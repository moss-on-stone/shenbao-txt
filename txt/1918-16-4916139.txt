# 1918 - 16 - 4916139

 

Page 1

 
 
   
 
 

Page 2

 
 
時評 
[北派（冷）]  
　　政府今日。尚以北派爲言耶。以道義言之。時局之所以至於今日者。皆北派二字爲之也。以實情言之。北派之分裂嫉妬。互相水火者。已人人皆知也。奈何尚欲以北派二字。爲收拾時局之詣。聨結人心之方也耶。 
　　以前我尚不能以此名詞。加諸所謂北派者。至於今日。則所謂北派者。攫利攘權。不守職分。不顧廉恥之派而已。他何所能哉。南派雖未必有勝於是。然而北派則固如是也。 
　　奈何今之執政者。尚復戀戀於北派二字而不悟耶。 
[命令]  
　　一月十五日大總統令外交總長陸徵祥呈請任命朱鶴翔爲秘書應照准此令 
　　又令内務總長錢能訓呈請任命余詒爲秘書應照准此令 
　　又令海軍總長劉冠雄呈請將福州海軍學校校長王桐免去職務應照准此令 
　　又令海軍總長劉冠雄呈請以張斌元接充福州海軍學校校長應照准此令 
　　又令陸軍總長段芝貴呈請將吉林督軍公署副官長初連甲免去本職應照准此令 
　　又令陸軍總長段芝貴呈請任命劉煥章爲吉林督軍公署副官長應照准此令 
　　又令陸軍總長段芝貴呈請任命郝義爲陸軍第十一師副官長應照准此令 
　　又令陸軍總長段芝貴呈請授燕書春爲陸軍醫兵中校應照准此令 
　　又令陸軍總長段芝貴呈准察哈爾都統田中玉咨請以扎米揚拉扎普補鑲白旗參領烏爾根德勒格爾補副參領均照准此令 
　　又令楊汝梅張潤霖單鎭均晋給二等嘉禾章李景望柳旭均晉給四等嘉禾章此令 
　　又令邵福瀛給予四等嘉禾章此令 
專電 
[北京電]  
　　政府覆主戰派各督長電仍言北派無論和戰必須一致於未一致以前不能輕發戰端（十六日上午十一鐘） 
[北京電]  
　　馮覆十七省區主戰電謂我北洋派無論和戰必須一致行動各省主戰電居多數但未參列者仍尚不少必全體參助無一漏列則團體堅强方不致爲人所乘（十六日下午三鐘） 
[北京電]  
　　政府主和旨不變將派員分别疏解主戰各省（十六日上午十一鐘） 
[北京電]  
　　某派以傾陷李純無效 
 
 
 

Page 3

 
 
現又鼓吹解除李之調停責任另由王芝祥與岑春煊接洽（十六日上午十一鐘） 
[北京電]  
　　蘇贛兩督聨電南軍攻岳尚未證明已向程潛詰責望中央亦勿增兵免其藉口（十六日上午十一鐘） 
[北京電]  
　　曹張與蘇李重行携手密使往還北洋派離而復合和議因有轉機（十六日下午三鐘） 
[北京電]  
　　齊耀琳齊耀珊均請來京陳要政政府僅准耀琳（十六日上午十一鐘） 
[北京電]  
　　陸榮廷電已力勸譚延闓就湘督任（十六日上午十一鐘） 
[北京電]  
　　馮以湘事非譚不解電陸轉勸復稱已去電力爲勸駕因再致譚敦促得報已預備赴任（十六日上午十一鐘） 
[北京電]  
　　曹錕張懷芝又聨電請欵財部擬再籌四十萬幣制墊欵將間接撥用（十六日上午十一鐘） 
[北京電]  
　　曹錕因聲明靜候戰令現在軍隊不能出發已發之第三師亦僅駐孝感不赴前敵（十六日下午二鐘） 
[北京電]  
　　昨外交部照會駐京公使團請通知駐滬領事聲明政府不承認孫文所發公債（十六日下午二鐘） 
[北京電]  
　　外人消息陳遐齡所部川軍已攻入滇之武定距省僅百里唐現派員入黔乞兵（十六日下午三鐘） 
[北京電]  
　　劉冠雄瀝陳海軍欠餉太鉅請發二百五六十萬速予救濟批交財部籌撥（十六日上午十一鐘） 
[北京電]  
　　王克敏電告篠（十七）日回京（十六日上午十一鐘） 
[北京電]  
　　俄由戰場撤回軍隊六萬人要求我國假道中東路送往東海濱聞政府准飭路局妥爲照料（十六日上午十一鐘） 
[北京電]  
　　豫省長報稱英人在豫設局買馬應否准購請示交部議復（十六日上午十一鐘） 
外電 
[北京電]  
　　最近英國公使至外交部聲言列强承認俄國李寗政府時請中國亦取同一態度（十六日） 
[北京電]  
　　據由天津傳來消息在天津之督軍團中有人聲言若馮總統之態度依然不决則令張作霖之軍隊由東三省調來警備京津一帶監視現政府將臨時參議院移至天津付以國會代用權改選總統等語（十六日） 
[漢口電]  
　　因討伐荆襄軍已開始行動湘省南軍逼近岳州岳州又呈險象日淸汽船會社之大貞丸於九日在宜昌下游被湘軍放鎗射擊勒令停駛旋卽放行自討伐荆囊軍開始進行後湖南總司令程潛即由湘陰出發迫近岳州劉建藩及桂軍將由平江迫通城取牽制之行動因此王督軍已命第十一師師長李奎元援岳州命第二十師第八十團馳往通城縣方面擔任防務（十六日） 
[廣東電]  
　　據軍界某要人云陳炯明所率軍隊在廣東者九營此外日前從事攻擊汕頭之軍隊中有十二營擬編入陳之部下故共有二十一營（十六日） 
[廣東電]  
　　十四日唐繼堯程璧光伍廷芳譚浩明劉顯世莫榮新李烈鈞程潛黎天才陳炯明石星川熊克武等十二人聨名致長電於馮總統其要旨如左解散國會之舉係軍人蹂躪法律蔑視國憲之行動此風一開國基永遠不能恐固故吾人竭力主張恢復舊嗣會對於停戰命令又向馮總統發電詰問左列諸欵一起第一路第二路討南之師二以龍濟光爲巡閱使三以段祺瑞爲參戰督辦四以段芝貴爲陸軍總長五以劉存厚爲四川督軍六發停戰命令後不出旬日陸軍部參謀本部發出兵命令進兵老河口（十六日） 
[廣東電]  
　　據陳炯明之參謀張我權（譯音）云陳氏近由督軍署領到軍費十八萬元其部下軍隊出發準備業經完整俟軍艦廣海回粤陳即率兵五營由海道赴汕頭云云聞廣海現正輸運滇兵前往汕頭（十六日） 
[廣東電]  
　　本月四日之暴舉發生以後胡漢民廖仲愷二人即赴香港旋由許崇智往迎之乃復歸廣東熟籌善後之策傳聞孫中山語人云俟陳炯明之軍隊出發後被將前往汕頭目的在發展其勢力於閩湘方面（十六日） 
　　以上東方通信社電 
戰電 
[亞姆斯特丹電]  
　　據德人所紀本月十一日白里斯特里土夫斯克所舉委員會討論上地問題情形觀之諸代表爭論被佔土地之民族地位及撤兵問題兩日之久未得效果德代表謂被佔土地之人民已由其有全權之團體表示願與俄國分離之意俄代表謂此種團體無代表性質並另行提出四條年以代十二月三十日電傳草約之二條件四條件約略如下一土地與自决權屬於國家不屬於該國被佔之部分二奥德放棄兼併所佔俄地之要求並允不於諸地依據自决權訂定憲法前以武力或以軍事條約限制其獨立投票表决諸地究願屬誰須於外兵撤退避難者與被逐者歸後施行撤兵日期由特别委員協定三和約簽押後諸土地暫由各政黨組織機關治之卽由該機關召集公民大會四諸土地最後地位應由公民投票决之巴伐里亞邦里哇波德親王之參謀長郝夫曼將軍謂德國戰勝軍今尚處俄境之内而俄國條件竟含有戰勝口氣此事不能輕容該員並譏笑俄國要求民族自决權隱言過激黨政府之成立乃依賴壓逼之力繼復聲明被佔土地之人民確已表示願與俄國分離之意九月三十一日古爾倫議會曾請德國保護十二月十一日立陶宛議會宣布願與俄國判離十二月二十七日里加市政局商會農民代表會均主張歸德保護他如哇塞爾島逹哥島月島代表均於十二月間宣布脫離俄國關係且德軍司令因特别及行政原因不允於古爾倫立陶宛里加里加灣諸島撤軍云德外相庫爾滿男爵於是建議展期討論俾使商諸與國故乃休會下届會議期未定（十五日） 
[倫敦電]  
　　公報云雅樸資（英倫）昨夜爲敵自海中轟擊歷五分鐘之久砲彈二十枚落於鎭中據最近報告死三人傷十人損失不甚重大（十五日） 
[倫敦電]  
　　英軍大本營路透訪員電稱戰地復降大雪德軍揚言欲取之攻勢一時難以實行德軍現用輕式火液射器此器殊省人力敵軍時以探照燈察視英軍戰車之所在一九一九年級德國後備兵現出現於英軍對面英軍近奪獲德國改良野戰霰彈砲二尊能擊一千一百碼之遠（十四日） 
要聞一 
[中央對付時局之策畫]  
　　十七省區對於馮總統庚日通電均覆電主戰各情已誌前報茲聞日昨馮復發一通電對於主戰派表明中央意向略謂中央素愛和平之苦衷想爲諸君所共諒無如停戰布告頒發西南各省視若無睹毫不生何等效力今爲維持國家秩序起見如各省有抗命不遵希圖擾亂地方之秩序者中央即以土匪論應責成各省長官派兵防剿保衛地方愛護人民固不必明下聲討之令等語此電去後並將通電原文拍致蘇省李秀山督軍一電並謂西南各省如果愛護和平不擾亂地方秩序則磋議和平辦法自易辦理否則兩無所益望轉告西南各省當事諸公幸以大局爲重云云又一消息昨由王總理代馮擬電復皖督等主戰之電語均雙關大意討伐令萬不可明發今後凡有反抗中央者一律以匪論密令剿辦可也云云 
　　日昨參陸辦公處曾拍致張敬堯一電其文云張督辦鑒據岳州報告大隊南軍將由吳閻陣地間進攻或從江口左側繞攻等情查息爭布告已下彼方仍節節進偪實屬不顧大局希轉飭吳旅長（張敬堯所部駐守岳州）加意嚴訑如果敵來侵犯務即派隊堵擊勿稍疏失是爲至要特逹參陸部又張敬堯前曾迭電中央措詞憤激均見前報茲聞政府昨復張敬堯一電略謂迭電均黍所陳各節洞見癥結至深佩慰已交軍事處核辦刻正籌議方略相機行動若操之過急竊恐貽人口實至蘇魯兩軍誤會一節已電長江巡閱副使王廷楨設法疏通并令駐軍浦口嚴重監視一面特派張聨棻崔承熾赴寗忠告李督解釋猜疑以免激成意外執事軍隊仍照前定計畫候令進行希即遵照辦理云云 
　　昨據政界方面所聞政府所謂用兵計畫約分三路三路之外尚有一路統爲四路前三路爲政府目前即須着手者後一路則暫置不管今分别述之如下第一路由南陽進攻荆襄令吳光新暫駐宜昌爲犄角此路爲尅期進兵者其岳州一路軍隊俟荆襄克平後再行候令合併攻長沙第二路爲目下所謂第二路軍隊之一線由浦口赴贛先爲防範俟攻長沙時同時向前開拔第三路亦目下所謂第二路軍隊之一線援閩軍隊是也此一路亦須經過浦口故浦口爲最近北方全力防範之地至關於閩防者聞目下係合力防守俟援閩軍到後再議進攻至於四川方面政府大約係先置弗議此爲第四路又消息云目下政府仍未棄却武裝調停之旨以肅淸湖北爲第一步將來鄂事平定即以全力攻湘攻克長沙和議或於是時發生 
[調停聲中之寗訊]  
　　謡言原因與和議情形 
　　時局問題經李督軍從中調停煞費苦心迄今尚未解决馮總統雖有停戰佈告而軍隊仍有南下商民頗爲驚惶李督軍日前特徇商民之請電請中央設法改道於是某黨遂造出種種謡言謂李督將在寗召集舊國會組織政府公舉總統宣告中立云云共實此等謡言毫無根據業經李督軍眞電聲明已見各報茲從某方面探得謡言原因實出於某黨之煽惑蓋藉此以離間馮李之交一旦馮李相離在馮旣去其四肢李亦必處於孤立危疑地位又聞某黨有秘計三一離間馮李及陳光遠等使其互相猜疑彼此分裂然後乘機倒馮二離間之法不獨行之於馮李個人並離間其部下務使各生嫌隙互相仇忌三嗣後倒馮之口實卽以黎黄陂並未辭職爲言以上三種爲造謡者之眞相李督軍以所處地位頗覺爲難是以物於十一日發電辭職電稿出門除施愚曁參謀長與聞外其餘參謀副官等處一概不知寒日馮總統來電慰留歷叙李督坐鎭東南並調和之苦衷仍望維持大局勿爲浮言所動云云同日王聘卿個人亦有電來寗大致與總統之電相同未見公布原稿無從探悉李督奉總統總理電復後毅然仍願任調停之責惟以日前電阻魯軍南下深恐魯督發生誤會致起衝突於是諭令浦口軍民勿起猜疑復派參謀李光遠即日赴魯面謁魯督張懷芝解釋電請改道之實情請勿誤會一面派遣前贛西鎭守使李石忱本署副官李甲三（登科）携帶禮物前赴兩廣與陸陳譚龍各督接洽議和條件李等昨有電來云已分赴南甯廣州惠州等處准於日内赴瓊謁龍下月初十邊可以返甯又馮總統亦派侍從武官張聨棻（前四川督署參謀長）來密面謁李督軍解釋中央對待面南之意見免生誤會據重要人云和局似有轉機大概不致决裂至於和局之有無把握須俟李石忱等返甯始見分晚云 
[杭州快信]  
　　二師五團三連向駐鎭海甬事發生後由張總台官恐其自由行動將連長張沐霖拘禁以連附盧垣代理現張已剖明省釋仍發原師委用盧亦奉令開拔回省而一師童師長查得盧當日實有附和嫌疑昨已呈准督軍撤差看管候究 
　　上虞警佐葉紹良前偕崧鎭警佐程志福毆傷尼僧案齊省長查該縣知事王乃祿督率無方昨飭記大過兩次該警佐等雖已撤差不足蔽辜通令各機關一概不准錄用 
　　第一師四團二連連附汪應傑久病未痊奉令銷差遺缺昨委九連連附慰官應振漢充任 
　　上海引渡來杭之嵊縣匪犯陳成照等五名經高等審廳因丁順昌上訴案提陳質訊後昨奉督令一律遞發原縣歸案訊辦 
　　省公署電務處時有洩漏密電情事已由管電員劉鐸呈請省長嚴飭查禁 
[南京快信]  
　　蘇魯事近經中央極力調解暫時當不致决裂 
　　馮玉祥昨渡江入城晋謁李督詳告魯軍前隊開抵浦鎭情形現約束部下恪守紀律兩軍當不致衝突 
　　浦鎭商民因軍隊雲集驚恐萬狀連日紛紛遷避赴鄕現該鎭十室九空商舖多閉門歇業 
　　軍署昨日（十五）上午十時開軍事會議關防甚嚴陸建章現仍稱病不出求謁者概行拒絶 
　　馮總統派來之侍從武官張聨棻昨日午車赴滬 
　　谷鍾秀准今日（十六）午車赴滬 
　　程道存已於得晨乘輪回贛 
　　聞贛督陳光遠以時局險惡亦已電中央辭調人之責 
　　曹錕主戰態度確又冷靜現已赴保定會議軍事 
　　聞蚌埠倪嗣冲已於前日赴津參與督軍會議 
　　鄂督王占元電李督謂現將荆襄劃爲治匪區域適用懲治盜匪條例不涉西南和議範圍現已派大隊進剿又稱外傳宜昌失守實屬謡言並附告岳州戰守機宜 
　　武昌下游武穴有不靖消息 
　　利濟安豐兩艦昨由浦口運送安武軍鎗械子彈赴贛 
　　警廳因近日謡言繁興昨特出示曉諭商民人等毋爲謡言所惑自相驚擾 
　　財政總長王克敏來電准今日由滬來寗轉車北上 
　　新任江蘇烟酒公賣局長殷錚已出京南下准今日（十六）抵寗 
　　江蘇經濟調查分會十五日開成立會實業廳長任會長全廳職員任會員分三股實地調查編纂統計及實業雜誌 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西報對於北方防疫之危疑]  
　　字林報十二日北京通訊云防疫情形令人極不滿意當地官吏不實行政府醫員伍連德及西醫之計畫而法美醫士因在豐鎭察驗患疫而死之屍身兩具且被愚民凌辱聞此二醫士已離豐鎭伍醫員亦因阻力横生頗有去意同時疫症方蔓延不已大同與豐鎭間之火車中發見患疫者一人車客在途中受其傳染而散佈於他處者更不知凡幾若中國官場早聽外交團之言而立停鐵路交通則此種不幸之事實又何自發生今北京與豐鎭間之全路業已停駛想疫症之傳佈當可爲之稍殺矣欲防疫之有效當先有辦理防疫事宜之全權主任此主任旣洞悉疫情之利害又得適當之輔助且有權力指揮文武官吏要求軍警扶助則即可厲行一切挽回大刼惜目下無此全權主任也以言現時實狀接奉政府飭令遇事襄助伍醫員之通諭者惟文官耳若軍事當道則方集矢於伍十日英使在内務部遇見部員若干彼等以防疫一事將如何切實辦理爲言英使方以爲依此實行定可滿意詎知未幾忽來晉省官場頑固阻撓之電信於是英美公使與法代使請謁總統十一日向總統面陳各情總統允即發電告誡今日使館方面之委員會遂以總統之言轉告疫區各西醫請其暫留但若防疫情形仍無改良之望則西醫將回京呈報一切也記者今日聞某華人論防疫事其言頗饒趣味略謂内蒙常生一症名曰冬温雖甚危險然在居民視之殊不以爲奇異每年常死數十人今之傳染病居民似視爲冬温而不重視之日前敎會消息謂死者數百未免稍嫌失實目下尚未見有死者數百之確證故無足爲慮云云華人此言似輕視貧民之死亡而重視綏遠鐵路停車後每日所損失之一萬五千元要知此敎士三人已死於疫彼等久居其地曾傳電告警指爲疫症而不謂爲冬温茲無論冬温與肺炎疫是否同爲一物然比敎士之高聲疾呼亦足見彼等以爲此次傳染病與尋常者逈有異點矣華人素信氣數遇禍則諉爲天災苟他人不爲設法則華人必聽疫症自生自滅而不加以防衛再一九一一年滿洲之悲慘敎訓尚未深入華人腦筋而晋省人民或且未聞滿洲前事第外人思想較遠不能坐視延至北方大城之疫症而不出力阻之况肺炎疫辦理較易僅施行極簡單之方法即可以堵絶之此外人之所以尤不能聽其蔓延也華人觀念偏於金錢方面以綏遠鐵路停駛進欵無着爲慮豈知疫症果延至京津則損失爲尤鉅乎蓋京津有疫外人必嚴重要求北方鐵路一概停駛果爾則京奉京漢津浦三路皆將停車損失之大較諸一萬五千元且十倍而不止縱謂人命不足恤然商務上之損失亦當令人驚心動魄一旦京津疫作船路不開商務全停其損失不當以億兆計耶今晉省肺炎疫若不阻遏則疫症必傳至京師而釀成上述之時局外人爲自衛計爲救中國計勢必出其全力以積極防疫問題責諸政府而防大禍之來記者惟望總統有鑒於此速約束官僚中之腐敗頑固者勿使其爲防疫要政之梗斯可矣頃聞長城以南通至太原之人煙稠密商旅必經之大路已發見疫症此誠令人不懌之消息吾人深慮其傳至張家口等處而入直隸境也 
　　大陸報載一月十五日伍連德博士自大同來電云現局極爲嚴重肺炎疫雖經余診斷及經法美醫士三員分别證明然京綏鐵路當道及中央政府之官員仍竭力否認科學之證據今死者以數千計疫患已傳至巴塞波朗（譯音）薩拉齊抱頭朔平歸化及通至豐鎭與大同之沿路不日將逹太原且有延及揚子江流域之虞軍人權力甚大中央政府不敢施行嚴厲之防疫法據最近電稱歸化全未籌議訑疫該處都統頑固已極觀於其惡遇美國醫士里維斯與愛克菲爾特二君可見一斑余與外國醫士三員自一月三日起至六日止均被軟禁不能回京報告眞相今日之阻力與缺點較前在滿洲所經歷者尤見其甚伍連德印 
　　大陸報又載北京某敎士一月十一日私函云疫患逐步蔓延昨日華字報謂已傳至大同恐尚更遠於此蓋北京前門今亦設立檢疫所以阻疫患傳至京外此舉由使署壓迫施行而歸洋員主持之據傳北京亦發見疫症惟恐人心驚惶故未宣張今在疫區調查之醫士尚未能感動政府使之嚴施防疫計畫以全停北方來車故致疫症傳至北京恐日内尚有發展政府旣不注意而民間復任其自然則其患必靡所底止自疫症發生已向東蔓延約三千英里今後尚將傳至何處不能預决亦無一人計及之也據華字報載稱疫患已向南侵入秦晋二省各報並勸人民焚燬西北二方寄來之信件 
　　路透社一月十五日北京電云豐鎭美國醫士華生借助手三人現方出發希圖堵塞通晋北之三山隘俾阻疫患傳入長城以内何守仁醫士報稱　與黄醫士驗視伍連德醫士所稱患肺炎疫症者兩人之唾涎與脾臟第一人查見細菌但與疫菌不同第二人並無細菌僅有紅血球第一人之細菌與黄醫士於一九一○年在天津衛生處主持細菌化驗局時所查見之疫菌逈然不同故此二人是否因患肺炎疫而死似屬可疑云云伍連德醫員刻患胸痛政府已允其回京 
[北方防疫與官場之狀態]  
　　晉北鼠疫由石玉侵入左雲續由左雲侵入大同府據晋督報告大同民人感染鼠疫死者已有數人均由外縣染疫中途斃命甚至運柩人亦傳染病殁疫勢現極猖獗又據内務部消息豐鎭方面之報告罹疫者僅有二人並未傳染前日豐鎭得大雪一次疫勢可以減殺大同地方則已設檢查所多處辦理甚爲周密云云但此爲官場所傳布一般人對之要自疑信參半茲述閻督與田都統兩電及内部所組之防疫委員會之内容如下 
　　晋督閻錫山報告疫情電云前據左雲縣禀稱客民染疫身死等情已於庚日（八日）電陳在案茲又據該縣禀稱有客民自口外來定襄者四人内有杜姓一人在店染疫身死狀同前情已飭令抬埋不准扶柩入關又派警士數名檢查有來自口外者先令往南關外檢查所留住一日確查無病方准放行又據右玉縣禀稱有客來自紅土嶺者内有番販一人亦染該疫身死除飭令嚴爲防範毋致蔓延知注謹開云云 
　　察哈爾都統田中玉十一日電院部云警務處長張錫元呈據張垣紳商各界來處呈稱火車停止羣情惶駭商業凋零自不待言最可慮者本口所用米糧燃料全恃火車轉運源源接濟若火車久停是張口十數萬生靈不死於疫而先死於防疫矣且盧匪雖經官軍擊敗而伏莽潛滋時時覬覦一聞交通斷絶難免生心祈爾懇照常通車本埠商民無異再造等情又據豐鎭喬鎭守使黄知事蒸電（十日）稱豐鎭現在並無疫症發生殺虎口石匣溝沙袋溝等屬爲西來要道派警分赴該處檢查務使流毒不及於豐最爲妥善現伍醫官在豐鎭南門外設隔離所並在車站附近設檢查所已派警帮同照料等語玉查該紳商及喬鎭守使所稱各節確係實情擬請迅飭伍醫官查照内務部電派醫分赴殺虎口石匣溝沙袋溝淸水河右玉縣五處設局檢查勿僅在豐候檢致令疫毒漸近愈難收拾至於停止火車似不應因公使一言卽將全路皆停至啓外人干涉内政之漸查由豐到張五百里由張至京四百餘里擬將該路分爲兩段辦理此時暫停由豐至張火車其張京一段仍請先飭照舊開行於防疫事宜决無窒碍面於商民生計裨益實多是否有當伏乞電示田中玉眞印 
　　内務部所組織之防疫委員會會長一席已有令任命江宇澄其會員則由府院及有關係各部分别派任至事務員亦已由内部令派衛生司司長劉道仁爲防疫委員會事務主任秘書余詒爲副主任規定自早十時至晚八時爲辦公時間星期亦無庸休息並輪班值宿茲錄其會員及事務員分任職務之名單如左會員名單内務部總長錢能訓内務部次長于寶軒國務院諮議徐恩元公府諮議何守仁外交部參事嚴鶴齡外交部僉事宗鶴年財政部參事黄贊元財政部科長鄭寶賢陸軍部司長姜文熙陸軍部科長張修爵陸軍部科長王琨芳京綏鐵路管理局局長丁世源交通部僉事黄贊熙交通部僉事鄭咸防疫區域視察員金紹城傳染病院長嚴智鍾傳染病院醫長陳祀邦内務部司長劉道仁内務部秘書余詒内務部技正韓鈐堂内務部僉事王煥文内務部僉事劉駒賢内務部僉事夏循垍内務部技士傅汝勤事務員名單文牘延齡吳之瀚（兼庶務）王煥文（兼技術）陶洙張之興（兼庶務會計）顧儀曾吳瀛志林趙之驗沈方立記錄葉于蘭邵在方王作新謝盛戚相偉技術葉于蘭（兼記錄）王煥文（兼文牘）嚴智鍾夏循垍韓鈐堂繙譯劉駒賢夏循垍凌啓鴻吳祖耀盧宗孚庶務（會計附）張之興（兼文牘會計）吳之瀚（兼文牘）嚴家幹劉駒賢（兼繙譯會計）夏循垍（兼繙譯技術） 
[川鄂豫軍事彚聞]  
　　聞唐繼堯最近致當局一電謂本月三日方接奉中央布告即已通飭各軍停止進行乃聞政府方激勵川將劉鍾等進兵希圖奪取渝瀘並以鎗械等源源接濟黔滇將士異常奮激究竟政府旣發停戰布告何以又令劉鍾進攻殊爲不解務乞見示云云又電略云譚浩明等要求罷免段祺瑞段芝貴龍濟光劉存厚等之電胥是西南輿論中央果有意於調停何不俯允其請旣不允其所請則中央對於調和似未必果有誠意從此西南各省自由行動亦未可斷其必無此舉云云又聞劉存厚灰日亦有電到京文曰王文華帶雲貴軍一混成旅韓建鐸帶一旅庚日由重慶出發侵夔萬窺宜昌請轉飭吳光新阻擊又請褫熊克武職又據劉存厚顧問皖人方某電京友云督軍現在成都惟川軍各師前由督軍所編練今皆受熊某之鼓惑已有不能用命之傾向川亂未已我憂孔多等語據此以觀川省戰事正未知所届也 
　　鄂督王占元於十二日連來兩電於時局極有關係探悉一係報告旅居荆襄之外國僑民因石黎部下問有粗暴土匪又復蜂起外人之保護已成絶望故於十一日組織義勇隊宣言自保云云又一電係請畫荆襄一帶爲治匪區域適用懲治盜匪條例不涉西南範圍此電聞已得元首允許並將原電及復電飭靳雲鷴氏携往天津交與主戰各督軍代表閱看以資疏通云云政府昨據豫督趙周人電稱豫南吃緊情形及密令南陽鎭守使派兵防禦等情均經電陳在案頃准曹總司令復電云已飭第五混成旅開赴南陽駐防不日即由信陽州出發前進河南得此重兵可無他虞特先電陳以慰厪注至王天縱謀爲不軌一節據密探報告確在棗隨等處與王安瀾聨絡一氣召集舊部之說實有其事已密令吳使嚴密防範並用懷柔方略派員設法阻止以免附和而杜亂萌合併附陳統希察核見復云云又一消息趙督電中報告王天縱將到鄂境豫南安謐吳慶桐所部某軍已派歸第一路曹總司令管轄刻已到鄂云云 
[荆襄現勢之觀察]  
　　荆州局勢自攻宜失敗後勢頗難以發展湘西雖來援軍尚未得力刻荆沙已爲北軍包圍石星川特派李書城金永炎往長沙祈譚浩明派桂軍援荆並令張學濟軍速集沙市免爲敵乘不知譚氏是否允許開鄂中民黨言鈕永建已抵湘桂軍援荆事有鈕斡旋必可逹到目的惟譚之主張以岳州牽制王子春决不敢攻荆而不以援荆爲然現在形勢雖惡究無極大變化恐未必果分桂軍入鄂也荆軍不得强援一旦岳州眞開戰將不能守王子春之對待荆襄計劃本擬先取荆而後圖襄其原因則以荆沙接近川湘不先取荆則南軍集中該地武漢眞屬可危惟邇日襄軍表面雖無所動作而依附於彼之民軍則發展極速大有一日千里之勢蓋王安瀾之衆由南陽敗回後王天縱又在豫南洛陽等處起事王本中州綠林之魁數日之間號召舊日徒黨逾萬現雖未佔有城池分股撲擊各縣聲勢頗大沿京漢路線之防軍因豫境該黨蔓延日廣多抽調防豫鄂黨人蔡濟民一派遂乘隙在隨縣厲山鎭糾衆三千餘人繼起獨立傳言八日與北軍戰於隨城北軍敗北縣城失陷蔡衆乘勢進擊廣水擬毁鐵路當爲廣水駐軍擊敗王督因廣水缺乏炮隊次日由武昌撥砲兵一排携砲四尊馳往攻擊此後沿京漢路線一帶有王天縱王安瀾蔡濟民三股民軍出没無常四處分繫已非數師軍力不能應付黎天才更以一師有餘之生力軍繼之其勢愈爲浩大故豫南方面刻下防務之緊急不亞於武岳京漢火車之交通亦非常危險主戰派各督若不速改方針遷就讓步即使有餉有械盡調北方省區之兵至湘鄂汴决一大戰吾知其本省亦必因防軍力薄民軍四起閙得糜爛不堪自己地位亦不可保矣王督以鄂豫民軍勢盛對襄遂又轉重日來已變爲荆襄併圖惟以襄軍計畫重在襲豫特商豫督趙倜準備由南陽攻襄面再嚴責黎天才會剿自稱獨立軍之徒黎氏對王迄未有强硬態度接電又派出數營巡緝防區内迭剿小股土匪藉以報命對於王蔡之衆實已結合一氣王督責共會剿事類滑稽據此而觀荆襄兩方形勢一旦南北决裂襄軍必有驚人之舉因其培植實力蓄精養銳已久豫鄂民軍可爲大助若荆軍則自力旣不强固外援復不足恃豈能如襄軍前途之有望乎 
[紛紛擾擾之粤局]  
　　平生 
　　旬日以來粤地事變可謂繁複已極龍濟光自移動而後着着進行勢力頗猛今龍軍確已佔據雷州府城遂溪徐聞均陷分佈以入高州石城亦歸其勢力範圍又由陽江以進開平軍隊亦已入城是高雷陽一帶漸已融成一氣若一入開平則西江亦已增長勢力省中某某要人日前致電中央其中詞語隱與龍軍暗通聲氣論者逆料龍軍聲勢倘漸引而近省隊或恐有響應之事其蛛絲馬跡明眼者自可追尋也况龍軍進行方在吃緊而軍政府方面又起而與莫代督爲難自軍艦砲聲而後軍政府參軍自行發出布告宣明宗旨各方面從事調和雖云漸已就緖然有深知内幕者言軍府對於督軍署有三事要求一須莫督向軍政府道歉二須承認軍政府招足四師供給其餉械三須粤省督軍職由軍政府加以委任此三大條件以第二項爲最要而招足四師之理由則謂軍政府自成立後全無發展今者孫大元帥將親自督師援閩收閩浙以入西南護法之範圍因此之故必須招編衛隊而營額編配及餉械問題不得不由粤庫正式擔任故有此項條件提出但此種條件恐當局者不易許可而道路傳說又聞該條件有限五日答復倘無滿意答復則將實行對待故日來喧傳各方面又有推舉程璧光任粤督之說爲中央盡力之要人亦乘此機勢鼓吹廣東主義又將舊事重提蓋欲借激烈者發難然後再起而圖之也而莫代督對於此事諉諸陸榮廷須待其解决前日已致電陸氏商榷聞陸准電後已將應付機宜電復並指派覃超龔政兩參議代表東來分赴各方面接洽日内卽將抵粤特不知其抵粤後作何處置耳至莫代督對於要求之事聞嘗對人云余對於軍政府素來尊重卽余之代理督軍由孫大元帥加以委作余亦樂受之予年紀已邁本極冷於仕途數十年所得蓄積亦足養我餘年今得一居督軍位已極隆將俟護法事完結後即行退隱薦程玉堂以繼予任云云又曾閱軍政府布告冷然笑曰大元帥以砲攻我我且不理况區區一布告更何足較惟於軍政財政諸事則以事體重大不甚置議一諉於待陸取决恐此種條件實有不易解决也重要條件旣未能解决連日軍警各分地防守極嚴士敏土廠前（卽元帥府所在地）且鍫掘溝濛布置種種掩護器具而督軍所駐之觀音山連日搬運軍用品極爲忙碌聞巨砲亦已架起而第一師砲兵團新自潮油調回立卽支配在白雲山扼要防守一般商民以陰曆年關在即恐再有危險之事發生商業前途不堪設想頗爲憂慮程璧光默察社會狀况每於接見來賓時深爲道歉并囑傳語各界此後艦隊决無意外發生當可安居樂業而孫文亦於九日二時在元帥府開茶會柬請九善堂總商會自治研究社維持公安會等各要人蒞會宣布三號晚開砲之事大致謂軍政府之有此事並非欲爭督軍不過藉表公道今督軍旣已覺悟兄弟對於莫督向無私怨此後可依民意從違自行做去吾粤軍隊過多重負諸父老擔任餉項現决定由軍政府率令出發旣可減粤中負擔而軍政府亦可日闢生機最後則謂莫督軍旣認有軍政府望我全粤人亦認有軍政府然後方能舉護法之實云云殆因督軍署曾開茶會宣布開砲情形各團體頗有責備之詞故元帥府有此解釋也然尚有一極奇之論有一與軍政府接近之人言軍政府之砲繫實非得已蓋緣龍濟光逼粤已急龍固受中央意旨陸亦受中央意旨陸龍精神實隱隱相通倘和議就緖陸龍各得權利卽捐棄前怨而軍政府必受共用强力以解散故軍政府爲自立計爲護法計不得不爾而軍政府數月來受装政者之種種藐視實已忍無可忍故不得不激而出此是說也然乎否乎而各有誤會未必不因乎此矣 
[粤省對待龍軍消息種種]  
　　粤省討龍第一軍司令沈鴻英就職後日昨督軍由省出發莫督爲加厚該司令兵力起見特以瓊崖高雷欽廉各屬軍隊概交該司令節制便宜調遣以總其成計有高州胡漢卿三營唐維烱三營農有興兩營欽廉馮相榮馮銘階韓彩鳳共八營瓊崖警衛軍第三十六七八九等營概行撥交沈司令俾爲協助又桂省討龍前鋒軍隊亦於日前由邕開援馳赴石城協同防堵聞當道昨據西省軍署電告桂省討龍軍現由劉統臣司令親統六營由龍州陸續出發約期十號當可悉抵石城請飭沈司令趕 
 
 
 

Page 7

 
 
行出發會師高雷大舉進攻以期迅速收效云云 
　　駐海口英領事佛君探聞粤省海陸軍隊擬不日進兵瓊州攻擊龍濟光當以海口商埠爲華洋薈萃之區萬一兩軍衝突開埠商户僑民不免同罹兵燹昨特電請當道預先劃出戰線以免擾害商民聞當道以本軍計劃討龍係與龍濟光作戰並非與海口商民作戰即使有戰事發生仍以實力保護内外國人生命財産爲主旨經已善詞答覆矣 
　　江防司令部所轄廣亨巡艦前日欲返省修理機件因避風灣泊甸洲旋有龍軍統領馬如麟廣金艦長雷震到艦運動許以各給恩餉四個月另現洋二千元將該艦駛往瓊州再委優差該艦員兵不爲所動嚴辭拒絶迨後探悉廣金安北平南綏南定安準捷六艦在電白陽江閘陂一帶運送龍軍時適海琛駛到梭巡隊由廣亨知會並集合永翔楚豫等艦前往搜捕當各艦進閘坡港口時有數百龍軍伏擊鏖戰數時龍軍大敗六艘兵艦悉數擒獲昨日已由永翔楚豫押解回省聞江防司令申葆藩以廣亨立此奇功大爲嘉奬特將該艦長梁忠記功一次副艦長丁福升充廣金艦長鎗砲長柳榮光升充廣亨副艦長帶水梁勤升充鎗砲長另捐俸二百元賞給在事出力員兵以資鼓勵又聞保民艦亦已爲海圻捕獲不日將押返省河云 
　　昨莫代督軍准潮梅鎭守使電稱謂據駐厦門探報電稱駐厦門詔安灣及銅山港北洋海籌應瑞肇和三艦於江日（三號）駛離閩海他去等語合電報告嚴防莫代督卽行下令虎門要塞司令潘其霑令飭各台官日夜加緊戒嚴其長洲砲躉加派砲兵守望并令江防司令指派雷虎雷雌雷艮各艦駐守除檢查襾入商輪外並商請海軍程總長迅派得力大艦堵截嚴防以防該敵艦偷赴瓊州不利粤省云 
　　代督莫榮新布告云照得本省自民國成立以來兵燹屢遭商民交困此次興師護法不得已而用兵凡我同胞共喻斯旨乃潮汕之戰事甫平瓊崖之敵氛又起高雷陽江等處警耗傳來當經派遣大軍會同海軍及廣西軍隊分途痛剿本代督行年六十餘歲從戎四十餘載飽經憂患久願缷肩上年權理斯篆無非爲捍衛國家維持地方起見更何有權利思想之可言視事數月迭與本省軍警長官紳商士庶推誠相見肺腑之語有衆共聞乃近有龍濟光黨潛入省垣揑造　言肆行挑撥利用内訌以售其禍粤之計此種鬼蜮行爲在深明大義者固不致爲所摇惑臧恐無知之徒受其利誘勢迫亦或不免合行布告軍警商民人等一體知悉如有叛徒擾亂治安應立行剿辦各商民均宜照常安業勿得自相驚擾倘夜間變起倉猝亦宜緊閉門户靜候軍警辦理一面督飭商團嚴密防範以戒不虞本代督不要錢不怕死惟以除暴安良盡軍人之天職區區此心天日可鑒邦人諸友敬而聽之此布 
[徐州短簡]  
　　長江巡閱副使王廷楨今早（十四日）十時專車來徐 
　　前日七師四團某營兵與毛兵衝突當將毛營内稽查單某（混號老扁擔）毆傷甚重經各軍官帶隊彈壓驅散并將行兇之兵四名捕送軍法處現尚拘押 
昨有七師五團某營兵二名至府學巷變蛋坊嚇詐錢財當被該師巡街稽查遇見拘送軍法處尚未悉如何訊辦 
　　七十四旅昨有兩營開抵邳縣之窰灣鎭預備進擊中史匪詎該匪已聞風北竄至蘇魯交界之泉河圩盤踞 
　　西北鄕一帶匪氛太熾前夜侵入距城三十餘里之坨城莊大肆搶掠被刦各户現均來城報案聞該莊鹽店損失尤巨地方通信松江 
[城廂迭出拐案]  
　　松城近有一種江北難民借求乞爲名潛入人家内室誘拐小兒價賣已屢見不鮮最近城内謝紳之幼女被江北女丐在門首刼奪下船幸卽查獲始得解縣懲辦又羅神廟前謝儀鳳家五齡男孩亦於十四早晨被所雇女傭拐滬售賣刻雖懸賞招尋並將荐頭送警押追迄尚毫無頭緖聞謝儀鳳祇此一子是以更加惶急至誘拐女傭之住所雖已查明在小崑山地方然其家中已無他人查緝尤屬不易而外秀野橋某姓家之男孩昨亦被拐失蹤迄未尋獲有小兒之家宜注意預防勿再疎忽放作以免拐匪之乘隙入手也 
[續請糴榖備荒]  
　　本邑帶徵之積榖經費原擬購備米榖以濟民食惟近來積榖經董每以此項存儲銀行生息以致倉若虚設設遇凶荒民食堪虞故春間公民吳光鑄等有呈請糴榖備荒之舉惟事隔半載仍未照辦今秋蟲災蔓延鄉民啼飢號寒所在皆是故吳等現又續呈縣署請即令知積榖經董將歷年帶徵之積榖布欵明白宣布一面乘米價未貴之際將存欵利息盡數糴榖以資貧農並請於重荒區域開辦平糴免致窮黎迫於飢寒挺而走險 
無錫 
[蕩子被父擊斃]  
　　泰伯市陸河橋居民張阿紀年逾古稀有子禮基嗜烟好賭阿紀自辛苦中得來家業悉爲禮基變賣殆畫一家之中恨如刺骨近日禮基因無錢吸烟竟搶取家中飯米出外抵錢其父怒不可遏於前日晚間乘禮基入門時囑江北打米人撒一石灰包禮基頓時失明旋以麻繩套住頸喉禮基不能動阿紀等棍棒交下將禮基擊破頭顱腦漿迸流而死 
[揑報兇耗奇聞]  
　　前日有人揑稅務公所主計員梁憲民姓名之快函呈報南京財政廳略謂稅務所長梁玉書急病身故請即派員接替云云財政廳據函即飭江陰縣知事郝某來錫接替一面電詢楊知事梁所長之病殁情形楊知事接電大駭立即通知梁所長相與警異當卽復電聲明誤傳梁所長亦照常供職惟爲何人僞報兇耗且係何種用意至今尚未查明 
鎭江 
[窖金將現]  
　　北固山下開挖藏金一節迭紀前報茲開該藏金已挖現標識再事掘發卽可出現刻已停工集議大家開拆成頭以憑挖出時照份匀攤云 
嘉興 
[催審毁損文廟案]  
　　嘉興縣學文廟被前第二師範校長孫增大擅自拆毁經地方士紳控告司法機關由高檢廳指定杭縣地方檢察廳爲審理機關曾於日前由廳傳集原被兩造質訊孫增大供詞以所作所爲均經官廳核准判候調閱省署卷宗再行傳集訊判在案現爲時已久該案仍未判結禾邑士民代表陸繼　等又於日昨電呈杭縣地檢廳請求提起公訴俾此案早日緖束雜評一 
[防疫委員會] [  （步陶）]  
　　國中有一新問題發生。則官場必有一應時之機關。隨之而出。其表面固曰重視此新問題也。而叩諸其實。不啻徒爲員司開兼差之方便之門而已。例如内部近設之防疫委員會。其中委員不下二十餘人。除一二爲醫院院長醫長外。十八九爲各部員司。若而人者旣不必有醫藥之學識與經驗。又各有其專責之部務。以相牽制。而乃曰將聚之成會以實行防疫焉。疫豈如是之易防哉。且幾關旣設。開支必難絶對無有。卽兼差之委員。或不必有過重之薪給。而委員長見諸任命。委員與事務員多至數十人。其局面之闊綽。蓋可概見。然則異日疫症肅淸而後。此委員會之報消。不知又耗國民脂膏若干也。其實此事主要者。爲專攻疫症之醫官。次爲各當地衛生警察之專責。倘至必要時。則行政或軍事長官。亦或有相爲輔助之處。付之以專責。準之科學。成效自可立待。夫豈必舉京華冠蓋。而悉揉合於一機關。始足以飾美觀哉。然而中國人獨先名而後實焉。此其所以舉國皆官也夫。 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[上海防遏肺炎疫之凖備]  
　　大陸報云日昨因上海傳說漢口有疫特電詢漢口英文楚報是否已發現肺炎疫茲接十五日覆電據云醫士言無疫至於蘇督擬請工部局史醫士襄助防疫一層茲據史醫士云蘇督未有此請並謂就上海而言疫症之來全賴鐵路若就鐵路方面施行適當之防衛方法則疫症未必能傳至上海本地醫員已準備一切設有疫患發現即可設法以隔離之云云 
　　最近工部局衛生處報告詳述北方肺炎疫發生與蔓延各情茲擇其關於上海者迻譯於下肺炎疫菌之潛伏時期由一日而至七日今京漢與津浦兩路尚未施行取締勞動界車客及設立查疫局之辦法設遇必要時上海爲自衛計應取締船隻及滬寗鐵路除頭等客外餘皆須入局查驗不與外人交通以七日爲度至於貨物則無庸取締其所以必須入局七日者因染疫之人非一時檢視所能查出也 
[天花症各宜注意]  
　　寓居虹口之粤人梁麗生前日挈領七歲女兒小名妹妹同乘黄包車經過密勒路被英美工部局衛生處西人查見以女面上發現斑點係屬天花當卽上前詢知梁女未種牛痘並以天花一症傳染甚速且多危險遂將該女送請醫院醫治一面禀請公共公廨出單昨將梁麗生傳案訊問先由衛生處西員上堂譯訴前情並以近來本埠發現一種時疫最易傳染故衛生處對於防疫及天花症頗爲注意今梁女發現天花不向衛生處報告故將梁傳案請示云云訊之梁麗生供稱女兒患病後已請醫生診治兩次據云係寒熱之症惟喉間稍腫不知其爲天花等語當經張襄讞商之英副領事白君以梁所供不足憑认即諭梁曰爾女面上發現天花係屬險症自應至衛生處報告醫治以免傳染今爾匿報險症實有不合姑念無知從寛開釋判畢又由英領曉諭曰此種天花危險之症易於傳染着捕房務將此意家喻户曉嗣後凡界内居民如小孩患有此種險症須至衛生處報告如違查出應處該家長拘役半年諭畢又托各日報訪事人轉告編輯部將此事登載報端俾衆週知 
[法國發展遠東貿易之籌備]  
　　法國各大銀行及大製造廠發起組織一公司定名爲遠東貿易公司以發展法國與遠東出入各種貿易爲宗旨其所營業之地點爲中國日本安南菲列賓澳州諸處所籌資本已繳者五百萬佛郎未繳者二千萬佛郎此爲營業伊始之資本金將來商業擴充則資本亦將增多可至數萬萬佛郎法國在遠東之商行將以此爲最大該公司得法政府之贊助可於必要時自設銀行並已購就一萬嚬之輪船一艘將於三月間駛抵東方專供裝運貨物之用今籌備員邢加爾氏已抵日本不日即將來滬與之偕來者尚有數人或爲工程師或爲實業專家皆與該公司有關邢加爾氏曾服役軍中後由政府委辦工廠其所經理之顔料廠成績甚佳凡德國所製造之顔料該廠悉能仿製法政府允於戰後將目下製造軍火之各廠撥歸顔料廠應用邢氏曾游英意美等國此次東來蓋欲調查一切設立基礎以爲戰後法國發展其經濟之準備也 
[美財政部派員來華]  
大陸報云美國財政部已派定專員尼可生氏來華調查商品之佔值並設法推廣華貨入美之貿易將在上海設立總事務所云 
[寓客召妓侑酒之毒計]  
　　邇來匪徒設計謀財之案愈出愈奇聞昨晚（十六夜）八點餘鐘公共租界浙江路二馬路口新旅社一百零四號房内寓客福建人湯雲生與甲乙兩人箋召小花園妓女花韻蘭至該旅社房内侑酒湯等潛將毒藥水攙入酒中令該妓與跟局大姐老三飲之老三登時昏迷不省人事該妓亦略覺頭暈心知有異正欲狂呼突被三人叉住喉嚨將該妓手上之金鋼鑽戒二只及金表一只新光珠表練一條强行取下並欲將該妓叉斃幸該妓力尚不弱互相爭扭湯等恐事敗露携贓而逸該妓亦狂呼捉盜旋經該旅社管門華捕與巡街印捕追至石路大馬路口始將一匪拘獲解入老閘捕房捕頭卽飭中西包探嚴拿同黨二人務獲解究並至該旅社詳詢一切俄而老三亦已蘇醒惟該妓與老三之喉間均已受傷流血甚多所失原贓亦未追獲云 
[訪查隻身出門之女志士]  
　　淞滬徐警廳長通令所屬各區署所文云案奉省長公署快郵代電内開據陸軍部秘書凌重倫摺稱凌集嘉年二十四歲安徽人天津第一女子師範學校正科畢業民國六年留堂充當本校中學中文敎員今春與吳氏結婚後仍充該堂敎員思入專修科以竟所欲格於家庭怕慣於六年十二月辭去敎員職務逕由津校赴滬入愛國女學校肄業專修科業已數日事先不知嗣經悉心探問始經訪得當由親友代其退學留住滬江姑母寓申數日切勸同回京宅當經允諾於七年一月五號晚乘滬寗夜車於六號早抵下關寓萬全樓旅館擬卽日乘津浦通車回京不意上午十時餘復隻身出門不知去向查天津地緯路女子師範畢業學生在南京蘇州常州無錫奉天吉林黑龍江鎭江漢口等處女師校内充當敎員頗夥多爲集嘉同學常聞有函信往還諒已改姓名又入學校但隻身出外無有多資值此心苦境艱殊屬冒險重倫軍部供職未便久稽焦盼之餘尤深矜憾不得已懇請鈞座迅賜分别電致上海蘇州常州無錫奉天吉林黑龍江鎭江漢口等處飭令警廳不動聲色至各女校調查明確加以保護並懇於南京各女校曁臨江埠岸輪車中隨時訪查保衛電賜示諭後即派家屬前來指勸以免危險則戴德非淺敬乞迅予施行再隻身出萬全旅館時未帶行李物件身穿灰色呢風衣黑絨領袖黑絨平頂抽口西式女帽足穿帶鈕扣黑棉鞋内着靑灰色小花紅綢直毛皮袄黑縐裙身材中矮面圓白臉未開眼長大鼻高準圓上身齒徧面鑲有金邊合併陳明等語除分電外合行電令該廳長查照仰卽飭警訪查保護並即具復等因奉此除分行外合亟訓令該署所遵照仰即飭屬訪查保護並卽具復切切此令 
[財政總長起程回京]  
　　財政總長王克敏由杭返滬卽欲回京業於昨晨七時半乘特别快車起程本埠各機關均往車站歡送淞滬徐警廳長撥派警備隊一排在站恭送聞王總長過寧時並不逗留惟過濟南須與魯省督軍張懷芝晤商要公云 
[驅除經營蠶桑之障礙]  
　　上海縣公署昨奉江蘇實業廳訓令内開案據蠶桑模範場場長蔣乘風呈稱竊本場之設立原以經營蠶桑爲專責經營之初自以提倡爲先導因思栽植桑株原爲育蠶之先務驅除障碍實爲提倡之要圖場長任事以來見此間風氣閉塞人民不知蠶桑之利輙爲慨嘆而思有以勸導之比來鄉間父老閒話桑蔴始知其不發逹之原因實由於惡習慣之未除近來揚屬人民亦漸知育蠶之利從事養育惟不從根本入手未能先事栽桑每至育蠶時期桑葉缺乏攫取他人之桑飼其所育之蠶而栽桑之户轉以缺葉致蠶事失敗甚至因禁止採桑而生釁端卽訴諸有司亦以事腮細微不予深究積習相沿幾成慣例是以育蠶栽桑之户相率灰心蠶業之不發逹實由此弊場長以爲欲盡提倡之責次先驅除联碍而此種惡習尤宜革除擬請通令各縣知事對於人民所種桑樹應負完全保護之責有竊取者應按照刑律治罪庶刁風稍戢人民蠶桑之觀念或因之而興起似與實業前途不無裨益等情據此除分行外仰卽遵照切實辦理 
[修改稅則委員會今日開會]  
　　今日（十七日）下午二時係修改現行進口稅則萬國委員會假總商會續開會議之期到會中西各員悉仍其舊並有美國委員安立德賽格因上次成立大會不及到滬故未到會昨已抵埠今日亦須蒞會參與會議惟聞今日續開會議有禁止旁聽之說云 
[地方檢察廳失竊烟土六誌]  
　　上海地方檢察廳贓物庫於陽曆本月十號夜半失竊烟土八百九十六兩經林仲立檢察長嚴飭各法警限日破獲並移請淞滬警察廳加派警探協緝各情迭紀本報茲悉各探警連日四出偵查毫無影響惟因官廳限緝異常嚴厲限滿不破卽須開除遂異想天開仰求本邑城隍神指示緝捕方法前日下午各探警沐浴更衣詣神前拈香禱告迅求指示速破此案以免受官廳之嚴比當經城隍神發下籖卷大意略謂此案雖有破獲之日惟現時未到稍待時日應當破案云云此等舉動出之於司法界誠奇聞也 
[再誌無獨有偶之騙案]  
　　土販陳澤文控被粤人蘇樹彬楊燦李興陸世英與墨西哥人柯石連史以兜售大宗烟土爲由騙至崇明路冠鴻樓酒館内攫去所帶土價現洋鈔票九千九百五十元又陳錫林控被沈瑞芳鄧田黄金寶亦以兜賣烟土爲由誘至密勒路一百八十四號門牌串同西洋人逹司可司脫德國人卡而地克司及爲力姆搿林等攫去土價現洋鈔票一千三百元兩案業經捕房將被告各人先後查獲解送公共公廨訊判分别管押在案昨由被告各華人延律師代表到廨請將被告等交保候訊中西讞員以案關串攫巨疑未便交保惟察核鄧田情罪稍輕姑准交二千元人洋並保餘仍分别押候訂期研訊 
[販土搶土之黑幕]  
　　本埠邇來私土充斥販運私土進口者黑幕中固大有人在而一般流氓劣探亦遂視爲利藪是以浦東西各碼頭搶土糾葛日有發生茲將近日浦東方面販土搶土之事探錄於後 
　　某土販搭新疆輪船由香港來滬夾帶烟土十四包於前晚九時徝携帶登岸被碼頭匪徒乘間搶去後有人從中排解令土販出洋若干將煙土贖回 
　　新寗輪船茶房昌桂阿二由香港夾帶煙膏六十盒（每盒值洋十二元）共約七百餘元抵埠時爲海關扦巡登輪抄獲該二茶房乘間逸去事爲該船買辦所聞卽將二茶房生意停歇 
　　新濟輪船抵埠時停泊浦東楊家渡碼頭有搭客某甲携帶烟土十六磅雇江北人阿五三五小子等划船渡浦詎被該划夫等搶刦一空某甲無力與較忍氣吞聲而去事爲浦江水巡隊潘隊長得悉卽飭探嚴拿務獲解究 
[何旅長赴甬後之規畫]  
　　陸軍第四師所部步兵第八旅旅長何豐林奉命兼任寗台鎭守使後曾將松江防守司令一缺移交砲兵第四團團長王銳接辦所有第十五團步兵三營業經何旅長令調離松一併開往寧波聽候調遣茲又以江蘇之海門地方亦爲衝要海口是以令將旅司令部及所部十五團第一營並機關鎗連等移往海門駐防所有該團一二兩營則令分駐寗台二屬惟軍隊初臨防地紀律尤宜整肅如購買物件均應照市給價不得因細故而起爭端除令由十五團劉團長通令所部各營長訓誡士兵夫役人等遵守紀律外業將率兵接任寗台鎭守使日期及分派各營駐防情形呈報浙江楊督軍曁松滬盧護軍使等查核矣 
[船商咸有戒心]  
　　近來吳淞口外及崇沙各港脚往來貨客各船被海盜冒充檢查私貨登舟劫掠甚至擄人勒贖業已屢有所聞是以本埠船商各號特聨合各帮商船字號備具公函即日呈請駐淞外海水上警察廳温朝詒廳長迅卽選派淺水兵艦會同巡船分赴各港口及外海等處嚴密巡緝以維航業 
[信局脚夫報告遇盜之可疑]  
　　上月二十七日吳淞全盛信局脚夫陳其九肩挑包封由江灣送往吳淞行經峨巉廟左近被盜刦去小洋一萬角票洋二百元陳之手上並受刀傷事後投報六區警署據稱搶刼行兇者係鄧長由施老根胡錦春三人該警署顔署長以陳受傷甚微且共報告一切語頗支離慮有别情諭將陳暫行拘留旋派探警先後獲到鄧施胡三人研訊概不承認並稱陳手上傷痕似係自用小刀所戳云云顔署長業於前日將全案人證併解閘北司法科請爲訊核矣 
[懲治截刦金條之共同犯]  
　　匪徒王桂林（即小寶林）曾與現已在押之陸惠堂陳金川於陽曆去年九月一號在滬西勞勃生路持械夥刼大豐永金舖運送在途之金條十根逃逸已久茲經新閘捕房中西包探將王緝獲解送公共公廨訊供管押在案昨由捕房將在押之陳金川帶堂質究即據中西包探投訴曾將王帶至寫字間與陳質證王已供認同謀禀至此將所錄中西文供單呈案請察訊之王供稱捕房所呈供單確在寫字間所供求恩寛宥中西官判王押西牢五年期滿逐出租界陳金川仍照原斷執行 
[引渡逃匿租界之盜犯]  
　　盜匪劉昌華端李州沈竹山稽富田於本月六號糾黨在引翔港附近沈行鎭夥刦鄕民張銀生等各家衣飾逃逸當經閘北四區三分駐所拿獲劉等同黨戴立柱一名詢知劉等匿居公共租界立即派警往告虹口捕房加派中西包探將劉等四人拿獲解送公共公廨訊供管押在案昨晨由廨復訊閘北四區三分駐所特派警察持文投案訴明前情請將各盜給予帶回中西官以旣據到堂證明遂判將劉等四人併交來警帶去歸案訊辦 
[陳訴匪徒逼勒行兇之情狀]  
　　匪徒曹春生朱大夫倪成於陽曆去年十二月二十八號夜與在逃之某某兩人同至虹口菜市街二百五十六號門牌駿茂酒店内飲酒待至該店收歇時擁入店堂袖出兇器嚇禁聲張逼交銀洋無着卽將店夥姜雲卿學徒朱妙卿等肚腹手腕等處用刀戳傷圖逃當被美捕房中西包探將曹朱倪三人拘獲解送公共公廨諭着押候原告傷愈並補提同黨併究在案昨晨由廨復訊據中西包探投訴被告等已在捕房供認錄有供單禀訴至此即將供單及檢獲之刺刀一把呈案請察並據駿茂店主周少珊供稱是晚被告三人先來吃酒至十一句餘鐘一人忽然出去同來兩人突入店堂其時正在收歇由姜朱兩人攔住門首被告等即出手鎗刀械將刀架於學徒朱妙卿頸内迫令交出銀洋我與姜雲卿駭極喊捕被匪用刀將姜之腰際與朱之手腕戳傷該匪等即分投逃逸又據姜雲卿投訴我被倪匪刀傷肚腹後追至在老滙路腸即流出幾致殞命現在傷水全愈又據學徒朱妙卿供被在逃一匪刀傷手腕訊之曹朱倪三匪均供詞支吾張襄讞與英白副領事以該犯等糾黨持械搶刦刀傷事主罪已成立判一併押候備文解往護軍使署按例懲辦 
[普濟輪船失事十二誌]  
　　旅滬紹興同鄕會因普濟失事後迭據同鄕請求以普濟被撞爲前車函致招商局迅將舊船江天號更易新輪以重生命而免危險經該會聨合寗波同鄕會開會議决辦法四條並擬訂章則等情已紀前報茲悉該兩同鄕會各董以所定辦法四端雖經通過惟若何進行及細則亦應詳加擬訂是以於昨日又由紹興同鄕會推舉寗波同鄕會草擬此次設立聨合會之緣起及向招商局交涉如何着手至逹何目的之進行章則以資遵守寧波同鄕會現正趕爲草擬一俟脫稿即會同紹興同鄕會互相參核卽由兩會董事中各推代表前往招商局正式要求務逹目的聞該兩會深悉招商局此時並非無船所有向走北洋各輪自封河後均停泊浦江儘可更易一輪以代江天萬一交涉無效聨合會必招集股本自行購船航行於甬滬間云 
　　聞温州同鄕於詳日撈到死十具普濟船主（西人）亦在内云 
　　温州布業公所致旅滬同鄕函云普濟駛温慘被新豐攔腰撞沉警電傳來寢食難安查吾甌生命遭其溺斃凍死者逹二百餘人之多財産遭其漂流沉没者至百餘萬之鉅皇天不幸罹此浩劫痛惜無已曾於眞電請求台端就近向上海招商局嚴重交涉電該局謝仲笙先生要求完全賠償損失限卽答覆查無回電不勝痛憾茲查敝會全體共裝該輪疋頭洋貨七十六件白絲兩件水烟六件松香四件計值規銀二萬二千餘兩查此次肇禍原因咎在新豐且是夜月明無霧進出航線分明苟非船主疏忽焉致兩輪碰撞慘遭鉅劫此實非由天災所致全屬人事使然較之尋常出險其咎責奚啻萬倍由此觀之吾甌人生命財産之損失該局　負完全賠償之責任也至於嗣後滬甌交通務乞台端要求該局調派堅固大輪行駛不得以朽壞小船充數以爲懲前毖後之計除另由陳篤生姜錫林陳文卿諸君趨謁台端接洽一切外特此奉懇並頌公安唯希垂照不宣楚雄鶴溪兩副會長均此布業公所啓一月十二日 
　　招商總局董事會復温州同鄕會面云昨展函開以徐班老夫婦及虞伯廎黄穰卿黄梅初諸君屍體未獲或伏在船内屬會商海關稅務司速僱水鬼入艙撈摸等因謹悉昨由滬局長赴關面商初以無水鬼代尋答復旣云外國水鬼以天寒不肯入水再四熟商允雇中國水鬼今日已僱定四人明日（十六日）八點鐘前去尋撈由貴會及敝局各派一人同往業經滬局長當面接洽商定照辦特此奉復（下略） 
　　楊士琦復温州同鄕代表函云昨展台函並附致招商局董事會一信均已聆悉降商准海關僱定中國水鬼四人明日（十六日）八鐘前往尋撈並由貴同鄕會曁敝局各派一人同往一切情形業於董事會復函内詳逹卽希察照爲荷（下略） 
[小學增設商科]  
　　浦東魯家滙觀濤學校（卽第二高小）學生已有二百餘人新年春季添設商業一班業經南邑行政會議决定現將敦聘敎師定期開課並開該校所辦童子軍兩級近已加入江蘇童子軍聨合會云 
[基督敎會勉勵會請人演說]  
　　北四川路横濱橋前美華書館弄内中華基督敎會勉勵會於十七號（即今晚）七時半請内地會長老師張崇德演說（努力前程）張君學識道德爲同敎所欽佩想是夜必有至理名言以對在座諸君也 
[市公債先籌三千元]  
　　滬南工巡捐局代理局長杜梅叔現因交缷在即業將局務逐一結束所有今届應給末次市公債一項前經函商前市政廳淸理公債處訂約陰曆年内籌備淸還惟已不及淸結故先籌措洋三千元存於某銀行俾便移交新任姚局長俟姚到差後再行籌足訂期給還 
[詢問棉織物免稅細則]  
　　本埠實業各機關近處各廠商號函詢稅務處對於仿造洋布及線襪毛巾等貨是否在棉織物铭稅之列各機關以未夺農商部稅務處頒發此項細則無從答覆故於昨公司函致農商部稅務處詳詢一切矣 
[郵務局長之布告]  
　　上海郵務局長李齊氏昨日布告云凡寄往蒙古之新聞紙（刷印物貨樣不括在内）現亦可由張家口陸路轉遞惟寄費須照國内郵資三倍交納即每重五十格蘭姆廳需寄費一分半再寄往蒙古之刷印物以及貨樣仍照從前由西比利亞轉去此外無論何種郵件亦可由該路遞往云 
[肉業反對增加屠宰稅]  
　　本邑城廂内外屠宰稅中之猪稅歷由鮮内莊同業公舉代表在上海縣公署認包在案茲有名熊飛者投縣公署具禀願增捐欵連同本邑四鄕肉稅一併認包事爲城内外滬寗蘇三帮肉莊同業聞悉大爲反對乃於前日假香雪堂開會討論咸謂熊飛並非同業中人如增加捐稅包認則目下來貨稀少價目有增無減我同業斷難承認如果實行惟有激烈手叚對付云云同業全體贊成照此議决而散 
[緝私統領部由蘇遷滬]  
　　兩浙緝私統領部原設蘇垣茲因諸多不便呈奉鹽務處核准將統領司令部於本月初由蘇遷移來滬組設辦公處於閘北昨已分致駐滬軍警各機關查照矣又蔡統領晉京面陳改編營制曁將統部移滬各節現已事畢於昨晚由京返滬 
[再誌便利交通之義舉]  
　　本邑西南鄕徐家滙華租交界之馬路及豫豐橋由滬南工巡捐局設法推放以便交通已紀昨報茲聞此項路工橋工業經皖紳程霖生（瑾記主人）與杜局長等迭次籌商程君所讓之地除悉數捐於公家外復慨捐洋三千元以備橋工之用故由杜局長呈請盧護軍使將該處橋路均改名瑾記以留紀念云 
[奥國船員種痘之建議]  
　　本埠設立奥船船員收容所一切布置均極完善茲聞荷總領事以現在天花盛行建議請中國當道延本處德國醫生至所與各船員種痘以爲預防之計昨特函逹交涉署由交涉員函請護軍使察核施行 
[水手出洋之準則]  
　　交涉署近奉外交部訓令内開華工充當外國輪船水手出洋應由特派交涉員查驗會同須註明服務年限及送回原始口岸責任方准給予護照等因薩交涉員已分函領袖領事曁法領事轉 
 
 
 

Page 11

 
 
知各輪船公司查照矣 
[輪船搭客私帶烟土]  
　　羅松公司品才輪船昨由外洋來滬泊於下海浦附近内有搭客吳來周鄭平明各帶煙土二大包每包計重十三斤又劉錫爵亦帶烟土四斤正擬携土登岸爲水巡捕房探捕到來查獲吳鄭將一包烟土抛入浦中故第獲其餘烟土十三斤又四斤連同吳鄭劉三名一併拘入捕房捕頭諭飭函解地方廳訊辦烟土送往海關候燬吳劉鄭到廳後經檢察官預審之下諭飭分别收押候究 
[緝私營長之顧慮]  
　　兩浙緝私第二營營長盧治堂以舊曆冬臘爲食鹽暢銷鹽課最旺之時而私梟光蛋販賣私鹽亦以此時爲最多且查滬地向銷之餘姚岱山鹽斤邇因西北風狂猛鹽船不能如期到滬恐有浦東乘此侵銷故於昨日令飭第一隊王隊長親督巡船十餘艘駛往浦東沿海一帶嚴緝販私並分咨奉南川三縣派警協助以重鹽課 
[保衛墳墓之請求]  
　　邑紳陳壽淸陳瑞淸等前因龍華祖墳枝楊笆被駐屯該處新兵拆毁禀請護軍使嚴禁保護曾誌前報現陳紳以新兵雖已開拔赴閩恐再有外來客民效尤拆毁故又具呈護軍便請求給示保護禀詞錄下爲呈請事竊壽淸等前因新兵拆毁祖塋枝楊請求給示嚴禁本月十一日奉鈞批呈悉此項新兵現已開拔赴閩不至再有此等情事應毋庸示禁至所有損失應如何賠償仰即逕禀閩省長官查核辦理可也等因奉此竊查前項新兵雖已開拔赴閩而各鄕鎭外來客民在各處墳地將校楊笆任意拆毁者亦數見不鮮曾經市經董陸文麓禀准鈞座給示嚴禁在案壽淸等祖墳枝楊笆原被新兵拆毁欲待重栽斷非一年半載所能長成設有客民到來見未經拆盡之枝楊尚有數段勢必效尤亦來斬伐實有不得不防之勢爲再不揣冒瀆籲懇鈞座俯念保衛祖墳之誠悃并援照陸市經董之請求頒給示諭嚴禁保護實爲德便 
[私售烟膏之敗露]  
　　賃居新閘白克路四百九十號門牌之潮州人莫良法與廣西路四百十四號之張木春均在寓所私售烟營經各該管捕房捕頭偵悉於前日各派中西包探前往查獲烟膏即將莫張兩人拘押昨晨解送公共公廨由中西包探投案訴明前情並將兩處搜獲之烟膏呈案請究訊之莫良法供多支吾張木春則延律師到堂代爲辯護經關讞員商之英卓副領事以該被告破壞烟禁判莫良法罰洋二百元或押六禮拜張木春罰洋五十元或押西牢一月烟膏併送海關銷燬又潮州人陳同來在虹口蓬路五百十三號門牌私售烟膏並販賣波斯紅土被美捕房一百十三號西探司密司偵知禀明捕頭將陳同來拘獲抄出烟膏紅土帶入捕房經捕頭略詰一過押候解廨訊究 
[兩處起火幸均撲滅]  
　　前晚十句餘鐘新閘成都路三十五號門牌吳濤家因倒翻脚爐燃及牀帳幾致不可收拾幸人手衆多極乃撲滅惟其男孩阿弟之頭面已被灼傷又前日夜半南成都路二百十九號門牌陳子江家亦不戒於火霎時濃烟滿室幾兆焚如迨捕房皮帶車到場已經澆息祇燬零物數事 
[再誌染坊蹧蹋水道之反對]  
　　浦東陸家渡高港浜河道被該處和順興染坊洗布以致污穢經公民瞿玉峰等公呈三區警署飭令禁止已誌昨報茲將該處紳士沈文彬致洋涇市經董公函照錄如下敬啓者和順興染坊開設於陸家渡沈家弄交界地方於民國初年公然滌布水源經貴公所函請警局嚴究當蒙取締之後該店自知違法尚稱歛跡詎近來故智復萌竟以靛靑毒及高港浜官河妨礙公衆飲料害及民生益以近來天氣加寒潮汛縮小無此害毒尚慮不足民用乃該坊不顧人命晝夜滌布以致水色靑黑水味惡臭萬難飲用以故沿港數十宅人民莫不怨恨異常今日公推老者數十人同來敝宅訴說擬與該店爲難當經彬開導囑其候函請貴處曁警署辦理竊思水爲第二生命更較第三生命之食品爲尤要該店不顧人命實屬可惡已極除就近請求警署援照前三區總署解警正會同一分署子警佐曁廳派科員臨勘辦理毒害謝家浜之協成染坊一案令和順興自即日起暫停營業從事自掘滌布池一俟告竣再行工作永除後患倘敢故違勒令遷至境外以安民命外一面專函奉聞即請加函警局請其按例嚴辦以息衆怒並請將該坊所侵官道私築水橋拆去以重路政實爲公德兩便 
[小孩墮樓受傷]  
　　浦東陸家嘴地方十三歲江北小孩張月寶昨在居室樓上跌下傷及頭部血流如注張之家人以被同居小工朱阿文妻嚇墜樓故鳴警將朱拘解三區警署經解警正察得該孩受傷屬實判解檢察廳訊奪 
[小車碾傷小孩]  
　　小車夫顧四前日推車經過閘北光復路撞倒五歲女孩馬小蓮碾傷頭部由四區崗警拘入警署轉解司法科移送地檢廳核辦 
[三人拐賣一孩]  
　　江北人俞海林邵學序與婦人楊孫氏不知在何處拐得四歲男孩花弟子一口挈至楊樹浦路圖售被美捕房包探蔣阿林查悉卽將男婦大小四名口一併拘入捕房禀明捕頭押候解廨請究 
[誘匿女子之告發]  
　　崇明人顧春江之未婚妻張寶珠與蔡姓女子名金鳳同在城内王姓家帮傭日前二女同出買物被住居閘北專爲蟻販之陸陳氏誘至伊家寄宿一宵翌日金鳳乘間逃出歸訴主人喚到薦頭報信顧春江同赴四區警署告發姚署長立飭探警將該蟻販逮案惟張寶珠已被藏匿他處訊據陸陳氏供二女由婦人之親生女兒菊同來借宿云云奉諭押候交到該女再行究辦 
[賣布人突遇暴客]  
　　流氓張阿星陳小福前日在福建路弄内攫取賣布小販應三山所帶之現洋三十元應不放手即被兇毆旋經喚捕到來將張陳兩人拘入捕房昨解公共公廨訊供屬實判各押西牢半年示儆 
[同行嫉妒之惡習]  
　　揚州人王國保邇在浦東陸家嘴附近租賃房屋開設剃頭店被同行周壽根陸榮芝等嫉妒於昨日午後紏集流氓多人前往將王國保軋至某小茶館内勒索洋五十元否則不許開張王只允出洋二十五元致被若輩兇毆受傷旋經崗警到來將固籌根陸榮芝連同王國保併解至署嚴行收押候飭警緝獲在逃流氓再行解究 
[糾衆搬物之交涉]  
　　虹口東鴨綠路五百零六號門睡江灣婦人曹李氏之夫曹四桂近與隣婦奚金氏私識在東有恒路八百十一號門牌賃屋一間同住詎事機不密被曹李氏偵知突於前日糾合戚友多人前往該處將所有什物搬取一空奚金氏頗不甘服報由哈爾濱捕房派探尤雲卿將李氏拘入捕房略詰一過轉送公廨押候訊核 
[扭控調戲行兇之聲辯]  
　　住居叉袋角紫安里之江北人孫寶林前日偕其妹阿三扭小車夫戴福壽至四區二分所控稱民人之妹在某紗廠做工今日放工歸家途遇戴福壽任情調戲當爲民人撞見向戴斥責反被以小刀戳傷頭額請爲究辦卽經趙署員質之被告供與孫係前後弄鄰居前數日孫至民人處糾會不允今自用小刀刺傷頭部希圖訛詐請察趙署員以兩造各執一詞判解司法科訊明核辦 
[匪徒强搶耳環]  
　　婦人俞李氏日前出外購物行經法新租界突被匪徒張裕堂從背後將金絲圈一副强搶而逸以致該氏耳上受傷流血大聲喊捕當經巡街捕帮同追獲少出原贓帶入捕房昨解法公堂請究李氏投訴前情請求究辦詰之張裕堂供認搶圈不諱中西官判押二月贓給原告領去 
[攔獲攫取珠花之匪徒]  
　　匪徒王坤元前日下午在雲南路攫取王周氏值洋二百元之珠花一朶圖逃經氏之同伴胡氏帮同追至福祥里由捕攔獲當將人贓帶入捕房押至昨晨解送公共公廨經中西官訊供不諱以王係過犯屢戒不悛判押西牢年半期滿逐出租界 
[無賴闖入妓院之蠻横]  
　　無賴夏榮章周阿生前晚闖入浙江路龍泉園弄六十八號門牌雉妓王桂芬房内向狎客王文生拆梢不遂攫取皮衣並將王之頭部擊傷王即報告捕房飭探將夏周兩人拘押昨解公共公廨經中西官訊知夏係過犯判押西牢半年周押一月分别示儆 
[證明的係已産]  
　　普愛堂前延資美律師代表至法公堂控稱前有林鴻生將坐落二十五保四圖内一畝有零之田單向普愛堂抵借錕二千兩逾期不贖核計本利銀二千四百餘兩請求追繳嗣因飭提逃逸判令將地拍賣作抵旋經寶和拍賣行遣陳福康投廨聲稱查得該地内有八分已轉道契尚有七分由林永祥造有房屋故難拍賣請爲核示當於昨日傳到林永祥詰訊據稱與林鴻生毫無關係該地係祖上傳下共計一畝四分與胞兄對分各得七分裁有田單半張執管爲證林鴻生之單實係僞造從前商人造屋時收進若干尺向工部局領得地價銀十一兩並有歷年地捐單呈案請察中西讞員察得該地實林永祥之産與抵押一案無關着即退去拍賣行費用歸原告擔任 
[鑽戒忽然出現]  
　　住居法新租界徐家滙路某號門牌之英商郎勃前至法捕房報稱被用人趙根福竊去金鋼鑽戒子及珍珠寶串等物計值洋一千餘元請爲查緝有案詎趙於前日持鑽戒至法租界新北門外某押店付質當被西控李帶義及華探許福慶得悉立卽前往將趙拘獲吊出原贓帶入捕房捕頭以失主係是英商將趙解送公共公廨訊辦惟贓在法界發現故於昨日傳同原告至法公堂請示先據西探上堂禀訴前情繼由原告申訴被竊報捕各節中西官判將贓物交原告領去 
[菜資借欵分别追繳]  
　　交通菜館經理居萬永在公共公廨控告漢口路二百二十三號門牌妓女浣香不理菜資洋七十元又姜寶如控馬滙川不還借洋八十元又黄李氏控王連法不理欠洋一百元及利息洋九十餘元由廨訊判各被告分别交保候訊在案前日午後經張襄讞會同英白副領事升座提訊各原告投案訴明被欠情形並將借劵等據呈案請追被告浣香臨訊不到馬王二人均供認欠洋不諱中西官判被告浣香臨訊不到應照章缺席判决償還原告洋七十元馬滙川着還原告姜寶如本利洋一百元王連法償還黄李氏本利洋一百五十元如違押追 
[須請公正人算賬]  
　　黄世訓在公共公廨控告任棟臣不理往來貨欵洋二百餘元前日午後由張襄讞與英白副領事提訊原告黄世訓投案訴明被告不理貨欵情形並將賬據呈案請察質之任棟臣供向原告購買猪油每次短少斤兩照我賬目核算原告應找我洋三十餘元今將帳簿呈核中西官以兩造供詞各執判令原被於一星期内邀同公正人來廨將帳核算再行訊奪 
[被訴人累及保人]  
　　收租人吳小生前至法公堂控房客馬良功虧欠租洋四百十三元向收延約請求訊追判將馬交倪炳記姜寶生保出限繳詎馬逾限不還人亦不到故傳保人到案訊追倪姜同稱馬妻現在外埠籌措請求寛限繳案吳又稱因被馬拖延日久房主已受損失亦請向被告追償聶讞員判着保人限七天内交馬良功到案訊追至原告請追損失一節准予補詞訊核 
[介紹新刊]  
　　九畝地富潤里大聲圖書局印行少林拳術精義内載服氣練形洗髓易筋諸汉均簡明切實昨承惠贈一部書此誌謝並介紹於研究拳術者 
[謝贈月份牌]  
　　昨承飛鷹牌牛乳經理處公利洋行惠贈民國七年月份牌五幅係周慕橋君所繪三國演義中王司徒巧使連環計頗爲美觀書此誌謝 
中華職業敎育社通訊 
[研究部消息]  
　　本社組織研究部前經通告各社員凡志願加入者於一月十五日以前報告到社以便選舉職員尅日進行茲第一届報告業已於前日期滿當卽分發選舉票通信選舉職員再由職員互推主任提出研究問題以後凡吾社員有志加入者仍望隨時加入共同研究深所歡迎 
雜評二 
[預防肺炎疫] [  （步陶）]  
　　滬地近頗皇皇於肺炎疫南下之警耗。各方籌維所以防範之策頗至。乃適於其時。又有天花症之發現。此於氣候固微有關係。然人事要居首焉。 
　　據西訊與工部局報告。滬地蓋尚未有肺炎疫症。先事預防。雅不失爲未雨綢繆之至意。特滬地五方雜處。又值時令稍感炎燥。時下流行諸疫症。正復所在多有。或經發現。言之皆當分外審愼。而疫名尤宜詳舉以宣告羣衆。蓋滬人對於肺炎疫。早已聞而色變。晚不宜以統稱之疫症二字。令其頻受虚驚也。昨見某醫院致警廳函有。天花及疫症發現語。此其意固謂疫非一症。姑簡言之以免繁瑣耳。然而揆以滬人預備防疫南侵之衷懷。終以略爲詞費。而勿使好事者得以藉而驚俗動衆之爲愈也。 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
游戲文章 
[三新年爭長記] [  賊蘭]  
　　民國成立。改用陽曆。有新曆之新年。而社會風俗。乃沿舊曆則有舊曆之新年。立春之日。始交春令。社會上有新春纔是眞新年之諺。乃又有新春之新年。故爲之記。 
　　三新年同居東亞。鼎立中華。從未我虞爾詐。方期麟鳳之常安。忽焉競長爭雄。頤起龍蛇之變幻。新曆之新年起而言曰。當王者貴。舊者去而新者來。惟我獨尊。雄者鳴而雌者伏。舊事重提。空惹出許多煩惱。新民可作。須滌盡舊日泥污。新曆旣頒。萬曆當廢。養同軒鶴。已爲特别之恩施。想吃天鵝。竟聽旁人之撮弄。反爲重規疉矩。妄生二意三心。旣欲刷新。同嫌葉舊。不見乎革靴禮帽。朝廷賀受鞠躬。結綵揚徽。學校遵行年假。新聞紙印用紅字。各機關門綴靑松。圃受上流社會之歡迎。合作中華民國之大長。舊曆之新年曰否否。官樣文章。雖行陽曆。民間習慣。仍重夏時。無政須憑輿論。王道不外人情。且新社會縱以新爲貴。而新年一日。不聞酒飲延年。而舊風俗惟舊是行。元旦歲朝。依舊錢添壓歲。桃符彩煥。户户歡迎。爆竹聲喧。家家羅拜。况行夏之時。語本出於孔子。用夷變夏。制羞襲乎耶穌。定於一尊。君其休矣。加乎衆上。某何敢辭。乃晋楚爭霸於中原。秦穆爲西戎之長鷸蚌相持於江上。漁人生一網之心。新春之新年。離席而起越位而言日。兩君高論。各走極端。氷炭豈能融於一爐。枘鑿不能並於一器。某也兼容並納。執兩用中。旣受舊界之尊崇。又是新朝所推重。二十四節氣。立春方到眞春。三百六十日。遇閏無庸閏節。是以周迎綵仗。漢立靑旛。北朝旣鏤刻蒼龍。荆楚亦飄摇綵燕。受社會之尊崇。商店飲新春之酒。經疇人之推測。曆書紀交節之時。能舊能新。不是問曹冷職。亦新亦舊。阿敢伴食素餐。則當仁不讓。舍我其誰也。於是舊者聞言。呆若木雞。新者聽之。噤若寒蟬。雖爭執紛來。各欲逞兵威咆哮。而從違取决。仍待諸民意機關。三 
家庭常識 
[預防喉症] [  午生] 　　 
喉症方單甚多。惟地氣南北不一。禀體强弱不同。故用藥不能普通。鄙人家傳一方。簡便之極。行數十年。無一患者。特舉以告。每年立春日。每人吃生蘿葡。可一年無喉症。今年十二月二十三日亥時立春。務於前一時。每人吃生蘿葡或一二片。或一二個。各隨已便可也。 
[製雪鹽] [  補白] 　　 
雪四斤。鹽一斤。　同貯甕中。任其自化。封口儲至明年夏日。用此滷以浸鮮肉或猪肚等。（滷須滿過肉面）越宿去滷烹食。味如臘肉而較美。 
[響器之整理] [  辛陽] 　　 
鑼鈸等響器。因破裂而聲啞者。可於裂縫盡處鑽一眼。更以錯刀錯其裂縫之處。約去一分。使不切合。卽復原音。且更鬆爽。 
新酒令 
[紅樓目酒等百種（續前）] [  雪香]  
　　獃香菱情解石榴裙（脫衣者飲。）賈寶玉初試雲雨情（娶妻未久。及將娶者飲。）送宮花賈璉戲熙鳳（得籌者以酒果送與席間一人。笑則令飲一杯。不笑自飲。）蔣玉函情贈茜香羅（垂帶者飲。）薛寶釵羞籠紅麝串（面紅者飲。）劉老老醉臥怡紅院（曾得寶玉籌者。與有鬚人猜拳。否則以得籌者爲寶玉。）寶哥哥品茶櫳翠菴（飲茶者。罰再飲茶一杯。）椿齡畫薔痴及局外（得籌者默以酒在桌上書席間一人之姓名。彼人卽泥塑一分鐘。）情切切良宵花解語（得籌時有幾人言語。得籌者飲幾杯。）嗔頑童茗烟閙書房（與合席猜拳。隨意而止。）葫蘆僧判斷胡盧案（與左右二人猜子。猜中而止。不中。飲一杯再猜。）活冤孽妙尼遭大刦（年最輕者飲。）（未完） 
集益錄 
[答七十三問（三續）]  
　　五造屋整地告竣。至十二月初旬即搭棚造屋是曰人參小屋先於床之四周。用直徑一寸之竹六根。杆土弗使滑動。竹之接合處。削竹爲栓。插入管緊。次於床之四隅及前後中間。樹木椿爲柱。共計十根。背南面北。前方五根長五尺。後方五根長四尺。各埋入地中一尺。柱上架竹爲梁。床之左右兩側。以稻稈蔴繩竹等編籬。前面上方留空五寸。後面上方留空四寸。南側亦如之。頂上用稻稈編成之簾四枝。（長寛按床之幅員作之）組合而爲屋頂。接合處復敷麥稈東。以防雨水侵入。蓋人參忌過度之光熱與濕氣。故設棚以調節之。俾根部之發育良好也。六種子之採集及貯藏人參自栽種後。第三年始開花。即由一個長花柄之頭部。簇生數多之花梗。開白色之小花。是年亦能結實。然種子形小而少。質不良。不能爲種用。至第四年始可採種。即於十月中旬。待種子成熟變黄色時。連枝摘下。取其果實浸水數日。或用果實一升腐植土（卽池沼泥）二升之比。交互堆積。時時潑水。放置七八日。則果肉完全腐敗。取出入於篩。用淸水洗去果肉。然後鋪於蓆上陰乾。如用爲秋播。即促其發芽。其法於乾濕中庸之地。掘五六寸深之穴。長寛不拘定。以板扞其四周。平其底。乃以種子一升混細土二升。將種子和土撒於其内。約一寸厚。其上用篩篩細土五六分。再覆以蓆。時時潑水。至十一月末。則種子膨脹而甲坼。此時取出。以水洗去土。而播於苗圃（播法詳後）可也。若留至翌春播種。則以陰乾之種子。混細糠入於淺木箱。外用絮包再置於更大之箱中。俾全不觸寒氣。至播種前二三日取出。浸微温湯中兩晝夜。然後播之。又有於洗種之後。卽選高燥之地。掘長四尺幅二尺。深二尺五寸之穴。穴中裝同大之無底木櫃。乃以種子混沙者。（沙宜數倍於種子）納於其中。敷成五分厚。上部篩二寸厚之腐植土或沙土。覆以簾頂搭草棚。如常法。以避雨水。貯藏經四五十日。恐所混之土過乾。須時時潑水。至播種前二三日取出浸微温湯一晝夜。擇其甲圻者。下於苗圃。（未完） 
工業須知 
[電石製法] [  孤舟]  
　　電石即炭化鈣。爲製水月電燈所必需。於我國用處極多。茲述製法如下。先取生石灰。研爲粉。用篩篩去砂石等雜質。次取枯煤研爲粉。用篩篩去雜質。次取生石灰粉五十六分。枯煤粉三十六分。置於電氣爐内。加以大熱。則發洩養化炭氣而溶融。卽變成電石。可傾出放冷使凝結。如欲製爲條形或方形。可傾入適宜之模型内。（模型以鐵製者爲宜。其裏面須光滑。且用布蘸油少許擦過。）使在模型内凝結。 
長篇小說 
[二城風雨錄] Z>英國卻而司迭更斯原著常覺小蝶天虚我生合譯 
　　卷中第十四章（三） 
　　湯訥曰。吾唯欲保全靈魂。始舍家國。而爲海外之僑人。侯爵曰。汝豈并産業亦棄之耶。湯訥毅然曰。産業乎。卽今世父以産授我。我亦寗以施捨於人。冀釋村民之怨。而不願以吾身爲集矢之的。須知此屋雖華。而實則無異怨府。我而居之。勢必無一日之安。侯爵失笑曰。憨哉孺子。汝不欲此産者。將何以贍妻孥乎曰。食吾力可矣。侯爵曰。然則先生當僑寓於英倫矣。曰然曰。汝以天潢貴胄。而亦能操賤役如平民耶。曰是何不能。吾固已易姓爲湯訥。不自認爲貴胄也。縱令窮困而死。亦不辱及吾愛芙孟之家聲。侯爵曰。此則良佳。汝誠善於自謀者矣。言時故作微笑。而殘忍之目光。已灼露而不可掩。則按鈴呼侍者進。命爲小爵設榻。及至返身。則滿頰已展爲和靄之容。攙湯訥手曰。吾親愛之猶子。頃所云者。汝當毋介於懷。然吾思之。汝獨處倫敦。謀生亦大不易。而獨戀戀於彼者。究有何種特殊之希望耶。言次視湯訥而笑。湯訥不期而禎。囁嚅曰。吾亦無所希望。特不願覩祖國之弊政。故寗適異邦爲樂耳。侯爵曰。或不盡然。吾聞英倫三島。實爲吾國亡命之逋藪。汝以貴胄而與爲倫。寗不自喪其身分。且吾聞有一法人業醫者。亦逃亡於倫敦。有之乎。湯訥曰有之。吾識其人。侯爵曰。彼有幼女。汝亦當識之矣。其人美乎。湯訥大慚。而侯爵則笑曰。是無怪汝戀戀於倫敦也。汝今日所有仇視貴族革新政體之說。亦皆得聞於此醫士乎。孺子休矣。吾安得爲醫士。一醫汝之狂熱病也。侍者。汝導小爵登樓。吾倦欲眠矣。（未完） 
 
 
 

Page 14

 
 
   
 
