# 1918 - 116 - 4916239

 

Page 1

 
 
   
 
 

Page 2

 
 
時評 
[徐樹錚（冷）]  
　　徐樹錚之於時局有關也非一日矣在前常在黑幕之中而以他人爲傀儡者自挾奉軍入關以副司令自命遂出黑幕而登舞台今則將經舞台上之試騐而可以定徐樹錚之究爲何如人也 
　　主張若何人各有見我今且不論其是非但所謂主張者必須有能力足以赴之而後不愧有此主張今之徐樹錚所謂將試演其有否能力時也其能力維何即能戰不能戰也徐樹錚之主張爲戰今日已當戰之前敵矣故曰試騐其有何能力時也 
　　或曰徐樹錚一孺子耳何必以是高論之曰否彼自視以爲甚高視天下事甚易故不妨如其意以高論勿使彼有人莫我知之歎也 
[專電]  
　　北京電　田農商長爲商會聯合會代表代述意見於段今日下午三時段約見四代表於私邸（三日上午十鐘） 
[外電]  
　　北京電　湘省軍情不易詳知就事勢言之北軍第一軍一股向西南進迫奪取寳慶而南軍退至武岡祁陽同時又有第一軍一股在衡州之西與南軍相距五十里惟南軍之退去衡山顯有作用其意殆欲引誘第一軍深入山境而斷其與第二軍之交通迨此目的一經達到南軍即大隊倐起奪回攸縣逐退張懷芝之軍張軍有退往江西袁州者亦有向長沙退走者今南軍似已據有萍鄉鐵路距長沙僅一日路程此次北軍失利雖督軍團機關報亦承認之並載有三司令解釋兵敗原因之電曹錕稱刻方選派精英往前敵援救張敬堯稱第二軍彈藥缺乏以致失利第一軍自佔衡山後不允前進亦以彈藥不充之故張懷芝陳述三種理由（一）政府應付彈藥往往逾時當其部下被南軍回攻時每人僅有子彈十五粒（二）將士前屢獲捷戰未得充分之奬勵故懷怨望不肯出力（三）皖兵紀律不嚴一見南軍未戰即走云云李烈鈞之兵已擊退贛軍克復南雄（三日）字林報 
　　北京電　日本林公使於今日上午九時二十分出京赴漢口隨行者爲書記官船津氏　譯官中畑氏（三日） 
　　北京電　昨日發表命令任命張志潭爲國務院參議方樞爲國務院秘書長（三日） 
　　北京電　奉天之汲金純孫烈臣吳俊陞三師長及參謀長楊宇霆於昨夜（一日）出發天津經豐台轉乘京漢列車前往南方（二日） 
　　北京電　廣東非常國會於昨日致電林公使關於中日軍事共同問題提出抗議（二日） 
　　北京電　陜西督軍　陳樹藩致電政府陳說劉存厚之窮狀並訴陜西省之瀕於危機請速飭管金聚及奉天軍應援然政府近來以管金聚之態度難測似有窮於處置之狀（二日） 
　　漢口電　因第二路失敗擬將派往宜昌之奉天軍轉令赴援湖南該軍由武長鐵道及大達公司之輪船現正繼續輸送前往長沙（二日） 
　　漢口電　長沙來電張敬堯接到攸縣方面失敗之第二路一部退却長沙之報恐在長沙之北軍士氣受其影響卽派第十一師在途收容敗兵又有南軍漸次向長沙前迫之報人心復洶洶（二日） 
　　漢口電　長沙來電云南軍已進迫株州第二路北軍陸續向長沙退却張敬堯雖已派遣第七師擬在湘潭阻止追擊北軍之南軍惟大勢日益險惡（三日） 
　　東京電　唐紹儀一行四名於一日到奈良蒞同志官民有志之歡迎會旋視察京阪各處於二日經京都回箱根大約今日可抵箱 
 
 

Page 3

 
 
聞唐氏擬在該處留住一月云（三日） 
　　東京電　據三井洋行調查日本四月中旬之新規事業計畫及擴張之資本金達二億四千八百七十六萬元較前月增至八百九十七萬元又較前年四月間增加至一億二千八百三十九萬元之譜（三日） 
　　東京電　中日實業公司總裁李士偉及中國公使館參事官莊璟珂於今日上午由章公使帶領覲見日皇（三日） 
　　東京電　此間接得報告海參崴勞兵會會員數名因於二日薄暮乘醉向日本步哨水兵放手鎗即被拘捕現正嚴重交涉（三日） 
　　東京電　山口高等商業學校教授鷲尾賢治矢野千城久保清彦三氏今日奉政命令前往中國（三日） 
　　東京電　外交調查會於今日午前十時開會自寺内首相以下各委員皆與會其内容甚秘密大槪討論對俄對華兩問題是爲内閣改造後初次之會議一般人士頗爲注目（三日） 
　　東京電　前外務大臣本野氏病危之說不確惟病狀稍重現已不復易地療養仍在東京就醫診治（三日）以上東方通信社電 
　　東京電　俄國塞美諾夫將軍占領波爾攝加車站更乘勢進擊歐魯耶列那耶車站其一支隊則占領自滿洲里西約一百八十俄里之布爾加車站（三日） 
　　東京電　爲審議重要案件今日在寺内首相邸開外交調查會首相亦特扶病臨席（三日） 
　　東京電　日本對於内田駐俄公使之歸任問題有種種說内田公使亦曾與後藤外相議過數次惟一般之觀測則以爲日本尚未承認過激派政府時則該公使當不即歸任（三日）以上共同通信社電 
[戰電]  
　　倫敦電　今晚海格將軍報稱昨夜法軍在洛克回攻俘敵九十四人兹確悉敵軍昨日出攻受創甚重　今日無步軍戰事英斥堠隊在松末河南岸俘有敵兵　英飛機以炸彈二百七十五枚並發機關鎗轟擊洛克東面之敵軍　英飛機擊落敵飛機八架自失蹤者兩架（三十日） 
　　倫敦電　今晚海格將軍報稱敵砲隊轟擊貝土恩附近英軍陣後區域甚爲活動並猛轟洛克法軍陣地此外僅有限於一區之戰事　英軍於三月份俘敵一千六百六十一人内有軍官五十九員四月份俘敵五千二百四十一人内有軍官一百三十六員法軍所俘之敵不在其内　昨有雨霧英飛機以炸彈擲擊洛克與扶爾末齊勒間之敵軍並擊落敵飛機一架自失蹤者一架（一日） 
　　巴黎電　今日下午公報云維萊爾白勒同勒境與亞佛河兩岸砲戰頗烈　今晚公報云敵軍在芒第第愛北面從事猛轟（一日） 
　　倫敦電　德國公報云德軍佔據扶爾末齊勒與維爾斯特拉北面之英軍戰壕數道法軍奪回洛克村（三十日） 
　　倫敦電　德國公報云德軍敗進攻特拉洛特村之法軍　法軍佔據扶爾末齊勒村（一日） 
　　羅馬電　意國公報云英軍在加洛夫西南及亞歇哥南面襲擊重創敵軍土拉爾．白倫太河兩岸．柯魯巴附近均有砲戰柯斯太地方有敵軍彈庫一所中彈炸毁（一日） 
　　莫斯科電　羅政府近今宣稱此後將視比薩拉比亞爲羅國不可分割之部分云云俄政府己向提及抗議謂此項宣布大背俄羅從前所訂之條約且遠比薩拉比亞人民之願望云（一日） 
　　莫斯科電　俄京無政府黨經當道於二十二日夜間解除武裝諸甚安靜加里定將軍之兵曾入洛伏乞加斯克繼爲勞兵會之軍逐走（二十三日） 
　　倫敦電　德軍公報云德軍已佔據俄國克里米州之齊哇杜西亞鎭（一日） 
　　華盛頓電　新任日本大使石井子爵今日以國書呈交威爾遜總統時謂彼將不遺餘力鞏固日美兩國間所具欣然相敬之精神且擬竭力以誠摯友好之精神對付兩國間發生之問題威爾遜總統答稱石井子爵之膺此任更足證明日本和平善意之政策兩國今方一致努力於正大主義必可使友交大爲鞏固云（三十日） 
　　華盛頓電　航務部宣稱四月份所造之新船共有二十四萬噸（一日） 
　　華盛頓電　參議院已提出增加美國人力之議案三件一許大總統卽依徵兵制召集十五萬人一議增兵三百萬人一議將陸軍增至五百萬人　政府現正研究其他增加徵兵條件（三十日） 
　　亞姆斯特丹電　奥皇不日將率外交大臣布里安氏赴德軍大本營會晤德皇此行大有政治關係（一日） 
　　倫敦電　海軍部宣稱大不列顛因德國任意以水雷潛艇毀壞船舶故自五月十五日起規定禁區其周圍之線接連下開地位（一）緯線一五九．一二五北經線四．四九東（二）緯線五○．二九北經線三．一○東（三）緯線五八．二五北經線○．五○西（四）緯線五九．二○北經線○．五○西（五）緯線六○．二一北經線三．一○四東（六）緯線六○．○○北經線四．五六東繼乃沿瑙威領海西邊而達第一符號之地位（一日） 
　　亞姆斯特丹電　荷蘭各報仍不知德國要求與荷政府答覆之切實内容惟料德國要求之中當有德海船能用西希爾特河一條荷蘭必加拒絶　新洛特丹郵報載稱荷德兩國已商定雙方滿意之辦法不日可望宣布（一日） 
　　巴黎電　法國某報記者謁見荷蘭電聞報董事　爾白特氏據謂彼意德國本國壓逼荷蘭瑞士兩國後知目下尚不便攻擊兩國之一此全賴英法軍猛禦德軍致使不能分兵事此故荷蘭執政者皆知德軍終必敗北云（一日） 
　　倫敦電　工界代表漢特森氏通告晚報謂今非候德國社會民主黨承認無兼併無賠欵及自决前途之權利並預備迫令政府對於正式和平大會所將討論之政治與整理土地問題咸誠直施行此項主義則斷難與之接商漢特森氏且謂凡可妨碍政府之事彼必力加反對云（一日） 
　　倫敦電　公報揭載閣諭續行展緩施行愛爾蘭强迫兵役每日新聞謂政府决議將愛爾蘭强迫兵役政策暫擱數星期候自治議案效果如何再爲定奪政府深望於下星期提出愛爾蘭自治議案（一日） 
　　倫敦電　海軍部宣稱砲船者斯里浦號於四月二十五日中魚雷沉没軍官五員兵一人失蹤大約均已炸斃　同日魚雷第九十號在大浪中觸礁沉没軍官一員兵十二人失蹤（一日） 
要聞一 
[北軍失利之京訊]  
　　第二路戰敗於湘南　攻湘第二路之張懷芝軍隊近日在湘南受挫一節已紀本報兹聞曹仲珊張子志張勳臣先後電告原因不一曹宣撫使於二十九日電致府院係用固密加急字樣略聞二路失利長沙震動當飛令敝路各師旅撥隊援應至第二路所請軍火仍懇迅撥以免一誤再誤奉令撥彈接濟二路一節本路已不敷用勢難遵辦云云至張檢閱使之艶電則稱此次失利情形一緣子彈砲彈之撥發屢次愆期每兵僅能支給十五粒如何能持久戰鬭二緣於前次迭請頒布將士奬賞迄今未蒙實行以致軍心不固遇襲而潰三緣於安武軍紀律不嚴無敵自相驚擾云云而張勳臣督軍三十日七電皆稱第二路失利情形彈不敷用是總原因而似於第一路取衡陽後並不前進是予敵人以機會云云其中一電並稱程潛率其所部守永州鈕永建已於有（十五）日由桂回永又據某方面接漢口電言第二路軍隊被南軍乘勝逆襲後現已退駐萍鄉袁州以與奉軍聯絡但南沱等處已由李奎元於感日收復因令其拔隊開發秭歸兼顧宜昌云云又據某方面消息據探報醴陵茶陵又相繼失守張懷芝由醴陵退守萍鄉現萍鄉亦已失守 
　　贛軍潰退於南雄　某方面消息云贛軍拔粤出動以後南軍方面已派兵抵禦贛軍雖克南雄然前進頗形梗阻昨陳贛督儉電（二十八）報告據丁旅長報稱南雄得而復失現重整隊伍極力進攻云云又一消息昨日下午某外人得漢口專電言南雄等處雙方戰事又極猛烈南軍乘勝猛攻南雄竟被佔領武昌漢口長沙南昌等處一時風聲鶴唳甚爲驚恐云云 
[三十日之中央政紀]  
　　公府情形　馮總統三十日早九時到寳光門内辦公室旋往居仁堂上午因瀛眷遷移住址故未辦公午後一時復到辦公室披閱文電二時見曹汝霖二時半見楊文彬宋新邵金鐸劉文藻（該四員係由師嵐峯處長介紹）四時見葉恭綽四時半見姜桂題姜作辭出府後總統又閱要電數通至六時四十五分始歸内室休息又聞馮總統於三十日下午一時以後始至寳光門辦公室除將各處文電披閱外並親覆李蘇督密電一件下午三時曾接見報告閣議之總長密談二十分之久四時左右與張仲仁方立之兩秘書長談論時事片時五時以後卽退入内室聞元首已將内辦公處及内眷悉行移赴居仁堂今後辦公時間改訂上午九時至十一時下午二時至四時夜七時至九時并聞總統内眷一部不日將回河間一行 
　　國務會議　三十日國務例會段總理於上午十時首先到院與方立之秘書長密談院務片時各部總長亦先後到會十時三十五分照常開議首由段芝泉總理報告此次南下與各督軍商定之軍事計畫次由段香岩總長報告二十九日參陸處議决之各項軍事問題全體閣員對於軍事問題照例不加討論按照原定之各項計劃一律通過次由外交當局報告中日交涉案之經過情形段總理謂南方各督軍及各方面對於此次之中日交涉問題極爲注目我輩辦理此項交涉時亦宜愼重從事以免激起國民之反動各總長對於總理此語亦多表示贊同之意此後遂按照日程議决籌撥軍餉及任命官吏案多件時已下午一時宣告休息就午餐餐畢復將參陸辦公處本日所决定之軍事計劃多件提議段總理面諭各總長加以審愼乃由各總長詳加討論對於參陸處所决定之辦法仍無變更之點段總理遂宣告散會時已下午二時三刻又一消息三十日爲段總理旋京後之第一次閣議據聞此次例會提出軍事議案爲最多除總理擬定行軍計畫提出討論外其餘關係重要者分紀如下一電示第二路（即張懷芝所部者）各統兵長官積極進攻湘東戰事機宜（該項曾經參陸處一度會議）一參陸處擬定之對南第五期作戰計劃書（該項未生異議）一派李厚基充攻粤總司令之件一任命海軍次長及簡派四省剿匪督辦之件一接濟前敵各路軍餉軍火之件（該項未决歸星期四續議）一江西督軍陳光遠取消褫職留任處分之件一開復王汝賢范國璋兩師長褫職處分之件一張廣建電請增加甘肅軍費之件此外尚有任命官吏案及財政交通兩部普通議案數項均照例通過遂即散議另一報告云三十日閣議並未提議中日交涉問題（近相傳該項交涉歸閣議取决）是日曹潤田請假無正式議案臨時提出者有十餘件之多一爲第二路失利案結果令參陸處編訂攻湘新計劃以重兵移駐湘東一爲今後軍費政費現在僅能支持至五月十號應趕速籌借交財政部密議一爲烏梁海全境願脫離庫倫自治政府歸向民國案結果不詳一爲援閩總司令李厚基副司令童保暄當通過不日以明令發表一爲張樹元請將濟寗水師營改組水上警察案結果交内務部核議此會結果由陸子欣入府報告 
　　參陸處會議　參陸辦公處靳翼青將軍段廕兩總長陸張兩次長及師處長等三十日上午九時齊集該處會議各種軍事計劃對於肅清湘境計畫及援川問題尤多討論十一時左右段香岩總長即退席入閣議議廳靳廕諸人仍繼續討論下午一時以後段香岩總長復將本日會議情形報告閣議散席後段總長復回參陸處與靳翼青將軍商發湘督張勛臣及張子志檢閱使吳光新總司令軍密電多件直至下午四時以後始行散值并聞某要人因某項要件五時左右復乘汽車至參陸處一次約十數分鐘之久即行退出有謂因南雄方面之急要軍事云云又一消息三十日參陸辦公處會議内容關係重大聞係討論連接曹張兩使及張湘督來電十數通報告湘中戰况大致以第二路軍隊失利其原因在子彈不充並因前經潰退之南軍伏處山中兹復出擾故攸縣一帶又起戰事討論結果决定查明由日運來及庫存子彈數目充量趕運前敵接濟並從新議定肅清湘境計劃電示前敵各軍將帥遵照進行即將會議結果報告閣議再行討論 
[攻湘軍第一路近日之態度]  
　　曹錕辭前線職務 
　　曹瑛欲離湘返漢 
　　吳佩孚請率師北旋 
　　第一路總司令曹仲珊二十八日晚七鐘十分有正密火萬急電至京大致謂所部軍隊復岳州克長沙攻奪衡陽轉戰七百餘里實難再任前線職務如欲繼續南攻請令奉軍爲前鋒直軍可擔任後路接應云云聞徐樹錚赴長沙即係奉合肥使命與湘督張敬堯商議以奉軍接換直軍之事奉軍已有一混成旅開赴宜昌將來擔任攻川以徐樹錚爲總司令以楊宇霆爲副司令其在漢口鄭州及散駐於京漢路線者尚有一混成旅復擬由奉天再調一混成旅即以此兩個混成旅擔任進攻湘南接防衡陽第不知湘督對此有何意見也聞二十九日下午十一點五十五分曹仲珊復有正密火急電至京要求中央先准令曹瑛所部之第四混成旅離湘電中有縱不能令其返直亦請准其回漢云云又聞曹瑛前致乃兄曹銳之電亦有行將班師北旋之語第一路軍隊之厭戰亦可槪見矣直隸第三師師長吳佩孚爲南征第一路之常勝將軍克岳復長吳功最多段總理赴漢口時曾與曹仲珊面議擬以吳會辦湘省軍務蓋欲於進攻湘南仍有所借重也昨聞吳亦有電至京略稱刻聞總揆擬令佩孚會辦湘省軍務才輕任重萬難承擔且佩孚受命攻岳今旣克長沙下衡陽懇請總揆頒令俾佩孚率師北旋云云 
[閩洋海盜擊斃教士案]  
　　字林報四月二十四日福建福寗通訊略云英教士格拉姆被盜慘殺一事兹將詳情略述於下格教士年僅三十二於七年前來華在福寗傳道已閱五年福寗處於閩省之極北地瀕海濱港岔頗多教會自置有三桅小船一艘格教士常乘之出游各地宣講福音格教士在福鼎盤桓四星期後乃乘舟返福寗一帆風順舟行頗速約再行一小時即可抵埠時爲四月十五日詎在午前九時鎗聲忽響格教士出艙察視舉手高呼告以此非商船乃教會所置之船並無值錢貨物品勿再攻擊海盜不聽以鎗擊之格教士當即中彈殞命司舵者已先受重傷盜船四艘數約二百人蟻登教會之船將船上各物搶刦一空並割取帆索復將格教士之屍身棄諸水中雖經船役哀求然無效也事後海盜呼嘯而去時在白日漁船皆見之地在霞浦海岸之内港距福寗約十英里察海盜之語音服式及其利器似爲台州海盜但盜船四艘内有兩艘係福州式而船役又稱海盜有操福州語者午後二時半福寗得此惡耗當即函電交馳報告福州英領事轉電駐京公使一面向督軍交涉福寗知事亦即派衙役馳往肇事地點張挂示文懸賞募撈屍身受傷之司舵人刻在醫院勢將不起今將十日屍身迄未撈獲此實由於中國政治不良之故蓋肇事之次日某漁夫曾見格教士之屍但恐受累故不敢撈也官場謂懸賞百元記者則聞告示中賞格僅有三十元記者遂以自已名義印發傳單許酬勞百元二十一日記者接三沙來信謂鹽巡船一艘載水巡十餘人機關鎗兩架奉督軍命行抵該處聞又有一砲船從温州出發從事打撈但此皆在肇禍一星期之後矣即此一事亦足見中國官僚辦事之不力吾人於請求官場必須迅速行動之時只見其滿口應承而不見其奮厲行事也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[陜省之時局談]  
　　據陜省軍界某要人言陜省近日狀况云陜垣秩序尚稱平安川滇聯軍雖終日喧傳寇邊亦未見諸事實土匪旋起旋仆亦不足憂此時所最堪注意者則惟有陜南鎭守使第十五混成旅旅長管金聚之態度管旅與陳督素不相洽刻下該旅長在漢中新招軍隊約計四團有餘所部軍隊總數名爲一混成旅實已超出一師之兵額其軍力雄厚實勢膨脹川督劉存厚陜督陳樹藩俱不足以與之頡頏前月截收運川軍械一事已稍露其端倪刻下對於中央與川陜二督秘密往來之軍事電文無不擅行檢閱一次與前在武漢下游駐紥之某旅態度如出一轍不可不加以注意云云惟又一方面消息則云近來外間盛傳管金聚態度不明昨經切實調查政府尚接管金聚漾電請示辦法略謂院文電陳督銑電均奉悉職困守漢南聲氣欠通大局方針無由窺測值此竭力撑支之際援軍械彈皆所必需究應如何進援川督以及保持地面之處伏候指示遵循云云由是以觀則管氏之眞實態度尚未顯露也 
[南北劇爭中之南雄（平生通信）]  
　　京政府圖粤之事日來消息愈急贛軍侵犯南雄即其發軔之第一步也自前日南雄告急粤垣風聲鶴唳大爲震驚於是當局禁止報章登載北江軍事愈足令人迷惑乃未幾而報捷之電忽又傳出謂南雄已於馬日克復其拍電者爲張開儒但查張開儒仍在省軍政府中其報捷之電則鎭守使署中屬員用張氏名義耳然南雄何以失之如是之易復之又如是之易頗令人疑莫能明而報中登載紛紛不一或謂爲土匪或謂爲北軍據北不商人收花回粤者所述則確爲北軍犯境且觀當局近日紛紛派兵北上視爲極要之防務則又非以土匪看待可知究竟南雄現已收復否抑仍在攻擊中此間傳說不一而日昨張開儒之電則顯爲一種新聞政策而已昨軍署電始興縣周知事云號郵報悉北虜入寇南雄已請任李督辦統率大軍赴韶征討該縣當韶雄來往之衝形勢握要務即激勵紳商召集督警嚴密防堵現在我軍攻克雄城正力追劇戰愼勿稍涉驚惶致敵人乘虚竄襲至要仍將前方戰情隨時探實馳報據此電以觀則雄城現仍在劇戰中並非敵軍全已擊退也且軍署對於北路防務極爲鄭重其調發各軍何人守何地如何進行計畫事關秘密不便登載惟重要人物皆已預備北巡李根源旣派充邊務總指揮已即日赴韶而討龍總指揮李烈鈞現又電告班師督率滇軍警衛大隊及梯團長朱培德所部業由陽江陸續移拔取道江門二十六早當可抵步聞亦將移往贛邊而討龍事業將告肅清劉志陸魏邦平二軍亦可騰出以爲抵禦北軍至其他之警衛軍現亦有改編移駐之消息莫代督之子莫正聰統帶陸軍游擊隊第十三第十九第二十等營駐防順德一帶現莫代督復調該軍移駐北路以資因應昨已實行出發又駐防清遠陸軍游擊隊第十七第十八兩營帮統穩玉廷昨亦奉命統率所部移防二軍此次開拔攜有新式七生半的退管砲劈山砲馬克心砲機關鎗等軍實甚爲充足又統領袁帶向係駐防香山原統警衛軍六十一六十二六十三三營兼護沙營四營總共七營此次奉命出防盡帥所部前往現袁爲利便軍行起見按照游擊隊編制盡將所部改編每營分四隊編足六營以便調遣惟香山防務亦屬重要聞當道特委衛沙營統領歐陽榮之督帶所部馳往接防觀各營紛紛移調贛邊防務蓋非視作等閒矣惟張開儒本爲南韶鎭守使而唐繼堯近將其撤換此事於防務不無關係故國會議員又已致電挽留矣兹附錄關於南雄事各電如下　王秉鈞電云萬急廣州八旗會館張軍長鈞鑒頃接南雄來電韶州王總參議請譯轉李督辦張軍長鈞鑒開密據王楊兩支隊長報告漾日（二十三）拂曉時敵人向我軍猛攻經職等督率所部竭力抵抗約激戰一時半逐敵十餘里斃敵營長二員官兵三百餘員名奪獲鎗枝十餘枝各種子彈十餘箱職部死傷官兵約十餘員名因鎗彈缺乏退守南城今日（二十五）拂曉斃敵人四五十人職團死傷二三十名始興李營因前方吃緊已調增捕充等情始興方面請留後方隊伍派一營防守衛生隊請速飭令前隊以免減少戰鬭兵力現敵人經屢次擊退兩日未有衝突查敵人似有待後方部隊增加再來攻擊據土人言敵增加隊約一師兩三日内可到雄城等語餘情續報戴永萃敬申卽等由查本軍衛生隊已經編成漾寢日可出發一排其餘俟日内編齊再行開赴前敵合併聞王秉鈞叩有印　南雄知事電云萬急莫督軍李省長張總長鈞鑒雄城恢復知事已入城視事撫安士庶料理兵站署内監獄無恙惟文件稍有損失俟後查詳報謹聞南雄縣知事和耀奎叩敬印　張開儒覆電云南雄和知事覧敬電悉雄城失陷該知事從容退出復能率其游擊隊協同本軍努力克復即日視事安撫商民辦理兵站郡有良牧嘉慰實深軍事方興雄城首當其衝該知事與地方人民及本軍前途痛癢相關對於後方勤務尚望勉力贊助本軍長有厚望焉張開懦宥印 
[湘戰局之緊急時代（長沙通信）]  
　　甫傳捷電　又有敗信 
　　在湘北軍近日大舉進攻官場捷電紛傳連獲勝利兹將前敵連日發來捷電彙錄如下　其一第二路總司令張懷芝來電云已派一師張旅克瑤於巧日將茶陵攻陷現飭贛軍張旅之傑以一部駐茶一部追擊並於效日調一師張旅回攸凖備進攻安仁其二直軍第三混成旅旅長蕭耀南來電云奉吳子玉師長命令於馬日攻克衡山之白露山祝融峯護湘關等處第三師第五旅即於是日下午攻克衡山縣城其三直軍第三師師長吳佩孚來電云該師已於漾日午後三時攻克衡陽聯軍已向零陵方面退走俟寳慶克復即約同左右兩軍進取零陵其四第十一師師長李奎元來電云該師開赴新化之混成團在距黄材舖六七里地方與郭人漳所部之南軍相遇當經接戰南軍隨即潰散該團竭力追擊斃敵極多其五田樹勳旅長來電云已於禡日攻克界嶺要隘刻正向寳慶方面追擊以上各項捷音均見官電至最近前敵情形某要人亦謂國軍自攻克衡陽後仍分三路向前進行中路係直軍第三師及第三混成旅現僅留兵一團駐守衡陽其餘已悉向零陵進發右路係第七師之第一第二第四第五各團向寳慶進取刻已行抵寳慶之南江舖距寳慶城僅二十里内外南軍司令周偉雖正在據險死守然寳城已萬難保全左路係贛軍第一混成旅正在攻擊耒陽刻下兩軍戰鬭極爲激烈云云官場方面之消息雖則如是然我湘人不能無疑以爲北軍自入長沙已及一月今忽攻克衡山不兩日又攻破衡陽何其迅速北軍何以忽然如此勇猛南軍何以忽然如此無用令人種種懷疑現據某方面傳說謂衡陽聯軍之退走爲譚浩明一種計策其實城内所伏之軍爲數極衆北軍甫經入城伏兵即突出攻擊鎗聲四起擊斃北軍甚多北軍以不明虚實不敢與戰當即仍退出城外伏兵猛力尾追北軍竟難屯駐退至八九十里始能集合前隊之北軍現在仍舊退至湘潭之花石等語又謂南軍當由長沙退走之際曾在長沙上游之扼要各處預先設有伏兵所有鎗彈均經掩埋其兵士等則改扮農民四處屯集如北兵再行敗退則該項伏兵即將出而要擊以截北軍歸路云云故省城一般人民又甚慌恐然則官場方面雖捷電紛傳而戰負之數尚未可知也 
[漢口會議後之戰局（赤水自漢口發）]  
　　意見暫時融洽 
　　前敵作戰變更 
　　段總理來漢第一事人皆知爲係前敵各將領意見不洽之故會議以後稍解前嫌其最足動人之一語則爲維繫北洋團體堅持到底勿使内訌發生西南得勢前功盡棄貽笑將來云云於是前敵各將領雖有意氣不得不暫時忍耐至於將來變更則隨時勢爲轉移蓋旣曰暫時恐一轉瞬間得一二處戰地又將置會議於腦後而側目以視矣目前作戰計畫表面上仍舊進行對於鄂西湘南之戰事積極布置鄂西方面屢聞敗耗幸吳光新親率三旅死守宜昌川滇軍不得驟進初所希望之奉天援軍雖有十營抵荆州以不得本軍司令之指揮不肯前進此時徐樹錚南來以奉軍援宜爲主業將宜昌方面之作戰變更分爲中央左翼右翼中央則爲宜昌正面之攻擊防禦及秭歸巴東之進行右翼方面係當陽遠安興山方面之攻擊防禦左翼則爲宜都長楊等背面攻擊劃定中央左翼由吳光新指揮右翼專由徐樹錚指揮奉軍前進互相策應另以陳復初之第十七師入湘北澧州進迫常德以斷常德施南兩方南軍之交通此鄂西之軍事策畫近所積極進行者也湘南方面衡山奪得業經證實南軍退出衡山實因施從濱所部驟至馬濟不知多寡立命退却譚浩明見攸縣不保茶陵亦危衡山背後受險故將衡山之軍退入衡陽已則向祁陽永州方面駐守注全力以保衡陽寳慶以待援軍而觀形勢北軍當攻衡之任係二路張懷芝又調一旅李傳業分安武軍五營以張軍前鋒入益陽直逼常德將常德之張學濟李書城所率南軍掃清以便出澧州而援鄂西安武軍爲後方增加山東軍將由醴陵出長沙向常德方面進發大約常德南軍不過五千由來鳳入大庸之黔軍因山路崎嶇不易入援現尚緩緩而進與常德雖連絡然急難入援倘常德面受山東安武各軍之攻擊後受陳復初王正雅之脇迫兩軍一交其勢可下而湘北方面可以言清總之清湘計劃固有幾分希望然軍情萬變誰敢斷言暫觀其將來之結果可也 
[江寛撞沉之餘聞]  
　　湖北巡防艦楚材號撞沉江寛商輪詳情迭紀本報兹聞江寛搭客溺斃者實有七百餘人連日水警廳與各慈善會分頭打撈屍身已得八十餘具至江寛被撞情形外間僉云楚材之悞而官場及海軍界則云江寛司車者轉舵失指違背夜航規則故有此接觸聞王督軍曹宣撫使以此案關係甚大昨特傳楚材執事及江寛出險之搭客某君研究一切孰是孰非此時尚不能斷定也 
　　此間盛傳楚材開鎗擊江寛之逃命客人據一般人揣測以爲其時因有駕划船之小民誤以楚材亦將沉没紛假救護之名圍繞搶掠該艦員兵因而施以格殺手段連帶波及出險商民亦未可料不然何至很毒至此惟官廳現尚絶對否認此說而楚材員兵因船頭亦撞破數孔艦底浸水各員兵皆由福中公司馬頭起岸竟無一人帮救江寛被難者則爲事實其心亦太忍矣 
　　此次江寛之難據江蘇寗波廣東各同鄉會中國濟生會確實調查共計活人三百一十餘名刻均用小輪裝至招商漢局會同朱芑臣君妥爲安置賓館客棧惟此項災民雖慶重生誠恐被災親屬尚不知其存亡故已由慈善會登報通告（名單已錄昨報）現聞當道僅將楚材輪技監（卽大車）拘管又命該艦駛往上海船廠修理餘如撫卹災民打撈屍身等事不過以一紙空文責成水陸警廳地方官吏辦理並未撥欵分文聞此役西人死者有英人四名三爲船員一爲安慶來鄂之教士又一說船員均已脫險英領要求之撫卹費係單指教士云 
　　一說則云王子春督軍除派隊分赴陽邏團風青山等處打撈死尸拍照掩埋以安亡靈外特又捐廉五千元作爲弔死卹生之資已派本署副官張君（名未詳）經理其事又聞楚材大副某甲漢陽人已交軍法處審訊惟供詞如何尚未探悉招商局昨又派小火輪在陽邏撈獲浮屍十九具來漢在該碼頭招人認領矣又據某方面調查淮鹽公所徐少卿有家眷六口悉遭溺斃又帶有某銀行現洋八萬元及祥記等值數十萬之洋貨布疋亦被沉没漢口慈善會長蔡輔卿近已派人撈起屍身二十餘具業已拍相棺殮在招商局及慈善會門首懸牌招領招商局現備小輪一艘專供江寛遇難家屬親友前往丹水池認領屍身之用每日上午八時開駛 
　　據寧波會館特派調查員報告如下　昨晚聞江寛艙面一座汆至趙家磯該處離漢約計一百二十里水程遂借太平洋行拖駁本擬九時出發恐煤炭不敷再行裝煤至十一時二十分始開輪經丹水池諶家磯陽邏等處稍停無他消息遂直向趙家磯二時半至該處岸上毫無舉動復駛十餘里以遠鏡測之看團風江面有物凸起如樓船然臨近確知是江寛之艙面旁附小船數隻蓋防其向下汆也西岸鵝公頸地方有人聚觀遂在該處登岸當場有紅十字會照料一切旁岸有十尸計男屍三女屍五孩屍二該會一一爲之攝影備棺暫殮最可慘者一女屍左手挾一小孩緊抱而不放想婦人心理具有生則俱生死則俱死之念當時余與王君琴甫商議請將該棺拖至丹水池被災處以便親屬認領歸於一處王君亦以爲然但此十屍非從團風所撈獲係由該處下游七十里武昌縣以下觀音閣地方所撈來觀音閣亦汆有艙面一座大約是江寛之後房艙團風江面是前艙尚未撈起一尸如能多雇撈手則二處艙内爲數必多觀音閣方面已有楊子華安二輪向該處料理與紅十字會所雇之輪前後返漢矣 
[廣州西堤之爆炸案]  
　　二十七日下午西堤發生炸彈案經調查如下　西堤二馬路新荳欄直街口第二號洋樓連地分五層右邊地下至二三樓爲又利攤館左邊樓下爲宜華西藥房四樓前租大成牛皮公司日前因事已搬遷至今尚未租人其五樓爲協成煤礦公司實爲滇軍警衛大隊奉命在此處製造軍用品以備討龍前敵衝鋒之用昨日下午三時不知因何失愼隆然之聲一再發放如巨砲其後繼續約十數響該樓旋即延燒幸建築堅固引火物無多至四時許即息火聞昨所爆炸者實係炸箭其形長約八寸餘口大寸許對門名發棧檢得箭壳數個聞此項炸箭力甚猛烈當炸發時係在該樓之東南故該樓東牆壁中央炸去横闊三丈東邊上蓋同時向上紛飛炸燬之牆覆壓東鄰泰興行該行後座貨倉全座因被壓倒泰興隔隣之振德上蓋亦被燬壞對門味也同名發棧之窗門亦多遭炸爛該樓南便之大磚柱被炸倒落馬路壓斃車夫二名毀車兩輛及重傷過路人數名聞該公司由去年八月遷入該樓所有來往人等多係軍界中人據警察在公司内救獲數人一名劉瑞安說稱所存軍用品悉係滇軍李總指揮命人製造以爲討龍北伐之用因裝製不愼誤墜落地以致爆炸燃燒器物計樓内共有七人其外國人二名已當場炸爲數段有人在長堤拾得手指五隻甚爲粗壯疑即外國人之手指又有受傷一人名廖振中者亦係在李總指揮處當差已由警區一併通知該管官長送院醫治事後太平旅館拾得人手一隻宜華門口有炸去半邊頭顱之尸骸一具均經方便救傷隊檢去埋葬而新官和醫料缸内亦獲人手一隻云至發生爆炸之處因危險過甚無人敢進逆料其内尚有炸斃死屍二十八午已趕行搭棚預備拆卸搜檢之又大漢救傷隊來函云二十七號三時許西堤二馬路二號四樓某煤礦公司内不知何故忽爾爆炸該館旋即延燒其左鄰香港宜華西藥房第五號泰興行等均被震塌當時濃烟密布磚瓦木石四面齊飛附近各店舖之玻璃窗等均被震碎尤以該號對門之味也同食物店門面損失頗重馬路上碎玻璃密如麟櫛手車仔亦被毀壞三乘當時馬鞍街大漢救傷隊長黄石棠聞警立督領醫隊員馳赴救護兹將該隊在場救治各傷者姓名錄下陳麗五傷肩及右足楊浩傷右手及面部容英伯傷腰部容順行傷耳部楊號傷手部以上均在又利左鄰之泰興行内受傷者程五傷右眼陳炳聲陳南均傷頭部李興傷右手朱坤傷肩部以上均係經過此處受傷者另醫治因救護致暈眩者計有消防士蘇就及警察二名統計大漢救傷隊在場施治各受傷者共十三名當場炸斃某補鞋佬一名查此次所傷人數以泰興行爲最多當該店倒塌時被壓各伴共有八名内有一人被壓不能出大呼救命後經救傷隊消防士設法卒能救出僅受微傷已由該隊醫治云又據晏公街紅十字會報告救護當場傷者十三人姓名列下黄九高安人三十九歳（重傷）黄盛花縣人五十歳（傷足部）林芸南南海人四十四歳（重傷）何生順德人二十六歳（傷手部）梁明花縣人二十歳（重傷）蔣瑞光番禺人二十五歳（微傷）郭月四十歳（重傷）梁新順德人二十歳（微傷）廖兆安三府前警衛軍第二營兵士（重傷）吳安南海人三十歳（微傷）陳富臣南海人十五歳（週身瘀積）莫昌肇慶人二十六歳現充六區署武裝警察（暈迷）冼才高要人三十六歳（傷腰足部）又扛回會内施治及到會求治者六人譚騷順德人三十二歳（傷頭部）何金新會人三十六歳（傷頭手部）董有高要人四十六歳（火烙重傷）何達三南海四十二歳（跌斷右手骨）劉炎番禺人二十歳（傷右手足）譚昆順德人二十歳（傷右足）又聞是日所傷之人多送博濟醫院治理現查在院留醫者有寓叢桂新街范紹洪范潘氏母子路經此地傷頭部手部又利公司林岳南傷面部董有黄九傷腰部足部軍界王會梧傷手部劉英廷全身炸傷恐有性命之虞又九區二分署呈報警廳云呈爲具報事本日三點五十分鐘陡聞聲響隆隆有類炸彈爆發正派員飛往查察中即據值勤警長姚成電話報告其昌南第四號協成煤礦公司内有聲隆然一似係炸彈爆響該樓並已燃燒起來黄煙冲天烈煙四射而隆然之聲間一爆發長堤行人驚惶無措等語分署聞報經即飭令二等署員鄧卓顔督同武裝警察前往彈壓并一面電請消防總分所派隊赴場灌救去後旋據警察王振漢報告此事發生之初有一人由協成公司負傷竄出警察上前擬帶回署詎該人抗不受帶飛向西濠橋跑去祗得躡追至六區分署内協同六區分署長將其帶回六區分署稱李德標二十九歳江蘇人係滇軍兵士已由六區分署遞解訊辦等語同時又據警察鄧南帶回由協成公司逃出負傷者一名訊稱邵進四十六歳南海人協成公司夥伴緣本公司司理人吳 
 
 

Page 7

 
 
稚舫以奉李總指揮烈鈞命令在本公司内製造軍用爆裂品如炸箭炸彈之類運往討龍前敵之用今日夥伴失愼爆發起來燃着炸藥致遭焚如等語警察梁朝帶回受傷人一名訊稱劉瑞安三十五歳江西人係滇軍警衛大隊兵士寄住協成公司以李總指揮命在該公司内製造軍用爆烈品運往前敵討龍今因偶爾失愼以致爆發等語又據警察丁標帶回傷者一名并據報稱該人係由協成公司樓上躍落地上受傷頗重等語詢據該人稱霍月四十二歳南海人協成公司夥伴餘供亦與邵進劉瑞安同以上三人取供後均卽送往廣東醫院施救又查其昌二馬路第六號泰興行被震崩塌其公司司事容英初三十三歳南海人壓傷扛回龍母廟第七號昌成洋行醫治掌櫃陳扶臣四十二歳南海人微傷頭部扛往長堤博濟醫院治療又當該樓爆烈時天台上有一人跌落一馬路登卽斃命方便醫院扛往殮埋又消防隊救出一人據稱黄苟三十五歳高要人寄居小新街生元花梨店現在協成公司做木右脚重傷已由紅十字會扛往醫治查協成公司司理人爲吳穉舫其商夥傭工共有十二人内有德人克利希亦傷在此寄住均不見其逃出如是時係在該樓或將葬火坑中亦未可定頃又據總指揮處委員鄭啓華到署調查協成公司今日炸燒情形據報協成公司原由李總指揮曁滇軍警衛混成團長李明揚飭在該處製造軍用品經該公司司理人吳穉舫雇有德人克利希協同製造　以備運往討龍派有滇軍五名在此招呼前在農林試驗場製有炸彈二百餘只除運往討龍前敵外尚有炸彈七八只並零星炸藥均置協成公司樓上今日料因炸彈爆發燃着炸藥致遭焚燒現該滇軍五名除劉瑞安李德標兩人已在廣東醫院留醫外其餘滇軍三名亦不見回營吳穉舫與克利希亦不見面料已均葬火坑亦未可知等語嗣又據三等署員鄭文檢回報燒餘爆烈品紙筒二條並紙筒頭兩個之類係炸箭品質查其昌南第二號洋樓共分五層一樓係宜華藥房地下二樓又利攤館均面馬路未有被燒三樓係東興煤油公司略被燒及四樓大成牛皮公司已報遷出五樓協成煤礦公司均已全樓燒去現危牆矗立餘燼尚未盡熄據消隊長稱該樓危險異常不可擅入察有火坑中葬有幾人應續查明再行續報查此事綜核傷者劉瑞安邵廷霍月三人所供并證以滇軍總指揮留守處委員鄭啓華所言則協成公司今日係由製造軍用爆烈品一時失愼以致炸燒似屬實情除當時情形業經電報辦事廳曁督察處外理合備文連同檢回燒餘爆烈紙筒壳并紙筒頭四個一併報繳察核謹呈 
[北京電燈公司被控案近訊]  
　　製定電氣條例之由來 
　　北京電燈公司因苛取電貴及種種腐敗情形前經公民許維錡等聯名向交農兩部具呈指控旋由部中將原控八條責令該公司切實呈覆現該公司已於日前呈覆到部其原呈對於所控各節大都巧爲立言希圖脫卸就中如通電費一節稱自開辦以來并未因通電取費惟用户中之另購燈線電料者將來遇有損壞時仍須由公司負責修理故不得不預行收費三元儲以備抵非如原控所謂通電費云云至檢查電表費一元則絶對否認稱無其事而電燈之明滅無常則諉過於電話公司之修理線桿時致妨碭電燈線及發隔電情事電話局中人聞之極爲反對謂電話修理線桿均在白晝决無妨及電燈線通電之情理現在因此問題已與電燈公司發生轇轕而近據某公民所調查前控之通電及檢查電表兩種費用在用户中確有該公司掣付之收條可爲憑證又確係標明通電與檢查電表費等字樣且自向該公司購備電料之用户亦多持有通電費之收據則該公司此次所呈覆者實屬巧言朦混聞該公民等深恐部中受其欺朦現正從事聯絡搜集證據將續爲第二次之呈控矣 
　　政府於電燈公司控案發現後公府中適又有電燈線走火延燒情事乃製定電氣事業取締條例六十三條公布施行其第六十一條所規定對於前辦之電氣事業與本條例不合者自本條例施行日起至遲限以三年一律修改完竣是該公司自應遵照條例亟謀修改以補前失乃聞該公司對於此項規定視若具文現惟從事運動並未見有若何修改之準備說者因謂條例中第六十一條修改完竣之下附以但交通部特别認可者不在此限曁第六十二條附則中遇有天災或不得已事故不能如期修改者呈請交通部延期云云其語氣頗有流弊或將爲該公司將來之所藉口也 
　　該公司在北京市中享有三十年之特許權久已衆口流傳認爲事書該公司並嘗揚言於外自以爲護身符而揆諸法理早爲一般法學家所反對近年商民程度日高關於此節咸多積不能平祗以素聞該公司在部中早有成案無可如何庸詎知所謂特權云云者並無其事也昨聞諸農部某君謂部中對於電燈公司特許案亦以爲疑前當公民呈控電燈公司時曾由某司長飭令各司員遍檢該部所存前清册籍中關於電燈公司立案之一切案卷以資考證乃一再搜查殊無特許專利三十年之明文亦無類似此項語意云云是則專利一語顯係該公司之所虚搆特揚言於外以預爲阻梗復此電燈營業之地步耳 
[殖邊銀行之股東會]  
　　惲寳惠當選總理 
　　天津通信云殖邊銀行原定二十八日開股東大會時選舉總理嗣以黑吉兩省股東代表與多數股東有所衝突遂改於三十日繼續開會公舉黑吉代表依然反對經楊度等再三往復與之磋商而柴錦堂等要求須以兩董事兩監事三行長爲交換條件股東不允柴等遂不到會且聲言將退出認而未繳之股欵下午四時始得妥洽開會選舉總理惲寳惠氏以一千五百三十六權當選爲總理又由陳介提議該行往往受地方團體之壓迫須設股東維持會以聯絡股東全體之意見維持行務之鞏固經多數贊成遂通過簡章七條舉楊度爲會長王揖唐爲副會長並維持會幹事王景勳王景芾項驤陳介任可澄許世英李景和馮麟霈吳乃琛陳承修王治昌胡翔雲萬福華等十三人惲寳惠氏亦即到行演說散會時已七鐘其餘開會秩序中未完各件定於五月二日繼續開會討論 
[皖省近事]  
　　倪嗣冲此次提議之鹽斤加價案以七成爲設鍊鐵鐵廠及因利銀行以三成爲辦銅官山鑛經費惟省議員桂殿華對於此案極端反對聞已擬具提議書打消該案聯署者有二十餘人 
　　省議會昨日討論七年度地方内務財務歳出預算案内務經常門二十四萬五千餘元臨時門十四萬餘元財務經常臨時兩共三萬二千餘元 
　　查丈洲地局業經議會咨請省長取消在案兹聞省長已飭各局謂已設者暫不撤消至未設者則止進行云云 
　　皖南鎭守使馬少甫前日因公赴蚌聞一星期卽返現署内一切由儲參謀代拆代行 
　　奬勵民辦森林條例案昨由黄省長咨交議會核議 
[南京快信]  
　　軍署續得贛電第二路魯軍及安武軍均失利醴陵復失萍鄉被圍勢將侵入贛境乞速派援 
　　連日李督在署開軍事會議僉謂本省兵力單薄防務吃緊且江北各屬匪燄甚熾萬難抽調援贛已詳電中央察核 
　　中央派齊振林赴閩與李厚基協商攻粤計畫齊昨乘津浦車抵寗即轉車赴滬 
　　開駐宿遷之奉軍現又有開赴援贛說 
　　長江巡閱副使王廷楨昨渡江入城晉謁李督聞王准今日午車由浦北上 
　　徐屬各縣土匪經李督派兵會同張文生所部之新安武軍分頭痛剿現均潰散竄入魯境 
　　魯張樹元電李督稱徐匪竄入魯境鄲城被圍乞令張鎭守使無分畛域協助撲滅 
　　江寗鎭守使齊變元昨在戒嚴總司令部召集第六師軍官會議省防 
　　皖南鎭使馬聯甲昨由蚌乘車來寗旋卽轉乘利濟兵艦赴蕪 
　　聞日前由漢致電李督請聯電中央召集臨時參議院代行國會職權舉行大選舉之電係徐樹錚所發 
　　第二補充旅二三兩團尚未成立其第一團現勤加訓練業已成軍駐紥三牌樓 
　　津商會聯合會昨致電李督促進和平 
　　日本阪谷男爵改四日由寗赴滬 
　　教育廳昨通令各縣知事曁教育分會定五月二十四日召集第三次教育行政會議 
　　省警廳奉内務部電飭於本廳添視察長一人技正一人 
　　省警廳長王桂林因父病請假赴津兹聞王昨由津致電楊督察長稱父病稍痊即日由津回寗 
　　教育廳長符鼎升昨因公乘津浦車入京 
　　日本宫野氏爲精神學大家新自北京來寓寳來旅館警廳各職員聞其能精神作出種種驚人狀態特於昨日請其在廳旁大操場演習各技楊代廳長並傳飭各區一等巡官齊集廳中參觀是日下午三時宫野氏登場演說精神之作用畢隨演釜中鳴音手磨火燒鐵棍赤足行走利刃行走紅火之中觀者歎賞不置 
地方通信 
[蘇州]  
　　肉業修改行規之提議　蘇垣肉業公所司月陳五夀丁勾勾小猛將等集股擬在臯橋西堍陸稿荐隔壁開設杜五房肉舖甫經布置就緒卽經陸稿荐店主倪松坡以其破壞行規（該業行規須離舊店十間門面方可設店）禀奉警察廳令行北區警署查禁而商會亦函請北區警署維持行規旋經北區關人文署長諭令杜五房不准開設陳五夀等無可如何暫將店事擱起特於前日邀集同業在西街五峯園茶館會議修改行規擬將離開十間門面一條删去改爲繳納入行費卽可開張其入行費分三等甲等五百元乙等三百元丙等一百元現已擬就禀稿派人分赴各肉鋪蓋章以便禀請官廳取消舊章一俟新章批准杜五房卽可開張且以後公所中又有入行費之鉅欵收入矣不識能邀允准否 
[揚州]  
　　行長易人　南京中國銀行行長談丹崖現奉總裁命令調京内用遺缺調揚州中行長許仲衡升任揚州中行長一職以前充寗行營業主任之葉瀛仙承乏葉奉令於二日由寗來揚蒞行供職聞前行長許君擬於五日往寗履新行長之任 
[嘉定]  
　　縣立學校聯合運動會　五月一日爲縣立各校舉行第二次聯合運動會會場在縣西演武場上午九時起鳴鈴開會兹將運動順序錄下　一開會　二繞場　三升旗行禮　西會歌　五會長（姚知事）訓辭　六啞鈴（商）　七球竿（一高）八八段錦（三高）　九普通操（二高）　十笛操（一女）　十一雪恥揚威（二女）　十二百碼賽跑（高一三商）　十三落英濱紛（一女）　十四國技（二女）　十五國技（二高）　十六拳術（三高）　十七國技（一高）　十八啞鈴（商）　十九來賓運動　二十雪恥揚威（一女）　二十一梨花月（三女）　二十二跳遠（高一三商）　二十三鈴笛（二女）　二十四二人啞鈴（一女）　二十五兵式（商）　二十六兵式（二高）　二十七兵式（一高）　二十八二人球竿（三高）　二十九跳高（高一三商）　（）三十麥浪風翻（一女）　三十一雙轉轂（二女）　三十二二百二十碼賽跑（高一三商）　三十三跳竿（一女）　三十四球竿（二女）　三十五撑竿跳（高一商）　三十六優勝旗競走（二高）　三十七擲鐵球（一高）　三十八國技（商）　三十九給奬　四十閉會是日縣立各校除乙農未至外一高學生到一百十八人二高學生到六十四人三高學生到三十人乙商學生到六十八人一女學生到約七十人二女學生到約四十人男女來賓約千餘人姚知事亦親臨會場運動告終評判結果以縣立第一得分數最多姚知事奬大銀盾一座三科主任曁縣視學合贈金字優勝旗一面商校競技運動最佔優勝跳遠跳高賽跑各項第一俱爲該校學生池廷楊復有王咸清之大刀雙刀棍子尤爲獨擅所長知事特贈中西應用物品數件第二女校得銀鼎小銀盾各一座來賓運動係江灣西江女校學生約二十人表演俄國式沙多卜加舞一時環觀者鼓掌不絶姚知事欵以午餐云 
[杭州]  
　　省議會常會　浙江省議會於二日下午一時開會政務委員二人議員出席者八十五人秦副議長主席首議七年度抵補金項下照舊帶徵省地方稅一元案委員說明警備隊經費由省稅支出不敷支配抵補金項下省稅應繼續帶徵議付財政股審查衆贊成次議浙江省民國七年度省地方歳出入預算書委員說明收支總數付財政股審查次議免科省稅罰金案何勳業報告審查結果省稅罰金免除國稅罰金仍繼續徵收流弊滋多擬請一律免科各席大有討論由主席指定王兆基許祖謙陳鍾琪陳樹基秦枬李培鍔張立勞錦魁毛蒙正葛崇黼俞玉書劉兆桐任鳳岡王倬金作梅顧振庠丁鎔十七人爲特務審查員本案付特務審查次議設立模範通俗教育講演所案錢宗翰報告審查結果由主席付表决起立者二十三人少數本案不成立接議追加六年度省立第五中學校教員修金案浙江公立圖書館掌書薪金案何勳業報告審查結果衆無異議次議調和時局案莊景仲報告審查結果决定通電各省督軍省長建議次議咨請整頓金融革除寗紹杭現水建議案何勳業報告審查結果用投票表决贊成者居多數本案成立標題上杭紹甬三字删去議至此休息十五分鐘開議議員張廷霖周錫經張宗嶧辭職事件照審查報告許可辭職次議議長沈定一辭職事件僉以時間短促毋庸更選次議省議會暫行議事細則修正案及暫行互選細則修正案表决少數不成立旋宣告延會 
　　江水暴漲誌　錢塘江水暴漲浙西如梅溪苕溪一帶浙東如桐廬江浦陽江等處水勢均異常盛漲舟楫往來頗形不便外間所傳西江塘坍等說則並無其事推其原因實由日前霪雨過多以致山洪暴發潮水漫溢之故幸近日連朝晴霽水勢當可漸退不致再有泛濫之憂也又聞會堡鄉沙地被錢江上流洪水衝陷沙民遭殃十分悽慘當水勢泛濫沙民晝夜不安之時沙地新廟前已無主持保衛團之人羣請清泰門外之保衛團總徐君繼昌出爲號召防堵募集臨時經費每灶舍出捐大洋一元以資防守者充饑一面又由徐君函請該鄉自治委員汪君堯臣察看災情進行急救方策現在水勢稍退而一般沙民所種之瓜豆棉麥等植物已蕩然無存矣又杭縣縫口陡門之北土名礱糠塘爲十餘村之首要近受天目萬山之水致該處塘岸勢將開裂不料至四月二十六號竟已冲坍十餘丈各村鄉民幸得預先防備尚無損害生命惟各村地方已成澤國昨由該處公民徐舫梅金應秋曁各里莊保聯名四十餘人禀請杭縣公署速即撥欵補築以免再有危險云 
　　招考留日學生章程　教育廳長伍崇學奉令招考留日學生兹將招考章程探錄於後（一）年齡二十歳以上三十五歳以下（一）資格甲曾任本國大學教授或助教授繼續二年以上者乙曾任本國專門學校高等師範學校教授繼續至二年以上者丙曾經留學外國大學高等專門學校高等師範校本科畢業者丁本國大學本科畢業者戊本國專門學校高等師範學校本科畢業者（一）考試科目第一試一體格二國文三本國歷史四本國地理五代數第二試經第一試試驗及格者再按照擬留學科受左列左目之試驗甲農科物理化學博物幾何三角地質學乙工科物理化學幾何三角微分積分丙商科外國地理經濟學槪要法制槪要高等算術幾何丁醫藥科物化學生理學博物學戊文科外國歷史倫理學論理學心理學右列各目均以日本國語言文字試驗之（一）報名日期自五月一日起至十日止携帶資格證明文件最近四寸半身相片一紙來廳報名並塡寫志願書（一）考試日期五月十一日起 
雜評一 
[閩洋盜殺教士案（默）]  
　　近日各省時發現一最可憂慮之事即盜匪危及外人是也此等事在從前不恒有有則官吏負重咎而今乃時時發現矣自豫匪擄刧工程師後魯皖蘇匪勢横行中亦有害及外人行旅之事今則閩洋之海盜竟殺害教士矣 
　　嗚呼我小民之被匪蹂躪政府大吏早已置之不顧我小民亦惟吞聲飲泣自認應遭之厄運獨至危及外人外人亦能隱忍不言耶一旦釀成交涉非特有碍邦交之睦誼而責及賠償責及懲兇當局亦能置之不顧耶誰縱盜匪肆横至是倘此風長此不戢則其禍更將有不堪言者負責之當局其亦能稍稍動心否歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[小販風潮業已平息]  
　　公共租界各小販反對工部局增加月捐全體罷市後業經總商會會長朱葆三君商明工部局兩次佈告准免加捐已得和平解决故昨晨各小菜市均照常營業恢復原狀矣兹將昨日各訪員報告情形錄下 
　　昨晨老閘捕房與滙司捕房將搗毀福建路西藏路等衛生分所跡涉嫌疑之小販唐根大販賣日報之馬洪林王阿全余星友等四人拘解公共公堂由王襄讞會同英卓副領事提訊先據工部局代表牛門律師上堂譯稱被告唐根大係一小販餘者均附和之人請爲從輕發落中西官得供向唐根大宣諭曰爾等小本營生如有困難之處儘可提出理由公舉代表正式禀訴公堂或工部局請求切不可聚衆暴動致肇喪失公衆生命財産之鉅禍現今罷市風潮已平姑不深究從寛斥釋惟王阿全等均非小販不應附和暴動擾亂租界治安本應嚴懲姑念無知初犯着王阿全押西牢二月馬洪林押二禮拜余星友押一禮拜分别示儆判畢復由老閘捕房一百八十七號西捕將前日在愛多亞路漢口路廣西路等處拘獲强迫各店舖閉市並向七百八十七號華捕行兇之陳天橋史招生劉東林石啓張阿初强阿虎吳阿康高二生等八名解案即據牛門律師譯稱本案被告聚衆在租界内强迫店舖閉門罷市實屬擾亂安寗秩序當由巡捕上前喝阻反被拒捕毆傷頭額且若輩均非小販實係乘風滋事應請嚴究繼據一百八十七號三道頭西捕禀稱昨早七句鐘在南京路查見被告等喊呌各店舖閉市我遂拘獲劉東林一名又七百八十七號華捕禀稱昨晨八時半我在東新橋被陳天橋糾衆兇毆將木棍擊傷頭額撕碎號衣又據四百十九號六百六十六號七百四十三號三華捕禀明被告史招生等在漢口路等處用强暴手段阻擋各商號開市情形訊之陳天橋供稱販賣豆腐爲生此次因休業無事出外經至愛多亞路無辜被捕亦無行兇之事求察史招生供我賣水菓度日昨早出外突聞警笛聲我往觀看致被拘捕劉東林供在大餅攤内爲學徒昨日出外購買粢飯被捕是實質之張阿初强阿虎吳阿康高二生供詞均不承認糾衆鬧事經王卓兩讞員得供磋商之下以聚衆滋事擾亂治安本應按律嚴辦姑念被告等誤聽浮言從寛判陳天橋押西牢十月史招生押八月劉東林押六月石啟押五月張阿初强阿虎各押四月吳阿康押三月高二生押二月分别示儆 
　　昨晨公共租界各捕房派中西各捕馳往所轄新閘路吳淞路蓬路南京路各小菜場彈壓諭令菜場左近各店從速上市售賣各攤户以工部局已准免加捐所求目的已達故即陸續設攤營業各葷攤均已照常售賣惟素菜各攤因鄉人膽小不敢挑出尚未完全上市預料今晨必可恢復舊觀照常安業也 
　　法租界菜市街及八仙橋等小菜場日前因被公共租界小販脅迫亦曾停售昨日公共租界各菜場業已開市故法租界各菜場亦均恢復原狀照常交易惟小東門方面昨晨尚有無賴數十人阻止魚鮮各行秤售並於洋行街口等各要道强迫由北往南批貨各販仍行停業更攔截已批貨各販不令挑往北市後經各販聲述現由商會總董出而調停工部局已允不加捐欵當可照常營業詎若輩仍攔住道路各販見彼等人衆遂折回行内告訴尚有一般批秤毛笋各販見此情形挑入華界雇舢板駁船至虹口登岸挑赴菜場售賣一時魚鮮各販爭相仿效均雇駁船運往北市未幾爲捕房所聞立飭通班探捕前往拘拿捕獲爲首者二人解回捕房餘衆始散該處菜市始安然營業至九時許收市　　滬南華界如十六舖郎家橋水神閣城内邑廟前大街虹橋九畝地等處各菜市昨經該管各警區派警保護自六時起至十時止均照常營業並無波折 
　　昨晨上午八時許老閘三泰弄小菜場正在菜市熱鬧之際忽有一婦人披頭散髮手持扁擔逢人便打哭稱其夫因罷市風潮失蹤不許爾等售賣一時各攤户不知何故幾欲相率收攤嗣經巡街華捕向該婦善言開導並允許查明伊夫蹤跡該婦始去各攤户旋仍照常營業 
　　上海縣沈知事於昨將此次公共租界各小販不服工部局加捐脅衆罷市之詳細情形及現已平靜照常營業電報齊省長備查 
[江寛輪船失事七紀]  
　　昨日（星期五）湖北旅滬同鄉會因江寛輪船失事武漢人民生命財産損失最居多數特就事務所開職員會議協商對於此事之辦法所議大略如下(一)質問招商局宣布失事實在情形（因第一次已經去函尚無切實答復）(一)善後事宜應如何辦理（擬訂期開全體同鄉大會討論辦法）議畢即列議案數端俟通告同鄉公訂日期開會取决云 
[吳淞發現腦脊膜炎症]  
　　邇來吳淞發現一種時疫患者頭脹身冷甚至抽筋輙致不救聞因此斃命者已有多人該處警署顔署長請中國紅十字會沈會長派現辦淞滬防疫會顧問王培元醫士詳加討論謂此種病形頗與香港所發現之腦脊膜炎症相同傳染甚速以後如遇患此症者可速送吳淞防疫醫院療治聞該院專治時疫醫藥膳宿槪不取資云 
[江北商詢問産銷併徵辦法]  
　　江北改釐爲稅已於五月一日實行徵收兹悉該處各商業對於改釐爲稅一事以新稅率擔負太鉅亦羣起反對且因該處出産以米麥雜糧爲大宗若米糧加稅成本過重營業更難是以咸請姜堰商會等集議預備呈請江蘇財政廳長維持商業籲懇減輕負擔並函致滬上南北商會詢查蘇省産銷併徵辦法請爲詳細示明一面聯絡公呈請示辦理 
[祥生廠冷作工人業已上工]  
　　浦東陸家嘴英商祥生鐵廠冷作間小工某甲日前領得工資銅元藏匿腰間由大門出外被該廠八號巡丁疑爲贓物扭住搜查互起衝突該巡丁即將某甲拘至更房吊打一夜翌晨經同廠工人得悉將某甲奪去復被巡丁用鎗刺戮傷某乙工人頭部以致激動公憤冷作工人全體罷工各情已誌昨報兹悉前日午後小工聚集四百餘人擁至廠門首擬將巡丁拖出報復當由大班飭將皮帶龍頭吸水向衆注射故未進内滋事昨日總大班帶同繙譯赴三區警署請求保護經解警正率領長警二排前往彈壓向衆開導一切並與總大班磋商解决方法如下（一）該廠所存鎗械即日收回如有事故由警區負責保護（二）此次肇事之巡丁每名罰薪資二元以給受傷之甲乙二小工養傷費用（三）以後各小工放工出入不得任意搜查如認爲形跡可疑者應即婉言盤詰或拘送警區核辦不得擅用私刑以上三條總大班頗爲贊許當可實行故昨日各工人已照常入廠工作矣 
[浦東盜案續誌]  
　　盜匪張毛南於本月一號夜九時糾黨持械至浦東李家宅鄉人李章明家用斧劈開大門擁入内室嚇禁聲張將李與其子李玉生之手足用繩綑綁翻箱倒篋當將值洋一百五十元之衣飾攫取一空分贓逃逸來滬携贓至楊樹浦路圖銷被虹口捕房六百二十八號華捕查見以其形跡可疑將人贓一併帶入捕房捕頭詰悉前情派探知照浦東警署昨晨將張解送公共公堂請究先由中西探上堂禀明由捕拘獲情形繼由浦東警局偵探偕事主李章明等上堂訴明當時被刧各情並投文要求提回訊辦訊之張匪供認往刦不諱張襄讞得供商之英領白君判張匪連贓併交來探帶去歸案訊辦 
[坎拿大政府改訂寛待中國學生入境之則例]  
　　昨據英領事費理伯君來函云中國自去歳與德國絶交後坎拿大議員見中國顯然有翼助協約國之意遂議將前此所訂中華學生入境須納五百金元之條列立即廢除欲使華人子弟來此留學不受任何之阻碍也坎拿大政府亦深念兩國邦交之好慨然從之從此兩國學界益得互相携手共奮前程焉兹將此事之因果述之於左 
　　一九零六年坎拿大特訂條例内稱華人入境者須納稅五百金元然若其人能自證其爲學生者免及一九零九年又更訂新例内稱華人來學一律納金五百元迨肄業一年後由各該校長出結保證實係學生無悞者得將納金領回云云至去年秋季乃盡廢除之不過於登陸時呈明學績履歷與校長證書上海領事館執照足矣如有青年會介紹書證明實係學生更妙惟膳學等費皆須籌備充足此不過防閑雜人等冒充學生入境以使地方政府放心耳所願中華學生乘機往學且坎拿大各學校皆選用英美最優教育法成績甚著年來因歐戰之故留學英國本境殊不易易凡有欲造就英美普通或專門學業者無不可於坎拿大求之 
　　拖倫拖大學校長法可納氏亦曾來函甚稱歡迎華學生之意誠以學問之道不限於一方一國也華學生西行不獨能得西方之學術并能將東方學術輸送於西方故坎拿大學界風聞東方學子皆將負笈而來不勝贊助歡迎之至全境學界毫無前此歧視之心兩國邦交當因此而益密矣 
　　今有拖倫拖大學深知華學生習臘丁文無益特將四書五經加入課程表中以代之以其在本國皆曾讀習於華學生爲尤便也今各省學生有願往坎拿大留學者只須程度合格即逕函上海英國正領事費理伯辦理可也 
[照錄海關監督之布告]  
　　江海關馮監督昨出布告云四月十九日奉交通部第六八九號訓令内開准外交部咨開准法瑪代使函稱本國政府因易於辨别商船起見特新定規則一種凡本國及殖民地各項商船進法國海口者須一律施行凡在近處船名應以白色繪於大黑板之上凡船在五百噸以下僅用黑板一具其高度與船橋相等若噸數較多之船應用黑板兩具第一具高度與船橋等第二具則在船身上距第一具相去不遠字宜大寫須兩船身長外易於目覩者敬請貴總長將此項法國海軍部新命令知照有關係之部分爲感各等因除登政府公報外合亟令仰查照出示曉諭等因奉此爲此示諭各商船一體知悉毋違特示 
[關於美紅會在華募欵消息]  
　　前日報載陸軍部不允美國紅十字會設立中國分會之事兹聞美國紅十字會在華代表美公使館商務參贊安樂爾君解釋美國紅十字會志趣其言謂美國紅會在華暫設臨時機關意在徵集捐欵即在中國購買布疋使僑華美國婦女手製繃帶等物送往歐洲戰地救護傷兵此舉非爲美國實爲協約各國中國亦對德宣戰度必樂助此舉至募欵機關之名稱在英文本爲Ａmerlcan　Red　Cross　in　Cinia直譯其意當爲美國紅十字會在華辦事處其性質與中國固有之紅十字會大有差别並無侵犯權限之處故中國紅十字會會長沈仲禮亦曾有竭力相助之演說反對者或因誤解中國分會四字字面上之意義遂生疑慮日後自能明白也且美國紅會已先在日本之東京法國之巴黎等處分設辦事處未聞日法兩國有所反對可知其性質絶無侵越他國權限之處下禮拜三日將召集委辦大會委辦約百人各國人士皆有參與者可知此會並非僅爲中國人對於美國紅會承辦永久之分會然中國人民此次贊助美國紅會之盛意已足使全球稱頌云云 
　　五月一號卡爾登餐館之跳舞會集得捐欵七千元悉充美國紅十字會捐欵四號建設會王正廷君聶雲台君唐露園君等將宴集上海報界同人討論捐助美國紅會之事 
[建設會之宗旨]  
　　王正廷聶雲台諸君創建設會到處演說發揮宗旨并勸人入會相助現已得男會員多人皆全國知名之士其宗旨則在集合羣力着手種種建設事業俾破壞垂盡之國家漸得恢復元氣卽如美國紅十字會在華求助二百萬條之繃帶費建設會諸君即竭誠相助將來收效度必甚偉或謂王正廷君爲美國紅十字會中國分會會長實係傳聞之訛蓋王正廷君爲建設會會長而提携美國紅十字會也聞王君言助理美國紅會繃帶捐欵告竣之後尚須議及建築鐵路及救濟貧民生計等事業云 
[女子對於美國紅會之熱心]  
　　前日午後四時半建設會與女子青年會爲美國紅十字會在中國徵求會友事在崑山路十一號半女子青年會會所開會座中皆女子青年會會員約三百餘人先由主席朱少屏報告開會宗旨次演活動影戲再次美國駐京公使館商務參贊安立德君演說大致謂美國紅十字會有會員二千二百萬人兒童會員亦二千二百萬人美國紅十字會所集之欵其百分之九十皆用於美國國境之外美國紅十字會會員資格不限於美國人現在美國紅十字會會員其國籍有四十國之多美國紅十字會之救濟事業其範圍推廣於全世界爲人類求幸福減痛苦美國紅十字會對於各國之熱心善舉皆所歡迎今中國女子能有世界眼光願爲美國紅十字會盡力非常可喜甚望上海女子作一榜樣使全國女子效法則幸甚次由建設會美國紅十字會股股長王正廷博士演說略謂歐戰發生生靈塗炭自美國加入協約國以來美國紅十字會到處救濟夫救災恤鄰古有明訓吾人對於友邦之痛苦卽不能直接拯救之亦當謀間接救之之法以期不怍於人兹者美國紅十字會在我國徵求會員是正吾人間接救人之機會也我女界中固多熱心公益慈善爲懷者尚望鼎力贊成末由主席朱少屏君報告徵求會友辦法（一）徵求期至五月二十七爲止（二）會費成人會友每人大洋一元小洋五角幼年會友每人小洋四角（三）會費繳到美國紅十字會會計處後由美國該會會計出一證書并贈紅十字會徽章一枚并將姓氏彙登中西各報報告畢即散會建設會副會長唐露園君及女青年會書記華唐梅張丁衛諸女士在外分發印刷品當場簽名入會者甚衆聞該會擬聯絡上海女界組織一女子徵求團云 
[美國限制進口貨之種類]  
　　駐滬美總領署接美國政府訓令略謂凡外國貨品苟未領有美國進口執照自本年五月十三日以後領署不得發給證單運赴美國無論已受或未受限制之各種貨品如從各國運至美國之領土或保護區域確係當地行銷而非轉運入美者則已有普通執照發出矣下述各物如在五月十三日以後裝船運美則不發製品．未經製造之骨角．乾蛋．凍蛋．蛋黄．扇．家具．皮貨（皮帽不在内）．玻璃（眼鏡遠鏡顯微鏡等不在内）．人髮與髮製品．人造馬鬃及其制品．獸牙及牙製品．紙張及紙製品（書籍印刷品不在内）．革製品與未經製造之草．茶屑．等類是也 
[本國鋼鐵可供路用]  
　　滬寗滬杭甬路局接交通部路政司函云漢冶萍公司每年所出鋼鐵可以供各路之需用現值歐戰未息鋼鐵價值日昻利權外溢鐵路受害非淺兹由該公司呈送鋼鐵樣本計鋼鐵條各一件到部查驗似尚合用合行函發該路參考酌用呈部核轉等因任局長已照轉洋總管遵照查復云 
[無試驗檢定教員補查體格]  
　　昨日縣署派員在西門外公共體育場補行上月二十七八兩日未經報到應受檢查之教員體格自下午一時至五時止錢紳齋未到各股檢查仍由李頌唐朱伯華賈粟香等主任除男教員朱應衡因病女教員嚴祖勛有孕兩人呈明未到外計報到戴元良等教員十四人其餘未到男女教員如沈祖鎬蔡景濱祁祖雄張益年朱孔長張書笏包揚清唐季徽倪鍾濠江維明王維尹余承廉蔡經世鄭培英陸世蘋等十五人經縣知事彙表呈請教育廳長核示令各該員自赴江甯呈請檢查 
[教育部徵集學校成績]  
　　上海縣沈知事昨訓令各區學務委員文云案奉江蘇教育廳第三四九號訓令内開案准教育部普通教育司函開案查學校辦理之良否以校内各項成績之優劣爲衡本部爲考察全國師範中學實業及各小學校成績起見現由部内設置學校成績陳列室徵集各校物品分類彙列以資比較而備考核所有徵集各校成績品約分三項（一）學校成績凡校内所訂各種規則及侠記事項之各表簿並編印雜誌與校圖照片等均屬之（二）教授成績凡教員所編輯講義製造標本及教授細目教授案等均屬之（三）學生成績凡學生平日所作調查鄉土報告旅行記錄並各科成績等均屬之以上各端與教育前途關係綦重相應函請貴廳轉飭師範中學實業小學等校將所有成績品選擇優良者即由各該校逕寄教育部普通教育司以省手續是所至盼等因准此除分行外合行令仰該知事轉飭所屬小學校將所有成績品選擇優良者逕寄部中仍將送去成績品件數分類列表報廳備查此令等因到署奉此除分行外合行令仰該員即便轉致各校將所有成績品選擇優良者送署以便彙寄此令 
[關於選舉之兩電]  
　　上海縣署接江蘇省長東電云衆議院選舉議員限期迫促迭奉中央電知新選要政務須迅速進行查各該縣確定人數尚未報到殊屬玩視要政深堪痛恨事關選舉不容稍延仰卽尅日將選舉人數依法確定迅電來署萬勿片延干究云 
　　又接滬海道尹卅電云查衆院選舉法第二十五條内載選舉人名册自宣示之日起五日以内如有錯誤遺漏得由本人請求初選監督更正又第二十六條第三項内載初選監督判定更正後應將更正名册補報復選監督及總監督現查該縣人名册早經宣示期滿究竟有無更正之處本監督亟待彙報仰速依法呈復務於五月三日到道勿稍刻延切速火速云 
[鎗斃盜犯之罪狀]  
　　日前護軍使署鎗斃盜犯金九苗陳小妹二名已誌昨報兹錄罪狀於下　爲布告事案據公共租界新閘捕房派探會同華警在華界西門拿獲持鎗夥刦七浦路二百九十八號押店鈔票銀元及愛文義路一千九百五十二號陳來生家衣飾現洋之盜犯陳小美金九苗二名並在金九苗家搜出手鎗一支子彈五粒一併解交該管警署由公共公廨備文提回傳證預審屬實轉解來署發交軍法課審辦訊明該被告陳小美金九苗即金福生二名均爲夥同持鎗搶刦七浦路押店及愛文義路陳來生家財物之共同正犯供證確鑿無可諱飾實已兩次觸犯刑律第三百七十三條第一二兩項之罪同時俱發似此目無法紀實屬罪不容誅應按照懲治盜匪法第三條一併判處死刑以昭炯戒除依軍法執行鎗斃外爲此布告軍民人等一體知悉此布 
[吉林銀號經理捲逃之協緝]  
　　淞滬警廳昨通令各區署所云案奉省長公署訓令内開准吉林省長咨開據財政廳長劉彭夀呈稱五常縣官銀號經理吳豐年捲欵潛逃函據五常縣知事吳建三會同新委該號經理胡巽齡查明吳豐年共虧官帖六十五萬三千餘吊小洋一千二百餘元大洋三百九十餘元請轉呈褫職通緝究辦等情據經咨查奉省現准咨復查吳豐年係第二期知事試驗取列甲等分發奉天試用三年九月三十日奉令試署遼中縣知事嗣經委署西豐縣知事四年十月奬受五等嘉禾章是年十二月交卸離奉等因查該逃員現年四十三歳安徽涇縣人身中面白有麻無鬚除呈請褫奪奬章曁分咨外咨請飭屬通緝等因分令遵照等因奉此令仰一體遵照 
 
 

Page 11

 
 
[魚船裝鹽新章]  
　　兩浙孫運副擬定漁船裝鹽新章呈由鹽務處核准昨特抄章通令各營遵照新章如下　(一)凡採捕魚船須執有裝鹽各區司場所發之執照其船身照章均應表明某字某號(一)設魚船執有憑照塡明號數載魚入蘇五屬各港售賣而艙中餘有鹽觔者緝私員弁應於其入港時上船查明其船中所餘鹽觔合之每魚百擔需鹽四十擔所估之景兩相估計是否與憑照所載之數相符且查驗之後應將鹽艙蓋印固封按號登記備查至離港時緝私員弁應再上船查看封條曾否損壞及艙中鹽觔曾否秘密售去然後放行(一)凡魚船並未執有憑照或編定號數而查見所載之鹽除醃魚准帶觔數之外多於憑照上所載者應即將該鹽收没就近交與鹽棧給價充賞劣質腥羶不合食鹽用者應即抛入水中（附註）漁户之中或有不知魚船註册及秤放魚鹽專章於新章頒發之後初次在蘇五屬各港查見未領執照者應斟酌其是否故意販私分别辦理倘確係無心初犯不妨從寛免予鹽船一併充公仍照舊章辦理其辦法即船樑在一丈以上者准帶鹽三十擔七尺以上者二十擔五尺以上者十擔逾此數者即以私鹽論惟緝私員弁應將新章向該漁户詳細解釋並令漁户具結聲明新章業已知悉再犯任憑處罰等情隨時註册備案一面將該船之户名號數及船身大小等類通知其他汛營以備稽考再犯則照章將鹽船一併充公(一)魚汛期畢各船内查獲之鹽觔懸即收没其不合用者即抛入水中(一)氷鮮魚船所帶之鹽每隻至多以三百觔爲限如逾此數即須收没(一)船中帶有醃肉乾菜等物每貨一擔得帶鹽五斤如逾此數即須收没(一)專運鹼魚乾魚之船除腥鹽或魚中流出之滷鹽外不得帶有潔凈之鹽以防影射(一)漁船載魚抵埠應立即報告魚行該行應將載魚之船註册隨時報告緝私營若不照此辦理希圖於售魚之外兼售餘鹽者無論魚行魚船一經查出應卽從嚴懲罰(一)漁船抵埠如一切照章辦理應由緝私員弁給予照會俾得將魚交送魚行(一)漁船下碇口外緝私營應派船照常查察以杜私運私售漁鹽之弊(一)查騐漁船之緝私弁兵應謹愼從公不得違法受賄犯者重罰誣告者應干反坐之條 
[南洋公學今日開運動會]  
　　交通部上海工業專門學校（即南洋公學）定於今日（四號）下午一點鐘在徐家滙本校開春季運動會該校向來注重體育届時必有可觀也 
[中西商務學校游藝會]  
　　閘北滿洲路三畏里中西商務學校及附設務競女學校訂於隂曆三月二十五日舉行第七次畢業禮並於是日開游藝會已由校長分贈入場劵曁游藝會秩序單（内容計二十餘種）邀請各界届時參觀 
[青年會今晚開同樂會]  
　　四川路青年會定於今晚（五月四號星期六）八時開同樂會續演黑心黨長片影戲將社會中種種黑幕及罷工等原因一一揭出並加演馬戲奇術三本入座劵每位一角非會員二角 
[寗紹公司股東會預誌]  
　　寗紹商輪公司定於明日（五日）下午二時在上海總商會議事廳開第九届股東常會業已分柬遍邀各股東届時蒞臨矣 
[工商研究會明日開會]  
　　工商研究會前因本客兩帮香業同行加入該會曾經開會歡迎並商議排解該兩帮涉訟事項兹悉該會以前届會議尚未討論終結故定本月五日（明日）仍在該會事務所續行開會共商辦法已於昨日分邀全體會員届期前往參議一切 
[總商會停開常會一次]  
　　今日（隂曆三月二十四日）爲總商會今届第九期常會之期因無提議要件停會一次昨由正副會長分函各議董請届時無須枉駕所有無甚重要之議案俟第十期併案提議 
[催眠術贊助義舉]  
　　少年宣講團諸同志因見滬地無業無學之青年甚夥故籌辦童子負販團假愚園於五號開會除各游藝外並有東方催眠術講習會長中村蘆舟氏試演催眠術及忍術以饜來賓云 
[請舉工程科主任]  
　　滬南工巡捐局姚局長以本局工程科主任吳紓之辭退職務後現尚懸缺未補兹因工程科主任一職關係重要一切工程事項急待進行且工程一事非本局長素所熟悉此缺未便久懸爰特預商局中名譽各董事請爲推舉工程素有經驗之員以資輔助 
[簡簿業司友新定行規]  
　　本邑簡帖賬簿一業向無團體自大行成立公所小行亦相繼集議曾舉定代表陳財根等擬具行規呈請上海縣知事公署備案並請給示遵守日前已經上海縣公署頒發告示一道各同業齊集九畝地紙簡簿司友輔實公益會開全體成立大會到者五六百人由代表陳財根將縣署頒發之告示宣布各同業知悉並謂嗣後同業務須遵照縣署核定簡章十二條辦理不得故意紊亂衆各贊成兹將該簡章摘錄於下　外埠初來友可應繳入行費十五元　薪俸以洋碼計算夜工照加工資　所有義務各醫藥棺木及介紹營生等事 
[失火罰洋百圓]  
　　湖北路八十二號門牌華生印刷所主錢維洲被工部局刑事檢查科在公共公廨指控擅砌煤灶於地板上以致火起延燒左右隣店受及損失等情昨晨由捕將錢拘解公堂即據原告代表牛門律師上堂譯明案情並稱被告不應擅在地板上砌灶致肇火災且查得被告保有火險銀一千五百兩應請澈究詰之錢維洲供認失火請求寛宥中西官得供判錢罰洋一百元充公以儆 
[徐警廳長注意路燈]  
　　淞滬警察徐廳長前定五月一日起將各處路燈煤油按日減發規定每盞二兩五錢曾通傳各區署所轉令各該清道路燈員赴廳具領後每晚照數給發燃點各夫役不得尅扣兹悉徐廳長對於此項問題因關係地方防務加意查察現又派督察員分赴各區街巷親歷調查如有燈火不明及夫役舞弊情事即行報告到廳以憑處罰 
[取童便被控誘拐]  
　　江北婦人朱周氏控老婦李洪氏誘拐伊之八歳男孩小二子等情昨晨由捕將李婦拘解公共公堂訊據原告供稱昨日伊子在新垃圾橋碼頭上掃拾粒米被李洪氏誘拐至老垃圾橋附近等語質之被告延朱斯芾律師到堂辯稱被告在七浦路開箍桶店近因患有目疾須用童便洗擦故給該孩銅元一枚囑至弄内溲於玻璃瓶中以便洗目請爲明察中西官得供判李洪氏從寛開釋 
[串騙鈔票案先釋一人]  
　　順康股票公司季福生協和號夥馮林泉廣泰號夥余法桂益康號夥胡其夀同延代表律師控周廷湘丁益齋常寳裕龔三元陳振鏞在南京路二百四十二號門牌虚設萬利豐股票公司於去年十一月二十六號騙取北京交通銀行鈔票洋四萬元分贓逃匿内地等情業經老閘捕房包探將周等先後移提至廨迭次解送公堂訊判丁存洋一千元保出周等押候復訊再核在案昨晨由張襄讞會同英白副領事提訊先由兩造代表律師互相辯論良久繼據丁益齋之代表律師聲稱原告控告丁益齋之最關緊要者係擅將周廷湘之衣物等件搬至閘北然原告並無確據呈案應請先將丁益齋一名開釋中西官得供會判丁先行開釋周廷湘等四人均還押候另行訂訊 
[指控誘匿女子]  
　　住居小西門外爲踏布坊生理之紹興人陶長生有女阿寳現年二十歳已經許字原籍某姓尚未成婚詎去秋該女忽失所在其父各處找尋無着兹據陳阿香包保庭向陶報告謂阿寳係陶之隣人做小木作生理之鍾成記與妻陳氏誘匿於寗波地方等語陶向鍾夫婦根究堅執不認聲稱包保庭因索詐不遂致被誣扳陶乃鳴警將鍾夫婦拘送二區警署連同原告陳包二證人一併函送地方檢察廳訊辦 
[包探身後之撫恤]  
　　法捕房二十一號包探李祥慶在差服務毫無遺誤勤愼可嘉已歷十八載今因患病身故經探目黄金榮禀明西探長石維也君轉禀施總巡着給卹洋二百元已於西曆四月三十號由該故探家屬具領矣 
[地保請騐孩尸]  
　　寳山縣頭圖地保陳友卿昨至地方廳投稱本日下午一時閘北鴻興坊附近空地上發現男孩屍身一具查無家屬報請相驗該廳即派李檢察官毛檢驗員等乘坐馬車前往相驗 
[控告姦佔女子]  
　　婦人竺陳氏控張瑞全姦佔伊女良月一案由四區警署將張並女拘送地方檢察廳訊究 
[重婚監禁三月]  
　　李陳氏同母陳李氏探伊夫李祥林案妻不顧在外重婚等情曾經地檢廳飭傳媒證周順卿地保陸倍生重婚妻父王錫金等到案預審明確將李押候起訴審判廳公判在案昨日午後該廳刑庭長端木棻會同熊檢察官開庭飭提李祥林至案研訊之下判李監禁三個月以儆 
[戲謔擊破頭顱]  
　　本埠東洋銀行看門印人錢生前晚八時許渡浦至浦東陸家嘴購買牛奶與該處成衣匠寗波人潘竺恩戲謔潘先將印人頭纏之布打落於地印人大怒卽將手持之木棍向潘亂擊致被擊破頭顱血流如注旋經岡警到來將受傷之潘竺恩連同印人錢生併解三區於昨轉解警廳司法科訊辦 
[浦東烟案兩起]  
　　川沙人楊雨亭邇在浦東花園石橋某號屋内設榻售煙容人過癮昨日因向吃客索取烟資起釁被崗警聞聲入内抄出全副烟具連同楊雨亭拘解三區警署判解警廳司法科訊辦又南京人張子方昨日身藏烟膏三十盒行經浦東爛泥渡口爲三區崗警查獲解署又在張腰抄出十盒解警正判人證併解警廳司法科訊辦 
[因貧圖盡]  
　　揚州人王阿桂近因窮途落魄貧不能自給於前日在廣東路黄浦灘投浦圖盡當由六百十五號華捕設法救起將王帶入捕房昨送公堂請示中西官判留候核辦 
[梁鼎芬儆押三月]  
　　粤人梁鼎芬年約二十餘歳其父係屬英籍其母係粤産因經美捕房西探目利扶司與華探侯松山查得行爲不正當與雜種洋人聚會有礙租界治安是以將梁拘解公共公堂訊判押候查傳其母到堂再核在案昨晨由捕將梁解廨據中西探上堂禀明被告之母不願到堂情形經中西官得禀以被告之母不願到堂聲明向來行爲被告顯非安分之徒因判梁鼎芬押西牢三月以儆 
[劣孩搶取呢帽]  
　　劣孩浦東人奚三毛在虹口蓬路攫取行人姚亦祥之西式呢帽一頂圖逃被美捕房包探王桂亭查見帮同將奚攔獲帶入捕房捕頭諭飭押候解廨請究 
[借金鐲被控哄騙]  
　　北蘇州路一千零七十三號裕昌米行主沈某之長女鳳仙控湖州人莫夀恒於去冬設計哄騙值洋一百三十七元之金鐲一付等情由捕將莫拘解公共公堂訊判押查在案昨晨由捕吊出原贓將莫解廨經中西官復訊之下以旣據供稱商借應判將案註銷被告開釋金鐲給原告領去 
[無賴圖搶銀洋]  
　　昨日午後王友才手持銀洋行至民國路被無賴王長江上前搶刦友才與之爭奪長江奔逃當爲巡警將兩造拘入二區警署飭送地檢廳訊辦 
[過犯攫取金挖耳]  
　　匪徒金阿林在虹口漢璧禮路攫取行路婦人朱張氏髮髻上所插之金挖耳一支飛奔圖遁經該氏之同伴女子王林弟等鳴捕帮同追獲將金帶入捕房經捕頭盤詰一過以金係過犯因飭押候解送公堂嚴懲 
[混用銅質銀洋]  
　　沈少卿在閘北梅園路開設永順米店昨有李阿福以銅質銀洋向該店混用被沈當場察破扭控閘北四區警署余署長諭令暫押聽候訊核 
[巡官破獲賭窟]  
　　南市生義碼頭順風園小茶肆主婦許張氏近因生意不佳在内室設置賭具容人賭博抽頭漁利前日午後被第一區一分駐所楊巡官查悉帶同長警進内密查見内有賭牌四桌圍集數十人當卽拘獲賭徒沈阿美張阿全楊發發吳錫華江金生戴華慶等十七名連同店主婦及賭具一併解所由張署員訊明違警屬實飭該氏罰洋十元交保具結不准再犯餘人分别拘留或酌罰示儆賭具銷燬 
[言語不符被拘]  
　　婦人高崔氏携一少女於前日乘招商局圖南輪船起程他往當爲救濟會偵探與水巡捕房何探目查見向詢該女稱年二十一歳小字金寳原籍揚州餘語與該氏不符該探目等恐有誘拐行爲遂拘送地檢廳昨日午後經檢察官預審之下判高崔氏交保金寳給該氏具領 
[派警赴奉迎提案犯]  
　　何人傑因刑事案發逃避奉賢縣地方經上海地檢廳訪悉備文咨請奉賢縣署飭提解滬兹據該縣來文略稱何人傑等二名業已拿獲請派警前來迎提云云當經該廳主任賀檢察官飭派法警陸夀康楊鱉等持文赴奉迎提矣 
[聲明造屋悔議之原因]  
　　義商羅樂影戲園主西人延代表律師在公共公廨控粤人唐翹卿悔證翻造房屋請追損失銀一萬兩由廨迭次訊供詳情屢誌本報前日午後由俞襄讞會同義羅副領事復訊先由原告代表律師上堂譯訴案情請追卽據被告唐翹卿投案供稱於西曆一千九百十三年原告向我租賃房屋訂立合同二年租金每月洋四百元嗣因原告影戲劇場生意減色被積欠房金數月未給我屢向索取均被游約不付繼則欲我將房屋翻造願將積欠租金悉數清理囑我向工部局報告給領執照但被告細思翻造一層至少需銀一萬二千兩兼之前欵未楚故未允准無如原告以此爲確實問題致發生是項控案供畢旋由兩造律師互相駁辯良久訊至此時已薄暮中西官遂宣布退庭候復訊再核 
[請追不交定貨之損失]  
　　陳寳華延代表律師在公共公廨控黄震之（即黄震記）黄搢臣違背合同不交定貨請追定銀及損失等情前晨經俞襄讞會同英卓副領事升座民庭提訊先由原告代表律師上堂譯明案情並稱原告向被告黄震記處定購洋釘時被告雖在美兩洋行爲買辦但所訂合同係震記蓋章簽字因其無信用故將定銀二千交付擔保人黄搢臣（即第二被告）後又付六千兩均有收條爲憑嗣因無貨曾收回銀一千二百兩餘不料理是以原告受及損失應請究追並據原告陳寳華供稱西曆一千九百十五年十二月間我至黄震記處據被告黄震之云有洋釘一千桶問我要否我答明日回音其時彼在美兩洋行爲買辦至次日我往黄震記言明價銀先定三百桶後有定七百桶此項定貨與美兩洋行無涉係與黄震記訂立合同簽字蓋章且因震記無信用故定銀前後共八千兩均交付與擔保人黄搢臣均有收條豈知後來無貨可出向索定銀延約不理是以控請究追定銀及損失云云供畢由被告黄震之黄搢臣所延之兩代表律師向原告逐層駁詰良久復與原告律師辯論之下中西官核供會判候再訂期復訊 
[債權人控訴保人]  
　　李少堂在地審廳控徐小狗爲趙福生擔保債務延不料理請求訊追一案昨日午後經推事官開庭審理原告訴稱趙福生與我來往欵項由徐蓋章擔保今被虧欠洋一百元久不歸償徐小狗應負保證之責求請訊追徐供甯波人向爲石匠住居西門外民國路與趙爲友原告保單上所蓋圖章係民妻所蓋其時民人在蘇州採辦石料並不知悉直至後來原告持單前來照對方始知悉今趙福生亦到案在外候示問官得供遂諭辯論終結聽候判决徐着交保出外於是退庭 
[欠欵訊明限繳]  
　　瑞昌祥米店主裘晋祥前延賚美律師至法公堂控永興米店主王福亭虧欠往來米洋六百元該店閉歇後歸還原告洋三百元後又由該店股東楊殿英歸還原告洋二百元除收外淨欠瑞昌祥洋一百元請求訊追詰據王供商人店閉歇後將生財賣洋三百元歸還原告後由楊殿英將田單一紙抵與原告後楊措洋三百元向原告贖回實係還清並不欠裘銀洋求察中西官判供詞各執着各將帳簿呈案察閱再核在案昨又届限傳訊原被各將帳簿呈案經聶讞員察閱被告帳上並無書明田單抵與原告字樣是田單抵欵實係案外之事詰之王供仍推諉中西官判王交尋常保出外限繳洋一百元 
[原告准由姪子代表]  
　　吳硯農延逖百克律師代表至法公堂控胡樂安串通地保王國祥將原告坐落法新租界之地皮一方至會丈局轉換道契由王在契上蓋戳售賣與營業公司買辦雷汲安現經原告察悉至案具控胡聞控逃逸謂着地保王國祥交到胡樂安並賠償損失等情王國祥由劉玉廷代到延巴和律師到案代辯經法公堂判候傳齊人證到案再訊在案昨日原告律師聲稱吳硯農在蘇州原籍主管事務甚多無暇投案可否准予以後傳訊時由伊姪吳季玉代表中西官判准如所請 
[竊犯減押九月]  
　　四川路一百十一號門牌戴祝甫控徐永坤竊取洋線被捕拘解公共公堂訊實判押西牢一年半在案嗣因被告不服延賚美律師於昨投廨陳明不服判决理由要求減輕刑期中西官得供會判徐減押西牢九月以儆 
[竊賊瞌睡被拘]  
　　竊賊蔡錫生前在法租界大世界游戲場内竊得小販施福士棉袄一件至義泰押店内質洋化用前晚蔡又至該場内圖竊因時尚早在屋頂上瞌睡被原告瞥見鳴捕將蔡拘獲吊出前次所竊原贓帶入捕房昨解法公堂請究先據原告禀訴前情詰之蔡供實情貧苦無奈犯此不法之事求宥中西官判從寛押滿五天以儆贓給原告領去 
[道署批示兩則]  
　　寳山縣民劉大倫呈控寳山縣知事張允高朋比劣董違法濫押仰懇迅予查辦懲戒以安良民而彰法紀由　所呈是否屬實候令寳山縣知事查案答辯再行核辦仍候省長批示此批 
　　崇明縣東庶鄉公民黄春梅等呈爲崇明小麥非關正宗民食請照舊本省流通以濟麫廠而通土貨由　據呈該縣所産小麥非關正宗民食請照舊運往本省流通等情究竟是否可行於民食有無妨碍候令崇明縣知事體察情形妥議覆奪仰即知照此批 
　　更正　本月一日報載招考郵員一則每年係五十一兩月爲考期云云兹悉郵局於招考郵員一事僅於門前略佈數語並未發正式通告亦未聲明其考期爲何月何日且已於四月三十號截止報名應即更正以免誤會 
中華職業教育社通訊 
[第一届年會秩序單]  
（午後准一時半起）一開會二軍樂（貧兒院）三唱歌（城東女學祝中華職業教育社歌）四主席致開會辭五辦事主任報告第一年度辦事狀况六演說（馬湘伯先生演說教育與實業聯絡爲救國根本穆藕初先生演說實業上之職業教育觀）七國樂（城東女學）八辨論（王儒堂尤惜隂陸規亮郭鴻聲黄任之蔣夢　章伯寅諸先生）九批評成績品（沈信卿先生）十提議事件（世界戰爭後關於職業教育之種種問題）十一奏琴（城東女學）十二攝影　社員赴上海公共體育場便飡　（七時半起）　一音樂（貧兒院）二演說（吳稚暉先生演說英國職工之生活並試演吳先生自製關於職業教育之幻鐙片）三西樂（貧兒院）四電影（本社自製上海各小學職業科實習之幻鐙片及商務印書館自製活動影片）五國樂（江蘇省立第二師範學校）六閉會 
　　會場　陳列本社各種出品各學校職業科成績品　附設各學校販賣所 
雜評二 
[坎拿大寛待學生（訥）]  
　　我國青年之有志求學者必於海外然近來除日美外大抵皆當戰事之衝遠遊者不能無所顧慮此亦學界之一憾事也今坎拿大之議員政府以我表同情於協約國與英之交誼益密因而有改訂寛待學生條例之舉我國人對兹坎拿大之美意自必以誠意歡迎之而兩國之感情從此益臻親密莘莘學子有奮起求學者乎此其時矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[商店夥友之弊] [  ]  
　　各商肆所雇之夥友其月薪多者不過十數金少且僅三五金乃碌碌畢歳無時或息所得報酬不得不謂之過於菲薄以供一身之用則有餘以之贍養家室則不足苟不出奇制勝另事羅掘則又將何以爲生由是而百弊叢生藉資彌捕被爲肆中經理者縱百計防範亦難盡袪其弊也以余所知略如左列數類當更分别言之 
　　一曰捲賬　旣設店肆必有外賬輒於月終或一季之末令夥友往收之多者自數千元至百十元不等人之嗜利固屬生性使然矧不肖者一旦見此巨金能勿中心搖搖良知盡爲所蔽私念苟以每月之月薪計之雖留肆供職十載所獲亦不過若此曷若盡取之以行以供畢生或數歳之享用於是遂毅然行此下策矣試觀報章所刋懸賞通緝因收賬而挾金私逃之廣告固層出不窮也亦有因負債過巨而藉此潛遁者若僅教得而暫調度支是猶弊之最普通而最小焉者也 
　　二曰飛貨　是術非夥友一人所可爲必先勾其同黨僞飾買客時來肆中購物而夥友佯爲不識之者乘付物時每多給與如出一斤之資則可得三數斤之物返後更以之售諸他家所得利益則與前夥平分之時雖有同事在側亦恒難察見也若糖食肆及南北貨等舖則夥友於一已取食而外猶時以餽贈親友若此者固猶爲應得之權利也 
　　三曰竊貨　此類夥友手腕亦至敏捷蓋可於應得月薪以外更獲有意外之利益也其術每於耳目不多時行之然至貴或至廉之物品則必不竊取蓋價值極廉者盜之無裨而價值至昻者則爲肆中人所注意易致敗露然亦不常爲之每月約行之三數次肆中以所失不多疑爲遺漏遂不加深究而夥友乃可安然以得之所入蓋亦不下於月薪也 
　　四曰掉色　此類流弊大率以珠寳玉器肆及藥材舖等爲最多蓋以貨物價值較昻也不肖夥友每處心積慮有暇則出購其廣者藏諸袖内俟有購以上諸物者時潛匿其眞者而以贋品易之買者携之以歸或於翌日始來責問或則當時察破夥亦必不自承與之相爭繼則示諸肆主詢以是否贋物不敢擅專肆主雖心疑猶誤爲購進貨時爲人所愚弄者懦者則退還原價悍者且出而力爭矣而與夥友無與也特此類手術終有察獲之日故亦間一爲之未敢旦夕若此以自貽伊戚也 
　　五曰飛票　常有肆中夥友藉發票以售其奸者蓋故塡發票多張而謂欵已付者密蓋印章贈諸同黨今來取物肆中以爲信也每付與之又若銀樓酒肆燭店及各食物舖等皆有禮劵發售憑之即可取物無賴夥友之司此者多故塡之而令其黨來取以分其利苟爲數不多絶鮮敗露之日 
　　六曰落錢　有種零賣商肆如鹹鮝南貨等舖設有響銅錢桶藉以貯錢一般夥友俟以銅元投入時即可作弊撲朗一聲而一二銅元已落入其其中而他人不及見也此外弊端猶不止此然而一旦敗露則必人人畏惡終身無復噉飯之地荐保被累其害尚小自絶生路則其害實無窮焉爲夥友者可不戒諸(六) 
家庭常識 
[辟蜣蜋] [  塵俠] 　 
　　置物之抽屜内每患蜣蜋盤踞其中或被嚙碎書籍文件屎發惡臭頗爲可憎如購蝇國樟腦若干用紙分作數包置於抽屜内四隅蜣蜋聞其氣卽絶跡不至 
[吐哺飼養] [  協] 　 
　　二三月頃雌雄成熟擇其活者雌雄等尾雌者嘴狹而腹膨大雄者嘴闊而腹瘦小養於普通池沼中池底宜敷以小石飼以蚯蚓月餘後則稚魚孵化此時别母魚於他池因該魚性　餮往往同類相殘否則稚魚定被吞滅幼魚之食料以切斷之蚯蚓及初孵出之蝌蚪及長以蠶蛹等柔軟小蟲爲主夏季忌池水之混濁冬季防池水之堅冰達翌年當可售於市場矣母魚每尾可産卵數千粒然因種種挫折每不能完全成長其結果必可在十倍於母魚之類 
集益錄 
[續答九十三問] 　 
　　(三)石灰酸（Ｃarbolicaoid　or　phenol　C6H５ＯＨ）蒸餾煤黑油時其所餾出之中油重油中皆含石炭酸自攝氏百八十度乃至二百十度而餾得者石炭酸之含量最多即稱粗製石炭酸他自百四十二度至百八十度或自二百十度至二百四十度餾得者大約含有百分之二十也自重油分取石炭酸之法須先冷却其重油至那普塔林完全析出結晶後乃注入苛性鈉液（比重一．三四）而攪拌之放置少時其液即分爲兩層上層爲偏蘇里與其他高級之化合物其下層即爲石炭酸鈉之水溶液取其水溶液更加多量之水稀釋之曝於空中俟其油狀養化物分離乃用濾過法或傾寫法分取其澄清液注以硫酸（比重一．五○）中和之而其含有之隔離物次第沉降此際石炭酸如油狀分離收集其分離部入於劃温蒸餾器保持百八十度至百九十度之熱則石炭酸自能蒸餾而出冷却之卽得結晶之石炭酸但初次結晶者恒有多量之水分欲除去之即用扁平鍋放入初次結晶之石炭酸置空氣流通處熱以攝氏百度蒸發其水分而爲堅實之結晶色澤帶紅可混以重鉻酸鉀及硫酸重復蒸餾之即成無色結晶之石炭酸此種結晶體爲無色而有潮解性曝於空氣中及日光中則漸變爲淡紅色易溶解於酒精以脫及冰醋酸中常温時能溶解於十五倍之水中石炭酸多用爲消毒劑又常用以製造Ｐiorio　aoid（Ｃ６Ｈ２（ＮＯ２）３．ＯＨ）Ｐiclic　acid爲淡黄色之結晶體爲羊毛絹絲等之重要黄色染料其簡便製法卽以石炭酸一分溶解於等量濃硫酸漸加硝酸三分而熱之冷却後卽得Piclio　aoid之結晶將其結晶體驟熱之或打擊之則爆發甚烈故可以製造爆藥其ammonium鹽亦然以其液體呈黄色又可以毀容但此種黄色液祇可用於羊毛絹絲而木棉則不着色也（未完） 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷下　第四十二章（三） 
　　湯訥此時復被獄卒引入石室因思斷頭一事生平但聞其名未嘗一見未知此臺高幾何級拾級而登高復幾尺行刑之時吾將爲第一人耶抑爲其殿而刀鋒過領其味何似思至此頸間乃覺蠕蠕作癢似有微蟲爬搔其間則忐忑愈不可耐然其心中初亦非懼蓋其知覺已久麻木凡所思念彷彿另有一人爲之主宰此身空空然轉無所謂恐怖矣時鐘聲自八點以至九點杪針的的作嚮隨其心頭跳動每聞鐘聲一次則此身已近墟墓一步而心緒已漸沈一尺凡人在歡樂之時恒覺時光之速今湯訥獨囚一室坐待受戮乃轉恨其時光之緩蓋其刑期尚在下午三時也此數小時中其永如年直至鐘鳴兩下其音戞然似此後决不再入湯訥之耳故湯訥聞之心轉一泰嘘氣言曰近矣此身已了但願爲生者祝福因瞑目呼曼萊母女之名稱禱上帝忽聞甬道有足音　然而近側耳聽之已達已室湯訥心房如水萬念倐沈交手瞑目以待死神之至但聞門外有低語之聲曰汝可自入吾與彼素不覿面也伹汝出亦宜速不然吾身且遭危險湯訥聞語心頗爲異張眸視之則門已呀然而闢有人邁步進面現微笑以指自掩其唇禁湯訥勿聲其人蓋卡登也湯訥猶疑目眩而卡登此時已發言曰湯訥汝當不料我來此也湯訥至此始知爲眞乃　然曰吾誠不料遇君於此旣而又憬然曰汝何得至此豈......卡登笑曰否吾特夤緣守獄之人乃得入門與老友一别且賫有君夫人之言而來湯訥愕然曰渠命汝何爲曰不知但令汝與我互易其服裝湯訥愈愕曰此誠何意若欲援我出獄則汝實大愚卡登笑曰我何嘗言援汝出獄今且易履言次逕抱湯訥之足而納以已履湯訥莫知所措但曰卡登卡登此策决不可行汝欲拯我非特我不能脫險君亦且死卡登不答又自卸其衣袴隨解而隨易之更爬梳其髮令披使其偃蹇如已狀然後退而視之乃曰可矣我今日始得見卡登也湯訥茫然如墮霧中目視卡登不知所云亦并無抗拒之餘力但曰卡登汝其癎耶向者亦有人思易裝潛逃非特不能脫罪且與其遭駢戮矣汝不知耶（未完） 
 
 

Page 15

 
 
   
 
 

Page 16

 
 
   
 
