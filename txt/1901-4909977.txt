# 1901 - 22 - 4909977

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[籌餉篇]  
　　今日者和議已有眉目矣外患可以濳消矣所慮者國庫空虚人民瘠苦償費難籌耳言籌欵者雖不一其人不一其言而終不外開辦捐輸以名易利之策無論民財日薄殊難爲好爵之縻卽踴躍輸將在今日所取固多而將來仕途更何堪設想得不償失策非萬全固不待智者而知之矣然舍此則實别無可籌之法萬不得已而爲此亦似不能爲計臣責惟所責者不在今日之羅掘而在平日之因循耳夫家國有相通之理人之治家撙節儉用量入爲出必使歲有贏餘以備不時之需若漫無稽察一遇冠婚喪祭多方收括若臨渴掘井然未有不左支右絀者中國自髮逆亂後不早爲計未幾而法越事起又未幾而中日釁開及至今日敗壞决裂無米爲炊此非平時不能整頓之誤耶所謂整頓者何當時法難旣平平江李次靑廉訪曾密陳籌餉十則一曰减漕運以汰冗員節糜費歸實用前者馮林一中翰校邠廬抗議中已先言之迄未有人起而陳之爲可嘆也二曰辦屯田兩江兩湖浙江所有三十七衛八所皆有給漕丁耕種之田今漕運旣廢其田皆可另予民間耕種一例徵糧納稅一轉移間歲可贏數百萬折收田價一時可立獲鉅欵三曰裁員弁國家所有冗員閒秩不知凡幾徒糜　祿無益有損不特小者可裁大者亦可裁歲中所有當不可計算四曰重農政民以食爲天農爲四民之本泰西專設農部日本亦立農部官皆收實效勸樹畜興𧖟織用機器所利非一民以是富五曰整頓鹽綱今鹽務之弊極矣亟宜設法整頓不然自有之利將盡失之六曰改鈔法泰西行鈔幣公私利便民樂奉行何則有以取信於民也中國前代行之卽多窒滯不久遽　今欲行之莫如盡杜流弊苟堅以信何患不公私交暢哉七曰招鼓鑄令各省廣鑄金銀銅三品之錢務使輕重均而價値一毋稍參以僞成本旣昻立法又嚴自不患有私鑄矣八曰開礦廠中國礦産之富甲於天下藴藏富有精華未洩泰西諸國久已垂涎我不自開他日必有代我開者爲可慮也今莫如與民利便准民間糾股集貲開采以若干歸官有利官毋掣其肘無力則撥欵佽助則礦利自然日興九曰籌開墾中國雖地腴民稠而曠土尙多西北可行屯田之法荒蕪之地由官給資招民耕種久之自然獲利無窮十曰節糜費中國物力豐盈苟善爲之其利不假外求而自足無如大半侵漁於官吏之手亦有上不在官下不在民而中飽於吏胥者一漕運也一河工也一鹽務也一釐卡也其弊不勝僂指歴代相沿根深常固能一旦掃除則滴滴歸公而財自裕矣以今日時勢而論以上所言籌欵之法誠如鞭長莫及然亡羊補牢猶未爲晚所謂往者不咎來者可追今之開捐爲急則治標之法而究不能爲久安長治之圖所望有理財之責者勿以斯言爲陳腐遵而行之籌餉之原可得矣卽有變通而大致要不外乎是也不禁拭目俟之 
[行在宮門抄]  
　　十月十五日甯夏副都統成鶴謝恩福建按察使吳重憙請訓陝西布政使端方陝西按察使馮光遹均謝恩趙舒翹請假五日召見軍機成鐎吳重憙十六日王中堂謝補授大學士恩鹿傳霖謝調補户部尙書恩陝西巡撫岑春煊謝加尙書銜恩李廷簫謝護理陝甘總督恩並請訓趙舒翹等同鄉官謝恩召見軍機李廷簫十七日成都副都統恩存謝恩河南南陽鎭總兵姚旺謝恩召見軍機恩存姚旺十八日長春恩存各謝調授缺恩黃桂鋆謝授廣西思恩府知府恩召見軍機長春黃桂鋆十九日召見軍機二十日甯夏副都統成鶴請訓江南織造增崇請安寳芬謝授四川川東道恩趙舒翹續假五日召見軍機寳芬增崇成鶴二十一日召見軍機二十二日榮中堂等代奏陳邦瑞謝准其抵銷恩増崇謝以關差道府用恩召見軍機增崇二十三日記名提督馬安良請安内務府堂郎中增崇謝恩召見軍機馬安良二十四日馬安良謝授新疆伊犁鎭總兵恩召見軍機二十五日王中堂謝授體仁閣大學士恩趙舒翹續假十五日召見軍機二十六日那五代奏謝恩召見軍機二十七日召見軍機二十八日召見軍機二十九日河南按察使鍾培請安並謝恩裴維侒謝授内閣侍讀學士恩召見軍機鍾培 
[和議佚聞]  
　　日内和約綱領雖經畫諾施行而子目紛繁尙待徐徐商訂昨得日本友人來信云此間曽接京師來電知綱領第五則本云軍火進口永遠禁止今已改爲商議禁止矣至於各國軍費及所失性命財産應償銀若干尙須俟各國商會查蛤然後定奪 
[俄人詆德]  
　　西字報云頃得俄京聖彼得羅堡來函述及俄國各日報咸痛詆占據中國之德兵恣行暴戾并疑所行之事與法同謀萹末又謂我俄所駐雄師斷不宜歸德帥華爾德西節制 
[記廷方伯遇害事]  
　　直隷藩司廷方伯之被戮也人無論識與不識皆惋惜深之兹得日本友人來書云客有自保定至大沽附船東渡者述及聨軍旣入保定城方伯以禮迎謁聨軍統帥初無戕害之意旣而德國武弁某氏查檢藩轅簿籍知方伯曾賞給義和拳匪銀若干不禁怒髮上衝立縶方伯庭訊方伯堅不承認某弁擲簿籍使閱乃俯首無詞翌日某弁迫令方伯穿袍褂登鳥靴手托紅頂花翎大帽派兵押令游行是日方伯尙勉行各街巷一周至次日已憊不能興遂遇害 
[記難民苦况]  
　　昨得日本友人來信云華商孫氏向在大阪設肆經營上月因事赴天津迨事畢由大沽附某輪船至申江重返日本船中見難民三百數十名口當其由各村落輾轉至大沽已槁餓無人色及展輪出口船中人並 
 
 

Page 2

 
 
不煮飯以餉有和廚房索取乾庖丁勒令人出小銀錢一角需鹽菜者倍之時孫氏狐裘皇皇尙瑟縮如蝟目擊諸難民飢寒交迫情實可憐適遇容姓粤人本舊相識因與之計議相與出貲購飯食之庖人瞋目曰君等心誠善矣獨不聞諺云善門難開乎明日再有嗷嗷者君等將何以爲繼孫氏忿甚然亦無可如何乃與容謁船中司帳人告以故司帳人慨然曰二君旣願行善豈我獨無慈悲心乃飭庖丁備飯遍食諸難民而不收其値 
[奏報逆犯在湘中立會滋事查拿懲辦情形摺]  
　　今秋康　諸逆所設自立會黨在漢口勾通匪類陰肆邪謀天誘其衷旋卽敗露種種逆蹟前曾列入報章初不料湘省匪徒四出蔓延其兇狡有更甚於漢口者昨從西安行在内閣鈔錄湘撫俞廙帥奏摺歴陳罪狀幾於擢髮難窮奈何各省不明順逆之徒猶以維新領袖目康梁阿附其間甘受惡名而不惜乎摺早曰頭品頂戴湖南巡撫臣俞廉三跪奏爲漏網逆犯創立會名糾黨滋事查拿懲辦情形恭摺仰祈聖鑒事竊查湖北地方素多匪類然皆軍營散勇無業游民結會放飄偷竊刼搶聚集稍衆或竟拒捕抗官有過苟圖得財其聨盟簿據語句雖多悖逆行爲亦極兇强然手無利器巨資胸無遠謀大志是以旋起旋滅未至蔓延自康有爲等包藏禍心搆造邪說創爲自立民權種種妄語迷亂人心一時　薄少年佻達士子罔弗被惑推戴迨該犯等逆蹟敗露亡命海隅仍復怙惡不悛布散流言謬立黨會誑騙資財爲數甚鉅本年因聞北方多事伺隙思逞於上海地方將所立保國會易名自立會造有富有匪票分遣逆黨於沿江沿海各省到處散放鼓其猖狂悖謬之語誘致昔被迷惑之文人出其外洋騙得資財勾結江湖會匪沿江各省莠民痞匪靡然從風此自立匪徒始事之緣由也臣於本年六月初間微有風聞因其間多涉宦裔士林頗出尋常意計之外未經得有實據不便卽時宣揚疉次密電督臣曁鄰近各省詢問消息適安徽之大通湖北之新隄同時起事新隄匪黨於七月二十二日竄擾湖南臨湘縣屬灘頭地方拒斃防勇二名臣聞報立飭駐紥岳州之信字旗叅將陶廷樑加派統帶新軍健字營提督張慶雲帶隊馳往會合鄂省派出之武愷靖威等營毋分畛域圍攻兠捕並飭署岳常灃道顔鍾濟及委候補直隷州知州陳國仲前往督同署臨湘縣知縣趙從嘉將保甲事宜認眞整頓淸團淸族實力稽查該匪等驚惶濳遁復竄至臨湘縣沅潭地方縱火焚掠延及釐金督銷各分卡並將司事傷斃張慶雲帶勇馳剿始各潰散張慶雲等隨將臨湘縣境及鄂屬與湘省交界之崇陽監利等縣分路排搜先後擒獲匪首黃南陽李壽全及僞稱靑岡王之曾廣文僞金剛王王昌平等多名訊據供認俱係紅教會匪聽從自立會匪黨勾結滋事隨於軍前正法梟示收繳富有匪票及紅匪飄布數百張現仍嚴緝在逃匪首王秀芳等務獲懲辦此剿捕新隄等處業已起事匪黨之情形也其散放富有票之匪黨臣前經風聞卽飭管帶新兵衛隊現署臣標右營遊擊劉俊堂選派精壯勇丁暗地採訪查獲匪首李英一各臣卽親提到署督率委員悉心研訊稍得端倪復獲匪首譚䘄一名磨審三晝夜匪黨密計陰謀遂盡情透露惟時湖北亦已破案准督臣電知前來臣復加派新募緝勇並委候補知縣沈瀛曁密飭訊出匪黨藏匿地方文武員弁上緊緝拿旋據派出弁勇陸續拿獲僞充富有山帮辦徐崑僞充坐堂之逃勇陳保南爲匪黨探聽消息之易瑞林散放匪票之李廣順到案發交藩臬兩司督同長沙府研訊明確並究出先曾犯案飭發湘陰縣監禁之莫海樓復有通匪情事又據湘潭縣拿獲散放富有匪票及另犯拒捕傷勇案之仇愷卽仇長庚等署岳常灃道顔鍾驥拿獲著名匪首李如海均各隨時就地正法續據委員沈瀛在武陵縣獲匪石竹亭跟緝至龍陽縣弋獲蔡鐘浩瀏陽縣訪獲唐才常胞弟文生唐才中益陽縣拿獲方成祥徐德慈利縣拿獲姚小琴九谿營拿獲李生芝汪葆初卽汪楚珍先後押解至省發交司局推鞫以唐才中蔡鐘浩方成祥徐德四名所供最爲詳悉蓋康有爲竄伏外洋時或潛至濱海地面改立自立會散放富有票其勾結會匪卽稱富有山倚梁啓超弟子湖北已獲正法之唐才常糾合内地各項匪徒私分地叚僞設官職漢口曰賓賢公襄陽曰慶賢公沙市曰制賢公荆州曰集賢公岳州曰益賢公長沙曰招賢公其餘各處皆立有名目僞稱新造自立之國分立五軍唐才常僞稱欽差湖北湖南江蘇安徽江西等省各軍總統已獲正法之林奎僞稱武昌中軍總統在逃之湖北試用縣丞沈克諴卽沈愚溪爲僞右軍總統陳說卽桃源縣已革廪生陳猶龍爲僞左軍統領龍山縣人唐仰吾卽唐楏林爲僞右軍帮辦常德一帶之事與現獲之唐才中同爲僞右軍帮統兼稽查會員催辦餉械事權較重於唐楏林在逃之鳳凰廳附生朱茂芸湘鄉縣人龔超同爲僞右軍營務會員蔡鐘浩卽蔡樹珊詭名松陰次郎同𨓜匪唐仰吾在常德一帶煽誘兼辦匪中僞文案各有僞職容再細加研究分别懲辦至僞充湖南糧臺之安徽桐城人浙江試用巡檢汪光炘卽汪堯汶本名汪鎔詭名金容四郎業已聞拿自盡大抵此項匪徒中有二等一係文人皆曾在各處學堂肄業及經出洋學生與康有爲交往素密一係痞匪及内地舊有之會匪痞徒貪利亡命與之聨合臣業將在逃首要匪犯姓名詳開淸單懸立重賞咨行通緝並示諭被誘愚民繳票首悔前有匪首譚鰲悔過投營將譚翥及李廣順指拿到案臣立准免罪一體給賞仍節叙事由張貼告示俾匪黨觀感自新且使互相猜忌務在嚴辦首要解散脅從雖經供及姓名查無確據者概不株累此查拿散放富有匪票之情形也伏查逆犯梁啓超先年充當湖南時務學堂教習傳播邪言餘𦦨所及以常德及灃州屬慈利縣爲甚故匪黨以湘籍爲最多其蔡鐘浩與逸匪文生趙必振何來保陳猶龍陳應軫等皆常德府屬之人而李生芝於事敗之後復於慈利縣糾合沙市匪徒成十餘營意圖再舉匪中至有慈利官班子之號徒黨繁猥可以概見似此浸淫蔓延誅不勝誅以臣愚昧之見惟有先將保甲一層切實辦理先行别淸良莠方有措手之處至團練丁壯前曾有禀請自備薪糧募勇團練冐領軍火者均經嚴詞駁斥竊恐不逞之徒暗圖藉此滋事俟保甲確有成效次第舉行一面會同學政臣吳樹梅將書院章程詳籌更定講明正學專以程朱爲主以滌汚俗而正人心端本澄源莫要於此至此次匪徒本約各府州縣同日起事牽製兵力七八月間長沙岳州等處訛言繁興人心惶惑幾有不可安居之勢該匪黨與旣衆資用亦多布散極廣用計極惡爲歴來所未有設非仰賴天威及早破獲其貽患殆將不可勝言所有出力員弁可否容臣擇尤酌保數員以示奬勵出自逾格鴻施謹會同湖廣總督臣張之洞恭摺由驛馳陳伏乞皇太后皇上聖鑒謹奏九月初一日奉硃批覽奏已悉辦理尙爲迅速所有出力員弁准其擇尤酌保毋許冐濫欽此 
[教案又興]  
　　紹興采訪友人云今夏諸曁土匪閙教圍城釀成巨案地方官禀報到省上憲札委正係諸曁縣調署錢塘縣知縣沈劍芙大令寳靑前往越中查辦復因縣主倪愚山大令望重未能先事預防立卽撤回省會遴委葉詠霓大令昭敦署理縣篆兼充營務處提調葉大令旣履新任卽訪拿匪首俞三羊等按律嚴懲旋又派撥各營擇要防堵地方遂賴以乂安詎料月前鄉民忽又辱侮教民致相齟齬浙江撫憲惲菘耘中丞聞報急委候補都司趙都戎懷淸督帶新軍飛渡錢江分投彈壓一面派候補知縣李石明大令寳柟查明爲首滋事之人盡法懲辦日内葉大令因諸曁民情强悍恐再滋生事端遂具禀省垣求准交卸篆務藩司榮伯衡方伯准如所請卽檄委李大令接署大約本月上浣卽可涓吉履新矣 
[鳩江瑞雪]  
　　蕪湖訪事友來函云入冬以來天氣晴和彷彿三春風景至上月二十日之晚朔風凛冽寒威逼人是夜滕六君命駕而來屑玉飛瓊無此妍麗次日天方破曉已得雪一寸有奇未幾暖日烘窗硯冰乍釋黃綿襖子又復遍覆大千四野老農咸謂得此祥　明歲豐收當可預卜矣 
[長水官塲紀事]  
　　嘉興訪事友來函云上月某日嘉協都司葉都戎得家報知太夫人因病逝世遂遵例禀報丁艱刻聞上憲已檄委邱 
 
 

Page 3

 
 
都戎來禾接署矣○正任秀水縣調署上虞縣吳大令年内不及交卸淸楚大約須俟胆春擇吉履新矣○時交冬令宵小易於竊發秀水縣熊大令派出家丁四名每晚二鼓時帶領護勇差役巡歴各街至天將破曉始回署府尊宗太守更於夜深人靜後親帶差役僕從周歴四門内外以防奸宄濳蹤是亦可謂勤於民事矣 
[京江寒鯉]  
　　鎭江訪事友人云本月某日丹徒縣莫嶼香明府奉鎭江府向子振太守面諭拘獲私鑄小錢之甲乙二匪徒盡法懲治近日太守復率同明府出示曉諭鋪户居民禁用小錢並飭地甲鳴鑼傳諭違干提辦○前者鎭江府向子振太守以荷花塘年久漸淤擬派團勇分叚疏濬兹者常鎭通海道長久山觀察恐工程浩大非團勇所能竣事特商諸督標新兵前營管帶吳養吾參戎借撥兵丁三百名相助爲理以冀早日告成○邇來郡城辦理冬防頗極嚴密每當金烏西墜時府尊向太守縣主莫明府卽督同名叚保甲委員率領勇丁往來巡察直至蓮漏三商夢回枕畔猶聞角聲嗚嗚然某夜保甲局員楊明府巡至山巷迤北見栅門尙未下鎖不覺大發雷霆飭傳是處地保訊究喝責數百板以示薄懲○沿江一帶各划船往往貪得船貲任意攬載江流湍急傾覆堪虞上月某日有一小舟祗可容三四人竟載至七人之多行至焦山下江心遭風傾覆幸救生船駛往援救撈起二人尙有五人均葬身魚腹事爲鎭江府向子振太守知悉著卽出示嚴禁並諭以嗣後每船祗准載客四人若逾此數定卽提案嚴懲亦愼重民命之善政也 
[上海官塲紀事]  
　　昨日淞滬釐捐總局總辦錢怡甫觀察恭讌新任蘇松太兵備道兼江海關監督袁海觀觀察至午後盡歡而散○昨日前任蘇松太兵備道蔡和甫觀察在洋務局設席恭請袁觀察夜宴觀察如期而往飛觴醉月頗極驩悰○帮辦各國交涉事務洋員福開森君前由金陵回滬昨日午後三點鐘時命駕至敬業書院拜會袁觀察茗談良久而别○户部主事何仲伯主政由京來滬昨日命駕入城赴各衙門投刺至縣署時縣主汪瑤庭大令飭丁擋駕○南北市錢業米業各商董公製萬民旗萬民傘及德政牌四對匾額一方擇吉昨日衣冠鼓吹送至道署恭頌升任湖南藩司余晉珊方伯德政 
[解餉已回]  
　　江蘇候補知縣邵子怡明府曾由升任湖南藩司前蘇松太兵備道余晉珊觀察札委押解餉銀十一萬兩至陝西行在投户部交納閏八月中旬束裝就道逕赴西安兹已將餉銀如數兌淸取道漢口乘怡和洋行瑞和輪船下駛前晚更魚初躍安抵滬江昨日趨赴道署謁見新任蘇松太兵備道憲袁海觀觀察面陳一切禀請銷差　　 
[勸助陝振]  
　　上海縣汪瑤庭大令接到陝西巡撫岑中丞札文飭在滬上勸捐彚解陝西振濟被災飢民因於昨日繕就諭單分給各業首董著卽分投勸助 
[龍門甄别]  
　　昨日爲本城龍門書院甄别之期淸晨新任蘇松太兵備道兼江海關監督袁海觀觀察排導前往升座點名命題扃試蓋循向章也 
[押殮屍骸]  
　　前日午後本邑二十一保五十一圖地保帶閔行鎭人夏達生至上海縣署禀稱夏在閔行鎭鄉間爲王姓看管墳墓近有附近蔣余氏患病身故其家以王姓之墳有碍風水擡屍到彼訛詐求臨勘騐縣主汪瑤庭大令謂此風斷不可長隨於昨日派差前往將屍押殮並帶全案人証回署訊核 
[局員瓜代]  
　　本邑籌餉貨捐局總辦林質侯太守文柄現届一年期滿護理江蘇巡撫聶仲芳中丞另委廉太守葆珪接辦太守奉札後已於前日蒞差視事矣 
[悞公受責]  
　　前日本邑二十三七鋪巡防局委員盛雨村二尹以更夫董阿順葉春元屢次悞公實屬可惡飭地甲傳案著各笞責五十板以示懲儆 
[英界火警]  
　　昨日午後三點鐘時本邑英租界厦門路榮慶南里三百五十七號門牌甬人石福記家披屋内所積稻草不知如何遺火一時濃烟冐出毒𦦨飛騰里中挑水夫見之急號召巡街捕及鄰右等人取水潑之得卽告熄時瞭望臺上四人已鳴鐘報警迨救火會各西人驅皮帶車至早已火滅烟消矣 
[洋兵惡遽]  
　　前晚八點鐘時有駐紥滬上之某國兵數名闌入虹口武昌路第十二號門牌某粤人家肆行滋閙任意擊破窓上玻璃甲忿甚投報捕房捕頭遣四十三號三十六號兩西包探前往查問各兵聲稱路經彼處被甲家小孩從樓上將石子亂抛以故向之理論西包探好言勸令回營以爲事已了矣不意昨晨各兵糾約多人擁至甲家將甲拽往營中用皮鞭猛撻並將髮辮割去然後釋之使回甲受此巨創奔投捕房聲訴未知捕頭將何辦理也 
[籌辦陝振二十二誌]  
　　啓者則敬禀兩江督憲江蘇撫憲陝西撫憲云敬禀者竊奉札釣電飭籌陝西義振等因當經在滬設局勸募並於十月二十九日墊解第一批振欵庫平足銀一萬二千兩呈由盛大臣轉解禀報在案現正分别延派員紳籌勸振需緊迫亟應設法續解據分部郎中邢傳經捐助庫平足銀一萬兩又則敬另籌庫平足銀八千兩合成庫平足銀一萬八千兩作爲則敬經募陝振第二批解欵仍卽裝箱呈交盛大臣轉解兹奉盛大臣函開前項銀兩已電飭西安電報局孫道寶琦如數劃撥兌交陝西藩司衙門騐收候嚴訓導作霖到陝撥用等因奉此除分别禀報一面仍迅速籌勸集有成數陸續分批報解外所有則敬籌解第二批陝振銀兩緣由理合禀請憲臺俯賜察核批示備案施行肅禀恭叩鈞祺伏乞垂鑒則敬禀○又禀陝撫憲云敬禀者竊奉鈞電飭籌陝西義振等因遵卽墊解銀兩並設法勸募歴經禀報在案兹據浙江烏程縣人花翎三品銜分部郎中邢傳經變産捐助庫平足銀一萬兩懇請匯解災區並據聲稱不敢仰邀奬叙前來當經照數兌收查光緖十八年順直振捐案内有三品銜刑部郎中龎元濟捐助振銀一萬兩禀蒙直隸爵閣督憲李以升銜頂戴無可再加奏請從優給奬光緖十八年十一月二十八日奉硃批龎元濟著賞加四品卿銜欽此欽遵有案今分部郎中邢傳經處境不豐素敦善行因陝省振需緊要不惜毁家紓難洵屬難得核其官階捐數與龎元濟成案均屬相符雖據聲稱不敢仰邀奬叙究未便没其好善之忱可否仰乞大人俯賜援案奏請特沛恩施之處出自鈞裁除將所捐銀兩另文批解并電禀外理合具禀備由伏乞察核批示祗遵肅禀恭請鈞安伏祈垂鑒則敬禀上海六馬路仁濟善堂盆湯弄絲業會館奏辦陝西義振總局施則敬錄 
[申報館恊振所經收濟急善會捐欵十一月初一日至二十九日止第八次淸單]  
　　初三日福泰盛洋一元方茂記洋一元徐順興洋一元乾火衣莊洋兩元沈文炎洋一元柴岳卿洋一元陳斌生洋一元范望南洋一元羅顯叨洋一元安忠開洋一元呂四福洋一元呂吉甫洋五角王永甫洋兩元朱左向洋五角張福生洋五角呂照榮洋一元朱錦全洋五角蔡海全洋五角范庚生洋五角恆昌祥洋兩元呂簡泉洋五元○初四日上者爲氏妻病愈洋九元又花洋一元○初六日黃克明洋三十元○初九日陳霞裳六十壽辰龍洋四十六元對開洋六元銅洋一元○十一日無名氏求壽洋八元楊詠和爲亡妻戈孺人百日懺洋四元○十四日隱名氏六旬壽辰洋十元○十七日彭飛熊求孫同生患病速愈規元五十二兩六錢○十八日沈頌虞湖北全泰盛局來洋十元○十九日施門童氏全盛局來洋四元林文光洋一元林春龍小洋五角莊銀和小洋一角○二十九日陳惕庵經募各户洋六十八元以上總收洋二百十五元花洋一元規元五十二兩六錢小洋六角對開洋六枚銅洋一元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[斷路被拿]  
　　厦門訪事人云上月某日厦防同知張司馬嚴飭差捕訪拿斷路刦匪旋在户部街靑龍宮内拿獲甲乙丙丁四匪徒帶回署中分别懲治 
[移文緝盜]  
　　婁縣屈吉士大令移文上海縣署并附送賞格一道其文曰爲懸賞緝拿事案於十一月十四日據事主戴阿遠禀稱身向在上海全盛局撑駕自滬至盛澤南潯湖州等處信船並附帶林仁記正源永泰豐洋銀信件十一月十三口淸晨在滬裝載洋信貨物至向晚時候正擬赶至橫山泊夜詎甫抵婁境四十三保十一圖馬山塘口四义河面突遇匪船攔路船上約有七八人用篙鈎住船贓隨有一人揭篷過船搶去頭艙被頭内洋信包兩個身同船夥搭客極聲喊救匪船卽向東駛逃報求勘緝等情並據地保張子山同報到縣據經會營訪勘選差跴緝並據全盛等局司帳楊和甫等開具詳細失單估贓共値庫平銀五百八十九兩九錢二分一面遵章通禀在案誠恐贓匪遠颺合行懸賞緝拿爲此格仰諸色人等知悉爾等如能將此案贓匪全數拿獲者賞洋銀二百元拿獲首犯者賞洋銀五十元拿獲夥犯者每名賞洋銀三十元知風報信因而拿獲者照格减半給賞此係本縣捐廉給發儲庫以待决不食言須至格者　 
[上海縣署瑣案]  
　　前報曾紀楊可榮控張曽餘掯贖房屋一案前晚縣主汪瑤庭大令升堂復訊碭供竊小的向駕閔行航船光緒十八年曾被船夥私用某客所寄洋銀乘間逃去後寄主責令小的賠償不得已將房屋田地活賣與褚秀文得錢七十千文契據由張曾餘代筆後褚欠張銀將房屋轉抵今小的備欸向贖不允加價又不允叩求公斷褚秀文供楊可榮於光緖十五年將房屋向小的抵押錢二十四千至十七年又加錢十六千十八年六月小的另出三十千找絶立有契據兹者小的因欠張欵將房屋轉賣與張叩求明鑒張曾餘供楊可榮將房屋賣與褚秀文契據確由小的代筆後褚秀文借小的之欵無以爲償遂轉賣與小的今楊忽稱活産强欲贖回小的不依伊竟盤踞滋擾大令飭張曾餘措洋銀二十元限五日繳案以便給楊具領並諭令楊速卽遷出不准再向滋擾兩造各具遵斷切結而退○前日有僧人名春榮者偕管延榮投縣喊控徐張氏强加屋價等情至晚汪大令升堂研訊管延榮供光緖十九年徐張氏之子將小屋一所托小的介紹抵與春榮得洋銀一百元後又加抵洋銀二十元至二十一年找付洋銀六十元立據絶賣刻下氏子逝世氏又欲加價爲此控求明斷春榮所供相同併將契據呈案徐張氏供兒子於去年二月某日逝世臨殁時曾言及此屋已賣得洋銀一百二十元故小婦人向索加價杜絶大令著將春榮所呈契據永遠存庫此屋入官不得變價 
[上海巡局紀事]  
　　本邑南市二十三鋪叚董黃雨甸以車夫張烏如在小南門外被火之處拆取籬笆遣人拘解二十三七鋪巡防局局員盛雨村二尹研訊之下判責一百板○有小車夫名小五子者江北某邑人賃居南市石街前日不知因何糾人將同帮人名二洪者兇毆二洪遂投控二十三七鋪巡防局局員盛雨村二尹略詰緣由諭候飭地甲查明訊辦 
[英美租界公堂瑣案]  
　　楊侯甫李根甫玉桂言蔡蘭亭吳長之陳阿土夏春生王小友等串竊波羅九司輪船所購煤二十八敦經包探　阿五拘案請究原告洋人威咸帶同工頭吳廣德投案聲稱楊等於夜間做工時竊取挑煤計數之竹籖朦混數目致被竊如許之多楊等推諉　　讞員張柄樞司馬與梅繙譯一再研訊堅執如故因著張探帶回捕房查明再核○積賊吳瑞生竊取泥城外各洋人家洋傘手套銀器報時　等物經包探趙銀河緝獲吊到原贓傳同收贓之某押鋪主翁阿潤翁旭光葉舊貨攤主張阿毛解案請究各洋人皆投案領贓司馬判將張阿　枷示七天罰翁旭光洋二十元翁阿潤尙有各贓未經呈案押候再核吳瑞生管押捕房二年原贓給各洋人認領趙探又禀内有洋傘一頂値洋銀二百五十元押在十六鋪滿興押鋪僅得小銀錢七角明係貪小收贓應請提究司馬諭候函請上海縣飭提移廨訊懲○某洋人所雇僕人康來莊行竊金剛鑽一粒金錢二枚經包探徐榮珊拘案請究司馬判押捕房半年○姚阿德强奪胡阿五所携錢六百文經包探陳根寳拘案請究姚供小的兩日不得食柺腹難堪不得已而出此下策尙求寛宥司馬判責三百板枷號一月○陸阿四在張掌才所開茶館内賭博不知因何與張方大口角方大怒拔刀將陸戳傷經包探劉森堂拘案請究司馬判責方大三百板逐出租界罰掌才洋銀一元著具以後不再容留匪聚賭切結○陳桂和吞烟自盡經五百六十四號巡捕送某醫院救痊昨晨解案請究陳供小的向爲薙髮匠偶在雲南路某野雞妓處取得照片一張旣而妓向小的索還并恣行辱駡小的一時氣忿吞烟自盡求鑒司馬逐出不理○竊犯朱阿三前因犯竊管押捕房日前捕頭派巡捕押往石子灘作工乘間𨓜云旋經某號巡捕拘獲昨晨解請訊究司馬判加押一月○吳福春行竊鍾孝林家衣服及銀對時表等物經包探石錦榮拘案請究司馬判責二百板管押捕房一月贓給還失主○王阿生行竊張忠裕家銀表及衣服等物經包探劉阿炳倪順全拘案請究司馬判責二百板贓給還失主 
[法租界捕房瑣案]  
　　月前浦東川沙廳小灣居民宋關林挈其甥女張阿寳至小東門外某花烟館求售被包探拘獲解入捕房前日捕頭令轉解公堂讞員杜枝園大令研訊之下宋供小的胞姊在本城紅欄杆橋某姓家傭工故挈甥女來滬尋訪突被包探悞拘大令諭令押候傳到其姊到案訊明核辦昨日張宋氏投案聲稱小婦人早喪所天生有一女年甫十一前經許字某姓爲媳童養過門胞弟關林素行無賴邇將女兒誘出擬鬻入倡寮某姓失女後疑小婦人與弟串同作此不端之事連日向小婦人肆行滋鬧今旣到案求准領回大令著將宋押候過堂從重懲辦○蘇廷翰前控林三和皮絲烟店主林培熙欠銀一千兩迭經大令訊供准予交保出外理處迤今日久挺押不繳昨日命帶案復訊伊弟林某投案遞禀聲稱願于年内措繳銀二百兩其餘分三年拔還求恩俯准大令謂爾須向原告商懇能否允從禀復核奪○月前小工張阿五陳員南混入太古洋行某號棧房竊取白糖數十斤被棧中人拘獲解經大令訊供昨日命提到案著各責二百板然後釋出○偷兒顧福堂胡阿掌前經大令訊明昨日著責顧二百板胡一百板一併斥釋 
[美租界捕房紀事]  
　　甬人余安甫偕所私蕩婦張阿六僑居北河南路桃源坊二百三十號屋内前晚阿六乘余熟睡將衣物席捲而逃迨天明覺察開單投報捕房捕頭允爲查緝○昨晨偷兒王阿二混入西華德路某姓家竊取衣服携之而出適爲某號巡街捕所見拘入捕房捕頭令押候解送公堂禀請讞員張柄樞司馬訊辦 
[蘭州官報]  
　　九月二十七二十八日藩憲牌示秦州訓導缺委保舉候選敎諭于宗寳署理新疆候補知州周鼎由新疆分省補用縣丞魏榮顯由湖南涼標後營都司楊培源由南路措資回補用都司李廣俊由西安儘先守備任晏福由中衞候選敎諭何光祖由淸遠俱進省二十九日至十月初一日藩憲牌示河州學正魏鑑飭回本任所遺蘭州府敎授委沽浪縣訓導王　賢署理海城縣知縣徐光興委辦新關粥廠差大挑知縣王家彦委辦西關粥廠差署貴德同知宋之章叩謝行知缷署安西直隸州知州葉克信缷署西固州同朱秉仁候補知縣譚　竹補用守備王福德均由陝西俱進省候補知縣葉祖沆禀知赴金縣查勘興隆山雲龍寺橋工丁憂候補知縣陳敎詩禀銷金廠差禀辭回籍初二日截取直隸州知州侯葆文由階州查案回大挑知縣朱海州吏目崔樹棠均委辦東關粥廠差候補知縣朱進賢主簿楊承澤巡檢李恂典史張瑞淸均委辦河北粥廠差主簿王恩　委辦新關粥廠差典史黃淸愼委辦西關粥廠差帮辦機器局縣丞童振聲禀知修火藥局差竣 
[維揚官報]  
　　十一月二十一日鹽捕營張都戎辭赴淮徐一帶巡哨柯鹺尹鈺委解甘肅餉起程二十二日彭鹺尹熙臣委大伊山卡板捕塲唐鹺尹如　禀辭回署二十三日石鹺尹點委三㲼河卡衷鹺尉興哲委查四　撥照新委北批騐柴鹺尹九齡禀辭赴任山東候補道洪觀察思慶到揚二十四日汪分轉觀潮由高溧司來揚公幹祖鹺尹文斌辭回龍溝卡 
 
 

Page 10

 
 
   
 
