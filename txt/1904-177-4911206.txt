# 1904 - 177 - 4911206

 

Page 1

 
 
[勸捐萬國紅十字會經費] [  申報館協振所謹啓]  
俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅址字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[論籌議練兵事]  
　　國家慮内亂之將萌也外侮之迭起也武員自提鎭以迄偏裨無禦侮之才折衝之選也於是悄然憂之而不得不急籌練兵之策夫中國之兵亦何嘗不練哉緑營爲經制之兵分布各郡邑月有操演歳有校閱見之章奏亦殊認眞然怠惰窳敗不足爲敵愾之資固夫人知之也湘淮各軍以剿髮逆捻逆得名當時荼火軍容訓練亦頗合法乃未幾而卒驕將惰與緑營相同積習既深亦遂爲世詬病夫以中國之兵之疲弱之紛亂卽以之平内地匪患猶將懼其不勝况當此萬國競爭之會英以水師著德以陸軍名日本諸國亦皆潛心武備各擅所長於此而欲與角逐中原是猶驅跛鼈而追駿足其不及也宜矣當事者患之於是仿照西法另練新兵創始迄今爲時亦將二十載然甲午中日之戰庚子聯軍之役偶與外人交綏無不相率潰散是固由主帥之軍令不嚴兵士这心志不固然營制餉章操法軍械均不能整齊畫一其弊亦未嘗不因乎此也試以營制論如直隸之武衛江南之自强安徽之精健山東之驤武河南之毅軍精銳陝西之威遠福建之捷字浙江之述武斌武湖北之武健武愷四川之威遠廣西之緯武名目繁多不惟全國不能一律卽一省亦不能一律在創練此營之人亦尚易於操縱然統帶一易運用卽難靈通此營制不畫一之弊也綠營餉章馬兵月止二兩馬乾一兩一錢戰兵月止一兩五錢守兵月止一兩卽不子尅扣已不足收飽騰之效况提鎭以下各武員無不以扣餉爲相傳之秘訣耶至練兵章程有三兩二者三兩六者有四兩二者四兩六者又有老湘平新湘平諸名目平色不齊錡稽不易同一隸名軍籍而餉項厚薄不同卽不足以資鼓勵此餉章不畫一之弊也操法則或爲日本教習或爲德國教習或爲英法教習師傳既異操法迥殊口號紛歧萬難一致設遇緊要調各省之兵而聚於一處則彼此不能相習爲統帥者指揮何能如意此操法不畫一之弊也至於軍械從前之刀矛藤牌呆滯不便已無論矣卽號爲新式者槍則有毛瑟來福之分砲有前膛後膛之異孰爲德廠所造孰爲英廠所鑄槍砲既不同所用之彈亦凶之而異從前中日戰時有某省運至前敵之槍砲因與子彈不能相配竟致僨事前事不遠可爲殷鑒此軍械不畫一之爲弊也凡此數者兵部查核而無從疆臣記憶而未得兵制紛亂如此雖有孫吳之略韓彭之才其亦何能奏盪决之功建奏凱之績哉今者特降諭旨飭兵部整頓部務認眞經理所有京外練兵事宜一切營制餉章操法軍械應如何整齊畫一及各省緑營官兵額數應如何裁併之處著練兵處王大臣會同兵部悉心統籌妥議具奏夫兵部爲全國武事之樞紐所有各省營制餉章操法軍械自應明定章程頒示天下庶能提綱挈領條理秩然至於緑營官兵不妨一律裁撤令民間自辦團練雖不足以禦外傷而内地匪亂或尚可建威銷萌所省餉需卽以添補練兵經費如此而内亂不能平外侮不能除者吾未之聞也當事者其亦深長思哉 
[本館接奉電音]  
　　昨日午後三點鐘時京師飛電傳來上諭一道敬謹譯登○五月十四日内閣抄奉上諭朕欽奉慈禧端祐康頤昭豫莊誠壽恭欽獻崇熙皇太后懿旨從來民爲邦本國家用人行政無非爲民州縣之設原宜與民相親俾周知閭閻疾苦朝廷簡任督撫及藩臬道府等官皆欲其董率牧令盡心民事庶幾撫綏教養保我蒸黎百官俸祿皆係民膏民脂若養尊處優而不憫百姓之顚連無告捫心清夜何以自安中國官民隔絕痼蔽己深頗聞各省州縣官多有深居簡出玩視民瘼一切公事漫不經意以至幕友官親朦蔽用事家丁胥吏狼狽爲奸公欵則舞弊浮收刑案則拖累凌虐種種魚肉爲害良深小民何辜受此荼毒深宫惓懷赤子每一亿及常爲涙下嗣後責成各督撫考查州縣必以爲守俱優下無苛擾聽斷明允緝捕勤能爲地方興利除害於學校農工諸要政悉心經畫教養兼施方爲克盡厥職著自本年爲始年終該督撫將各州縣開列銜名年歳籍貫清單註明何年月日補署到任經征錢糧完欠分數及有無命盜各案詞訟已結未結若干起監禁覊押各若干名著令據實開報其尋常公罪處分准子寛免不准諱飾任内創建學堂幾所種植工藝巡警諸要政是否舉辦一併分别優劣開更簡明事實不准出籠統考語奏到後著交政務處詳加查核分起具奏請旨確勸並著將各省奏單刊入官報與衆共知以通下情而昭公論前經降旨諭令各省將書吏差役嚴行裁汰卽張之洞與劉坤一會奏摺内亦痛論此弊並恤刑獄各條皆於吏治民竹極有關繫何以因循不辦著一體督飭屬員認眞整頓各該督撫務當破除情面察吏安民切實遵辦用副朝廷力救頽風勤恤民隱之至意欽此 
[電傳宫門抄]  
　　昨日午後三下鐘越十五分時京師友人專電告知本館云五月十四日皇上召見軍機大世及李殿林 
[日軍占嶺專電]  
　　華歷五月十五日午後本館得日本東京專電云昨日平明五下鐘時駐守大孤山之日軍與俄人互相搏戰至上午鐘鳴十有一下得將分水嶺據而有俄人紛紛望析木城退去是役也俄國共有步軍五大隊 
 
 

Page 2

 
 
騎兵二聯隊携帶野戰砲一十六尊日本陸軍少佐大庭氏力戰捐軀日兵死傷者約一百名左右 
[日軍占嶺官電]  
　　昨日承駐滬日本總領事官小田切君以華歷五月十五日午前十點五十分鐘時東京官電見示内開十四日我軍之守大孤山者遇俄國步兵五營騎兵二隊鏖戰至六點鐘之久甚爲勇猛我軍進札綏遠西北約距七十里之分水嶺俄軍則退至析木城是役我軍約死傷一百名左右 
[俄軍倍增]  
　　華歷五月十四日英京倫敦來電云駐遼陽之路透電局訪事人電稱日本黑木及奥保鞏兩將軍所統之軍前面有敵軍大隊較先時約增三倍之多目下節候雖多陰雨然想戰事必不甚遠也再奥將軍所統之軍已陸續而退大約前此與黑木將軍所定合攻之策須翻然變計矣 
[日帥行期]  
　　華歷五月十四日英京倫敦來電云日廷新簡遼東大元帥大山君巖刻已奏調隨員若干人定於五月二十三日由東京啓行前往滿洲任所 
[俄諭移民]  
　　華歷五月十四日英京倫敦來電云駐俄京聖彼得羅堡之路透電局訪事人由電報稱俄廷刻已下令旅居海參崴之婦女老幼一律他徙殆逆科其地將用兵歟 
[日念俘兵]  
　　華歷五月十四日英京倫敦來電云頃由駐日本東京之路透電局訪事人報稱戰時日兵之爲俄人俘獲者日人久不得其消息頗極懸懸日廷意欲浼駐俄美使詢問俄廷俾得常通書札 
[俄帥電奏砲擊日本運船事]  
　　英京倫敦來電云西歷六月十九號俄國海軍副將司苦利毒洛夫電奏俄皇略稱六月十五號我俄巡洋艦隊駛赴朝鮮海峽途遇日船和泉丸裝運陸軍甚多海天漭瀁之中遥見其鼓浪向南方進發乃派一武弁乘小艇而往飭卽折回船中人類皆猶豫遲疑似欲乘機遁去我艦乃發砲轟擊使之沈入波心另有運船二艘一爲常陸丸一爲左渡丸由南轉舵向東其一滿載陸軍一則所載者爲軍營長夫及載馬之類亦有製造鐵路之物料堆積盈艙船中人力拒我軍堅不降服我艦船廹令一律度　小艇若輩不允相持良久我艦遂連發魚雷筒及大砲轟沈以上三船合共一萬五千墩以外先是六月十六號有英國輪船名恩辣吞者由日本室蘭載煤南下我艦責令將艙口單呈驗對以並無艙口單索觀航海日記亦未置備觀其情節頗覺可疑我艦爰派令武弁培托沙夫督帶兵士若干名將此船扣留送交海參威訊俘局訊核至此次攻襲日本運船之事係副將培若部拉亞夫所爲統領司苦利毒若夫仍留海參威鎭守 
[敵國貽書]  
　　日本大阪某日報云頃得函館來電悉有日本帆船二艘駛至福山海洋被俄艦發砲擊沈之後俄艦隊統帶倩避難歸來之某甲寄書函館守口壯曰敝艦將貴國之船擊沈船中各人怱促未及援救不勝抱歉尚望海涵某敬具註福山在日本北海道非中國山東之福山也 
[俄艦又出]  
　　日本大阪某日報云頃得竹敷來電悉前者海參威俄艦於擊沈日本運兵船之後立卽飛駛而回迨東歷六月二十日清晨重復見於隱岐國海上日人得有警報頃刻加意防維并傳諭海上各商船禁止冐險行駛 
[沖島聞砲]  
　　日本大阪某日報登小倉來電云東歷六月二十日清晨此間居民疉聞大砲之聲發自沖之島海上上午鐘鳴十有一下有一商輪船向西飛駛迨至小倉洋面聞有是事乃於正午遄返門司是日向晚六下鐘越三十分時下關居民亦聞西北方砲聲隆隆然多至三十餘出 
[俄電照海]  
　　日本大阪某日報登小倉來電云東歷六月二十日隱岐國北方郵政局總理人報稱昨夜十一下鐘時突有俄艦駛至隱岐國所轄中宇賀海洋大放電光四圍照射未幾卽望南方駛去 
[俄入平壤]  
　　日本大阪某日報登高麗元山來電云東歷六月十五日有俄國騎兵二百五十名闌入長津越一宿卽望平壤進發此事得自韓人來報蓋確音也 
[俄搜美船]  
　　日本大阪某日報云有美國帆船名席磨司其倫生者於西歷六月十九號駛至日本福山所轄海洋中大島左近突被俄國某軍艦所見傳令暫停隨派一武弁帶同兵士上船檢查知船中空無一物乃卽釋之使去實則船中滿載製造軍火之硫磺已於二十號駛入函館口矣 
[開關展期]  
　　長沙訪事人云長沙新闢通商口岸原定四月某日設關嗣以事屬創始端緒紛繁因擬將開關之期展至五月二十八日 
[蘇撫行程]  
　　蘇州訪事人云日前此間官場探悉新任巡撫端午橋中丞秉節抵鎭江之後卽乘南灣子船東下順道查勘各處隄塘然後榮蒞蘇垣受篆視事 
[札禁悖書]  
　　鎭　訪事人云日前常鎭通海兵備道郭月樓觀察奉兩江總督魏午帥札開准軍機處函開近聞南中各省書坊報館有寄售悖逆各書如支那運動革命軍新廣東新湖南浙江潮并吞中國策自由書中國魂黄帝魂野蠻之精神二十四紀之怪物帝國主義瓜分慘禍預言新民叢報熱血譚蕩虜叢書瀏陽二傑論新小說支那化成論廣長舌最近之滿洲新中國支那活歷史等種種名目駭人聽聞喪心病狂殊堪痛恨若任其肆行流布不獨壞我世道人心且恐環球太平之局亦將隱受其擾害此固中法所不容抑亦各國公例所不許務希密飭各屬體察情形嚴行查禁但使内地無銷售之路士林無購閱之人此等狂言不難日就澌滅等因刻己遵札出示曉諭大旨謂仰書坊報館及諸色人等知悉自示之後倘敢再售前項悖逆各書一經查出定卽飭提嚴辦其各學堂諸生及士民人等務各束身自愛不得購閱致干咎戾各宜遵照毋違 
[提憲求醫]  
　　松江訪事人云正任江南提督李壽亭軍門交卸篆務後卽命駕赴青浦朱家角就醫歸途至佘山天主堂由某司鐸導登天文臺縱觀測量儀器然後返駕茸城 
[新令將來]  
　　松江訪事人云華亭縣陳仲陶大令攝篆年餘瓜期早屇近奉江蘇藩憲效述堂方伯札調現署陽湖縣知縣孫大令友萼來松接署某日署中人得省垣消息知孫大令交卸陽湖縣篆後卽擬挈眷來松涓吉本月二十五日受篆 
[跴平梟窟]  
　　蘇州訪事人云吳江縣治北舍鎭有皖梟孔姓等數十人聚族而居開賭擄人無惡不作本月初八日陡將鎭上恒豐祥京 
 
 

Page 3

 
 
貨店主倪某之子錦榮擄去勒令以洋銀二百元贖歸繼復擄得蘆墟鎭某紳之子勒出洋銀三百元取贖時適蘇捕營管帶胡豐齋游戎率領師船巡緝到此經人禀報前情游戎大怒卽於初十日午後督勇前往禽拿若輩恃衆負嵎開槍以拒彈丸飛出傷及甲乙二勇丁相持逾一小時匪衆始力竭而遁當塲禽獲一十六人旋在土窟中起出男女衣服三百八十四件僧衣七件銅錫器一百四十四件洋銀一百八十五元金銀珠翠首飾一箱後膛槍及手槍七枝子藥無算刀三柄質劵七十餘張約計質本錢七八百千文另有結義單一紙上載頭目二十二八姓名内孔姓十一人書有同心合意義結桃園等字以孔祥鸞孔祥林爲首遂一併解回省垣禀知統領孫少襄軍門十二日清晨軍門命解送蘇州府署府尊許子原太守飭發長元吳三縣分别收禁聽候示期訊供 
[械鬥駭聞]  
　　厦門訪事人云福建泉州府屬民風强悍一有齟齬動輒持械猛鬥幾視人命如草菅晉江縣境衙口永寗一帶此風尤甚過其地者時聞槍砲之聲以致相戒視爲畏途裏足不敢前往縣主某大令知若輩結怨已久親往開導彼此遂無異言乃曾不數旬永寗董盧各姓復鏖戰不休致斃七命有用刀刳腹者有開槍轟傷者種種殘酷情形幾無人理誠惡俗也爲民父母者可不設法平之耶 
[上海官場紀事]  
　　江蘇海運滬局漕務告竣將局撤去總辦孫述亭太守會辦沈沂伯太守須於日内回省銷差因於昨晨赴道廳營縣各署投刺辭别○江西巡撫夏菽軒中丞學憲黄册安宗師以省城新建大學堂需用儀器地圖等物因委候補縣陳大令來申採辦昨日大令命駕詣縣署拜會縣主汪瑶庭大令互談片刻而别○某省翰林院編修劉襄孫太史本邑清道局委員陳邵亭明府南洋鈞和兵輪船管帶馬鎔軒千戎均於昨日詣上海縣拜會 
[騐收砲艇]  
　　松滬釐捐局解餉砲艇數艘前經籌欵修葺近已工竣經蘇松太兵備道袁海觀觀察札委改過局員姚殿卿二尹親赴江千騐收 
[琴堂判牘]  
　　上海縣批蔣嘉淦禀昨據差禀以查知管季英等寓居肇泰茶棧往傳不面已飭差卽著該棧交出解訊並批令速遵前票傳集楊鑑廷等先行禀訊應俟集訊察辦 
[法員窆儀]  
　　本邑法界工部局總辦前葡萄牙駐滬副領事升署總領事璞琚君於本月十三日之夜因痛逝世定於昨日舉襄清晨八點鐘時寓滬法國官商齊集大自鳴鐘下捕房旋用馬車載靈柩起行導以西樂一班曁團練兵數十名迤邐至新北門外聖若瑟堂行追思之禮禮畢繞由公館馬路至八仙橋迤西安葬官商之執紼而送者頗不乏人法界捕頭須率領通班探捕沿途照料因遣人禀請讞員陳楚生大令暫停發落一期 
[妙論宜聆]  
　　本邑六馬路格致書院例有宣講一席自聘請美國進士李佳白先生主講以來名言讜論傾倒一時且樂與我國賢士大夫取他山之助結文字之緣是以遐邇聞名爭先倒蹤頃聞先生於本月十七日之晚八點鐘時宣講條約所定鴉片之稅嗣是之後卽暫行停講炎暑將届向例然也有志之士幸勿裏足 
[盜賊横行]  
　　新歳迄今滬北天通菴左近各鄉民家被盜行刼丸傷事主之案多至十餘起迨本月中旬保甲巡防局後界浜左近王鴻騏家局之迤北陸家宅周掌生周富咸二家及賣豆芽人某甲家先後被盜毁門入劫失去金銀首飾衣服洋銀等物所值不貲盜黨均手執新式快槍將人禁嚇各鄉民一面鳴鑼聚衆一面投報局中而局員高介臣二尹兼管輪船招商局運漕事宜不遑顧及以致若輩殺人越貨習以爲常不知在上者亦有法以善持其後耶 
[上海縣署瑣案]  
　　前者浦顧氏卽姚顧氏控吳剣平誘拐伊女阿桂等情縣主汪瑶庭大令訊知姚頋氏實浦掌生之妻與姚蘭勳私識有年其女阿桂係浦所生許字與吳同室居住今姚顧氏欲將阿桂另嫁孫姓阿桂不願約吳另居以致肇此訟事因於前晚傳浦質訊浦供妻子顧氏不守婦道與姚私識小的棄之不顧已歷八年吳供小的係安徽某邑人前年與姚顧氏同居氏旋將女兒阿桂許字小的家中日用均由小的帮貼近日氏欲賴婚改嫁小的是以携同阿桂另居今將婚帖呈電大令謂浦既將妻抛棄有年應准氏改嫁與姚著姚出洋銀五十元補償身價阿桂由浦領回央媒說合擇吉成親○鄉民徐金秀控其媳朱氏違忤其姑大令升堂研訊金秀供小的係浦東人因無後嗣撫堂兄之子爲子娶媳朱氏姓情潑悍夫婦迭經反目兒子遂與其本生父同居前日媳婦又與小的妻子口角隨奔回母家朦訴伊母伊母遂糾人至小的家滋擾不休致妻子氣忿成疾朱氏供丈夫自回本生父家中暫住與小婦人無千前日家中失一棕帚婆婆强指小婦人抛棄後查知係小姑借用向之辯明被婆婆大加訓責既而小婦人因事出門婆婆閉門不許入無奈奔回母家閱日母親與伯父送小婦人歸來問明情由並未滋擾不料君翁聽從婆婆之言來案誣控朱雲亭供小的是朱氏之族叔氏與姑不睦小的曾經婉勸並示生事徐阿榮供小的係金秀之堂弟姪媳與姑勃谿小的曾經勸過金秀誤聽妻言以致涉訟大令著將朱氏交雲亭阿榮送至金秀家向其姑叩頭服禮○唐忠祥控陳阿福積欠木價等情大令研訊之下唐供小的在某木行爲夥前被陳賒去木料計洋銀三百零八元還過二百五十元尚少五十八元另賖去廣木計銀數百兩求併究追陳供稱小的在浦東趙同興船塢做工唐曾令小的造船一艘因向伊行内賖取木料計共三百零八元還過二百五十元尚少五十八元當卽措繳至廣木價則已照數付清並無蒂欠大令命責六百板押候如數措繳 
[萬國紅十字會電文]  
　　啓者本會昨接派赴東三省救護難民之徐世職信謨任刺史錫琪諸君山新民府來電擬赴奉天等語當經本會復電云電悉增軍帥廷京兆由吕盛吳三大世及中國總董電知盛京克瀾思惕教士由西董電魏伯詩德轉致望兄等帶同繙譯書記人等妥愼赴奉面謁增廷兩帥并晤克教士請示大略卽回新民俟張丹榮别駕劉蘭階大令到齊會議何日動身何日到奉隨時電滬旋接徐任二君十五日復電云信謨錫琪今早動身赴奉謹抄乞登報伏希公鑒再本會又接烟臺分會來電云前由旅順青泥窪來烟之難民查有貧苦者六百五十二名口又韓人一名均從優資送回籍合併附聞[  上海萬國紅十字會同人謹啓]  
[開局施醫]  
　　本局歷年於夏秋間延請内外諸科醫士施診給藥今仍循舊章於五月十七日開局期逢單日午前局中自備飲片照方給藥其有重症不能就診者可遣人到局報明請醫往治車輿之資由局酌給不取病家分文敝局僻處城南因之西南各鄉貧病者不遠一二十里紛至沓來至城南貧户甚多需費尤鉅奈敝局素無恒産放生義塾恤嫠施棺一切善舉全賴同志諸善士踴躍樂輸俾得衆擎易舉爲敢瀆　以期共解囊金源源接濟壽世壽人利民利物不勝切禱待命之至謹乞登報以告同緣[  滬南放生局司董謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖江浪影]  
　　安慶訪事人云府尊裕太守自四月十三日舉行府試以來至五月初四日一律告竣凡居前列者親書摺扇賜之愛士之誠于此可見○本月初六日某姓家傭人某甲至撫署後新開井汲水失足而墮致占滅頂之爻甲母某氏聞之借端向某將爲難後經鄰右調停除棺殮外另給洋銀二十元以了其事○西門外某烟館主楊老五不知如何與其夥某甲扭毆失手斃命甲族聞訃興師問罪嗣經人從中理處令楊賄以洋銀四百元然尚擾擾紛紛風波未息也○日前有米二三十船由長江上游駛抵皖省市中米價爲之稍平目下上白米每石售龍銀三元六角左右菜油則甫當上市之際每擔已售至日斯巴尼亞銀六元五角近更增至七元二三角 
[南市馬路工程局瑣案]  
　　前日東洋車夫王清安周味生扭倪餘春至捕房訴稱被伊撬去車上銅皮捕頭令轉解馬路工程局總辦翁子文太守倩襄讞委員黄衡堂二尹升座研訊王周同供小的等均住南碼頭每晚將車停在門外屢次失去車上銅皮今得將倪扭獲叩乞究懲倪供小的並不行竊驀被弔打心實不甘二尹謂倪卽行竊王周不應處以私刑命具呈改過切結然後交人保出○周瑞堯前在無錫販得繭子若干倩船户傅祥林運滬傅轉雇蔣金德林成麟兩船承運前日蔣林以水脚洋銀三十餘元被傅吞没扭訴捕房捕頭令轉解工程局黄二尹研訊之下傅稱小的由周雇裝今帳未算明是以遷延不付二尹命交人保出赶緊措還○日前周浦人趙張氏在馬路中與朱文愷口角扭毆由巡街捕拘入捕房轉解工程局二尹向之研訊氏供朱係著名騙子去年誘令小婦人改嫁騙去金臂釧等物今日相遇小婦人未向索取伊又糾約多人攫去臂上所籠金鑲玳瑁釧及金戒指叩乞究懲朱供小的曾被氏騙去鉅欵臨行時寄存衣箱一口迨後開看則所儲均係零星甎石故與忿爭不料伊竟揑詞誣指二尹以其情節離奇著地甲帶去查明禀覆復核旋有王惠南者投局將朱保去既而曹蔡氏遞禀附控趙張氏借去金戒指二枚總辦翁子文太守正欲提訊趙張氏忽滋閙不休太守命函送上海縣署請縣主汪瑶庭大令訊斷朱著保人交到以便歸案對質○恊興燭店執事人張子衡前控同業來昌店主金四安欠銀一百餘兩等情迭經二尹訊供斷令先繳銀五十兩餘限六七兩月分期拔還昨日帶案復訊金一味游延二尹命責手心四十下押候措繳 
[英美等國租界公廨晚堂瑣案]  
　　嘉惠書林主席裕奎控紹興人鍾達卿積欠房租三月避匿無蹤等情讞員黄耀宿司馬向席研訊席稱商人在晝錦里開設嘉惠書林本年二月初鍾轉租餘屋一間言明每月租值洋銀十四元收過八元計至端節積欠四十餘元先於四月初避匿僅留一工人照料器物嗣以工資無著徑自回鄉今屋中尚存木器及皮箱等件求恩派差檢點以清前欠司馬著靜候十日如鍾不來禀候核辦○虹口李長興木作主李某因案由上海縣汪瑶庭大令移提司馬簽差協同某包探提到前晚升堂詰究李稱德國打樣人可浦司逃逸後有陳坤記者倩小的保銀六千兩然未得過分文酬謝厥後承造房屋反賠去工料各欵約計六千金今沈壽記周俊記在縣涉訟非小的到案作證不能明白司馬謂爾於本廨尚有别案牽涉限三日内將以上案情詳細禀候照覆俟縣署傳訊時送往○顧松泉控李雲桂擅用磚料不付銀兩等情前晚司馬升堂質訊李供小的承造德國人可浦司之屋虧耗甚大所用磚木各料應向可浦司核算乃顧不早控追直待可浦司脫逃始來控告要知帳已算結且無憑據恐難理追顧供李將小的承造之屋設計奪去至於虧本咎由自取们人無尤所用碍木各料早經控追奈前任讞員孫大老爺批斥不准以致遷延至今司馬以顧所控無憑碍難准理一併斥退 
[英美等國租界公堂瑣案]  
　　前者通運公司駁船户趙阿福串同船夥阿金等人行竊楊樹浦麫粉公司中小麥十一石寄頓子鄒錫元所開肉莊事爲麫粉公司查執事人悉訴諸捕房捕頭派包探李四春拘鄒解案昨又將趙拘獲送請訊追襄讞委員王松丞刺史會同美總領事繙譯官白保羅君研訊之下鄒供稱小的受寄之麥由伊等七八人舁來不知竊贓尚求鑒宥趙供稱當時尚有阿坤阿全等人與小的通同行竊刻已逃逸無可追蹤刺史商之白君判罰趙鄒各洋銀二十五元如不能繳則發押捕房一月○王阿喬專在蘇州河濱爲各小輪船局攬客乘間竊取行裝犯案纍纍捕頭恨之刺骨前日又乘間行竊適爲三百八十七號華捕所見拘入捕房昨晨解案請究刺史商之白君判令管押捕房三月○前晚積竊陳阿根掩入派克路一百十九號門牌嚴興隆家行竊銅面盆碗盞等物携之而出適爲三百十七號華捕所見拘入捕房昨晨解案請究刺史判責二百板管押捕房三月○江北小工胡于桂行竊公和祥棧房内所堆蠶豆二袋被更夫某甲拘住交包探張才寳解入捕房捕頭令轉解至案甲禀請領贓刺史判將胡枷號二日發馬頭示衆○某某兩華捕拘獲不捐車照沿途攬客之車夫王孟菊徐小三二人送案請究刺史判各罰洋銀兩元○三百零五號五百三十四號兩華捕解馬夫胡德芳至案五百七十九號六百十二號兩華捕解馬夫陳金榮至案同禀稱小的等人目見若輩駕車疾馳應請究罰刺史判各罰洋銀十五元○三百二十二號七百五十六號二華捕解送在廣西路拉客之流妓徐阿寳妓傭周徐氏至案三百十六號七百五十五號二華捕解送在福州路拉客之流妓張小寳妓傭陳阿五至案刺史判罰徐張二妓各洋銀二十元 
[美租界捕房紀事]  
　　昨晨偷兒王義根掩入漢碧禮路某姓家行竊布被等物旋由包探顧福星拘獲解入捕房捕頭令押候轉解公堂禀請讞員黄耀宿司馬訊明究辦○昨晨歹人姚炳生闖入北四川路第十六號洋房某西人家兩目灼灼然東張西望適爲六百二十五號巡捕所見拘入捕房捕頭令押候解送公堂禀請核辦○昨日八十二號西捕巡至百老匯路見一西人裝束似兵船水手醉能瞢騰沿途胡閙因卽拘送捕房捕頭令押至酒醒時釋出○昨日無賴葉阿根强將某生小孩臂上所籠金釧攫去幸爲包探朱桂生所見拘入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
等年折價銀八十六兩一錢七分九釐又前代理廟灣塲大使已革候補經歷張學醴欠解光緒十四五等年折價銀一千九百四十五兩三分九釐均經疉次催追未據完繳一俟解到另行報完又自咸豐元年起至光緒二十八年止栟茶塲未完坍折銀九萬四千二　五十九兩四錢八釐因改票後雜欵停徵未經徵收有銀無從撥補造報又自光緒十三年起至二十八年止泰海二屬各場未完皂欠折價銀四十一萬六千六百四十五兩六錢六分五釐均因災歉緩徵除俟届限徵完鼍行補報外所有癸卯綱兩淮各塲節年未完折價銀數開册詳請具奏前來臣覆核無異除清册咨送户部外理合恭摺具陳伏乞皇太后皇上聖鑒勅部查核施行謹奏奉硃批户部知道欽此 
[兩江總督魏奏爲江蘇省籌解旗營加餉銀兩片初一日]  
　　魏光燾片再江蘇省籌解旗營加餉銀兩經前督臣等奏明自光緒十二年起每年解銀三十萬兩江甯蘇州兩屬各半分認按春夏秋三季批解户部兌收前年接准行在户部咨江蘇省旂兵加餉全數提留新案賠欵每年匀作十二次解滬彚付又准部電關平百兩應加補水庫平銀一兩六分四釐各等因當經先後轉行遵照業將十九年上半年甯蘇兩屬應解前項銀兩分别解滬附片奏明在案所有江寗省歳籌銀十五萬兩内派江糧道庫銀十二萬兩係由道逕籌解滬其金陵釐捐局每年認籌銀三萬兩向係解司轉解計光緒二十九年下半年銀一萬五千兩又關平補水銀二百四十六兩四錢五分共銀一萬五千二百四十六兩四錢五分已准釐捐局按月解司轉解江海關兌收彚付蘇州仍由向派之司關道局照案分籌亦解過六次共計銀七萬五千兩另籌補水庫平銀一千二百三十二兩五分已由各處按月解滬據江蘇兩藩司詳請具奏前來除咨部查照並飭各該藩司嗣後仍按半年詳奏一次理合曾同江蘇巡撫臣恩壽附片陳明伏乞聖鑒謹奏奉硃批户部知道欽此 
[署江西巡撫夏奏爲查明光緒二十八年下半年江西抽收支解釐稅銀錢數目摺初一日]  
　　頭品頂戴署理江西巡撫陝西布政使臣夏旹跪奏爲查明光緒二十八年下半年江西抽收支解釐稅銀錢數目恭摺繕單具陳仰祈聖鑒事竊照同治七年十月十五日欽奉上諭户部奏統籌軍需全局並遵議胡大任條陳一摺其釐金章程著照兩淮鹽釐格式每年分兩次奏報以歸簡易等因欽此又抄奏内開淮鹽釐欵式照開收支各欵總數不開瑣碎細數最爲簡明嗣後各省鹽釐務倣照兩淮鹽釐報部格式每年分作兩次以六個月爲一次開單奏報又光緒十年正月内准户部咨應于次年正七兩月内將上年收支釐金各奏報一次各等因歷經遵照辦理在案滋據總理江西牙釐局布政使周浩詳稱自光緒二十八年七月起至十二月底止各局卡共收茶貨稅釐及土藥各項統捐銀錢併計共合收銀七十七萬四千二百四十五兩零合將各局卡抽收銀錢細數委員職名裁减各局卡委員二成薪水銀數開造清册詳請奏報並據聲明前項銀兩内除土藥稅釐解存藩庫轉解所有貨釐除解交副稅務司外餘銀兩均經彚解藩庫充餉應由藩庫彚案報銷又本下半年留外辦公經費銀三萬八千四百九十六兩零係在茶貨土藥稅釐收數内提用並未在發歸洋欵内扣留又米穀釐金另欵解存藩庫歸還英德俄法四國供欵等情前來臣覆核無異除將清册咨送户部查照外理合恭摺陳明並繕清單敬呈御覽伏乞皇太后皇上聖鑒訓示謹奏奉 
硃批户部知道單併發欽此 
[署江西巡撫夏奏爲茶糖烟酒稅釐銀兩業經彚解藩庫另欵存儲撥用合將徵收數目具存片初一日]  
　　夏旹片再查光緒二十年八月二十三日奉上諭户部奏茶葉糖斤加釐土藥行店捐輸均着照所請認眞舉辦嚴飭所屬妥愼經理又於光緒二十一年六月初六日奉上諭户部奏需餉孔殷重抽烟酒稅釐著實力舉行妥速籌辦各等因欽此均經轉行欽遵查照在案兹據總理江西牙釐局布政使周浩詳稱查光緒二十八年七月起至十二月止各局卡共收二成茶稅銀三千三百四十兩八錢七分五釐九毫又收二成糖釐錢五千四百七十九千三百四十九文又收二成烟酒釐　五百九千四百一十八文又收二成酒釐錢一百八十八千一百六十六文總共收錢二千一百七十六千九百三十三文隨時按照市價以半多均匀牽算每足錢一千文合易庫平銀七錢二分共易庫平銀四千四百四十七兩三錢九分二　茶糖烟酒稅釐们計共收銀七千七百八十八兩二錢六分七釐九毫業經彚解藩庫另欵存儲撥用合將徵收數目造具清册詳請奏咨等情前來臣覆核無異除將清册咨送户部查照外所有二十八年下半年抽收加成茶糖烟酒釐金銀錢數目理合附片具陳伏乞聖鑒謹奏奉硃批覽欽此 
[署江西巡撫夏奏爲懇恩俯准分别奬叙以昭激勸片初一日]  
　　夏旹片再江西各屬連年災歉工振兼施需欵甚鉅三次奏請展限接辦振捐均奉硃批允准並將所收捐項列爲十次造册請奬續准户部咨奏定各省振捐銜封貢監均收五成實銀各項翎枝仍准按振捐章程上兌等因又將所收五成捐銀列爲第十至十七次造册奏咨各在案兹據籌振捐輸總局司道詳稱續據各處造報收捐貢監等項三千二百五十一名共折收實銀二十三萬六千七百二十二兩六錢悉數解存藩庫陸續轉發被災各屬修築圩隄及歸還挪借之欵列爲第十八次造具各捐生姓名年貌籍貫履歷三代清册同副收詳請奏咨奬叙等情到臣覆加查核所捐銀及請奬各項均與例章相符合無仰懇天恩俯准分别奬叙以昭激勸除將清册副收送部外理合附片具陳伏乞聖鑒敕部核覆施行謹奏奉硃批户部議奏欽此 
[兩江總督魏奏爲查明江北海運漕糧出力各員懇恩分别給奬摺初二日]  
　　頭品頂戴兩江總督臣魏光燾跪奏爲查明江北海運漕糧出力各員籲懇天恩分别給奬恭摺仰祈聖鑒事竊江北歷屆辦理河運出力人員均經奏准給奬前屆光緒二十六年分江北漕糧改行海運于二十七年九月初九日開行十七日到京十月十九日照敷驗收完竣所有在事出力各員據該司道開單詳請奏奬前來臣查是年改行海運與河運情形不同當經委員前赴鎭江設立總局將江北安徽等處購定漕米多雇剥船運至鎭局租棧存儲該升道效曾親赴上海商由招商局派撥輪船到鎭接 
 
