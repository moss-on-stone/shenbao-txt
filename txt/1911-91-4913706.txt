# 1911 - 91 - 4913706

 

Page 1

 
 
   
 
 

Page 2

 
 
[上諭]  
監國攝政王鈐章三月初九日内閣奉 
上諭陸軍部奏請將陸軍鎭恊歷年派任統制統領各員懇恩分别給銜一摺陸軍各鎭統制官何宗蓮馬龍標曹錕吳鳳嶷張永成張彪徐紹楨孫道仁張紹曾吕本元孟恩遠均著賞給陸軍副都統銜陸軍各恊統領官李奎元朱泰藻王占元鮑貴卿盧永祥徐萬金陳光遠王遇甲洪自成賈賓卿李純周符麟紀得勝鄧承拔孫銘杜匯川王麟許崇智黎元洪田中玉楊晋吳介璋馬增福趙理泰施承志易盛富伍祥禎潘矩楷楊善德蕭星垣姚鴻法高鳳城張春霆毛繼成藍天蔚張行志陳甲福均着賞給陸軍協都統銜欽此 
上諭陸軍步隊恊叅領魏宗瀚着派充陸軍第十三協統領官並賞給陸軍協都統銜欽此軍機大臣署名奕劻毓朗那桐徐世昌 
論說 
[東三省將遂爲日俄之殖民地乎（希孟）]  
　　甲午之役。各省人民担負外債二萬萬。爲東三省也。庚子之役。各省人民又担負外債四萬萬。亦爲東三省也。東三省爲國家根本。根本有事。影響及於全國。此亦必然之勢。故以我十八省之人民。共担此六萬萬之巨債。本利計須千六百兆。清償期至三十九年。我國民之膏血槁矣竭矣。盡於此矣。而猶相忍爲之者。徒爲國家根本計也。 
去歲日人之要求於我省已矣。無復言矣。今者俄國又屯兵境上。强据一八八一年之條約而令我實踐二月十六號之照會。我政府諸公。旣不能開放满洲門戶。以均等爲保全之計。又不允資政院開臨時會。以輿論爲後盾之資。一味以媚外手叚。使俄人满意而止。我不知俄人之所謂满意者。占我土地幾何。奪我商業幾何。侵我主權幾何。而政府方談笑予之。曾不稍惜。縱不自爲計。獨不爲根本計乎。 
夫自日俄協約以來。日人要求於前。俄人要求於後。日俄之所以要求無已者。豈有他哉。夫亦曰殖民而已矣。殖民之事。大約可分二種。 
（甲）移住殖民。移住殖民者。欲使其地同化於本國。必先驅逐其土人之全部或一部。而移本國多數人民代之以。經營各種事業。如北美洲之加拿大。南非洲之好望角。其先例也。 
（乙）投資殖民。投資殖民者。以專收其地之利益爲目的。但輸入資本利用其土人。以經營各種産業。如南北非洲及沿印度。洋岸之南洋羣島。其先例也 
二者政策不同。而殖民之觀念則同。邇來歐美各國。資本充實。利息低下。投資於農工商業以爲殖民計者。往而是。然以觀日俄之於東三省。則固以移住殖民爲政策。而非僅投資已也。 
不觀俄國極東殖民之計畫乎。（一）準備擴張殖民地。凡阿穆爾省烏蘇里及後貝加爾州接近中國之境。均一律作爲殖民地。（二）阿穆爾沿岸工事。禁止中國人入境。凡俄政府之建築事業。使用工人。必由歐俄各地招雇。（三）複線鐵路。急速佈設。（四）對於殖民地。開鑿道路。（五）對於殖民事業財源之研究。（六）移民保護之方法。（七）鐵道沿線地方。派遣稽察隊（八）每年移民五十萬人於極東。 
不觀日人满韓殖民之計畫乎。（一）擬將赴歐美之移民。一律禁止。使移住於满韓地方（二）擬償還内國債二千萬使國民投資投满韓以擴張其事業。（三）於内閣設立拓殖局。以總理大臣爲總裁。統理满韓一切事項。（四）以正金銀行爲满洲金融機關。准以不動産爲抵押。專圖日清貿易及殖民政策之圓活。（五）擬由遼河沿岸鐵嶺以南而至營口。實行墾闢。設高等工藝學校於關東。養成適用於該地之人才。（六）召集一億五千萬元之朝鮮公債。以確立十年至十五年間各種道路開鑿土地整理移民等方法。以充拓殖政策爲目的。（七）將朝鮮銀行改爲拓殖銀行性質。對於總督府之拓殖事業爲補助機關。 
就二國所定政策觀之。所謂國家的殖民方法。而非個人的殖民與結社的殖民之方法也。夫國家的殖民方法。或以征服或以占有。或奪取其財産權。或設定勢力範圍。與夫保護地域之條約。上下古今。不外此數要件。 
 
 
 

Page 3

 
 
今觀日俄之對於中國計畫。所謂設定勢力範圍者非耶。夫勢力範圍一語。蓋出於伯林會議。當時瓜分非洲。首先適用此原則。今各國在中國之勢力。所謂揚子江流域黄河流域西江流域等。己隱隱有某地域屬於某某國範圍之勢而東三省自日俄戰後其勢力範圍之所在尤爲顯著若聽其計畫之著著進行。而不一圖補救十年之後。恐白山黑水間。無復我插足地矣。日本大隈伯有言。各國今日在中國之勢力範圍。不過與未經簽署之證書。同一價值。當此未經簽署之時。邦人君子。其亦爲國家根本計而一圖之也。 
來稿 
[順直禁烟會上禁烟大臣書]  
中國國民順直禁烟會會長張壽春副會長宋壽恒會員等七千十人。謹上書於王爺大人鈞座。敬禀者。竊爲鴉片烟流毒中華。五十餘年。國家疆土主權。因之而喪失。民間生命財産。因之而銷亡。爲禍之烈。殆百倍於洪水猛獸也。心神怛悼。毛骨悚然。積患已深。何堪回首。幸賴朝廷祛沈痼於瀕危。遏流毒於旣倒。禁烟嚴諭。毅然下頒。舉國人民。歡呼相慶。富强之兆實基於此。而世界列强。謂吾國之振作者有之。企足以觀將來成敗者有之。視吾國禁烟爲兒戲者亦有之。總之吾國禁烟。乃數十年除弊之創舉供五大洲列國之觀瞻。此誠中國預卜存亡之會也然以國人度之。咸謂此次禁烟。必得盡絶之效果。何以知之以禁烟得人故也。溯自我王爺大人。綜司禁烟以來。於今未及三載。其成效昭然在人耳目。内而尚侍部曹。外而督撫守令。莫不咸相勸勉。以期表率斯民。其間少有因循敷衍。玩泄偷安者。未有不立見彈章也。是以百工振於上。庶民格於下此數年間禁烟收效之速。實非意想所可及者而日促禁烟之進步。何一非我王爺大人碩畫鴻籌也。雖然吾國禁烟之現象。寗可謂爲得满足之願望乎。抑其間尚有無限之障碍乎。言念及茲又不得不重有感也。英人鴉片。源源而來。靡所底止。旣爲止沸而揚湯。何如抽薪於釜底。若於國中從嚴禁種。而外人鴉片。依然復來。徒資國人以口舌。甚則激成暴動。不甚則勢出具文。縱吾國人服從命令而無量數之漏巵將伊於胡底此中隱患早在洞鑒之中。何庸嗇夫喋喋爲也。伏思江海不擇細流。敬伸至愚一得之見。籲懇王爺大人咨催外務部。照會英國公使。作正式之交涉。力持廢鴉片輸入條約。再宣布中國禁烟政策於全球。以堅列强疑信之心。而示吾國禁烟之實。至於吾國主權之下禁種禁吸。雷厲風行。措置何難裕如哉。尤望王爺大人。力主於宣統三年年終。。所有中國領士之内一律禁絶。以拯斯民於水火。是億萬民日夜馨香而頂祝者也。敬謹陳明管見。伏乞鈞鑒訓示不勝惶恐待命之至。 
專電 
[電一（北京）]  
直督陳夔龍密陳開平礦務辦法二十四條公債章程四則因張翼事未了故未著手開議債票數亦未定請飭翼速將該礦交涉早結以定人心而復主權 
[電二（北京）]  
直督又奏英博資雄准定煤價宣布後灤礦紳商大憤擬仿自來水章程每年交保息銀三十萬公債實業票一百五十萬以該礦餘利償還惟保息無從挹注如債票可行尚足抵補 
[電三（北京）]  
資政院議員昨又集議借債及外交兩事决定全體赴世議長處請主持奏開臨時會 
[電四（北京）]  
某御史奏參郵部廣借外債貽禍國家甚烈 
[電五（北京）]  
攝政王親擬諭旨挽留滇督詞甚懇摯 
[倊電（杭州）]  
浙諮議局臨時會因忌辰改期十二日開幕先查預算全案 
緊要新聞一 
[新撫商權韑官制通電]  
　　亦是爭督撫權限者 
各省制台撫台均鑒慕帥篠電敬悉循繹大旨在於分明權責用意良深至爲欽佩惟有尚須戲議者中國幅員過大交通阻隔本不宜於直接官治從前行省制度亦因形勢扞格而起其謂之行省者乃自内而分非由外而立故督撫必帶京銜純屬部院性質爲一省之長官司道屬於督撫與屬中央同若司道不相統轄各自爲政直接京師萬里請命則中央之遥制爲難門戶各分則交互之機關必窒於行政妨碍良多愚意以爲一省之大除司法獨立外其餘行政官斷不可無統一之機關以總挈綱維而上接於中央政府如督撫專負外交軍政 
 
 

Page 4

 
 
責任則今日軍政已不全屬於督撫外交則重要者須取部進止且交涉司旣設亦可直接是督撫竟成虚位不妨徑裁樹不敢主張此說者以承乏外吏組織事情確見一省無統治之區則散漫紛歧弊害立見抑封彊之責誰與任之故於仲帥我定我法省制略如部制之說極表同情也知府州縣堦級宜通爲一民政度支宜劃爲二其理不可易矣事關經制敢略陳愚管祈諸帥裁擇敎正樹效印 
[新内官制之葛藤]  
　　各部副大臣多寡問題 
海陸軍兩部前次改定官制均改設正副大臣各一員卽從憲政館所擬新官制也各部副大臣亦主張改設一員近聞郵傳部咨商憲政館請設副大臣四人分轄路電郵航四要政憲政館王大臣當以路電郵航雖關緊要而釐訂新官制各部皆設副大臣一人該部獨設四員非特體制不一亦且徒資糜費昨日已在政務處以此意與盛尚書會商大約前議可作罷矣并聞外部先亦有咨文到憲政館以該部綜理交涉事務殷繁僅設副官一人萬難肆應商請特設副官 
二人以資治理不知憲政館又何以待之 
[未來之審計院長]  
　　又是澤公 
近聞審計院制度將與新内閣制冋時發表該院爲全國財政最高機關必得一守正不阿深明大局者爲之主持於國步進行始有效力聞樞府以澤公堪勝其任故院長一席已確定爲澤公云 
[會議都察院裁留問題]  
　　吾爲各御史慶 
政務處王大臣於本月初二日會議新内閣及各部新官制時對於都察院裁留問題大加討論某尚書謂都察院官制爲立憲國所無而中國設此院制係爲朝廷耳目如風聞彈劾等事爲其職掌從前以該院旣有彈劾權故遇要案派令會審現在司法獨立訴訟事宜已經劃清該院糾察官吏又非行政可比旣非行政又非司法與立憲體制不合似宜裁撤某邸則謂該院設立本旨係爲監察行政得失官吏貪暴民間疾苦條陳國計起見實爲朝廷耳目若以有碍憲政一旦裁撤不肖官吏益無忌憚隱患之大堪設想似宜存置兩派紛議甚久其後主持存留者占多數故擬定該院官制設左都御史一缺左副都御史兩缺僉都御史兩缺給事中二十二員監察御史三十員而散 
[設置行政裁判所之倡議]  
　　尚有重要於此者乎 
法部紹尚書初二日在政務處會議謂自司法獨立各省人姻稠密中外互市之區業已設立高等審判廳而各地之初等地方審判廳亦限于今年一律成立其審判人員關于行政往來日漸繁多彼此之間不無誤會衝突亟應設立行政裁判所爲司法人員解紛以維持司法獨立之資格聞與議者均極贊成 
[倫貝子開闢西藏談]  
　　奈鞭長不及馬腹何 
商尚倫貝子以西藏官制已有變更而藏地一切礦産森林各業足資開闢者甚多苟不速行開採必生外人覬覦現值國帑奇絀藏政待理緬滇界約旣起藏地俞形危迫尤應次第興辦以開利源而紓國力聞昨已片行理藩部訂於初六日會商一切矣 
[監國注意海陸軍戰術]  
　　廕大臣遇知已矣 
監國以擴張海陸軍備爲今日當務之急現在皇帝尚在冲齡陸海軍大元帥自當兼攝日前在三所特召陸海軍大臣飭令將關於近今陸海戰術最新學說延訂專門人員編譯綱要按日進呈以備宸覽凡稍涉疑難之處均須飭令譯員詳加註釋兩部大臣聞命後刻已遴選專家敬謹編輯矣 
又聞日前召見時監國諭令廕大臣注意軍務故廕大臣於昨日即與樞府會商謂中國此時宜仿照普魯士情形專注重陸軍不必海陸並行目下尚無航海與列强爭衡之資格祗求陸軍完備保全疆土足矣俟二十年後再議海軍未遲又謂邇來邊陲匪亂層見疊出非添練防軍不足以資鎭靜並云各邊荒地末經開闢者甚多若令各兵從事耕種旣可自食其力又能寓兵於農卽一旦有事徵調亦不致鞭長莫及樞府諸公頗多贊成其議 
[大清銀行案訂期開審]  
　　果能迅速審結否 
奏交順天府嚴訊監追之營口大清分行總辦羅某曁厚德銀行之徐王二人逮捕後原議俟顧愷解京再行審訊茲聞上月二十八日丁君乃揚特委駱治中陳直剌爲承審此案專員迅速遵旨審追勿因顧愷一人致將重案久延刻聞承審官已于本月初一日開堂會訊矣 
[貽榖手眼通天]  
　　二十萬之報効金 
大贓犯貽榖自奉旨發往軍台後請病假一月在京郊白雲觀休養現該犯已於上月二十五日仍回本宅日日大請賓客據個中人云該犯决不赴台預定俟一月假满即出金二十萬兩報効海軍經費由洵貝勒具奏請予赦免矣 
[裁撤土藥統税局之善後辦法]  
 
 

Page 5

 
 
　　是亦各督撫之責任也 
度支部奏竊維土藥統税之設係屬寓禁於徵與禁種禁吸相輔而行近年朝廷銳意圖强嚴申烟禁不惜蠲棄鉅萬税欵爲民生湔除痼疾故臣部於各省所設統税分局如江蘇安徽山東山西浙江福建等處業經先後裁撤祇以各省禁種未淨存土尚多不能不酌留局所以爲稽徵之地現在禁種一事疊奉嚴旨將奏報不實之督撫量加懲戒並將保案撤銷又責成各省督撫將粉飾之地方官從嚴參處風聲所樹薄海咸欽各地方官上懍嚴諭下顧考成當不敢仍前玩忽自蹈愆尤禁種前途自可冀收實效茲於正月二十五日奉旨肯庚電奏禁烟不先禁運民情不順請仍將某肅土藥統税局栽撤以免匪徒藉口等語著度支部議奏欽此查各省或禁本省之十出境或禁鄰省之土入境商民不勝擾累税收亦日形短絀詳閱各該督撫奏報於禁吸一層雖未甚注意而禁種當已有把握臣等與督辦土藥統税大臣柯逢時往覆函商意見相同擬請將各省土藥統税局卽行裁撤惟本年禁種卽能一律净盡而各省舊存之土爲數尚復不少若部局裁撤即免收税項亦屬無此辦法應如何籌辦之處應請旨飭下各省督撫各就地方情形詳細斟酌奏明辦理至土税局旣撤禁種一事非臣部權限所及仍請飭下民政部欽遵宣統元年二月二十四日上諭通行各省督撫順天府尹及管理地方之將軍都統等各飭所屬切實查禁以仰副朝廷爲民除害之至意 
[慶御史竟敢嚴參内監]  
　　小德彰侵蝕庫欵之歷史 
太監小德彰弄權舞弊疊見京津滬漢　報去年十月二十九日御史慶福曾揭參其種種不法行爲有云關於皇室用欵内監恒泰張蘭福（卽小德彰）胆敢外領部欵内朦庫幣各飽私囊與内務府營造司庫掌寶義造辦處庫掌順慶等勾通内府掌印全聲爲謀中正天口兩殿工程並樂器三份共縻庫欵四十九萬兩庫黄金三萬兩又承修乾清宫各等處殿宇及滲漏工程先後由部領銀五十七萬餘兩又兩次由部領顔料銀折價二十六萬兩又淘挖紫禁城内御河溝渠工竣實用銀約七八千兩該監等竟浮領銀八萬兩又修砌各宫内地面請領銀一百餘萬兩由部兩次領銀六十萬兩恐樞毓朗部臣載澤不肯照發議用續工一法矇弊硬將長春宫甚好殿座折毁新作估工料合價領銀一百萬兩之譜由内府奏由部撥一百五十萬兩於本年八月二十六日奉旨知道了查此項工程實需欵二三十萬兩該監等竟浮冒一百餘萬兩其最異者盜賣内庫金珠寶物與奸商李樂亭劉步青夥開紙舖木廠當舖洋貨舖伏思時局艱難各省籌欵不易軍諮海軍均無衙署練軍經費未有的欵該權監等侵蝕如此其鉅如能查抄追出未始不可以少濟要需請旨飭下度支民政兩部步軍統領衙門一體查明内庫金銀珠寶器物一面飭法部大理院從嚴追究云云摺上留中該權監等因此氣燄愈高把持愈烈或謂皇室經費至今未能協定者職是故也 
[日人對於間島問題之野心]  
　　欲廢延吉協約乎 
東京通信云陽歷三月六日日本衆議院會議間島之領事裁判法律案時政府委員兒玉氏說明提案之理由曰满洲之領事裁判原屬於關東督府之管轄然依地理上之關係如間島之領事裁判宜歸朝鮮總督管轄故此時欲定爲法律也次有三浦覺一氏質問謂間島地方今日雖爲清國之領土然該地之居民大半爲朝鮮人其數在八萬以上而韓國爲日併合雖朝鮮人亦我日本之同胞日本人得在清國有治外治權而同胞之朝鮮人依然在間島服從清國官憲之裁判殊屬非是宜廢間島協約使朝鮮人亦得與日本人享有同等之權利云云而石井外務次官之說明則别有意 
見謂日本當局雖亦主張擴充朝鮮人之權利然若令間島之朝鮮人亦與日本人受同一之待遇反多未善因彼等朝鮮人依協約所得之居留地外之居住權土地所有權耕作權特權皆不可不同時放棄且間島地方土地肥沃適於耕種若使朝鮮人與日本人受同等之待遇其結果反至有名無實故當局意見尚不願廢棄恊約也最後有大内暢三氏質問協約締結前後之狀况由政府委員兒玉氏答辯謂在恊約締結以前間島之朝鮮人時受清國官吏之壓迫苛斂誅求無所不至然在協約以後清國官吏已不能行使前日之威權凡事有日本領事保護蓋在裁判之際日本領事有蒞會之權倘認爲不當時且可要求覆審故彼等朝鮮人現在已得安心就業别無不足之處也 
[京師近事]  
　伊犁將軍志留守前日特謁慶邸籌商伊邊要政并謂伊城情形今昔不同非將主管疆臣之制度略爲變通不足以資治理而衞邊疆擬請添簡參贊大員一員襄同將軍辦理内外交用資臂助慶邸頗然其議允先奏商監國再行定議 
 
 

Page 6

 
 
去年奏准皖賑報效五千兩者奏奬實官奉旨依議近據政界人云數月以來皖賑僅得捐二十餘萬當時奏定满二百萬奏請奬勵一次盛尚書以各省報效甚不踴躍而期限甚促恐於振務前途大有妨碍决意將前定捐例略予變通並聞有二年之内一律免其試騐以廣招徠之說東督錫清帥日昨電達樞府條陳趕練新軍以爲後盾而備不虞其大略謂東省近日外交極形棘手日俄居留東省人民日暫增廣每一紛爭無論事之大小動多要挾亟應一面持理力爭母爲虚聲恫愒一面擴充軍備以爲外交後援國際交涉或易解决云 
東三省士民因見報載政府將有更換錫督之消息三省諮議局與學界曾公電政府挽留未見覆電嗣三省議員以錫督自到任後保衞東省士民遇事力持大局今值存亡一髮之際更不宜再易生手决議再電政府挽留該電已於初一日到京 
日昨樞府有密電寄致庫倫内容甚秘據個中人云係密飭三大臣偵察某國在庫之兵隊並據約籌阻違約舉動著卽電覆以便與駐京公使從長計議 
某國公使現向外部力薦該國外交人員任爲中國顧問官聞外部已承認聘請矣 
時評 
[其一]  
　　敬告今之纂擬憲法者 
憲法之編纂有如美術。起草者以三寸之筆端。描畫四萬萬人之權利義務。有如將帥。起草者憑一已之指揮。保護全國上下之身家性命。故當其着手之時。選擇起草人員。不可不愼。博覽强記之法學家。詞藻富麗之文章家。斷不能勝任而愉快也。惟須洞達内外政治之情狀。而富有判斷力。通曉各國憲法之原理。而精於抉擇法。始可足以當此重任。雖然。此等學識完全之人才。非易得也故各先進國之纂擬憲法者。必先以各種委員協同商議。藉數人之特長。而集其大成焉。 
一曰準備委員。（各國初無此名目至千八百七十三年德意志改正憲法始設此員）二曰起稿委員。三曰審查委員。四曰修正委員。凡此四者之設置。非特纂擬憲法爲然。卽編訂各種法典。亦莫不皆然今中國貿貿然編纂憲法。開辦於文華殿之側殿。僅派汪李二人爲編纂員。而以陳瑶圃總司核定。夫此三人者之學識。果足以擔此重任與否。且勿問。而第此起草者之組織一切機關。尚不完備。又遑論其他乎。嗚呼。此所謂中國之憲法。 
[其二]  
　　敬告今之經理財者 
我國財政之困難。非一日矣。司農仰屋興嗟。疆吏束手無策。愈清理而愈紏葛。愈籌議而愈紛擾。張皇竭蹶。迄無善策。此深可浩歎者也。 
前此政府之所恃爲補苴者。不外二策。一曰飲鴆止渴。如實官捐彩票餉之類是也。二曰挖肉補瘡。如畝房及各種雜捐之類是也。自此二法行。而民間之騷擾困窮愈甚。於是在上者始稍稍覺悟飲鴆止渴之非計。而停官捐禁彩票矣。然官捐雖停。彩票雖禁。而國民之困窮騷擾。仍未稍蘇者何歟。則以在上者僅知其一。而不知其二也。非特不知。且自飲鴆止渴之策廢。而施行挖肉補瘡之法愈力。一切捐税。增加無已。搜羅剔括。遍及苛細。如此而民間有不騷然思亂者歟。竊願今之司財政者。尚其着意於本源之地。而一讀財政學可。 
[其三]  
　　和人竟不認我撫慰華僑矣 
傷哉各國之軍艦。借撫慰僑商爲名。而駛入我領海内。國旗飛揚。如入無人之境者。已數見不鮮。而我中國之隻輪片艦。偶一巡視華僑。和人即起而嚴拒。豈不異歟。 
夫華僑。中國之子民也。卽撫慰之。庸何傷。而和國竟公然不認和國不認。而我外部卽易撫慰爲考查。嗚呼。外人之蔑視中國竟至此乎。中國人之畏懼。外人而蔑視已國者。竟至此乎。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙省移民殖邊辦法]  
　　再遲恐無插足地矣 
浙撫增中丞日昨箚行諮議局略云宣統三年二月廿五日准東三省總督錫咨開宣統二年十月二十九日准貴撫院咨開案照浙省移民實邊辦法前經咨達并劄行諮議局籌議在案旋據諮議局呈覆已認爲切要全體贊成祗對於移退伍兵一條恐有窒礙又於東三省處置移民如何安插如何保護未及周知請電詢確實辦法等情到本部院據此查殖民政策比鄰各國皆以全力經營咄咄逼人我國則東南各省素患人满而邊長萬里坐令廢棄非但可惜亦且足羞茲幸浙省人士表同情自當速籌進行惟原始要終此事根本上之關鍵全在的欵浙省欵項奇絀故原擬辦法不得不仰給於補助之力由兩省共任其難所有安插保護係到邊後之問題究應如何辦理尤胥仰賴主持至於移民移兵此中具有深意有無窒礙視乎辦法如何甫經奏咨應候部議方今時事艱難着手之機稍縱即逝事關兩省遠圖貴乎妥籌尤貴乎迅舉除分咨並批復外相應抄錄原文咨明爲此合咨貴督部堂請煩查照希即通盤籌畫早日見復施行計黏抄諮議局呈文等因准此現經本大臣督率本省行政會議廳科員悉心討論擬定移民實邊章程四十六條於辦事機關之組織經費之擔任移民之招徙安插荒地之查勘給授均經通盤籌畫詳晰規定劄交東三省各諮議局先後議復在案除分行外相應刷印成帙備文咨復貴撫部院請煩查照並請轉箚諮議局查照惟茲事體大非一蹴可幾現擬章程亦不能一成不變將來遇有應行修改之處再當隨時咨明仍俟部撥欵項有着卽當立時興辦以赴時機再上年十一月間并准函同前因其奉吉二省荒務圖說一項刻擬分别派員調查一俟編輯成帙卽行彙送以供參考等因到本部院准此除分札外爲此劄行諮議局查照 
[奉天萬國防疫大會三紀]  
奉天開萬國鼠疫研求大會由各國特派專門醫家蒞會一事已迭誌前報茲將關於該會開會詳情錄左 
[舉行開會禮]  
　　初五早十時假小河沿惠工公司舉行開會禮除各國所派會昌先後赴會外錫制軍及駐奉各國領事各司道外務部施右丞現充中國衞生顧問之各國醫士及從事防疫之中國各官等統計一百三十名依次就席當由錫制軍捧讀監國攝政王諭旨大意云此次瘟疫流行余尤深注意乃奉天開鼠疫研求會各國政府均派專家恊助會事本監國所甚欣幸者也蓋此疫一經醫學鉅家會同研求治療及預防各法必有所發明此後可望滅除疫禍爲世界人類造無量之福云云更誦歡迎詞畢由施丞堂代表外務部致開會詞並申明關於本會要事共十欵（以上由譯員繙英語）畢由俄委員薩波爾杜尼氏代表各委員致答詞畢互相揚觥爲壽後又共拍一像用爲紀念 
各國委員名單是日赴會各國委員名單如下美國斯杜倫及副委員阿斯噶鐵克法國黑黑瓦士俄國薩波羅杜尼及副委員霍特列士機德國尼麻爾約奥國窩列爾英國法拉及杜里波里日本北里柴三郎柴山五郎作藤浪鑒除以上九國委員外荷墨兩國委員則迄未來奉此外有日本駐京使署醫官下瀨及關東都督府醫官宇山並中國醫官等統計委員共三十餘名 
會内應操之語言萬國醫學大會向例各委員惟操英法德三國語言惟中國委員則以此次大會開設於中國故中國語言一宗請置之例内經各委員商議許之 
開會議期初六日由各委員會同集議關於研究一切秩序故訂自初七日起開正式會議 
中國之名譽惠工公司内所設會塲一切預備事尤爲周到無微不至待遇委員之法亦尤爲完全故各國委員無不满意北里博士謂東洋各國向未有萬國醫學會之舉但此次中國偶遇好機會提倡開會而爲各國所贊成尤可稱爲有極大之成效并謂此次之萬國會議因清國政府求鼠疫之豫防法及治療法特求專門大家之研究故清國當局者就該會議性質上言之無提出議案及容喙議事之權利若有以上事實余當峻拒之從來日本對於該病之研究於學術上實地上皆已盡心研究且於豫防撲滅方法亦極研究周密列國委員於日本所研究以上再有何等之發明實不可能之事也 
此會與政治無涉施丞堂宣言此次大會純爲講求學術起見全與政事無涉 
[粤省禁賭大紀念詳誌]  
　　眞正好看煞人 
粤省於初一日舉行禁賭大紀念禮其狀况已兩記前報茲再將是日巡遊各處詳情分列於左 
一遊隊之内容此次合省各界組織巡游會於是早九點鐘由自治會起馬以景物太多分八路會合計有金銀龍四條獅子十四頭女獅一頭女龍一頭頂馬二百餘匹飄色數十檯鑼鼓櫃三副地色十隊生花牌 
 
 

Page 11

 
 
傘等物百餘件五色旗幟彩亭宜仗及八音隊軍樂隊等不計其數其全隊萬餘人義務幹事八百員各工界担任彈壓千餘人自首至尾須行兩點半鐘到長堤時其前截已至諮議局而後截猶在仁濟街綿亘十餘里隊中佈置龍獅相錯鼓樂間作旌旗蔽空由早九點起馬至下午七點始散 
二景色之新奇巡游隊内各界扮演故事莊諧互出五花八門無不令人可悲可笑可警可敬可悲者如賭敗賣女賭敗搥金龜召頂老婆番攤累命週身糊满當票騎硫磺馬等等可笑者如賭商下塲前後兩人亞蘭酬神運動無翎妻扭賭夫耳朶無所可否議員麻雀大王永送賭終等等可敬者如警鐘如大掃把如大鷄毛掃如紀念大扇大破賭棍如賭仔回頭金不換之大筆如承賭者斬之大刀如承賭者抵之首級如禁賭後士農工商發達之狀况如山舖票有作之大票如娘子軍攻破四方炮台等等可敬者如張督肖像馬撫殺子其尤令人注意者崩牙成現身說法與其妻女同出扮演妻持毛掃沿路鞭打成乃沿途懺悔見者皆大感動又陳惠普辦靈山煤礦其子分礪工爲籌辦善後事實另四人抬一大煤約百餘斤人皆驚異又漢文公益社員百餘人一律新白操衣文明整肅又有夜行龍等沿途演說眞是五光十色筆難盡述（未完） 
分類新聞政界 
[禁烟公所派員調查十捐蘇州]  
　　蘇省禁烟公所日前出示諭令各士棧售土一兩帶收捐錢四十文各廣帮土店違抗不遵相率閉市後經禁烟公所勸諭准將土捐暫爲緩辦各土業方始開市等情已記前報茲悉禁烟公所現議仍欲將此項土捐開辦昨已分派各員分赴長元吳三縣各鄉鎭調查各土業銷數並土捐辦法禀復核辦 
[派員前赴夏黄勘界之手續漢口]  
　　漢口鎭從前本屬漢陽縣經張文襄奏准添設夏口廳缺將漢陽縣襄河北岸地方劃歸管轄於光緒二十五年經部議准設治在案茲漢關道齊耀珊以漢口地方人烟稠密詳請分爲三大叚自大智門至孫家磯一帶撥歸夏口廳縣丞管轄惟孫家磯界連黄陂縣屢出命盜各案彼此互相推諉不管是以札飭夏口廳會同黄陂縣派員勘定地界竪立碑記以專責成聞夏口王司馬國鐸已派定縣丞楊景薇黄陂縣張翰苹大令亦派定灄口巡檢童某會同該處紳士吕樹滋等詳細勘丈繪定圖說立案俾民間有所適從 
[嚴定各屬積壓交涉案件處分廣東]  
　　張督前因各屬積壓交涉案件甚多業經通飭勒限三個月内一律辦結具報并以廣屬之南番東順香新六縣積壓最甚派委葛令肇蒙等各員會縣清理在案現張督以轉瞬卽已届期僅據南海番禹香山三縣將辦理情形禀報其東莞順德新會三縣並未據該印委等禀復實屬異常玩泄應由交涉司嚴飭各員迅將交涉未結各案妥爲辦結倘逾限尚未辦結卽將該員等一律撤差停委曁將地方官一併嚴行懲處届時卽由交涉司會同藩司提法司查明詳辦此外未經派委各縣地方官本有應辦之責不得稍存玩視并由司查明除已據報並無未結交涉案件之州縣外倘有未據禀報者應由司一併札催若逾限仍未禀報即由司分别酌懲彙案詳辦即分行交涉各司遵照辦理 
[鎭埠請設禁烟分所之駁復杭州]  
　　湖屬南潯爲該郡著名巨鎭人烟稠密地方富庶向來設有禁烟局一所公舉某巨紳承辦内容尚稱完備近因郡城分所遇事越權釀成意見聨名公禀該鎭通判劉溥時别駕具詳撫院要求添設分所互别界限等情茲奉增帥駁復謂查定章每屬應設分所一處原爲全邑禁烟執行機關事須統一前據烏程縣詳請該鎭設立分所當飭禁烟公所核復請飭照禁烟通信處辦法業已批飭遵辦所請另立分所未便照准致令權限混淆該紳等果係熱心公益關念民瘼何難隨時協商以輔分所之不及祗求事有實濟何須名目舖張且各屬紳士禀設戒烟社會者甚多若均名曰分所勢必事出紛歧仰禁烟公所速飭該倅傳諭衆紳遵章辦理總期事有實效勿尚意氣之爭軍界 
[皖撫批駁馬隊出防津貼安慶]  
　　安慶商務總會以去臘歲闌各商號四鄉收帳深恐宵小竊發有碍商旅當卽禀請皖撫札派馬隊梭巡懷寗青草埠高河埠桐城練潭以及潛山等處於本年正月十六日回防銷差地方均稱安謐茲該軍馬隊管帶李鎭邦將出防弁兵十六天所需津貼夫價等項開且細數清控呈請撫憲核發給領以示體恤當奉朱中丞批云查馬步各隊本有梭巡之責出防弁兵給以津貼已屬格外體恤察閱來摺津貼之外復又多列名目殊屬不合自應將尖宿茶水輸運夫價房伙稻草准其支銷其馬匹麩料自有月領餉乾何能開報值此時艱欵絀迭奉諭旨愼重出納不許冒濫自應欽遵辦理仰即查明批准各項數目另行開摺詳候飭司核發勿稍違延 
[鄂提研究鎗砲改良方法武昌]  
　　鄂提張軍門以漢陽兵工廠所造之槍砲皆係仿照各國樣式而成將來戰塲效用外人莫不盡悉日昨特至督練公所會議於講武堂添設槍砲研究所一堂仍由前陸軍特别小學仁信兩齋畢業學生赴堂研究以備將來改良地步聞督練三處人員皆韙其言已擬定簡章申詳督院核准不日即可開辦 
學務 
[東省中學畢業生彙案請奬山東]  
　　東省濟南各府州中學畢業生宣統元年上下兩學期畢業者計泰安七名武定七名臨清二十三名兗州十八名濟寗十二名登州五名青州五名烟台毓材學堂四名宣統二年上學期畢業者計濟南四名東昌十一名登州六名青州五名及上學期畢業因事故未經覆試之泰安一名臨清五名兗州一名登州二名烟台毓材學堂四名日前由提學司遵照部章分門覆試彙繕姓名等第名册連同履歷分數表具文詳請東撫轉咨學部彙案請狀頃准部覆以細核各生年限程度尚屬相符覆試核分之法亦係遵章辦理自應照准給奬以示鼓勵除考列最下等之和進第三名僅給修業文憑毋庸給奬及因事未能應考各生應歸入下届辦理外所有取列優等劉燝煃一名擬奬給優貢中等張國楨等四十七名擬請奬給歲貢下等張樹欣五等 
 
 

Page 12

 
 
十名擬請作爲優廩生業於上月二十四日奉旨依議 
[當塗邑紳創設女學安徽]  
　　當塗士紳魯建侯以女學爲家庭敎育根本擬創設女子小學一所招收女生年在十四歲以下八歲以上爲合格惟經費無著爰糾約同志集議抽收該境飯舖捐作爲經費現已擬定講授科學並簡章呈由敎育會轉詳提學司核示立案 
實業 
[梁雲澄又將承築廣香鐵路廣東]  
粤商梁雲澄禀奉郵部批云稟悉據稱請築由廣州省城起至香山縣城約一百七十餘華里鐵路一節查所擬路線係在省界内辦理尚無窒碍且與幹路亦有裨益應可照准除咨兩廣總督外合行批示仰即遵照 
[漢口土尚知顧全大局漢口]  
　　漢口土帮商董福康陞泰和等以川雲各省實行禁種近數月來已無烟土輸出可謂業已禁絶昨特約同業會議善後辦法聞已議定各莊號須將存積之土放盤出售至本年臘月貨盡一律歇業不得販運洋土接濟致損禁烟大局以免漏巵外溢 
[益陽蠶業已擴充湖南]  
　　益陽縣東門外之阜豐蠶桑公社原係該縣紳士葉君茗新周君吉侯等集股創辦已歷年所開設之初尚係用土法飼養旋因省城開辦農業學堂用西法飼蠶頗著成效葉君等逐親自到省參觀飼法回益後即仿照西法大如改良以故近年以來所出絲繭益形精美昨經葉君等公同商酌就本社添辦蠶業敎員講習所以養成蠶業敎員改良蠶業爲宗旨額設五十名兩年畢業每年共收學膳費大洋四十元現已組織完善廣告招學矣 
雜記 
[雙陽鎭較青陽港奚如蘇州]  
　　震澤雙陽鎭賽會一節略紀前報茲悉日前蘇撫飭派巡防　管帶程銓飛划營管帶何嘉祿前往查明情形禀復現據何管帶禀稱遵查該處鄉民迷信難破賽會一事難以解散現已定於本月十一日起賽至震澤境游賽五日再至梅堰及盛澤一帶會期延長至半月之久赴會者杭嘉湖蘇松太六屬之多其賽會之船數百艘觀會者數百艘如此人衆難免良莠不齊匪徒易於混雜在在堪虞等情程中丞據禀後當卽轉飭飛划統領王道太湖營統領劉游擊巡防隊統領林都戎及巡艦張統帶等届時親率師船弁勇前往彈壓毋使滋生事端 
[余望江與閻朝邑類似武昌]  
　　余壽平方伯在陜藩任時清廉自矢頗著政聲其辦事又一秉大公毫不瞻徇情面昨日接篆後聞卽傳諭執帖號房丁役等凡鄉年世戚手版不必呈進概行擋駕蓋以其封翁官湖北黄梅縣孔隴巡檢十餘年舊日寅友頗多而鄂省官塲惡習又專以鑽營擅長特預行拒絶以杜奔競之風方伯並諭飭度支公所各科人員將所掌一切欵項事由開摺呈覽該科員等備妥後遂約於初五日晋謁時各自當面呈遞聞方伯一一延見挨次埀詢各科情形甚詳及至俸餉會計兩科詢及鄂中担任賠欵過鉅歲入不敷歲出至二百餘萬之多深爲焦急擬稍緩再商議開源節流之策據進見各科員云方伯衣履極樸素所着寗綢袍褂不獨花色古舊而且油汚已極想必係數十年前物也而科員中有一人着嶄新杭緞褂漳緞袍者方伯頻頻矚目不已對之頗有不豫之色 
[錫米商與浙人士何仇無錫]  
　　錫人陶某向爲米業帮移上年歇業因糾股設一小米號九月開張十一月即行收帳所賣買者多係雜糧以供醬園糟坊之用近有浙江士民陳詩等郵稟蘇撫控陶聨絡僑商運米出洋接濟日俄英法軍食由蘇撫密飭錫金兩縣嚴拿到案並吊提行帳對核密訊數堂全無影響檢查陳詩亦並無其人全係該地紳民揑造名姓郵控者現錫金紳商學界大爲不平聨名具禀頌寃請提原告對質冀窮揑控眞相云 
諧文 
[已故粤省賭政大臣遺摺]  
粤省賭政大臣於上月某日跪奏爲天恩未報。臣病垂危。伏枕哀鳴仰祈聖鑒事竊臣以粤産。起自寒微。叨蒙先朝眷顔。特簡計臣之職。督辦海防經費。到任以來率同　荷各官。分任賭政。設四方砲臺以禦敵。演八門。金鎖以練兵。吏治修明。民心歸附。旋奉諭旨。著臣改辦緝捕經費。以濟餉需。臣因欵巨難壽。先行認加餉項。復曾報効一次銀兩。以爲之倡并出示曉諭人民勉以食毛踐土好義急公。所幸民心愛國。躍踴輸將。得濟賭餉於。不匱適其時有白鴿票匪滋亂。婦孺被害。一夕數驚。經臣大殺三方漸次勦滅。無復遺類。蒙恩賞給一等多銀子爵。惟尚有餘黨。號稱山票匪。鋪票匪。負嵎抗拒。兇燄日張。經臣諭令繳械投誠。改邪皈正。自是而後一方賴安。牌掛虎頭有攘。往。熙來之象。錢塗蚨血。存以一博萬。之心。人人候補富翁。處處想　窮鬼。庫欵之賴以接濟。金融之賴以流通者皆賭　之效也。惟是臣一身府怨萬口交攻因大利之所歸。辱高位而速謗。居恆鬱鬱。積憤成疾。去冬以來。呻吟伏枕入。春而後。喘嗽如。絲。據醫者言。。心肝已壞面色已變脉息已絶。係不治之症。雖投湯藥。補救已遲。但囑安心料理後事。而已。臣知命在旦暮。萬無生理。一死。亦何足惜。但念受恩深重。愧涓埃之。未報。痛大限之。難違。永委輕塵。長辭魏闕。犬馬猶知懋。主如臣豈不慟心。伏乞陛下察臣將死之言。竟臣未畢之志。籌抵賭餉。以善其後安置賭官以遂其生。急將賭政更章。勿使賭徒失所。則臣死之日猶生之年。庶可告無罪於天下。後世矣。謹遺摺具陳。伏乞聖鑒謹奏。奉入奉諭。着於三月初一日賜祭一壇。派地方官前往。致祭。加恩予謚文過。並於廣東諮議局前建立專碑以。留紀念。任内一切虧欵。悉子豁免。應得。卹典該。衙門察。例具奏。賭禁實行時著沿途官紳民開會紀念。用示篤念計臣至意。說苑 
[世界之第一談]  
世界第一之大樹爲北美合衆國加里寛尼省之門末樹其高三百七十六呎。直徑三十六呎。而經年已三千四五百歲云 
世界第一之圖書館爲佛蘭西巴黎之國民圖書館其藉書之數。書籍約四百十萬卷雜誌類三十萬卷。寫本十七萬五千册地圖三十萬部貨幣十五萬種 
世界第一之大鐘在於俄羅斯莫斯科市鐘之周圍六十八呎高二十一呎厚二十三寸。重量四十四萬三千七百七十二磅。世界第一之大電燈爲墺洲雪梨燈台所現用者燈光可當八十八燭光遠照四方各五十里 
世界第一之高山爲印度之喜馬拉亞山高二萬九千二尺。 
世界第一之長流爲北美合衆　之滅鎖利河自水源至河口距離蓋四千哩云 
世界第一之大都會爲英國之倫敦人口計約四百五十萬有奇也。 
世界第一之大湖爲北美合衆國之蕭畢利湖長約三百八十哩。廣約百二十哩也世界第一之大瀑布爲瑞士之瀉羅鎖罅加士傑瀑布其高約二千四百尺。 
世界第一之大沙漠爲亞非利加之洒虲拉東西亘三千哩面積二百萬平方哩有奇。世界第一之郵票博物館在於奧國維也納其所蒐集之郵票。三萬有許種其中之最珍奇者。。一枚價約三千餘元云。 
 
 

Page 13

 
 
[功莫大馬]  
啓者自羅威氏創行紅血輪之後吾知此後無不可醫之血症也内子自六月間因傷寒初愈忽患咯血日吐數十口中醫以爲肝鬱汗血療以平肝去汗之藥雖血漸止然原氣受虧終不復原乃購紅血輪而服之覺胃納頓强精神大勝舍弟婦亦因感冐常咯血服紅血輪後克止可見此藥補血之功用誠莫不焉昔中醫陳修園因血症而著十藥神書風行於世吾知 
羅威氏此藥誠不在陳氏下矣書此以告海内　山陰仲咫氏徐維則頌言 
　紅血輪價目大瓶三元原打三十元　小瓶二元原打二十元　遠埠函購當班寄奉 
　總發行所　羅威藥房上海棋盤街中市　諸君賜顧須認明紅血輪三字庶是眞貨分經理五洲大藥房 
[博山玻璃公司三月初八日開第六次招股票五大標電報]  
頭標三千四百九十一號　二標二萬五千一百八十七號　又四千一百五十四號　三標九千二百三十一號　又五千一百四十號　四標二萬三千五百九十六號　又二萬二千七百四十號　又一萬六千七百三十四號　五標一千九百二十五號　又四千三百五十六號　又二萬七千八百零一號　如有錯誤對號單爲憑 
[上海啟民愛國報改期出版并催股廣告]  
本報原定三月三日出版現因房屋修改未竣且本報全用官音淺簡文字爲各報所無不敢草率從事謹訂於三月十六日延請各主筆辦事人先一律到社實地演習精益求精爲報界放一新奇特别光彩本報目錄亦改定（京報）（專電）（選報）（内政）（外交）（敎育）（實業）（風俗）（雜綴）（說明）凡十欄計報兩張准定四月初一日出版不再延緩所有本社招集五千股現已過半擬以三月底截止計毎股五元官利長年八釐交銀之日起息以前入股者望即日繳清其有志附股者乞至後開各處索閱招股章程從速購取如各省埠願任本報代理銷售者亦祈賜函預訂爲盻　收股處上海南市北市　信成銀行　漢口　杭州　興業銀行　北京天津　南京　信成銀行　松江甡源錢莊　日本東京錢樂眞君贊成人周舜卿　沈縵雲　胡藻青　雷繼興　孟庸生　沈衡山　吳錦堂　朱少屏　唐乃安　陸建三　恆石峯　侯雪舫　陸君畧　唐企林　謝霖甫　汪贊卿　錢樂眞薛其玉　馮伯巖　趙棣先　關天生　屠治安　華詔良　王梅僧　諶自天　本社設立上海英租界漢口路望平街口　總經理雲間野鶴詠琴民王河屏啓 
[博山玻璃公司第七次招股票四月初九日開標]  
本公司出售自製加料平白片各種荷蘭水瓶酒瓶藥水瓶等如蒙　貴客光顧格外克已　上海南市業盛里招股處啓 
[滑稽畫報出版廣告]  
報紙爲開通民智之要端然慮正言不足以警世則以恢諧之語發揮之紀載不足以達意則以圖繪之法形容之其間或敷陳故事或搜採異聞或紀社會之瑣談或詳世界之大勢凡宇宙間形形色色無不藉圖畫之神妙以闡其奥而發其微庶上流社會閱之足以破悶足以消閒而婦人孺子之流尤可藉此以開智慧而增識見其裨益於國民普通敎育當非淺鮮也現定三月初八日出版如有定閱本報者請至本報發行所接洽可也四馬路美術印刷館 
[貴重江岸地皮招租]  
浦口緊靠路綫以東本局有沿江地皮長數百丈深百餘丈又自新河至二漾口之間有地皮深數百丈寬數百丈均係逼近鐵路爲將來市塲中心點有願承租營業者請至南京城内曹都巷本局接洽　奏辦浦口市塲局啓 
[德裕當廣告]  
本當首創出售滿衣係庚子臘月朔日開張迄今適逢十載荷蒙各路客帮歷年　惠顧同稱信實無欺屢承一嘉許無以爲報今逢十年紀念將各種滿衣及粗細皮袄一律照原碼八折出售以副惠顧諸君之盛意惟定價仍照向章劃一不二　三洋涇橋南首德裕當特白 
[莊票止付]  
茲有純泰莊票一紙第一千九百九十二號三月初八日期計九八元四百九十八元正此票於二月廿六日由利昌洋行大班向予代付老買辨方省三不料該洋人於三月初三日避匿並虧空鉅欵刻已具控英署提究外並將該票止付望各寳號切勿收用已作廢紙特登申新兩報佈告　錢　鏡　記 
[長利洋行賠欵迅速]  
二月廿八夜本號偶疎檢點致遭回祿幸託該行經理人莊君祖培保有險銀被災後當將保銀如數賠償足見該行辦事迅速誠實可靠特此登報鳴謝　王源泰北號告白 
[大兆公司廣告]  
敝公司經理美國正鵠公司練槍瞄準機器已有年數該機器疊經發明家改良後不但打法分明用費節省功效卓著安置靈便而老法打靶或以風雨而阻練或以黑夜而休息若用此機以上之慮全無較以老法打靶何啻有天壤之判可稱競爭世界立國興邦之要件故如北京天津保足馬廠開平濟南四川廣西南京杭州上海等處均已購用僉承讚賞不止并謂用此機器旣免槍筒損壞之虞而私藏子彈擾害治安之隱患亦莫不一掃而空也倘蒙賜顧請　駕臨二馬路Ｂ字八號敝公司面訂可也　本公司謹白 
[上海九華堂精拓屏聯]  
古今名蹟之永垂於世者賴摹拓以廣其傳至石印而窮形盡相矣然尺幅片緒尙可施工若巨軸長聯縮印旣已失眞裝裱亦嫌未雅本堂搜羅名蹟用棗木版工摹精刻拓成原式硃墨隨意較之石印有雅俗之别且古澤常新尤爲耐久○賞鑒家當樂取於斯也具目如左○五尺伊秉綬篆書對○五尺陳曼生隸書對○五尺宋芷灣行書對○四尺楊沂孫篆書對○四尺黃小松隸書對○四尺何紹基行篆對○四尺錢南園行書對○四尺王夢樓行書對○四尺劉石菴行書對○四尺吳讓之行書對○四尺曾國藩行書對○五尺楊峴屏對○四尺楊峴屏對○四尺楊峴中堂○横披○册頁○三尺翁同龢炕屏○三尺翁同龢福壽中堂○以上裝潢精裱官禮相宜五尺一元六角四尺一元四角福壽中堂一元如蒙　賜顧認明蘇州觀前蘇九華上海抛球塲南二馬路口九華堂同啓 
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
國外新聞 
[美總統催議交換利益議案]  
　　初八日倫敦電云據華盛頓電稱塔孚脱總統致書國會促請從速開議坎拿大交換利益議案並謂國會討論該案之際彼知美國國民必將歡迎此計畵云云聞總統之期望國人大部賛成 
[愛爾蘭反對治制]  
　　初八日倫敦電云據培爾法斯脱電稱愛爾蘭統一黨俱樂部近大開會議議决以宣言書致自治各殖民地首相聲明愛爾蘭統一黨决意拒絶内國治制該會主席員台姆泊爾湯君當時復陳述厄爾斯脱之民誓以兵力抵拒云 
[俄國警察反對死著作家]  
　　俄國警察將最近印成之托爾泰名著三萬册悉數抄沒（以上譯字林報） 
[意京歡迎德儲]  
　　初八日栢林電云德國皇太子及太子妃抵羅馬後大受歡迎皇太子以德皇璽書一通親呈意皇 
[德俄停商波斯利益問題]  
　　初八日柏林電云德俄兩國關於波斯利益之交涉業已中止俟俄國外務部大臣病愈後再行續議 
[德國議院近事]  
　　初八日栢林電云普魯士上議院之保守黨評詆首相對於阿爾薩斯勞蘭改革憲政問題所主之政策至對於其他各政策則均爲該黨信任云 
[土耳其軍事近聞]  
　　初九日倫敦電云據君士坦丁電稱土耳其援軍己入伊門首府薩拉城該城自正月中旬爲阿拉伯人圍攻至今 
[英日新商約内容紀要]  
　　初九日倫敦電云有謂倫敦業出口貨之商人談及英日新商約據稱日本照新約所减之税雖下等之棉織品及羊毛貨所受之結果已較普通税則爲佳然仍極有礙英國商業内有數品恐於西七月十七號之後不致再有一件運往厚鐵皮一貨大受影響鍍金鐵貿易似將斷絶云同日東京電云日本外務部於星期四日宣英日新約之内容該約計二十七欵舊約所載宗敎許容永遠租地等欵新約並未列入該新約定於西七月十七號實行以十二年爲限英國允將清絲生銅樟腦席漆器景泰藍器等品免予徵税日本則將英國諸商品如鐵漆麻綫棉織品羊毛織品及棉與羊毛合織之品從輕收税沿海貿易一層則各遵定律彼此並各享最優國欵待之權利云 
[日英聨盟之紀念宴]  
　　初九日東京電云星期三日晩間日本外相小村伯爵開宴慶賀英日聨盟紀念外相及駐日英國大使竇樂爾君均各演說稱賀聨盟英使謂聨盟之目的不特爲遠東和平起見且爲世界和平起見並信英日商務航務條約必可鞏固兩國友誼及聨盟之目的云（以上譯文匯報） 
本埠新聞 
[滬道上江督蘇撫密電]  
　　與地方紳董爭利 
滬道劉觀察呈督撫憲電云督撫憲鈞鑒辰密竊照上海係通商口岸與各屬内地情形不同洋商租地載明約欵向由領事會同關道派員商辦其已租之地如有新增漲灘毘連左右前後查與水利無碍准其援照子母相生之例添入道契一併租用且河岸地叚增改淤灘應先儘該河岸之華洋地主買受承租價由關道與領事税司會議酌定所繳灘價由領事送交關道歸入外銷湊付會審公廨經費等項要需登列預算報告在案倘廢去子母相生舊例統歸地方紳董經手旣與約章不符領事必起抗爭難免支節又上海寳山兩縣漲灘公地始於前南洋大臣張特派大員清理迨後節省經費復經瑞升道禀准改由關道督同縣委經理其清出各官灘畝數有册可稽除已陸續召禀報銷外其餘未經變價之地奉前南洋大臣先後奏咨撥爲閘北開拓商埠巡警築路之用嗣因閘北一帶與租界接達工部局洋人時有侵佔惟有多築馬路以爲攔截之計若待上寳兩廳漲灘報升再行撥欵興工緩不濟急蔡前道擬於商部生息項下暫時支借以濟路工俟收有漲灘升科銀兩本息陸續歸息禀蒙南洋大臣咨明商部復核批准在案現計此項借欵約有十萬兩左右尚未清償如該灘地亦須作爲自治公所公産則前此商部撥灘築路之欵本利兩項均屬虚懸無著於奉行奏咨原案亦有不符擬請俯念上海一口與别處情形不同所有各國洋商租用灘地以及上寶兩邑從前指歸閘北巡警公用各灘地仍照約章成案辦理是否可行伏候示遵 
[禁烟逐漸加嚴之規畵]  
　　上海禁烟分公所周姚兩紳昨接蘇省總公所札開照得標烟首重勸戒惟烟癮之深淺不一處境之饒瘠非同在稍有身家者果能德性堅定不難製配藥品循序漸戒而 
 
 

Page 19

 
 
一般貧民旣不能自製藥料市肆所售往往未能盡善坐是因循其情殊堪憫惻是以施給戒烟藥丸實爲今日禁烟手續扼要之圖業經本公所刋入定章通飭籌辦在案現在禁令加嚴限期短縮此項戒烟局所尤應切實推廣大加擴充務期貧民均沾實惠烟害早日廓清合亟通飭札到該分所立卽遵照將本邑戒烟局所已設者設法推廣未設者赶緊設立本公所行將派員調查卽藉此以覘各該員之辦事勤弛也 
[營官霸持城根公地之爭執]  
　　此豈營官專利地耶 
上海城自治公所總董李鍾珏禀上海道文云本公所整理城根公地一案迭奉督憲咨復提憲行營遵辦在案茲據中軍伍守備會同營地委員王外委呈稱奉行籌議酌撥一層本可於向收地租内酌量提撥但此項租息係祗支常年公用似難提撥請於年租上酌量加征將增出之欵移送城自治公所充作公益之用似此辦理庶營中與地方兩有裨益現經守備等會議整頓城根租地加征年租撥給地方公用草章十八條開摺呈請核奪等情據此查核所議章程尚屬妥洽合將章程照送請煩見復施行等因本公所當經檢同前案一併移請城議事會公議旋准移交議决案前來内開此文已由董事會據案呈駁近復據提右營參將來文附到整頓城根租地造屋草章竟以地租造屋爲整頓城根之惟一方法與號稱軍用地之意顯相矛盾旦謂向收地租常年公用尚有不敷藉口撥充公益意欲加征地租查該營所稱公用歷年從未宣示用途今如該營擬章一若地租未加以前卽無整頓之法而本公所整理城根之議專爲爭欵起見碍難承認其所列各條妨碍地方行政之處甚多應再由董事會逐條駁復等因准此查城根公地向有科則每六畝准熟田一畝自應由縣徵收丁漕由公共團體照章完納方是至當不易之辦法今閱提右營參將來文竟稱城根爲營地是直以城區之公地爲綠營之私産察核章程全係置産營業性質一如上海各公司經租帳房之辦法而於整理一方面則云俟額外加租備充公益絶係欺詭之詞何嘗爲整頓起見上海城内外巡警遍佈綠營本無所事事徒專心於收取地租以阻碍自治範圍之衞生及道路工程事官流弊何窮旣准城議事會移交議案前來合將駁復條文開摺禀懇移復提右營查照並懇詳請督撫部院立案備由禀祈察核施行（駁復章程續錄） 
[輿論折衷社質問自治議會]  
　　滬南輿論折衷社前經提議城内中區坐辦董事毛子堅在邑廟湖心亭創設書畫會推廣水閣佔及湖面又内地電燈公司被經理人私向某洋商抵押鉅欵等兩事業經函請城自治公所開會公同　議據理駁阻在案茲該社員以自治公所春季議事會議决各案業已報竣此兩案未經宣布昨又函催所董迅予照復矣 
[愼食衞生會開會通告]  
　　啓者月之十一日下午兩鐘至三鐘在愛文義路一百號觀渡廬伍寓本總會開第十三次會議届時望各會員一體賁臨互相研究縱未入會者亦可參觀各抒議論想衞生家注重體育定必惠然肯來也不勝盻禱愼食衛生會啟 
[籌墊故令虧欵爭執之解紛]  
　　本邑游學生出洋川費曾由李前令籌墊錢四千餘串在案李故後邑紳李鍾珏等以李身後蕭條代爲設法彌縫擬於冬漕加抽學費項下提撥歸還而學界諸紳則以此項公費向例分發城鄉各學堂或二十餘千或十餘千以資津貼若經提欵撥還勢必憾抱向隅公禀層憲求爲阻撥李紳近又以已故富翁劉聽泉家妾媳爭産興訟案内認繳之公費十萬元内禀請撫憲酌提歸還中丞閱禀復以爭産一案無論尚未訊結此欵驟難移動即使斷結而紳商學界紛紛投禀請欵者指不勝屈亦有應接不暇之勢昨特札飭松江府戚太守會同上海縣曁邑紳等妥籌議覆核奪聞不日卽將蒞申集議矣 
[警務長尚知風化有關]  
　　寡婦徐丁氏前挈九歲幼女投南市裁判所控被洪生馬頭大吉祥客棧主黄元祥之子炳元誘姦受傷請究當諭該氏明白具禀在案茲由警務長訪悉此事關係地方風化虚實均宜澈究因即飭探查提黄炳元到案候傳同原告及該女等解請裁判員質訊核辦 
[是謂人道主義之公敵]  
　　粤人李壽福近在長沙地方買得九歲女孩劉國香八歲女孩王墨蘭陳秀芳並七歲男孩一口來滬圖販被包探邵仁初查獲昨將李與三女孩解送公堂請究據邵探禀稱七歲男孩因出天花現在醫院故未帶堂劉王陳三女孩供稱均由李價賣來滬等語訊之李供各小孩係同鄉人托買向籍爲子女並非販賣乞宥中西官察核賣身契李每名祗出洋十元買來實係販賣未便輕縱着李押西牢一年半示儆三女孩着帶赴醫院如騐無病症卽發幼女所留養男孩一口俟病愈再行帶堂候核 
[印捕眞肆無忌憚矣]  
　　四馬路總巡捕房六十號之印捕前晩上差於十一句餘鐘時忽闖入天鐸報館見包車夫陳阿三一人熟睡櫃側該印捕將陳被掀起意存調戲陳驚覺詰問該印捕卽操上海口音稱我搭儂老朋友大家來白相白相言畢用蠻陳大聲呼救一時館中人聞聲畢集該印捕見勢不佳卽行逃出當由戴姓主筆與陳阿三先後赴總巡捕房報告是夜適因天雨該印捕外罩雨衣號數不明當由周姓主筆尾隨該捕意欲探其號數該印捕畏罪反噬周主筆行兇拘入捕房當存洋五十元保出昨奉公堂集訊經孫襄讞會同英康副領事詰明前情判將周存捕房保洋如數給還並以該印捕種種不法着帶回捕房由卜總巡自行嚴辦以儆効尤 
[顧蘭貞尚復何說之辭]  
　　莊陸氏日前挈子文生投道上控媳婦顧蘭貞不守婦道奉批飭由上海縣移提訊究昨經田大令飭差至川沙提案研訊莊又生供髮妻顧蘭貞已娶多年近因小的出外營生與流氓陳掌生姘識去年十月初八夜回家蘭貞不納經祖母開放入内房門仍然緊閉遂用板凳撞開房門陳掌生突然持刀恐嚇被傷手腕旋即逸去小的即將陳遺帽子爲憑投工巡局沙廳署控告復被妻兄正林賄差姚德將案捺擱因此上控今正林蘭貞雖已提到廳差姚德仍求移提併究顧蘭貞供丈夫聽姑丈黄秀平唆使欲將小婦人售賣因此逃回暫避並未姣識他人求宥正林供亦相同大 
 
 

Page 20

 
 
令核供以顧蘭貞不守婦道已由巡局移明豈容狡賴判卽行收押顧正林斥退候移提陳掌生姚德到案澈訊究辦 
[巡警抵抗巡弁之處分]  
　　閘北四路分局自蕭正巡官到差後卽諭知本局長警以按照定章各長警向無外宿之例特飭巡弁於每晩七時點名一次以資稽查詎前晩點名時巡弁石砳不知因何忽與巡警閔祥雲互相衝突昨奉正副巡官牌示以該巡警有意與巡弁抵抗實屬藐玩本應從嚴斥懲姑寛着記大過一次降充二級發往本路五區當差倘再不知悛悔定卽斥革不貸 
[鎭董私塡浦灘之不合]  
　　閔行鎭董事吳良謨等私塡黄浦出租洋人經陸士芳禀道檄縣飭差陳德於上月杪前往該鎭調查情形已詳前報茲悉滬道劉觀察查照蘆洲定章凡新漲灘地須豫先升科該鎭浦灘旣無漲出水中塡駁預先並不報案升科與定章不符况吳良謨以公共浦灘駁租洋人或有交涉誰任其咎茲將原禀發縣着先行拆除具報 
[錢莊夥揑函謊騙銀兩二誌]  
　　漢口順泰莊夥紹興人宋某揑函謊騙銀兩一案已紀昨報茲悉宋在順泰莊專司信札近忽私揑信函致上海往來之裕寗官錢局永豐莊謊騙銀兩由乃父宋春軒持信到申到取宋見父動身多日恐事發覺卽挈眷屬逃走該莊得滬信卽發電來申知照扣留旋經永豐裕寗兩莊執事董子均田仲卿在法界將宋春軒尋獲送入捕房詰知贓銀窩在河南路同源烟紙店外甥胡阿寶處故卽會同英探將胡拘獲吊出贓銀一併寄禁英捕房昨晨法捕房將宋解廨請訊英捕房中西探亦持文投案由聶司馬詰悉前情准將宋移回訊辦城内 
驗縊屍○本城小西門牆脚電桿木上前晩有年約二十左右之某甲不知何事自縊於電桿上經人覺察報知七鋪地甲楊福投縣禀請蒞驗由田大令於午後三時帶同刑仵人等到塲驗得委係自縊身死塡明屍格由堂棺殮一面諭飭該地甲查明有無家屬禀候核示又二十五保二圖地保張兆岐昨亦投縣報稱王二標不知何故自縊樹上車送驗屍所求請相驗奉田大令諭候蒞驗吊案卷○本縣田大令前日柬請閔行黄浦司徐宗一二尹到署面商要案以便備文申復等因去後多日迄未見復大令昨特飭派聽事吏林榮前往守取此案卷宗帶回呈候核辦 
道批○楊山林禀批據呈縣示映片確係十月廿二日因何承令原斷謂係九月廿二日發行責該民以違章開設勒限遷讓據稱係屬劣董趙南華賄使書差朦蔽所致仰上海縣田令核案澈究秉公辦理毋稍偏抑前禀抄黏曁照片報紙甘結附發仍繳 
縣批○孫薛氏禀批此案前經汪前縣訊斷諭令孫和尚歸宗孫和尚如不遵斷亦祇能經管該氏夫兄孫士卿家遣産何能并佔氏夫房屋詞出不情顯非實在惟孫和尚於斷結之後尚復戀戀不去亦屬不合候飭傳訊明察奪王毛毛禀批前據諸梅　具禀業經飭令亭耆協保前往查丈兩造單地釘立界石該民應即回鄉將執業單地令亭耆丈明釘界以絶爭端永和祥等禀批該業義塜基地上年出售得價若千存于何莊呈詞均不叙明此係向業公欵應否酌提另建殯舍建造圍牆着邀同業各坊並司年等公同妥議至領棺回籍遣資一項從前如何辦法自應循照舊章察核精詞顯因公欵稍餘爲開銷地步不然王志生一個人耳何能勾串染司分發傳單此必有所藉口面致何得請提特斥沈紫香禀批是頂田地旣逾三十年之限照章不准回贖李金生如故勾串地保盤踞蠻擾實屬胆玩假飭差諭禁押令一回歸契串均附 
官事○府經歷陳翰章昨至道轅禀請銷假 
[南市]  
洋元冒耶欠耶○豐記碼頭劉公館庖丁畢登雲被女傭皖人李劉氏屢次索欠爭毆由巡士帶至南區移解裁判所畢供被氏冒索洋十四元判氏戒責一百下命畢繳洋八元給氏具領回籍不准逗留滋事 
竹籌加耶未耶○運糧船戶徐鳳來扭駁米船戶張金土至裁判所控稱日前張駁運豐泰米棧内漕米悮將竹籌加多以致缺少米十二石五斗求請究斷張供並未加多籌數當傳同棧夥董文基斛手曹義同夥孟阿弟至案研訊供均推諉判張交管帮保出妥爲理處 
貨洋是否兄欠○西門外萬生橋麻線店主經明福昨扭法租界某鞋底作主戴方邊至西區控被欠貨洋二百十五角圖賴不還由西區長移至截判所訊供由胞兄所欠現因回里未返判具結交原告帶出限端午節還清 
洋鐵緣何兠售○駁船戶謝桂蘭將洋鐵料二百五十張携至老白渡某洋鐵店兠售被巡士拘至裁判所訊據供稱小的承裝永安泰内某客之貨偶不經心將貨跌入水中後被勒賠洋十八元故將此貨售去判留候派探查明再訊 
[閘北]  
戲得好○鎰記猪毛棧小工魏清安傅雲清周全張玉亭等前日在虹江橋鴻興浴堂内洗澡該小工等互相玩笑將穢水悮潑於三路一區巡長向英發身上致起口角該小工等恃衆逞兇將向蜂毆受傷甚重當由浴堂報告二區崗巡將魏等一併拘局移送一區經黄正巡官研訊之下向送院醫治魏等解送總局訊辦 
用得乎○住居永順里之婦人王陳氏前日因偷用自來水被公司管理人查見扭交崗巡帶入四路分局奉諭拘留三小時斥釋竊得否○木匠劉德榮前日扭胡子清至四路分局控被行竊物件請究昨奉蕭正巡官訊判罰作苦工十天期满逐出 
[英租界]  
串拐事大披露○潘毛氏沈謝氏胡羅氏因甲誘潘國豐之妻羅氏由探一併查獲昨解公堂請究奉判胡羅氏交保毛謝兩氏押候下禮拜三再訊 
串竊案又發現○寳豐洋行控羅紀堂林阿昌梁林芳串竊值洋三百餘元之貨物等情昨由捕房將三人拘解公堂請究官以原告德商判仍帶回捕房　德領堂期解究串押案眞離奇○周林發自將衣服付質花用反與周蓮生串同以被許蓮生私押等語投報捕房希圖吊贓爲害押店並允給許酬洋三元被探查悉昨將三人獲解公堂訊明奉判周許各押兩禮拜周林發押限七天候其母到案再核 
也算夫妻反目○沈楊氏控夫沈來發行兇等情昨由捕房解訊以氏因私逃被沈尋獲囑令回家不允爭執遂判氏交沈領回惟不准虐待並着具結存查 
一雙女孩迷路○女子周金秀紀三姑均因不辦路徑由捕送留公廨昨由官媒解訊周供十七歲漢口人賣與丁姓爲婢因遭凌虐逃出紀供揚州人餘語含糊奉判併送棲流所留養候核 
僅僅各押兩月○陳文卿張李氏前在漢口誘拐湖北女子金寳寳來滬押入山西路某花烟間爲娼因女不愿前日與相識之吳仁蘭欲回原籍詎至中途被陳等追回即以吳拐逃等情報由捕房解訊德襄讞會商英翰副領事判陳與張氏分虽各押兩月女發濟良所擇配吳從寛開釋 
僅僅各押三月○虹口密勒路粤人陳阿榮等因使用裕寗官錢局之五元僞鈔票一案昨由捕房將陳等解廨復訊以供詞支離難保非有心僞造着梁阿秋陳阿榮陳王氏分别各押三月郭周氏開釋所有抄獲僞票十二紙塗銷 
又是一次竊案○王發昇控四次過犯吳桂廷在電車上摸竊袋内現洋等情昨由捕房將吳獲解公堂訊實奉判枷號四天再押 
 
 

Page 21

 
 
西牢九月期满仍逐出租界 
又是一椿拐案○清江女子洪掌蔴近被江北人李士富誘拐來滬串同陶寳卿石沛良石沛益圖賣被捕房查獲昨解公堂訊悉前情奉判李押西牢半年陶與兩石各押兩禮拜女暫留棲流所候函請清江縣移傳其兄洪大毛來案具領 
又是一回過犯○過犯史仁孝陳根林陳阿二均因復來租界由探查獲昨解公堂訊明判各押西牢半年期满均仍逐出租界 
[美租界]  
捕頭即眞○哈爾賓捕房密副捕頭調往靜安寺捕房遺差以新閘捕房七號三道西捕麥堂爾代理已記前報昨奉卜總巡諭麥君推升爲副捕頭云 
茶館聚賭○東有恆路一千一百六十五號某茶館違章聚賭由捕房查悉飭傳店主王阿生到案核奪 
扭毆何故○蔣阿四胡阿二昨日不知因何在途扭毆由捕併送捕房候查核辦棒擊胡爲○扛夫計阿廷汪阿桂昨在百老匯路爭扛貨物致汪被計以椿擊破頭顱由捕併送捕房捕頭各有不合分别斥釋 
[法租界]  
魚行一再控欠○李春芳虧欠瞿長順魚行洋五千餘元一案經公堂斷令分期拔遠茲據原告禀稱奉諭後收過洋一千五百元惟二月底期應拔之五百元詎又中止不理請傳案追究李即遣人呈交洋二百元餘三百元請爲寛限司馬商之顧副頭事判找欠三百元展限至三月底交清毋再違延洋商扭控出店○英界泗涇路法商百司洋行前日出店朱阿順將門撬開竊取洋傘等物爲洋東查知送入英捕房轉移法廨訊辦判枷號一月押英捕房一月 
小賊來竊芝蔴○李福生行竊東方公司芝蔴爲巡丁查知拘入捕房解廨請辦判枷示一月 
[海上閒談]  
○我觀於今日美商助濟振糧之舉。而歎中美兩國交親之木艾也。前此中美聨盟罷議後。說者謂爲感情。將由此冷淡。今觀此舉。則殊不然。近有人擬組織商界。觀光團。聨袂赴美。將以國民交際。引起國家交涉。意至善也。竊謂組織之機。宜在此時。蓋一以答謝其助振之美意。一以聨絡兩國之情誼。時哉此機。弗可再失。 
○異哉中國人謟媚大官之積習。至今深印於腦體而不能除。偏僻内地。我弗怪也。若上海則王公貝勒督撫欽差握斗大印。穿一品服之大員。往來不絶宜若數見不鮮。而稍稍藐之矣。乃孰知有不然者。 
日前陸鳳石中堂到申。一時迎者送者造門請見者不絶。今日不見。則明日再至明。日不見則後日再至。中堂苟一延見。則又驚又喜請其坐。則惶恐不安席與之語。則期期不能出口。送之出。則狂喜過甚。一躍登車。揮汗語御者曰。中堂厚我厚我。噫嘻若而人者。亦上海之體面商人也。 
 
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[學部奏擬將各部設立之學堂畢業考試權限畫一摺]  
奏爲擬將各部設立之學堂畢業考試聲明權限以歸畫一恭摺仰祈聖鑒事竊臣部於本月初九日准法部咨開法部具奏律學館第一次考試畢業請奬一摺單一件於宣統三年二月初六日奉旨依議欽此相應鈔錄原奏清單咨行查照等因前來原奏内稱臣部自光緒三十二年十二月創設律學館兩年畢業嗣於宣統二年春間復經臣等飭令該館監督提調增訂功課推展畢業期限爲三年並聲明從前已經二年畢業學員均著到館補習俟期满合格改給文憑仍應查照學部定章凡列中等以上各員未有出身者量予副貢出身於上年十二月初一日具奏奉旨依議欽此溯自光緒三十二年十二月開辦以來就分發到部各員陸續入館肆業至宣統二年十二月已歷六學期應考三年畢業者計二十四員自應按照奏定章程給奬等語臣等查法部律學館創立於光緒三十二年據該部光緒三十四年十二月咨到該館開辦原奏及辦理章程係爲本署司員肄習律例起見專以敎授大清律爲主每日上課二點鐘除聽講兩點鐘外其餘一點鐘令其自課分擬稿講篇判詞擬批四門按日分習並無他項科學雖課程表列有英文東文兩門並未講授故原定章程兩年畢業由法部自行核辦並無奬勵上年十二月該部奏稱於春間增訂功課展長期限量予出身等語此項課程木經鈔送臣部無從查核畢業之日亦未知照臣部臣等竊維臣部職司敎育除軍事敎育外無論何項學堂臣部皆有考覈之專責故定章各省設立之學堂平日須將課程講義學期分數送部查核畢業之際或將試卷送部覆核或調部覆試其爲各部創辦者如農工商部在京師設立之實業學堂郵傳部在上海設立之實業學堂修訂法律大臣設立之法律學堂凡應給奬出身者均無不按照奏定章程送由臣部考騐上年十二月臣部於具奏定期考試法律學堂乙班畢業生摺内曾將臣部考試權限詳細聲明此次該館畢業平日課程分數表册旣未送交臣部迨至畢業又未送臣部考騐卽行請奬出身實與奏定章程不甚符合惟此項奬案業已奏明奉旨允准臣部自應欽遵辦理仍由該部將試卷咨送臣部備案以資考核嗣後該館學員如擬照學堂章程獎給出身應由該部飭令將課程規則悉照奏定法政别科章程辦理咨送臣部查核並由臣部考試畢業儻仍照該部所定辦法卽不得比照學堂給予奬勵至其餘各部所設之學堂除不在學堂統系之内者均無庸給獎外其按照臣部奏定章程設立之學堂照章應奬給出身者須預將課程規則講義課本學期分數等送由臣部先行查核畢業考試並應統歸臣部辦理否則雖經請奬仍由臣部請旨撤銷以昭核實而歸畫一如蒙俞允卽由臣部咨行法部並通行各部欽遵辦理所有擬將各都設立之學堂畢業考試聲明權限以歸畫一緣由謹恭摺具陳伏乞皇上聖鑒謹奏宣統三年二月二十四日奉旨依議欽此 
[要件]  
[兩次批准保和會條約附紅十字會條約曁各文件（十三）]  
第三章公斷訴訟法 
第五十一條締約各國爲推行公斷起見訂定以下各條以資各造未經訂有專條者訴訟之用 
第五十二條各國欲請公斷者應於請斷狀上簽押狀中載明案情並選派公斷員期限如第六十三條所載及應行知會之格式次序期限及各造預存應用之銀數狀中並載明選派公斷員之章程公堂之權限及其設立之地所用之語言及當堂准用之語言並各造互訂之一切規則 
第五十三條如各造互相商明於訂立請斷狀之事請其從中調停常設法院即可與聞其事外交官協商不成之後所請即僅出於一造者法院亦可與聞以下所開各事一凡爭端之歸於公斷條約不論其現訂或續訂在本約實行之後而約中預定各項爭端所應立之請斷狀此項請斷狀並不明指或隱示不歸法院與聞者但遇有一造聲明彼之意見以爲此項爭斷不屬於應受强迫公斷之一類除公斷專約内已將審定此種問題之權交付法庭外則不得歸法院與聞二爭端之由於訂有合同之債項經此一國爲其人民向彼一國索討並提議歸公斷了結而業已承認者但若承認公斷而言明按照他法訂立請斷狀則此欵不得援引 
第五十四條如遇上條所指之事其請斷狀按照第四十五條第三至第六等欵設立委員會以五員組織之其第五委員爲該會總理第五十五條公斷之職任可由各造選派公斷員一員或數員悉聽其便或各造在本約所設之常川法院公斷員中選派如各造意見不合不能搆成法庭可按照第四十五條第三至第六欵所指之法辦理第五十六條各君主或國主被選爲公斷員則訴訟法可由其審定第五十七條總公斷員卽爲法庭之總理倘法庭中無總公斷員則可自舉總理一員 
第五十八條如按照第五十四條所指之委員會設立請斷狀除另有專條外該議會卽可自爲公斷法庭 
第五十九條如公斷員中病故辭差或因事阻或因他故應照選派該員時之章程派員代理 
第六十條法庭未經各造指明則設立於海牙法庭非經第三國允准不得在某境内設立法庭一經設立非經各造允准不得遷移第六十一條如請斷狀中未經言明應用何國語言則由法庭定奪 
第六十二條各造有選派專員到法庭之權以便爲各造及法庭之交通機關並准派顧問官或辯護士到堂以護持其本國權利常設公斷員只能爲其選派之國充當專員或顧問官或辯護士 
第六十三條公斷訴訟法大概分爲二種曰文訴曰口辯文訴者乃將議案駁議或答詞加以案中各種文件公牘由各專員咨送法庭及彼造兩造以彼此有關係之文件互存備案此種備案文件可逕直咨送亦可經國際事務處轉送次序期限悉照請斷狀所定請斷狀中所 
 
 

Page 27

 
 
定期限如經各造允協亦可展限或法庭以爲宜展限以便詳細定讞者亦可口辯者乃當堂陳說以發明案情 
第六十四條所有此造呈案之文件應將抄稿校正咨送彼造 
第六十五條除有特别情形外法庭須於截收文訴後始開審判 
第六十六條口辯之事由總理主裁口辯之事非經各造允准法庭定奪可不當衆施行所有口辯由總理派書記官錄供此等供詞由總理及書記官一員籤押方有正當文件性質 
第六十七條文訴截收後如此造未經彼造允准欲將新文件呈案者法庭有不准其引用之權 
第六十八條所有呈案新文件經各造專員或顧問官聲請法庭注意者法庭聽從與否可自行酌奪照此情形除應知照彼造外法庭有索取此等文件之權 
第六十九條法庭可令各造專員將各文件呈案並令其詳細講解如有不允者卽記載情由備案 
第七十條各造之專員及顧問官遇有案中應行辯護之處准其當堂聲說 
第七十一條專員及顧問官有權將反對及指摘之情形陳說但一經法庭判結之後不得再行駁詰 
第七十二條法庭人員有權訊問各造專員及顧問官遇有疑難之處可令其申明當辯論時所有法庭人員訊問之語駁詰之詞不得視爲法庭全體或該員個人之意見 
第七十三條法庭依據法律上之原則有權解釋請斷狀並案中所發生之各項文據 
第七十四條法庭有權可訂訴訟各法以便辦案之用並爲各造定立結案時之格式次序期限及施行搜集證據諸法 
第七十五條各造允准將所有斷案中應用各法儘數供諸法庭 
第七十六條法庭欲在第三國境内辦理應行知照各事可逕行知照該國政府如欲在該國查究憑證亦照此辦理此等請求之事該國可照其本國法律辦理如非與主權或治安有碍者不得拒絶法廷亦可請駐在之國爲其承轉 
第七十七條各造專員及顧問官旣將案情陳明並將證據交出總理可宣言停止審辯（未完） 
小說 
[言情小說投海孤兒（三十九）]  
馬利亞曰。汝乃必欲得吾爲婦。可云不自揣量。汝擁産至碩。於我胡涉。吾之與汝。相見之時且至尠。安有愛情。且汝蓄意誑我。詭云載我于紐約。而中道行其鬼蜮。不赴紐約而赴墨西哥。推汝之意。無非欲於海行之頃。因而脅我。舟人皆汝黨羽。爲法律之所不及。汝之命令。即爲法律。欲以强力逼吾嫁汝。且恫嚇及於吾父。實告汝汝。計乃大左。吾雖區區一女子。無力足以自衞。然吾但。仰恃上帝而行無所畏怖。汝卽以强力迫我我。亦决無允諾之事。。汝僉猾之小人無義之撅竪以詭道。凌侮一女子。必受上帝之罰。吾恨汝極矣。迭克司聞之色變。似有所震。然少頃立定。此須臾來復之天良。已立爲惡。念揮斥而去。徐徐言曰。女郎聽之。今吾將誠告女郎以吾之謀劃。當吾初見女郎之頃。吾心已至愛女郎。然吾年過五十。而女郎方在妙齡。决無結婚之希望。自是而後。吾卽日圖親炙女郎之術。冀得一見顔色爲幸。顧女郎見余乃至畏葸若有所懾。吾方輾轉無計。而女郎與尊甫乃有紐約之行。吾聞之大悅。力要尊甫乘此哈麥斯東之輪船。而私屬公司中人。勿售紐約之船票。迨乘客皆於紐芬蘭登岸。吾舟亦轉向而行。此時舟中之人。舍女郎及尊甫外。均爲吾屬。誠如女郎頃者所言。吾之命令卽爲舟中之法律計於此時力脅女郎嬪我且以尊甫昔年罪案。爲要挾之具。則女郎之歸我必矣。吾之此舉直爲干犯法律得罪上帝。之行爲然茲事爲女郎而起。吾惟積愛成霉。將發狂易。舉所謂靈魂之眚縊。頸之繩。皆棄置不恤。但能得汝爲妻。卽死後爲魔鬼驅入澱。濁之地獄。吾亦甘之。當女郎登舟之後。吾所以不敢屢見女郎者以女郎平時畏我。吾若屢見女。郎則心中情愛之萌芽。必將勃發不可復遏而求婚之語。亦决不能待至今日。果於未至紐芬蘭之先。而即向女郎求婚者。女郎必謂我爲狂易立存戒懼之心。或竟於紐芬蘭登岸。易他舟以至紐約。則吾事敗矣。綜言之。吾之誠愛女郎。出於本心。迸此一載之相思。乃蒙冒萬惡。而躬蹈不軌之舉。動女郎或能諒我。 
來函 
[東陲公報游經理來函]  
　　報館俱進會均鑒閱近日各報登有東陲報經理電告停版原因一節中有姚燊游家銓字樣曷勝詫異溯該報之組織租界傅家甸各股東合股創辦而租界尤佔股多數去年九月間開辦東陲報蒙租界各股東舉弟爲義務經理當時以道塗遠隔（租界至該館約六華里餘）且賤務紛紜無暇兼顧曾向股東屢辭满擬今春開股東會時另行選派不料冬月間疫症大作交通斷絶自冬至今到館甚少凡百事務皆經姚君之手甚至該報停版事後方知以當時未接姚君通信也至發雷報告停版原因弟並未與聞且不知有發電之一舉伏乞轉各報館代爲更正將弟名除去以昭核實是所厚幸專此敬請公安統希諒鑒弟游家銓啓 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
