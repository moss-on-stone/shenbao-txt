# 1891 - 52 - 4906411

 

Page 1

 
 
[采票將完] [  申報舘協賑所謹啓]  
　　集腋社第二次籌振采票自去冬印售後購者絡繹而來至新春祗存百餘紙昨又有某善士躉購數十紙現已將次售完當此火樹銀花金吾不禁新年行樂正在此時敬請略减買燈之資惠臨購票俾早日開采以濟飢民則涸鮒頓蘇卽本館亦感同身受已 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[雷殛釋疑篇]  
　　甚矣人之好怪也不究其眞不求其實不辨其是非不審其情理惟怪之是談卽如今正元宵後二日時交子夜忽聞震雷余從睡夢中驚醒覺屋宇牀褥皆震撼作響又聞拉雜聲知余門前新編之籬遭暴風雨所摧壞兒輩亦被驚覺不及掩耳余乃披衣趺坐默以示敬畏之意計霹靂三最後一震尤爲駭人屈指距驚墊節氣尚餘七八日而雷已發聲自必隂陽之氣有所差遲以致若是然究不過時令之不正亦無甚可怪之事也黎明起盥櫛則家人等紛紛傳說謂外人皆言八仙橋雷殛一人或以爲西人或以爲華人則其說不一又有謂爲兩人余不之信也及出則見街中人果相聚而言謂雷殛一人尚未死現在經人救起送入捕房余因詢之曰子親見之乎曰親見之親見何如則曰此人被雷所擊下半身陷入泥中惟餘上半身目灼灼能視口亦能言必係有隱惡而遭天誅者旁一人曰此非天誅謂之地滅蓋　其半身使之自言其罪以儆衆俟其言畢將陷其全身矣余亦不與之辨笑而去之至下午又有人言此事更爲確鑿謂其人欲謀人之財害人之命事尚未成已遭天譴現有西人爲之誦雷公經數卷始得從地中救出半身刻已送入巡捕房將治某謀害之罪余聞之不禁大笑夫彼旣未嘗自言則人又何從知其爲謀財害命且西人而能誦雷公經實乃聞所未聞而言者旣似鑿鑿可據聽者亦覺津津有味晚上至三雅園觀劇適當搬演財星照新戲聞隔座中尚有言及此事者噫何其好怪至此也其實則其人爲粤産近患心疾是日不知何故陷身浜中浜水雖淺而泥濘殊甚下半身竟蟄於泥中有見而問之者則語無倫次偶言及昨晚雷震之時似有人扯至此處於是以一傳十以十傳百遂成此謠諑嗣輕人報知捕房中西捕咸至設法用板鋪墊方可著力以繩縋而上之乃相與至捕房與雷電之事毫不相干不過會逢其適而彼紛紜之口竟至若是抑何可笑之甚夫必以雷之殛人爲必無之事如西人之說謂雷電皆空氣並無神以主之則與聖人神道設教之意似乎相悖姑留此雷神之說以儆覺夫鄉愚未始不可然必附會其說以使人驚惶駭異則烏乎可哉夫雷乃太陽之氣升於雲中爲隂氣所束陽氣屬火雲氣屬水以水淬火與相激爭故發爲震撼而觸之者碎以其陽氣故春生秋滅北方寒有無雷之國南方熱有無日不雷之境或云雷有如烏如豕如猴諸異相能殺人此乃陽氣所生之物乘陽而出故渾身屬火猶水中生鯨鱷能殺人人亦得而制之有時夾於樹中鋸而後拔有時入於人室不能遽出有時伏地如彘掘之可食楊道和掘地見雷鉏折其肱趙陁將與雷相格雷州有民人揮刀以鬥雷神踣之血流於地服正遇之魚佩榆次之羽半石之草皆得以卻之邵子書言雷有八種本草載雷楔治驚失心殺嶗虫止洩置箱避蛀所謂雷楔者其形如斧而無孔宋沈括得之陳蘇紹得雷鎚重九斤凡若此者卽使果有之亦係烟與火土結成其有觸人作字者則烟暈汗流黑哲相間者也有人曾見三丈之内發無彈之藥銃中人人爲火氣衝仆其面黑汗成文此其騐也至於鬼神之理則幽微不可究極所謂心卽理也鬼神卽心也易言能知鬼神之情狀亦無非以理測之而已乃今之人不顧其理不求諸心但以聞所未聞則卽傳爲異事凡遇夏間雷雨時行之際霹靂屢震卽有此等俚言傳播但按之則皆依稀彷彿若有藍本辨之不勝其辨笑之亦不勝其笑姑妄言之姑妄聽之而已若十七晚之雷苟謂非時則猶可說以爲雷之必殛人且以浜中之粤人當之抑何誣謬之甚是不可不辨也或問未到驚蟄而雷且大震有異乎往年則又何故余曰余不諳天文末由知之惟以意測之則去年秋燥冬煖雪又不多氣鬱而不舒鬱久則發之也早亦發之也暴此一震之威或者可以致沴厲潛消亦未可知特不敢决其爲必然耳 
[蘇市嬉春]  
　　蕪湖信云新年數日中好事者爭相醵資紫成龍燈遊行街市適值天公做美日麗風和諸人愈覺興高采烈每至金烏西下玉兎東昇樓閣參差明燈齊上萬枝絳蠟大放光明俄而鑼鼓喧闐笙簫嗚咽則龍燈至矣鼓　揚鬐盤旋飛舞幾令人不可捉摸更有魚燈獸燈船燈無不栩栩欲活簇簇生新繼以各種高蹻扮成雜劇點綴玲瓏經過之處萬目縱觀幾於簾額遺簪街頭拾履一夕行至三聖坊後倪五妓院門首賽燈者欲入而獻技龜鴇不敢違命卽設香案迎之旋舞數巡向索燭百斤龜奴慳吝僅出燭六斤並銀餅四枚遂致大拂其意立將香案掀翻繼以老拳奉敬幾將龜壳擊碎迨後龜子龜孫曳尾爭出且鬭且逐遽將大門緊閉時已四更衆人猶在門外嘩譁不散適江口練車營饒翼卿哨弁帶勇巡夜過此聞喧閙聲立飭勇丁拘拿衆人聞言爭從人叢中逸去而龍鱗龍甲已片片凌空乘風化去矣○獻歳以來天氣驟煖幾似暮春時候嬉春士女僅著白袷輕衫猶覺汗涔涔下十三日黎明後忽急雨敲窓驚回好夢濕雲罨户礎潤如蒸至次日下午驀聞阿香驅車而至閃電飛青繞樹不散繼而霹靂驟震猛雨狂飛節届元宵依舊空階滴瀝小院苔深火樹銀花徒勞想像十六日晨起則一輪紅日已照紗窓是豈碧翁翁故肆狡獪特以風片雨絲掃却一年燈市耶不然何以令節纔過晴曦又放也安得排閶闔而問之○太平府試已於去臘中旬告竣刻奉錢大宗師行文太郡定於本月十七日取齊卄四日舉行院試際此梅畦香重蘭畹風清想角逐文塲自必倍饒意興也　蕪湖育嬰堂廢於兵燹去臘成端甫觀察銳意重建將因利局裁撤以爲挹彼注兹之計並諭勸米業各帮酌量抽釐以襄善舉米業各首事咸感憲意諄切遂向各商婉轉開道各商亦各首肯卽定於元宵節爲始凡各路採辦米石出口每石抽銀一厘由各首事包收包繳若遇年歳豐稔米石暢消一年可得銀一二千兩道憲此舉體天地好生之德尉蒼生請 
 
 

Page 2

 
 
命之心功德洵無限量而米業商人亦能仰體憲意助成善舉急公好議盖稱足多者焉○關道憲成觀察晉 
江永輪船前赴金陵謁見制軍恭賀新禧屬下文武員弁俱至招商局躉船恭送行旌○南洋慶雲兵輪日前省賀年於十二日回蕪元宵節復坐迎接前陜甘總督譚文卿制軍云○去年冬防經成端甫觀察設立考勤簿每夜各委員皆須督勇至局畫到泝江上駛行過蕪湖傳聞係往漢皋各員奉行惟謹無敢懈怠直至除夕鎗聲徹夜與爆竹聲相應答新止以來暫停五日日六夜仍照常黽勉從然後散出分巡各叚此新章也在事蕪采營叅府王梧岡叅戎寗郡保甲局吳士青太守宣城縣陳雲溪大令均附輪而來恭賀各憲新禧○皖南公○初十日招商局江永輪船抵埠叔太尊辦理屯溪釐卡劉葆生别駕均於十二日由省乘坐江裕輪船回蕪○安徽潁亳一帶爲出産土藥之牙釐局劉子幹觀察署太平府史蓮蕪湖爲通商口岸南北商販于焉薈萃前年特設土藥局徵收稅厘惟事當創始收數頗難起色迨去年辦理區近年消塲日廣種者亦日形繁盛金之多實爲始願所不及料歳暮辦理報銷申詳到省護院阿中丞大爲奬許並將皖北所徵比較則北遜於南中丞恐皖北辦理尚未得法特委候補道許景夀觀察前往督辦而原辦之候補同知周司馬心培卽改爲該局提調飭令仿照蕪湖緝私章程悉心整頓有此一番考覈通省稅釐自必日見起色矣○粤商在蕪辦米者年盛一年去歳米號開至十三家之多迨至臘底各號通盤籌算雖獲利多寡不一然皆有盈無絀新正以來已到米船數艘生意更形踴躍惟裕和恒歸併寳裕隆而太古銓改爲太和昌至於怡安昌向來附在麥邊洋行今年生意擴充另立門户租賃裕和恒房屋其餘各家仍照舊章云○道轅發審委員臧少尉去臘病故後此差尚未委人成觀察以發審一差辦理皖南各州縣命盜案件責任纂重擬俟開印後傳齊需次各員來署面加考試務須例案熟悉品學兼優者方可派委此差以收得人之效各員得此信息稍通文理者日在寓邸繙閱　大清律例刑法指掌諸書磨厲以須其胸中漆黑者自知無以自容不能作濫竽之想惟有撫膺浩歎已耳○新年數日賭禁暫弛牧豬奴卽逐隊成羣廣布迷龍陣法少年子弟見獵心喜因此失業傾家者何可以僂指計且露天賭臺大都青皮地棍所擺設青龍白虎隨手變化喧嚷爭毆到處皆有王邑尊愛民如子嫉惡如仇甫届人日卽懸　禁令地保僱人掮牌一面鳴鑼喊禁邑尊又不時親出驅逐故日來賭徒稍形斂迹不敢如前此之明目張胆矣 
[吳宫花草]  
　　元宵佳節月色朦朧廟宇中各陳樂部以娛神聽簧清笙煖悅耳移情法曲旣終繼以烟火幻樓臺於頃刻現人物於空虚一時士女如雲熙熙然如登春臺矣○蘇城各鋪大半於十七日開市是日爆竹之聲通宵不絶不必聽流鶯百轉而已覺千門萬户盡是春聲也○葑門某甲作嫁多年稍有積蓄湊得鷹餅二百枚開設小錢店爭奈運蹇時乖屢多折耗以致逋負如山無從籌措去臘各户向索勢甚急迫甲言擬向浙甯措貲且辦縀疋屈指元宵節近卽當如數歸趙迨至今春燈節已過各户復紛紛追索甲計窮力盡祗得滿口誑言暫作緩兵之計旋卽暗運店物鍵户而遁翌日日已西墜鄰人見門未啓當卽知照房主破扉而入則鳳去臺空惟存錢串數根而已 
[輪舶抵津]  
　　北河冰泮滬上各輪船銜尾北上前報已泚筆誌之兹悉怡和洋行之順和輪船於昨早首先到津直抵碼頭接武繼進者爲招商局之普濟並悉卽於二十日放回上海云 
[蜺旌北上]  
　　正任南昌府崔第春太守升署贑南道卸事回省及保舉俟離知府任歸道班後加二品頂戴各節前已列報兹太守以兩届大計卓異應併案晉京引　見禀奉撫憲給咨送部於正月初六日由省起程乘坐官舫至九江乘輪船至上海由海道晉京大約中和時節卽可入覲　天顔也 
[江右瑣談]  
　　江省自元旦後連晴十日爲近數十年來所未有閭閻笑語聲及爆竹聲自城廂達於四境昔人謂人語中含樂歳聲髣髴遇之至人日以後龍燈馬燈不時游衍鑼鼓喧闐更形熱閙洵太平景象也○商人最工心計利之所在無孔不入去臘萬載縣銀價大漲每百兩可兌十足大錢一百五十七八串較平時多至十六七串該縣人之在省爲商者開正後多運銀回萬載有數百兩者有數千兩者惟某商獨借銀萬兩月息八釐五毫運至萬邑月息加倍統計是舉約獲利二千兩云○古人謂家貧思賢妻又謂有賢母者有賢子斯言也在近今千百人中不得一二惟萬載縣湯君顯才之妻與王君仁山之母眞難能而可貴焉湯君家徒四壁歳藉硯田以自給膝下六子皆令讀書益貧不可支其妻鞠子之餘兼理薪爨女紅之暇并種園蔬十指之勞足佐饘粥之不逮使夫無内顧憂皆其力也王君則家世素封其母則荆布裙數十年如一日抱孫執炊不啻灶下嫗間奉金玉綺羅則一擲不顧歳時喜慶親朋往賀相見疑爲傭媪不知其卽母氏也且尤有不可及者湯君六子皆不凡習舉業卓卓有聲庠序其長子年十六卽舉於鄉硯田所入較豐饔飱不患其不繼乃復勤劬如故後成進士官主政向爲貧士妻者今爲富家母矣迨主政改任縣令升海疆繁缺祿入較厚已什伯千萬於曩時仍復勤劬如故今年已八十餘謂非積厚流光者歟 
[客墨佳音]  
　　去歳八月十五日有華人五百名由澳門附搭輪船前往墨西哥國沙連拿高魯士埠該船已於客歳十月平安抵埠去臘香港友人接到旅墨華人信息曾報往墨以開　生之路云云又澳門泰來公司接到旅墨司理築造鐵路華工頭目及寓墨之泰來公司司事人中言該埠水土平善寄語親屬不妨往墨以開升生之路云云又澳門泰來公司接到旅墨司理築造鐵路華工頭目及寓墨之泰來公司司事人來信所說大略相同並云去歳華人到埠之時墨人鐵路公司之總辦及該埠墨官到船歡迎華人登岸特派墨兵數百並鼓吹多名護送華人附火車前往續造鐵路處所似此墨人欵待華人之厚惟望中國與墨早訂通商條約則中國可獲互市之利云又去臘下旬有李友在墨國孖市加蘭埠當庖人之役者回華言該埠之業各行工價較在美國略高墨人之待華人較厚於美人或有華人與美人擀訟者墨官多輔華人焉兹聞往墨第二期之船准於日内由澳門動輪前往該船約能載客七百人而賣出船位之票已有過千之數矣可見墨國之埠旣開華人視爲利藪故爭趨者衆也 
[元宵吉語]  
　　虎林自燈節以來天氣晴和市上龍燈較上年尤爲熱閙新創一種馬燈更覺可觀皆用綵綢紥成花馬揀選幼童之能歌舞者四五十人扮作地戲如周王八駿昭君出塞之類每一齣間以燈牌鼓吹先用彩亭開導結尾用大聚寳盆一座高約一丈有奇四圍挂五綵八仙燈下用車輪以彩繩拖行盆前扮作文武財神倒行作進寳狀每至衙署或公館富户人家必將花馬馳驟跳躍童子旣歌且舞各盡其態五色鮮明神搖目炫斯眞官清民樂昇平之景象也○馳馬之習久干厲禁而游手好閒者當此新年天氣晴和游玩湖山復萌故態某日有甲乙丙丁四人扮作駐防旗人模樣騎至錢塘門外鞭揮電閃蹄疾風馳將近斷橋偶不經心乙先翻身落馬丙欲留韁不及馬足踏傷乙之左脅鮮血淋漓不能起坐卽喚輿夫抬至家中延醫調治自取其咎夫復何言○新正開場聚賭遍地皆然佑聖觀地方攤寳牌九詩筒抽籖之屬排列街旁尤爲熱閙十三日下午有婦女年約三十左右至寳攤壓錢輸至六百餘文適與夫遇扭住頭髮掌頰十餘下負痛而去 
[竹馬歡迎]  
　　前報督辦揚州保甲郭觀察丁艱等情兹聞上游以維揚水陸交衝保甲有綏靖地方之責事繁任重非老成練達者不足以資坐鎭特遴委前辦是差之趙小溪觀察濟川來揚接理本郡士民聞之咸欣欣然有竹馬壺漿之意其舊隸帡幪者曁本局書吏等均已分投駕舟出迓聞節麾戾止在指顧間也 
 
 

Page 3

 
 
[水手科罪]  
　　英公司輪船賓加拉失火旋經撲滅前報謂孟買者誤也嗣經巡捕查出失火之由當時有水手惠爾生監視小工在貨艙内提貨不料該水手自已吸烟以致遺火遂拘送英按察使衙門英公司請哈華托爲訟師水手請威金生爲訟師副按察使毛廉訪查問各人証疉訊數堂昨日始行斷結副按察使謂水手監視小工責任纂重該水手不應任意吸烟致遺疏忽之咎關繫全船貨物性命今旣審出情由援照定例應罰英金一百磅或監禁六個月今姑酌量辦理判令監禁三個月并罰作苦工云 
[兵輪起椗]  
　　停泊浦中之鈞和兵船於昨日下午鼓輪出江赴金陵公幹 
[翹盼旌麾]  
　　新簡兩江督憲劉峴莊制軍將次來申上海縣陸邑尊因卽飭差預備一切並在各碼頭伺候想襜帷涖止時手版脚靴紛紛迎迓又多一番熱閙矣 
[欵賓述聞]  
　　本埠官塲因聞俄皇子將於三月間來滬游歴擬備馬兵一百名槍隊二百名届時赴吳淞迎迓並以其時龍華香市頗盛擬備大號官　用小火輪拖帶導往一游傳說如此不知確否 
[續闢謠言]  
　　昨報紀謠言可笑一則兹悉卓阿六籍隸粤東年已七十有三孑然一身並無妻子前開開設小烟館因虧本閉歇寄跡英租界望平街某客寓中夙有心疾每於深夜踽踽獨行前夜已就枕矣忽復出游至八仙橋畔失足墮入河中 
形同木偶一時耳食者流遂各附會其說或以爲天誅或以爲地滅哄動遠近羣聚觀看致此處菜園四畝蹂躪幾盡不知卓旣患瘋則深夜出行不足爲異出行而適至此處適墮河中亦不足爲異半身已陷泥中憑空曳起自然費力而無識者誤聽謠言不辨皂白輒貿貿然競相稱述甚矣其愚也嗣由巡捕房查知卓無家屬轉送英公堂稟請發落蔡太守飭交廣肇公所董事安置并爲延醫治病云 
[押候遞籍]  
　　江都縣馬快張洪卽張五權子誘拐唐胡氏趙小狗等來申串同羽黨陳廣勳蔡金美陳寳子等欲將該婦價賣尚未成交卽被張包探偵知前往拿獲解由法公堂轉送到縣陸邑尊迭次訊供已見去歳報章前日晚堂由帮審委員宋莘樂二尹提訊着令還押聽候分别遞解回籍 
[流氓送縣]  
　　前日下午英廨讞員蔡太守飭差解流氓陳掌生至上海縣署值日差據情禀明奉飭收所候訊 
[鷸蚌紛爭]  
　　萬航渡一帶現正開濬河道畚挶雲興小工與鄉人不知因何肇釁兩相爭鬭上海縣陸邑尊聞之立卽飭　前往彈壓而河工總辦周觀察已將滋事之人拿獲在局訊究縣差遂卽回縣禀覆云 
[拘人候訊]  
　　昨報列狠心辣手一則兹悉已爲蔡太守所聞飭將楊某氏之子楊小弟拘拿候訊 
[禀請給貨]  
　　英公司控告劉同知號主收買船上失贓劉同和號自請大律師担文之子申辯由蔡太守商之英副領事滿君飭將起到各貨暫存捕房俟英公司查明竊賊禀候核辦如逾三個月尚不指明行竊之人便當解候發落已列去冬報章昨由担文之子同繙譯羅君誠伯到案申訴前情並稱三月之期已届英公司並不指明行竊之人應請將捕房存貨發還劉同和務請給諭始可到捕房取貨太守商之滿副領事謂須知照英公司執事人於下禮拜一投案候訊 
[一單兩抵]  
　　英商瑪禮遜投該管領事控華人顧長生將顧裕龍户名二畝四分田單一紙托西洋人開利司爲中借銀九百兩逾期本利無着應請傳追滿副領事據情照會蔡太守飭差傳顧長生定於昨晨會訊瑪禮遜申訴前情並將第三百八十四號顧裕龍户名二畝四分田單呈閱並稱地面尚有房屋九間如能追還本利最妙否則劃歸一半地基曾禀請道憲給換道契未蒙允准以其中尚有轇轕也開利司供明爲中抵借銀兩屬實顧長生供曾將餘地宅基托開利司向瑪禮遜借銀是實公記號之司帳人童維麟上堂稱顧長生曾將一百六十九號杜錫川户名連房屋九間之地基向我號股東馮吉甫抵借洋六百元查得卽此項田單一單兩抵惟號數户名不符耳現伊旣欲將地劃歸瑪禮遜請將我號抵欵歸還抵契田單呈閱太守問顧長生抵與瑪禮遜及馮吉甫者究竟是兩處地基抑係一處顧長生稱此事總歸小的一併料理况地基毘連味蒓園張叔和觀察願出價洋二千二百元購買料理抵欠有贏無虧太守察閱契紙田單顯見顧長生混抵銀兩商之滿副領事飭差帶同顧長生問明張觀察是否欲買該地覆候核辦 
[英界公堂瑣案]  
　　包探王阿二在陳定仙處查吊旗昌繅絲廠失贓見繆長根持亂絲四兩餘到陳處銷售因卽拘拿詰得係敦信繅絲棧之失贓解訊後由蔡太守飭將繆長根押候核辦此已列報昨晨敦信絲廠西人同執事人申訴前情並稱女工共有二百名前曾缺少湖絲一百零幾磅已令各女工按月扣資賠償今由包探查明竊贓應請究辦繆長根供曾聘莫吳氏之女阿珍爲室尚未成婚岳母家計困苦令女揀絲度日積下亂絲四兩有餘日前小的因女患病前往探望岳母以無醫藥費囑將亂絲求售並非竊贓務求施恩莫吳氏亦到堂訴明前因並稱女兒年幼初到絲廠不善作工所有亂絲帶歸家中清理積存無幾至廠内缺少之絲已由各女工認賠求將女婿開釋滿副領事問繆長根曾到廠中否西人稱未見伊到廠中行竊者皆是女工蔡太守謂女工甚多惟阿珍所竊交繆銷售已經起案其餘難以缴案况已攤賠了事又問陳定仙收買繆長根之絲已有幾次答稱惟此一次尚未收買太守判繆長根管押十四天陳定仙除旗昌控告收贓判遞回寍波外再押十四天期滿遞解贓交西人領去○妓女王小鳳稱無錫人與鄰人吳某作葉子戲先輸洋銀十餘元繼又輸四元七角無洋交付吳令女傭袁劉氏登門索取約緩日期不允强將自鳴鐘取去故與爭執由捕拘案袁劉氏供湖北人在吳家傭工與王小鳳爲鄰並無賭錢事實因王小鳳二次托我代借洋四元七角屢索不還故取伊鐘詎被巡捕拘案包探顧阿六稱袁劉氏到捕房時自認賭欠今又改爲借項袁劉氏又稱的係借項務求追洋蔡太守謂袁劉氏因索賭欠取鐘殊屬非是本應懲辦姑念女流從寛開釋王小鳳與之同賭亦有應得之咎飭令繳洋四元七角撥充善舉始准將鐘領去○包探張松樵稱見金阿裕追赶張小妹攔阻拘獲金言被竊布衣三件鞋子一雙今又圖竊當塲被獲願將質票交還惟票在某處囑金跟同往取在路脫逃因之追赶據張小妹言並未行竊被打難熬是以設計圖遁然張小妹的係老賊今特解案金爾裕甲訴前情張小妹稱前雖犯竊現已改過路過此處被伊毆打務求明鑒蔡太守以張小妹屢次犯竊豈容狡賴判笞責一百板管押兩月○西捕稱見應有德將車夫趙大有毆打爲此拘案請訊趙大有供拖東洋車藉以餬口應有德喚車論價兩相齟齬致遭毆打由捕拘案應有德供湖北人現在寰泰兵輪爲水手喚車論價不合已作罷論趙辱駡不休故與爭執趙大有又稱並未駡伊蔡太守謂應有德旣是寰泰兵輪水手飭差函送吳統領公館發落○包探唐寳榮稱楊阿二報失衣服銀鐲等件查獲竊賊郁阿榮起到失贓解案請辦楊阿二禀請領贓郁阿榮供初次犯竊尚求施恩蔡太守判押二十一天贓交楊阿二領去 
[法捕房瑣事]  
　　陶金甫因不務正業判責二百下管押一禮拜已紀前報昨晨葛蕃甫同轉蒞八仙橋時據陶父阿春投案禀稱兒子甘入下流理應懲辦惟小的頗有舐犢之心可否求恩免其掌責僅予管押數天亦可以示儆戒同轉曰若不笞責難期悛改着帶案薄責手心二百下仍令管押期滿開釋○通事稱王恩福除老和顧照生均欠顧愼濤房租前經顧禀控飭提各人押追在案王恩福欠租計有洋銀十九元爲數 
 
 

Page 4

 
 
最多以限内無洋可繳竟於前晚在押所解下褲帶懸樑自縊幸被夜差巡捕瞥見將帶割斷祗剩奄奄一息當送仁濟醫院如法救治可保無虞請將原告傳來定讞同轉卽飭包探將顧愼濤傳至案下謂曰積欠房租之人如係刁猾延宕理應送案比追惟窮苦之人迫於無奈情有可憐倘王竟於前晚覔死爾亦有所干碍刻下爾意如何顧稱若不付租請令遷移同轉准詞立將在押之徐老和顧照生兩人帶案謂有租卽付無租限三日内遷移不准延玩又諭顧愼濤往醫院向王恩福說明顧遵諭而去○李士碑禀稱陸瑞山虧欠土洋十一元有零蒙恩斷令出外理處豈知陸意存延宕出外後竟置不理經友人勸令還洋四元伊堅執不允爲此扭案請究同轉謂陸曰欠人洋銀總須理還炤何一味倔强供稱我未欠李洋銀實被誣控同轉謂有帳可稽豈容圖賴着卽管押俟繳洋始准開釋○黄盛氏禀稱丈夫黄少齋下鄉收帳未回深恐此案難以懸宕是以投案請將執事人吳兆熊交保傳到原告恊同算帳同轉謂爾夫欠管謝氏洋銀二百元應先繳案再理帳目該氏稱若不理帳無欵可還同轉問幾日可以料理答稱二日卽可料理同轉准限五日逾限不理定當提究吳兆熊卽着原保郁阿慶保去諭令恊同料理　王阿饋爲劉某之妻劉莊氏深夜搬移物件經劉弟乃昌所知將王送案訊押同轉着交保在案昨晨有俞春生持順昌飯店保單投案具保同轉將王帶案略加申斥准俞保去　幼孩陳阿三因毆打女孩判責手心管押七天昨日期滿准予釋放○水客趙士賢前在安慶輪船失去洋銀八百九十五元昨日投案稟追同轉曰竊洋之曾才喜董才雲蘇愼喜劉舟士等四人經包探拘到先後共追到洋三百四十三元半業已給領在後屢將四人比追仍未將洋繳出勢難再追趙稱劉舟士前供有洋八十元寄存包劉氏花烟間内可請提究同轉立飭包探將包劉氏並開小烟館之湖北人張愼興提案又將在押之曾劉蘇董四人一併　案詰問爾等共竊洋八百九十五元如何分用爲時未久何以缺少五百餘元曾才喜供我在安慶輪船游玩趙客令我搬運小皮箱因分量沈重知其中必有銀洋因此见財起意乘不隄防時携箱逃逸當經章金狗撞見同至護城河畔由章撬開箱子見有銀洋章取二百元而去另有董才雲蘇愼喜劉舟士等各分用一百四十元小的祇取得二百六十五元同轉謂照爾所供數目仍不相符同轉向包劉氏曰前據劉舟士供有洋八十元寄存爾處究竟有否供稱劉欲將我處妓女誘逃經小婦人屢次辱駡以致懷恨誣扳且劉去年三月間屢至我處至今數月絶跡不來問蘇曰爾是否同往行竊供稱曾才喜竊物後小的在酒店中遇見因曾手携洋包詢問何來曾囑我勿聲張給我洋一百二十元又問劉供稱未曾同竊在小東門撞見曾才喜手携洋一包詢知來歴給我一百四十十問除爾交到洋三百四十三元半外餘洋放在何處供稱章取洋二百元未經獲案曾才喜被拘時途中打失洋一百元其餘洋銀或購衣贖物或在秦樓楚館中浪費同轉謂趙士賢田伊等　明已無存洋實難再追趙稱爲數懸殊務請追究同轉曰旣欲追究着將曾蘇董留四人一併送縣包劉氏張愼興等各令交保令　自投縣署候質 
[更正]  
　　昨報錄狠心辣手一則楊氏子實在天和戲園當大水牌非在天仙茶園合亟正之○又十六日報登京口火警一節其德康和大雜貨鋪並未殃及係訪事人悞傳理合一併正之 
[先得我心]  
　　謹啓者火刼之慘莫慘於定海敝堂接到被災繪圖半城焦土一派凄凉覩此慘景何忍膜視正在將災圖印册萬扣懇貴報館隨報分送仰求仁施册尚未分乃蒙培德堂大善士先獲我心專丁交到英洋二百元佽助賑撫並助敝堂咸有一德一文願施醫給藥册捐洋十元行見恩波所及湯火旋蘇不啻普渡慈航同登彼岸拜領之下欽感奚如謹代定邑災民九頓百叩恭謝嘉貺請登報牘佈告同仁　上海六馬路仁濟善堂籌賑公所施善昌等謹誌 
[二謝册捐]  
　　謹啓者敝堂分送咸有一德一文願捐册勸募施醫給藥之資自十四日至十八日五天蒙本埠以及松江青浦甯波各大善士繳到原册七十五扣共收英洋一百五十元零七角銅洋十三元錢五千八百四十四文祗領之餘欽佩無旣體上天好生之德憫斯人疾苦之災蓮鉢花開集狐裘於衆腋楊枝水滴躋鶴夀於羣生着手成春同聲相應但願隂陽調燮慶勿藥有喜之古定徵報施循環爲無極長生之劵合登公報謹誌謝忱 
[叩謝振欵]  
　　定海祝融肆虐燕魯河伯爲災屢登報章大呼將伯兹蒙九章綢縀莊交來退思軒主人捐定海賑洋十元楊義森善士捐定海賑洋十四元銅洋六元又碧雲軒善士捐直隸山東賑洋十一元銅洋四元李翼堂翁交來四德堂得采捐直隸山東賑洋二十元之數君者乘陽和而布惠種福從心獲利益以濟貧行仁藉手敬卽說苑兩語以頌曰有隂德必有陽報有隱行必有昭名曷勝預賀　上海高易籌賑所同人唐廷桂韋華國李文明等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
