# 1899 - 42 - 4909280

 

Page 1

 
 
[添設理事議]  
　　領事非使臣所轄也攷之星軺指掌泰西當八九百年之前即有義大利法蘭西日斯巴尼亞諸國設領事於奉行回教之地用以保商務而免侵陵日耳曼沿海各邑則派紳董理之其時尚未定互遣使臣之例一切交涉皆由領事主持厥後事務漸繁貿易漸盛凡有本國商人設肄經營之處即設一領事以調護維持而使臣亦逐漸簡派焉顧領事之職守今與昔實不相同昔得審理本國民人其權與地方官無異今則地屬何國則詞訟之案即歸何國地方官審理領事不得持其權惟中國則不然其爲理事也派自秉節駐外洋之使臣遂爲使臣所管轄使臣每歷三年回華述職則理事亦須及瓜而代溯自泰西互市之始中國與英人訂立和約其第二條謂自今以後大淸國大皇帝准大英國人民帶同所屬家眷寄居大淸沿海之廣州福州厦門甯波上海等五處港口貿易通商無礙且大英君主派設領事等官住該五處地邑專理商賈事宜與各該地方官公文往來令英人按照下條開叙之例淸楚交納貨税鈔餉等費觀此是其時但准西人設領事於中國尚未議及中國設領事於外洋也既而華民之航海出洋者日以衆其被誘而爲猪仔者更受人凌虐困苦難堪朝廷乃愼簡使臣駐彼都邑旋又就華人麕聚之諸口岸以次派設理事以便撫綏不曰領事而曰理事者明乎其職　管理經商傭作之華人其上尚有使臣以爲之領補也南洋英吉利屬地新加坡爲出洋必經之道華民僑寓者最多故湘陰郭筠仙侍郎被命出洋首先奏設理事迨後美之紐約克舊金山日之古巴墨之夏灣納秘之京城日本之築地横濱神户大坂長崎箱館新潟夷港英屬之仰光俄屬之海參歳遂漸添設而新加坡理事則改爲南洋總理事俾得兼轄檳榔嶼葛羅巴諸埠近更添派小吕宋理事比利時復請中朝派理事駐彼國海口於是華人之旅食於海外者得此慈雲之庇當不虞外侮頻仍矣至臺灣割畀日本全臺士庶其有不願遄回內地者皆爲日本官吏所鈐制僕曾私發一議登諸報牘謂宜由簡駐日本之星使奏請添設臺灣理事一員庶臺民不致失所憑依而商賈之來往其間者亦得有所保護乃遲之又久並不聞政府籌及此事而薛叔耘京卿駐英之際曾商諸英之外部添設理事於香港外部已允其請後有尼之者此事遂不得行京卿每與人言輙舉爲恨事而僕以爲今所亟宜添設者正不僅臺灣一處也暹羅地近南洋久爲聖淸藩服邇者一意倣行西法朝貢之禮久付闕如我華人之作客其間者數以萬計無理事以悉心轄制難保不日漸受侮於外人此宜設者一也西貢爲越南一隅地久爲法人所割據自全越歸法人保護河內海防等處亦皆受制於法人華人之在西貢謀生者目不見漢官儀者久矣有理事以轄之庶幾海外覊民不致被彼中苛例所束縛此宜設者二也火奴魯魯島主國於太平洋西畔藝蔗製糖之業大半屬之華人迨去年島主願隸美國版圖自此國政皆由美人主宰美人素以限制華傭爲事安保其不以施於本國之政令轉而施之島中有理事則雖無全權以護我蒸黎而間有苛例之頒即可向美員互相辯詰此宜設者三也巴西爲阿美利加洲大國全境幾與中國將然汚萊不翦地利未興荒僻之區全賴外人以開闢雖招工之舉朝廷尚未允從然彼國政教仁慈從無苛待傭工之事安見無華人之貧無聊賴者濳赴彼處爲傭在巴廷雖待之甚優然民人見千萬傭工無華官以統率能保不如昔年美國洛士丙冷之舉羣起而與之爲難乎此宜設者四也以上四處按之自今時勢理事之設决不可視爲緩圖此外宜設之處尚多以漸籌之亦當有濟若恐外人不允則彼既設領事於我國按之報施之道萬不能拒我之設理事於彼都或憂經費之難籌則各埠類多殷實之商豈有不願集貲報効者且即不願報効而既有理事則例得向華人徵收牌費以牌費充公欵逐加撙節所缺諒亦無多在子惠元元者亦何憚而不爲此美舉哉因成斯議以質諸袞袞羣公芻蕘之言或者其有一得也 
[本館按奉電音]  
　　○昨日午前京師飛電傳來上諭一道敬謹譯登○正月初六日奉上諭廣西布政使著魁元補授吳引孫補授廣東按察使欽此 
[日皇示疾]  
　　○日本訪事友人云西歷正月二十六號日皇忽思寒熱後漸增劇越數日始稍痊可大約吉人天相可保無虞矣錄東京電報 
[浮刺亂象]  
　　○南洋新加坡叻報館接北慕娘古達來信云浮刺灣華商邱兹田於西歷去年十一月二十三號乘帆船抵古達言及十號駐浮刺灣之西班牙國官商均附輪船離埠情形甚爲慌亂時余與夥友二十五人雇土人十三名駛船往見蘇丹求准諭令某輪船帶余船出港蘇舟允之余船駛行二晝夜至一嶼名馬刺肴者忽見一小船追至船中有浮刺灣之蘇祿罪犯八名余見來意不善亟呼止之使勿近近則當以槍轟擊諸蘇祿人果返棹未幾復回謂舉埠皆已沸然刼者刼焚者焚所有華人已不知去向余聞是語知往見土酋亦屬無益因聞馬刺肴島人言諸蘇祿人有　約島人共刼余船之舉是以防之益嚴欲轉船往納閩無奈不知港路漂流海中閲八日之久船中淸水已盡不得已駛往馬流株嶼取水并雇熟悉納閩水道者將船駛至古達 
[議設銀行]  
　　○日本訪事友人云中日兩國政府現擬合設銀行議定資本洋銀一千萬元以神户爲總匯之所並在横濱長崎函館上海香港厦門天津牛莊漢口廣東汕頭烟臺仁川釡山新加坡等處設立分行此外均由日本正金銀行代理臺灣則由臺灣銀行兼司其事按中國自與俄國合開道勝銀行後至此又與日本同興商務從此利源日闢交誼益敦致富之基不於是乎在哉 
 
 

Page 2

 
 
[俄購華茶]  
　　○南洋新加坡叻報云近年中國之茶販運出洋者以俄國爲最多查俄國每年所銷華茶約九千萬磅去年印度茶之外俄者亦有二百萬磅然俄人喜飲華茶且運便費廉故中國茶市刻尚未爲印度茶所奪但印商則晝夜經營欲奪華茶之利不悉華人之業茶者亦曾籌及於斯否耶 
[六述奉化鄉民鬧礦事]  
　　○甯波府屬奉化縣境松　鄉民因開礦閙事去臘已五紀報端兹又得甯波訪事人來函云武生鄔某爲松　鄉民所信服肇事之後深恐釀成大禍向衆理勸謂奉邑尊允將此礦免開惟軍裝及首犯務須約期繳出鄉民信之某日卓汪李三姓宗長各率族中二十餘人隨帶洋槍同鄔至裘村謁見郭大令大令暫將三宗長及洋槍扣留囑共緝拿要犯送官究辦鄉民不服聲言聚衆入城大令聞此消息大爲驚恐爰于去臘十五夜四鼓時輕車上　十六日淸晨詣道轅請示吳福茨觀察諭以諸事從緩不得㤐莽俟電禀撫憲再定行止旋接廖穀似中丞電札令暫停辦並飭郭黎二大令將三宗長釋出鄉民本可解散矣郭大令以認賠軍裝及各物之欵不能全繳僅釋汪李二宗長而將卓姓宗長仍留禁鄉民因此復在宗祠聚議散錢六百餘千招集多人必欲要求省釋如或不允誓不于休幸李小荆茂才出爲力阻入郡商之仁安公所董事張君渭高張以事關重大乃謁見吳觀察畢大令即往裘村同黎郭二大令至松　景佑祖公廟對衆反復勸諭曉以利害鄉民環而聽者約有數百人莫不俯首順從願具結繳欵誠可謂生公説法元石點頭者矣其結略云具切結卓汪李族長某某等今因爲開礦滋擾等事本應合村剿戮蒙大憲法外施仁恩施逾格因挽仁安公所董事張渭高懇求賠償軍裝什物洋一千二百元先繳四百元尚欠八百元限今年二月底歸淸所有未繳洋槍特懸賞格通風報信因而查獲者每桿賞洋二元另繳洋一百元以備緝拿餘犯查獲洋槍之用開礦等事不敢再閙等語當將首要韓阿九送郡請示餘犯由官按名訪拿黎郭二大令見民情已順爰即撤兵大約從此可波平浪息矣 
[鳩江榷政]  
　　○蕪湖采訪友人云新關所收税銀向按西歷三月一結年終復彚四結而綜計之某業因某故而獲利某貨因某故而致敗門分類别溯委窮源造册呈由江海關税務司彚集刊行以便操計然術者知所趨避甚美舉也夫歳西歷一千八百九十八年四結期滿蕪關班税務司循例綜計税銀總數並各業盛衰而條陳之計連洋藥税金祇收銀四十萬零七千餘兩視往年驟短二三十萬兩推願其故因自春徂夏米市竭蹶後竟封口內地民生俱因之而困進口百貨遂寥落若晨星直至中秋節後米市復開商務始有起色屈指一載不過兩季生涯是以關税僅此戔戔之數所幸仲冬後米市甚旺百貨進口亦多洋藥更較歷年倍蓰蓋因皖南北及江蘇河南川陝鶯粟收成歉土價爲之飛漲幾與洋藥並駕齊驅因之向來洋藥月銷百箱以內者今竟銷至一百六七十箱税銀可增收一萬數千金加以各貨同時並進是以西歷改歳以來歷時僅匝月税銀即已思過其半剥極必復理有固然惟在懋遷者善自策耳 
[委員查賭]  
　　○蘇州訪事人云省垣賭風極盛每至年頭臘尾凡有劉盤龍之癖者或牌或骰更覺興高采烈斯夕不休若輩以爲新年弛禁一若例所宜然也者府尊彦詠之太守惡之特於除夕委員十六人各帶差役四出梭廵遇有賭博情事立即拘拿究辦更傳諭各圖地甲如敢隱匿不報定予重懲是以開正以來好爲五木戲者皆鱗濳羽戢即冷街僻巷亦不聞有呼么喝六之聲也 
[日本火警]  
　　○日本訪事友人云西正月二十三號午後三點四十分鐘南區難波新地六番町南海鐵道停車塲儲貨庫突兆火災至五點三十分鐘時始止被焚之貨約值十餘萬元是月二十八號多賀郡日高村小木津之所又告火警被燬六十六家死三人傷四人旋復地震房屋頗有損壞人口略傷尚無大碍 
[武林火警]  
　　○杭州采訪友人云去冬十二月二十八日申初忽聞巷尾街頭警鉦四起各義集水龍夫役立即整隊出門文武印委各員亦馳至火塲悉心彈壓約歷兩點鐘之久各龍始掌號而歸詢之知火起於淸泰門外觀音堂畔李某家午炊失愼以致蔓延一霎時焚去房屋二十餘椽始得救熄 
[漢皋火警]  
　　○漢口采訪友人云客臘二十五日之夜二鼓時鎭上二爽巷口某姓家不戒於火四處蔓延時適東風以致火藉風威益復飛揚跋扈未幾水龍畢集銚珠濺玉四面環攻兼以團防營勇丁賈勇爭先拆開火路火勢始漸衰是役也計焚去民屋二十七椽亦意外之刼也至二十八日之夜二鼓時匪人種火于關帝廟正巷某姓空屋內勢已燎原幸鄰人竭力救援得以應手而滅迨新正月初二日之夜蔡家巷後某姓茅屋之側又被匪人種火得即拿獲想須解送官署禀請嚴懲也 
[蘇鄉火警]  
　　○蘇州訪事人云去臘小除夕更魚二躍居民皆未入黑甜忽見紅光直燭霄漢急出深訪知五龍橋鎭某燈草行突兆焚如之禍一刹那間所儲燈草變成灰燼并延燒鄰右某油車房屋十餘椽旋得衆鄉人併力灌救始得漸漸熄滅當此歳暮忽遇飛災亦可謂不幸之至矣 
[五茸官塲紀事]  
　　○松江訪事人云正月初四日蘇松太兵備道蔡和甫觀察湖北督銷局劉觀察世訓同舟蒞松赴提轅謁賀李壽亭軍門年禧軍門爲下陳榻暫駐襜帷相約於初六日偕行赴滬○提標中營中軍守備楊守戎前奉提憲李軍門調署上海右營守備而以左營蘇守戎升署中營守府兼帮帶新兵正營現因楊守戎已奉文補授淸江都司遺缺以福山右營千總張守戎升補張守戎於去臘駕舟至松赴提轅禀到旋奉提憲札飭赴任即擇十二月二十七日接篆蘇守戎退歸左營守備本任仍充新營帮帶其舊署之程守戎尚未回右營守備本任蓋須入都陛見也 
[扶桑攬要]  
　　○本館派赴長崎訪重友人來函云西正月二十三號東京來電謂勝伯爵之喪朝內各大臣次第弔唁定於二十五號永安窀穸先在國事堂會議送葬之儀各國駐京欽使亦同往慰問日臣咸出迎迓讌於大酒肆以輯邦交而聨寅誼及出殯之日日廷大小各官皆執紼恭送華美兩國欽使與焉○日本前首相伊藤侯之太夫人自西正月二十七號起忽患熱疾日皇遣使慰問且命醫生往爲調治日廷各大臣亦俱往省視至二月三號日漸增重惟御醫則堅稱疾尚可爲未知能奏回春之效否也○西正月二十七號東京接到朝鮮來電知韓廷度支部大臣閔泳煥工部大臣朴定陽內部大臣李根命先後上表辭職韓皇准之未知其意云何也 
[庾樓月色]  
　　○湖北訪事友人云去臘某日武昌府署忽有華服翩翩之某甲大摇大擺而來求見逄太守之公子閽人不知其詐入內通報甲遂乘機闌入簽押房將貂褂二襲席捲而逸幸爲某長隨所見大呼捉賊署中人麕集兠拿得即擒獲發縣究辦聞此賊係斵輪老手犯案纍纍今乃自投羅網聞者快之○火災迭見居民鋪户咸有戒心遂舉行火更嚴加防範江夏縣陳少石大令恐日久懈生特加整頓並出示曉諭云時值歳暮宵小易生前因火警添設火更舉辦之始最爲嚴明川流不息徹夜梭廵近來廢弛更柝不鳴憲諭嚴飭實力奉行合再曉示城鎭編氓復設火更一體齊心保正鳴鑼傳諭懍遵如仍疏懈責不容情 
[鄂渚珠花]  
　　○漢口采訪友人云上游各縣民沿途獵食成羣結隊動輙二三百人恃衆胡行恣情勒索不遂其欲百般騷擾甚至有逞强攫取財物者居民鋪户皆忍氣吞聲不敢與較雖若輩爲飢寒所廹而然然亦未免肆無忌憚矣○自湘鄂開駛輪船之後尚未建立碼頭行旅苦之近經船局董事籌集巨欵擇地米廠之左設一碼頭以便停泊已於去臘大興土作大約春間即可告竣矣 
 
 

Page 3

 
 
[潯江春水]  
　　○九江訪事友人云去歳臘月二十四日爲迎春之期九江府孫景裴太守因德安官民齟齬親往彈壓未回由德化縣吳儀生明府率典史熊雲峯少尉排齊全副執事詣東嶽廟恭迎春牛芒神迤邐回署○去歳十二月二十日爲封印之期適鎭憲宋鎭軍赴江寧晉祝劉峴帥壽誕故鎭篆由中衡萬雲衢遊戎代封郡尊孫太守則帶印赴德安亦未舉行典禮○九江鎭宋鎭軍於去歳十二月二十五日附江永輪船回潯各官咸赴馬頭恭迓 
[胥臺春帖]  
　　○蘇州訪事人云有渾名洋刀阿土者北寺前之著名流氓也前年曾與善家橋附近某小販之女姘識女楊花水性厭故喜新復與某甲有染海誓山盟如膠似漆由是視阿土如眼中釘矣阿土銜之於去臘二十七日傍晚時身懷利刃闖入女室向之尋仇女不服奮力扭毆阿土突出利刃刺之致傷其腿女忍痛倒地大聲疾呼旋經鄰右人等將阿土拘往交地甲解送吳縣署請辦賴大令飭仵騐得女傷甚重難保無性命之虞乃飭其父母舁回延醫調治阿土笞責一千五百板釘鐐收禁視女傷勢如何再行核辦○去臘小除夕道前街某烟館內有著名無賴唐景山者向洪姓子藉端敲詐勢甚洶洶洪懦弱性成不發一語旁有某甲見而不平偶出一言勸之休息唐竟遷怒於甲揎拳攘臂與甲爲難旋經魯仲連其人出爲調處令洪予以小洋七角唐始悻悻而去 
[雲間瑞氣]  
　　○松江訪事人云通衢馳馬例禁綦嚴松郡自獻歳以來春日晴和遊人雜沓少年選事之輩往往一鞭欵叚馳騁獵塲途人趨避不遑致釀禍患正月初二日有甲乙二人各乘名駿遊行市廛道經西門外塔橋迤東遽將某鄉人撞倒踏傷額角血溢如流二人見肇禍端即欲策騎逃逸經人獲往勒令醫傷時松江府濮紫泉太守適因賀歳過此詢悉情由惡此輩藐玩禁令爲害行人飭即發交婁縣訊究屈吉士大令騐明傷痕將肇禍之甲乙兩少年發待質所管押聽候究辦○松江雲間求忠景賢三書院例於春杪甄别以定去取兹因縣試在即濮紫泉太守面諭婁學儲廣文擬於本月二十二日借貢院局試至融齋書院亦擬於下一日甄别想轉瞬即當發諭示知矣○新年無事行樂及時寺院庵觀中遊人蟻聚游手好閒之輩往往席地聚賭盧龍雉虎興致甚豪西門外以嶽廟爲盛城中則在普照寺初三日寺中牧猪奴輩忽然起釁扭作之團廵防勇丁獲一陸姓解入華亭縣署適劉大令公出乃復曳之回局詎知陸係細柳中人逾時其同伴蠭擁至局扭勇目郩某而攢毆之事爲城守曾遊戎所聞立帶健兒數名入寺捕賭當塲拘獲兩人姑念新年飭令改過釋出然後回至營中查出陸某重責軍棍斥革攆逐○西門外吳姓婦問以女工度日去年除夕算取工資偕一老嫗回家道經里行弄口忽一匪徒尾隨於後攫取其髻端金壓髮一枝返身逸去婦驚仆於地經嫗扶起悵悵而歸○郡城東南隅有曠地曰東校塲其中半係灌園叟誅茅結屋聚族而居有某甲者生孩莆及歳餘呀呀學語提抱之暇常置之柴圃中下儲火盆俾　天雪地中得有春回黍谷之意某日甲與婦因事在外不逾時聞孩啼聲甚急亟入撫視則盆火已燃及柴囤孩足糜爛慘不忍視急用水灌熄而孩已中毒斃命矣夫婦雖互相怨懟然已無可如何惟有相對痛哭而已○天氣亢晴河水皆涸居民咸惴惴焉惟恐祝融氏之乘間戾止正月初四夜三鼓時市肆各鋪莫不爇香設醴供奉財神以迓一年利市爆竹聲鑼鼓聲聲聲相應如貫珠然不意正喧嚷間忽聞警鑼鏜鏜起於府署東首急往偵視知是處錢姓家不戒於火延燬被褥牀帳一時熊熊之光幾欲冒穿屋頂幸左右鄰人均未入華胥之國殷户而入汲水狂澆始得救熄當遣急足將警鑼追止則已驚起多人紛來窺探矣 
[上海官塲紀事]  
　　○上海縣典史蔡季淸少尉因大計案內以不謹開缺經藩憲聶仲芳方伯委周少尉士鋆署理昨午周少尉由省頒到紅諭林吉初十日卯時接鈐先於初九日蒞滬刻下署中書善人等均已預備一切矣○前日提右營叅將廖楚材叅戎乘長龍砲艇赴松江郡城拜賀扼憲字壽亭軍門年禧並須赴蘇垣各大憲衙門賀年屈指虎節返申須在上元左右矣 
[諭用龍圓]  
　　○安徽鑄造銀圓總局移文江海關道署內開安徽所鑄銀圓廵撫憲進呈欽奉諭旨辦理各節尚屬妥協著督飭局廠各員認真經理精益求精以期通行毋阻等因遵經各省督撫出示一體行用在案查鑄造銀圓爲便商利民之舉上海爲通商薈萃之區行情漲落視爲轉移而安徽銀圓分量成色係屬一律自應不分畛域不得壓抑分厘移請出示曉諭一體通用云云蔡和甫觀察准即出示曉諭仰各商局人等嗣後安徽銀圓一體通用毋得任意挑剔諸多抑勒倘敢故違定于查究並飭上海縣隨時查察俾免奸儈抑勒漁利 
[按期遞禀]  
　　○本邑事務殷繁縣署詞訟之事日有數起淸理積案頗非容易縣主王欣甫大令現擬禁止喊禀扭交等項民間遇有事故祗准於三八期遞禀候批大約開印後即當出示曉諭矣 
[示准放行]  
　　○欽命二品頂戴監督江南海關分廵蘇松太兵備道蔡爲曉諭事照得江浙兩省新漕海運需用沙船業經照章示諭封港排泊候兑不堪承運之船准其騐明先行開放在案兹據海運滬局由稽查騐金玉源等七十六船俱係不堪承運開摺呈請放行等情前來除照案分行知照外合行出示曉諭爲此示仰商船耆舵及經報税行人等知悉所有金玉源等七十六船應准先行報騐出口貿易以示體卹倘胥役人等藉端需索定于嚴究各宜凛遵毋違特示計開金玉源傅利泰尹祥茂金源泰和源公公福利俞長利陳萬利馮森利玉濟泰金得利莊鴻順吉順興金裕盛徐同順福合泰金聚興王長興金祥源金永盛徐廣興徐永興金福興葉同盛葉聚盛北萬興王通源張得利陳福泰趙福興劉萬利萬寳順戎恒大繆源發顧隆興金義泰金韓盛陳鼎源沈合茂金德隆蔡復興吉萬順匡湧順丁祥源葉源盛王德興金同福許德茂金同利丁同發王順興陳合順以上七十六船均准放行 
[照常開兑]  
　　○去年臘月之杪江蘇海運滬局停兑漕米兹以新年將過又宜勤愼從公是以總辦張子虞太守傳諭各船户定於本月初八日爲始照常開兑 
[廵夜認真]  
　　○前日保甲總廵戴明府赴省賀節由帮辦總廵朱明府代理局務每晚率領局勇差甲二十餘名在城門按叚廵查極爲周至以故各賭徒無不慄慄恐懼不敢故違 
[查辦造謡]  
　　○去年臘杪本埠謡傳縣署停收漕糧以致衆糧户擁入宅門紛紛籲訴事爲王欣甫大令所聞以似此揑造謡言殊堪痛恨恩飭差役查明造謡之人務獲訊辦 
[婦女無知]  
　　○戴安久投上海縣署控妹夫曹維賢寵妾欺妻經襄讞委員馬明府訊問曹妻戴氏供丈夫納王氏爲妾遇事欺凌小婦人現在小婦人借住胞兄戴安久家日用一切皆從親戚稱貸求斷給度日之資俾得當住胞兄處誓不回家免再受辱明府斷令曹給銀六百兩當日即繳三百兩餘則堅不遵繳乃飭將曹收押待質所迨至除夕曹家婦女五六人齊至縣署宅門外呼寃堅請將曹釋回料理各事差役善言勸回令静候憲示 
[詳述英界火警]  
　　○英界火警情形昨已略紀本報兹悉火起於河南路楊泰記對面第一百八十號門牌某水果店時店中人已將就寢忽見火勢炎炎業已不及施救霎時間延及南鄰轉角公泰烟紙店宏泰小錢莊適封家姨大肆猖狂旋又延靡北鄰萬湧源火腿號萬興糕糰鋪兩家樓面幸得救火會各西人驅皮帶車馳至急開自來水管波水狂噴祝融氏始斂威而退共計焚去樓屋五幢樓面四間聞被災之家除水果店外餘皆保有火險想各公司不免又有一番賠累矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯郡試期]  
　　○九江訪事友人云去歳之杪德化縣學賴劉二廣文出示曉諭略謂接准德化縣正堂吳移開奉府憲孫札開學憲李牌開照得本院考試南安吉安畢回省度歳該郡歳考定於新正初十日齊集并將考試古學分作六門一經學分周易尚書毛詩周禮儀禮禮記春秋左傳論語孝經爾雅孟子以上十三經遵四庫書目准其專門報考説文音韻均隷經學類二經學分性理河洛歷代學案先儒語錄三史學分史記漢書後漢書三國志晉書宋書南齊書梁書陳書魏書北齊書周書隋書南史北史舊唐書新唐書舊五代史新五代史宋史遼史金史元史明史以上廿四史或總報或分報者均聽總報稱史論分報則註明某史某書四算學分勾股九章同代數西法同經中算學天文算學測量同五時務分國朝掌故洋務時政六詞覃分古賦律賦雜體文古近體排律聽出不得另報 
[章贑雙流]  
　　○江西訪事人云去年彭澤縣境天時亢旱禾稻歉收由縣宰禀請前護理廵撫翁筱山中丞量加振撫中丞批准後即以憂去官旋經新撫松鶴齡中丞飭張筱船方伯札委王明府純武馳往散振災民得此想可稍慰斯飢矣○翁筱山中丞前在藩司任內興辦蠶桑各屬奉令惟謹贑郡雖遠在千里外亦已漸次舉行去冬張筱船方伯以贑郡桑秧栽植未盡得法特委熟悉人員親往查辦從此章貢雙流間當陰濃十畝矣○贛郡各屬多在萬山之中土多田少每遇亢旱最易成災全賴薯芋荳麥接濟春荒而收成則不及禾稻遠甚近來日本有種植陸稻之法三農聞之相約訪問如果獲有成效粒我蒸民詎非無窮利益哉○辦理景德鎭厘卡委員陸大令錫康年終比較短少若干照例撤委去臘某日已交缷回省矣○省垣貢院前龍王廟歳久不免剥落大憲恐不足以昭誠敬特於去年委員估勘撥欵興修復委章明府乃正監理其事至臘月已告竣另委吳明府慶揚親往騐收○南昌文廟樂器近多捐壞府尊特委南昌學徐廣文運錦親赴湖南瀏陽縣購置去臘已回省銷差從此神明樂備祀事孔明必有於此觀禮者○宦海沈淪最多苦况前經大憲曲爲體恤每届年終優給貧員津貼銀兩以資卒歳去臘委候補官員十餘人查明人數分别核計以憑給發宦途中人皆望若雲霓 
[鳩兹紀勝]  
　　○蕪湖采訪友人云徽甯池太廣兵備道蕪湖關監督吳季卿觀察整頓吏治培植民生措置咸宜口碑載道客臘乘黄綾裹篆之際附招商局江永輪船赴金陵謁見劉峴帥叩祝期頤旋於祀灶日還轅所屬文武官僚咸集邁船迎迓○提督安徽學政徐季和宗師於去秋乘節赴皖北舉行歳試由廬州而六安而鳳潁六泗滁壽迨臘月初三日按臨和州十三日試竣旋即回駐姑孰節轅○保甲緝捕一差專爲訪拿盜賊捕治奸宄而設自李葆林副戎奉委管帶攔江磯精健左營後道憲以保衛營饒翼卿守戎頗能講求捕務於附郭盜黨竊發及南鄉會匪羅永發佘國興在小河窰開山放票煽惑愚民諸案皆能不動聲色尅日成禽因於去臘十八日札委接辦一切悉照舊章惟薪水則裁去三十二兩○皖省所鑄龍銀行使市中每圓較薦銀短價一分有奇迨臘鼓聲中愈趨愈下竟短至二分二厘如鷹銀每圓換錢八百八十文者龍銀祗換八百四五十文甚且推諉不收國家本鑄此以便民而市儈反龍斷居奇多方剥削典圜法者果何以善其後耶 
[玉鈎春色]  
　　○揚州訪事友人來函云城內自去冬粥廠開杓後北路飢民聞風麕至北來寺五臺山一帶蘆篷櫛比恍若蟻聚蜂屯地方印委各員恐藉端滋事爰嚴諭各城門兵弁每晨至十點鐘後俟粥廠放畢再行啓城新任叅府張春圜鎭軍逐日遴派揚營武弁及南字營勇在五臺山一帶嚴密稽查某日新到飢民一起內有數人並非鳩形鵠面者流搜其身畔果有利刃並號褂等件當即禀報鎭軍送至有司衙門訊辦○前奉憲札飭舉行團練委方果卿大令爲總辦已於去歳臘月望日開局大令以開辦伊始需費甚繁除由沈太守籌墊應用外復出示勸諭各鋪將認定捐數先行呈繳其示略云本縣奉局府憲檄委總辦團防業於十二月十五日設局開辦在案惟此項經費前因庫欵支絀不得不借資民力所有各鋪雖經陸續出捐惟開局伊始需用緊多現經府尊暨江甘兩縣籌墊四百千文先行置備器械及團勇口糧然爲數無多不敷甚鉅前經各鋪認定捐數即由本局查照悉發印簿刊發收條無論已寫未寫均一律於十二月十五日起每鋪先繳一個半月至正月底止嗣後仍按月捐助所收錢文由局給發收條以免貽誤而昭徵信似此保衛閭閻驅除盜賊彼闤闠中人定必輸將踴躍也 
[照常會訊]  
　　○英界公堂自停訊以來已閲七日捕房中所獲各犯除由捕頭將情節較輕者從寛斥釋外尚有押犯七八十人想今日中西官會訊時必有日昃不遑之勢也 
[劇賊成擒]  
　　　○滬上爲通商大埠鼠竊狗偷之輩溷跡尤多其中門分類别曰跑早青曰白日撞曰黄昏戳而手叚之最高者則曰翻高頭蓋於夜深人静之時施走壁飛檐之術出入自如一若行所無事也者有陳阿根者翻高頭之老斵輪手也犯案纍纍屢經懲辦新正月初三日之晚至英界老閘街新昌里王姓家由樓窗而入掩至臥室竊取金表一枚金表練一條銀水烟袋一枝狐皮衣二件揚長而去飄忽無蹤昨晨至西門外某長生庫求質不隄防爲包探趙銀河所見即將人贓獲住帶入捕房適王姓家遣人持單報失捕頭著押候解送公堂訊辦 
[懲責小竊]  
　　○楊文卿所駕南匯航船向泊南市公義馬頭前日被王瑞寳竊去皮馬褂一件登岸追獲喚交三十五號廵街捕拘至捕房捕頭由王榮培解至工程局總辦朱森庭明府訊究之下判責四十板飭捕驅逐出境贓給失主具領 
[英界公廨紀事]  
　　○吳周氏性好賭博邇以履端伊始尤覺興會淋漓昨晨向某甲索取賭欵在途爭閙由二百九十一號廵街華捕一併扭入捕房捕頭著將甲暫押吳周氏解送公堂禀請讞員鄭瀚生大令訊核○病民陳子卿僵臥康莊二百零四號廵街華捕見之舁入捕房轉送至廨請爲安插值日差詢問情由知陳流落滬江並無親友因據情禀知大令大令飭送棲流公所妥爲留養 
[法界捕房紀事]  
　　○八仙橋左近某氏婦至新街某姓家索取會欵不遂所欲因將屋內雜物攫取一空某姓投報捕房捕頭以氏逞强奪物咎實難辭令廵街捕拘入捕房旋經人保出理處○八仙橋畔德順里房屋業已改建一新前晚偷兒某甲掩入里中某姓家竊去皮衣三件翌日某姓投報捕房請爲查緝捕頭允之 
[美界捕房紀事]  
　　○本地人楊金榮素習公輸子術近因失業漸入下流昨晨混入吳淞路某姓家竊取衣被携之而出適爲某號廵街捕所見上前盤詰言語支吾遂將人贓帶入捕房押候解送公堂禀請讞員鄭瀚生大令究辦○甯波府屬某縣人傅長春在外虹口百老匯路某西人處當庖丁昨日忽失去洋傘雨鞋疑其夥李某所竊致相毆擊各傷其額血流滿面旋復扭至捕房伸訴捕頭斥不准理○甬人葉某在外虹口西華德路某號門牌屋內開設成衣鋪昨午糾同其夥團坐賭博旋忽毆鬥將其夥額角毆傷以致扭至捕房聲訴捕頭見傷勢尚輕令葉出小洋銀數角爲養傷費釋之使去 
 
 

Page 10

 
 
[金陵官報]  
　　○去臘十二月十九日長江提臺黄宫保江南提臺李軍門大日本欽命駐滬署總領事小田切萬壽之助到均會蘇松太道蔡揚州保甲局候補道王澧駐蕪米厘候補道陳壽庚湖南督銷河南候補道易順鼎候選道陳昌曇又左孝同湖南來候補道曾丙熙總統南洋兵輪蘇松鎭陳旭提右營叅將廖得勝揚州營叅將張國祚奇兵左旗范繼章南瑞兵船吳克威海門同知王賓三河分銷同知張善琦界口厘捐通判朱瑞正任上海縣黄承暄交缷回並淸結交代叩謝保舉池甯陸路緝私總廵知縣李芳知縣朱賡旦由蘇來皖左營守備鄒長喜廵檢簡紹猷到省○二十日總理衙門章京户部員外郎劉奉璋由京來安徽龍圓商務局提調知府林載亨帮辦保甲兼發審安徽同知范啓瑾分省同知左念慈分省知縣何存誦均上海來海州鹽運分司徐紹垣通判劉松年起服回省泰興厘捐知縣陳其璟鎭江關彈壓知縣邵文炳江西知縣劉世芳由江西繳照回奉調回銀圓局當差知縣游毅之由江西公幹回又尋世珍交缷儀徵縣事回並交代結算淸楚知縣彭鴻年奉營務處委提調差○二十一日文武各官均預祝常鎭道長恆五河鹽厘安徽候補道席匯湘大勝關厘捐知府吳炳仁知府喻先覺由湖北採辦田太倉直隸州蔣體梅知縣王之全由沐陽勘估河工回仙鎭厘捐知縣倪光熊禀知兩淮商捐案內奬叙花翎候選縣曾沂春由京來管帶湘藩輪船廣東守備吳芳發由湖南解股票銀來祥雲輪船耿朝泰送銀圓赴滬署江甯軍毓賢到會徽甯道吳景祺會辦吳淞開埠事宜前廣西桂平梧道向萬鑅揚州保甲局候補道王澧駐蕪米厘候補道陳壽庚刑部廣東司主事唐毓麟大挑教職張遐齡八旗官學教習田其田均見○二十二日文武各官均祝壽陸師學候補道錢禀知放年學假高等學堂候補道蒯禀知奉憲指撥學堂房屋器件今日派員收管並移往該處設局辦公知縣承厚由蘇見撫憲回又黄煊由興化缷差回叩謝奉飭酌委州縣或厘差一次均到駐蕪米厘候補道陳壽庚總理衙門章京户部員外郎劉奉璋光祿寺署正廖廉能委辦上海輪船支應所朱其昌赴差刑部主事貢士元候選同知徐承烈分省知縣汪芳芝江西知縣毛華大挑教職張遐齡知縣徐承諫謝委邵伯厘捐差知縣張燕昌謝委府發審差○二十三日候補道曾丙熙又阮祖棠赴浙勸捐候選道左孝同安徽龍圓商務局提調知府林載亨海門厘捐知府周光榮海門同知王賓海州鹽運分司徐紹垣帮辦保甲兼發審安徽同知范啓瑾界口厘捐通判朱瑞仙鎭厘捐知縣倪光熊丁堰厘捐劉佐成長江埠倉分銷王以乾麻城分銷潘升南江西知縣李光表李徵安徽知縣陳守先副將蕭慶祺謝委先鋒官知縣陸景澄謝委府發審差又李如松禀知到高等學堂差遣差○二十四日皖南茶厘候補道李維瀚叩賀明保首府劉禀知儲材學堂書籍器具點交蒯道接收淸楚正任揚州營叅將袁大升赴揚州知縣邵文炳奉委總辦鎭江洋務彈壓差又陳香祖委署淸河縣陳崇煌交缷邵伯厘捐差即辭○二十五日上元縣蕭禀知赴北鄉騐案北捕通判吳禀知通通判介鑾丁母憂候選縣曾沂春辭江西候補縣陳克愼到由江西解餉來並請軍裝通判孫廷騵禀知同知慶錫壬丁母憂知縣黄煊辭北上 
[江西官報]  
　　○通判楊鴻冀委解第八批漕折進京新建優貢候選教職毛玉麟禀謝考騐瑞金新選鄱陽訓導劉克鴻禀謝領憑知縣王純武由彭澤勘災回彭錫蕃薛鍾瀚俱解九江關餉進京鄭伯瑞由東鄉催王令征存銀回胡宗俊缷辦左蠡卡回丁憂東鄉縣王會同缷事淸理交代回典史俞慶濤由皖來省指分從九周祖望典史關作周繳照指分廣東鹽知事邱紹文騐看候補府孫傳　銷查順化門禀知委辦湖口釐卡安廷桂接查順化縣何榮煇委辦上饒厘卡陳佑敬由龍泉催漕折回李榮植由瑞金羅應龍由安仁汪延礽由高安俱催减平回王傳澤由會昌催税契回 
 
 
 

Page 11

 
 
   
 
 

Page 12

 
 
[光緒二十四年十二月十四日京報全錄]  
　　宫門抄○諭旨兩道錄前○燕督裕奏覆陳學政廵捕自縊案內家人委因病斃摺○秦督陶奏四川知府勸辦甘賑懇恩嘉奬片○黔撫王奏報接辦籌餉新捐第四次銀數摺○湘撫俞奏爲盤查糧鹽二道庫欵摺○又奏添募防勇片○提督宋奏爲核銷移營軍費摺○粤督譚奏道員因病出缺遴員兼署片○十二月十四日理藩院鑾儀衛光祿寺正白旗值日無引見○鍾公等彈壓覆命○山西總兵馬玉崑到京請安○朱祖謨謝授右庶子恩○王鵬運劉恩駐富勒亨額預備召見○召見軍機　馬玉崑　富勒亨額　劉恩駐　○○頭品頂戴直隸總督奴才裕祿跪奏爲查明順天學政廵捕台昌熙自縊身死案內家人武林委因病斃並無别故恭摺仰祈聖鑒○竊前准刑部咨具奏順天學政廵捕台昌熙自縊身死案內家人武林於起解時病故請飭查明有無别故據實覆奏等因奉旨依議欽此遵經飭司密查去後兹據署藩司覺羅廷雍臬司周蓮詳稱飭據即用知縣岳齡等嚴查得該家人武林係在候審公所委員張德森禀稱武林前在公所患病騐明撥醫診係傷寒病症開方服藥詎因病勢沉重又兼瀉痢醫調無效旋即病故報經檄委淸苑縣騐訊取結詳報查案兹據飭查該家人委係恩病身死等情該司等親提醫生書役人等審訊無異查家人武林於光緒二十四年八月初八日患病至十一日病故曾經騐報醫治且據淸苑縣騐明訊取醫生人等供結詳咨刑部有案兹復飭查提訊均無異詞其爲死由於病並無别故尚屬可信詳請覆奏前來奴才覆核無異理合恭摺具陳伏乞皇太后皇上聖鑒勅部查照謹奏奉硃批刑部知道欽此　○○陶模片　再據甘肅藩司曾鉌詳稱各省捐集甘肅義賑案內有籍隸甘肅四川候補知府牛瑗捐助銀一千兩照章應請建坊屢經咨川飭詢據稱不敢邀奬再四懇辭經川省查明四川勸辦甘賑內有三萬數千兩係牛瑗經手湊集並不敢請奬叙咨由臣行司查明呈請核辦前來臣查籍隷甘肅四川候補知府牛瑗眷懷桑梓慷慨從心於甘省義賑勸辦三萬餘兩之多又自捐銀一千兩洵屬好義急公雖據稱不敢受奬未便没其好善之忱合無仰懇天恩俯賜傳旨嘉奬以資觀感謹附片具陳伏乞聖鑒訓示謹奏奉硃批牛瑗著傳旨嘉奬欽此　○○頭品頂戴貴州廵撫臣王毓藻跪奏爲黔省接辦籌餉新捐第四次收捐名數銀數恭摺仰祈聖鑒事竊查前准户部咨議覆護理湖南廵撫按察使王廉奏籌餉新捐仍照順直賑捐章程請奬虚銜封典翎枝貢監等項又准户部咨議覆御史陳其璋奏請變通收捐銀數擬將翎枝一項仍按原定銀數收捐外其餘虚銜封典貢監等項亦應統減一成按三成實銀收捐以昭平允各等因於光緒二十年十月二十四日十二月二十七日先後具奏奉旨依議欽此又准户部咨翎枝一項可否核减二成銀數收捐之處具奏光緒二十一年二月初七日奉旨准其减成欽此均經行司遵辦在案兹據藩司邵積誠詳稱遵查籌餉新捐自光緒二十三年九月初一日起截至二十四年五月底止作爲第四次計收捐貢生一名監生九名共計十名按三成正項共收實銀三百二十七兩六錢由藩司塡給各捐生實收彚造淸册詳請奏咨前來臣覆核無異合無仰懇天恩俯准給奬以昭激勸除册咨部查照外謹恭摺具陳伏乞皇太后皇上聖鑒勅部核覆施行謹奏奉硃批户部議奏欽此　○○頭品頂戴湖南廵撫臣俞廉三跪奏爲循例盤查糧鹽二道庫欵恭摺仰祈聖鑒事竊照司道各庫錢糧督撫到任例應盤查具奏歷經遵辦在案臣仰蒙恩命由藩司補授湖南廵撫於光緒二十四年九月十六日接准吏部來咨當經循例札飭糧鹽二道將庫存各欵逐一查明造具淸册呈請盤查去後兹據署糧儲道况桂馨册造庫存漕南等欵共銀七萬七千一百六十七兩一錢二分零署鹽法道黄炳離册造庫存鹽規等欵共銀三千四百二十四兩一錢二分零各具詳前來臣隨於本年十月十四日親詣各道庫按欵盤查逐一彈兑悉與册報銀數相符並無短少除藩庫錢糧係由臣交代例應歸總督臣張之洞盤查業已咨請核辦外所有循例盤查糧鹽二道庫欵緣由理合恭摺具奏伏乞皇太后皇上聖鑒謹奏奉硃批户部知道欽此　○○俞廉三片　再前撫臣陳寳箴遵旨裁汰防勇另募新軍威字六旗又因岳州議開通商口岸創辦粤漢鐵路鎭撫彈壓均關緊要札委分部郎中前四川龍安府知府蔣德鈞另募兩旗悉仿西法訓練先後奏明在案隨飭於威字六旗內將叅將陶廷樑所帶威字副中一旂撥歸蔣德鈞統帶共爲三旗名曰新軍信字旗兹據湖南善後局司道詳稱據分部郎中蔣德鈞咨報奉飭添募信字兩旗勇丁七百二十名業經選派哨弁前赴湘鄉邵陽等縣募齊來省於光緒二十四年七月初四日成軍編成信字中左兩旗每旗勇丁三百六十名自帶中旗駐紥省垣以甘肅補用總兵周維翔管帶左旂並將前奉撥統叅將陶廷樑管帶之威字副中旗改爲信字右旗與左旗一同駐紥岳州等情查新募威字信字兩營共計八旗操演之法酌采西人情意而不襲其皮　務令歩伐整齊運用靈捷更爲之開陳大義申明紀律使人人各懷致命效忠之忱以期悉成勁旅所支薪糧各項即未能如北洋新軍之豐厚較之湘軍額餉必須加給容俟與各統帶參攷南北洋各軍章程妥協定議再行詳報請將添募信字二旗成軍日期先行奏咨立案前來臣覆查無異除咨户兵部外謹會同湖廣總督臣張之洞附片具陳伏乞聖鑒謹奏奉硃批該部知道欽此　○○總統毅軍革職留任四川提督奴才宋慶跪奏爲全部新舊各軍先後兩次移營動用水陸運費查明造册專案請銷恭摺抑祈聖鑒事竊奴才所統全部新舊毅軍馬歩砲隊二十四營一哨本年在旅順大連灣金州等處駐紥操防先於本年三月間接准北洋大臣轉奉總理衙門來電令即移駐營口當經統率全軍一律拔隊起程移師至營口蓋平熊岳各等處地方分紥嗣於八月間疉奉電旨飭令移營至山海關一帶沿海各口擇要分佈欽遵率領全軍赶即分起拔營開赴山海關暨中後所望海甸釣魚台四處要口分别佈紥均經於九月內安插妥恊奴才時因患疾未愈奏明暫駐錦州就醫現已銷假到山海關督飭訓練全軍馬歩各營先經汀州鎭總兵宋得勝太原鎭總兵馬王崑先行悉數帶領赴防所有先後兩次移營動用水陸運費兹已飭據承辦局員查明細數造具淸册詳報前來奴才復查由旅順大連灣金州開往營口蓋平熊岳運費總共動用水陸脚價銀二萬四千二百六十二兩七錢四分九厘九毫九絲九忽復自營口蓋平熊岳拔赴山海關各路運費總共動用水陸脚價銀五萬六千九百三十五兩九錢六分八厘以上二共動用計應銷銀八萬一千一百九十八兩七錢一分七厘九毫九絲九忽委係厘剔勾稽實用實銷并無絲毫浮冒除將報到淸册照造咨送兵部核銷一面隨時備案具文領咨請户部籌撥銀八萬兩俾資領回淸理用欵不敷尾零一千一百九十餘兩由奴才公費陸續彌補以淸案欵外合將全部各軍兩次移營動用運費緣由查明專摺奏銷伏乞皇太后皇上聖鑒飭部核銷施行謹奏奉硃批該部議奏單併發欽此　○○譚鍾麟片　再據高州府知府惠昌報稱高廉欽道吉順於光緒二十四年九月三十日因病出缺亟應委員接署查高州與廣西鬱林毗連邊防吃重得人爲要惟有廣東補用道潘培楷年力正强謀勇兼優督辦欽廉防務有年於地方情形極爲熟悉堪以委令就近接署道篆仍兼辦欽廉防務除檄飭遵照外所遺高廉欽道員缺相應請旨迅賜簡放以重職守謹附片具陳伏乞聖鑒訓示謹奏奉硃批另有旨欽此 
 
