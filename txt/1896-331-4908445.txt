# 1896 - 331 - 4908445

 

Page 1

 
 
[新增批評小題正鵠全集告成] [  圖書集成局代啓]  
　　是書爲平江李次青先生所輯選諸名家之文細心删潤取長去短使全文清新警拔雄麗絶倫意在力矯時弊屏剔敷衍原書三集初集爲八門關鍵二集乃立脚之基三集則金丹換骨誠千古不易之文也天祿主人憾木板糊錯難讀特倩名家校正錯字加增批解後附訓蒙艸養正艸用大字鑄板紙尤潔白訂成六大本洵讀本盡善之書碼洋六角七扣劃一外省酌加寄費上洋南晝錦里天祿書局南京天祿閣發兌各省書坊皆有 
[重印明季稗史告成] [  圖書集成局啓]  
　　明季稗史一書分子目一十有六曰烈皇小識曰聖安本紀曰行在陽秋曰嘉定屠城紀略曰幸存錄曰幸存續錄曰求野錄曰也是錄曰江南聞見錄曰粤游紀聞曰賜姓始末曰兩廣紀略曰東明聞見錄曰青燐屑曰吳耿尚孔四王合傳曰揚州十日紀大抵雜紀前明末造佚事體例雖近乎野史要皆得諸目擊非同耳食之談披閲再三實足與正史相印證本局前曾覔得舊本用活字板印行寰海流傳爭行購置茲復印以雪白連史紙校讐裝釘精益求精每部六册碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[杞憂罪言]  
　　自去年東敗於日我中國之堅船利砲無一　存矣我中國之國用度支無時能裕矣遼東威海失而復得蓋賴外人之力非日人之甘心於退讓也今者西卑利亞之鐵路已許俄人接至黑龍江矣威海船塢不能修理俄法兩國已允爲代修并請於該處停泊兵船矣重門洞開六通四闢險要盡失控制全無中國於此眞有進退維谷左右兩難者欲圖自强則財用旣貧賠欵又鉅購船造砲在在需錢練卒訓兵均須洋將若徒委心任運則眈眈而視咄咄逼人臥榻之旁竟容鼾睡欲求安枕能乎不能不得已勉圖振作强自寛懷船政重修海軍復建有效與否姑不預期正如病入膏肓不得不請醫療治雖明知藥餌未必有功而補救維持聊盡人事亦不得不如此也外人交口相譏論說紛紛互相侮辱我中國亦惟忍尤含垢而已不能置一辭以辨之也雖然滅越者吳也越王以甲盾王千保於會稽臣妾之奴隷之忍受其辱而卒能臥薪嘗瞻沼吳於二十年之中此中國前事之可鏡者也破普者法也普人割全國之半以與之獻人民五百萬償金一億四千萬可謂不國矣而普人更制度擢人材勸農惠商整軍講藝卒能大破法人此泰西前事之可鏡者也孰謂中國地大物博不能自謀振拔哉乃竊竊私議者以爲俄人西卑利亞鐵路告成中國已有岌岌可危之勢則今之購買戰艦興修船政亦不過擲黄金於虚牝徒資敵人之用已耳且俄欲入中國不由海道而由鐵路西卑利亞之路旣可以直逹黑龍江則俄兵祇數日間已可盡抵中國界上爲今之計中國當整頓陸軍之不暇何用海軍爲嗟乎我中國之患固首在俄然亦豈獨一俄而已哉若英若法若德若美諸國無不環伺我旁思逞其一朝之欲卽如日本一國挾其一戰之勇償欵得地志足氣揚然得寸則寸得尺則尺其心何嘗一日忘我中國耶在廷之謀國是者知俄之不可一日不防故於東三省尤爲注意特設重兵計吉林黑龍江防營軍餉歲需一百二十萬兩左右餉項如此之鉅則兵力之厚可知近美國李佳白君有上軍務處論東三省邊防事言詞痛切指畫周詳然亦不過因禦俄而發故祗論東三省防務而不及他處其實中國他處之防亦何嘗可緩當國者洞燭其隱故仍籌及於海軍李傅相特於英德各廠定造鐵甲戰艦裕軍帥則於福州船廠請法人包修并爲之整頓一切已於京報師訂有合同事假手西人當可收實事求是之效不似從前之諸多敝政矣且陸軍亦改從西法湖北則設有洋操軍吳淞亦有金陵移駐之自强軍皆延聘德弁盡心訓練德在歐洲本推陸軍之冠今悉用德國軍制一洗從前緑營勇營舊習想不難振飭戎行練成勁旅備他日國家禦侮之用自强之道殆卽權輿於此乎而余猶不能無慮者一則經費之難充也堅船快艦鋼甲鐵甲至少須有二三十號方能成軍所費當已數千百萬常年養兵之費尚不在内中國内帑旣虚洋借日鉅厘税旣加無可加礦苗又可採不採爬羅剔抉搜括及微羅雀掘鼠詎無盡日不知在上者有何法以善其後耶一則時日之相迫也中國之官常如弈棋每更一人各守一法矧復賢否不齊豈能如曹相國之講若畫一創之者不遺餘力繼之者視若具文中國之日益孱弱正坐此病記曰十年生聚十年教訓試問今之迫我者能待之乎卽以孔子之聖亦必曰教民七年然後可以卽戎而况其他俄人心精力果定期西卑利亞之路於三年内一律竣工恐我之勁旅未成而俄之兵已臨我境上袞袞諸公其何以力圖振作先事預防毋使外人生心於肘腋哉 
[諭旨恭錄]  
　　九月初五日奉旨戶部江西司主事著杜春霖補授江西袁州府知府著曹志清補授安徽鳳陽府督捕水利通判著周朝霖補授湖南安化縣知縣著武逹材補授江西廣豐縣知縣著裘鴻勳補授浙江臨安縣知縣著孫多燿補授廣東瓊山縣知縣著葉士模補授四川崇寗縣知縣著黎承禮補授雲南呈貢縣知縣著方榮騄補授廣西興業縣知縣著唐汝霖補授山西長子縣知縣著恩順補授截取舉人何紹遠著以教職用兵科筆帖式著德麟補授吏部筆帖式著占元補授四品廕生德春著以文職用陜西榆林府神木理事同知著春林補授科布多糧餉章京著榮泰去保舉直隸遇缺題奏道承霖山東候補知縣高元杰俱照例用服满前福建永福縣知縣沈俊著不必坐補原缺俸满兩淮金沙塲大使陳皓著回任卓異俸满官江西南昌府同知蔡世俊著回任准其卓異加一級仍註册候升欽此同日奉旨巡視南城事務著穆騰額去欽此同日奉旨巡視北城事務著恩溥去欽此同日奉上諭巡視中城給事中桂年等奏援案請賞外城粥廠粟米開單呈覽一摺現在節屆寒令五城地面貧民生計維艱所有中城之朝陽閣東城之臥佛寺育嬰堂南城之打磨廠西城之長椿寺磚塔胡同北城之圓通觀梁家園各粥廠每月共需粟米三百三十石加恩照數賞給自十月初一日起由各該城咨明戶部札倉給發該給事中等務當督同紳士妥爲散放毋任侵漁單併發餘依議另片奏請賞給崇善堂等處米石等語崇善堂等處各廠收養貧民人數衆多米石不敷支放加恩著照所請所有清化寺街之崇善堂梁家園之百善堂太清觀之公善堂三處煖廠各賞給粟米三百石教子胡同禮拜寺賞給粟米三百石朝陽門外南海會寺崇文門外王清觀各粥廠並崗子上興善煖廠各賞給粟米一百五十石東便門外三忠祠粥廠賞給粟米一百五十石宣武門外皮庫營西悦生堂賞給粟米三百石朝陽門外清眞　粥廠賞給粟米一百五十石小市口煖廠賞給粟米三百石以惠窮黎該部知道欽此 
[定期快船]  
　　西字報云中國總理衙門倩上海瑞生洋行在英國阿姆斯脱郎廠定制快船二號刻已訂立合同 
[首善紀聞]  
　　京師訪事友函云八月廿七日相傳爲先聖孔子誕辰京師風俗無論家塾義學俱修典放學 
 
 

Page 2

 
 
一日前門内西城根願學堂義塾爲諸學之冠祀事尤崇總理學堂者刻爲徐蔭軒恊揆是早協揆乘轎來臨至門内下輿一時諸義紳司事諸公均先集學中門前車馬絡繹如雲協揆公服率諸公以次謁大成殿躬獻酒醴粢盛以申誠敬行三跪九叩禮各齋老師亦率在學諸生次第行禮禮成後與祭諸生各朝餐一頓照例放學一日俟恊揆去後諸紳董司事始各乘輿馬分頭歸去○中秋後圓明園某處遺失陳設四宗皇上大怒將管理該處之太監曁值班人等立交内務府愼刑司科罪計共充軍二十餘人至所失何物未聞其詳○木犀香裏京師天氣多陰少晴計自月圓以來朝朝微雨霢霂從未大放睛光故月華皆付之想像杳無人見又今年北地凉信較早雖節屬中秋而重簾低護一領棉衣似覺與起居相稱服之無虞不衷至九月初二日夜忽又大雨一陣初三日始漸放霽北風颼飀較前數日尤覺寒氣侵人云○馮叟住宣武門外香罏營四巷平生喜積蓄老而無嗣近忽思以平生所積珍奇變價以供暮年之食用於是自春徂夏屢以珍珠請行中人來家議價估售惟叟精明太甚交易者往往軒輊相持不成間有一二如叟願者求售輙爲之折本故人皆知叟聞其名輙畏難而退八月間叟復出珍珠一包歴問行人無敢應者叟乃覓一玉行經紀某甲至其家與議交易甲本窶人子日在街頭代人購貨成則得中用以博升斗粟爲果腹計焉有餘資買此珍珠甲看過此貨與叟議值未妥而去數日後復叩門請再瞻叟讓入廳事由内握珠包出遞甲請視甲接包謂叟曰余尚約一友來同看尊貨少選卽來請暫置此待伊來再看遂將包置桌頭不曾開視與叟相對閒話久之未至甲曰此必在某處延擱待往尋與之偕來叟唯唯送甲去卽携珠包入内室藏之櫝中過數日無回音叟稍疑出包自視則離離者盡化爲菽豆矣蓋甲懷膺包而來當與叟閒話時抽隙抵換而去叟不知也至是大恚四處尋甲杳無蹤影合浦之珍自是不還計值約在千金叟從此憂心成疾不數日竟奄然長逝○喀爾噶貢差住京隨來之人良莠不齊時有在街頭詐索訛騙之事八月杪一喀人携破行李一卷來東交民巷九如當鋪質錢議價不成而去移時其人回謂卷中有錢票二十緡遣失向當鋪喧閙不休當鋪因其爲喀人不甚與較付錢如數而罷嗣又有數人同赴某寳局壓寳賭贏輸狡賴百般寳局人本無善類豈肯相讓遂赴官廳控告兵丁立至將扭之入官喀人遂各奔逸僅獲其二適奔者一人失足落溝满身汚泥自不可聞幸被人拖出猶捨命而遁蓋知法所不宥也當下被獲者扭至官廳大受杖責然後縱去 
[潯城火警] 九江訪事友來函云城内三牌樓口劉洪昌爆竹店初八日下午五點鐘不戒於火幾兆焚如幸人手衆多登時撲減迨各官飛臨祝融氏已返斾矣 
[秋屏閣題壁] 江西采訪友人云藩署圮壞不堪上年已應修葺維時翁筱山方伯以皋司代攝仍駐臬轅月斧雲斤未遑從事本年始拜眞除之命遂委員勘估鳩工庀材築登削馮昕宵不輟旋於九月初一日鶯遷入署手書一聨曰對净几明窗當滌盡在胸塵垢處細　廣厦須想到满目瘡痍人皆謂方伯定能克踐斯言也○景德鎭閙窰一案自夏徂秋頑民屢次反覆某日德靜山中丞又委義寗州黄菊秋剌史前往饒州大約須重加整頓也○江西内地行駛小輪船發軔之初時多齟齬近被言官入告奉旨妥爲辦理德靜山中丞遂札委繆芷汀觀察馳往九江而以汪荃香明府爲隨員○上月二十四日署南昌縣文芝塢署新建縣孟紫卿兩明府同日舉行縣試正塲二十八日初覆九月初二日二覆亦可謂迅速異常矣 
[詐騙破案] 杭州訪事人函云洋壩頭三星堂客寓於上月有一顯宦來寓下榻僕從多人類皆俊俏衣服亦俱華麗客起居一切頗示尊崇從人皆呼爲大人云是江蘇候補道係爲某事來杭採辦綢縀者某日命僕持單至下城萬順綢莊挑選上等貨色該僕至莊照單揀閲多時稱尚未齊姑令店夥送往棧中請主人自定共計一百數十匹之多該店卽著出店司肩荷隨之同去至棧後　貨送入上房而令夥等在外伺候約有三點鐘光景始將揀定數匹留下其餘因顔色不對一概退回且云明日再往購買又將買定之貨該價若于算清如數付訖該夥回店交帳揀視各貨俱己翦動每匹約少四五尺不等共計短缺四五十丈急令該夥復詣該棧詢問詎料主僕等俱已動身該夥問棧中人究係何往乃知其行李由某門挑運出城登舟因通知店中派多人至各埠查察並在各小輪船局閲看並無其人店主謂此必停泊半途俟輪船過時令其拖帶一面命經手之夥乘坐小輪船途查訪及駛至離埠十餘里之遥果有一船遥呼輪舟暫停託其拖帶俄頃兩船摇近該夥留心紙看則見取貨之僕果雜在稠人中當卽命船攏岸傳知地保連船連人開回杭州報縣起贓惟船中人知己破案紛紛鳬水遁逃僅獲二人現經邑尊審問後將二人用雙連枷枷號遊街示衆並將所供餘黨姓名派差嚴行緝拿 
[退省庵尋秋記] 調補浙江温州府王雪廬太守琛由福建領咨來杭禀到暫假長發棧爲行轅案太守籍隷河南由壬戍進士改官閩省前因温州府徐乃秋太守呈請廻避經撫憲寥中丞咨請於總督兼轄省分揀員對調現由督憲邊潤民制軍奏請以王太守調補温府已奉諭旨准其調補一俟藩憲飭知卽當履新也○本月初五日杭省上下城喧傳頭髮巷上首阿彌陀佛弄内有女屍一口身已潰腐邑尊相騐時往觀者不下數百人該處係一片荒塲棄屍之處又在敗垣之中當時無人知覺直至初四日有某甲經過其地聞臭氣薰蒸不可向邇尋見該屍肉已腐爛蠅蚋嘬炙目不忍覩當卽知照地保報官騐屍早於空塲中搭一棚廠旁設鍋灶燒煮熱水伺候至午牌時分仁邑尊伍大令帶同刑書仵作前來升座先傳地保及某甲詢問一番隨將屍身放平用皂水洗净如法檢騐據報身上傷痕共有數處均不致命惟腰間一傷實中要害想係被人打死移屍於此邑尊卽將屍格塡明重責地保二百復傳鄰右詢問據云該屍住居萬安橋堍某墻門内披屋中數日之前聞其夫與之口角爭閙次日夫婦雙雙不知何往大約被夫打死夫亦逃往他方邑尊得供後卽令取保釋放一面由善堂備棺將屍收殮發封標識然後回署隨簽差訪拿屍夫到案再行定讞也○杭省自交秋後雨暘時若田禾大有豐盈之望詎料上月廿九雨師驟降初一日又復大雨傾盆直至初四日略放晴光初五日午後又雨至今未息在田之稻均有發芽之象將來收成恐不免大爲减色也○浙少衢嚴各屬新開金銀煤礦由杭垣富商許某招集股分開辦初則所開均是石塊現已大有轉機曰前許君回杭帶來苗樣計有十餘槓均係黄白顯見得以製煉成器爰將各苗分送各股東觀看庶不致退有後言俾免爲山九仞功虧一簣之譏也 
[四明摘要]  
　　據訪事人函云甬江全盛局信班船在鄞慈交界之小西壩江面被盜攔刦一案已兩紀報端兹聞事主監生鄔孝苞因案懸多日仍未破獲赴府上控兹將府憲程稻村太守批示照錄於下以供衆覽盜匪肆刼多贓爲害行旅實屬愍不畏法第失事處所鄞轄之大西壩與慈轄之小西壩僅隔一江水面極近設使該信船指認未確亦應會同勘辦須知飭拿贓盜卽非鄞境亦應不分畛域何得以界在毗連互相推諉候嚴飭鄞慈二縣飛速會同移營詣勘一面立卽選差幹役勒緝是案贓盜務獲究辦具報該監生卽速查開失單並匪遺各件俟會勘後應歸何縣承緝送案存查○前報鄞縣衙門日前由鎭海關提到王寳生一犯飭役管押候辦兹聞該犯王寳生於月之初八夜脱逃楊大令聞報將管役重責外飭差嚴緝未知能弋獲否 
[皖臬啓行]  
　　曹觀察秉權控已革元和縣葉懷善挾妓飲酒圖賴欠銀一案劉峴帥電調安徽臬司趙廉訪赴金陵訊理此已紀諸報章昨日安慶采訪友人來書云兼訪旣奉電檄卽於本月十一日清晨排導出轅至東關外碼頭登某輪船鼓輪東下所帶隨員二人一爲候補直隸州石直刺鎭一爲候補知府王太守詠霓 
 
 

Page 3

 
 
[觀察履新]  
　　前報載江南鹽巡道胡芸臺觀察家楨因曹觀察秉權與葉革縣懷控案經上游懸牌撤任以試用道唐觀察際昌署理斯缺觀察捧檄之下涓吉本月十一日接篆署中辦差丁役先期預備齊整屆時觀察就儀門香案前行祭門禮然後望闕行三跪九叩禮恭謝聖恩隨接篆升堂書役以次升階叩賀旣而僚屬紛紛賀喜觀察接見有差午後乘輿詣督轅投刺禀安並赴各當道處謝步迨呵殿而返已金烏欲墜玉兎將升矣 
[飭護餉鞘]  
　　松江提憲譚軍門接准蘇藩憲咨開略謂蘇省陸防各標營兵有護解餉鞘人犯等差往回盤費銀兩向由司庫撥給本年四月奉督憲札以現在裁减兵制兵數旣少應將營兵雜差蠲除差盤銀兩從本年起停放當卽飭屬移營知照在案旋准撫標城守營移奉督憲札准江西撫院德電稱裁减兵制已截止餉米營兵雜左亦一律蠲除獨餉銀過境關係緊要未便蠲除通行各營遵照以後凡遇餉鞘過境仍舊照章撥護等因移會前來本司查各營請領差兵盤費銀兩原爲護解餉犯等差之用兹奉飭餉銀過境仍撥兵護送則差盤銀一項自應照案核給其各項雜差解犯等類一律蠲除概由地方官簽差丁役辦理云云軍門因卽分行四鎭札飭標下五營叅游轉飭千百把汛額外外委一體遵照 
[回拜西員]  
　　日前美領事佑尼千君赴道署拜會一昨關道憲黄幼農觀察用全副儀仗呵殿出城直抵美領事公館回拜 
[諭改公典]  
　　英美法三租界中質棧寳泰等四十六家架本勝於公典而規避典税各捐放大質本以攘奪各典生意經蘇藩憲　悉情形以重利盤剥私開質棧有干例禁况查悉該質棧存本遠過於典當乃規避捐税並不領取帖照實屬違例併查有仁泰質棧資本最鉅應卽先行押閉著卽飭令照章改爲典當承領部帖完納捐税一面傳諭寳泰等各質棧速卽一律改爲公典不准故違黄大令接札後當卽遵飭辦理嚴飭各質鋪限期改開公典領帖完税以便詳覆云 
[騐料給照] 租界民居稠密翻造房屋年限向有定章當應修造之年先由房主咨照房客一律遷净赴工部局領取照會在翻造處創立行笆動工翻造現在法界玉露春對門迤東至法大馬路面南一帶房屋房客刻已搬盡行將動工赴工部局領照捕房查得是處房屋與寳興里同爲錦名洋行買辦程姓之業寳興里甫經竣工卽有塌屋傷人之事因攙入舊料潦草塞責所致前車可鑒務使該房主親投捕房俟打樣西人騐得果係工堅料固方准領照興造捕頭之愼重如此恐該房主無所施其伎倆矣 
[烈婦殉夫]  
　　廣東香山縣人梁雨佩年三十有六向充北洋某號魚雷船管帶中日之役船已失事梁遂賦閒携其眷屬來申賃居虹口北四川路仁智里第一百八十二號屋内邇者忽患沈疴醫藥無效延至本月十二日清晨七點鐘時溘然而逝其妻某氏悲慟欲絶料理殯殮後潜服毒藥家中人無知之者越一點鐘之久芳魂一縷奔赴泉臺家人摒擋衣衾於昨日午後盛殮舁柩往新閘廣肇山莊暫厝 
[會訊案略]  
　　日本三井洋行控華商王樹霖霍遵瑞代購繭子竟不交付以致虧耗若干日副領事平井君深造據情照會英界公堂屠别駕查得此案先由霍投上海縣署控三井買辦金仰生掯勒銀兩繼又上控道轅遂據情申詳道憲昨日午後三下鐘時黄觀察委上海縣黄大令至公堂會審平井君帶同譯員蒞廨會同大令及别駕升堂金供稱前年華歴四月王及吳桂生向行中承接繭子由霍擔保言明付定銀二百兩因卽訂定至安徽收買每擔銀八十五兩四錢嗣稱貲本不足又向行中借去二千兩及王等回來又付銀一萬兩約遲二禮拜貨到往騐與樣不符不合洋莊之用爰囑伊另行售去王等懇載往日本覓售後售見洋銀一萬二千五百餘圓合銀八千餘兩净虧銀三千五百餘兩霍等忽又控稱已向行主收有盈餘銀掯匿不交但實未收銀伊等安得誣控王供稱素與三井洋行有交情彼此均無意涉訟矣實因霍控金以致三井亦欲控告小的當此項繭子到後三井因貨不合銷令小的另售及至九月初一日繭價略漲曾有美商欲購偕至金利源棧看騐貨已不見及至棧内帳房查詢始知已於六月二十九日由三井裝運出口嗣後亦未談及盈虧小的時至三井行主並無異言至今忽然控告實因霍在縣署控金且又上控以致將小的牽涉霍供稱曾代三井晉安徽收繭言明每擔銀八十五兩五錢貨經出口豈有貨在東洋售去後反欲找還虧銀之理如伊等售得善價試問肯將盈餘銀分給乎中東官互商之下以霍不應上控至王與三井旣彼此不欲涉訟卽著出外自行理處平井君定欲向王追銀三千五百餘兩華官謂王尚欲向三井等找銀二千六百餘兩豈能反如判斷爰訂於禮拜四覆訊 
[縣案瑣誌] 西南鄉捆保錢廷貞錢希貞錢金中錢松泉等控沈秋園楊得臣等圖奪錢氏公田硬奪耟具等情前經蔣刺史飭檢兩造魚鱗册候核在案前晩刺史復訊兩造呈上板册廷貞遣子連生同希貞金中松泉等環稱田係錢氏公産求斷沈楊供不敢奪錢姓耜具願交還刺史閲册謂此田仍歸公種沈楊不得妄爭著照還耜了案兩造具結遵斷○巡鹽勇丁孫永華被張永慶羅阿大瞿和尚等毆傷由同伴羅甘亭扭獲兇手到縣喊騐兇手責押受傷人自行醫治在案兹由蔣刺史發落孫已傷痊投案供小的被私販挾嫌毆傷求懲辦羅甘亭供是見証張瞿羅同稱已蒙責不敢再犯叩沛恩施刺史以張爲首命再笞一百板著各具結斥退諭謂如再犯事定行重辦○夏月林扭施掌生施德榮叔姪至縣喊控欠租肆毆受傷求騐前晩黄大令升訊夏供在南市十六鋪小本經紀多屋一椽楊供與施月計房金一元八角有公同出入摇橽門一扇竟爲施等劈作柴燒門無關攔因之爲賊偷去烟筒茶壺等物因囑還門不依并向索租金以致遭毆求騐大令飭仵騐有微傷著自醫施掌生施德榮僉稱不敢燒去揺　欠租容措還大令謂如此細務輙敢行兇判著施掌生笞二百板與德榮父保限將欠租三日内理清遷出 
[法捕房發落瑣案]  
　　昨禮拜一鄭大令蒞捕房會同謝副捕頭發落各案命提江天輪船竊取衣包之沈阿四照原斷笞責一百板從寛斥釋○又提某烟店串竊衣服之頑童徐阿林照原斷責手心五十下從寛釋出○又提太古碼頭竊煤之李阿狗工部局棧房竊木料之馮榮生照原斷各笞一百板一併釋出○頑童孫阿品流爲匪類犯案到堂經大令責懲交其父領回管束昨日王輔文投案禀稱阿品卽小的之内姪伊父不願領回求交小的保出送回寗波交外祖家暫行收領待伊改過送回仍交其父收管大令准之飭具領狀送案存查○江北車夫馬毛記至江天輪船冒取皮箱二只車至十六鋪界爲巡街捕查無車照扣留失主跟蹤尋至將人贓一并拘由捕房解經大令訊供箱交失主具領昨日命提馬毛記到案重笞二百板還押覓保○竊犯沈順順在押患病送仁濟醫卽療治乘間逸出爲包探尋獲解經大令訊供昨日命提到案著重笞五百板押候過堂送入改過所監禁嗣因一再苦求著具改過切結覓的實保人開釋○南通州洋棚殷止元爲長江積竊劉寳林陶大等作保迭經研訊具限著交劉等到案嚴辦因屢限不交大令飭提押候嚴比昨日原保之金裕興棧遣夥楊坤楷殷妻袁氏投案叩求交保勒限飭獲大令准其保出再限五天如再頑延定予重比○盛澤人沈富春誘領同鄉有夫之婦張湯氏來滬爲開泰棧主嚴玉堂扭控經訊飭傳家屬具領沈判枷號一個月責放因在押患病送普育堂醫治昨日沈之妹壻李壽生投案遞禀聲稱沈母在家病危沈在普育堂病亦加重求准保出俟病愈交案照斷補責大令惻然憐憫著覓本租界的實保人准其保出○蟻媒方阿多烟鴇唐方氏枷期已满帶案疎枷還押候過堂發落○長江積竊徐阿四枷满責三百板還押過堂發落 
[美界捕房紀事]  
　　前晩第五號四輪馬車飛駛至百老匯路猝將第三千四百八十八號東洋車撞壞二百零七號印度捕見之將馬夫拘送捕房捕頭問悉原由令償銀洋五角○昨晨漢璧禮路第一百四十八號門牌馬車行諸馬夫在路中裝配馬車四百五十一號華捕以其有 
 
 

Page 4

 
 
違工部局章程拘馬夫某甲至捕房捕頭令罰鷹洋一圓卽行釋出○前晩江北某邑人某甲無術禦　　　　智在西華德路某姓家撬門圖竊經四百七十三號華捕拘入捕房捕頭令押至昨晨開釋○前晩有一十餘齡之女孩迷失歸途在篷路中往來彳亍經一百五十四號華捕送至捕房暫爲安置旋由西華德路楊姓領回○前日像晩甲乙丙丁四江北人相約至百老匯路王寳森京貨店購買絲巾等物價旣議成乘間竊去絲巾若干方經店夥投報捕房捕頭允爲查緝○前晩甲乙二崇明人偕赴西華德路方萬興烟館吸烟甲乘間竊取烟槍遁去旣而館主察悉其事將乙扭住欲送捕房行至中虹橋被乙挣脱髮辮而逸館主乃據情告知捕頭請派包探緝捕 
[覆吳君求賑書]  
　　疉接瑶章浣薇三復藉知淮南泰屬丁溪小海諸處需賑孔殷敝處當卽商之滬上各賑所僉云目下順直災情甚童收欵寥寥告急之書幾如雪片不得不先其所急從事北方尊示所言只得從緩再辦因未悉文旌現駐何處不克泐奉復函是以登報陳明還望大君子曲爲原諒耳順頌善安㬅福[  申報館恊賑所拜手]  
[彚解順賑]  
　　啓者前奉順天府胡大京兆電開永定河北隄漫决近畿各邑被災極重飭卽迅籌賑欵解濟等因又奉黄少司成愼之同年夏比部厚庵兄分别函囑撥助義賑當以來源奇絀未克立時湊解兹於十一日蒙申報飽助元一千兩仁濟善堂助元二千五百兩敝公所助元一千五百兩三共合成規元五千兩面交嚴筱舫觀察電請源豐潤京號就近照數呈請胡尹憲發交助賑京紳擇尤查放藉濟賑需惟是戶多欵少徧給爲難若不陸續接濟恐非救人救徹之道所望四方善長大發慈悲赶於封河前慨助鉅資俾則敬承乏後路得以分批解往拯救災黎是所至感謹一併附陳[  上海北市絲業會館籌賑公所制施則敬子英甫謹啓]  
[叩募施粥經費]  
　　啓者頃承李鍾惠大善士樂助敝堂施粥經費洋二十元是爲今冬施粥第一善愿祇領之餘仰見大善士痌瘝在抱見義勇爲曷勝感佩竊思敝堂冬令施粥及歲底給發米票兩事需費較鉅歴蒙各善士源源佽助始克有成今歲米糧騰貴需欵尤繁兼之市面清淡貧民覓食維艱將來赴廠領粥者勢必益形擁擠深恐費鉅欵絀無從挹注所望各大善士或解囊相助或在遠不遺曲賜成全多方籌措貧民幸甚敝堂幸甚[  上海六馬路仁濟善堂董事嚴信厚葉成忠楊廷杲黄宗憲等叩募]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[善堂一則]  
　　小竊張桂發由縣拿獲訊辦因病發堂服藥罔效病斃在堂由堂董查無親屬因爲棺　發義　　埋 
[南市秋聲]  
　　川沙人林阿義昨日在滬南沛灘行竊鐵條適被馬路工程局督工瞥見當卽拘獲送委　朱森庭明府　辦轉送十六鋪北局祝翼雲二尹審訉之餘判責一百板押送出　○吳金虎之子名阿根昨日在滬南大碼頭與陸金榮因爭賣蔬菜以致　　口角繼卽毆打阿根力不能敵被陸毆傷扭至十六鋪中局李蘭史二尹質訊之下判陸將阿根之傷情　療治交保了案 
[英界公堂瑣案]  
　　包探顧阿六禀稱趙錫林前因持銅質僞洋銀在倡婦林惜春家賭博解經大老爺判罰洋銀一百　小的查得其人本是某錢莊夥今已失業某日忽又至林倡處奪去銀水烟袋一枝經倡傭某氏婦扭送捕房是以解案請訊王氏訊稱小婦人在惜春小姐處傭工趙大少突然攫取水烟袋叩求給領趙供稱小的係　與府屬某邑人失業無聊不得已而出此屠别駕判管押三日○江北某邑人周阿生竊取王張氏家銀首飾四件報捕後捕頭遣包探孔阿才緝獲人贓解送至案别駕研問之下王張氏投案訴稱周原是小婦人之夫所雇車夫被竊銀飾求恩給領周供認行竊叩首求恩别駕判令笞責一百板贓給還失主○包探黄四福禀稱前日夜已就闌竊賊胡錦春竊取雲南路某姓家皮箱一口均儲綢布衣服十餘件適經小的所見拘送請究胡供稱小的係常州府屬無錫人向當駕長近因流落此間無奈行竊别駕著押候遞解回籍○包探顧阿六禀稱昨日胡惠生投捕房報稱偶然賭博忽被童嘉墀糾人在王楊氏家兇毆及至小的將童等拘獲胡卽以洋銀二十圓爲質暫行出外今未投到小的因將童及王楊氏解案請究童供稱小的與氏係親串行昨因氏家祝壽偶賭竹牌實非有意聚賭土楊氏供稱小婦人適逢三十歲生辰故邀親友歡聚以後不敢容人賭博矣别駕以胡旣未投案著將所質洋銀罰去童及王楊陳各罰洋銀十圓○包探倪順泉　稱王張氏曾雇李陳氏爲乳傭所有小孩衣飾均交李陳氏收管今忽失去衣飾數十件報捕後捕頭遣小的往查李陳氏一味抵賴因特送案　究王張氏投案申訴前情李陳氏供稱小婦人係鎭江府屬某縣人受雇哺乳實未竊物别駕著押候查明覆訊○包探孔阿才禀稱翁阿小家　板凳一條被高仁泉竊去携往五福弄求售經小的緝獲送究翁投案領贓高供稱小的係本邑人窮苦難捱初次犯竊别駕判令笞責一百　○包探韋阿尤禀稱小的緝獲迭經犯竊之周阿福諸知近日竊取沈韓生家水烟袋等物尚有布衣及各種零星未經查到失主今先送請大老爺訊究沈投案領贓周供稱小的係太倉州屬崇明縣人流落此間無依無告初犯行竊求沛宏恩别駕判令笞責四百板交韋探帶回捕房管　六個月期满遞解回籍○包探秦少卿禀稱賊犯秦小星案積如山已屢次送請大老爺遞解回籍今又潛來先後竊取錢生堂趙阿海兩家衣　五件刻經小的查獲吊出原贓解請訊究錢等兩失主投案領贓秦供稱小的確曾行竊惟求大老爺矜全蟻命别馬判令笞責二百板管押二期满仍遞解回籍○三百七十九號等華捕拘解張朱氏張羅氏顧蔣氏陳氏卽陳小寳至案同禀稱伊等均係野雞流娼沿途拉客至家恣行　穢是以拘送請懲張朱氏等娼同供稱小婦人等皆寍波人以後不敢拉客矣别駕判令各管押三日 
 
 
 

Page 11

 
 
[光緒二十九年初四日京報全錄]  
　　宫門抄○諭旨二道錄前○署陜督陶奏揀員調補知縣摺○又奏叅革知縣歸案審辦片○又奏叅革縣丞驅逐回籍片○　河總管世等奏擬奬　　河道出力人員摺○熱河都統壽奏查明現辦礦務情形摺○浙撫廖奏籌解地丁京餉片○九月初四日禮部宗人府欽天監鑲藍旗值日宗人府引見六名吏部三十三名禮部三名兵部二十九名刑部七名工部五名都察院四名通政司一名值年旗五名正黄满五名正紅漢十一名廂紅蒙二名内務府三名○麟中堂續假十日○載蕚謝授太常寺卿恩○福中堂遞遣摺○召見軍機薛允升堃　○○頭品頂戴署理陜甘總督新疆巡撫臣陶模跪奏爲揀員調補要缺知縣以裨地方恭摺仰祈聖鑒事竊據甘肅布政使曾鈢署按察使周綬會詳稱張掖縣知縣喻炎内丁憂業已截缺報部所遺係衝繁疲三項要缺例應在外調補查例載州縣應調缺出俱令於現任人員内揀選調補又調補州縣必歴俸三年以上方准揀選題調如年限未满不得以人地相需爲詞如試俸未满試署未满及試署已满未請實授並歴俸未满年限應令逐層捐免方　請調如未捐免均不准於摺内聲明違例保題等語今張掖縣係附郭最要應調之缺地界邊牆事繁任重且有駐紥重兵彈壓撫綏均關緊要非精明練逹之員不足以資治理兹於通省現任人員内逐加遴選均與此缺人地不宜惟查有秦安縣知縣劉至順年五十三歲江蘇上海縣舉人於光緒六年大挑一等以知縣用簽分甘肅遵例截留旋准咨取十年十二月初十日到省新疆防戍案内保俟補缺後以直隸州知州用補授奏安縣知縣二十一年二月十七日到任試署年满呈請實授在案查該員練逹勤能盡心民事在甘有年於該處風土民情最爲熟悉前署寍夏張掖等縣辦理諸臻妥協以之調補張掖縣知縣實堪勝任人地極其相宜會詳請奏前來臣查該員劉至順守潔才優辦事穩練合無仰懇天恩俯念要缺需員准以秦安縣知縣劉至順調補張掖縣知縣實於地方有裨如蒙俞允銜缺相當毋庸送部引見該員在各任内並無叅罰案件謹恭摺具陳伏乞皇上聖鑒訓示再該員試署年满本在張掖縣開缺以先而呈請實授在後歴俸亦未满三年已飭照例逐層捐免所遺秦安縣知縣係簡缺甘省現有應補人員應請扣留外補合併聲明謹奉奏硃批勅部議奏欽此○○陶模片再據署皋蘭縣知縣姚世貞禀報本年七月二十日據余起昌喊稱伊嫡長兄余起鴻因父殁爭分家財未遂雇　多人强搬寓所靈柩衣物致伊生母張氏庶母陳氏均被所傷惟時另有遣散營勇乘間擁進行强刦奪伊繼母余石氏亦被所傷等情經該縣前往勘騐屬實登時拿獲夏得華曾茂林王有得李玉山並余起鴻到案餘俱逃跑經臣批飭臬司轉飭蘭州府迅卽提犯審明孰是余起鴻雇倩孰是乘間刦毆分别照例詳辦並令嚴拿在逃各犯務獲究辦外查余起鴻曾保同知銜分省儘先補用知縣自應先行叅革歸案審辦據藩臬兩司會詳請奏前來相應請旨將同知銜分省儘先補用知縣余起鴻先行革職以便歸案審辦謹附片具陳伏乞聖鑒訓示施行謹奉奏硃批著照所請該部知道欽此○○陶模片再知縣用分省卽補縣丞王植山在駐防甘肅巴燕戎格之新疆撫標練軍提督蘇貴興營次辦理文案屢向所轄各營需索銀物稍不遂意卽揚言禀撤恐嚇多端又在營販貨圖利一味貪婪據各該營管帶張宗又賀福春等揭禀前來經臣委查屬實未便稍涉姑容相應請旨將知縣用分省卽補縣丞王植山卽行革職驅逐回籍不准投効别營以示懲儆而肅軍政謹會同署新疆撫臣饒應祺附片具陳伏乞聖鑒訓示謹奉奏硃批着照所請吏部知道欽此○○熱河正總管奴才世綱副總管奴才英麟跪奏爲遵旨擬奬監挖河道出力人員恭摺奏聞仰祈聖鑒事竊奴才等前因殊恩裳撥土米挑挖園内湖塘水旱河道將各工完竣並請旨飭由熱河道庫籌撥欵項以備按年疏濬其在工出力人員籲懇天恩賞給奬叙等因於七月二十四日具奏八月初五日隨摺奉到硃批著照所請該衙門知道單併發欽此奴才等跪讀之下欽感莫名仰見我皇上微勞必錄之至意遵卽恭錄諭旨移咨熱河都統轉飭兵備道遵辦俟准該都統以何欵籌撥由奴才等再行覆奏請旨遵行伏查該監督苑副等自派督工以來因知以米抵工原冀接濟兵艱無不仰感皇仁呈請不領薪水今逾年之久未敢稍懈所挖各河工歸實濟項不虚糜實與園内近水殿座大有裨益奴才等逐加詳核擇其尢爲勤奮者仰懇恩施所有在事之護軍叅領銜監督苑丞毓純副護軍叅領銜監督苑丞蕃昌裕恭擬請賞加武備院卿銜委護軍叅領銜六品苑副裕厚尤爲出力之六品苑副雙魁擬請賞加副護軍叅領銜六品苑副百年開慶崇蔭秀文毓廷六品千總明秀恩貢六品銜七品千總裕寛護軍校銜八品千總景清均擬請賞加委護軍叅領銜其次出力員弁由奴才等量給奬叙庶於鴻慈優渥之中仍寓愼重名器之意除將該員等履歴咨報内務府查照外所有遵旨擬奬　挖河道出力人員各緣由是否有當謹恭摺具奏伏乞皇上聖鑒訓示爲此謹奉奏硃批該衙門議奏欽此○○奴才　室壽蔭跪奏爲查明熱河礦務並現辦情形恭摺具陳仰祈聖鑒事竊奴才欽奉諭旨訪查金銀礦地設法興辦以供國用等因欽此遵查熱河礦務招商採辦始自咸豐三年當經奏定章程儘採儘解並無定額每得沙煉銀一兩以十成計算以三成爲正課以三分爲耗銀以一分爲解費餘銀歸商工本礦　豐旺加增課額沙綫隱閉奏明封禁其蒙古地方各礦得銀亦按十成計算係以二成五分爲正課三分五釐爲耗銀一分五釐爲解費一成爲蒙旗抽分如礦係民地按畝給予地價蒙古地畝則給帛分民礦設局招商由熱河道給照詳明都統核辦蒙古旗分之礦由各該旗自行招商呈明都統給照升課民礦誅銀解交熱河道衙門兌收聽候撥用蒙古礦硃解交都統衙門兌收就近抵撥兵餉年終統歸都統奏銷其金礦係由商人易換銀兩照章納課銅鉛各礦抽收課耗派員解交戶部兌收餘銅餘鉛官爲收買併解部庫此係熱河礦務例章歴久遵行在案先年開採之礦如承德府屬之遍山線窒溝等處銀礦　泉州屬之錫蠟片銀瀇銀洞子溝銅礦豐寗縣屬之牛圈子溝銀鉛並出之礦喀拉沁王旗土槽子羅圈溝蒙古銀礦喀接　中旂蒙古金礦均經先後奏明力課嗣因洞老山空或商力未逮陸續奏明封禁僅有遍山綫土槽子兩處升課銀礦前因商力不支經直隸總督李鴻章派員前來接辦照依舊章按年納課曾經奏明立案此外尚有補用道徐潤請開平泉州屬之轉山子建昌縣屬之金廠溝梁候補道李宗岱請開灤平縣之寛溝豐寍縣之大　子等處金礦均因出沙不旺尚未具報升課並有翁牛特王旗呈報開採該旗之紅花溝水泉子溝拐棒溝等處金礦機器尚未運到已經奴才札飭催令赶緊興工開採奴才於欽奉諭旨後卽分飭所屬及蒙古各旗欽遵辦理並派委熱河道湍多布爲督辦承德府知府福謙爲幫辦候補知縣繆桂榮爲總辦令其廣爲跴勘無論金銀凡有可採之區迅速呈明開辦其奴才衙門經理礦務奏咨事宜以及稽核礦課仍照舊章責成理刑司員認眞經理以昭詳愼兹據熱河道湍多布轉據總辦委員繆桂榮以勘得建昌縣屬之各里各並與寗連界雙山子斬陽縣屬之五家子等處金礦均可開採詳請核辦前來現當庫欵支絀旣有可採之區自應卽時興辦期收實效而　利源除現在升課之遍山綫土槽子曁已經呈明開辦各礦照依舊章另行辦理外所有各里各雙山子五家子等處金礦卽由該道府責成總辦委員繆桂榮廣招商賈多集資本刻期興工認眞採辦奴才仍不時催查予限一年之内卽行照章奏明升課至熱河地方煤礦向係奏明辦理由熱河道給照按年納課其已經領照納課之礦毋庸再行查辦凡有可開之煤礦一併　勘試辦除分飭遵辦汗并飭所屬　各蒙旗上緊查勘無論何礦凡有可採之區迅速招商呈明採辦外所有現辦　務情形理合恭摺具陳伏乞皇上聖鑒謹奉奏硃批知道了著卽督飭委員等認眞開採以興利源欽此○○廖壽豐片再戶部奏撥浙江本年地丁京餉銀四十萬兩業經先　四批籌解銀二十萬兩兹據布政使龍錫慶詳稱第五批京餉動支光緒二十二年地丁銀五萬兩派委海寍州州判署任候補知縣憐　　解　滬附搭輪鉛運津解京交納寺情詳請奏咨前來臣覆核無異除分咨查照撥護並取起程日期咨報外理合附片具奏伏乞聖鑒謹奉奏硃批戶部知道欽此 
 
 

Page 12

 
 
[光緒二十二年九月初五日京報全錄]  
　　宫門抄○諭旨四道錄前○江督劉等奏揀員調補知縣摺○湘撫陳奏知縣人地未宜　員對調摺○又奏道員兼襲男爵給咨引見緣由片○湖督張等奏繁缺知縣揀員請補摺○湘學政江奏歲試岳常灃三屬　辰沅永　　　併考兼舉行選　情形摺○鄂撫譚奏委署知府片○九月初五日兵部太常寺太僕寺八旗兩翼值日兵部引見二十八　　　　　二名○　　勒假满　　安○召見軍機徐樹銘○○頭品頂戴兩江總督臣劉坤一兵部侍郎江蘇巡撫臣趙舒　錫　奏爲　員調補　河要缺知縣恭摺仰祈聖鑒事竊甘泉縣知縣汪懋琨於光緒二十年九月二十日丁憂開缺應歸九月分截缺所　　缺係衝繁　　四項兼全沿河要缺例應在外揀補該縣係附郭首邑政務殷繁巡防撫綏在在均關緊要非精明幹練之員不足以資治理臣等於　省現任知縣内逐加遴選查有碍山縣知縣陳守晸年三十八歲湖南舉人光緒十六年庚寅恩科進士引見奉旨以知縣卽用欽此籖分直隸捐離原省改指江蘇八月到省十八年奏補碭山縣知縣經部覆准十九年三月到任二十年遵例報捐歴俸是年調署豐縣十月交卸碭山縣事到豐縣任前在碭山任内並無承緝盜案已起降調革職叅限應行議抵之案復查該員爲守皆優熟悉河務以之調補甘泉縣要缺知縣洵堪勝任與例亦屬相符據江寗布政使瑞璋等會詳請奏前來臣等往返函商意見相同合無仰懇天恩俯念員缺緊要准以碭山縣陳守晸調補甘泉縣知縣實於河工地方均有裨益如蒙俞允該員係現任知縣請調知縣銜缺相當毋庸送部引見所遺碭山縣知縣員缺除俟接准截缺部覆另行遴員請補外謹會同漕運總督臣松椿合詞恭摺具陳伏乞皇上聖鑒訓示謹奉奏硃批吏部議奏欽此○○頭品頂戴湖南巡撫臣陳寳箴跪奏爲選缺知縣人地未宜互相對調以資治理恭摺仰祈聖鑒事竊照知縣身膺民社經理地方庶務責任綦重臣與兩司於所屬州縣中隨時留心考察務求人地相宜於民生有所裨益兹查臨湘縣雖屬選缺爲湘省四境要道界連湖北江西地居衝要政務殷繁非精明幹練之員未易勝任查有東安縣知縣吳鼎榮年四十一歲安徽合肥縣人由附監生遵鄭工例在部庫報捐知縣遇缺先選用光緒十六年九月簽掣湖南東安縣知縣十月十五日引見奉旨准其補授欽此旋在直隸賑捐案内請奬同知銜領憑起程十七年二月二十七日到省八月二十六日到任試俸三年期满詳請銷去試棒在案該員　鼎榮才具通敏辦事勤能以之調補臨湘縣知縣洵堪勝任所遺東安縣知縣爲部選簡缺民情簡樸較爲易治查有臨湘縣知縣劉鳳綸年五十六歲湖北興國縣人由廪生中式同治三年甲子科本省　試舉人考充景山官學教習十三年甲戌科會試中式進士引見奉旨改爲翰林院庶吉士欽此光緒二年散館以知縣卽用籖選山東蒙陸縣知縣親老告近改選江西鉛山縣知縣遵例報捐同知銜十月到江三年正月到任七年呈請終養開缺回籍九年丁憂十四年服闋起　十六年請咨赴部引見奉旨著不必坐補原缺欽此十七年正月籖選湖南臨湘縣知縣領憑起程五月十一日到省十月十二日　　該員劉鳳綸操守不苟勤愼恤民以之調補東安縣知縣亦堪勝任據布政使何樞按察使俞廉三會詳前來相應請旨准以東　　知縣吳鼎榮調補臨湘縣卽以臨湘縣知縣劉鳳綸　補東安縣知縣如此互相對調一轉移間人地各得其宜於地方實有裨　　員等均係現任知縣選缺互相對調缺分相當任内均無承追督催展叅處分俱毋庸送部引見理合會同湖廣總督臣張之洞恭　其奏伏乞皇上聖鑒勅部核覆施行謹奉奏硃批吏部議奏欽此○○陳寳箴片再查定例公侯伯子男爵如應襲之　　六品以上文職請兼襲者兵部帶領引見時或照例承襲或令以原官兼襲恭候欽定等語兹據湖南善化縣知縣顧玉成詳　　員職銜請兼龔二等男爵楊汝榮禀稱故父楊玉科於咸豐初年由雲南督兵剿賊薦保花　頭品頂戴瑚松額巴圖魯歴補雲南　　廣西右江等鎭兼署雲南提督廣西陸路提督同治十一年規復雲南大理府等處案内奉上諭賞穿黄馬褂並賞給一品封典十　年擒獲僞大元帥杜文秀案内奉上諭賞給騎都尉世職旋克復騰越廳城案内奉上諭著賞加雲騎尉世職於全滇肅清案内　　上諭雲南開化鎭總兵楊玉科前賞騎都尉加恩改爲一等輕車都尉世職又因堂叔把總楊大奇攻雲龍州陣亡千總楊福順千　銜把總楊文均在永平縣陣亡各給雲騎尉均無嗣承襲例以楊玉科一人兼之當經呈明併襲二等男爵蒙頒發廕襲各代勅　　案光緒六年被議開缺經兩江總督臣劉坤一奏請改留兩江差委九年報効銀二萬兩奬叙幼子楊汝榮道員職銜十年經前湖南　臣潘鼎新咨調帶兵馳赴越南十一年在文淵府中砲陣亡奉上諭加贈太子少保銜給騎都尉兼一雲騎尉襲次完時給予恩騎尉世襲罔替等因欽此欽遵在案緣伊長子楊汝能兼襲已故次子楊汝康二品廕生由鹽連同職銜兼襲騎都尉兼一雲騎尉令伊　　楊汝榮以道員職銜請兼襲二等男爵請給咨赴部引見詳請具奏前來臣覆查無異除繕給咨批飭該員赴部引見並將册　　都外理合附片陳明伏乞聖鑒謹奉奏硃批該部知道欽此○○頭品頂戴湖廣總督臣張之洞頭品頂戴湖北巡撫臣譚　洵跪奏爲繁缺知縣揀員請補恭摺具陳仰祈聖鑒事竊臣等接准勅部咨湖北天門縣知縣邵世恩選授四川保寗府知縣於光緒二十二年四月二十九日奉旨坐五日行文按照限减半計算應扣至二十二年五月二十九日爲開缺日期歸五月分截缺係　缺應照例揀員請補查便載知縣應調缺出於現任人員内揀選調補如果實無合例堪調之員准以奉旨命往及曾任實缺候補　進士卽用人員酌量補用等語今天門縣知縣係衝繁難兼三要缺地廣賦繁並有隄工要務催科撫字籌辦修防在在均開緊要非精明練逹之員難期勝任臣等在於通省實缺知縣内逐加遴選非現居要地卽人地不宜實無合例堪調之員惟查有卽用知縣梁保仁年五十三歲浙江新昌縣人由增生應光緒二年内子科本省鄉試中式第八十二名舉人内戌科會試中式貢士補應十六年庚寅恩科殿試三甲進士朝考二等是年五月初八日引見初十日奉旨以知縣卽用簽掣湖北十月初五日到省查該員梁保仁品行端方才識練逹以之請補天門縣知縣要缺洵堪勝任惟調缺請補與例稍有未符但人地　在相需例得專摺奏請合無仰懇天恩俯念天門縣知縣員缺緊要准以卽用知縣梁保仁補授實於地方吏治大有裨益再　員係卽用知縣請補知縣銜缺相當毋庸送部引見據湖北布政使王之春按察使惲祖翼會詳前來謹合詞恭摺具陳伏祈皇上聖鑒勅部核覆施行謹奉奏硃批吏部議奏欽此○○湖南學政翰林院編修臣江標跪奏爲歲試岳常澧三屬並辰沅永靖四屬歲科並考文武生童兼舉行選拔試竣回省情形恭摺仰祈聖鑒事竊牙上年考試長沙府畢後於九月初一日將已試南路各屬情形恭摺具陳欽奉硃批知道了欽此自上年十月出棚往試岳州旋往澧州常德辰州永順沅州靖州六屬五月二十日除岳　常三屬歲試事畢外並將辰沅永靖四屬歲科並考文武生童兼舉行選拔事竣六月初四日回省所試各　文事武備皆極請求如額取進之外尚多清通可造之才南洲廳初次附考灃州試棚卽覺人多額少已經督撫臣會同具奏候旨加額在案四屬選拔之士亦皆如格擇其文優品端策論頗能曉暢古今切中時務者湘中士子屢經前學臣啓導在先復有鄉哲遺型默資教迪雖村僻孤儒亦多好學臣之所至惟恐甄錄之不盡不敢言搜採之惟艱　今皇上首重育才廣徵新學湘中有志之士聞風奮起講貫情殷臣亦爲之破除積習多方開導以期仰副聖主作育人才之　意再臣經過地方雨暘應時農田可卜有　民情極爲安謐堪以上慰　　臣卽於六月初七日科考長沙府屬下月出棚科試岳常澧　處以次徧及各屬所有臣現試岳常澧三屬　試完竣並辰沅永　歲科併考兼舉行選拔情形理合繕摺具陳伏乞皇上聖鑒謹奉奏硃批知道了欽此○○譚繼洵片再武昌府知府李方豫在任病故除另行恭疏題報開缺外所遺該府篆務應卽　員接署以重職守查有候補班補用知府施紀雲才識明練奮勉有爲堪以署理據湖北布政使王之春按察使惲祖翼會同具詳前來除檄飭遵照外謹會同督臣張之洞附片具陳伏乞聖鑒謹奉奏硃批吏部知道欽此 
 
