# 1890 - 227 - 4906227

 

Page 1

 
 
[附送放生局募捐册啓]  
　　上海大南門外設有放生局除收養牛羊蛙龜等生物外凡施醫等事無不次第舉行無如經費支絀不得不爲將伯之呼今製就捐册托本舘　今日隨報分送凡見此册者　無多少隨力輸助俾善事有資則亦仁人之用心也此佈 
[二百三十四號書報告白] [  點石齋啓]  
　　印度所屬之孟俄地方有以全家婦女十八人不論尊卑長幼盡嫁與一現年不過十齡之幼孩者其合卺時誠大有可觀也他若杭垣之　　逐疫寗　之雷殛妖狐南　有富翁竊蔬鎭海有賭徒斷指或烈婦殉夫于地下或愚民歸化於漢臯或以樍惡而罹殃或昧先機而遭禍皆足以覘世道而驗人心後仍附閨媛圖説准於初六日出售此佈 
[出售上等洋皀] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠來　則各埠賣報處各申昌均有此　　　製時用水甚少故製成之後堅緊耐久與衆不同有欲澡身而浴德者盍早購取乎 
[書總理衙門奏請給奬遊歴人員疏後]  
　　今日之天下猶戰國之天下也昔者秦儀之徒以約從連橫之説馳騁於七王掉三寸之舌可以易干戈以爼豆亦可以化玉帛爲兵戎雖朝秦暮楚心術不純然其於當日之山川險阻國政得失以及夫人情之所愛所忌兵力之孰强孰弱無一不揣摹熟習因能投以所忌誘以所愛時而恃强陵弱時而并弱拒强以諸王之驕奢縱恣亦不得不聽其指使後之人雖曰羞爲秦儀然六國之亡究因從約不固是秦儀之心固不足取而秦儀之才則未嘗不可取也中外自通商以來保守和局相安無事雖間有兵戎相見旋亦言歸於好然開疆拓地之志兼弱攻味之心何國無之荀不先事預防和局豈能常保於是見諸國一材一技有可以勝我者無不竭力仿行又以求之本國恐未得其詳因派遣幼童出洋往學以冀見聞習熟收日後臂指之用未幾各幼童就其性質學漸有成一旦召之回國而夷考具學仍屬形似而不是神似不過性情脾氣大有似乎西人語言則操西音文字則從西法問以山川險阻國政得失人情愛忌兵力强弱則茫然不知所知者不過遊戲之事如打彈子按洋琴或能跳舞歌詠如是而已當軸者知幼童出洋不過使中國多一西人初無濟於實用於是别籌善法謂幼童血氣未定易於變遷且素非讀書明理之人卽學業有成亦難任用欲中西並行而不悖非正途人員不可朝廷因命京中各衙門舉薦遊歴之員旣舉之後又一再考試而後使之遊歴外洋或講求其製造或身習其技藝或訪求其政令得失兵力强弱而紀於書或圖其山川形勢與海道遠近日後回國所習何業所精何器所著何書悉呈總理衙門擇其尤者奏請給奬今者遊歴諸員有已回者莫不以其所得献諸當軸亦有進呈　御覽者朝廷欲鼓勵人才念諸員王事勤勞馳驅異域均予超遷優給奬賞且聞有續派之説後來者更形踴躍中國之於西法可謂扼要以圖矣夫泰西之開疆闢土者欲侵何國欲奪何地發一旅之師長驅直入如駕輕車而就熟路事甚易也數日之間得地若干數年之内立埠若干因是而漸底於廣大日致於富强其故何哉雖由於輪舶迅速火器精練亦遊歴之功有以助之也人第見其成功之速而不知其所以成此功者實亦非一朝一夕之事欲謀何地先必使人窺其地勢險夷人情强弱道里遠近出入難易一一熟諳於胸中一一編紀於册籍　後謀定而動按圖而索故成功速也由是以觀遊歴之功不亦大乎中國之人不憚風濤之險而遠出重洋者通商以前亦已有之特其人多遊手無業之人拚此一身以期餬口而已無有爲大局計者近年以來簡放欽使挈帶隨員參賛等人遠駐外洋各國於是文學之士有好遊者咸願相從而去而欽使出洋所帶本無多人參贊隨員等官又皆各有所事自顧　成何暇旁及苟於所駐地方山川風物稍有領悟已屬留心時事之員又豈　恣情遊歴盖朝廷本不欲馳域外之觀故不以此事爲急然不身經其地目擊其形懸揣而虚擬之而欲明悉殊方異域之風土人情是不食而求飽也雖秦儀當日亦必有所不能盖遊歴者必採風問俗日廣見聞耳目所及雖一山一水之微一物一名之細山川形勢何處可通何處可斷風俗人情何國相同何國殊異無論大綱細目均期毫髮無遺正不但探聽某國砲船如何堅固某國鐵甲若何堅强而已也今者諸員固能各献所長著書呈進然吾竊有疑焉筆墨一道難上而可喜易悦而自足與西人之文字實有不同西人有音必有字凡可言者無不可書中國雖有生花妙筆然天下事實有筆墨所不能形容者昔人謂胸膈間物不能出以相示夫豈盡胸膈間哉卽耳目所及亦雖一一寫焉孔子晚年始作六經孟子皇皇不暇著書卽秦儀之徒亦未聞有秘本相授受盖曲折之處固難以筆墨罄也然則所謂遊歴所及皆筆於書亦僅其皮毛耳雖然不能罄於筆者不難見之於事則吾且觀諸公日後之設施矣 
[紫禁簪毫]  
　　内廷方略館示傳吏部送到漢謄錄楊文鼎唐文治時又新翁昭泰鄭崧生韓啓酉何慶緒翟洪銓八員務於七月初一日辰刻親身赴館騐到勿悞○新授浙江按察使龔仰蘧廉訪照瑗遵旨入都陛見旣抵京師暫假東安門外賢良禪院小駐綰備安摺二分膳牌二面於六月二十三日子刻齎呈奏事軍機二處遞呈御覽隨於丑刻趨詣西苑門外少頃由内傳令龔照瑗於第二起入覲垂詢畢仍回禪院午後驅車赴各處禀安○神機營馬步各隊在南苑東北偏建葢營壘十六所以備春秋兩季駐苑各隊官兵得所棲止兹遭大雨山河並漲苑中一片汪洋各營房相率倒坍其屹峙者已寥落若晨星現在營内外水尚未消經看營官兵將冲塌情形分報本隊一俟水退先由本隊派員查勘然後咨報總理營務處查估興修○吏部爲示傳事所有分發浙江卽補道丁彥等三十五員本部定於六月二十一日辰刻給照相應傳示該員等務於是日親身赴部領照勿得違悞○湖北巡撫譚中丞繼洵與湖北候補道李觀察壽蓉係兒女姻親未便同官一省應照例令官小者廻避已由吏部將觀察改掣别省歸本班候補矣○禮部爲知照事所有各直省遞到萬壽賀表例由本部派員於六月二十六日丑刻彚送内閣呈遞届期表亭進東長安門天安門端門至午門前由本部官齎送内閣相應知照景運門轉飭各該門值班官兵届時啓開正門○皇上二旬 
 
 

Page 2

 
 
萬壽慶典特改於南海純一齋率王大臣觀劇預期昇平署奉　諭演唱新戲應需行頭彩切向正陽門外盔頭作定製運入西長安門繞出西闕門至昇平署交納以便進送海内優伶應需冠帶裝貯大圓籠一百具彩切中有新式龍螭蛟鼉魚鼈兎象鳳鹿鶴駝獅虎豹等小者高六尺大者高丈餘並有蘋菓樹桃樹杏樹宛若眞形沿途行人莫不以一開眼界爲幸云○科布多蒙古參賛大臣喀爾喀車臣漢札薩克郡王車林多爾濟前因患病迭次請假調理刻下病未見輕而叅贊一差事繁責重未便再行續假致曠職守已由叅賛沙大臣派員查騐屬實取具切結據情入奏恩准開缺矣 
[遣員致祭]  
　　本年七月十五日中元節例應特遣王公分謁東西各陵寢讀文致祭先期繕本進呈奉旨派出王公銜名照錄於後致祭昭西陵遣和碩睿親王魁斌行禮致祭孝陵遣奉恩輔國公榮頤行禮致祭孝東陵遣奉恩輔國公載帛行禮致祭景陵遣奉恩輔國公溥齡行禮致祭泰陵遣和碩莊親王載勛行禮致祭泰東陵遣奉恩鎭國公載卓行禮致祭裕陵遣奉恩鎭國公麟嘉行禮致祭昌陵遣奉恩鎭國公榮毓行禮致祭昌西陵遣奉恩輔國公意普行禮致祭慕陵擬遣和碩肅親王隆懃奉旨改遣郡王銜多羅貝勒載瀅行禮致祭墓東陵遣奉恩輔國公奎瑛行禮致祭定陵擬遣和碩鄭親王凱泰奉旨改遣多羅貝勒載澍行禮致祭普祥峪定東陵擬遣和碩鄭親王凱泰奉旨改遣多羅貝勒載　行禮致祭惠陵擬親王銜多羅克勤郡王晉祺奉旨改遣貝勒銜固山貝子弈謨行禮致祭端慧皇太子園寢遣奉恩輔國公先裕行禮致祭莊順皇貴妃園寢擬遣和碩肅親王隆懃奉旨改遣郡王銜多羅貝勒載瀅行禮欽此 
[驚散鴛鴦]  
　　前報蘇城來遠橋刷染店爲兩代寡婦所開已閲多年忽於六月中旬二鼓時地方官親詣封閉將店主婦帶署嚴訊云云近悉其寡媳小字阿聚空閨寂寞不惯無郎加以生成嫵媚作態弄嬌攀紅杏於墻頭飛靑禽於月下事遂有不可問者初時問津者祗賈人子後與某公子有　臂盟兩情繾綣一氣氤氲某公子遂流連忘反不復顧家以爲漢帝温柔鄉不是過也詎料機事不密春色難藏爲公子之叔偵知先將公子擒住處以家法面密禀官憲將寡婦拘押聞將發往清節堂未知果否 
[委署叅將]  
　　臺中叅將缺出劉省三宮保以現任艋舺營叅府陳夑堂協戎友定往署所遺艋舺營一缺委行營中軍周雨亭協戎起鳳兼署協戎在臺數年於風土人情素稱熟悉前曾署理是缺將及兩載臺民有口皆碑莫不畏如神明敬如父母此次重理斯篆在大憲固以協戎爲駕輕就熟而臺且亦以手加額共慶使君之重蒞也 
[赤嵌秋雲]  
　　京師新設會典館行文劉省三爵宮保擬調西學堂學生數名前往應用業登前報嗣因西學堂提調雷頴生太守接信後會同洋文教習轄君治臣商議應派何人調往轄君以會典館所用學生須善繪圖測量等事臺地學堂創設不過三載諸生造就尚淺派去恐不合用當卽禀明宮保備文回覆矣○官醫局差遣委員劉君竹軒粤東人也素精歧黃尤善播種洋痘今歲春夏間臺地痘花盛行一或不愼卽成不起諸醫爲之束手賴劉君依法施種活孩無算臺民一時竟指爲萬家生佛云○全臺機器製造廠設在郡城北門外所用工匠多有携帶家眷在廠之左近僦壓居住者工首史某丹陽人素不安分妻尤刁猾隣佑莫不遭其魚肉有張某者亦廠内工匠也典史僅隔一壁受害尤深懼其兇惡常欲遷徙因循未果上月十二日史妻與張妻因紥墻外竹籬彼此各爭界限兩不相下久之聲色漸厲終且用武史妻力大將張揪住手持木柴亂打并將張右手無名小指咬斷血流如注立時昏倒於地不省人事觀者咸抱不平勸張赴縣喊控史自知理屈現懇某局員出爲調停不知能免涉訟否○上月朔臺北忽起大風民间房屋及海口船隻因此遭難者不可勝計同時有中路林統領雇定帆船數隻專赴福建裝運鐵路所需枕木時已進口被風打散船身亦壞幸有彼處差遣委員陳群傑夫不避艱險　府城星夜馳赴滬尾設法救援未知有裨於事否○莊守齋觀察春閒在臺仙逝兹由其長公子兆銘觀察擇日開弔扶櫬發引乘駕時快　前往上海先期具禀撫轅請領護照眷屬僕從人等大小十七人動用器具共三百三十餘件業由劉省三宮保發給護照一面飭知商務局　駕時管駕陸郡永茂妥爲照料云 
[江隄告警]  
　　九江秋汛較夏汛又高數尺浸及山麓田禾多淹浸水中下游北岸同仁隄歸德化黃梅宿松三縣分轄長數百丈外攔江水内濵大湖必須鞏固堅牢庶三邑圩民得免洪流泛濫一經潰决則其勢如建瓴而下灌入内湖不特三邑大小四十八圩盡成澤國卽接壤之靳州廣濟望江太湖等七邑亦俱不免興歎其魚目下江水陡高隄外江灘又經風浪剝蝕坍塌數十丈水頭已近隄身各紳者禀報地方官委員履勘一面派民夫就隄身尤險處築一水囤以備隄土倒坍德化縣張玉珊明府復據情禀明鎭道府各憲上月二十七日朱春山鎭軍已派弁兵十數名前往勘估工程擬調營兵搶築云 
[邗江官報]  
　　六月二十八日户部繆副郎佑孫之太夫人帨辰官紳均往祝嘏衣冠輿馬　溢門前二十九日屈鹺尹壽椿委解金陵餉起程三十日江西陳遊戎有明解餉來揚 
[懸賞購]  
　　署理揚州甘泉縣朱大令查接官卷内春　有周墅鄉地保高淦報稱坊民呂德岐强嘉元稱伊等在該鄉陳家甸租賃陳永經店房開設雜貨布店强嘉元眷屬與陳姓同住後進三月初八夜三更時被匪持械撞開店門進内分赴各房搜刼布匹錢洋衣物嘉元喊捕並被拒傷携贓逃逸囑身轉報等情往查屬實追捕無蹝叩請勘緝訊究並據事主之兄文生呂書雲等同報到縣經前縣會營勘騐飭緝詳報在案今贓仍未獲誠恐匪類遠颺遂懸賞購求有能拿獲此案正匪眞贓者給以重賞聞風報信者賞有差似此賞罰嚴明想該匪定難逍遥法外矣 
[漢臬瑣志]  
　　漢口訪事人來信云江潮日漲水溢通衢人心惶惶憂形於色六月二十六日恭逢萬壽節期黎明時各官咸朝服朝冠呼嵩祝嘏水忽退去二尺許人可隨意往來一時　舞懽呼咸謂非　聖天子福與天齊何以得此○有某生行過小董家一地痞在簷下設竹牀偃臥伸腿觸之反言被生所碰吊諸街栅肆意辱毆毆畢復戟指語之曰爾豈有眼無珠不認得咱老子卽康小旺乎適地保見而喝散生遂據情訟於漢陽縣縣尊拘康令生辨認並非兇毆之人釋之使出再飭地保詳查則該痞實係尹淦而嫁禍於康乃復飭役緝拿以待重加懲創 
[閩省官報]  
　　知縣李瑄奉委詔浦鹽厘局務知縣彭光德禀明進發審局學習鹽塲馬麟丕卸辦邵武官運局府經史鑑清禀接辦税厘局核算比較差知府傅以禮奉委兼辦交代局務知縣顧芝委辦瘍嶺厘務知縣李樹敏委辦尚幹保甲局藩轅牌示龍嚴州吏目顔寳儀告病遺缺查有捐納試用州吏目揭裕壎輪應請補同知劉鈞由竹崎解犯禀到知府聶元龍禀謝留閩註册飭知 
[蕪湖官報]  
　　蕪湖道　端甫觀察因公赴省上月二十三日事畢回蕪屬下各員咸往洋碼頭迎迓○今春成觀察札委前辦保甲局務之鄭子煊二尹管解蕪湖鈔關京餉赴都兹已遄回禀銷差使觀察札会仍辦保甲以收駕輕就熟之功二尹謝委後隨於上月二十六日進局視事○電報局委員龔佐臣大令於六月二十六日晚忽起痰厥之症未及天明卽逝世想又須另委賢員矣 
[縣示彚登]  
　　欽加同知銜正任江甯縣調署松江府上海縣正堂加十級紀錄十次陸爲出示嚴禁示照得滬上男女苟合者名爲姘頭 
 
 

Page 3

 
 
冒充夫婦迨至中途心離或男欲去而女不捨或女欲分而男相持則又有所謂拆姘頭者明目張胆居然告官此在租界則外來婦女爲較多而地鄉寡居及有夫之婦未婚之女亦間或沾染此習廉恥掃地淫蕩成風絶不知名節大義爲何物風俗之壞一至於此言之切齒要知苟合卽屬犯姦罪應柳杖姦婦杖决枷贖姦夫枷杖並决其有情節重則加重懲辦男女所得銀錢卽係彼此俱罪之贓例應照追入官國法森嚴不能曲貸本縣非不知積習忆深未必文告功能挽救惟有隨時隨事從嚴懲辦俾知儆戒第不忍不教而誅合行出示曉諭爲此示仰城鄉租界居民地甲人等一體知悉嗣後如有無恥男女仍前姘識者定照犯姦例加重治罪隣佑地甲知而不首一併提究男女如有銀錢出入照追入官爾等勿稍玩視以身試法其各凛遵毋違特示○上海縣示一拿拐匪或拐婦女或拐幼孩或積惯窩留販賣拿獲分别重辦一拿局賭奸匪設局誘賭妓寮客棧民家窩留拿獲一併重辦一拿蟻媒或誘逼孀婦再醮或串賣有夫婦女如拿獲重辦一拿臺基野鷄婦女賣姦臺基窩姦分肥拿獲重辦以上四項除訪拿外仍責成地甲隣右互相覺察知而不首一併提究其各遵照毋違特示 
[急痧宜愼]  
　　邇來本邑各租界中及城廂内外多有患急痧者醫家巧立名目或謂之子午痧或謂之𤻋螺痧昨聞英界祥春里蘇婦阿彩德豐里某氏法界公館馬路西首王氏皆患此而斃當未病之際俱於食麫後卽食西瓜亦或先食西瓜而後食麫以致街談巷議咸謂西瓜與麫不可連食食則必身亡更有江湖賣藥之徒聞有𤻋螺痧之名遂妄謂以田螺套指尖可撩斯疾甚至居爲奇貨一螺竟售洋半元不知發痧時指上螺紋頓縮俗故謂爲𤻋螺與水中之螺毫無關涉且痧皆由寒氣凝結而起西醫用寒暑針測量腹内平人升至九十七八度多或百度患重痧者祗八十度其爲寒症不問可知田螺生水中其性寒甚奈何竟以寒濟寒乎敬告諸君尚其審愼 
[連斃四命]  
　　本邑南市水神閣碼頭甲乙丙丁四找夫前日清晨尚在工作午膳後甲乙同患吐瀉丙丁爲之施救延至四點鐘後俱赴重泉至傍晚時丙亦染病逾時而斃丁見此情形意欲收拾行囊遷居别處忽呼腹痛不能動彈延至晚間九點鐘亦卽溘逝一日之内連斃四人疫氣盛行可不畏哉 
[遷地爲良]  
　　楊樹浦大花園中所豢各獸聞已禀請英工部局擬將各獸遷至四馬路熱閙地方以便游人縱觀未知工部局允准否也 
[地痞懲]  
　　南市董家渡南首有地痞江和尚者素行不法擾害閭閻人皆憚之幾不敢偶觸其怒兹又向佃人沈阿福索詐沈性巽懦致被詐去洋銀十二元不知賢有司聞之將拘提懲儆否也 
[姦案讞詞]  
　　劉安生與大姐陶小妹有私被小妹姘夫葉同生遇見跳窓跌斃報官相騐等情已詳昨報矣前日下午六點鐘時上海縣陸春江大令帶葉及小妹親詣法界德順里犯事地方踏勘備捕頭命副捕頭謝爾諾帶同中西巡捕並包探郁庭湘等爲之彈壓四圖地保夥吳桂亦在塲伺候大令先命包探傳近隣馮士元適馮不在家其妻馮某氏至案候訊問初一日葉家因何起釁致遭人命該氏供稱是屋由楊小弟租下將樓面轉租與葉是晚小婦人已入睡鄉不知伊等吵閙之事祗聞有聲甚厲疑因納涼失足墜落階前問楊現在何處供稱事後未曾見面想必避匿他方矣邑尊飭提葉及小妹研問情由葉等仍前供訴遂着帶回訊鞫一面飭包探地保嚴密查訪拘楊質訊詎楊恐牽涉避匿八仙橋迤西昨經巡防局委員劉月樵游戎訪知立卽拘獲押解縣署請懲此法界訪事者所報情形也至縣署訪事者則報稱是晚初鼓後大令升堂覆訊屍父劉心畬哀籲伸寃小妹供稱先一日劉遺車夫來喚小婦人辭以無暇至初一晚親來邀坐馬車旋至家中略坐葉卽回來劉懼而跳窓猛墜於地小婦人聞聲奔下雇車送回並無被毆之事葉供稱去年十一月小的得與小妹姘識賃屋德順　中早出暮返初一夜甫至樓上卽聞有人跳窗聲及入房查問情由卽被同居人楊小弟拉住小的並未毆劉且未與之會面屢加研詰小妹堅執前詞大令喝跪大練小妹號哭不已堅稱葉實未肆毆小婦人不敢謊供訊至此夜已深乃向屍父等再三開導隨將小妹交官媒收管葉收入自新所候再研訊 
[英界公堂瑣案]  
　　包探陳阿九禀稱本年三月某日俞定海家因隣居失火忙亂中被人攫去衣箱等件曾報捕房查無下落兹始經小的查得謝和尚形跡可疑盤詰之餘支吾以對惟知其攫得箱籠後卽寄在人家其家知其來歴不明存心吞没遂串同李木咸前去取出將箱中衣服質錢分用今特解案請究俞申訴前因請爲比究謝供稱小的係上海人箱已被李冒取小的惟分得洋銀七元蔡太守飭將謝押候拘李覆訊○包探黃四福禀稱陳金壽至葛錦堂家訛詐由葛扭交捕房解送案下奉大老爺判發捕房管押今甫期滿正欲送請遞回原籍前日忽被脱逃又至葛家糾纒是以緝獲解訊葛訴稱陳不知改悔又來尋釁幸由包探拘案陳供稱意圖回里向貸川資蔡太守判令笞責二百板備文遞回甯波原籍○方旭山訴稱女兒淑貞失去無蹝疑係鄰人金楚卿誘匿俄在大馬路尋見言被金挈至泥城外乘間奔回爲此報捕拘金送案淑貞供稱年十五歲金挈往泥城外閒游見田中有石獅子隨又過巡防局金見局勇躱避不遑因得奔回家内金供稱小的與方隣居昨日忽患急痧曾延挑痧人針刺如今身上尚有針痕並不誘拐女孩平空被伊誣控蔡太守飭方領女回去金押候查明定於禮拜五覆訊核辦○包探江阿三禀稱宋紫春報失衣服經小的查獲積竊施桂生起到原贓送案請究宋請領贓施供稱小的犯竊該死蔡太守判令發捕房管押四月贓交失主領去○陳氏毒打婢女受傷甚重事經蔡太守訪悉飭差將該婢帶至内署訊明凌虐情形騐視傷勢留候傳該氏到案究懲○妓女丁小蘭託言乘馬車出游行至會審署前奔上大堂哭求超豁蔡太守向之訊問求稱小婦人欲嫁包姓客向鴇兒言明身價洋銀四百元包已付二百五十元餘俟過門找給豈知被鴇竟掯阻不放是以乘間奔投案下叩求援出火坑太守飭發官媒收管以俟訊供核辦 
[法界捕房瑣案]  
　　范阿世將妻顧氏押與戴金寳花烟館賣娼借去鷹洋二十元至上月廿六日復往硬借被該鴇扭送公堂宋二尹着將范夫婦及七齡孩子一併管押捕房候將中人王金姐交案再行核究此已列入報章昨日范父漢玉由姑蘇來滬投案訴稱阿世不安本分叩請嚴懲惟求將顧氏及幼孩給領二尹問顧氏曰爾如何至花烟館賣娼供稱小婦人由丈夫挈至上海送入花烟館取去鷹洋二十元閲十八天卽已用罄後又硬借與鴇口角送押捕房二尹謂阿世曰爾將妻子押入娼寮有何顔面供稱小的祗知其在花烟館爲傭並不知有賣娼情事前曾收到鷹洋十五元據云係工資並非帶擋二尹謂漢玉曰爾子偪妻賣娼夫婦之情已絶阿世向漢玉叩首求令籲恩釋歸漢玉曰爾爲何將妻挈出阿世稱家中貧困無可奈何漢玉曰家中如需日用當向我言明自然爲爾調度何可偪令妻子爲娼照此行爲如宋大老爺不痛懲回家办須請官究治二尹謂爾子將妻變賣恩斷義絶不可再任領回祇得暫發官媒收管漢玉請將孫給領二尹謂爾孫年幼未可離母爾若欲領回爾孫與媳須將阿世取去之鷹洋二十元繳案漢玉稱小的實在無力　世稱小的實未押妻無端受此寃誣情願落髮爲僧以懴夙業二尹問顧氏曰誰送爾入花烟館答稱丈夫持衣包送入二尹喝令將阿世笞責二百板問寃枉否供稱小的祗收到工資洋十五元並未將妻典押二尹着將阿世夫婦並孩還押諭漢玉曰爾欲領回須繳洋二十元否則當發官媒變賣漢玉唯唯而去○宏成綢店主張聨卿虧倒同業各莊銀一千餘兩控經宋二尹提訊押追昨晨張子和生投案訴稱所欠首善堂房租洋五十四元目下已商妥請准開門檢查存貨二尹曰爾父已將原匹綢質錢爲何不繳呈質票答稱衹有元色縀四疋質在恒德典質票留存帳箱中現亦封鎖在内二尹着提明卿詰問供詞大略相同遂着包探帶　傳令各原告當塲檢查存貨禀覆候核○謝元興請追胡新之股本洋銀四十元李桂福請追欠洋二十四元宋二尹着將胡帶案謂李曰此事均由爾 
 
 

Page 4

 
 
從中播弄否則早能了結且胡亦可免笞臀矣胡之親戚符某投禀訴稱胡家中尚有田產求釋回變價以便歸還謝稱大老爺且不能追還欠欵若至家内則更不能追矣二尹問符曰爾如欲與胡設法須在上海理處明白書立期票然後回家變產可也符遵諭而退胡仍還神○張友德章金奎因竊鄉婦某氏錢五百文經某巡捕拘押宋二尹着照昨斷章笞責五十板張笞責四十板釋之使出○沈阿全因犯賭拘案荷枷昨日枷期已滿宋二尹着帶案疎枷笞責三百板然後開釋 
[嚦嚦聲]  
　　傳聲機器奇妙無匹前曾論及之聞李傅相亦所欣賞錫以嘉名上海豐泰洋行有此器等售近日東一泰樓上亦設此器聽人往觀機器一開各種京調細樂入耳分明昨有鍾姓友人邀余往聽入門卽見一大喇叭口徑三四尺可容二十人同聽聲調歴歴不啻詞出佳人口也聽畢書數語以誌之至其價目則備登本報後幅告白兹不復贅 
[湯餅移賑]  
　　浙紹陳光榮司馬樂善士也上年其如夫人毓麟曾以筵資助賑作善降祥天必報之月前尊　又舉哲嗣邇届彌月諸親友饋儀愈隆擬開筵酬謝　聞畿輔水災與諸親造福爰將筵資洋六十元交由敝所彚賑又以天氣不正滬上多病另助洋十元囑充　濟善堂藥資憫閲北直災閭復慮申壖貧病善人所賜無微弗至吾知陳司馬曁其戚友共迓神庥造無量福謹以登報想聞風興起者必將源源布惠也 
此欵由餘大庄交來用特聲明[  上海北市絲業會館籌賑公所愚弟施善昌謹誌]  
[喜筵移振]  
　　謹啓者掇芹張君今春又孫完婚承駐東瀛橫濵神户大坂廂館諸君惠賜隆儀理宜設筵奉謝竊因東直奇災待振孔亟節筵資洋四十元交到敝堂移助賑濟謹爲諸君造福云云免山珍海物之羅陳作拯溺救飢之義舉移　微逐渡爾慈航祇領之餘莫名欽佩特登報章謹頌無量功德[  上海六馬路仁濟善堂籌振公所施善昌等謹誌]  
[救疫靈丹]  
　　近日炎威酷暑痧疫盛行非良方莫能救其急有妙藥則可衛　生敝堂　合各種暑藥施送每日需數千服正慮修合不遑承蒙致和堂余蔭堂着士俯憐暴病高目時艱乃以神效蟾酥痧氣九五百瓶急救平安散五百瓶藥助敝堂以資施送久仰致和堂開設塘棲著名老店海内莫不知塘棲痧藥奇效無匹利物利人非邪利所可比倫分設上海南畫錦里尤爲便商今能不惜貴品助施貧黎其一片濟世之心愈可槪見祗領之餘莫名欽佩又中西大樂房顧微錫大善士助來保命時疫藥二十瓶衛身痧氣藥廿瓶辟瘟通　藥十瓶並列報章謹誌盛德[  上海六馬路仁濟善堂董事施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
