# 1909 - 153 - 4913055

 

Page 1

 
 
   
 
 

Page 2

 
 
第一張第二版[宫門抄]  
　　四月二十二日召見軍機　譚啓瑞　袁勵準　楊兆麟　鐵格　榮元　常泰　孫笥經 
[交旨]  
四月十七日軍機大臣欽奉 
　　諭旨　孝欽顯皇后儿筵前行六滿月禮由　監國攝政王代詣行禮欽此　又奉 
諭旨慶親王弈劻奏查明恭修菩陀峪定東陵工程之已故監督永隆等之子　單請旨一摺原任江寗將軍永隆之子慕東陵工部員外郎立堃著以郎中補用原任鑲白旗漢軍副　統慶恒之子世襲雲騎尉儒祥着賞給三等侍衛在大門上行走欽此又奉 
　　諭旨學部郵傳部會奏查明唐山路礦學堂罷學情形并酌擬整頓辦法一摺着依議欽此又奉 
　　諭旨學部奏酌擬遊學畢業生廷試錄用中書准其改就小京官知縣一摺着依議欽此又奉 
　　諭旨都察院奏刑律草案未盡完善請飭下法律大臣覆加覈訂一摺着修訂法律大臣法彚同京外各衙門條奏詳愼斟酌另訂具奏欽此又奉 
　　諭旨此次引見之明保山東署曹州府知府補用知府王賡廷着於本月十八日預備召見欽此 
　　四月十五日經内閣奏派王大臣驗看十六日覆奏奉 
旨協理遼瀋道監察御史員缺着胡思敬補授内閣滿本堂以缺中書員缺著崇霈補授欽此四月十五日經内閣奏派王大臣驗放月選吏部筆帖式文治堪以准其補授保送直隷州知州法部主事奎彰賀頎均堪以交部記名以直隷州知州用譯學館畢業分發山東補用通判朱是江西補用通判徐廼理奉天補用知縣楊世震直隷補用知縣蔡璐均堪以照例發往保舉廣東補用知縣王光炘堪以照例用十六日覆奏奉 
旨依議欽此 
論説 
[敬告資本家（東吳）]  
　　資本家者。國家致富之要素也。一國之資本家多。則農工商業可以振興而國富。一國之資本家少。則農工商業不易發達而國貧。此爲一定不易之理。弗論古今中外。大抵然也。是故國家與資本家之關繫。最爲密切。而國家所行之政策。所訂之法律。亦以保　資本家爲多。惟國家旣知與　本家關繫之密切。而保護之惟恐不周。資本家亦當知與國家關繫之密切。而扶持之維恐不力。盖資本家旣藉國家爲保護。則國家而富强。其財 
 
 
 

Page 3

 
 
産之保護力亦强。國家而貧弱。其財産之保護力亦弱。正有互相維繫之作用。試觀歐美各國之資本家。或經商於國内。或經商於國外。國家之保護之者無弗至。而資本家之對於國家。亦竭盡忠愛。以輔助其發達。所以歐美列强之勢力。且駸駸雄霸於五洲。歐美資本家之勢力。亦幾幾籠罩我全亞。其浸淫而致今日之盛者。非無因也。 
　　我因以之例我中國。國内之資本家。未嘗不多。乃農工商業。曾無一事見其振興發達。而國家且日日憂貧。此其故何哉。或曰外國富家。累貲多至三四千萬磅。以中國挾銀一二百萬號稱巨富者。與之比較。相去實遠。其説似也。獨不知外國富人。積貲三四千萬磅者。通歐美計。亦不數數覯。其家貲在百萬磅以上者。已稱巨富。金與銀之值。前後數十年間。相差以倍今一百萬磅。約當中國銀七百萬兩。計其本位。實當三百萬兩耳。夫財幣之較。當以物價爲準。而數家産之富。當以占本國通國之財積分之幾爲率。若徒以彼磅數合我銀數。非持籌而善計者也。古今貨財民産之計亦然。春秋戰國之季。所謂千金者。當近今十萬金之較。秦益鑄錢而幣增。故漢時較戰國之季。財幣之值。頓減於前。所謂千金之家。當今二十倍有奇。則如二三萬金之較。今各國財幣。浮於物産。日用十倍於中國。通計其國中財幣之數。與其人口物産之數。自乘反比。財幣所浮於物産之數。又約當五倍於中國。率其財幣之數。恒以十五當中國之一。則累貲一百萬金磅之家值華銀三百萬兩。以物産和較。才當中國二十萬兩之實。一千萬金磅之家。才當中國二百萬兩之實。中國之家。貲累百萬兩者可與彼五百萬磅相當。二百萬兩之家。可與彼一千萬磅。相當其大較訓。巨富次富之實。約略相等。惟其錢幣之數較多。故見者以爲夥　。聞者以爲。河漢耳然則資本家之富力。固不遜於彼也。而國家之富力則遠遜於彼。其患究安在。曰患在與國離心。各自爲謀不。爲大局計。不爲貧民計。夫是。以舉國多富人。遍地皆財源。正如滿屋散錢。不能成貫。仍受洋商之操縱。爲外國之經紀而已。此則我資本家之羞也。 
　　欲救其患奈何。曰當從對内對外兩方面着想。對内奈何。曰當多設工廠多開林。礦出少數之羡餘。以補多數之不足。則事者且愈益致富。貧者亦不至甚貧。此所以爲貧民計也。對外奈何。曰當多立公司。多開銀行。利權之已失者。則極力挽回之以使之弗失利權之未失者。則預謀抵制之以防其復失。此所以爲大局計也。而其爲貧民大局計者。亦可謂資本家之自爲計。何也。中國今日貧民之多。實爲一可駭之危象。勿論邊瘠省分也。東南富庶之地。農輟耕。工廢器。商罷業。饑不得食之。　相望於道。聚此無數饑不得食之人。積春仇富憂貧之念。必不得已。則困獸猶鬥鋌鹿走險而首。承其害者。必爲資本家。今皖浙滇桂等省。亂耗疊聞。設再不加。補救擾亂伊何底止。而資本家之財産。反懸於此亂民之手。中國家雖欲保護何從而保護之。則何如少散其財。使貧者不。至因貧以致亂。先自保護之。之爲愈乎。至利權之放失。由於國力之不强。今農工商業之實權。大半握於外人之手。間有一二營謀挽回者。往往以勢力不敵而失敗。苦無資本家之盾其後也。無資本家以爲其後盾。則信用不堅。信用不堅。則人之民之信用。必傾向於彼勢力雄厚之一邊。而我國之財源。將被其收吸而盡。我國之國力。必被其傾鑠而衰。將來資本家即憬然醒悟。然已無所措手。觀印度貴爵之往事。其危象有不忍言者。則何如。先自保護其國。以保護其家之爲得乎。我之所謂自爲計者此也。嗚呼。國家富强之基礎。賴人民而成立。實賴富民而成立。富民之財産。賴國家爲保護。然必國家之力强則其保護力亦强。相維相繫。關係至爲密切。我是以願資本家之加之意焉。勿旁論他事勿遠測未來。但觀南洋禁例之。疊頒國内。課税之不均。我之資本家。亦可瞿然。驚蹶然起矣。 
專電 
[電一（北京）]  
　　粤漢川漢鐵路借欵定議合同二十五條共借五百五十萬磅九五折交五釐息十年爲期粤漢用二百五十萬磅川漢用二百萬萬磅以五十萬磅爲贖路用欵工程司等用英德兩國人 
[電二（北京）]  
　　新滇督李經羲奏滇省需欵浩繁部已籌撥所短尙詎計防餉交涉等費需銀百萬滇處萬里之外到任後再請恐緩不濟急轉致貽誤請飭部照撥並按年撥濟經度支部議准撥五十萬 
[電三（北京）]  
　　度支部議覆江督請展收捐免保舉銀兩准展一年期滿即停他省不得援案展限 
[電四（北京）]  
　　吏部奏道員卓異請由軍機處注册候升 
緊要新聞 
[御史奏請興辦路礦北京]  
　　某御史奏略謂一國之有路礦猶人身之有脈絡世未有失其脈絡而能生存者故東西各國於路礦二事莫不竭力經營一若路礦所到之處即爲利權所到之處常挾其資財肆力中土我中國士庶於實業素不知講求有因巨欵難籌而議借債者亦有奸商故借外人爲護符者其究則路權礦權悉入外人之手前 
 
 

Page 4

 
 
事昭昭可爲殷鑒應飭下外務農工商郵傳各部竭力提倡督飭官紳從速興辦云云奉旨外務農工商郵傳部知道按此事略見前報專電 
[内閣嚴辦迹涉可疑之茶房北京]  
　　自前月某某二事見諸報端被攝政干閲及諭令樞臣嚴查後各部署如樞垣内閣憲政館政務處關防均異常嚴密煌煌堂諭張貼幾徧若軍機處憲政館二處無論何事均注明經辦員姓名以專責成倘有　洩即惟該員經手者是問故近日來遇事互相稽察嚴緊萬分詎前日内閣又有將未經奏陳要件登報之事經世相督飭滿漢侍讀一再訊問毫無頭緒昨日特將形迹可疑之茶房李元等奏明請旨送交大理院審訊治罪聞此等事件本無須請旨因前次旣奉面諭不句日間又出事端故不得不鄭重其事請旨辦理 
[勞京堂請假摺留中之原因北京]  
　　日前勞乃宣專摺請假五日攝政主閲之甚不爲然曾諭樞臣勞乃宣本係候補京堂又無要差應在堂官前請假何必專摺奏請應傳旨申斥樞臣對以從前京堂體制本可專摺奏事近來京堂漸多遂視爲無足重輕若以舊制論此事殊可從寛云云遂改爲留中未發 
[中法新訂查禁逆黨章程北京]  
　　外務部近在滇粤沿邊毗連越南一帶逆匪勾結黨羽出没無常特與駐京法使巴思德商訂查禁逆黨章程五條如下一法國官員如查知有中國叛匪在越成股即當隨時實力解用如有前項情事由中國官員查出一經知會法官或由領事轉達越督亦當一律照辦二如有匪黨人等在越境或甲報章或用他項宣佈之法傳播鼎革悖逆之論説均當由法國官員嚴行禁止並將爲首之人或驅逐出境或按法國律例懲治若有越文報章干犯前項亦可隨時停禁三凡携帶軍械單行或成股之　業經與中國官軍抗敵或在中國地方擾亂治安逃匿在法界者當將軍械扣留匪人拘管由法國政府酌定拘管期限俟限滿後將該匪逐出境外並一面知會中國政府其所有拘管一切用　由法官知照中國官擔任撥還又或將該照黨逐出境外亦可永遠不准在越南或越屬來往並設法使其人不能再入中國邊界四凡曾在中國搶刦或犯他項私罪人犯中國有請解處者應由中國官照會越督並將其人犯罪事由全卷隨文附送以備核辦如有可以允交之處一經交犯條件應行各事均皆辦妥後即照光緒十二年三月二十一日商約第十七欵將該犯解交中國官辦理如其人供稱係國事犯或與國事犯有涉及者　將所犯罪案切實根究無任朦脱五如有匪徒私運軍火兩國邊界官員均應設法實力查禁以杜偷漏接濟等弊 
[粤漢鐵路借欵近聞北京]  
　　粤漢借欵英德等均要求派總工程司購材料派查賑張相國以若此辦法於路權大有關碍故欲再與磋商仍須略仿津浦辦理近已與各該使商議恐非旬日間所能就範又聞張中堂與德華銀行代表人意見小有叅差故未奏請畫押 
日前川省紳董電致張相國及川漢鐵路總辦喬樹枬略謂所有川漢鐵路總工程師該省紳董决議認聘京張鐵路總工程師詹天佑充任不得再聘外人以保路權喬總理接電後即復電云諸君來電係爲關懷桑梓但其中原委恐未深悉請分析言之川漢鐵路係總名兩省權限截然川省之路由宜昌以上至萬至重慶至成都者川省自辦奏明不借外欵湖北之路由宜昌以下至漢口皆歸張中堂督辦張中堂所借外欵係專爲湖北修路之用與川省絶不相涉至宜昌以上鄂境之路讓歸川省代條訂期二十五年照章備價贖回未贖以前一切權利暫歸川省收管均經張中堂會同川督錫奏明有案張中堂無代川省借欵之事並經謁見面諭分明諸君幸勿誤會喬樹枬蒸 
[查報洛潼路線資本情形北京]  
　　郵傳部奏稱據前派洛潼鐵路勘路委員臣部鐵路總局工程顧問員沙海昻汴洛鐵路監工唐乃倉鐵路總局譯員林兆璠查欵委員調部差遣翰林院檢討陸夢熊鐵路總局科員周明泉等禀報查洛潼一路該公司原勘援由澗河以南定綫現據該委員等禀稱近南一帶多有水患日横穿澗河橋梁土工所費甚鉅不如改由洛陽迤北起即在澗河以北定綫只循官道修造由洛陽至新安鐵塔山達鐵門鎭離横穿河岔須造長橋向西須緣山徑然其工程尙屬平易再四即　池及張茅鎭中多石山必須鑿洞五處張茅鎭須造長橋渡衢水趨陜州抵靈寳上坡至稠桑鑿洞循山嶺及電桿綫路通閿鄉向盤豆溪下坡南過靑龍澗直抵潼關廳長一百三十四英里約合華里三百六七十里估費約銀一千六百萬元至其股資原擬籌集本銀一千五百萬元現已收到股欵及鹽觔加價共三十餘萬元除開辦及第一次勘路共用銀一萬一千餘兩約合一萬六七千元外所存銀兩均放票莊生息各等情查鐵路所注意者二腹地則在商業之交通邊境則在軍事之設備洛潼一路東接汴洛西連西潼就商業論陜省物産甚多煤鐵石油尤擅其勝就軍事論則由陜而甘而新疆延紆廣莫一旦有警運　轉餉關繫　輕考各國辦路成規舉凡主要綫路國家每不惜鉅資力爲建築蓋即以所費雖大而利賴甚遠也現查西潼股本尙未開收業經臣部奏陳有案而該路已收股本比較估費亦僅及五十分之一倘不通盤籌畫尅日興工則坐誤事機其關於商業者猶小關於國防者甚大臣部前奏酌擬西潼洛潼兩路辦法片内聲明限令兩公司同時並舉三年告成每年均須有三分之一報部核明方准接　届時倘未及半或逾年限則應分别官辦商附商辦官　各辦　奉旨允　　知兩公司 
 
 

Page 5

 
 
欽遵在案又臣部前奏分年籌備單内洛潼限宣統四年告成西潼限宣統五年告成應嚴令按　報告依限完竣臣部一面會同該管督撫切實督催　　籌備瘊不使一隅閉塞致礙全國交通此尤臣等夙夜兢兢冀以勉副聖朝同軌之至意 
[陜西准設西潼鐵路公司北京]  
　　陜西巡撫恩壽去年奏請設立陜西鐵路公司一事刻由郵傳部覆奏略云查西潼路綫尚在洛潼路綫之西必須並顧兼籌逐節推展現在洛潼路綫股資旣經查勘明確另案奏陳而西潼鐵路自應議日建築所舉總協理閻廼竹等旣據奏　資望夙孚爲衆推許合無仰懇天恩准將山西候補道閻廼竹派充該路坐辦總理度支部郎中晏安瀾充駐京總理山西候補道劉昌晋吏部主事王文海充坐辦協理所有集股鳩工各端均應由該紳等遵照臣部奏定辦法從速籌備隨時呈部攷核如果依限能於宣統五年告成自應援案奏請奬勵如曠日無功亦由臣部奏請裁撤另籌妥辦至該公司現祗招六十萬兩專築西潼一叚不敷尙鉅所請設立陜西鐵路有限公司並頒發關防之處礙難核准循名核實擬請准其設立西潼鐵路有限公司　蒙俞允當即欽分别咨飭辦理四月初十日奉旨已錄 
[魯撫奏報禁煙成績（續）]  
　　惟是禁烟爲自强要政頻年迭奉諭旨諄諄告戒不啻三令五申禁烟大臣及各部院咨行奏定各項章程亦復至爲完密臣敢不遵循照辦間有因地方貧瘠天時亢旱暫爲酌量之處亦查與年限不逾蓋旣欲　種族之强盛亦不能不恤閭閻之困苦寛其旣往即有以策其將來但使黎庶惕之以森嚴咸知儆戒不必使胥役藉法網之周密致啓騷擾利害相通當權其大臣惟有督率所屬切實辦理固不敢稍涉紛煩亦不敢略形疏懈總期本年全省禁種一律禁盡並使吸户遞年減少由不而無漸　斯民於康樂和平之域至於抵補洋土藥税釐事關軍國要需全在通盤熱籌第苛細之捐旣不足以集成鉅欵而搜刮之政又非所以培養民生如東西各國有所得登記各税似尙不盡取之於民然亦須俟憲政成立之後方可仿辦目今尙非其時部臣所擬鹽斤加價印花税兩項自係大宗足資抵補此外如再有可籌之欵可備聖明採擇者臣當隨時悉心籌畫專摺奏陳四月十五日奉硃批該衙門知道 
[京師近事]  
　　前軍機處片交外務部檢查歷年損失國權利之權之條約彚案呈進情形已詳各報兹悉其圈誌顯豁之大概一裁　權以爲中國領事裁判權旣未收回混合裁判權又遍各商埠一關税權各國皆行國定關税我國與限於協定關税以致不能增加税目增高税率一郵政權中國各商埠外人皆可設立郵政是侵我交通行政之主權一貨幣權各國貨幣無用外國貨幣之理外國貨幣充斥於中國財政上大有關係其餘警察權土地所有權礦山採掘權水陸運輸權内地營業製造權種種有無損失均一一詳細研究識誌於歷年條約之末以便設法補救 
　　日前齊侍御忠甲呈遞封奏一件其内容溪奏叅山東府縣多人詞甚嚴厲聞現已奉廷寄交山東巡撫袁海帥切實查辦 
　　日前憲政編查館奏設考核專科督率各省舉行　政一摺早已奉旨俞允刻已於十六日開辦内中一切章程均由趙侍御炳麟一人手訂聞所訂章程異常嚴密 
　　前據内閣學士延昌奏請變通翰林院升階一節已由政務處　准侍讀學士改從三品侍講學士改正四品侍讀改從四品撰文秘書郎改正五品編修檢討均改從五品不日即行入奏 
　　駐義欽使錢大臣恂日前電告政府云歐西均勢之局已成各國全力之傾向現皆集注於東方我國宜早籌對付之策以固邊圉聞電文甚長言極沉痛 
　　李仲帥於本月十六日乘晚車出京至津駐節督署花園翌日謁蓮帥面商要公事畢於十九日下午一點赴李文忠公祠致祭並聞恭謁李文忠後即由海道赴申携眷回籍掃墓畢再行赴任履新惟其公子建甫主政尙須留京數日 
　　外務部梁尙書日前與世張兩中堂提議澳門界務交涉關係重大　接粤督及高交涉使電告勘界事宜複雜繁難頗費籌畫葡政府並有添員會勘之議我若另簡大員前往轉恐事權不一擬仍奏請欽派高爾謙爲全權大臣 
　　法部戴尙書昨日咨行吉林巡撫謂已革將軍貽榖之私第現已查封而貽榖之案尙未審訊確情須俟綏遠城信將軍查明復奏後始能定結至貽榖之私産貴撫應派官兵仍行嚴守查禁不准他人出入 
　　度支部會同郵傳部議商所有各省修建之鐵路俟工程完竣後沿路要站應設抽收貨捐局其各局設立之處及抽收之欵以至需用經費每年共計若干應飭各省督撫查明本省新設各路詳復到部以便商務 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[電告蘇屬複選遵限辦竣蘇州]  
　　蘇撫陳中丞致憲政館電云選舉議員定章正月十五爲初選期三月十五爲複選期蘇屬籌辦處甫於上年九月設立事屬初創頭緒紛繁初選日期不能不酌量挪展　選自應遵依定限前恐各屬紛歧延緩飭由籌辦處將一切辦法分别定期通飭各屬遵照辦理其有解説不明者由處隨時指示兹蘇屬各府州複選事宜均已依限辦竣其候補當選人加半預備及重行投禀照初選章程　理均經電商鈞館核准現在正額候補已一律如數選足所選亦多品端學粹之人輿論允洽訴訟期内並無聯名上控等情所有蘇屬複選遵限辦竣緣由謹以電聞 
[蕪湖爭廢銅官礦約要電續錄]  
　　蕪湖路礦會上軍機處及外部電北京分送軍機處外務部王爺中堂大人鈞鑒銅官山礦約逾限自廢毫無疑義今以一久已失効之合同鈞樞大部若不能令廢恐失一銅官山而全國之千百銅官山胥受影響後患何堪設想鈞樞大部即不爲皖人計獨不爲大局計乎現廷旨諫垣内外官紳均視爲已廢之約合力堅持全皖人民仍抱定廢約自辦宗旨誓死不變哀懇鈞樞大部迅賜註銷已廢合同永斷葛籐皖民感其他則不敢奉命銅民苦麥奎横暴已久現正馳書乞援並請速飭麥奎離山否則衆憤難平鬱而必　况時值亢旱人心皇皇倘釀意外誰職其咎急切待命無任悚惶蕪湖路礦會叩皓 
[駐蕪皖南敎育會上外務部電]  
　　北京外務部王爺中堂列憲鈞鑒銅官廢約通國皆知麥不離山羣情憤極加以天時亢旱農民失業大有不可終日之勢務乞大部極力主持注銷已廢合同並速飭麥離山以順輿情而維時局駐蕪皖南敎育會胡璧城等叩皓 
[蕪湖路礦會致代表電]  
　　北京騾馬市新大方棧方玉山太史曁代表諸公鑒公等具毅力辯才有進無退全國傾佩此約不廢將何以國此爭失敗吾皖爲天下僇省會勸股自辦極踴躍蕪即舉行各埠合謀最後對付策爲公等後盾乞弗餒蕪湖路礦會皓 
[銅官山共濟會紀事]  
　　十九日各省團體聯合組織銅官山共濟會已誌本報二十二日下午二時仍在鐵路公會開第一次職員會先由王君搏沙提議請周味西先生爲主席衆贊成次主席宣布某君擬訂共濟會暫行簡章逐條磋議計共决議八條章程如下第一條本會以銅官山案關係全國利害由滬上各團體組織一特别機關作外交之後援泯省界之意見因名曰銅官山共濟會第二條本會以爭廢銅官山合同能達自辦目的爲宗旨銅官山問題未解决以前本會一切辦法皆以堅忍之力繼續進行第三條本會事務所設在四馬路望乎街黄字一百六十一號電話二千四百二十八號第四條本會職員現設總幹事一員庶務二員書記二員評議長一員評議三十員第五條本會會期以星期六下午二句鐘爲常會期遇有特别事件隨時由總幹事知會書記通知職員及評議員到會籌議一切（常會在本會事務所）第六條凡各關體或個人有賛同本會宗旨未經入會者可隨時通函本會或由職員介紹加入第七條本會同人鑒於全國路礦損失日多今以銅官山案爲着手辦法俟此案解决後再擴充範圍改名爲中國路礦共濟會第八條本會簡章如有未盡事宜再行公同議决修改次推舉職員如下總幹事王搏沙君庶務童弼臣君張虎臣君書記鄭仲敬君鍾璞岑君　允宗君何宇塵君評議長周味西君所有十九日被舉各員除今日被推舉爲職員外均定爲評議員 
次提議以共濟會成立之日已於二十日偕各團體電軍機處及外部兹又議决電墾江督主持電文如左 
南京督憲鈞鑒銅官山案凱約翰狡圖合辦麥奎據山兇横全國輿論均爲不平懇帥主持以維大局銅官山共濟會王敬芳周學銘等𧜗 
是日散會時已六句鐘未盡事宜俟星期六（二十六日）再行集議 
分類新聞 
政界 
[咨會皖北禁烟情形南京]  
　　江督端咨安撫部院文云本部堂　以禁種嬰粟非會同鄰省通力合作難收速效而安慶各屬爲兼轄省分關係尤重當經札委補用知縣李瑞懋陳錡陳應綬前往會同貴治與江南徐州府屬交界各州縣查禁兹據各該員等回省將所查情形分具清摺呈報前來查泗州宿州所屬各鄉或先已拔除或尙有餘苗現飭剷盡靈璧縣所屬各鄉或本未栽種或早已剷除相形之下可見靈璧縣禁令嚴切故能成效昭著而此次泗宿鄉民望風先剷亦並非禁令難行之區全視地方有司奉行何如耳現旣一律剗除尤應嚴申後命相應抄錄原呈清摺咨請貴部院飭行泗州宿州靈璧縣再行加意嚴查自此次剗除之後本年秋間不准再有私種犯即嚴懲其靈璧縣應如何酌予記功以示鼓勵並請貴部院酌核辦理 
[委辦南洋印刷分廠蘇州]  
　　江督端午帥以南洋印刷官廠總辦熊觀察升任監理所遺差務業委費道毓溎接辦在案兹因該廠所製官用民用紙品業經奏准咨行皖蘇贛省官民一體照購遵辦現擬在蘇先行設立分廠以便官民就近購用並委曾孟樸孝廉辦理分廠事務已於日昨到蘇晉謁撫憲商議建築分廠事宜以便開辦一切 
[律師專修學校之批駁南京]  
　　日本警監學校畢業生陳榮廣等擬設律師專修學校禀請江督核示當奉端午帥批云現當創設審判應之時律師一項雖非官吏與審判各員地位不同然在法律上必受當事者之委任從審判廳之命令則亦屬審判廳擀成之一部分况東西各國考取律師皆定有專律非經司法官試騐及第或由大學法科畢業之學生不得行其職務並無律師專修學校之名惟於每一審判所得設一律師會欲爲律師者均須加入此會然是種會之性質全受審判所之監督 
 
 

Page 11

 
 
亦不能自由私設也現在江南審判研究所業已由官籌辦此項律師將來不患無所收材該生等所請應行緩辦仰即遵照 
[札催各屬欠解公項蘇州]  
　　蘇署藩憲以各縣欠繳公項爲數甚鉅迭經催飭仍未照數具解實屬玩延昨再札催略謂各屬應解三十四年地丁等項正耗銀兩前經迭次排單限催在案現在本司到任月餘各　仍未遵飭批解兹届下忙分忙截數之際奏銷爲時已迫萬勿片延合行札飭札到該縣立即遵照迅將前項銀兩勒限下夘堂期一律清解 
交涉 
[麥邊洋商請懲不法船户杭州]  
　　日前上海麥邊洋行英商禀由該國領事照會杭州洋務局略謂有衢屬蘭溪船户王樟苟向來承裝該行運蘭洋貨尙無貽誤詎近來該船户膽敢盜用麥邊龍牌火油空箱裝載次油運蘭混售損壞洋商名譽阻碍商業並有虧空該行水脚巨欵查究避匿應請嚴飭地方官從嚴追究等情經洋務局札飭蘭溪縣限期查拿該船户王樟苟到案尅期押追嚴辦以清交涉 
[洋務局請奬耶穌牧師杭州]  
　　杭州耶穌敎監督會牧師俞顯庭本年春赴萬國禁烟大會所有演説頗爲各國會員贊賞並在上海聯合監督會敎民創立敎育公會規則辦法有條不紊其時洋務總辦王省三觀察因公在滬入會叅觀大加奬許以其熱心公益爲近今敎會中不可多得之才特具禀院司可否酌予奬勵聞經增中丞核准批飭洋務局頒給銀質奬牌以資觀感 
軍界 
[札訂各營領用實心子彈辦法南京]  
　　江督端午帥札長江水師營務處孫道文云准長江提督軍門程咨開本軍門在岳州行次校閲水操打靶適有署沅江營前哨守備萬鵬程舳板砌傷署荆州營後哨守備蔣慶應身死當經飭據岳州鎭派員查明面禀維時正當操演蔣慶應砲船在前萬鵬程砲船在後正欲駛出港口打靶萬鵬程因該船新換快砲恐臨時錯亂預將子彈裝入試騐誤觸機關以致彈斃守備蔣慶應等語當將該署守備萬鵬程先行撤任發交巴陵縣收審咨請湖廣督部堂挈銜奏叅斥革以便歸案審辦相應咨明查照等因查長江水師各砲船平時操演本祗准裝用空壳藥彈其實心子彈須俟校閲考騐時始准裝用原爲防患未然起見惟各砲船均相有領存實彈儲用稍一不愼最爲肇禍此次萬鵬程砲船旣因預裝實彈誤斃守備蔣慶應嗣後似應另計辦法凡實心子彈一概不准各砲船預領俟臨用時節酌定需用若干隨時如數照發併派員督察裝放以免危險而昭愼重合併札飭札到該道即便轉行丁統領曁通飭所屬各師船一體遵照 
[咨行詳查軍港形勢廣東]  
　　海軍處王大臣以現在振興海軍之際查沿海一帶綿延數千里港塢林立其間形勢合宜者諒必不少無如各省熟識海軍人才絶少而深識軍港形勢者更難其人應將軍港之形勢詳錄咨行按照詳查以免遺棄計合於軍港之形式一須在各路海疆要隘援應便利者二水度較深便於頭等戰艦巡洋艦行駛出入者三内港面積寛敞足容戰艦多艘停泊迴旋者四入口山勢可築砲台以陸輔水者五内港須四面繞山不虞風浪者六内港須有餘地可築船塢以資修理者七有淡水可供飲料者此外屯煤操塲藥庫等均須有合宜餘地建設凡以上形勢具備即合建設軍港有欠缺一二而不甚握要亦可設法變通現特咨行來粤請將沿海港塢逐一按照飭令詳加查勘具報 
[蔣道奉委兼統廉防廣東]  
　　廉欽道龔心湛調任雲南不日卸篆赴滇遺缺以廣肇羅道蔣式芬調署聞大吏以蔣道辦事實心此次羅定匪熾派委督辦次第勦平現廉欽匪亂初平亟需能員籌顧方能得力龔道所統廉軍各營日昨奉札一併歸蔣道兼統並總辦營務處薪水經費由善後局照章支給 
學務 
[僧敎育會籌欵問題安慶]  
　　安慶紳士昨致江督電云皖省緇流甚衆必須敎育早興已於初八日開會到者甚衆捐欵亦多紳等現禀蒙撫藩列憲允准撥欵爲助務求大公祖俯賜協撥實爲厚感迎江寺僧月霞品學兼優經公舉爲會長並陳盼復洪思亮姚永概趙繼椿趙曾重余錫疇孫多祺同叩江督即電復云電悉皖省僧敎育會敝處當助開辦費四百元即撥匯鈞處轉交該會具領并望轉告姚趙余孫諸君方感 
[定海敎育大會情形寗波]  
　　定海學界藍開勛胡以銘孫爾性張錫蕃俞兆熊孫爾瓚湯濬陸修綆金本昌沈椿年等十數人發起敎育會本月十九假學署明倫堂特開大會到會者史司馬沈敎諭以次八十餘人由丁紳中立張君茀索登臺演説敎育會之性質公推法政畢業生司選科課員方壯猷君宣佈草章籌議經費暫借裁缺學署爲會所用連舉法公舉正副會長開匭檢票最多數爲丁紳中立藍紳開勛均得五十二票公議丁藍票同請沈敎諭籖分正副丁紳得第一籖爲正會長藍紳爲副會長次舉評議各員至開匭檢票畢時已八旬鐘矣公議次日午後兩點鐘再議分配職員方法隨鳴鈴散會 
[咨請學務經費類誌蘇州]  
　　蘇提學以蘇省學務經費前經藩司咨解至三月分止在案兹因應領四月份學務經費六千兩公費銀三百八十餘兩現已届期昨特咨請接續撥解以濟要需府中學堂何太尊以該校月需經費湘平銀一千兩前奉撫憲飭司局各半分籌旋因該學堂推廣學額由府續禀撫憲批准每月加撥湘平銀一百兩仍由司局分籌現因應領四月份經費昨特備文呈請藩憲察核分别具領 
實業 
[常屬物産會擇地之紛議無錫]  
　　南洋勸業會照章每府須設物産調資會一所於郡城蒐集各種産品以備來年開會陳賽但會塲宜設商務繁盛交通便利之區常府八屬錫金商務最盛産品亦最多擬變通辦理改設於錫地常府調查員陶君賓南於日昨來錫邀集紳商學界在 
 
 

Page 12

 
 
商會籌議辦法并借定繭業公所爲會塲信成銀行爲事務所但武陽各紳頗不滿意現定於本月二十九日八邑各舉代表赴郡會議以資解决 
[部咨調查皖省農林區域安徽]  
　　皖撫朱中丞接農工商部咨開本部具奏酌擬振興農林辦法業經欽奉諭旨依議自應欽遵较理所有皖省轄境内適於造林之區域與固有天産之森林務　查明詳絀備具圖説送部查核以憑辦理經帥准咨後分飭一體遵照辦理 
[絲行定期開秤蘇州]  
　　蘇垣閶門各絲行現因新繭早經登塲各鄉均已繅絲出售爰即公議二十四日一律開秤聞今年絲汛甚佳開盤數目每百兩約在四十元外至南如王店濮園新市等處各絲行已於十一十三分别開秤每百兩約在三十五六元左右 
雜記 
[刁瀆誠當澈究南京]  
　　江督端午帥批安東民人顧兆洪禀云查人命以屍傷見證爲憑案情以初次報呈爲主此案前據該州先後禀詳騐訊情形係經該州勘明成周氏麥地上有無名男屍一具並無棄屍徐有廷田内之事即該民之叔顧仁竹到塲指認係民父顧仁元屍身亦祗供稱顧仁元於前月往成景洪家索欠未回並無供指成景洪及王學寳等有同謀勒斃之語事隔數年該民忽以前情具禀又未列有確切見證任意羅織顯係擇肥而噬以爲賄索私和地步此等刁風斷不可長惟案懸兩載有餘正兇迄未審定殊屬玩延據禀成景洪曾經獲案究係如何供招又因何釋放差役周懷有無賄縱情弊均應查明澈究除行蘇臬司外仰淮揚海道即飭海州遵照批飭事宜先行禀復一面勒緝此案確實正兇務獲究辦 
[潑皮無賴之分司揚州]  
　　甘泉縣萬啓型大令禀吳都轉文云十八日午後有宣兆熊者來縣拜會當即延入籖押房據稱前任泰分司被議後住居便益門嚴姓房屋現嚴姓將房賣給聖公會照例應有搬讓之費請縣代追等語知縣婉言回却令其補禀詎伊勃然大怒竟向知縣高聲詈駡撲棹咆哮勢甚洶洶隨來家丁劉俊亦附和逞兇當經收發委員將伊　僕延至收發房解勸適號房王炳送茶入内伊怒未息忽用茶鐘向該號役王炳擲去致將王炳頭顱毆破滿面血流傷處頗重似此無理逞兇實爲官場敗類知縣業將情形先禀本府蒙委騐明受傷屬實並奉鈞諭將逞兇之宣革員及家丁劉俊並號役王炳一併飭發江都縣騐明傷痕分别管押候辦等因除移送江都縣外理合禀賜懲儆批示 
[都轉僅知陰揚州]  
　　日前風箱巷鄧姓拐犯等五人經巡警總局拘獲移送甘泉縣署經甘令萬雯軒禀陳吳都轉請示辦法都轉以封翁久病懼過嚴或損陰　乃飭從寛辦理故僅擬枷號站籠示衆三天即行分别釋放聞該拐犯販賣小孩每年不下百餘人云 
[卸任武令因虧脱逃情形蘇州]  
　　卸署武進縣顔令緝斯前因虧欠公欵經藩司飭府訊追發元和縣看管在案兹悉該令實欠公欵一萬餘兩并欠莊欵二三萬兩自知難以清理遂於十五日乘間挈眷脱逃吳大令得信後立即禀明府憲一面由府通禀上游電咨各省飭縣協緝除將十梓街公館房屋發封備抵外並將看守差役二人由府提訊各責毛板四百釘鐐收禁現經何太守飭提該縣任内帳房劉周二人到案發縣看管訊追聞劉係文枬之子周係鐵芵之子云 
[嘉許創辦公園之縣令南京]  
　　丹陽縣羅令將創辦公園情形禀報江督兹奉批云近來各州縣於奉飭舉辦新政往往以籌欵艱難藉詞搪塞即勉强興辦亦無非奉行故事有名無實有實爲民上者果能熱心公益勤政愛民又何嘗無事可辦今該縣蒞任未久即擇地創建公園並附設存古館陳列所閲書報社凡種種有益社會之事毅然爲之不遺餘力本部堂實深嘉許應准如禀立案併候札行寗蘇兩藩司通飭各屬一體仿照辦理以示提倡仰常鎭道轉飭遵照 
新樂府 
[舊東督]  
　　新東督。舊東督舊督方去新督來。一尙奢豪一儉樸。張錫鑾。黄開文。善承意旨能逢迎。但願新督笑。百萬黄金擲紫標。不顧民力疲。猶道何不食肉糜。内糜不得食。化爲平鳳血。拔地洋房百尺高。天然塗作好顔色。舊督喜新督怒。誰歟作俑爭豪奢。敢擲黄金如泥土新督怒。百官驚爭脱錦袍易敝絮。昔何豪富今何貧。只嫌舉發事太晚。公家負債已纍纍。更有前督辛苦錢。三年僅餘六百萬。 
[新考官]  
　　新考官。翰苑郎。中國人才有特色。登壇演説聲堂堂。諸生靜勿譁。聽我演題目。鑑書新美 
多。湏從日本讀。本宗即是唐明皇。吐蕃不是前後藏。與地歷史胸爛熟。執經問難我敢當諸生聞言拍手笑。移宫換羽堪絶倒。日本鑑書新義多。請君分我枕中寳。枕中秘寳不可得。考官大怒忽變色考官變色諸生驚。一霎流鶯盡反舌。 
[潘傑小史]  
　　（五）衡義 
　　潘傑聞語。知事難諧。默不作一言弗侖痕又曰。余在奥時。與居停頗爲莫逆。一日余病。居停爲余調醫藥。供茶膳。至於病全。故敝居停之病劇也。余侍之亦周且至居停固獨者。及易簀之際。盡以家産囑余。旣卒余爲之殮而葬之。余因是而得享今日之幸福顧貧富之境地雖殊。而奇南與我相愛之情示嘗少時去諸懷也。故余常致書於奇南以通欵曲。 
清風明月。春雨秋聲。萬里一書異鄉孤客一燈畔榻。獨坐凄然。回溯余將。就道赴奥時　奇南於園中時汝尙幼未有所知也此景幾如大夢。及余之將歸也。余又庽書　奇　備述十五年渴念这情愫。並示以求婚之意。且約曰。 
假令賛同此意者　於某日　見時佩一白玫瑰否則莫佩疑則佩一紅花 
不意某日余見汝時。佩一白玫瑰。此實爲　計之所不料。以致誤認爲奇南也。 
潘傑曰。此特偶然耳。是日汝臨敝處時。此花余方佩上。余安知汝與我姊有約。 
弗侖痕曰然。余亦一時之卤莽。未致思耳。假令奇南。安有歷十五年。而仍若是之靑艷姣小乎。 
潘傑曰。奇南嬌麗用爾。見之者莫不讚絶。何人能逮其彷彿。 
弗侖痕忽變辭曰。敬謝上帝。奇南爾姊也。爾必知其詳。奇南之不佩白花。必其不願以我丈夫耳我將以其嬌小之妹爲室。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[初選舉開票]  
　　浙江（紹興山會蕭） 
　　山會蕭三縣初選舉於十八日開票山陰得當選者十人會稽得當選者九人蕭山得當選者十人姓名如下（山陰）胡道南七十九　陳維明六十四　黄香祖四十四　田祖疇三十六　錢允康三十五　孫　保二十八　沈鏡蓉二十七　金泯瀾二十四　胡汝謙二十四　蕭嘉禾二十四　（會稽）周光煦五十六　陳宰埏四十四　阮廷藩二十八吳秉周二十五　袁文緯二十四　陶恩綬二十三　馬圖南二十三　宋傳殷二十三　莊　肇二十三（蕭山）陳畇　陳　簋　周易藻　沈企彭　樓金鑑　王爕陽　祝冀良　張錦帆　來　杰　何炳榮　　又（嘉興海鹽） 
　　海鹽初選舉投票到者共四百四十四人已於十八日開票當選二人富光年三十六票　張高瀛二十九票　次多數十六人　張先濟　朱丙壽　諸寳謙　吳賡廷　陳　書　陳應松　王程驥　徐寳炘　徐士培　朱福詵　李　楨　張文龍　徐士恒　談庭梧　馮芹芳　顧慰高 
[複選舉開票]  
　　福建（福州福寗興化龍岩） 
　閩者泉州府複選當選名單已錄前報兹將福州等府新議員人名列下　（福州府十六人）黄乃裳　黄鍾澧　楊廷綸　游肇源　劉崇佑吳廷棖　趙錫榮　鄭錫光　林石蘅　董藻翔　作鍾英　施景琛李　駒　李仲鄴　陳位衡　林仲翥　候補議員八人　鄭孝胥　陳培焜　余著城　林師尙　林景謙　王孝緝　于建炳　蘇應楠 
（福寗府三人）王邦懷　吳鴻樞　孔昭淦（興化府五人）黄紀星　陳　義　鄭田龍　張步靑（龍岩州五人）劉志和　謝受殷　連賢基　俞光華　蘇壽喬 
[配定初選當選人額數]  
　　湖南（長沙寳慶） 
　　長沙寳慶兩府各屬選舉人名數經各該複選監督分别配定計長沙每選舉人一百二十一名得初選當選人一名寳慶每選舉人一百二十七名得初選當選人一名所有配餘零數仍按較多之州縣補配一人兹將兩府配出當選名額錄於左　（長沙府）　長沙縣六十二名　善化縣三十九名補配一名　湘潭縣四十六名補配一名　湘陰縣二十名　寗鄉縣二十九名　瀏陽縣二十二名補配一名　醴陵縣十一名　益陽縣十九名　湘鄉縣二十五名補配一名　攸縣十四名　安化縣二十一名補配一名　荼陵州三名　（寳慶府）邵陽縣二十八名補配一名　新化縣二十五名　武崗州十七名補配一名　新寗州四名　城步縣三名補配一名 
[瑣聞]  
　　湖南（長沙） 
　　長沙縣於四月初一日起舉行初選投票聞其中有一票塡註楊舉喜姓名目前正在調查爲何人所投俟查出後即擬酌量罰辦 
小説 
[俠情小説縵卿小傳（一叶像片窘穸著（二十）]  
　　第十三章惡奴之誑誘 
　　漫乃倚縵身畔而慰藉之。忽曰。卿年實幾何矣。縵曰。二十　七也。前言二十歲者妄耳。漫曰。卿來此地。又是何因緣也。縵曰。請俟妾緩緩陳之。頃所告者固去年事也。今年正月。公子有舊僕返中州。知好中舉一揚州人名張笙者來。似頗經事。來未久。知妾情狀。時爲妾不平。視妾衣堂之單薄。食饌之粗劣遠不如婢。則尤憤形於色。每避衆慰我。妾深德之。而孰知其陰賊險。狠之心隠伏正如鬼蜮。也妾味於知人悔亦無及而。當時故日就親信之也。每與之談瑣事。渠則自言其家現居揚州。家計尙裕。老母爲極慈善經事者。妾益感之。 
　　四月。公子以大府檄赴都瀕行又以細事責妾甚厲。公子去。後覺如解縛束頗自怡。張僕乃爲妾謀曰不及兩月公子當歸。則困苦仍舊耳。如善作計。此正其時也。妾問以計何出。僕曰。我不願干繫耳。設言之。如乘此時携所有。赴揚州。即暫住我家。公子歸而如仿得之。必令速返此時可與之要約數事允。而後歸是久安之道也。再或不然。老母素與紳富家最習。彼時揀選自由另擇一和平富厚者嫁之。以故鄉人而仍。歸故鄉土性情俗習最能融洽。此終身之計也。惟若此計議。非我伴往不可。則我不獨失此噉飯。所且恐負。偕亡之厚誣矣。故爲我計太不當耳。 
妾亦有自笑彼時何顚倒乃爾。竟深韙其言。如其計以行渠復故作不許。一再與謀。而後允。妾以不久。且當歸也。故僅略携妾之衣飾。而不及。其他初出假庽尼庵中。渠仍殷殷致力。如前説數日後。渠謂他事部署畢。即先偕至滬。謂由滬而揚也。旣至滬渠。面目。漸易頗肆狎侮。妾以身事方託之。亦姑爲容忍。住旅舍凡三日。即趁輪船而行。此時揣其意殆渠初意將　妾於妓院。而又恐公子歸而易於蹤跡也。乃决計入内地耳。 
本埠新聞 
 
 

Page 19

 
 
[甘肅旱荒之乞賑]  
　　北京國報轉陜甘京官鑒甘肅奇荒人至相食諸公坐視何以對桑梓此間已發起籌振請協力上海望平街甘肅籌振公所 
南京藩臺樊鑒甘肅二年不雨人至相食公珂鄉誼重敢請電囑江南官紳協力援手此間籌振公所設英界望平街謹聞劉定榮等同叩養 
甘肅督憲鈞鑒甘荒孔亟蒙奏請頒帑施振兩省士民同深感戴惟災情甚重必官民同力庶克有濟懇電達江浙及他省官紳共籌協振陜甘旗滬紳商立理上海土藥統税職道劉定榮等叩養 
南京督帥鈞鑒甘肅三年不雨人至相食公痌　在抱敢請電囑江南官紳協力援手此間發起籌振公所設立望平街謹聞陜甘旅滬紳商劉定榮李岳瑞等同叩養 
[附設自治公所]  
　　總工程局董議將該局名稱改爲地方自治公所曾紀前報兹聞擬於五月初一日起將自治公所先行附設局内所有行政區域亦即隨時變通辦理 
[江督飭提洋行僕役]  
　　七寳人楊光霖前被德商某洋行之僕役錢阿根乘坐脚踏車撞傷身死曾由屍弟楊光時禀請公廨送縣懲辦而德領事以此等案件應由公堂斷結不允解縣遂判錢阿根繳洋二百元交保釋放兹楊光時以洋商庇護僕役應請爭回歸縣懲辦禀奉江督端午帥批示云該職兄楊光霖旣被錢阿根車輪輾傷頭腦斃命業經報縣勘驗屬實錢阿根僅止服役洋行並不牽涉洋商自應由廨提犯移縣照例訊辦惟此案未據由縣詳報仰蘇松太道飭縣先將勘騐情形塡格通詳察辦一面札飭公廨迅提該犯錢阿根移送到縣訊供擬議詳辦以重人命而符定章 
[法領要求貼補遷費]  
　　法總領事照會滬道略云法界自來水廠擬在白藻泰路斜橋一帶添設水管貴道因工程局恐有窒礙非但不允安設且囑將前設水管遷回且界查中國紳董對於洋商要求之事不允通融足見不睦甚屬可惜南市工程局今又要求接通法界陰溝本領事亦難允可且所請遷回水管一節成本較鉅非由貴道貼補遷費殊難照辦蓋此係商家之事本總領事實難專主云 
[印捕雞姦行兇案將開正式裁判]  
　　車夫黄世仁被四百四十九號印捕雞姦不遂戳傷臀腿屢誌前報兹聞英臬司班君擬照輪姦鄉女劉阿妹案辦法定期下禮拜二邀集陪審西董十二人特開正式裁判 
[陳智春可危]  
　　方雲卿被人鎗斃案内之王吳氏陳智春前晚由縣復訊吳氏與陳仍照前供矢口不移屍妻方陶氏同夫妾等投案禀稱丈夫受傷後由捕房送往醫院曾云與陳智春在貴州路同走後由醫生驗得衣上鎗洞甚小俱在左側顯係並行之人轟擊陳旣同行豈有不知之理請爲澈究田大令諭令退去靜候查辦陳及吳氏仍看管候訊 
[滬道飭縣修理衙署]  
　　道署二堂前日大雨時滲漏不堪其餘房屋亦均失修昨日蔡觀察特傳上海縣田春亭大令到署諭令勘估修理自即日起遷至洋務局辦公 
[創辦至誠戒烟公社]  
　　西門外義弄至誠戒烟公社房舍潔凈頗合　生其所用藥品係參用北京醫學研究會員蘇東主人新發明之戒烟油丸及倫敦會創製之戒烟除根藥水均久著成效至穏且妥該公社創辦伊始北先送戒三百號以徵藥品之實效而免戒者之遲疑聞滿號後亦祗酌收藥本以資推廣云 
[懲辦違章入城之華捕]  
　　法界六十六號華捕陳阿五因追姘婦擅入小東門内致被巡警拘解一區由巡官禀奉滬道批飭送還捕房懲辦在案兹悉法總領事以該華捕擅自入城咎固難辭業已判押七天並罰薪工八天以示懲儆昨已函致滬道知照矣 
城内 
[可望無事]  
　　提標右營水歸把總趙如方與某營員盜賣九畝地劃剩餘地及百隊廳基址一案兹由劉提台委前營游擊余志斌左營游擊劉宇世來申密查所有百隊廳門首三字業已由人重新砌入惟四圍均有拆損痕迹昨余劉兩游戎已束裝回松禀復矣 
[票匪口供]  
　　去臘由工程局解縣之票匪陳金生昨日由縣復訊陳供流落在申在虹口小客棧遇見測字人王慶永誘令小的出洋七元四角買伊票布兩張云自得此票到處有會中人招留吃飯並由王敎以會中規模秘詰小的一時受愚求宥判還押候辦 
[追還錫箔]  
　　認包錫箔捐之陳彤曾前因勒扣俞姓錫箔二十件由俞控縣提訊斷俞罰洋一百五十元陳則發押捕廳在案兹陳已交出錫箔十二件由縣提案追繳其餘人件陳供現被南翔司扣留准於十日内交案求宥判飭差押往提取交案再核 
[鞭責竊賊]  
　　夥竊曹家渡曹阿和家之胡生堂昨日由縣復訊胡供皮袄等物係在路拾來判責二百板鞭背一百下還押再究 
[索還竊賊]  
　　日前英公廨解送串竊白蠟之廣東人羅汝勤維西鄭文成張兆李錦劉堂等六人到縣收押班房未經審訊昨日英廨讞員忽又函致縣令將羅汝勤鄭文成張兆羅西李錦五人索稱復訊田大令准即飭交來差帶去 
[奸徒起解]  
　　王華堂王福二人私刻吉林官錢票由縣收押在案昨駐滬吉林採辦局總辦程觀察購就由滬開往營口之船票函請縣令派差押解赴吉從嚴訊究田大令遵即備文派差起解 
[着保交案]  
　　元源錢莊主沈上之控鮑蕉芬欠銀五千餘兩掯不付給等情曾由英廨將鮑解縣次保在案昨日英廨讞員函致縣署請將鮑發還公廨田大令准即飭差着保交案解送英廨 
[定期開會]  
　　滬城救火聯合會定于二十四日下午七時在蓬萊路四十六號房屋内開常會昨已佈告各會員知照矣 
[積習已久]  
　　本縣田大令前日親至内外監及各班房察閲一周見各處穢自不堪立諭禁卒人等打掃潔凈隨又至頭門口見亦蹧蹋不堪嚴諭夫役不准擺設菜攤並須逐日掃除如違重懲 
[道批照錄]  
　　劉思禮禀批查文昌閣西首楊姓住宅一所係因信大錢莊控案發封兹據該莊禀請給欵備抵當經照准嗣據該莊以産雖啓封交管而楊子京措不交契無從變賣歸本續請補發新契又經批廨著保交案押追並令函致美副領事轉飭挂號洋商知照毋得將四千零四十一號道契轉與他人仍勒令楊子京將該號道契繳案給領在案據稱四千零四十一號道契及三千六百三十三號道契連同所造房屋均於光緒三十年臘月由楊姓抵與該局立有抵押據爲憑如果屬實何以早不具禀查此項住宅本道於光緒三十四年九月據信大莊禀請行文公廨發封備抵如果該職商曾於是年十月呈請公廨啓封案内歷叙事由併請追繳何以該廨並不具情禀報率行啓封交與信大錢莊收管殊爲不解究竟此項抵據是否可靠楊子京到案時曾否將抵押緣由供明有無事後揑據情弊仰公共租界會審官速即查明據實具復以憑察核黏抄並發 
 
 

Page 20

 
 
[官事]  
　　江寗候補道李光鄴汪嘉棠奉江督委查沈道私買吳淞營地案昨日到道拜會　巡警總局叅事官夏翊宸　前陸軍第一鎭砲隊第八標第三營營部司書生嚴乃昌到道禀見 
南市 
[工頭被刦]  
　　内地自來水廠工頭辛某前日旁晚在該廠附近被流氓十餘人攔住攢毆並被攫去金表一枚金練一條皮夾一枚内有道契收條及現洋七十餘元事後辛即奔至巡防局及南區請爲查緝 
[查弔賊臟]  
　　昨日法捕房派探帶同小竊王老大至工程局禀請派探同至老白渡正昌小客棧内查吊該犯所帶之行李内有當票十九張旋即帶至該處植泰再興泰隆川麗等四押店吊取原臟帶回候核 
[船夥姦騙]  
　　南潯婦人邱陳氏前挈胞妹曾陳氏來申向陳連生討欠暫庽滬北麥家圈某客棧内旋被窰貨船夥徐榮生勾引與邱陳氏私識賃居南市徐將該氏所帶行李衣物騙取凈盡前日忽然口角扭至南區轉解工程局訊明原委判徐戒責一百下邱陳氏戒責一百下曾陳氏戒責五十下飭探押逐出境 
閘北 
[勒令停工]  
　　巡警總辦汪觀察爲豫防危害起見飭令四路分局著保傳諭泰源永協昌方記等銀鎔爐限日遷徙已記前報兹因該爐坊等尙未遵辦昨又飭保往催勒令即日停工嗣據方記具結到局遵諭停歇其泰源永協昌二家尙未禀復 
[是否竊賊]  
　　總巡捕房日前派探至閘北長春坊拘獲行竊浙江烏鎭沈姓贖物之沈善之吳子卿等解押巡警總局嗣由偵探在城内緝獲沈妻李氏搜出珍珠三百餘粒昨由該探偕同由湖來申之周宗璽投案訴稱二月十三夜沈姓失竊衣飾值銀三千餘兩開單請追孫裁判以沈等堅不承認判押候周等　明是否臟物再行核奪 
[無晝無夜]  
　　閘北白菓樹地方朱得朝所開之小茶館及六十間地方國良所開之老虎灶晝夜聚賭抽頭漁利兹被四路分局蕭巡官訪聞特出長警嚴拿究辦 
英租界 
[副領到差]  
　　駐津英副領事布辣德君兹奉英欽使檄調爲上海副領事昨晨布君已蒞廨陪審矣 
[會勘火場]  
　　昨日午後公廨襄讞王肇之大令與美祜副領事乘坐馬車同至南京路新順洋貨店會勘起火情形 
[戲舘欠捐]  
　　廣東路大觀戲園王趙孝雲欠繳工部局捐欵洋一百九十二元由廨判將趙子交保限二十一日如數清理在案現已逾限昨由差探解案據供伊父在北京聘請伶人未回禀求寛限料理判趙子仍交原保展限七天清理再違提案押追 
[還押待訊]  
　　西裝華人王植三控伶人汪笑儂與妻玉蘭香串令伊妻玉文香捲逃一案昨由官媒將玉蘭香玉文香解廨請訊判仍一併還押候提汪伶到案訊核 
[洋人行兇]  
　　蔡康民控被無領管束洋人卡司特羅毆破頭額等情由捕拘獲昨解公堂請究蔡供昨日下午在虹口南潯路被該洋人無端毆破頭額請爲訊究洋人卡司由其兄到堂禀稱伊弟曾入西洋籍求恩從寛發落判卡司押候查明於禮拜五角行訊辦 
[小孩行竊]  
　　頑童徐阿五竊取某姓銅表向押店質洋一元數角由探查獲吊到原贓解至公堂請究判徐發押改良所半年贜存捕房候認 
[補傳人証]  
　　王德意控陸德法串拐伊之表妹玉蘭賣於鴇婦徐沈氏花烟間爲娼一案昨日由廨復訊判玉蘭暫留濟良所陸乃還押候補揭人証於下禮拜三再訊 
[監追欠欵]  
　　大清郵政局控陸菊村虧空帳洋二千四百餘元昨經公堂復訊原告經理洋人投案求追訊之陸供求寛限料理中西官以不應虧空潛逃判押西牢二年如期内還洋准予酌改罪名 
[拍賣器具]  
　　曹桂元等控王仁卿租器盜押一案昨日由廨復訊王供去年小的因事進京所租器具被同居張王氏吞没前堂早已訴明今張王氏情虚不到命其子張秋田到案請訊質之張由律師代辯中西官判王還押候將王存與張王氏家之器具拍賣再行核奪 
[追究保人]  
　　新沙遜洋行控馬良功欠租一案昨由公堂復訊判馬還押候傳保人許虎臣到案訊追 
[藉案勒詐]  
　　鄉人唐六春偕妻朱氏及地保魯福福等控告差夥華才初與過犯周維生藉案勒詐洋六十元昨經公堂復訊屬實判華周合繳洋五十元各押西牢九月期滿逐出無洋酌加押期 
[保人交保]  
　　恒豐洋行控馬仲堂不出定貨案内之保人畢純卿昨由差探傳至公廨判畢交保候禮拜五訊核 
[欠數不符]  
　　寡婦鮑錢氏控漆匠張阿榮不還貨洋前晚由廨提訊氏供被欠洋八百八十元訊之張供所欠無如許之多讞員以兩造所供欠數不符判張交保限一禮拜將賑據呈案再核 
[賣地不交]  
　　方慶奎控族弟方關榮賣地不交前明由廨提訊判方關榮押候移知會丈局飭知原告轉換道契再核 
[串吞産業]  
　　陸趙氏控夫兄陸土生夫弟陸阿銓串吞産業前晚由廨提訊供詞各執判兩陸仍交原保候補傳人証到案訊斷 
美租界 
[洋人結婚]  
　　太平洋商務電報總理美商柯德君前日在百老匯路聖安得烈耶穌堂與美商李克山之女行結婚禮男女賓紛紛往賀頗極一時之盛 
[監犯斃]  
　　禁錮西牢之積竊陳長順日前因病送院醫治無効於前日病斃捕房特飭地保查明收殮 
[人不如鳥]  
　　孫阿華昨至捕房報稱在茂海路某西人家爲侍者昨日其主因斃一鳥將伊毆傷捕頭囑赴該管領事處禀控 
[養媳奔]  
　　沈貴才昨至捕房報稱養媳范氏年十九歲前晚忽然走失　爲查緝捕頭准之 
法租界 
[强搶處女]  
　　陶萬喜於十九晚紏集黨類二三十人雇得轎馬車一輛至閘北居民梁陶氏家聲稱搶親當時誤將梁之次女阿桂搶去後認明錯誤遂即棄下復將該氏長女梁如英在被窩中赤身裸體連被捲出撳入馬車内載至法界褚家橋地方寄於友人處翌晨梁陶氏投報法捕房將萬喜　黨陶玉奎　茂和陶桂軒及如英一併拘解公堂請訊萬喜供與如英係　表親婚姻人贅梁家品司馬詢其有無庚帖供庚帖寄在女家訊之梁陶氏稱女兒並未許陶請爲嚴辦判將全案人証移送閘北巡警總局訊究 
[串放白鴿]  
　　凌阿才王金標前將袁潘氏再醮於葉靜川爲妻過門三天氏即捲逃由葉控奉公堂提訊判王妻顧氏收押著王將潘氏交出訊核在案兹王協探持文至寗波石浦袁潘氏母家將氏及凌阿才一併移提來申解廨訊究聶司馬謂凌曰婚據是爾之大伯出面簽有花字爲何嫁去三天氏即逃走凌供實由小的簽押分得洋四元餘事不知質之氏供並不嫁葉爲妻實是帮　司馬曰旣是幇工爲何同宿兩天並由葉將前妻之金銀飾物給爾插戴實係爾等三人串放白鴿情殊可惡判凌與氏分别收押王妻顧氏現送善堂醫病令王出外覓保領回 
[拍賣生財]  
　　祥茂經租人曹龍泉控茶館主王玉龍積欠房金五十八元昨日由廨傳訊王供因生意清淡願將生財拍賣抵債聶司馬准如所請令原告拍賣生財禀復　奪 
[傭婦行竊]  
　　傭婦王氏私竊主人金鐲一對昨日由廨審訊原告稱在治下開設洋酒店係隷印度籍該傭婦所竊金鐲請爲追究聶司馬以原告旣入印度籍本　堂未便訊理判將傭婦送往英公堂令原告自行投質 
[查獲竊賊]  
　　南倉衖某布莊夥韓秋生於初七日在南市碼頭裝運布尺被李順金王阿四等竊去布數尺携至法界付質適爲包探查獲昨解公堂請究判送往工程局訊明定案再行帶回捕房收押一月 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[度支部奏覆江督等奏請將甯蘇上下兩忙地蘆各欵改爲徵銀解銀摺]  
　　奏爲遵旨議奏恭摺仰祈聖鑒事兩江總督端方等奏寗蘇兩屬銀價益漲州縣賠累更深仍請上下兩忙地蘆各欵改爲徵銀解銀另收公費一摺宣統元年三月二十日奉硃批著度支部按照該督撫所奏各節體察該省情形妥議具奏欽此欽遵由内閣抄出到部查原奏内稱寗蘇兩屬銀貴錢賤州縣經徵錢糧收不敷解加以辦公無著虧鉅累深（原摺已見前報）等語旋於四月初三日軍機處交出欽奉諭旨御史廖基鈺奏徵銀之害重困民生尤妨農政請飭疆臣毋率言改變一摺著度支部知道欽此又於四月初四日軍機大臣欽奉諭旨唐文治電奏蘇省丁忙徵銀解銀請飭部妥議等語度支部知道欽此欽遵先後抄交到部臣等伏查上年九月兩江總督端方等奏寗蘇兩屬州縣賠累請將上下兩忙地蘆各欵改爲徵銀解銀另收公費一摺當經臣部議以蘇屬徵忙每兩暫加二百文試辦尙未經年遽爾更張非惟無以取信於民似亦無此政體應令先將該省地蘆等項及經費各欵詳擬辦法送部核明應增應减酌中厘定再爲咨行照辦等因奏駁行知在案兹據該督等復申前請並爲迫切之詞而御史廖基鈺疏論其非籍紳唐文治又電陳其弊臣等公同叅酌竊以田賦徵銀載在則例同治初年改爲折錢完納原爲體恤民艱近因銀貴錢賤累及州縣斯恤民恤官之説遂紛紜而不可已其實民間完錢之項仍以洋元抵繳似與徵銀無殊惟該督等原奏於市面銀根缺乏通用銀圓平色如何折合銅元尾零如何找算均未詳細籌及獨於公費一節規復六百文之舊是丁漕較多之州縣囊槖驟充而銀錢並徵經管之吏胥尤易上下其手自不免貽人口實至州縣賠累亦係實在情形應令該督等仍遵照臣部上年九月原奏將該省地蘆等項及公費各欵詳擬妥善辦法以期官民不至交困所請自本年上忙爲始將寗蘇兩屬地蘆各欵一律徵銀解銀每兩隨收公費錢文應請暫毋庸議所有臣等遵議緣由理合恭摺具陳伏乞皇上聖鑒謹奏宣統元年四月初八日奉旨依議欽此 
要件 
[蘇省籌辦憲政會議廳議决案（續）第三調查各屬人户總數]  
　　（甲）户口合爲一次調查之决議辦理地方自治以調查户口爲入手與編纂户籍法之調查户口目的雖異而調查則一惟部定清查户口章程户數口數分爲兩項即使不虞紛擾未免多費周轉兹議定户口合爲一項調查宣統元年籌辦城廂自治即查城廂户口宣統二年籌辦各鎭自治即查各鎭户口至各鄉户數本可俟宣統三年籌辦各鄉自治時再行調查惟因逐年籌備事宜章程内載明宣統二年須彚報各省人户總數不能獨遺鄉户今擬將各鄉户數提前於宣統二年與各鎭户口一併調查俟宣統三年再覆查城鎭鄉口數以之辦理自治則按日程功以之彚報民政部仍可分人户人口兩期造册一舉兩得與部定第三年即宣統二年報齊户數第五年卽宣統四年報齊口數章程兩不相背也 
（乙）分配區段設調查處之决議城之區叚以巡警分管之區域設調查處分任調查事務以各廳州縣衙署爲總匯照章以布政司爲總監督俟各廳州縣調查後彚報藩署藩署應派委專員管理此事俾得直接至調查時有巡警地方由該地方官督率巡警並請公正紳　會同辦理無巡警地方遴選紳董承辦此事爲憲政初基必須開誠布公俾民間不至驚疑方爲妥善 
（丙）宜編區段名稱及標明號數之决議城　鄉區域旣暫作固有之境界所有區都圖甲之名稱及號數亦擬暫仍其舊將來自治區城如何劃分再隨同更正 
國外新聞 
[美海軍員私竊砲準]  
　　二十一日東京電云美艦隊業已展期開離横濱聞因有屬員數人私竊艦上砲準售諸外人得價約在日洋二千元以外現開軍事裁判所審訊審實之後始能啟椗也 
[小亞西亞亂事餘聞]  
　　二十一日倫敦電云小亞西亞阿達拉看現已拘獲回敎徒四百四十五人他敎信徒一百十七人均因近今亂事牽涉 
[美國税務問題近聞]  
　　二十一日倫敦電云美國上議院已將棉花徵税細章核准以代棉布估值抽税之制 
[英國下議院近事]  
　　二十一日倫敦電云英國財政大臣喬治近在下議院提議第二次宣讀財政議案當經議員謙伯林反對並駁論預算案所列各要綱又謂改革税則利可過之 
[美國試騐飛船預聞]  
　　二十一日鈕約電云美國飛船家賴愛脱昆仲現擬在福脱美雅地方試騐飛船届時政府中人均將往觀 
[居留島問題近聞]  
　　二十一日柏靈電云希臘政府對於居留島問題贊成抗土之舉土爾其内閣總理大臣希爾米巴沙宣言上政府自宜維持該島現局 
[法國整頓海軍]  
　　二十一日栢靈電云法國海軍議案擬於十年之内以法郎三十億充作造艦經費該案業已批准 
[土皇將游各城]  
　　二十一日栢靈電云土皇穆哈默德將游歷勃魯薩愛特里洛泊爾薩洛里卡丹瑪克斯各城 
[英國允收澳洲貢艦]  
　　二十二日倫敦電云英政府已允收澳洲政府所貢奪雷諾脱式戰艦一艘 
[英海軍部近事]  
　　二十二日倫敦電云英國海軍部議將英國沿海各處無線電報局歸部管理並擬按照軍略設立其他各局以供私用 
 
 

Page 27

 
 
   
 
 

Page 28

 
 
   
 
