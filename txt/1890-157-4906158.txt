# 1890 - 157 - 4906158

 

Page 1

 
 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票售完矣茲又承陸續助下七俠五義世部每部一元二角隸有五十部每部六角吳都法乘一部石印小耕石齋畫譜廿部東洋漆水錦匣一具内裝感應編未及編入彩物之中是以另行求售諸君子有情殷匡救者請臨本舘　購庶幾裘成集腋飢民得早慶來蘇乎 
[二百二十七號畫報告白] [  點石齋啓]  
　　寗波慈溪有章姓兄弟素不輯睦其家各畜耕牛一頭一日相遇於隴畝之間忽奮角捷鬥大肆擊觸兩牧童欲爲攔阻致被撞傷斃命旁有一農同遭是慘而二牛亦力盡而死是殆戾氣所感歟今繪爲圖以廣見聞後仍附閨媛圖說准於二十六日出售此佈 
[重印夢華廬賦海傅選已丑直墨小題文府演義三國志出售] [  點石齋啓]  
　　本齋前印之夢華廬賦海分門别類擷精取腴集詞林之傑搆備藝苑之鉅觀海内風行操觚家皆奉爲圭臬固已有目共賞無翼而飛今重印千部業已裝釘齊全價目仍照曩例准於卽日出售尙有傅選己丑直墨小題文府小題觀海横行字典演義三國志詩　舫四書典倉味根擷要醒題字珠等書亦已售罄現皆一律開印將次告成合併附聞 
[觀政萹]  
　　漢宣帝有言與我共治天下者其惟良二千石乎漢時郡守得以便宜行事權位較尊與今之督撫相將宣帝之世綜覈名實勤求治理郡國有司以賢良報最者時以璽書褒勉或徵至京師洊登三事所以激厲而寵榮之者逈逾常格故其時循良輩出吏治稱極盛焉近世親民之官莫如縣令然官階不過七品養亷不過千兩有府爲之表率有道爲之兼轄徵收錢榖則綜繳於薇垣考核刑名則聽命於柏署至於進退黜陟雖由藩臬之具詳實出督撫之主宰節節受制以故爲縣令者大都早作夜思兢兢焉以上于憲怒有玷官常爲懼跅弛不覊者且以縣令爲不屑爲謂龎士元非百里才蕞爾彈丸豈能施展驥足此非通論也州縣何嘗不可爲亦視乎爲之之人何如耳士君子一行作吏誠能原本經術緣飾吏治奉公守法實心爲民何患頌聲之不作國朝湯文正陸清獻皆爲道學名儒湯則開府宣猷陸以鳴琴奏績名位雖判高卑而其聲稱當時譽垂後世則一也近時縣令雖不能矯同立異以求自表見然果能稍自振作有所設施卽可於風塵俗吏中頴脫而出其道有二一曰上承憲眷地方錢糧尅期完解刼盜案犯依限拿獲發審案件訊鞫得實過境辦差承應周到推之一切承上起下之文無不虚心聽受實意講求何患不仰邀憲眷憲眷旣優薦章立上僚宷服其長材商旅頌其遺愛胥恃此術也一曰下體民心凡遇民間詞訟隨到隨審隨審隨結不使胥史得以上下其手青皮無賴素爲閶里所側目者按名擒捕不使爲患於民間而其餘一切善舉如育嬰恤嫠修橋濬河施　賑飢等事一一舉辦有時因公至鄉則與二三耆老詢問疾苦閒話桑麻彼蚩蚩者方謂官府尊嚴動以威勢逼我權術馭我一旦見官之與民不尙威勢而尙德誼不恃權術而恃性眞則必欣然喜曰使君厚我如是則民心得矣但承憲眷可以謂之能吏而不可謂之良吏但得民心則下吏雖多建白上臺未必垂青博名譽則可顧考成則不可上海本彈丸地自與西國通商以後五方雜處良莠不齊命盜案件較他處爲多又有中外交涉之事辦理動多棘手非精明幹練之員不足以資治理裴浩亭直刺來宰斯土下車之始以約束胥吏爲先務嚴繩以法不稍假借往時奸差蠧役包攬詞訟魚肉平民取造孽之錢財供無窮之揮霍出行則輿馬被服則綢綾直刺在任三年若輩降心帖耳歛氣屏息大改曩日之所爲夫胥吏者官府之爪牙小民之蟊賊也貪官污吏惟不肯自去其爪牙忍使民間受蟊賊之害愛民如子者則寗去蟊賊毋留爪牙青天之稱所由來也其遇民間詞訟如田婚錢債等事無不悉心研鞫衡情定罪務得其平使訟而得伸者歡欣稱頌而去不得伸者自知理屈不敢有怨言夫官府之所謂小事卽民間之所謂大事也我不視爲小事而鄭重以出之則對簿公庭者自無委曲難言之隱小民受賜多矣此外善政固難枚舉而此二事尤爲得力卸事之時送德政牌萬民傘者鼓樂盈衢衣冠塞道可以見其平日之所爲有深洽乎民心者矣今攝縣篆者爲陸春江大令大令以名進士現宰官身歴任繁劇卓著循聲爲上游所器重請補是缺格於部議復奉大憲札委署篆其去江寗時臨别贈言與地方父老殷勤誥誡仁人之言其利溥讀其示可以想見其爲人今者飛舄遙臨新符暫綰海濵人士喁喁仰望謂大令必能以治江寗者治上海其所以福我黎民者不難與裴直刺後先嫓美新政所頒遐邇傳頌固是意計中事不禁拭目俟之 
[臚唱電音]  
　　新貢士殿試定於二十五日臚唱已紀報端昨日接到都門電信特將三鼎甲及傳臚姓氏籍貫先行登報鰲頭喜信日下傳來鴈塔高名天涯逖聽當亦遠近諸君子所爭先快覩者也狀元吳魯福建晉江縣人榜眼文廷式江西萍鄉縣人探花吳蔭培江蘇吳縣人傳臚蕭大猷湖南益陽縣人 
[都門談屑]  
　　吏部爲示傳事所有漢廕生張瑞蔭錢能訓田慶昌徐鼎襄馮廷棻等五員定於四月十一日在上諭館考試相應示傳該員等於是日丑刻赴考勿得自悮○正黃旗領侍衛内大臣克慶二邸定於四月十四十五兩日辰刻在地安門内五龍亭本教塲看視正黃旗侍衛馬步騎射以憑揀擬升補已由該檔房知會御前乾清門大門行走之二三四等藍翎各侍衛各備弓馬於是日前赴本教塲預備考選○前護理新疆巴里坤領隊大臣烏魯木齊左翼協領金貴從前從征各城頗著勤勞自卸任領隊歸併古城尤能盡心旗務詎因積勞成疾延至二月初病故該協領曾護理領隊大臣由魏午莊署撫附片入告循成例也○前出使英法等國許竹篔星使景澄差滿回華適值丁艱現已服闋由原籍進京十二日早呈遞恭請皇太后皇上聖安摺樞垣將膳牌呈遞有頃傳旨於第二起入見上詢以外洋情形及在籍所作何事星使據實敬陳旋卽退出○本年恩科會試經大總裁於薦卷中挑取奉天舉人劉春烺等八十名由至公堂將挑謄硃墨各卷裝箱移送吏部拆封塡榜出示查照向章辦理○福建省大小世職年已及歲投標當差者以四十名爲定額按此額定員數按年支俸其續有投標世職人員已溢額數槪不給俸俟額内出缺再將投標無俸之世職按次拔補所有及歲投標額外効力之世職毋庸另行造册按季報部以省卷牘田卞頌臣制軍 
 
 

Page 2

 
 
入告矣○四月十五日應遣御前行走王公各一人分詣丫髻山廣仁宫兩處碧霞元君前拈香刻由内務府掌儀司繕單奏請欽派奉硃筆派御前行走科爾沁輔國公那蘇圖詣丫髻山拈香遣内廷行走多羅貝勒載㴻詣廣仁宫拈香欽此遂由内務府知照該門上查照届期恭往拈香○東四牌樓南燈市口路北某貝勒府第門前拴馬木樁上初八夜有某甲衣服襤褸形同乞丐在北雉經次晨府中瞥見立喚本地方步軍校大加申飭步軍校再三謝罪立令步甲將屍身舁往迤北空地候官相騐甲盖日暮途窮以致出此下策也○蒙古某親王向稱殷富自新疆兵燹後牲畜蕩析迥不如前近因王家有事向德國洋行貸銀數萬兩七厘行息事已成說洋行禀知欽使欽使欲告知總署而親王管事護衛以私貸告官諸多未便願找某金店出爲担保洋行允如所請不復告知總署矣 
[江户問俗記二]  
　　東京博覽會情形前已記其略矣邇日重觀第二第三第四館見各道所出礦產若硝若鐵若銅無不攷核精詳分行臚列至煤磈則有高大如山重可數噸者斯亦奇已圖繪地輿俱照西法平拉圓拉規矩從心馬伏波聚米爲山當亦無此詳悉至于綢縀之類本國所出者固已花樣不窮而其倣照外法猶爲無微不肖向嘗謂處今日而欲免銀錢流出當以製造爲先日人風氣漸栘癖好外洋瑰貨而通國所製竟能月異日新頻年洋貨之來漸漸减少至目下則竟可閉關自守無須仰給於外洋更何患銀錢之溢出哉其爲竹器亦足巧奪天工爲筥爲筐爲盆爲盎玲瓏剔透無不可異可珍若刀則向本著名今觀會中所陳無不煆煉精純湛若秋水據云舊而佳者每柄司值數千金云○梨園演唱日諺呼爲希拔耶嘗就歌舞伎座觀之其園倣照西式惟椽柱不用鐵而純用木大可容三四千人是日所演爲古諸侯姓淺野者無辜被陷竟遭屠腹之慘其手下人分其家產逐其妻孥赫赫王侯一朝星散有家臣大石者憤不能平濳糾同志四十七人乘雪夜起義執仇人而戮之據云係二百年前之實事中間演夫婦之死别忠藎之致命聲情悽慘動人心脾座中客竟有泣下沾巾不能仰視者而深閨妙女右族嬌娃無不鵑涙啼紅羅巾盡溼意者蓬萊仙子其亦不能忘情乎○有人購得火油畫一張上繪昔年南北花旗爭地故事陳於淺草寺旁投以十錢一枚卽可入内縱覽其畫大可數十畝高可十餘丈張在屋之四圍中建一圓樓憑欄觀之覺百餘里内情形歴歴在目有中槍而殞者有遇險而顚者有得意狂追者有飛奔逃命者至於地雷轟處肉薄血飛砲彈飛來牆傾屋側尤爲細微曲折偪肖如生亦一奇觀也○外部大臣大隈君自被刺客傷一股卽解組歸田新搆名園近已告蕆亭臺花木池沼橋梁曲折幽深紅花羅列日前舉行園會邀集各國欽使以及日本名流俯檻觀魚臨軒調鶴登臨旣遍芳筵復張水陸畢陳盡歡而散眞歸田之樂事避世之閒情也 
[鷺島閒談]  
　　西歴五月廿四號爲英國女主誕辰寓廈西人年例於此日爲賽船會亦中國古時張水嬉之遺風也四月初六日卽西五月廿四號天氣甚寒不便衝波踏浪遂將此會停止而港中兵商各輪船及夾板船無不高扯五彩旗旛以伸敬祝各洋行均於午後閉門英領事署則停辦公事一日西商中有素喜駕舟者蘭橈桂楫三四人容與中流聊以怡情悅目和記洋行西人密士哈年輕好與水狎謂若不破浪乘風不足以稱快事乃帶一水手駕小杉板揚帆入海得意駛行由廈駛至鼓浪嶼後三合湧海面該處風濤最險船隻駛過必格外小心否則卽有意外密士哈把舵至此見萬丈銀濤如山壓下不覺膽破心悸一轉瞬水己漫入船中當卽翻沉海底該西人及華水手各自泅水逃命水手被浪湧至嶼仔尾山邊遇救得生西人則蹤影俱無想與波臣爲伍矣目下和記出有賞格謂有人覔見屍身報信者賞銀二十元云○江西流娼借住客棧中勾引商旅復有某某等棧王招雇土娼暗藏春色賣俏行奸爲害最甚且此等土娼尤屬無恥謔浪笑傲耳不堪聽三仙館則爲若輩藏垢納污之所江西流娼則名爲清娼實與土娼相同前年有某幕友及某少尹俱耽此殞命道憲得知立卽出示嚴加驅禁無如有以護花鈴自任者出爲關說遂無打鴨驚鴛之舉日來日升舘攸來棧福升館等處竟成風流澤藪晝夜彈唱引誘游人兵勇棍徒便趁此入内滋事以致商旅視爲畏途未識地方官亦將重申前禁以遏淫風否也○綢縀担資本甚巨非比尋常背挑資負之流凡過關卡自應完報稅厘厦門各局於由洋回華者謂之番客箱内雖有布一二疋手巾數條亦必勒令補完釐金否則科罰綢縀担若不報納釐稅恐不足以服小民之心大憲特於去秋曉諭週知日前有朱某等帶綢縀　七八担來厦未曾完稅經局訪拿遂令照章完厘從寛免罰云 
[桐城小錄]  
　　安廬滁和道丁恬生觀察長公子六皆司馬之夫人於月前仙逝已紀報章兹於月之十六日出殯是日午刻靈輿舁出頭門外蓋以龍頭鳳尾罩用江抬夫三十二人前導銜牌繼以各執事神主轎音容亭誥封亭緇流羽客奏樂諷經後隨文武各官徒步執紼行經三牌四牌樓梓潼閣司下坡出八卦門迤邐一帶至太平寺暫行寄厝沿途設祭者約有數起觀者擁擠不堪道途幾爲之塞云○候補縣知縣許明府崇貴現奉大憲札委辦理洋務局事宜明府奉札後旋卽趨轅謝委不日諏吉到署供職矣○管帶撫標練兵左營吳德甫副戎雲韶日前奉撫憲沈仲帥札飭調帶寗國練軍已紀報章按副戎管帶左營迄今十有餘載恩威並用德被軍民現在該營兵卒及省垣居民得知更調之信頗覺黯然月之十八日副戎乘招商局江孚輪船東下赴防接事届時合營弁兵及地方官紳董率同士庶數百人衣冠整肅恭送行旌自營門燃放鞭砲直逹躉船數里之遙其聲不絶羊叔子去襄陽之景色不圖今日復於副戎見之○某夜四鼓招商局江永輪船抵埠有扒手兩人裝作搭客俟該輪船至躉船各客紛紛上下便動手竊得某客反箱一口不料被人看破該竊見勢不佳卽由外欄連箱併人躍入江心船上人無如之何只得罷論而該竊等游行江面二里之遙携箱登岸得意而歸其計實狡其技亦神矣哉 
[平山新艷]  
　　揚城灣子街某成衣鋪樓上儲有棉花一堆柴薪數束某日下午不知如何遺火柴内登時烟霧迷漫紅光迸射該店夥尙未知覺經行路人瞥見狂呼衆始驚悉一時手足慌張幸左右居隣皆係手藝之輩當卽分投汲水澆灌並將樓板拆卸始得熄滅然各主顧付製之衣俱已化成灰燼其賠累當不輕矣○客有從邵伯來揚者談及今歲雨暘時若該處二麥收成甚好現在大麥業已登塲轉瞬小麥亦可刈割矣過其地者第見白叟黃童歡呼笑語誠豐年之景象也○左衛街某店有老嫗年逾花甲斗帳孤眠忽於某夜夢醒時聞牀頭悉率作聲心疑有賊時房中燈火已熄嫗遂伸手揭帳暗中摸索不防墻外偷兒正自挖洞而入適被嫗手按住其頭彼此各吃一驚惟嫗尤爲胆小被嚇登時昏暈直至天明始經店中人瞥見喚之已不省人事再視床頭有壁洞大可容人更爲不解急用姜湯將嫗灌醒備述昨宵之事衆卽細查物件則又未失絲毫想該竊必疑内有准備故去而之他耳好事者聞之遂鬨傳曰老嫗却賊 
[牛峽江聲]  
　　十一日存太尊坐固陵輪船回任文武官員咸至碼頭迎迓弁兵站隊燃鎗砲船亦卽升砲沿江一帶隆隆之聲不絶於耳惟署東湖縣某邑尊有采薪之憂未能親詣存太尊登岸後卽命駕至南樓武廟拈香然後進署瀛眷尙未挈來因不久當往權署漢陽府篆也○日來大雨連宵天氣時熱時寒人多染病日内方露晴光亦復晴陰不定江中水勢不减不增米糧較之上月跌賤數百文上熟米不過四千内外云○前者招商局與美最時爭利搭客載貨價均跌落一半倘遇江通寳華一日同開則其價更覺克己以致未及兩月寳華折本一千餘金現只往來漢滬不到宜昌商局之船遂仍照原價不肯减讓分文矣○會榜電音已到宜屬各舉子之家人婦女莫不爭相探信以盼雁塔題名奈本届高捷南宫者竟無其人一塲春夢婆今已喚醒惟有翠樓凝望暗擲金錢卜遠人早日言歸耳 
 
 

Page 3

 
 
[尋春敗興]  
　　燕燕鶯鶯搆香巢而棲穩朝朝暮暮傍鏡檻以瞭人杭垣萬安橋至菜市橋裏街一帶盡是藏嬌之所俗呼爲半開門者十家九户一刻千金錦帳高懸繡簾低捲青銅一擲儘堪學作鴦鴦曰板雙關不准偷來蜂蝶所以插標者雖多得門者或寡又有所謂背大刀者或酒家或茶室或烟館星羅棋布說柳評花引動冶遊之興桃源洞指點東西分來買笑之錢楊柳岸儘償風月有公子焉錦繡其外敗絮其中問其姓成子旁絲繫之文考其年符學士登瀛之數春心初動慾火上炎不料路入狎邪局遭騙匪一日與二三狎友至某處門徑依稀如入無人之境房櫳曲折旋開别有之天其左廂樓簾祺低垂芝蘭氣噴隱隱有女郎艷奪三千佳麗年方二八韶華一刻許同伴散去惟公子一人仰臥彌陀榻上呼吸烟霞方思洛水神來巫陽　穩忽聞叩門聲急公子初不介意旣而登堂入室連步扶梯之上公子起視見是赳赳武夫指公子而怒曰何處狂郎入人家室扭其辮剝其衣奪去金戒指四枚翡翠班指一箇時辰表一隻惟剩上下短衫而已其時已傍晚公子遁歸默不敢言至次晨尋訪同伴已杳不知其所之矣噫嘻垂餌以引魚設阱以待獸在釣魚獵獸者固不懷好意然吞此餌陷此阱則魚獸自蹈之而非釣與獵者促迫之也尋春者亦可引爲鑒戒矣 
[武林絲市]  
　　今年杭州絲價較去年稍有生色第一日開盤各絲行分給約有五百餘包惟絲色不能一律光潤因春間雨水太多蠶食濕葉之故開價每兩二百廿文上兩年不過值二百左右現在各鄉鎭間有絲之上等者皆閉而不售望其價之再增冀得善價而沽未識果能如其願否 
[相騐自斃]  
　　杭垣臬臺衙門本無吹鼓亭唐廉訪署理臬篆以總督衙門作行臺故頭門吹鼓亭設而不用往往有無業遊民棲宿其間某日有無名男子因病身故由地甲呈禀錢塘縣束邑尊卽帶同刑件書役前往相騐實係病斃並無屍親飭令棺殮發瘞了事 
[總辦仙逝]  
　　嘉興鹽厘總局曾總辦近患暴病遂致不起其得病之由相傳局中有桂樹一株大可合抱老幹參天繁陰覆地數百年物也總辦以其遮蔽日光欲伐去之曾於暇時向某當道談及當道答以喬木世臣故國所重甘棠蔽芾風人所稱藉曰伐之不如留之也總辦聞言不以爲然前日雇匠將樹枝鋸去至半夜夢見樹神爲崇棟懼驚醒撫膺自責命兩公子長跪祈禱翌晨總辦照常辦公至午後忽覺頭痛扶入臥室不發一語至晚卽已長逝矣此事得諸傳述未敢信以爲眞也 
[易釵而弁]  
　　厦門張姓置一婢年已及笄大婦甚妬不肯令婢專房婢亦時有疾病婦待之猶苛虐非常婢氣苦交加因成勞怯日前奄奄一息氣屬如絲張卽將婢舁至專收路斃乞丐死尸之化身堂以待其死旋卽玉殞香銷魂歸地府婦屬人購辦冥衣以爲之殮物無何購衣者不知死者何人卽買男子衣冠而回張姓卽將錯就錯草草了事事經右營聞知專差往問何以女屍而用男服恐其中别有情弊諭俟查明始准收埋廳縣差役亦均聞風而來聲言當請官勘騐張姓情虚挽人出爲理處方免訟果然花費已不貲矣所可憐者此婢以小小年華盈盈弱質蛾眉致妒獅吼時聞哭短命之桃花殮香軀以草具沈寃莫訴誰能判悍婦之心艷骨重埋我願築眞娘之墓 
[滬江官報]  
　　劉芝田星使來滬情形已登前報昨日午刻星使乘坐緑呢大轎入城至衙門答拜在道署晤談片刻其餘各衙署一槪擋駕○裴浩庭直刺赴蘇己詳前報昨日直刺由蘇來滬舟泊滬北天后宫碼頭十二點鐘乘輿回署聞部署一切卽赴江寗公幹云 
[兵輪進口]  
　　鈞和兵輪於昨晨駛回上海卽在十六鋪外浦江下椗午後二點鐘時測海兵船從吳淞口鼓輪來滬在楊家渡停泊 
[拔刃尋仇]  
　　甲乙二人口操揚州音因販賣婦女分利齟齬兩雄不並立甲先糾人在小東門外法租界將乙痛打散後乙心尙不甘陰圖報復身藏利刃欲與甲拚命嗣在英租界西金隆里斜對門之寄園烟館見甲正在吞雲吐霧乙突出利刃向甲頭面連剌二刀鮮血淋漓甲呼痛臥地乙持刀向外奔逃旁人見其手持兇器莫敢攖其鋒致被遁去旋由甲之友人舁甲至捕房轉送仁濟醫院醫傷一面飭包探緝拿行兇之某乙昨由包探秦少卿緝獲某乙押在捕房候解公堂訊究販賣婦女本十例禁况復拔刃相仇肆無忌憚三尺法森嚴不能爲若輩寛也 
[開徵錢粮]  
　　欽加同知銜正任江寗縣調署上海縣正堂加十級紀錄十次陸爲曉諭事奉藩憲札以各屬條銀例應分忙徵解現在餉項待支緊要飭令速將本年上忙銀兩開徵解兌等因奉此除遵札飭保赶緊催輸並將各户溢完十五年分减免銀兩于印串内核實扣清照例流抵本年新賦外兹擇於本月二十七日設櫃起徵合行曉諭爲此示仰闔邑紳民糧户地保人等知悉爾等須知上忙現已開徵所有本名下應完光緒十六年分上忙條銀並各項雜稅錢粮務速按數備齊親自赴櫃清完掣串安業本邑粮户素稱急公自能踴躍爭先輸將恐後設有玩户刁衿不能勸勉輸完任意抗欠定行提追詳辦决不姑寛各宜凛遵毋違特示 
[派差解犯]  
　　昨報紀押犯過滬一則昨午由陸大令將陳坤楨張順昌吳錫榮潘介福等四名備文派差起解矣 
[諭令調處]  
　　前晚陸大令回敬業書院公館時有曹萬順攔輿遞禀聲稱住在廿一保二十圖地方有田四畝租與王狗官耕種邇來租錢無着向索不還反遭逞兇叩求提究大令閱禀畢以事起細微　曹無庸涉訟着邀同中人向王調處如調處不明再行喊控准爾提究原禀擲還曹叩謝而退 
[調戯受懲]  
　　賣花媪顧常氏禀稱與女桂福同出賣花經過三茅閣橋遇上金館飯店夥劉阿毛託故調笑前日劉復喊買小婦人不理劉卽乘隙尋仇無奈任揀則又定要揀女兒籃内之花油詞褻語令人難堪向之喝阻被將身懷六甲之女兒跌傷小肚難保無虞特求嚴辦同轉得供判押候掌責八十下令店主來保按滬上流氓每於通衢大道調戯婦女法紀全無若不格外從嚴懲辦將何以遏淫風而安良懦所望賢官長於此等案件勿以細故視之 
[英界公堂瑣案]  
　　包探何瑞福稱昨見姚阿桂將用藥水浸輕分量之八開洋十個向許柏山押鋪中要兌大洋一元已被看破因卽拘拿詰得曾在范品才酒店兌過五個今特送案小洋呈騐曾至姚阿桂家查問其妻將碗内藥水潑去証據確鑿許柏山稱在芝罘路押店生理姚以八開洋來兌大洋看破浸輕分量適被包探所見因之查究范品才稱在酒店生理先被姚阿桂將八開洋五個兌錢亦是浸輕分量姚阿桂供上海人曾由友人向做扇子生理現寓寳善街源發之阿根浸輕八開洋交我往兌蔡太守飭該包探將姚阿桂帶回指提阿根到案再行覆訊小洋存捕房○包探顧阿六稱專慣誆騙之朱東生誘沈阿星到妓院再到衣莊騙取衣服奉飭將沈阿星交保候緝拿朱東生辦理今因沈阿星無人具保解案請示沈阿星供浦東高橋鎭鄉間人在某寺爲香火初次來滬買蓆遇見騙子幸蒙訊明准予交保然滬上無熟識人具保蔡太守飭值日差將沈阿星送交該處地保了案○三百二十號巡捕稱昨見邢阿巧將受傷之馿子推磨違章請罰邢阿巧供馿係擦傷現願醫治俟痊再行推磨蔡太守判罰邢阿巧洋兩元撥充醫院經費馿交公一馬房喂養俟痊愈始准給還○包探陸阿祥稱有余阿就梁阿仔到翁阿興押鋪以買表爲名攫表奔逃及翁報捕往提已被將表質洋今特吊贓送案翁申訴前情余供實因流落貧苦之故如今只求施恩梁供與余同在彼處觀看致被累及蔡太守判余管押一月梁管押廿一天表交翁領去○二百五十六號華捕稱陶亦春駕駛馬車因年輕無力致馬溜韁撞壞東洋車 
 
 

Page 4

 
 
應賠修理洋四角今特送案陶供因馬性太劣所致蔡太守判罰陶洋五元撥充西醫院經費并着賠修車費洋四角○三百號華捕稱謝阿鳳違章溜馬拘案請罰蔡太守判罰洋一元撥充醫院經費 
[法界公堂瑣案]  
　　義合公司收租洋人某偕華人唐文逹控稱楊定記張炳華洪夏雨徐耀亭陸洪氏等欠租甚鉅請追並令搬去葛同轉詰楊等共欠若干楊稱共欠五十元二角已付三十元前手經租人陳夢蘭曾言再付八元可了現已尋屋卽可搬移張稱所欠二十二元除付尙欠十六元洪稱欠三十四元七角無力請緩陸洪氏稱除付尙欠十一元情願拔還遂又問唐曰爾曾偕陳夢蘭來案目下何不同來唐稱陳現有病問官復詰楊張二人餘欠作何料理同稱按月拔付謂業主嫌爾等積欠當於七天内繳洋搬屋楊等復求寛限一月隨判各交原保限節後將洋交楚遷移别處○包探王榮培禀積竊陳鏡湖又在江天碼頭行竊拘獲送辦失主已往甬東未來質訊問官判押候笞責二百板荷枷兩月遞回慈谿原籍○招商碼頭巡丁朱慶慶禀稱棧中小工花中寳何以遺棄雜貨抵作工貲前日突有渾名小寗波邱阿水小無錫張阿金等誣　圖詐致遭毆打旋又在棧門貼無頭榜造言管棧與巡丁出店串通作弊故將邱等拘案請究問官將邱研訊揭貼何來供與花口角是實揭貼槪不得知問爾等夥黨共有幾人答五人同作小工花稱邱聲言尙要以白刃相仇問官以邱等常在碼頭滋閙須當重懲隨判發碼頭由該棧房看管枷號一月示衆滿後各責一百板○捕房解賣孩案内鄭阿發一千人請訊原告鄧時氏陳全大並買主盛王氏亦來候質問官詰阿發曰爾將該孩何時變賣鄭供三月初二日餘與昨供略同謂昨爾謊供受責今尙敢狡賴乎王包探禀前日原告拘鄭鄭言願將洋交還息訟若定要到案亦只得妄供而已遂又問鄭曰張阿松何許人答係張大阿姐之子其事卽由大阿姐經手謂賣孩之洋爾當交出答容出外籌措謂爾擅賣小孩尙思唐塞耶隨判押待繳出原洋並鞭背一百下笞責二百板枷號三月判畢復問大阿姐曰爾經手賣孩共計若干洋元答三十三元謂買主供出洋四十三元由爾從中扣下十元使用殊屬可惡判掌責二百下中人俞秀山張吳氏各掌四十復問鄭之姘婦郭氏曰賣孩當是爾與鄭同謀答小婦人因病經鄭收留並非夫婦謂本應重辦姑念病體免究着出外籌措洋元繳案處分訖遂謂陳全大曰爾亦有不是之處姑念將鄭尋獲免予究懲並諭鄭王氏明日捕房聽訊○劉陸氏控壻李長生哄賣伊女一案昨該氏携女招大伸訴前情被告李長生及金鑑泉大刀張三烟鴇高巧珠等亦由捕房解訊問官詰李曰究竟何人共謀李仍　與高博雲同來問爾有父否答有現在蘇州營内問幾時同來上海答正月十八初住客棧後由張三領至花烟間問張可是素識答由高介紹押妻亦伊經手問押欵五十元爾曾收到否答僅收廿五元問張三轉押一節爾可知否答小的已回蘇州所以不知此事隨問張三曰李將妻抵押洋五十元爾何只付一半且擅自轉抵合計押欵已一百二十元可是爾獨用否答與李向不認識其妻由高領來再三託吾故此押卜問爾知伊幾時來甲答正月十八說妥十九成交據李言曾與岳母言明出於情願問官得供卽問該氏爾壻領爾女出外是否與爾言明答並無其說謂爾女幾歲配伊答招贅時女十二歲婿已二十一歲矣遂詰招大曰押據是爾簽押否答吾未簽字復問該氏曰爾言將女改嫁究竟如何答現請斷令退婚問官廉得其情卽謂李曰爾哄未婚之妻出外賣娼恩義已絶今再不能斷爲爾妻矣遂判押候鞭背二百枷號二月張三待傷痊後鞭背一百五十下枷號四十五天金鑑泉已知改悔掌責八十下具改過切結准予開釋高巧珠因夫有病不到代掌一百下原告着具領狀明日投捕房將庚帖發回准其另配該氏及女叩謝而退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩省官塲紀要]  
　　新任藩憲劉景韓方伯於十八日到省文武各官先期出城迎接十分熱閙閩督卞制軍前署將軍篆　兼理船政篆近奉恩綸兼署陸路提督篆三錫承恩一心圖報知遇之感儔與比倫　乎僚屬臚歡軍民額頌也○陸路提督孫庚堂軍門于十八日到省駐節水師提塘行轅○白石可門兩厘局爲佐雜優差辦理六月卽須更替現經藩憲牌示　門局委鄒少尹之畦曰石局委土少尹詠年又陽政卡委蔡少尹頡雲閩省聽鼓閒曹異常擁塞得一美差如登天之難同寅中見諸君子捧檄而去殊有天上人間之感○陸提中軍參將藥叅戎接事後措理裕如爲上游所器重兹有興化協缺出制軍牌示以叅戎奏請卄署足見憲眷優隆也 
[種德孔殷]  
　　嗟嗟一處被災者救猶易教處告災者救實難暫時遭困者拯猶易無時不困者拯實難所賴各省仁人到處縈懷隨時俯恤俾憔悴羣生有所支持感惠殊非淺鮮江西鄒虞亭先生助賑洋三百元由趙元笙翁交來委解江浙災區痛癢相關種德不分遐邇　慈所逮感恩何可言宣當此籌欵孔艱而毅然解囊得有成數竊爲籲呼需撫者拜厚誼於弗諼矣[  上海北市絲業會館籌賑公所愚弟施善昌謹誌] 　 
[上海四馬路文報局内協賑公所經收雲南藩憲經募各屬賑欵細户清單另登]  
　　雲南縣項聯晉銀十四兩又募淮南黃浦氏劉煥斗兩户各銀十兩李捷魁五兩王敏中姚亮丁成章三各四兩陳位廷得俊兄開元兄無名四户各三兩德鄰堂史成章張世榮齋繼馥郭壽昌五户各二兩淮南黃浦氏錢大川王朝賢石宗璽王啓山王秀卿王得榮七户各一兩萬源影王謙章富春廖源悅來店華春楊紳吳麗東朱順運郭匯川十户每六錢七分張景仲五錢四分石麟書三錢九分鄭聚張國選陳珍鄭體仁秦蓮朱彩臣六人各三錢三分五厘黃正興鄭清鄭天祥三户各二錢七分廖體二錢揚耀一錢三分以上共合銀九十兩另七錢八分○蒙化直隸廳夏廷燮募陳蔚卿周靜安李傑士陳寅谷張樹廷徐用賓劉允執七户各銀五兩范坏三謝佐　霞姚奎蔣煥五户各四兩趙毓齋李懷珠兩户各三兩姚舉卿趙遜菴陳曉　孫鴻楊蔚卿楊錦李錫三七户各二兩叚權童占春二翁各一兩五錢張琴軒羅景唐梁崑花遇春徐錦川樂鳳廷趙體郭厚菴楊福趙美内彩重九十二　各　兩蘇捷魁侯維楨林毓恆張聚元陳泰貞王壽林崑山王長久路浦九户各五錢高祥雲三錢張佩銘朱宴二人合銀八錢以上共申合雲平銀九十八兩四錢六分八厘○麗江縣陳守淑助銀一百兩○　江州謝光壽十兩署南安州江雲龍四兩大姚縣龔化龍募衆善堂公善堂二家各十兩高頤二兩二錢毆士俊曾正身張崇德周懷璽楊發梁五人每二兩納維綸劉丕昌二人每一兩五錢楊兆蘭一兩二錢歐士珍歐士榮○盛光甲○姚啓榮無名氏五户各一兩寸懷德五錢五分張雲卿四錢九分彭玉剛六錢劉福興趙德安叚金堦謝良臣李榮楊際泰劉大春賴春和周炳南馮朝東殷開貴李發森陳瑶趙興發十四户各二錢楊嘉木蘇效楊汝欽李聯綬叚啓耀劉應洪杜春楊王寶元許應魁黃永清十人各一錢　聯玉一錢六分朱振金曾步年沙蕊珠鄭蘭森無名人五人各錢二百蘇嘉祿叚然羅僅臣胡襄廷龍敦仕五人各一百文以上共合銀四十八兩○鎭雄州許祖瑞銀十六兩又募李雲衢六兩廖德明四兩武文彬一兩以上共合銀廿七兩○楚雄府裘祖誥募眞南善姓楚雄武原人二人合銀廿兩聚善堂渤海堂二人合八兩河陽叚姓同善堂棠蔭堂玉興和羅名楊義善堂六人合六兩無名九錢唐光明積善堂二人合一兩六錢吳世衡六淺田榮華竇理堂汪嗣昌三人合一兩五錢李春甫四錢王鳳峒樊忠元李運　楊紀元吳錫珩武文蕭金山施月芬丁繼善陳海清陳保山馬鳳十二人各三錢楊昌富徐必慶玉長張占榮四人各二錢卜云惠朱鴻陳慶三人各一錢以上總合申銀四十四兩二錢三分○河西縣李元清銀六兩又募河西東鄉紳史又小街史西鄉軍屯公捐乂紳史南鄉紳史匯捐北鄉紳史公捐六人各銀五兩河西東門公捐西公捐南門公捐北門公捐四人各銀四兩河西城紳李有銀三兩河西葛恆銀八錢以上總合銀五十五兩八錢○以上總合計除公費外計眞平銀九百五十二兩三錢八分申合規元一千另另四兩二錢八分五厘已於三月初四日由百川通票號交到合併聲明 
 
 
 

Page 10

 
 
   
 
 

Page 11

 
 
[光緒十六年四月十七日京報全錄]  
　　宫門抄○發抄硃批四道○廣西撫馬奏揀補烟瘴要缺知府摺○川督劉奏甄别知府片○皖撫沈奏知縣人地未宜開缺另補摺○又奏辦厘委員摘頂示懲緣由片○又奏調署知縣各缺片○四月十七日兵部太常寺太僕寺廂黃旂值日無引見○鄭王等搜檢覆命○謙光稽查中左門覆命○李鴻藻崑岡各假滿請安○繼公請假十五日○内閣奏派稽查本章派出李端棻○兵部奏派點騐軍器之王大臣派出慶王漪貝勒絪貝勒謨貝子福中堂麟書貴恒果勒敏○召見軍機崑岡慶福高賡恩派出閱卷徐中堂麟書翁同龢許庚身嵩申潘祖蔭祁世長孫詒經徐郙廖壽恒薛允升汪鳴鑾○發抄張之洞奏勸辦出力紳士劉璘等給奬奉硃批着照所請吏部知道欽此○又因公覆舟殞命縣丞疏式金優卹奉硃批着照所請該部知道欽此○又施南府同知移駐利川縣汪家營奉硃批吏部議奏欽此○魏光燾奏城守尉德勝因病出缺奉硃批該衙門知道欽此○○廣西巡撫臣馬丕瑤跪奏爲烟瘴要缺知府籲懇天恩俯准揀員補授恭摺仰祈聖鑒事竊照泗城府知府鄧輔緜於光緒十六年正月十六日聞訃丁憂應歸正月三十日截缺所遺員缺係烟瘴專難要區三年俸滿撤回内地候升之缺應由外揀員調補前准部咨此缺水土最爲惡毒别省人員不甚服習應於内地揀選廣東福建湖南雲南貴州五省人員調補等因在案自應遵照辦理查該府地處極邊兵燹之餘元氣未復一切整飭撫綏尤賴表率得人非熟悉幹練之員弗克勝任臣於藩臬兩司於内地知府逐加遴選非現居要缺卽人地未宜一時實無可調之員伏查定例州縣以上應調缺出以現任人員題補如係奉旨命往或督撫題明留於該省候補並著有勞績保奏奉旨儘先補用遇缺卽補者無論應題應調應補之缺准該督撫酌量才具補用又定章嗣後廣西所屬烟瘴苗疆等缺凡係例内指出之缺遇請調時均先於太平泗城鎭安思恩慶遠等五府歸順百色二州廳内揀選如實係不得其人始准聲明以别州府人員請調至例内指出水土最爲惡毒之三十六缺除教職專用本省之人其餘各缺應於太平等五府二州廳内先儘籍隷廣東福建湖南雲南貴州人員揀選調補如人地未宜准以别省人員揀選再人地不宜於别府别州内先儘籍隷五省人揀選倘人地又不相宜始准以籍隷别省人員揀選各等因遵奉在案兹查有儘先補用知府黃仁濟現年三十四歲係湖南長沙府善化縣人由附生於光緒五年遞捐郎中分部行走加三品銜在籍辦理籌餉事務九年帮辦廣西水陸營務處於七月二十八日以勤愼耐勞才具明敏奏留差遣委用九月十一日奉旨知道了欽此十一年因在事出力七月二十四日會同保奏准部咨十一年八月二十一日奉上諭郎中黃仁濟着以知府留於廣西儘先補用欽此遵奉行知禀報到省註册咨部在案十二年二月請咨進京引見四月初二日銷營務處差起程五月二十四日赴部騐看六月初十日經欽派王大臣騐放奏請發往十一日覆奏奉旨依議欽此六月二十二日吏部發給執照祗領起程於九月十七日回省繳照十月甄别期滿經前護撫臣李秉衡以才識俱長勤愼精詳奏明堪勝繁缺留省補用奉硃批吏部知道欽此歴充善後局帮辦提調催提協餉提調軍裝火藥兩局務於交代局提調並徵信册差十四年三月委署平樂府知府嗣經前撫臣沈秉成奏察舉賢能用示激勸黃仁濟處處用心實事求是委辦軍火局事俱井井有條委署斯缺百廢具舉事事整頓實爲勤能卓著之員請旨嘉勉十四年八月二十七日奉上諭廣西署平樂府黃仁濟據臚列該員才守政績皆有可觀殊堪嘉尙着飭令該員始終勤奮勉爲循良以副朝廷策勵至意欽此九月卸平樂府事回省後委提調軍火交代兩局務兼辦徵信册事十五年七月二十三日奏委署理桂林府知府兼辦交代徵信等事加派蠶書局事務前於十三年内因擒獲全州大龍村首匪黃陶堂蔣得綦等出力保奏十五年八月初一日奉旨三品銜儘先補用知府黃仁濟着俟補缺後以道員用欽此是年八月臣會奏整頓吏治秉公選舉以該員黃仁濟事理明通心精力果乞恩嘉奬欽奉上諭廣西署桂林府知府黃仁濟據奏才能政績均堪備循良之選着傳旨嘉奬仍飭令該員益加奮勉毋得始終異轍欽此在案查該員精明幹練爲守兼優能耐烟瘴以之請補泗城府知府員缺實屬人地相宜與例亦符據藩司張聯桂臬司秦煥會詳前來相應仰懇天恩俯念邊地員缺緊要准以儘先補用知府黃仁濟補授泗城府知府烟瘴要區可收得人之效如蒙俞允該員係於軍務出力保舉奉旨以知府歸候補班儘先補用之員今請補缺銜缺相當毋庸核計叅罰亦毋庸送部引見合併陳明謹會同兩廣總督臣李瀚章恭摺具奏伏乞皇上聖鑒訓示謹奏奉硃批吏部議奏欽此○○劉秉璋片再查道府丞倅州縣等官無論何項勞績保歸候補人員卽以到省之日起予限一年詳加察看出具切實考語分别煩簡補用等因兹查有候補知府許曾蔭到省一年期滿由藩臬兩司甄别請奏前來臣查該員許曾蔭精明穩練堪以留川以本班知府照例補用除咨部外理合循例甄别附片具陳伏乞聖鑒訓示謹奏奉硃批吏部知道欽此○○安徽巡撫臣沈秉成　●奏爲知縣人地未宜開缺另補恭摺仰祈聖鑒事竊維州縣爲親民之官必須人地相宜方足以資治理兹查有頴上縣知縣王朝係現年五十六歲係江蘇吳縣人由附貢中式同治庚午科本省鄉試舉人光緒内子科進士朝考二等奉旨以知縣卽用簽　安徽光緒二年到省十二年題補是缺經部覆准於十三年十一月到任旋因該員到任後於地方一切事宜辦理雖無貽誤措置未能裕如當經調省察看另行委員接署在案查頴上縣係疲難中缺自前年黃水爲災籌辦賑撫事務較煩現值災祲之餘正宜培養元氣安輯黎庶非勤政幹練之員難期勝任該員王朝俊謹飭安詳不脫書生本色臣隨時察查恐於此缺不甚相宜未便稍涉遷就據布政使阿克逹春署按察使丁峻會詳請秦開缺另補前來合無仰懇天恩俯准將頴上縣知縣王朝俊先行開缺留於本省遇有相當缺出另行酌補俾人地各得其宜謹會同兩江總督臣曾國荃恭摺具陳伏乞皇上聖鑒飭部開缺施行再所遺頴上縣一缺安省現有應補人員應請留外遴補合併陳明謹奏奉硃批着照所請吏部知道欽此○○沈秉成片再安徽省釐金近年收數减少臣自到任後督同牙厘局司道力求整頓重定比較章程考核卡員功過又令率同司事人等核實經理禁止弊端數月以來各卡報解之數略有起色惟省局所屬鳳凰頸分卡委員候補直隸州知州苗厚田辦理未能得力業經撤回遴員接辦兹復訪聞該員前辦該卡厘捐商人以洋銀完厘每照市價少作錢文並有被司事陸尹卿藉端索借情事難保别無私弊亟應查訊懲究當經委員拿解陸尹卿到案發到藩臬兩司會同提訊確供並傳苗厚田取具切實親供核明詳覆臣復加查核　尹卿係桐城縣人與苗厚田素來相識邀同至卡經管帳目尙無舞弊營私確據其藉端索借一節係因家有急需挪移私債與公欵似無干涉惟司事輙向稱貸跡近刁索究屬不安本分業已批飭將陸尹卿遞回桐城縣原籍交地方嚴加管束不准出外再充司事至苗厚田所收商人洋銀照市價少作錢文一節該卡厘捐銀錢兼收遇有以洋銀完納者每洋銀一元市面通用九五錢值一千一百七十文厘金扣歸十足作錢一千一百文多餘錢一十一文有零以之貼補减定八分開支不敷之數尙非侵漁入已亦非苛刻病商惟已有違定章究亦不能辭咎應請將候補直隸州知州苗厚田摘去頂戴薄示懲儆除由臣留心察查能否自知愧奮再行奏明辦理並通飭各局卡員凡遇洋銀完厘一併照市作價不准稍有短少仍隨時嚴密察查以杜弊竇而重厘務外所有辦厘委員摘頂示懲緣由謹附片具奏伏乞聖鑒訓示謹奏奉硃批着照所請吏部知道欽此○○沈秉成片再署渦陽縣事太和縣知縣鄒鍾俊現應飭回本任供職所署渦陽縣篆務查有績溪縣知縣歐陽靄幹練　爲堪以調署遞遺績溪縣員缺查有候補知縣劉傳梁辦事精細堪以署理該員歐陽靄本任内並無承緝盜刼已起四叅案件據藩臬兩司會詳請奏前來除檄飭遵照外謹會同兩江督臣曾國荃附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十六年四月十八日京報全錄]  
　　宫門抄○諭旨三道錄前○發抄硃批五道○廣西撫馬奏挾嫌殺死卑幼一家四命審明照例辦理摺○川督劉奏郎中捐賑建坊片○又奏調署知縣等缺片○將軍岐等奏剿辦馬邊等夷員弁遵部議另核給奬片○四月十八日刑部都察院大理寺正黃旂值日吏部引見二十一名宗人府十名兵部三十六名工部二名茶膳房十二名正藍滿八名○承侯施侯德隆岳琪各假滿請安○湖南提督鄭紹忠請訓並請假三個月○恩景請假二十日○倉塲奏漕船五日回空○召見軍機貴恒鄭紹忠徐用儀○皇上明日卯初至大高殿時應宫拈香○發抄張曜奏王庚午升濟南守備奉硃批兵部議奏欽此○又估辦堤埝工程借撥銀兩奉硃批户部知道欽此○又山東各官捐賑請奬奉硃批王毓藤等着户部核給奬敘單併發欽此○色楞額奏盟王巴雅爾請覲奉硃批准其來京瞻覲欽此○又已革協領直牧等尙堪錄用奉硃批貴慶許文着交該部帶領引見欽此○○廣西巡撫臣馬丕瑤跪奏爲挾嫌殺死卑幼一家四命審明照例辦理恭摺其奏仰祈聖鑒事竊據北流縣知縣蘇人榖詳報民人植廣水謀殺堂姪植春棠等一家四命一案獲犯訊供通詳經前撫臣批飭審解兹據該縣將犯解經該管鬱林州審解到司飭委桂林府審明由臬司秦煥覆審詳解前來臣卽提犯研鞫緣植廣水籍隸北流縣已死植鄧氏係植廣水已故大功堂兄植繼宗之妻服屬緦麻植春棠植林高係植鄧氏之子係植廣水小功堂姪植劉氏係植春棠之妻係植廣水緦麻姪婦植鄧氏等均係同居植廣水與植鄧氏等先係同居各爨素好無嫌植廣水之父植英茂在日與植繼宗合夥佃耕羅姓田畝每年宗納租榖十石後來植英茂植繼宗相繼物故植廣水仍與植春棠合夥佃耕植廣水因收成歉薄欠交租榖二石央允植春棠代爲墊納隨於光緒十四年六月間出外傭工僅留伊母植曾氏在家所佃田畝均歸植春棠耕管植春棠因植曾氏屢向借貸陸續借給銅錢八千文其後又向借索未經應允實係難以接濟植曾氏因此迭次尋事口角甚爲可厭當卽勒令搬出不許同居植曾氏年老彭目無可奈何只得於光緒十四年十二月間遷居别處十五年正月間植廣水因無人雇倩轉回家内查知伊母植曾氏被植春棠勒搬心懷不服往尋植春棠理論被植春棠大罵植廣水懷忿而去二月間植廣水生計日窘復冋植春棠商議欲將共佃田畝照舊分種植春棠斥稱前次代墊租榖尙未歸還不能將田分給植廣水用言分辯植春棠出言頂罵植鄧氏植林高植劉氏亦從旁指斥植廣水忍氣轉回嗣植春棠屢索舊欠錢榖植廣水無錢未給三月十五日植春棠復至植廣水家内逼索舊欠植廣水仍係央緩植春棠斥駡疲賴植廣水不服回詈植春棠聲稱如再不還定卽糾人抄搶家物作抵彼此大閙而散植廣水因屢被欺凌且慮其糾人抄搶又念植春棠爲人利害不肯將田分種左右思維實在謀生無路不能過活氣忿己極起意乘間將植春棠殺死洩忿三月十七日植廣水探知植鄧氏同伊子植林高植石觀及伊媳植劉氏同往隣村親戚黃家帮辦喜事是夜卽在黃家住宿帮忙獨留植春棠一人在家看屋素知植春棠屋後有矮墻一道由該處扒入院内卽係植春棠住房起意扒墻入内伺植春棠熟睡將其殺死卽於二更時候携帶菜刀前往走至植春棠門首看見大門未關堂屋内點有燈火植春棠止在燈下織笠背向門外植廣水輕舉脚步潛至植春棠身後用刀很砍致傷植春棠項頸植春棠呌喊倒地維時植鄧氏植劉氏先已因事轉回家内並未在隣村住宿因聞聲赶出查看植廣水起意一併致死滅口先用刀向植劉氏撲砍致傷其左額角接連右太陽倒地植鄧氏上前捉拿植廣水用刀砍傷其右腮脥植鄧氏撞頭拚命植廣水閃側用刀砍傷其偏左接連左額角倒地適植林高由隣村轉回堂屋看見大聲喊救植廣水又起意將其殺死舉刀撲砍植林高彎身拾取地上柴棍植廣水用刀砍傷其頂心接連偏右倒地正欲走出大門又遇植石觀由外轉回赶進屋内撲向捉拿植廣水將其推跌倒地乘間逃跪植石觀扒起查看植春棠植林高業已傷重身死植鄧氏亦受傷昏迷僅劉氏尙能言話當向問明情由用藥將植鄧氏植劉氏敷治詎植鄧氏傷重醫治不效延至十八日因傷身死植劉氏延至二十日亦因傷身死當經該縣蘇人榖訪聞差查並據植石觀投保報騐獲犯訊供通詳批飭審解該犯由州解司飭委桂林府審明由臬司詳解前來經臣提犯覆鞫據供前情不諱詰無另有起釁别情及同謀加功之人矢口不移案無遁飾查例載殺死一家三命分均卑幼内有一人按服制應同凡論者斬立决梟示將犯人財產斷付死者之家等語此案植廣水因挾嫌起意謀殺植鄧氏植春棠植林高植劉氏等一家四命查已死植春棠植林高係植廣水小功堂姪植劉氏係植廣水緦麻堂姪媳惟植鄧氏係植廣水緦麻服嫂致死應同凡論例無殺死功緦卑幼一家四命内一命應同凡論作何治罪明文自應比例問擬植廣水合比依殺死一家三命分均卑幼内有一人按服制應同凡論者斬立决梟示例擬斬立决梟示該犯慘殺一家四命兇殘已極未便稍稽顯戮臣於審明後恭請土命飭委臬司秦煥署臣標中軍叅將雷震雲將該犯植廣水綑綁押赴市中處斬傳首犯事地方梟示以昭炯戒查該犯並無財產無憑斷付所欠錢谷該犯業已照例懲辦應免着追各屍棺經縣飭屬領埋無干省釋除全案供招咨部外謹將審明辦理緣由恭摺具奏伏乞皇上聖鑒勅部查照施行謹奏奉硃批刑部議奏欽此○○劉秉璋片再查定例士民人等捐助賑欵銀至一千兩以上者應請旨建坊遵照欽定樂善好施字樣由地方官給銀二千兩聽本家自行建坊如係有力之家免給建坊銀兩各等因遵行在案兹據布政使崧蕃轉據署漢州知州龔定求禀據花翎候選郎中張光裕呈稱前奉母張冉氏之命在山西賑捐局捐助　賑銀一千兩已蒙請旨建坊仰沐允准欽遵在案嗣因本省州縣水災復遵伊父張智元遺命又捐助賑銀一千兩以資賑濟並聲明伊母係張冉氏前禀繕寫錯誤將冉字書作何字一併聲請更正由該州禀司轉請奏奬前來臣查張冉氏前捐晋賑銀一千兩光緒四年十月經前督臣丁寳楨奏奉諭旨准其建坊在案候選郎中張光裕復遵父遺命續繳本省賑災銀一千兩洵屬慷慨好施樂善不倦核與建坊之例相符相應請旨准予張光裕之父張智元母張冉氏自行建坊遵刊樂善好施字樣以昭旌奬而示激勸並請旨勅部將前次張何氏准奬之案更正張冉氏以昭核實謹附片具陳伏乞聖鑒訓示謹奏奉硃批着照所請禮部知道欽此○○劉秉璋片再成都縣知縣許堯文調署雙流縣知縣所遺成都縣知縣缺查有雙流縣知縣恆琮堪以對調又崇慶州知州梅震煦調省遺缺查有蒲江縣知縣鳳全堪以調署該員等正署各任内並無經徵錢糧未完展叅及承緝盜刦已起四叅案件兹據藩臬兩司會詳前來除批飭遵照外理合附片具陳伏乞聖鑒謹奏奉硃批吏部知道欽此○○四川成都將軍臣宗室岐元頭品頂戴四川總督臣劉秉璋跪爲保奬剿辦馬邊等處夷務案内奉駁文武員弁遵飭另核奬叙曁保准武職名字彚繕清單恭摺會陳仰祈聖鑒事竊臣等前准兵部咨議覆成都將軍岐元等剿辦馬邊等處夷務一律肅清將出力各員弁紳圑擇尤保奬一摺光緒十五年四月初四日奉硃批該部議奏單併發欽此當卽分别准駁繕具清單於光緒十五年七月初八日具奏奉旨依議欽此查抄單内開所請免補本班及保奬翎枝均與定章不符行令另核請奬旋又接准吏部咨開謹按例章核議分别准駮繕單具奏於光緒十五年十一月十二日奉旨依議欽此抄單内開前永寍道李經羲等行令另核奬叙各等因遵卽轉行去後兹據該統領等具禀以文員前永寍道李經羲等十二員並武職防禦河清等六員遵飭另核請奬曁准保武職名字舛錯者四員應請更正禀懇具奏前來臣等覆查無異謹遵部議另核給奬彚繕清單恭呈御覽合無仰懇天恩俯准飭部分别核議更正以昭激勸除分咨吏兵二部外理合恭摺會陳伏乞皇上聖鑒訓示謹奏奉硃批該部議奏單併發欽此 
 
