# 1902 - 205 - 4910517

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯單國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之初鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[論考試程氏]  
　　考試之用制藝自明迄今己數百年其弊也剽竊摹擬展轉抄襲空疏鄙陋之子因之生徼倖之心而人才日以不振皇上内　於心决然舍去改試經義策論說者謂數百年積弊從此可一掃而空惟當改制之初非特應試者於經義策論之體裁未能詳辨即持玉尺以量才亦往往於所命各題貽人口實夫不明頒定之章程則意多歧不知文章之程式則題先誤今爲略稽故實著之於篇按今命題之制曰四書義曰五經義義者聖賢之精義也孟子引孔子曰其義則某竊取聖人之說經取其義而己漢書言七十子喪而大義乖故春秋分爲五而詩分爲四七十子之說經亦取大義而己至漢儒治尚書有夏侯說義二篇則以注爲義梁皇侃有禮記論語義疏唐孔穎達有五經正義則以疏爲義關元一十五年六月詔試明經問大義十條宋志則曰帖經墨義則塲屋應舉之文爲義理宗端平元年翰林學士眞德秀以所著大學衍義上則經筵講學之書稱義今之所謂四書五經義者宜用說義正義之列以解經兼用衍義之例以引史或用經筵講義之例徵及時事要之爲此體者皆貫有實證與實事實理而不宜背乎經恉此義之大略也一曰論文家之有論體導源於論孟孔子論大哉堯之爲君舜禹有天下不與禹無間然泰伯可謂至德殷有三仁夷齊不念舊惡是即堯舜禹泰伯箕微比干夷齊之論也論管仲器小桓文正譎李文子三思臧文仲竊位武仲要君實武子之愚史魚之　蘧伯玉子產之爲君子平仲之善交令尹子文陳文子之忠清孔文子公叔文子之謚文以及子謂子賤南容公冶長賢哉回也諸章各以一二語定其生平皆論體也舜有臣五人回也其庶乎齊景公有馬千駟逸民伯夷叔齊諸章又合福體也至孟子則論尤詳備如禹稷富平世顏子當亂世曾子居武城子思居衞伯夷隘柳下惠不恭兩人合論體也其辯舜南面堯瞍北面禹不傳賢而傳子及伊尹割烹百里奚自鷺孔子生廱疽諸章就一事立論之體也柳下惠不以三公易其介子產惠而不知爲政仲子惡能廉匡章未爲不孝此就一人論其得失也舜發於畎畝之中及夷之清尹之任惠之和孔子之時此合數人論定之也其中波瀾意度直開蘇氏父子之先聲宋代以後工此體者益盛然必皆探源於經史方能識見宏大而是非不謬於聖人此論之大略也一曰策文章辨體云策者謀也凡政化得失顯而諮之曰策間其條對者曰對策亦曰射策漢之　董最爲著　唐韓昌黎集中亦有策問十四道此皆用以廳試者夫策之義旣稱曰謀則朝廷有大政事若者可以施行若者或虞窒礙若者行之而有利無弊若者行之面損少益多舉衆人之心思爲一事之準則此策之大略也夫試以義而覘其心術試以論而覘其才識試以策而覘其智謀果使衡鑒不虚實足以收得人之效若仍敷衍成習則易其名而不易其實恐經義策論亦未必勝於時文詩賦也於國家亦何補哉 
[宮門抄]  
　　六月十六日理藩院鑾儀衞光祿寺八旗兩翼值日無引見敬信因伊子補員外郎謝恩德本因母准其旌表謝恩溥侗續假五日景恩預備召見召見軍機及敬信景恩十七日外務部侍衞虚順日無引見召見軍機 
[中英交誼]  
　　華歴六月二十四日得英京倫敦来電悉英廷宣言於衆云我英願輔佐中朝整理庶政中朝擬開江門長沙安慶樊縣惠州各口岸酬之至於轄免貨釐事宜則刻尚未經定奪圃安慶係安徽省會長沙係湖南省會惠州隸廣東省惟江門樊縣二處姑照西音譯出未悉是何地方也 
[貝子西游]  
　　華歴六月二十四日得英京倫敦来電悉中朝簡赴英京致賀加冕之振貝子刻己由英起程須繞道阿美利加洲游歴一周然後馳回中國 
[俄籌商務]  
　　英京倫敦来電云邇者俄政府函致各國顯要之曾入比利時弭兵會者大旨請卽訂成商約互相保護商人俾得利益均沾毋使爾虞我詐 
[英報之言]  
　　英國晨報云邇者法人在緬甸所行之事諸多棘手目下英法兩國雖尚和平商榷恐日後必至多所齟齬莫若請英法兩國政府中人各自地坦懷相示也 
[比軺小志]  
　　欽命出使比利時國大臣楊誠之星使由滬航海赴天津入京請訓前己詳紀報端兹聞官塲中人云是便擇定七月初二日陛辭出京来滬小駐約於中秋前後持節出洋刻己電調吳挹清觀察充頭等叅贊兼繙譯事務徐伯生大令充法文繙譯蓋二君皆精於法國文字語言久爲外人所器重以故星使倚之如左右手也 
 
 

Page 2

 
 
[交還天津照會]  
　　各國交還天津一事己登前日報章兹得日本公使照會稿言之更詳當亦留心時事者先覩爲快也其文曰大日本國欽差全權大臣内田爲照復事光緒二十八年六月初一日接准来文並鈔送直隸總督袁宮保咨文解得因何緣故應將自從前年六月諸國聯軍統領所設都統衙門向来治理之天津及天津一帶地方早日交還直督自治業己拜悉查本大臣與在天津都統衙門派有官員之各國大臣意見相同經奉本國國家特予權柄應允將都統衙門裁撤中國國家應先特爲聲明允照以下所擬各節辦理始可今開列如下光緒二十七年七月二十五日議定條欵第八欵訂明大清國國家應將大沽砲臺及有礙京師至通海道之各砲臺一律削平現己設法照辦等語旣當時中國全權大臣冋各國駐京大臣言明甚願勉遵該欵照辦責任一節經諸國全權大臣己託天津都統衙門承辦此次工程迄今尚未完竣故本大臣擬請貴親王將完畢削平一役交與統轄駐大津各國軍隊各武官承辦庶保第八欵内所載各節全行照辦至所需各費應由都統衙門公庫中尚存之欵項籌撥該約第九欵内載中國國家應允由諸國分應主辦會同酌定數處留兵駐守以保京師至通海道無斷絶之虞等語查天津全城亦在此酌定數内是都統衙門裁撤後聯軍仍應接續照舊在現今所屯各處駐紥各國軍隊及其應需糧食衣被等物概免各項賦稅該軍隊有操練打靶及野外大操之權無庸預先照會但遇發彈子時應時先通知且又竭力設法以免各國之兵與華兵相檯滋事爲妥故擬由中國國家禁止華兵距駐紥天津之軍隊二十華里内前進或屯紥溯查新約未畫押之前各國駐京大臣與中國全權大臣有貴親王往返公文内彼此相允順京至通海道應設各軍隊之管帶官所得彈壓治罪之權延至距鐵路兩旁二英里之逺在該約第九欵内載數處有兵駐守之時常應照此辦理雖經如此本大臣與他國駐京大臣等應允直督有權在天津城内置親兵一隊其額數不得過三百名外並允直督設立警察勇一隊以足敷河面安靖無事爲主雖河流距鐵路有在二英里之内者亦可其拆毁砲臺一節應責成中國不准將該砲臺重新修築至天津城垣在光緒二十六年間作亂時其勢直當砲臺由内攻打各國租界因此亦不能再行重修各國駐京大臣亦不能允中國國家在北河口秦陸島山海關等處理設不論何項防海之法各國駐京大臣擬將都統衙門出入各帳目交與堪以勝任二員查清一由管帶聯軍各官選派一由直督選派除將砲臺盡行拆毁所需欵項扣出外其餘剩欵交與直督藩庫其天津都統衙門或各國軍隊從前服役之華民均不得因此故無論如何擾累嗣後所有自京至通海道各國軍營服役之華民均有身帶腰牌爲憑此項華民如間有犯法情事該軍營統領有權或將該華人治罪或送交中國官員審理以昭允協再必須定明各國軍隊於應避暑時有夏令避暑之權宜凡天津都統衙門己定而尚未銷案之罪名册簿於都統衙門裁撤後交與本省官員此官員應按照所定者辦理凡都統衙門判定之案無論係犯有罪名或錢債涉訟均不能重新審理天津都統衙門各卷册均應交與駐紥天津領袖領事官收存必有關涉之人始可前赴查閱至賦稅一節天津城並天津一帶地方居民人等應視爲都統衙門治理時己將應完中國國家各稅均行完納不得向此等人補索無論何項賦稅等欵以上所述各節本大臣自應照會貴親王轉達貴國國家允行本大臣除自貴親王應允各節之復文到日起計算四個禮拜内將天津都統衙門裁撤外應請貴親王指明届時都統衙門應將天津城並天津一帶地方各事交與何項官員手内接收祈示知爲荷爲此照復須至照會者右照會大清國欽命全權大臣便宜行事總理外部事務和碩慶親王日歴七月十二日 
[照錄廣西藩司張方伯覆撫憲王芍帥電文]  
　　粤西匪亂日久蔓延本館歴次偵訪確情照登諸報續兹由官塲友人錄示張方伯致新任巡撫王芍帥覆具述彼中情事言簡意賅爰卽備錄原文以供衆覽前聞憲節撫桂不勝欣賀馧電　始奉到桂匪聚散無常憲節駐梧督辦可期蕩平惟餉械均乏籌辦不易本司久病未愈五月十六具禀乞退撫憲丁於六月十三日代奏不得重侍節麾至爲悵歉曾敭禀奏 
[京兆被劾]  
　　京師采訪友人云近有某給諫等四人聯銜遞封章彈劾順天府府尹陳玉蒼大京兆曁東城副指揮丁君惟忠揀發指揮王君幼菴前華捕局紳士邵君虎臣等人欽派鹿芝軒大司農嚴密稽查天司農遴選本部司員於六月十五六七日傳集大京兆等人隔别訊究惟關防甚密從未漏洩春光以故所劾各情及供詞若何非外間所得而悉也 
[薇垣受篆]  
　　金陵采訪友人云簡授江寗藩司李薌垣方伯於本月初八日乘傳蒞白門時前任吳仲懌方伯官眷尚在署中因飭縣另備行轅駐節嗣吳方伯將丙署騰出其半李方伯遂卽入駐藩轅旋涓吉初九日未時受篆届時吳方伯特遣理問劉參軍恭齋印信文卷到署方伯循例拜受望闕謝恩 
[刑人于市]  
　　杭州采訪友人云本月十八日浙江臬署奉到刑部釘封文内開盜犯蔣保全陳老五李老五吳由春王春山陳古芬吳景相吳世立等八名應卽處斬臬憲湍靜臣廉訪因札飭仁和縣蕭明府錢塘縣汪明府各就獄中將犯提出會同城汛李千戎押赴法塲斬决内有五犯將首級裝入木桶發往犯事地方懸竿示衆 
[松江試事十一誌]  
　　松江采訪友人云江蘇提督學政李蔭墀大宗師示期本月二十三日總覆各學新進童生是夜卽頒發蔓案計松江府學　蔡鍾駬　顧均平　錢　煌　徐廷颺　宋登第　秦勳威　朱士英　趙慶培　宋樹模　周天度以上華　蔡洪熙　金乃超　姜鴻濟　徐元嚞　季　諾以上奉　楊景虞　陳　彬　瞿文藻　方懷瑾　王正瑩　丁承彥　陸　鴻　沈洪鈞　奚葆　以上婁　吳宗玠金山　楊洪鈞　蔣宗詡上海　胡德望　衞浚都　顧泮英以上南　黄宗傑　夏尚忠　葉日鋆　李維城　朱寳綬以上青　華亭縣學　陳廷蘭　周孝永　吳葆誼　張葆駿　錢公溥　王隆文　張葆華　陳熾昌　張昭淮　蔣光曾　宋樹屏　張家駿　陳昌善　杜　衡　顧　褧　陳　謨　沈　傑　奉賢縣學　莊禮陶　羅人驥　頋汝楫　蔣大猷　朱文德　陸承朱　阮志道　王永錫　王善康　莊寳玠　汪桂清　徐鳴臯　吳　芾　莊廷黻　婁縣學　李廷撰　沈　蘭　兪兆昌　查曾禧　朱光熊　顧其英　陳熙皥　汪鎭桐　秦锺筆陳昌祺　侯鎭圻　蔡邦石　張鴻泰　李宗華　盛元音　張永祐　許文枬　張道南　張韞玉　宋景純　金山縣學　高　增　侯光緝　莫寳賢　丁延康　高　超　丁延年　錢潤青　李贊勳　陳宗器　顧　桐　馬　騤　沈武章　梅舒　　倪　鵬　張襲祖　盧鴻烈　吳鎭英　彭維垣　上海縣學　唐　迥　張之綱　潘曾黌　王承恩　金　澍　陳爻吉　趙承慤　艾曾悌　胡光驊　姚明　　尤桂芬　李維城　周　澂　曹　浩　方彥章　季鴻勳　李文浦　范永增　葛士熙　鈕永祺　楊德圻　朱　炎　陳其藻　孫　燾　沈澄清　項鎭方　曹蔚深　王臨照　南匯縣學　曹儒剛　葉　舟　夏時璜　邵席珍　蔡雲鵬　宋寳仁　王承陵　丁光宇　馮朝福　金曾冶　吳宗瑗　胡　恪　顧元襄　趙守經　陸　堅　葉秉衡　盛世恭　唐守乾　孫學勤　金鳴歧　黄昌祚　吕宗望　王靖治　張 
 
 

Page 3

 
 
元愷　張葆辰　青浦縣學　汪　毅　田毓祥　楊文壽　張家駒　沈廷臣　唐鳳采　李維藩　顧昌燾　吳儒珍　唐汝紳　沈鴻翥　沈樹敏　葉其鑒　葉理澐　李乃沂　葉理焯　張韞玉　陳思灝　夏本立　王　桐　邵廷贊　徐　瑛　朱家翔　邵獻忱　朱光華　吳元裳　徐世均迨二十四日清晨宗師循例奬賞畢隨鳴騶赴各衙門投刺旋出西門赴祭江亭登舟合郡文武各官均衣冠往送府尊余石蓀太守及華亭縣林霨生婁縣屈吉士兩大令均乘舟送至中界山始返 
[同效嵩呼]  
　　昨日廣西巡撫王芍棠大中丞　　欽命商稅大臣吕鏡宇大司空盛杏蓀宫保各溦丁投道轅知照翌日黎明赴萬壽宮叩賀行祝釐典禮蘇松太兵備道袁海觀觀察因卽轉飭上海縣汪瑶庭大令屇時一體恭迎 
[上海官塲紀事]  
　　洋商租地會丈局會辦范叅軍福基奉蘇松太兵備道憲袁海觀觀察札飭另候差遣遺差另委李茹眞明府接辦昨日叅軍己趨詣道轅禀請銷差矣○交卸上海貨捐局總辦勞厚庵太守於日内馳赴蘇省接充釐捐局提調特於昨日詣道轅禀辭○昨日南市馬路工程局總辦翁子文太守偶染腹瀉之恙因特禀知蘇松太兵備道袁海觀觀察請給假四天藉資調攝 
[憲札照錄]  
　　滬城同仁輔元堂董事曹基善私賣保安堂義塜地由保安堂董事瞿開桐等投江蘇撫轅上控業經撫憲恩藝棠大中丞札行蘇松太道遵辦其札文曰爲札知事據上海縣同仁保安堂職董瞿開桐等以保全善舉等情来轅禀稱該堂舊有義塜地一十五畝有奇兹被輔元堂董曹基善擅賣與工部局建造學堂不禀於官不謀於衆私自成交殘骸枯骨一旦慘遭棄置事關善舉不能緘默禀陳鑒核等情據此查善堂義地叢葬有年今曹基善不使衆知私行出售實屬貪殘可惡控縣控道均未定斷將何以慰幽魂而昭公道亟應委員履勘查訊以維善舉除委候補知縣戴令運寅往查外合行札知札到該道即便遵照并行上海縣一體遵照毋違特札 
[飭追地價]  
　　滬城同仁輔元堂董事曹基善私賣義塚地一事前己迭紀報端兹聞江蘇巡撫恩藝棠大中丞接准駐滬美總領事公文大旨謂遷移義塜建造學堂固屬極大善舉且培育中國子弟大有裨益切應照請核准云云因卽電飭蘇松太兵備道袁海觀觀察妥速辦理昨日觀察傳諭曹董等將所收地價如數解繳道轅以便分發各典鋪生息備充各項善舉毋任尅扣侵漁若是則其地己屬諸外人雖控者煞費苦心而曹董仍得逍遥無事矣 
[赴會須知]  
　　前日蘇松太兵備道兼江海關監督袁海觀觀察發出告示一道飭卽黏貼通衢其文略謂本年五月初八日奉南洋通商大臣劉札開四月二十九日准駐滬日本國總領事小田切照會前奉外務大臣文開在本國大　市開設第五次内國勸業博覽會特設叅考館以英文譯漢文咨行江浙安徽各省司道勸諭各帮商董如有出產製造各物擬供者屇時預送日本大阪巿博覽會仰軍民諸色人等一體知悉並附章程十九條 
[委辦軍裝]  
　　湖南補用知縣彭温玉明府奉大吏委派至滬採辦軍裝昨日命駕詣道轅謁見蘇松太兵備道袁海觀觀察旋至上海縣署拜會縣主汪瑶庭大令 
[兵艦宜修]  
　　前日南洋策電兵輪船由金陵駛至松江江南提督李壽亭軍門查得機器頗多損壞因命駛赴滬上請江南製造局總辦毛實君觀察撥匠興修 
[工頭抗玩]  
　　南市江海大關新建房屋由蘇松太兵備道兼江海關監督袁海觀觀察札委馬路工程局總辦翁子文太守前往騐收太守見工料草率不甚合宜因傳工頭王瑞祥到局予限重修王置之不理前日太守查悉情形勃然大怒飭差拘王管押責令繕修完固如再玩延藐抗定當送縣究懲 
[滬壖小火]  
　　昨日傍晚時浦左陸家渡鄉民朱壽全家因煮晚膳遺火積薪頃刻間火燄熊熊幾釀燎原之禍幸經鄰人畢集汲水澆灌得卽熄滅然己飽受虚驚矣 
[傳訊火頭]  
　　法界火警己紀昨報兹悉火起於洋行街口稻香村茶食店延燒左右鄰瑞昌烟紙店成泰生洋貨店陸稿薦肉店某姓鐘表店張桂生水果店等十餘家共樓房二十餘幢事後包探查悉稻香村曾保火檢銀一千餘兩因將店夥袁才初拘入捕房昨日傳同店主趙文卿趙雲泉店夥方谷先吳正芳及被災之孫炳初張春林韓浩青張桂生解送公堂禀請訊鞫趙文卿供店中資本洋銀一千元保火險銀一千兩當被火時適因摇會不在店中方谷先等同供小的等時方出外納凉不知如何起火讞員杜枝園大令與法總領事署費繙譯官會商以所供情有可疑著將趙雲泉押候查明覆核 
[英租界捕房紀事]  
　　無賴陳信再前因犯案遞籍今又潛来租界中由包探方長華拘獲帶入捕房捕頭著押候解送公堂禀請讞員張柄樞司馬訊究○偷兒張三星潛入雲南路喬桂生家竊取布被一條報田包探陳云忠拘入捕房捕頭令押候解送請公堂禀請訊究○流娼沈文仙王趙氏在福州路中拉客由四百六十三號巡捕拘入捕房捕頭著解送公堂禀請押候訊究○方阿和不知因何至致逺街與林良江口角揮拳將林毆傷田某號巡捕拘入捕房捕頭令包探張寳成將林送至仁濟醫館求治方押候解送公堂禀請訊奪○日前香港路鉅昌洋行失去絲數斤報捕後捕頭派十五號西探及華探李星福前往查緝 
[解渴消炎]  
　　昨承京都同德堂主人以天中茶六盒見貺媵以函曰入夏以来時疫流行斃命之速慘不忍聞此數十年来所未見也迭見貴報刊刻良方嘉惠病黎曷勝景仰敝處配製天中萬應救急良茶服之可以辟疫兹特送呈二百包卽祈察收分送以資方便云云行道濟時慧心仁術珍貽藥籠勝於赤箭青芝矣爲綴蕪詞以酬嘉貺 
[仁北慈隱惻]  
　　今夏疾疫繁興每日来堂領棺曁讓棺者少或數起多或數十起不等積存棺木爲之一空乃蒙陳潤翁就川帮各寳號集資赶成施棺一百零一具陸續運至堂内以應急需此所謂以不忍人之心行不忍人之事亦莫大隂功也乞附報章藉彰義舉上海六馬路仁濟善堂董事嚴信厚楊廷杲朱佩珍陳作霖焦發昱施則敬劉芬等謹誌 
[璇閏造福]  
　　徐州道桂薌亭觀察之夫人因病祈痊捐助山會蕭義振銀一千兩由銅山縣陶仲彝大令彚解紹郡恤災布惠鉅欵慨捐作善降祥報施不克定卜勿藥喜占叶耄耋岡陵之頌天龢吉迓綿雲礽瓜瓞之庥乞登報章以當左劵紹屬山會蕭三邑籌振同人謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日李全禮扭母舅戴金奎至縣縣主汪瑶庭大令升堂研訊李供稱父親向開雜貨店於今年三月某日病故未幾胞弟又故迨四月中母親亦患病兼之小的身染時疫家内無人爰請舅父戴金奎来家照料嗣母親近世即託伊料理喪事詎料伊頓昧天良將母親箱内所存洋銀五百元并田契等物悉數竊藏且小的交伊喪費洋銀二百元並不開明帳目爲此扭乞訊追戴供稱外甥素不習上致被伊父逐出嗣因父故回家迨伊母謝世確有洋銀五百元經親族襄理喪務以二百元爲喪費餘十九元交伊收執三百元付還各店帳欵田單房契封鎖箱内交伊妹收管一切欵項均田伊處司帳人何某記明今伊向妹强索田單爲小的所阻由此懷恨妄控求察大令飭將李掌頰五十下叱之使退○前日閔行鎭民人王茂堂投縣署鳴寃大令向之詰訊王供稱小的之父昆季五人伯父殁己五年次卽小的之父生小的與弟兩人伯父無後嗣小的爲子三督父生一子四叔父生三子五叔父自幼寄名陳姓生有兩子今强欲歸宗思奪伯父家產且與小的爭嗣將小的所種棉花三畝盡行拔毁是以情急投案控求提訊大令諭令退去將宗圖及房分次序繪寫呈案以憑核斷 
[上海巡局瑣案]  
　　日前南馬頭悅来軒茶肆主傳阿三與比鄰某麫館夥姚阿二因賭起釁互扭至二十三七鋪巡防局控訴局員姚二尹飭地甲妥爲理處○滬南新馬頭泰昌米店前與老北門内侯錫林所開飯作往来被欠洋銀八十餘元前日侯携洋銀十元送至泰昌見己閉歇不知如何與管屋之沈同吉齟齬扭毆之下偕至十六鋪巡防中局控訴局員黄衡堂二尹以沈事不干己不應輒爾行兇限令交出執事人訊明核辦 
[法租界公堂瑣案]  
　　大昌洋行出店人兪阿東私竊行中紅酒二桶售與兪昭福議定洋銀三十二元雇車運至白大橋左近交納被包探拘入捕房隨由大昌行主禀請法總領事照會英界捕房請准帶回人贓歸案訊辦昨日包探將兪阿東兪昭福一并解案讞員杜枝園大令訊究之下兪昭福供小的在英界包探雲堂處爲夥役不敢收買竊贓兪阿東供小的先與昭福議定價值然後雇車運往大令與法總領事署費繙譯官會商判罰兪昭福洋銀三十二元兪阿東枷號一個月責五百板○隆大洋行出店人羅阿大私取行中買辦某甲之縐紗六匹翌日甲報知捕房適羅雇車裝運被八十號華捕所見追至陳阿七所開小烟館内吊出原贓昨日將羅陳及車夫李三一并解案大令判責羅三百板陳李免責○金陵人王胡氏被蔣新才誘出與虔婆張戚氏帶来滬上浼蟻媒土裕明鬻人某鴇所開花烟館議定價值王胡氏抵死不從在某飯店中爭閙被巡街捕一併拘入捕房昨日解案請訊王胡氏供小婦人家内尚有翁姑丈夫王良才向業耕耘蔣新才張戚氏將小婦人百般哄騙誘拐来滬求恩超豁包探禀稱小的查得王係著名蟻棍務請嚴懲大令與費君會商著押候復訊核辦○葛全福訴稱流氓蘇珍寳身藏利丸向小的訛詐及訴令包探拘拿尚敢逞兇拒捕今旣到案請卽重懲大令判枷一月責三百板○蔡和平訴稱流氓陳阿三張裕才搶去皮夾一枚當塲追獲扭案請辦大令判各責二百板○包探禀稱偷兒陳阿小潛入江天輪船竊取某搭客所携衣服當塲拿獲送案請辦大令判責三百板○包探禀稱偷兒李雲泉王阿寳陳阿二潛入某姓家竊取衣服持至某押店質錢經小的緝獲人贓解案請辦大令判各責一百板 
[美租界捕房紀事]  
　　昨晨馬夫陳阿二駕車至北河南路揚鞭疾馳悞將某甲所曳東洋車撞壞某號華捕見之拘陳入捕房捕頭詢得情由姑念事出無心令出修費洋銀若干從寛釋出○昨日亭午時江北小工劉雄仔王大仔在公和祥碼頭爭攬主顧以致互毆某號印捕喝阻不依遂一併拘入捕房捕頭令各押乞丐牢半日以儆○前晚妙手空空兒錢阿田潛入穿虹浜某姓鄉民家圖竊被事主拘獲送入捕房捕頭令押候解送公堂禀請讞員張柄樞司馬訊辦○昨日午前甲乙二賭徒在北河南路天后宮畔弄中設攤誘賭被某號巡街捕所見連同賭具帶入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年六月初十日京報全錄]  
　　宮門抄諭旨均錄前○江蘇巡撫恩奏爲補行大讦糾叅六法各員摺○又奏爲補行大計舉洊賢能各員摺○浙江巡撫任奏爲留滬陳漕運完請豁免虧短摺○江西督糧道劉奏爲接署臬篆日期摺 
頭品頂戴江蘇巡撫臣恩壽跪奏爲補行光緒二十七年大計糾叅不職官員改題爲奏恭摺仰祈鼃鑒事竊查前准吏部咨開定例各省官員大計三年一次藩臬兩司令該督撫出具考語繕具履歴清單咨部彚核具題其道府以下等官該督撫將應舉應劾之員分爲二本送内閣具題奉旨後吏部會同都察院吏科京畿道考核題覆今自光緒二十四年十二月起扣至二十七年十二月三年之期己届其各省官員有干六法者應照例統爲一本叅奏仍令該督撫等將不謹浮躁等官俱確按實蹟詳細登註不得籠統叅劾照例於十二月内具題等因光緒二十七年八月初五日奏八月十六日奉回硃批依議欽此欽遵咨行到蘇時值微臣欽奉恩命調任江蘇巡撫甫蒞新任江寗藩司吳重憙到任亦未及三月當經奏請展緩舉行蒙恩允准分别移行遵照在案今展限屇期自應遵照辦理臣維三年大計典重激揚必須考察分明庶仰副朝廷澄叙官方之意兹補行江蘇省二十七年大計除臬司到任未及三月例不註考并將寗蘇兩藩司兩淮鹽運司秉公塡註考語造送履歴清册咨部彚奏曁平等各官造册註考分别咨送部院核辦及才守兼優賢能素著堪膺卓異者另摺奏薦外謹會同督臣學政臣矢公矢愼虚衷採訪不敢稍存成見其有千六法未可姑容者查有溧陽縣知縣曹宗周才欠開展短於聽斷南匯縣訓導孫維嶽年力就衰難孚士論蘇州訓導馬爲瑄嗜好太深利心未凈儀徵縣訓導丁國鈞舉止輕躁不洽士論鹽城縣沙溝司巡檢盧桂芳聲名平常不知檢束丹徒縣安港司巡檢方維城辦事含混且有嗜好新陽縣典史胡階庸懦無能頗滋物議金壇縣典史卓煊舉止輕浮不知自愛以上八員均屬有干六法據該管道府揭報劣跡由江寗布政使吳重熹江蘇布政使陸元鼎江蘇按察使效曾會詳稱叅前来臣覆查各員或年力衰罷輕浮蕩檢或奉職不謹物議繁滋臣與督臣劉坤一學政臣李殿林詳加確訪間見相同該員等旣職守有乖未便姑息相應糾叅以肅吏治除行司分别委員前往摘印接署并勒令各該員離任外臣謹會同兩江總督臣劉坤一江蘇學政臣李殿林恭摺具奏伏乞皇太后皇上聖鑒勅部核覆施行再以上各缺均係選缺聽候部選合併陳明謹奏奉硃批吏部知道欽此 
頭品頂戴江蘇巡撫臣恩壽跪奏爲補行光緒二十七年大計洊舉賢能官員改題爲奏恭摺仰祈聖鑒事竊前准吏部咨開定例各省官員大計三年一次藩臬兩司由該督撫出具考語繕具履歴清單咨部彚核具題其道府以下等官該督撫將應舉應劾之員分爲二本送内閣具題奉旨吏部會同都察院吏科京畿道考核題覆又大計卓異按省分大小缺分多寡州縣以上至道員計十五員内准洊一員教職佐雜計一百三十員内准洊一員教職佐雜人數較多雖不能劃爲兩項亦不得全舉一途今自光緒二十四年十二月起扣至二十七年十二月三年之期己届各省官員大計卓異者應行按額洊舉佐雜教職亦不得全舉一途照例於十二月内具題等因光緒二十七年八月初五日具奏八月十六日奉硃批依議欽此欽遵咨行到蘇時值微臣欽奉恩命調任江蘇巡撫甫蒞新任江寗藩司吳重憙到任亦未及三月當經奏請展緩舉行蒙恩允准分别移行遵照在案今展限屇期自應遵照辦理臣維三年考績鉅典攸關必須洊與得人方無負朝廷任官惟賢之意兹補行江蘇省二十七年大計除臬司到任未及三月例不註考並將寍蘇兩藩臬司兩淮鹽運使秉公塡註考語造送履歴清册咨部彚奏曁平等各官造册註考分送部院核辦及將有干六法各官另行恭摺具奏外謹會同督鹽臣學政臣矢公矢愼悉心體查凡實至名歸政平訟理堪膺洊舉者查有常鎭通海道長恒通達政體不激不隨江寗府知府沈錫晉有體有用資望兼深淮北監掣同知繆延恩年壯才明持躬端謹淮安府軍捕通判姚紀衡恤災救民不辭勞苦長洲縣知縣蘇品仁厚重平和輿情愛戴華亭縣知縣王得庚才華卓著治行廉平上海縣知縣汪懋琨實政實心商民悅服贛榆縣知縣徐樹鍔政事勤明地方安謐銅山縣訓導張汝礪持躬端謹訓迪勤明靖江縣新巷司巡檢孫逢陽膽識兼優留心民事六合縣典史劉至壽囹圄整潔勤恤囚犯以上十一員俱係清廉幹練歴俸己滿核與洊舉之例相符知縣等員均無錢漕未完處分教雜各員亦無叅罰案件據該管道府查明舉報由江寗布政使吳重憙蘇州布政使陸元鼎江蘇按察使效曾兩淮鹽運使程儀洛會詳保洊前来臣與督鹽臣劉坤一學政臣李殿林詳加確訪聞見相同特列薦舉以勵賢能除將各官履歴事實造册咨送部科查核俟部覆到日教職佐雜人員照例毋庸送部引見外其知縣以上等員飭將經手事件交代清楚咨送部引見恭候聖裁臣謹會同兩江督鹽臣劉坤一江蘇學政臣李殿林恭摺具奏伏乞皇太后皇上聖鑒敕部議覆施行再江蘇省定例保薦州縣以上七員教雜三員鹽員一員合併陳明謹奏奉硃批吏部知道欽此 
頭品頂戴浙江巡撫臣任道鎔跪奏爲浙江省光緒二十五年分存留滬棧陳漕運交完竣所有虧短正耗米石懇恩豁免恭摺仰祈聖鑒事竊查浙江省光緒二十五年分漕糧正耗及經運等米四十三萬一千九百四十二石零除起運外下餘正耗等米十一萬七千三百二十七石零因北方匪亂暫存上海招商局上年經前直隸總督臣李鴻章會辦商務大臣盛宣懷委前直隸通永道沈能虎與英兵官訂立合同將所存滬棧米石分批海運雇用火車由搪沽接運京倉當查前項陳漕存儲過久南中地濕易於霉變並蟲蛀鼠食甚重臣與盛宣懷往返電商惟有逐一風篩除粃屑一律以凈米交倉以昭核實商准全權大臣曁户部電復照辦當由盛宣懷督飭局員將存滬漕米認眞風篩先運塘沽之米亦由沈能虎風篩乾凈共得米九萬一千一百九十三石運京交倉兌收完竣所有虧短米二萬六千一百三十四石零實係霉　蟲蛀鼠食傷耗據督糧道陸襄鉞詳請奏豁前来臣與盛宣懷復加查核均屬實在情形合無仰懇天恩准予豁免以示體恤除咨部查照外理合會同會辦商務大臣工部左侍郎臣盛宣懷恭摺具奏伏乞皇太后皇上聖鑒訓示謹奏奉硃批著照所請户部知道欽此 
二品頂戴署理江西按察使督糧道臣劉心源跪奏爲恭報微臣接署臬篆日期叩謝天恩仰祈聖鑒事竊臣於光緒二十八年五月初七日奉撫臣李興銳行知臬司明徵因病出缺所遺篆務奏委臣署理旋於初九日據南昌府知府江毓昌將封存印信文卷等件齎送前来臣當卽恭設时案望闕叩頭謝恩祗領任事伏念臣猥以庸才備員詞館累司文柄久列台垣出守夔城旣槐撫循之乏術分巡章水復形输輓之無功自維承乏監司己識負山之重兹復暫權臬事彌深躓跮之思未效涓埃頻叨渥寵責任愈重報稱愈難查江西當吳楚要衝臬可爲刑名總匯重以華洋雜處須斯民教之相安獷悍成風尤屬撫綏之不易際此時艱孔亟國事方殷非識經權不足以消瑕釁非嚴保甲不足以靖地方凡兹政令所當行實皆臣職所宜盡如臣愚昧弗克勝任惟有實心矢勤矢愼隨事禀承撫臣妥爲辦理不敢以暫時攝篆稍涉因循以冀仰答高厚鴻慈於萬一所有微臣接署臬篆日期並感激下忱謹繕摺具奏叩謝天恩伏乞皇太后皇上聖鑒謹奏奉硃批知道了欽此 
 
 

Page 13

 
 
[光緒二十八年六月十一日京報全錄]  
　　宮門抄○諭旨均錄前○廣西巡撫丁奏爲原保剿辦灌陽會匪出力圑紳請奬摺○山西巡撫岑奏爲揀員更補要缺知縣摺○又奏爲綏逺城辦理洋務經費無欵可籌請飭部另撥摺○又奏爲調員舉辦興學練兵片 
廣西巡撫臣丁振鐸跪奏爲查明部議將前撫臣原保剿辦全州灌陽會匪在事出力圑紳按章更叙請奬恭摺仰祈聖鑒事竊光緒二十三年内全州及灌陽縣會匪滋事經前撫臣史念祖將剿辦肅清情形具奏奉硃批出力紳圑練丁准其請奬欽此轉行欽無史念祖旋卽交卸前撫臣黄槐森到任據該州縣查明出力紳圑禀由藩臬兩司詳送黄槐森覆核釋尤列單奏請奬叙光緒二十四年九月三十日奉硃批該部議奏單二件併發欽此嗣准吏部咨查清單内開奮勇出力之遇缺先選用訓導唐炳鑾請以教諭歸部儘先選用廪生唐科學蔣任衡均以訓導歸部選用在事出力之武生唐太兆六品頂戴文童蔣振塺七品頂戴文童唐掄元文童廖輝廷王祚泰廖嘉謀均請以從九品不論雙單月歸部儘先選用均核與定章相符惟奮勇出力之附生唐濂深唐景森馬錦錫閻玉衡廖嗣均均請以訓導歸部選用附生王鐘灕請以訓導儘先選用係附生保教職在事出力之監牛蔣官權袁星皓均請以巡檢不論雙單月歸部儘先選用係其次出力保分提試用訓導楊蔭森請以教諭遇缺先選用係其次出力保免補均核與定章不符自應將全案駁回仍令該撫　照定章分别請奬俟覆奏到日再行核辦至試用訓導楊蔭森臣部册内係雙單　選用訓導監生蔣官權袁星皓報捐監生之案查據户部覆稱並未聲明係在何省何項案内報捐無從檢查附生廖嗣均據禮部覆稱學册並無其仁應一併詳細查明聲覆以憑核辦等因光緒二十四年十一月十三日具奏本日奉旨依議欽此咨行到粤當經前撫臣黄槐森行查去後兹據藩臬兩司轉據全州灌陽等州縣查明楊蔭森係屬試用訓導曾經委署灌陽縣教諭員缺蔣官權袁星皓報捐監生係山東廣西等省上兌廖嗣均係武生誤作附生並據聲明唐濂深係增生原保寫作附生實因筆誤等情詳請更正請奬前来除將查明緣由分晰咨部外臣查該紳圑等協同官軍剿除會匪勇往出力自應請奬叙以示鼓勵所有原保之唐炳鑾等九員旣經吏部核與定章相符應請仍照原保給奬遇缺先選用訓導唐炳鑾請仍以教諭歸部儘先選用廪生唐利學蔣任衡均請仍以訓導歸部選用武生唐太兆六品頂戴文章蔣振塺七品頂戴文童唐掄元文童廖輝廷王祚泰廖嘉謀均請仍以從九品不論雙單月歸部儘先選用駁查之唐濂深等九員應卽改奬唐濂深查明實係增生擬請以訓導儘先選用附生唐景森馬錦錫閻玉衡十鐘灕監生蔣官權袁星皓均擬請改以從九品不論雙單月選用試用訓導楊蔭森擬請改以訓導本班先選用並加國子監學正銜武生廖嗣均擬請以外委拔補並加六品銜相應籲懇天恩俯准照奬以示鼓勵出自逾格鴻施理合恭摺具奏伏乞皇太后皇上聖鑒訓示謹奏奉硃批該部議欽此 
頭品頂戴兵部尚書銜山西巡撫臣岑春煊跪奏爲遵駁揀員更補要缺知縣以資治理而重地方恭摺仰祈聖鑒事竊照前任候補直隸州知州臨晉縣知縣鄭景福因拿獲富有票匪出力保升以知府候補例應開缺所遺臨晉縣知縣員缺係衝緊難兼三題要缺前請以靈邱縣知縣陸叙釗調補旋准部覆以該員有疏防斬犯越獄之案將来二叅到部有關降調應不准其離任議駁前来復經臣查係因公處分請調繁要之缺例得據實陳明仍奏請以陸叙釗調補欽奉硃批交部議奏咨准部覆仍行議駁令揀合例之員更補等因自應遵照查定例應題缺出知縣應以例准請補之候補並進士卽用人員酌補等語臣與藩臬兩司覆加揀選晉省雖有曾任實缺候補知縣並現任簡缺知縣各員均與此缺人地不宜未便稍涉遷就惟查有進士卽用知縣彭希祖現年三十四歳係廣西興業縣人由附生中式光緒辛卯科本省鄉試舉人壬辰科會試中式貢士甲午恩科補應殿試第三甲六十五名進士引見奉旨以知縣卽用欽此簽掣山西領照赴晉於二十年六月二十二日到省歴奉差委無誤亦無叅罰案件臣考察得該員彭希祖明白穏練才具優長以之請補臨晉縣知縣堪以勝任與例亦屬相符據署布政使吳廷斌署按察使胡湘林會詳請奏前来合無仰懇天恩俯准以卽用知縣彭希祖補授臨晉縣知縣庶於治理地方有所裨益該員係即用知縣請補知縣銜缺相當毋庸送部引見所有遵駁揀員更補臨晉縣要缺知縣緣由理合恭摺具奏伏乞皇太后皇上聖鑒敕部議覆施行謹奏奉硃批吏部議奏欽此 
頭品頂戴兵部尚書銜山西巡撫臣岑春煊跪奏爲動撥綏逺城洋務經費晉省無欵可籌籲懇天恩飭部另撥或請飭下綏逺城將軍自籌恭摺具陳仰祈聖鑒事竊准户部咨議覆綏逺城將軍信恪奏辦理洋務用欵極絀懇恩飭部籌欵一摺行令晉省在司道各庫内提銀二萬兩解交綏逺城將軍等因准此當經行司查照辦理去後兹據署布政使吳廷斌詳稱晉省藩道兩庫向皆入不敷出自庚子以後飢饉師旅相逼而来釐稅錢糧收數銳减現如奉派每年公約賠欵銀九十萬兩以及興學練兵剏辦農工各事在在需欵均經於常年入項之外極力自籌至本省教案賠欵爲數甚鉅前援順直成案奏請部撥未蒙允准亦須獨在其難千瘡百孔待用綦繁以故民力己疲而公家仍困萬不得己詳請將光緒二十六七兩年欠解京協各餉奏懇展緩竭蹶情形久邀聖明洞鑒加以太汾平霍各屬夏災己成能否補種秋禾殊無把握儻再千秋災則常年之協撥將来之振撫尚不知從何羅掘每一念及中夜徬徨今部議令晉省提銀二萬兩解充綏逺城洋務經費但使晉省有欵可籌則以分家之帑濟公家之用何敢稍分畛域無如晉省財賦只有此數當此災祲之後不獨庫無羡欵抑且民少餘資反覆籌維實有愛莫能助之勢伏思近正籌議開墾蒙地綏逺將軍所轄西二盟蒙地河渠縈互號稱上腴若能勸諭蒙旗廣闢蒿萊則區區數萬金之經費斷不憂其無出如慮開墾籌欵緩不濟急則晉省皈實商人己有擬集股設立墾務公司者但使能指定放墾荒價必可先交晉省萬分支絀如彼蒙旂易於籌欵如此惟有詳請奏明另撥或由綏逺將軍自籌等情前来臣查蒙旗教案亦關大局誼應兼顧矧綏逺將軍轄境與晉邊處處毗連儻因經費支絀辦理洋務不免爲難亦非晉福更無坐視之理無如晉省萬分竭蹶目顧不遑該署司所陳各節委係實情該城所需經費銀兩惟有籲懇天恩飭部另撥或請飭下該將軍設法自籌以應要需而紓晉力所有部撥綏逺城洋務經費晉省無欵可籌籲懇飭部另撥各緣由理合恭摺具陳伏乞皇太后皇上聖鑒訓示謹奏奉硃批户部知道欽此 
岑春煊片再晉省興學練兵及舉辦一切新政諸皆創始必賴羣策羣力妥愼詳籌庶冀收尺寸之效查有候選道何鼎分省補用知府陳開熾分省補用直隸州知州汪盛玲以上三員或本在臣部之誠信軍供差或因素聞其才由臣函邀来晉歴試以事均乏貽誤擬懇恩准將何鼎等留晉差遣委用復查有分省補用同知劉鉅學有本原人品純正分省補用知縣劉鍾琳品學篤實果毅有爲以上二員擬懇恩准由臣調晉差遣委用除分咨查照外謹附片具陳伏乞聖鑒訓示謹奏奉硃批著照所請該部知道欽此 
 
 

Page 14

 
 
[光緒二十八年六月十二日京報全錄]  
　　宮門抄諭旨均錄前○直隸總督袁奏爲額餉不敷懇請撥補摺○大臣奎奏爲開墾旗地摺○山西巡撫岑奏爲勸辦實官振捐各員懇恩破格優奬片○又奏爲調員差遣委用片 
太子少保北洋大臣直隸總督臣袁世凱跪奏爲部提直隸捐欵撥作武衞右軍額餉不敷過鉅籲懇撥捕並捐案經部駁回收欵不符隨案更正恭摺仰祈聖鑒事竊臣於本年二月間准户部咨以杭州關原撥武衞中軍餉銀二十萬兩自本年起解交直隸作爲武衞右車月餉之用又於議覆臣奏請撥補北洋恊餉不敷案内由東海關扣撥銀十萬兩又武衞中軍裁撤騰出杭州蘭二十萬兩前己撥作右軍月餉現又撥補北洋恊餉右軍仍無的欵可支咨部另籌撥補咨准部覆以杭關二十萬改撥右軍月餉係直隸新增之欵可于直隸添撥餉内併算又以直隸捐欵共收銀一千三百餘萬應提部庫二成銀二百餘萬前己行知將此欵留備右軍月餉己有的欵可支不必專待杭關恊濟毋庸另籌撥補等因咨行前来臣查右軍月餉向由部庫定邊軍餉等款内按月給領前年臣在山東巡撫任内因京都尚未復舊曾經奏准山東省應解京餉内劃抵留支旋准行在户部咨稱一俟回鑾部庫經理有序該軍餉欵仍應赴部請領以符定章等因是右軍餉項專恃部欵有案可稽勢難在直隸添撥餉内併算至善後賑捐上年十一月間准部咨酌提二成當查此項捐欵除官紳報効銀六十萬五千兩業己撥歸振撫動用又代收部捐銀六十七萬四千五百餘兩抵作練軍應領部餉外計實官捐共收銀千三百八萬餘兩内撥補淮練各餉不敷並舉辦善後振撫收回法人所佔天津索鹽又提備今提春撫河工及本省應籌上半年練餉海防製造等費共撥銀九百八十三萬九千餘兩應存三百二十四萬餘兩一切軍需善後全賴此欵挹注部提一成實難應付勉提一百萬兩備部撥用續因創練新軍又撥一百萬兩无後奏明在案惟前項收數係據捐局歴次彚總開報内有應支奏定辦公經費尚未扣除又經户部撥回三次捐案飭據捐局查覆轉咨内有捐生名册先經報部立案仍請照案給奬尚未核覆者有應繳照退欵者分别剔除計經部核准各案内代收部捐抵作應領部餉共銀六十五萬五千七百餘兩上年多收銀一萬八千八百餘兩業經撥放練餉即由實官捐項下劃抵歸補實官捐共收銀一千二百四十五萬九千五百餘兩内照章准支七分公費並代收部捐公費共銀九十一萬八千餘兩據總分各局截數造報就欵開除共收銀一千一百五十四萬一千四百餘兩上年節次撥提各欵並歸補駁回代收部捐共支銀一千一百八十五萬七千八百餘兩尚不敷三十一萬六千四百餘兩旋因今春恊餉未定淮餉尤爲匱絶又善後應辦各事欵尚不敷不得己由提備河工欵内暫借銀六十萬兩除撥還不敷銀三十一萬六千四百餘兩又撥淮銀二十二萬九千兩尚存銀五萬四千五百餘兩撥歸善後局核實動用至暫借何工一欵瞬屇伏秋大汛專俟咨覆部駁捐案核准後收集餘儘數撥還免貽地方之害更何能匀給右軍查右軍本年需銀一百一十二萬六千餘兩上年提借部撥捐欵一百萬兩户部己借用二十八萬兩撥歸右軍借六十二萬兩仍不敷銀五十餘萬兩軍食攸關深虞饑潰臣身膺疆寄籌兵籌餉責無可辭明知部庫同一拮据苟可由外騰挪何忍上煩聖慮獨責難於部臣無如直隸本屬缺額之區又值兵燹之後恊餉仍認解甚少捐欵己分撥無遺右軍餉需一籌莫展惟有籲懇天恩俯念該軍拱衞神京視别項軍餉關係尤重杭關一十萬兩現經補入直餉提撥部庫捐欵餘存六十二萬兩僅敷右軍半年之用現在待餉孔亟飭部通盤籌畫迅將不敷銀五十萬餘兩或照案由定邊軍餉等欵内給領或由山東應解京餉内劃撥俾濟要需不勝悚懼急迫待命之至所有部撥武衞右軍額餉不敷過鉅籲懇撥補並捐案經部駁回收欵不符隨案更正各緣由理合恭摺具陳伏乞皇太后皇上聖鑒訓示謹奏奉硃批户部速議具奏欽此奴才奎順奴才魁福跪奏爲擬請將察哈爾左翼東四旗會同一律開墾以廣地利恭摺具陳仰祈聖鑒事竊維察哈爾地方遼闊土脈膏腴現在庫儲支絀振興地利實莫如以開辦墾務爲先奴才奎順於上年十二月初六日承准軍機大臣寄光緒二十七年十一月二十六日奉上諭岑春煊奏籌議開墾荒地請特派八旗大員督辦一摺晉邊西北烏蘭察布伊克昭盟蒙古十三旗荒地甚多土脈膏腴自應及時開墾以實邊儲於旗民生計均有裨益者派貽榖馳赴晉邊督辦墾務即將應辦事宜會同該將軍巡撫隨時籌議具奏另片奏察哈辭蒙地請飭一律招墾等語著會同奎順妥籌辦理原摺片著鈔給閱看將此各諭令知之欽此奴才跪讀之下仰見朝廷整頓邊脉與庶務之至意欽感莫名奴才欽遵諭旨俟嘗辦墾務大臣貽榖會同妥籌辦理伏查察哈爾左翼東四旗尚有未開荒地甚多該處土脉亦頗膏腴若不及時開辦私放私租勢必轇轕日甚難免爭端非特無益於邊民且恐釀無窮之隱患奴才等再四籌思擬請飭派督辦墾務大臣貽榖一律會同開墾則利源益廣實於旗民生計深有裨益合無仰懇天恩俯准請將察哈爾左翼東四旗一律會同開墾如蒙兪允再行分咨直隸督臣查核所有擬請將察哈爾左翼東四旗一律會同開墾緣由是否有當理合恭摺具陳伏乞皇太后皇上聖鑒訓示謹奏奉硃批著會商貽榖妥籌辦理欽此 
岑春煊片再臣前在陜西巡撫任内因秦晉兩省災重欵絀籌賑維艱當經會同前山西撫臣錫良奏明開辦實官賑捐派員分赴各省勸辦在案嗣臣調任山西復函牘交馳勉以大義如能異常勸辦鉅欵有俾振需卽破格優奬蓋誠見各省物力皆艱捐輸早成弩末非許以重賞無以資鼓舞而責成效也兹查派辦廣東分局委員道員用候補知府譚啓緒共勸集秦晉實官賑捐銀四十三萬餘兩内該員一人經勸銀一十五萬餘兩荆襄分局委員四品銜山西補用知縣李兆周一人勸集秦晉實官並貢監虚銜賑捐銀一十六萬餘兩均源源分解秦晉兩省撥濟振需全活災黎無算覆查順直賑捐經原任大學士直隸督臣李鴻章奏請凡勸集銀三萬兩以上淮列入異常勞績給奬等因奉旨允准欽遵在案今譚啓緒李兆周辦理秦　振捐均一人勸集銀至二十五萬或一十六萬兩之多較之勸集三萬兩卽准照異　勞績給奬欵增數倍切實過之且查譚啓緒幹練精明才能濟變李兆周才識優長勇於任事均屬有用之才加以勞績卓著若不破格奏奬不足爲異常出力者勸合無仰懇天恩俯准將道員用廣東候補知府譚啓緒四品銜山西補用知縣李兆周均送部帶領引見應如何錄用之處出自逾格鴻施其餘在事出力人員容俟查明照章彚案另保謹擇其尤異者兩員會同陜撫臣升允先行附片奏保伏乞聖鑒訓示謹奏奉硃批譚啓緒等送部引見欽此 
岑春煊片再晉省交涉日繁路鑛兩端尤爲重要非得妥員預籌因應抵制之策臨事必致周章查有江蘇補用知縣高而謙於中外政治各國法律研究有年歴辦交涉均著成效尤能砥礪名節力矯時流實爲近今罕觀之才合無仰懇天恩飭下江蘇撫臣專飭該員迅速来晉交臣差遣委用必於晉中交涉有裨謹附片陳請伏乞聖鑒訓示謹奏奉硃批著照所請吏部知道欽此 
 
