# 1896 - 273 - 4908387

 

Page 1

 
 
[重校皇朝經世文編出售] [  圖書集成局代啓]  
善化賀長齡先生所輯皇朝經世文編一書分門别粮分吏户禮兵刑工爲六門首列學術治體舉凡經世之學可謂賅括無道其中登選諸公非　儒循吏閲是書者能得是書之益則亦無不可謂名儒無不可爲循吏可以爲當今士大夫指南之車渡津之筏有志之士者宜各置一編而一釋作吏者更當翻閲始知體國經野之模安上全下之道須於是求也今掃葉山房主人倩本局用新鑄鉛字以連泗紙排印字旣鬚眉畢現無　魚　豕之訛紙尤白凈如綿如玉潔晶瑩之美裝訂每部計二十四本碼洋四元欲閲是書者請移玉至三馬路申報舘申昌書畫至蘇　掃葉山房購取可也 
[與客論中西異禮]  
小病甫愈客有造執筆人之廬問候起居者相與剖輭角剥湖目縱談典籍兼及時事客曰前者俄國行加冕之禮毆亞諸國各遣其親信重臣往賀我朝亦特簡李傳相航海至俄典禮之隆睦鄰之誼可謂周至傳相老成碩望久爲中外所欽心我朝自親王以下名位之重無與傳相比倫傳相亦知此舉關係於中國者匪淺帝心簡在自有濬哲之知故雖以七十餘歲之人行數萬餘里之路不憚跋涉奉使俄京柱石元勳固應視國事如家事不可稍耽安逸推諉避難至俄後俄廷厚禮有加視各國使臣尤爲優待蓋以此舉爲中國通商以後未聞之事而忽發軔於俄將來歐亞諸國或行加冕之禮中國自必援俄爲例遣使致員則俄實爲發凡起例之國未嘗不與有榮施今則由俄而英而德而和而比而法覲見其君主君后接洽其大小臣工考覈其製造之精良叅觀其軍政之得失他日自强之道當於此基之而要自因賀俄啓之雖然加冕之禮西國視爲如是之重而我中國則未之前聞何耶主人曰不然此固我中國亦有之特今則廢弛而不講耳夫禮記有冠禮一篇儀禮亦有士冠禮一篇其中節目之繁詳哉言之苟視之不甚重何特筆之於書垂之於後乎古人以二十歲爲弱冠今時尙沿其稱俗并以未弱冠者爲未成人此可見其不輕而重矣余嘗謂凡人一生自幼以至於壯最大之事則有二一曰冠一曰婚自冠禮不講所存者祗婚禮而已古者男子三十而娶今雖未必盡遵然多在二十歲以外富貴之家以及宗支之不能菜衍者或有子弟僅十餘歲而卽爲之婚娶然十家之中不過一二是冠禮尤先於婚禮故記曰禮始於冠本於婚近世但有婚禮是本之先撥矣此實我中國之失禮而未能飾詞以諱者也客曰冠禮之説旣聞命矣但子言冠婚之禮爲人生所最重則請卽以婚禮諭中與西亦大相懸絶中國男女婚嫁必先之以父母之命媒妁之言六禮旣備然後能同牢合卺否則擬之以鑽穴隙相窺踰牆相從爲父母國人所不齒西國則不然男女相悦彼此同願卽可配合聞英國男女或有願與他國人結婚者其父母不允可以報官成婚德俗則男女愛慕願爲夫婦雖未成婚卽可相携出游其父母亦不之禁且中國例禁同姓爲婚而泰西則除嫡姊妹中表姊妹妻之姊妹外卽從父姊妹亦可聯姻此殆歐洲之殊俗乎主人曰媒氏之説見於周禮此我中國言媒妁之始其實古者未必盡然卽如周禮有仲春會男女奔者不禁之文蓋謂男女之婚姻失時者任其自相擇配也西俗男女婚配難皆自擇然於二十歲以前亦聽父母之命逾此則可以自相訂約然後赴教堂成婚是正合乎周禮會男女之義未可以爲非也至今之媒妁雖始於古之媒氏但古以之設官非卽今之所謂月老自媒氏之官廢而婚姻之事但憑乎冰上人之一言於是夫婦之道乃大苦甚有逞其簧鼓之口顛倒黑白簸弄是非及至婚娶以後夫妻視若仇讐室家頓成乖戾其略知自愛者坐是抑鬱以殁憂憤以終未始不皆由媒妁之言肇其禍且余并疑周禮之媒氏特不過恐男女嫁娶或失時或不及時皆有乖於生育之道故天子特設是官以掌之非謂皆取决於媒氏也如必某女配某男呆男娶某女媒氏一一主之則男女必皆有偶何以又有奔者不禁之語乎史言孟光三十未嫁父母問故光對以欲得賢如梁鴻者嫁之此事千古艷稱可知自行擇配我中國亦未嘗無之也若夫同姓爲婚中國固無是禮然魯昭公娶吴孟子盧癸娶慶舍女皆同姓也漢之王莾魏之王徽妻皆王氏至唐之李光弼光進兄弟勳業彪炳可謂一代偉而其母則亦姓李李中國雖禁同姓爲婚然亦偶見惟與泰西之視若尋常者自有辨别耳他如友朋相遇西國之禮或免冠或點首或握手皆有差等中國則祗有點首然免冠握手古亦有之要之宫西之禮雖若異軌而原其始實不甚相懸於時已夕陽西墜林鳥還山客請退主人乃濡墨而筆之 
[諭旨恭録]  
　　七月初三日奉上諭正紅旗漢軍副都統安興阿由道光年間以侍衛在乾清門當差洊陞御前侍衛歴任護軍前鋒統領副都統正黄旗漢軍都統總管内務府大臣因案革職旋經簡任副都統現在年逾八旬行走勤慎前因患病賞假調理兹聞溘逝軫惜殊深加恩著照都統例賜卹任内一切處分悉子開復應得卹典該衙門察例具奏伊孫一品廕生斌瑛著賞給郎中分部行走用示篤念耆臣至意欽此○初六日奉旨江西建昌府捕盜水利同知著鮑恩綬補授雲南陸凉州知州著郎學壎補授奉天圍塲撫民通判著宋維英補授陜西白水縣知縣著陳芑芬補授山西左雲縣知縣著盛鍾襄補授直隷束鹿縣知縣着馬乘時補授四川樂至縣知縣著余選恩補授湖南寗鄉縣知縣著朱國華補授四川合江縣知縣著龔寳琅補授俸滿湖南藍山縣教諭侯材驤著以知縣用截取舉人陽國楷著以教職用張夢鼎著以教職用户科筆帖式著祺廣補授户部筆帖式著紹康補授起居注筆帖式二缺著恩霖增福補授工部筆帖式著恩浩補授吏科給事中著榮陞補授河南道監察御史著華煇補授截取太常寺典簿劉汝燮博士王宗蔭俱照例用擬補國子監學正華學淇著准其補授保與江蘇候補知縣安炳耀朱福潛俱照例用擬補盛京刑部筆帖式成瑞著准其補授欽此 
[本館接奉電音]  
　　昨日午後京師飛電傳來上諭二道敬謹譯登○七月十三日奉上諭御史潘慶瀾泰東三省每年監斃人犯太多請飭整頓一摺各省問刑衙門遇有人命重案理宜隨審隨結以免拖累若如所奏奉天吉林黑龍江所屬近年以來每遇人命案件延不辦結以致監候各犯多斃囹圄其餘軍流徒罪各案尤多積弊殊非矜恤庶獄之道著依克唐李延茂恩澤通飭所屬立限清釐認真整頓倘有前項情弊卽行從嚴叅辦以挽積習而恤民生欽此同日奉上諭安徽安廬滁和道著李光久調補趙春熙著補授甘肅鞏秦階道欽此 
[德皇小極]  
　　小吕宋某日報載西歴八月八號得日斯巴尼雅國都城麥忒利脫重信云德皇威令第二現患咽喉之疾卽英語所謂予呼弟理亞者與前皇勿來帶里克所患者相同所望吉人天相得以轉危爲安也 
 
 

Page 2

 
 
[榕陰凉籟]  
　　福州采訪友人云前任糧儲道陳展堂觀察於本月於三日由省啓行文武各官皆至郊外恭送○藩轅牌示正任汀州府知府請調福州府知府胡廷翰福建遺缺知府請補汀州府知府張星炳均著先行署理○撫標兩營現奉閩浙總督邊潤帥諭令汰弱留强所有被汰之兵賞給餉銀二月本月初四日郭司馬紹庚會同撫中右各營營主按名給發至撫標兩營千把外額各弁改督標中左右營當差○　日之夜省中通商局委員袁司馬公館中被梁上君子所算失物甚多事後獲賊訊供扳出各贓售與高怡怡林四四因將高林解送馬江保中局請訊局員某二尹詰訊之餘飭重責數百板交地保管押高林之妻再四籲求開釋二尹不准地保又向之勒索并欲禀請將高林所開烟館標封其妻無可如何同赴局中吞服阿芙蓉膏斃命兩家屍屬繕詞控諸督轅邊潤帥以人命重情仰司飭府行縣提訊福州府秦太守札飭縣主云本年七月初五日奉署臬憲周札開奉總督部堂邊批據閩縣詳高怡怡等控地保莊芬等因案勒索致伊妻等被逼自盡二命等情到案訊供奉批此案竊賊先供高怡怡林四四收贓僅破襖等三件所值幾何卽係知情故買亦無重罪可科况據賊犯陳進泰續供稱高怡怡等並未買贓尤係無罪之人委員袁丞學顯等當時旣不查明又不送縣輒交地保私押至半月之久致釀二命自盡辦理殊屬荒謬卽就該委員所禀而論已將高怡怡等寛釋保候係地保郭金連等私押地保係在官人役該委員等爲地方官毫無覺察殊屬昏瞶高怡怡之妻高鄭氏等服毒自盡已據地保郭金連供吐鑿鑿該地保局丁如無威嚇勒索何致二命先後輕生急應澈底嚴辦以示懲儆仰福臬司卽移船政局楊道飭令該委員等據實禀覆核奪一面飭令府局提集一干人証研訊確情分别詳辦勿稍縱延切切繳等因奉批并據縣詳到司除批示并移請船政局楊道尊照外合就札府立卽遵照督憲批指飭縣提集一干人証解府會督讞局委員研究確情分别通詳察辦勿稍縱延切切又蒙署臬憲批現奉督憲批司移行仰福州府查明飭札辦理仍候船政糧道批示繳各等因蒙此并據縣詳到府提集一干人証連同縣卷派役押解赴府以憑訊究詳辦毋稍刻延火速切速此札 
[鷺江魚素]  
　　厦門采訪友人云江西流倡麕集鷺江絲竹管絃徹夜不絶厦防同知聞而惡之刻已諭令差保驅逐矣○葉大年太史家於流半鄉其封翁諱時泰者今春因跌而病延至六月二十八日之夜壽終享年九十有三誠可謂福禄壽兼備矣○某商創設小火輪船公司按期有船來往泉厦同安石碼各處先期具禀督轅經邊潤帥批示核准六月二十八日移咨到厦轉飭擇吉開行 
[六橋秋柳]  
　　武林訪事人函云前運憲惠菱舫都轉於七月初三日在署開吊是日司道以下各官均於七點鐘時齊赴運署辰正三刻廖中丞命駕前來隨換素服親至靈前祭奠禮畢隨向喪次慰唁數語退入客廳更衣回轅省中紳士及旗務官員陸續往吊直至午後人始漸稀次日卽將行李由下馬頭裝載舟中其公子於初四五日往各處叩謝初六日卯時恭扶靈柩出城登舟并備小火輪船拖帶至上海航海回京○江西人張某者在杭販賣磁器每日挑擔沿街呌賣一日在華光巷地方遇一武夫因論價不合將其盌打碎數隻約值一千文張拉住其人其人反欲逞兇路過者咸抱不平代搜其身畔僅五百餘文卽令儘此賠償而去○杭州松木塲地方每當香市之時頗爲熱閙迨夏秋以後遂漸冷落該處人家無多類賴手工度日惟土地廟對門有樓房兩間爲吴姓住宅家資稍厚本月革夜有偷兒三人撬門而入希圖行竊吴某從夢中驚醒立喚家人咸起内有工人王某膂力方剛自恃其勇奮身而出扭住一賊賊欲脫身取出腰間短刀砍王手臂王猶不釋手二賊助之王遂倒地三賊得以遠颺當兩相扭結之時吴恐王不能敵急開後門喊救比衆咸集賊已早去未能捉獲家中雖無所失而王受傷頗重延醫調治需費十餘元云 
[甌郡官塲紀事]  
　　温州采訪友人云新署永嘉縣葉詠霓大令昭敦擇吉七月初七日申刻接印履新○前任永嘉縣程康侯大令熙增捐陞知府禀請開缺入都引見本月初七日交卸篆務一俟交代清楚卽須附舟抵省取道入都也○署玉環營叅將王雨亭叅戎兼帶雲字前營本月初二日因公赴郡在資福山營次暫駐節麾隨於初六日乘小火輪船回任○六月二十八日恭逢皇上萬壽聖節普天同慶率土臚歡温郡文武各員預於二十六日趨詣萬壽宫行慶賀禮二十七日道轅徵召新連福班演劇笙歌袍笏頗極視聽之娱觀劇之人蜂屯蟻聚突有某甲者站立大堂之上致與某家丁爭閙不休事後心不能甘邀集同鄉乙丙丁等人前往道轅報復被道署親兵拘住回禀道憲發交永嘉縣押候枷號頭門 
[蓴絲遠寄]  
　　嘉興訪事人函稱北門内張家弄震昌照相館内同住有種花手民某甲本月初九晚入房安睡不知因何自取剪刀將喉管剪斷並不呌喊直待後之來睡者入内見之始爲狂呼迨衆往勘視則已血流滿牀不知人事矣當卽赶緊施治未識能保性命否○近日好事之徒托名秋間不無時疫是以舁温元帥偶像出巡街市以驅疫鬼今已擇定本月十九二十兩日周歴城内外刻下廟外貼出各項科吏判官頂馬對馬各項執事皆空其名以待好事者認扮脚色並向各店鋪募資以充會中需用想至期勢必異常熱閙也然而徒耗貲財何益之有哉○天時暢晴後自然炎勢然交秋已多日早晚頗覺秋凉湖邊風景尤欲吟斷詩魂豔添畫意遠近田畝聞早稻已槪刈取指日新米可以登市矣 
[白下宫塲紀事]  
　　金陵采訪友人云候補道何觀察煥章兩江總督劉峴師札委督修鹽法志觀察秦札遵飭於本月初旬設局奇望街行臺開辦○下關厘捐局恒司馬齡奉委調辦樊興厘捐○邵伯厘捐局施明府以鎕因公至省奉委調辦吴淞騐補厘捐○吴淞騐補厘捐局杜明府召棠適屆瓜代之期經上憲札委調辦東臺釐捐○候補縣顔明府濟時奉上憲委辦邵伯釐捐某日明府趨轅謝委並禀銷太平門稽查差○鹽城縣劉大令崇照因公赴省小作勾留刻奉大憲札飭回任○藩轅牌示通州吏目藍汝濟捐升遺缺查有遇缺先用州吏目朱大頤堪以請補 
[議建華表] 　　　 
　　本月初九晚旅居本埠之德國商人齊集德總會中議事羣推德總領事官居首座所議者爲在華德國各官商醵出巨貲爲前在烟臺左近失事之伊立諱司兵船上死事諸人建一華表以志哀思與會諸人皆唯唯應允旋商諸公部局董擬將華表建立浦濵局董允之大約不日卽須鳩工庀料矣 
[俄員謁客]  
　　俄羅斯國駐滬總領事聶君鼎在任有年近將解組回國繼其任者爲德君密特業已接任視事昨日午後四點鐘時命駕至英界公廨拜人會屠别駕别駕接見之下欵以茗點互談良久而别 
[預備迎櫬]  
　　已故前任江蘇按察使調升江西布政使陳舫仙方伯湜去歲中東構釁之時奉命帶勇出關議和後復命統帶三十管分駐天津小站等處卒於營次詳登前報此次靈柩回里上海縣黄大令探知丹旐日内將次抵滬昨晨飭差至虹口恊同二十三保二圖十三圖地保在怡和碼頭搭蓋彩棚整備一切以備當道臨吊之用復就西華德路下海廟附近擇地搭蓋素棚以便停櫬於内想屆時必有一番勢閙也 
[道批續録]  
　　前報載江海關道黄觀察示招安和輪船撞沈被難之親屬詳細禀呈候轉送担律師核辦一事兹續有周宏安等五人具呈所有觀察批示照録左方　宏安禀批著將死者行李衣箱等物逐件切實估價開單禀候核辦毋稍浮冐是爲至要切速單附梁醴泉禀批同上周廖氏禀批禀悉候彚核辦理　查此案各難屬所遞之禀往往不合英例批查多未復到英署訊理尙需時日該氏應先率子回籍以免在滬 
 
 

Page 3

 
 
久候多費一俟撫卹斷定再行行文原籍轉諭來滬具領可也單附王成才禀批悉候彚核辦理單附又爾未王少華生前開設明興京貨店生意每年出息究有若干著再查明禀候核辦毋得遲延自悮切切單附夏年榮等禀批死者夏年富旣有嗣子應由其子叙明年歲住址何處亦應聲明方能控理著卽遵照分别查明禀候核辦毋再遲延自悮切切單附 
[滬上官塲紀事]  
　　山東登州府黄縣知縣蕭子嘉大令啓祥因事來滬於昨日命駕入城赴各衙門拜會至縣署黄大令飭丁擋駕○廣東候補知州馬小珊刺史裕藩因來滬昨日赴各衙門拜會至縣署亦飭丁擋駕 
[三林書院案]  
　　六月初八日上海縣黄大令課試浦左三林書院生題康誥曰作新民童題君子之所以教者詩題賦得遠聞佳士輒心許得佳字兹者各卷已彚齊評閲計生卷取超等十二名特等二十名一等六十九名童卷上取十名中取十六名次取九十二名生超等衛家鉁錢應選夏日璈沈彭年朱從榴胡忠濂姚文枬楊元爔姜渭漁凌瀚唐尊瑶李鴻膏特等二十名朱善彰周履道凌鑑冰朱祥紱劉至信趙履福黄張葛尙冲李鏘陳運標葛尙忠戴效逵金鑑張良踈朱家駒金慶章李然昌張尙純楊元焯張鵬一等六十九名屠夢蘭徐桂芬胡人鳳張錫光朱壽朋朱貽翼張崇孝孫夔龍劉鍾德葉圭璋陸望峰陳漢英康正基朱繩武費逹胡宗濂于鬯葉受祺費文朱善麟閔廷棟董兆鵬秦錫田張魁潘和鼎盧錫昌章祖甲張兆福秦權陳德宗朱孔文石家禎徐紹乾姜元登李培禧秦載麐朱學錦胡祖德齊獻捷朱洞賓蔣承詡汪煥明李宗鄴王長秀壬豐章劉鍾福周景賢張承棨王豐玉徐紹文陳鎔經王汝舟金印蔣汝芬楊汝楫顧乃德沈時勉耿道仲顔鏞齊奏捷秦始基王承勳張可鎮吴德輿秦錫珪嚴家鼎徐蓉周鉞朱繩祖童上取十名朱元吉王良生王樹棠徐邦逹朱寳田林有聲陳增懿葛尙迪黄肇蘭嚴恭中取十六名韓鴻藻任晉康楊樹滋喬松楊士芬孫福忻沈家修倪尙趨趙斌杰劉鍾龢杜常趙承愨黄公錫金成鼎侯開甲嚴錫智次取九十二名沈世善陳寳書喬大鵬金堅土永祺葛尙杞楊懷仁徐鳳周士清夏其魁沈含章張繹荃葉文明趙鳴儒楊葆恒陳師咸錢紹荃胡祖恩龔祖遂林本禮孫乃昌楊庭桂施仁政鈕永亮沈兆梁齊報捷孫傳甲陳觀光張臣良顧文英 
[神會誌略]  
　　今日爲中元令節本邑城隍偕四司出巡賑濟孤魂兹將神駕經過路由録供衆覽計開出廟朝東進天官牌坊過福佑橋西出北香花橋舊教塲再過陳市安橋晝錦牌樓三牌坊縣西朝南太平街往西杜家灣過莊家橋往東過北西倉橋又過南西倉橋朝西出北弄由叅府署過楊家橋胡家弄由副府署北過小橋出唐家弄往東育嬰堂向南東梅家弄折過中大夫牌坊經道署前談家弄往西朝南過花龍橋陳箍桶橋直至大南門同仁里又出小南門過　橋由佛閣下進西鈎玉弄東鈎玉弄過青龍橋再進梅家弄東鹽公堂北至花衣街荳市街出外毛家弃往北過大關老曰渡西過外郎家橋至小橋紫霞殿往北過裏郎家橋進裏鹹瓜街過陸家石橋北出裏洋行街沿城河由西而南到壇夜會由壇上起馬過吊橋進西門穿心河橋北循石駁岸過廣福寺朝東過南香花橋舊教塲又過北香花橋東安仁橋出馬姚弄經海防署過益慶橋沿東街西彩衣街果子巷太平街再北入三牌坊晝錦牌坊陳市安橋往東回轅 
[瘈犬宜防]  
　　前日傍晚時有一瘋犬奔至英界浦灘洋涇橋畔逢人輙噬適一西人行至是處被齕其腿鮮血淋漓旁人見而逐之犬卽逃往法界隨後咬傷五華人後闌入洋涇浜畔某洋行庭内始經人擊斃 
[會訊定貨]  
　　德商魯麟洋行主控同昌榮銅錫店主戴敦煌定買尼格爾四十箱計價銀二千二百餘兩收過定銀二百三十二兩九錢四分尙少一千九百五十四兩有奇至今逾期已久置之不理請傳催出德總領事施妥博君據情函致英界公堂屠興之别駕立卽飭役將戴傭案定於昨晨會同德繙譯官單維廉君訊究魯麟主人因事未到戴供稱所有尼格爾並未定買洋商買賣均以簽字爲憑别駕曰然則此項尼格爾究係何人所定答稱此貨實是魯麟細崽王明山經手由叔父戴小江購定用錢亦係王得小的實與此事無干中西官互商之下以爲此事雖與戴無干但小江旣係伊叔伊卽不能置身事外著交人保出予限下禮拜六將小江交案再訊如能於一禮拜内科理則可無須來案矣戴唯唯遵諭而退 
[南市零錦]  
　　著名流氓高大榮事在浦東唐橋鎮上結黨横行恣行不法前月之杪經總巡鍾明府詙聞飭差往拿該流氓神通廣大聞信先逸前日某洋行西人至唐橋鎮丈量地基竟被該黨將西人無端扭毆攫其帽去西人知勢不佳當卽奔回未知若何了結○南市陸家浜爲西鄉賣柴人聚會之地昨日有金和尙者不知何故將賣柴人某甲肆行毆打以致身爱重傷甲欲赴局喊控後經小甲出爲解勸令金倩醫將中醫治事始寢 
[縣案三則]  
　　謝連中被李某在縣控欠前晚由蔣刺史集訊李因事未到先據李夥周雙林供稱小的東家向爲典當今年某月有謝連中來商借銀一千三百兩東家付祥記五月十六日期票一紙計銀如數後向謝索此借欵謝還裕順莊七月初五日期票一紙計一千五百七十四兩至期東家持票向裕順收銀據云此票早日由謝連中岳父掛過失票已作廢紙東家以謝連中情同誑騙投案控告今蒙提訊因有急事未及到堂小的代爲申訴質之謝連中供本邑人向李借銀是實惟裕順期票實係該莊自已掛失小的向李所借之銀實與李之胞兄在外花費曾經友人勸令還李銀五百兩了事李不肯允求明察訊將畢李投案申訴與周雙林同蔣刺史得供著將謝連中交差看管限以二日赶賢理處否則再行核奪○王生慶投縣控被倒王方方攔喪黄大令准飭王生慶補詞一面提王方方到案再訊曾紀前報前晚亦由刺史提訊先據地甲高鑒堂禀稱王生慶同妻沈王氏下鄉未及到案候質顧雪林顧阿三吴國卿同供均係親眷因生慶之母病故同來吊孝實曾見其侄方方出爲霸阻王生慶投案喊控小的等實被悮送求明察王方方卽方瑞又名增泉供稱小的種田度日並不敢攔喪因生慶欲停棺在客堂客堂係公用未便停棺向商不依反糾顧雪林等將小的及子桂寳痛毆指傷請騐蔣刺史命仵作騐視據報並無傷痕王云山揷供小的目見毆傷刺史親視一週以王方方裝傷誣控著重責一百板王云山揷身多事責一百板飭地甲赶急轉諭生慶將母屍收殮安葬如再有人攔阻提案重辦顧雪林寗阿三吴國卿無干省釋○沈阿二偕夥沈長元投縣控被顧得興糾衆行兇前晚升堂時沈阿二供小的嘉定人在王家碼頭開設猪作妻於某日摇得一會被顧得興借去英洋三十元屢索無著不意十一日小的同夥沈長元赶猪數頭行經祥記碼頭顧得興突糾金阿蘭陳生春顧石石等從背後將小的及長元扭住蜂毆長元身受重傷刺史飭仵騐看報稱有微傷數處刺史以此案顯有别情著退出俟補提顧得興等至案再行嚴訊 
[法界公堂瑣案]  
　　昨日禮拜六爲公廨會訊之期鄭大令偕新任繙譯官蘭萌君升座包探禀稱吉祥街豆腐店主婦龔李氏箱内藏有洋銀五十圓及小洋銀一百四十七枚被店夥陸子山將冥鏹調換不别而行後得尋獲吊出原贓十四圓送案請訊龔李氏訴稱尙少洋銀求大老爺從嚴追繳陸供稱小的因母親患病缺少醫藥之費暫時借用大令謂現在除吊到外尙少五十餘圓如何洋理供稱小的願陸續歸還大令與蘭萌君會商然後押候追比吊到之洋銀先給失主領去○英界垃圾橋人莊長生借得後新街七號門牌秦阿沛家捐票控岳父張桂山留匿其妻希圖别醮大令提案研訊究出冐借捐票朦控等情飭提秦至案問爾因何混借捐票使人冐名朦控秦供稱小的與莊素來相識然並未借給捐票伊但將所住房屋號數抄寫而已包探禀稱秦阿沛於此事並非不知顯見互相串合大令謂莊曰爾不應冐名朦控且已飭探查　張桂 
 
 

Page 4

 
 
山家並無迎女回來之事莊稱有人目擊其領往浦東大令以莊秦各有不合與蘭萌君會商判令各罰洋銀五圓○章龍卿控顧毛大串同王阿寳誘令其妾逃至蘇州大令訊供之下著將顧交人保出訪尋章妾昨日顧偕章奚氏投案大令問在何處尋來顧供　小的尋至蘇州王所開煤炭店内王不見面根究其父始行交出章奚氏供稱小婦人因被伊借去金戒指一枚向之索取卽誘令出外先在叔父家住一宵翌日附烟船至蘇州旣抵王家王父母責其子不應勾誘人家婦女王卽出外不歸大令判令押候鞭背三百下交章領回顧先行懲責俟將王交到再行嚴辦章稱此婦已敗名隳節小的不願領回求發堂擇配可也大令著押侯再核○周雲亭訴稱小的在西門外乾瑞和烟店爲夥前晚有賊撬門而人竊去洋銀十八圓押包洋銀四圓小洋銀六百二十五枚及衣服等件正擬開單呈請究追聞竊賊吴炳濤已由包探拘獲因此投案領贓吴供稱小的係浦東人前在乾瑞和爲夥後失業無聊不得已而出此下策大令判令押候笞責二百板起獲之贓著周呈具領狀領回○日前陳祖元訴稱聚慶園徽麫館生財拍賣後不將欠欵分派求大老爺作主大令飭提經手此事之瞿曉滄胡殿明毛榮卿至案著明白補詞呈候核奪旣而胡呈遞禀詞依舊含混大令飭提覆訊胡供稱拍賣所得之銀由債主十三家公派陳應派二十二圓八角已送入捕房矣大令謂爾等旣經分派理應禀覆銷案何得貿然將邵成康送押捕房遂與蘭萌君會商判令三人共罰洋銀三百圓助申報館恊振所振欵並著具求銷禀結存案邵卽行釋出瞿毛胡三人俟繳到洋銀然後開釋○寗波某邑人張起林偕張德海控方阿多勾誘其妹杏雲旋在鴇兒唐方氏花烟館尋獲大令訊供之下著押候定案昨日二張呈具領狀請將杏雲領回大令判令將方枷號二月重笞一千板期滿送入改過所收押唐方氏枷號一月鞭背三百下杏雲交二張領回管束○湖北某邑人李榮庭倩蟻媒陳阿三將姘婦李劉氏押入蘭芳里鴇兒陳李氏花烟館賣倡得洋銀六十圓仍至劉氏處尋歡陳鴇向之呵斥以致口角忿爭旣而李投控捕房稱其妻劉氏被人誘拐爲倡捕頭令將一千人解請大令研訊前已紀諸報章昨日包探解請覆訊大令謂李曰爾家内尙有何人供稱父兄尙在今請將劉氏給小的領回大令謂爾將伊鬻入倡寮恩義已絶豈能復准領回著押候笞責三百板所有帶擋洋銀六十圓一併繳案充公劉氏鞭背二百下陳枷號二月期滿責釋陳鴇掌頰二百下○前者李阿和控唐榮奎將妻子某氏誘姦大令訊供之下判令將唐枷號二月業已期滿開枷照斷笞責三百板昨日飭護勇送入城内改過所收禁○無賴顧阿二混名小麫筋糾同黨羽小鐵墩小蟹烟囱卵子等流氓毆傷烟鴇陸李氏控經大令騐明飭送某醫院療治昨日帶案研究顧堅不供出同黨大令著押候枷號二月笞責五百板期滿送入改過所枚禁 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探沈金隆禀稱賊犯楊慶奎前曾犯送請大老爺訊懲　　　　徐方四王寳押等綢布衣服經小的緝獲人贓解請究辦徐等各失主投案領贓楊供稱小的係蘇州某邑人向爲成衣匠失業後乏資度日不得已而作此生涯屠别馬據情商諸單繙譯官然後判令笞責一百板遞解回籍○騙允任小娘向張榮信騙得布衣縀鞋等物報捕後捕　遣包探瞿旭咸緝獲人贓解案請究張投案申訴被騙情由任供稱小的與張爲親串張自願將各物借給小的質錢以便往蘇州訪親别駕判令管押一日○孫四觀溷入張雲卿家圖竊適爲四百十九號華捕所見拘入捕房昨晨解案張投案聲訴前情孫供稱小的係金陵人失業頻年無奈覥顔爲此别駕判令笞責一百板○包探倪順泉解竊賊沈木生至案禀稱此人前曾犯事送請大老爺訊懲今又先後竊取洋人白老司福羅等家絨毯綢洋傘等物報捕後捕頭遣小的緝獲原贓解請究辦白老司等各失主遣人投案領贓沈供稱小的係本邑人自知該死只乞施恩别駕判令笞責二百板贓給還失主○包探石金榮　稱粤東小孩陸法元竊取孟阿五家眼鏡綢洋傘等物售與陳阿大事經小的查知拘案請訊孟投案領贓陳供稱小的係廣東其邑人年一十有二滬上並無親友陳供稱小的並未收贓别駕判令將陸送回原籍陳具結開釋○積竊張阿大徐阿富串同莊阿二竊取錢關隆家布衣數件由包控范進才緝獲解究錢投案領贓張徐一味求恩莊供稱小的受張徐之愚叩求明鑒别駕判令將張徐各笞責二百板莊笞責一百板分别遞解回籍○積竊尤阿弟前曾解經别駕懲辦甫釋出又竊取銅銚茶壺等物由包探顧阿六緝獲人贓送究尤供稱小的係蘇州某邑人不敢行竊各物實由他人竊得浼小的質錢别駕判令笞責一百板驅逐出境贓存捕房待領○包探趙銀河禀稱無賴徐寳生前曾屢次犯事經大老爺懲辦後遞解回籍今又潛來適爲小的所見獲送案下徐供稱小的係浦東人家中偪近租界有事不得不來别駕判令笞責一百板逐出租界之外○水巡捕唐寳榮禀稱目下蘇州河改歸海關河泊司管理道憲大人曾出示禁止各船胡亂停泊碍及水道昨日張阿松之小火輪船停泊蘇州河畔驅逐不依是以解案請判張供稱小的當船上柁工因公停泊尙乞鑒原别駕著具結開釋 
[美界捕房瑣紀]  
　　浦東人五湘林昨日清晨潜至老閘橋徐晉才糞船上竊衣一包負之登岸爲包探倪順泉人贓併獲解入捕房押候送廨訊究○天潼路青雲里對面某弄内有二粤妓築巢於此前晚某西洋人行經是處二妓出爲兠攬互相爭扭某已乘間逸去二妓被二百八十一號華捕拿至捕房捕頭以此輩無恥不足深求諭以再犯定當送究○袁堯全春間哄騙同鄉人潘顧氏之銀手釧一副遁往寗波近又潛來匿蹟周浦路前晚爲顧氏尋獲扭訴捕房捕頭派包探石金榮查得兩造均有不合飭送英公堂訊究○甲乙二寗波人昨日上午在西華德路互相扭毆旁人勸解不散因喚一百四十五號華捕拘入捕房經捕頭斥釋○陸聖泉竊得碎銅若士昨午持至天潼路求售經走街華捕拿送捕房捕頭令押候飭包探石金榮查明核辦○顧揚生向米阿彩租東洋車一輛以餬口租錢久欠不歸前晚在北四川路相遇當卽扭交一百五十三號華捕解入捕房捕頭令出外妥爲料理免究○西人某甲喚乘三千四百九十四號東洋車至虹口遺失皮鞋二雙經走街華捕將車夫拘至捕房捕頭令將皮鞋存案車夫開釋○羽士某甲昨日上午在西華德路同文書局西首爲曹林杏生二流氓拆梢甲喚二百八十三號華捕拘入捕房捕頭命押候送辦 
 
 
 

Page 10

 
 
   
 
 

Page 11

 
 
[光緒三十年七月初三日京報全録]  
　　宫門抄○諭旨五道録前○御史溥奏爲請嚴行查辦州縣苛歛摺○直督王奏遵查玉田縣差徭分别核减摺○又奏請將留工差還之京員仍　按班銓選片○七月初三日内務府國子監廂藍旗值日無引見○肅王徐中堂各請假十日○溥侗請假五日○毓秀續假十日○遷公博公多歡各續假二十日○倉塲奏漕船五日回空○值年旗奏派管理新舊營房派出瀅貝勒○掌儀司奏初九日祭奉先殿溥侗行禮○安興阿遞遺摺○召見軍機吴廷芬○○江南道監察御史奴才宗室溥松跪奏爲州縣苛歛成厲請旨嚴行杳辦以蘇民困而安地方仰祈聖鑒事竊維近年來距幾一帶州縣水旱頻仍皇上軫念民依明加撫恤地方官應何如仰體皇仁無令流離失所乃奴才確聞直隷玉田縣苛歛成風相沿日久每於水旱之年不能體恤小民於蠲緩餐藉端勒索資令各莊頭湊辦　費該縣有堡二十四處共分爲上中下三等遇有謁陵及各項要差令每堡出東錢一千五百千文遇有兵差連送軍器火藥令每堡備東錢一百二十千文遇有咸豐年新立之靈虚差令每堡備銀一百三十餘兩來往人犯名曰地角差令　堡出錢三百三十餘千文月計接來米差每堡備錢三百五十千文車差每輛出東錢八十五千文馬號用草每年春秋兩季令每堡出　萬餘斤折價　錢五百千文歲修陵工除錢之外每堡需車四五十輛折價按分交納以上等情該縣雖經出示曉諭不准差役勒索貧民而暗中奇求更葛於明目張瞻較之追比地丁錢糧其害尤烈也况該堡内中有一堡多讀書之家每遇索差各欵抗不交納該縣亦所如何惟　其　二十三堡按欵交上若係應徵公欵何以爲士者可免追呼之役力農者必供悉索之求辦理不一顯有苛歛浮收情弊富此時　　卿民命攸關若聽其任意勒索不爲禁止浸將逐漸增加有妨於政者實大相應請旨飭下直隷總督嚴行查辦力局整頓以紓積困而順輿情是否有當伏乞皇上聖鑒訓示施行謹奏奉旨已録○○直隷總督臣王文韶跪奏爲遵 
　查明玉田縣差徭分别酌减以蘇民困恭摺仰祈聖鑒事竊臣承准軍機大臣字寄光緒二十二年二月十三日奉上諭有八奏　　苛歛成　請成行查辦一摺據稱直隷玉田縣每遇水旱年分於蠲緩外責令莊頭湊辦差費名目繁多較之追比錢糧其害尤列　語　縣苛歛浮收亟宜禁止著王文韶嚴行查辦原摺著鈔給閲看將此諭令知之欽此遵旨寄信到臣當經札飭藩臬兩司遴委　補　府梁丹銘前往玉田縣認真查辦兹據該委員按欵查明禀司核明詳覆前來如原奏謂該縣遇有謁陵及各項要差令每保山東　一千五百千一節查該縣遇有東陵大差向係票飭各堡備辦夫車計派夫七百二十六名分别實夫折夫共交東錢一萬四　五百六十八千派車一百五十五輛分别實車折車共交東錢二萬二千八百七千文派麥麫一百二十五石折交東錢一千二百五十千以上三項共交東錢三萬八千六百二十五千文派備木檜三百五十五面每面折銀六錢交銀二百十三兩鍘刀三十六口每口　銀二兩共交銀七十二兩以上兩項共交銀二百八十五兩如遇西陵大差亦按此數派辦聽候指撥以上各欵係照歴屆成案按　　二十四堡分上中下三等攤派數目多寡不一並非每堡概令出東錢一千五百千也又原奏謂遇有兵差運送軍器火藥令每堡　京　一百二十千文一節查此項車輛向歸里下共應因各堡散處四鄉刻難催齊每遇差到該縣向按上站牌文數目先令兵書就　　車應付侯再按堡分上中下三等酌攤折價歸墊冬春每輛雇價東錢二十六七千夏秋三十千價旣不同車輛亦無定數並非每　　令備東錢一百三十千文又原奏謂遇有咸豐年新立之靈虚差令每堡備銀一百三十餘兩一節查該縣並無靈虚差名目惟 
定陵定東陵祭祀所需柴炭冰塊煤斤及喂養牲畜草豆等項向歸該縣備車運送計用車九十一輛名爲陵需差原奏所稱靈虚差音同字異想卽指此其車亦歸各堡按上中下三等分攤折價交銀惟向來每歲票飭各堡津貼銀八百餘兩分作春秋兩季催辦嗣令春秋兩季各交銀八百二十一兩零不知始自何年計每堡交銀自三四十兩至百餘兩不等實有交至一百三十餘兩者原奏　爲無因又原奏謂往來人犯名地角差令每堡出錢三百三十餘千文一節查該縣往來人犯名遞解差地角想卽遞解之訛此差係屬在城班役兵養班車六輛專應遞解人犯每年計用喂養坐價東錢三十千行價東錢三千其錢按村之大小貧富分攤每村數十吊及百餘吊不等係歴來舊章並無增减又原奏謂月計接來米差每堡備東錢三百五十餘千文一節查該縣差徭無此名目惟城外駐防營每年由山東連解兵米六百二十餘石向由該縣派倉書赴天津接收運至玉田城倉所需車船運脚及四季分赴司庫道庫交得領折色銀兩應用川資均無領欵向歸王鐵鋪等二十餘村分攤名爲榖米差原奏所稱米差想卽指此每村攤錢自四五十千至百餘　不等共父東錢二千一百五十餘千並無每堡備東錢三百五十餘千之多又原奏謂車差每輛出東錢八十五千文歲侈　陵　餘錢之外每堡需車四五十輛折價按分交納一節查該縣除兵差及運送軍火陵糈遞解榖米各差外並無另有車差名目歲侈陵工亦未應付車輛原奏自係傳聞之誤又原奏謂馬號用草每年春秋兩季令每堡出草萬餘斤折價東錢五百千文　節查該縣向來號草一項令采橋亭十四堡按四季交納每季共交草四萬餘斤計一歲共應交草十六萬餘斤每斤給價制錢一文其　丁莊等十堡向不派　草差現在采橋亭等十四堡分納之草除抗差短交每年實共交十五萬七千餘斤按每百斤折交東錢五千文交草數目雖與原定尙無浮增第交草者少折價者多所折之價未免過昻誠有如原奏所謂交草萬餘斤折價東錢五百千者又　奏謂該縣内有一堡多讀書之家每遇索差各欵抗不交納該縣亦無可如何惟令其餘二十三堡按欵交納辦理不一顯有苛歛浮收情弊一節查該　差徭無論何堡紳户均予照例優免不僅一堡爲然惟馬頭山麥坡兩堡僅應東要陵大差及交納號草尙有交不足數者其餘各者皆　遵辦此外别無因讀書人多抗不交差之堡此該委員查明玉田縣差徭之實在情形也臣查直隷拱衛京繼差務繁重州縣辦差向來藉資民力然攤派雖有舊章而折價懸殊書役鄉牌輾轉交收恐有不實不盡差徭多一分荷派小民卽多　分　累自應斟酌緩　重爲裁减用示體恤臣督同藩臬兩司悉心核議該縣號草每百斤折價東錢五千文核與時價懸殊應　酌量减去二千按每百斤仇價東錢三千文交收稍紓民力其原有交本色者悉聽其便又陵糈折車一項原案僅八百餘兩嗣　加派一少共收銀一千六百　　現查供應柴炭冰煤均已折價無庸備車運送卽喂養草豆近來亦在附近地方設局採買運脚有限此項折吏　覺有名無實然　　全裁恐將來仍復舊章派辦棘手况該縣供應柴炭冰煤報銷多年部中尙未准銷皆由該縣賠墊折東一項應先酌减一半仍　舊按八百一十一兩零折價以資津貼至東西陵大差及運送軍火一切差務應請循照舊章核實辦　飭令嗣後催　各差　　　役　脾人等需索弊混仍由該縣隨時認真稽查有犯必懲遇有災歉之年將各項差徭酌量核减並於差竣年終將用過　輛銀錢各　按堡核示俾使周知如有不實准其控告追究庶書役鄉牌知有儆畏而閭閻困苦亦可稍蘇矣所有　旨查明王田縣差徭分别　减　由理合恭摺覆陳伏乞皇上聖鑒訓示謹奏奉硃批著照所請該部知道欽此○○王文韶片再定例在部投供候　　員因公也差遇輪選到班時照例擬選差竣回京附入月官補行引見光緒二十一年閏五月經臣奏請將四品銜直隷州用不　雙　月選用知州黄希向仍留北洋差遣照例輪選奉硃批吏部知道欽此欽遵在案兹查有永定河北上石堤工局委員直隷州用不論雙單用選用知州諸成昌自光緒十八年開辦石堤到工二十年設立河防局因該員熟悉河務情形兼派局差現據該員呈請赴部投供候選惟現在工程吃緊該員在工數年深資得力未便遽易生手且該員爲守兼優講求時務加以閲歴必可造成有用之材　永定河防局候補道張蓮芬竇延馨會同永定河道陳慶滋禀請奏明將該員仍留北河差遣免其赴部投供輪選到班按班銓選俟選缺後再行竤部引見以符定章等情前來臣覆核無異除履歴咨部外謹附片具奏伏乞聖鑒敕部查照謹奏奉硃批該部知道欽此 
 
 

Page 12

 
 
[光緒二十二年七月初四日京報全録]  
　　宫門抄○諭旨五道録前○直督王奏請將湖南等省勸辦順直賑捐之出力員紳照章奬叙摺○江督劉奏報徐州倉錢糧未宗一分以上員名及已未完銀數分數摺○又奏報江海關庫儲銀兩無虧並請派員兼司庫務摺○直督王奏覆東明黄河兩屆安瀾出力人員保案　由片○又奏委員署理藩臬片○又奏委員署理道員片○黔藩邵奏報到任日期摺○江督劉奏報海防輪船馬力丈尺吃水及配用員名銀數片○黔撫嵩奏藩司飭赴新任片○七月初四日理藩院鑾儀衛光禄寺八旗兩翼值日兩翼引見十二名○瀅貝勒謝管新舊營房恩○志公胡　棻各假滿請安○芬車等謝者授缺恩○鄭王阿克東阿各請假十日○橚貝子徐郙各續假十日○桂勛續假十五日○英侯續假二十日○召見軍機○胡燏芬○○直隷總督臣王文韶跪奏爲湖南等省勸辦順直賑捐出力員紳照章酌擬奬叙繕單恭摺仰祈聖鑒事竊照光緒十八十九兩年順直各屬水災籌辦工撫需欵浩繁經前督臣李鴻章奏准開辦推廣賑捐函咨各省督撫飭派員紳分投籌勸陸續解津以資接濟並經吏部議准俟事竣按照捐數多寡將各省勸辦出力人員請保補缺後指定以應升之官階補用及應得虚稀頂戴封典等項光緒十九年十二月二十五日奉旨依議此欽遵咨行查照業將廣東廣西浙江福建湖北陜西四川安徽江西山西江蘇等省及東河兩淮上海勸捐出力員紳先後奏奬在案兹杳湖南省籌勸銀八萬六千餘兩甘肅新疆兩省籌勸銀十八萬二千餘兩江寍籌勸銀十五萬六千餘兩山東省籌勸銀五萬八千餘兩貴州省籌勸銀六萬五千餘兩河南省籌勸銀十七萬三千餘兩漕運總督在清江設局籌勸銀十四萬七千餘兩先後解津局兌收分撥災　濟賑嗣經各該省將勸捐出力官紳撣尤開單咨直保獎飭籌賑局司道核明具詳請奏前來臣查近年各省偏災疊見捐例紛乘勸辦賑捐久成弩末外省各官紳本無應辦之責一聞順直奇災均能不分畛域實力勸募集成鉅欵源源解濟有裨畿輔賑需其勞績誠不可泯逢應照章酌子奬叙以示鼓勵謹彚緒清單恭呈御覽仰懇天恩俯准照擬給奬再兩淮海州運判徐紹垣首先籌墊賑欵解濟要需並於兩年中苦中勸捐集欵甚鉅未便没其成勞惟該員曾蒙記名以道員簡用銜階無可再加並懇恩施傳旨嘉奬俾昭激勸除將履歴册咨並其餘各省俟開送到日另行核辦外謹恭摺具陳伏乞皇上聖鑒訓示謹奏奉硃批徐紹垣著傳旨嘉獎餘著該部議奏單併發欽此○○頭品頂戴兩江總督臣劉坤一跪奏爲查明光緒二十一年徐州倉奏銷案内未完一分以上職名及已未完銀數分數遵章開單恭摺奏報仰祈聖鑒事竊准户部咨條陳籌備餉需摺内嚴核各項奏銷一條自此次奏准後所有錢糧奏銷各依定限令各該督撫一面具題一面先將未完一分以上各員開具簡明清單專摺奏報由部核定處分先行核奏仍各於題本内將業經具奏各員聲明備覈其有具奏後續完者准其續行奏請歸本案開復續准部咨嗣後奏報未完職名開單註明各該員已未完分數及實徵已未完各銀數以憑考核各等因兹據江安糧道馬恩培詳稱光緒二十一年分徐州倉錢糧奏銷遵章將未完一分以上員名及已未完銀數分數開單詳請具奏前來臣覆核無異除各縣衛完欠細數照例造册另案具題外理合先行繕具清單恭呈御覽謹會同漕運總督臣松椿江蘇巡撫臣趙舒翹恭摺具奏伏乞皇上聖鑒勅部查核施行再此案該糧道係於五月十五日出詳臣亦於五月内拜發均未逾限合併陳明謹奏奉硃批户部議奏單併發欽此○○劉坤一片再總理衙門議覆前署南洋大臣張之洞陳奏出使經費一案應令仍解江海關存儲備放並以原奏内稱該關積存之數是否全有實銀事關庫儲重要應派司道大員會同江海關道將歴任存放欵目有無虧短切實結報抄奏咨行遵辦等因當經派委江蘇候補道程儀洛會同江海關道黄祖絡詳細盤查結報去後兹據該道等先後禀稱此項使費係於光緒二年八月十四日第六十五結起各關奉文於所收六成洋稅分作十成酌提一成解滬存儲備撥旋因收不敷放又自七十一結起再年半成並將六成華稅一律照提解存聽候撥用現計自奉文經收起截至二十二年八月初十日止除歴任遵撥飭解各欵及奉墊怡和洋行不敷曁部購銅鉛等欵未歸外實應滾存庫平銀五十六萬三千八百二十兩有奇又日本紙票洋二千二百元會同逐一盤查委係實存在庫並無虧短情事由江海關道黄祖絡加具印結禀呈前來伏查此項銀兩旣經委員會查存儲無虧自應飭令照案妥慎經理惟查藩運糧道各庫均係專設庫官誠以收　較多庫儲重要所以慎收藏嚴出納也江海關以巡道監督關務自各國通商以來復兼管洋關每年經徵常洋稅鈔以及洋藥厘金爲數本鉅而又經收各關出使經部文以得本省及各省應還英德俄法借欵亦均須先期解交該關存付是該關近來庫儲之重實較藩運糧道等庫尤爲緊要卽前署督臣張之洞請將使費仍解江寍藩庫亦爲允社私自存放起見苟筦鑰有人如藩連糧道等庫亦何致復有積弊第添官卽須添費一再籌思惟有在於上海縣縣丞主簿中酌擇一員俾令兼司庫務旣與庫儲有裨仍於地方無礙應請旨敕下各衙門核議施行除將印結咨送總理衙門查照外理合附片陳請伏乞聖鑒謹奏奉硃批該部議奏欽此○○王文韶片再准吏部咨光緒二十年二十一年東明黄河兩屆安瀾出力請奬案内補用道前署大名府直隷候補知府湯紀尙請俟歸道員班後加二品銜該員現官知府所請加二品銜係知府本管上司銜核與章程不符並該員升案於何年月日奉旨應查明覆奏又候選府經歴署東明縣典史新樂縣典史趙秉鈞請俟選府經歴後以知縣用係屬層遞預保核與章程不符又北河試用縣丞楊申福請俟補缺後以知縣用該員於光緒二十一年七月十三日到工何時著有勞績應令查明覆奏將全案駁回俟更正到部再行辦理等因飭據大順廣道萬培因查得湯紀尙前於光緒四提在江蘇上海辦理洋務由兩江總督奏保補缺後以道員用經部核准於是年八月初七日奉旨二十一年八月赴部捐過道班歸原省候補二十二年四月十八日引見奉旨著照例發往欽此應識仍照原保加二品銜又查楊申福於光緒二十一年七月十三日到工派赴黄工上汛恊防適值上汛險工迭出情形危殆該員極力搶護平稳著有成勞應請仍照原保俟補缺後以知縣用其趙秉鈞一員前請奬叙旣與章程不符應卽剔除詳請覆奏前來臣覆查無異理合附片具陳伏乞聖鑒勅部將全案核覆謹奏奉硃批吏部議奏欽此○○王文韶片再直隷藩司王廉奉旨革職所遣篆務查有臬司季邦楨才識練逹局度闕速堪以調置遞遺臬司篆務查有新授長蘆鹽運使李興銳志識堅定守正不阿該員　已交卸山東登來青道事不日到省堪以委署仍照案會辦各局處事務除分檄飭遵外理合附片具陳伏乞聖鑒再登萊青道監督東　關事務原係北洋管轄是以一禮出考合併　明謹奏奉硃批知道了欽此○○王文韶片再清河道潘駭德部議革職道缺查有候補道衛杰講求水利熟悉情形堪以署理除檄飭遵照外理合附片具陳伏乞聖鑒謹奏奉硃批吏部知道欽此○○貴州布政使臣邵積誠跪奏爲恭報微臣到任日期叩謝天恩仰祈聖鑒事竊臣於正月二十四日陛辭後請假一月回籍省　假滿由籍起程馳抵貴州省城奉撫臣行知飭赴新行於四月二十四日准兼署藩司黄元善將印信文卷移交前來臣膚學輕材渥承恩遇未親臬事卽綰藩條方循省以增惶豈捐　所能報查黔省地磽産嗇燹餘之民氣宜培藩司任重職繁吏治以人材爲急臣惟有懔遵宸訓勉勵官常隨時隨事禀商督撫臣實心辦理以期仰答高厚鴻慈於萬一所有微臣到任日期並感激下忱理合恭　叩謝天恩伏乞皇上聖鑒謹奏奉硃批知道了欽此○○劉坤一片再前因海防需船添購江清江平江泰江順崇安大小輪船五艘於上年四月間經前署督臣張之洞附片具奏並將各該輪馬力丈尺吃水及配用員役人等薪費各數造册咨部查照昨准兵部咨覆須將該五船馬力吃水丈尺及所配員名銀數開單奏明立案等因現經飭據江南籌防局查明開詳送前來臣覆該無異除將清單分咨户部兵部工部查照外理合開具清單附片陳明伏乞聖鑒勅部查照施行謹奏奉硃　該部知道欽此○○嵩崑片再新授貴州布政使邵積誠已於光緒二十二年四月二十四日到省奴才當卽檄飭赴　以重職　　咨部查照外謹附片具陳伏乞聖鑒謹奏奉硃批知道了欽此 
 
 

Page 13

 
 
[光緒二十二年七月初五日京報全録]  
　　宫門抄○署陜督陶奏揀員請補知縣摺漕督　　癸留員差委片○浙撫廖奏請鑄杭州稅關監督關防片○大臣桂奏保留領催片○川督屍奏松潘鎮挑練馬隊情形片○　奏請將武員收標差道片○浙撫廖奏委員採購木植緣由片○七月初五日吏部翰林院侍衛處值日吏部引見四十三名禮部一名欽天監二名侍衛處六名廂曰漢五名廂紅滿十三名○裕興請假十日○文熙續假十日○召見軍機熙敬堃岫○○頭品頂戴署理陜甘總督新疆巡撫臣陶模跪奏爲請補知縣員缺以裨地方恭摺仰祈聖鑒事竊甘肅布政使曾鉌署按察使周綬會詳　清水縣知縣高蔚霞調補永昌縣缺奉部覆准業將截缺月分及毋庸掣簽緣由詳咨在案查各省升調遺缺出例用各項候補進士卽用委用大挑議叙捐納截取進士舉人各項人員又道府以至未入流無論何項到班仍以五缺計算等語甘省知縣升調遺一項自停止變通章程後已補至本班捐納試用知縣程德音准署隆德縣知縣止其次兩當縣缺以本班截取進士知縣蘇保國請署其次渭源縣缺以進士卽用知縣楊增新抵補其次寗朔縣缺以進士卽用知縣張庭武請補均未奉准部覆今清水縣知縣缺甘省現無鄭工新班先各項花樣人員照章過班接用各項班次輪應委用班及大挑班前先委用前先大挑均無人應揷用分缺先鄭工分缺先亦無人只有海防分缺先補用知縣鄧朝卿一員扣限已滿例得請補查該員年六十三歲江西金谿縣監生投効楚軍克復杭州等城案内保以從九品選用克復武康德清等縣案内保以主簿選用加捐縣丞指分甘肅試用克復已燕戎格河州等城案内保以知縣留甘補用關隴肅清案内保俟補缺後以同知儘先補用克復階州番匪案内賞戴花翎光緒八年請咨赴部引見領照赴甘十一月初四日到省試用期滿甄别留省補用在案十八年委署海城縣知縣交卸無誤嗣遵新海防例報捐分缺先補用部覆坐二十一年正月二十日按限减半扣算應以二月十七日作爲新班到省日期查該員歴練老成勤求吏治以之請補清水縣知縣實堪勝任與例亦屬相符會詳請奏前來臣到任未及三月例不加考惟旣據該司等聲稱該員歴練老成勤求吏治合無仰懇天恩俯准以鄧朝卿請補清水縣知縣期於地方有裨如蒙俞允該員以知縣請補知縣銜缺相當毋庸送部引見該員歴奉差委並無叅罰案件謹恭摺具奏伏乞皇上聖鑒訓示謹奏奉硃批吏部知道欽此○○張之洞片再臣前在署兩江總督任内欽奉上諭湖北煉鐵織布各局仍著該督一手經理等因欽此當因各局需員於上年夏間奏請將浙江候補知府劉祖桂聯豫二員調赴江南差委聲明係湖北鐵政銀元織布紡紗繅絲各局需員經理仰蒙俞允咨行欽遵在案罰據該員等於上年秋冬間陸續遵調到江派委考核鄂省各局務均屬認真適臣於上年冬遵旨回湖廣本任并於鋼軌快槍銀元等事欽奉加意舉辦之諭查該員等前雖係調赴江南而原奏係爲壽辦湖北各局之事奉旨允准當經隨帶來鄂派委經理各局務相應查照原案奏明合無仰懇天恩俯准將浙江候補知府劉祖桂聯豫二員留於湖北差委俾資臂助實於局務有裨謹附片具陳伏乞聖鑒謹奏奉硃批著照所請吏部知道欽此○○廖壽豐片再杭州設立洋關一切稽徵事宜經臣請以杭嘉湖道兼充監督奏奉硃批著照所請該衙門知道欽此欽遵在案查各省海關成案道員監督關務均係另鑄關防頒發欽用杭關監督經理稅務交涉事繁似應仿照辦理現在該關基址已飭洋務局員地方官會同稅務司丈勘拱辰橋外適中之地堪以興建當經分飭壽欵購料與馬路捕房等工一併開工築遺將來工竣開關一切文移單照均須鈐用監督關防以昭信守相應請　旨敕下禮部擬鑄關防一顆頒發來浙轉給祗領除咨總理各國事務衙門外所有請鑄杭州稅關監督關防緣由理合附片陳請伏乞聖鑒謹奏奉硃批禮部知道欽此○○桂斌片再庫偷印房及恰免圖東營共設領催五名向由理藩院揀派來庫當差三年更換而恰克圖東營兩處尤貴得人近年以來任斯事者往往不顧體面挾賄營求其端自上而開本無可庸過責今旣隨處整頓未便依舊因循數月以來工於書楷漸就老成者頗不乏人除將不知自愛及致疾招災者咨回理藩院另行核辦查有東營領催崇斌人極明慎辦事亦詳現在該處章京尙未到任委之代理頗能實心向上潔已奉公於責差情形亦皆熟習現於九月内瓜期屆滿此地實需其人應將該領催再留三年以收指臂之效一俟下屆期滿卽行　明更換其僅循分供職者仍不得視爲向章俾杜鑽營而昭實事謹附片奏聞奉硃批著照所請該衙門知道欽此○○鹿傳霖片再查松潘一鎮地處邊隅轄境遼闊處處與甘省毗連近年盜刦焚殺之案層見迭出商民受害茶路梗塞民不聊生實爲邊疆之患臣於　　鎮總兵官毓秀到任時飭查情形設法整頓旋據查議禀覆稱甘肅拉布浪等恃强併吞川屬番部以致强番率衆　附倚勢　行弱番紛紛逃散漫無約束强番越境肆行强刼實爲邊境大患亟應整飭營務以期鎮攝而資保衛查口外地方一片沙漢馬隊易於馳驟步　難期得力且賊番出巢搶刦多係騎馬往來迅速步隊聞風往捕業已遠颺勢常不及是以年來番地搶刦之案破獲爲難而賊　雖　繼不可制體察情形非精練馬隊不可兹擬於鎮標七營馬兵内挑選精壯兵丁一百名練成馬隊仿照行營章程毆立什長大旗號令以　管束飭令歸棚紥營常川操練無事則派令護送商旅順道遊巡稽查卽可鎮撫番部有事則率領出征聞歴戰陣所屬七營除駐台莊外存營馬兵共計二百零二名擬每年間半更換兩年之後卽可悉成勁旅所選兵丁旣令按照防營章　歸棚　練則口種　爲酌加方足收飽驣之效擬每名除該丁原營坐餉外月添口糧銀二兩四錢每月需銀三百兩之譜所費無多實於營務地方大稽謹在查辦打拉罩子溝賊番之案卽於成軍後帶同出隊以資得力等情前來臣查該總兵籌議仿照行營章程挑練馬隊相可化期爲强用以　防邊徼鎮撫番衆庶可得力每年增添經費無多而釋益甚大所籌尙合機宜當經批准照辦兹據禀報已於三月初一日成軍於四月二十日率隊出口查辦打拉罩子等處番案應　成軍之日起支口糧除飭藩司如數籌撥並咨部立案外謹會同成都將軍臣恭壽　提督臣何乘鰲附片具陳伏乞聖鑒訓示謹奏奉硃批該部知道欽此○○鹿傳霖片再前經臣奏調來川差遣之總兵銜留滇補用副將李章雲南昆明縣人由勇目投入本省曲尋恊中軍營轉戰雲南貴州等省著績遞保今職又總兵銜雲南補用副將韓國秀雲南昆明縣人由行伍投効本省軍營隨同克復安寍州等城並勦平寍州等城土夷各匪出力遞保今職今已先後到川由臣分派帶營前往松潘打箭鑪隨同防剿在案該兩員樸誠勇敢諳練營務擬請改留川省補用又查有記名提督王鴻發山東福山縣人由六品軍功投効軍營轉戰甘肅新疆等省著績遞保今職總兵銜補用副將陳立剛甘肅隴西縣人由武童役人忠義全軍轉戰甘肅新疆等省著績遞保今職該二員俱係久歷戎行果敢勘奮現值川省需用將才之際合無仰懇天恩准其留於川省收　差遣補用以期得力除飭另造履歴清册送部查核並分咨陜甘雲貴督臣知照外理合附片陳明伏乞廖鑒訓示謹奏奉硃批著照所請兵部知道欽此○○廖壽豐片再准工部咨具奏湖南等省次解木植嚴催運解一摺光緒二十二年二月十九日奉旨依議欽此抄録原奏咨行到浙並准電催浙江省欠解桅杉架　等木赶辦二三批於七月前解京等因經臣先後轉行遵辦在菜兹據衛政使龍錫慶詳稱浙江省年額辦解架槁木植一千六百根例定價銀三百二十一兩零兵燹以後出産　少採辦爲難因又禁革攤捐例價不敷之欵無從取給是以變通成例委員出省設士探辦所需價值運費按照市價實用實銷歴繼奏准辦解至光緒十九年止現奉催辦二三批例木解京自應遵辦惟近年懇山人少産木無多求其長大與例定圍圓丈尺相符者更不易得擬請照數遴委幹員仍赴上海一帶商買輻輳之區按照例定丈尺設法採購應解光緒二十十十一年兩批架木二千八百根桐皮槁四百根由海　半解京以應工用所需價值運費仍照歴屆成案 
奏懇實用實銷庶免委員藉口賠累視爲畏途亦不敢稍有浮　致多麜費　於解到遲早須俟委員赴滬蔡看購買難易再行酌定總當加緊催解不致稽延現經札委候補知縣賀元釐馳赴上海一帶轉卽核實妥爲棌辦齊全再行詳給咨批飭令管解等情詳請奏咨前來臣覆查　　除飭該委員妥速購辦赶早運解　　工部　而外謹附片陳明伏乞聖鑒謹奏奉硃批工部知道欽此 
 
 

Page 14

 
 
[光緒二十二年七月初六日京報全録]  
　　宫門抄○諭旨二道録前○吉林將軍長奏創修吉林通志成書進呈御覽摺○撫陳奏京員捐資助賑摺○又奏更換防營管帶片○又奏請更正官名片○又奏各屬審結詞訟起數片○漕督松奏陳四月分湖河水勢情形摺○江督劉奏更換防營管帶片○將軍豐等奏揀員請補恊領摺○七月初六日户部通政司詹事府鑲黄旗值日無引見○那公色楞客各請假五日○幼官學奏派管學之大臣派出松溎○召見軍機張蔭桓薄良○○奴才長順跪奏爲創修吉林通志成稿謹繕正本進呈御覽恭摺仰祈聖鑒事竊奴才於光緒十七年九月初三日奏請創修吉林通志於十月初四日奉硃批知道了欽此遵卽於省城書院設局興修時閲三年纂述粗畢會以馳驅戎馬文字未遑卽頃回任以來乃克重如校定謹繕寫清本恭呈御覽奴才竊惟古者小史掌邦國之志外史掌四方之志而土訓誧訓得以地圖地俗地事入告以施其政誠以一方之掌故爲一方之人心風俗所　經緯條貫藉資考鏡非徒以備册府之藏已也吉林爲國家肇基重地三百餘年來師武臣力震耀寰區而文獻之徵缺焉未備遂使纂輯之士無所取裁惟乾隆四十　年欽定滿洲源流考四十八年欽定盛京通志實爲今日之權輿道光四年吉林主事薩英龥撰吉林外紀光緒十二年前特用知縣曹廷杰撰東三省圖説亦稍資修書之考證至若前山西布政使林壽圖所纂啓東録但抄撮滿洲源流考多失本意無所發明前湖北布政使貢彭年著有東三省邊防考略前陜西道監察御史朱一新著有三省地圖考證則皆未見其書但聞其目此外紀述是方之事東無專書惟於羣籍數千百卷之中刺取而出以故頗費日力艱於成功蓋直省之志多成於因而吉林之志實出於創其爲艱易較然可知故前將軍希元曁升任山東鹽運使前分巡道豐伸泰皆擬興修未克就緒職是故也奴才抵任後乃與升任駐藏帮辦大臣前分巡道訥欽妥籌經費酌定章程搜討故事博加採訪延上元貢生顧雲並委吉林補用同知楊同桂主其事而郵寄京師請翰林院編修李桂林總成之且校勘焉再四易稿僅乃成書凡爲卷百十有六分裝四匣並輿圖一匣隨摺進呈伏望聖慈曲賜觀覽於以秦地方之隘塞而深思乎祖宗創業之艱難則愚臣守土之責庶藉以稍盡焉抑更有請　昔宋　馬光撰資治通鑑旣經進御復知牴　以未奏不　輒改今奴才纂是書極知疏漏又繕成後續有所得亦頗惜其闕遺擬再貫澈　終詳加校正删益之抽換之畫一之　齊之期極精詳俾臻完善不敢檀便合先聲明如蒙俯允修改則他日刊成之本與今日織呈之本不免微有異同所冀免蹈司馬光之所不足奴才幸甚是書幸甚所有創修古林通志成稿繕本進呈御覽緣由理合恭摺具陳伏乞皇上聖鑒謹奏奉硃批知道了書留覽欽此○○頭品頂戴湖南巡撫臣陳寳箴跪奏爲京員遵奉母命捐資則賑援例奏明仰祈聖鑒事竊臣接准順天府咨據大理寺寺丞孫錫三呈稱錫三浙江會稽縣人母三品命婦孫杜氏性好　予存有養　餘資現聞浙省待賑仍殷命錫三湊集餘資設法變産以助賑需計足銀一千兩呈請咨解不敢仰邀奬叙等情將銀飭日昇昌行號電解等因准此臣查浙省上年被旱成災經臣勸捐籌賑迭次奏報在案幸本年入夏以來雨暘時若禾稻蔚興第蓋藏早已告罄新榖成熟需時飢民待哺正殷賑給尤關緊要兹據大理寺寺丞孫錫三遵伊母孫杜氏之命捐助賑銀一千兩雖據稱不敢仰邀議叙似未便没其樂善之忱查定例士民捐助賑銀至一千兩以上乾請旨建坊等語今大理寺寺丞孫錫三之母孫杜氏捐助賑銀一千兩核與建坊之例相符合無仰懇天恩俯准建坊旌表給與樂善好施字樣以彰善行而資觀感除將所捐銀兩飭發籌賑總局核實散放併咨部外謹會同湖廣總督臣張之洞恭摺具陳伏乞皇上聖鑒訓示謹奏奉硃批著照所請禮部知道欽此○○陳寳箴片再查各省防營如有更換統帶管帶人員於光緒十五年十月間欽奉諭旨飭令隨時奏明等因歴經遵辦在案兹查臣標親軍衛隊營前委中軍叅將景元督帶左營候補遊擊劉俊堂帮帶各在案現據該叅將以中軍事務殷繁禀辭衛隊督帶前來查前充衛隊帮帶左營候補遊擊劉俊堂辦事勤奮約束有方堪以委令管帶親軍衛隊毋庸另委帮帶又管帶選鋒水師後營記名　督楊作霖應行更換查有記名總兵顔武林樸誠勇敢久歴戎行堪以委令接帶除由臣分札飭遵各按防地認真操練巡緝外理合附片陳明伏乞聖鑒謹奏奉硃批兵部知道欽此○○陳寳箴片再前准兵部咨查儘先副將譚尙貴前於克復天柱及清江廳城池案内保以守備儘先補用檢查此案原保係譚相貴於克復丹江凱理各城出力保以叅將儘先補用於攻克黄茅嶺並盪除黄飄白堡一帶苗巢疎通驛道案内保以叅將留於廣西儘先補用並換花翎此二案原保均係譚上貴因何名字不符是否其人應令查明報部等因當經前護理湖南巡撫臣王廉查明實因軍務倥偬不無訛誤咨請更正在案旌准兵部咨覆該員係五品以上官階應令奏明辦理等因咨行到臣又經飭查去後兹據湖南善後總局司道詳稱該員前在精毅營充當差弁册名譚尙貴其保守備叅將等案實因字意相近軍務倥偬不無訛誤委係本身並非另有其人等情據此理合附片陳明伏祈聖鑒勅部查明更正核覆施行謹奏奉硃批兵部知道欽此○○陳寳箴片再湖南省向設詞訟月報令各府廳州縣將每月審理上控自理案件摘叙案由造册通齎由臬司考核勤惰分記功過用昭勸懲按半年具奏一次業經開報至光绪二十一年春夏兩季在案兹據按察使俞廉三查明光緒二十一年七月起至十二月底止各府廳州縣審結上控及自理詞訟四千二百一十一起查核判斷均尙平允逐月分别功過照章註册存記詳請奏報前來臣覆核無異相應附片具陳伏乞聖鑒謹奏奉硃批知道了欽此○○頭品頂戴漕連總督奴才松椿跪奏爲謹將四月分湖河水勢情形恭摺仰祈聖鑒事竊查光緒二十二年三月妥湖河水勢情形經奴才於四月二十八日專摺具奏在案兹查二十二年四月初一日起至二十九日止洪澤湖長二寸現存水七尺三寸高郵玉馬頭長水一尺九寸現存水四尺六寸淮軍廳屬裏河廳屬各汛或長或落揚軍廳屬徐州廳屬各汛均長水數寸至三尺餘寸不等上下游堤埽工叚一律平稳惟現值大雨時行水勢增長之際奴才謹當督率道廳汛弁隨時加意防護不敢稍有疏懈所有四月分湖河水勢情形理合繕摺具陳伏乞皇上聖鑒謹奏奉硃批知道了欽此○○劉坤一片再各省防營如有更換員弁或移紥他處前於光緒十五年十月間欽奉諭旨飭令隨時奏聞歴經遵辦在案兹查有管帶新湘右營記名總兵田百鈞因病銷差所遺營務飭委候補叅將陳法清接帶又兼統督標新兵左前兩營准補揚州營叅將袁大升飭赴本任所遺左前兩營事務飭委記名提督署理城守恊副將楊金龍兼統管帶銘字後營升用副將程曾淮因病銷差所遺營務飭委原帶徐防步隊左營補用副將程孔德接帶遞遺該營事務飭委儘先都司趙金海接帶又管帶撫標滬軍營候補都司劉開斌應　撤差所遺營務飭委補用副將李懋祺管帶嗣因該營駐紥上海時有中外交涉之事又經改委補用叅將龍鎮國接帶又管帶撫標湘車左營補用都司黄得升應行撤差所遺營務經撫臣飭委候補道杜俞接帶並兼統湘軍前營又裁留老湘軍中龍兩營前經　委統領督標親軍等營山西大同鎮總兵劉光才兼統附片奏明在案兹飭將老湘中前兩營改名爲親軍副中副前營以歸一律除飭收各該員履歴咨部查核外謹會同江蘇巡撫臣趙舒翹附片陳明伏乞聖鑒謹奏奉硃批兵部知道欽此○○奴才豐紳吉陞阿疏奏爲循例請補恊領員缺恭摺仰祈聖鑒事竊查例載駐防官缺於應升人員内揀選擬定正陪咨送部旗帶領引見補成一員其餘一員如奉旨記名後令回原省遇有應升缺出專摺奏補　語兹查京口左翼恊領魁昌積勞成疾前經奴才等題請休致旋准兵部咨覆本年正月二十九日奉旨魁昌著以原品休致給與全俸以養餘年欽此欽遵咨行前來所遺京口左翼蒙古恊領一缺查有前於光緒二十年十一月初三日擬陪恊領蔭濃引見奉旨記名鑲紅旗七甲蒙古藍翎左領毓慶例應坐補恊領以專責成所有循例奏補恊領緣由理合恭摺具陳伏乞皇上聖　訓示　該員係曾經奉旨記名人員上次循例請補恊領毋庸送部引見合併陳明謹奏奉硃批著照所請兵部知道欽此 
 
