# 1905 - 333 - 4911726

 

Page 1

 
 
[電傳上諭]  
　　十一月初十日奉上諭户部尙書著鐵良補授松壽著補授兵部尙書未到任以前著徐世昌署理欽此同日奉上諭熱河都統著張杰補授欽此同日奉 
上諭户部右侍郎兼管錢法堂事務著柯逢時補授仍著督辦各省膏捐事宜未到任以前著紹英署理欽此同日奉 
上諭本日政務處學務大臣會奏議覆寳熙等條陳一摺前經降旨停止科舉亟應振興學務廣育人才現在各省學堂己次第興辦必須有總匯之區以資董率而專責成著卽設立學部榮慶著調補學部尙書學部右侍郎著熙瑛補授翰林院編修嚴修著以三品京堂候補署理學部右侍郎國子監卽古之成均本係大學所有該監事務著卽歸併學部其餘未盡事宜著該尙書等卽行妥議具奏該部創設伊始興學育才責任綦重務當悉心考核加意培養期於敦崇正學造就通才用付朝廷建學明倫化民成俗之至意餘著照所議辦理欽此 
[電傳宫門抄]  
　　十一月初十日召見軍機成章 
[銀銅圓圜法議來稿代論]  
　　竊維泰西各國有純用金者英美等國是也謂之單本位有金銀並用者法比等國是也謂之雙本位中國向係銀銅並用古無鑄銀之法但鎔元寳錠子而已是以美使精琪乘我圜法未定力陳改用金磅之説固非其時窒碍難行然於銀銅並用之雙本位鑄銀元而不廢生銀有銅元而仍用制錢圜法轉致紛歧是生銀制錢萬無與銀元銅元並行之理蓋於本位之外添出並行之坐位宜乎銀元不能暢行銅元日見壅塞也推原其故商民習用銀元而已完納官項必須易銀上兑公家給 
 
 
 

Page 2

 
 
發以銀而領銀之人仍須兑元行於下而不行於上成法所拘轉以銀元爲贅物矣當十銅元本輔制錢之不足制錢日少其價日貴銅元愈多其價愈賤國寳貴乎流通向禁銅元出口者反而爲禁止進口制錢與銅元比較兑價相去八九折之多若再相背而馳不知伊於胡底錢價與元價不同必致一物兩價自食其力之民受虧尤甚蓋本位相同之幣斷難並行也 
西國改銀幣爲金磅日本改寛永錢爲銅元决定辦法民無不遵今中國旣用鑄成之銀元應將未鑄之生銀改造旣鑄便用之銅元應將參差之制錢收買講若畫一使用者有所適從應請奏明能飭各省停用生銀一律改用銀元廣爲鼓鑄凡京餉錢粮關税釐金改除銀兩名目悉以圓角計算假如關平銀一百兩作銀一百五十餘元庫平銀一百兩作銀一百四十餘元規平銀一百兩作銀一百三十餘元須向各省調查確數明白宣示卽以銀元爲本位所有向章匯費解費以及在官人員應有之公費亦請明定章程以免向隅而生阻碍至商家百貨買賣向以銀兩作價者一律仿此類推查南省之蘇杭寗紹早爲洋元碼頭街市通行百貨價值己無銀兩名目商民樂於用元於此可見 
制錢改用銅元凡在十文以内者添造當五當二之銅元以爲零使之階級一面由各省設局收買官錢私鑄者不收制錢之散於民間者日見其少蓋銅貴於錢早經私賣若官爲收集竊計尙屬有利卽使公家稍有受虧而收買制錢之虧耗爲數有限推廣製元之利不可限量况目前銅元餘利皆指撥練兵經費及部撥各欵正用欲保護銅元之利非通籌全局不足以持久遠其未設銀元銅元之省分應先由鄰省兑運接濟一面趕緊通飭各省開局鼓鑄利之所在無不樂從耳從前赫總税務司曾有條陳鑄用一兩重銀餅之説彼時銀元局尚未開辦紛紛聚議仍鑄七錢二分爲是故各省開司鑄用已十餘年矣近復倡議改鑄一兩者是改元寳爲銀餅法固甚善但現在東南各省自造七錢二分之銀元己行多年墨西哥之洋元數年不曾進口稍塞漏巵若再改鑄一兩者必以一兩重之元爲本位而各省已鑄已行七錢二分之銀元旣不能同時並用必須設法收銷似非容易不如因勢利導之爲得計也 
立時事之論者謂天下之幣必經鑄造有成色分兩者乃可謂之幣譬如古制以銅一錢爲之錢千數之重爲六斤四兩凡言錢幣者必舉其若千枚之數而必不能舉其若干斤之數此至淺之理也今中國之銀錢以每兩計是何異銅錢之以每斤計也有以銅六斤四兩爲言者則笑之有以銀六兩四錢爲言者則習之是直無圜法而己言頗透切是則中國之圜法宜亟亟乎講求也 
建理財之策者以開設銀行爲行用鈔幣之張本殊不知鈔幣章程有一百萬元之本方可行一萬元之鈔若以五十萬元之本而行一百萬之鈔卽流弊滋起矣現百惟仿照日本行用國鈔則可與制弊相輔而行但必須先定銀元銅元之本位則通國皆歸一律用幣與用鈔可以聽民之便而無阻滯也爲今之計宜速定銀銅並用之本位國鈔可接踵而行其利不可勝言矣等而上之亦何難與用金之國並駕齊驅哉 
前擬籌集銅元餘利十成之末以開銅礦各省多已允行而未舉辦其銀元局餘利亦應照提以集成極大公司合力開辦銀銅各礦以實改章之根本先請奏明立案通飭照辦則十年之後礦利大興不患無本而圜法亦整齊畫一矣 
[滿約將不日議結]  
　　初九日北京電云中日兩國全權已於初七日舉行第十次會議中國提出之條約曾逐一議及中有一條已經决議同日東京電云在北京會議之滿洲條約將循禮議决小村男爵當可卽日回抵東京譯字林報 
[賠償海參威損天之交涉]  
　　初九日北京電云駐華俄公使璞科第曾語外務部云因海參威亂事而損失之華人財産俄國並無賠償之義務惟俟詳細調查後本公使當電逹俄政府或可定一確實之歀項交付中國以表俄國對於中國之厚誼譯字林報 
[俄公使以滿約之關係宣告中國]  
　　北京電云中日會議滿約開始之時頗有早結之希望近來俄公使漸漸運動每日必訪問中國議約全權大臣聲言若日本獲得特别利益俄國當援均沾主義爲同樣之要求列國亦必繼起而索同一之利權是開分割清國之始也故貴國須十分謹愼云譯大阪朝日新聞 
[俄國要求中國各條件]  
　　近日北京於清日會議滿約之外又起清俄交涉蓋俄國於東三省現有之權利因己載明於條約之上故於割讓日本以外之特權（卽北滿洲碻定之勢力範圍）必欲向清政府要求承認如東清鐵道昌圖以北之所有及黑龍江吉林省一部之採礦權等均載於條約上之權利是以俄國已向清國開始交涉兹探悉各要件之大略如下一中國須承認俄國握有條約上現今滿洲之特權二俄國須獲得滿洲與日本同樣之利權三附議改訂恰克圖條約須得蒙古方面之利益以上三條中惟改訂恰克圖一條全係别一問題蓋俄國因失其利益於滿洲而欲收之於蒙古伊犁等處故汲汲經營也譯大阪朝日新聞 
[文明拒約社往來各函電]  
　　廣東抵制總公所致上海文明拒約社函文明拒約社鑒前電奉台端（電文已復美商宗旨須將美禁華工苛例删除）十六字想蒙鑒及前澳洲昆士欄堅時埠拒約同志匯到義捐金磅一百十元嘱敝所換銀後内撥四百元轉匯貴社前函已詳該欵應匯某處或徑匯來墾卽示知以免延擱爲盼 
文明拒約社覆廣東抵制公所函抵制公所諸同胞志士惠鑒先後二電均到當卽會合曾公電後諒早登覽一切情節遵卽轉告鄰埠矣敝社卽日將開大會請海内外拒約諸團體各派代表彚　對付此問題之策後當聯電梁使以冀挽救至滿洲昆士欄堅時埠撥助四百金磅敝社實深公感但拒約一事爲國民應盡之義務何分 
 
 

Page 3

 
 
畛域且敝社向不受人資助早經登報請勿匯寄徒費郵資希爲轉謝我旅澳同胞惟願諸大志士協力堅心再接再厲以爭此十五分鐘之勝果務逹其的而慰衆望此則敝社所馨香禱祝者也 
廣濟醫院致文明拒約社電上海總商會文明拒約社鑒金山會舘來電聞定約稿獨准五等及上等事業人來美大失輿望請轉鄰埠合力電爭廣濟 
文明拒約社致北京進士館朱電進士館朱敏人兄鑒美人一再失信今最後期迫速聯在京同志禀請外部電咨梁使力爭敝社與商會曾君已電請杭公辛齋協力 
又致北京杭辛齋中翰電中華報館杭辛翁鑒議期又迫望聯同志禀請外部電咨梁使力爭請將敝會社附列總商會曾鑄並文明拒約社（外） 
[咨照開埠不得借用外債北京]  
　　近日外務部堂官會商中國自行開闢商埠原爲保全利權起見現在各省奏請開埠之先毫無籌備迨至核准每以欵項艱難聲請搭入外股實失開埠本意現擬咨行各省督撫此後凡有應請開闢商埠之處務先查明情形妥籌的欵再爲奏請自行開辦不准借用外債以免糾葛而固利權（官） 
[晉省紳民願集資自辦全省礦産山西]  
　　日前山西巡撫張中丞電逹外商両部略謂山西礦産本省官紳士民皆願集貲自辦不願外人承辦堅請廢約以挽利權業經剴切開導仍請大部主持酌奪俯順輿情并希見覆云（光） 
[報紳來鄂籌商鐵路武昌]  
　　粤漢鐵路倡議自辦至今尙無頭緒昨湘紳曾襲侯廣鑾與張觀察祖同席觀察某皆已來鄂聞係商議造路事也（文） 
[招募保護鐵路巡兵山東]  
　　膠濟鐵路向係德兵駐紥保護刻因德兵均已一律撤回東撫特派總辦膠濟鐵路巡警之劉都司青元招募馬步巡兵三百名常川保護鐵路現聞己如數招齊（吕） 
[李厚禧招攬洋股之原因江西]  
　　李厚禧自願附股一百五十萬金包修南潯鐵路一百五十里先後向某某兩洋行運動迭經江西士紳指摘不遺餘力兹聞李之所以一再運動不畏詬病者實因招集股本章程原准九折合計一百五十萬金之股本可私肥十五萬金有大利可圖之故耳而李某並不深諱曾當衆昌言洋欵可借並有某某在鄂招攬洋股無非爲九折起見云（信） 
[户部奏覆銅元宜不分省分一律通用情形北京]  
　　日前禮科給事中王金鎔奏銅元宜不分省分不論官民一律通用以堅民信而保利源一摺刻經户部議奏謂鼓鑄銅元原期畫一幣制以便流通非僅爲一時權宜之計自鑄造漸廣各處狃於餘利一若以鑄幣爲籌欵本意旣失流弊遂滋查銅元創始廣東推行各省其初皆因制錢缺乏驟得銅元周轉旣稱便利亦自到處通行及各省鑄造日多漸形充斥非急籌限制將無以維持圜法當經奏定章程令各省銅幣先儘本省發行不得大宗販運出口誠慮充斥爲害銅元將滯碍難行是以禁運者略示限制實不啻以禁運者保其流通其各省舊有市面行銷並未曾有禁用之事自應不分畛域仍舊通行豈得妄生分别以隳幣制至官民交用本古今圜法之通義民間旣一律通行所有丁漕釐課一切交官之欵自應准其交納以昭大信豈有官先不用而徒責民用之理該給事中所稱直隸州縣不用南省銅元辦理實屬非是至浙江膏捐局不准再繳銅元更屬不成事體各省財力窘絀一時以鼓鑄餘利藉資周轉似亦勢所必有之事不知圜法本在流通正當設法推行以堅民信斷無自生障碍之理不用他省所鑄商民己不無疑惑至倡爲銅元不准交官極其流弊勢必至相率不用而幣制將敗壞而不可收拾誠有如該給事中所稱始則貪利而忘害繼且有害而無利者通滯之機關繫甚大應請飭下各將軍督撫除遵奏章各省銅幣不准大宗販運出口以防充斥外其舊有市面行銷及商民來往零星携帶銅元仍當一律通行不得稍存歧視至上下流通尤當官爲提倡出納一秉大公庶商民可無疑阻倘有故意抑勒倡爲交官不用銅元之説卽著從嚴叅辦以昭信用而維圜法云云（容） 
按各省倡言交官不用銅元之官吏其觀之 
[户部奏請鼓鑄六分重制錢北京]  
　　日前户部奏稱古今錢法太輕則慮盜鑄過重則慮私銷惟使之輕重適中庶私鑄私銷兩無所利然後右以維持於不敝臣等公同商酌擬每文定重六分仍按照舊鑄當十大錢成色以銅五成五鉛四成五配合鑄造每月共鑄一卯俟積存銅鉛較多當可隨時奏請加卯鼓鑄以便民用等因摺上於上月二十五日奉旨依議欽此（顚） 
[蘇州遊學預備科程度之一班蘇州]  
　　蘇州出洋預備科日前招考己誌前報兹於本月初八日出案計取英文一百四十人東文三十人紫陽校士館十七人其中雖有眞才而英文資格甚淺聞該科法文敎習卽高等學堂游步雲之學生甚屬平常故高等學堂近在咫尺其高材生皆不願往考聞有四五班學生往考者居然均取前列并聞此次考取者聲氣爲上本領次之故議者咸謂此科之設頗難名稱其實云（外） 
[紀泰興縣民人毁學之由通州]  
　　泰興縣民人糾衆毁學一事已歷紀本報兹悉肇釁之由因泰興縣龍研仙大令蒞任後借興學之名向民間勒索巨捐凡有田五畝者卽須遂月捐洋銀一角多則照此遞加其餘商販無不苛捐下至擔糞者流每擔亦須捐錢三文另捐糞杓錢一文其所捐之欵僅辦小學一區雖規模宏備形色甚佳而每年開支竟至二萬餘金之多初延在籍庶吉士金蘅挹太史爲總理歲支薪水七百金而浮用至二千餘金迨指摘日多慮干清議因至澄江改充南菁學堂監督然猶歲支乾修三 
 
 

Page 4

 
 
百金勒捐如此之苛糜費如此之巨故年來泰邑鄉民無不仇視學堂此次入城本欲與龍大令爲難嗣慮凌辱官長有干國典適經學堂門首遂一擁而入悉數擊毁藉以略抒公憤云（顚） 
[贛撫札籌選派出洋學生經費江西]  
　　贛撫胡中丞前日選派學生出洋肄習速成完全各師範及各種專門科第一事己誌前報兹悉中丞以該學生等經費須預先籌定因特札飭學務處畧謂查江省學堂經費除前提州縣丁漕四分平餘外别無另籌之欵以之支給本省文武學堂及新進士學生津貼已屬支絀萬分是以歷年以來均無餘力議及留學今旣奉旨停科所有各屬采匠賓興公車等項公項自應撥充各屬興學之需昨經札飭該處分飭各廳州縣切實詳細查明禀報到院聽候酌量分撥各屬留辦學堂及派送留學等因未奉本部院撥定該地方官紳不得擅自動支惟派送留學關繫旣鉅待用尤殷各屬中學堂高等小學堂肄業諸生及年齒稍長未入學堂之舉貢生監文童如有中學明通有志可造者自應一律搜羅除逕札十四府州分行外合行札飭云云（信） 
[盜賣洲地案牽涉涂令電飭扣留九江]  
　　地棍王全鑄等盜賣龍開河對岸洲地己由德化縣濮令會同英領事樂民樂君審明屬實詳禀各大憲核辦日前撫憲胡中丞電致九江府云九江孫太守覽德化王全鑄陳義山盜賣一案訪聞有涂令家翊與陳義山同鄉從中播弄致難了結望卽按查確情電復核奪并勒飭涂令卽日來省詰訊此事總以還錢退契爲要仰卽督縣妥辦當經孫太守電復南昌撫憲大人鑒涂令與陳義山交好初一衙期與濮令謁見曾禀明從旁開導有無播弄亦無實據惟旣招人言請扣留在省以釋羣疑毓印（德） 
[以紹英署商部左丞北京]  
　　商部左丞一缺本以唐小川欽使署理後因唐己署外部右侍郎而紹右丞又不出洋故商部奏請以紹右丞轉署左丞奉旨知道了（日） 
[吏部核准江蘇大計卓異人員名單蘇州]  
　　光緒三十年分大計保薦卓異人員已奉吏部核准議復兹將江蘇省保薦各員錄下徐州府敎授王亦曾武進縣敎諭金漢章元和縣周莊司巡檢孫逢陽以上三員均准其照例加一級註册毌庸送部引見蘇松太道袁樹勛淮安府軍捕通判姚紀衡高淳縣知縣李普潤長洲縣知縣蘇品仁青浦縣知縣田寳榮寳山縣知縣金元烺以上各員任内並無正項錢糧未完核與卓異定例相符應准送部引見後准其卓異加一級回任候升江甯府知府羅章該員任内有正項錢糧未完惟歷俸己滿三年可否准其送部引見之處請旨辦理（基） 
[蘇藩接篆蘇州]  
　　新任蘇藩臺濮紫泉方伯於十一月初五日抵蘇當晚卽進衙署已於初十日卯時接印視事（所） 
[關讞員力爭解案堂期]  
　　英美公廨前由工部局派來印捕後又易以西捕業由讞員關絅之司馬迭經禀請升任道憲袁觀察力爭同馬又因捕房解案往往不按堂期且華案提傳到案人証亦留於禮拜一三五英領堂期解訊諸多窒碍聞已選派幹差前往捕房查察云（望） 
[駐韓各國公使定期囘國]  
　　初九日東京電云駐韓美公使茅根君定於十二日由韓京起程取道青泥窪回國德公使塞爾勝君己飭令撤除使館定期本月十九日乘戰艦膠州號回國英國已聲明將公使館改爲總領事署 
[日拘韓國警察長]  
　　初九日東京電云日本之衞兵已將韓京之警察總長拘獲處以結黨隱謀之罪 
[列强進攻土境]  
　　初九日倫敦路透電云列强艦隊已佔蘭姆拿斯 
[英國建設新内閣之布置]  
　　初九日倫敦電云英國自由黨領袖白納門君已將建設新内閣之布置籌算定妥列有辦法之條例惟欲公佈之於官塲則尙須稍遲譯字林報 
[俄國内亂近耗]  
　　初九日倫敦電云由斯多哈姆得來報告謂開往芬蘭之汽船每艘載有槍炮及藥彈等物其載運瑞典老式鎗者頗爲不少現己確知芬蘭人於開國會之前已全行軍備同日倫敦路透電云俄國之市價大爲跌落故昨日巴黎商業公所復現痿痺之象致異常驚恐禮拜日傳來聖彼得堡之消息云人心刻已稍安亂勢亦漸平復鄰近之兵隊亦調集於聖彼得堡彈壓亂事代貯錢銀之銀行仍照常通行初九日東京電云聖彼得保已缷除軍裝叛亂之水手曾斃五十人傷一百人同日東京電云基甫地方亦有亂事譯字林報初十日倫敦路透電云俄國之民黨刻惟玩視俄政府之法律而思以完全管理法平復革命黨之舉動彼等又要求隈得君設一立憲國會初九日栢林電云俄國自電信阻絶後俄境各事異常梗阻惟郵船信息已經通行故俄國確實之地位難以預定譯德文報 
[白納門已入内閣]  
　　初十日倫敦路透電云白納門君現己入内閣於未往白金墨姆皇宫與英皇握手之前先與提文省公爵接洽一切按提文省公爵爲前任自由黨領袖曾爲白爾佛首相内閣部之總理於于九百零三年因國餉問題辭職彼嘗自命爲自由商家譯文匯報 
[土皇服從列强之要求]  
　　初九日栢林電云兹得土皇公文内開各國要求緊要條欵業己允從故萬國海軍大會不久當可停止譯德文報 
[志謝商務印書舘惠贈繡像小説]  
　　昨承商務印書館惠贈第四十五六兩期繡像小説各一册閲之可以挽陋俗儆官邪興敎育振商業體裁雖仿稗官而關係於社會頗不淺也爰志數言以告讀者（顚） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬江官事]  
　　浦東總巡謝岳松明府總工程局總董曾少卿觀察上海縣汪瑶庭大令昨均因公到道禀見○二十三七鋪巡局員汪晉嶠二尹昨日到道禀謝奉委調辦北新涇巡局差○警察幇辦馬午橋參軍閘北巡局員唐二尹昨至道轅禀銷病假（欣） 
[吉林將軍派員購辦製造局機器]  
　　吉林將軍長留守庚近欲設局製造軍械派委楊立山明府來中詣製造局拜謁總辦魏觀察繕抄各種機器圖樣價目以便往洋行照式購辦（欣） 
[隨漕帶徵修塘經費]  
　　南匯縣新圩塘一帶八月初被大潮冲塌由縣尊李明府禀明大憲派員勘修計需修價錢十五萬千刻經明府議定隨漕帶徵各董事皆已遵允現經禀明道憲袁觀察核示施行矣（欣） 
[製造局添招警察]  
　　滬南製造局後隙地晚間時有匪徒攫取行人財物等事爲魏總辦所知特派警倧劉敎習添招警察十名每晚酌派六名常駐該處查緝前夜有十六號警察見洋槍樓某委員手持長刀出外向詰不服帶局詢問教習以該警察辦事勤能禀請提調陳霽嵐明府奬洋一元（欣） 
[違忤案禀道核示]  
　　甘吉昌上控甘桂生違忤一案由道委員提訊各情迭詳本報兹悉此案昨日午後奉魏明府提鞫兩造供詞與前相同明府判候禀道核示（近） 
[尙賢堂定期演説]  
　　尙賢堂督辦李佳白西儒訂於本月十三日午後三句鐘開第七次講期題爲中國官商通氣聯合之情敦請朱道葆三首座（望） 
[移請恊緝盜犯]  
　　蘇州盤門外蠡墅鎭協茂典當於十月二十夜被盜失贓甚巨典主潘希鈞投吳縣報緝未獲兹由江蘇巡警營管帶鍾明府會同飛划營統領徐輔臣副戎各派船長嗩弁四出巡拿外並移請本埠各營及總工程局一體協緝（欣） 
[禀請拿辦流氓]  
　　著名流氓阿六寳向王阿寳拆梢洋十六元付過十元前日在三泰碼頭宏園烟間向索找洋不遂持刀欲砍誤傷自己頭額王卽乘機逸去阿六寳糾黨抄尋定欲報復事經叚董所聞恐肇禍端禀請上海縣查辦（欣） 
[丈勘佔地]  
　　南市糖坊弄居民陳王兩姓在縣互控佔地二案昨奉縣尊汪大令帶同丈手人等前往丈勘（近） 
[招認屍棺]  
　　二十四保二十二圖楊家渡石子路附近上月初六日倒斃受傷男子一名由地保報縣詣驗屬實通詳上台並會營懸賞緝兇在案昨日汪大令出示招認屍棺略謂死者年約二十餘歲面赤無麻足穿白襪白洋紗札帶藍綢鑲嵌薄底舊鞋一雙屍傍並遺白棉紗馬帶一條内貯銅角一枚當票五張身不穿衣如有屍屬於上開相符者可至縣具領云（欣） 
[鄉人獲匪]  
　　前晚十二點鐘楊樹浦張家宅地方突來形同匪類之陳洪生等七八人圖刦爲該處鄉人偵悉鳴鑼集衆拘獲陳等三名並用鐵义將陳頭面等處戮傷送交捕房轉送同仁醫院求治昨因傷重斃命由管院人知照捕房核奪（古） 
[流氓拔人]  
　　綽號强盜小弟卽朱小弟昨日糾衆多人至周家宅將婦人周寳珠拔往某茶肆意圖價賣由周兄報知捕房飭探朱子藩將朱拘護押候解辦（古） 
[縣案彚錄]  
　　三十保六圖地保顧俊生上月來城繳粮行經鄭家木橋被無賴多人攫去洋八十餘元禀奉縣尊汪大令飭捕緝獲陳上瞎子絲線阿三於前晚訊究陳供由缺嘴阿三爲首分給小的洋四元缺嘴現押法捕房内阿三供小本爲生並不干涉向陳質究亦稱阿三並非同黨大令喝陳重責二百板收押移提缺嘴阿三到案究辦○田逢源扭控趙厚齋吞没息洋亦奉訊究田供有屋一所抵於徐友芝計洋一千二百元先扣三月利息此房現在出租與人收得頂首故又湊付息洋四十六元詎被中人趙厚齋吞没求請究追有趙之收條呈電大令閲條含混質之趙供並未收洋中人除小的外尙有丁姓等兩人大令判趙交保候查明復斷○又訊喬顧氏喊控夫姪逞蠻等情氏供夫於二月病故設有靈檯今遭同居夫姪喬玉堂毁棄理阻逞蠻爲此求究大令判候飭查是何轇轕再核○又訊楊慶和控沈金氏覇房一案楊供前買蔡姓租地造屋八間内有一間歸地主沈金氏居住刻欲翻造詎被覇踞金氏供是房租期早滿且多坍塌前經婦人找給洋七十元交地甲李春溪買下大加修理現因李死楊忽悔控求察楊稱並未收洋大令謂本縣查得此案洋被李及中人串吞且楊供該地買自蔡姓亦屬虚妄金氏孤寡可憫况經修理出資判房歸沈金氏完案（近） 
[總工程局瑣案]  
　　前報紀高阿大小金生串竊郭如生考籃一案由陳良玉二尹訊悉贜在法捕房内昨日飭探吊至局中給郭具領判小金生鎖示三天押兩禮拜高鎖一天押一禮拜○同茂棧茶房張秋堂控閔行扞船陳旭切吞没寄貨由孫耳山明府訊明補提各船主候質在案昨日包探解到陸木全湯如齋曹桂堂三人經明府復訊之下判攤償洋三十元完案○李昌仔在南碼頭竊賣雞人龔金生水烟袋一支獲交巡士解局孫明府判鎖示三天管押四天（欣） 
[覆訊定貨糾葛案]  
　　英商信餘洋人控掮客俞富泉卽俞富記定貨不出訊飭邀同公正人理處在案前日午後關司馬與英德副領事覆訊原告延雪門律師訴稱此案原告曾請仁記洋東麥克路爲公正人理處不明請爲傳究俞延侯魯公律師將所控虧銀四千餘兩逐層駁詰一過復訊公正人麥克路稱因被告並不來行難以理楚請堂上明察司馬以供詞各執商之德君判俞仍交商務局帶去於禮拜四送案復訊核奪（見） 
[會訊洋扞子手勒索案]  
　　江海北關派駐招商局金利源三號棧房騐貨洋扞子手佐歷士稀六士二人因在棧騐貨畱難被粤帮商董陳松圃等在税務司好博遜君處控告由好君咨請關道憲袁觀察札飭上海縣會訊前日汪大令帶同書招人等蒞洋務局升座原告陳松圃等禀稱本年五月初九日職商等有赤白糖數百包裝輪入口由行報關詎該扞手每百包勒索費洋五元商等不允致被將貨扣留半月之久後經禀知税務司另派扞手將貨驗明但己拖延日久虧折甚鉅求請澈究質之佐歷士稀立士同供該貨到關照例每百包提出十包分二次過秤詎皆斤両不符因令上棧再行覆騐伊等懷恨投關誣控大令得供之下判両造各退候函商好税務司會禀關道憲核奪（見） 
[英美公廨早堂案]  
　　美捕頭禀前日西華德路七十二號房屋失愼幸卽救熄查得火從七十一號皮鞋店樓上壁間用麻繩濅灌火油燒起該皮鞋店保有火險銀一千兩檢查存貨僅值洋三百餘元爲此解案請究傳訊葛吉泰供在七十二號屋内開京貨店並未保險隔鄰皮鞋店主劉恒桂係前年搬至去年先曾失愼一次亦幸赶緊撲滅此次忽在牆間挖洞用繩引火小的之妻徐氏甫經生産見火狂喊其時劉在馬路懇求不必告知捕房求察讞員關司馬 
 
 

Page 10

 
 
商之英德副領事判劉等一併還押候禮拜五再行解訊○金毛大挾嫌糾黨野狗夥阿香等毆打甬人應兆其失去鈔票洋一百元報探獲究司馬以失洋無憑惟金非安分之徒判押捕房一月○過犯徐阿大○王仁富同竊范王氏等家衣物由探解究判各押捕房兩月罰作苦工○過犯王阿年與徐阿根串竊杜榮光家綢衣牙筷亦由包探解辦司馬以王怙惡不悛判押西牢五年徐押年半○丁寳玉竊王維登家紫籐等物由探解究判押捕房半年並作苦工○石周氏小茶館容留工人賭博抽頭經捕解罰有案兹又集賭由探將氏傳究司馬判罰洋三十元充公如再違犯押辦不貨○招商内河輪局經理人方雲卿控木作頭王吾乃承做小火輪船工作抛工覇持飭差恊探拿究質之王堅供不敢司馬判具不准把持甘結斥釋○沈錦春控曹松年竊取首飾經司馬提訊曹供實係被誣由沈將票硬放小的身上李松林供曹係挑泥工人向來規矩司馬以沈不應誣控押候交保曹還押捕房查明再斷○張阿虎顧巧林糾同陳少卿等十餘人黑夜亂撞鄉人羅永生等家大門跡近圖劫經羅喊救驚散由見証陳仲秋追獲張等三人解究司馬判押候查明再訊○毛阿福冐充探夥以楊仁龍之逃媳在美界爲由詐去洋三十元報由包探解究司馬以所控無憑開釋（見） 
[法租界公堂案]  
　　新租界天山路吳桂芬家失火捕房將桂芬及弟桂明一并傳案請究吳供實因披屋内火油燈爆烈釀禍並非有心桂明供在金山縣爲南貨業來申邀見葬父起火時因已睡熟不知細情陳明府商之蘇繙譯以吳未保險判各退去候查明實在再核○王鶴亭竊法書信館郵票避往杭州經該館西人控追昨日提案研訊中西官寛從判罰洋十元○永安街裕豐糖行執事費誥忠扭控行夥劉忠海私蓋圖章擅取冰糖九百包請訊質之劉供此糖係代行中經手因價賤虧本欲小的認償銀五百兩致被揑控官判交保出外赶速理楚○萬春糖坊主管逸葆博濟藥房周連川明月樓茶館黄榮昌禀稱俱借朱伯榮房屋開店進屋時重索小費甫借月餘詎朱又受他人挖費將屋另租嘱令遷移花去裝修等費甚鉅求追問官判朱交保下期著管等將房票交案再訊○龔阿新控王根榮擅將抵押之船串通其姪阿馬盜賣與殷劉氏判將阿馬押追在案兹經劉氏將該船放滬阿新將欠根榮之洋五十元交案根榮亦交出洋三十元請斷明府判將洋存案著阿新再交根榮欠找及劉氏修船費共五十元阿馬著交洋八十元給劉氏具領船著阿新收管（居） 
[美租界捕房事]  
　　七百八十一號捕巡至百老匯路見有某甲倒臥於地載入捕房轉送公廨安插○小車夫高阿毛撞跌女孩袁珍珠手背受傷經捕將兩造一併送入捕房由高給養傷洋一元了事○朱銀濤向某甲索欠起釁被甲踢傷下部由捕送入捕房捕頭飭將朱送往醫院驗明再核（古） 
[蘇省官報]  
　　十月初一日辦理牙厘局文案直州判沈聞喜禀辭赴太鎭嘉寳抽查警察團練差縣丞簡錫恩禀謝奉委學務處差遣委員初二日委辦蘇城六門釐局知府孫葆珪禀知昨日到差總辦寳蘇鑄錢局知縣宗能述禀謝牌示委署溧陽縣事縣丞簡錫恩禀知到學務處差遣初三日委辦上海糖捐局知府蔡薰禀辭赴滬接差准補荆溪縣顧元亨禀謝牌示飭令赴任委署震澤縣楊寳善禀謝牌示縣丞沈昭序禀謝奉委南渡釐卡差巡檢李應霖從九史繼先典史陸長賀均謝委編查保甲差初四日辦理上海貨捐局知府鐵林由滬來禀謝春季比較連盈蒙記大功一次辦理上海綢捐南局知縣魏允濟由滬來禀謝半年期滿奉飭留辦知縣吳毓芳禀謝三十年分警察夏防案内蒙給予勞績班酌委署事一次正任華亭縣典史吳近義禀辭赴任撫轅武巡捕兼署中軍守備西城汛千總李福海禀知接印初五日辦理學務處提調知府童寳善禀謝奉委海運省局會辦兼文案差辦理撫署文案知縣程鵬禀知服闋回省知縣張毓麟禀知奉鐵路總局委辦駐蘇彈壓差直州判黄元吉禀謝奉委賓興公所徵收差署按經歷李宗灝禀謝奉委海運省局差遣准補武進縣縣丞趙應珪禀謝奉飭赴任從九汪原棠禀謝奉委紫陽校士館徵租差巡檢史繼先禀知到中路編查保甲差初六日通判張兆桂禀知奉藩憲札委代辦藩署積榖文案差知縣陳定遠禀謝奉委發審局帮審差霍鎔炳禀謝奉飭廿六年分解餉奉部文議准照例給予加一級記錄二次縣丞沈昭序禀辭赴南渡釐卡差撫轅文巡捕巡檢何運秀禀謝奉委海運省局差遣縣丞潘嘉馴府照磨葛敬年典史陸長賀均禀知到編查保甲差辦理學務處差遣府照磨鮑秉忠禀辭赴各處查學初七日江蘇補用知縣竇鎭山禀知明保引見回省葉承霖禀謝委署丹陽縣主簿事周天祐由松江來禀謝委署無錫縣典史事縣丞王孝同禀知奉撫憲委辦仕學館文案兼照料差補用都司袁雄斌禀謝奉委管帶常備第六營差初八日藩轅牌示照得署太倉州同臧毓麒期滿撤回遺缺前委候補直隸州州同王希曾接署該員因病禀請撤銷另委查有試用直隸州州判傅振海又署江隂縣典史姚鴻聲因病禀請另委查有試用府照磨何維鏘均堪以酌委署理又華亭縣縣丞錢紹勛捐升遺缺查有候補正班縣元丞和縣主簿陳炳甲堪以升補又寳山縣縣丞蔡鏡瑩革職遺缺查有候補班前縣丞李滋蕃又奉賢縣縣丞徐耀賡休致遺缺查有候補正班縣丞汪德泉均堪以揀補督轅牌示照得江北韋蕩左營守備刑天祚因案撤任所遺員缺本部堂查有前署常州營右軍守備胡青雲堪以委署總辦商務局候補道陸樹藩通知奉撫憲札委總辦實業學堂差知縣楊寳善禀謝委署震澤縣事沈爾楨禀知奉撫憲傳考甄别覆試縣丞楊寳書禀謝委署溧陽縣縣丞事初九日首府許禀知今日開辦海運省局總辦辦理學務處提調知府童寳善禀知到海運省局會辦兼文案差蘇總捕同知李禀知奉委海運省局會辦正任吳江縣方道濟禀謝奉委海運省局文案差准補荆溪縣顧元亨禀謝奉飭赴任知縣宗能述禀謝委署溧陽縣事委署太倉州州同傅振海請補奉賢縣縣丞汪德泉委署江隂縣典史何維鏘均禀謝解示 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
