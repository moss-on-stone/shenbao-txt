# 1909 - 317 - 4913219

 

Page 1

 
 
   
 
 

Page 2

 
 
   
 
 

Page 3

 
 
代論 
[都察院奏代遞主事胡柏年條陳憲改利弊呈稿（三續）]  
　　若夫商業雖必取資於農之原料。工之熟貨。以爲販運。然對内而言交易有無。自日中爲市以來。蓋亦萬民不可少之機關矣。對外而言斟酌盈虚。自茶馬互市以來。蓋亦列國最切要之機關矣。况乎輪舶大通。列强之注重於商務。以吸收人國之膏血。其肯綮甚微。手叚甚妙。我不整頓以收回利權。則國且不國。是商之在今日。更較重於農工矣。雖然仍須由對内以推至於對外。不可徧重於一方面也。何者。外人之通商。有一定之口岸。不能通行内地。其有以零星貨物在内地隨意買賣。妨害吾内地小貿之權利者。是其不守條約不合國際法也。宜照會而嚴禁之。此不待言者也。吾中國人之與交易者。類皆富商大賈。資本較之家。其於鄉僻之地小貿之民。固未大受影響也。且其所以交易。幣則以金。量則以磅。皆有一定之權衡。而無所歧異也。中國内地度量衡之大小。則各省府縣皆無一定。甚至一地而各物且不同也。貨幣則無一定之本位。銀錢紙幣。朝夕漲落。各爲其價。不相統屬。奸商固亦有時而獲利。而因錢價之虧累以致倒閉破産者不可勝計。且今日欲辦統計。欲辦預算。試問銀價錢價銀幣紙幣之價各有不同。時有不同。或收銀而支錢。或收錢而支銀。或舉數端而並用。或合兩賬而歧異。或前漲後落。或前賤後貴。或秤色不同。而物質之度量又無准也。將何以得統計預算之的數乎。是貨幣本位與價值之不定。度量衡之不畫一。吾中國商務之大弊。而財政之最難著手者也。此固不待對外而必爲規定者也。夫堯舜之爲政也。必先同律度量衡而後能利用而厚生。成周之爲治也。必先謹權量而後能愼庶政之法度。今農工商部舉行之條件。於度量衡之畫一。必俟之七八年之久。而後實行。未免迂緩而失其本矣。列國之以金爲本位。其價值有漲落。而銀錢補助之幣則否者。其用意蓋以國内之交易。其數必較國外爲小。小之又小以至鄉曲微末之貿易。此必用補助幣者也。此不可漲落而使小貿受虧累者也。國外之交易數累億萬。旣非補助之幣所能爲用。而又可以時漲時落以與外商鬥智盈虚之間以决勝負者也。萬一虧損則巨商之資本足。力量厚。猶不致一敗塗地也。且本國之金磅鼓鑄苟能足用。則貨幣可以同盟而彼以磅來此以磅往。必有一定之比例。而無所虧累也。故中國而不與外人通商則已。中國而與外人通商。則亦必以金爲本位。而禁用生銀。化除省界。使銀錢貨幣俱無異價。則小貿有憑而無意外之恐慌。大商有慮而爲遠見之研究保全策勵之法俱在乎此。而又慮母財。之不足也。爲之廣興儲蓄銀行以生鳥之。慮轉運之多滯也。爲之多設交通銀行以便利之。聚儲蓄之財以轉放於資本不充之商。則不充之商亦充矣。定代辦銀行之制。以分布於交通不便之地。則不通之地亦通矣。杜奸商之弊而使他人不受其欺。則利在衆人。杜奸商之萌而使商人必專其心志。以圖正大久遠之利。則利仍在商。然後立商業財政各學堂以講求經濟之理。改訂税則條約。以斟酌於出口進口資用品消耗品之間。而操縱之。則由是而興輪船集公司開航路以往貿於各。國亦不難矣。此重商之道也。商務盛而養民之政策於是大備。若夫礦産鐵路當其開掘化鍊建築之時。固爲工業之一端。至於轉運營業之際。又爲商業之一部。此其事體重大。固無論官辦商辦。皆須特别講究者也。蓋將來立憲。本無官辦民辦之殊。官辦所得之利原以辦國家之事。而爲吾民謀利益保治安也。民辦所得之利。雖爲商民之所私有。而對於地方。必有地方税以供其地公益之用。對於國家。必有國家税以供國家公事之用。且無論官辦民辦皆必賣。債票集股本焉。則其始皆必資衆人之力以共舉之。其卒皆必分衆人以利而共享之。故其義一也。雖然兹事體大。舉辦之始。卽財力雄富之區。亦不能朝招股而夕咸集也。其集資旣需時日。則與其俟集資足額之時而舉辦之。何如先借欵舉辦。迨資集而還之。而功已早成利已早享之爲愈也。夫中國之借欵亦屢矣。中國之民力。旣不足以買債票而任借欵勢必借之外國。一借外債則談虎色變。議者多詆毁之。不知外債之借。亦自有别借之而爲耗財之事。將來無所取償者。則不可借之而爲生利之事。以其母金生我子金取償之後。而利息猶永遠自在者。無不可。不過借欵之始。興立契約。愼之又愼。不可與以干涉之隙。而自失權利耳。如喪失權利於外人。則無益反損。不如不辦猶可俟諸財力充足之日。而自辦之。如不喪失權利。則我之利大。彼之利微。一旦償還。則利全在我而與彼無涉也。（案以上數語自是持論者平日之見但借債之舉關係國力而不在乎契約國力誠强契約未始不可以改易也否則契約雖愼之又愼然國力不充契約在若有若無之間彼外人挾其國力肆意侵佔而契約反退處於無用之地蓋以弱國而借外債固無一而可者）由是先擇最美之礦最要之路開築之。收效之後。即以其子金移作他礦他路之母金。展轉移辦。不過數十年間。全國之路礦皆可舉辦。且我中國入股之人見成效已著。利大且遠。則展轉移辦。以一礦一路之股東。化爲數礦數路之股東。雖忍數十年不分紅利。而自然成一絕大之産業。亦其心之所樂從也。人旣樂從。則辦理易。成而推行易廣。非徒利在工商也。且合無職閒民胥趨於此兩途而養之。而地利無遺。税源益廣運兵轉餉。策應靈通。其利賴於國家亦甚大。此又工商之中最大兩端所宜先爲特别辦理者也。信如是也。則養民生財之政策已多。而我國家億萬年立憲之基成矣。雖然小民可與圖成。難與慮始。此千古所同慨也。况當積弊之餘。更張之日。欲一一挽其習慣 
 
 

Page 4

 
 
以達我新政之目的。雖曰利民。其誰知而信之。是故論農。政而欲山地興林木而不墾爲田畝。澤地勤疏瀹而不聽其淤積。岡阜平原之塘堰溝洫以及畜牧漁業。皆非官之所能爲也。必資於民力焉。百姓狃於積習。貪小利而不知大害。貪近利而不知遠害。貪私利而不知公害。故難言也。至於移民之繁難。自古已然。又豈一文告之招來所能見功者。勢必先與以農民之知識焉。論工業則工業之興必基於手工。手工之興必基於小學。小學之普及。亦非官力所能爲也。必資於公立私立之學堂焉。父老之知識未開。尚不知教育之有益於謀生。而不遣其子弟就學。遂無從組織公立私立之學堂。愚民旣多。雖施强追教育。固無濟也。學堂不徧興。手工不普及。而欲工業發達不可得也。若是則必先與以興學之知識焉。論商業則金爲本位之義之不易明也。與一切補助幣之畫一永無漲落也。度量衡之不得歧異也。此其勢力最大而官家之最難爲力者也。必商民與非商民。皆曉然於事理之當然。利害之輕重。然後舉而措之翕然樂從。而無各爲風氣私相淆亂之弊。若是則宜先開商民。與非商民之知識。而商政始能著手也。夫此農工商三部分之知識上之所以開導百姓者。皆非徒文告所能曉諭也。又非徒開各種專門學堂所能普及也。文告之頒固不可忽。然天下不識字之人。實居最多之數。識字而不解字義之人。又居識字中之多數。誰知文告之所言而講求之。奉行者卽解識字義之人又多以文告爲具文而毫不留意。以此開通蓋綦難矣。（仍未完） 
專電 
[電一（北京）]  
　　樞垣連日會議三權分立問題每至傍晚始散 
[電二（北京）]  
　　慶邸有授爲御前會議議長消息 
[電三（北京）]  
　　攝政王定於明日（初九）率領各樞臣在東華門迎接太后 
[電四（北京）]  
　　駐美欽使奏美政府議以後借欵中國須得有關於主權者作抵 
[電五（北京）]  
　　英美兩國要求借欵建築錦齊鐵路 
[電六（北京）]  
　　湘鄂督撫電告郵傳部粤川漢鐵路借欵諮議局議員反對甚力請從緩議 
[電七（北京）]  
　　海軍大臣洵貝勒電報抵英及沿途考察情形 
[電八（北京）]  
　　電諭皖撫究竟有無匪亂須隨時嚴防據實奏聞 
[電九（北京）]  
　　津浦鐵路北段總辦改派朱啓鈐 
[電十（長沙）]  
　　湘路經議員議决用租股累進法實行商辦限五年修成 
[電十一（東京）]  
　　日皇賜金五千圓爲建設旅順口戰殁忠魂紀念碑經費 
[電十二（東京）]  
伏見若宫同妃在英國度歳後定明年二月内起程旅行歐洲諸國 
緊要新聞一 
[派員考核各衙門咨報憲政事宜北京]  
　　憲政編查館以京外各衙門咨報應行籌備憲政事宜一律到齊由昨日起分派館員從事考核如有不符者擬即互相咨商核改 
[蒯京堂對於海陸軍之根本談北京]  
　　蒯禮卿京堂日前召見至一時之久痛陳海陸軍之根本全在教育此時我國無論庫欵如何支絀教育經費萬不可减省並稱王爺曾到過德國德之以陸軍著名亦全在教育得法云云攝政王深爲嘉納 
[提議贖回威海衛之困難北京]  
　　政府提議贖回威海衛早誌本報近聞以籌辦海軍威海實爲天然良港不能任聽外人久假决計備欵贖回據外部人言此事疉經駐英李公使與英政府切實磋商迄未許可連日各堂會議善策尚未知能達其目的否 
[電飭各省平均州縣養廉北京]  
　　鹿芝軒中堂日前在樞府建議以各省州縣吏治敗壞在乎缺有肥瘠而奔競成習嗣後應一律仿四川平均津貼辦法以重吏治各軍機均贊成其說刻已分電各省實行矣 
[諮議局不議交涉北京]  
　　憲政編查館昨接吉撫電云諮議局所呈議案内有關於交涉一事已經照章批駁飭免提議應電咨鈞 
 
 

Page 5

 
 
館查知 
[外部電催查覆君主立憲國報律北京]  
　　外務部日前聞有致各國欽使要電一道其内容因民政部商准轉咨各出使大臣考查君主立憲國之報律一切制度以資參考編訂改良等情曾經咨行在案迄今尚未見覆民部昨復咨請轉催故特電催各欽使考查一切迅即電覆以便轉達民部參訂改良 
[詰責法人違約舉動北京]  
　　日前外務部照會駐京法使略謂聞貴國屢派調查員至滇邊各險要測繪地圖又私運軍火沿滇越鐵路分站布置均與約章不合請速飭駐越法官速行調回調查員並將沿路軍火一律撤退法使尚未答覆 
[達賴居心狡詐之難馴北京]  
　　達賴喇嘛自歸藏後貌似恭順其實居心叵測理藩部累次催報藏中案牘延不解部其原因蓋以歷年與外人私訂條約甚多近聞與某某兩國又訂密約並許以礦權求其保護力阻政府之改建行省本年八月間更聘俄人二名爲末堪布宫中時有某某兩國人往來密議不許他人偵探川邊大臣趙爾豐屢次電告政府極力防備並諭以大義謂行省目前尚無改建確信務宜不忘君國勿信人首保全自有之哲學而彼仍疑信叅半云 
[中國海軍大臣抵英]  
　　文滙報載初八日倫敦電云中國海軍大臣洵貝勒薩軍門及隨員等已在英國杜佛口登岸礮臺升礮致敬海軍部及外務部代表均出迎於乞林克洛司抵倫敦時將由陸軍恭迎以示尊崇 
[政府籌邊片片錄北京]  
　　會商西藏路電軍政政務處日前傳知陸軍郵傳兩部於某日在政務處會議川藏鐵路電線及撥駐新軍事宜探其原因係爲西藏番衆又有暴動情形 
　　奏撥延吉邊務經費吉林延吉邊務經督辦吳祿貞都護豫算本年應需各項經費銀六十萬兩除吉林本省認籌銀三十萬兩外其餘一半詳經東省錫制軍奏請部撥現經度支部議覆擬在大連關税撥銀十五萬兩山海關税撥銀五萬兩蕪湖關税撥銀十萬兩速解該處以應要需 
　　議准阿爾泰山添招馬隊科布多辦事大臣錫恆電稱阿爾泰山地處邊防層巒疊嶂雲地冰天步兵萬難得力請添招馬兵兩標以資控制等情現聞政府以所稱各節皆屬重要擬即照准惟籌欵一端是否由部接濟或由各省協濟刻下尚未核定云 
　　交閱實邊開墾摺件西寗辦事大臣慶恕條陳實邊開墾寓兵于農一摺現聞政務處會議該摺内語多中肯而黑吉二省業已試辦惟西北各邊尚未核辦擬將原摺抄錄交各省邊疆將軍及辦事大臣查核覆奏以期試辦 
　　測繪青海西藏詳圖攝政王日前會議青海西藏政務因檢閱該處地圖遺漏甚多面嘱軍機大臣轉飭陸軍部派員帶同測繪學生速往詳細測繪以重邊防而免誤事 
[京師近事]  
　　會議政務處各堂已將奉旨交議胡主政條陳國事宜早决定一摺議妥現飭吳郁生提調擬繕覆摺於初二日集議公閱初四五日入奏 
　　監國攝政王日昨面諭樞臣以官制爲庶政之本外省官制尚未釐訂現當講求新政之時務須從速釐訂庶可早日頒布以維治本 
　　外務部以南美科倫布亞國請與中國議訂通商條約日前特電致駐法劉公使查明該國詳細情形迅即電覆以憑核辦 
　　度支部咨飭各省按年分造財政清册一節刻已分飭各省如管理財政人員造送册内查出有州縣侵吞公欵居心朦混等情事卽由該省督撫查實先行懲辦並將該員侵吞情形逐一報部 
　　禁烟大臣咨行各省督撫略謂本所前咨各省督撫將通省人員有無吸烟嗜好及已戒盡者詳細造具清册送所雖已陸續送齊然一省之中新到各員有無嗜好無從查考以後所有各省新到各員必須隨時造具清册送所以便查核 
　　郵傳部各堂會議擬擴充航路試辦郵船由部遴選幹員分赴各國調查治河之法俟查畢回京卽知會各省督撫濬治内河以利交通聞此事已决議不日即派員出京云 
　　郵傳部擬於明年將全國郵政權收回自辦惟因此項事宜關係交涉刻正將從前創辦時與某國所訂之約章合同調齊參考以爲預備張本 
　　此次朝廷起用廢員所有溥善丁振鐸蘇掄元曹春發等俟引見後卽有位置日前各軍機大臣已奉面諭將溥善等量材任使妥爲位置 
　　孝欽顯皇后神牌升入太廟例將太廟宫門及前後大殿一律修理前經奉旨派理藩部侍郎恩順禮部侍郎郭曾炘爲監工大臣現已告竣共報銷十萬餘兩昨有人前往查勘所需材料及所用金料多非良品當由太廟太監函禀某邸澈底查勘二侍郎聞信頗覺驚慌失色 
　　郵傳部各堂以各省鐵路訂用洋員往往多不報部以致遇有交涉無從考核兹特通電各省督辦鐵路人員嗣後聘用務先咨部再行檢訂合同以昭愼重 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[順直諮議局上憲政編查館書（爭論公文體制）]  
　　憲政編查館鈞鑒敬啓者前接督院轉寄貴館電示於諮議局往來公文體式雖略有更定然仍主持用札用呈較之原咨無大出入竊謂諮議局之價格照貴館章程所定與督撫本立於對待之地位若可以受督撫之札飭是於督撫交議之案已當遵照勿違何以第二十三條所定諮議局議定不可行事件有呈請督撫更正之權第二十七條所定督撫有侵奪諮議局權限或違背法律等事諮議局又有呈請資政院核辦之權是則遵定章而督札成具文遵督札而定章成虚設二者並行於法律上兩失効力令諮議局何所適從此其不可解者也諮議局爲法人議長副議長爲法人代表其資格原從諮議局而生非離諮議局而獨立電示謂督撫對局言者用札對議長副議長言者如係京堂翰林則用照會是離諮議局與議長爲二使法人資格反不若一私人之重而私人資格反因代表法人而輕推其流弊所極必至志節高尚者不肯入諮議局而後已此又不可解者也然此猶可曰諮議局當幼稚時代非推重督撫之權不可若對於司道領銜之局處一概用呈則又何說以今之局處而言大概爲督撫直轄之機關本無分乎高下故其總辦無論爲道爲府苟以局處之名義來往公文皆用平行今諮議局由民選而成與隷屬於督撫者已别而對於司道領銜之局處反不如各局處之自相往來者得用平行是使代表全省之諮議局坐失其價值又何能以監督行政之得失此不可者一也司道者官制之名稱局處者法人之性質以司道而入局處則當以法人之性質以司道從事司道之資格便不能發生若對於他局處可以用移而對於司道領銜之局處必須用呈是混局處與司道爲一則凡以京堂翰林之入諮議局而爲正副議長者與司道領銜之局處何異準此以推督撫對於諮議局亦當以京堂翰林視之不能用札何以電示於彼則分而爲二於此則又混而爲一此其不可者二也天下事名義之起皆由對待而生不能兩歧札者本以上行下之詞呈者本以下奉上之詞凡對於我用札者則我對之必當用呈此名義之相對待無所疑議者也若謂諮議局隷屬於司道則司道亦當用札不當用照會若謂不隷屬於司道則司道旣用照會諮議局又何緣而用呈揆之於名義對待之說實不相符此其不可者三也諮議局爲全省議决之機關凡一省地方行政屬於督撫範圍之内者皆爲諮議局議决之範圍舉商務總會之專屬於一事者相差奚啻倍蓰而今之商務總會對司道例用移文久爲部章所規定何全省議决之機關反不得與一商會同科此其不可者四也况以直隷而言各項局所林立幾無一非司道領銜諮議局職權所定與各局所又無一無密接之關係若必處處用呈是使諮議局數十日覃精畢慮所議决者皆將俛首待命於各局所號令之下而職權所定皆將盡失其効力此其困難情形諒早爲貴館所洞鑒然各省紛紛電爭號呼求救而貴館總未有確當之解决者豈不以已有正式咨行礙難更動乎竊謂此不足爲慮貴館所咨行者手續也章程所定者法律也以法學之義言之手續不能違背法律而法律則可以變更手續况貴館咨文并未經入奏今卽馳一紙之書略加改正祗一轉移間事於貴館所定章程毫無妨碍而各省事實上所獲利益已復不尠不然則諮議局一舉一動皆有束縳不能自展之勢積而久之勢必局促轅下不敢動一公文而後已此必非貴館立法之本意也左右躊躇不能嘿爾謹再拜奉書以聞倘能俯賜矜察準予改定則直省幸甚天下幸甚不勝迫切屏營待命之至 
[江西諮議局腐敗之一斑江西]  
　　贛省諮議局成立後連日選舉議長及常駐議員直至初九日完畢入局辦事而議員條陳意見堆積如山尚未提出分别發議現正清理頗形忙碌而連日會塲速記人材甚少至速記錄一事已付缺如以致書記長宋禮部名璋將速記錄改爲議事錄發表旣緩記事多錯各議員紛紛致書辯正者絡繹不絕即會塲各議員發言亦不先報號數口操鄉音聽者茫然莫辨記者亦無從着筆且會塲各種議事問題亦未先爲布置按日發表云 
分類新聞政界 
[蘇省釐金改章之萌芽蘇州]  
　　蘇省釐金自朱故道督辦局務以來久爲商民痛恨現經牙釐總局擬改認捐辦法呈由撫院交付諮議局提議兹悉各商界對於此舉頗爲注意因改辦認捐於商業出入關係非淺自應共同研究預籌辦法以備採擇日昨商會又接寗垣紳商來電以此事諮議局一再商議羣以裁撤釐卡改辦認捐爲今日要策當可贊成先行電復餘俟常會期内提議一切 
[皖藩提倡印花税之計畫安慶]  
　　總辦印花税務處沈子培方伯以舉辦印花税事屬創舉各商業不免意存觀望恐於税課睹多窒碍若非先行由官提倡難期成效現擬照章官用憑摺帳據粘貼印花外所有官用領紙批迴每紙於十千文以上者粘貼印花税二十文以爲先導而 
 
 

Page 11

 
 
資提倡 
[虞維繹條陳四事之批詞天津]  
　　直督端午帥批虞令維鐸禀云陳閱悉查發行鈔票關乎國權自非組織銀行集權中央則金融之機一條關不能由我操縱非但外人鈔票易於流入卽本國商立各銀錢行號任其濫發紙幣全無準備情形亦屬危險所言自切中時痛惟前經度支部奏頒限制鈔票章程並謀推廣全國銀行事關畫一幣制應候部議施行至律師辯護本爲東西各國文明制度但中外習慣不同現在民刑訴訟法尚未頒布一旦遽行律師之制舞文納賄顚倒是非在所不免此節應暫緩議餘如廣開官智嚴申禁令兩條一則造就吏才一則綜覈名實用意甚是究應如何整頓仰直隷布政司移會按察司核議具復酌奪 
[文報局擬南北洋合設天津]  
　　直隷提塘前因貽誤總督衙門公事爲前直督袁奏明裁撤另於北京設文報局一所接遞公文去冬又經楊文敬議將該局停辦各部院與北洋往來公文均改從郵遞時有舛誤直督端午帥在南洋任内曾在京師奏設南洋文報局一所委候補知縣蔣有榮專司其事現聞午帥擬商江督張安帥將北洋文報事宜與南洋併設一局嗣後凡各部院咨行南北洋及南北洋咨達各部院公文均交該局接收轉遞以重要公惟向歸驛遞者仍照舊辦理 
[批飭考驗見習警員蘇州]  
　　蘇撫院瑞中丞以警務見習員殷占元等見習一月期滿於警務能否得力仰警務公所考驗錄用至來禀所稱該生等隨時見習彙成日記一册並附簡章數條業經呈送公所查閱有無堪備甄採之處已於日昨批飭一併核復飭遵 
[派員守提前署各縣欠欵蘇州]  
　　蘇藩陸申甫方伯以現當清理財政之際各州縣歷欠各欵自應清查追繳以重公欵查得前署長洲縣陳景韶前署崑山縣寳頤前署奉賢縣王邦鼒三員虧欠任内正雜各欵多或萬餘少或數千昨特派委候補知縣程開吳大令分赴各該員處守提勒令照數清繳如再抗延定卽詳請叅辦 
[添設巡警第五分局福建]  
　　厦門巡警已開分局四處惟附城内街一帶尚未推辦近經官紳會議於上月二十一日添招巡士三十名在天長宫内開設巡警第五分局以便内街一帶居民有所保護惟聞巡長二名皆以重賂得之恐不能整作云 
交涉 
[訂定俄路禁運私鹽合同吉林]  
　　吉林東北各屬如琿春延吉寗古塔阿什阿河哈爾濱等處向爲俄鹽充斥之區前經度支司呈請公署電飭哈埠分關嚴緝威私無如沿東清鐵道一帶車站貨房仍復私囤售賣不特課税攸關且與國家特有之鹽權大有損碍兹聞復經度支司與東清鐵路公司訂定禁運俄私鹽合同十五條以資禁止大旨自海參威起至吉林東北各岸除代運官鹽外不准裝運他鹽沿站貨廠貨房如有私鹽准我查抄人官鐵路界内並應由該公司給地建倉不取地租以便屯積官鹽已將所訂合同抄錄全份呈報吉撫陳簡帥批准立案矣 
軍界 
[撤换新軍標統蘇州]  
　　蘇撫瑞中丞以蘇省新軍四十五六兩標標統均不得力亟應分别撤换特札飭將兩標統帶官一併撤差派委湖北新調來蘇之楊開甲充陸軍四十五標統帶官又委新調來蘇之曹進充四十六標統帶官該二員已奉札謝委矣 
[分派弁兵駐防各要隘鎭江]  
　　鎭道劉襄孫觀察以現届冬令深恐鄉鎭偏僻之處盜賊竊發爰商請駐揚鎭巡防隊統領陸如仙協戎派兵分防各要隘計南門外大覺寺官塘橋辛豐鎭東門外京峴山丹徒鎭北門外陳家門馬塲西門外德星宫京幾嶺高資鎭均須設兵防守陸協戎現已陸續派撥弁兵分往各該處駐紥其太平洲地方時有刦奪情事且港紛歧實爲盜匪淵藪現經該處官紳禀請道憲派兵兩哨馳往駐紥俾資鎭懾而衛閭閻 
[籌辦陸軍鎭監之計畫武昌]  
　　鄂督陳制軍以部章除近畿一二三四五等鎭陸軍及混成獨立協外其已成鎭軍隊均應開辦陸軍監獄拘管軍事罪犯前曾查照部章札飭督練三處會同第八鎭統制籌辦在案兹因兩准部催謂第八鎭成立已久轉瞬十一鎭又將編成軍事罪犯必多亟宜速行開辦等語爰又札飭張虎臣統制迅速遵章籌辦鎭監一所並將開辦經費預算禀復以便籌撥 
[札飭籌辦武備出品浙江]  
　　南洋設立勸業會後軍界組織武備出品協會著有草案以備運會陳賽現南洋大臣張制軍以武備出品係國威軍實特咨請浙撫飭屬籌備盛舉並咨送南洋武備出品協會草案一本已由增撫札飭軍界預備一切 
[陸軍小學覆試福建]  
　　福州府曹薇亭太守垣於上月二十八日借學政考棚覆試小學堂學生點名時遇有年歳及身材不合格者均行剔退是日進塲者僅有四百餘名命題節用而愛人義宋王安石論 
學務 
[保送經科大學學生天津]  
　　直隷各州縣申送舉優拔三項資格出身之人員考試經科大學一節業已揭曉按照定額正取六名另加備取四名兹特彙誌如下正取六名朱奉閑（灤州新優生）楊先　（固安優貢）陳瀛（覇州選拔生）張念祖（昌黎舉人）陳作霖高陽舉人）叚洙（灤州舉人）備取四名李桐音（昌黎舉人）王俊臣（樂亭新選拔生）王羹梅（邯鄲舉人）劉際熙（玉田新優生） 
[集議教育出品研究會事宜蘇州]  
　　蘇府何太守因前奉學憲函開南洋勸業會關於徵集教育出品赴會事宜奉部札飭由司辦各府州應行分設教育出品研究會即以府州爲監督蘇州府屬限期十月十五日成立前一星期先開一預備會等因兹悉何太守擬假滄浪亭中育堂爲會塲邀集教育會正副會長勸學所總紳各學堂監督堂長職員教員於初九日下午開議草章公决經費曁一切預備事宜 
 
 

Page 12

 
 
實業 
[外幣乘機侵入之可慮山東]  
　　德國新鑄五分十分各小洋均係鎳質以五分者二十枚十分者十枚均合大洋一元已由柏靈裝載至青島分派租界郵局糧台等處支用非此小洋出進均須貼水日前麥大臣示諭通用鎳質小洋章程六欵其第六欵云嗣後即將中國小元定日减少或禁止佈用等語吾國幣制至今未能整理致外貨乘間侵入國計民生之受害自此始矣 
[鎭郡物産會改期開幕鎭江]  
　　鎭江府屬物産會本定於十月初一日在小馬琴園開幕現因琴園房屋尚未造齊各屬陳賽之品物亦未如期運到由主任幹事員李維之于立三等公同商酌改期於十一月初一日開幕 
[津浦北叚縻費之一斑天津]  
　　津浦北叚總辦承李德順破壞之後近雖日言整頓局内華員先後裁去七十餘人而李德順派委盤踞路權之洋員現尚崇任如故計各洋員月支薪水多至七八百金少亦三百餘兩更有一千數百金薪水者月耗三萬兩合計年需四十萬金左右 
[設立育蠶試驗所安慶]  
　　太和縣令以該縣民智撲塞風氣初開現擬試辦蠶桑爲振興實業之計特會紳集議在于北鄉中聶湖高家廟先行設立育蠶試驗所俾資研究刻已擬定章程上詳撫憲立案 
[淮河行輪競爭之調停鎭江]  
　　某紳商等前此集股十五萬元以十萬元疎濬淮河五萬元雇輪行駛由浦至正陽一帶名曰利淮公司現招商局又禀奉江督批准行駛淮河小輪利淮公司恐其攘奪利權出而阻撓並赴督署其禀聞江督已電飭臨淮關及淮揚道諭令該商等速訂行輪專章互相遵守並飭各泯意見以免爭端 
雜記 
[廚役雞姦幼童之駭聞天津]  
　　津郡河北寳成棧空房近有某署廚役四人携孌童二名意欲雞姦當被一局四區崗警查見向前盤問該四人將崗警羣毆當經巡警扭獲二名送入該署訊究云 
[阿翁拐逃子媳之奇談天津]  
　　津郡西門内北項家胡同謝家水鋪之童養媳訂於十月初八日成婚不意於上月二十八日被伊之翁將該童養媳拐逃不知去向 
[命婦宣淫遷怒之離奇常州]  
　　某甲者係鐵路委員挈眷住常郡城内青雲坊甲來去無定忽滬忽常其妻少艾多病延某道士以符水醫治道士知爲心病以心藥醫之往來甚密忽爲鄰右偵知伺其入掩而捕之詐洋蚨數十元始予釋放甲妻忿甚遂揑詞函召甲歸將其鄰某乙送至陽署請爲懲辦詎甲對門爲酒家某丙常往沽飮見甲婦悦之嘱酒家婦通欵曲同作滬濱之游旬餘方歸孤男少女同居一寓其情形不問可知孰意事機不密爲甲所悉歸而責婦婦無詞可答遂諉罪酒家婦甲因率婦同至酒家尋閙酒傭拒之遂互扭至陽署伊大令詢問情由不便置詞當責酒傭不應毆辱官長卽命收押以便懲治 
[飭堵高郵已開各壩揚州]  
　　揚州府水利通判昨奉江北提督電飭堵閉高郵汎車南兩壩尅日興工業於九月二十六日興工矣 
[時憲官書定期發行蘇州]  
　　蘇垣布政使理問廳朱二尹以宣統二年時憲新書業經欽天監行司札發到廳飭匠刋印在案兹已陸續刋印就緒爰定於十五日仍在元妙觀設局發行 
[肉舖互執競爭案定讞蘇州]  
　　蘇垣臬轅東首小龍開設之三　齋肉店生意頗爲發達每日生熟肉約售二三百千文之譜乃有素開鷄鴨行之某姓與小龍有隙紳合閶門陸稿薦等集資在三珍齋對門組織陸稿薦肉鋪甫經裝飾完全經三珍齋店主小龍運動商會出塲在吳縣控告以近處十家之内不准同業開店攙奪生意爲詞經陳大令提兩　審訊日久未能定斷目下經吳縣陳大令詳細調查始悉蘇城内外各肉舖同業在十家之内開店者有十餘處則陸稿薦自可仿照辦理遂諭令陸稿薦即日開張定斷完案 
清談 
[某新貴開賀問答語]  
　　其新貴自荷夏登拔萃科。歸里後分卷子。送報單。經營開賀事。心力交瘁。前日大張喜筵。親朋譁麕集。晝夜嚼去三十餘桌酒菜。某故寒素。鮮父游。竊自喜賓朋之盛。爲祖若宗前此所未有。甚自得也。傍晚親朋尚未散。彼此均向司帳問曰。今日收賀敬若干。司帳答曰。爲號五百餘。合洋僅二百有零。諸親朋太息而道曰。斯文無復重矣。某戚道光某年拔貢也。 
收賀敬七百元。某友光緒某年拔貢也。收賀敬近千元。彼時人心古南商界尤尊重。鹹魚店。鮮肉店。且有以四錢封爲賀者。他商家之厚餽可知。今雖極大之店舖。或僅贈小洋兩角。今昔之比。何相懸耶。某新貴默然無言。手持大帳簿。翻閱良久。乃顧親朋曰。君等以兩角賀敬爲少。自我思之。獨惡送一元半元者。親朋叩以故。乃又曰。彼送兩角者不來損我秋毫。君等或送一元。或半元。或食二日。或一日。私嘗核計。竭君等之贈。以供給君等。尚虞不給。設無兩角者以補助之。其何以堪。諸親朋聞言喪然。一若對某新貴。不勝慚恧悚惶之色。而某新貴之喜容。亦漸雜以戚容云。記者曰。爲拔貢之親友者毋爾爾。 
[審查員之特識]  
　　勸業會之宗旨。在比較工藝之優劣。物品之良窳。以兾改良進步。一方面爲人民謀生計。一方面爲國家挽利權也。若是則宜注重工藝一部分無疑。乃前日松江特開物産會。　明年勸業會之預備。各商盡力經營。陳列品物。頗覺繁盛。而所謂審查員者。審查其物　。奬勵得分數最多者在學堂之圖畫。而外豐工藝。視若無觀焉。此眞審查員之特識也。 
瀛談 
[不沉之戰艦]  
　　法國製造家某言能製造不沉之。戰艦縱受極重損傷。終飃浮水面。使軍士皆可幸免。其試驗之日。法海軍人員。均親臨閱視。驗時先以長計六尺之海底潛行艇一艘。初浮水面。因於艇旁鑿孔。滿載水石。旣沉不逾時而復出於水。視其艇。不過艇底向上耳。因重復試驗。始覺靈妙無比。其後乃用小戰艦一艘。使軍士以槍砲猛擊。迨該戰艦。百孔千瘡。受崩極重而沈下。亦不逾時而仍行浮起。然製造不沈之奇法。該人極爲秘密。不輕示人以究竟。言欲待政府許有專利權。并與訂造不沈之戰艦合同後。方能宣布云。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
各省開辦諮議局報告書 
[江蘇諮議局學務審查會第一次報告]  
　　兹將交到審查各件公同審查整理條欵加以引申彙爲規畫全省教育案一件學務公所整頓事宜案一件增撥教育總會常年費案一件對於各議案之報告一件統候公决審查長姚文柟 
[規畫全省教育案]  
　　甲關於教育費之規定 
　　一省教育費綜於學務公所地方教省費綜於勸學所均責成歳製預算决算表 
　　省教育費官欵居多地方教育費民欵多於官欵論辦理統計似民欵散而難稽官欵較易查核然各學堂官欵由各署局直接支放者居多甚或并未行知有案以致教育費支出有不見於提學司之報部表册而轉見各署局之銷册者嗣後應令各署局支放之欵關於省教育者撥由學務公所支放關於地方教育者撥由勸學所支放以期統一如實有不便之處不得不直接支放亦須將撥欵案由支放月日行文報告俾有完全之統計至民欵應由勸學所調查期無遺漏 
　　一各項教育費收入之數應照光緒三十四年統計務使有增無减推廣教育以增籌經費爲第一義惟籌畫不易一面設法增加一面應先將現有之額加意維持查現行統計表式收入欵分官欵公欵産業租入存本利息樂捐派捐學生繳納雜收入八種除樂捐及學生繳入兩種外餘應照光緒三十四年統計原額列入預算不足者籌補不的實者使之的實學堂有辦理不合法者雖令停閉亦必就其原有之欵隨時改設縱有節存之欵亦當提出不宜并入第二年預算案内 
　　一地方教育費視其性質别爲廳州縣教育費與城鎭鄉教育費 
　　廳州縣教育費即城鎭鄉公共之費卽以辦城鎭鄉公共之事以後廳州縣教育費不足必取給於城鎭鄉城鎭鄉所籌教育費内尚當提出廳州縣之一分今就原有之欵畫分之則姑以其收入有公共性質而不能畫分者歸之廳州縣其以公共性質或雖有公共性質而可以畫分者歸之城鎭鄉 
　　一廳州縣教育費之支出定爲勸學所高等小學女子高等小學初等實業學中學初級師範學六項 
　　此六項爲廳州縣所不可少者惟後三項如力有未逮得聯合他廳州縣辦理至城鎭鄉若物力充足除勸學所外各項學堂未嘗不可自行興辦但城鎭鄉教育費内自有其重要之支出欵此數項應以出之廳州縣爲正當也 
　　一廳州縣教育費内得酌撥教育會補助費 
　　教育會旣爲部章所規定各廳州縣自宜遵章設立以圖教育之進步 
　　但部定之會務甚繁擇要興辦已不能僅恃會員年費凡教育會確係實心辦事本地方所公認者得視其興辦事業之繁簡於廳州縣公欵項下每年酌撥補助費俾得有所設施是亦敦促教育進步之一端也 
　　一城鎭鄉教育費之支出以初等小學半日學堂爲主 
　　注意普及不能不先此兩項合辦學者喜於濫設兩等小學實爲一弊權其緩急設一兩等不如分其經費多設初等况以教育論高小須爲生計上之設備就學城市較爲相宜是應將廳州縣所設高等小學實力整頓擴充期得四鄉之信用至城鎭鄉則併力以辦初等及半日庶幾教育有普及之望也 
　　一城鎭鄉應籌簡易識字學塾經費簡易識字學塾自當先由一年畢業者辦起此項識字之人大抵爲年長而補習者不應與小學作比例設每人每月出學費三角則三十學生便可養一教師在識字者一年僅納三元六角而識千六百字爲終身所應用此種强迫亦不爲苛即有實在貧窮不能輸納者或由地方殷富爲之補助如此則校用品之外即無須多籌經費而舉辦較易若不收學費則須另籌的欵至地方原有之教育費已設學堂者斷不應輕於挪動充此項學塾之用 
　　一鄉教育費應與城鎭有區别至少須占本鄉自治經費十分之五 
　　鄉自治應辦之事較城鎭爲簡單故以教育費爲自治經費之大宗且論教育之發達鄉僻地方尤難於城鎭爲普及計值此興辦自治之始亟應將此項教育費先行規定徐圖推廣今設比例數暫定爲十分之五專供辦立小學之用目前如無合格教員得以此欵爲養成教員之用 
　　一城鎭鄉自治成立後一年以内每區至少於本區域設公立單級小學一所城鎭有分區者每區别設一所 
　　城鎭鄉爲下級地方自治將來教育普及全恃此項機關故辦理城鎭鄉自治者首宜注意教育今定爲自治成立後一年内至少於本區域内辦公立單級小學一所以立之程然後逐年調查學齡兒童之數酌量增設 
　　一勸學所經費最多占全境教育費十分之一最少占三十分之一 
　　勸學所爲全境學務總滙自宜有相當之經費標準不定過多則慮學欵之虚糜過少又妨機關之發展今設此比例數定過多過少之限制庶幾克劑其平 
　　一廳州縣視學員俸得以其地方高等小學堂長爲比例勸學員俸得以其地方初等小學堂長爲比例廳州縣視學員及勸學員均係有給職今因地方欵絀率以能盡義務者任之責任不正確成效亦因之不彰今與其地方高等初等各小學堂長爲比例以立之準各地方如未籌有的欵備此項開支者當於廳州縣教育費内先注意於此 
　　一小學教員係凡勸學所按地方社會生計定其標準 
　　古之制祿以農起例自宜不授田一夫所入多寡懸殊遂難據爲定則教署固宜優待亦不與社會調和方於人民生計無所偏毗宜由廳州縣勸學所按照地方社會生計定其標準使辦學者有所依據（未完） 
議案 
[江蘇議員譚慶藻提議修正撫台改訂釐金徵收方法案]  
 
 

Page 18

 
 
甲原案謂百物昻貴非復昔比因時制宜錢數應改洋數云云竊謂貨價之貴雖不盡由於釐金而商人受釐卡之層層剥削不得不取償於貨價因貨價貴而改收洋數因改收洋數而貨價愈貴商人受直接之害民間受間接之害此其當研究者一 
　　乙原案五成减爲四成十成减爲八成統按洋數核算云云現在洋數與錢數相差甚遠不僅十與八之比例五减爲四十减爲八核計祗八折耳明减暗增罔民爲利殊乖政體此其當研究者二 
　　丙原案洋價之叅差司巡之獘混皆不禁自除云云洋價叅差收捐者抑勒之過果照市價懸牌何叅差之有今因參差而改錢爲洋凡不滿一元者例用小角小角尤易挑剔尤易叅差轉不若錢數之無從藉口也至於司巡之獘混任是如何改訂皆不能免豈錢入索錢洋入獨不能索洋乎不禁自除之說實未敢信此其當研究者三 
　　統上三理由錢數不能改爲洋數彰彰明矣然則仍沿舊例乎非也釐金弊竇夫人能言收數雖多而入國庫者十僅三四餘皆中飽爲國歛怨莫此爲甚今擬調查奏報實數責成各地商會照數分令各業認捐繳由分會彙繳總會納入藩庫卽以藩司爲總監理所有釐卡一律三威撤留從前局用津貼各商會爲辦公經費吾民聞之必將歡欣鼓舞圖報國恩將來實行印花税亦自易易若慮各項解欵統以銀計徵收銀數虧短甚鉅然向之種種苛徵徒飽私囊者核其浮收何止錢與洋之比杜絕中飽貼補洋價諒無不足似此一轉移間於國家收入毫無所損而商民之受惠爲無窮矣當此大局阽危惟以收拾人心爲第一要着裁撤釐卡亦收拾人心之一端也是否可採敬待公决 
本埠新聞 
[滬道諭飭屬員塡註表式]  
　　滬道蔡觀察昨出牌示云准蘇藩司陸咨開奉撫憲瑞札宣統元年八月二十四日准度支部咨清理財政處案呈查各省現當清理財政之際節流較開源尤亟其各署局廠所總會辦提調科員等差必須一人得一人之用一切冗員亟須嚴加裁汰庶幾欵不虚縻兹特由部擬定表式通行各省令其按照表上所列事項分别塡註限文到一月塡齊送交該省清理財政局總會辦與經管該局廠之總辦會同妥商辦法呈由督撫咨部查核相應咨行貴撫轉飭遵照可也等因到本部院准此札司遵照塡註送局彙齊詳咨等因到司奉此除分别移會並將本司衙門各委員應塡表式另行移送外務請遵照依限塡註送局彙齊詳咨等因計抄黏表式到道准此除分别移行外合抄表式牌示爲此示仰道屬供差各員一體遵照後開表式依限塡造送候核轉（表式列後） 
某署某局 
某省某廠總會辦曁各委員一覽表 
某所職任銜名籍貫到差年月月薪兼差辦過事實 
[協贊會會塲之組織]  
　　上海出品協會組織張園會塲大致楚楚今日開幕之期江督張制軍蘇撫瑞中丞因公不克來滬委某某兩觀察代表定於下午三時行開幕禮並假音樂廠設座演說假老洋房設茗點洋酒處觀看焰火入晚電燈緞燈各式燈盞多至萬盞園門竹牌樓上木鐫上海出品協會六字裝點紅綠燈數百只旁懸龍旗二面二門内建大桅杆一懸大龍旗一面出品會塲門口建鮮花牌樓一座遍設菊花中嵌出品會塲四字塲内廣布蘇松太三屬出品分天産品製造品教育品美術品多至數萬件東耳房爲招待所西耳房爲總理辦事房塲外中央棚屋設總機關部棚左設會塲印刷局速紀錄會塲捷報發行所棚右爲出售會塲紀念福引劵處每劵二角任客自行開彩以增遊人興會西隅棚屋爲會塲巡警房常駐巡士二十名東爲會塲消防器（南市救火聯合會擔任）計洋龍兩架皮帶車數架救火員二十人龍夫數十人中央曠地建一大棚計長一百五十尺寬可百尺遍懸萬國旗幟鮮花紥彩中棚爲音樂廠中西戲園東棚爲萬生園廣置虎豹牛馬飛禽鱗介之屬計五六十種棚南爲茶塲中設音樂台廠外備英美租界救火會機器火龍一架日夜提防（由工部局總辦雷福生君介紹防衛會塲）靜安寺路准停車輛數百輛張園東首荷池内安設無錫蔣家燈舫一艘是船長八十餘尺計重二十頓昨日於杉板廠蘇州河内用機器拽至岸上雇人夫數百人拉至張園陸地行舟頗費人力亦一創聞池旁曠地爲施放焰火及游人散步之處對面品字亭爲慈善會過南爲彈子房陳列所舊址内遍設中國商店樓上爲書畫善會會塲幹事員計百人聽差百數十人分二十餘部如會塲問事處會塲招待所會塲售票室收票員休息室總稽查室庶務室幹事員會集所休息所電話室聽差執事休息處司燈燭處偵探處警察處會塲保險處郵政處兌换處售會塲紀念品處游客休息處會塲售書報處報館訪員處會塲告白塲代各商號招貼告白處等名目甚多隷屬於總機關部該會在事諸人辦事勇往深堪欽佩如此盛會吾知四方之來觀者當亦同聲許可也 
[審訊民吁報館訟案]  
　　民吁日報館暫行發封訂於昨日由英日兩領事到廨會訊已誌昨報昨晨十時英副領事未及到堂卽由寳讞員與日本中畑三穗兩副領事升座特别公堂會訊該館主筆范鴻仙供報載之稿均由我一人發刋旋由律師禮明上堂譯稱本律師爲被告代表請將所控案情宣佈以備研究惟此案尚未訊明先行發封與理未合應請暫爲啓封俟本律師將被控各條研究再行訂期會訊日領不允改期寳讞員即以向例相告並將滬道札文二道給范閱看其一稱接日本總領事照會云民吁報連日所登論說不妥有傷中日兩國感情應請傳訊其二云日本領事以民吁報所登買日員者看看及論中國危機錦齊鐵路遠東和平等事任意怒罵日人似屬有意造謡請即發封傳訊等語范閱畢卽由寳讞員會商中三兩領事准將指控各條抄交被告律師研究如果所載確實日後訊明應准啓封此時日領尚欲傳該館各人訊問寳讞員謂范已担任毋庸再傳遂判范交原保候再訂期會訊 
[不出定貨之糾葛]  
　　美商德泰洋人控元豐號主曹季安曹星齋定貨不出昨日午後由公廨李襄讞會同美代副領事韋君研訊原告代表禮明律師譯稱此項貨物尚未售罄賬目未開利息未付共計在一萬兩之譜應請併追被告供定貨祗有四十餘箱未出總算貨價不過萬餘 
 
 

Page 19

 
 
兩决無虧損如此之鉅中西官判候原告將細帳開呈發交被告閱看後再訊 
[會訊結欠貨價案]  
　　義商安利泰控康寳甫結欠貨銀曾由公廨斷結因被告不服赴道上控昨奉蔡觀察會同義大利領事在泥城外洋務局會訊原告投案請追訊之康供當時係與該行買辦邱開初接洽非邱到案不能完結判將康帶回公廨交保候示 
[城内]  
　　虚應故事○本月望日月蝕滬道蔡觀察循例牌示諭飭文武官員屆期穿元色素褂一體救護 
　　難民過境○滬道蔡觀察批陳伯謙禀云該生等由鄂逃荒到此人數不少仰上海縣迅即查明遣送回籍毋任逗遛護票禀發 
　　攔佔出路○醫生陳小寳昨將隣人方濟之扭至縣署禀稱方在住屋後面築造竹芭攔佔出路求請訊究田大令諭飭值日差將方看管聽候提訊 
　　官事○御史趙炳麟偕弟趙炳靈昨日到道拜會四川督轅武巡捕候補游擊鍾文翠到道禀見新委代辦張江棚巡防保甲局員張玉泉到道禀謝並禀知即日到差本縣城汎周思傑奉提憲札諭撤差本縣襄讞員知縣劉羲年到道禀知因公赴蘇請假五天 
[南市]  
　　少一陋規○總工程局董訪悉局中標發鎖示人犯交地甲看守後往往得規弊混以致查察時並無其人情殊可惡嗣後鎖示人犯擬改派巡士兼管以便與租界章程符合 
　　各有不是○彭狗狗前在沈耀庭點心店内與該店小主沈海林口角毆打九十三號巡士進内查問海林乘隙逸去遂將耀庭拘送南區解由工程局判令交保候查在案昨日復訊裁判員以彭不應毁物著賠洋兩元沈亦不應抗拒與巡士爲難命罰洋一元充公至該巡士辦事鹵莽著記大過一次 
　　曾否還清○元泰米行夥陳文祥扭控西鄉虹橋某米店主丁文遠結欠油米洋七十餘元昨由工程局孫裁判集訊丁供帳已算明還清並無蒂欠判兩造出外自赴米業董事處核算調停 
[閘北]  
　　汎捕疲玩○江北流氓八金子犯案纍纍迭經保甲巡警等局懲辦有案近忽化名陳兆投充汎捕而竊案疊出從未破獲黄正巡官以該捕疲玩已極難保無通同容隱情弊昨特飭傳陳及王奎到局飭令收押候查明陳之劣跡再行究辦 
　　懲辦賭棍○顔阿福張阿勝王阿元李銀七陳阿炳等五人在烏鎭路擺設賭攤由巡士拘局昨經黄正巡官提訊判顔罰洋四元張王李各責三百板具結開釋陳交保了案 
　　控竊無憑○陳老奇陞伯生昨扭徐七金至四路一區控被竊去東洋車一輛黄巡官因訊無實據斥釋不究又培元堂藥舖經理人羅州福扭控廚司董阿四竊洋昨日覆訊亦因無憑判董交保開釋 
　　調錯衣服○張鳳臯張桂正二人昨在新閘橋路渭泉池浴堂内洗澡被人掉去衣服三件當將堂倌蘇長泰扭入四路一區經黄正巡官判蘇賠洋五角了案 
[新租界]  
　　縣令驗屍○前日上午有一童氏婦人因病乘車至愛文義路就醫中途氣絕當由捕房車送驗屍所飭保報知本縣田大令蒞所驗明委係病死旋由屍侄洪祥具結收殮 
[英租界]  
　　招徠賭客○虹口胡家木橋賭徒王大英子等所設之賭檯上望風人張錦虎陳金生徐阿二錢友三傅新寳等前日至租界内誘賭被探一并拿獲昨解公堂訊明張陳均係過犯判押三禮拜徐等三人各押一禮拜 
　　騙子還押○華洋各商控毛寳卿葉吉生莊仁齋王菊生朱永泉等串騙貨欵一案昨由捕房解廨請爲復訊判仍一併還押候下禮拜六訊辦 
　　是否洋商○西洋商人鄭嶽生控林炳章欠洋不理一案昨日午後由廨復訊原告延聖文律師譯稱被告共欠洋一千二百元立期票八紙註明每月拔還洋一百五十元除收過外尚欠洋九百元請爲訊追旋由被告達商律師將鄭之名片呈閱中西官察得鄭係廣東香山縣人諭候函請廣肇公所查明是否該省人民復到再核 
　　怙惡不悛○過犯丁阿才復至租界竊取張桂沈衣物由探查獲昨解公堂訊實判丁押西牢半年期滿仍驅逐出境 
　　貧兒可憐○浦東小孩林發在途盤桓不辨路徑昨日由捕送廨請訊據供高橋人因貧由父帶滬棄於馬路判送棲流所留養 
　　不認串竊○住居麥根路之某西婦控侍者許士金孫長林串竊值洋三百七十元之銀杯等物昨由捕房解廨請究均不承認判一併還押候查 
　　因案牽涉○邵文龍控瞿炳記揑造田單案内之要証姚晉卿陳文朝均居租界昨日由縣移請公廨將二人傳案一併過堂候訊　　傳訊保人○莫兆熊控黄芝軒佔屋欠租案内之保人李清祥昨由包探傳至公堂諭候晚堂訊理 
　　界限不清○腦威商人某甲控程雨徵欠銀一案昨經公堂復訊中西官以程不應將欵繳呈道署判候再行訊核 
　　改傳爲提○華簡清在山西路開設仁記書局因印刷淫書由新閘捕房查悉禀廨傳究昨據差探禀稱往傳不到諭即改出提單 
　　復訊拐案○徐錫昌潘文元徐陳氏因串拐趙炳卿之養媳大丁頭由廨判押在案昨日復訊讞員以徐陳氏確未干涉判令開釋徐潘兩人押候提大了頭到案訊核 
　　誘匿婦女○汪才興之妻李氏被開設台基之曹胡氏誘匿報由捕房將氏解奉公堂訊明判曹胡氏押一禮拜交汪妻到案再核 
[美租界]  
　　西探更調○代理匯三捕房副捕頭朋山現奉卜總巡調赴總巡捕房爲西探領袖阿姆斯君之帮辦又虹口捕房西探目王某調赴戈登路警務教練所爲教習遺差以老閘捕房九號西探目調補另以虹口捕房一百六十四號西探調升老閘捕房西探目昨均到差辦事 
　　西人酗酒○某西人前晚酒醉在百老匯路毆打車夫瞿金生由西捕拘入捕房押辦 
　　因何被毆○瞿王氏昨至捕房稱被伊夫瞿玉寳以鐵尺毆傷捕頭飭送醫院醫治再行查辦 
　　焚燬披屋○昨晨北四川路王鶴樓外國成衣店起火焚燬披屋一間事後捕房派中西探查復核奪 
[法租界]  
　　祇得受虧○工部局收捐西人至東新橋萬順醬園内索閱房租簿據以便酌加工部局捐欵該店夥唐熙成答以司帳人有事出外簿據鎖入箱内不能檢交須俟司帳回店再行檢出送閱該西人不以爲然即扭髮辮拖入捕房轉解公堂請辦該西人謂唐藐視不服挺撞行兇唐訴明前情請爲公斷聶司馬商之西官以原告不應擅入店堂拖人姑不深究將唐開釋 
　　自取其咎○磚瓦工頭沈順增前日因無人運料私向某處築路之工部局小工數人商　加給工價招去搬運事爲工部局管路西人察悉立即訴知捕房將沈傳廨訊究判罰洋五元充公 
　　侄兒不肖○王雲龍竊取叔父王樹堂洋一百元在外揮霍樹堂立即報捕飭探拘獲當場抄出八十八元存儲捕房候解公堂訊辦昨樹堂親至捕房請將存洋先予領回麥總巡准之著具領狀給領 
　　仍未定斷○鴻源里徐春生家空屋失火一案前日捕房又將徐解廨請示聶司馬商之顧副領事判仍還押候商妥再行定讞 
　　是否誣攀○魏阿榮行竊衣服一案前日又將收贓之趙阿大一併解廨質訊魏供所竊之衣俱銷於趙之舊貨店内而趙則堅賴不認判魏枷號一月押捕房一年趙押候查明再辦 
 
 

Page 20

 
 
   
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
專件 
[江蘇諮議局議塲速記錄]  
　　十月初四日記 
[宣布審查學務各案報告討論公决（續）]  
　　四十七號言請將議案分清綱目此條原意在不使减少教育費故云雖令停閉亦不得移作他用以限制之也當先决議案之綱再言辦法 
　　議長請贊成一百二號修正案者起立表决多數起立 
　　（第三項）七十號言現在部中城鎭鄉自治章程未頒布則頗難劃分一百二號言此條審查時因欲分别廳州縣教育費與城鎭鄉教育費然城鎭鄉教育費籌畫尚易廳州縣教育費則無生出之地故由城鎭鄉提出一分爲廳州縣教育費條文中已明言之 
　　四十八號言此條尚有疑問廳州縣取給於城鎭鄉則已明晰然城鎭鄉亦有須仰廳州縣上級教育團體之補助者則應否加入 
　　一百二號言廳州縣之地方皆城鎭鄉所有城鎭鄉經費不足一則可在本地籌措一則其界限分清後城鄉必有生出之産故不應取給於廳州縣 
　　四十七號贊成一百二號且言廳州縣以城鎭鄉爲根本决無廳州縣可自得費以補助城鎭鄉者 
　　議長請贊成一百二號言者起立表决多數起立 
　　（第四項）四十七號言此條解釋中有至城鎭鄉若物力充足云宜删去因此條係解釋廳州縣教育費若城鎭鄉經費則在第六條可言之議長請贊成四十七號言者起立表决多數贊成 
　　四十八號言廳州縣高等小學中有附屬小學爲兩等小學者則此初等小學應否加入 
　　四十七號言從前教育費未劃定故不但廳州縣有兩等小學如能劃清後即可各就其地辦其應辦之學校 
　　（第五項）四十七號言此議案係併教育總會請議案而成但諮議局　　教育議案應提綱挈領規定其大者遠者現旣將廳州縣及城鎭鄉應辦教育事業劃爲公項是不過示之準則其餘地方公共團體及補助有益團體等則不必由諮議局提議又下有勸學所應用若干及至多若干以至視學員薪金之標準小學堂教育之標準均不必由諮議局爲之規定由教育總會教育會爲之可矣 
　　十四號言教育會無經費則教育會不必有教育會亦有應辦之事則補助教育會費不可不規定 
　　四十七號言教育會　辦之事如師範傳習所宣講所等將來可由地方自治團體或勸學所規畫辦理所謂補助教育會者係補助其内部辦事之費並非補助教育會後而又由教育會分辦各事也 
　　議長問贊成四十七號所言請起立表决多數起立遂决將此條删去 
　　（第六項）一百十二號言蒙養院女子小學應否加入 
　　一百二號言蒙養院並非教育緊要事件惟殷富之家將未及學齡之子女爲入學之預備耳至廳州縣另設女子小學則當視廳州縣之教育費何如耳 
　　一百二號言此條最重要之點在勸令城鎭鄉速設初等小學而已頃决第四項删去之文應加入此條擬改爲若物力最充初等小學畢業生最多未嘗不可兼辦高等但不能因此妨碍其應辦之初等小學（此（節加入原文末句下）（將况以教育論下删去） 
　　八十二號言初等小學學生漸多程度漸高則自當設高等正以物力不充足亦不得已之辦法也 
　　一百二號言初等小學畢業生已多未嘗不可兼辦高等修正案已言之矣 
　　三十二號言依此修正案則範圍愈狹城鎭鄉似不能再辦女子高等小學 
　　四號言可否於高等小學下加及各項學堂 
　　議長請贊成此次修正案者起立表决多數起立 
　　（第七項）八十二號言簡易學生大半失學貧民必不能納學費者乃謂由地方殷富爲之補助恐於事實難做到 
　　十三號言應將此條删去四十七號亦言簡易學塾在九年籌辦期已規定由地方自治籌辦極應删去諮議局不提於簡易學塾進行並無妨碍 
　　議長請贊成删去此條者請起立多數起立 
　　（第八項）四十八號言此條由鄉一面說規定十之五而又有與城鎭區别一言則城鎭反無準的 
　　一百二號說明鄉之情形實與城鎭不同鄉之户口必多而散自治事又極簡易故必爲規定占自治費若干分城鎭所辦事多故不能預爲劃定標準 
　　七十九號言鄉教育費乃占其自治費之半則其餘事業尚多似當略减一百十三號亦言要减 
　　九十一號言各地情形不同實應先從教育普及著手不必規定其額數 
　　四十七號言現所討論皆從與城鎭有區别一語而生城鎭自治費進欵多而辦事亦多故教育費僅占自治事業之一鄉進欵少而辦事亦少不辦自治則已欲　自治必以其半數辦學堂以期教育普及因教育費卽在自治費之内現在教育費恐將來應歸自治項内决無有因教育費而妨碍自治事業者 
　　一號言十分之五猶竊嫌其少現在論自治事業以教育費占分之多爲地方之進步况自治事業内有醫學堂醫院等雖令縮少教育費爲百之一恐亦不能辦到 
　　一百二號言地方教育不發達則自治事業何從辦起而教育普及四字尤於鄉之關係爲重故必先規定其費額 
　　四十八號伸明頃言當除去鄉與城鎭有區别一語而教育費占十分之五甚爲妥善 
　　議長先問如以爲城鎭鄉應有區别者請起立起立者三十七人（少數）（未完） 
 
 

Page 26

 
 
小說 
[社會小說自由女（六）]  
　　第二回游嶺表初到第一樓夢高唐忽逢自由女 
　　江鏡波道。雖然如此。但是你把他們這班人一古腦兒駡在裡面。終究不是平允的議論。你想這班害羣的人。不過是他們裡頭的一部分。斷不能因爲一部分的事情。就丢了全體不用的。譬如我們辦理學堂。斷不能爲著一二個人。犯了規則。就革退全班的。你想我這個話可是不是。袁直齋聽了江鏡波這番說話。覺得實在不錯。便也點一點頭道。我們如今不必爭論。好在今天時候狠早。我們約着許星彩。同到珠江第一樓去。看看情形何如。江鏡波聽了。點頭應允。袁直齋便走到隔院去。邀了那位許星彩過來。原來這個許星彩。也是張制軍的幕府。少年倜儻。性格風流。此番由袁道齋介紹和江鏡波相見。兩人談了一回。倒談得十分合式。聽得江鏡波要到珠江第一樓去。心上甚是歡喜。便同著袁直齋走了過來。大家穿好衣服。坐著轎子。直到江邊。又雇了一只小小的花艇。摇過江去。直到珠江第一樓門外。花艇上的摇船女子。把船灣住。三個人跳上岸去。走進飯廳。坐不多時。早見來了一班少年男子。江鏡波一言不發。只眼睜睜的看著他們做作。看到後來。只見那幾對男女竟自並肩携手的走了出去。江鏡波不由得把棹子一拍。口中說道。天下竟有這樣的事情。袁直齋見了。哈哈大笑道。何如。我的說話究竟怎樣。許星彩聽了也道。鏡波兄難得到此。不可不領略一番。我們何妨大家各揀一個。嘗嘗這個滋味呢。江鏡波了。把頭摇了一摇。不肯答應。袁直齋也在旁慫恿道。你然旣到了這個地方。何必還要這般假道學。况且有我們在這裡奉陪。逢塲作戲。也算不得什麽事情。江鏡波聽得袁直齋這般說話。想了一想。便也點頭應允。許星彩就一手拉著江鏡波。一手拉著袁直齊。走過去看那壁上的小影。江鏡波放出眼力。仔仔細細的看了一回。只見那些小影一個個都是水眼出眉。明眸皓齒。雖然有些丰韻。却也揀不出什麽出色的人材。江鏡波揀了多時。覺得這許多的小影都是平平常常的。合不上自己的意。思東邊看了。又到西邊。直看到西邊壁角裡邊。猛然見了一個六寸小影。 
國外新聞 
[東京電車歸官問題]  
　　初七日東京電云東京電車公司不允黑市政局所定之價將該路歸官 
[德國大風雪]  
　　初七日倫敦電云德國近遭大風雪二十四小時之久郵路交通皆因而暫阻 
[英國政黨近舉]  
　　初七日倫敦電云貝菜斯福君現爲樸資茅選舉自由黨候選之員已在該處演說運動指摘海軍各缺點 
[英國財政議案問題]  
　　初七日倫敦電云自由黨各報謂股票市對於預算案之現狀頗存悲觀保守黨各報則謂股票市實無一毫之不便云陸軍部大臣哈爾丹在某俱樂部演說謂上議院駁絕預算案之舉實由藍斯唐君出令貝爾福君吹號挑戰吾人已允與對敵並無他人居間 
[中國使館隨員病故]  
　　初七日柏靈電云栢靈中國使館隨員陳伊甫君（譯音）病故 
[德擬添設領署書記]  
　　初七日柏靈電云德國一千九百零十年預算案内擬在天津領事署添設二等書記一員 
[浚深蘇彝士河之計畫]  
　　初七日柏靈電云據倫敦電稱英國現議將蘇彝士河浚深以便最大之戰艦可以出入 
[台恩里甫島之火山]  
　　初七日栢靈電云哥倫布之台恩里甫島有新火山噴燄甚烈 
 
 
 

Page 27

 
 
   
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
