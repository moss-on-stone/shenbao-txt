# 1895 - 34 - 4907828

 

Page 1

 
 
[募捐小引] [  申報館九頓首拜啓]  
　　奉省諸軍現與倭兵奮力交戰計受傷者不計其數忠義之氣殊屬可嘉本由西國善士及兵船上醫生陸續舁歸　醫治兹以醫藥資不敷行將中止特函請滬上大牧師慕維廉先生出爲勸募其情形已錄入今日本報内惟此欵自應多多益善是以本館願效微勞帮同辦理務祈遠近諸君共切同仇敵愾之心溥施起死回生之力尅日佽助多寡不拘本館當立掣收條一俟集有成數卽交慕維廉先生彚解奉省此非尋常善舉可比切勿遲延觀望盼甚禱甚 
[附送捐册]  
　　　本埠廣益善堂素無恆產常年所行各善舉其經費專賴諸大善信佽助而成然綆短汲深時虞竭蹶茲遵曩例仍以集福捐册托本舘今日　報分送務望各解仁囊以結善緣是所代盼焉 
[再續錄和倭統策]  
　　一曰緩交易以防詭變也倭奴旣以尙詐爲能則我亦不得不以防詐爲事當此嚴寒大雪倭奴之竊踞遼東者必已困不能支或者借和議以息兵因和議以誘我重利得利而兵不罷是我不又以薪濟火耶此亦難保爲必無之事矣奉使者於此則當虚以察其情實以觀其事如内眞有息兵之意則外必有息兵之實或退兵或輟守俟其意誠而據確也而後我之利可施於彼彼之利可收於我則交易之道得也一曰宣才德以攝倭人也古者使才特重春秋之世秦晉齊楚各有名使傳諸史册以爲美談中古之世此風少息及今則尤以使才爲亟夫將士以武戰於野使臣以文戰於朝將才得則可以攻城而略地使才得則可以禦侮而折衝其用異其所以爲國家建殊勲而轉强弱之功則一也中國偃武日久將才以鮮練而少成則今日大局所恃以爲强弱者不能不望於奉使之大臣矣昔曾襲俟因伊犂之事奉使俄帮犯難爭議卒能收復舊土重更條約全使而回至今朝野稱之外人重之今以張星使之賢而副之者則又邵星使也則所以攝倭奴而張　勢者在此行矣一曰示至誠以成和局也和不離戰此常理也故從來議和者每主戰以要和然而事勢有不同卽用法當變通今日者天子旣以覆育爲心拯民水火則奉令者當以能體天心爲重毋以戰要而反僨事毋恃兵强而任猖獗毋見小而貽誤毋言大而受譏示誠心格鬬志使臣之責也一曰堅主意以絶希冀也倭奴之希冀不自今日始矣自琉球兼倂中朝以大度容之而不較故今日遂有高麗之變然使主意早堅措置得宜則彼亦無從嘗試以乘於我也今此更約倭奴必又多方以試我大言以欺我然在彼之嘗試雖多在我之主意必堅若者可從若者可議若者必不可從可從者早從不可從者終不可從主意堅决則嘗試窮而希冀之心亦絶矣一曰權輕重以圖集事也嗚呼戰事如此而議和局尙安望倭奴之不我詐哉然苟可以集事詐術豈在所慮道在明其輕重而權衡之而已然而局外人非敢知也一曰忍小憤以就大謀也器小者易盈亦器小者易僨倭奴之勝我者乘我之備不足也然而彼旣已輕視我華必不能復自量止如乞兒之暴富其虚憍之氣必有流露於容貌辭色之間有令人不能堪者然而見怪不怪其怪自息以柔克剛而剛者敗出身犯難爲國忍羞非古大臣之度乎一曰選賢員以資採訪也昔人有言智者千慮必有一失愚者千慮必有一得則知雖上智不能不備一格以收效於人則賢員宜選也應得才識兼優能知大體者一二人爲參隨之員以備採訪則必能得其力此外則能曉繙譯公法輿地條約之人亦宜選擇致用又所用語言文字或從西洋或從倭奴均未可定惟必須帶有能曉該國方言者一人以便交接倭奴及議論時從旁傳聽彼族中談語再隨帶之人以品行爲第一必須素來信識者否則亦須有的保蓋倭奴善探深恐有人勾通其間傳洩機密可不可防一曰交倭人以察倭情也兵法曰知己知彼百戰百勝昔人專以指用兵我則以爲議和亦不能廢此義今宜於議期之暇以禮文接見彼中宫員人士以便探察該國内虚實及政府命意之所在亦未始非和議之一助惟嫌疑之際則仍以防避爲是一曰决一戰以定勝負也中國非不能戰之國也而今日則受敗於倭奴者盖六誤成之也何謂六誤一誤於中國積習猥鄙苟偷二誤於國家立法重文輕武三誤於老成謀國守備不裕四誤於統帥將領避敵畏死五誤於軍卒兵士訓練不精六誤於船械槍砲缺憾尙多凡此六誤成兹不勝然則非倭奴能勝中國中國自不求勝耳不觀近日宋宮保禦守遼陽之兵乎雖未能大勝倭軍痛加剿克又以軍書阻隔不知彼處情形究屬若何未敢懸决要此一軍尙能抵制長此抵制已足困倭况更有進於此者何多怯爲星使此行誠能化干戈爲玉帛固兩國之幸亦如天之福卽不然倭奴需索過巨實有令我中國萬不能允萬不能從者則毋寗再决一戰以定勝負除習變法裕守敢死勤練彌缺去此六誤以成一勝萬一不敵同是賠割如其勝也則可以收侵地服藩屬驅逆跡張國勢大勝則可以戰東洋搗長崎服倭邦擒倭王全大局震四方此時中國巍乎煥乎中興事業在此一舉矣然而未易言也一曰求自强以圖雪恥也有國者之强弱勝負豈以目前之强弱勝負爲强弱勝負哉要之以數年又豈以數年之强弱勝負爲强弱勝負哉要之以數十年或數百年夫是以中國自强之道可及時以行矣國家以戰不勝而出於和和不勝又將安出戰耶和耶目前俱窮策也計惟有要之以久耳自今日以往上而君國朝廷下而百官士庶人人負疚於今日之敗如失怙恃而膺重疾如蹈湯火而望援拯去錮蔽除積習借西材從西法同心一力臥薪嘗膽數十年之後必有可以自强而雪恥者然而非所逆睹矣 
　　和倭統策三十條篇幅太長因分三日排列報首當屬稿時正張邵二星使甫經啓節今據西友電傳知二星使已回長崎不日可抵滬上是則所策各條俱成虚語然兩國交兵終必歸於和好此時縱未及施行他日或仍堪采擇愼勿笑畫餅之不可以充飢也 
[本館接奉電音]  
　　昨日上午京師飛電傳來上諭二道敬謹譯登○正月十一日奉上諭福潤奏已故知縣遺愛在民請將政續宣付史館一摺已故安徽望江縣知縣王寅淸歴署鳳臺太和霍邱宣城英山壽州等州縣矢志淸勤循聲卓著居官十九年凡有益於國計民生者無不實力推行洵屬政績流傳久而弗替著准其將事實宣付史館立傳以表循良該衙門知道欽此同日奉上諭張煦著來京陛見山西巡撫著胡聘之暫有著理欽此 
[威海失守]  
　　威海警信已譯登十一日報章爾時本館竊以爲元旦及初五日倭人水陸來侵皆已痛加剿洗目下華軍聲勢方盛當不致再有疏虞成者道路傳言未足據以爲實不料昨晚七點二刻本館特派赴天津偵訪軍情 
 
 

Page 2

 
 
之友發來專電係威海失守四字噫其爲我軍之先勝而後敗耶抑倭人之愍不畏死竟敢奪我巖疆耶東望靑齊爲之扼腕其中情節　俟來信續詳 
[善會募捐]  
[中倭戰事靡有已時每一交綏瘡痍滿目蓋以砲火之利遠甚戈矛當夫天驚石破之時肉薄血飛眞覺目不忍覩中國]  
向少隨營醫士受傷丁卒敷治無人西人之好善爲心者見而憫之就營口設一醫院糾約傳教牧師及兵船統帶共得八人置備藥餌糜粥及紥裹所用之布專醫華兵之被藥彈所傷者去歲十二月十五日蓋州之戰傷者更多蓋州距營口八十里之遙十六日破曉時求醫者約數百人或乘車而來或倩人負至或匍匐以行類皆肢體不完血汚狼藉呻吟痛楚慘入心脾醫生一一敷以刀圭不辭勞瘁嗣以來者益衆所需各物漸漸不敷因函致上海教士慕維廉君請廣爲勸募或施藥物或施布匹或施銀錢苟能量力捐輸可交慕君代爲彚解至倭人自殷慈善會以療弁兵故院　例不代醫卽有送來者亦必麾之門外云 
[兹淑景]  
　　蕪湖訪事人云去年海疆多故禁米出洋巿肆生涯大率淸淡然通年會計仍有贏無絀聞新關去年春夏秋冬四結共徵稅銀七十餘萬兩視前年轉多數萬兩常關及牙厘局比較亦無甚短縮蓋新關春夏兩季已徵至四十餘萬兩秋冬雖米巿遏糴而各貨出入仍不减於平時故能駕前年而上之儻非米禁出口則百萬之稅亦可坐收將推爲設關後第一旺年矣厘金因鎭江米巿暢消蕪地商販依舊連檣載運以故内河各卡不致有所明减尙得書陽城上上考也闤闠中各業以錢業爲巨肇蓋蕪地各莊匯票兌收取利向較他埠爲優合巿店　借水行舟比比皆是錢猢猻揣摩迎合機警過人忽而雪上加霜忽而烘雲托月皆先事刺探絶少倒帳之虞故　年獲利如操左券次則土業緣廣土去年滬上價値由漸而漲未聞退縮苟有囤積者獲利如探囊取物若本土則折閱甚多蓋皖北去年收成奇歉兼之價高貨低先昻後跌故業此者幾於無一家不覆轍相尋後雖搭運川土　土雲而土亡羊未足補牢故臘杪横街專門批發之榮昇土莊已經收歇餘亦興味蕭然部議土店每家捐銀三百兩充餉始得開張恐値此土業疲憊時集事必非易易矣此外京廣雜貨綢縀絲茶等業因商務大局平穩均尙微利可得惟略有濃淡淸奇之别耳蓋蕪巿雖以米糧爲大宗而貿易盛衰未必盡出於米惟自秋徂冬因軍務未平民心浮動巿上銀根因而大爲掣肘然苟得天心悔禍使鳥迹獸蹄之處於邊境者悉數殲除則蕪地各商誠有如曉日初升方興未艾也跂予望之○客臘快雪時請陽光大放積雪易融道途無泥濘之苦小本營生者咸笑逐顔開謂天公不啻爲吾儕添一度歲之方元日將曉小雨一陣鴛瓦微鳴俄卽一輪紅日輝映紗窓五色祥雲紛披碧落往來賀歲者一揖道勝常外卽艶稱歲朝風景得未曾有連日惠風和暢淑景宜人緑女紅男結伴嬉春者城隍廟廣肇公所等處尤覺如水如雲美景良辰洵乎一時無兩矣○新年數日賭禁大開牧猪奴終歲拳伏一隅至此咸趾高氣揚眉飛色舞通衢閙巿賭攤櫛比如林各現神通幾於舉市悉化爲迷龍世界無處不骰聲丁丁然銅聲錚錚然呼盧喝雉聲達於門外究竟花骨頭生相貧薄凡嗜賭者忽而高瞻闊步意氣逼人忽而垂頭喪氣呆若木雞精神魂魄幾盡化爲浮雲蒼狗王邑尊恐斯民沈溺者多人日卽高懸厲禁犯者重懲於是賭徒始稍稍歛跡○客臘祀灶日黃昏時緝捕委員李副戎親督線勇在雞窩拿獲賊匪張老六解縣會訊後供認行竊不諱詰其起意糾搶之事矢口不承且亦渺無證據因照積竊例加重懲辦所獲羽黨二名亦分别責押並起獲划船兩艘蓋卽若輩匿迹其中恃爲逋逃淵藪當卽一倂充公羽黨中有一犯自稱認識江湖匪類甚夥願作線人隨時報効邑尊准之隨於初五日出諸囹圄○時値新年外府州縣各官例得乘黃綾裹篆時赴省賀歲蕪湖縣王邑尊南陵縣趙邑尊宣城縣章邑尊當塗縣湯邑尊及皖南鎭任總戎督辦寗國墾務保甲孫太守均於初五日乘招商局江孚輪船赴皖垣叩賀各大憲新禧蕪湖爲輪船碇泊之處迎來送往幾於昕夕不遑○獻歲以來江上疉起颶風銀濤山立故　舶咸收帆遠浦以避其鋒初三夜江口關門洲外有湖北鴉稍船一艘滿載雜貨刺篙江滸被封家姨顚簸抛擲致船底觸石洞穿頃刻人船貨物悉沈没於洪波巨浪中僅存船桅及舵棲浮於水面聞舟子經救生船飛棹援救得免凶占滅頂亦險矣哉○除夕及歲朝等日保甲巡夜各員例許給假度歲今屆雖未舉道憲明諭各員亦自以爲有例可援詎料初一夜長街某字號竟爾失竊事聞於袁觀察大爲不悅立飭縣局通班快捕加緊緝拿期在必獲並飭各員卽於是夜照常會哨逐叚巡邏不得稍有間斷○鈔關稅務廳魏致如大令總辦榷務已屆瓜期袁觀察詳請上游聯差三月内河關林環浦少尹亦將差滿觀察詳請以新關南卡委員兪訒菴少尹接辦所遺南卡遴委何員尙未得有消息也 
[姑胥試事]  
　　姑蘇訪事人云江蘇學政龍大宗師按臨蘇郡於新正初十日午前登岸排齊全副儀仗由胥門繞道至貢院駐節撫藩臬三大憲曁糧道吳觀察蘇州府桐太守總捕同知劉司馬長洲縣王大令元和縣葉大令吳縣凌大令咸詣院謁見劉司馬奉委代辦提調事宜以本署離貢院過遠遂假比鄰珠明寺爲公所宗師以十一日恭逢孝全成皇后忌辰因於十二日謁廟放告十三日考試合屬生經古 
[蘇省官塲紀事]  
　　姑蘇訪事人云正任江蘇藩司鄧小赤方伯交卸漕運總督篆務後仍返薇垣書吏探悉行旌已於初九日抵申遂赴胥門外接官廳預備迎迓○前署江蘇臬司朱竹石廉訪向在上海總辦松滬釐捐總司兹經上憲調回省會綜理牙釐總局新正初十日行抵始蘇卽詣撫轅禀到並禀知本日到局任事○翰林院編修前廣東學政徐太史琪交卸學篆道出蘇州新正初十日舟次胥門外官碼頭印委各員咸循例往謁太史旋乘輿詣各衙拜會暫泊一宵卽鼓棹而去○江蘇候補同知朱芸谷司馬焯公館在閶門内海紅坊巷新正以來忽患哮喘之疾遍謁名醫終難奏效延至初八日傍晚遽爾撤手西歸家人卽投憲轅禀報旋擇於十一日已時大殮 
[薇旌過鎭]  
　　鎭江訪事人云署理漕運總督正任江蘇布政使鄧小赤方伯於去臘交卸漕督篆後由袁浦乘舟赴金陵謁見兩江總督張香帥事畢涓吉新正初七日乘某輪船東下將晚駛抵鎭江先是寳蓋山新兵營弁兵在蒜山一帶站隊迨輪船下椗卽升砲鳴鎗隆隆之聲無殊珠貫俄而鎭江文武印委各員聞信之餘紛紛詣江干恭迓旋登船呈遞手版方伯一一接見互叙寒暄有頃方伯命駕登岸前導有頂馬二員親兵八名戈什哈四名由大街入城至文武各衙答拜直至七點鐘時始回舟次初八日鎭江關道呂觀察在署設盛筵邀方伯讌飲主賓酬酢歡洽逾恒迨鐘鳴三點時始撤席而散隨排導出西門乘某輪船順流而下逕赴申江然後由内河往姑蘇援受藩篆顏行水陸各營勇仍在江干升砲鳴虔 
[大軍北上]  
　　揚州訪事人云兩江督標仁義智各營勇先後馳抵維揚正月初四五日續到忠信兩營小駐一宵卽於初六日黎明全隊循運堤北上所有軍裝等物悉由地方官雇船運送統領爲張春園軍門國林尙有粤省某軍數十營日内亦須由此赴浦也 
[鹺署開徵]  
　　揚州訪事人云兩淮鹽引經前運司江都轉詳請奏明設局收課兹諏吉新正初六日辰時啓徵是日七點鐘後都轉吉服升座四首　官行堂叅禮畢淮南總局委員率各運商至案前呈　課銀白鏹朱提纍然滿目旋由庫廳逐一過平禀請收納入庫時堂下親兵各持器械排列兩旁迨都轉退入後堂屬下文武各官均呈手版禀賀 
[鎭江火警]  
　　鎭江訪事人云不　者已匝月矣風乾日燥易釀火災以故獻歲以來回祿神無曰不枉駕城廂内外幾惴惴然爲之寢饋不安初九晚鐘鳴七下忽聞街中人語聲喧遠近警鑼震耳不絶登高望之但見東南角濃燄于霄幾與曉霞一色訪之知西門橋下琉璃巷對面德記烟館忽然失愼知其事者謂烟館中因煮紫霞膏偶爾疏虞遺火烟榻上一刹那間然著被褥蚊帳旣而延燒板壁火遂上炎是時西南風力 
 
 

Page 3

 
 
跋扈飛揚火借風威鴟張益甚城内外各善堂水龍人役一聞警信立卽舁龍而至汲水狂噴然終苦杯水車薪分毫無補少頃呂觀察彥太守以及各營將弁各叚巡查委員均親到火塲分投彈壓而吳回毒燄依舊亂飛致然及西首大街周廣泰裱畫店此街店鋪密比轟轟烈烈一發難收雖有寳蓋山洋龍竭力澆灌而其勢仍不稍殺後用挖鈎拆斷火路使祝融不得輕越雷池天主堂各處洋龍亦絡繹而至見運河近在咫尺令人分投汲取入而圍澆於是赤焰漸衰約兩點鐘時始得盡熄計燬烟館瓦屋六椽此外被災者爲曹聚興骨角店同泰靴鞋店同興園酒館順和糖坊餘泰和算盤店協興燈籠鋪史大元麻繩店尤盛泰牛肉鋪孫姓住宅約共焚去瓦屋六七十椽左右鋪户或房屋拆毁或門面焚焦倉卒中搬運家貲路爲之塞幸地方官派差勇四面巡綽嚴拿搶火匪徒是以若輩戢影潛蹤無從施其伎俩當火烈具舉時裱畫店毗連之福音教堂因有高墻阻隔未兆焚如然諸教士已飽受虚驚幾如小鹿兒在心頭撞矣某姓男孩年甫十二歲因衣服沾著火油以致滿身皆火孩驚駭之際奔出大門洋龍夫見之急將衣服脱下而孩手足頭面皆已灼傷次晨延醫敷治未識能保全性命否一老嫗年逾古稀耳聾眼花見火已燒至大門急由鄰墻升梯而出慌亂中立足未穩傾仆於地血湧如泉未幾容顔慘變勢且不支行人見之央附近某鋪舁送西國醫院求治見者咸謂其人好行其德實今之隱君子也 
[潤州迎春記]  
　　鎭江訪事　云正月初十日爲乙未年立春令節各官遵例行迎春禮先一日鎭江府彥詠之太守飭丹徒縣王伯　大令備辦春牛芒神牲牢酒醴旋會同兩學廣文及糧捕分府水利廳府經歴府司獄縣丞典史等官朝服朝冠高乘顯轎由府署前排齊儀仗呵殿而行闔署吏人皆帽揷金花身披紅錦前導有乙未年芒神牌淸道旗各一對次則五榖亭五座中懸黃絹上書五榖豐登字樣神像作少年狀靑衣穿鞋隨以萬象回春玻璃燈一堂鼓吹二班淸音一起更以稚子扮演天官賜福漁樵耕讀之類簇擁而前自古樓岡過網兒橋至五條街迤　出南門詣東郊迎春亭各官降輿向太歲前行禮畢迎芒神春牛入城歸途經草巷繞道大巿口至藥師菴西首詣道署各官投職名報春至再赴都統及叅將各轅然後將芒神暫供魁光閣至初十日辰刻又有鞭春之禮殆卽古者出土牛以送寒氣之遺意歟屆時太守復偕各官赴魁光閣行禮再至太歲殿前將太歲供奉畢吏役卽一擁而前將春牛擊碎各取其一以卜一年利巿當鞭春時魁光閣中懸掛各種明燈十色五光輝煌奪目並有乞兒五人扮作春官掛鬚執笏其芒神微鬚藍衣跣足左手揚鞭右手提履春牛則紅身黑肚黑頭角尾耳眼俱白蹄與膝則純黃是日也梅柳爭妍好風送煖璇閨麗質畵閣名媛莫不掠鬢掃眉呼姨挈妹爭先恐後縱目遐觀十里街長但聽吉祥之語千門路闢惟聞歡笑之聲何樂如之於斯爲盛矣 
[船夥受傷]  
　　福州小輪船由大橋下駛往馬尾琯頭一帶隨潮上下載搭士民藉資牟利非一日矣日前有一小輪駛往馬尾正在展輪之際有甲夥從輪旁行過偶不隄防髮辫爲輪盤所曳全數扯落霎時昏倒血湧如注一息菴菴船主聞之飭將甲舁至家中延醫診治閱數日頗有轉機想可保全性命矣 
[漢水笙歌]  
　　漢皋梨園子弟統京伶漢優計約有四五班要皆各擅其長武劇以京班爲最若夫歌喉宛轉神態描摹漢班獨擅其妙漢俗呼京班曰小班子漢班曰大班子蓋曩日蕪湖四喜班初至漢口時其優伶年皆幼小今雖更易壯優日久相沿其名遂不可改南粤北直吳越等處寓公喜聽京腔者多漢班之角色較京優雖不相讓究以土音啁喞遠方初至者未能領會不似京腔之易解也廣東香山各會館於元旦敬紳演戲遊人如蟻傷中設有板凳高出人頭每人出靑蚨二三十翼卽可寓目零星食物水烟瓜子亦可隨意購取每逢名角登塲戲塲之内萬頭攢動勢如潮湧非有力如虎者斷難擠入甚至有先入之人被擠在内欲出不能隨人轉側失履落帽折臂閃腰者時有所聞乘興而來敗興而去戲之無益於此可見 
[漢江錦浪]  
　　漢口訪事人云武漢地居長江上游爲四方之孔道舟車霧集商賈雲屯水陸交衝生涯繁盛行商坐賈例於新正一月内暫休商務自初六日起至燈節止必邀人盤查帳目凡開店之財主帮夥之友人此數日中極形忙碌一歲之計在於春正不得爾也煤自去冬迄今春天氣暢晴間有微雪巿井中作小貿易者尙能沾什一之利不致仰屋吁嗟卽鋪中收帳之人跋涉城鄉亦無張蓋著屐之苦客歲各行生意雖不如昔然亦幸保平安今歲開市例在二月初旬目下所交易者惟油坊及零星各店蓋南北各貨必二月中方可達漢目下卽早開巿亦無益也至米糧煤炭爲日用所必需大約在燈節前卽開紅盤紅茶行銷粤東閩浙等處正初卽有茶商附船來此其江皖一帶茶商則約須月杪月初始至云 
[白門餘話]  
　　金陵訪事人云去歲之杪寒風料峭滴水成冰沿途滑芴如油苦難著足二十四日上午有四人舁一藍呢大轎路過某處前二人立足不穩滑倒於途後二人相繼而顚轎遂横仆轎中晶頂花翎之某顯宦竟至辱在泥塗忿怒交加滿口忘八狗賊拖泥帶水仍坐輿中舁者雖疼痛難堪然亦無可如何仍舁之而去○聚寳門外掃竹巷人謝某盪舟爲業昔年曾抱鼓盆之戚邇者續娶劉氏女年方十九姿致可人日前有番佛五尊交氏收掌越日取用已失其一以致互相爭閙大占反目之爻　　口難分私向鄰舍假一枚以足其數謝騐非原物致更疑猜詬詈之餘繼以毆辱氏憤甚當晚私購阿芙蓉膏吞服次日謝察知其事徧求方法解救無靈至午始延徐聞韶善士往救則勢已垂危矣死後母家興師問罪旋經人出爲排解許以作佛事三日厚備及棺殮之始得寢事 
[金閶小志]  
　　姑蘇訪事人云邇來每有年甫弱冠之小流氓結隊成羣横行不法某日午後桃花塢中巿有小流氓十餘輩不知何故向某鋪滋擾始而唇鎗舌劍繼竟各奮老拳正在旗鼓相當適北路武總巡陳都閫巡查至此見而大怒喝令差勇拘拿當塲獲住九名解回局中訊究各責二百板荷以巨枷著地甲押發犯事地方示衆限一月開釋○蘇州賭風向稱極盛雖經地方官嚴行禁止無如若輩視爲利藪以故禁者自禁犯者自犯明目張膽顧忌全無自入新年犯者尤盛日來總捕總巡等官訪得養育巷汪姓家西美巷王姓家大井卷熊姓家護龍街孫姓家或牌九或搖攤呼么喝六之聲昕宵不絶少年子弟入其彀中一轉瞬間卽可傾家蕩產遂密飭差勇微服而往拿獲賭徒數名訊責之餘以校梏其頸發往各閙市處游行想經此雷厲風行各賭棍自當稍知歛迹矣 
[潯江春色]  
　　九江訪事人云新正初五日爲周德泉鎭軍壽辰關道以次文武各官咸往拜祝○九江關道誠果泉觀察躬赴金陵謁見張制軍叩賀年禧初六日附江永輪船東下○署理九江府事兼湖口厘局崔蘭嶼太守公事紛繁於小除日赴局部署一切大除日回署○初四日長江水師湖口中營游擊王吉階游戎乘長龍師船到潯叩賀鎭道府年禧旋於初六日遄返○初三日爲九江鎭標後營游擊傅春海游戎懸弧令旦各官咸往拜祝○兪子新明府官圻署彭澤縣篆務以倭氛不靖特辦團防保甲以衛閭閻○辦理景德鎭御窑廠王建亭明府懋漳於新歲來潯叩賀道鎭府年禧暫寓招商局内○姑塘關委員彭麟甫金子明兩少尹於初五日來郡叩賀道鎭府年禧暫寓春和客棧○初七日爲九江府經廳黃藻濵叅軍生辰各官咸注祝嘏○德安縣官民不能相安府尊委某員前往察訪○德化縣李翼亭明府接到溜單悉馮宮保子材親率大軍征剿倭宼定於十二日至十六日過潯遂示禁元宵佳節迎賽龍燈 
[梨花冶春詞]  
　　寗波訪事人云立春前一日寗波府　甘卿太守豫飭鄞縣備辦春牛芒　牲牢酒醴旋率四僚屬由府署排齊儀　　 
 
 

Page 4

 
 
出東門至大教場先農壇向太歲行一跪三叩首禮禮畢而回及交初十日已時復至先農壇迎之入城至大巷弄一字老田頭太守手執絲鞭行打春禮然後赴太歲殿將太歲供奉及回則觀者已一擁而前將春牛紛紛擊碎矣○寗波東鄉某姓孀婦傭於城内某醫家醫見其腹中膨脝辭之使返旋至新街汪姓家服事老嫗嫗年老懵懂舉家人亦不知其將次臨盆延至夜分婦腹痛呻吟問其故猶佯稱身體不安繼聞其聲息有異審視之始悟其爲欲產急舁出門外招其子女到來未及到而婦已產下一孩不片刻孩殭而婦亦死子女聞信奔至藉屍索詐謂爲身死不明汪巽懦性成倩孔方兄出爲和事子女始無異言此去年嘉平月二十五日事也 
[示期府試]  
　　上海縣黃大令接奉府憲行知准於正月二十二日考試所屬各縣文童因特出紅示黏貼頭門仰合邑與考文童先期赴郡城准於二十日齊集聽候府憲分場考試 
[滬城雜志]  
　　前晚爲團練會哨之期各董赴縣請示黃大令諭飭於開篆後二十一日會哨○縣丞呂二尹主簿林少尹查知本城各流氓自設改過所後往往懼罹法網皆相約潛匿租界中並在虹口及新閘地方設檯聚賭是以會銜申請上海縣移請英法兩讞員會同拿辦想黃大令當核准施行也○江海關道劉康侯觀察面諭縣丞呂二尹略謂改過所籌欵維艱經費宜從省儉所收人犯皆非安分之徒昕夕稽查務須嚴謹本道當飭派員弁到所查察以觀各役之勸惰若何二尹唯唯而退匪於前日遷進所中以昭愼重○昨日上海縣水利廳林珍虞少尹乘官舫赴蘇州叩賀各大憲年禧 
[美界捕房紀事]  
　　前日下午甲乙二粤○在天潼路口角馴致兇毆甲突拾石塊擲之適中乙首傷厥鼻血若泉流適某號巡街捕到來甲遂乘間遁去捕乃將乙送至捕房捕頭命轉送同仁醫院求治○昨晨小車夫某甲裝木料至百老匯路二百零四號巡街華捕見其形跡可疑拘入捕房捕頭命押候查明核奪○前晚十一下鐘時第八號西探行至崑山路見車夫某甲彳亍途中忽然奔避心焉異之窮追而獲搜其身畔得當票二紙詢之甲甲言在某西人處當車夫並不犯事西探詢之確乃將甲釋去當票尙須帶回查核也 
[二謝册捐]  
　　敬啓者敝堂常年施醫給藥經費浩繁蒙申報館代送咸有一德一文愿捐册諸善士見册樂美界捕房紀事業經登報叩謝兹於初九至十一三日又蒙各埠善士爭先助到大小洋一百廿七元銅洋九元源源接濟助肘後之陽春善善交孚積眼前之功德先後拜領感謝莫名當篆鎭宅靈符並四十八孝圖詩敬祝諸善士永保平安請登報章藉告後之君子聞風興起云上海六馬路仁濟善堂董事施善昌等謹啓 
[新春施惠]  
　　月令孟春行慶施惠新年納福特沛慈祥今接無名氏善士助來施粥銀十兩又小孩　歲錢助施藥洋二元林寳善善士助施粥洋二十元醫藥洋二十元育嬰洋二十元善緣合璧德與春新福劵同符吉邀天相爇香拜領頂祝莫名請登報章敬鳴謝悃上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　棍徒劉棋卽劉殿臣冐稱職官騙取趙炳生之狐皮袍質錢而逸昨日包　秦少卿　　　　　　　　　　　　　　　　　　　　　　之下劉供稱職員係江陰人保有知府職銜文憑俱在金陵某大員處至趙之狐皮袍並非騙取蓋當購買時任榮卿曾經允　代付洋　　十　不料任並未付去且在公祖處供出借給職員洋三百圓其實並無此事通剌商諸蕯副領事謂假冐官員一案例應送縣核辦現　　　　　之事料理如何蕯君曰諾劉供稱容措還當本可也通刺頷之判令押繳當本洋銀二十四圓○四百五十五號華捕解送王氏至案禀稱　　　　波誘潘朱氏來滬意圖售入花烟館　朱氏不願正在爭閙時適經小的所見是以解送前來請老爺訊究通刺令一倂押候過堂覆訊○包　　雲卿稟稱前日有朱四者被尙仁里某倡院龜奴張阿和剥去皮馬褂經小的查明將張龜解案請訊朱訴稱前小的行經倡院門首張龜等　　的入内硬令開果盤小的不允張龜等卽逞强剥去小的皮馬褂現在惟乞老爺懲辦張龜供稱小的在倡院燒蕩朱大少來家自將皮馬褂　下並無人與之爲難不料朱大少卽出外喚捕通刺著一併斥釋○包探黃四福禀稱去歲倡婦姚寳仙向狎客沈培德索取夜度資沈已經付訖不允再付姚倡卽令院中龜奴將沈所穿靑種羊馬褂剥去茲由小的拘獲倡奴方浦氏送請老爺訊判沈訴稱小的在某洋莊司報關之事去年有友强令小的喚姚倡侍酒計共五次已將洋銀付楚不料小除夕又向小的索資旋竟將小的所穿馬褂剥去小的係生意中人體面攸關叩求懲辦方浦氏供稱小婦人雖在寳仙小姐處傭工其實此事與小婦人無涉通刺亦從寛斥釋○包探張阿五禀稱章金豐在洋人專臣　當管事之役曾私改洋人帳目經洋人察出投報捕房兹由小的拘送案下洋人中訴情由章供稱小的私改帳目自知不合現在惟乞老爺格外矜全通刺判令交張探帶回捕房管押兩月○某包探解許財安至案禀稱此人在洋人柯温處做工竊取對時表上金練一條經洋人投報捕房是以查吊原贓解案請究通刺著押候禮拜三再訊○包探何瑞福禀稱陸金榮攫取伊姊夫任葉生之銀水烟袋一支質錢使用兹由小的查獲人贓送案請究任訴稱陸係小的之妻弟屢次貸錢小的從無不允前日忽來家攫取銀水烟袋以致拘案所有質本小的情願照償可　　老爺免辦陸俯首無詞通刺從寛斥釋○二百十二號華捕解深夜途中調戲婦女之王阿榮時阿珍陳阿金請究顧王氏顧周氏投案申　　王等俱俯首認過通刺判令王管押一禮拜○一百六十八號華捕解馬夫王子香至案禀稱王驅車太疾以致撞傷傅子榮之足踝小的見之　解請究傅訴稱小的受傷後卽至某醫院求醫據言約一禮拜可痊通刺判罰王洋銀五圓一半充公以一半給傅爲養傷費○捕房傅違章之源茂錦泰興陳恊成何本源記張順興省奇閣義興祥廣恒豐等酒肆烟館共九家請爲判斷通刺著各罰洋銀二圓 
[法界捕房紀事]  
　　寍波人名德興者不知其姓在四馬路某馬車行供執鞭之役其妹年甫及笄許定同鄉人某甲去年除夕忽然失去偵騎　出音信沓然前日有親串行見女在洋涇浜某果盒店樓上某龜所設花烟館内賣倡因告知德興向某龜根究始知被興聖街某鴇誘來以其不善逢迎得帶擋洋銀若干圓調至此處德興忿甚投訴捕房捕頭遣包探查明再核○有某甲者自稱在英包探某乙處當夥役前日偶經新北門外護城河見有一車夫持縐紗風帽向某押鋪質錢論價不諧又往别鋪押得錢三百文遂尾隨其後向之根究行至捕房門首車夫以甲拆梢訛詐扭入捕房捕頭遣包探查問旋經覆稱英探名下並無此夥車夫寓在西新橋第四十三號房屋風帽拾自新閘路上問之押鋪云實有其事捕頭爰令押候核辦○有數船夫裝運栗炭至某處交卸旋肩荷一簍沿途喚賣巡街西捕見之拘入捕房捕頭令禁押片時卽行釋出炭則存在捕房充公○某包探夥役在大通輪船上巡緝見有偷兒乘間竊取鞋子一雙當塲拘獲人贓解送捕房失主以急於動身不暇投訴捕頭令押候解送公堂究辦 
 
 
