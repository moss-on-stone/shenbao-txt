# 1896 - 370 - 4908484

 

Page 1

 
 
[校宋本黄帝内經靈樞王氷註告成] [  圖書集成局代啓]  
　　内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉敕校正全部倩本局新字排　用以潔白連泗裝訂六本碼洋一元存上海棋盤街文瑞樓蘇州閶門綠蔭堂書坊出售 
[重印明季稗史告成] [  圖書集成局啓]  
　　明季稗史一書分子目一十有六曰烈皇小識曰聖安本紀曰行在陽秋曰嘉定屠城紀略曰幸存錄曰幸存續錄曰求野錄曰也是錄曰江南聞見錄曰粤游紀聞曰賜姓始末曰兩廣紀略曰東明聞見錄曰青燐屑曰吳耿尚孔四王合傳曰揚州十日紀大抵雜紀前明末造佚事體例雖近乎任史要皆得諸目擊非同耳食之談披閱再三實足與正史相印證本局前曾覔得舊本用活字板印行寰海流傳爭先購置茲復印以雪白連史紙校讐裝釘精益求精每部六冊碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[論本報所紀刑人於市事]  
　　客或問於執筆人曰昨閱本月廿一日申報紀刑人於市一則知前歲吳妙林毆斃阮阿狗案内之帮凶從犯吳桂華馬阿二已由上海縣黄大令接奉釘封憲札遵卽會同城守汛李千戎於二十日午刻親押二犯至南門外教塲内絞决訖該處雖係提標右營教塲而偪近市廛民居稠密想行刑時聚而觀者必如堵墻所謂刑人於市良非虛語第思阮阿狗雖遭慘斃而正犯吳妙林業於定案後先行斬决例以俗語所謂一命抵一命者則阮阿狗之寃已伸阮阿狗之命已抵似吳桂華馬阿二兩犯可從末减而何以仍皆環首於市曹也執筆人曰二犯之罪當絞按之於例本所應得顧前此宋與吳妙林一同正法者或係上憲哀矜之意罪疑惟輕遲遲未决至此次秋審臬憲擬入情實嗣奉明文准子勾决則以知凶惡如二犯固無所逃於天地之間也抑又思之如二犯者在他處帮凶或猶可以援减而在上海犯案則固斷斷不容輕减焉何則吳桂華馬阿二等皆滬上之流氓也其藐法行凶同惡相濟與吳妙林初無彼此之分特以吳姓林係此案之奸夫因拐誘阮張氏致將阮阿狗毆斃而又埋屍滅迹其事皆由吳妙林起意故以案情而論其罪有輕重之别耳然子亦思滬上之流氓其惡固何所不至其犯罪到案反覆審勘而至定罪者不過千百人中之一二又何可稍涉輕縱而不懲一以儆百哉試觀近時報端所紀滬上流氓之案幾於無日無之若輩率皆無業游民始則三五成羣以茶酒烟賭相徵逐至於愈聚愈衆其黨類以數千計人衆則膽愈大勢愈張遇事生風魚肉良懦其事之小者如調戲行路婦女之類往往一鬧而散莫得主名卽使差役用命拿捉到官苟非人命重情則法律所窮地方官亦辦之不勝辦而若輩一經官法釋出後更怙惡不悛以爲官亦無如我何租界如此何論租界之外更何論遠鄉僻壤此除暴安良者所以執法宜嚴也卽如此案吳妙林與阮阿狗之妻阮張氏有姦苟非習於下流有吳桂華等助其惡而壯其膽則雖與玩張氏戀姦情密極之相約私奔何遽敢將阮阿狗攅毆致斃又埋其屍以滅迹哉吳桂華等以人命爲兒戲而相助妙林安知其不亦犯姦拐情事而爲妙林之所爲且安知妙林之助人不亦如吳桂華等愍不畏死易地皆然惡貫滿盈乃於此案之破難逃法網此外之倖免刑戮而致勞冥誅者豈少也哉且滬上之患流氓不自今日始也憶昔咸豐三年紅頭之變彼小鏡子者特一無賴之尤耳除惡未盡支蔓難圖遂至戕官據城與金陵粤匪相響應厥後勞師糜餉曠日持久而始奏克復之功迹其亂黨之多則皆客路會匪與本地流氓互相勾結遂肇此禍星星之火可以燎原涓涓不塞將成江河後之治滬者可不援爲前車之鑒耶吳妙林之案去今曾無幾時而此案之後類此者又屢有所聞或則要犯在逃未獲或則不知凶手姓名或并不知死者姓氏悠悠歲月銜恨黄泉豈官法之未密乎抑浪氓之術更狡而計更周乎要之如吳桂華馬阿二二人者以帮凶之從犯而猶難稽刑戮則自今以後荼坊酒肆瓜架豆棚父老閒談以之動色相戒俾若輩聞之或知惜生畏法而命案亦庶幾日少乎客聞斯斯首肯者再遂次問答之語如右 
[諭旨恭錄]  
　　十月十三日奉上諭王文韶奏永定河漫口大工合龍一摺本年六月間永定河北中汛漫口奪溜北六工相繼漫溢漸成旱口經王文韶派委降調道員吳廷斌等督同員弁挑挖引河築壩進占晝夜搶辦於本月初九日合龍全河順軌辦理尙爲妥速在事出力各員自應量予奬叙降調直隷大順廣道吳廷斌著開復降三級調用處分并原銜翎枝仍以道員留於直隷補用免繳捐復銀兩二品銜候補道晏振恪著賞給二品封典候補道王仁寳著賞加二品銜永定河道陳慶滋河防局道員竇延馨石景山同知張恩霨均著開復革職留任處分河防局道員張蓮芬下北岸通判蔣廷皋北六工霸州州判陳麗生均著開復摘頂處分革職留工之知州銜候補知縣南岸二工良鄉縣縣丞調署北中汛武清縣縣丞支兆熊著開復原官銜翎仍留原省補用餘著照所議辦理該部知道欽此同日奉硃筆陳秉和轉補翰林院侍讀吳樹梅補授翰林院侍講欽此十四日奉上諭御史胡孚宸奏南城指揮劉景韶于燈作李郊勤等各案均有勒索銀兩情事該城御史訪知撤任該指揮尤復希冀彌縫等語著該城御史查明叅奏欽此 
[京師火警]  
　　京師訪事友來函云崇文門外鍋圈胡同烟行經紀郭某家於初七晚魚吏三躍僕婦手持紙燈如厠偶不小心被祝融氏延燒房屋七八間一時火光燭天警鉦四出經水龍水車陸續爲之澆救得以撲滅時雖夜分幸其主人均有紫霞膏癖正在呼吸成雲之際故未傷人又十二日辰已之交禁城西華門外北長街某烟酒鋪失愼勢甚燎原該處與南北海僅隔一牆時值皇太后萬壽花衣期内南海演劇皇太后皇上方入座觀劇忽傳警信立刻停演懿駕聖駕皆登臨高阜向外眺望霎時水會雲集内城者先到外城者亦次第瑚來鑼鼓亂鳴人聲鼎沸西華門外車馬行人之擁擠幾無駐足之地幸係白晝水會水夫施力較易某會以洋龍放入北海池中汲取池水水旣不竭龍亦靈便吸取噴射如疋練經天銀河倒瀉諸水龍一齊奮力救護回祿神不得逞威只焚燬該烟酒鋪一家比鄰皆未延及至午後未初始烟消火滅諸會亦鳴鑼整隊緩緩而歸是日外城水會十數家惟後添之北城三善水會先到維時火勢正熾一内侍奔出傳言皇太后在高處觀望距此不遠命諸水夫小心將事又問該會百事董士爲誰答以玉某内侍向該會索取王名而去 
[玉京瑶簡]  
　　京師訪事友來函云頤和園十七孔橋迤西之龍王廟皇太后乘船遊湖爲翠華必經之路有時在該廟少坐更衣或用花點故廟内陳設整齊曾派内監常川守值邇聞廟中失去金臉盆一個白玉花盃兩個刻奉懿諭看守之太監三名並園户十二名均交愼刑司嚴刑審訊庶得水落石出云○洋藥之稅自歸英商包徵以來 
 
 

Page 2

 
 
不聞有漏稅之弊土藥仍按舊章歸各省關另欵輸徵現在崇文門整頓土稅嚴飭各海巡詳加察訪如有偷漏拿獲罰懲有某海巡訪悉興隆街西頭崇禎觀胡同吳某有私販土事初九日下午帶領各巡丁突至其家起獲土藥一萬數千兩當將吳某鎖解崇文門稅務司交委員嚴鞫私販次數照章按二十倍罰賠並將所取土藥變價充公以儆效尤云○玉崑嵐被罪在逃其弟身寄刑部爲質前己籍其黄城根住宅家産所開之玉豐槓房入官已列前報兹於十月初七日午前突有步軍統領衙門官弁會同巡捕南營不河汛守備添派弁兵將前門外打磨廠某黄酒鋪查封旋又至北孝順胡同連盛和綢縀莊門首弁兵圑圑圍住官帶數人入内禁絶人蹤不放出入經兩點鐘之久官弁始出率諸弁兵而去一時傳者僉謂某黄酒鋪亦係玉開設綢縀莊乃玉與旁人合夥故黄酒鋪封錮而綢縀莊幸免又傳謂玉犯罪甚大早有密諭各直省督撫如有拿獲玉某者就地正法玉所犯何罪傳說不一究竟不得詳確云○明年爲丁酉拔貢之歲文宗考期赶辦提前大宛二縣之考前曾示諭定於冬月十二白兹復於通衢補帖示條改於十月二十二日考試○崇文門内東單牌樓迤北路旁有支搭板棚一所以賣燒餅掌櫃爲某甲夥某乙甲以小本營生日事蠅頭久之而小有積蓄十月初間已日上三竿門尙未啓隣人疑而窺探則雙門緊閉闃其無人集衆鄰而撬開門户則見血漬遍地甲已戕死棚内乙已席捲而逃急報於官次日相騐騐畢殮甲屍停於棚内飭役四處搜捕在逃之某乙不知能弋獲否○十月十二日禁城西華門外失愼傳言步軍統領正堂榮協揆面奉懿旨轉諭内外城水會紳士令水龍穿禁城西偏而行以期捷速故外城諸會咸進賜長安門出内西華門後門外水會則進神武門出西華門惟進門時每會必留名片一紙交值班收下以便回話步軍統領堂憲云 
[巴山夜雨]  
　　重慶訪事人云渝城新設官錢鈔票局在過街樓地方賃得房屋一所爲局中辦事之處擇十月初六日開支江北廳劉仁齋司馬巴縣國子建大令是日均在局應酬以昭鄭重也○雲陽縣屬上崖寺山九月間忽然坍塌梗塞江中舟行者幾訝水中有骨不能容與自如貨船載重尤不能上駛須在彼起卸貨物由陸路運至上游似此周折商旅咸以爲不便渝萬兩處商號擬籌欵開挖以利行駛惟所費　巨未知能集腋成救以成美舉否○前川東道張譪卿觀察在任病故靈輀尙停道署中現其介弟由湖北來渝擬運柩回安徽梓里先將署中雜物搬出以便署任賴觀察遷入也○有著名流娼名荷花者住居打鐵街逐臭之夫趨之若鳬荷花不能顧名思義自矢清高取精用宏不擇良莠以致淺斟低唱之時每有叱燕嗔鶯之事邑生蔡某等以其有害地方禀諸有司請爲驅逐不意官符未下而禍事又滋有某者於某日晚三更後方由妓處偎紅倚翠興盡而回甫出門卽有甲乙兩人於黑暗中突出吹滅其燈扭倒於地猛戳數下兩膀間均受傷某旣不辨爲何人亦未能立時獲住任其遠颺而去說者謂某非與人有讐必不下此毒手二 
[沙渚寒濤]  
　　據訪事人云沙市未開埠之先輪船例不能裝卸客貨故停泊馬頭爲時甚暫上下搭客往往守候江干恐致緩不濟急常裹行囊就招商太古怡和洋棚駐候屋狹人衆皆蜷伏蝟縮局促不堪以是人不稱便今關已開輪船至此理應候關查貨故停泊必踰兩時許然後開行洋棚懸牌時又必俟接到電報方寫定於某日開往某處搭客皆可從容料理應時而來不必恐後爭先久勞盼望行脚四方者咸頌便利不置○招商局在關署左首所購之基地攻木摶埴大加興築築登削馮風雨不輟現已建樑樹柱四圍墻垣亦大致皆具祗俟堊粉塗丹而已聞營造畢卽將漢口之塘角躉船移放此處果爾則不特便於起卸貨物而搭客往來亦不至如坐駁船每受風雨之淋漓矣二 
[漢水霜鱗]  
　　湖北訪事人云前者鄂督張香濤制軍在省創設武備學堂及一切章程並登於報兹將日前續出示諭復錄於後其示曰爲曉諭事照得本部堂創設武備學堂業經出示招考學生兹計陸續報名投考爲數已及四千足見有志干城者實不乏人然亦難保無意存濫竽希圖膏奬者查武備學生每日講堂操習功課必須歴四時之久方有進益似此心力俱勞非負質聰明身材壯健者不能與選亦無暇兼營他業今本部堂期望極切專選已有功名之人或世家子弟向多聞見之人入學爲其受業較易仕進較速庶早日收得人之效初創規模未廣定額祗百二十名則取擇尤不得不嚴除原日報名之文童武童武監軍功功牌頂戴若干名本爲初次告示所未及現惟以本人未有功名又非祖父胞伯叔胞兄確登仕版之人均毋庸給卷考試其年在四十以外之人斷不能任此勞苦亦無庸給卷考試外其餘舉人五貢廪增附生應飭取武昌漢陽兩府縣學考官或在省書院監院切結籍隷他省者投具在鄂同鄉官印結候補候選各員呈騐官照或各大憲委札等項監生呈騐監照無論何項人員均開三代履歴呈案緣學堂爲國教育人才今日學生之履歴卽他日之出身倘經假冐頂替諸弊定干究辦又諸生有本肄業兩湖書院等處者如有志武備洵堪嘉許惟旣肄業武備卽不能兼應他院之課致誤武備功課應將書院課名開除仰報名各員生卽赴營務處詳細呈報以便擇期考試毋負本部堂愼重人才之至意合行出示曉諭爲此示仰各員生等一體知悉其各懍遵勿違特示○鄂元與鷹洋本無軒輊之分而市中錢儈往往貶抑鄂元其價較低致令不能暢行市面前經湖北候補府彭太守覺先據實禀明後兹復飭委保甲總局黄鐵生太守　諭武漢錢業通用鄂元並將價自與鷹洋價歸一律不識錢業中能遵行不悖否○鄂省於今歲輪應大校長江水帥漢陽鎭周鎭軍先期赴巴河簰州等處閱操以期訓練有方俾他日上憲簡閱車徒得邀如熊如羆之譽昨已閱畢旋省上院銷差矣○鄂省創設吏治課原爲鼓勵人材起見每屆課期向在江漢書院扃試以期杜絶弊端詎料弊隨法生而在院諸生多有以槍手自居者頂替傳遞所在不免現省憲漸悉其情故此次撫憲課期移在山前吳公祠内諸生有負文譽而願爲人捉刀者不免向隅興歎矣○武漢爲往來孔道匪徒游勇出没無時鄂臬惲廉訪深恐爲害地方爰以文告一通張示通衢云爲出示嚴禁事案據保甲總局黄守漢鎭緝捕局傅守會禀武漢一帶水陸交衢人烟稠密游勇匪類實繁有徒各碼頭偏僻處所畸零小户棚户並大小客棧飯店烟館均易藏奸請示嚴行查禁等情據此查各路遣撤游勇往往逗遛武漢勾結往來暗通消息迭經拿獲會匪首要及用迷藥拐人朋聚賭博造作僞銀沿街搶奪黑夜行竊等情不一而足若不實力清查嚴杜窩匪無以戢奸宄而靖地方除批保甲緝捕局會同地方文武印委各員嚴飭查拿外合行出示查禁爲此示仰大小客棧飯店居民人等一體知悉現值清查保甲嚴緝匪徒所有賭博烟館一律嚴禁大小客棧飯店並畸零小户棚户如遇形跡可疑之人不許容留自示之後倘敢不遵一經查出或被告發如係容留游勇會匪教匪及各項痞徒無論人數多寡按犯人罪名輕重分别治罪其房屋若係己業立卽查封充公倘係租賃房主知情容隱不卽首告者亦查封充公訊明實係失於覺察與賃户一併嚴究鄰佑不舉前後左右五家一並連坐决不寛貸如能查出可疑情形准其赴局密報拿獲訊明確係要匪者從重給賞爾等亦不得藉此挾誣致干查究其各凛遵勿違特示 
[甌試再誌]  
　　徐又宗之按甌郡也兩綴報端矣初四日提覆瑞安題伐氷之家玉環題畜馬乘各作後二比初五日選後頭塲初六日提覆永嘉題墻下以桑惟泰順獨不懸牌提覆隨先先出圖初七日選拔二塲并出長案另懸一牌開列七學不列等坐號計五十七名大概策不滿三百字者居多又免錄科某甲一名補錄覆生經古題朋盍簪解孟侯解覆算學題測地繪圖說賦得周尺得周字覆古學題文丞相卓侍郎祠堂記東甌懷古七律不拘韻不拘首數須將所詠之人與事註出初八日大覆初九晨發落隨發台州起馬牌下午拜客初九三更起馬新舊兩太尊及文武員弁均赴碼頭恭送如儀○樂邑生員虞紹堯歲科兩度連考四次二等第一本科亦覆如是絶無升降○本屆永嘉正塲聞有飛卷之弊從西畔矮廊墻竇遞入塲内係由某童爲之接遞風聞獲售者不少傳遞某亦在入泮之列○永邑上鄉某甲妄圖倖進鑽謀内路致被拐騙斷定英蚨七百翼連提覆文皆從内出先　　　齊備交乙加蓋蠟印封固存莊以便揭榜時向莊收取甲信爲眞約次日未刻在飛霞觀曙會屆期甲 
 
 

Page 3

 
 
携洋往果有候者然苦於耳目衆多只得轉造某烟館内室正估看洋銀封點未完適一人闖入乙慌將封完之二百元納諸袖中餘令甲速藏人去乙出所袖以還甲如數封好同送某莊存儲不料案發杳無效騐赶將洋討回解視則所袖兩包均屬贋鼎始悟被騙　　　　　　　　　　 
[甌宦鴻泥]  
　　新任温州府王雪廬太尊琛初六接印後隨遷入署十四日招考代書十五日行香十六日詣育嬰堂點騄散放十七日盤查倉厫十八日放告聞王太守係河南人壬戍翰林廉介自持純是書生本色得此良二千石誠甌民之福也○前署府舒端甫太尊大章交卸後連瀛眷於十五晨附招商局普濟輪船由滬晉省○管帶新寳順小火輪布兼山都戎因巡洋便道於十一日進甌江口擬送舒太守晉省因太守已趁商輪十四晨仍展輪出口云○温處道宗湘文觀察因郡城屢有種火之匪現屆冬防嚴緊飭派分府各委員分叚梭巡并撥親兵勇丁捕快多名每晚到局掛號達旦又赴局銷號城内街巷栅門定於二更關鎖每地保看令添雇副役三人帮守栅門以便啓閉擊柝之聲沿途相接更闌人靜之餘民間賴以安枕冬防章程周密如此可見觀察之留心民事無微不至○十三申刻普濟到埠碼頭上燃放鞭爆纍纍如貫珠迨烟消聲寂詢知寓海坦山之某西人在上洋初娶新娘子乘輪而來各西人均預出恭迓新人上岸隨坐藍呢小轎擡進公館沿途人山人海殊形熱閙 
[三竺梵聲]  
　　杭州采訪友人云省垣自設冬防夜巡嚴密𣝔聲閣閣遠近相聞署臬司鄭亷訪時或出外巡緝各分巡及冬防諸委　　於二鼓前出巡天明始返街巷各栅嚴緊異常夜行者苟無燈籠必被栅夫盤詰妙手空空之輩至此皆会無所施閭閻遂得以高枕而臥矣○杭省五方雜處良莠不齊現方開埠通商行旅往來日形繁盛保甲提調沈太守飭各叚分巡員弁查察菴觀寺院不准容留外人烟館限每夜二砲前息燈隨時嚴密拙查按照門牌所開東夥幾人外倘有他人住宿其中立將館門封閉客寓及過塘行均須的實店鋪及有身家之人擔保方准留人并令設立循環簿間日一換防弊之法可謂嚴矣○上月某日杭州府林迪臣太守課試東城講舍於正課之外另出四題名之曰加課題爲浙省積榖說兩浙鹽政利弊論清理街道議杭城救火策無論舉貢生監是否在院肄業者皆可自備課卷限五日呈繳隨親加評閱取錄内課九名第一名奬洋銀十圓二名至五名各奬四圓六名至九名各奬二圓外課十二名各奬一圓附課十四名前五名各奬一圓榜後附黏紅諭云此次加課所取内課外課及附課前五名各卷均留存署中以便查閱採擇准該考生等於出榜後三日内赴本署禮房處抄閱批語可也兹將内課諸君姓氏照錄左方江杰邵孝義程克振汪熙佘本立徐之生吳維馨齊一變宣桂煜○本月十六日爲杭州三書院望課之期敷文已於前月預行課試兹又預考下月望課由吳左泉山長命題生員脩身也合下二節賦得人饒笑語豐年樂得豐字童生曰九經句下賦得日滿東窓煖似春得春字崇文因連翀叔山長寄寓維揚課卷由信局轉寄往返需時是以本月兼行下月望課生員題好善優於天下至皆將輕千里而來賦得玉衡指孟冬得星字童題歲十一月詩題同紫陽王同伯山長二課並舉生員題孟子曰道在邇而求諸遠全章賦得謙卦六爻皆吉得謙字童生題曠安宅詩題同 
[舒城紅葉]  
　　安慶采訪友人云福少農中丞疉次奏請終養奉旨允准皖城各善局紳士公置德政匾於本月初十日衣冠送往高掛大堂其文曰儀範百僚中丞謙讓再三然後收受○升任浙江臬司丁潛生廉訪起節赴杭黎庶之設香案以送行旌者多至千數百起廉訪僅備錢二十千文給之端坐輿中拱手向衆曰煩諸位收受愧我囊空無以致謝也黎庶聞之一哄而散○敬敷書院每月定期初二日官課本月輪應道署課期前任丁廉訪已升授浙江臬司新任道李觀察廷簫甫於本月初六日接任至十二日卽補行課試是日黎明親詣試院扃門開課試題爲或學而知之或困而知之及其知之一也賦得月上忽看梅影出得梅字三 
[滕王閣題壁記]  
　　江西訪事人云正任廣信府裕山太守額勒經額上年調署臨江府篆務屈計年餘瓜期已屆前月奉大憲牌示飭回廣信府本任啓行有日太守忽然逝世大憲爰飭候補府李余曾太守宗言署理廣信府事務按李太守係沈文肅公之外孫文肅昔年一麾出守實任廣信政聲卓越發軔於斯文肅夫人爲林文忠之女清才淑德爲女中之豪傑讀其請兵一書義膽忠肝非鬚眉男子所能及論者每謂文肅之宏勳美政亦半得内助之力至今廟貌巍峨夫婦並祀此實爲千古罕見之事不僅於中興諸名臣中獨開生面也都人士仰瞻其下每不勝有甘棠庇棠之感今太守步其後塵當必有不愧外祖家風者新猷煥發拭目俟之○近年骨董家自外省于于而來歲銷可數萬金利市三倍卽所謂掮客者亦沾餘潤得養赡其室家不意去秋以來時事變遷商周秦漢諸物竟無人過而問者今已一年客之具有葫蘆中眞本漢書者足音闃寂不復如從前之爭握蛇珠求沽善價矣○東湖本放生之地迭經勒石示禁打魚近有烟波釣徒十數輩每當澄江月落時駕筏施罟大得濠濮間意禁者自禁犯者自犯直視法令如弁髦各善士臨流竊歎思絶其持竿之業而未得善法署南昌縣文芝塢明府查悉其弊夏月間曾經拘獲數人懲責枷示於是繼武陵人之芳躅者始皆不敢問津不意入秋而後青篛緑簑一篷烟雨又相率於是處作釣璜之舉明府聞而惡之立命拘到數人荷以大枷游行於市想從此以後鼓枻高吟者當不復詠世間多少乘除事良夜月明收鈎筒之句矣論者咸頌明府之網開三面澤及豚魚不置 
[滬上中西官塲]  
　　新署常鎭通海道曾觀察丙熙經郛日昨因公蒞滬入城赴道轅拜謁吕鏡宇觀察延入客廳茗譚良久始行返駕○楊樹浦巡局委員鄭春蔚二尹昨經道憲吕觀察傳入道轅面詢事宜移時始出○新委籌防局員李㴻生大令日昨赴道轅禀見面呈辦理一切事宜吕觀察傳入茗話片時始興辭而出○昨日午後三點鐘意大利領事李閥君曁其夫人均乘四人大轎進城至縣署拜謁黄大令延入内廳先欵茗點繼遂設筵相待肴核紛陳歡飲而别聞係道賀大令娶媳之喜云○浙江候補同知前浙江秀水縣劉頌年司馬及法會審鄭景溪大令日昨均赴道轅禀見觀察延入晤譚片時辭出一 
[續提要證]  
　　舉人童迥解至松江後府差萬全又帶同夥役於前晚來申守提此案應訊要証一併解案以憑核辦 
[嚴禁棍匪]  
　　署理江蘇松江府正堂加五級紀錄十二次陳爲出示嚴禁事照得本署府前以賭匪訟棍拳勇土豪搶孀包娼各項最爲風俗人心之害已備錄姓名告誡在案兹經訪得金山上海南匯三邑此種不法棍徒無恥男女有罄竹難書除各犯之最爲不法者密飭各縣查拿外合再亟行揭名曉示爲此仰上海合邑後開賭匪土豪各項不法人等知悉爾等務須恪遵前諭勿貽後悔倘敢怙惡不悛許巡司保甲恊力擒拿赴禀該縣解府究訊明白援徒流各犯蒙赦有犯例加等從重治罪如巡司保甲狥情容隱或被訪查或經告發官則詳叅役則革懲各宜猛省愼勿執迷切切特示計開上海縣各匪姓名住址丁咸貞卽是丁惠南綽號白面王住十六鋪張二芳卽黄皮桂華住廿三鋪鞋子阿福皮匠阿三不知住處金蘭波卽小軍師住小東門外陳阿林不知住處計木全卽小千歲計南全卽中千歲駱雲山卽駱雲大哥李東昇卽賣東昇趙阿唐不知住處沈菊森卽長脚阿福在灘般船埠當差薛伯泉卽平清王顧慶林卽軍師小顧周竹亭卽船匠王周和卽江北大將軍以上五名住廿三鋪周阿新梁木千王曉山以上三名皆誘拐孀婦淫兇不堪 
[南市街譚]  
　　前報記滬南大碼頭大豐油蔴行在某處購得苧蔴五十捆被駁船户丁桂龍私刻上海籌餉貨捐局印朦混關卡當由局中水巡丁沈炳華查悉禀經總辦戴星齋太守立將該船户拘局函送十六鋪巡防中局請究嗣由該行倩由蔴公所中董事在太守處商懇兹查有四十梱乃係僞印十捆果是局中眞印經戴太守格外從寛函致李蘭史二尹著將四十五捆充公其餘五捆姑念初犯送歸該行二尹提訊之 
 
 

Page 4

 
 
下照此判斷飭丁具呈改過切結須覔人來局具儀以後如再蹈前轍定提嚴辦不貸○關道憲吕鏡宇觀察前諭將滬南馬路處應造各項碼頭先行建築兹經馬路工程局委員朱森庭　府飭令各工頭迅卽營造現自集水碼頭南至太平碼頭一帶均已竣工惟沿灘低窪之處尙未告成均由朱明府雇定駁鉛往各處運泥眞築所需黄沙石子亦經朱明府雇船往内河裝運限令本月到申以期迅速蕆事昨朱明府帶同丁差往馬路一帶驅逐艒艒船户蓋以其有碍工程也○大東門外城根畔某木作主黄友卿虧欠房租若干行昨經房主周瑞生扭值赴十六鋪巡防中局請追未識局員能准與追究否 
[縣案紀聞]  
　　昨有沈李氏至縣呈稱被陳楊氏誣控求念孤寡堪憫請爲寛宥未識黄大令能准如所請否○監生姚誥前控金福金匿伊婢女張蓮英玆經訊後將張蓮英發交官媒擇配兹有郭姓者繕其呈詞願娶此婢而張在官媒處患病禀知黄大令飭卽開單送訊再核 
[法捕房事]  
　　梓人費阿大家住老閘開設木作昨晨八點鐘有同業之陳阿四邀往城内工作雇坐東洋車行經法界後新街車夫偶不經心將費掀出登時跌斃經巡街捕報知捕頭命傳費子桂林親到捕房詰問陳阿四以事由己起願貼洋十元交桂林備棺盛殮桂林以生死有命不欲多事情願自行棺殮領因安葬克捕頭飭具自行棺殮切結備案存查○長江一帶著名積竊陶大於前日附鄱陽輪船來滬在途竊取搭客銀餅四大枚計重二百餘兩因失去船票爲該船帳房搜出原贓旣抵埠將人贓交包探帶入捕房捕頭命押候解訊○栗子阿五前充去包探夥因事辭歇兹因魚膠收贓案内揑造謡言爲捕房訪拿到案押候解送公堂訊究 
[美捕房瑣事]  
　　流氓譚福堂前日傍晚未知由何處竊得紅邊號褂二件一披於身一持於手至北山西路在某茶肆内向施其昌拆梢洋銀十枚聲稱施在湖州地方犯拐案刻經女兄告發現在奉命關提須將十元爲壽正在擾擾紛紛適二百七十四號華捕巡至當將二造一併拿送捕房捕頭令押候解送英公堂請訊孰是孰非不難水落石出也○昨午有四輪馬車一輛坐泰西男婦及小孩共六人奔至百老匯路有野鷄東洋車一輛横梗路中以致相碰東洋車雖然損壞馬車亦受重傷西人以禍由東洋車所肇因喚三百八十一號華捕拘解捕房○住崑山路第十二號洋房之西人某甲前晚未知由何處喚乘東洋車而回及回家憶及携有皮袋一口内有鑲嵌金鋼鑽之金戒一枚值價甚鉅遺失車内急出追尋車己不知所適而車號又未能記憶雖卽投控捕房恐未能原物歸趙矣○寗波人劉阿生卜居武昌路第六百十二號屋内前晚被樑上君子撬開後門潜至臥室竊去皮衣數襲於昨晨投控捕房聞值銀二十餘兩云○前晚有西人某甲飲酒至酩酊雇坐三千五百七十九號東洋車奔至虹口不知所歸車夫疲於奔命不霍已將甲送　捕房捕頭命押至昨晨開釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[英廨瑣案]  
　　包探石金榮禀稱木作金緒清承造工部局房屋經打樣西人察得工料均不堅固前日有未完工之房忽然塌倒特往傳案詎金並不在家將其帳房江永生傳到請究打樣西人供此等房屋必得工堅料固方可無虞今未完工卽行塌倒殊覺草率須請飭令改造江永生供金緒清現有事回籍包造之屋如果有不堅之處儘可改造不敢有違别駕據情商諸薩副領事著江永生具結存案赶緊改造○水巡捕拘解李和尙禀稱此人昨在蘇州河内候倒煤屑違章解請訊判李供在某小輪司機傾倒煤屑實係下手小的不知求鑒核别駕判罰洋二元○包探施奎江禀稱積竊奚金桂前因犯案曾經懲辦今又在楊樹浦地方竊取陳阿榮家綢布衣服共十三件小的緝起原贓送究惟失主陳阿榮則因事未到奚金桂供川沙廳人行竊該死求施恩别駕以過犯行竊判責一百板管押兩月後逐出租界○包探竇如海禀稱前日有鍾阿寳曾向奚記生購買湯糰起見互相口角詎至昨日阿寳竟糾同鍾阿六錢阿福等多人蜂擁至奚記生家將奚毆傷頭面眼珠當經小的拘獲將奚送至醫院醫治鍾等則各將洋五元作保出外奚投案供稱阿寳當時共糾有十餘人今已逃逸僅獲三人小的受傷後到醫院醫治據醫生言眼珠恐不能保全餘傷約兩禮拜可好鍾阿寳供向之理論奚先動手不料悮傷眼珠至阿六等並未帮毆求鑒鍾阿六錢阿福則供與阿寳爲友實未帮毆别駕以鍾等行兇可惡判將保洋十五元給奚爲養傷之費再著將鍾阿寳押候笞責三百板帮兇之鍾阿六錢阿福各責二百板分别示儆○包探倪順泉禀稱昨有張阿毛扭鎖行竊沈阿華家之土布布衣等件報捕後經小的緝獲送究沈投案領贓張供因窮極無聊所致以後不敢别駕判責二百板○包探黄四福禀稱蔣耀甫向毛芝卿掮售金鋼鑽一只在豫昌質鋪内質洋四十五元毛投報捕房經小的拘獲起到原贓送究毛投案領贓豫昌質鋪遣夥呈上同愼公客棧保單一紙並稱蔣來質時鋪中恐其來歴不明故由同愼公作保求追質本將供因有急用故暫行質錢今愿設法理明同愼公夥供今愿帮同清理質本别駕著交保理處○包探顧阿六禀稱積竊張竹亭竊取許錢氏家水烟袋一支經小的緝獲送究别駕以張委係過犯判責一百板遞解崇明○英商道達洋行探買辦張金和虧空銀七千餘兩當經英副領事薩君允格照會英公堂稱其中帳目因張子省吾將行中帳簿藏匿無從查算請連省吾一併傳案道達洋東投案請追虧洋張金和供行中一切均係兒子省吾經管卽有虧空亦係伊用空况又將帳簿藏匿顯見有弊張省吾供不敢藏匿帳簿求鑒中西官互商之下著將張省吾暫押著張金和到家查抄有無帳落再核○昨據法公堂解送太古洋行北海輪船司更任安心俞長榮到廨稱伊等在北海司更本月初一晚船主房中失去小箱一隻内有鈔票一紙計洋一百元旋在一囱旁尋獲當送至法公堂因供詞牽涉船上司機西人該西人籍隷英國故送案請究等語北海船主投案請追任安心　與俞同事當晚俞交差之後卽由小的上差聞得樓上窸索之聲卽往看視見一人蹲伏在烟囱傍約離數武又有一箱小的卽上前獲住始知卽船上司機西人遂欲往告船主船主不在卽告知大副司機西人則稱實被誣皆有同事可爲見訨别駕問任安心爾旣獲住司機曾見在船主房中走出答未見再三研詰矢口不移遂命捕房帶回押候查明再訊○昨有王裕孫蔣以堂同至指南報館向經理洋人杜羅索取工資杜羅以此事係洪在兹經手須由洪料理王以杜曾許允於前次令算清以致互相爭鬧旋經巡街捕將各人拘入捕房捕頭以該洋人如果欠爾工洋亦不得吵閙著自行據實控告不得滋擾○寗波人汪阿山向爲侍者去年曾與婦人應阿囝姘識失業後曾向借去首飾約值洋數十元阿囝屢索不還昨日又與阿山途遇向清前事阿山不答繼竟避入地亞士洋行内阿囝無可如何乃偕同其毋張其兄金和往索旋竟扭毆不解事爲巡街華捕所知當卽拘入捕房轉送英公堂别駕著分别押候訊奪 
[法捕房發落]  
　　昨禮拜五鄭大令蒞捕房發落各案命提竊取小東門四達瑞洋布一疋之張阿菊照原斷責手心五十下斥釋又提荐頭人華阿福着速覓保人以便開釋○竊犯李桂春行竊新濟輪船上衣包爲包探拘獲解經訊押昨日命提到案照原斷笞責二百板勒令回籍○船婦周鄒氏登岸買物船爲邵富來竊去尋獲後解經訊供船交失主領回昨日命將邵笞責二百板釋出○薙髮匠左彩林持刀戳傷同夥周阿全控經騐明傷勢飭送醫院療治兹傷已痊愈大令着將左彩林重笞五百板押候送縣發入改過所監禁○包張氏控郁朱氏經中借去洋一百元圖賴不還大令飭將郁朱氏押候繳洋昨日原告投案求追遂飭包探傳齊中保候帶案復訊○蕭阿林蕭阿通楊阿木因竹布案内收贓經大令訊供判各枷號一个月昨已期滿命帶案疎枷照原斷各責二百板還押具改過結釋放○竊取硼砂案内之枷犯朱阿林沈東洋徐阿海着開枷照原斷各責三百板勒令回籍 
 
 
 

Page 11

 
 
   
 
 

Page 12

 
 
[光緒二十二年十月十三日京報全錄]  
　　宫門抄○諭旨二道錄前○江督劉奏徐州剿匪出力員弁分别深奬摺○皖撫福奏請准已故疆臣胡林翼在省城建立專祠摺○晉藩俞奏報接印日期摺○江督劉奏海州各屬被潮成災籌辦賑撫情形片○又奏金陵製造局須換機器籌欵購備片○十月十三日工部鴻臚寺正白旗值日無引見○工部奏派勘估端門等處工程派出溥善○召見軍機吳廷芬○○頭品頂戴兩江總督臣劉坤一跪奏爲徐州疉次殲獲要匪出力員弁遵旨分别保奬恭摺仰祈聖鑒事竊照徐州營縣疉次督率勇隊圑練殲獲著名巨匪鞏立得等一案經署督臣張之洞將獲匪情形恭摺奏陳並懇將在事出力員弁准其分别請奬光緒二十二年正月十五日具奏欽奉硃批著照所請該部知道欽此當經恭錄咨行欽遵在案臣查鞏立得與鞏立鳳等兄弟均爲江蘇山東兩省著名要匪横行不法稔思多年該匪等當官兵捕拿時竟敢結隊開放洋鎗任意抗拒較之捻匪聚衆開堂圖謀不軌其叛迹尤爲彰露在事文武員弁合力圍捕奮不顧身始將鞏立得等悉數拿獲實屬異常出力兹據徐州鎭道查明各該員弁底銜開呈擬保升銜官階禀請照章奏咨給奬前來謹繕具擬保升銜官階清單恭呈御覽合無仰懇天恩俯准照單給奬以昭激勸除咨吏部兵部外所有遵旨保奬疉獲巨匪員弁緣由謹會同江蘇巡撫臣趙舒翹恭摺具奏伏乞皇上聖鑒訓示謹奏奉硃批該部議奏單併發欽此○○尙君銜安徽巡撫臣福潤跪奏爲已故疆臣功德在皖據情籲懇天恩准在省城建立專祠以隆報饗恭摺仰祈聖鑒事竊據安徽紳士翰林院編修趙曾重等聨名呈稱太子太保贈總督原任湖北撫臣胡林翼起家翰林受文宗顯皇帝特達之知洊當大任綜其生平事蹟用人理財治績在湖北平苗勦匪武功在貴州兩湖江西者皆己登諸史編昭布遐壤其規畫皖省一事識定謀深又有宜詳悉陳之者當咸豐七年胡林翼倡議規皖首克英山八年李續賓戰殁三河湘軍大震胡林翼方以母喪假歸在籍聞警急赴鄂署任經次黄州其時衆論驚疑謂疆吏不宜出境或謂良將新失士氣太不揚但宜保固吾圉胡林翼不爲所動入則悲咽枵食出則痛哭誓師原任大學士曾國藩方奉命授署胡林翼抗疏請留共圖皖疆以爲恢復三吳張本繪圖數十紙之下各路將領部署粗定卽檄分道進攻由是喋血小池驛略潛山下太湖蹈集賢關蹙逆酋陳玉成於赤岡嶺大勝僞官霍天燕等於石牌鎭軍氣日振合圍安慶省城夫安慶扼長江要衝陳玉成踞爲老巢外爲金陵屏障内與廬州諸賊首尾相應是時拚死援救分黨旁撓詭眩百出適霍山守將戰賊軍潰賊取其旗幟連陷黄州孝感隨州胡林翼伺賊西竄注意在解皖圍我倘撤圍則大勢全去適墮其計乃急遣將回援而仍親駐太湖督剿賊騎統城數百聲勢洶洶或言湖北巡撫何爲代鄰縣受困胡林翼慷慨自哭曰帥府所在卽是官守屹然不可動摇增兵督攻益急十一年八月克之胡林翼卽是月一病而殂論者謂其與安慶之師相爲終始而曾國藩奏牘則以是舉推爲首功且謂督撫以全力援鄰封自湖北始是胡林翼之大有造於皖不獨闔省士民所感頌實則同時大吏所論定也胡林翼論軍事在布遠勢綜全局同治初年諸路統兵大臣或緣大江以薄金陵或道衢州以收浙江或出上海以聚會或率水師由江而下輙用安徽爲綰轂其成功之難易雖殊而要皆如胡林翼所言實有先幾坐照之哲且鄂皖兩省皆由其一手再造鄂則受命軍覆之餘時窮勢蹙措置最難皖則力赴鄰疆之急越境督師公忠尤篤鄂省早建祠崇祀皖人亦遺愛相同迄今三十餘年尙有言之涙下者軍興以來湘中人才輩出文武兼資至於曾胡並稱幾如唐之房杜宋之韓范他人莫得與倫議者謂兩人學術志氣微有不同而皆以道義漸摩蔚成風口其圖皖省以規全局則曾國藩自祁門决策立勘定金陵之基胡林翼由英山進兵成環攻安慶之舉同爲廓清東南一大關鍵今安慶城内曾國藩祠堂式煥探薦以時卽胡林翼當日同袍舊時部曲如曾國荃多隆阿黄翼升等祠宇相望亦昭崇報獨胡林翼未經申請祀事闕如方今外侮初平時艱未已聞鼓鼙而思將帥感李牧而願同俎豆馨杳攸資激勸紳士等見聞有素尸祝難忘請在安慶省城建立胡林翼專祠俾伸追慕等情具呈請奏前來臣維故撫胡林翼戰功政績照耀寰區當其撫鄂之年分兵援剿皖境克復安慶一役首先畫策身親督戰當奉温諭褒揚嗣後盛典飾終極爲優渥湖北及湖南原籍隨時建立專祠皖省安慶等郡縣各城皆賴其率師規復當時戰勝攻取至今父老能言况東南兵事之大轉機實繫乎此確有不磨之功德允宜並報以蒸嘗相應據情仰懇天恩俯准在安慶省城建立胡林翼專祠列入祀典由地方官春秋致祭以報忠藎而順輿情謹會同兩江總督臣劉坤一恭摺具陳伏乞皇上聖鑒訓示謹奏奉硃批着照所請該部知道欽此○○頭品頂戴山西布政使臣俞廉三跪奏爲恭報微臣抵省接印用期叩謝天恩仰祈聖鑒事竊臣於光緒二十二年六月初三日在湖南按蔡使任内欽奉恩命升授山西布政使當經恭摺謝恩並籲請陛見交卸後迎摺北上行抵湖北省城奉到硃批毋庸來見欽此欽遵航海由津赴晉於九月初七日抵省奉撫臣胡聘之飭知赴任旋於十一日准署藩司按察使劉鼒將印信文卷移交前來當卽恭設香案望闕叩頭謝恩祗領任事伏念臣浙東　士山右備員由牧令而擢守邊疆陟監司而分巡省會再攝藩條於冀北曾承稠疉之恩施旋陳臬事於湖南愧乏涓埃之報稱兹復恭膺簡命忝領晉藩在朝廷期收駕輕就熟之功在微臣益切綆短汲深之懼查山西地隣畿輔藩司職任旬宣綜籌財賦宜開節之兼權甄核人才當激揚之互用如臣檮昧深慮弗勝惟有勉竭愚誠力加勤愼遇事禀商撫臣切實講求以冀仰答高厚鴻慈於萬一所有微臣到任日期並感激下忱理合叩謝天恩伏乞皇上聖鑒謹奏奉硃批知道了欽此○○劉坤片再兩淮海州分司所屬板浦中正臨興等三塲鹽池俱係引潮曬掃逼近海濵每值伏秋大汛往往漫淹均經飭令先期遷避本年六月十三四等日大雨滂沱颶風陡作海潮頂托乘勢漫溢低處水深七八尺高處亦四五尺不等竈曬人等雖經遷避間有淹斃者卽經該分司等捐亷給錢埋葬廬舍類多漂没圩𣶉亦己蕩平被災情形以板浦塲之太平堰中正塲之中興富民兩疃等處爲最重臣接據禀報當以時事多艱度支奇絀未敢援案請賑上厪聖懷卽飭先由該分司庫内借撥欵項廣運乾糧蘆蓆督同官商赶速馳往勘撫現據挨户確查按丁量給急撫己周並將鹽池積水設法本𣶉赶緊修理池面以期無悮曬掃廪鹽雖多淌化而核實盤查正綱尙不致短缺惟被災之後竈曬人等困苦異常遂復酌量重輕由庫借給鹽價每引或一二錢以資接濟統由各池商自丙申綱起分作三綱投引清還以重庫項泰州分司所屬之伍祐丁溪草堰新興廟灣各塲偏於東北地皆近海亦於是日同夜潮災先經運司派委會同該署分司查勘人畜不無淹斃鍋篷𪣿竃亦多漂蕩已由各該塲將淹斃人口分别掩埋先行捐貲購辦米麥等物散賑祗以災丁人數過多難期持久復卽動撥泰州分司鹽義倉項下歴年所存積榖以及生息錢文赶辦急撫並由司庫籌欵接濟仍由各該塲商按引捐還分别買榖照補歸墊現在𪣿塲均已涸復鍋篷池灘逐漸修整竃曬人等照常安業據江寗布政使瑞璋兩淮鹽運使江人鏡先後詳禀前來臣查各塲猝被風潮受災頗重經江人鏡督飭各員籌借撥欵辦理撫恤仍由各商捐還歸欵不由官籌辦理尙屬妥洽堪以仰慰宸厪　此次潮災籌辦義賑商捐商辦應請免予造報合併聲明理合會同江蘇巡撫臣趙舒翹附片具陳伏乞聖鑒謹奏奉硃批該部知道欽此○○劉坤一片再金陵機器製造局熟鐵兩廠所用鍋爐係同治初年安設迄今二十餘載終年運用鍋爐愈燒愈溥煉補已多汽機愈用愈鬆旋轉無力屢經修理仍屬此修彼壞敷衍運動上年加工赶造鍋爐之氣磅加足汽機之馬力全開不惟爐機兩項受傷卽汽缸亦因之磨蝕以致損壞尤甚其勢非換不可現經核實估計價值共需英金一千八百四十八磅照市價每磅合規銀六兩七錢三分計規平折合庫平銀一萬一千三百四十七兩有奇照案由江海關於製造兩成洋稅項下如數動撥濟用據金陵機器製造局禀請奏咨前來臣覆核無異除咨部查照外謹會同北洋大臣直隷總督臣王文韶附片陳明伏乞聖鑒敕部查照施行謹奏奉硃批該部知道欽此 
 
