# 1886 - 268 - 4904838

 

Page 1

 
 
[新印道聽塗說出售] [  申報舘主人啓]  
　　道聽塗說十二卷係涇縣潘煒漁先生所著先生才高學博足跡半天下惜無所遇平生著作等身俱未授梓兵燹後復多散軼近從其猶子處覔得是稿亟付手民聊以爲吉光片羽云爾排印旣竣都爲六册準自今日起出售每部價洋三角正售處照舊 
[開印石印雲程必備] 點石齋主人代啓 
　　自石印之法行各家選選大小題文往往博採廣搜以多爲貴誠盛舉焉然博而雜何如約而精蕉綠軒主人藏有名輩窗稿及近時試藝千篇同人慕而讀之果皆詞意輕靈理法　密而題之纖巧偏全截搭凡足以窮手法者則又無不備誠小試穿楊絶技豈可聽其湮没視同覆瓿手爰商付石印以供同好然文藝而外古學爲尙故復精選近時舘閣賦百餘篇分韵試帖四百首重編分類文料初二集二本額之曰雲程必備至選校之精當紙墨之晶瑩大雅自能鑒别無俟贅陳分訂十本用綢匣裝池每部價洋一元八角徑寸明珠精雅罕匹定於九月内出書倘蒙惠顧祈向滬上各書坊曁南北申昌如躉售希至申報舘帳房及鎭江申昌書畫室面議價更從廉此佈 
[加價招股石印佩文韻府告白] [  點石齋主人代啓]  
　　啓者本齋代晉記招印佩文韻府一書業己出有樣張傳觀四處前議招股每股出洋十六元先惠四元成書日繳洋十二元取書一部等語均詳前報第一條告白想薄海士林均經洞鑒現在股票所存不及千部是以准於廿一日起加價每股出洋二十元仍先惠四元餘俟成書日繳洋十六元取書一部異日期滿股足來售此書者每部須實洋三十元願附股者請逕寄上海點石齋南局帳房代收○揚州元亨利錢莊○天津針巿街恆　里源豐潤匯票莊○京都煤巿街興隆店内源豐潤匯票莊○漢口郭家巷復源盛紙號均可代售如願躉買准至上洋大馬路集賢里天保棧内長順晉號面議此佈 
[論福州講求火政]  
　　福建省垣今秋以來疉遭火災且所焚至數百家或百餘家其延燒數間者更爲指不勝屈祝融氏之煽　乃獨甚於此處哉當燎原之時閩浙總督楊石泉制軍民瘼關懐徒步督救自藩其以下印委各官亦罔不從甚至圑坐轅門講求弭灾之法聚而觀者羣相詫爲異事是亦可見各憲之勤民　日前閩友錄示制憲批語二則一係閩縣監生葉樹所禀一係孝廉許培蕃所禀憲批所諭皆係火政扼要之道内言派委幹員清查各井斗斛則可知先事早經預備初非臨渴掘井之比又云抽調營勇駐紥城中巡防救護可見以兵衞民實力保護閭閻之至意又云飭地方官及保甲局委員認眞查夜并懸賞緝拿匪徒嚴究禀辦可知縱火匪人鬼蜮伎倆以及搶火痞棍凶横情形均早在制軍洞鑒之中木嘗不明查暗訪儘法嚴懲法網之張於斯爲密又云驛前鋪所製火藥早經慮及飭理事廳一律提存北庫其山下總管廟内所存火藥十餘桶亦經營務處派人取去别處均無存儲火藥可知民隱關懐無微不至智周慮密毫無遺憾　且　民瘼所關凡有應辦事宜仰福州善後局司道核明督飭印委各員將已辦者卽行禀辦未辦者迅速委　如該印委等稍涉漠視卽詳請撤叅不貸一面傳諭各居民鋪户早夜小心防範是誠所謂恐懼致禍之要務也而許孝廉又創讓地　牆之議以是捍禦火患其見殊高故石帥立卽仰藩司移會保中局迅委幹員會同　府縣趁早設法勸諭籌欵　辦至大街民居每多侵佔官道以致途窄簷連諸多窒碍并飭該委員妥爲清釐毋任侵佔　數語尤爲切安盖福垣街道本不　寛而兩旁店鋪望衡對宇相去甚近不啻檐唇相接每一店鋪櫃外必有欄杆其欄杆則必占出屋外一二尺屋上則又有翻軒其體面者或造作洋臺則又占數尺之地似此上下兩邊侵佔而官道乃所餘無幾矣但居屋櫛比火易蔓延卽當救護之時安放水龍實無餘地救火者奔走往來每多肩相摩踵相接殊難施展此最不便之事講求火政者所宜先事籌謀也各處函報火災往往述及火勢蔓延直至某處公牆而止誠以牆垣高峻火勢不能飛越則其威頓殺前數年甯波屢火亦因添造公牆而後漸消火患其事固爲可信福省街市向無此製故一經延燒數以百計試觀　次八月廿四隆愼錢店之火其東首幸有磚垣兩重房屋得免於災是其明效倘得自是而後各店鋪懲前毖後將所佔官地悉　讓出俾兩面市屋不致相連復量度地方高築磚牆以遏其衝是皆火政所必先而楊石帥毅然行之吾知自是而後福省火警其可少减乎雖然火政之所要者不上於此也嘗觀中國水龍以錫爲之龍頭置之大桶　水於桶用數人兩　用力踏住一上一下桶中之水漸吸而上以入於錫管所謂把龍頭者以拇指捺於龍頭盡力掩住俟水力巳足而後將指放開水卽直注火中然用人旣多而把龍頭者一或不愼手指受傷或龍口炸裂　爲無用且注射之水勢雖高遠而其細已甚殊不足以勝火惟洋龍則用人不多把龍頭者不必慮手指之傷而其水勢噴湧不啻嶺頭瀑布其管以皮條聨接可長可短如取水路遠但須將皮條接長不必如中國水龍之先須貯水於桶水路一遠必多稽延此其利鈍當何如矣福省雖近南臺西人租界此物不難置辦然以意測之南臺街市偪窄洋龍尚有難施况省城乎吾恐未必有此若乘此時講求火政之際多置洋龍數架以備澆救則其力勝於中國水龍倍蓰價亦相宜曷不妥籌及之再者上海近來雖有火災然所焚不過數幢而止以有自來水及滅火藥水等立卽撲救故也福建省城如欲用自來水則殊屬爲難惟有望洋興歎已耳若預先赴上海購取滅火藥水藏以待用一遇警報擲入數瓶吳回雖猛亦不能不殺其威此則事之尚可舉行者初非强爲其難也因楊制軍關心民瘼有此外有無應辦事宜之問故敢獻鉛刀一割之用可用與否則非吾之所敢必也 
[有利有利]  
　　本埠有利銀行昨日接到英國電報云該銀行結算帳目計所獲餘利分給各股友者照長年以五厘照付除付股利外尚餘英金二萬五千磅滾入下期帳内觀此情形該銀行之喜可知已 
[土匪猖獗]  
　　浙省富陽一案昨已錄報兹又傳得於潜縣署於日前被劫該盜竟將石大令反縛口中撑以竹弓上房物件盡數劫去據報約有二千餘金是眞目無法紀矣杭省連出奇案聞之駭然 
[撞船述聞]  
　　傳聞本月初一日有中國兵船一艘與一英國帆船在北洋相撞兩有損傷現均駛入大沽船塢修理至其相撞之咎應歸何船現尚未悉俟有續聞再錄 
[恭迎憲駕]  
　　滕茂亭軍門於初一初二日閱操事竣隨馳往泖澱恭迓曾沅圃爵帥節鉞 
[都下紀聞]  
　　雲南騰越廳所屬北練地方近日陡發蛟水廬舍倒没甚夥小民流離情殊可憫當經張大中丞凱嵩派委廳縣妥爲撫恤○工部議商九城内城溝現雖丈量然開工須俟明春其時宫中地溝修濬已竣欵項易籌尤須知照步軍統領衙門將各旗所建房屋暫行拆卸方克全行修濬也○本年武會試塲期伊邇提調飭將各號大刀石 
 
 

Page 2

 
 
塊修理在部騐看以便派役運往武塲其硬弓例應武備院預備移咨該院解往備用其較射監射王大臣監試御史於九月初五日進内德宣○八月廿六日由内廷齎出致祭夕月壇祝版至午門前升入黄亭内鑾儀衞校尉八人抬舁輪班更換前有導引宫二員補褂乘馬後有官弁十數騎出端門天安門西長安門走西長安街西單牌樓西四牌樓出阜成門至夕月壇經太常寺官捧祝版升於黄案供奉俟致祭時開讀沿途有看街兵持鞭按叚遞送至官廳則軍步校跨刀帶兵鵠立也○景運門咨傳兩翼前鋒營八旗護軍營本年仰山窪合操例由十處堂官奏請欽派四員帶演交衝馬相應咨行各翼謝卽將本堂及署堂之銜名繕寫咨送本檔房以備奏派至咨送後如有陞遷調補出差告假亦卽隨時咨報以便奏請改派○阜成門内順城街三條胡同某姓炭廠内住有賣餳人等於二十三日夜作撬蒱戲同賭十一人呼么喝六采烈興高不免聲聞於外爲巡夜弁兵所聞越墻而入將賭者鎖住并將賭具錢文掠去及帶往下處賭者經鄰人保釋錢文則不璧還云○户部銀庫于八月二十八日辰刻開放本年八月季東西兩陵官員俸銀由該處承領官赴庫支領○西安門内光明殿有内務府正黄旗孫某之兒婦不知因何自盡是日伊夫赴署值班家中僅有六歲之女三歲之子翁姑另屋居住次晨卽行報官經刑部民騐屍並無傷痕質訊隣佑僉稱平日和睦並無吵閙情事遂取甘結存案准其殮埋○八月廿一日順天府府試黎明點名時一王姓文童兩目呆瞪向點名者聲言賊竄矣奈何點名官員見其狀類痰迷不放入塲遣役送之歸寓嗣聞王於前夜因功名念切輾轉不寐忽一梁上君子推窓而入王知之潛伏牆下以待俟賊搜求櫝篋王乃從賊身後拖賊倒地於是兩相扭結經許多時家人驚醒始持杖來賊勢急以足踢十倒地仍由窓間逃出王之顚殆因被賊所驚而得歟聞王乃大興名下士而竟不獲入塲足見功名蹭蹬亦關定數巳是日考試大宛兩縣於次日發案榜上之名皆未經錄取者錄取者之名皆未發榜此亦新章也又聞縣試有任姓文童方十五齡被黜不取此日濳入貢院將一于姓之卷冐領入手被收掌官查出將薄懲之因其年幼乃逐去不理○二十六日兵部齊集各省武試舉人過堂點名是日本部堂官自午至酉集大堂上諸武舉各投具同鄉京官印結挨次廳點○京東遵化州所屬左家塢鎭鋪户約百餘家七月十四日夜間因秋雨過大山水暴發將該鎭冲淹糧米流溢遍野房屋坍塌殆盡幸有船隻拯救僅死五六人聞該鎭有隆源燒鍋鋪水落後該鋪夥見廳房柱上套有酒甑鐵箍五枚鐵箍乃如無縫天衣何以套於柱上人皆不能解闔郡人傳爲奇談觀者絡繹不絶 
[皖中雜紀]  
　　某大令粤人也捧檄頻年爲上游所倚重近又委署某縣篆務方欲展百里之才藉以上酬憲眷詎料命運蹇塞以痢疾卒于任所其父母寄寓省垣聞訃之下幾欲以老命殉乃知西河之痛固有不容自巳者也○吳張兩中丞先後出缺撫署積壓文卷日多一日阿方伯接護撫篆以來逐一清理每晨八點鐘入簽押房及晚六點鐘始退聞已清理積卷數百起提勘各屬案犯二十餘起固可見其勤勞王事尤足見工精力勝人○七月以來迄無雨澤河中無水可汲惟城内數處有井甚深居民所資以飲食者也往往因爭奪以致毆門刻下又多疫痢醫家都不能治寄語天公何不早沛甘霖以蘇民困○今夏江水尚未平岸以故高原下隰一律豐收新米菜子業已上市價值甚賤鄉民輟耒而嬉頗覺人語中含樂歲聲也 
[鳩江碎錄]  
　　蕪湖關道統轄四府一州兼管常新兩關事務同治朝佐貳官之聽差轅下者僅寥寥數員自光緒丙子興復鈔關　丑復設新關各員始鑽刺營謀趨之若鶩近日聽鼓閒員多至一二百人然除兩關及保甲差使外惟賴春秋兩季例差其終年不得捧檄者多若繁星本屆札委例差之際凡浮沈宦海者莫不乞靈于薛濤箋倩青鳥使飛達觀察使者之前雙錫五觀察曲體下情量材器使現已紛紛給札如查牙帖查小錢查班館諸員皆次第束裝就道矣○本年當大閱安徽營伍之期前已奉旨派皖撫代閱適吳子健中丞騎箕西去此典遂未及舉行日前皖南總鎭崔鎭軍萬清檄飭標下弁兵勤加訓練待初冬先行校閱俾大閱時不致隕越貽羞日來駐蕪各防營咸調集哨弁勇丁操演各技每晨鎗聲隆然聞于遠近赳赳武夫眞不愧千城之選也○正任太平府聨仙蘅太守元現已卸署安慶府篆不日將馳回本任矣○蕪湖營陳月樵遊戎前往白下恭候曾爵帥校閱水軍現已回署○前署蕪湖縣鄒雋之明府自和州差次來蕪公幹適公子嘉來獲雋禮闈欽點主政乞假南下迂道至蕪一時賀客盈門冠盖雲集明府顧而樂之爲之小住數日○翰林院編修旌德吕小蘇太史珮芬之太夫人爲前任湖南學政吕九霞太史之繼配年逾花甲頗極充强今秋忽染　疾醫藥罔效延至八月十三日病殁蕪寓小蘇太史在京師接得電訃卽星夜匍匐奔喪于前數日抵蕪涓定九月初某日治喪想屆時弔者必如雲如水也○初一日爲蕪關出口書役三月差滿之至先是上月廿九日雙錫五觀察升坐公座督同大關稅務廳劉子運明府飭各書役報名掣簽分别任事 
[古潞近聞]  
　　通州平家疃洪水横流河口潰決李傅相憫下民之塗炭飭於直隷賑欵内撥銀五萬兩發交通永道許仲韜觀察督修堤埝更委候補道桂觀察承辦工程又調委沿河汛弁數十員分叚監修一切布置俱照修永定河章程已於八月二十六日開工矣○近日運河水淺貨船之由津至通者每在半途膠擱漕運廳李别駕飭役將裏河葫蘆頭閘板提起其一俾水東下過臥虎橋入運河傷船隻得以前駛船户水手莫不頌盛德不置○八月十四日張邑尊帶同差役查騐通屬決口堤壩預備施賑飢民○八月二十二三兩日倉憲提騐奉天黑豆掃數報竣○順天府府丞定於九月下旬按臨通州考試文武各童許筠菴學使有十一月初一日下馬之說然尚未見明文○通郡頻歲水災秋收减色今歲平家疃大壩冲開運河水淺外來粮石不能抵通飢民待哺嗷嗷慘不忍道東路廳郝司馬俯念民艱諭令境内粮石不准出境亦不准囤積居奇高抬市價違者重懲○無賴奸商往往私運制錢出境以致六月初至今錢價日昂銀價日落前有驢夫赶驢數頭驢背各搭制錢四十千由石路進京經右營兵弁拿住送州懲辦○西門外石道北舊有一小土山長約三丈山後有穴黝然洞然初不知内有何物中秋節前二日鼉更二下皎月當空有人歸自京師行經斯地瞥見山後無數狐狸縱横亂竄其人屏息而過無敢聲張○石壩州判凌秋生别駕前因父病請假行　中途聞訃丁艱遂星夜奔喪回里喪事已畢復至通交卸任内一切旋于八月十八日在鼓樓後大關帝廟設幕開喪闔城官弁紳商均往祭吊○某甲由南省携眷入都道出通州令船户雇車六輛由旱道前進行至三間房車皆星散甲追赶不及隻身入都央同鄉人雇人來通拘住船户究出下落人口幸得平安然已受盡虛驚矣○山東撥交密雲兵米於八月二十五日開騐○許觀察因銀價日减恐支放修堤欵項後勢必賤之又賤故禀請李傅相由津飭砲船裝運現錢散放民　　之 
[營口叢談]  
　　日前有吳統領由天津至營口赴新砲臺騐看工程水雷營管帶劉守戎往來陪侍甚覺殷勤○東營西營兩大會以現署海防廳馬司馬廉正愛民特送牌匾以伸感頌盖營市住來多用憑帖出帖之鋪或一時不及流轉而致倒閉每年恒有數起官憲每將鋪主押追經年累月遷延莫結貽害無窮且舖旣倒閉則帖錢自必减折償還是於欠户債户兩無裨益惟衙門蠹役則反從中漁利馬司馬深知其弊故玉發號倒閉後並不押封惟將該號經手人交大會上諭以保全大局好爲調停大會感司馬之意即爲該號墊發小票不數月而各債皆清毫無蒂欠該號亦免遭訟累此後繼玉發而倒閉者大小數家司馬均以此法行之保全市面不少又去年洋藥　捐凡買土者須先投廳署報捐每銀一兩私扣一錢以供胥吏之中飽胥吏因之串同巡役多方羅織見有售烟膏數兩者亦必指爲漏私以肆其婪索之計市面因而騷擾司馬特爲禀請上憲令買土者一律在洋藥局報捐無庸赴廳署呈報以省周折而除弊竇業已邀准以上二事實大有造於商民固宜大會上感戴也○八月 
 
 

Page 3

 
 
廿六早有法國輪船進口下椗錨鍊忽斷船遂順流直下撞翻杉板一艘幸未傷人○被水灾民避至營口者死亡相繼馬司馬目覩心傷擬雇船載回原籍然苦經費無出因向各營及殷實各鋪勸捐救災恤鄰古有明訓得司馬爲之提倡想巨欵不難立集也 
[本埠官報]  
　　前任江蘇織造世尚衣於昨午後抵滬船泊英租界垃圾碼頭卽欲搭輪北上云○朝鮮國欽差某抵滬寓英租界大馬路東首戒烟會堂英會審員蔡太守昨并會晤○出使大臣曾襲侯將次回華上海縣莫邑尊飭差在滬北天后宫預備行轅○縣署帮審委員李俊峯司馬昨奉道憲札調吳淞釣船局差所遺帮審差委黄直刺接辦 
[橋工告]  
　　老閘大橋前由英工部局雇工修理現已告竣行人可以照常往來無庸划船渡載矣 
[少年無賴]  
　　客有屬意於妓者無力爲之脫籍輙以繡幰雙輪載美以去鴇不及覺龜不及追此雖以無道行之尚屬事所常有若竟借游玩之名行攘竊之計是眞無賴之尢者矣聞有某少年與英租界兆榮里底妓女阿毛相識前日唤馬車往遊徐家匯及至西門外已有陰陽學曹某帶差伺候將妓阻止并言奉道憲飭提曹蓋少年預約者妓至此不能自主隨同進城至某姓家不納少年將妓之金飾悉數拔下始縱之去嗣被少年之父所聞以曹串子行不法將子送官辦理外并請將曹某究辦云 
[分别管押]  
　　爲漆匠之寗人某甲因妻連日不歸昨晨同母尋至德鄰里某氏家見其妻與粤人某乙在焉遂報捕將妻及某氏與乙一併帶至捕房轉送英公廨蔡太守命分别管押候訊 
[交保完案]  
　　曹祥松遭族人毆打致斃其族弟四金認實收禁病斃各情均列前報此案由莫邑尊申詳上憲奉批復訊邑尊因於前日飭提在押之佛勝春榮木春復訊仍照前供邑尊因案經四金認實現又病故可無庸議着將佛勝等分别交保完案 
[再訊難民]  
　　嘉定解來音保局帆船遭風失事之中西難人亦各疉經訊問前日下午復經莫邑尊會同葛蕃甫同轉訊問據稱該船上舵工水手等實有三十八人向係往來新加坡長江等處于本年四月十四日駛至東臺海面遭風失事在船三十八人同時落水我等六人幸得救命圈浮游海面二晝夜遇救得生解赴該處領事官移送來滬尚有三十二人不知下落邑尊將該六人仍行交差收管候禀道憲核示 
[英界公堂瑣案]  
　　包探陸阿長稱開鐵店之戴雪滎到捕房報稱被賊掘洞竊去衣服洋傘等物查見洞在貼鄰吳隆興石作墻門内洞外遺存鉛筆問明石作之門夜必扄閉賊不能入因疑其工人行竊拘拿工人陳阿四等送案戴雪榮及夥張永林伸訴前因陳阿四陳春全周錦瑞同供在石作爲工不敢犯竊又有吳再洪稱父名吳玉高開隆興石作工人百餘名皆守規矩我可保其决不犯竊蔡太守謂戴雪榮疑竊無憑碍難准理飭陳阿四等三名交作主吳再洪保去俟查有証據再究及出外時又有工人張阿福扭住包探寉毛頭戴雪榮以不應誣竊爲由喧閙異常太守聞之命帶案各訴前因又有作主吳玉高聲言工人胡鬧之非太守謂戴之報夫亦非無因工人犯竊事無佐証本分府亦未指實何得滋擾姑念無知着吳玉高約束不得吵閙違則惟吳是問○二十二號西捕稱昨在北京路見蔣阿東坐東洋車藏有馬槍十枝拘拿送案蔣阿東供粤人在虹口順泰碼頭有同鄉人囑我代送馬槍伊隨在後及捕阻問伊已遁逃蔡太守命將蔣阿東及馬鎗一併送縣究辦○紹興人王煥亭稱憑媒娶蘇婦吳氏爲室業已有子詎妻於去年十一月間逃遁尋訪無蹤將子寄養汪阿四家今在上麟里地方探得妻與余渭卿同處昨晨我去妻尚與余同睡及喚起反將我毆打由捕拘案汪阿四代王抱子上堂王吳氏供與王確是結髮夫妻因夫失業彼不能顧家當有銀鳳姐來談及苦狀夫卽託伊領我至昭姐家爲娼取帶擋洋三十元夫用去不少後又時時索洋我又掉至並慶里東姐家又到春山處用帶擋洋五十元兹因春山逼我還洋向娘姨大姐借洋料理擬做住家在客人余渭卿處暫住幾天不料丈夫索洋不遂竟來尋衅且丈知我爲娼借大姐洋二十元係夫出筆據該大姐上堂索洋王又稱妻一派胡言並無出據之事蔡太守問大姐借據何在答稱洋係轉借來者借據在别人處余渭卿供在洋行爲夥與妓相識招留幾日並無他意且被借洋有據呈閱太守謂王縱妻爲娼顯有可見姑飭將該氏交王領去余渭卿所呈借據塗銷不准向索完案○高炳祥稱通州人現在沙船爲耆民守候裝粮族侄高連子高士子因借洋不遂竊衣而遁今得相遇由捕拘案高連子等同供借衣典質不敢行竊現已交還質票蔡太守隨判高連子高士子各押十四天○馮阿才稱在招商局碼頭爲扛夫昨扛煤時被林瑞芝煤籮兜破短衫向論反被毆打由捕拘案又有袁正六上堂作証蔡太守隨判林管押七天○公和祥碼頭之西人拘獲竊鐵之李正和交與華捕時李持洋刀戳傷捕之右手由蔡太守判責李三百板管押六个月前報謂枷號一月者誤也 
[法捕房瑣案]  
　　某甲不知何許人住法界吉星公客棧前晚至永安街某粥店飽啖雙弓米不知何故與店主爭論兩不相讓店主遽批其頰甲旋扭該店主揣法捕房自言爲就醫來滬官塲中人素來熟悉今無端遭粥店主欺侮必不干休等語捕頭見其信口開河看將該店主暫押昨晨總巡捕頭研問時甲未到因將該店主釋放○法租界西馬路高第西里口有明興烟館係粤人所開其友某甲僑寓其中近適患病勢甚危殆粤人恐萬一死於店中諸多未便適店之後面有空屋因卽商之管房將甲移入逾時甲斃鄰人以該粤人將死人扛進謂須設醮以保平安否則不許收殮粤人無奈走報捕房捕頭以租界定章凡人死收殮不得過二十四點鐘逾限卽由捕房請善堂收殮卽諭該粤人回去如有人阻撓當拘入捕房粤人聞言欣然色喜卽將死者趕緊收殮棺木卽寄廣東義塚云○開小烟館之陳明生訴稱有東洋車放租於人有張阿大者攬去一輛欠錢數百向伊索討伊因懐恨前日來吸烟欲將緑礬塞在烟鎗内被我搶下鳴捕送案前次曾有人將緑礬放在烟灰内燒烟時未經覺察致所燒之烟盡歸無用翁太守詰之張阿大據供推小車度日烟館主應給我洋四角收過兩角其餘囑在烟帳扣算昨去吸烟　給錢因之爭執誣塞緑礬太守問到捕房時如何說法法包探禀稱緑礬係烟館主取來並非搜出太守謂事雖無憑然張總非安分諭陳如張再到烟館可卽鳴捕○翁太守昨日臨捕房發落各案時復提鄭家木橋堍拿到之沈阿壽詰問是否在彼賭博沈仍不認太守謂本分府早已訪明爾是著名賭棍尚敢狡展着責一百二十板謂今不問爾之賭否但與爾同賭者竟有數十人可將名姓說出沈仍狡展復責二十板始供認携錢三百文在楊樹下賭博被拘共賭者有多人翁太守再詰名姓沈又改稱不賭太守着將沈還押再行覆訊 
[壽袁翔甫先生六十並和高昌寒食生原韵]  
　　延齡花放設桑弧共羡稱觴樂事餘航海歸來成小隱垂楊深處卜家居詩壇酒國推前輩緑水青山認故廬名動高王傳驛使問將温語快何如[  海上種榆山人後學胡仁壽悅彭甫拜稿]  
[去月杪陡患肺疾偃臥床蓐者六日抱病以來未有如是之劇者殆將怛化乎伏枕呻吟口占一律聊寫遺音]  
　　撒手懸崖尚未遲男兒事豈有窮時生平功業輪人遠身後文章任世知苦戀妻孥終有别只除花月了無思少微天畔光騰上莫笑吳儂求死痴丙戌九月四曥夭南遯叟王韜病中草 
[浙省撫轅抄]  
　　八月廿七日金華縣丞謝文海禀謝委○廿八日處州府鄧禀銷發審差禀見辭赴任署乍理事同知延康禀知奉藩司委署禀見叩謝縣丞金魁由京騐看來省禀到○廿九日署乍理事延康禀知受事李鏡交卸烏鎭厘局回省禀到大挑縣蕭治輝禀知藩司委署富陽縣事禀見叩謝張善友由京騐看來省禀到○三十日運副廖宇泰禀見叩辭解餉赴都候補縣徐懋簡禀知由南潯厘局交卸回省禀到 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖垣實報]  
　　藩憲牌示穎上縣知縣委蕪湖縣楊士玉調署遞遺蕪湖縣缺委署五河縣事錢文驥署理遞遺五河縣篆飭本任易華俊回任供職休系縣知縣委候補同知錢應豐署理安慶通判缺委候補通判湯沅宜署理泗州州判缺委候補州判楊善滋署理 
[上海四馬路文報局内協賑公所經收賑捐八月下旬清單]  
　　三十日○無錫知仁庄募杏蔭氏洋十元○江西景德鎭朱藹卿先生募移善善願助賑人洋五元移修路願助賑人洋五元爲父母　福人助綿衣洋一元七角又交來程懐中先生募無名氏洋一元一角五分鄭啓周洋一元一角五分○高郵丁鏡齋先生　三十五次無名氏子記錢三千不留名二户洋二元奇花堂馬宅　一元木桶内共錢一百三十六實收到洋六元○浙江　山公廨費安澄先生求母康壽合宅平安諸事順適洋廿元又交來　善堂梅洋二元○恆利莊交來鴛湖　齋氏募另啓章心培五元詠梅堂賈羅輔庭屠芸記三户各四元吳方田三元盛十錦任靜山市蔭室三户各二元知二居士李桂馥求善子李春泉周　　明德堂李德愼堂何王錦榮不及寡過遴龐杏庄十户各一元沈積善洋五角蔣堃泉六百譚琴軒候斐成田蓉昭趙紀春四户各五百　花别墅秦　峰潞河散者三户各四　實收洋四十元○本日共收英洋九十二元○○本旬共收規元一日三十兩另九錢六分英洋五百六十九元計元四百十八兩二錢一分五厘九八半平銀四百九十三兩一錢八分又原　平銀六十四兩　計合元五百六十四兩四錢四分九厘銅洋廿二元烊見元三兩二錢三分四厘小洋四十角另五分計元二兩九錢七分虛對加一个計元二錢九分四厘錢二千一百廿文計元一兩四錢一分三厘○八項共合規元一千一百廿一兩五錢四分二厘○連前共收規元三十萬另二千九百五十三兩五錢二分八厘○付解山東第二十八批庫平銀計元二千一　八十四兩○連前共解規元三十萬另四千三百十九兩七錢另二厘○實墊解規元一千三百六十六兩一錢七分四厘合併聲明 
[上海三馬路陳與昌收解賑欵總數第十六次清單]  
　　七月底止第十五次清單上結墊規銀五十三兩七錢一分七厘外存銅洋一百七十一元六角今自八月初一日至三十日止共收規銀二百十二兩五錢四分一厘英洋三千二百七十六元虛對洋六元五角小洋一百十八角半二共折實洋十七元三角三項洋合規銀二千四百廿兩　五錢零九厘錢三十五千零七十九文又次錢七千八百五十文二共合規銀廿七兩三錢三分六厘以上本月共收規銀二千六百六十兩零三錢八分六厘○連前自上年六月初三日起至本年八月底爲止統共收合規銀七萬零三百九十五兩三錢四分九厘○本月十三日解直隷規銀五百兩又三十日解山東第十八批規銀二千一百八十四兩自上年六月初三日起至本年八月底爲止共解出規銀七萬零四百七十二兩六錢八分外結墊規銀七十七兩三錢三分一厘銅洋二百七十五元一角其餘物件已按日登報茲不贅 
 
 
 

Page 10

 
 
   
 
 

Page 11

 
 
[光緒十二年八月二十七日京報全錄]  
　　宫門抄○教職單　發抄旨一道○瓊州鎭總兵賴奏報署篆日期摺○陜撫鹿奏報交卸撫篆日期摺○副都統謙奏爲永平府直峯口官兵營房被水及委員前往查勘撫卹摺○將軍慶等奏爲圍場要缺通判按照部駁更員請補摺○江督曾奏爲欽遵電寄諭旨辦理片○將軍慶等奏爲調署州縣片○八月二十七日内務府國子監正白旗值日無引見○文熙假滿請安○掌儀司奏初一日祭　先殿漪貝勒行禮○朱一新遞明白回奏○召見軍機現換單袍褂○光緒十二年八月分教職戰正諭山西保德以王掄元霍州江西金谿龔日霽吉安廣東高要何又雄廣州四川劍　王培楨成都俱舉浙江歸安錢啓錕嘉興歲雲南河曲趙炳垣雲南　訓導山西芮城栗懐璠潞安鄉甯武世昇分州四川資州楊森成都馬邊廳劉得中保甯渠縣宋懋颺叙州雲南平彝施道治徵江俱歲廣東合浦麥亮躬廣州舉四會李揆文廣州舉復諭湖北榖城張紹良武昌廪湖南桂陽俞萬枝長沙恩廣東徐聞蘇心鏡廣州　復訓順天通州王仁守定州河南信陽州王賜璐南陽陜西富平馮燦章同州江西進賢邱全德贛州建昌盧錫璜袁州湖北京山袁維珽黄湖北鍾祥程用儔德安湖南臨湘李輝蕚衡州廣東曲江梁駒廣州四川忠州傅鴻賓理番廳合州趙德全次州俱圖直隷大名吳銓順天歲河南裕州沈廷懐開封附浙江錢塘袁震甯波舉雲南阿米州陳礪才楚雄歲○發抄游智開奏蒲江縣匪黨刧獄焚　請將署令　職艱拿逃匪奉旨梁積楩著卽行革職仍勒限將逃匿餘匪並逸犯林管事等按名拿獲分别懲辦餘依議該部知道欽此○○署理廣東碣石水師總兵陞署瓊州鎭總兵奴才賴鎭邊跪奏爲恭報奴才署篆日期叩謝天恩仰祈聖鑒事奴才於光緒十二年六月十五日在大鵬協副將署任内奉兩廣總督臣張之洞牌行以碣石鎭總兵鄧萬林調署南澳鎭總　所還碣石鎭篆務檄委奴才署理等因遵卽交卸起程七月初五日行抵碣石淺澳洋面准碣石鎭總兵鄧萬林委本標中營守備成傑賚送廣東碣石水師總兵官關防前來奴才當卽恭設香案望闕叩頭祗領任事伏念奴才東粤備員知識庸陋咸豐年間由行伍帶船從征江南等省　保副將回粤補用重荷恩施隆署瓊州鎭總兵兹復委署碣石鎭篆務涓埃未報兢惕時深查碣石爲　海要　總兵乃專閫重寄巡洋訓練亟宜加意講求奴才自愧愚　懼弗勝任惟有勉竭駑駘認眞整飭務期海洋靜謐以仰答高厚鴻慈于萬一除恭疏題報外所有奴才感激下沈理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○頭品頂戴陜西巡撫臣鹿傳霖跪奉爲叩謝天恩並恭報交卸陜撫日期仰祈聖鑒事竊臣因久病不支恐滋貽誤兩次陳請開缺調理差弁賚回原摺内開軍機大臣奉旨另有旨欽此旋復准吏部咨光緒十二年七月初十日奉上諭鹿傳霖著准其開缺陜西巡撫著葉伯英補授欽此跪聆之下感激莫名遵卽咨催葉伯英接任以免日久曠誤飭委西李楹撫標中軍參將英林謹將關防及王命文巷等件賚送新任撫臣葉伯英接收于八月初四日任事臣卽日交卸力疾歸里從此得沐雨露歲月寛間靜養沈疴或可就痊再當尼首闕廷續圖報效不敢少躭安逸自外生成所有微臣感激下忱及交卸撫篆日期恭摺具陳伏乞皇太后皇上聖鑒謹奏軍機大臣奉旨知道了欽此○○山海關副都統奴才謙德跪奏爲所屬永平府喜峯口二處官兵營房被水情形及委員前往查勘撫恤緣由恭摺奏聞仰祈聖鑒事竊于本年八月初二日據永平府防守尉特和布報稱永平府城於七月十六日起天降大雨至十七日未時青龍灤河同時漲發勢甚浩大隨會同營縣派撥夫役在於各城門水門設法堵築十九　黎明大雨傾盆連宵　旦不少停歇城内雨水愈積愈深城外河水波濤洶湧因深夜人力難施由南水門倒灌入城街面水深數尺淹及衙署兵房民居至二十二日雨止水勢消退查得兩旗被水弁兵共三十九户冲塌官房四間其餘衙署官房牆垣多有坍塌闔城軍民弁赴高阜幸未傷及人口其公所案卷並庫存藥鉛各項派兵搶護無失南關一帶及城内外民屬被災甚廣等情復於初三日據喜峯口防守尉訥欽保報稱七月十五日辰時霪雨連綿至十七日大雨滂沱晝夜未息又兼灤河逆水漲溢冲及關外營房水深一丈有餘將剩存官房二十六間全行漫泡坍塌並將前存木植六告三百餘件冲失大半正在查騐間復於十九日申時暴雨溜急水漲溢尤甚將餘存木植全行漂失無存至二十四日水勢消退查點在關内外居住軍民幸前次經過大水皆已預期遷移躱避尚未傷損人口等情先後呈報前來奴才接閱之下殊深驚異伏查該二處前於光緒九年六月間曾被水患經奴才請旨賑恤在案茲復罹此災幸免傷及人口該軍民等困苦情狀殊堪憫惻已由奴才衙門自行酌籌欵項派員前往察勘分别撫恤其永平府坍塌官房四間喜峯口坍塌官房二十六間應請歸於光緒九年坍塌官房案内由地方官一併修建再喜峯口前於光緒九年冲塌官房百八十餘間尚未修建所存木植交該官兵等看守今據報稱被水冲失奴才嚴飭該防守尉等派撥官兵沿河尋覔打撈毋任官物遣失容俟　覆到日再行核辦其民屬被災情形應由該管道府轉詳直隷督臣察辦外所有永平府喜峯口二處官兵營勇被水情形及委員前往察勘撫恤緣由理合恭摺具陳伏乞皇太后皇上聖鑒再查各該口呈報雖屬遲延委因沿途河水漲發文報阻滯是以奴才奏報較遲合併陳明爲此謹奏軍機大臣奉旨覽奏已悉該軍民被水困苦即着謙德飭令派出員弁確切察勘分别撫恤其冲塌官房准其併案由地方官修建餘依議欽此○○奴才慶裕裕長跪奏爲圍場要缺　判按照部駁更員請補以資治理恭摺仰祈聖鑒事竊查圍場海龍廳撫民通判楊文圃告病遺缺迭經奴才等奏請以留奉補用通判馮士懋補授先後奉部核議與例不符駁令另揀合例人員請奴才等以補用通判王爲徵請補旋奉部議以該員係試用人員應俟候補委用通判無人方准請補駁令另揀合例候補班人員請補等因知照前來於光緒十二年七月初二日接到行知當以是日作爲起限日期自應遵照部駁更正另以候補人員擬補惟查留奉補用通判僅止三員除馮士懋王爲澂二員均經部覆議駁應歸試用班次外尚有留奉補用通判金作壎一員亦係由捐納通判因勞績奏留奉天補用與王爲澂出身相等均應歸入試用班次序補此外别無候補通判人員應照例過班以委用人員接補兹查有委用通判汪栗現年五十六歲直隷永平府灤州人由附貢生考取謄錄充實錄舘謄錄官遵例報捐通判咸豐十一年銓選江西撫州府通判親老告近開缺改選近省同治元年銓選河南汝寗府通判到省旋因親老呈請終養回簫嗣丁母憂服闋起復於光緒六年十二月騐放奉旨不必坐補原缺欽此八年五月揀選發往奉天差遣委用十月到省該員老成謹愼才具明晣以之請補圍塲海龍廳撫民通判洵屬與例相符合無仰懇天恩俯准以委用通判汪栗補授圍塲海龍廳通判以資治理如蒙俞允該員以委用通判補授通判銜缺相當毋庸送部引見仍俟試署一年期滿果能稱職再行題請實授所有圍塲要缺通判按照部駁更員請補緣由理合恭摺具奏伏乞皇太后皇上聖鑒勅部核議施行謹奏軍機大臣奉旨吏部議奏欽此○○曾國荃片再臣於光緒十二年八月初一日電呈總理衙門因接據署安徽藩司阿克達春電報護撫臣張端卿業經因病出缺安省地居衝要不可一日無官主持臬司署藩司阿克達春老成練達應請旨護理撫篆用資鎭撫安廬滁和道丁峻穩愼精細應派署藩篆候補道孫振銓熟悉皖省情形應派署理臬篆呈請代奏請旨初二日接到總理衙門電覆本日奉旨安徽巡撫卽派阿克達春護理派署藩臬各缺均照所請行仍著迅速馳奏俟奏到再降諭旨等因欽此除由臣分别恭錄咨行外理合將奏到電寄諭旨欽遵辦理各緣由附片具陳伏乞聖鑒訓示謹奏軍機大臣奉旨知道了欽此○○慶裕等片再署海龍廳撫民通判馮士懋調省另有差委所遺員缺查有委用通判汪栗明白謹飭熟悉情形現已輪補是缺堪以先行委署請補懐德縣知縣賀塤奉部覆核准應飭赴新任以專責成通化縣知縣黄毓森現經調省看所遣員缺查有卽用知縣樊學賢年莊才裕任事實心堪心署理署蓋平縣知縣徐廷蘭調省另有差委所遺蓋平縣一缺地處海濵民刁健訟案牘煩多實任蓋平縣知縣沈裕義在任半年措置未能裕如前經調省察看未可卽令回任兹查有開原縣知縣李葆善老成穩練聽斷勤每堪以調署遞遺開原縣一缺事務校簡卽以蓋平縣知縣沈裕義互相調署人地均屬相宜除分檄飭遵外理合附片具陳伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十二年八月二十八日京報全錄]  
　　宫門抄○發抄旨六道○直督李奏爲湖北臬司病難速痊呈請開缺摺○將軍希奏爲敦化前放荒地多未開懇勢難升科擬請變通查辦摺○副都統祿奏爲勅書被焚例請重給片○署陜藩曾奏報接署藩篆日期摺○大臣謙奏撤回緑營步隊酌留馬隊駐圍搜捕片○八月二十八日理藩院鑾儀衞光祿寺正紅旗值日無引見○江西布政使李嘉樂請訓○長順續假十日○召軍見機李嘉樂醇王○發抄譚鍾麟奏揀發令張祥會補敦煌令奉旨吏部議奏欽此○又卽補令袁效洙　碾伯令奉旨吏部議奏欽此○又儘先副將左成富借補西安營都司奉旨兵部議奏欽此○又陜提標左營守備雷豫勳補靖遠營都司等缺奉旨兵部議奏欽此○又安西協都司張管福舊傷時發精力就衰請以原品休致奉旨著照所請兵部知道欽此○又直隷等七省發往新疆屯田軍流人犯請飭各省酌定人數分日起解奉旨刑部議奏欽此○番霨奏請將浙江湖南　婦旌表奉旨李言氏許周氏均著准其旌表禮部知道欽此○○大學士直隷總督一等伯臣李鴻章跪奏爲湖北臬司病難速痊呈請開缺仰祈聖鑒事竊新授湖北臬司温忠　前因行抵天津舊疾復作未能北上經臣代奏奉旨賞假三個月轉行欽遵在案茲又據該司禀稱連服滋陰養肝之劑舊疾不無起色而精力總未如前稍一勞心胸腹氣結肢體不勝困乏昨屇立秋肝陽　冲病復增劇夜不成寢醫者謂陰氣内虧肝陽無制非潜心靜養漸次服藥培補難望見功犬馬微生何敢自惜惟臬司爲全省刑名所寄非病軀所能勝任現在假期屇滿心與力違悚惶無地請代奏懇恩開缺回籍調理該司年力尚强將來就痊卽赴都銷假不敢稍躭安逸等情前來臣查該司所禀皆係實　未便壅於上聞理合恭摺由驛具陳伏乞皇太后皇上聖鑒訓示謹奏軍機大臣奏旨已錄○○奴才希元恩澤跪奏爲敦化縣地僻民艱前放荒地多未開墾荒價尚未收齊勢難依限升科擬請變通章程另行委員查辦以資清厘恭摺仰祈聖鑒事竊查前任將軍銘安於光緒四年九月間派員查明阿克敦城一帶荒地多被私墾從未查禁奏明一律勘放藉資安撫等因當派留吉補用知府趙敦諴前往勘放嗣於添官設署案内將阿克敦城奏設縣治名曰敦化縣卽委趙敦諴試署縣事凡放荒征租一切事宜悉歸該縣經理迨奴才等抵任後迭經飭催趙敦諴將所放荒地赶緊辦竣升科以便造册報部旋據先後報稱敦境僻處偏隅山深林密距省旣甚窵遠更復隔絶通衢非設法招徠難期振興因於初放之時卽擬定變通辦法准令佃户領地不拘成數寛予限期陸續完交各處民户始行聞風麕聚接踵而來光緒五年分放出熟地二千七百七十四晌八畝九分生荒一萬七十九百二十晌零五畝八分每晌征收荒價錢三千三百三十文所放熟地當年升科照章每晌徵收大小租錢六百六十文又自光緒六年起至十一年止約放生荒二萬三千餘晌除五年分放出生荒一萬七千餘晌業將荒價陸續追齊發給印照外其六年以後所放荒地二萬三千餘晌應收荒價多未交齊俱未發給印照委因該處地僻人稀盜匪不時出没所有領地之户無非流寓貧民一身之外别無長物加以連年歉收民多逃亡實難勒令升科納租各等情正在核辦間適趙敦諴調署雙城廳通判當卽揀派委用知縣劉調元署理敦縣事接辦荒務切事宜並由省揀派騎都尉兼雲騎尉永貴等前往該荒會同劉調元據實查辦以期迅速蕆事兹據委員等禀稱查得該處荒地實係冷漿秋霜極早連年收成歉薄佃民無糧餬口甚有以藜藿充飢者以致無資墾地潸沈佃民竟至五百餘名之多故自光緒五年起招墾至今各佃所領生荒内墾熟之地均僅十之一二所欠荒價甚鉅勢難催收可否按年帶征並緩期升科等因禀請核辦前來奴才等查敦化縣一帶距省窵遠　僻民稀向爲盜匪出没之所此招墾之初原辦委員審度情形所有暫准欠價以廣招徠之舉乃因地冷年歉民多流離以致荒未開墾價未交齊間或招有一二接領之户依然交價無期一經催追則逃亡相繼是以光緒六年以後所放之地迄今佃無准人界無准記地無確數價無完期直與未放者無甚區别若不澈底清厘及早變通必致積重難返困累日深殊非裕課安民之道奴才等伏思與其拘執前辦價欠地荒租賦無出徒滋擾累曷若寛其旣往量加變通另行查辦一律歸實擬仍派該員等帶同繩弓委員前往該縣親履荒界勘丈明確澈底清厘另行查辦除光緒五年放出熟地當年升科外至光緒五年放出生荒一萬七千九百二十晌零五畝八分雖經收齊荒價發給印照然開墾成熟者僅有十分一二而光緒六年以後所放荒地至十一年止約有二萬三十餘晌不但地多未墾印照　領卽其應交荒價拖欠尚多若以放出之年計之其五六兩年所放之荒二屆限滿似應升科惟所欠荒價尚屬無力完交倘有迫令依限升科民力實有未逮擬請將光緒五年起至十一年止歴年收出生荒不拘某佃原領晌數多寡有無拖欠荒價總以已交到官錢數爲斷若欠價之户尚能措交若干各隨其力卽由委員隨時查收無論原交續交一體辦理查明某户已交到荒價共有若干仍照章俱按市錢三千三百三十文核給納租地一晌准由原領界内酌量撥給務令錢地數目相抵不准再有盈虧隨時勘明界限分清荒熟若係光緒五年領荒之户已有印者另予更換六年以後無照之户卽行按名發給各于印照内注明荒熟若干晌無論原領年限遠近統自此次清丈之年爲始巳墾熟地當年升科未墾生荒再子限五年至第六年一律升科俱照定章每晌征收大小租銀一錢九分八釐如此變通辦理凡遇價少地多及欠價始終無力完交各户均須將浮餘之地撤退歸公所撤歸公併逃户遺棄以及原剩未放之荒俱由該委員等另行招佃倘無人承領卽行封禁將來開闢日廣人烟裯密地土若能和暖尚可招墾征租再哈爾巴嶺迤東南岡一帶荒地前於光緒十一年十月問已經另案准撥歸輝春招墾局經理合併聲明所有敦化縣前放荒地多未開墾價未收齊勢難依限升科擬請變通章程委員查辦以資清厘緣由是否有當理合恭摺具奏伏乞皇太后　皇上聖鑒訓示施行謹奏軍機大臣奉旨着照所請户部知道欽此○○祿彭片再據墨爾根城副都統恩　咨據鑲黄旗全山佐領下雲騎尉蓋哈蘇報稱伊家不戒於火延燒住房將盖哈蘇原領襲官勅書同時被焚加結咨請核辦前來奴才查例載勅書被水火盜賊毁失查有實據者免其議處仍准題請重給等語兹雲騎尉蓋哈蘇原領襲官勅書被焚查係不戒於火委無揑飾核與仍准題請重給之例相符相應請旨將雲騎尉蓋哈蘇襲官勅書照例重給一軸除將原給該員勅書查照底册鈔錄咨送吏部以備查考重給外理合附片具陳伏乞聖鑒謹奏軍機大臣奉旨該部知道欽此○○暫行兼理陳西布政使署理按察使督糧道奴才曾鉌跪奏爲恭報奴才兼理藩司日期叩謝天恩仰祈聖鑒事竊奴才奉開缺陜西巡撫臣鹿傳霖行知接准部咨奉上諭陜西巡撫著葉伯英補授欽此應卽接印任事所有陜西藩司印務委令奴才暫行兼理等因光緒十二年八月初四日准升任巡撫臣葉伯英將陜西藩司印信文卷移交前來奴才當卽義設香案望闕叩頭謝恩祇領任事伏念奴才雩櫟庸材滿洲世僕兹膺臬篆尚未効夫涓埃兼攝藩條彌更深夫悚　查陜省地居冲要藩司職旬宣舉凡籌餉用人勸農征賦在在胥關緊要奴才愚昧之質何以竭怒鈍而答鴻施惟有矢愼矢勤隨時隨事禀承督撫臣認眞辦理斷不敢以暫時兼理稍涉疎忽以冀仰酬高厚鴻慈於萬一所有奴才兼理藩司日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○謙禧片再奴才謙禧查光緒十年閏五月間因魚泡子賊匪聚集竄入圍境滋擾曾經前任都統繼格陸續派撥駐防練軍馬隊一百三十五員名緑營步隊一百二十三名並借調古北口練軍官兵前往會剿嗣將大股賊匪樸滅拿獲首夥多名圍　肅清遂將借調練軍撤回古北口其駐防練軍馬隊緑營步隊仍分駐東西兩圍搜捕零屋餘匪各等因奏明在案奴才到任後因查駐圍緑營步隊舊章於月支口分底餉之外另動　糧　費甚鉅當經體察情形酌撤一半歸伍以備緩急如防務吃緊仍行飛調前往隨於十年九月另挑　隊精壯兵丁六十名飭派十總耿惠等　帶前往換防並令在防之一百二十三員名全數撤回以節餉糈而均勞逸現在該馬步各軍已將濳匿賊匪搜捕多名當此庫　支絀之時自可將此步隊六十二員名撤回歸伍仍令管帶駐防練軍協領等督飭馬隊會同朝陽駐圍練軍各處梭　一俟入冬圍内　果安謐再行督帶回營以資訓練除飭該千總等督隊回營並將緑營步隊支過餉乾另行造册咨部核銷外所有撤回緑營步隊酌留馬隊駐圍搜捕緣由理合附片陳明伏乞聖鑒謹奏軍機大臣奉旨該部知道欽此 
 
