# 1893 - 282 - 4907358

 

Page 1

 
 
[珍物助賑] [  申報館恊賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下文徵明山水人物册頁五十元草虫花卉册頁二十元枷楠香轅珠奚頭記念全五十元花翎三元藍翎二元古銅大香爐二十元米南宫手卷高澹游山水一幅朱漁珊帖一部董其昌帖一部木板四庫全書總自一翻計一百二十本戴醇士西溪松蔭圖手卷一軸珍翠玉鐲一雙合計洋四元羅將希世之珍與火齊木難而鬥異藉作拯災之舉俾困麟嗷雁以同蘇當亦諸君子所踴躍歡欣解囊不吝者乎如蒙購取請移玉本館帳房爲盼 
[新印醫宗金鑑告成] [  圖書集成局啓]  
醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎　昭代之鴻寳醫林之大成也兹由煥文書局主人倩本局用活字排印刻巳告成紙墨並佳裝潢益美計分釘二十四本碼洋四元如祗買外科書則收洋八角寄語杏林老宿橋并名賢有欲得盧扁眞傳者請向步洋申報館二馬路東首煥文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[再論機器日新]  
昨言漢口冶坊自造軋花機器因摧類論及中國近來機器之制日盛月新各處皆聞而知之惟江南製造局則見而知之其中所製一切新奇器械如龍雷魚雷火箭快砲快鎗無不有聞必錄余亦嘗親往游觀與總辦曁委員司事諸人共相討論惟分局則未之見也蓋分局設於龍華龍華爲古叢林浮屠兀然峙焉二三月間一路桃花競開燦爛如錦上海人無論男女老幼赴龍華寺燒香禮佛者相屬於道計有水陸兩途其水路則每阻於潮水非用小輪船拖帶不能尅期而至陸路則馬車僅能至徐家匯然後換小車前往路多田塍窄徑頗不平坦故余寓滬二十年惟前此毘陵醉墨生在龍華分局時曾一往又與巨道上人訪文果大師又一往外此則未也顧雖往兩次皆領略三春鄉景未嘗一至局中細玩機器也今年總辦劉康侯觀察因分局運物往來不便特由總局左側開馬路一條直逹龍華於是忽動余之游興尚未得暇也初三日秋高氣爽偷閒一往遂與雯兒偕行命奚童抱琴隨之其路平坦寛闊可以容馬車往來一路多係田野惟至泉漳會館稍作曲勢又有一處名小木橋則有烟户數家故馬路爲之稍窄此外則皆坦坦蕩蕩直逹乎龍華寺前余因志在觀機器故不至寺逕造分局謁總理委員馮沛卿直剌直刺爲前上海關道馮竹儒觀察之叔現在湖北鐵政局提調馮敬菴直剌之封翁向有世誼其人誠樸敦厚相見一揖快談契闊余姪石菉亦在局襄事因卽在姪處午膳而沛卿先生復佐以佳餚飯後彈琴數闋以舒血脈乃與直剌至各廠游歴一一周咨其所謂老槍子廠新槍子廠製各不同而其運機取便則其理一也大都作工者多幼童年俱在二十以内此法最妙幼而學之長而益精則製造不患無人焉觀各幼童各司其事亦不乏心靈手敏之人其中軋銅之機最巧以銅片厚半寸許者置機器上軋之又加煆煉經過七八架機器卽成銅冐子銅管子等物如天衣之無縫而電氣之銅管尤精細其中間管内須銜以白金絲乃能引電氣以入槍砲之中其白金絲細如毛髮竭目力始能見管上旋螺亦層層光滑無比直刺告余曰此間本名火藥局以製造火藥爲專責亦願觀造藥之廠乎余曰造火藥約有幾種曰其種類煩瑣不可以僂指計各有名類可以按藉而稽大要厥有三種曰黑色火藥曰無烟火藥曰栗色火藥栗色火藥甫自今年六月間設廠試作至八月而已盡其妙盍往觀乎余曰唯唯乃與之偕行直剌年已六十有四而步履强健余非雯兒扶掖幾至不能追隨局中各廠周歴一過約計不下五六里之地每日必躬歴一周以督程課不憚勞也因先導余至燒炭處其炭皆柳木爲之栗色者其炭燒之存性故與黑色者不同迤邐至碾藥處則入炭於機中卽碾成末復久下層出則飾成粉猶憶前此潘芸孫觀察以手製機器一架見示以生米入機中一轉動而米卽成粉粉已成糕自下層出而熱氣蒸騰可以供客竊歎其心思之靈巧今觀此碾藥之機蓋由小以推之大其理一也炭旣碾而成粉則入硝礦各物和匀而入於壓重機器上壓成片復碾而碎之另入一壓重機器上製成六角式而中有一孔則製藥成功矣與黑色者較皆一樣六角惟色不同取火試之則黑色者遇火卽燃一轟卽息栗色者燃之始着其燄直上而不旁溢閱數分時始息蓋其力大故凡巨砲必需栗色之藥僅用黑色藥則力雖猛而性短恐不能送彈子出膛也計一日之中可以製成此等六角之彈一萬餘塊其壓重之機器計重有八十萬麥克最奇者屑炭與藥並不用調和硬壓成片復碎片而硬壓成塊此則眞不可測識者矣約兩時許歴遍各處興辭而歸此遊極暢而且於機器等事稍有領略據云局中並無一西人卽總局中亦僅一二西人然則中國之人其於機器製造諸事有不見其蒸蒸日上者哉 
[本館接奉電音]  
　　昨由京友電傳上諭二道敬謹譯登○九月初四日奉上諭前據御史褚成博奏浙江正考官殷如璋行抵蘇州忽有人投遞書函中有考生五人姓名並銀票一萬兩囑與關節取中經殷如璋將其人扣留交蘇州府看管轉解浙江請飭究辦當經諭令崧駿嚴切根究本日據崧駿奏據臬司趙舒翹禀稱准江蘇臬司移咨此案並將投遞書函之家丁陶阿順解交浙省訊據陶阿順供稱係周福淸令伊投信查周福淸係丁憂内閣中書請飭革職歸案審訊等語案關科塲舞弊亟應澈底查究丁憂内閣中書周福淸著卽行革職查拿到案戲行審辦務得確情按律定擬具奏該部知道欽此同日奉上諭山東沿河各屬連年被水居民雖經陸續遷徙而田産所在爲小民衣食之源本年黄河伏水盛漲章邱縣姜莊長堤冲塌上游博岸及小淸河北岸亦因水大出槽禾稼被淹民情均極困苦業經福潤籌辦急賑惟瞬屆冬令小民生計維艱殊深厪念著將該省本年新漕截留六萬石備賑隨漕輕齎等項一併按數扣支該撫卽飭所屬分别災區輕重妥爲散放務使實惠及民毋任吏胥舞弊用副加惠災黎至意該部知道欽此 
[宗室試事]  
　　宗室鄉試向於八月十七日另塲考試只試以四書文一篇試帖詩一首當日交卷出塲原卷雖經彌封不發謄錄不歴房考徑呈主試卽犯塲規亦無名登紫榜仍須送入内簾呈閱迨中後雖經磨勘無論何等疵謬照例概行免議是以天潢貴胄非草茅下士所可與比論也本屆癸已恩科宗室鄉試除未到外實入塲與試者五十有三人照章由貢院東左西右兩門放入歸號後題紙卽下並給諸士子每人美味餛飩一碗肉餡包十枚午間又與各士子菓品月餅各一盤戍刻卽有交卷迨夜半子時始繳齊凈塲卷送彌封畢送呈主司校閱此屆仍按十人一額共中式五名合將宗室鄉試本屆癸已恩科欽命四書詩題目照錄於後文題爼豆之事詩題賦得數紙淍可博 
 
 

Page 2

 
 
白鵝得經字五言八韻 
[欽派專操]  
　　廂紅蒙驍蒙驍騎槍營專操大臣文都統秀病故遺缺經值年旂開列廂紅蒙都統副都統堂銜請旨派充廂紅旂蒙古驍騎槍營專操大臣一摺於光緒十九年八月二十日具奏本日奉硃筆圈出廂紅蒙都統松溎著充廂紅蒙專操大臣欽此欽遵遂由值年旗分行 
八旂滿蒙各固山曁神機營查照可也 
[馬隊易員]  
　　神機營外火器營馬隊專操廂黄滿副都統芬統制車奉命管理神機營事務所有外火器營馬隊專操照章另行委員充補以資鈐束經慶邸等諭令左翼五處馬隊專操正黄滿副都統色楞額調充外火器營馬隊專操已由總理營務處分檄馬步各隊查照矣 
[竊盜類誌]  
　　宣武門内大街甘石橋路東同興嫁妝鋪於上月初六日晚三更許有賊匪多人將該鋪櫃房臨街墻磚扒挖成孔潛行入内將櫃房内所有銀錢衣服玩好珠石物件並某宅寄存該鋪衣服兩箱全行竊去迨鋪中人知覺賊早携贓遠遁事後檢查計所失值銀六百餘金報明本管廂藍頭官廳勘明盜跡後許其查緝贓賊然鴻飛冥冥弋獲其賊未卜能耶否耶所駭人聽聞者此鋪斜對過之乾泰錢店於初五日夜被明火賊匪多人撞門行刦雖將鋪門攻開奈鋪人槍刀並舉羣喊有賊致匪逃去未失一物報明地方恐賊復來而初六夜四旗海查海捕步營官兵皆至乾泰店巡綽一夜梆柝不絶口號連聲而反任賊於對門之鋪行搶多贓此等情形殊令解人難索矣 
[江南榜期]  
　　江南發榜因展限十日每科約在九月二十日前後聞此次恩科定於十九夜揭曉菊花天氣閏到重陽想箇中人已不勝盼望矣惟傳言如是尚未見有明文 
[憲旌蒞鎭]  
　　兩江總督劉峴莊制軍日前發電至鎭勘視象山礮臺已詳本報初三日天甫黎明丹徒縣王伯芳大令預飭辦差人等在招商局碼頭搭蓋彩棚懸挂各種明燈十色五光輝煌炫目寳盖山城守營及駐防各營弁兵亦在蒜山一帶排列隊伍惟見旌斾雲連戈矛雪亮上午時道府廳縣曁邗江文武印委各員齊集六吉園鵠候迨下午五點鐘時峴帥乘保和兵輪衝波而下少選就焦山江面下椗斯時岸上槍砲齊鳴聲如雷震俄而保統制黄觀察兩淮運憲江蓉舫都轉率領文武各官乘坐滿江紅船赴江中恭迓呈遞手版峴帥接見之餘略談數語各官興辭而出時已鐘鳴六點矣峴帥以爲時已晚諭俟次日淸晨登岸履勘礮臺各官始紛紛折回水陸各營兵丁亦收隊而返至閱臺情形俟接續信再錄 
[潤州火警]  
　　鎭江訪事人來簡云本月初二日午餐甫畢忽見西北方烈焰飛騰光燭霄漢幾若卿雲之麗乎天際繼聞人聲喧嚷警鑼亂鳴竹木爆裂遠近走相告曰火起矣火起矣急往視之知係小閘口東首某姓家因燒洋烟偶不經心遺火積薪中立時轟發延燒堂屋火遂上炎煜煜回回紅光四照其時東風甚勁一霎時延及南街是處盡係江北客民所居多以推車爲業棲息於此竹籬草舍一望如林大小茅龍無不吞烟吐火破壁飛騰遂致一發難收蔓延無際城内外各善堂水龍聞警馳至少頃鄭叅戎譚太尊王大令焦守戎曁印委各官亦絡繹到塲彈壓是處偪近荷花塘取水尚便各龍汲水噴救極形踴躍回祿神漸不能敵將返駕矣適火星飛至鄰右某雜貨鋪霎時四面延燒惟聞拉拉之聲如聯珠如濺玉直至三點鐘始漸漸救息計焚去得記烟燈全盛雜貨鋪永恒米店周姓住宅其餘茅屋十餘家已化作昆明刦後灰無復可雞棲其内矣 
[朝鮮風信]  
　　本月三號天將黎明時朝鮮釜山埠居人忽聞有聲自西南來至八點鐘朔風狂吼似欲將日本租界捲去者十一點鐘時碎石如雨點自海濵吹來俄而風愈猛浪愈高近南一帶人家羣將家私器具移運他所以避之有頃風浪捲上土堤冲壞隄防數處午後風轉南海中巨浪滔滔有撼石排空之勢新築地石垣皆崩倒居人紛紛逃避領事與警察巡員屯集於東京樓以督非常又令人夫運土以築堤防至夜十點鐘風浪平靜查韓人小屋及北濵石垣崩壞流失共有二起頭閂吹倒大松樹一株翻覆鮮船二艘毁壤電信局石垣五六十間其他尚多是亦巨災也 
[琳宫刼火]  
　　東西本願寺係日本東京巨刹也東寺建於淺草西寺建在築地皆金碧輝煌堂屋深奥本月七號午前五點鐘西本願寺失愼計自元和七年創造迄今三百年遇火災者六次此次火起於金錢出入事務所適西南風大作頓時延燒大堂内庫蓮華殿太子堂書院内佛堂經臺所志納所兩廊悉付一炬幸警鐘四起水龍麕集盡力澆灌得以救滅不致殃及隣右然寺中木像畫像及北海道有關係之書籍古畫經卷供具皆歸烏有所失甚不貲也當火熾時有三人從内逃出被烟冐住經救火者瞥見將二人救出送入醫院一人被屋梁壓死其餘負傷者約有十餘人次日國人之喜結佛緣者以酒米物品金圓相送寺旁設小屋以棲僧衆自經此次浩刼又須住持廣運神通方能規復舊觀也按西京亦有東西本願寺西有悲雲閣係豐臣秀吉之故跡爲西京名勝之一京都屢遭大火西寺獨免惟東寺亦曾遭回祿今之大伽藍堂尚係十餘年前所建云 
[日人看月]  
　　華人看月在中秋日人則不然向例在舊歴七月廿六夜今屆天氣晴朗東京之九叚坂湯島天神芝丸山上野愛岩等諸勝地可以登高眺望游人如蟻而上野及愛岩山旁尤爲繁盛竟有江湖賣藝之流小本經營之輩設茶酒果餅店以供游人歇足愛岩之塔前名待月會定價一角方許登閣山下茶店尤貴定價二角至一點餘鐘山上下澄輝似鏡皓魄如銀幾疑身在廣寒飄飄乎有出世之想海岸及高阜處但見人頭攢動内田町海邊游泳之所興會尤豪燃放各種烟火與皓月爭光今年月色之佳爲近年所稀有萬里長空浮雲盡掃正在興高彩烈時忽聞有巨物投入水中後查悉有三十餘歲之男子失足墮江有知者謂其醉後看月故有此失然可與李謫仙捉月故事並傳千古有此雅興固不可無此奇人也 
[議罰駭聞]  
　　有某甲向萬壽堂藥材店内購買鹿葺兩架洋參拾數斤携至某街爲巡丁拘獲詢悉由萬壽堂買來卽指爲壽堂走漏因萬壽堂曾犯偷漏被罰之案疑其慣偷厘金提調陳鈞石司馬以整頓厘金必須從重議罰估計萬壽堂主人黄某家貲業産值銀約萬餘兩卽擬科罰黄某二萬元以儆尤效禀請道憲察核英道憲諭令與厦防廳妥商辦理總以卹商裕課兩有裨益爲要勿得擾累商民闔厦商民聞此重罰無不譁然現在十途郊號衆商咸抱不平擬邀集數百號聯名省控幸厦防分府張文川司馬素以恤商愛民爲心雖准稅釐局移文請將萬壽堂店屋標封張司馬不允所請以陳司馬擬罰二萬元之數駭人聽聞應俟禀明上憲辦理云 
[西藥誤用]  
　　南安人李揷來前在臺南西醫買惟林處服役嗣因稍知西藥有專門治症之功卽販西國各藥料來厦設肆懸壺以西醫自居爲人醫治病症時有誤用藥粉藥水害人性命前在鄉間江頭鎭地方亦因誤將西藥砒信之類用之過分致將某甲立時斃命被鄉中衆人將藥鋪搗毁乃於本年到厦在石埕開設西醫藥鋪并以西法爲人治病八月初旬有海關署中某甲之媳患虚熱症先請西醫雷姓羅姓醫治已有起色將近全愈甲欲速於見功會晤李揷來偶言子婦病症已近念餘日未能立卽霍然何西樂之見功亦與華藥等也李云此乃雷羅諸人不善用藥耳如屬吾治診則一服而愈甲喜極卽延李到家診治李略視婦之脉卽云遣人隨往取藥一服霍然甲命其姪隨李前往取藥李到藥鋪 
 
 

Page 3

 
 
卽取白色藥粉傾出少許包付約略數十厘之譜持歸調興病婦服之藥甫入口卽呼腹痛不可忍立卽倒臥而斃甲闔家措手無及甲卽奔赴李鋪索命李自知失誤情人向甲懇情甲雖委之定數而婦之母族諸人不肯干休連日在李鋪中滋閙咸謂誤用砒信殺人視人命爲草管非禀官究辦不足以儆聞李已挽魯仲連其人爲之調處不知能不涉訟公庭否西醫之藥豈可玩視哉 
[茶箱受潮]  
　　八月初一初二風颱爲災加之大雨潮水較常漲高七八尺沿海堤岸坍倒者不知凡幾厦門各洋行棧房均被水灌入有淹三四尺者地勢稍高者亦浸四五寸因之各茶棧茶箱堆存棧中下層盡被海水淹浸不堪售賣外洋折本約計五六萬元如向保險索賠則保險行謂係保火燭水災未能預聞嗣經某茶棧查得某行棧房下係泥地未鋪地板該棧房地頗高海潮僅淹數寸茶箱下層浸水亦祗三五寸如或棧房鋪設地板連地檯至高七八寸則雖有此意外之災可不致爲患與别行棧房地勢有間且别家棧房大都鋪有地板以防堆貨受濕損壞該棧收取茶商棧租與有地板棧房價值一律此次該棧茶箱受潮虧折應向該洋行取償未識該洋行有無推諉也此誠意外之災矣 
[滴翠軒紀事]  
　　蕪湖鈔關京餉銀二萬兩前經袁觀察詳委縣丞濮荷亭二尹管解兹奉院批飭令從速起程觀察遂命庫吏於八月十八日開庫支銀分釘木鞘交二尹領解下船於廿一日揚帆下駛取道淸江口遵陸北上○本屆秋成告竣金欀玉粒大有堪書蕪湖縣王邑尊循例繪回貼說申報藩轅兹奉札委太平府鳳韻笙太守赴鄉履勘五馬遙臨約在八月廿四五日蓋一經勘定便可擇吉開徵也○靑皮地棍當街設賭引誘鄉愚經保甲委員一再重懲早已匿跡銷聲惟若輩鬼蜮爲心現當秋收豐稔鄉民入城納糧腰纏纍纍或不免又爲若輩勾入迷龍陣中以終歲之辛勤擲於頃刻大是可憐袁觀察有鑒於此因大張曉諭飭令各保甲局加意巡察不使牧猪奴得售其計保衛鄉民可謂無微不至矣○西門迤北巷内盡係窶人子所居上月十九日二鼓後某姓家不戒於火俄而洋龍夭矯馳來縣局各官次第臨塲督率人夫竭力灌救百丈飛泉從空噴射祝融氏力不能敵引衆宵遁僅燬茅屋十餘家此外幸俱無虞○蕪湖議賽城隍大會經首事者悉心擘畫凡百工藝皆分門别類醵集經費製備旗傘及神駕鑾儀屇時每店各出一人赴會執役長街大小店鋪亦照此辦理目下捐欵一律齊備除製辦儀仗外餘欵尚復可觀是以首事等已遣人分往六合鎭江蘇常等處凡彼都賽會所有玲瓏景物悉以重價相賃而來益以本地三十六行自製各物無可不備自必極宇内人大觀聞會期約在重九前後周歴城廂先後五日想緑女紅男早已引領翹盼矣○中秋之夕玉宇無塵銀河瀉影居人咸盛陳菓點於庭除心香一縷直欲上接銀漢里中少年則羣往瓜田竊摘殘瓜托以圓盤滿揷銀燭鳴鑼擊鼓　往新嫁娘綉被中以爲添丁之兆其家卽欵以茶點或酒筵甚至覿面不相識者亦紛至沓來名曰送秋又曰摸秋主家不能不歡顔承受酬酢盡禮陋俗相沿不知何所昉記之亦足補荆楚歲時記之未備○二街大觀鞠部近經人集股重開丁歌甲舞足以壓倒一時勝鳳茶園不肯瞠乎在後因以厚幣至滬聘佛動心賽活猴等名優來蕪俾免生涯冷落日前正演血濺鴛鴦樓一齣賽活猴疉桌至八九張一躍而上效蛺蝶之輕飛觀者無不喝彩時西邊看樓有二人忽然爭閙一人遽以茶盞飛擲不虞用力過猛竟擲至樓下適中某公子之顱皮破血流怒不可遏急命從者將其人扭至保甲總局略訊一過卽移送縣署未知如何懲辦○保甲總辦梁太守因有要公於八月廿一日乘輪晉省歸期並未預訂也 
[湖南試二塲題]  
　　易○先王以之制樂崇德二句書乃命重黎三句詩皇皇者華四句禮工入升歌三終至遂出春秋　季孫斯仲孫忌帥師圍鄆 
[行旌待發]  
　　前蘇州府升任廣東督糧道魁觀察在滬小住將次起行本報已屢紀之矣兹悉招商局之廣利輪船業已到滬觀察遂定於今日起程赴粤前昨等日已至各當道處辭行矣 
[勸輸賑捐]  
　　勸辦順直賑捐江蘇松江府海防分府劉上海縣縣正堂黄爲出示勸諭事奉蘇松太道聶札奉兩江總督劉札開本年順直各屬五大河同時漫溢全境水深數尺災情較重小民蕩析離居殊堪憫惻自宜多方籌畫查上海爲通商總匯商賈雲集前次皖浙江蘇災振勸辦業捐均有成效深資接濟今順直爲畿疆重地各業商深明大義救災卹鄰尤宜慷慨輸將應令該道督飭印委各員勸諭各業商董各行其德竭力輸捐俾順直災民得以免塡溝壑札道遵照辦理等因轉行到廳縣奉此查滬上紳商業户素稱樂善好施凡遇鄰省偏荒無不捐輸助振此次順直爲畿疆重地又遭水患尤宜踴躍輸將除循案設立勸捐公所於九月初一日開辦並請各業商董議捐外合亟出示曉諭爲此示仰滬上各紳商董業户知悉務宜一體遵照憲飭各發善懷勉力輸將多多益善繳候隨時解濟照賑請獎幸勿觀望切切特示 
[掉換門牌]  
　　前日保甲總巡張牧九司馬飭令各鋪地甲傳齊滬南各烟館主掉換新門牌以便稽查 
[觀劇失環]  
　　滬北鐵馬路錢業會館落成以來日雇菊部名優在内外二臺演劇靑衫紅粉絡繹偕來昨日有老叟携六七齡之幼孩在人叢中瞻朓正在凝神注目時孩忽失聲啼哭叟一回顧見左耳所帶金圈一枚已爲匪人攫取矣叟乃頓足撫膺携孩而返 
[碾傷學徒]  
　　昨日午後二點鐘時有黄色轎式馬車一輛在英界大新街自南而東行至福寍里適有銀樓學徒迎面而來避讓不及撞倒在地致被碾傷頭顱血流如注又被馬足踢二下奄奄待斃當經巡捕將受傷人扶入車中送至捕房捕頭將人車一併扣留該學徒則送往仁濟醫院療治聞受傷甚重恐難保無性命之憂也 
[押犯咯血]  
　　美捕房押犯劉田發前日在押所咯血不止容顔慘變不省人事經管監印捕禀明黎副捕頭騐明咯血屬實飭送同仁醫院療治 
[懲辦鄉民]  
　　協隆洋行西人住宅在新閘迤西十二圖車袋角地方所用侍者馮賢芳園丁陳根全被該處鄉民徐松全李和尚等毆擊知照該處地保除子峯吳仲嘉調停未妥由該西人禀明英領事照會蔡太守移請上海縣黄大令飭差傳地保鄉民送至公廨於昨晨會訊馮賢芳訴稱在西人處爲侍者當夜鄉民徐松全等醉後在路與婦女嚕唣小的喝謂不應如此徐松全等遽爾吵閙聲言洋行侍者仗勢多事一擁向前將小的毆擊當時知照地保李和尚情願備香燭服禮了事地保徐子峯吳仲嘉不許揚言如願服禮須出洋十元李和尚無力出洋作爲罷論小的遂告知洋東禀明領事照會大老爺先行飭差查案而鄉民言新衙門不過查案並非提人無奈我何伊等遂復來與園丁陳根全尋釁陳根全供地保徐子峯吳仰嘉曾向小的言西人密司沙築路之事小的說地保得賄洋二元有此語否小的答以並無此語實係趙關福所說地保卽欲令小的尋趙小的不依地保又言侍者馮賢芳之事由洋東出塲穏辦鄉民亦是小的所說卽被唆人毆打徐松全卽吳松全供小的等力作餬口當日與工人回家行至中途侍者與繅絲廠女工調笑小的說不應如是侍者卽與小的尋釁小的不敢行兇李和尚供當夜吳松全等四人在前行走小的在後吳松全等與侍者爭閙小的並不干涉後被控告查案時小的情願備香燭向侍者服禮本可了事爲地保不許且言服禮則多却一痕跡後欲令小的出洋十元小的無力出洋故未服禮地保徐子峯吳仲嘉同供小的等輪充地保不敢多事實係吳松全李和尚不肯服禮太守著李和尚與地保質對李和尚仍執前詞地保不認太守問地保與陳根全如何尋釁地保禀稱因趙關福造言起釁陳根全紏同族人逞兇我等並不干預太守謂本分府曾飭差查問的係鄉民吳松泉等醉後與女工調笑起釁並非侍者調笑女工吳松泉稱並未行兇當時實被打傷 
 
 

Page 4

 
 
原差禀奉飭下鄉查問各情地保在場備聞此語太守謂旣充地保總以息事爲貴不應多事協隆洋行西人代而尼稱我住該處已有十餘年所用傭人從未被人毆打居處甚屬相安惟今年徐吳二人接充地保時有傭人被打此次的係吳松泉爲首行兇李和尚隨聲附和今請領事官轉請諭飭地保以後約束鄉民不再與我處傭人尋釁薩副領事商之太守請將行兇人分别懲辦惟地保姑念初次請令具保不再多事結太守然之判吳松泉笞責一百板管押一月李和尚管押十四天地保徐子峯吳仲嘉本應移請上海縣懲辦今姑從寛着覓保具不再多事　結完案 
[協緝賊犯]  
　　南匯縣境十九保九十三圖地方文生馬文堯家於七月初四晚二鼓時被賊竊去綢布衣服七十餘件馬開明失單投縣報緝汪大令飭捕勒緝尚未弋獲恐其避匿鄰境是以備文來滬請上海縣派捕恊緝並出賞格一道如能拿獲眞贓人犯者賞洋六十元知風報信因而拘獲者賞洋三十元又光緒十八年十二月十四日溧水縣據上原鄉倪村橋地保丁誠歡報稱坊民丁萬雙家於先一夕三更被賊撬門而入竊去衣服洋銀等物伊弟丁萬喜驚起喊捕拒傷云云由該縣行文到滬上海縣黄大令接文後當已飭捕協緝矣 
[毆保飭提]  
　　二十七保八九圖地保王明掦偕子雲卿奉法華司諭押閉張秋亭烟館張不但不依反肆毆擊由該地保等投案喊控已紀本報兹悉黄大令以該地保所控事非無因遂於昨日出堂單飭差下鄉提張究辦 
[備文解犯]  
　　吳妙林與阮阿狗之妻張氏私識誘逃商通吳桂華馬阿二曹德標及張金堂獨眼阿六卽俞阿六等將阮凶毆致斃旋經屍母阮徐氏投案控告黄大令迭次研訊供認不諱釘鐐收禁已見報章兹悉該犯等將次解府轉勘黄大令已將文憑備齊約於今明押解就道 
[上海六馬路仁濟善堂彚解順直第六批急賑啓]  
　　謹啓者順直冬賑迫不待緩敝堂竭力籌欵今續解第六批規銀八千兩兌現分裝四箱天中藥茶一萬一千三百服計裝一箱托招商局豐順輪船叨免水脚運至天津將四千兩交褚敦伯先生在武淸散放又四千兩交經佩卿先生在覇州散放是批申報館一千兩絲業會館五千兩敝堂二千兩合併聲明布昭公鑒施善昌等謹啓 
[造福攸同]  
　　謹啓者敝堂接奉鎭江柳少雲仁翁經募諸大善士樂助順直賑銀五百兩又奉羅店隠名大善士樂助賑洋五十元燧昌榮昌爕昌新榮昌四公司合助惜字經費洋五十元又南巿洋貨公所洋十元救命造福浮屠宜祝萬家佛惜字不徒增壽定看一路福星祗領之餘同深感謝合登報牘并誌心儀[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東雜綴]  
　　穗垣北門外下塘鄉某夜初更時突來暴客多人各持器械赴某家肆行刦掠所儲銀二百兩竟被攫　一空鄉人聞　齊山追捕匪徒放鎗相拒擊斃鄉人一名聞已赴縣禀報未知可能破案否○白鴿票賭博害人洋淺迭經官憲示禁早已弊絶風淸無如日久玩生漸萌故態竟有匪類在城内僻靜之處設廠開收無知男女貪其本少利多趨之如鶩事爲縣憲所聞卽於前日帶同兵役馳往掩捕詎意賭徒消息靈通早已逃散僅餘廠屋一間縣憲督令兵役登時拆去遂呵殿而回 
[英界公堂瑣案]  
　　長利洋行經租人謝耀章控被王長興之長坤積欠房租請追蔡太守准詞差提旋據該差禀稱周長興業已提到王長坤患病不能來案謝耀章稱周租房屋一幢每月三元已被積欠十個月房租洋三十元房票呈閱周長興供係江北人開車寓餬口因生理淸閒積欠租洋現備洋九元呈繳餘容緩日措辦太守命將呈案之洋九元先給謝領再限半月繳洋六元餘則按月拔付○包探顧阿六禀江北人施多郎行竊馬炳之王有生等布衣布裙查獲人贓送案馬王投案請領失贓施供係江北人蔡太守判笞一百板押候備文遞籍贓交失主認領○包探何瑞福禀盛惠行竊主人單夾皮棉衣服值洋一百五十元典質洋銀在虹口賭錢輸去現已拿獲吊贓送案章維卿訴稱主人用盛爲家丁已有多年素來誠實此次不知如何行竊主人之兄衣服現求從寛懲辦當鋪夥呈　請追冨本盛惠俯首求恩蔡太守謂章維卿曰旣爾請從寛辦理盛又係傭人理應歸償富本章稱情願酌償太守以盛行竊值價衣服本應重辦姑念原告求寛判押一月所有當本俟繳償後始准領贓○韋周紀訴稱有東洋車一輛租與許阿三被伊私自押去報捕拘案許供將車轉租與全寳被押在烟館中小的向贖據言須原人往取不料已被車主報捕蔡太守飭將許交捕房帶回指交全寳及烟館主到案再行覆訊○十二號英捕禀昨在泥城外見馮阿生之馬車與前面之車爭先疾馳違章送究馮供馬行略快並非有意違章蔡太守謂馬車爭先最易擾禍判罰馮洋五元撥充西醫院經費○五十三號印捕禀昨見王桂林之馬車在泥城外加鞭飛駛喝阻不依由馬巡追獲送案王供駕駛馬車行走略速被印捕喝阻卽行停歇不料被伊毆打印浦禀並未打伊因不肯停車上前追獲蔡太守判罰王洋三元充西醫院經費 
[法捕房瑣案]  
　　韓得善經租人張子芹管門人謝福慶遞禀訴稱法馬路得善里第三十四號門牌房屋租與義源　靑行因行主俞鏡淸執事程品三欠銀逃匿并欠房租洋二十元經各原告具控公堂並將房屋封閉迄今案懸日久未便久延請將屋内所存物件拍賣以抵欠欵同轉諭令通知原告投案候訊○又提同春樓街撬竊車照之金阿二著照原斷枷號一月期滿笞責一百板○又命提永大棧司帳湯德明茶房楊毛毛至案供稱趙客向住四號房因與吳淞客掉換小的並不知其失物求請交保出外至吳淞查緝問其人爲誰供在營中當差又據原告趙雲堂投案同轉問所失之物約值幾何趙禀稱約值洋十七元連現洋共該二十二元又問楊毛毛供稱趙客於上月二十八日到棧小的於二十七日回家同轉問湯是否湯稱廿七日晝間出外並未回家晚間仍回棧中包探禀稱湯海明素不安分棧中時常失物且小的曾往該棧看過四圍板壁堅固别無出路同轉著將楊毛毛先行交保湯還押候傳到棧主著令賠償旋據棧主吳少齋投案禀稱在新聞報館爲夥棧中諸事概歸湯海明經管小的並不到棧求請向湯研詰同轉謂客人未便久覊今將楊毛毛先交爾帶出限三日内交出原贓如無贓照數賠錢令原告退去屆期投案具領又據吳少齋禀稱湯願酌賠同轉問願賠若干湯認賠洋十元同轉不准棧主禀稱求大老爺公斷同轉著棧主於三日内備洋二十元投案候訊○又命提花烟館龜子衛海茂同轉謂爾昨赴公堂求請領洋本委檢閱原卷將朱文卿所立筆據塗消所請領洋之處著不准行且爾擅留有夫婦女賣娼例應重懲今姑從寛免究存案之洋二十元著充公遂遵諭而退○又提前在鐵廠馬夫陶阿五到案諭令疎枷掌頰二十下諭以後不准與人口角陶叩謝而出○原告李通發莊明順管房人陸永貞愼和祥海味店嚴仁甫同投案下禀稱被泥水匠孫榮卿竊去各物及錢洋等求請比追同轉提孫到案以其供詞狡展著從重笞責二百板還押令其父投案具保又諭各原告再行查詢明確下期同具公禀將失物情形詳細述明投案候示○吳仲甫遣妻顧氏偕房主魏汝林投案先交現洋十元尚欠三元八角暫將紅岐參一包作抵待初十日措齊贖出同轉飭將洋及參交房主收領吳仲甫卽予釋放○蟻棍李三因事拘押捕房其子混名小獅子冐充探夥向法界鄭家木橋南首蔣金寳所開車寓内以吊贓爲名取去烟槍一枝蔣金寳手持捐票投報捕房捕頭以冐充探夥未便姑容候查明究辦○湖北人王朝熙在臺灣當勇奉撤回來行至上海陡患風症兩足不良於行倒臥三洋涇橋堍下經巡街捕舁送捕房轉送仁濟醫館療治現據醫生函致捕房同轉飭探問明據土稱有兄弟五人由鎭江上岸到家尚有八百里旱路求請酌給川資同轉飭探問明開船日期向招商局出票免收水脚一面由捕房另給川資洋五元遣回原籍○安徽人某甲販運硝磺昨在小東門外登樓萬里春吸烟被護勇偵知料係私販報知法捕房包探將甲拘入捕房捕頭訊問之下其人自稱係同知銜有某大人文憑准赴上海等處販運硝磺克捕頭以私販硝磺久干例禁且所有文憑眞假莫辨遂禀請道憲辦理嗣由道憲札知葛同轉以所呈文憑業已過期同轉飭包探將其人解送公堂訊候再核○丁東昇葉宏聲等各家環控愼成桕油行主朱棣卿欠銀七干九百餘兩逃匿無蹤先將其子朱中喜扭送捕房著交其父後又拘獲其弟朱怡卿朱甫卿又將三德里房屋所存物件發封備抵屢經公堂訊問迄今案懸日久各原告煞費苦心偵知避匿之處仍在三德里左近赶卽通知包探將朱棣卿拘送捕房捕頭著押候解送公堂訊究 
[孝女事蹟]  
　　孝女名愛娥爲浙江餘姚縣其淸何公長女前廣東招收塲鹽大使賡鴻妹幼嫺閨訓純孝性成父殁孝女年甫十四病革時衣不解帶經月無倦容親族鄉黨皆奇之殁後痛不欲生幾以身殉經親族多方勸慰其母亦再三開導始　强作歡容孝女之兄乃嫡母所出服闋後仍官粤東於是移事父之志以事其母十餘年如一日有議婚者輙拒絶不納願依母以終身焉壬辰之夏母病孝女割股和藥以進卒不起號泣之聲感動路人一切喪葬盡禮事甫畢不食而卒時年二十有六未字當經採訪局探明事蹟由浙撫上逹天聽已准照例旌表絲綸下逮光及重泉孝女其無憾矣 
[助賑摭要]  
　　順直罹災後各户蕩析離居卽繪圖亦有不能盡者所賴仁人量力扶持踴躍修德洵不亞萬家生佛當亦凋敝餘生所銘感不忘焉參玉老人善士規元三百兩復茂恒錢莊仁丈經收揚州恊賑公所漕寳銀一百八十八兩一錢三分七厘合規元二百零二兩二錢九分八厘蘇州女善土丁門張氏求病速愈洋二百元凌澄齋仁丈由通州張明記寄來洋二百元平湖逹順坊善士歴年存積小錢兌換洋一百元金韻閣善士求病速痊保壽由彚康莊來洋一百元古越汝南懷生氏前因得彩助賑今再湊集奉勸得彩諸君續助由源吉莊來洋一百元李珊庭仁丈保合宅康健各友平安洋一百元湖墅釐局王善士完心愿洋一百元又募善士四户洋二十元楚水乾泰恒寳號募善士九户合洋一百十五元公和順寳號王子橋仁丈交來賑欵十九户合黄平銀九十二兩批見規元九十兩零四錢九分又京錢六十六千二百文合銀二十二兩九錢五分批見規元二十二兩五錢九分二厘福建山陜會館董事恊同慶募善士三十户合規元六十五兩三錢五分福州新泰厚募善士十九户合規元二十一兩三錢六分浙杭慶福綢莊丁曉芳善士募第九批共善士十八户合洋二十二元銅洋八元南豐張沂村善士募善士五十二户合洋六十五元銀一錢八分玉山汪宗澣仁丈及尊閫陳氏病愈完愿洋六十元太倉汪仲虎善士在南京勸募同鄉鄉試諸公元卷月餅等費移助共善士六十五户合洋三十二元錢七十文勉力子求瘧疾速愈洋五十元黄樹東仁丈由惠泰莊來洋五十元委解拯濟正在籌募維艱賴修德者竭力支持多方擘畫胥浮生而援救沾實惠以　欣其獲報殊未可量也而感發人之善心良不少矣上海北巿絲業會館籌振公所施善昌謹誌 
[廣東官報]  
　　八月十三日新安縣丞陳正常禀辭赴任鹽知事汪兆杰禀謝留育嬰堂差候補同知孫炳南禀知委辦瓊州海口猪稅事務候補縣何維醒用縣丞祺威察維藩俱禀辭解餉進京○十四日委署曲江典史歐陽燿禀謝委禀辭赴任○十五日補用縣盛宙懷禀知由香港回○十六日鹽知事陳昭　試用巡檢譚常壽俱禀到京來補用鹽大使鄒嘉立禀知丁母憂署藩庫廳程差人禀謝委厘局銀庫差前任新寗典史顧燡康禀到服關回禀知山東賑捐獎案准以知縣在任候選 
[浙省官報]  
　　八月十五日通判李傳組禀知藩司委富諸二縣勘荒差○十六日顔其慶禀銷文闈督理印卷禀辭解餉赴都試用典史曹福餘由京分發來省禀到○十七日候補府楊葆銘交缷代理嘉興府回省禀到運判駱祥　禀知丁母憂候補縣陳錫蕃禀知藩司委解第三批京餉帶解東北邊防經費差叩謝○十八日主簿程祖懋由京騐看領照來省禀到○十九日寗波府訓導孫樹義叩辭赴任禀銷書局分校差○二十日劉序禀知交缷杭府知事杭府知事賈受事○廿一日海甯州判愷壽禀知藩司飭知回任叩謝○廿二日同知姚景夔禀知糧道轉行憲飭上屆海運獎案核准同知離任補知府缺後以道員用禀見叩謝錢塘縣丞洪禧禀知糧道飭知上屆海運保以知縣在任候補叩謝前寗波府經歴汪心源禀銷京餉差開化縣丞李應玨候補縣丞崔耀章俱禀知藩司委解京餉差孫益榮由京分發東省禀到布經歴雷嵩年服滿來省禀到巡檢張樹培由京回省禀銷伴送難番差○廿三日署太平縣陳禀見禀辭赴任○廿四日吳京培禀奉糧道轉行憲飭上屆海運獎案蒙保補缺後以道員用禀見叩謝同知程恩　禀知上屆海運獎案核准補缺後以知府用禀見叩謝朱錫傅新篁厘局專丁來省禀知奉文初次留辦期滿厘捐盈收蒙恩再留一年記大功一次叩謝府經歴童煜禀知糧道飭知上屆海運蒙保補缺後以知縣用叩謝 
 
 

Page 10

 
 
[鄂省官報]  
　　八月二十五日在任候補縣漢陽縣縣丞黄新鑄赴兩院禀知交缷事奉委管解六批京餉並給咨赴部引見候補典史李鑫赴兩院禀知任事兼代　　陽縣丞印務事署理嘉魚縣知縣事試用通判胡得立禀見謝委藩憲牌示光化縣典史事務詳委試用從九品陳培周署理○二十六日大挑知縣徐躍鯉管解二批京餉回省禀到准補江夏縣點魚巡檢曹澤春任事候補典史李錦堂奉漢黄德道憲委調查由義坊街道俱赴兩院禀知黄州府經歴吳明奉藩憲委解七批京餉缷事回省禀到候補從九宗承祜奉司道憲會委調查蛇山一帶保甲差禀知謝 
[邗江官報]  
　　八月廿三日儀徵縣朱大令署東臺縣倪大令均到揚監製寳司馬辭解京餉起程柴鹺尹九齡由省回○二十四日新委呂四塲黄鹺尹周署金沙塲劉鹺尹均謝委江鹺尹寳年委寳坊寺差新任江都典史吳少尉志毓禀到○廿五鄧大令國華辭解京餉起程郭鹺尉鼎臣禀知捐升經歴 
[鎭江集泰和代收順直賑捐八月淸單]  
　　徐小村翁經募源昌號洋二十二元無名氏洋七十八元○詒榖仙館揮翰洋二元○巽手肥綠詞人洋八元○陳杰人洋二十元○十二圩淮鹽會館洋四元○玉渭泉洋二元潘先生手榮發洋一元無名氏洋一元勉力子求家宅平安洋三十元求病愈洋二十元張行生手募無名氏洋五十元方如英洋九元銅洋一元搖灣鎭隠名氏洋二元銅洋十一元京口駐防趙平生翁募七十七户英洋一百二十四元郭二爺手募無名氏洋二元蔡文福洋二元王先生洋五元府學汪和卿老師洋二十元化吉人先生洋二十元陳梓谷洋一元韓鑑凌洋一元養餘居士洋一元景記洋二十元隆昌裕洋二十元銅洋二十元江先生手經募資善堂洋二元天抒堂洋十元御書堂洋一元程周氏洋一元其順堂洋一元李顔氏洋一元大雅堂洋一元無名氏洋二元蒲花堂洋四元無名氏洋一元無名氏洋一元無名氏洋一元王太尊發下陳筱菴來倦還山館洋十元無名氏一百元李紹堂翁移助洋二百元詒榖仙館揮翰洋二元 
[滬北鐵馬路廣益善堂經收到諸大善士樂助秋季安懷捐第二次淸單開登]  
　　培德堂俞助洋四元曉翠室沈助洋一元志心道人助洋一元馬馱沙畔散人助洋一元惟求無悔室助銅洋二元無名氏合助洋二元招商局交來洋廿元韓道南助洋三元廣方言館助洋四元二角又錢二百七十七文月湄漁人敬業書屋合助洋一元四角周新伯虞鳳岡不書名合助洋三元靈心室主人助洋一元無名氏助洋二元由森昌局交來善士助洋三元無名氏助洋三元山陰無名氏吳助錢三百文修竹小隠雙林堂鳳城吳氏詠梅居士羊城鄧氏求平安合助洋一元五角秉衡氏助洋一元程延年堂助洋七元朱禮和堂昌俊求病速愈助洋四元朱門鄧氏求身體平安助洋一元德同居士助洋二元胡絢臣胡永耀堂吳愼德堂包勤益堂無名氏合助洋十二元八角金檀尤姓助洋一元玉石齋主助錢三百六十文敦厚堂張培芝堂汪合助洋一元李廣饒藴玉堂愛日堂集福堂慶麟堂保赤記助東洋一元時古主人養疴軒學善堂壽萱室募善女士四喜堂合助洋二元七角又錢一百三十文葉子恆助洋二角水共氏助洋二元陳隆順助銅洋三元無名氏助洋十元不書字助洋四角無名氏助洋二元槐蔭書屋助洋三元仁泰衣莊助洋三元蔡乃莊蔡乃香濟陽氏南陽氏助洋一元三角五分錢九文山右居人助洋二元守拙氏助銀八錢七分洋二角以上共收洋一百零八元七角五分錢一千零七十六文紋銀八錢七分銅洋五元 
[上海六馬路仁濟善堂籌賑公所接錄各輪船各寳號求賑桶捐淸單]  
　　泰和寳輪六月初七日洋四角五分錢二百文廿六日二元銅洋一元八月初九日洋一角錢一百十文○元和五月二十日七角一百文七月廿四日一千二百七十文八月初七日二角二千文○太生七月初十日九角○福和七月十二日一角二百文○普濟五月廿五日五角銅洋一元七月十五日五角○致遠六月初一日二元二角五分九十元廿七日七元六角○諫當六月十五日三角七月十九日四角八月初九日二元○財生七月十七日一角三十文○清定六月十九日一元一百文○廣生八月初五日二元○連升五月二十日一元五角七月十二日一角銅洋四元銀四錢五分一百文○靑蓮閣五月廿一日一元九角四百九十六文溧水居牧海各三角公三餘桃花居遵春孟氏資繳五户各二角六月初二日四角八十文十三日三元五分銅洋二元五十文廿二日一元一角周芸卿一元俞先生二元七月初三日一元銅洋三元周旦仁一元十三日被角銅洋一元一百文廿五日一角銅洋一元八月初四日代客十元八月廿二日一元九角○華衆會五月廿一日四元一角一百九十文六月初二日五角五十文十三日八角廿二日五角七月初三日八角十三日七角廿四日五角三百五十文八月初四日五十文十三日二角六十文○一層樓五月廿一日一元七角銅洋一元二百七十文六月初二日二元四角三百文六月十三日一元一角銅洋一元四百文廿二日九角一百文七月初三日一元八角五分一百文十三日一元一元一角一百五十文廿四日一元二角銅洋三元九月未得彩呂宋票一條八月初四日二角六十文廿五日四角八十文○南寄園六月初二日一元八角三百文廿二日四角七月初十日一元四角一百文十七日銅洋二元○綺園五月廿一日五角銅洋三元二百六十文六月初二日一元三角廿二日二百文八月初四日一角十三日一元○寄園六月十三日三角○論交樓八月廿五日釋子靜爲母壽香燭移助一元 
 
 
 

Page 11

 
 
   
 
 

Page 12

 
 
   
 
