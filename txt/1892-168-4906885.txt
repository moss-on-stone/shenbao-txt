# 1892 - 168 - 4906885

 

Page 1

 
 
[一號至三百號全部畫報發兌] [  點石齋啓]  
　　本齋畫報自甲申年創設以來海内風行已閱十年之久其間散佚闕漏愈積愈多賞鑒家雖重價蒐求亦有未能重窺全豹之憾今本齋不惜工本特將缺號逐一補印齊全他若淞隱漫録風箏誤功臣圖閨媛叢録乘龍佳話及各名人册頁等燦然全備蔚爲大觀如蒙賜顧請向本帳房及本埠分局北申昌皆可購取各省本分局亦有寄往可就近購取價仍曩例如欲裝釘成册外加布函另惠釘工可也另有岑宫保介福圖碼洋兩元 
[重印皇朝聖武記及東池草堂尺牘告成] [  申報館主人啓]  
　　皇朝聖武記一書爲邵陽魏默深先生所箸歴紀聖代武功炳炳麟麟照耀海外坊本缺去後數卷本舘覔得原刻足本排印成書東池草堂尺牘爲會稽謝帆初先生所箸雖隨手應酬之作而細微曲折皆閱歴有得之言意者如古所謂世事洞明皆學問人情練達卽文章歟之二書者一經告竣購者盈門寒暑初更篋笥已罄因重加讐校再付手民精益求精較初印者尤爲美善計聖武記分訂十本每部碼洋六角尺牘每本碼洋八分售處仍從其朔 
[答客問戎鴉片]  
　　高昌寒食生昔年曾染鴉片之癮久之肌肉瘦脫精神衰頽崔琰之腰圍漸非汲黯之羸疾時作引鏡自照曰嘻甚矣　霧裏看花客曰子之委靡不振也久矣苟非及時振刷患將與子相終始戒之戒之亦有斯志乎余蹶然以興曰是何難招之來必能揮之去不戒非丈夫也於時鍾君洪南以鎗上戒烟之藥進如法吸之未及一月遂以脫累復引鏡自照則　瘦之狀已失豪健之情如常嘻極而懼避烟如宼仇畏烟如鴆毒數年之内不敢入烟館不敢臥烟榻曾有小恙延醫診視某醫勸令吸烟可以已疾余唯唯謝不敏某醫旣去卽戒家人嗣後不得復邀之懼爲所惑也兢兢者四五年知藥物之有靈而痼疾之果已盡除也因推已及人與鍾君共設恒濟戒烟局於平康里復得李幼仙觀察襄其成就戒者不取分文數年以來戒者將及二千人經費不足則墊用之蓋勉力支拄者五載於兹而余之感霧裏看花客及鍾君至今未嘗去諸口也日者有客造余揖而言曰撲與先生昔者烟霞結契同病相憐乃先生棄余如遺如釋氏所云放下屠刀立地成佛僕用是忻然而羡當其時也追隨恐後譬如剿賊一鼓作氣滅此朝食謂可摧陷廓淸矣曾幾何時死灰復燃再接再厲餘孽不靖妖氛益張轉有滋蔓難圖之歎以視先生望塵弗及敢問先生絶之何其易去之何其决守之何其堅請明以教我而脫我於黑籍是果遵何術與余啞然曰烟也者不可須臾離也涵養性情而優游歲月莫妙於此子旣嗜之又何戒爲客不悅曰僕以先生爲長者故就商解救之術而先生不屑教誨故作詼諧敬聞命矣興辭欲出余乃改容謝之曰子毋然前言戲之耳余於此雖非三折肱亦飽嘗滋味者也所不敢遽爲子言者蓋知戒烟之難欲其戒之久而弗暫則更難與其暫而不久則毋寗弗戒余之得以由暫而久絶不復染者豈有他哉亦藉良友之助而持之以堅守而已夫中國受烟患者衆矣其初或爲疾病或爲消遣耽之如　蘖需之如饔飱一榻横陳因緣香火意甚適也及其所之旣惓悔從中來莫不奮然思戒一時納忠言覔良藥舉一切烟具悉投於炎或以贈他人如昌黎之送窮兾烟鬼之絶迹志未嘗不壯氣未嘗不銳也而卒之去也者十不過一二留也者十且有八九一悮再悮平時癮小者轉增至倍蓰亦習而安之一任廢時失業敗產隳名直諉諸無可如何斯時也爲疾病者以爲非烟則病將立至爲消遣者以爲非烟則無以適情雖有以忠言良藥進者亦覺瞻彼顧此不知所從志氣餒斯魔障入之入之益深日復一日積重難返矣夫戒烟必傷元氣戒一次則傷一次戒而久則不難推陳出新剥而仍復戒而暫則彫敝之餘繼以耗爍何以善其後耶誠不若少安毋躁先稍稍自爲限制而姑與周旋則其禍之來猶可以緩也人之嗜烟實無異於密邇小人方僉壬進身之始未必無一長可取及旣見親近則把持多端事事掣肘平日所長已不覺其長平日所短乃愈形其短稍疎遠之怨毒滋甚又狎比之患乃大作是非果决斷絶不爲功吕惠卿之流所以同一肆惡也孔子曰惟女子與小人爲難養也余於鴉片亦云今子痛心疾首務欲去之爲一勞永逸之計故敢下一鍼砭竊恐子香火之情猶未盡耳客於是喟然而歎曰旨哉斯言先生之激勸者至矣僕亦有以發先生之意夫有國家者搆於變亂則患在戎羯藩鎭狃於晏安則患在婦人宦寺釀成之則易蕩滌之則難苟國君外施撻伐之威内乏英毅之斷則雖有謀國老臣如良藥之苦口者欲淸君側而討賊不成身先受禍反貽君上之憂自古播越之禍亦可引鴉片以爲鑒也僕已志在必戒願與先生爲久要請勿復疑長揖而退余喜客有志於戒烟爰書問答之語以諷世之欲戒烟者 
[揚郡試事]  
　　揚州府試日期立已登報兹聞陳太守又將所屬州縣分試日期懸牌示衆五月廿一日考興化東臺文童正塲廿四日考高郵寳應文童正場廿七日考泰州文童正塲初一日考江都甘泉儀徵文童正場又示云正塲默冩聖諭廣訓性理則於二覆孝經則於三覆場内題目録左興化已冠文題有所恐懼至有所好樂次題未有仁而遺其親者也未冠文題有所恐懼次題未有義而後其君者也東臺已冠文題有所好樂至有所憂患次題王亦曰仁義而已矣未冠文題有所憂患次題王亦曰仁義而已矣何必曰利通塲詩題鹉得讀書便佳得書字 
[命案續聞]  
　　揚州灣頭鎭舟中命案本館已疉據所聞録報兹又聞林邑宰派往山東尹家送信之原差曁家丁業已回揚據稱尹先已接到揚城電信得悉噩耗及丁差至尹家又細問情形丁差等卽從頭細述並告以經官親騐後卽派人選購木料製棺收殮附身衣冠皆照官階悉用綢縐製成少爺及王某亦皆以禮成殮尹家聞之似甚感激相待甚優蓋尹係魯之世族以科第傳家筮仕外省者冠蓋相望故能深悉宦途甘苦也丁差等卽於旣到之次日協同尹姓家人赴城鄉探訪正兇蹤跡蓋兇手尚有老母及兄嫂在家比至則茅屋數間雙扉緊閉據其鄰右云三人已於前數日出門不知所之差等不得已遂悵悵而回林邑宰見尹之家屬頗諳情理撫衷未免歉然遂於本月某日又懸賞格略云有能將此案正兇王二拘獲者賞洋五百元聞風報信因而拿獲者賞洋二百元復註王二卽王小湖年約三十餘歲身中面黑眉濃左項有黑痣一點山東諸城縣人餘語與前報所登賞格大略相同兹不再録並聞尹元鼐之妻並幼子尚在粤東山東家屬已有信前往催其束裝至揚以便同扶靈櫬歸正首邱云 
 
 

Page 2

 
 
[鴛水菱波]  
　　嘉興縣署有押犯病斃經嘉興縣禀詳宗太守委鄰封秀水縣劉明府相騐奉委後卽於午刻帶同刑仵書差前往騐得委係患病身故明府離座親騐無誤卽填明屍格收殮發封明府鳴騶而去將相騐情形禀明宗太守傳聞死者係錢塘縣解差去年秋審發回人犯中途脫逃該差有疏縱之咎經嘉興縣研訊後移送由錢塘縣仍復解回困坐囹圄中烟霞痼疾深入膏肓無術回春遂登鬼籙云○嘉興府宗太守以新絲登市時每有無賴棍徒在各鄉鎭設局聚賭引誘鄉愚遂於試事告竣後隨帶護軍旗親兵輕裝减從乘舟往捕當解維時並不指定往何處直至半路始行說明是以風聲無從走漏旋在油車港楊廟王江涇新塍濮院等處陸續拘獲賭犯八名交嘉興秀水兩縣分别收禁從嚴訊辦 
[杭州試事]  
　　淅江學政陳六舟宗師按　杭州已登報牘聞宗師本定於五月二十九日考試合屬文童嗣因人數過多號舍不敷分坐遂將仁和錢塘及商籍改於六月初二日考試○二十四日考試合屬生經古淸曉鐘鳴六下宗師升座點名諸生各具衣冠魚貫而入約計與試者二百餘人命題後限六刻查號蓋戳宗師終日高坐堂皇承差則均閉置一室不使大聲呼喝以免擾亂文忠是日題目天球解天只解天行解天理解天倫解日下五色雲見賦以天聖五年名在第二爲韵賦得風動槐龍舞交翠得交字從祀岳廟考消夏四詠曬書臨帖尋碑聽泉不限體韵 
[杭州火警]  
　　五月二十五日淸晨七點鐘時杭州錢塘門外松木塲某姓家被祝融所侮一霎時火光高燭無異赤城之起曉霞幸西面臨河鄰人或桶或盆竭力汲水澆救炎勢遂漸漸散漫僅燬平屋二椽詢其起火之由知爲早炊所致云 
[千金亭題柱]  
　　五月十四日淸河縣翁邑尊設壇邑廟求沛甘霖並示禁屠牲以全物命○翁邑尊以新絲上市每有市中奸儈用二十二兩重秤購之因出示通衢禁不許復蹈故習○新授四川川北鎭何海峯鎭軍陛見出都行經浦上官塲中皆設筵歡宴以　行旌隨於四月二十七日就道○署運河同知正任揚州河務同知施翰臣司馬經漕帥詳請調補淮安府裏河同知已於五月十五日牌示矣○徐州府屬鶯粟歉收土藥來源不旺日來陳土價每兩加錢十文烟霞窟中人未免愁眉雙鎖矣 
[盜案卽破]  
　　蓋平縣屬東鄉萬福庄地方有郭家當鋪本月十三日下午突有盜匪二十餘人入門搶刼將金銀財物搜括一空呼嘯而散適有縣署捕兵數十名經過此處聞盜匪搶刼當鋪去尚未遠飛騎追捕馳三十餘里獲盜三名訊悉盜黨十八人係窩藏東營地方殷李二姓所開小店内盜首卽殷姓之弟得贓後約至店内均分盜黨均係山東兗州府人卽欲言旋故里享此不義之財兵役得供立卽馳回縣署禀明本官添派兵捕星夜赶至東營在殷李二人所開小店悄然偵守少頃果見一小車駛至車中一人氣象雄猛手携包袱及零星物件叩扉而入兵捕乘勢跟入將坐車之人及殷李二姓擒獲盤問之餘始知坐車者卽殷之弟也各兵又在圍子門内外拘獲六人又在新開嶺下續獲二人按照盜供僅少六七人破案亦云速矣十四晨又至殷李所開店中查問知早間有店客十餘名送上牛莊輪船兵弁卽上輪船搜檢見該客等皆有行李銀兩並非暴客乃致聲孟浪而去兵弁之出力緝捕卽此可見一斑 
[一字忿爭]  
　　漢鎭木匠以漢陽府人爲最多武昌府人次之此外則寥寥無幾漢陽人稱文帮武昌人稱武帮帮雖二而公所則一每年做會或前或後皆在魯班閣内前數年公所桂匾上冩文武帮三字武帮中人之好事者不欲武字居次乃曰各行分帮名以地起匾上應書武漢帮三字方爲公允文字何所取義兩造因此齟　星霜屢易仇隙未消今年值武帮單刀會期文帮有數十人入閣喧譁旋以干戈從事其時文帮人少不敵武幫之凶横紛紛敗北歸訴其主欲與武帮抗衡其主皆不欲計較衆匠怒甚次日在某茶室齊集百餘人交相謂曰彼皆離心離德我亦何妨倒戈相向遂各執器械將本帮各主招牌打碎無敢出而阻者直至次日其鋒仍銳不可當其主不得已禀明大令帶兵前去拘獲匠人九名從嚴笞責至今仍未開釋也 
[道聽塗說]  
　　大江南北蝗蟲蜂起本館已據各處訪事人來函詳列報端兹又接直道人來函云蝗蟲出土已一月有奇初時尚不以爲意卽有鄉民入城禀報者地方官札委佐貳赴鄉略勘數日差旋其禀覆之詞若厞子虚烏有卽云數點晨星間有鄭重民事之堂翁則遍張示諭責令鄉民迅速齊集合力撲打如敢怠玩嚴辦不貸憲示煌煌高揭通衢亦可謂婆心苦口矣無如鄉民袛偷目前之安不顧將來之害因循坐視日復一日向之蠕蠕欲動者今已縱躍滿田矣聞有某縣尊以蝗孽萌生將害我稼穡急委廉捕及某佐雜下鄉查辦原欲其爲民除害也及廉捕等行抵鄉間卽飭地保傳諭各圩速集民夫從事已乃帶同跟隨之胥吏家丁登高昻立環顧見某圩民夫未集卽呼騶從前去擇一二肥且懦者贈以肉鼓吹於是鄉民無不毛髮悚然地保知我公來意乃諷示圩董苟能醵洋四元爲廉捕壽再醵其數爲從者壽管教汝圩雞犬不驚鄉愚畏事只得　風興起典衣糶榖爭奉戔戔他圩亦復尤而效之果然四境安靜側立道旁見輿中人已不似前日之猙獰可畏不禁相與額手而輿中人亦復藹然可親小歴阡陌卽回城中此係端陽前後事本館竊謂　今吏治整飭卽佐貳中人亦當自顧考成以廉　自持以勤愼奉法來函云云未免言之過甚特書數語以闢之闢之而仍録之者蓋亦有則改之無則加勉之意也 
[修砌道途]  
　　進賢門外大路數里許年久失修經南昌縣汪芍卿明府倡捐靑石六百條一時好義急公者踴躍捐助共襄盛舉該處數里可期如砥如矢已昨有彭善卿善士聞風募義因惠民門外左右濠溝上約一里餘　　不平滑澾難行而伊紙行適在其間出入不便倡捐百金爲修理費上林紙棧亦捐百金同人油棧又捐數十金風聲所樹不日告成而往來行旅皆祝使君壽考不置云 
[章江水勢]  
　　江省各屬端午前後均得大雨競賽龍舟者多不能興高采烈卽會城江邊亦簫鼓寂然未聞有奪錦標者西而瑞河西南而贑袁河南而撫建河皆萬頃波濤同時澎湃不數日間守水椿者報漲至丈許進賢門外近河村莊皆平堤拍岸其間數處小圩有報被水衝坍者小民未免受害幸大堤安然無恙保全當非淺鮮現已水退過半應無意外之虞矣 
[委查蝗蝻]  
　　皖垣懷寗西鄉忽生蝗蟲經首縣包伯琴明府查看禀詳各憲札派營勇往捕情形已　報章兹聞蝗孽生翅出土雖經兵勇實力捉捕而餘孽總難撲盡現在江防總捕府沈司馬德潤奉憲札赴西鄉捕捉蝗蝻聞司馬奉札後旋卽禀辭束裝就道 
[恤濟可風]  
　　前紀撫署西圍墻某小家不戒於火藩憲嵩書農方伯訪悉之下痌瘝在抱遂慷慨捐廉施曰　二十金交按照廳兪藹入少尉散給各災户方伯樂善好施於斯可見一斑矣 
[三述輪船失事]  
　　日本郵船會社薩摩丸在烟臺遇火前已兩紀報端兹又接長崎來信云陽歴本月八號午後二點鐘時薩摩丸望朝鮮仁川口進發至五點鐘時貨艙中忽報失愼延至鐘鳴八下烟燄益濃船主竭力救援無如火源尚不分明無從下手客位中計有洋人三名華人一百零六名信函及貨物約共三千件驚惶之際無計可施幸招商局海定輪船鼓浪而來見船上高懸失事號旗速卽轉舵傍上先救出搭客及信物復協力施救然後將客載至烟臺翌日午後一下鐘時火尚未熄延至八下鐘時駛返烟臺口岸吸海水灌入始獲火滅烟銷計燬失木棉及紙共二十五六件餘貨亦被潮水所侵腐爛不堪越十號黎明時解纜回日本十三號抵長崎卽入船塢興修定於十五號重往元山釜山海山 
 
 

Page 3

 
 
　等處 
[法員拜客]  
　　駐滬法總領事華格臬請假回國所遺領事一缺由法廷電派駐京欽差總繙譯微席業莅申代辦昨晨十點鐘時微君偕公廨繙譯祁理恒乘轎入城赴道轅拜會聶仲芳觀察接見之次欵以茶酒互叙寒暄旋卽告辭觀察送至轎旁然後握手爲别沿途有副捕頭戎服掛刀率華捕十餘爲之護衛 
[另委局員]  
　　本邑浦東爛泥渡保甲局員劉玉衡二尹於去秋奉道憲聶觀察札委到差至冬又飭往南匯催比錢漕所遺局務委魯二尹代理兹者南匯事尚未竣而魯二尹另有要公赴省觀察遂札飭高二尹代理局務已於前日到差矣 
[核准貨額]  
　　前者英捕房副捕頭持傘出外行至某處見有小車滿載自來火以傘戳之火卽冐出知係危險之物回禀工部局董并稱查租界中各鋪竟有存至四十箱之多者此已見諸四月十七日本報旣而工部局董訪知此種自來火爲爕昌所製因於五月初三日信致爕昌言本局已示禁各鋪存儲至初八日局中得老順記葉存中覆信略曰請貴局核准凡租界各鋪如門面一間者存自來火三箱雙間者存六箱兹閱西字報悉局董已於十五日議定准行矣 
[會訊志略]  
　　美商茂生洋行某西人投美領事訴稱西歴一千八百九十二年四月某日雙慶里福泰號執事人葛錦榮定買舊銅管四十九噸後袛允提出一十五　計共五百八十八擔有奇每擔價銀十三兩五錢合計銀七千九百三十八兩言明六禮拜内出淸不料躭延迄今並不付銀山貨加上棧租銀三十五兩二錢四分及一月半利銀五十兩總計需銀八千零二十三兩二錢四分請爲追繳易副領事據情照會英讞員蔡二源太守太守卽飭差傳葛到案訂明昨日下午三點鐘時會訊茂生西人延英律師下易上堂申訴並呈看定貨色及成交之西文據二紙葛供稱原籍寧波曾向茂生買舊銅管後因長短不合故未成交並未將定銀付去卜律師稱舊銅管原不能用華人惟買去鎔化而已况已繕立成交據由葛簽字何謂貨色不合並未成交耶茂生西人又稱當定貨時原言六禮拜内付銀出貨故未向取定銀現在逾期已久應請諭令照付價銀并償還棧租利息然後出貨如再延遲定須每擔付定銀一兩葛又稱當時不過曾往看貨如果購定何以從未來催慈忽控告華商實受西商之欺易副領事謂此等舊銅管鎔化後可改鑄銅鑼及各種響器計價而論每擔若干並不論長短尺寸且定貨單上旣已簽名又以並未向催付銀出貨爲詞殊不近理太守問葛曰定貨單是爾簽名否答稱是然照章應各執一紙太守逐層駁詰謂論理爾應付銀出貨葛稱如欲付銀出貨須寛限六月太守與易副領事熟商然後諭知茂生西人西人稱如果不能立卽付銀出貨再寛三月然須每擔付定銀一兩太守著葛交人保出繳定銀五百八十八兩其限再遲三月付銀出貨葛稱照章每十墩付定銀一百兩何如太守謂爾毋庸多瀆葛稱然則容回號出立保單太守謂須央妥人具保葛稱號主周蓮塘來作保可乎太守飭差帶葛問周禀覆候示 
[地棍責釋]  
　　著名地棍張九和在小南門外一帶屢滋事端袁海觀大令訪查屬實飭提到案判令鞭背一千下枷號游行前日枷期已滿差役解送案下大令飭提研詰張供稱小的係本邑人蒙恩懲責業已改過自新大令命將枷開去喝令重笞六百板著具安分改過切結然後開釋 
[重懲搶醮]  
　　本邑浦東洋涇鎭左近某氏婦靑年守寡矢志不嫁邇被夫之母舅某甲逼令再醮氏堅執不允甲大怒竟於某日糾聚多人用强刧取幸氏預先知覺急赴圖董處哭訴情由圖董深抱不平函禀爛泥渡巡防局局員高二尹飭勇傳甲研訊判令枷號一月交地保帶赴各鄉遊行示衆 
[誣控誘妻]  
　　兪阿考投上海縣訴稱妻子顧氏被兪芝山楊阿卿誘拐出外售與沈杏寳爲妻求恩提究袁大令正在飭提忽有阿考之父星寧投案訴稱兒子向患瘋癲不能將妻養畜是以本年二月由小的作主及婦母族收回財禮洋銀十六元前之控訴實聽地棍楊玉秀兪阿旺二人唆使大令飭差將玉秀阿旺拘案前晚研訊顧氏由母顧王氏携投案下大令喚阿考至案問爾何事到此訴稱小的因妻子顧氏被芝山阿卿誘賣與沈是以籲乞伸寃大令曰爾一派胡言本縣查得爾將胞兄阿端扭控於爛泥渡巡防局可有其事答稱小的並無其事大令曰局中現有信函難道胡說耶阿考俯首不答星寧訴稱小的係浦東人生有二子長子阿端次子阿考阿考受室後貪喫懶做且患瘋癲以致不能將妻養畜故爾二朋小的將伊妻退回母家阿考控告後小的出外找尋竟被玉秀等藏匿餘話與前相同顧氏供稱小婦人年二十四歲十九歲始于歸丈夫阿考素患瘋癲今春二月無端欲將小婦人餓死幸翁知覺交母親領回並不被人誘賣至沈家顧王氏供稱女兒嫁阿考後阿考不能餬口是以由親家作主將女兒退回小婦人卽措還茶禮洋銀十六元現在女兒由小婦人撫養在家求恩明察大令問星寧曰爾將媳退回母家爾子阿考知道否答稱此事阿考已知大令又提杏寳研詰杏寳供稱小的亦浦東人耕田爲業無端被阿考誣控旋奉大老爺飭提小的始知其事及向星寧詢問始悉事由玉秀等唆使查玉秀之父楊蘭園係著名訟棍曾經前任范大老爺訪明屬實科以軍徒未幾由配所逃回向小的拆梢不遂拆毁小的住房及控告蒙范大老爺將蘭園提案查明前卷仍發往潼關充軍迄今未回玉秀因此挾嫌唆使阿考誣控芝山供稱小的係本邑人在某處出家爲羽士與阿考同宗伊家之事小的並不知情實被阿考誣控阿卿供稱小的向以成衣爲業與星寧係戚串行今年二月星寧將媳退回小的稍有所聞並未與芝山誘賣玉秀阿旺同供稱小的等皆本邑人耕耘餬口安分謀生與阿考素不相識安有唆使之事大令復將阿考駁詰阿考堅稱小的欲領妻回去問爾來控告可是玉秀阿旺所唆使答稱小的與伊等並不相識豈能唆使大令謂現在衆供確鑿爾尚敢抵賴耶喝令重責一百下問可招否阿考極口呼寃大令命再笞一百下阿考大聲曰求大老爺免責小的願招此事實由玉秀阿旺唆使小的到安朦控如今只求大老爺開恩大令謂玉秀等曰阿考所供爾等可聽明玉秀阿旺堅稱小的等並無其事實遭牽累大令曰阿考供詞確鑿爾等尚欲抵賴乎玉秀阿旺俯首求恩大令判令將玉秀笞臂二百五十板掌頰一百下阿旺笞臂二百板掌頰一百分别交的實人保出如再向人滋事定當逮案加等治罪阿考伏地苦求大令曰爾何必求本縣爾向爾父求恩袛須爾父允從本縣亦可恩施格外阿考卽向星寧叩頭如搗蒜星寧遂允代爲求恩大令准之諭以如阿考出外再有不端爾綑送來案本縣當辦其違忤之罪遂交星寧領回管束顧氏交伊母顧王氏領去擇配沈杏寳芝山阿卿訊明無干一併開釋星寧顧王氏遂分携子女叩謝而退 
[研訊拐案]  
　　昨日禮拜三謝副捕頭預期禀知葛同轉所有捕房發落事宜改遲至下午二點鐘時届時同轉命將被拐賣娼之蘇州人王阿巧傳案覆訊供稱小婦人實被拐匪馬榮卿誘騙來申欲賣入某龜子花烟館内問爾被拐來申家中人知情否供稱此事家中人均不知情問榮卿如何將爾誘拐供稱榮卿言阿秀業已薦至治下某土行爲傭并巧語花言百般哄騙問爾與阿秀如何相識供稱同在薦頭家託薦傭工之處是以見過數次問榮卿來蘇州時爾在何處供稱其時小婦人在玉如意茶寮啜茗有阿金娘卽嚴顧氏者來喚小婦人與榮卿等見面十九日小婦人邀阿珠同附航船二十日抵滬先至小東門外丁松茂家小屋内居住旋將阿珠送入某龜子花煙館内繼欲送小婦人至新街上某花煙館小婦人見彼處並非大户人家當卽返奔而出榮卿又欲送往三馬路某花烟館價賣小婦人見勢不善是以脫逃旣而尋見母舅始免被其 
 
 

Page 4

 
 
播弄同轉飭將阿珠阿秀兩人帶案問爾如何至三馬路花烟館阿珠供稱小婦人悮聽阿巧之言同來滬上被阿金娘及榮卿送入花烟館　爾至花烟館取得洋銀若干是否爾一人所用抑榮卿等分用供稱小婦人在鴇婦處共借得洋銀十六元均自已購置衣物阿巧曰阿姊你我皆遭榮卿之騙已入苦海中袛須從直供明不能再回護騙子也阿珠始稱小婦人所得洋銀自備衣服四件計費去六元又銀押髮簪一枝計九角來中川資一元阿金娘取去兩元其餘均歸榮卿收用問爾借洋時言明以後須歸還否答稱鴇婦云進塲後可陸續做退問爾在花烟館内可稱心否供稱小婦人已入火坑出於無奈同轉問阿秀曰本委已將爾等緝訪明白爾須將實在情形供出免致受刑供稱小婦人於上月十四日隨榮卿來此本月初一日入花烟館作皮肉生涯問是否榮卿親自帶爾來此供稱榮卿與阿巧相識小婦人由阿巧喚出并代還主人家所欠洋銀一元帮同携送包袱至航船同轉謂爾來此在阿巧之先如何阿巧來喚爾到申此種言語殊屬荒謬爾與榮卿是否夫婦供稱去冬文定可訪可查問文定時誰人作主供稱小婦人之母耳目不靈不知外事小婦人因看中榮卿自已許配曾得過聘禮洋銀二十元問爾家中尚有何人住在何處供稱小婦人家在蘇州矮凳橋兄長名全壽謂察爾情形與榮卿斷非久識想必上月被騙後爾與伊有交情故卽訂定終身之事耳阿秀堅執前供同轉又加詰問供稱當小婦人入花烟館時借得洋銀十六元置買衣服用去八元阿金娘借去六元又酬伊兩元嚴顧氏供稱小婦人與榮卿之父本來相識前者榮卿及一麻面婦人領得阿秀來滬先住城中親串家六日旋卽移出由小婦人代賃鄰家鋪塲每月出租錢六百文後麻面婦與榮卿說合將阿秀送入花烟館同轉向阿秀一再研究阿秀固執前詞同轉怒謂爾眞不知好歹的東西喝令掌頰二十下命將榮卿帶案覆訊仍不直供遂喝令重責二百板榮卿一再求饒供稱四月十四日小的在蘇州遇阿秀邀至玉壽仙茶寮啜茗哄以代薦生意繼又遇阿巧亦邀人哄騙阿巧稍有疑心不肯同行小的因只將阿秀帶來不料被父親所知追至治下勒令回去阿秀自願配爲夫婦嗣卽同回本月十四日阿秀自繕八字後經阿金娘等將阿秀送入花烟館賣娼此事小的並未知曉同轉謂阿珠等已供明且契據兩紙皆有爾之名字豈可抵賴著一併還押候解公堂核辦阿巧退去於本禮拜四投案候訊 
[英界公堂瑣案]  
　　包探秦少卿禀稱前者粤東人鄧阿洪卽鄧洪秀在上海開設西式帳簿店兼印發財小票經小的拘拿到案奉大老爺諭令解往杭州指提定印小票之人未經拘獲兹復由杭州地方官發回送案請訊鄧供稱小的至杭州尋定印小票之人未經尋見是以發回如今只乞施恩以後不敢再印矣蔡太守商諸梁副領事然後判罰鄧洋銀二百元○徐景星訴稱王錦發周秀卿二人深入醉鄉無端毁物旣由巡捕拘拿解案卽有人出爲理處照數賠償乞免究懲以全顔面王周同供稱此事實爲　秀才所悮若不沈醉决不肇此禍端現已向原告說明賠償毁物矣蔡太守飭卽開釋○金山縣洙涇鎭人王友亭訴稱外甥姜阿榮年甫六齡無端失去後有鄰人范小弟者告胞娣姜王氏曰爾子阿榮已墮河溺斃問如何能知此事范稱見有阿榮所穿之鞋履遺在河干其時有鄰人之充金山縣總書者向范盤詰言語支吾因卽解送金山縣究追阿榮未經追到現始查得范將阿榮誘去交與吳三和挈至治下倩沈瑞元寄留陳四少處由陳通信重索酬儀爲此投報捕房將一干人拿獲並尋見阿榮今特送請訊斷吳沈同供稱阿榮由范領交小的寄與陳家陳供稱小的係崇明人現在治下開車寓阿榮由沈領来並非小的誘拐蔡太守飭將吳沈陳押候備文移送金山縣歸案訊究阿榮交王具領并諭以回至金山自行投質○包探唐寳榮禀稱昨日小的途遇竊賊陳阿榮拘拿盤詰得以弔出布衣及鞋據稱竊自江灣其實自虹口趙金義車寓竊來今已將趙傳案趙請准領贓陳無可狡辯俯首求恩蔡太守以陳已笞責無庸再議贓給趙領去○包探張九意禀稱昨夜小的見劉天生潛登陳六茂之屋諒係圖竊是以拘送案下陳訴稱劉上小的之屋拘送至案劉供稱小的係安徽懷寗縣人向曾當勇現已裁汰昨夜因尋友悮入伊家並未上屋尚求寛宥感德弗諼蔡太守飭押候備文遞解回籍○李榮魁訴稱小的在隆茂洋行軋花局當小工頭前者周阿榮向小的尋仇解奉大老爺訊明懲辦及開釋後又來尋釁是以報捕拘案請懲兪雙喜訴稱小的在局帮工頭照料餘詞與李相同周供稱小的係寧波人病魔　擾苦累不堪不敢再向饒舌矣蔡太守諭令自行醫治病痊後赶緊回籍勿得逗留○包探秦少卿禀稱日前費海泉將朱阿囡肆毆以致受傷及小的往拘祗獲帮兇之沈春和解奉大老爺訊供之下飭補提費訊辦兹小的已將費拘獲查得朱與沈等釁由賭起故復來此禀陳朱歴訴情由沈亦執定前供費供稱小的現在吕宋國駐滬領事署爲傭外甥與朱賭錢受朱之騙與朱爭閙小的並不與聞蔡太守飭將沈費交人保出如果朱傷平復免予深求 
[上海六馬路仁濟堂接到山東來電照登]  
　　施少翁鑒承撥六千兩甚感頃晤潘振翁已知先具所急聞山西久旱春麥不收處甚多如再不得雨秋收不能種便成大荒望努力預籌已派人前往查閱得實信再電告宣懷叩 
[上海六馬路仁濟善堂彚解山東第六批小淸河工賑啓]  
　　謹啓者疉接山東登萊靑道憲盛觀蔡嚴佑之善士來電小淸河工賑需欵急不待緩今特彚同解第六批規銀六千兩由電報局收支所楊子萱仁翁匯解小淸河以資急濟是批絲業會館賑所規銀四千五百兩申報館賑所規銀五百兩仁濟善堂賑所規銀一千兩合併聲明當此時局艱難籌捐弩末小淸河熱河兩處需欵萬分吃緊善昌夙夜不遑心力交竭一再請益明知其難奈以大工攸關生靈所繫不得已登報代求望空百叩伏維海内諸大善長鑒此苦衷力持大局旣荷樂輸於曩日還祈慨助於今兹譬之造塔合尖功圓德滿報施之理無待贅言敬爇心香統希公鑒[  施善昌等謹叩]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯陽宦蹟]  
　　江西廣饒九南兵備道李亦靑觀察希蓮升授山東鹽運使於二十一日接奉行知觀察卽於是日親詣萬壽宫設香案望闕叩頭謝恩同城文武各員俱詣鈴轅叩駕輿馬喧闐極一時之盛廿一日接南昌來電得悉署理廣饒九南兵備道涂仲舫觀察椿年不日由省啓行按觀察係湖北武昌人以科第起家需次江右歴有年所曾會辦西江督銷淮鹽總局事務去年署理鹽法道充鄉試監試官聞望素著此次福星移照人皆引領而望也○南昌城守協興鎭軍壽請咨北上道出潯陽晉謁鎭道各官旋於十八日乘江寛輪船東下 
[却病消災]  
　　文帝陰隲文有云欲廣福田須憑心地人能行時時方便作種種陰功何患乎天不轉其危而爲安也武帝覺世經云滿腔仁慈衆善奉行人雖不見神已早聞加福增壽添子益孫雖云因果難稽其實靈臺昭昭試問形影可離否耶昨有本城李府娥氏小姐助來英洋三十一元云俄肚腹痞痛藥石難安一念存誠願將此洋助作弊堂施醫給藥之費惟祈所患漸痊敝堂拜登之餘莫名感佩想李善女身處　閣念切窮黎如此用心于善亞夫曠達奇男可欽可敬眼前雖患腹疾彼蒼定必憐之當　口堆不使久纏疾厄也同日有金宏康大善士助來施藥一干貼云係日前榮昌自來火廠失愼僅隔數椽舉家驚惶　誠叩禱蒼天但得平安無事願助廣益堂施藥干劑果然許愿之後火勢漸消漸滅合客得慶無恙善能回天斯言不診謹登報簡一祝李府善女災消病滅益壽延年一願金府人物咸寗吉星照臨不特敝堂受惠無旣卽諸般疾厄者亦頂德靡涯矣[  上海馬路廣益善堂同人謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
