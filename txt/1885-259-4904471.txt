# 1885 - 259 - 4904471

 

Page 1

 
 
[五十一號畫報出售] [  申報舘主人啓]  
　　徽州山中出一大蛇蛇身盤旋於山腰樹上而其首下垂山脚吸飲澗水鱗甲斑駁其長難以丈尺計如此巨物舉世罕見故圖之以供衆覽報首畵譜一圖貓一圖狗係任君早長所繪玩其筆墨雖無奇異而生動之態自不可及後附淞隠漫錄圖說一則准於初六日出售此布 
[石印文獻通攷出售] [  點石齋主人啓]  
　　馬端臨著述文献通攷其書與唐杜佑通典相爲出入杜書肇自隆古以至唐之天寳而馬氏所著天寳以前者視杜氏加詳天寳以後至宋寗宗者又足以補杜氏之闕其爲類二十有四類各有攷計卷三百四十有八乾隆戊辰重列於英殿經天語褒美謂考覈精審持論卓正莫善於通攷之一書而草茅好學之士羣然知所折衷奉爲至寳惜簡帙繁多價值昂貴寒士未易購取本齋特出巨金覓得殿板初印本倩善作宋體字者一律　寫直行校對則覆之再覆期於一字無錯字形則放而又放期於一目了然而行間疏落天頭寛長展玩一通已覺愛不忍釋正不徒　來行笈中使　携帶巳也訂二十本分裝四套每部計價洋十元卽日出書欲購諸君祈早向南北申昌書畫室定購並分寄上海掃葉書坊京都西河沿仁記洋藥舖遲則恐將不及以所印無多耳此啓 
[禁令官相輔而行說]  
　　租界之中婦女寡廉鮮恥濟輩相逢往往詢外舍之何方問姘頭爲誰氏直言對答習不爲怪並無羞澀囁嚅之形此亦世道之變極矣顧濁者雖濁而清者自清宅眷閨媛謹守姆教終歲不涉熱鬧場者亦何自見此醜態而染此　習哉乃自烟茶各舘窮巧極麗招摇于洋場之上而恣爲游觀之所於是乎其害竟浸淫於閨閣傭婦之誇羡鄉鄰之引誘豔稱其樓宇之峻塗飾之華鋪陳之富一動於中輙思偶擴眼界瞞父背夫與若輩作伴乘車登臨勝地可一而不可再　办何傷不知此種處所乃專有一種浮華子弟鑽頭覓縫欲於妓女傭婢之外别闢嵠徑而此等引誘之人亦專以設坑道阱爲事邂逅相逢語言兠搭假託親隣漸而雜坐問訊無所避忌啜茗吸烟居然稔熟被誘者面紅頸禎詞不能措向去之人猶復多方解譬謁某係吾甥某係吾舅某係吾弟吾姪相見稱呼夫亦大不妨事詎知逐漸稔熟暗地往來若輩别有狡兎之寫引誘者復爲　合相導嬉遊密設刁奸之局苟一失足則此後已不堪問更有甚者别府州縣之人揄楊海上烟茶館之勝有等靑年寡鵠坐擁厚資家無尊長及一切營束之人或以母家戚属或以多年傭婦借解愁破悶爲名謂買舟赴滬作平原十日之遊所費無幾其在堅貞節烈者性不好此若中人以下之材靜中思動偶爾出門固無關乎名節及至洋塲止須傭婦等牽引有一二蕩婦相識則弊竇不可勝言且有被人騙去資財飲恨泣悔者至於浦東各鄉鎭婦女特地來滬看戲借居客棧有更个知凡幾揆其禍之所起烟茶館實居大半故葛明府於代理會審之日商允西官嚴示禁止日派岸捕認眞稽查　英美租界此風居然凈絶盖不肖婦女逐隊往來者旣不准其偶入則凡慣作牽引之人亦無因而至而良家者流自不敢故犯禁令不與佻達子弟遇卽設局牽線亦覺唐突以其雖屬抛頭露面究係良家詫異之說難於遽入也此外生意小夥年輕學徒爲野雞所勾引失足敗名廢業破資者亦自罕聞說者謂自道者禁止花鼓戲女堂倌以後洋塲敝俗未有如此次之令出必行者葛明府之陰議不可限量其福報當自有可操劵者顧使以爲洋塲分界自洋涇浜橋南爲法人所租會察别有委員翁太守蒞此數年地方風俗竭力維持今夏拿禁女堂倌雷厲風行犯者歛跡似烟茶各館之有婦女尤爲翁太守之所經意乃自英界出示之後獨不踵行且英界野雞婦女知法界未禁羣趨若鶩如著名之大烟館與兼費茶之幾家每日三四下鐘後座客常滿男女雜還嬉戲笑語廣衆之間手足句引毫不避忌實甚於英界未禁以前竊謂縣尊禁止烟館則城門之隔號令懸殊今葛明府設立此禁則一橋之亘風俗攸異何况如白圭之治水以隣爲壑尤非政體所宜乎繼而聞諸知其事者謂太守之惡此等婦女與葛云實有同心無如法界之局面不及英界之廣闊捕房歲收房捐燈捐以濟地面之用如有短缺籌補繤難使女堂禁凈則界以小烟館必將十閉其九房屋空而無租捐於何出使婦女而不令入館吸烟則烟館中惟實在過癮與因事約談者出入其問榻之虚縣者十有五六漸且减撤而燈捐不能收足合計二者通年將少捐銀八百兩而别項無可增加是以法工部局相持不允而太守亦遂難决也然窺太守之意斷不讓英界獨致弊絶風清之美况捐欵雖有短絀而爲數尙止八百兩公堂收存罰欵本聽公用苟有此數一轉移間能使工局無支絀之患而禁令可免扞格之虞夫亦何樂不爲者如具以歲貼八百金爲難罰欵無常額提充於今年而明年又費籌畫竊謂以上海之大道署閒欵生息存積者當亦不少太守欲行此美政何妨開誠以禀道寗請歲撥此項以資貼補而免藉口道憲俯念地方風化自必欣　嘉許吾知禁令一出而兩界之中婦女之於烟茶館定將絶跡防淫邪而保廉恥挽回之功誠非淺鮮故曰禁令宜相輔而行也 
[上諭恭錄]  
　　八月初六日奉上諭昨日軍機大臣呈進順天鄉試應派考官扣除各員名單内有於初四日始行知照告假者已在禮部具題之後嗣後應行開列考官人員於該部題本進呈後不准再行告假以杜規避欽此 
[電旨恭註]  
　　初八日報登電傳初六日御旨五道内有數字因號碼模糊謹曾聲明俟接奉邸抄後再行敬謹補註昨晚已接初六日邸抄合亟校正如左黃玉堂脫去黃字凃慶瀾脫去涂字汪樹畇樹訛作汝字安祥祥訛作經劉耀曾曾訛作增劉啓翰脫去啓字 
[朝鮮要聞]  
　　京友來信謂穆　德有負委任當被朝鮮罷黜繼其任者仍由中朝派定美國人麥姓充當云 
[京師消息]  
　　傳得李傳相此次晉京係商辦鐡路事宜云○又聞赫總稅務司德君經總署准其復管稅務後又欲由彼自擇立一副總稅務司總署未經核准云 
[奏稿照錄]  
　　欽差帮辦福建軍務前陜甘總督楊岳斌跪奏爲微臣遵旨確查據實覆陳仰祈聖鑒　竊臣於光緒十年十二月初五日在福建崇安縣行次准軍機大臣字寄十一月十八日奉上諭左宗棠奏詳察臺灣情形妥籌赴援一摺據稱八月十三日基隆之戰官軍已獲勝仗因劉銘傳營務處李彤恩駐兵滬尾以孫開華諸車　不能戰三次飛書告急堅稱滬尾兵單將弱萬不可靠劉銘傳爲其所動遽拔大隊往援基隆遂不可復間李彤恩不審敵情虚詞摇惑擬請卽行革職遞解回籍不准逗遛臺灣等語前敵軍情關係極重必應確切查辦不得含糊了事李彤 
 
 

Page 2

 
 
恩所禀劉銘各情人言藉藉果係因此貽誤厥罪甚重非遞籍所能蔽辜前諭楊岳斌迅速赴閩援臺卽着該前督於到臺後詳確查明據實叅奏李彤恩着卽行革職聽候查辦將此五百里各諭令知之欽此旋於光緒十一年三月初一日在臺灣府行次准軍機大臣字寄二月初七日奉上諭前據左宗棠奏叅知府李彤恩不審敵情虚詞摇惑以致基隆被踞當降旨將該員革職交楊岳斌查辦滋據劉銘傳奏道員朱守謨規避鑽管浩言傾陷各情與左宗棠前奏大相逕庭必須徹底查明以昭是非之公道員朱守謨于軍務吃緊之時輒敢擅請公欵乞假規避殊屬巟謬著卽行革職所叅該員　摇播弄及傾陷李彤恩各節如果屬實厥咎尤重非永不叙用所能蔽辜着楊岳斌卽將朱守謨飭提赴臺歸八前案秉公研究孰是孰非務得確情奏明嚴行懲辦不准稍涉偏徇原摺片均着抄給閱看將此五百里諭令知之欽此跪讀之下理應欽遵臣三月二十日抵臺北府時值防務尚未解嚴當於二十八日恭摺陳請另派大員查辦在案兹復於五月二十一日接總理衙門十七日電寄本日奉旨楊岳斌着將派查事件赶緊查覆欽此恭讀再三曷勝悚惕伏查原叅李彤恩一案光緒十年八月十三日李彤恩以當前敵營務處差使駐防滬尾是月法人攻基隆甚急另駛五船赴泊滬尾洋面聲言十四日開仗李彤恩不審敵情遽爾兩次飛書告急撫臣劉銘傳當函知提督孫開華與李彤恩請堅忍爲一日之守爾時本無退基隆意是夜戍刻李彤恩飛書又至遂致劉銘興拔隊往援李彤恩第知滬尾兵單而不知　開華諸將領之足時第知臺北爲重而不知基隆一失難以速收未免貽悞戎機然其三次飛書告急實由平日未聞軍旅臨事卽倉皇失措似與揑造虚詞意圖摇惑者有别應請准照原擬將李彤恩革職回籍不准逗遛臺灣逭其餘罪出自天恩又查原叅朱守謨一案臣由臺灣赴臺北經過沿途各縣已訪明該革員上年八月底乞假留管因滬港已封繞道臺南内渡所過新竹彰化嘉義等縣應需大馬自行給價地方官間有酒食酬禮亦屬情理之常惟新竹縣曾代給轎錢五百二十文此外實無招摇劣跡臣上年冬督兵過福州省城接見朱守謨詳詢臺灣情形僅述及李彤恩人小有才難與爲伍實無播弄是非之事亦未聞有基隆係李彤恩得銀數十萬賣與洋人之說而臺北人言藉藉者因李彤恩在滬局辦通商有年中外交涉之事多往來之人雜又恰值基隆難守臺北滬尾吃緊遂不免商民疑謗原非朱守謨之造言傾陷也至擅請公欵查係臺北府知府陳星聚在清分治項下動支修理向有行台用洋銀二百二十九元四角又自行台至新建軍裝局修補石路用洋銀五十九元五角均由臺北城工委員方學李承修造報擋案現存府署其時朱守謨暫寄行台致有盛修公館之嫌惟朱守謨身任營務處當基隆軍情萬緊之際自應力疾從公而輒乞假内渡就醫規避之咎實無可辭但該員業經奉旨革職擬懇恩施格外免置嚴議是否有當伏候聖裁所有微臣遵旨確查據實覆陳緣由理合恭摺具陳伏乞皇太后皇上聖鑒訓示謹奏軍機大臣奉旨覽奏均悉李彤恩着卽驅逐　籍不准逗遛臺灣朱守謨著卽革職永不叙用該部知道欽此 
[乙酉江南鄉試二塲題]  
　　易以貴下賤大得民也書知人則哲能官人安民則惠黎民懐之詩我稼旣同上入孰宮功書爾于茅宵爾索綯春秋曹伯來朝文公十有五年禮陳義以種之講學以耨之 
[榕垣紀實]  
　　錫衛兩星使前有先來閩垣之電乃於上月二十五日已由横海駛到五虎徑赴臺灣未知何故○恪靖營宫某鎭軍治軍有法骨梗性成有統領某軍門薦幕友於鎭拒未之納前日恪靖行臺寡集軍門與鎭軍均在座因之齟龉幾欲奮拳相試甚言各將所部以决啼雄幸經旁觀婉勸而罷聞者莫不吐舌而嘆鎭戎曕氣之過人也○洪山橋某記洋烟棧有某棍到店吸烟口角被辱不甘竟敢率衆將店中物仵毁壞搶掠一空呼嘯而去經地保晋城禀報楊制軍聞之派員出城彈壓查究云○廣東災區甚廣好善之士莫不籌賑兹經紳士禀請援　　撫臣舊制仍將本科三塲皮蛋等項豁免以爲廣東賑欵制軍現已批准其湖南亦有水灾兹聞現在駐紥閩省恪靖各營每男一名各捐一錢以爲籌賑之費兩省災黎感頌盛德顧當何如也○楊石泉制軍奉旨兼署撫院於七月廿八日卯時接篆○新科正副主考初一日十二點進城文武俱出西門接官亭迎接行臺在妙巷匯兌局隔壁都人士往觀如山如海云 
[麋臺凉信]  
　　日前閶門外總巡在四擺渡舟次獲到天津著名流氓李金鰲據云前在滬上持刀勒詐案發逃匿來蘇經眼線通知得以擒獲巡員略訊供詞卽移送長洲縣署王明府當堂命釘雙鐐收禁其首先上船最爲奮勇之巡役賞給錢五千文○神仙廟前會園茶肆主孫某氏有女二人妙年麗質珠樹一雙人以江東大小喬目之雖不必效卓氏當鑪而浮薄少年往往借消渴爲名時往啜茗有某茂才籍隷禾中來蘇贸易一見傾心百計籠絡賄女之母姨某氏日夕向之勾引日前竟誘拐雙美一舸無蹤所設細莊虧欠蘇盛兩處往來各號數千金且計誘吳中某姓婦預將女衣若干件遮葢携帶貨上以免各卡稽查現女母及蘇莊均赴縣控求追緝已將女之姨母解訊數堂惟誘引拐逃一層堅未供認邑尊飭差嚴緝某氏以便歸案定讞恐宇宙雖寛無從隠匿也此事數日前本報己登告白今接訪事人來札爰再縷述其詳○臨頓路同福祥錢庄係富人某甲所開同治初甲阿附某紳辦理協濟局帳房得以致富其子曾從某太史讀書遂趾高氣揚居然以縉紳自命又結交各州縣店中攬做錢糧解欵日内因虧公欵由元和縣將庄發封追繳或謂某甲實係揑虧圖吞存項鬼蜮伎倆恐非無因也○吳兒好事素喜迎神養會邇年歴奉禁諭此風爲之少殺上月廿八日城南忽起盂蘭盆會於尋常旗幟之外又紙紥十逍遥萬民繖玉茶箱及觀音小轎香亭角端等件丄細絶倫無異　猴刻楮多人舁之遍走元妙觀中市大街各處一時丁男子婦聚觀幾至萬人空巷尤可異者會中勅印頂馬及開導神均係十四五歲俊童翎頂輝煌雕鞍華服揚鞭得意過市招摇不知官斯土者何以不重申厲禁也○譚護院於上月廿八日卯刻啓節赴寗庫儲重地添紥營帳十餘棚以爲護衛是夜有放水燈者鑼鼓喧闐燈錠絡繹經過署外官河容與中流自鳴得意至西城橋堍停有柴船茅草溢出艦外水燈浮近頓被焚燒船上人從夢中驚起四顧張惶適一放燄口之釋子頓生急智攜取面盆躍入波心𦥝水潑救一面呼同伴將柴棄入波心始免釀成巳禍護署帳棚内某弁更帶各勇彈壓游人俾得從容施救因振鬼而致禍人我爲定首惡之條曰必自目蓮始○宋仙洲巷有匠在某屋修理猱升直上失足而顚跌破頭顱脑髓流出立卽斃命匠頭致信屍親備棺收殮然房主匠頭均已所費不資矣○日來疫氣流行病發卽斃死者手爪均發黑色間有服胡慶餘辟瘟丹得以救活者 
[烟臺近事]  
　　烟臺之作小本生涯者多恃烏船小貨爲大宗向逢夏秋之交水手人等手持零貨售賣者實繁有徒近年來則略覺稀少今秋則更形寥寥以操此業者大覺失望也○迤南廿里有長蘆　中有業板築生涯者十餘家一日共至某𤱝作工有某甲者誘姦同業之某童爲其父輩所覺招集同人向彼理論一時人衆口雜七手八脚竟將某毆斃矣究緝首犯則獸奔鳥散至今尙無頭緒○營勇遣撤後各處劫案甚多前有甯邑北鄉某甲赶集賣菜至夜僅一驢回家撞門其子疑之趨還探視見其父刃傷路傍錢物無着控案嚴緝至今尙未破案○蟠龍　閑房一處於前月廿日失愼幸白晝人手衆多又值陰雨乍晴不至延及鄰右聞此房係劉姓妓租妥尙未移入先着人糞除裱糊因土炕浸濕熱火烘之偶失檢點以至兆焚如之禍云○某舖伙至某舖取銀五錠點清入囊後卽爲口角嬉戯此烟街買賣中之素習鷸蚌各持不相下也及臨行索取始知爲漁人獵去乃彼此推委至今仍無端倪不知如何了結○前月廿四日聞洋中砲聲不絶瞭見崆峒島泊有白殻戰艦一艘鎗砲連絡 
 
 

Page 3

 
 
烟雲掩映詢係法兵船在彼操演也○某鋪偶來一客自云籍隸天津新排船隻由鹽城裝載小麥緑豆來此銷售聞貴號交易公平敢假東道焉執事者雖疑信叅半亦未便下逐客令因卽欵午餐席間言曰來貨甚好現有夾板船急於購買祈速協敝伙至船取樣以便帮船售缷若過此機會祈托他人承辦小號不便與聞盖以窺其變也飯後不辭而去及陰使櫃夥偵之見其向雜粮店購買麥豆二包持回作樣執事者婉詞謝之伊知事機敗露愧憤而去撞騙伎倆變態百出若非小心有素得毋引盜入門乎 
[甬上雜聞]  
　　代理甯波府張太守現已牌示十二日拈香點卯考錄代書閱城放告云○甯郡於初九日迎五都神巡視城廂内外已登前報兹聞是日神駕未出廟門轎槓忽然中斷人皆訝爲不祥○月之十八日爲始二十四日爲止公同集資延請羽士在報德觀建設禳疫大醮七永日又聞東鄉前徐一村時疫更盛患此病而亡者約有百餘人現亦闔村齋戒設壇禳疫以期人口平安○去秋當法人猖獗時寗郡各富舖半皆閉門不作交易今已漸次開設如保和改爲謙和致和改爲賡和人和攺爲豐和惟牛意皆未興旺想亦元氣未復之故也○近因各粮差向各糧户收取錢糧如付錢必欲開串盤剔錢樣稍小者槪不肯收如付洋銀則故意抑價每元約短二十文之數在小民受虧更甚衆緝禀請縣主給示曉諭槪用方錢程邑尊已准如所請現在已逾月餘之久不見此示發出想已作爲罷論但不解個中之故說者曰實被兌換各錢莊恐小錢難以攙和已挽人進縣故將示稿延擱然耶否耶吾不得而知也 
[無故傷妻]  
　　甯波西門外三層樓地方有高某者一母一妻和順無間前夜高自外歸似醉非醉見物欲毁見人欲毆其妻因其形類顚狂不敢相近分床而臥睡至夜半不料高某持刀向妻亂戳妻不能脫大呼救命迨母聞聲起視高已開門而走媳之身上刀傷不止一處幸非致命急延傷科救治據云傷已及骨難保無性命之憂也 
[星使抵滬]  
　　欽命前往廣西雲南辦理邊界事宜大臣周生霖鄧鐡香兩星使昨已持節抵滬想不日卽當遄行也 
[西宮出游]  
　　本埠葡萄牙領事官於昨日早晨啓行聞係往烟臺等處游歴其署中公事則由巴西國馬總領事暫行代理云 
[令節停公]  
　　今日爲中秋令節縣中循例停訊一天 
[研訊搶醮]  
　　前報列祝蔡氏遣抱祝永金控蔡季占蔡兆占等紏黨搶醮毁物一案莫邑尊集訊之餘差提二蔡曁聶德昌押候補提蔡佛明及唆訟之地保楊兆卿到案質訊前日下午邑尊飭提季占佛明及地保嚴加推鞫永金伸訴前因並稱蔡氏係小的之從弟婦今春夫故氏寡守家中耕織度日近有該弟蔡兆占等糾人强搶被毁物件求請究懲邑尊研訊季占等三人同供小的等素來皆安分耕田此次搶醮等事並不與聞實由地保從中唆使邑尊隨問該地保曰祝蔡氏等所控之案是否由爾唆使抑係别人所爲答稱小的惟從中調停不敢唆使又問爾知此事有無証據究有幾人知悉答稱圖中羅某等八人盡皆知曉旋據聶稱小的願將羅等找來以便剖開寃枉邑尊准如所請着將三人分别押候傳集羅等八人再行發訊核辦並著聶交保 
[無賴肆毆]  
　　本城某甲前日路經小南門外教場啜茗一言不合遽爾揮拳兼有黨羽助毆致甲鱗傷遍體有友聞知前往喝阻乙黨遂各鳥獸散其　遂將甲舁送回家晚間甲父歸訴知一切不勝忿怒向乙評理時乙黨尙未散盡竟向甲父尋仇甲父年老氣衰昏暈倒地乙冩見勢不佳立時遁去少頃家人得悉立卽倩人抬回旋赴縣中喊控莫邑尊飭差押候察訊 
[虐媳可惡]  
　　某嫗江北人僦居南市靑龍橋左近夫故無嗣撫堂姪某甲爲子去冬復撫某姓女爲童養媳嫗性兇悍時肆鞭笞前日偶因細故遽持木柴亂擊以致遍體鱗傷隣人見其困苦堪憐不忍坐視遂知照媳父向嫗理論嫗自知理屈央人竭力調停延醫將媳敷冶並置備香燭向媳父服理事遂寢息 
[施救悞傷]  
　　捕頭備德祿飭通事禀稱湖南臨湘縣人汪際清號春甫年約四十餘歲自言曾在臺灣道劉觀察署中辦理文案現擬回籍中閩乘輪來滬附坐江寛泝江而上前晚十點鐘後上船失足落水舟子以篙撈救黑暗之中誤將篙上鐡鈎鈎其頸際洞穿一穴當卽派捕舁送仁濟醫舘越二刻因傷重斃命由僕備棺收殮盤柩回去矣翁太守點首之 
[屍親毆保]  
　　寗人某甲在裏虹橋堍開設老虎灶日前偶與比鄰某乙口角至前日夙忿未清吞服洋烟以圖畢命家人知覺求醫罔效旋卽魂返九泉隨知照該處地保向乙理論地保以甲自尋短見無可饒舌令其自行棺殮屍親不允地保無奈據情報縣屍親又以地保擅報騷擾不休地保謂爾旣不願報官請騐爲何不棺殮埋屍親無可對答竟恃蠻飽以老拳旋經旁人勸散不知所終 
[清釐宿案]  
　　蔡雲錦者家在滬北泥城外昔年陳寳渠太守操英界讞政時曾控比隣高阿慶起造房屋侵佔地基且在伊地設立坑厠質訊之下高稱蔡屋前闊後狹小的之屋並不侵佔地基惟簷際略出滴水在蔡地上此卽俗所謂佔天不佔地至坑厠在小的屋後係上祖傳下已歴多年太守以兩造各執親往踏勘命高去其坑厠并拆去屋簷椽子二根兩造均不准斷嗣黃芝生太守接任後兩造仍涉訟不休太守令高遵照前憲原斷兩造仍不允從兹羅少耕太守檢查接管卷謂夙案亟宜清理遂於前晚傳集人証細心推鞫着高將坑移去並拆缷屋簷其拆質中蔡照給蔡仍抗不准斷太守再三開導堅執如前怒喝笞責始肯遵斷太守隨命兩造均具切結完案 
[公堂親政]  
　　羅太守接辦英廨讞政均照州縣章程所有白禀槪不准理凡有投呈須先掛號然後在晚堂唱名投遞不得紊亂無竟其應訊之案先開堂單以便原善按單傳齊人証解候訊供所以杜絶捺解之弊誠良法也 
[法界公堂瑣案]  
　　高炳南控寡嫂偕朱阿華私行來滬一案前後訊理情由備詳本報昨炳南仍偕叔祖松華嫂徐氏投案包探傳保交出徐周氏及朱翁太守研詰之下炳南供稱當日尋至公和客寓有流氓爛痾榮奎不許與嫂相見聲言若要領回須出洋四十元立一憑據因之鳴捕將嫂及朱解案蒙諭領回在案現尙有袱包一個在寓中徐氏供稱公和客寓樓下是寓樓上是臺基并花烟館太守問可曾見男女人等進出否答稱人有惟不知是否此等人太守問究竟是否爾母送爾來申答稱母親並未知道實被阿華硬逼到滬領至公和寓中共住四夜太守旋詰徐周氏據供是日小婦人送女旣至東溝口與朱相遇卽託伊伴送來申女兒在家時炳南逼令再醮并欲强佔爲妻因思到中傭工現在女兒被高逼住將我誣扳朱供是口舅母託小的送女至申因無住處暫居公和客寓小的旋往虹口後交保出外回家炳南索洋四十元且聲言欲將小的住房拆毁太守謂各人所供均見實情炳南本飭其卽日回覆伊竟延宕數日始行到案内中實有别情遂着將朱管押徐周氏交保下期飭包探傳到公和寓主并爛痾榮奎以憑覆訊○上月中旬任小魁携小孩至案訴稱梁雨坪趁小的出外至家竊取洋元并將小兒誘至輪船幸經旁人關照將兒領回梁信口游供太守因飭押候研究昨日捕房將梁解案太守細加研詰仍照前供太守謂爾卽使未經行竊拐孩確係眞情遂着重責一百板枷號一月示衆○前月杪本報列車夫阿二在樓上小便漏入樓下老虎灶虎杜懐仁鑊内因將阿二毆傷由捕送入仁濟醫舘藥將半月阿二病僡並不投案捕房因將杜解請訊斷翁太守將杜嚴行申飭從寛釋去○義記土行售私一案翁太守訊明一切着罰銀三十一兩一錢五厘曾登列報昨該行將銀如數繳清捕房解陳至案翁太守着具結開釋 
 
 

Page 4

 
 
[上海絲業會館籌賑公所施少欽經解山東賑銀藥丸啓]  
　　謹啓者連接子英四小兒電禀山東災民有三十餘萬之多待哺嗷嗷求各籌賑局撥欵接濟等云敝公所今卽籌解第十一批庫平足銀一萬二千兩合申規元一萬三千一百五十二兩正氣丸三箱計一萬二千服葉棰德萬承志胡慶餘杭省三大寳號助來辟瘟丹合裝一箱計一千七百錠託海晏輪船裝到烟臺另備陳中丞禀函并新泰厚匯票二張放賑謁君信一併固邦拜懇登萊靑道憲方佑民觀察速解山東登報奉聞卽請公鑒八月十三日 
[來信昭錄]  
　　兹者小店在寳善街分設南戯鴻堂受賀本不敢當倘或不獲我辭敬請移賑廼蒙諸君子雅意維殷且若有見于移賑之施益從　厚者捐票紛頒感佩何極禮當還酬敬備洋三十元仍以移賑兩廣山東沙洲借花之獻殊愧微薄惟冀仰答諸君子嘉惠之至意叩求貴舘代登報章敬鳴謝悃此請台安[  戯據堂主拜上]  
[錄八月初七日靳春翁災區來信]  
　　前由荷花池寄柳少翁一函度已上達弟等本擬先由南江查丹陽界恐遇西風難以上駛今仍先順北江兩岸合查此數處明後日可竣事再由北沙至中心沙繞入丹陽各境然後由南夾江上駛三江營出沙頭口謹先奉聞以便通信不致賑事隔膜也至現在已查之和尙洲棗核釘十五洲吳家橋平半橋三洲荷花池各處計用五十册約有一萬六千口内如平半橋等處房屋部倒不計其數日前天氣驟凉同人均帶棉衣大江之中非城市可比目覩災黎瑟縮情形食不下咽轉瞬天寒飢寒交迫更屬可憐還求諸君子救人救澈預先籌募棉衣俾不致澤國餘生仍塡溝壑泰等感同身受臨頴不勝急迫翹企之至敬請德安靳文泰等同叩 
[洲賑雜述]  
　　郭月樓湯小秋孫仲山三觀察在金陵總持各局久已口碑載道一聞洲災立禀督憲請撥賑欵督憲愛民如子卽撥銀萬兩派程雨亭太守聶碧田司馬江戴兩二尹星夜抵京江太守任揚州府時久著循聲此次查賑與諸委廉不辭辛苦備極賢勞督憲之恩德如天三觀察之力全民命程太守諸公之見義勇爲均是無微不至萬家尸祝感激涕零○易佩蘭軍門大營駐象山軍容整肅如火如荼猶喜辦善舉現飭新兵前營吳養吾右營易秉臣兩鎭軍督隊在和尙益課廣元棗核釘再興丹徒等洲梭巡凡遇破圩之洲星夜赶築軍民感戴不愧十城他年晉爵承榮必膺五福○施少欽先生之籌賑也任勞任怨中外咸知數載以來活人無數昨由紫卿别駕交到洲賑洋千元來函娓娓千言仁者愛人之心躍於紙上同人環誦五體投地萬家生佛非先生而誰○盛杏蓀觀察爲籌賑福星災無大小路無遠近聞災卽賑此次洲災除倡捐外又墊借規元二千兩七月初六日飛寄鎭江王心如謝綏之兩太守又赶撥洋二千元同日到鎭復又飛電各大憲鉅欵之來皆由於此諸大君子己溺已飢數萬灾民旦夕間卽登袵席此何等功德眞是絶無僅有○自各大憲撥欵後各善士聞風興起公凑四千餘串錢與乾粮雜放凡極苦之處均已赶先賑濟當洲圩之初破也一片汪洋頗難查户又恐七月十八日潮汐過大災區又換情形籌賑維艱之際虚縻官欵固不可冒昧從事又不能同人先擇極苦另籌欵放急賑者實爲先定人心隨後細查起見尙求助賑諸大善士諒此曲衷 
[洲賑聲明]  
　　敬啓者初九日申報揚州公所登官賑接濟一則内有督撫憲各一萬兩江都縣五千兩敝局實奉到督憲九千兩撫憲一萬兩所云督憲一萬兩已由常鎭道憲撥解江陰一千兩所云江都五千兩卽在撫憲一萬兩之内合亟聲明[  鎭江電局揚鎭同人拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[分發人員騐看名單]  
　　海防例掣籖分發主事宗室裕舒正藍旗滿洲○籌餉例掣籖分發中書科中書鄭克蕃廣東○海防例指省分發道花翎二品銜朱爟成安徽浙江蕭允文江西湖南花翎黎嘉蘭廣東廣西于寶之山東江蘇知縣知州銜李寶樹江蘇江西六品頂帶鄭季春湖北江西府經歴張文濂廣東江西胡長源江西湖北王士芳安徽浙江縣丞劉昌儀山東河南王詠年浙江福建王福瑄浙江江西巡檢吳鴻溶福建浙江袁宗溎直隸山西王兆麒順天湖北莊登瀛江蘇浙江胡日升江蘇江西汪丙熙安徽浙江徐之桐浙江廣西陳民風四川湖北孔昭璼河南湖北典史徐清順天四川黃鏞章江蘇四川吳鬯浙江四川○籌餉例指省分發道花翎林瑞枝貴州江蘇梁琛河南江蘇知府富純鑲黃廣東多齡廂白廣東同知梁謙湖南廣東通判鍾昌世湖世廣東閻賡良湖南江西布政司理問曹筠江蘇浙江鹽運司知事毓斡廂白廣東縣丞胡長震湖北江西巡檢古恩誥廣東廣西萬葉懋安徽江蘇趙從頤江西江蘇徐根存江蘇江西張大杰河南江西道庫大使陳鍚炳安徽江蘇從九品劉宗向湖北江西陳金鑑江蘇直隸華善三江西廣東徐應乾四川湖北童燦章浙江江蘇典史李榮植浙江江西黃紹奎浙江直隸○勞績指省分發知州王思覃湖南甘肅府經歴縣丞藍翎王楨陜西貴州府經歴莊樹德湖南廣西從九品曾鳴岡四川貴州郁禧江西江蘇○教習掣籖分發知縣閻尙庚直隸○優貢指省分發知縣楊家騵浙江江蘇○議叙指省分發縣丞布理問銜張樹德直隸浙江方奎江蘇山東○應補呈請分發知州陸顯勲浙江安徽通判黃士登廣東廣西知縣朱鑑章江蘇浙江州判葛其昌江蘇廣西縣丞鹽提舉銜柴鴻翰浙江江西州吏目沈泰浙江江西典史石汝松山西江蘇沈世煌安徽廣西 
　　參茸衛生丸○人參鹿茸三貴丸○寗心補腎丸○麋茸女金丹○參茸白鳳丸○金鎖因精丸○兒科萬病回春丹 
　　參茸衛生丸○統治男婦血氣虚弱精神困乏常吸洋烟精力耗損病後失調產後欠補目暗耳聾血枯液竭肢體怠倦脾胃虚寒婦女月事不時男子夢遺滑洩一切虚損等症百發皆宜誠衛生善後之聖藥也每丸洋二角半雙料者一元加料五角小丸每兩洋一元○人參鹿茸三貴丸○重用人參鹿茸爲君佐以補益之品大補血氣培養精神倘有血氣虧損陰陽失陷精不化氣血不歸經洒色過傷憂思成疾精神短少忡怔善忘或病後失調或夢中遺洩陽痿不振陰竭成癆血液乾枯便溺頻數等症俱能治之每兩洋一元四角○寗心補腎丸　 
○人之一身運用者心滋生者腎雖相須爲用而交通實難或先天不足後天失養則精神疲敝作事健忘腰腿軟　頭目昏暗百病叢生矣此丸善能調和血脉補腎寗心健脾開胃益氣强神凡雕龍文王握算經商皆可常服以其培養精神增益智慧功力最速也每丸洋二角○麋茸女金丹○麋茸性屬陽中之陰最能滋陰補血本舘選極壯嫩者蒸燉旣成配入女　 
金丹之内名曰麋茸女金丹婦女服之最爲有益功能温塡血海壯煖子宫不寒不燥能補能療服之可無赤白帶下之虞並可免紫黑崩中之累其月事不調或歇或行久不受孕輙被小產等症皆能治之功效異常不愧金丹之稱也每兩洋二角○參茸白鳳丸○此丸爲婦科上品如資質薄弱不受誕育月事不調經财腹痛赤白帶下一切胎前產後各症皆能奏效每丸洋一角雙料二角小丸每兩二角半○金鎖因精丸○耑治心腎不交夢遺滑洩精關不固　後餘滴等症此丸有如金浵固守玉門功效奇捷每兩洋一角○兒科萬症回春丹○統治小兒驚風氣喘咳嗽吐乳多啼發寒發熱赤白痢下水瀉不止一切諸病立可回春每丸洋一角廣東鹿芝館分設上洋英老巡捕房斜對門 
　　上海同文書局石印各種書帖發兌價目 
　　本局招印圖書集成廿四史兩書已印就廿四史内陳書史記前後漢書三國志梁書而圖書集成已印就目錄所有取書換單等由迭次登報諒附股諸君均經鑒及但圖書集成部數尙未滿額廿四史續印五百部每部價洋一百念五元如合意者請來定印可也現在續印問書不日亦可次苐告成此佈三國志十四本布匣兩函六元增廣羣策匯源四本價洋一元碧血錄分裝五本每部洋一元肅選韻系二本布匣計洋一元爾雅圖分裝二本每部洋六角新編　傭說詩一本價洋三角毛詩稽古編八本木夾洋二元聖廟典蹟圖考四本布匣一元加批四書味根錄四本洋二元孫鳳居篆書百體千字文三角宋版唐人合集八本一元四角凌烟閣功臣圖像一本洋三角殿本篆文六經四書十本二元陸操新義二本布匣價洋一元殿本康熙字典六本夾版三元　窗小品畫　兩本布匣二元佩文　畫譜十六本兩匣七元快雪堂法帖五本布匣洋二元說文解字雙聲疊韻譜二角半書拓皇甫君碑綾面計洋一元宋本切韻指掌圖一本洋三角趙文敏墨蹟洋八角未裱五角通鑑輯覽入大二十本洋七元劉文淸墨蹟洋八角未裱五角合肥李光祿愚荃詩集洋三角成親五墨蹟洋八角未裱五角廿四史内陳書六本布匣二元何太史墨蹟洋五角未裱三角史記二十六本四匣計洋十元鐵將軍墨蹟洋四角未裱三角前漢書卅二本四匣洋十二元管夫人小楷金剛經墨蹟五角圖書集成目錄念本兩匣十元戴文節臨顔魯公墨蹟洋二角殿本子史精華八本木夾四元馮展雲中丞摺楷千字文六角蜀本孔子家語五本布匣一元張文敏臨九成宫二角裱三角聶本三禮圖二本布匣洋一元王夢樓墨蹟洋四角未裱三角鍾刻韵史護本一本計洋三角汪巢林墨蹟洋三角未裱二角詩句題解彙編四本二元六角官靜夫墨蹟洋六角未裱四角漢書蒙拾分裝兩本價洋四角易筋經圖附八遐錦圖洋一角洗寃寶鑑裝一本洋一角五分文章潤色裝訂一本計洋四角文選課虚裝訂一本計洋三角興林　環四本綾匣一元六角大悲神　綾匣每部計洋一元試帖玉芙蓉四本每部洋三元花甲閒談四本每部計洋八角幽穽雪鴻圖每部計價洋一元　漢書廿八本四匣價洋十元九歌圖每册洋五角未裱三角何太史楹聯洋五角未裱二角錢十兩篆聯洋五角未裱二角玉堂楷則每册七角未裱四角樂毅論每册洋二角未裱一角四書典林四本綾匣一元六角四書題鋭四本每部一元二角五經類典鑒括六本一元六角四庫全書簡明目錄四本一元製藝精譁二本每部價洋五角兪蔭甫太史註金剛經洋四角衰翔甫輯談瀛錄二本洋三角張子翔繪水滸圖每部洋三角　　淸玩圖說每部價洋一角董文恪畫册裱五角未裱三角大題文府二十本每部十二元經藝宏括十六本每部洋八元五經合纂大成二十本洋十元汲古閣文選十本每部洋五元各省課藝匯海八本每部四元詩韵合璧六本綾匣每部二元策學淵萃四本每部價洋一元十三經策案二本每部洋六角廿四史策案二本每部洋四角文料大成二本每部價洋六角陸批四書二本每部價洋一元學庸理鏡每部計價洋三角本局設在上海虹口西華路專辦石印各種書籍其分售處一在英大馬路耕餘樓一在京都琉璃廠一在河南省城北書店街一在四川成都學院街一在重慶府城魯市口一在福健省城貢院前衛巷一在廣東省天平街廣百宋齋同文書局啓 
　　爲花請命 
　　本園花草皆属中外佳種爲前主人格龍所手植蒔花匠役按時灌溉加意裁培終歲辛勞不遺餘力以故每年賽花勝會嘗邀品題間列上品卽匠役亦歴邀奬賞有差若　　花一種則連年皆登上選者也自今春開園縱人游覽以來賞花之客無論貴賤男女莫不留連愛玩珍惜同深惟問有一種無知女嫗往往任情攀折隨意摘取花旣緣辭樹而不鮮果亦因離枝而莫顧　彼保姆哺養嬰孩忽被他人無端攫去其情殊覺難堪其心亦何太忍因之匠役者流旣嘆全功之盡棄又塲邀奬之無從競擬辭職而不居反累主人之曲喩不得已敬佈數行爲花乞命所願來游之客各戒其隨同抱惜花之心勿動折枝之手不戕生物亦証慈仁留得饖馨同臻壽考此則私心之所切禱者耳味蒓園主人啓 
　　對號單到並售十月票 
　　英八月對號單已到查本行售出四五彩各一張以及小彩甚多未便細申現售英十月标全張六元分半均可分條足洋七紳商惠顧請指明上洋抛球塲大有恆行啓 
　　杭州大井巷德記 
　　本號開設有年蒙客賜顧交易照常外埠信購原班寄奉不悞並有外國各種藥水戒烟藥粉代售貢　藥水 
　　順氣化痰丸 
　　痰屬濕熱乃津液所化百病所有多因起居飲食失宜七情抑鬱六淫所擾而成痰從氣升降無處不到欲治其痰必先順氣次以導之使氣順痰消自然無病耳本堂特選料配製此丸能治男婦痰多或虚火妄動痰隨氣上升壅肺咳嗽甚至痰中帶血精神短少四肢困倦胸膈不利飲食無味一切咳嗽之症並能治之每早晚用淡薑湯送下三錢服後利氣開鬱化痰咳嗽自止耳每瓶大洋二角另有綠水甜油玉桂發兌價面議上洋英巡捕房對門廣東接元堂何均年謹啓 
　　葛僊翁肘後備急方 
　　是書葛仙所輯陶隱居增補其方多今所未見者觀二君自序一方一論皆試騐錄之葛陶二君世共知有道之士於學無所不貫於術無所不通此書修入四庫全書所載天一閣藏本世所罕見今覔得原本校刊以公同好每部洋八角上洋四馬路口寶文閣發售 
　　新疆輿圖風土攷 
　　是書於疆域風土攷覈甚詳爲講求輿地家所不可少之書現存無幾欲購者向上洋各書坊購辦可也 
　　陸先生書舘 
　　本舘今設在二擺渡第二百四十三號門牌房内每日敎習英語英文欲學者請進内問一切情形可也 
　　買吕宋票要覽 
　　現售英十月份票 
　　本行開張以來無論大小得彩住址姓名隱不登報受實惠而免招搖此本行愼重之至意大蒙遠近許可生意愈盛進票愈多號碼約略可揀今售十月票全張半張分條價照大市遠處函購原局回件得彩立卽兌現上洋棋盤街北發記行啓 
　　融經舘精校新書 
　　王海纂一元浙江水利海防五角兩漢雋言白五角二竹四角楚騷綺語白三角竹二角四左國腴詞白二角四竹二角漢書蒙拾白二角四竹二角唐詩金粉白五角二竹四角說文攷異白五角竹四角顧曲錄白二角竹一角六試帖連珠白一元四竹一元二螺江月記白三角二竹二角八分切音蒙引白二角竹一角六請至老巡捕房南首石庫門内便是 
　　英十月份 
　　全張六元半張三元條頭七角仕商信購祈指明上洋抛琼塲確投小行無得亂送此佈新時昌行啓 
　　戰鼓號筒出售 
　　本號蒙旅順敎習瑞君乃爾繪圖貼說新到德國戰鼓號筒出售價錢克已仕商賜顧请臨面議上海發昌鐵廠啓 
　　上洋大馬路老德記 
　　起首藥房 
　　本藥房於道光二十二年上海通商之初首先開創所有出售各藥皆係極貴料品格物製鍊無論内外病症按病給藥靡不見功复承中西仕商嘉許信任温語褒揚誠恐遠地賜顧未得週詳僅摘試騐靈藥循序刊報開於後其餘無數藥味不能盡載於茲倘如遠處可托局携帶决勿遺悞欲杜假冐認本行招牌庶乎近焉計開對晤補益酒戒烟白精粉去雀痣斑水包戒烟癮糖追瘋袪温酒治痱子藥粉治癬瘡藥粉止腹瀉藥水止咳定嗽糖老德記藥酒兩腋狐臭粉金鷄納箱粉淸香洗身水小兒疳積糖百補鐵質酒玫瑰擦牙粉戒洋烟精水患頭痛藥水口香化酒糖扶陽種子酒小兒代乳粉敷髮生香水搽諸癬藥水淸凉薄荷糖發心妙藥酒宫品芙蓉粉光澤潤髮水淸香洗牙水衼寒姜汁糖聽浙鴨恆酒嫩面香水粉退斑點藥水上洋英大馬路老德記主人謹織 
　　英華書舘告白 
　　本舘開在上圓明園路第十號門牌館中尙有學徒數人可以附護如有來學者請隨時於早九點鐘至下午四點鐘來館面議可也　　 
 
 

Page 11

 
 
[光緒十一年八月初六日京報全錄]  
　　宮門抄○諭旨六道錄前○楚督裕等奏請調補道員摺○又奏揀員請補守俻摺○豫撫孫奏籌解津貼銀兩片○大臣桂等奏開源節流就地籌欵緣由摺○閩督楊等奏委署知府夾片○八月初六日工部鴻臚寺八旗兩翼值日無引見○伊崇阿續假五日○倉場奏漕船五日回空○召見軍機○皇上明日卯正至南海自在觀等處拈香○○頭品頂戴署湖廣督臣裕祿頭品頂戴湖北巡撫臣彭祖賢跪奏爲揀員調補道員要缺以資治理恭摺仰祈聖鑒事竊照肖北漢黃德道惲彥琦於光緒十年十一月二十九日丁憂開缺所遺係煩疲難三項要缺例應由外調補接准吏部咨以丁憂本日作爲開缺日期行文知照當經前岩督臣卞寳第以此缺關係緊要必須愼重揀調未敢輕率擬補咨部展限並附片奏明在案伏查漢黃德道一缺兼管江漢關監督及各國通商事務駐札漢口政極殷煩非通達治體熟悉情形之員難期勝任臣裕祿到任後與臣祖賢在於現任寔缺道員中逐加遴選非現居要缺卽人地未宜惟現署漢黃德道鹽法武昌道武震自上年十二月間奏委署理斯缺迄今已閱半年於辦理一切交涉事件細心□求皆有條理緩急輕重措置裕如其治理地方亦能認眞整頓諸臻妥洽留心察看洵屬人地相宜員缺未便久懸自自奏請照例揀調以重職守查該道武震現年四十七歲山東歴城縣人由廪生中式咸豐八年戊午科本省鄉試舉人考取内閣中書同治四年乙丑科中式進士分部學習籖掣吏部文選司行走七年告歸知縣本班九年十月選授四川巫山縣知縣十年七月到任十三年六月在貴州籌餉局報捐道員不論雙單月在任候選並戴花翎旋奉委辦天壇望燈杆木植光緒四年十月運抵通州木廠交收完竣五年三月由工部帶領引見奉旨着以道員儘先卽選欽此七年八月分選授湖北鹽法武昌道八年二月十五日到任九年二月委署湖北按察使六月回任十年十二月奏委調署漢黃德篆務是月初三日接印任事該員明練廉靜處事精詳以之調補斯缺洵堪勝任相應仰懇天恩俯念員缺緊要准以鹽法武昌道武震調補漢黃德道員缺兼管江漢關監督篆務寔於吏治關稅均有裨益該員係現任道員請調道員銜缺相當毋庸送部引見所有揀員調補道員要缺緣由謹合詞恭摺具奏伏乞皇上聖鑒訓示再所遺湖北鹽法武昌道員缺按照定章不在兩留一咨之列應請歸部銓選合併陳明謹奏奉旨吏部議奏欽此○○頭品頂戴署湖廣總督臣裕祿跪奏爲揀員請補守備要缺以重營伍恭摺仰祈聖鑒事竊查接管卷内准兵部咨湖北荆州城守管中軍守備許經邦開缺回籍遺缺係陸路部推之缺應用儘先人員行令揀選合例人員請補等因由前署督臣移交到臣查斯缺駐紥荆州府城爲楚北上游要隘督率弁兵操練巡防均關緊要遵卽在於湖北省儘先守備班内逐加遴選查有花翎遊擊銜儘先補用守備湖廣督標左營右哨千總李清泉年五十四歲湖北江夏縣人由行伍出師著績補千總嗣於克復黃州府縣城池出力保以守備儘先補用咸豐十一年十一月十六日奉旨允准續經前兩江督臣曾國藩彚入克復廬州府城案内奏請賞戴花翎補守備後以都司升用加遊擊銜現在千總本任已俸滿三次甄别咨部註册該員明白穏練營務熟悉以之請補湖北荆州城守營中軍守備洵堪勝任伏查部章請補員缺應按到標人員儘先名次先後爲斷如人地不宜以名次在後之員請補仍將在前之員按名指實今李清泉儘先名次在前輪值頂補且係隔府别營與例亦屬符合合無仰懇天恩俯念員缺緊要准以李清泉補授湖北荆州城守營中軍守備實於營伍地方有裨如蒙兪允俟部覆至日給咨送部引見以符定制除飭取該員履歴咨部外謹會同湖北巡撫臣彭祖賢署湖北提督臣吳獻柱恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○孫鳳翔片再前准部咨議加京官津帖一欵河南撥銀毎年八千兩七月解半十月解清自光緒九年爲始按年額解奏經奉旨依議欽遵咨行到豫按年分次籌解所有本年頭批津貼銀四千兩已届籌解之期兹據署布政使唐咸仰會同厘稅局籌銀四千兩交委員管解漕折銀兩之便搭解赴部作爲本年頭批津貼銀兩于七月初四日起程等情詳請奏咨前來臣覆查無異除咨部查照外相應附片具陳伏乞聖鑒謹奏軍機大臣奉旨户部知道欽此○○奴才桂祥那遜綽克圖跪奏爲開源節流就地籌欵以期有益于國無損于民恭摺具陳仰祈聖鑒事竊奴才等伏讀光緒六年正月二十五日奉上諭户部奏籌備餉需一摺等因欽此仰見聖慮周詳無任欽佩奴才等查前於九年十月間因庫倫事煩人少請由理藩院添派筆帖式六員來庫以資分理各事並擬分作六處以專責成旋准理藩院議覆徝帖式等出差向有盤費令由庫倫先行妥籌欵項再行派往嗣經奴才等請由户部撥給常年經費銀兩復經户部會同理藩院議得添派筆帖式六員每員每月酌給口分銀十五兩其所請由部發給常年經費銀兩之處應毋庸議並有請旨飭下該大臣念時事之艱難遵照部議辦理勿再飾詞瀆請等因知照前來在部臣自係愼重庫欵起見奴者等受恩深重具有天良何敢再事瀆請惟思口外例差向准携卷庫倫地處窮荒諸物騰貴計口授食每日約需銀七八錢若每員酌給口分十五兩實不足供半月之需較之原設筆帖式二員每月薪水銀三十兩大相懸殊同一例差未免偏枯宋太祖云俸祿鮮薄未可責廉奴才等再四思維與其責廉於日後何若籌欵於事前况原擬分六處各設公所一處必應添派書識二名差役二名以供繕寫奔走之役各專責成統計六處共官兵三十員名除每筆帖式一員每月由户部飭由口北道籌給盤費銀十五銀奴才等擬由庫倫酌加津貼銀各十五兩以歸畫一連書差並心紅紙張每年酌需銀二千四百兩並庫倫原設監獄一所向無囚糧每年約需銀五六百兩統共需銀三千餘兩現在庫倫無欵可籌查前准理藩院咨稱同治十三年庫倫大臣因防軍乏食奏請酌添房棚當經本院咨查添設房間究與喇嘛生計有無窒礙撤防後如何辦理嗣准覆稱核其添蓋房間與喇嘛並無切實窒礙至撤防後人烟稀少彼時商民無利可圖未必能久聚不散當以事關喇嘛推衍黃教商民贸易生計咨行庫倫大臣就近查明妥爲擬辦乃庫倫大臣咨覆續添房屋於蒙古撤防後並無拆毁迨光緒八年始行查明房棚數目造册送院並收取地租銀一千零五十一兩二錢照章分給公項銀三百兩其餘銀七百五十一兩二錢除給該商民等二百五十一兩二錢以濟牛計艱難毋庸撥出尙餘銀五百兩分給庫倫印務處銀四百二十兩該部院衙門銀八十兩以濟公用且查道光二十二年議准收取地租銀兩經該將軍大臣等奏明收取歸公有案此次該大臣咨覆查明房間數目輒取商民增收地租銀數百兩僅以咨文報院勢難指覆應卽詳細體察情形應如何籌辦之處相應咨覆庫倫大臣自行酌核辦理等因咨覆前來奴才等查前據管理商民部員福森布呈報各商民添設房間各甲首會同齋桑喇嘛查明庫倫兩旁所居各鋪房棚數目新舊統共木栅二百十九個門數稱是房一千九百十二間棚七百十一間造册呈報再各民木栅每個均給門牌每牌一年地租收取磚茶二十四塊一年共收取五千二百五十六塊按時價每兩銀折磚茶五塊共地租一千零五十一兩二錢歸公充用歴經辦理有年惟查該部員原定地租茶數僅以大門而論其房栅之多寡與買賣之大小並未提及槪以每門一間每年收取地租茶二十四塊辦理殊未平允奴才等公同商酌庫倫印房監獄需欵孔殷不若就地籌畫庶免煩瀆前經派員查明與原報數目相符擬按房屋多寡分爲五等收租上等房每間月擬收租銀一錢五分而下之至五分爲止將前項茶租攺作按房間多寡照等每月收取地租庶昭平允約計每年可得租銀三千餘兩藉資辦公無虞乏價旣可免私中飽復可公歸實用洵屬有益於國無惟於民奴才等爲籌備公欵起見是否之處理合理晰陳明如蒙兪允冉由奴才等泒員詳細查明按等收租以充公用並俟查明能收若干再行奏明報部以便稽核所有就地籌欵各緣由理合恭摺具陳伏乞皇太后皇上聖鑒訓示謹奏軍機大臣奉旨該衙門議奏欽此○○楊昌濬等片再福建台北府知府陳星聚患病請假所遺係酌委之缺查有現代斯缺之試用同知劉勲精明幹練辦事順成堪以委令署理該員係东蘇常州府武進縣監生曾經考試取列二等距原籍在五百里以外據福建藩臬兩司會詳前來臣等謹會同督辦台灣防務撫臣劉銘傳附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
   
 
