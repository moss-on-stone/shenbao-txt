# 1917 - 302 - 4916068

 

Page 1

 
 
   
 
 

Page 2

 
 
時評 
[無可如何（冷）]  
　　我嘗默觀中國近數年來之時事無論大賢大奸大慈善大武斷之人奮其全力以與時相搏而至其結果必至於無可如何而止蓋中國之時局本無可如何之時局也苟欲奮其全力於此無可如何之中求得一可以如何之法其第一要義唯在平心靜氣以理自持勿以憤激之氣所鍾不能忍耐而致有倒行逆施之事耳特前此之所謂大賢大奸大慈善大武斷之徒不知此義其始未嘗不欲平心靜氣其後終不免爲各方面無可如何之事所激而至倒行逆施以自破其全局卒仍至於無可如何而止嗚呼其事可傷其才亦可哀矣 
[命令]  
　　十一月二日大總統令希樂思給予三等嘉禾章克拉克給予四等嘉禾章此令 
　　又令鮑維翰江壽椿成志精均給予三等嘉禾章李振第唐理淮胡宗沂鄭邦鑑均給予四等嘉禾章此令 
　　十一月三日大總統令梁建章因病給假未到任以前浙江實業廳廳長著雲韶署理此令 
　　又令内務總長湯化龍呈准兼署湖南省長周肇祥電稱湖南全省警務處處長兼省會警察廳廳長林支宇因病呈請辭職林支宇准免本職此令 
　　又令任命劉鴻達署理湖南全省警務處處長兼署省會警察廳廳長此令 
　　又令任命汪楊寳爲農商部司長此令 
　　又令蒙藏院總裁貢桑諸爾布呈哲里木盟科爾沁右翼前旗突被馬賊搶掠受災甚巨懇予賜恤等語著財政部撥銀五千元交該院轉發散放以示體恤此令 
　　又令農商總長張國淦呈請任命樓祖迪爲僉事應照准此令 
　　又令靳雲鵬給予二等大綬寳光嘉禾章此令 
　　又令朱振儀吳其芬均給予四等嘉禾章此令 
　　又令徐朝桐晋給四等嘉禾章此令 
　　十一月四日大總統令財政總長梁啓超呈署宜昌關監督沈式荀調京另候任用請免去署職沈式荀准免署職此令 
　　又令任命馬宇伯爲宜昌關監督此令 
　　又令任命王瑞林爲吉林督軍公署參謀長陳鴻達爲上校參謀此令 
　　又令參謀總長王士珍呈請任命黄炳卺署吉林督軍公署中校參謀張紹宗爲少校參謀應照准此令 
　　又令許承堯彭礪金均給予三等嘉禾章此令 
[專電]  
　　北京電陸榮廷來電質問陳炳焜免職理由並言發號施令惟憑一時意氣恐不足以服西南人心但政府仍須將譚浩明免職巳致電龍濟光查譚行動龍覆電到如攻譚即不啻表示願任桂督政府即據以下令對陸則决解除兵權僅存虛號云（五日下午五鐘） 
　　北京電政府對陸榮廷巳有解除兵權仍留虛號辦法俟龍代表回粤發表（五日上午十二鐘） 
　　北京電劉存厚電擒獲川邊僞皇帝苕巴及僞元帥傅南山請速頒正法令（五日上午十一鐘） 
　　北京電洮南被匪竄佔巳完全 
 
 
 

Page 3

 
 
克復（五日上午十一鐘） 
　　北京電張作霖電告吉省有運動黑省軍隊附和形跡（五日上午十一鐘） 
　　北京電譚浩明率師親赴永洲（五日上午十一鐘） 
　　北京電内閣一部改組說政府否認但一部份人確在竭力鼓動目的在財交内三部（五日下午五鐘） 
　　北京電龍來電訐高雷鎭守使林虎請即褫職（五日下午五鐘） 
　　北京電幣制借欵巳與銀團正式開議（五日下午五鐘） 
　　北京電十月份鹽欵五百萬銀團允明日撥付部議以半充中央政費半充各路軍費（五日上午十二鐘） 
　　北京電内部請特制一種勳章名犀牛章以奬河工官吏（五日上午十二鐘） 
　　北京電部議株萍局長以唐德萱署曾鯤化即交唐派員押京由部自辦范源濓電傅督請從部議（五日上午十二鐘） 
　　北京電臨時參議院開幕馮約國務員親蒞行禮巳飭秘書廳草擬告令（五日上午十二鐘） 
　　北京電贛財廳與汴對調（五日上午十二鐘） 
　　北京電農部爲振興工商改良關稅召全國商會舉員來京開聯合會議（五日下午一鐘） 
　　北京電鍾體乾捷電云自流井完全佔領敵向富順退却命財部令中行撥洋五千犒賞（五日下午一鐘） 
　　北京電汪外長病推梁爲代（五日下午一鐘） 
[外電]  
　　北京電政府發表關於軍械借欵及鳳凰山鐵礦問題之宣言如下報紙所傳中日巳締結軍械聯盟之說全屬不確中政府曾擬向日本購買軍械以供軍隊之準備赴歐助戰及他種事業者之用全屬貿易性質並無政治關係外間所傳中國將與日本締結聯盟一層毫無影響中國向來從各國購置軍械而以德國爲尤多但目下旣不能從歐洲購械而航運困難又不便向美國購求今當一再聲明者購械一事將爲純粹商業並不附帶何種條件至於鳳凰山鐵礦問題當追述其歷史此事本由懷寗公司與日本大倉洋行發起在袁世凱時代大倉洋行曾以一百萬元借與懷寗公司聞係收買鳳凰山礦權之用惟政府從未與聞此事亦未正式承認或正式簽定何種文件迨袁死後政府改組此事遂擱置但日人洋行曾以日使之贊助請中政府注意此事是以去年六月間國務院曾討論及此當時段總理等决定不承認之嗣後此事停頓現政府擬以美滿方法解决此事（四日） 
路透電 
　　自流井電昨日滇兵四出刦焚繼乃退走川兵巳進佔自流井現局安靜惟商業全停（二日）字林報 
　　北京電九月間政府嘗向銀行團提議幣制借欵問題銀行團即電詢倫敦銀行團本部現已接到該本部表示贊成之覆電故政府與銀行團不日將開正式會議（五日） 
　　北京電中央接成都來電云劉存厚軍右翼已佔領榮縣（五日） 
　　南京電南京戒嚴總司令齊燮元警察廳長王桂林將於七日召集軍警各長官開軍警聯合會議（五日） 
　　南京電海軍總司令饒懷文昨日抵寗謁見李督軍密談軍務諸事（五日） 
　　東京電自十月二十四日起至二十六日止地中海有暴風當時護送英國運送船之日本滅魚雷艇艇員上等兵曹伊勢地三等兵曹北村及太田三人於二十五晚爲巨浪所襲不知下落日本政府對於右三人於本日舉行叙勳（五日） 
　　東京電本日日本官報公布關東都督府發出告示依據戰時船舶管理令施行規則定東經六十度以西南緯五十六度以北西經百度以東之海面（但中部及南美洲西海面不在其列）爲危險區域（五日） 
　　東京電日本陸軍省醫務局長軍醫總監鶴田禎次郎本日奉前往靑島服務之命令（五日） 
以上東方通信社電 
　　東京電東洋信託保證取引所（交易所）資本金二千萬元按照美國特拉偉亞州法律註册開設於上海專爲股票銀及其他重要商品之交易公募股六萬股亦已全數賣出委員長爲肥田景之氏（按此公司爲中美日三國合辦資本二千萬元分四十萬股發起人佔三十四萬股公開募集股爲六萬股云）（五日）共同通信社電 
[戰電]  
　　巴黎電據意國公報聲稱奥德軍似圖沿太格里亞孟河流在北面山中取包圍之行動如渡該河則意軍恐須退至比亞夫河衆意奥德軍不致急作大戰（四日） 
　　倫敦電路透電社駐意軍大本營通信員紀意軍退走情形云二十六日大本營參謀處終夜檢點公文消燬函件撕破壁上地圖居民前一日得敵軍將近消息即紛紛遷逃有乘汽車者有以牛騾驢駕車以行者有雄行李於手車而自推者女子多抱嬰兒且行且泣兒童多於亂中失散受傷與年老有病者各由其眷屬扶掖而行兵民交雜途爲之塞徒步反較乘汽車爲速時適大雨以故景狀益慘路透通信員以六小時行六英里迨抵某地食宿皆不可得（三日） 
　　倫敦電泊拉愛士君自意軍大本營電稱意軍百萬防守廣四十英里之陣地兩年有餘一旦下山退至太格里孟土河河上僅有三橋其紛亂自不可少陸軍參謀部估計在平時撤退此軍須需時一月今僅以三日爲之加沙高原第三軍退軍之令如遲下一小時則將全爲敵軍所俘當時因缺乏運輸車輛故兵士多以索肩砲行三十英里而達太格里亞孟土河其重砲則不得不毁而棄之云（三日） 
　　羅馬電意國大局不能有所隱諱衆意咸同今敢謂敵軍計畫必遭失敗然徒存失敗之幻想則無益而有害今料意國平原必有慘烈之大戰勝利不可速得意軍或須續退軍民宜以堅忍處之以收最後之效（三日） 
　　倫敦電海軍部宣稱英艦在加特干特轟毁裝六寸口徑砲位之德國輔助巡洋艦一艘及武裝巡哨船十艘俘獲六十四人英軍無一死傷（三日） 
　　巴黎電法内閣總理與英首相在倫敦會晤後英法政府對於意國戰局已全同意（四日） 
　　瑪德里電新内閣已成立以泊理土氏爲首相（三日） 
要聞一 
[西報論政府對付西南問題]  
　　字林報十月三十日北京通訊云前者北京政府聲訴孫文等反抗中央之罪頒布各省通緝之令孫等乃一羣無責任之徒其獲罪中央也不若陳炳焜陸榮廷唐繼堯之甚蓋陳炳焜容許軍政府成立於粤省而陸榮廷與唐繼堯則皆在事實上確巳宣布脫離中央關係者也乃北京當時竟遺罪之較重者而獨與無責任者爲難今始更進一步以粤省當道不從北京命令遂罷免陳炳焜而任用北京信其忠於中央之武員以代之惟此種紙上撤換能否較通緝孫文之令更有效力不無疑問使政府一紙命令即可撤去不爲中央効命之督軍則政府亦易爲矣再下幾道命令不將使北京處於全國極尊威權無上之地位乎李耀漢接收督印巳見明令第李能遵照否抑願爲之否則尙非今日所能知北京此舉若粤省果團體堅結豈非毫無意思惟此中確有理由决芽無所佈置而遽爲之蓋以吾人所知粤省顯有分裂而此分裂者則北京不辭勞瘁極力養成者也都人士皆謂龍濟光爲北方利益計願爲李耀漢之奥援而汕頭鎭守使莫擎宇今由北京任爲粤省軍務會辦者亦願爲北方効力龍莫聯合陳炳焜乃處於逆境且陳尤有困難者陳非粤人與南方某部份領袖素不友善粤人如胡漢民者且嘗謀逐陳氏再陳雖容孫文等活動於粤省然並未有所贊助以增軍政府之權力故一般革命黨亦不深以陳氏爲然北京又濫費金錢廣施賄賂增其異見激其爭端而幕後復有一尖鑽狡黠之梁士詒在焉梁復入政界之唯一希望厥在段祺瑞獨擅政權之成功若段政府一朝鞏固則帝制罪案即可撤除而梁財神可慶彈冠返斾京師當此交通系在京魁首方與東隣過從甚密之時交通系中之主要人物如梁氏者竟親赴扶桑作破題兒第一遭之國外旅行此亦時事之一表徴也陳炳焜部下有兵附近又不乏大有力之同志未必自甘被迫去粤惟粤中之欲逐陳者大有人在他日袒北派革命黨與陳炳焜所統之客軍三方面互起戰爭正非出人意表之事在軍界領袖觀之此爲鹿死誰手之榮耀角力而自可憐之平民視之則固心碎腸斷之慘劇也就北京觀念點而言無論何種亂事凡足使北方威力復及於粤省者皆與北京有益蓋粤省苟不爲南方所有則南方將無足慮矣北京對於在實際上反抗中央之陸榮廷與唐繼堯絕無所言此亦可注意之一事北京近曾飭唐繼堯撤回蜀中滇軍並呈報一切情形乃唐置諸不理至於陸榮廷與北京之間不獨未有决裂且無惡言但陸部下兵士一營已入湘境刻與北軍接戰再統帶桂軍者即爲陸榮廷之子事實如此而北京迄未與唐陸切實决裂者正非無故第旁觀者不免以此事延緩如此之久爲逈異尋常耳要知此中眞相乃北京現有兩派一主武力解决一主和平辦理而贊助和平調處者爲長江蘇鄂贛三省此三省督軍皆爲馮友且隷北洋派近曾建議願作調人換言之即不贊成武力壓制之主義三督觀念若茲北京乃不敢對於南方兩領袖遽採極端辦法蓋恐惹起全局之擾亂也使此三督願服從北京之方針而表示派兵入湘助戰之願意則陸唐爲不足平矣至於戰情似衡山附近曾有激戰北兵之受傷而回者五百人目前南軍退走大約因北軍較多而武裝較優之故但軍隊之退守較險陣地以待援軍未可謂爲敗仗北軍處境頗逆蓋南北攻守勢殊北軍以進擊爲勝利退則易陷危地而南軍則以能守爲勝利縱不進取然能保其陣地即屬得利也蜀中滇軍曾獲勝仗數次今漸退後惟爲戰略上理由而退歟抑眞正敗北歟則在今日尙未能知其詳也 
[江蘇最近之匪患南京通信]  
　　江蘇匪風向稱猖獗而以江北爲尤甚淮徐海一帶近來甚爲猖狂如漣水泗陽阜寗等處前經淮揚鎭守使馬玉仁率兵往剿匪巳匿跡無如兵去匪來兵來匪去沭陽宿遷一帶土匪又起幾成爲土匪世界燒殺搶掠日有所聞高留烟平等鎭一般居民幾於不遑安枕嗚呼苦矣駐紥泗陽之團長朱旭東奉海州鎭守使白寳山電調赴海鎭撫而該處之土匪又復竄至泗陽縣境之里仁集丁家嘴陳家集莊家灘朱家圩等處計有千餘人之多道經各處强搶燒殺無所不至衆興鎭以北（離鎭數里許）包家圩一帶慘斃人民二三十名居民困苦不可勝言正不知何時始能肅淸也日昨齊省長特令各縣知事對於舊有之保衛團認眞整理凡從前職員之設置敎練之方法經費之籌撥辦理之情形務期遵照表式塡送來省以便稽核幷令迅速委任團董積極進行以保治安又李督軍以各縣紛紛籌辦淸鄕不無需用鎗械昨特訓令軍械局局長王者化迅將局内存儲之槍械分别檢點督工修理分發各縣藉資防匪 
[南京快信]  
　　國務院電軍民兩署本月十日舉行臨時參議院開會式届期飭屬懸掛國旗藉資慶祝 
　　李督軍通令戒嚴各司令遵照前頒戒嚴條例辦理母稍疏懈 
　　海軍部電咨來省嗣後海防歸部直轄至長江防務則劃歸長江總司令管轄以專責成 
　　財政部令財政廳謂我國已與德奥宣戰所有敵國人民存儲我國銀行之欵項應卽查明停止發還 
　　李督軍以各屬匪風甚熾特令駐防軍官妥爲鎭壓 
　　阜寗漣水泗陽等縣土匪猖狂特令鎭守使馬玉仁率隊前往相機防剿 
　　李督軍派贛省巡防陸軍衛隊管帶本署候差員單文華爲駐揚稽查員 
　　此間憲兵司令前委楊恩培接充現楊因多病一時尙難就職 
　　農商部前派技士丁文江來蘇調查長江下游水勢及地質昨丁巳由津浦路回京報告一切淞滬警廳長徐國樑訂於今日返滬 
　　齊省長訓令上海閘北水電廳廳長單毓斌迅將鍋爐瀝水器具逐件淸理以免混濁 
　　此間檢定小學敎員會近日檢查資格頗形忙碌 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[赴日視察財務團之組織]  
　　財政部派員十人赴日視察財務行政及所派人員名單曾記報端茲悉梁總長以此項視察員出發在即特訂定視察團章程九條以部令公布俾團員有所循守而爲有系統之動作其章程如下第一條本團團員由總長選派赴日本大藏省及該省所屬機關視察各項財務行政第二條本團設團長一員由總長在團員中指派凡關於本團公共及對外各事務均由團長主持辦理第三條本團設會計文牘各一員由團長在團員中選任辦理公共會計文牘各事務第四條團員視察事項由部編具目錄交由團長俟到東後會商大藏省員按事項之繁簡分配日程細表再由各員分别擔任第五條團員視察事項除詳細報告應俟回部後彙呈外其視察大槪情形各團員可隨時自行報告但須交由團長核閱彙寄第六條各團員除星期例假外必須按照日程從事視察並應將視察所得繕具日記以備查考其在他處各機關視察者應將視察情形隨時報告於團長第七條本團往返川資及因公用欵由會計員支付俟回部後據實報銷其各團員均月給旅費二百元凡在日膳宿等費由各員自行開支第八條本團視察時期以三個月爲限第九條本章程自公布之日施行 
[北京權度官商一例檢查]  
　　農商部於昨日通咨各機關云據權度檢定所所長陳傳瑚呈稱竊查限制北京市使用權度舊器援照檢查執行規則定於十月十五起舉行常年檢查業經呈請批准並會同各區警察署佈告各商民在案伏查北京市權度檢查執行規則第一條載有凡官用及營業用之權度器具應依本規則所定實行檢查等語是權度各器官家與商店當爲同時之更換即受一例之檢查現正舉行常年檢查之際倘各部院衙門及其附屬機關仍行沿用舊器則商民必有所借口而新器終有推行扞格之虞傳瑚爲力求官商劃一敦促進行起見擬乞鈞部俯賜轉咨各部院飭令各附屬機關對於所用各種權度器具卽日一律更換新器幷得受本所檢查庶幾法行自上而下易觀感統一權度之要政不難操諸左劵等情到部相應咨請查照並飭屬遵照云 
[河間水災之情形]  
　　津埠水災情形已迭詳前報然北方水災不止天津一處茲特將直隷河間縣水災情形誌下河間縣水災遍全境尤以東北區蒲塔地方米蔡間完城一帶水患最劇該地方居於子牙河留各莊橋之西與大城文安兩縣毗連地勢低窪宛若釜底更加長城堤橫亘於北西河蜿蜓於西（係子牙河之支流前二十餘年曾將岔口堵塞近年來一遇河水漲發行復通流）每逢河水决口逾五六載始獲耕種若經河水復續永無乾涸之望故稱爲河間之饑澇村莊者即此處也本年六月十五日西河在河間城東南回子辛莊北邊决口三道共長五十丈水深六七尺附近居民束手無策任其氾濫但彼處地勢傾斜適向蒲塔地方灌注是以各村公議築打該口按戶派人約去三千名又套大車四十八輛專送食物因相詎八十里之遙另備船十隻以供運輸樁料之用人民水中奮力工作六日告竣及歸衆人力盡筋疲財資消耗三千元之譜藉此可驗我地方之懼水患若是之甚矣至六月二十六日晚間子牙河於沙河橋老鹽灘决口一道夜間警鑼屢到二十七日早晨相繼而往衆夫持鍬執械麕集堤上先砍樹二百株結以繩索倒置口岸兩側防護大堤不再坍陷該堤約高二丈餘尺口深徹底水勢兇猛數分鐘樹株被水挾去潰口更寛至十五六丈衆人無計可施掃興而返二十八日蒲塔地方積水彌望蓋沙河橋居正南四十里地勢較高丈許而吾地方之水非深過八尺不能越長城堤外溢二十九日竟與文安通流最深處一丈五六尺淺處亦有七八尺村莊基址高及丈餘均築壩打埝日夜看守偶一不愼輒遭冲没蒲塔米蔡間完城劉更數十村首當其衝房屋爲水滲透時常傾倒間有不及躱避砸傷致死者况値署水淋漓終日不止街道泥水混濁深可没脛因水溝堵塞不能達洩於外行人往來沾體塗足瑟縮不前且有被水冲滾之處房坍牆仆財物漂蕩無住無食之小民斯時即無扁舟小划乞食於他方猶不能枵腹以待斃爲饑寒所迫冒險涉水葬身洪濤巨浪中者有之幸遷徙高阜者袒宿露食致罹疾病而殞命者尤實繁有徒故當時困苦之景况哀號之慘聲可想而知矣今寒天漸近我河間蒲塔地方數萬災黎少衣乏食務望有地方之責者速籌賑濟之策及四方大慈善家急解義囊慨然輔助不勝盼禱之至 
[吉黑兩省之敎實兩廳經費]  
　　各省敎實兩廳經費巳由中央規定於上月二十八日通電各省茲聞黑龍江兼省長鮑貴卿吉林省長郭宗熙均先後有電答復到京其電文如下黑龍江電云儉電敬悉查本公署敎實兩科年共支大洋二萬七千六百餘元現在兩科雖已奉令廢止然兩廳遇事秉承省署應辦文件仍不能減少兼以省署經費素形竭蹶歷任均有虧累若將兩科經費劃撥廳用事實上萬難做到惟際茲財政困難不得不力求縮減貴卿再三籌度惟有就本公署經費通籌匀配每年劃出一萬二千元分撥兩廳實係無可再減合電奉覆再查省官制廢止敎實兩科僅有總務内務兩科形式亦不完備關於内部改組及名稱可否由本省自行更張抑或另有劃一辦法伏候裁示云云吉林電云承准儉電以廢止省公署敎育實業兩科准設專員經理文牘就原經費酌量劃留等因查敎實兩科旣經廢止依省官制政務廳内止有總務内務兩科名稱係屬固定職務分配爲難現擬於敎實兩廳成立時全行改組定名爲第一第二第三第四科每科設科長一人設二三等科員各若干人重訂章程匀配職掌此係暫行辦法俟省官制修正公布再行遵照改定除將劃撥敎育實業兩廳經費數目另電鈞院財部外謹請鑒核備案又電云承准儉豓電具仰蓋籌茲擬由省公署預算經費額内年撥敎育廳四千四百元實業廳四千元並將省視學費一千二百元財政廳附設之礦務科經費七千二百八十元合撥兩廳應用除令行財政廳外謹請鑒核備案云云 
[黑省軍界之暗潮]  
　　二十卤日黑龍江全省軍官在軍署開軍事會解决改編陸軍問題鮑督議將全省陸軍改編四混成旅二鎭守使各軍官議改編兩師鮑督軍謂江省軍人無師長資格巴旅長即抗言曰以予觀之東三省師長均無資格即以督軍論亦無資格於是會議無結果而散比晚鮑督使蔡廳長往慰英巴 
　　外間謠傳鮑督軍有黨見私意借奉軍爲護符以張魁武爲傀儡又謠傳東荒軍隊因不編兩師擬有暴動又投匿名信於鮑督曰東荒軍隊謂如不照前議改編兩師卽將督軍逐出江省云云巴英兩旅長聞此謠言當日面見督軍謂順等以服從命令爲天職勿信外間謠傳鮑督當將匿名函與英巴閱過並謂本督遇事持平絕無私見云 
　　省議會質問督軍案聞其内容略謂召集全省軍官開軍事會議解决裁兵問題以爲善後入手之辦法惟旣欲裁減黑龍江之軍何又加調奉天之軍隊豈黑龍江軍隊不足恃特調奉天軍隊以壓伏黑龍江耶抑或爲奉天增軍勢於黑龍江耶不然本省軍隊正慮無方解散今又加調奉天軍隊一方解散一方加調直是以己之矛攻己之盾現在江軍奉軍環集省垣萬一因誤會而起衝突因衝突而釀成亂端外啓鄰邦之交涉内貽地方之顚危塞上龍沙演成四川第二咎誰與歸此項疑義請於三日内答覆云 
[吉省邊界之消息]  
　　華俄互禁烟酒載在條約我國官府爲實踐條約顧全邦交起見關於禁酒布告不啻三令五申而俄人對於烟禁尙未聞嚴行禁止日昨吉省東寗縣署關於禁酒事項又有布告云（上略）禁酒事項應特别注意者厥有兩端（一）凡與俄界接壤五十俄里（卽華百里）地點以内對於酒精及用酒精改造之各種洋酒並云諾酒一槪禁止輸入幷由此運入俄境曁買賣收藏輪運及携帶中國燒酒雖無如此限制然亦不得由此五十里内運入俄境及售與俄人（二）上項指定地點以内凡開有製造酒精及各種洋酒之各酒廠酒棧曁行銷洋酒之各酒舖應均一律關閉予限六個月准將銷剩各酒如數運出五十俄里外之中國地面内至若製造中國燒酒之燒鍋及酒舖雖無停歇之規定然不得於現有家數外另行增設以上各節事關交涉禁令特嚴爾酒商等愼勿徒貪銷額之多致受違禁之罰云 
　　東寗各商號近接有俄臨時政府特派宣慰使兼有全權辦理遠東四省政務事宜國會議員魯撤諾夫之布造多張題爲布告中華國民略云俄國自光復以來推翻專制改建共和各族各敎一律平等自由互相親愛互相扶持誠實無欺此汝等所咸知者也夫民政本此主義而改造者也其所恃者唯在國民各本天良嚴守法律不越權限始有成績汝華民人等不遠千里而來僑居我國効力營業以圖無窮之生計者其數不下百萬汝之身雖居他邦汝之心仍在本國夫中華經數千年之化育而始産生此勤勞守法愛惜道德之國民今汝等旣至吾國理應遵守吾國之法律敦篤歷久之交誼務使彼此親善士商農工各勤厥職日進月益此吾大俄自由國民之所期待者也且吾自由國民以賓客之禮待汝之來以膏血之資酬汝之勞則汝必歡迎此布告也務望汝等自修其身禁無道之行動求社會之安寗以保幸福而增光榮其有立志健者約束其弱者勿使其有愧於汝之道德有辱於汝之團體吾等深信汝等之立志堅固汝等之有心光明必有一種不可湮滅之正氣存乎其中也汝華民人等幸各好自爲之吾有厚望焉云云 
[欽廉聯龍宣布獨立說]  
　　高雷地方現多林虎舊部可無他虞惟欽廉則因鎭守使沈鴻英來省襄辦軍務無人鎭攝難保無乘時竊發者且統領馮相榮兄弟皆段氏私交故連日外間謠傳欽廉巳聯龍宣佈獨立藉以牽制廣西入湘之兵確否雖未證實惟欽廉防務現在已萬分吃緊頗呈不穩之象但欽廉地勢無險可守且毗連廣西其勢不能有所發展也沈鎭守使前因欽廉防務吃緊原擬親自回防嗣陳督軍以援湘軍事計畫諸賴贊襄未許倉猝離省經卽先撥陸軍一營赴欽妥爲分佈茲以欽屬防務更見緊迫恐原有軍隊分佈不敷擬檄令統領申介臣親率所部游擊隊馳往赴援分駐城内外曁白龍尾沿岸一帶以資防堵又聞龍濟光在瓊近日旣派人赴北京運動又派人來省接洽其態度本不可測茲據外人消息龍濟光已於二十七號在瓊崖宣布獨立與莫擎宇等一致行動云 
[軍艦飛機進攻潮汕]  
　　聞在粤海軍艦隊近日經在省河海珠設立辦事處昨程璧光林葆懌及海圻艦長湯廷光諸要人亦已由黄埔遷至是處駐節查該辦事處所係在海珠内之船廳地方甚屬整潔聞海軍艦隊决定出巡現因各事籌備就緒昨晚三時已調楚同軍艦先行開動向某方面相機進取云 
　　頃聞當道以潮汕負山面海非水陸併進不易收效昨經商之程璧光派撥得力兵艦分道進攻幷以莫擎宇於昨歲獨立時有飛機隊之設聞已飭行本省飛機隊職員等迅將現有飛機趕配武裝限日完竣以備撥交海軍相機調用幷電致上海飭隊長譚根暫緩赴美共圖軍行計畫 
[桂粤軍援湘近訊]  
　　湘省寳慶爲軍事扼要地點兩軍爭持歷十餘晝夜南軍因援兵未至得而復失自爲朱澤黄據守後又鏖戰數日勝負未分於二十六日起業已暫行停止攻擊聽候粤桂援軍抵步始定方略聞陸裕光賁克昭邱渭南各部先鋒現已一律趕至將於日内分兵四路襲擊務將寳慶完全收回昨賁旅長已將所定計劃詳由譚總司令轉報當道又聞兩粤聯軍總司令譚月波日前就職出總師干經率桂軍進發宥日甫抵桂林旋准陳督軍有電悉武衛軍司令馬濟徑日由粤出發月杪當可入湘郴州永興耒陽一帶兵力益形加厚衡陽前敵將改守爲攻邵陽資江方面地當衡永之衝接壞緜遠恐林俊廷所部兵力未敷昨特傳令各軍兼程進發准期月底入湘以資應援現將最近情形密電陳督軍轉知粤軍前敵一體知照又一消息兩粤聯軍譚總司令昨行抵潯州聞寳慶方面日來北軍雲集現狀可危昨已飛令前方將士星夜赴援一面檄令第二軍司令林俊廷火速前進云 
[川湘戰禍中之鄂訊]  
　　中央對於湘事力主武力解决聞新定軍事計劃擬分兩路進攻一以第八師師長王汝賢征湘南一以第七師師長張敬堯征湘西現王軍已抵湘境張軍準備出發至各省援軍槪歸兩軍節制 
　　零陵獨立以來南北兩軍迭開戰鬭各省抽調軍隊赴湘援助多半聽各該督軍之策應傅督調遣未能操縱自如故雖援軍畢集而傳所視爲得力之軍隊仍不外王司令所率之一師 
　　中央以湯薌銘前在湘督任内形勢熟悉特密電圻水調湯北上確聞已派令赴湘協助昨湯巳派前充湘軍偵探長江培根由京來鄂先行入湘爲湯氏之先導 
　　岳州扼湘鄂上游門戶防務最關緊要昨有某軍官自岳歸來謂前駐軍隊吳自堂司令所部之三混成旅均巳開差入川范師長所部之第二十師均已調集長沙現以北洋留鄂軍之第三旅擔任岳防計有步兵五六兩團及山砲機關鎗各一連 
　　川省戰事據官場消息内江確巳爲川軍收復惟滇軍堵塞大道由渝至成都交通現尙阻梗吳查辦使刻派李旅長督軍前往永州會劉又聞北軍軍需全恃鄂省接濟該駐鄂兵站部昨在漢口襄河封雇民船十餘號日内即發大批軍需交江雲差輪拖帶上駛 
　　王督軍以目下川湘多事本届冬防更應嚴密所有各城門稽查檢察不容稍疎除責成總稽查王錫齡認眞稽查外特增委副稽查李少山高志先等二名輪流稽查無論何人逾扃閉時間非奉軍署電令不得擅行啓封 
　　聞傅湘督因前敵戰線擴張省城謠言四起商民歇業商會無法維持市面已呈悲觀社會買賣全係紙條銅元毫無現銀該省造幣廠缺乏銅料刻已停工兵站需欵接濟維艱故連日電請中央及鄂督救濟王督軍覆電已允設法維持 
[鄂省官辦實業之悲觀]  
　　鄂省議會近審查六年度地方預算全案以該預算關於實業收入項下如紅磚針釘製革氈呢玻璃等廠槪未列入良因廠務停滯毫無收入之故惟各該廠爲鄂省重要財産省署當有一定計劃以保利權而興實業爰由該會預算特别股提出意見公同决定咨請省長將各該廠現在情形曁應如何整頓維持之方法各列專咨交該會議决以便編製預算又以白沙洲造紙廠聞已招商承辦而預算册内亦未列入是否遺漏亦一併咨請示知現准省長咨復各廠現在情形如左 
 
 
 

Page 7

 
 
製革廠於民國二年五月劃歸軍署辦理三年因經費支絀復由軍署咨由陸軍部派員接辦收歸部有不在地方財政範圍以内故未列地方預算 
　　針釘廠停廢巳久原由漢陽縣警察分所駐内看守現議派員保存以專責成所需經營尙未規定（按該廠由南皮倡辦費銀約二百萬元其停廢原因係由辛亥之役正當火線被砲毁壞機件多被軍民竊去殊屬可惜現値歐戰針釘漲價數十倍以現存之廠不圖規復尙何言提倡實業乎） 
　　氈呢廠本係官商合辦停工後派員保存所需經費由叚前巡按規定以該廠顔料變價内開支應俟官商股欵辦法解决後再行核算故未列預算 
　　紅磚廠於民國三年十二月由叚前巡按招商人楊毓麟訂立合同包辦撥予官本洋四萬元以二萬元添修德國式窰棚座機件以二萬元充作活本年定官息洋一千四百元每届年終由署派員結算全年收支賬目如有紅利作十成分派以七成繳公三成爲辦事人酬勞至四年八月派員考核虧折頗多當將楊商發縣追賠嗣由保人易詡軒承認如數賠償五年三月段前巡按復核准改訂合同縮小開支易委接辦計一年以來因時局不靖銷路不暢結算紅利只千餘串除塡補四年十月至五年二月停辦時應支保存各費外餘剩不過二三百串以之撥充歲修各費不敷尙巨仍須在五年應解官息項下剔除該廠係營業性質每年紅利能否確有把握殊難預定至以後官息雖經規定無論盈虧飭令解繳惟歲修頗巨能否不恃此彌補亦在不可知之列 
　　白沙洲造紙廠久經停辦五年五月經段前巡按招商人梁伴聲等訂立合同租辦年認租洋八千元先行試辦一年以實行開工日起租計去歲繳租洋四千元嗣因機器損壞水道困難添記修理久未開工本年六月該商因添修機器水池各工程虧折成本太巨呈請展緩試辦期間前來經本署派員查驗尙係實情令准展期半年此時尙有試辦期間將來該商能否正式開工尙未確定故承租收入亦未便遽行列入預算 
　　玻璃廠查係屬商辦本署並無官辦卷牘可稽自非鄂有財産 
　　總之鄂省實業自軍興後公家財政奇窘實無餘欵開辦招商承租又以時局關係投資者多裹足不前如氈呢廠所出之貨只能充軍用品料不能應社會普通之需求三年呂前巡按曾咨請陸軍部撥欵接辦卒無成議針釘廠自華僑梁祖祿退租後無人問津迭經派員考查據報告各項機件損壞不全非籌大宗的欵購配機件重加修理不能合用近値歐戰未停各國鋼鐵機件禁止出口此時卽有現欵亦難訂購應從緩議造紙廠距江太遠取水極難抽水機力甚小每至秋冬水涸卽須停工目前添製需費孔鉅加以内部製紙機件從前並未詳加研究以致各種能力大小不齊非重行支配修理不能開工卽開工亦未有不虧本者好時大展兩公司即其前車之鑒云云官辦實業之一無成績如是竊恐實業廳長魏宗蓮到任後亦難圖發展也 
[皖垣發現大宗逮捕案]  
　　十一月三號黎明街市喧傳大宗逮捕案發現急往探詢究竟據傳各客棧均由軍警荷鎗守門嚴予搜查並禁止旅客出入旋即切實調查知已被逮者爲前警廳督察員唐鑄民及南警署署員吳少臣西警署書記又呂八街開設池塘之葉松山弟兄此外東北兩警署亦有人被拘聞其主因傳說不一茲姑撮紀於左以待續聞 
　　甲說昨晚省署得蚌埠急電開有大宗黨人乘江裕上水來皖勾結皖城軍警圖謀起事到時住各旅館如無保者須一致逮捕詳究故昨夜江裕抵岸後如大漢賓館國民旅館聯陞協和黄華各旅館所到之客無保者一致逮捕當夜人民均入睡鄕而電燈通宵達旦軍警往來頗爲忙碌現所逮人數均嚴禁於一路統部如何辦法尙未知悉 
　　乙說此項黨案發生係黨人乘西南風雲緊急希入内地起事藉分征討西南之勢聞唐鑄民由栢烈武薦充督察員葉松山前曾爲聯合會份子該二人或因此見疑被捕至吳少臣等究爲何項關係殊難揣度也 
　　丙說警界人員之被捕係因劉警廳長抵任後裁撤人員頗多致被撤者曾開會議赴京要易回任否則思所以控劉洩忿致有今日之逮捕誠如是說似與黨案不甚相關也 
　　總之省城頻日以來因援湘事起已非常戒備加以黨案發生如省署各重要機關遂特别戒嚴即如在差在職人員非有特别口號亦不能入城門自九時起雖照常開放然警廳自督察以及消防隊仍隨同軍隊跟查餘黨未巳惟内容秘密異常聞辦理此案非重要人員均如門外漢也 
[江北勦匪詳紀]  
　　泗沐匪勢猖獗已由淮揚鎭守使馬玉仁調派第一混成旅第二團第三營營長袁得才率領所部軍隊由新集往剿追至嚴家圩匪黨死傷逃散只剩四五十人紛紛由沭陽灌雲兩縣交界向漣水阜寗之大套時家碼頭一帶逃竄鎭署得報後飛咨駐防阜陽之第七十四混成旅旅長陳調元轉令所屬軍隊扼要堵截一面仍令袁營長會同駐防漣水之顧營長率隊分投追剿嗣於十月二十七日接泗陽縣知事汪保誠沁電稱西南鄕自駐防軍隊他調匪首華珮璠由山東邊境竄入勾結丁明常孫小勝子等糾黨百餘人乘虛搶掠乞撥軍隊往剿等情鎭署飛令第一團團長郁漢川第二團團長馬玉懷帶隊搜剿馬團長探得該股匪徒均盤據於泗陽宿遷兩縣交界之包家河頭應莊等處遂即督同袁營長得才戴營長以文各率所部軍隊於十月二十八日上午八時進攻鏖戰十小時之久至下午六時已擊斃該匪二十餘名及十一時匪縱火衝出希圖逃逸官軍乘勢逼進以刺刀接戰刃斃二十三名奪獲雜鎗十二枝復經逼入屋内匪不得出又爲火燒斃二十餘名焚燬匪槍不計餘匪負傷逃散當又追獲匪黨李宗玉一名及被招人民周甫卿周立本二名是役也斃匪不下七八十名官兵陣亡三名受傷四名沭陽縣招安隊兵士陣亡三名保衛團團丁陣亡一名當將獲匪李宗玉解送鎭署由軍法處處長朱祖懋督同處員廖思誦提案研訊據供匪首丁明常孫小勝子華珮璠及匪黨程肇培王泰山張有生靳守安等均被格斃其餘帶傷逃竄者尙有二十餘人等語鎭署已將孫華等匪首尸體騐明屬實丁明常一匪是否在内現正查訊一面分令各營搜捕餘匪所有死傷兵士分别棺殮醫治已於東（十一月一日）日將此次剿匪始末情形電陳南京李督軍查考江北土匪經此巨創當可從此肅淸也馬使第二次巡閱各屬現正在泗陽縣境之史家三莊衆興一帶察視防務一二日内可以返浦所有前次由南京請領之大砲六尊已於前日輪運到浦將分别發給剿匪各軍官以資應用 
[杭州快信]  
　　嘉湖兩屬防務近又特别加嚴探厥原因一緣時際冬防梟匪充斥二緣上海探報有多數黨人潛伏該境 
　　楊督軍密保秘書長雲韶任實業廳昨奉中央明令發表省署實業科巳漏夜趕辦移交科長吳憲奎委充省署實業秘書卽以柴木巷前菸酒公賣局改作廳署 
　　林業公會籌備處經省長查核設立省城與部令第六條一二四三項條例抵觸已飭改由鄕村設立 
　　前菱湖統捐局長周炳華奉財政廳委充寗波洋廣局長昨辭赴差 
　　高等廳委洪澤代理金華地方檢察廳長 
　　上年浙省保荐堪任縣佐之王文淑等六十四員文憑證書除徐景驥一員已自行向部領回外昨俱一律奉部發回分飭各員具領 
　　鹽運司署總務科長易維辛已委任爲岱山場知事所遺總務科長以第一科員鄭銜華升充 
　　上海引渡來浙之嚇詐嫌疑犯程國鵬昨由軍法課飭傳此次在滬受詐之倪黄裳到庭研鞫供詞甚秘 
地方通信 
[松江]  
　　自治員請免糧漕楓涇市自治委員郁彤文偕該市前委員葉桐叔及五庫鄕自治委員吳自騏於今日（四號）早車來松晋謁縣長面陳該兩處災荒情形請將重荒田照章應完之三成糧漕槪予免去以體民艱並請將被災各佃設法救濟以蘇農困旋卽於午後返鄕 
　　檢定敎員之手續檢定小學敎員一案已由縣設之檢定辦事處將受檢定各敎員之履歷書志願書證明書等於本月一號彙呈省署所有各敎員繳驗之文憑證書等驗後是否發還本人或由縣封存因省署未有明令規定亦於當日呈省請示今日（四號）縣署已接到齊省長電令飭將此項文憑證書限二日内彙寄省署聽候查驗李縣長奉令後已轉飭第三科限五號檢齊封寄 
　　敎育會議案兩則縣敎育會於今日（四號）召集各職員開第三次常會正會長姜揆勳主席提議下列兩事（一）覆議禁止僧道演唱淫詞小曲以維風化案先由主席陳述案由略謂前據會員報告閔姓禮讖時有僧人演唱淫詞小曲本會因此事關係風化爰有陳縣禁阻之議現閔姓已來函辨誣此案應否繼續呈縣禁阻請付公决衆議事關風化前途應仍繼續進行惟旣據閔姓來函陳述應於呈縣時略去事實以昭實在（二）市敎育會選舉舞弊案衆議縣敎育會與市敎育會並非統轄機關並無干涉之權應無庸議 
　　中學校運動誌盛省立第三中學校秋季運動會本定十一月二號舉行嗣因連朝風雨延至今日（四號）始行開會先由楊子侁校長柬請縣視學倪伯英第三科員袁玉雨上海第二師範及精武體育會敎員各一人到會分任評判在場參觀者有防守司令部孫副官領袖警佐那鶴年第三科顧稼軒縣立第一第二兩高小縣立藝徒學校私立景賢女學松筠女子職業學校及男女來賓一千餘人所演各種團體比賽及競技運動多至三十餘節姿勢精神均見優美按節由該校敎員許棟材各攝一影惟預定之競爭遊技騎兵傳達一節及八百八十碼賽跑因時間不足未及舉行至第一第二兩高小之參與來賓運動及動作姿勢亦極玲利活潑運動結果個人競技謝葆馨得總平均十二分列第一除應得奬牌外由楊校長加奬五彩大磁瓶及五彩磁鏡屛各一具第二名陸企雲得十分第三名湯鼎鏞得九分各奬五彩大磁瓶一具團體比賽四年生最佔優勝得奬大銀鼎一具此外競技各門得列一二三者均給奬牌第一奬金牌一方第二銀牌第三銅牌茲將各門第一名姓氏及成績錄下百碼賽跑甲組謝葆馨十二秒半乙組張承尹十三秒二百二十碼賽跑謝葆馨二十九秒四百四十碼賽跑沈國楨七十四秒跳欄賽跑謝葆馨十秒跳高謝葆馨四尺六寸撑篙跳高陸企雲八尺四寸半跳遠湯鼎鏞十六尺擲鐵球孫鏡淸二十七尺拳術倪桐材武器張維堯 
　　各校開游藝會日期游藝會一舉本屬振作尙武精神而於兒童之體育亦大有裨益今日（四日）爲張澤鄕各小學開聯合學藝會之期聞錢河鄕各校亦定於本月十一日開會泗涇鎭之縣立第四高等小學校及天馬山鄕之各國民學校均擇本月二十四日舉行松江市西郊各學校刻正選擇會場地點須鑒定後定期開會 
　　諭查蕩田荒册李知事以本縣蟲災荒册昨已諭令各圖書保覆查而五庫一鄕荒歉最重且多未經完賦之漲蕩自應分别查造以免混淆故於四日下午補傳該鄕各圖書保到案面諭令將鄕間祇完普濟堂等蕩租及完漁課蘆課等之漲灘蕩田如有荒歉須另造一册註明現完何賦及何處蕩租以便分别核辦 
[蘇州]  
　　高等廳揭示訟費細數高等審判廳以民事訴訟費照各級審判廳試辦章程所規定之數早經變更以致人民遇有涉訟應繳訟費若干有茫然不知者茲特重行申明如下凡民事因財産訴訟者從起訴時訴訟物之價値核算如在十元以下者應繳訟費四角二分二十元以下者二元一角七十五元以下者三元八分一百元以下者四元二角二百五十元以下者九元一角五百元以下者十四元七百五十元以下者十八元一千元以下者二十一元二千五百元以下者二十八元五千元以下者三十五元五千元以上者每千元加二元八角其訴訟物價如係銀兩者每兩以一元五角折算如係錢文者每千以七角計算凡民事非因財産而起訴者應繳訟費六元三角如係備案亦須納六元三角 
　　吳縣檢定敎員事結束吳縣知事署遵奉省令辦理檢定小學敎員一事當在公署設立檢定辦事處以第三科主任趙振鷺爲主任縣視學員章小洲爲副主任各學務委員爲辦事員舉辦以來已經一月所有省頒之各種檢定書表陸續由各小學敎員遵章塡齊送縣已於十月三十號截止收受此類書表並已由縣於三十一號宣告裁撤辦事處其已經繳到之各種書表共有四百數十分昨已由縣彙送省公署核辦矣 
[鎭江]  
　　軍艦抵鎭梭巡海軍總司令以鎭江爲長江要衝南京以下吳淞以上江陰爲第一門戶京口爲第二門戶値此冬防吃緊之際亟宜飭派軍艦常川往來游弋以資維護除飭鎭江象山要塞隨時嚴密扼守外前經遣派江貞永翔兩巡洋艦由江甯駛至吳淞復由吳淞駛回江甯往來絡繹游巡該兩艦業於日昨午後駛抵京口嚴密梭巡矣 
　　卡員運動復職新任揚由常關李監督於前月蒞任時即將前周監督兼任内所派之各卡員全數裁撤另行委員接辦聞被撤各員中有劉某曹某等數人正在設法運動復職有不達目的不止之勢不知李監督如何措置也 
[安慶]  
　　懷甯籌備選舉懷甯縣朱知事以省議會議員第二届選舉事宜限期緊迫昨特招集地方財政局長何煥籌議一切仍查照上届成案辦理所有七鄕應需調查各費即由該縣地方附加捐内暫撥五百元交財政局分配各鄕應用 
　　敎堂被搶交涉泗縣盜匪持械搶劫商民幷搗毁敎堂該縣天主堂敎士開具損失淸單函請該縣知事賠償所失該知事以盜匪突來多人肆行强擄保護固屬未周然照約章亦未有遭盜匪搶刦責成地方賠償之條例特呈請蕪湖交涉員轉函該敎士查照現經徐君鼎襄以該知事所稱各節尙無違背條約之處已函達該處敎士矣 
　　實業廳巳着手組織新任安徽實業廳長方時簡於日前由京赴蚌刻已來皖組織廳署在皖一般實業界人員紛紛前往謁見圖謀位置惟該廳地址尙未勘定方君昨特赴省公署與黄省長接洽聞擬暫假憲兵哨衙署設立實業廳署云 
　　繁昌知事濫刑撤任繁昌縣民人魯雲龍前被該知事吳克俊濫刑覊押斃命經該家屬赴省公署及高等廳呈控經黄省長飭委修思永前往該縣查辦茲得該委禀復與該家屬所禀及省議會咨請查辦各節事屬相符當經黄省長以吳知事草菅人命先行撤任以示懲戒幷聞高等廳亦呈請示懲以重人命云 
[山東]  
　　鄂省來東招兵自湘省戰端開後各省軍隊紛紛南下以致各地防務益形吃緊茲聞湖北王督軍以鄂省逼近湖南據南北之中心爲警備最嚴區域决定添募軍隊以資防範派有副官六人日昨來東晋謁張督軍請於濟兗一帶設局募招新兵五千人聞督軍已令行濟兗兩屬各縣查照矣 
　　陽榖兵匪激戰陽榖縣東北崔家莊於陰曆十二日有土匪十餘人由莘縣李鐵匠莊架來肉票老幼七人在該莊窩藏等候事主備欵往贖詎被該縣駐防安樂鎭之警備隊偵悉報由隊長魏金山帶兵二十名前往緝拿到莊時卽將匪巢包圍發鎗射擊匪亦開鎗拒捕相持不下繼爲城内警備警察各隊聞知遂整隊往援協緝兜剿匪等拚命迎擊致傷警備隊兵一人登時身亡匪遂奪路逃竄魏隊長搜尋所藏被架者僅有五人其餘二人被賊帶走將陣亡隊兵舁回防次棺殮禀報該縣知事給發卹金百緡飭其家屬承領外被架之五人已派兵護送回莘邑 
雜評一 
[鄂省實業（步陶）]  
　　鄂省之官營實業經張之洞氏之經營規模不可謂不宏大糜費金錢不可謂不多而今據省公署之咨覆議會者其竭蹶可憐之情狀乃若是豈官營實業必皆一無成績與抑迭次地方紛擾實有至大影響也在張氏治鄂之初寗料其好大喜功之結果徒以供國人無窮之歎悼耶雖然今日之中國上下皇皇晨夕擾擾者亦曰爭權奪利而已否則兵災水患而已誰復有餘情以顧及官營實業之狀况何如者然則鄂省議會之詢問與省公署之咨覆且爲今日中國商戰失敗史中之空谷足音矣嗚呼 
[皖垣逮捕案]  
　　黨人謀皖傳之已久而迄未徴實今於西南戰事方急之頃皖垣乃忽有大宗逮捕案發現道路傳聞固仍謂其爲黨人之將有大舉也案未訊明吾人且不遽斷定爲是否黨人但以一電文之傳達而遂如此雷霆風火舉各旅館之無保客人一槪施以逮捕此其對於黨人之震驚恐懼爲何如也嗚呼一方圖皖者前仆而後起一方防黨者遇草木而皆甲兵倘相擊相盪而長此不已夫豈皖人之幸福也耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[請設閘北工巡捐專局之說帖]  
　　閘北紳董沈聯芳請設閘北工巡捐專局一事屢誌前報茲將沈君所呈說帖原文照錄如下前光緒二十六年間紳商祝承桂等擬合上賓兩縣地上組織華界商場禀奉前兩江總督劉批准在案彼時外人廣闢馬路即以馬路爲開拓地點華人歡迎不暇即以地土可得善價不論主權殊爲可歎因是祝紳等起建大橋開築馬路有人百計阻擾艱苦益甚卒致橋梁告成商界大定而祝紳病故虧欠商債至十萬零六千餘兩商力實有不逮請歸官辦光緒三十一年一月間奉派候補道徐乃斌來滬奏設閘北工巡總局嗣以欵由海關支撥並委上海道爲工巡總局會辦至今商墊鉅欵絲毫未還而人民擔負地方總捐年收至十數萬元之鉅局所經費足以自給並不由公家津貼分文忽將久經成立之總局撤消歸併於南市之上海工巡捐局非但與人民倡辦之苦心不符且與舊時之原案不合查原案以閘北地面遼闊處處毗連租界而上寳兩縣一處偏僻海隅一隔三重租界呼吸不靈深恐地方貽誤非設總局不足以專責成而示鎭懾是以由海關撥欵尙且維持今乃地方有欵反形消滅其理由何在此不可不設專局者一也溯自民國元年組織市政廳後地方無欵可籌當以自治成立力勸商民擔負地方總捐及車捐渡捐船捐宰牲捐淸潔捐執照捐種種捐欵至今每年統計徴收至十數萬元之鉅復由人民捐助地畝開闢馬路至數十條之多無一非是人民脂膏人民産業自取消自治以後卽公家籌欵設一局所亦不爲過而地方有欵足以支持反將總局歸併南市凡閘北捐欵亦歸南市收去雖云支欵賬籍南市閘北分淸而自民國三年一月至今從未將閘北收支欵項表示大衆此不可不設專局者二也閘北開辦商場旣而改爲市政廳均係聯合上寳兩縣人民所組織種種捐欵無一非是上寳兩縣人民所輸出今乃納入上海一縣之工巡捐局試問置寳山人民於何地查閘北區域處於上邑者三處於寳邑者七其捐欵何莫不然何以工巡捐局祗有上海而無寳山名稱不符即人心不定此不可不設專局三也閘北地面寛闊南至曹家渡北新涇北至江灣吳淞西至大場眞如東連租界直達至虹口爲止較諸上海工巡局舊轄境界幾增十倍更如滬寗滬杭火車總站均在閘北境内工廠林立市面繁興卽以繅絲廠一項而言已及二十五家此外紗廠布廠麫粉廠火柴廠各種工廠不下數十處以形勢論接連吳淞門戶極關重要忽將舊有工巡總局突然取消至今四年紳董屢次請求迄未規復實無政體之可言此不可不設專局者四也（未完） 
[愛儷園第三次籌賑會二誌]  
　　哈同花園倉聖會於前日起開汴晉湘魯水災籌賑大會其第一日種種情形已詳昨報昨爲開會之第二日雖係星期一天氣稍寒各界人士仍多惠然肯來午後一時起途中車馬絡繹不絕遊客甚多其中布置又次第增添各女校書赴團彈唱並組織靑樓負販團異常踴躍尙有晚霞等除樂盡義務外更捐助鉅欵是日靑年會遊泳大會於三時起至四時止在荷池中試演觀客皆站立於亭台假山間莫不贊美天演界日間由國技傳習所在演台試練各技並用眞刀眞鎗中間雜以柔術至晚間改換舞台舊劇所有摸彩處亦甚擠軋除頭標業於前日摸出外昨日午後二三彩亦先後由住居老靶子路之崔鼎君摸得二彩一號計得二百元之金鐲一付聞崔君允助一隻又帶鈎橋慶雲銀樓股東郭杏南摸得三彩一號計得金練一條値洋百元郭君以身畔所帶現洋無多先捐助五元允俟翌日補助茲將第一日助欵姓氏及女校書之來盡義務者略紀如下臨時助欵無名氏三十元晚霞三十元寳珍五元麗雲二元洪美玉一元洪花二元鳳梧樓五元梁鴻玉二元醉情二元洪翠香一元柳香玉三元各號售物助振春申樓八十六元英美煙公司四十元小洋一百四十一角門售六百十五元餘外各號一二十元不等從略校書題名鮑靑雲鮑瑞雲線意筱琴如玉金鳳花寳寳小素賽花仙子楊媛媛鶯鶯好好飛霞雪梅天籟别墅花醉香幽情林星星美玉蘇紉芳翠樓鳳寳如蘭花美玉自由花桂芬麗娟花想容寳玉孟麗君文衷人中紅文玉蘇第湘林趙起鳳花書照麗華素雲朝雲月明嫣紅題花阮雲二我軒探春蘇美雲桐花館林笑紅飛鴻樓秦樓花巧雲怡情樓林雅雲金小喬留春軒洪巧林情芳 
　　附漢口來電哈同花園諸公曁濟生會善鑒貴會續開籌振會祈俯念鄂災增開一旦分惠鄂振漢籌振處叩又開封來電愛儷園籌振汴晋湘魯大會鑒汴南災重工振兩難聞貴園開放遊覽甚感欵請速滙以備急放濟叩冬 
[傳訊日俄兩國驅逐之奥人]  
　　奥國人維而可夫斯開前在日俄兩國境内因事經該兩國官長逐出領土後即至滬上僑居公共租界前日被總巡捕房三十二號西探目祁文司偵悉禀廨出票昨將該奥人傳至公共公廨請爲訊核先由該西探目與日俄兩國領事署特派員投訴維而可夫斯開先日俄兩國被逐原因繼由英副領事卓君向該奥人詰問數語卓君即商之關讞員以維而可夫斯開旣無領事管束判候函送淞滬警察廳發落 
[查封禮和洋棧之爲難]  
　　日昨（五日）午後江蘇特派交涉員薩福懋君委派譯員邵樹華君會同軍署委派之孫梓琴副官長等乘輪渡浦查封德商禮和洋棧當由該棧房德人某謂該棧内所儲貨物德貨無多純係其他洋商寄棧之物可否免予查封幷請轉達盧護軍使薩交涉員等語當由孫副官長與卲譯員會商之下以查封爲難於是相繼回署報請各該長官核示 
[敵僑提用存欵之指示]  
　　敵僑請提德華銀行存欵以供日用一事近日交涉署奉外交部指令嗣後應由特派員函致當地淸理分處逕請淸理處核辦等因薩交涉員奉文後當遵照辦理惟從前所有陳奉外部核准照提各欵應請照付除函知上海中國銀行外昨特備文呈請外交部轉函總淸理處查照 
[修理軍艦類誌]  
　　南京下游草鞋峽江面於中國對德奥宣戰之後曾由督軍著令將所泊該處之德國魚雷艇兩艘依法收管派員看守並懸中國海軍旗幟一面呈報中央備考在案茲悉海軍部擬將該二魚雷艇趕緊修理撥歸海軍調遣業已呈奉核准電飭海軍饒總司令派員將該二艇於昨日由寗用拖駁輪船拖帶駛滬約今日（即六號）進口駛至江南船塢修理昨饒總司令已先電致江海關稅司請爲驗放矣 
　　海軍楚有砲艦前在下關江面防次被飛虹渡江小輪碰損汽鍋水管等件報部批准興修業於日前駛滬昨經造船所諭令該艦入塢興修 
　　又通濟練習艦向在閩省駐防茲因奉令開赴北洋遊弋烟台等處業於前日抵滬入塢略加修葺定十號左右由滬駛往烟台 
[軍警戒備嚴益加嚴]  
　　近日軍界戒備極嚴加之昨日又發生北方有事謠言故軍警兩界又於昨晚密頒特别戒嚴命令由防守司令部頒給口號並於各要道輪流梭巡 
[嚴查南市小客棧]  
　　南市第一區署董警正因近來外間謠言四起謂有大帮匪徒在滬匿跡設立機關暗藏危險品以圖接應租界地方現已破獲此種機關恐有同黨潛入華界躱匿各小客棧殊於地方治安大有關係故自昨日爲始於每晚九時起由巡官督同長警至境内各客棧按戶密查將循環簿詳細核對其所居之人數名姓是否相符並諭令各該棧主不得容留形迹可疑之人在内住宿如有前項情事隱匿不報一經查出定即發封拘究不稍寛貸云 
[龍華黑藥廠重行開辦]  
　　龍華製造局分廠向有黑白藥廠一所曾經奉令停辦現因槍彈内之黑藥需用浩繁聞已由陸軍部令飭兵工廠謝總辦迅將黑藥廠重行開辦矣 
[傭婦嚇退盜匪之受創]  
　　美租界北蘇州路承吉里八百九十一號門牌張姓家前晚突來盜匪五人碰開後門一擁入内直達臥房各出手鎗向事主嚇禁聲張正在翻箱倒篋間幸傭婦丁裘氏在外泡水而歸知係盜刦即在門首狂喊巡街捕聞警急吹警笛該盜知事不妙紛紛兎脫一盜袖出手鎗向該傭開放三響一彈擊中丁裘氏面部洞穿而出迨該管滙四捕房得悉由捕頭麥搿雷搿（譯音）親自督同通班中西探捕前往兜拿盜匪早已遠遁當將受傷人車送同仁醫院醫治聞傷勢甚重恐有性命之虞云 
[再誌偵獲傷害西捕之疑犯]  
　　匪徒李秀峯（即紀小芬）與其同黨黄鳳山（即王桂興）蕭瑞甫（即蕭六子）匿居公共租界愛多亞路山東路附近某號屋内經派駐老閘捕房專查特别事件之華探目陳雲忠李星福石金榮偵悉協同一百零一號西探目壳羅香前往該處將李等三匪拿獲帶入捕房查與靜安寺捕房三十三號西捕海密爾登被擊身死一案有關並於本年二月七號糾黨搶刦楊樹浦路二千四百五十四號門牌耿漢庭家衣飾現洋且拒捕開鎗擊斃滙山捕房包探余炳炎逃逸巳久旋經詢知尙有同黨匿居法租界復往拘拿各情已誌昨報茲悉中西探目協往法界捉拿李等同黨未獲故於昨晨先將李等三匪押解公共公廨由該中西探目相繼投案禀明前情並將偵緝李小芬之提票呈案請察經關讞員商之英卓副領事以此案關係重要須詳加盤詰判李等三被告押候禮拜六解案研訊 
[商界對於選舉之冷淡]  
　　江蘇省議會第二届選舉省議員調查主任陸崧侯曾經邀業各市鄕經董會議擔任調查選民事宜商界則由商會擔任代爲知照各業領袖就近調查將發給之選舉調查單依法塡寫茲各業已將所塡之單送至商會以便彙總送交調查事務所其未繳之單亦已由商會收回聞此次商界選民人數較上届爲少亦可見社會之心理矣 
[政府顧問赴澳過滬]  
　　十一月五日文滙報云政府顧問瑪禮遜博士近由京告假赴澳已於昨日下午抵滬 
[旅滬粤人致北京電]  
　　北京大總統國務院鈞鑒報載軍械借欵將成國家淪亡指日可待凡我國民不忍爲亡國奴乞速將原議取消以挽危亡而全大局上海廣肇公所潮州會館旅滬嘉應同鄕會曁全體粤僑公叩歌 
[關於救災善後之電稿]  
　　石家莊來電上海紅十字會沈會長鑒天禍我華洪濤肆虐京畿一帶無地不災石莊介京漢路線之間又處正太鐵路北點十餘年來締造經營漸稱繁盛詎經此次大水全鎭成墟冲塌民房淹没人口牲畜雜物無算似此慘狀早經蔡君報告料在矜恤之中乃承我公饑溺關懷派員振濟蔡君下車伊始見有無數災民麕集鐵路橋下首辦工賑道路橋梁悉爲修整俾少壯者借工食力且於地方公益攸關老弱者建屋以居兼立習藝作工基礎知被災者半屬中戶放糧多至石餘號寒甚於啼饑禦冬兼施衣褲藥餌以療疾病購地以葬屍骸凡此設施月餘畢舉上溯盛德曷任銘感蔡君辦事靈敏和藹近人尤所欽佩同人等現擬刋石錄實以爲永久之紀念特先鳴謝抑更有陳者此次災民棲息所蓋造甚爲堅固正定文若有西敎主石家莊林仁義西敎士均來參觀且多主張附設工廠俾此等災民得以自謀生計同人等已多方籌措開辦經費惟本鎭自經大水後勸募甚難知我公救濟情殷擬請撥欵留養此等災民六月每月約洋二百元即可敷用餘欵歸地方擔任始終玉成感且不朽商會王佩周維新籌賑處姚修軒朱旭波士紳姚仁鱣殳桂府梁子勤王徴五等同叩支 
　　紅十字會復電石家莊商會王佩翁周維翁曁姚朱殳梁王諸君鑒江支電敬悉救災拯難敝會應盡天職猥承藻飾媿不敢當諸君子關念桑梓籌設工廠留養災民洵爲根本計畫曷勝感佩每月計需留養經費洋二百元準由敝會擔任隨即滙奉先此電復祈查照爲荷沈敦和支 
[義賑會駐奉調查員之報告]  
　　京直奉水災義賑會接駐奉調查員田資民諸君來函云子嘉鴻烈梅叔覺彌漢章乾麟諸君先生大鑒二十八日曾具元號寸函内詳資等於二十六日晚抵奉當謁張督軍會見參謀長楊秘書長袁政務廳長史紀常君邀集省議會開會討論放賑並發奉一電盧宋徐鑒昨抵奉至各級軍政署云遭災二十餘縣極重六縣待公事發下即分投往災處調查災情再行奉聞等云諒荷台鑒矣昨日督軍署政務廳長史交下災民册一本乃前各縣知事報於省長者先由官廳賑過二三萬金不濟於事閱其案卷遭災共有三十三縣極重八縣次重十三縣稍輕十二縣惟八縣中乃新民縣爲最慘從光復後疊年連遭水災業經苦不勝言今秋蛟水大發冲倒房屋七千五百餘間淹斃人民不知其數待賑災民四五萬人無衣無食待哺嗷嗷採訪同鄕衆口一詞由上直冲遼源縣災民三萬餘口冲倒房屋三千九百餘間淹死男女三十七名又累及錦縣待賑三萬餘人冲毁房子二千九百餘間冲去男女五十九名鐵嶺同時亦被水災一萬餘戶冲毁房屋二千三四百間淹死男女二十七名西豐縣待賑五千餘人冲斃人口七十一名開源縣災民九千餘人冲倒房屋二千二三百間淹死不少梨樹縣災民一萬餘戶平康縣災民五千七百餘人冲倒房屋七百六十餘間次重海城遼中興京海龍西安東豐盤山里山營口瀋陽復縣遼陽台安共計遭災一千餘屯淹死二百餘人無衣食災民亦有二三萬人稍輕地方鳳城等十二縣難於顧問昨晚擬就一電抄呈台鑒先發棉衣五千套待批下公文護照榮華先往新民錦縣等處調查實情待回奉後再行奉告昨巳下雪北風吹骨寒勝申地十二月恐封河在即望先發棉衣五千套由申裝營口轉運奉天極重區域隨到卽施糧食目下尙未大貴每斗重三十二三斤價在九毫小洋左右之高梁北洋每元換小洋十二毫七八分據同鄕說現下新貨上市故此公道再後有漲無跌之勢宜早採辦惟欵先滙三萬元來奉如電到申望即照撥資民明日往營口三江公所與董事接洽及晋謁道尹事竣即行回奉省議會商務總會敎育會工務農務各會均柬邀請移寓省議會辦公住宿資等决定辭謝資斧自備不染地方分毫以淸界限而免撁聯耳奉天電報局業已掛號亦一拯字如有來電請打奉天拯字可也再可否向申電報局商請電致奉天新民錦縣遼源西豐康平鐵嶺開源梨樹等縣預電咨照以便鄙人等查災之時免出電費以節儉用也此啓田資民陳榮華具十月卅日 
[南洋商業公學開演講會]  
　　本月三日午後四時北浙江路南洋商業公學開演講會由敎務長謝碧田請哲學大家劉仁航到校演說曰世界人類全在乎自食其力萬不可有依賴性西人嘗言自信力不足者不可以食麫包即人不自立雖噉飯亦當有愧諸君在此商校求學當求實學不獨爲他日自食其力計且須磨練其腦力研究對外貿易之方法在商戰劇烈之場發展國外貿易推行國貨挽回利權爲中國眞正之商人此鄙人所祝禱者也今吾國經濟日愈危險洋貨塞市金錢外溢無所底止譬如滿缸金魚依水而活不惟水不加多而日益減少欲魚之不枯烏可得哉中國商况無異於此云云 
[滙豐銀行經收之賑款]  
　　上海滙豐銀行總經理斯梯芬君經收各洋商特捐順直水災賑欵銀一千零二十五兩又洋四百三十五元連同捐册昨特函送交涉署核收當由薩交涉員函復聲謝一面即將捐欵送請護軍使彙轉 
[殖邊債主聯合會開會記]  
　　麥家圈交通路催兌上海殖邊債主聯合會昨日開臨時大會到者甚衆内有外商數人由該會發起人曹雲階及會友孟君對衆宣言略謂本會前舉代表馮君晋京向殖邊總行實行催兌近得馮君由京所發來函稱此事現在竭力設法已有端倪聞財農兩部擬將以國庫券抵補維持債務惟馮君對於此議尙未承認云云各債主聞此消息頗不滿意决議再行督催早日開兌非達到現欵目的不止並擬再舉代表曹雲階君預備晋京作爲第二步之交涉議畢於四時散會 
[工商研究會常記略]  
　　本月四日爲中華工商研究會開二週第七次職員常會之期議决案如下（一）准下星期日（陽曆十一月十一日）特開評議會成立會通告本埠全體會員蒞會歡迎新評議員（二）政府派員來申商改海關稅則一節公推副評議長沈卓吾君主稿通告各機關及各商號徴求意見再行定期開會集議（三）會同中國濟生會組織義振處（四）由會函請各部正副主任招請賢能會員數員充任各該部幹事同心協力共策進行以維工商而固會務（五）本會事務所爲商通便利起見准於本月底由天后宮遷回北浙江路南洋商業公學 
[限制請領律師證書之公函]  
　　上海律師公會近奉江蘇高等審檢廳函稱奉司法部電律師考試令現已公布本部定於明正考試法官時合併舉行律師考試現若請領律師證書應定於本年十一月底截止如有逾期請領證書應予批駁仰即先期布告等因除正式布告外用特函祈查照云云 
[加徴房捐之困難]  
　　上海縣公署房捐委員以滬城肇家浜河道塡平以後卽經工巡捐局規定退讓房屋放寛馬路其改建之面北市房業已次第告竣各商家房租按照原租巳加增二成或二成半不等房捐一項亦應增加業巳核定於陽曆十月起實行惟各商家對於加增房捐尙多反對故經收房捐各地甲異常棘手咸投上海縣公署禀陳一切請爲核示昨由縣署承辦房捐委員諭飭十五二十二七八頭二等各地甲着將不服加增之各商店開呈姓氏以便提案訊追云 
[渡客墮浦之否認]  
　　前晚七時許董家渡義渡船戶趙妙全由浦西載客二十人駛往浦東行至中流該船戶向各渡客收收渡資仍勒收每人銅元一枚正在收錢之際不料有猪船駛過不及避讓互相碰撞時有渡客三人被撞墮浦不知生死迨至浦東各渡客大動公忿咸詣三區三分駐所報告由王警佐向之詰問趙稱並無渡客被撞落浦情事可請訪查王警佐以未有尸屬來所報告飭將趙交夫頭趙和尙帶去如有尸身發現並尸屬告發情事惟該夫頭是問 
[再誌同桌吃飯之暗算]  
　　西鄕章練塘脚划船戶馮長生前至南市生義碼頭亮泰烟店付賬後即至對隣順昌館内午膳將大搭連袋並所儲之現洋四百零八元放在桌上被同桌吃飯之流氓四五人故意相擾將洋銀及搭連袋並信札等一併攫取而逸比馮覺察已查如黄鶴曾報一分駐所將値堂人榮阿大店主榮阿根帶所問明飭送警廳司法科預審旋在南市篾竹街馬添興弄内某姓家查獲空搭連袋及信件等呈案諭飭兩榮交保限交在逃各流氓以憑追究在案茲聞此案要證混名小朱天小松江等已由偵緝隊士在西門外法新租界地方拘獲解案訊究供出同黨數人尙須緝拿併究云 
[冒收家信洪欵續紀]  
　　羅徐氏前至法公堂控稱丈夫前往法國營業婦人初住有恒路 
 
 
 

Page 11

 
 
地方今已遷往别處尙有二房客徐孟庭徐王氏夫婦仍住有恒路屋内日前丈夫寄信來申並有洋銀滙下因不知婦人巳經遷居故仍寄有恒路詎徐心起不良將信冒名收下私刋圖章串同王金山向法國書信館冒取洋銀當經察悉將王金山徐王氏兩人拘獲徐孟庭則巳聞風逃逸請求追究徐王氏供此事係丈夫所爲婦人不得而知王金山供由孟庭囑我持信至該書館内冒取滙欵實係受愚求宥判令還押限交徐孟庭到案再核在案昨因届限尙未交人又經公堂提訊徐王氏供丈夫現匿何處實不知悉求恩釋出以便找尋中西讞員以王金山前曾犯案驅逐出境有案着押西牢三個月期滿永遠逐出租界徐王氏交尋常保出外限二個月尋交徐孟庭到案訊辦 
[閘北水電廠澈查宿弊]  
　　閘北水電廠電汽材料前由盧恒甫管理盧係前經理雷素庵引薦自新廠長單允恭到差後盧卽自行辭退近因寳山路某工廠將所裝電汽馬達退還水電廠索回押櫃即經水電廠遍查帳册並無此項收入察閱該工廠所執收據爲盧親筆書寫故單廠長除派員接戶淸查外並已函請前廠長曹元度責成雷前經理趕速淸理俾重公欵而保信用云 
[法捕房增添包探]  
　　法捕房總巡施美德氏以新老兩租界地方遼闊現屆冬令緝捕巡防尤爲忙碌原有探目三名包探三十二名實巳不敷差遣擬再添設包探數名以重防務業於昨日挑選年强力壯身材長大之幹練華捕四十餘名傳至大自鳴鐘捕房寫字間由西探長石維也氏親自考試華文法語一俟評定卽擇優等數名拔升包探 
[黄包車棄置道旁]  
　　滬西外日暉橋地方之警察分防所查見黄包車一輛抛棄道旁華界及英法兩租界照會均全其葉子板上釘有一千零七十二白磁牌一塊並有洋文（ＳＭＣ）三字惟橡皮裏外胎及坐墊等均巳無着諒被車夫竊去業將車輛送請高昌廟警區轉送二區警署招領矣 
[雞鴨行故態復萌]  
　　南市十六舖外攤一帶之鷄鴨行每逢輪船抵埠咸將鷄鴨駁運上岸卽在各行門前階石之下縱橫陳列其籠内糞穢臭氣四佈有礙衛生排設路旁行人不便前經第一區警署傳諭禁阻有案現又故態復萌經淞滬警察徐廳長訪悉飭由該署董警正於昨日派令巡長挨戶傳諭將鷄鴨籠一律收進詎有大昌行不服指擇因即飭傳該行夥到署照章科罰以儆其餘 
[號主倒閉潛逃]  
　　正福昶記全昌盛同康同豐元東林等十餘戶同至法公堂控某號主史永卿前與彼等往來交易及借去現銀等欵爲數甚鉅向之索討延約不還詎該號忽於日前倒閉史亦棄店逃逸請求追究等情聶讞員判先將生財拍賣候再緝獲史永卿到案訊追 
[房客欠租逃避]  
　　收租人徐石寳至法公堂控房客吳光法虧欠房租洋二十八元向索延約後竟避匿不面棄下物件已經請由捕房前往檢點所値無幾請求核示等情聶讞員判先將物件變價作抵餘欠俟被告出面准再扭案訊迫 
[土販爲流氓所制]  
　　住居美租界西華德路積善里第二千四百九十四號門牌之潮州人鄭阿梅前日（卽星期日）午後將伊妻之金鐲金飾等物質洋拼凑向某公司船上水手購得紅土八磅携回家中希圖販賣詎被三十六個黨甲乙丙三流氓察悉尾隨其後鄭甫抵家中所有紅土卽被甲等攫取逃逸當經五百零七號巡街捕查見帮同追拿未獲遂帶同事主報告滙山捕房捕頭立飭中西包探前往查緝並以鄭不應爲此不正當之營業申斥數語退去候示 
[包探查獲煙土]  
　　天津人張仁東杭州人王正芳前日携帶紅土行經北河南路被美捕房中西包探查悉將土搜出帶入捕房押至昨晨併解公共公廨請究先由中西包探上堂訴明前情訊之張供土由王姓囑令代帶又據王正芳供稱此土係楊心才托帶等語中西官以被告等私販烟土屬實判張王兩人各押西牢二年土送海關銷燬 
[澈查僞票來歷]  
　　同居北福建路九十五號屋内之潮州人葉金川羅瑞眞近將某銀行僞鈔票串令陳紀榮趙子餘向各商舖混用茲被美捕房中西包探查獲搜出十元僞票二十張帶入捕房昨解公共公廨請完經中西官略訊一過判被告等押候查明僞票來歷再行訊核 
[廢票欺騙苦力]  
　　山東人楊裕廷前晚在小花園雇乘陳阿三之黄包車至北海路下車給付巳廢湖北官錢局千文錢票一紙令陳找給小洋七角銅元十枚旋經陳察係廢票向調不允在途爭執後扭控捕房昨解公共公廨經中西官訊明以楊不應將廢票欺騙苦力判押西牢年半示儆廢票燬去 
[馬車撞傷行人]  
　　昨晚六時五十分鐘有身穿藍布長衫頭戴瓜皮帽足穿破鞋之某甲行至南京路欲往申成昌茶食店購買食物詎行經電車軌道中適有一百四十五號馬車馳來將甲撞倒在地昏迷不省旋經一百二十六號西捕曁六百三十六號華捕帮同攙起聞即送往醫院一百抄錄馬車號數回至捕房禀明情形請爲核辦 
[汽車撞斃成衣匠]  
　　住居北河南路四百八十五號門牌之成衣匠沈金水前日行經北河南路愛爾近路轉角突被某西人所開之六百十四號汽車撞倒碾傷腦部由包探張盛全查見將沈車送同仁醫院醫治無效延至昨晨因傷身死當經捕房將尸舁送驗尸所報請公共公廨王肇之襄讞會同英副領事白君蒞所驗明沈金水委係被汽車碾傷腦部身死當卽塡明尸格諭飭尸妻陳氏領尸棺殮聽候訊核 
[破獲誘賭歛錢之機關]  
　　甬人劉順富殷阿田同在哈爾濱路九百十四號門牌屋内組織花會聽筒雇令流氓蕩婦四出誘賭被捕查見禀明捕頭派探前往查獲花會字據當將劉殷二人一倂拘入捕房經捕頭略詰一過諭飭押候解送公堂請辦 
[串攫珠花金環之結果]  
　　匪徒陸阿福俞仁林王阿三先後在西藏路福建略等處串攫婦人陳老二値洋一百五十元之珠花及吳張氏之金耳環串同婦人張王氏將珠花銷贓於某珠寳店内得洋六十餘元分用嗣經滙司捕房華探目馬阿美查悉將陸等三人與代銷珠花之張王氏一併拘解公共公廨訊供分别收押在案昨由捕房傳同該珠寳店夥友將陸等男女併解公廨請究經會審員王肇之君與英白副領事研訊明白以陸俞王三匪屢次犯事判各押西牢五年期滿均逐出租界張王氏押女所半年珠寳店夥着交七百元人洋並保倘二年内再有收贓情事除責令保人罰洋七百元外並須提案嚴究 
[攫取首飾之懲處]  
　　匪徒陸阿毛王阿四前日在浙江路福建路等處搶取熊張氏張李氏等金耳環均經包探追獲人贓昨解公共公廨經中西官逐一訊明判陸押西牢年半王押半年贓交原告領去 
[外國小兒犯法]  
　　無領事管束外國小兒批脫金竊取崑山路二十三號門牌某烟紙店内王芝良之現洋三十六元金戒兩孩並竊僑居吳淞路在海關執業之某西人手鎗一支子彈七粒被美捕房中西包探查獲昨解公共公廨經中西官訊實判將該孩發押改良所習藝五年期滿再核 
[押店收受賊贓]  
　　乍浦路寳昌押店内之潮州人陳南記收得馮金林失竊之金飾匿不報捕經捕房查悉以其故違定章請廨出單昨將陳及失主馮金林傳至公共公廨先由中西包探禀明前情繼由馮金林投案訴明被竊各物訊之陳延律師到堂代爲辯護中西官判陳交二百元人洋並保倘二年内再有收贓情事除提案嚴究外並着保人罰洋二百元充公 
[偷竊綢緞之懲儆]  
　　甬人陳嘉金因與劉志平孫玉林先後竊取河南路老介福老九和大綸各綢莊綢緞前日被某探夥查見鳴捕帶入捕房昨解公共公廨經中西官訊知陳係過犯判押西牢四年劉孫各押西牢半年分别示儆 
[對買賊人贓並獲]  
　　曾寳生馮雲桂二人同至法租界小東門大街協大祥洋貨店以購買布疋爲由乘隙竊取元色布一疋圖逸當爲店夥察破立即喚捕將人贓追獲拘押捕房昨解法公堂訊究先由原告投訴前情詰之曾馮兩人供認串竊不諱中西讞員判各押十四天以儆贓給原告領去 
[過犯摸竊皮夾]  
　　薄柏生昨至法公堂控稱商人行經法界小東門地方忽被竊賊包長生將身畔所藏内有大洋數元之皮夾摸竊圖逸商人旋即覺察扭案請究詰之包長生供認摸竊不諱並由捕頭上堂聲稱包前因犯事經堂上訊明懲辦驅逐出境有案請察聶讞員判包押西牢三月期滿後仍永遠逐出租界 
[工巡捐局攤還公債之愆期]  
　　南市工巡捐局擔任前市政廳移交之公債繼續進行按期攤還本息曾經照辦在案茲因尙有末期公債本息未經給領經各債權查得歷來俟局歸還公債本息係在陽曆十月刻已逾期故特函催倊債淸理處從速轉知工巡捐局杜局長預備欵項並先通告歸債日期以便準期往領云 
[滬海道公署批示二則]  
　　張念敂等呈爲違法丈放擾害閭閻請求移轉管轄秉公訊判由呈悉查移轉管轄應向直接上級司法機關依法請求方爲合法毋庸來道率凟 
　　嚴鈞淸等呈爲兄弟朋比謀充租界馬路董事環懇嚴行拒斥以杜刁謀而安地方由呈册均悉本署並未准英工部局轉請王銓運等充當董事毋庸率凟此批册存 
中華職業敎育社通訊 
[職業敎育析疑（轉載商務書館敎育雜志）]  
　　自職業敎育論倡始以來贊許者實繁有徒懷疑者亦間所不免余旣偕同志創立職業敎育社於懷疑者義當有以釋之於贊許者亦頗冀其反覆研究必達夫深知確信之程度而後已凡理愈辨析愈明確余之致歡迎於懷疑者較贊許者爲尤至也爰詮次平日答問語如左黄炎培 
　　或問子之倡職業敎育爲欲解决社會生計問題故顧往嘗聞實業敎育論矣今乃言職業敎育究竟二者之性質有别乎抑否乎請以最正確之解釋語我 
　　答實業敎育與職業敎育皆以解决生計問題爲目的然其範圍不同實業敎育之高焉者高等專門實業亦屬之其下焉僅爲職業之預備者亦屬之故論其長可謂過於職業敎育英語ＩndusrrjajＥduoatiou之名詞依其本義僅限於工業敎育東方譯爲實業敎育亦僅限於農工商三種而醫生敎師等不與焉職業敎育ＶooationalＥducation則凡學成後可以直接謀生者皆是故論其闊又可謂爲不及職業敎育 
或問人謂職業敎育主義從斐立賓得來信乎苟其信也則此當是殖民地敎育方法而於國民敎育未免相刺謬矣 
　　答此說大誤職業敎育者盛行於歐洲漸推於美國而施及東方不幸余等適於今春有考察斐立賓職業敎育之行又不幸而厲行職業敎育之斐立賓適爲美國屬地遂構成此意外之疑竇實則職業敎育固非斐島所得私即余之倡職業敎育亦不自斐島歸來始凡曾讀拙著（新大陸之敎育）者必知之故與其謂余之職業敎育說從斐島得來甯謂爲從美國得來之較近似也且斐島之厲行職業敎育雖初等小學亦授公民須知科（見考察日本斐立賓敎育圖紀實第六十八葉附表商務印書館出版）苟眞是殖民地敎育者如余所見南洋英荷屬地政府所設敎育土人之學校幾曾肯予以些子職業敎育意味耶 
　　或問然則職業敎育盛行於歐洲漸推於美國其說有徴乎 
　　答歐洲余未嘗往然稽之書本所紀載證以歐游歸來者之報告咸無異詞聞歐洲以德爲最盛蔡子民先生述德國一職業學校分科至三百餘種蔣夢麐君美國全國敎育會報告（江蘇省敎育會出版）至謂德倍佛利亞一州職業學校數多於美全國米你克一市多於美全國諸大市云云若夫美國職業敎育之盛余親見之波士頓爲最古之城市於敎育制度號稱守舊然以全市一十八中學而分科者占十九除拉丁文英文男女三中學外無一不合職業性質其他可以槪見 
　　或曰然則子殆欲歐美我中國敎育者矣 
　　答惡是何言余之倡職業敎育誠恫夫今日之國家與社會不忍不揭橥斯義爲萬一之補救豈震驚於世界新潮而乘興推盪之者耶孰爲歐美孰爲非歐美吾烏乎知即以歐美論彼於職業敎育論之重點在如何而使獲相當職業吾之重點在如何而使無業者有業各有因時因地之作用非可苟襲爲也 
　　或問人疑子將以職業盡敎育之能事信乎 
　　答職業敎育不過敎育制度之一部分因時與地之要求而特别推重之可也推重之而抺煞一切是非余所敢知矣人或疑主張職業敎育卽不主張道德敎育公民敎育不知二者之與職業敎育並非立於反對地位豈得因入此而便疑出彼况主張職業敎育者必注重職業道德而公民敎育實合公民道德與公民職業兩者而成彼此均有不可須臾離之勢職業敎育社揭橥三大主旨其第三曰改良普通敎育爲適於職業之準備可見職業敎育外非一切不顧者自余論之卽與職業敎育相對待之文化敎育ＣulturalＥduoaljon亦不宜付之抺煞但當權衡審酌以爲輕重隆殺焉耳 
　　或問子於普通敎育主分科信乎信也母乃混職業敎育於普通敎育歟 
　　答職業敎育之對待名詞爲文化敎育若夫善通敎育與專門敎育並立而非與職業敎育並立也今試畫全部學校系統爲普通與專門兩截則職業敎育有併入普通敎育中者美制是有獨立一系統者德制是分之固可混亦何嫌余之主張一方推廣職業學校一方於高等小學中學分設職業者誠見夫各地普通之高等小學中學如彼其多甲乙種實業學校如此其少而學生之力能升學者如此其少不能者如彼其多輕重易位供求失劑旣不能大廢置高等小學中學悉爲改絃而更張又不能大增設職業學校使達相當之比例惟有於各地已設之高等小學中學就地方狀况酌設職業科以備謀生而仍不廢普通科以備升學同校而多途以待學者自擇其利一一地立一校而足給種種要求則需費省共利二有專科較完之設備而普通科課業歸於切實其利三除升學者與就職業者階級之見其利四故對於敎育部中學設第二部之計畫絕對贊成以此爲奇兵而以特設之職業學校爲正兵似兼釆德美兩國制者實則德美即無先例苟利於國亦當行之凡創一制樹一義但當問於我需要與否可能與否而不必問他人有行之者否否則德又誰釆者美又誰釆者 
　　或問子亦知今有因實施職業敎育而釀爲地方風潮者乎 
　　答知之方余歸自南洋羣島聞有某縣者當局銳欲實施職業敎育將地方各校或歸併或改組因之大起爭議雖然此關於設置之當否屬敎育行政問題非職業敎育本體上問題也苟因此而疑及職業敎育譬猶食客爭坐而遂欲廢食母乃不可 
　　或問子前倡實用敎育今又倡職業敎育意得母紛乎 
　　答實用敎育之發達學校製品可以出售在校就學可以得錢學生畢業可以得事設職業敎育爲實用敎育之極軌可也苟職業敎育而不以實用敎育爲基礎不可也故主張職業敎育者同時必主張改良普通敎育爲適於職業之準備但實用敎育之範圍較大於職業敎育耳義非兩歧道實一貫苟加研究必能知之 
來函 
[滬甯鐵路警務處來函]  
　　逕啓者昨閱報載有現充鐵路巡警之山東人韓得勝引誘倪貴卿之妻張氏同住北浙江路廣安客棧内被本夫尋獲扭控四區一分所解送司法科昨經段科員訊得韓得勝誘姦屬實移送地方廳按律究辦一則查韓得勝係衛海威巡邏替班並非敝所巡士事關名譽用特奉達希卽更正爲荷滬寗鐵路警務所啓 
[廣東小學來函]  
　　十七日各報載廣東小學房舍被房東收回一節實係本校西首餘地房東擬來年收回築路並未收回房舍也本校因恐餘地縮少不足敷用特於上月二十九日在宜樂里韋府開校董會預籌遷校辦法當承趙灼臣先生慨許捐撥地畝興築校舍並無撥歸廣肇公所管理之事貴報並謂公所各董請以趙公名爲校名本校爲私人發起公所董事又何能慷他人之慨朱子喬先生贈照及聯事係十二日本校開會歡迎趙公時在本校親贈者報載各節與實事不符應請更正 
[寳康里五十一號廖寓來函]  
　　昨閱報載有寳康里五十一號捕獲口操北音之盜匪十一人等語查前晨有中西包探檢查附近室内一過嗣後在五十號盤詢多時其拘獲人犯與否無從知悉惟五十一號實無其事其人事關重大希即更正是禱五十一號廖混泉啓 
雜評二 
[賑欵（步陶）]  
　　日來西風漸緊寒意侵人北地早寒無衣無食之被水災民其苦可知滬人士感之凡有所舉動每多以籌賑災民行之並宛轉以鼓人助賑之趣興良以募集多一分精神斯賑欵之到達災民者多一分實惠也雖然吾竊有感焉夫賑災本爲慈善事業凡爲同國人者自應量力所能以爲趨赴乃必待有人以爲之勸已可恥已而勸之者又用種種場面之鋪張與方術之誘導以使人不得不從而捐助嚴格論之是捐助者乃爲一時娛樂與情面所驅策而非必眞念及災黎也且同一捐欵出於自動者情眞而欵無虛糜出於爲人誘導者則欵多間接之耗費而眞正達到災民者且不知果有幾分之幾矣或曰北方之領受賑欵者不嘗有以中人之家冒爲災民者乎今何於助賑方面而多所顧慮耶嗚呼賑欵而亦有所謂冒領者我於此乃益爲中國人格悲矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新蟹卦] [  楓隱]  
　　讀老申報蟹卦愛其工妙惟於近日時事不切戲復占此 
　　蟹象武人利橫行得其時大出風頭終凶 
　　象曰蟹内柔而外剛如武人之色厲而内荏故曰象武人蟹有八足二螯故利橫行得其時大出風頭者八九月之間蟹得橫行江湖流域也終凶者卒罹鼎鑊之烹也 
　　象曰戴甲荷戈蟹武夫效之以憑恃爪牙肆厥凶燄 
　　初六蟹始生厥殻軟旡咎旡譽 
　　象曰蟹始生未得勢也厥殻軟擊之易破也於人無害故无咎旡譽 
　　六二蟹爬沙其行郭索據江淮厲旡大咎 
　　象曰蟹爬沙欲試其利爪也其行郭索舉動蹣跚進行濡滯也據江淮占爲勢力範圍也厲旡大咎厥害未彰也 
　　九三蟹盈其膏厥狀輪囷奮其巨螯童子遇之先笑而後號咷凶象曰蟹盈其膏厥狀輪囷飽吸萬民脂膏奮其巨螯欲擇人而噬也童子遇之先笑而後號咷初遇其形而喜繼遭其夾而痛也故凶 
　　六四蟹朝其魁輸厥稻始吉終凶 
　　象曰蟹朝其魁一心不忘故主也輸厥稻剥民以奉上也始吉終凶者風頭出足過則爲災也 
　　六五蟹入於籪向明而奔執其魁吉 
　　象曰蟹入於籪自投羅網也向明而奔厥性趨炎也執其魁吉爲天下除厥巨害也 
　　上九煑其蟹螯供余大嚼萬民悅豫元吉 
　　象曰煑其蟹螯討逆功成也供余大嚼飲至策勳也萬民悅豫元吉武人失勢共和復活也（五） 
家庭常識 
[洋裝書] [  栩園]  
洋裝書藉如雜誌等類分期出者勢必大小各殊頗碍觀瞻可將其書數本一疊囑紙店家依最小之一本切其頭尾及左邊書口便得 
[咳嗽] [  衍蕃]  
凡人偶受風寒而咳嗽者可取黎實一枚置飯鍋内煑之用瓢舀去核加氷糖少許熟食之一二次即愈且味頗適口患者盍一試之 
　　素火腿蔴醬油拌香乾花生有火腿滋味若加少許食鹽雖隔數日而花生香脆依然 
[漆書]  
中國書之對摺處用之過久易致損壞若用生漆漆之則堅固非常即不致有分裂之患 
[山芋片] [  姚振華]  
近日山芋（一名番蕷）甚多食之者每不得其法若將山芋切片用素油煎之煎至兩面微黄即取出以糖蘸食味甚可口（山東人所賫之扁饅頭如以煎食山芋法製之亦别有風味） 
[血症]  
衂血急救以馬蘭頭葉塞鼻爲最靈吐血急救食烏鰂墨囊少許即止然無論何種血症常取蘆粟儘量食之病卽痊愈于無形（此爲名醫遺方屢試屢驗） 
工業須知 
[各種植物于所合之油量] [  如芳] 　 
菎麻子每百斤能榨油六十二斤棉花千　百斤能榨油自十每斤至二十斤花生每百斤能榨油自五十斤至六十五斤　子每百斤能榨油六十斤杏仁每百斤能榨　自四十斤　五十四斤紅蘿萄子每百斤能榨油五十斤胡麻　每百斤　榨油五十斤白芥菜子每百斤能榨油自十六斤至三十八斤　子　百斤能榨油自三十六斤至四十斤野芥菜子每百斤能榨油三十斤茶子每百斤能榨油二十八斤大麻子每百斤能榨油自三十斤至三十五斤亞麻子每百斤能榨油自二十一斤至三十二斤黑芥菜子每百斤能榨油十五斤掬賞每百斤能榨油自十五斤至十七斤向日葵子每百斤能榨油自二十八斤至三十斤胡桃每百斤能榨油七十斤黄荳每百斤能榨油四十斤至五十二斤 
[製皮蛋法] [  長沙張宏謨] 　　 
原料用鴨蛋百枚（如用鷄蛋加十五枚上下）食鹽七兩石灰六兩（須陳過一年者）鹼五兩老茶葉水一鉢以和匀黄泥爲度黄泥一鉢以能拌蛋一層爲度製法以老茶葉水冷透和黄泥調匀拌蛋一層（並不用手搓以蛋一一放入淸稀泥中一轉即起使其能黏石灰等物）用小火將鍋烘乾放石灰鹽鹼同入鍋内拌匀加火再炒炒至以上三物炸至滿鍋即將火退下將蛋放入鍋中拌匀使石灰等物黏滿黄泥上即取出置入好瓦壜内蓋好密封放在房内（土地須用甎墊壜底不可低濕）以凉煖適度爲宜一月後可食而其蛋黄溏濃異常如逾成熟約一月後即可開壜數日再蓋好以後隔久常開常蓋無妨且有益敝處製食如是並無老嫩辣澀之弊蛋白剖開壳後卽現松花紋如近壜底變化稍遲即將壜内之蛋上下易置請實業家一試驗之再如炒蛋百枚已炒半數而各物漸冷卽須再加微火使鍋中各物不至過凉然太熱亦不相宜此法全在臨時斟酌也 
集益錄 
[第五十八問] [  海陽吳廷揚] 　　 
上海碱廠林立均以洋碱粉（即純碱）和水製成（以鉛皮箱爲模型每箱成爲一大塊甚堅硬約一百四十斤）售於市上即俗稱中國碱又名老碱者鄙人曾以白碱粉四斤淸水十斤飴糖四兩同入鍋和匀煑沸去火靜置三晝夜仍是淸水不結令人失望意必有應用之藥品加入塊碱每百斤水量粉量藥量各若于及冷製熱製之法敬乞各先覺先生不吝賜敎是所切禱 
[第五十九問] [  謝曙東] 　　 
市上所售絲光手帕以棉料質而有絲光其上光之法不卜用何藥料製造又滬上達觀染織廠所售絲光線價値甚貴擬欲自製此二者鄙人已盡費腦力苦無方法務懇熱心實騐之士有以賜敎 
短篇小說 
[社會小說蛾眉鴆毒（七）] [  聞野鶴譯]  
　　伊洛南目送勃立克去遠乃背燈隅坐現爲微笑顧嘆聲雖縱而心中猶有二感想其一恐屈魯斯怯寒返家不赴妻墓則勃立克實爲徒勞往返其二恐屈魯斯力偉不爲勃立克所下則己之詭謀必卽敗露緣是二者心遂忐忑不寗坐見燈光搖搖似亦隨己而作不安之狀著者曰此正伊洛南垂絕天良牽而不斷時也此天良二字始終與恐怖爲緣伊洛南芒刺在背狡心爲之稍戢時宵寒益重著體欲僵設在平日早巳擁重衾覔甜夢矣此夕心有所戒乃危立不敢自殆直至鐘機四鳴東方半白方倦欲眠而勃立克忽驟步而入伊洛南瞥見睡魔立却立前擁之曰吾愛吾計已成乎抑未勃立克喜極而震訥訥不能作語重以面龐受風慘白失色伊洛南見狀大憂以爲計敗矣則失聲而哭勃立克始以言慰之曰謹告吾愛吾計已售彼人（指屈魯斯）今夕不在鋼牀繡被間而睡於殘荆敗莽之中矣自是以後吾之仇敵已失而吾愛情愫亦可有所專主今夕之夕即爲吾二人情關爭勝之日謹告吾愛不可不有以勞賀伊洛南聆語笑曰信耶遂相將傍鑪而坐少選交手入幃伊洛南於電燈之下視勃立克者再職笑謂之曰君已掬水洗面乎額端頷下尙留濃墨數巨點淸影一幻絕類鬼魅見之殊令人駭也（完） 
　　野鶴譯是篇竟喟然曰嗟乎情也者將以彌綸天地位育萬物精誠耿耿歷萬世而無惑者也世之不振人心好幻温於言者或寒於心毒於中者偏甘乎貌險諞相用而情之道漓矣雖然天地不合萬物不滅則精光終有普照之日或鑑其影或狀其眞魎魅魍魎罔或有遯此書特先發其凡耳題之曰鴆毒宣其志也 
　　附白明日續刋貪嗔小史第二十五章 
 
 
 

Page 15

 
 
   
 
 

Page 16

 
 
   
 
