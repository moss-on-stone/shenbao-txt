# 1889 - 60 - 4905702

 

Page 1

 
 
[恭印光緒十四年諭旨告成] [  申報館主人啓]  
　　本舘例將歴年諭旨恭印成書以備敬謹繙閲如綸如綍傳布寰區盖有年矣兹已將光緒十四年諭旨印成一帙校對裝釘無不精工分寄本埠申昌書畫室及各外埠經理申報人處每部工料洋一角五分正此佈 
[新到木板書籍寄售] [  申報館主人啓]  
　　啓者今有木板各書籍寄售該價可格外克已計開白芙堂算學叢書五元黎註隨園駢體文一元六角王船山全集十八元歸震川集三元尤西堂集二元四許氏說文二元養雲試帖二角四四書旬瀆三角小學韻語一角五初學玉玲瓏二角杭寸六才一元千良方三角六如欲買者請至三馬路申昌書畫室或本帳房均可此佈 
[招集經室續經解股票啓] [  點石齋主人謹啓]  
　　經解彚刻首推通志堂體例可謂善矣然所采多宋元諸家之說及學海堂行世而士知實學直可俎豆漢儒但所取或非足本若疇人傳　　　　列其中通儒微嫌其冗雜後學又苦於檢尋此編依經編次全倣通志堂而去取一以漢學爲宗凡稍涉宋儒論說者概從割愛廣搜秘籍力關幽光采書百七十餘種積卷千四百有奇甄綜加精條流一貫寳　儀徴之盛業蔚儒林之鉅觀本齋志在壽世匪以圖利其書足貴其價甚產預定者　取工本先繳洋八元取書時續繳十八元裝盛木箱一只因寫印精工校讐嚴謹務使毫髮無憾一時未敢草率成書用告售股諸公宜早賜數出書後不預股者每部定價四十元特此佈聞售股處○在上海垃圾碼頭本南局帳房三馬路申報帳房南北申昌以及漢口黄陂街本局京都琉璃廠本局廣東省城本局皆可購取此佈 
[品味]  
　　孟子曰口之於味也有同嗜焉齊桓公嘗易牙之味曰後世必有以味亡其國者口之累人也甚矣哉東坡作老饕賦一韻到底從來律賦中未有此格顧東坡心廣體胖得天者厚故性喜肥甘酥膩相傳東坡肉是其遺製誦老饕賦猶想見其風趣云嘗謂心思才力今人事事不如古人惟所以奉口腹者勝古人遠甚一黿也而子家稱之爲異味一鯉也而伯魚襲之爲嘉名何曾日食萬錢不過爛羊胃炙牛心已耳唐宋以降食譜食單班班可考師其法而製之有不能下箸者矣吾不知我輩老饕何幸而生於晚近之世居於衝繁之地日縱其口腹而不自量也世人盛稱八珍其中惟熊掌猩唇司坐而致耳龍肝鳳髓又誰見之而誰述之不知天下之味可珍者惟魚八珍自龍以外不及水族是珍其所珍非吾所謂珍矣魚之味類别羣分不可悉數大抵以鮮爲主或取其肥或取其脆皆有眞味存乎其間泰西謂魚生於水其質輕而清食之益人其可珍也有如此雖然天下之物無窮天下之味亦無窮無論大邑通都遐陬僻壤必皆有食物之可珍者以擅其美而顯其奇品味者亦必無精多而用物宏旁搜遠紹兼容并包而後爲無負於口腹豈其管中窺豹時見一斑暫得於已快然自足也哉夫惟取精多而用物宏也吾於是爲口腹幸幸其生於晚近之世也幸其居於衝繁之地也何也曰凡食物果品之類經久則必變遷地則弗良其波及遠方者精華盡去渣滓僅存猶畫餅而充飢望梅而止渴耳又安得以區區口腹之故而不憚跋涉之勞覊旅之苦因蒪羹而歸苕水爲鱸膾而入剡中乎唐楊太眞嗜荔支責節度使每歲進獻羽檄貢使絡繹於道所謂一騎紅塵妃子笑何人知是荔支來是也然荔支一日而變香二日而變色三日而變味未及長安而色香味俱變夫以帝王之家萬方玉食求一荔支而如是其難也今雖一介小民皆可以口腹　奉傲古帝王矣自泰西通商以來輪船通行於内地千百里之遥猶袵席間耳風馳電掣朝發而夕至焉滬上衆會之區凡食物果品之類羅列市廛雖以枚舉况荔支久負重名每至五月間盈筐堆几纍纍如貫珠然近人謂荔支爲無上妙品惟南之楊梅北之胡桃可以抵敵惜不得聚而賞之以考斯言之得失今則一席之間三物咸備又何難焉不寗唯是泰西植物之學專門名家烹飪之法喂飼之方皆極精格又參之以化學常有尋常物產而忽有奇製異品一新耳目者同一橘也色黄而味甘俗謂蜜橘同一落花生也粗於手指俗謂洋果此皆移花接木而爲之番菜館中猶是牛羊雞鴨等類耳而水火旣濟五味均調食之而醰醰乎有味察之而莫能指其名固有與中國庖廚逈不相侔者吾知旣精益精日新又新將見奇製異品層見疉出而未有艾也惟是輪船所至通商各埠而已内地港汊未許小火輪攔入故食物果品苟非如荔支之久負重名猶未能波及遠方滬上之水蜜桃松城之四腮鱸習見爲常不見珍惜而遠方之人聞而羡之者皆莫得而嘗其旨否昔有以蓴菜鱸魚二物緘寄遠方者其法用綾數疋將蓴菜平鋪其上帶水拖槳席捲包裹用糠數簍將四腮鱸滿置其中雖經離水藉此禦寒謂可以七日不死向使小火輪通行於内地港汊則不必用此法矣 
[諭旨恭錄] 正月二十二日軍機大臣面奉諭旨本月二十四二十五二十六二十七二十八日俱推班欽此廿六日奉上諭劉秉璋奏神靈顯應請勅加封號並頒給匾額等語四川榮縣城隍廟安岳縣城隍廟龍神營山縣城隍神保寗府城隍神蓬溪縣龍神永州縣城隍神龍神威遠縣城隍龍神均著靈應各該府縣每遇水旱災異經官紳等虔誠祈禱仰邀庇佑地方敉安實深寅感着南書房翰林恭書匾額各一方交劉秉璋分詣飭屬敬謹懸挂以答神庥至所請勅加封號之處着禮部議奏欽此同日奉上諭倪文蔚奏神靈顯應請頒匾額等語河南襄城縣城隍及靈泉山黑龍神均著靈應上年夏間該縣雨澤稀少經該官紳等分詣虔禱甘霖立沛轉歉爲豐實深寅感着南書房翰林恭書匾額額各一方交倪文蔚祗領飭屬虔詣襄城縣城城隍廟敬謹懸挂以答神庥至所請靈泉山黑龍神列入祀典之處着禮部議奏欽此同日奉上諭倪文蔚奏神靈顯應請頒匾額一摺前年河南鄭州漫口尉氏縣適當其冲城垣幾被淹浸仰賴河神護佑轉危爲安實深寅感現經該官紳創建河神廟着南書房翰林恭書匾額一方交倪文蔚祇領飭屬敬謹懸挂以答神庥欽此 
[本舘接奉電音]  
　　昨接在京友人發來電音有本月初四日上諭一道敬謹譯登○二月初四日奉上諭沈源深現已補授大理寺卿着仍在軍機章京上行走欽此 
[欽崇聖母]  
　　前紀大婚禮成後於二月内諏吉崇上慈禧端佑康頤昭豫莊誠皇太后徽號近由欽天監具奏皇帝大婚禮成後舉行崇上慈禧端佑康頤昭豫莊誠皇太后徽號謹選擇吉期恭候欽定奉硃筆圈出二月十六日欽此欽遵刻由禮部行知在京各衙門所有二月十六日舉行崇上慈禧端佑康頤昭豫莊誠皇太 
 
 

Page 2

 
 
后徽號典禮在京王公百官均穿蟒袍補褂仍照常辦事不理刑名相應行知各衙門飭屬一體遵照至歸政後崇上欽献二字則定於三月十五日舉行大典云 
[京華紀麗]  
　　鑲藍旗護軍營慶伊等印務以本營懸有委護軍叅領一缺護軍校三缺護軍三十二缺現届開印未便任缺久懸禀請恩護軍統領普示期揀補當經諭以正月二十日已刻在阜成門外南城根二股馬道選補並備文知會稽察御史届時前往該處會同揀選挑缺○有穆某在宣武門内大街西單牌樓北甬路東首設花爆攤正月十四晚有無賴數輩在人羣中然放花筒飛入穆之攤上一時花爆響震幾如火蛇萬道飛舞空中對面薑店蠟鋪洋藥局紛紛赶急閉門男女趨避不及墮珥遺簪失物滿地無賴知勢不妥抱頭鼠竄看街兵追赶未獲幸各鋪出店恊同撲救始得告熄計焚去花爆價約京錢三百數十吊之多火發時一花爆飛至迤南花爆攤上花爆亦並燃着幸攤主已將貨挪去大半燃着者約十之三四一爆飛入街西某估衣鋪内落地後學徒急前踏滅誠幸矣哉○惇親王感患骽疾甚重皇太后皇上聞知立派御醫莊守和李德昌迅往邸中診治並傳旨皇上於十六日躬往惇王府視疾迨步軍統領得旨已逾初更飛檄八旂各官廳迅撥官兵自神武門以迄東安門至惇王府將沿途道路劃分叚落用心修墊務期一律平坦路旁所有木棚飭令赶爲拆去限翌晨拆凈違則送究○户部内倉監督於正月十八日至倉開放年班進京朝賀之内外蒙古親郡王貝勒貝子公台吉塔布囊等應領口分米石蒙古王公等遺官齊抵户部街内倉支領均以駝馬載回本邸以備日用計放白倉二米五百餘石云○直隷藩司委員管解寳直錢局鼓鑄制錢十萬串分以木箱盛裝上均貼以寳直局印封雇四五套大車運進彰儀門入正陽門以抵户部署委員當卽投批並雇人抬入署内大堂側堆存候示期騐兌○正月十八日鑾儀衛芬謙兩堂憲督率冠軍使等在内東華門内看視鑾儀衛校尉人等請演鳳輦校尉衣冠齊楚排班遞換恭請鳳輦直西抵協知門下向北至景運門下往來演習以備奉迎日恭請皇后鳳輦云○年例上元後下五旗親郡王輪日宴内外蒙古於本王府第以示柔懷兹聞和碩鄭親王於正月十九日筵宴内外蒙古除飭本府預備餑餑桌張並知會帮宴王公各將應用棹張先期送往本府外並行知理藩院轉行傳知各蒙古王公等届期齊集鄭親王府以便筵宴 
[伊凉地震]  
　　去年九月二十九日甘肅陡然地震移時卽止蘭州府屬靖遠縣蘆塘營地方震動尤甚城垣房屋倒塌甚多被災之民多至二千四百餘口且有傷斃者凉州府屬平番縣及皋蘭紅水各地災况稍輕譚制軍得報後飭司立撥銀錢委員携帶分往會同地方官親履災區妥爲賑撫 
[赤嵌瑣誌]  
　　去冬奉到上諭於今年特開慶榜各省考試例應以歲作科臺北本擬於二月間舉行縣考今則改期於正月杪府考約在二月半後○大稻埕爲人烟輻輳之區攘往煕來昕宵不絶一日午刻有某甲者衣履華美　經是處袖中忽失一手巾包時則積雨初晴淤泥塡道故堕地毫無聲息甲未之知也車夫某乙在旁見之俯首檢視内有洋蚨十四元不覺驚喜欲狂少選甲已返身尋至四顧倉皇遍覓無蹤已有去意忽有某丙者潛告以故甲怒謂乙有心扒竊將其揪倒批頰數四聲言欲送淡水縣請辦旁觀者咸謂甲旣將物收回似應稍爲分潤甲不聽兩人遂揪扭而去不知所終○統領臺勇南字等營陳雲卿軍門向本駐紥宜蘭客冬奉調進山攻打生番未能制勝現已奉到省帥公文飭卽交缷其接統是軍者爲現帶隘勇左營之劉遊戎朝帶遊戎前於攻打金孩兒各社時卓著勞績故有是委云○總理全臺營務處前貴州布政使司沈吉田方伯年届七旬精神猶十分矍鑠不减少年去歲彰化之役揆幾度變弭患無形方伯之功居多今正十六日爲其懸弧壽誕在城印委各員均先預備屏幛等件以作慶儀稱觴祝嘏車馬盈門殊形熱閙○艋舺新街向稱閙市某晚某店夥肩青蚨一担口中邪許聲不絶適一老嫗迎面而來躱避不及被担碰倒額角略受皮傷遂將夥揪住大肆咆哮須臾子若孫皆至羣與店夥爲難嗣經旁人排解令夥告知店主出青蚨若干爲養傷資並立百日内保其無恙筆據事始寢息 
[臺北氣候]  
　　臺灣天氣極暖冬季向不見雪客臘和煦如春雖畫九九消寒圖而一襲羊裘仍可付臨邛貰酒得過且過正不必如虫之號寒也乃正月初十十一兩日北風驟緊天氣甚寒幾於狐裘不煖獸炭無温晨起推窓見各山隱隱有白色知滕六君已惠然肯顧不惜以眞面目示人矣說者又謂臺地自改行省後其節令漸與内地相仿豈王化所及天氣亦因之轉移耶 
[蘇臺佳話]  
　　正月二十七日恭逢皇上大婚黎明黄子壽中丞率同司道以下文武各員齊赴萬壽宫行三跪九叩禮禮畢傳班演戱以志賀忱隨回轅牌示除忌辰外穿蟒袍補褂十六日○黄子壽中丞護理撫篆勵精圖治政令一新當接篆時循例閲城見雉堞多半摧殘樓櫓不能完繕爰飭兩司會同善後局勘估逐叚興修○前月二十四日爲不將良辰城中嫁娶者不下百數十家清晨天氣清和陰雲低護至午後則大雨傾盆天際隆隆雷聲不絶迎娶者執事花轎不免濡染淋漓矣諺云驚蟄前雨雪雨雪無休歇其信然歟 
[花埭尋芳]  
　　廣州訪事人云順德大良鄉天后廟素著靈應邇經鄉人從新建造擇吉正月十七日落成連日賽會遊行並雇名優演劇遠近士女聨袂往觀寳馬香車如雲如水一日戱臺忽然傾倒壓斃數人傷者無算興盡悲來其斯之謂歟○有小艇划至海珠前驀與某兵輪撞遂致沈溺波心艇中人幸賴救生船救援得以不死惟什物則已漂流殆盡矣艇家以兵輪駕駛不愼遂向管駕某弁爭論堅索賠償弁不允艇家遂具詞赴縣投訴未知邑宰若何判斷也○甲乙二人皆策名仕籍者一日甲往乙處賀年乙欵接慇懃餉以酒食飲至酩酊見壁上懸有洋槍戱取放之乙急向攔禁致被誤傷鮮血淋漓倒臥於地雖無性命之憂然亦痛楚不堪矣○某大令以廉幹稱日前奉委下鄉辦匪先向鄉人曉諭勒令將匪交出以免株連鄉人頑梗異常不惟不從且與爲難大令知不可以理諭遂微服潛逃○白鴿票例禁綦嚴有犯必懲無稍寛貸然民情趨利難保不日久弊生署臬憲王誦先廉訪重申禁令略謂經此次示諭之後如城廂内外再有開賭者紳民兵役不出首指攻卽以得規包庇論提案懲治廉訪此舉誠得除惡務盡之意焉○去年春夏之交洪水爲災米價頓貴嗣各路米石源源而來價遂因之而貶米商勝算難操虧折殊甚新正以來米埠之歇業者已有數家之多矣 
[崎陽零拾]  
　　日本横濱地震已見報章兹悉是日午前六點十分時震動甚烈人民驚恐異常四散奔逃甚形狼狽幸越五分時漸漸安定事後查得本町六十四番石藏軒破損房屋二椽二十八番破壞石藏堆石及盖瓦有貨車三輛壓爲虀粉本町板橋辨天橋悉中斷租界百八番地屋檐墜落其餘墻坍壁倒瓦板飛堕者不勝枚舉實爲近年罕有之災云○朝鮮遇有凶年米榖類由日本輸入去年秋收甚歉日商之運米前往者甚多上月二十二號得駐紥釜山室田領事公文悉韓政府已允自本年五月二十九號卽華四月三十日起凡六榖進口一概免稅放行云○日皇於十一號發布新章後未悉民情向背如何深滋憂慮日來各大臣奏聞各處臣民無不悅服聚集公所群奉祝儀日皇之心乃安○日本在京各大臣自聞文部大臣被刺後風聲鶴唳草木皆兵出入常帶護衛巡查以防不測向日各大員署皆重門大啓至此凡遇生客必須盤詰再四始肯啓門云 
[袁江雜錄]  
　　湖南剥船於正月十五日陸續上閘所帶木植其價甚廉○甲乙二人乘某客之馬得意揚鞭歸途行至大河橋踢倒十一 
 
 

Page 3

 
 
歲小孩傷重而斃孩父某丙首諸縣甲卽逃去官拿甲兄並乙到案○正月二十二日火星廟演戱有武伶縱跳之時忽跌倒昏暈逾刻始醒○正月二十六七八日天氣忽又嚴寒寒暑針降至三十八度 
[松試六述]  
　　初四日二覆七縣文童兼考經古府尊雖稽察嚴密然辦差役吏鬼蜮多端故是日考題日未亭午早有風聞姑錄之以覘是否文題天之所覆至莫不尊古學題雲五色賦以雲有五色而爲慶爲韻詩題賦得萬國衣冠拜冕旒得朝字平章百姓解華祝嵩呼七律各一首 
[輪船返滬]  
　　春冰旣泮各輪船爭先開赴天津昨晨招商局之普濟太古公司之通州武昌怡和洋行之新南陞四輪船已先後返滬矣并悉各船開往時招商局之普濟輪船於三十日午後二點鐘首先赶到大沽口於是晚八點到紫竹林其餘各輪均於三十初一兩日先後駛到赶缷貨物隨於初二日南旋云 
[軍麾指滬]  
　　新簡福州將軍希贊臣軍帥將次來滬上海縣裴邑尊在四馬路招商局比隣洋房内預備行轅結綵懸燈頗爲華美聞軍帥於今日可蒞滬云 
[儲憲來申]  
　　昨晨江蘇糧儲憲景月汀觀察自省垣乘官舫抵申本埠各官咸詣舟次迎迓儲憲隨乘輿詣龍德橋龍王廟致祭海神然後入海運局行轅暫駐襜帷聞日内當卽乘輪船北上云 
[石印銀票]  
　　石印書局邇來幾多若恒河之沙然祗用以印圖書從未有銀票而亦用石印者有之自鮑姓始鮑名吉侯又名子仁本邑老閘北首人也屢次僞造假土及洋藥局印花破案受懲其弟昆祥亦不務正業日事遊蕩幼弟晉卿素尚規矩營生其父早亡母年邁龍鍾倚晉卿爲活前晚晉卿手持匯豐銀行西文票銀十兩至石路曲江里口允大錢庄兌洋庄主察得票係僞造卽欲交捕拘拿適包探顧阿六路經其處連票帶至捕房盤問來源言票由北坭城橋外人蔡春紀交下捕頭以是處在租界之外着該包探立卽禀明蔡太守飭幹差張福協同帶晉卿前往指交及包探公差至令晉卿叩門而入則吉侯正在家中家有石印機器石上痕跡似係新磨再四搜尋别無造票印板忽見吉侯持一團紙從背後抛棄拾取閲之係已經造成之票三十餘張每張銀十兩尚有九張祗有花樣未印銀兩數目旋又搜出木刻銀兩數目印幾於盖卽印成後加盖者隨將僞票器具及吉侯帶回據吉侯言有粤人能造此票現已不知去向事與晉卿無干旋將二鮑暫押旣又獲蔡想必須嚴以繩之也 
[縣委勘地]  
　　江海關道龔觀察以西門内萬壽宫規模未擴擬擇地另行建造札飭上海縣裴邑尊擇定西門外空地一方昨由工程局委員畢香如二尹督飭亭耆　詣是處丈勘繪圖以便申覆 
[上海縣署瑣案]  
　　曹進山在押病斃由屍妻叩求免騐自行收殮等情已登前報昨日屍叔母何氏投案訴稱屍棺現停小婦人家并有夫姪輩來家毁壞什物滋擾不堪叩求臨勘裴邑尊着候訊供核辦○潮州人許德榮控稱王阿毛誘拐寄女阿金出外不歸訪悉寄養普育堂裴邑尊訊明情節飭將阿金仍復發堂此已見諸前報者也前日邑尊詣堂點名提訊阿金曰爾究竟因何不願回家答稱許先與母親私識母殁後復與母姨姘聞欲將我賣入娼家是以不願回去邑尊問爾有兄弟否答稱有哥哥在外貿易現願隨兄度日邑尊謂姑候傳爾兄來案訊明核辦可也○陳麗榮控丁玉泉私藏田單叩求訊追前晚裴邑尊升堂訊案時丁將田單呈案邑尊閲畢着候傳陳具領 
[英界公堂瑣案]  
　　包探秦少卿禀稱粤人馮阿祥冐充華彰洋廣貨鋪中人用梅紅帖寫同鄉鹹水妹姓名向各户書捐或被誆去對開洋或被誆去四開八開洋旋由華彰鋪中人李朝元聞知投報捕房經小的獲馮起到梅紅帖小洋送案請訊李稱馮不應冐爲鋪中人在外撞騙馮供廣東人向在虹口小本營生窮苦無聊作此不端之事該包探又禀受誑之人皆以爲數無幾不願上堂蔡太守判馮交捕房帶回轉送廣肇公所資遣回籍梅紅帖存候毁去小洋充公○某客棧主陳福堂訴稱前日袁增桂僱挑夫先運鋪盖箱籠等件至棧有胡中來押運旋經胡將鋪盖挑去後袁到來言少鋪盖告以由胡押來卽由胡挑去袁不依指定挑夫竊逃乃尋見挑夫送至捕房捕頭問無實在憑証當將挑夫開釋不料袁又投法捕房誣控棧中人串釋挑夫情同訛詐因又尋胡父捕送案袁供金陵人現官守備從臺灣乘輪來滬與營勇胡中來在船相遇及抵埠託胡雇挑夫押運鋪盖箱籠至棧後檢點各件則鋪盖箱籠已無存問之陳陳稱被挑夫運去繼又言被胡挑去及偕胡到棧問其是否此人又言不是將挑夫送捕頭伊又庇護挑夫以致開釋所帶銀錢均在箱中現在無可使用改住東來棧棧主以短欠房飯錢遂下逐客之令目下進退維谷請將情移知劉爵帥失單呈電陳稱東來棧主知我棧被擾情形不肯留宿胡供由小的代袁押送鋪盖箱籠到棧後並未挑往他處蔡太守問袁曰爾思胡可靠乎答稱可靠問陳曰爾聞袁供乎彼供爾初言挑夫挑去繼言胡挑去及彼偕胡至爾棧爾又言非胡是何故也陳稱實無其事明明有心串詐太守諭袁曰爾之鋪盖箱籠如何竟托萍水相逢之人押運旣稱失去如何請本分府申詳劉爵帥據爾供胡實可靠姑准爾保去再飭捕房細查可也失單存堂○經捕見江北婦人方阿大寗波人董仁金在路爭毆解案請訊方遞禀聲稱前與董相識以後被擾不堪控經大老爺斷令分離而董仍來滋擾無奈交捕送案董供小的係皮匠前已奉斷分離不敢再向滋擾矣蔡太守謂前經斷離豈容再向尋釁爾旣供不敢再往滋擾試問今因何故又致交捕送案董支吾不能答太守飭交人具保不再與該婦人尋釁如違定干重處○蘇婦郁銀珠訴稱窮苦不堪藉揀鷄毛以餬口早晚必經四馬路昨晚路遇馬夫出言無狀初不之理繼以辱之太甚與論又遭掌頰同行姊妹行上前解勸亦被兇毆巡捕見之卽行拘案又有二婦供與相同施順其供寗波人現在升吉馬車行爲替工昨與友人出外見此婦經過小的隨口言先行者最清爽致遭掌頰甚致口内血流旋更交捕拘押蔡太守判罰施洋二元撥充醫院經費如再有前項情事定干重處○包探康阿順禀稱小的拘獲竊犯楊月亭搜山押票數紙吊得眼鏡二副及時辰表等物查悉表由陳春山代押洋六元問其住在何處則言在吳銀寳客棧中小的又往搜得布包小皮箱一口内有零星什物不甚值錢及生漆二罐問楊言在公和輪船上竊來尚有洋烟袋已經售去眼鏡一副是周明月之失贓已來認明餘無人認楊兩頰刺有扒竊二字係在鎭江犯竊由官諭刺今特解案請辦周請領贓陳供蘇州人失業無依寓居棧内楊托代質時辰表實不知是失贓銀寳供丈夫因父病回鄉陳向住棧中楊則來棧無多日不知其是竊賊楊供河南人向曾當勇撤遣後流落江湖以致犯竊陳確不知竊贓故代質錢押鋪夥稱無失主之贓可否發還蔡太守判楊發捕房管押三月陳交保如無保人押令回籍銀寳從寛免究眼鏡交周領去餘贓概存捕房俟失主認領兩禮拜内如無人認始准發還押鋪 
[上海道憲照會絲業會館籌賑公所照登]  
　　欽加二品銜江南分巡蘇松太兵備道龔爲照送事本年正月二十一日准四川藩司崧移開案奉督部堂札照得本部堂頃接在京江蘇衆商函開敝省本年自六月以至冬初天久不雨溝渠涸裂禾稼稿枯亢旱成災而鎭之丹徒丹陽常之武進江陰楊之儀徴等處被災尤重現在哀鴻徧野衣食無資困苦情形慘難言狀溯蘇省旱災以咸豐丙辰爲鉅然當時尚未全行播種工本不至空耗且未經兵燹户有蓋藏邑多殷富猶可就地補救今則時事懸殊情非昔比雖蒙朝廷截漕賑撫而災區甚廣遍及爲難素願樂善爲懷不分畛域用特據實奉聞務祈廣爲勸募俾得集成鉅欵以資賑卹而蘇民困不勝迫切待命之至等因查川省頻年爲各省疉次勸辦賑捐 
 
 

Page 4

 
 
不遺餘力實已勢成弩末惟去年所辦皖豫塔捐當已掃數分解兩省邇來有無續收零星尾數應解由司查明湊積撥濟卽照寄來捐簿所請發交商號匯至上海絲業會館交善士施少欽查收以資賑濟合亟札飭爲此札仰該司卽便查照辦理毋違此札計發原來捐簿一本等因奉此遵查川省所辦皖豫塔捐除陸續匯解外現僅續收九七平銀四千三百七十九兩零本年江蘇亢旱成災哀鴻徧野自應盡力籌撥以資賑卹兹於司庫現存塔捐項下動撥九七平銀二千兩仍援皖省之案體鑄九七平砝碼一付並由司繕給文批於光緒十四年十二月二十三日一併兌交商號蔚豐厚承領飭於十五年正月二十三日匯解至貴道衙門交收轉交絲業會館施君少欽收存以資賑濟移道查照一俟該商號將銀匯至卽望騐收轉交收存散放並將文批印發商號承領回銷備案等因並據商號蔚豐厚匯到九七平銀二千兩前來除將回照印掣移還外合將匯到九七平銀二千兩備文照送爲此照會貴紳董請煩查收濟賑仍希見復施行須至照會者計照送匯到九七平銀二千兩右照會絲業會館紳董施光緒十五年正月廿四日照會接奉上海道憲龔仰蘧觀察照會謹悉本年正月二十一日准四川藩憲崧方伯移開案奉督部堂札接在京江蘇衆紳函開鎭之丹徒丹陽常之武進江陰揚之儀徴等處被災尤重於司庫現存塔捐項下動撥九七平銀二千兩由蔚豐厚號匯到轉交敝公所收存以資賑濟計合規銀二千一百零一兩三錢八分八厘遵卽轉解羡成塔以堆沙轉移綦捷悟爲山於聚米賙濟何難彼旱潦餘生咸感仁施之普徧而衆紳備函籲訴實爲誼篤維桑云愚弟施善昌謹誌 
[題史青夏君下馬問碑圖玉照]  
　　君不見五陵年少度翩翩看花走馬墜絲鞭又不見怱怱策馬長安客欲將姓字旗常鐫君獨究心在金石摩挲片石意拳拳偶然欵叚出東郭有碑奇古屹巋然以手摸索不能讀中心惝怳却復前道旁野老縱可問恐亦未必知歲年但覺如虹之氣不可掩畫工會意在筆先吁嗟乎秦碑漢碣往往埋荒烟不如此圖此詠乃足千秋傳[  古越高昌寒食生拜稿]  
[贈顧君松泉]  
　　活人活國願堪酬妙藥中西一網收近設中西大藥房於四馬路口爲間冰洋通北極祝餘朱草可能求藝圃居然傍杏林與君正好訂知音文章醫俗藥醫病一樣慈悲救世心[  高昌寒食生未是草]  
[去冬病齒旋成漏左頰幾穿得蔣君吟舫療之而愈詩以謝之]  
　　輔車底事忽相爭忘却當年唇齒盟不是仲連能解難誰將一矢射聊城先生妙術果超羣况復高情可薄雲分得楊枝甘露水至今猶覺齒牙芬[  金子農拜稿]  
[將赴都門醉墨生韻留别滬上諸友卽請高昌寒食生點定]  
　　怱怱又欲赴都門小别江樓酒一尊舊夢猶甜縈歇浦新詩續詠到楊村丙戌入都曾寓楊村客店有詩題璧廿年精力磨枯硯三載鶯花負故園客滬已三年矣敢冀文章能奪命春風戰勝慰親思龍山擅夢生初稿 
[蘇省撫轅抄]  
　　初二日候補同知高五雲禀銷西路總巡差候補通判郭廷沛禀知本日到西路總巡差藍翎六品銜分發江蘇候補班前補用主簿高靄堂直隷人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蟂磯竿影]  
　　蕪湖來信云安徽學政錢犀菴文宗於正月二十四日自太平府起節接試寗國府遵照向章先文後武武試例得咨請督撫專派專閫大員會同較閲兹經曾沅帥檄委蕪采營王梧岡叅戎鳳祥隨同學院校閲皖南各屬武童叅戎奉檄卽於二月初一日束裝就道○涇縣包明府宗經自會垣謁見各大憲乘輪來蕪晉謁道憲拜會各寅僚小住數日卽換宣舟回本治○邇年粤商之購米榖者以蕪湖爲最盛今正米價稍昻辦米商號　致折閲多有停辦者計正月中共到輪船四艘裝米十數萬石云○上年有匪人在北京輪船滋事後官憲恐宵小混　特禁客棧中人上船接客一日某輪船抵埠某客棧夥違禁上船接客經新關查船巡役獲住送交監督轉發蕪湖縣訊治嚴明府飭笞醫三百板以儆效尤○相傳二月二爲龍擡頭日蕪湖大小各店鋪齊於是日掛牌開張適逢恭做皇會燈燭輝煌鑼鼓喧闐自夜至曙爆竹聲喧幾令人三日耳聾晨起道賀者衣冠整肅相屬於道吉利語交行贊頌誦放翁好風時捲市聲來句煦煦然如坐春臺也○鄉人某甲年逾弱冠幼時由父母央媒聘同里某姓女爲室近則椿萱殂落孤苦零丁女已及笄暗懷退婚之意誘甲至家乘其不備按倒凶毆遍體鱗傷竟欲置之死地爲甲族人所覺急往將　舁回赴縣控告嚴明府略訊端倪飭俟提集人証核辦 
[廣州官報]  
　　督轅牌示新會營叅將缺委督標後營叅將成聚署理白龍營都司缺委儘先都司陶烈武署理雷州營叅將缺以補用叅將朱國安請補水師提標中營守備缺以崖州協水師千總彭瑞琦請補碣石鎭中營守備缺委補用都司鍾金昌署理准補南韶鎭左營遊擊方敬選補廣西柳　城守營都司余覲光均飭赴新任 
[安省官報]  
　　正月二十五六日牌示試用訓導張徴生委署黟縣教諭新選懷寗訓導朱運來飭赴新任來安教諭孫傳澍飭赴新任委辦中梅河厘卡知府李成敖辭湖南候補府經沈祖銘到由湘來赴皖北辦賑二十七日牌示本任滁州閻煒委署巢縣英山縣羅永祺到委署英山七引司湛元珠辭　天長縣李蔚辭二十八日牌示准補廣德州何慶釗飭赴新任並辭宿州陸顯勳飭赴新任並辭赴大通棕陽察着沿江險要安設義渡候補知縣張樹建委代理建平縣并祥赴建平會審盜犯案件指發安徽本班先試用州同童大疇到浙江人 
[己丑人述懷錄呈夢畹生削正] 　　蹉跎二十又三春空負昻藏七尺身好客杯常傾鑿落狂吟跡久溷風塵撑腸愁緒如絲亂覆瓿詩文敝帚珍堪喜椿萱尚强健萊衣率舞樂天倫志氣高於百尺樓揮毫乘興遣開愁一年景况詩堪記兩字科名珠暗投霜鬢催人容易老風花過眼去難留平生不染紛華習廣大醉鄉任我遊孤燈几坐數平生寳劍何時出匣鳴春酒千鍾澆塊疉秋風萬里奮雲程文章報國雄心在歲月如輪轉眼更鞭着祖生今努力男兒有志豈無成鶴沙浮槎仙吏郁文彬未是艸 
[題放亭]  
　　亭空木落客心愁三百寒枝今尚留我欲吊公無别物放將隻鶴竹林秋○蘇小小墓秋柳休無賴殘紅自可哀世人多重色君意獨憐才餘韻波三疉幽情水一杯夜凉湖上月曾似佩環來○留别西湖率成小詩歸橈釃酒水仙祠驪唱紅亭夕照遲便自今朝　東武再於何日見西施花花别後當無恙艸艸行間未了詩抛却六橋好風月萬行秋柳忽沾絲○漫興凉風銀漢攪吟情幽雨紅窓對短檠爲感　寒眞意思呼杯來吊玉池生[  慈邑後學沈問梅鼎臣未定草]  
[西湖竹枝詞四首錄呈桂笙夫子大人哂政卽求賜刊]  
　　郎家西湖湖水東妾家西湖湖水西湖西湖東兩相向山花落盡聞鳥啼曙色城頭月上墻三株五株影垂楊開得門來日初出懿筐短裾去採桑蒓菜蘆芽滿地肥隄上行人乘紫騑楊枝拂地東風輭吹得儂心不忍歸六月將殘暑未消碧衫　扇聽鳴蜩蘭橈畫舫停不住順風道到西林橋[  私淑弟子如皋朱儼恪人氏求删草] 　　 
[上海三馬與昌協振公所陳竹坪經收河南皖北奉天揚賑捐正月十九二十日第一千二百八十二三次清單]  
　　建客來蘇信寛非子各十元黄　　李佐周各二元揚方各一元共廿六元○協舁莊來湖城歌鳳廬主求子病好廿元浙慈遐年爲添孫湯餅移助念元本埠陳氏求病全十元無名氏四元又户一元王桂森三元解災求告子一元鄭振昌一角又銅洋五元懷寳居銅洋廿六元○懷德册程氏保平安二元有心無力氏一元敏記平記各五角共四元○又册張介春一元張鹿苓錢又山魏月坡各三百文顧金林三百四十文李慶祥等四户各二百文王仁甫一百文共三元○鋒祥册鄭順昌一元鄭紹裘三户各一元共一元三角○横沔均和典來免災軍二旅居同人一元不留名旅居客各五角　鎭册隱名氏七角黄森榮三角共來三元○蘇城補過子祈免災愿五元漢口陳金根銅洋一元○十九共收洋一百一元小洋四角銅洋三十二元○二十日安省王聚和來五柳　裔助洋五百元由三洋涇彤豐土行交來○横沔王楨敬還前愿十元張偃姚嬀納一介士洋十元同里知非俗客三元○免災單温召玉環聽來壽黄堂十二元覺因遣人八元共念元○又册海昌不力子來自怡軒二元○又册無錫愼忍堂二元○朱崇蘭五元炳生四元生源銀爐銅洋四元唐大鵬銅洋一元　小姐一千廿文○城隍廟桶捐丹陽册三角懷德册有心無力人求母病卽好一角有德册二角敏銅洋四元小洋三元五分錢六百十四文本所門前桶捐紅紙色洋一元峰祥册小洋一角散英洋二元銅洋一元○○二十日共收五百五十八元小洋十角五分銅洋十元錢一千六百三十文合併聲明 
[上海六馬路仁濟堂經收咸有一德册施醫給藥捐自正月廿五日至三十日止五天收數第五次清單]  
　　桐花舘主張玉甫絶處逢生客三户各洋十元黎永慶堂張步陳二户各五元善長典衆友洋四元吳松無名林才生德慶祥戴估翁四户各洋三元志傑堂羅二元陳佩卿汪壽之洪浦泉宋友山王湘如五户合二元源來胡惠翁二户各一元五角郡繩孫陳曉束劉麗生隆茂號葵甫寄梅時豐典衆友求子銘恩氏姚亦曾凝和室恭壽堂汪利慶早昌參號張善士無名見善氏權應璧有心無力人吉青手力不從心世德堂戴虞寳田氏廿四户各洋一元張敦厚紫陽氏桂慶餘泰和帳房韓梅記五户各五角紹芬堂文選四角邱蘭芬永茂號田和記三户各洋三角沈寗遠堂龍秋氏澄麗氏倚石山房王全隆張明立吳錢湖袁愛堂無民沈履豐石春山王少白王菊記十三户各洋二角乾升染坊沈友山兩户各三角半任春記無名旦氏隨緣樂金立本堂汪思本堂程世德堂李宣德堂葉單立庵無名敦復　沈張壽孫錢全祥包祥林韓定氏十五户各洋一角不書名碎銀一兩五錢漱石軒主人沈寗遠堂兩户各錢七百廿文葉明山九如陳在林三户共錢七伯廿錢清高山陰馬又單又沈紹興朱會稽陳又童遺德堂泉川平陽郡有心無力晴窗主有無名張善士六順堂余平安氏李洪記查榮來不名醒悟山人敬修堂石顧漱生顧葵卿徐雲皆葉麟圃　捽丹徐蓉生俞蔚人何干名汪氏子倪克俊程氏子葉智臣趙寳和無力子顧森記公信行無名三十七户各錢三伯六十無名王子勤談開文顧麗生濟川濟陽氏宋步青無名胡希周何雲　何梅清何元貴何鶴樓十三户各錢一伯謙和堂錢三伯五十響山堂陳錢三伯十沈寗遠堂錢三百余潤生森至堂無名三户各二伯陳鴻財錢一伯八十文三省堂錢五十文無名一千八伯鄭連發五百文以上共收洋九十五員六角碎銀二兩一錢又錢廿四千八伯三十文 
[上海陳家木橋電報總局内豫皖揚鎭恊賑處經收蘇省電局經募第廿九批賑捐細户清户清單]  
　　己丑年浙杭團拜節省移賑洋一伯元金餘蔭三十元俞濟臣十元汪昧秋爲孫病愈十元汪鼎臣求子病愈十元許光翰求諾事平安二元以上七户共捐英洋一百六十三元合亟登報以揚仁風先此佈謝 
 
 
 

Page 10

 
 
   
 
 

Page 11

 
 
[光緒十五年正月十六十七日京報全錄]  
　　宫門抄○諭旨五道錄前○發抄硃批四道○將軍色奏酌議姦婦減流緣由片○又奏審明鬥毆殺人命案摺○將軍長奏校閲秋　情形摺○晋撫剛奏開復摘頂處分片○正月十六日○張中堂等各謝授缺恩○阿克東阿等東黄寺聽經覆命○召見軍機慶王○正月十七日○徐中堂謝充正總裁恩○孫家鼐等各謝調授缺恩澤公由○西陵回京請○奏○前甘肅學政秦澍春到京請○安○惇王請假二十日○漪貝勒請假十日○濂公載瀾各請假十五日○工部奏派查勘石路工程派出福中堂許應　○掌儀司奏二十一日祭奉先殿慶王行禮○召見軍機恩中堂秦澍春崇禮孫家鼐○發抄劉秉璋奏革員王志棠等因病逃亡無可追查奉硃批該部知道欽此○又新寗令國澍等世職例應歸宗承襲奉硃批該部議奏欽此○又知縣楊祖烈完繳捐輸銀兩請開復前叅處分奉硃批楊祖烈着准其開復原官該部知道欽此○劉錦棠奏當商領帖稅銀按年報完奉硃批户部知道欽此○○色楞額等片再前接准陜甘督臣譚鍾麟咨轉准刑部咨遵旨議奏前署伊犁將軍錫綸奏查明姦夫因姦殺死本夫姦婦不知謀情一摺請將案犯詠伽本照姦夫起意殺死親夫斬立决例擬斬立决姦婦逹西春之妻依律擬絞監候並請行查該犯婦係何姓氏應否照章卽行减流收贖酌量情形妥擬具奏等語奉旨詠伽本卽圖萌額又名平椿着卽處斬餘依議欽此欽遵咨令轉行遵照辦理當經飭發伊犁理事同知聨恩署綏定縣知縣羅正湘查明不停刑日期會營監提該犯詠伽本卽圖萌額又名平椿騐明正身綁赴市曹處斬訖照例報明在案續據查明犯婦逹西春之妻係陶佳氏提訊仍照原供與詠伽本通姦不諱詠伽本自殺伊夫該氏實不知情並事後立向檔房指出姦夫姓名以便破案各等供錄案詳議前來奴才等覆訊無異悉心查核緣詠伽本卽圖萌額又名平椿年二十五歲係錫伯營廂藍旗人與已死逹西春素好無嫌常相來往逹西春之妻陶佳氏見面不避十一年七月初六日詠伽本在逹西春後院内與陶佳氏調戲成姦嗣後遇使續姦不記次數是年八月初十日陶佳氏在院内取柴詠伽本在門外看見詢知逹西春及其母其兄均外出未歸僅逹西春之嫂在家因約是晚往其家姦宿不料逹西春於是日點燈時歸家與其妻同在裏屋睡去至夜半時詠伽本因日間已約姦宿遂由窓户進去忽見逹西春已歸與其妻酣眠炕上不能姦宿一時氣忿隨摸着炕席底下有家常應用小刀一把執在手中臨時起意向逹西春在肋用刀戳入逹西春痛急聲喊詠伽本棄刀開門遁去陶佳氏睡中聞逹西春喊呌驚起見房内有人走出亦聲喊有賊其嫂驚覺點燈入視見逹西春身有血流隨去喊相居不遠之逹西春族兄額勒本到家查看因室内無人遂疑逹西春係其妻戳傷帶往檔房訊問始究出與詠伽本通姦情事復將詠伽本緝獲送案究出各情延至二十一日逹西春因傷身死報騐訊詳解由錫綸勘明擬議奏奉硃批交刑部速議具奏奉旨咨令轉行欽遵辦理除詠伽本一犯業已照例斬决毋庸置議外此案犯婦陶佳氏因與詠伽本通姦致令姦夫殺死本夫研訊實不知情應予按律問擬陶佳氏除犯姦輕罪不議外合依姦夫自殺其夫姦婦雖不知情絞監候律擬絞監候惟查該氏於伊夫逹西春受傷之後卽向檔房說出通姦實情將姦夫指拿到案實有不忍致死其夫之心尚無戀姦忘仇情事秋審似應入緩自應查照奏定章程隨案擬請减流係犯姦婦人杖流收贖案結交親屬具領聽其去留無于早已省釋是否允協可否毋庸歸入秋審辦理之處謹將酌擬緣由合詞附片具陳伏乞聖鑒勅部核覆施行謹奏奉硃批刑部議奏欽此○○奴才色楞額富勒銘額跪奏爲審明鬥毆殺人命案恭摺仰祈聖鑒事竊查前署將軍錫綸任内據署伊犁理事同知奎光詳報滿營馬甲凌稅因被索欠揪毆情急用刀劃戳傷纒回庫爾班身死一案未及辦理交缷當經檄飭覆審議　查覆案情未確仍飭原審之員集証研鞫另擬解勘奴才等率同領隊大臣親提覆訊緣凌稅係伊犁正黄旗滿洲烏凌額佐領下馬甲與已死纒回庫爾班素識無嫌光緒十三年十月二十六日凌稅賒買庫爾班土磚三百五十塊價銀七錢原約緩付十一月初三日下午凌稅正在家中用小洋刀切菜庫爾班走至索欠凌稅許賣煤償給庫爾班立刻要銀凌稅仍向求緩庫爾班不依撲攏揪住凌稅髮辫拉出屋外凌稅兩手撑拒致刀尖劃傷其上下唇吻庫爾班將凌稅往下掀按一手握拳亂毆凌稅臂膊脊背等處凌稅負痛挣不脫身一時情急用刀嚇戳冀其釋放詎料傷及庫爾班左腿鬆手蹲地同居王太祥趨救無及向庫爾班訊明情由通知其妻尼牙斯汗攏視庫爾班不能言語移時殞命凌稅先已棄刀赴案投首尼牙斯汗隨投鄉約宋順林報經署事同知奎光詣騐庫爾班實係受傷身死並騐明凌稅傷痕撥醫調治塡格訊供具詳錫綸未及辦理缷事奴才色楞額到任查案檄飭審擬以案情未確卽委集証研鞫另擬解由奴才等率同領隊大臣親提覆訊據供前情不諱詰無有心致死及起釁别故案無遁飾查律載鬥毆殺人者不問手足他物金刃並絞監候等語此案凌稅因被庫爾班索欠揪毆情急用刀將其劃戳因傷身死雖據自首無因司免自應按律問擬凌稅合依鬥毆殺人者不問手足他物金刀並絞監候後律擬絞監候欠銀照追給領庫爾班拳毆凌稅臂膊脊背等處成傷亦應治罪業已身死應與救阻不及之王太祥均無庸議無干省釋屍棺已飭領埋兇器小刀案結銷燬是否允協除供招送部外合將審擬鬥毆殺人命案恭摺具陳伏乞皇太后皇上聖鑒飭部核覆施行再查新疆一帶奏定命案章程應入秋審緩决人犯俱係隨案减流於南北兩路互相調發兹凌稅戳傷庫爾班身死之處係被揪毁情急嚇戳不致命部位一傷適斃核其情節秋審似應歸入緩决擬請照章隨案减流於南北兩路互相調發惟該犯凌稅以旗人致斃平人由絞减流應否照例鞭責折枷奴才等未敢擅定並請飭下周部議覆遵照辦理合併陳明謹奏奉硃批刑部議奏欽此○○杭州將軍奴才長善跪奏爲遵例校閲官兵秋操情形恭摺具奏仰祈聖鑒事竊查每年秋季後照例校閲官兵各項操演隨時奏報歴經遵辦在案兹屇秋操之期自應遵例校閲奴才業於光緒十四年九月十九日赴大方井地方砲營校閲銅砲格林砲打准又於十月二十五二十七二十九等日前往　塲校閲操演原設大陣官兵馬步箭過堂槍洋槍打准並陳新洋槍隊陣式及一切刀矛技藝逐一考騐均屬可觀其中洋鎗隊陣式尚知分合進退之法隊伍整齊聲勢聨絡官兵馬步箭堪稱優嫻鎗砲打准計有七八成不等當卽循例分别奬勵仍飭該管協佐等官分督防驍各員照章按月分期操演至洋鎗隊及洋鎗打准最爲軍中利器目前要務尤宜純熟應飭令該統領威健營洋鎗隊左司協領柏梁督率營隊各官仍逐日認眞操練不准稍涉鬆懈以期精益求精悉成勁旅仰副聖主整飭戎行之至意再查乍浦駐防官兵七十餘員名現駐省城隨時各項操演尚稱熟習至杭州副都統奴才恭壽年滿進京尚未回任未經列銜合併聲明謹將奴才照例查閲官兵秋操緣由理合恭摺具奏伏乞皇太后皇上聖鑒訓示謹奏奉硃批知道了欽此○○剛毅片再撤任五寨縣知縣張書紳虧短交代豆榖四千二百餘石前因二叅已逾未據完繳經臣於光緒十四年七月二十八日奏叅將該員張書紳摘去頂戴勒限四個月清交限内全完卽請開復並聲明張書紳虧短豆榖數目該前任詳禀互異俟檄調來省飭發太原府督同會算務得寔數再行核辦欽奉硃批着照所請該部知道欽此欽遵轉飭督算勒交在案兹據太原府知府俞廉三督同該前後任核算明確該員張書紳寔虧短倉存豆四千三百七十三石七十八升二合六勺倉存榖一百七十七石四斗一升六合八勺已據該員如數買補全完由現署五寨縣知縣崔曉然騐收存倉結報詳由署布政使嵩崑呈請開復前來臣查該員張書紳短交五寨縣任内豆榖被叅之後如數全完尚知愧奮相應請旨將撤任五寨縣知縣張書紳原叅摘頂處分准十開復以昭激勸除飭造册另行咨部查照外理合附片陳明伏乞聖鑒謹奏奉硃批着照所請該部知道欽此 
 
 

Page 12

 
 
[光緒十五年正月十八十九日京報全錄]  
　　宫門抄○諭旨七道錄前○發抄硃批五道○皖學政貴奏試畢交缷日期摺○皖學政錢奏報到任日期摺○楚督裕等奏神靈顯應請頒匾額摺○將軍德等奏爲請旨摺○將軍長等奏擬整頓吉林錢法請准暫由部領餉銀劃發制錢以資補救摺○正月十八日○　華假滿請安○前廣東學政汪鳴鑾到京請安○並謝授侍郎恩○召見軍機童華汪鳴鑾○皇上明日未正至紫光閣看烟火○正月十九日○惇王謝看視恩○希朗阿馮爾昌各假滿請安○許應騤請假十日○召見軍機○發抄○譚鍾麟請以王有德借補肅標中營遊擊奉硃批兵部議奏欽此○又新城營都司龍在田病故奉硃批兵部知道欽此○又奏劉仁和借補金塔恊副將奉硃批兵部議奏欽此○張曜奏文登令裘祖諤調署萊陽令奉硃批吏部知道欽此○又文童朱岱爲其故母捐賑建坊奉硃批着照所請禮部知道欽此○○安徽學政奴才貴恒跪奏爲奴才試畢交缷日期恭摺仰祈聖鑒事竊奴才於本年七月考錄太平府遺才後初十日前赴江寗府辦理通省錄遺並會同兩江督臣曾國荃安徽撫臣陳彝覆試優生試畢八月初六日回署二十二日接准吏部行知八月初一日奉上諭安徽學政着錢桂森去欽此奴才遵卽清理經手事件及武塲錄遺竣事兹新任學臣錢桂森已抵太平府奴才於本月初九日派太平府學教授章世臣謹將學政關防曁文卷齎交錢桂森接收訖奴才交缷後卽於是日起程回京恭覆恩命所有奴才試畢後交缷日期除恭疏題報外謹繕摺具陳伏乞皇太后皇上聖鑒謹奏奉硃批知道了欽此○○安徽學政内閣學士臣錢桂森跪奏爲恭報微臣到任日期叩謝天恩仰祈聖鑒事竊臣蒙恩簡放安徽學政當於浙江鄉試揭曉後恭摺謝恩並陳明遵旨卽赴新任在案旋偕副考官臣吳樹梅由浙起程行至揚州臣卽赶緊將學政任内應行預備各事宜妥速料理分道赴皖於十一月初八日行抵安徽太平府駐所初九日准前任學政臣貴恒委員齎送關防前來臣當卽恭設香案望闕叩頭祗領任事訖伏念臣江淮下士樗櫟庸材渥荷濃施屢持文柄私衷循省愧悚交并况皖省當兵燹之餘元氣尚未能盡復振文教以端風化整士習以正民心學政所司責無旁貸臣惟有矢勤矢愼於閲文防弊一切認眞辦理期梢副聖主振興學校培植人才之至意以冀仰答高厚鴻慈於萬一所有微臣到任日期除恭疏具題外理合繕摺叩謝天恩伏乞皇太后皇上聖鑒謹奏奉硃批知道了欽此○○頭品頂戴湖廣總督臣裕祿頭品頂戴湖北巡撫臣奎斌跪奏爲廟祀正神靈應顯著籲懇頒賜匾額以答神庥恭摺仰祈聖鑒事竊據署湖北興國州知州薛福祁詳稱該州城隍神靈應素著每遇地方水旱疾疫虔誠祈禱無不立應本年春間霪水連綿江湖並漲幾成水患經該州督率文武紳耆設壇禱祝旋卽晴霽水勢消退二麥賴以有收嗣於夏秋之交亢陽日久旱象漸形復經該州率同文武紳耆虔詣步禱隨獲大沛甘霖禾苗勃發收成轉歉爲豐閭閻同深寅感據該州紳耆聨名禀請奏懇頒賜匾額等情詳由湖北藩司蒯德標核明請奏前來臣等伏查各地方廟祀正神寔能禦災捍患有功德於民者例得奏請頒賜匾額今興國州城隍神爲廟祀正神本年春潦秋乾祈晴禱雨靈顯異常收成轉歉爲豐洵厲禦災捍患功德及民合無仰懇天恩俯准將興國州城隍神頒賜匾額一方由臣等祗領轉發該州敬謹摹製懸挂以答神庥而順輿情出自鴻慈謹合詞恭摺具陳伏乞皇太后皇上聖鑒訓示謹奏奉硃批另有旨欽此○○廂黄旗蒙古都統臣德福等謹奏爲請旨事竊臣旗公銜頭等台吉博麟現在出缺所出之缺應行辦理承襲查博麟承襲公銜頭等台吉成案内載雍正元年十二月二十四日恭奉上諭蘇巴西里原係喀勒喀多羅郡王和碩額駙策𠻠之次子駐守邊疆屏藩供職謹愼懋著世受豢養之恩着照宗室例封爲輔國公等因欽此蘇西巴里獲罪革職胞弟綽依濟多爾濟承襲輔國公出缺子德勒克多爾濟承襲輔國公出缺無嗣原立公蘇巴西里之次子羅普藏呢瑪承襲公銜頭等台吉出缺子巴彥桑承襲公銜頭等台吉出缺長子博端承襲公銜頭等台吉出缺胞弟博麟承襲公銜頭等台吉欽遵在案今博麟出缺查乾隆四十八年六月准理藩院文稱喀勒喀輔國公德勒克多爾濟着入廂黄旗蒙古旗籍嗣後此爵如何承襲之處由該旗具奏請旨等因在案嗣經輔國公德勒克多爾濟出缺時此缺應如何承襲之處於乾隆五十二年七月由旗具奏奉旨德勒克多爾濟之公爵並非功勞所立廼特恩賞給額駙策𠻠之爵出缺若卽概行核辦朕心實有未逮且羅普藏呢瑪又係蘇巴西里之子着加恩承襲公銜頭等台吉欽此同治六年十一月初三日奉上諭廂黄旗蒙古奏公銜頭等台吉博端出缺如何承襲請旨辦理一摺博端所出世職着仍襲公銜頭等台吉欽此欽遵在案今公銜頭等台吉博麟出缺應行辦理承襲或仍襲公銜頭等台吉抑或如何承襲之處臣等未敢擅使謹將博麟承襲公銜頭等台吉之家　一併恭呈御覽伏候命下臣等敬謹遵辦爲此謹奏請旨奉旨已錄○○奴才長順恩澤跪奏爲吉林省城錢法壞軍民交困擬乘時再爲整頓籲懇天恩准暫由部領餉銀劃發制錢以資補救恭摺瀝陳仰祈聖鑒事竊維制錢爲民用之常楮幣補圜法不逮果使到處流通牣價稱平民用利賴又何不可如各直省之行使錢票權濟一時也吉林省城一隅則不然獨使抺兌錢帖立名最巧其弊最深實不能以楮劵作錢較宋之交子會子尤爲虚幻盈千累萬過帳而已前任將軍銘安曾經奏請嚴禁奴才長順自受事以來念此弊端不知終極因與奴才恩澤往復籌商再徧詢十旗協佐及道府各官僉稱不便允宜乘時重爲申禁以紓軍　之困用敢爲我皇太后皇上敬陳之查抺兌所由起因街面往來過撥取便一時浸假至於今日散布旣多奸商視爲利藪憑空賺取一人作俑人人效尤不問資本多寡皆可發出抺兌坐賈以空紙買銀買貨可獲無本之利悉將現錢指勒秘藏行商見省城銀貴貨昻販運恐有虧賠又將現錢運而他往因此城中現錢異常支絀物價異常騰貴而兵民交困無如吉林官兵俸餉向就本地徴欵列抵春秋以八成折放照章已不能滿給今所徴燒鍋票七厘捐均係抺兌其價中錢四千數百文易銀一兩以上搭放兵餉僅照報部章程以中錢三千計算作銀一兩已折耗一千數百文之多各城向不使用省城抺兌祗得照市價易銀携回及回城後再以銀易錢其銀價低於省城又多一層耗折輾轉賠貽悉歸商人中飽又鄉民駝運糧米入城非换抺兌竟無售處換後携帖回鄉又無用處及至百計兌活賠折已多最苦貧民樵薪販草入城求售遠來腹餒欲覓數十文現錢買餅充飢亦不可得抺兌之弊至於此極現已出示嚴禁卽飭户司協領及道府等公同會議妥定章程傳諭各鋪商核减銀價務使現抺歸一併寛以限期准將各鋪所出現錢帖票暫付二成現錢其除八成仍以他鋪錢帖票搭付至明年三月以後永遠不准再有抺兌過帳名目惟初經改章外路之錢一時未能還集而街面現有之錢未免不敷周轉雖經前任將軍希元奏請就地籌欵開爐鼓鑄無如購銅維艱鑄錢不易仍屬緩不濟急伏查吉林防餉每年四次赴部請領練餉每年二次赴部請領擬請嗣後每次領餉無論防餉練餉俱由部庫劃留銀一萬兩照吉林發放俸餉章程每兩折給中錢三千文在部庫折發制錢飭交委員隨同餉銀一併承領仍由兵部照例撥車解回吉林抑或由内地鑄錢省分能通海運之處照數指撥附輪船運至奉天營口再由陸路起解尤爲捷便得此搭放各隊藉資周轉則兵有制錢不至受鋪商勒掯此錢仍在本地流通於民亦有禆益奴才等爲一時權宜起見合無仰懇天恩俯念吉林現錢支絀特准所請俾得革除樍弊以便兵民此後當體察情形如一年後城中現錢漸見充裕卽奏請停止或仍難周轉再請通行頒發庶救弊補偏勉副聖主培植根本之至意所有奴才等整頓吉林省城錢法請暫由部領銀劃發制錢緣由是否有當理合恭摺具陳伏乞皇太后皇上聖鑒謹奏奉硃批户部議奏欽此 
 
 

Page 13

 
 
[光緒十五年正月二十廿一日京報全錄]  
　　宫門抄○諭旨九道錄前○兵部額等奏遵旨議處摺○又奏遵旨議奏摺○大臣額奏查明前署叅贊大臣辦理潰勇就撫並被掠銀物軍裝均已扣抵賠繳摺○閩督卞奏調署知府等缺片○正月二十日○禮王謝管理欽天監事務恩○卓凌阿謝授琿春副都統恩○唐樹楠謝調陜西按察使恩○太常寺奏派告祭天地宗廟派出睿王鄭王肅王○掌儀司奏二十六日告祭奉先殿　貝勒行禮○侍衞處奏派進爵之王公派出睿王○召見軍機敬信卓凌阿○正月二十一日○張中堂謝賞綢縀恩○前四川學政高賡恩到京請安○麟公續假十五日○前湖南學政陸寳忠到京請安○召見軍機高賡恩陸寳忠○光緒十五年正月分缺單知府福建邵武劉錫金故知州雲南南安袁保純近知縣四川興文江亦顯病湖北通山陳諤近甘肅環縣劉啓奎丁貴州永從岳廷楷丁巡檢廣西恭城趙定煕故山東費縣祥桂革江西彭澤徐根存丁○○經筵講官大學士管理兵部事務臣額勒和布等謹奏爲遵旨議處具奏事内閣抄出光緒十四年十二月十七日奉上諭本月十五日夜間貞度門不戒於火延燒太和門及庫房等處所有本日值班之章京護軍等於禁城重地並不小心看守實堪痛恨着交刑部嚴行審訊按律定擬具奏值班之前鋒統領恩全疏於防範咎無可辭着交部議處欽此欽遵抄出到部除值班之章京護軍等應由刑部辦理外查文職例載倉庫被火延燒因而損失財物者該管官照監守不愼例降一級調用再罰俸一年公罪等語此案貞度門不戒於火延燒太和門及庫房等處值班之前鋒統領恩全疎於防範咎無可辭欽奉諭旨交部議處應將前鋒統領恩全照監守不愼例降一級調用再罰俸一年查係公罪例准抵銷可否准抵銷之處恭候欽定所有臣等遵旨議處緣由是否有當伏乞聖鑒訓示遵行謹奏請旨奉旨已錄○○經筵講官大學士管理兵部事務臣額勒和布等謹奏爲遵旨議奏事内閣抄出光緒十四年十二月初八日奉上諭御史文郁奏武闈外塲請申明展限舊例並酌改分闈出示章程各摺片着兵部議奏欽此欽遵抄出到部查原奏内稱武塲遇有風雨例准展限一二日近來監射大臣等拘於原定日期竟自夜以繼日聞本年十月初五日晚間風雨交作應考武生催之不前遲至亥末子初步射尚未停止應請旨飭下兵部舉辦武闈遇有風雨驟至或人數較多均宜查照定例展限一二日以便認眞較閲等語自係爲愼　武塲起見臣等查武闈外塲内塲均有例定日期外塲開考後所有内塲考試日期及一切應辦事宜均須先期具題故例内雖有風雨展限之文而臨時奏請展限則内場題本均須撤回另繕實屬赶辦不及且近科應試人數逐漸加增卽不遇風雨原定日期亦形局促擬請嗣後武闈鄉會試一律展限二日九月會試十月鄉試均於初五日開考十三日將挑取人數出示曉諭其内塲題派日期均以次遞推則期限旣寛自可從容校藝又原片内稱武闈外塲挑選好字號總計若干人開列清單分闈出示曉諭無名者自知落第無不負氣喧譁或攀榜分撕或攔輿爭論武夫聚衆官役每無法彈壓擬請旨飭下兵部酌改舊章是日外闈應出示諭由各闈標判妥協嚴密封固面交提調官改爲次日卯刻由兵部署内拆封實貼兵部大門外牆毋庸在外闈宣示等語臣等竊恩兵部門外地面遠不及外闈之寛展且外塲分闈出示則觀榜之人散於四闈改於兵部出示則四闈之人萃於一處其擁濟喧譁恐有更甚於外闈者是以光緒七年御史莫勒賡額奏請武闈挑取人數改於貢院門外出示曉諭曾經臣部議駁在案自不得遽議更張惟該御史所奏武夫恃衆負氣喧譁誠恐在所不免自宜彈壓嚴肅方足以昭愼重擬請嗣後武闈鄉會試外塲考試完竣由各闈監射較射王大臣等公同挑選分繕名單會同監試御史照例標判面交提調官於十三日卯刻轉劄各闈執事人員黏貼張挂並劄該管官多派官役認眞彈壓則於舊例旣屬相符而巡查彈壓責有專歸庶塲規益加整肅所有臣等遵議緣由恭摺具陳伏乞聖鑒謹竊奏請　旨奏旨已錄○○奴才額爾慶額跪奏爲遵旨查明前任塔爾巴哈台叅贊大臣辦理潰勇就撫尚非有意遷就並被掠銀物軍裝業已分别抵扣賠繳一切實在情形恭摺具陳仰祈聖鑒事竊奴才於去年十一月二十八日准署伊犁將軍錫綸咨開本年十一月十八日承准軍機大臣字寄光緒十三年十月初八日奉上諭錫綸奏塔爾巴哈台潰勇就撫事多掩飾擬派員接辦一摺等因欽此奴才聞命之下欽悚莫名業經將整頓營勇裁併遣撤詳細情表恭摺奏報並聲明所有應行查辦事件容俟確切查明據實具奏各在案伏查綏靖營勇潰變起釁緣由因管帶綏靖中營協防遊擊陳明德管帶綏靖右營儘先補用叅將劉椿發平日待人殘刻寡恩素爲衆心不服勇丁馬世勛等挾其斥責之嫌常思戕殺洩忿遂結連勇丁王得勝等於六月二十七日夜乘間將營宫陳明德劉椿發等戕害兩營同時潰變幸未傷害民人擾及市肆奴才春滿聞信後卽馳赴士爾扈特營中督同領隊大臣圖瓦强阿率領蒙兵前往剿撫十八日適統領綏靖等營署屯防副將陳榮光亦由南湖統帶馬隊馳抵額敉勒河帮同收撫該潰勇等見官軍雲集無敢抗拒旋卽一律就撫經奴才春滿究出首要各犯訊明正法餘皆安堵如故比塔爾巴哈台營勇潰變旋卽收撫尚非有意遷就之實在情形也查署伊犁將軍奴才錫綸原奏内稱庫存餉銀軍裝等項被掠一空軍械火器多被毁壞等語奴才調取該處餉局簿籍核閲截至光緒十三年六月二十七日止共存餉銀　萬八千餘兩皆係各營員弁勇夫應領未放之欵詢據統領綏靖等營署屯防副將陳榮光等面稱此次被掠餉銀三萬八千餘兩業經該統領營官等督飭綏靖中左右三營潰勇將刦去餉銀均匀分攤抵算各勇存餉並將被掠軍裝衣物核計價銀三千餘兩牽合扣算分别着賠除抵存銀三萬二千餘兩外其餘銀兩已經陸續追繳等語奴才復飭管理軍裝委員將該局册籍呈騐派員清算合計前任叅贊大臣奴才錫綸任内墊辦軍裝共值價銀五萬八千四百一十二兩九錢九厘三毫業由前署叅贊大臣奴才明春任内扣還銀二萬七百二十三兩九錢二分八厘九毫奴才春滿任内扣還銀二萬九千兩除兩項扣還銀兩均已交錫綸原派辦理核銷委員等照數收領外實應存軍裝銀八千六百八十二兩八錢五分五厘二毫七絲現在奴才接收數目核與春滿奏報尚屬相符所存軍械火器亦未燒燬奴才查被劫餉銀皆係各營應領之欵兹已抵扣存餉於公項尚無虧損其餘軍裝等項亦由奴才春滿陸續追繳着賠此次遣散各營勇丁其中有應領存餉者皆以抵扣在先緘默無詞帖然就道此被掠銀物抵算存餉軍裝各項均無遺失之實在情形也奴才查關外營勇習氣已深動以欠餉爲詞意圖挾制稍不滿意卽致　變雖伊犁島魯木齊兩處餉項素裕間亦不免此次塔爾巴哈台營勇潰變戕害營官實由勇丁挾嫌報復猝不及防並非由尅扣糧餉起釁　春滿身任叅贊大臣事前雖屬疎忽幸收撫尚屬迅速不至擾害地方各處衙署公局均尚完整掠去銀物均已照數賠抵可否仰懇天恩免其置議以策後效之處出自逾格鴻慈再奴才因此案前後卷宗率多遺失近始清出核算明晢並因事隔三任前後移交欵目易滋牽混昨該前署大臣將任内一切應收應發應繳欵項料理清楚委無瓜葛短欠始敢據實覆奏是以稍遲合併聲明所有查明前署塔爾巴哈臺叅贊大臣辦理潰勇就撫尚非有意遷就並被掠銀物軍裝均已扣抵賠繳各緣由理合恭摺具陳伏乞皇太后皇上聖鑒訓示謹奏奉硃批着照所請欽此○○卞寳第片再福建泉州府士習囂凌民情蠻悍非嚴明者不足以治之查有汀州府知府胡勝精明穏練體用兼備堪以署理所遺汀州府缺卽以本任泉州府知府李耀奎調署亦堪勝任福州府海防同知羅大佑現署臺南府知府查有厦門同知唐寳鑑堪以調署據藩臬兩司會詳前來除批飭遵照外謹附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒十五年正月廿二日京報全錄]  
　　宫門抄○諭旨一道錄前○晉撫剛奏審疎脫監犯越獄同逃之刑禁人等按律定擬摺○江督曾奏江南武闈事竣摺○直督李奏近省河隄搶護竣事片○監督效秦徴收土稅片○新撫劉奏委署同知片○將軍慶等奏籌餉紳士俟彚奏奬勵片○正月二十二日吏部翰林院侍衛處值日無引見○禮王等各謝調授缺恩○高賡恩謝仍在上書房行走恩○召見軍機翁同　○○調補江蘇巡撫山西巡撫臣剛毅跪奏爲審明疎脫監犯越獄同逃之刑禁人等按例定擬恭摺仰祈聖鑒事竊襄垣縣監犯王三等四名越獄同逃一案前據該縣沈士鑅禀報經臣飭將該典史馬壽昌撤任專摺奏叅欽奉諭旨管獄官襄垣縣典史馬壽昌着革職拿問提同刑禁人等嚴訊有無鬆刑賄縱情獘按例懲辦有獄官襄垣縣知縣沈士鑅着革職留任勒限將逸犯王三等務獲究辦欽此等因欽遵行司勒限飭緝並提該典史曁刑禁人等來省飭發太原府審辦去後兹據太原府知府俞廉三審明擬議解由署按察使沈晉祥會同署布政使嵩崑覆審勘轉前來臣親提研鞫覆加查核緣王二虎韓根卯李幅成蕭成保分隷襄垣黎城等縣均充襄垣縣内監禁卒監犯王三係直隷威縣人因搶奪騾馬拒傷事主郭貴保等平復審依搶奪傷人未死如刃傷者首犯斬例擬斬監候經部覆准入於本年秋審情實之犯韓棋係直隷廣平縣人因聽從王三搶奪事主郭貴保騾馬並未帮同拒捕審依爲從發邊遠充軍例發邊遠充軍經部指駁審照原擬咨覆已准部覆之犯許七卽許萬奇係直隷廣平縣人因聽從逸賊買縫淋紏竊事主連留喜染房衣布等物臨時行强該犯聞喊先逃事後知情分贓徐克城係直隷廣平縣人因聽從逸賊胡四秃仔行竊事主黄趙氏家錢物臨時行强該犯聞喊先逃事後知情分贓均審依知强盜後而分所盜之贓數在一百兩以下者照共謀爲盜臨時畏懼不行事後分贓减一等杖一百徒三年例均擬杖一百徒三年咨准部覆監候待質之犯光緒十四年六月二十六日傍晚時分該縣典史馬壽昌帶同刑書趙守身進監收封查騐各犯刑具完固當將王三韓棋許七徐克城四犯收入北　房裏間諭令禁卒更夫等小心看守封鎖内外獄門仍帶刑書出監是夜五更時分風雨大作禁卒更夫人等均各困倦睡熟監犯王三韓棋許七徐克城四名乘間扭斷鐐銬挖通牆洞抜取籠枉兩根鑽也更道用帶將籠柱綑縛接長携至西北墻角煤炭堆上竪立上牆推落茨棘越獄同逃經禁卒王二虎等睡醒查知喊同外監更夫張三沅與刑書趙守身進内詢悉情由報經該典史進監查看轉禀該縣沈士鑅會營勘訊禀報經臣批飭將該典史撤任專摺奏叅飭司委員覆勘相符行提刑禁人等來省發委太原府審供前情不諱詰無鬆刑賄縱情弊案無遁飾查例載監犯越獄如獄卒果係依法看守一時疏忽偶致脫逃並無賄縱情獘審有確據者依律减囚罪二等治罪又律載獄卒不覺失囚者减囚罪二等以囚罪之最重者爲坐又不應爲而爲事理重者杖八十各等語此案禁卒王二虎韓根卯李幅成蕭成保奉派看守監犯並不小心防範致擬斬之土三擬軍之韓棋擬徒之許七徐克城四犯同時脫逃百日捕限已滿犯仍未獲雖訊無鬆刑賄縱情弊第疏忽之咎難辭查脫逃之犯以王三罪至擬斬爲重自應按律問擬禁卒王二虎韓根卯李幅成蕭成保均合依監犯越獄如獄卒果係依法看守一時疏忽偶致脫逃並無鬆刑賄縱情獘審有確據者依律减囚罪二等治罪例於王三斬罪上減二等擬杖一百徒三年至配折責拘役年滿預詳請釋刑書趙守身係帶管獄務與專充提牢在監值宿者不同惟未能先事預防應與巡防不力之更夫張三沅均酌照不應重律擬杖八十折責發落係公罪免其革役管獄官署襄垣縣典史馬壽昌前已奏叅革職留於地方協緝俟五年限滿逸犯有無弋獲照例擬辦有獄官襄垣縣知縣沈士鑅前已革職留任俟例限届滿逸犯有無弋獲再行分别辦理逸犯王三等緝獲另結除全案供招咨部查照外所有審明疎脫監犯越獄同逃按律定擬緣由理合恭摺具奏伏乞皇太后皇上聖鑒勅部議覆施行謹奏奉硃批刑部議奏欽此○○太子少保兩江總督一等威毅伯臣曾國荃跪奏爲江南武闈事竣恭摺具報仰祈聖鑒事竊光緒十四年舉行戊子正科武鄉試江南歴届舊章分作中東西三圍臣應於中圍監臨主試因夏間感發濕氣尚未復元當經附片陳明檄委江寗布政使許振褘代行校閲並咨請江南提督臣譚碧理於中圍會考東圍則派内提調署鹽巡道蔡世保中軍副將王幼山會考西圍則派内監試江安督糧道馬恩培江寗城守協副將崔壽清會考並添派候補道王立清梁琛張錫瑞劉佐禹何福海鍾啓祥分列三圍協同校閲以昭愼重准江寗將軍京口副都統江蘇安徽學臣將駐防馬甲武職生監共二千四百名錄送投考於十月初九日開考先試馬箭地毬次試步箭技勇並將東西兩圍閲過合式士子逐一覆試十八日點入内塲扄門默試武經挑定雙單好詳加比較照江南定額本科應取中武舉六十三名又歴次加廣定額江蘇省十八名安徽省十名又江寗京口駐防旗生每科例中八名此次應試人數尚少查照成案每十人取中一名應中五名共取中武舉九十六名至上下江取中人數遵照部咨統較技勇强弱彚總合計毋庸拘定對分江蘇省取中五十三名安徽省取中三十八名旗生取中五名業於十月十九日揭曉據江寗布政使許振褘將揭曉日期並取中上下江武舉名數錄摺呈請具奏前來臣查取中各武舉其中人材俊傑技藝精熟者頗不乏人足以仰副聖主整飭武備愼選干城之至意除將題名錄恭疏題報外謹會同江蘇巡撫臣崧駿安徽巡撫臣陳彝恭摺具奏伏乞皇上聖鑒謹奏奉硃批知道了欽此○○李鴻章片再附近省城河道隄工或工叚綿長或地居險要皆關民生利害必須認眞修防前經奏定每年於清河道庫河淤地租垡船議夫生息項下撥銀三千兩爲各工採購料物搶修之用免其造册報銷經工部覆准仍令工竣時開單奏報嗣因地利生息不敷動支奏准於藩庫旗租項下湊撥在案光緒十四年開凍後卽飭照數撥給購備樁料責成清河道劉樹堂駐工督辦伏秋各河盛漲險工迭出均經該道督率印委分投設法搶護一律竣事據該道會同藩臬兩司將工叚丈尺動用銀數遵照定章詳報前來除民夫土方等項仍歸民辦外所有搶修樁料用欵覆核無異理合開具簡明清單附片具陳伏乞聖鑒勅部知照謹奏奉硃批工部知道單併發欽此○○效曾片再准前監督世序咨稱進口洋藥稅課於前監督明勳任内奉文停徴惟内地所產土藥稅課未經奉文停止仍應另欵徴收自光緒十三年閏四月十三日起至十四年八月二十七日止共收土藥稅銀二千一百六十九兩五錢二分循案發交三晉源票號匯兌至京自行赴户部交納等因該監督因丁母憂未便具奏於交缷之日咨會前來奴才覆查無異謹附片陳明伏乞聖鑒謹奏奉硃批户部知道欽此○○劉錦棠片再署吐魯番同知龍魁請假遺缺查有准補英吉沙爾同知張起宇堪以委署據新疆布政使魏光燾兼按察使銜鎭迪道恩綸會詳前來除由臣批飭給委外謹會同陜甘總督臣譚鍾麟附片具奏伏乞皇太后皇上聖鑒謹奏奉硃批吏部知道欽此○○慶裕等片再查奉省此次災區較廣各城辦理急賑籌捐籌欵需用浩煩前據上海協賑局紳士徐克敏葉成忠袁天錫葛繩孝朱佩珍陳渭李拱辰阮可均等先後勸募銀四萬兩棉衣三千一百八十件曁藥丸等物由李拱辰阮可均携至奉省禀經奴才等飭赴被災較重之牛莊海城遼陽一帶會同旗民地方官均匀散放並經直隷總督電留委員委用通判姚嶽松協同辦理該紳士等集資助賑遠涉重洋親赴災區按户接濟實屬誠心好善勞瘁不辭又據奉錦山海關道誠勳禀稱准直隷天津道胡燏棻等解到勸募製備棉衣五千件合銀五千兩交留辦協賑委員姚嶽松在奉省災區照數散放並請援照直東豫省賑捐章程彚案請奬奴才等現准吉林將軍長順副都統恩澤先後解到勸募捐賑銀四千餘兩留撥賑濟又現據奉省紳士藺永清等捐助銀兩以資接濟尚未截有成數除俟送到捐生姓名再地彚案奏請奬勵外謹附片陳伏乞聖鑒謹奏奉硃批知道了欽此 
 
