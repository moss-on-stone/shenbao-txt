# 1893 - 343 - 4907419

 

Page 1

 
 
[增廣新聞] [  申報館主人啓]  
本館今歲以來各處添設訪事友人博愛旁搜必詳必　以故新聞　　美不勝收今者精益求精更復　充篇幅几朝廷之　汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘所幾多而且速無負諸君子賜閱之盛情乎敢布區區伏維均　 
[申昌合記書畫室遷移告白] [  點石齋啓]  
本齋所設申昌合記書畫室今遷移至棋盤街口坐東朝西門面蒙士商賜顧請移玉至是處交易爲荷此佈 
[開印本草綱目] [  圖書集成局啓]  
本草綱目一書爲前明李時珍先生所箸羅列諸藥品别其種類辨其質性繁稱傳引詳盡無遺誠醫藥之大成操軒歧術者所不可不覽者也惜少善本今四保堂公記覔得芥子園原本囑本局用新式大號鉛字排印以廣流傳刻已開工候告竣再行布聞 
[論湖北試辦礦政]  
中國之礦務至於今日亦稍異乎從前矣從前之談礦務者多虚虚則無實效之可見也從前之談礦務者多詐詐則有受欺之衆怨也集股糾貲規模大啓而無非以衆人之貲本供總辦之揮霍而所謂礦苗礦滓所出若于要不過虚張聲勢甚至有以股本之銀指爲礦中所開出者夫是以此事如兎起如鶻落正不啻歇浦之潮當其盛時莫不羣趨若鶩以爲天下之大利在是矣孰知核實以求竟是夢幻泡影一轉瞬而所集貲本悉成烏有而礦務遂從此無人焉復敢談及其現存者惟雲南銅礦實有明效解京之銅以及運銷之錫時有所聞此外則開平基隆之煤礦皆實在可用而銷路亦廣貴州青溪與夫徐州利國之鐵礦山東濰縣之煤礦雖尚在開辦而多苦於貲本不足運路不便卽使實有可指之利而一時不能供我取求有心人不勝扼腕近來張香帥極意整頓欲擴鐵路之規模先令在各處搜尋礦地尋得者頗已不少而試辦多處究未聞有可觀者昨有楚北友人云有吳姓大員於去夏禀呈香帥稱宜昌府興山縣境内東鄕離城八十里之地名建陽坪佛堂坪高嵐山等處出有鉛礦其苗甚旺每礦滓百斤約可得鉛四五十斤又西鄕離城一百六七十里之于家坪石槽河出有銅礦苗深脉遠足以久採咸豐年間屢有土人挖掘其色紫紅質地甚佳此二處距城均不甚遠柴炭亦便請委員開辦所得鉛銅半歸錢局鑄錢半儘客商銷售云云香帥得禀後卽行批准然尚未興工也兹有陳廉訪與吳君訪得有查貳尹者前在滇南久辦礦務深知其中奥窔遂力薦於香帥之前香帥乃劄委徐太守偕杳貳尹往騐已於十月初旬附輪前去想騐勘確鑿果其苗深脉遠礦質甚佳則必當尅日興工從此中國又　一大利源矣此兩處一係鉛礦一係銅礦雖於香帥創建鐵路之事無所交關然近年來香帥大加振作創鐵政局開鎗砲廠委派幹員總辦其事提調有人倘其日新月盛則所需鉛銅等物正復不少該二處所出之銅鉛不僅可以供鑄錢之用卽以資槍砲之物料亦必相宜刻下中國製造各局往往用中國之工匠而不用洋匠用中國所出之煤鐵而不用外洋煤鐵自辦煉鋼之廠而無須借資於歐西此固中國所以自收利權自爲奮勉其用意殊深且遠故此時中國惟恐無礦産之不出倘各處礦産一時俱開各處製造一時並舉則卽以中國之所出供中國之用藉以預備不虞外人不得而撓之更不得而奪之此獨非中國之一大快事乎從前之辦礦務者旣以假而敗則此時之辦礦務者卽以眞而成眞與假乃成敗之所由分正不容不深察之也聞之西友礦産以煤爲上鐵次之鉛錫銅又次之金銀之礦乃爲最下何則煤之價雖小其物則人人所必需故銷塲最廣而獲利亦厚鐵則用塲亦大銷路亦多鉛錫與銅已不及煤鐵之銷塲至於金銀則日取無幾止足供工匠經費之用而眈眈虎視者多或反因此而致肇禍端故西人不取焉聞臺灣金礦近日開辦仍由民間自採惟須向官領取腰牌始准入採無腰牌者擯之官之所利者不過腰牌之費而已而在彼採金者則約計一日所獲除開銷外所餘亦甚微細而人之見之者則皆以爲發財矣實則其申亦有苦不勝言者至於漠河金礦則情形與臺灣不同而至今亦未聞大有生色之信轉不若基隆開平之煤反有蒸蒸日上之勢然則西友所言礦之利以煤爲最以金銀爲殿其說洵不誣也今者興山所出之兩礦一爲鉛一爲銅則將來開辦雖未必能及開平基隆之煤當亦可與雲南之銅礦相頡頏記曰地不愛寳意者其在此時乎顧開礦之道第一在乎廣運路通銷塲而其尤爲緊要者則辦理之得人有心利國者當不河漢余言 
[帝京人物志]  
　　工部爲咨行事查本部寳源局滿監督禮部員外郎曾銜現報期滿應卽咨取各項人員奏請更換相應咨行各衙門卽於滿蒙郎中員外郎内將一等人員出具切實考語保送一員如一等不得其人或有經手未完事件准以二等人員出考保送務於三日内開送過部以憑帶領引見勿稍稽延○明年恭逢皇太后六旬萬壽慶典各省鹽商例應報効銀兩業由户部援引乾隆年成案通行各直省督撫奏明辦理嗣經福中丞潤以山東鹽商報効明年萬壽慶典經費銀四萬兩奉旨准其報効欽此旣而直隸總督李傅相奏稱長蘆鹽商綱總楊俊元等恭逢明年皇太后六旬萬壽慶典報効銀十萬兩稍紓芹獻之忱十月二十二日奉硃批准其報効聽候部撥該衙門知道欽此○管理太常寺事務禮部尚書臣宗室崑岡等跪奏爲題奏請旨事恭照光緒十九年十一月十三日聖祖仁皇帝忌辰應行遣員恭詣景陵讀文致祭謹案臣寺祀則應由陵上守護公等中題遣一人就近恭往主祭准宗人府將守護公意普光裕銜名開送前來臣寺繕入題本進呈恭候欽遣一人俟命下之日再由臣寺轉行遵照謹此題奏請旨十月十九日奉旨遣奉恩輔國公意普行禮欽此○景運門三旗司鑰交諭禁城各門各朱車值班官兵知悉現准内閣文稱本衙門敕誥房軸庫於九月二十一日十月初九日等日失去請封執照敕書文底稿案多件經本衙門具奏請旨飭下值班護軍統領查拿究辦等因奉旨依議欽此是以遵照來文嚴行曉諭各門及附近各朱車值班官兵嗣後每遇值班之期務宜留心嚴加盤查往來出入人等斷不准閒雜人等任意出入倘再仍前疏懈定將經過各門各朱車值班官兵禀堂從重懲辦决不寛貸將此交諭各門及附近各朱車官兵一體懍遵○年例十月二十一日至二十九日中正殿遴選桃兒帽大小喇嘛一百二十名在北海闡福寺内大雄寳殿唪洞里克經演跳布札兹已由管理中正殿喇嘛印務處行知雍和宮弘仁寺等處傳集喇嘛衆等前往矣○大高殿工程特派李蘭蓀大宗伯爲承修大臣大宗伯得旨後卽將廠商派定謹遵欽天監擇定十月二十二日卯時興工○黑龍江將軍應貢本年貂 
 
 

Page 2

 
 
皮分裝二十箱委運起程報由戸部遴委司員前往喜峯口查騐兹由司員携帶書差曁呈貢委員齎解貂皮貢箱抵京於上月二十五日至户部報明月部卽知照内務府定期騐收○侍衛處爲知照事十月二十四日奉旨朕於明日辦事用膳召見後由勤政殿檐前乘橋出德昌門西苑門進西華門隆宗門乾清門還宮午初預備欽此○内閣滿票簽處爲傳知事十月二十五日皇上由瀛臺還宮駐蹕所有王公大臣咸穿蟒袍補褂於是日在西華門前跪接聖駕○兵部示傳新中式武舉石玉如等本部改於十月二十九日覆試爲此示傳該武舉等務於是日五鼓自備弓馬在東安門内南箭亭伺候 
[寍守履新]  
　　本館四明訪事人云新任寍波府錢甘卿太守由省起程繞道上海乘招商局江天輪船赴甬本月初三日清晨抵埠分府蕭别駕經廳孫叅軍鄞縣楊大令及印委各員次第詣江北岸招商局碼頭迎迓太守接見之下卽排道人城暫駐校士館行轅示期初六日吉時接篆 
[再述寍波火警]  
　　寍波江北岸佘使君廟失火傷人大略情形前報已紀之矣兹又得訪事人來函悉火熄後道府縣各官目擊人民遭刦慘不忍言星夜飭洋水龍吸水連噴以熄餘燼猶恐屍骸焚燬家屬難以辨認諭令巡捕督率工人扒出每具給錢四百文製就錢籌以計數目自初二日至初四日共扒出二百餘具夜間派差役八名守護以防狗彘嘴食聞道憲擬將無主之屍就廟基度爲義塚一律掩埋復建義祠俾屍屬得以春秋祭奠按是日之火幾如風掃殘葉一捲無遺實緣大殿之前高張天幔烟燄不能上逹立時霧鎖雲迷是以莫辨路由同罹此刼也天乎人乎泚筆及之不禁涕零如雨矣 
[八閩近事]  
　　福建訪事人云南臺洲尾街人吳甲之弟於上月二十二日娶螺江陳姓女爲妻閩族新嫁娘必於成婚之次日歸寍謂之請回門二十四日甲弟偕妻至陳家謁見外舅外姑隨卽乘輿而返閱片刻新人竟伺隙雉經施救多時終於無濟不得已遣人赴陳家訃告二十七日外姑率同親戚三四十人興師問罪甲弟知不能敵婉告之曰令　無端自盡與人何求雖然鏡破鸞飛實所深痛今當從豐殯殮虔誦金經庶幾地下有知或不嗔薄倖郎全無情義乎外姑見快婿所言近理不復忿爭是夕卽置備棺衾泣而成殮或曰新人華年二九儀態萬方裙下雙鈞瘦如蓮瓣誠有如李笠翁所謂米大尖頭無處能棲鳳者祗以性情激烈微聞外人言粧奩草率以致含忿輕生然亦係道聽塗說之言不敢據以爲實也○上月二十五日閩縣陳君珊大令送譚文帥出外閱兵歸至三夾埕見有一僧肩挑重擔前係菊花數本後則布袋纍纍一見大令前驅卽畏縮逡巡欲前復却異而訊之支吾其說迨飭役搜其袋内則係骸骨一具及鏡箱梳篦之屬遂飭差帶回升堂研訊僧合十供稱寺内香工病故荼毘之後僧人不忍見其骨殖凋零故擬携回故鄕爲之埋葬耳鏡箱爲兄嫂之物僧人旣無妻室安用此脂奩粉盝大令將信將疑諭候過堂復訊○上月十六日臬司張笏臣爵廉訪親臨正誼書院課士文題子曰君子謀道不謀食一章詩題賦得兒童冬學閙比隣得隣字 
[連斃二命]  
　　蕪湖匯康錢莊夥呂姓因嫖賭傾資竊取店中圖記僞造銀票一紙串令對面慶華銀樓某乙代往裕泰莊支銀被裕泰察破因而呑烟斃命已紀前報兹聞呂已承繼與伯父堂上僅一伯母龍鍾衰老白髮盈頭目覩嗣子釀成此禍宛轉呼號不願復生人世遂將剩馥殘膏一飲而盡家人初不之覺迨子死而母亦聲息不聞始知呂一念之貪竟至戕生而又戕其垂老將盡之繼母人世傷心之事孰有甚於此者耶當呂將死未死之時經手代支銀之某乙因被銀樓主人知悉立卽辭出因之亦服紫霞膏幸牀頭人見其瓊漿玉液滿口淋漓立請海西藥房某醫生設法施救大吐而愈一人作禍遂致貽害無窮少年人溺志嫖賭者覩此亦可猛省矣 
[戟門上壽]  
　　蕪湖地當衝要水陸紛繁向設陸路叅將一員坐鎭其間現任王崗叅戎韜鈐素裕裘帶雍容麾下軍民咸深愛戴上月廿八日爲叅戎嶽降之辰闔城文琥各員咸詣戟門祝嘏冠蓋如織輿馬塞途部下貔貅更上南山之頌傾北海之觴翎頂輝煌一堂濟濟是亦一時佳話也 
[盜案兩誌]  
　　華亭北鄕莘莊鎭西市源興代步開設有年生涯日旺名雖代步實與各典鋪相頡頏十月二十八夜漏下三商忽有匪徒十三四人逕從該典墻垣躍下直入後院肆行搜掠幸該圖地保某甲尚在芙蓉洞裏享受清閒之福聞警躍起糾率多人鳴鑼呼喊羣匪始不敢逗留呼嘯而去典中司帳等檢點所失洋銀衣物開單禀報新任華亭縣童大令於本月初一日帶同壯捕人等乘坐官舫赴鄕履勘○距華邑莘莊十餘里曹家閣地方張姓素有富名有田數十畝市屋數十幢擁資累萬雄冠一方上月三十夜突來盜匪二三十人破門而入張從黑甜鄕驚起被盜拖住逼問洋銀何在張游移以對盜遂取刀斫傷肩膊幸未致命盜匪遍處搜尋共刼去洋銀衣物約有三千金之譜翌日開單報縣適童大令到莘勘騐盜蹤卽於本月初二繞道往勘又聞莘莊源興代步被刦一案所失僅三四百金當盜遠颺時汛兵等竭力追赶有某甲在途行走暫避兇鋒藏匿於蘆葦中竟被汛兵等擒獲莫辨良莠加以綑縛解送華亭縣押候研訊 
[鷹揚盛宴]  
　　浙江武鄕試於上月二十五日揭曉撫憲崧振帥牌示二十六日新舉齊赴本部院衙門塡寫親供二十八日齊集排班叙列聽候本部院及司道率同謝恩領宴届期已牌初報武舉朱寳清等均披戴花紅鵠立撫院大堂左个鐘鳴一下振帥朝服詣大堂正中鋪設香案率同武舉望闕行三跪九叩首禮禮畢振帥升座武舉以次堂叅禮生鳴贊鼓籥喧闐俄而各赴鷹揚宴略坐片時振帥卽命鳴砲啓門送客 
[五馬來杭]  
　　新選浙江衢州府林迪臣太守啓由京領憑南下十月二十七日抵杭州卽飭丁至撫院及各憲署禀到并請假五天隨賃屋撫署東轅門外撫寗巷小住 
[譯西報紀日本事]  
　　日本自步武泰西以來留心武備時加整頓兹聞政府議在歐洲定裝鐵甲戰船二艘又在國内某船廠裝造巡船文書船各一艘至三船所需軍裝則在歐洲購買務求堅利以資實用以海外黑子之地講求軍政尚復如是而况大國哉○英國駐日本蝦島領事報稱日本樟樹與别國不同其樹雖在秋冬亦青青不朽花白而子紅有壽至三百餘年者其榦徑廣十五尺土人採以熬腦販運出口者每年約有五百萬磅其運往美國者有四分之一往印度者無幾餘則售諸歐洲各國近因採伐過多民間已鮮有樟木惟官地所種則茂盛成林以目下採熬情形而論須二十五年方能伐盡現又種植不已約二三十年復可斫用廻環不息故無凈盡時也前時樟木須歴七八十年者方可熬腦近得新法種植二三十年卽可斫熬每樟木二百磅可熬腦十磅樹根則出腦最多有村名杜沙中有樟樹三株種植已將百年所出樟腦已有四萬磅其樹倘轉售於人尚可值洋銀四千元云○日本官報言外國之人多喜爲東瀛之遊而言語不通往往不能索解倘能使日人盡譜各國方言則無往不利亦一快意事也日前有外國人某甲問俗扶桑偶至打波塲附近某酒食店午膳不諳日本俗例餐後問侍役曰此處能容客吸烟否侍役不知云何招集同事者三人向西人問訊西人復申前語三侍役仍不解互相猜度曰得毋伊欲取烟耶於是齊至帳房或取紙捲烟或取捲烟葉或持烟絲競奔而至獻於甲前甲甚爲驚訝竊念彼旣以烟與我必能准我吸烟遂取囊中捲烟而吸之三侍役見之又交頭聚議日客前者之言蓋欲給烟我等而非取烟也又至甲前鞠躬而揖伸手作乞取狀甲愕然不知所謂含怒問曰爾等欲何爲侍役足恭而前曰　甲會其意 
 
 

Page 3

 
 
各贈一枝三人欣欣色喜奔至廚下吸食中一侍役驕其同事曰凡遇此等人若不解其言須當會其意倘非子之知機爾等又何能心領神會知客欲給我等烟乎僉答曰然而不知其實已悞會也由是以觀苟使日人盡識各國語言豈非美事哉 
[入境維艱]  
　　二十二號舊金山砵黨順埠西報云委架審地方有洋人帶引華人十四名私進美境爲稅關人員偵知向前截獲引帶洋人奮臂向前用武相拒華人十四名因得乘間脫逃關吏見勢不佳開槍轟擊傷一華人之膝獲到華人二名餘皆漏網現雖偵騎四出渺無影蹤其受傷者舁至醫房調理 
[千里姻緣]  
　　華人容桂少時曾在美國讀書屢列前茅及薦入某大書院習藝亦考取超等得進大學彼都人士均耳其名近在紐約中國領事衙門辦事素與馬薩租薛省婦人賓咸之女名梅者心相契合久而朱陳結好秦晉聨盟女之閨友羣起而阻之蓋不悅其委身以事華人也惟女則以爲不然喟然曰良人者所仰望而終身者也旣以義合尤貴情投且婦人之義從一而終若始合之而終離之貞者所不爲也遂爲夫婦如初千里姻緣人皆爲容君慶焉 
[客路輕生]  
　　揚城缺口大街某客棧内有某客呑烟自盡迨棧主某嫗知覺則因受毒已深不及施救遂告知地保同赴有司衙門呈請相騐十月廿五日江都縣林大令帶同刑仵人等親臨相騐據仵作報稱委係呑烟身死大令親視無訛因無屍親來認飭令先行收殮將行李等物一併發封待認並將棧主某嫗帶至署中研訊按揚城各客寓凡有旅客投宿並無保人者不准留宿此固向章如是現當開辦冬防之始又經保甲局員出示通衢重申禁令該棧因見某客携有行李故未令其取保不料竟遭意外之禍聞某客年約三十左右似係仙女鎭生意中人投棧纔數日遽萌短見殊令人索解不得 
[約束小車]  
　　揚城街道自胡式嘉大令權江都縣篆時大加修整本不准小車進城以防壓損街石嗣因小民謀訜維艱各憲法外施仁小車入城祗准推人不許載重乃日久玩生今則非惟載重往往於夜靜更深在街巷兠攬生意甚至徹夜不歸將車停歇人家簷下御者卽臥宿其上行止詭秘難保其不作歹爲非現經保甲總辦朱觀察訪聞出示禁止略謂自示之後如再有夜間攬客及露宿不歸者除將車輛充公外定當嚴辦不貸至日間祇可推送行人不得載重倘敢不遵卽將所載之物變價充公 
[出洋人衆]  
　　邇來新金山各處雇用日本人作工爲益甚大從前坤士蘭各園作工者多係根拿打人現擬槪行辭去改用日人代之新金山雇工除土著外向以華人爲最多自本年西歴六月始有日工前往頭帮所到計五百人皆在簡士丹氈尼及麥基各口岸種蔗其後續往者源源不絶每月一帮每帮四五百人每名每年工值英金四十磅與根拿打人不相上下若以工作論則日人遠出其上蓋日人形雖藐小而敏捷異常且又好潔耐勞一人可兼二人之力故主人多喜用之聞日人在此不獨土工有强賓奪主之嫌卽華工亦多被其所占緣日人每到外邦卽習其語言效其裝束且又安居樂業大有此間樂不思蜀之意與華人稍積餘資卽遄回故里者大不相同各東主之欲舍華人而用日人未嘗不因乎此日人自知可得主人歡心邇來或操園工或當廚子所索工值往往不遜於歐西人而各東主仍多雇用雖日人自有制勝之具然亦氣運使然也綜計近年日人之往新舊金山及檀香山謀食者多至四萬二千人其中男工二萬四千人女工一萬八千人可謂盛矣 
[撥草驚蛇]  
　　茸城西門外普濟堂附近某甲家資中落餬口維艱生有二女粗具丰姿臨風招展旋作半開門生涯一夕有狎客乙丙兩人入此室處呑雲吐霧意興方濃詎有棍徒綽號野雞阿金糾同二和尚排闥而久多方恫嚇肆其婪索之計乙丙畏其兇燄早經退避三舍阿金等以其荏弱可欺拍凳敲檯益形蠻横女郎不堪其擾鳴諸坊保夏某該保以若輩不可以理喻喝令綑縳送官阿金見勢不佳遽效高飛之黄鶴僅將二和尚拘送婁縣署張大令訊悉情形喝笞八百板枷示頭門爲敲詐者儆 
[鄂榜正誤]  
　　湖北武鄕試榜前已登諸報簡矣兹得官板同年譜逐加核對知姓名籍貫尚未免亥豕辛羊爰再錄之第五名孫振鵬孫字悞爲牛第八名成雲旗籍悞爲荆州人第十二名劉際綸悞爲劉傑人第二十七名曹登甲鄖陽縣人鄖悞爲宜第三十名胡憲章憲悞爲儀第三十五名馮炳元安陸府鍾祥縣人第注府名未注縣名第三十七名高子江黄州府圻州人闕圻州二字 
[叅戎履任]  
　　委署揚州營叅將廖叅戎捧檄來揚諏吉本月初三日接篆是日已刻叅戎就逹士巷公館恭設香案望闕行三跪九叩禮然後拜印升座受屬下堂叅一時翎頂輝煌衣冠整飭蹌蹌濟濟肅靜無譁及退堂又有本郡官紳衣冠往賀有見者謂叅戎年將花甲而精神矍鑠爾雅温文吾知經武整軍必有一番新政也 
[幾兆焚如]  
　　揚州訪事人云郡城三祝菴斜對面成衣鋪主某甲於本月初二日下午令學徒爇熨斗炭忽爆裂火星迸落棉花堆登時勢若燎原燃及板壁學徒不知所措呆若木雞甲見勢不佳順手取案上新衣將火按捺火雖得熄然新衣已不免賠償矣是晚蔣家橋街某棉花店亦幾兆焚如幸店中人正作晚工得卽取水澆滅說者謂不雨已將兩月風乾物燥遇火卽燃居家者所當愼之又愼也 
[粤災連志]  
　　廣東訪事人云上月二十五日酉刻廣州南關珠光里區姓家失於謹愼焚去房屋一椽二十六日之晚三鼓時金利大街回春堂教戲館又爲火德星君所戲侮炎威大作焚去鋪戸十家其時北風怒號助之爲虐電燈局近在咫尺幾乎殃及池魚幸沙面洋龍飛駛而來得將祝融氏戰退二十七日晚初更時第七鋪大巷口某柴店亦報失愼僅焚去椽卽行撲滅 
[蜀藩蒞滬]  
　　新簡四川藩司王香如方伯毓藻由天津偕介弟江蘇候補知府印毓藩者乘招商局新濟輪船南下於前日抵申上海縣黄愛棠大令已預飭辦差人在碼頭伺候船旣下碇江海關道聶觀察提右營廖叅戎松海防劉司馬及大令等員均至江干迎迓方伯接見之下卽乘輿登岸入法大馬路名利棧行轅昨午命駕入城赴各衙門謝步 
[縣示試期]  
　　欽加運同銜補用直隸州調補松江府上海縣正堂黄爲科考事奉本府正堂恩札奉督學部院漙札開照得該屬童生業經通飭取考在案今本閣部院試畢太倉卽按臨該屬科試定限十一月十五日齊集松江聽候示期考試並飛行所屬曉諭貢監生有愿應鄕試者由地方官起具文結該府加結連照呈騐收考等因轉行到縣奉此合行出示曉諭爲此示仰合邑與考生童知悉遵照示期齊集松江聽候學憲按臨考試如有貢監生愿應鄕試者備具册結連照呈候加結送考均毋遲悮切切特示 
[前吉後凶]  
　　徐子靜太守購得本城太平街孫姓宅經營締造輪奂一新上月某日假與劉彬卿觀察爲長公子成婚新人係黄靜園之淑媛一係貴官一爲豪富婚儀之盛觀者皆艶羡不遑閱三日觀察召帽兒戲班諸女伶登臺演劇一聲檀板座滿貂冠不料觀察之二公子年僅十五齡忽遘暴病醫藥無效遽爾云殂頃刻間鼓歇鑼收客皆散去越三日太守之二公子又猝亡逾夕又殤長房五齡之孫女猶憶太守初入宅時外間喧傳掘得藏金具數甚鉅未幾太公子榮領鄕薦方謂宅形甚吉是以瑞靄盈門何爲前吉後凶兹竟疉罹變故耶敢質之精於青烏術者 
[新郎鹵莾]  
　　浦東六里橋人某甲年已弱冠傭於某姓家幼時文定隣村某乙之女爲妻尙未行合　禮邇來甲父病故意欲忽姻屢邀冰上人往求乙索聘過奢事遂中輟前日紏齊人衆前往搶親乙早有所聞先一日將女寄匿母舅家届時甲率領同類三十餘人飛馳而至破扉 
 
 

Page 4

 
 
直入不見一人正在進退兩難適隣人某丙家女郎聞聲往視甲見有齊齊整整嬝嬝婷婷者卽不問情由擁入彩輿舁之而去乙知一悞不可再悞急赴丙家告知丙怒髮衝冠號召隣人興師問罪至則甲已喚齊儐相鼓籥方欲扶新人拜堂遂逢人卽毆見物便毁飛將軍自天而降其鋒銳不可當旋經旁人排解再三令甲負荆請罪將女送回幸丙非掀風作浪之流乃隱忍不言去 
[不翼而飛]  
　　南市大東門外大街周永生彈棉花店火災前已屢詳於報兹又悉被火之時對門仁泰布莊主須某家有金臂釧金約指金練銀簪等物不及携之而出火熄後遍翻瓦礫形迹全無恐當時墻壁倒坍斜壓於比隣某銀樓地上遂商諸銀樓主某甲雇工翻掘一連數日仍不見有粲粲者雜在烟荒草蔓中輾轉思維憶得同業某人曾於倉卒中躡梯而上疑而往詢其人已逃避無蹤遂於昨日報捕緝查未識果能弋獲否 
[積薪厝火]  
　　前日下午三點鐘時遥望虹口西北濃烟縷縷　　層霄少焉火光上炎幾與落霞爭彩約歴一點鐘許火始漸衰事後訪知寳山縣境蕭家蕩某姓家有孩童戲弄自來火火星飛散墜於柴堆以致烈烈轟轟無從施救幸屋宇未經殃及否則風餐露宿其苦當有不忍言者矣 
[冷店行兇]  
　　江寗縣武生王澤波乘某輪船來滬欲往龍華火藥局借一枝棲行經護城河見潤源增冷店懸有對時表向之選購其一店主索洋銀十二元王日此係銅殼不甚值錢謂以十二元購三枚可乎店主曰君如欲買一如所命王恐受騙以他辭却之店主大肆咆哮喚集夥伴四五人扭王髮辮任情毆擊痛極聲嘶旁觀者詢悉情由囑王至捕房控訴不知捕頭能准理否 
[女郎失路]  
　　前晚九點鐘後法界八仙橋畔有一女郎失路無歸嚶啜泣裕記米店主見而詢之泫然曰兒姓沈小字金大年方十六家在龍華迤南沈家堰父名桂全早經去世有舅父在北市某飯店司執爨之事見之或肯收留店主以時已夜深乃留宿店中以待質明往告其舅父是亦好行其德者也 
[形迹可疑]  
　　上月二十六夜本邑西鄕王豐崙家被盜次日上海縣黄愛棠大令訊供會勘已紀報端前日法華司麥二尹帶勇至四鄕巡緝中途見一人東張西望形迹可疑卽命從人拿訊其人供稱小的姓王家在鄕間耕田自給王家盜案略知一二二尹以其供詞閃爍立卽備函飭勇解送到縣大令諭令捕役小心看管 
[開廠施粥]  
　　蓋聞作善旣獲降祥扶危豈無迪吉功能累積祜必蕃膺現在時近嚴冬寒威漸逼蔀屋茆檐中旣無蔽體之襲又乏餬口之糧啼飢號寒觸目堪憐敝堂謹於本月初十日仍在滬北文昌閣南面舊址開放粥廠兼施棉衣發籌領粥憑票給衣無如老閘一帶居多貧民經費浩繁惟是敝堂向無恒産支持非易終憂綆短汲深惟願樂善○諸君共發婆心解囊慨助以資接濟功德無量茲蒙陳六舟文宗每月助四元俞曲園太史助二元丹陽王康衢觀察助六元廣東恊成乾白大善士天長釐局周大善士和悅州榮順江大善士各助十元烟台源豐棧謝大善士營口施大善士高郵車邏釐局朱大善士各助五元烏鎭漁橋卡吳大善士助三元三角南通州騐猪局許大善士助二元織里同泰典沈邱兩善士合助十元徐州名幕宋大善士募助銀二十七兩由本埠裕源號來華亭署總書楊大善士募助二十元蕪湖元昇號募助元銀二十一兩六錢蘭溪源記徐大善士募助銅洋一百元銀洋一元吳淞無名氏杭省寗心泉各助四元杭省洪善士助二元浦東同昌典張善士助一元謹登報章鳴謝鴻施[  滬北同仁永善堂司董胡時婁孫光謙等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[獲匪續聞]  
　　哥老會中僞西旗頭目劉高升經許袁二觀察督率員弁入山搜獲解至蕪湖訊明口供轉解省垣此已疉紀報章兹又聞該匪平日好以意氣結納羽黨有江湖不逞之徒逃亡者無不解衣衣之推食食之是以徽寍池三府接壤之山城市鎭皆有羽黨理伏該匪又居止靡定弋者苟少露圭角必至遭其反噬此次員弁往捕先扮一線勇赭衣就道鐵索郎當詭言係南陵縣解省要犯道出烟墩埠該匪果倒屣出迎以酒食相戀勞瀕行時復贈青蚨四百文授以中途兔脫之計綫勇一一頷之且語曰公似此相待誠當今之季布也並與約定後會之地繼而循途再往該匪不及備遂被擒獲當鎖解登程時附近村農咸勸欣鼓舞並願出壯丁護送出境蓋以平時遭其毒虐幾至暗無天日一旦黑索牽之而去不啻除南　乏白額虎也今聞烏臺使者已親鞫數次不日當照新章就地正法矣 
[約束巡員]  
　　保甲分叚巡員其職原不過稽查匪類以靖盜源乃近年以來身任是差者不諳定例竟有擅作威福笞責平民之事積習相沿幾至視爲固然蕪湖分巡各員雖未有因此釀成大獄然去年保甲改章時總辦吳太守與前任蕪湖關道楊子通觀察垂堂畫策早將此舉著爲令典無論盜賊青皮一經拿獲必須解至總局訊供而總局之刑不過梏頸笞臀而止此外卽須移縣辦理當時在事各員因權勢旁落旋生訾議今年袁觀察蒞任之初有重翻前說者觀察不爲動近聞督憲劉峴帥行文江皖兩省各府縣申明定例内開保甲巡員擅用笞杖如上海及某某等縣皆因而釀成巨案此後卽著永遠禁革云賢者所見大略相同果能切實遵行官箴可肅民命可保矣 
[出示催葬]  
　　蕪湖居人素有停棺不葬之風人死則三尺桐棺隨處浮厝以致南岸濱江長堤及北岸西湖池一帶縱横暴露幾可以築京覲風摧雨蝕白骨纍纍蕪湖縣王大令蒿目傷心前此出示招諭有主者速爲遷葬無主者卽由善堂編號擡埋義塜業已三令五申不料今秋大疫之後郊外浮棺不但不减反至加增數倍屍氣薰蒸腥聞數里大令遂於日前出示勒限催葬謂年内倘不搬葬一空來年善堂掩骼埋胔必致大能辨認爲此激厲之談蓋欲使有主者惻然有動於中耳 
[鄕人被騙]  
　　金陵訪事人云江寍縣南鄕甲乙二人以同村而兼至戚中有田十餘畝錯落於乙田中乙見其懦愚攘爲已有並串通劣董出爲証人甲屢次索還均被呵逐時當十月黄雲徧野望慰篝車默思已之祖基何遂爲人之沃産遂邀集鄕農四五輩前往刈禾乙偵知其謀預伏無賴子十餘人持械以待甲顆粒未得身反受傷因呼人用木板舁入城中赴縣控訴比至頭門差役環問其故中有一差大人曰此事不難請稍緩須臾在茶肆中議一長策甲頷之相隨而去差絮絮叨叨不知作何語但見甲拱手者再口呼勞神者再腰中出紙包以付沈重似番餅然差納諸懷大踏步他往甲待至日暮蹤跡杳然疑而詢茶博士曰向與我共坐者爲何許人是否值口差茶博士曰此散夥也撞木鐘敲釘錘已成老手欲見其人須向賭塲中尋覔甲聞言益驚跛而出謂人曰某差許我尋内路立提被告當堂懲辦索洋銀二十元爲使費今一去不復見面天下寍有是理乎聞者莫不相視而笑或云差卽乙所主使誑財後按股均分且知甲旣失財妙手空空必瞻怯不敢成訟不阻攔而自阻攔計亦詭譎矣哉 
[尋兒未獲]  
　　黄永鈿廣東南海縣九江鄕人也年逾弱冠讀書不成退而學買有薦其至香港某南北行傭工者向日相安無異詎蒲節後二日鈿稱言旋去如黄鶴其父尋覓數月蹤跡杳然迨前月下浣戚屬見其在佛山武廟前鶉衣百結鵠面鳩形詢之則言搭渡返省戚欲與偕行鈿言候友不願同舟共濟戚告其父再爲跡之則已人面不知何處去今蟾光已將一度而鐵鞋踏遍信息全無有謂其因嗜博　孤注無靈落魄窮途無面目以見江東父老故覊留異鄕現其父復至省港各處偵尋鈿苟稍具人心當念高堂白髮望切倚閭早詠歸歟承膝下也 
[因傷殞命]  
　　前月粤垣河南某街不戒於火省垣各處水龍多有渡河往救者叢桂南約亦鳩集坊衆由廟牽水龍而往有傍車工人係某米店夥伴夾車而馳及至閘門偶爾不愼致石級壓傷其足脛骨已斷傷勢甚重醫皆束手延至前日竟因傷殞命妻子聞訃奔至悲號呼籲慘難言狀是店貲本無多難以賙卹坊衆憐其子少妻孤家徒四壁一貧如洗於照例補洋銀五十圓外另從公箱中給以百圓坊内富室善士亦各解囊相助得數十金槪交其妻以爲養瞻之資亦一善舉也 
[毬師墜海]  
　　有西國女子素習氣毬之術近日遨遊新加坡大開圍塲一獻凌雲手叚詎料毬昇至三百英尺有奇方欲扶摇直上搔首問天乃忽翩然下墜隕於汪洋巨浸中女隨波逐流幾瀕於險適有差艇巡邏而至援之以手始得彼岸誕登然已同鼴鼠飲河狂瀾滿腹矣 
[巾幗丈夫]  
　　緹縈救父木蘭從軍閨閣美談原屬不可多得乃不意泰西女子亦有與斯同情者西報言近日有一女郎喬扮男裝初至澳削尼雅洲依路摩某莊操作田工自言姓佐氈臣其操工則矢愼矢勤其立品則端方正直不數年而聲名洋溢爲衆所稱惟性耽寂寞不與外人交結獨處茅簷蔀屋中行爲坦曰若無甚掩節也者嘗至依城遊玩舉止大方儼然昻藏男子惟聲音言笑略具雌形人雖異之而究未之疑也自言曾充細柳健兒隨某大帥出征賊匪爲槍砲所傷今面部之痕猶在現雖投置閒散而雄心未泯猶時懷終軍請纓之志時依城適招募馬隊砲兵莊衆聞其言咸爲勸駕遂復隸名軍籍如是者數年勇敢善戰同伍皆推爲好身手而究莫識其爲何許人旣而因病身故及殯殮始知其爲易笄而弁者其事喧傳遐邇遂成談柄美利濱埠日報館採訪人聞之疑人言之不實特往謁管帶砲兵之叅將詢以砲隊中有無其人叅將曰有之是人之在營中也勇敢忍耐雖當苦差亦不畏難苟安且善於烹飪不讓易牙之知味乃供役數年卽已辭職歸農予甚恨其去之太早也採訪人具言其死後之事叅將大以爲奇營中人亦同聲稱嘆且曰當其初至時見其行蹤詭秘詢之自言爲丹國人前當普丹二國爭戰時曾爲王馳驅身先士卒致被砲彈擦傷　痕尚在但此中迷離撲　固無人能辨其雌雄也噫如佐氈臣者不可謂巾幗丈夫乎 
[俄國水師記]  
　　俄羅斯地跨兩洲深謀遠慮固歐洲之勁敵也况邇來不遺餘力不惜貲財以整頓水師且恐利源外溢工藝不振故自于理利夫戰船在法國剌沙利埠裝建後所有戰船兵艦皆在本國裝造而不外求是以李華河内國家船澳固已日增卽商人船廠亦有加無已蓋其國所裝軍艦日益繁多卽此工程已應接不暇間或因工忙廠少不能兼顧亦祗將水雷艇及小砲舶在外國定裝而已其保守利權以免外溢有如此者查俄國水師以波路的海水兵船隊爲巨擘計有頭等戰船五艘巡船八艘船上皆砲火齊備兵士衆多一有儆報可助戰船之不及又有平常巡船十四艘保護海岸戰船七艘偵諜炮船十二艘小砲船三艘水雷巡船五艘出海巡哨船三十一艘各等水雷艇三十艘此皆隊中之船數也惟除水雷船艇外其中多是舊物現雖尚可調用倘遲之又久恐難免朽壞日甚不足以馳驟驚濤駭浪之中出入於槍林砲雨之内俄人有見乎此特在國内裝造載重一萬零三百墩之鐵甲船三艘八千墩之鐵甲船二艘並巡船兩號一載重一萬一千墩一載重一萬二千墩現雖未告厥成工然已預備快槍利砲配置各船撥入本隊水師此事若成則洵足爭雄海國矣至於黑海之霎巴士杜布口岸亦爲俄國扼要之區故俄人亦設裝船之所且撥頭等戰艦五號巡船一號水雷巡船三號水雷艇七號小砲船六號出海巡哨船十四號共爲一隊駐於此埠其中各船俱係新裝卽最舊者亦不過七年前之物並有義船以輔之故能消息靈通輪運便捷義船者前當國家議增水師民心欣悅各解餘囊簽助成欵　置船砲交國家料理派委水師弁兵以資軍前調遺遇有事故則帮助戰船以禦敵而護口岸卽時際昇平而運軍輸餉亦差遣此等船是以俄國載運軍營人物往琿春皆用其船實水師中之指臂也按俄國口岸尚有琿春及加士邊海然此不過將移駐西伯利部兵隊略撥小戰船及水雷艇以資保護並無大隊兵船駐於其間俄國之水師兵力如此其志豈在小哉 
[南市瑣言]  
　　昨日有一鄕人肩挑酒釀在上海大南門外沿街喚賣甫入城闕突與某營勇互相碰撞鄕人喃喃詬詈營勇大怒舉手將酒釀擔推翻鄕人以資本全空堅不肯息欲扭營勇赴巡防局請懲營勇揎袂掄拳將鄕人痛毆一頓揚長而去不知所之鄕人無可奈何含涙而去○蘇州人某甲無所事事日惟賴賭博爲生涯前晚就南市王家嘴角設地攤誘令迷龍神作劇鐘鳴八下忽有無賴順順等向索陋規甲不依遂致兩相口角旣而各以老拳從事幾於不共戴天左近店鋪中人恐釀事端出爲喝止甲遂收拾牌骰而去衆無賴亦頃刻雲散風流 
[會訊欠銀]  
　　英商韓德生投領事署訴稱經收房租人王鳴竹結欠銀二千兩當時由南誠記號主某甲擔保言明常欠銀三千兩每年八厘起息今延不付利已閱六月請傳王及保人追交薩副領事據情照會蔡太守飭差傳王訂期昨午會訊韓德生申訴前情王供稱原籍寍波經收房租並不積欠惟王松年將屋抵押計銀二千兩今松年已來案請傳問可也松年供稱曾倩鳴竹將屋抵與韓德生計銀二千兩刻已期滿林應轉票韓德生不允致欠六月利銀韓德生稱抵欠之事均歸鳴竹經手旣已期滿理合贖歸太守諭二王曰抵屋旣已滿期理合取贖松年供　求限三月向贖太守請薩君傳諭韓德生韓德生稱如欲寛限三月應請將前欠之六月利銀及後三月之利銀付下并續保火險松年供稱前後利息可於一禮拜内清付太守謂薩君曰松年若遲一二月向贖則多收之息須由韓德生找還薩君然之 
 
 

Page 10

 
 
[解犯登程]  
　　羅金發朱毛毛紏合鹽捕營勇丁拘拿鹽販放槍擊斃鄕民訊實收禁擬問羅以軍罪朱徒罪日前經水利廳少尹提案騐明箕斗前日午後黄大令將文憑發出飭差役赴内監提犯押解登程 
[上海巡局紀事]  
　　本邑城廂内外總巡葉臨恭司馬因公赴蘇垣謁見各憲公畢遄回於前日抵滬○日來南市各處賭風大熾投瓊博　昕夕不休各巡局員旣有所聞無不嚴加偵緝每至魚更二下必督飭局勇遍巡曲巷幽街聞有牌骰聲卽飭拘拿懲責意者牧豬奴其可稍稍潛蹤乎　 
[英界公堂瑣案]  
　　周小弟之行船碰撞沈小弟之停船以致互相訐訟前已疉紀報章昨日沈投案訴稱小的之船被周撞壞請卽追償蔡太守諭候傳周質訊核辦○搶火被拘已登昨報昨由法捕房將人贓移送英捕房蔡太守訊案時包探秦少卿將搶火匪人陸金生及紅皮箱一口解案禀稱失主汪子善已到捕房認明紅皮箱是原物惟尚失白皮箱一口汪係源通銀號司帳人倩出店人曹某投案禀稱汪家住彤德里六百五十六號鄰家失火時失去皮箱二口今已查得其一請准領回陸供稱小的係浦東人崇奉天主教素來規矩從不爲非是晚有老嫗囑小的肩取皮箱小的不敢搶火且老嫗與小的相識如今可以尋交蔡太守飭秦探將人贓帶回捕房押令尋交老嫗俟禮拜五覆訊核辦○同文書局描字人張伯泉張仲泉控發描之許靜巖及劉品卿糾同范和尚弔打一案蔡太守訊供之下許等均不認行凶昨日覆訊某包探將許等解案所供各執如前伯泉將某傷科所開藥方二紙呈電訴稱小的傷勢頗重張王氏遞禀聲稱兒子伯泉仲泉均被誣毒打叩請伸冤太守飭將原被移送上海縣騐傷訊辦○新閘藥水廠所雇印度更夫某甲訴稱工人吳阿毛竊取梅醬一罐空瓶一枚拿交巡捕送案吳供稱小的係浦東人在廠工作二物皆由管事囑携小的尚被管事欠工資三元七角蔡太守著邀同管事投案質訊核辦 
[法界捕房記事]  
　　小東門外裕興街第一百零三號門牌某烟店樓上經龜鴇賃開花烟館羅列藥义嫫母蠱惑鄕愚前晚七點鐘時不戒於火延燒蚊帳幾兆焚如事後法捕頭查悉情形飭探將鴇傳至捕房判罰洋銀二餅當火熾時有小流氓某甲乘機攫物經探捕拘入捕房捕頭命押候解訊○積竊某甲在招商局江天輪船竊取某小工衣服事爲看碼頭巡丁所見人贓並獲送交捕房捕頭命押候堂期解訊 
[上海北市絲業會館籌辦順直新災振捐滬局瑣記三十六]  
　　十月三十日承如皋孫堯欽譜兄續募許君書田助洋三十元檳榔嶼大清領事張弼士太守電匯規銀三千兩十一月初二新嘉坡總領事黄公度觀察續募規銀三百六十五兩以上兩欵均指交連聰肅同年手收並奉黄觀察函開賑捐至今久成弩末然辦賑務者正以不倦爲難能可貴我輩只求多盡一分心力多救幾個災黎等因則敬展誦之餘仰見關懷民瘼敬佩良深至前解寳坻急撫規銀六千兩函請史賡雲諸善長擇尤查放現奉函示前項銀兩共合寳平松銀五千六百八十三兩八錢零七厘二毫每兩兌九六東錢九千二百廿五文計兌入東錢五萬二千四百三十三千一百廿文當擇被災最重之八門城等一百五十二莊邀約同人分頭馳賑共查一萬一千七百六十户大二萬四百七十一口小一萬一千四百九十一口每大口給東錢兩千小口减半共放五萬二千四百三十三千文除將兌入錢文照數提支外餘錢一百二十文折合制錢廿文卽分給沿途求乞之人以期涓滴歸公合亟鈔登藉昭徵信所有漢口敦實善堂製助新杜布棉衣一千件紫卿家兄募楊道憲鴻度製助新杜布棉衣褲一千套早經照數運津禀請局憲發交褚敦伯經佩卿兩先生分領散放其吳君問亭惠滋善堂澤生氏所助新棉衣五百件卽運交天津濟生善社函請顧夢臣何景山諸兄擇衣不蔽體者分别酌給以期彼此兼顧前錄藁請登時漏未列入謹一併附陳[  十一月初二日錢塘施則敬子英甫謹啓]  
[衆善奉行]  
　　體大造之好生羣黎被澤仗兼營而奪命百世流芳敝堂經費不敷正當籌措廼蒙陳麗明翁經募怡成號四元又交來黄毓齋翁經募九户合助施醫施粥欵計司省三翁十元金君巨卿五元吳君霨青黄君蘭章劉四氏無名氏各一元不留名銅洋二元隱名氏銅紋一兩五錢又無名氏小洋四角照數祇領具徵諸君子同襄義舉共濟時艱恩並德洋鶴病與鴻嗷並戢福緣善慶螽斯偕麟趾齊賡謹求附登報章藉伸謝悃[  上海虹口元濟善堂同人等拜啓] 　 
 
 
 

Page 11

 
 
   
 
 

Page 12

 
 
   
 
