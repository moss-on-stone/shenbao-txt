# 1890 - 309 - 4906309

 

Page 1

 
 
[賑物求售] [  申報館協振所啓]  
　　本舘開辦賑捐以來　海内諸同仁捐助各種貴物隨時變價彙解災區茲又顾助下文　圖　一方歴代服制考原三十部每部二角五分　　　兩隻花翎藍翎各一支隸有五十都每部六角石印小耕石齋晝譜廿部疫痧草六十本每本洋八分倭芻各漢三才繒圖一部感應錄要廿本每本一角豹皮一張白象牙笏一方玳琩邊墨晶眼鏡一付碧玉三聨扣帶一付眞磠砂二粒宫式白玉鐲一付白玉墜兩個鍍金點翠時辰表六隻翡翠帽正二對法帖兩册前朝近時名人字晝中堂對聨扇面另物繁多不及細載現當順直山左水災汪洋數千里飢民朝不保　待哺嗷嗷緒君子有情殷匡救者速臨本舘選購庶幾裘成集腋　惠早沾乎 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿大史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁四成增補角山樓先正事略○本齋種類繁多不及備載擇其尤者登報以供海内文人賞鑒價當格外從亷卽希光顧爲盼售處一在三馬路　報舘東隔　又設分局在二馬路横街三層樓紅墻洋房内此佈 
[答客問禁烟]  
　　客有問於余者曰鴉片之爲害於中國也久矣不但中國人知其爲害卽他國人亦知其害不但他國人知其爲害卽英國人以此害中國至今日而亦深悔其害盖近來印度吸烟之人逐漸見多印度本爲英屬出產鴉片以爲英國之大利今乃卽以厲人者厲已故英國議院亦有議禁印度種植不再以此害人之物販與他國此其用意甚美且議出於議院則與前此禁烟會中諸人空言無補者又自不同由是觀之烟害其可除矣然則中國於此時而速議禁烟亦誠一大機會未識果能禁也否乎余曰禁而出於公則必可禁禁而出於私則必不可禁近者中國之官憲何嘗不議禁烟哉卽如前藩憲黄子壽方伯曾有禁烟告示一道登諸本報爲日無多其言正自明白曉暢謂開設烟館最易藏垢納汚且輕年子弟以及商農工賈始則藉爲消遣之塲繼而嗜好日深爲其所困遂致廢時失業蕩檢敗行流爲盜賊貽害地方實非淺鮮迭經頒示嚴禁此風稍息近乃日久玩生故智復萌訪聞各州縣城鄉市鎭烟館仍復開設不特爲陷人之阱且難保無匪類溷跡其中故再申禁令重加嚴禁何事不可謀生而必欲故違禁令自干罪戾自此之後倘敢陽奉陰違一經查獲定卽提案嚴懲並將房屋發封入官云云此示黄方伯已將調任湖北之際而猶惓惓焉欲爲江蘇之民永除烟害其非例示可知天津地方官亦以盜賊繁多往往濳蹤烟館亦在雷厲風行徧查嚴禁似此情形獨非中國可以禁烟之機乎然而就中國之地界而論不必牽涉租界而已有不能盡禁者則何也令雖嚴而官之耳目難周出辦理亦有正者而其用意未必公人孰從而服之以故城中禁烟或有可行而城外鄉村市鎭斷未有能一律禁止者官出一示基言愈重其害愈其盖衙役地保將持此示以爲索詐之地有陋規則雖日夜開燈直等於不聞不見倘無陋規送與或送而未滿慾壑則卽指爲違禁送官重懲或見官府爲懲一儆百之計而不知實則爲差保等生財之道懲辦一二正以示不送陋規之榜樣也如是以言禁客以爲禁有益乎無益乎就上海而言租界之地欲禁烟館斷乎難行人以爲有西人之掣肘而實非也一經禁開烟館則租界中烟館更僕難數勢必盡行閉歇房屋之空閉者必多工部局無處收聚捐項故必從中阻撓然捐項猶其小焉者也房屋倘經閉歇房租將從何而取房東之所失者甚大故卽西人不阴禁烟各業主亦必出而阻之業主而爲華人又必慫恿西人出而阻之故租界之烟館斷斷乎不能禁至於租界以外則似可禁矣而亦卒不能禁前者本報所載中國地界某姓烟館甫經裝修掛牌而爲巡防局所禁止以爲中國之官令行於中國地界則固其所有從而議其後者謂該處地方旣爲中國地界禁烟原屬無難顧何以雲霞之窟亦復林立此亦有幸有不幸也嗟呼論今日禁開煾館之舉亦不過虚行故事而已昔有士子進塲携帶烟具爲搜檢丁役搜出拘以見官問以此係鴉片烟士子不得吸食何故膽敢違禁士子從容而對曰此係洋藥原以醫病故國家收其稅聽人吸食以療疾我以疾故吸此今何指稱爲鴉片烟耶官知其中有所恃亦不深究還其烟而揮之去夫以情理而論旣收烟稅何能再申烟禁官之所以禁烟館者不過借藏垢納汚數字以爲面子焉耳吾則以爲中國而欲除烟害必須使人人咸知烟之爲毒物而各思戒除否則中國自種之烟土盛行亦如水旱烟之遍地皆是不以爲奇除此兩端别無可以除害之法然而欲使人人知戒頗不容易二者不可得兼則曷若大弛種烟之禁俾鶯粟與淡巴菰等則亦不足爲害矣客以爲如何　　 
[緝私遇禍]  
　　本月十九日有海關上緝私之某西人偕數華人巡至香港附近之夾水門見一華船滿裝食鹽意欲上船查察船上人曰爾等須留意艙中有火藥一發卽不可收也西人聞之愈滋疑惑率華人一躍而上則砉然響震火藥果立時轟發幾如石破天驚時則西人及各華人無不頭焦額爛卽船上人亦多受傷者適有海關上小輪船過此見而接回送入醫院敷治現西人及二華人已斃命餘亦傷重難救恐不能免於性命之憂也　　 
[西泠宦蹟]  
　　新任乍浦都統宗統制由上海來杭各員弁於武林門外下碼頭鵠候襜帷少頃憲駕呵殿進城擇於二十八日接印視事○前任温處道俸滿引見由浙撫崧振帥札委候補道李光久觀察署理斯篆不日卽當榮行蒞任矣○錢塘縣越鉃重犯徐老六一名拿獲梟示已列前報束大令前因該犯越鉃摘去頂戴留任緝獲近因凶犯復獲崧振帥卽飭杭州府李太守傳諭賞還頂戴束大令當卽詣轅叩謝聞者莫不歡抃云　 
[演戲酬神]  
　　杭垣於九月中旬屢次失愼鄰近居民鋪户獲慶平安者以爲幸邀天眷遂　集梨園子弟在火神廟唱戲酬神約有四五處合城士女選舞聽歌頗極一時励事云 
[冶城霜信]  
　　洞庭始波森葉微脫現在沿江數千里一望盡紅紅紫紫誦家在江南黄葉村之句正不知爲騒壇添多少詩料爲畫家助多少精神金陵人家向恃蘆荻爲薪上年因潮水過大而又霜降後有增無减以致卭烘於煁者咸以薪桂相解嘲時届歲暮栗炭一担更售至一千二三百文爲近年所未有今歲江畔之洲早已不没於水伐薪之　　　　　 
 
 

Page 2

 
 
家咸欣欣然有喜色目下販負入城者均係新葦價値亦不甚昻秋禾未穫之先米價每石尙須二千七八百文四鄉俱稱豐稔而市儈居奇猶據新米陳米以伺來糴者之意旨爲軒輊及重陽已過價始漸平上熟長腰一律跌至二千二三百文○水師學堂以考選學生爲第一鄭重之事提調沈司馬最精洋務總辦遂以選政屬之日前司馬在滬上考選一番尙懸數額以待天下聰明英雋之子弟聞日内擬出示招考卽借下江考棚爲選佛塲惟缺額無多求入珊網者大有應給不睱之勢所願與考諸生及早摩厲以須毋自甘爲失晨之雞更免誚爲不舞之鶴斯相馬者首爲之肯亦薦鶚者頤爲之解矣聞司馬自幼精習英法文字旣壯於中國文理亦復優長論說尤爲出色接辦南洋節署繙譯上游最加器重稱爲不可多得之才以之提調堂務特分其餘緒造就羣倫耳氷衡此日旌節他年意中事矣○下關對面係江浦之浦口鎭南北行人到此須折葦以渡誠省垣之要津也承平時有義渡爲典鋪中醵資所設亂後遂廢擺江船户因之弄棹居奇而於車輿牲畜掯勒尤鉅上年有朱姓者倡捐義渡思復舊觀跋涉往來果成善舉因先製就渡船三隻上月某日已經下水利濟行旅其章程槪照鎭江試辦得力隨後仍可拓充經手董事於下水時在督轅禀知此事惟乍行江面似乎於擺江生意不利故當日卽有打架滋閙等弊然終不能撓善舉也　　　 
[金陵又火]  
　　金陵自本月初三日坊口大街失愼後居民鋪户各存戒心加以風乾物燥河井之水漸就淺涸城内向有太平水缸無事之時每視爲不急之需雖過焉而莫肯顧問現經保甲總局憲諭飭各分局務令地甲將叚内太平缸一律挑水注滿以爲有備無患卬重陽後數日南門外河沿一帶忽又焚去草屋數十家火後查知焚斃老嫗一人　孩一人猪幾口此項棚民皆豫兗逃荒之百姓指望江南放振思領老米以爲禦冬之計者也先是金陵城内外連年辦賑放米至十萬餘石今歲當局以爲節省經費莫如攺米爲粥因出示曉諭今歲改設粥廠只准土著貧窮就食一面飛咨隣近省分請基佈告此意又令沿江各津隘嚴行攔阻月初又會議創辦之法城内外各設八廠委員監視一瓢一勺滴滴歸源一時依老米爲生者多疾首蹙額不料自南門外遭此一炬罹難者卽係仰食老米之人求活命而先喪其命事爲制府所聞惻然勳念以爲粥廠聚在一處意外堪虞不如散米爲便因立札城内外保甲總局一律照舊辦理所有粥廠章程槪置不議仍舊編查丁口給票散米此本月十四日事也現在小民聞此事已經辦有頭緒不覺歡欣鼓舞如戴二天總之不見甘霖者已兩浹月府縣早已設壇祈雨近日藩憲亦率屬朝夕詣龍王廟爲民虔禱街上禁止屠宰似乎不盡具文無奈蒼蒼者所鑒甚卑而所視甚高一縷香烟萬家心願竟若求者自求而雨者仍自不雨豈必携謝朓驚人詩來方許搔首而問靑天耶乃近日地氣過亢人多喉燥眼眵醫者以尋常苦寒之劑治之則又轉爲咳𠻳寒墊亦時令不齊之小症� 
候也十九日相傳爲觀世音下降之辰城南則石觀音城北則倒坐觀音兩寺香火尤盛閨中人之以許出家舉願結來生緣者皆淡妝素服皈依蓮花座下更有矢不茹葷手持念珠一串終日不與家事者聞是日水西門有某宅係邀同志在家作觀音會致兆焚如幸水龍護救得法又在白日尙不致延及人家云又銀鐧巷相近之處亦焚去東倒西歪之屋數椽未識其爲誰氏子又云均係女流亦不識其操何事業現在城外起通濟門迄石頭城支蘆片以爲窩棚者一望皆是此誠冬防員役上夜時所第一關心事也若輩爲啼飢號寒而來苟得免於飢寒足矣具惻隱之誠者其念之 
[快鎗述略]  
　　金陵訪事人函告云南門外有機器製造局其地卽前報恩寺祗園故址當肇造時總局務者爲今候補道劉治卿觀察一切規模宏備皆係觀察一手所經營蕭規曹隨有增無减至今氣象崢嶸且擴充將十百倍焉重陽日秋巖逸士相約陟石子岡循落帽題糕故事且順道詣機器局觀唐履堂所製之快鎗已諾矣終以濟勝無具未果行迨月旣望逸士又來尋舊約乃策蹇同出聚寳門抵履堂所居之宅訽其家世知係淝上與余實同鄉因同至捲銅廠睹所謂快槍耆前已有人錫以賽電嘉名矣履堂之言曰是槍余心摹手追三易寒暑而後成此利器因一一指示槍身共長三尺圍徑六寸前叚爲出子槍筒後叚爲放槍機器筒鋼質外用紫銅包護外又套以大筒中注冷水使槍筒不致因而炸裂水又可隨用隨換毫不費力機器裝在一鐵盒内盒旁鑲盤香鋼簧一條蓋槍響必有坐力卽借坐力使機器活動以進子袋以拔袋熱上之子以出槍筒内之子壳皆此一坐之力而數處并用推原其故大抵槍坐則簧縮坐過則簧伸簧伸而機器動又借伸力送槍筒到位以及彈子進筒子壳落地機針刺火而槍又響皆此伸力歸於數處之用耳故槍響則筒坐後響過則筒進前一前一後響聲不絶此鎗式之大槪也鎗架兩副一三脚一車輪緣鎗質僅重百斤兩人可抬而行平地則輪可自走中竪鐵板一塊可避敵彈板當鎗準頭處有小孔可度遠近以命中鎗尾用鐵桿一條拖不至地上安皮座可坐一人鎗下一木盒以盛子袋子袋者用軟皮雙層或布長數尺丈餘皆可子卽後膛銅卷之自來火子藥在銅管内子在銅管頭先將銅管排列於袋中又將此袋折疉於合内放時引袋頭由鎗旁穿入機器之鐵盒内機器一展自將子袋横拖以入右進左出更將子彈由袋中拔出送入鎗筒中到位針卽刺火火發而槍響子出矣此鎗子之大槪也用法以一人坐皮座上一手握定鎗後鐵杆以兩指將小機關一頂則盒内各機關一齊頂湊鎗卽響矣響時槍筒得簧力使之自前自後故人僅兩指而可使槍子聨珠而出卽放至數百出數千出而槍筒亦不至炸裂得水故也加以鎗子層層綰住機器層層相生更無横飛錯迮之患新奇靈捷無逾於此適測海輪船上某西人見是鎗亦謂凡中國之鎗礮購自外國者無不寓目卽外國之新式鎗礮傳來中國者亦無不爲之薦引數十年來德國之軍火甲於五大洲矣從未見有如唐君是鎗之靈利者覺以前作述之妙手洵無有能駕而上之者矣使中國各製造局皆知仿其法而行之則以之守城池以之防隘口不且一夫當關萬人莫開耶其言如是可見山玉川珠旁觀動色誠非虚譽按唐君印坤朋保舉叅將向在江寍機器局爲諸工宗哲生平不苟言笑心恩入細故年未三十而髮已白所學以算法圖繪爲專門自謂積二十年心力纔稍窺其門徑撝謙之容溢於言表宜其登峯造極爲墨守家第一流人物誰謂天地淸淑之氣盡鍾於文人騒士哉 
[嚴究縱火]  
　　漢口小董家巷擒獲縱火匪徒錢少尉訊鞫之下判令笞責荷枷街鄰以辦理太輕恐遺後患遂約集十六同具公禀地保亦將縱火之具繳呈少尉遂擬移縣刑訊突有該犯之子以火爐餅兩枚遞與該犯惶急萬狀頗覺可疑奪取騐之則餅内藏有烟膏幸未入腹因并拘其子解送漢陽縣署想須盡法以懲也關道憲江觀察訪悉情由出示曉諭曰欽加二品銜署理湖北分巡漢黄德道兼管驛站水利事務江爲出示嚴密查拿事照得本年入秋以來天氣亢暘最防火患業經出示曉諭在案兹查月之初七初八等夜漢鎭兩次失愼皆係堆積蘆柴之處訪聞有等匪徒深夜放火希圖乘機搶奪深堪痛恨查例載放火故燒官民房屋不分首從皆斬監候國法森嚴豈容嘗試現經禀奉院憲面諭查拿究辦以靖地方除札飭地方官督飭汛委各員一體嚴密查拿外合亟出示曉諭爲此示仰軍民人等知悉務須留心察看倘有不法之徒乘夜放火證據確鑿者許卽扭送來轅以憑盡示懲辦爾等亦不得挾嫌誣告致干反坐爾居民鋪户各有身家性命亦宜格外小心切勿稍涉大意致貽火患害已害人本道爲綏輯閭閻起見不憚諄諄具各懔遵毋違特示　 
[火災彚紀]  
　　本月二十四日下午寍波江北岸浮石亭民居又不戒於火其時烟燄迷漫勢將燎原幸本街天一水龍首先馳至各處水龍亦陸續到來吸水灌救甚爲得力僅焚去房屋數椽是夜二更時分北門外灣頭地方又火紅光直冲霄漢在城水龍遠不能往約焚一點鐘時　　　　 
 
 

Page 3

 
 
聞亦燒燬民房十餘間是夜四更時分江北岸同興街又報火警但見半空中光采照耀欵爲赤城之標各處水龍雲飛電掣而至在城文武印委各員亦先後到塲指麾彈壓沿江朝西門面南至天主堂墻北至甯順洋行牆朝東門面南至荳腐店北至裁縫店爲止約焚二點鐘時共燬去樓屋五十餘間事後查悉起火之由聞係綴白齋裱畫店一女孩年約十四五歲在廚下炒飯充飢偶疎防範致兆焚如女不及奔避葬身火窟迨火熄後從瓦礫塲中扒開其頭尙在灶門口亦慘矣哉二十五日下午縣前蕭家橋後街陳姓柴問忽又火起幸在日間且水龍的在咫尺立卽赴救得以撲滅僅焚去小屋兩間而大厦得保無恙然已險矣 
[蘇撫閱操]  
　　本月十七日淸晨江蘇巡撫剛大中丞排齊儀仗督率材官臨葑門外寳帶橋閱視水師營伍先期闔屬文武官員及各營弁勇分班鵠俟井然秩然迨中丞升坐帳中各官依次叅見畢卽傳令開操一時砲發連珠烟迷兩岸衝波列陣百艦齊飛中丞顧而樂之大加稱賞兩岸觀者不下萬人咸謂荼火軍容得未曾有使非中丞先身以率整飭戎行而能若是乎　　　　 
[大閱有期]  
　　本年輪應江蘇省較閱營伍之期兩江總督曾爵帥前已有出轅之信旋因右腿染受潮濕是以暫緩兹有從白下至維揚者據云爵師濕氣刻已就痊聞涓吉十月初二日由省起馬以次較閱江南江北各營是以揚城鹽揚等營已遴派員弁將西門外大校塲演武廳馬箭道等處修理一新以待節麾戾止云 
[攔堵難民]  
　　今年北省水災逃荒難民聞皆紛紛南下江都甘泉兩邑尊日前奉到金陵保甲總局憲來文略謂每交冬令省中向設粥廠以濟本地貧民上年因外來逃荒者太多廠不能容當爲變通暫攺按名施米本届查得土著貧民亦復不少爲日方長經費有限萬不能施給外來災民兹仍照舊章復行施粥專濟本地之無依無食者因特預爲札飭先期出示攔堵所有外來災民赶速回里待賑毋勞跋涉等語兩邑尊刻已遵照錄示曉諭通衢並派役沿河迎堵矣 
[揚城勸振]  
　　時交冬令北風刺骨冷氣砭肌順直被水災民無食無衣不下數十萬人此其流離瑣尾之情形當非鄭監門所能盡繪揚城風箱巷内東賑局奉到賑撫總局憲來文飭令接辦順直賑捐惟北省封河在邇縱有衣欵稍緩卽不能寄該局救災情切除出示勸募外又刷印告白多張遍貼四隅其大旨謂順直東省災民無數値此冬令衣食皆無因憶本城前曾有勸募鍋焦之舉助者甚多想諸善士旣可推食於前必能解衣於後有力者慨助新衣或捐欵交由本局代製倘有心向善而力量不足亦可將棄而不穿之破補棉衣施送卽單夾亦屬不妨蓋與其存儲箱底曷若施救災民在施者固惠而不費而受者卽可禦寒多寡量力雖一件二件以及零星欵項皆爲義粟仁漿儘可送交本局由局附寄總之無拘多少愈速愈佳等語宛虹橋崇善堂刻亦出貼告白殷殷勸募緣上海輪船一聞封河之信卽不展輪北駛故不得不急急勸募也遠近諸君子有以已飢已溺爲心者其亦聞呼籲之詞而怦然以動乎不禁拭目以俟　 
[遴才愼重]  
　　廣東學政樊介軒文宗科試廣州府屬增城新甯新安從化龍門新會東莞淸遠八縣文童業已揭曉又以各縣人才太盛試期過揎或不免滄海珠遺因改遲至十五日考香山三水十八日考順德二十一日考南海二十四日考番禺如此寛以時日校閱自可從容愼重遴才之心於此可見已 
[伺候憲旌]  
　　昨日本埠官塲接到蘇省電信知新任藩憲鄧方伯將次來申上海縣陸邑尊卽飭辦差人等在滬北觀音閣馬頭伺候憲旌云 
[五馬來申]  
　　松江府恩太守於昨日下午乘舟來申停泊西門外日暉港聞太守小作勾留卽須遄返云 
[豫園菊會]  
　　豫園鶴汀茶室於前日起陳設菊花任人玩賞有泉明之癖者各携東籬佳植羅列其間紙酢金迷螿寒蝶瘦暮秋時節頗不寂寥矣 
[剩票獲彩]  
　　西十一月吕宋票頭彩由本埠某票店分條售出開彩之日尙剩二條午前店主囑夥某甲持以兠銷有某乙者欲受一條尙未購定俄而甲探悉電音已到知中頭彩隨將此條取回並使人再向已店買取一條以爲票均售罄後店主查明情節邀人向甲評論評得店主得一條尙有一條計彩洋四千五百元由甲得若干調停人得若干捐賑若干其事始了 
[一醉不醒]  
　　潮州人蔡阿靑昆季三人在滬傭工度日阿靑年已不惑耽於酒前在某處當庖丁時在醉鄉以致停歇自是卽多年家食不特麴秀才無從親近卽糟粕亦難一嗅其香無奈到處央人近始得出店生意稍得工値復因酒悞公終日昏沈倚酒亂語前日適逢禮拜遂携靑蚨數百翼行至小東門外某酒肆獨自行沽美酒羊羔陶然爛醉行過他酒肆適逢知已相邀重飲高粱以致醉倒仆地不省但聞酒氣蒸騰幸其胞弟得知舁回住處至今晨尙未醒旋聞人言已一命嗚呼矣嘻靑蓮捉月千古艷傳若阿靑者模模糊糊醉生夢死直謂之酒鬼可耳使靑蓮遇之當速策東海飛鯨掉頭不顧而去 
[地甲受笞]  
　　屠夫梗令一節已登昨報前日晚堂陸邑尊問案時命提珍美齋等肉庄主至案諭曰爾等玩視禁令理應重辦該店主等一再苦求並稱實出無心以後不敢再犯邑尊曰姑今初次從寛斥退並提九鋪正甲兪慶至案以其不知約東着笞一百板以儆　　　　 
[邑尊騐屍]  
　　句容人董餘金向在本埠英租界後馬路延齡堂烟館對面王天一薙髮店爲夥本月二十六日下午突取菜刀自刎而王赶救不及投報捕房捕頭立傳三圖地保石炳堂投縣禀報前日下午三下鐘時陸邑尊帶同仵作書差前往相騐該保預備屍塲捕房亦派探　　　　　　　 
捕彈壓旣升座王卽供稱董於去年八月至小的店中爲夥本月二十五日出外不回至次日到店不知如何自刎徐世芳供稱小的與董爲友且是同鄉今夏妻子陳氏在母家逃逸無蹤遂偕妻母陳唐氏來申尋覔並囑董代爲留心後小的以日久尙未見妻思偕妻母回里因於昨日向董詢問復約望平街薙髮店主卞榮春兪春江邀董至某荼肆啜茗實不知其因何自刎陳唐氏供與徐略同仵作騐視之下喝報實係自刎身死並無别故邑尊復親視一周遂由善堂棺殮發封厝諸義塚王徐並陳唐氏帶回候訊 
[縣案彚錄]  
　　昨報紀巡防西局送受傷人趙來支及行凶人等至縣請訊云云前晚陸邑尊升堂提訊趙來友供本邑人家住西門向爲鞋底作生意今日金阿順何桂榮等向小的借錢不膀毆傷小的頭額等處求請騐究金阿順何桂榮同供與趙爲友向索欠錢不敢行兇求恩明鑒吳林甫陳阿全陶和尙同供路過該處見伊等兇毆上前解勸並無帮兇情事邑尊騐得趙受傷屬實判將金何各笞二百板枷號一月發犯事地方示衆吳陳陶三人從寛開釋並令趙自行醫傷俟傷痊再核○法公堂送縣之陸麗春及流氓王標前日晚堂陸邑尊飭提至案據陸供南匯縣人王供句容縣人同求恩釋邑尊卽飭還押候分别遞解回籍○劉陳氏同子劉德生投縣喊控劉才有汪月山誘拐伊女經邑尊將劉才有飭提到案訊供之下據稱汪現在英界三馬路富春里地方與許媽媽同居邑尊卽飭原差持票往英捕房協捕將許拘解到案管押候訊此已見諸前報者也前晚邑尊升堂提訊劉德生投案求請究追劉才有供此事小的實不知悉叩求明察許媽媽供蘇州人丈夫去世多年生有一子現在　　　　 
 
 

Page 4

 
 
某錢莊習業小婦人雖與汪爲隣居實不知其下落但聞汪有一繼子在小東門外小押店爲夥邑尊得供判令還押候再覆訊○董召順控顧二小誘拐伊媳一案前晚邑尊升堂提訊董供稱我媳被顧妻某氏誘拐無蹤求請嚴追詰之顧二小供鎭江人向以駕舟度日董媳失去後經小的帮同尋緝叩求鑒察邑尊得供判顧交保限十天内找尋董媳再行核示　 
[英界公堂瑣案]  
　　孫蓮福控王立庬偕子慶祥在孫蓉塘家盤詐擾朱明府訊得立誠係蓉塘之岳父應一再縱子與婿尋仇判令遞解回籍慶祥交人具保案已結矣蓉塘復訴稱慶祥之保人姚福全所開生大煤炭店業已閉歇目下欠項甚多被人控告交保出外行將遁回其保慶祥殊難倚靠等情明府飭差再提於前日晚堂覆訊諭令慶祥另覓妥人福全被控欠洋五十餘元押令措繳慶祥籲稱小的别無保人遂着押候備文遞回甯波原籍○某號華捕在途巡緝見某氏婦困苦不堪病臥路側因雇車舁送公堂時已病重不能開言俄卽氣絶朱明府飭傳頭圖地保報請保安善堂備棺成殮發壇○粤人黄亞基訴稱族人黄亞佳曾欠小的之洋向索不還意圖乾没黏呈借票請賜提追朱明府提亞佳到案押候傳原告質訊核辦○某號　捕見解小大張褚氏張洪卿在路爭毆帶至捕房移送公廨解訴稱小的開雕花作張褚氏之子洪卿在作中學習手藝鋸壞木料訓之不服反令該氏來逞蠻隨有同業中人調停明白禀請免懲朱明府姑准一併開釋　　　 
[法界房紀事]  
　　甲乙丙等數車夫羣聚車寓中抺牌彼輸我贏喧聲達於户外某號巡街捕聞而掩入一併拘至捕房捕頭以寓主不應任其犯賭着押候解送公堂請究○某丁曾以翡翠約指一枚質洋三角無錢取贖將券售與某戊戊備錢贖歸察得是物不値是價持向丁理說丁不能償致在某烟館中互相口角馴致揮拳悞碎火油燈幾遭火患烟館中人怒立呼巡捕將丁戊拘入捕房捕頭着押令賠燈始許開擇　　　　　 
[鉅欵遙頒]  
　　鎭江集泰和賑所柳少雲善長經募振捐規銀五百兩委敝所轉解災區祗領之餘莫名欽感當此捐輸弩末呼籲無門乃能於筋疲力竭之時不憚齒頰餘芬說項籌集柳公誠有加人一等矣除掣給收條以昭信實外略誌數語謹爲災黎叩謝上海文報局協賑公所同人謹誌 
[施當其厄]  
　　敝所昨承鄂省沈小園太守寄來長沙平銀一百零七兩六錢函述此項銀兩係趙大令竹君募助直省棉衣者並云趙公　　　　　　　 
尙在分啓勸籌如此好義急公實不數觏盥微莊誦欽佩久之除將來欵遵卽代製外合書緣起叩謝鴻施上海文報局協賑公所同人謹誌　　　　 
[助賑摭要]  
　　高郵武廟賑所丁玉軒善士募洋十五元又募朱寅記洋五十元又募洋廿一元○揚州贊化宫募賑公所余少書先生寄來程蘭畦翁募洋十七元○仙鎭鼎豐號寄來瘦𡊢居士求合宅平安洋四十元○金匱楊夙根翁募洋十元○滬報館繙譯處交來黄麟孫翁募　　� 
鴛湖志實氏棉衣捐洋十元諸君子樂善爲懷同輔赤仄洵屬眼前功德將來食報無涯矣用特臚陳塼刊登報端以資觀感文報局協賑公所同人謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[䢴江官報]  
　　廿二日金鹺尉壽蘐委解南京餉差廿三日通泰海三分司均禀知回署郜鹺尹鼎元赴省公幹韓鹺尹汝綜由淮北來錧大伊山卡並禀辭回泰屬廿四泰屬廿四日前江　縣謝大令延庚服闋抵揚廿五日張分轉元愷禀知赴省江鹺尹南墉由南京來銷解餉差　　　 
[上海四馬路文報局内恊賑公所經收順直山東賑捐八月下旬淸單]  
[廿一日至三十日止○絲賑所彙解東賑第廿一批規元一千兩高易賑所彙解東賑第十八批]  
　　規元一千兩仁濟善堂賑所彙解東賑第八批規元五百兩甬江萬興號交來同平安氏洋八元又來張安房酧愿洋五元本埠消禍保泰洋一元李枝仙翁來靑陽隱士洋十元○申報舘賑所彙解東赈第四批規元一千兩寳應徐勉力善土洋十元武昌電局殷斗南善士募新淦楊幹臣簈波應忠才兩户各洋五元名曲朱階平洋五元又銅洋一元兪毓川萃生勵功三户合洋四元開縣胡德淸爐坯洋一元本埠松蔭山房潤資移賑小洋　角○高郵武廟賑所丁玉軒翁募無名氏求平安洋六元殿卿氏求平安洋一元世德堂一善琴記九九錢一千文以上實收八元揚州余省書善士來季受之翁募德裕堂洋一元吳晋宸翁募微盡心羅洋一元王潤泉姜蘭田手兩户各錢五百文許　朋四百文吳珊姑敦本堂薛陳氏求平安徐　黄朱氏吳黄氏三徑主人七户各二　文徐李氏淸愼堂虞張氏劉兼隱四户各一百文以上兩共實收洋五元○四知堂楊爲患病全愈守愿洋八元又爐坯洋二元本埠衛錦翁來金陵採訪局徐聞韶翁募洋廿二元以上細户已另登報章矣毘陵無名氏洋二元滬報舘繙繹處來完夙願洋二元○崇明鹽署長笑峰翁來京旗命婦董鄂氏因夫病神佑獲痊守愿洋十元本埠不留名銅洋一元金匱揚夙根翁來第四次華介亭募保裕典洋三元楊佩綸募隱名士洋一元華純募張華氏孫寅賓素貞合兩户各洋一元華養齋華吳氏華愛軒童子華昌壽押歲移賑華叔美季端合押歲移賑五户各二百文以上共實收洋七元○沙溪萬泰祥號錢三百文又募曹吳氏求病速愈洋三元經緯堂恆盛公兩户各錢二百文邵洪順邵金甫王恆興萬盛春蕭春林順源號禮和泰錢合記顧恊盛忍和堂安仁堂夏壽山沈鳴臯陳大順十四户各錢一百文以上共實收洋五元小洋一角○本埠怡和仁號規元五兩南匯費廣昌號來不留名洋二元○武昌電局殷斗南翁募小洋四角○淮安書畫社同人經交詒榖堂募洋八元細户俟到再補登報章○○本旬共收規元三千五百兩英洋一百三十二元計規元九十六兩二錢二分八厘爐坯洋三元洋規元二兩一錢三分銅洋二元洋計規元四錢三分七厘小洋十角計規元七錢二分九厘○五項共合規元三千六百另四兩五錢二分四厘○連前共收規元一百另八萬七千三百六十一兩八錢五分二厘○○本旬解東海關道署東賑第廿四批庫平銀五千兩合申計規元五千四百八十兩○連前共解規元一百十二萬五千三百十四兩二錢五分六厘○○實凈墊解規元三萬七千九百五十二兩四錢另四厘合併聲明 
 
 
 

Page 10

 
 
   
 
