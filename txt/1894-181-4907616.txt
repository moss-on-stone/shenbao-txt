# 1894 - 181 - 4907616

 

Page 1

 
 
[文武丹桂籍關帝明聖經告成] [  圖書集成局代啓]  
　　是書二帝聖訓威靈顯佑判斷吉凶應騐如響婦孺咸知其辭意　正足以正人心面端風化爲修齊治平之賓並附詳解家　一編　能子　　　之善本不可少之書樂善印送只收工料錢一百六十文託各省貢院前各書莊及申昌書室躉售者向南市外鹹瓜街大王　觀瀾閣書莊面端可也 
[敬竈全書後附暗室鐙出售] [  圖書集成局代啓]  
　　首載竈君籖百餘籖吉凶禍福以及内外科良方無不誠求必應騐如影響此書爲居家日用之善本不可少之書用大字選潔白厚紙印就每本祗取工料錢七十文如有樂善君子印送者請至南市外鹹瓜街大王廟衖棠文軒均可購取 
[新印温病條辨] [  圖書集成局代啓]  
　　温病條辨一書爲淮隂吳鞠通先生所著條分縷析精括詳明誠岐黄家所必讀者也本局用新式鉛字排印刻巳告竣寄語杏林橘井中人尚其家置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[論京師整頓捕務]  
　　電報飛傳本年五月十五日奉上諭巡視北城御史恩溥奏京營捕務不嚴請編查保甲一摺當諭令步軍統領衙門順天府五城御史妥議章程具奏兹據會同具奏並將緝捕章程二十條保甲章程十條呈覽朕詳加披閱所稱技勇營練兵除抽調守衛圍墻外僅賸五百五十名不敷分布請再抽選四百五十名一節緝捕兵丁全在認眞挑選勤加訓練方資得力若藉口巡緝不敷動議增加人數不過虚糜餉項仍屬無濟於事所請著毋庸議仍著將現有之兵分别選派實力整頓以期一兵得一兵之用其保奬一條向來凡遇捕獲重案所有獲匪出力員弁應俟刑部定案後聲明請奬然所獲人犯往往經刑部訊問問有情節不符若先行請奬易滋弊竇嗣後八旗及五營地面拿獲明火重犯著於定案後准其從優請奬以昭核實餘均依議行各該衙門務當按照章程切實辦理不得空言敷衍日久仍成具文欽此敬謹譯讀數過不禁以手加額歡忻鼓舞而興曰中國有聖人郅治其可期乎夫空言敷衍此固官塲之長技能敷衍得過卽爲賢能不能敷衍過去便成庸劣以是爲進取之左劵投時之利器也而乃明明喝破之曰不得以空言敷衍讀这作霹靂聲足以發人深警上惟空言敷衍下乃視成具文蓋有不待日久者矣綸言至此則是明目達聰洞見於萬里之外無論京外各官當有聞之而惕然者此次步軍統領衙門及順天府五城御史會同擬定進呈之章程雖未寓目而其意則可知也其請增選捕兵也曰以爲利也其請先行保奬也曰以爲名也言官以捕務廢弛而奏請整頓朝廷以匪盜繁多而飭下妥議彼步軍統領衙門與夫順天府五城御史皆係身任捕盜職在防奸朝廷以此事交議不啻頂門一針惶悚之餘宜何如力圖愧奮而乃猶欲於其中設名利之梯階此二條之外其餘旣蒙聖明洞鑒概予依議施行則大約自然無弊而卽此兩條之經皇上批飭者已可以知聖明之無不照焉夫捕務之廢弛本非由於前此定章之不善也亦非由於捕兵之不敷也不過王者行政當因時以制宜或先之所行今有不能通者則當隨時酌損酌增亦不可以拘泥成見故令議之議之則新章出也其實所謂新章者無非從舊章之中補其不足不必概爲另易也京城捕兵猶之外省之捕快弓兵所司者專在緝捕盜匪地方過於遼闊自不得不多其人數以資分布然先定以此數則亦自有斟酌妥善者至於今地不加闢又何以忽至不敷將及一半如果不敷則何以前此相傳已久而京都亦不至於盜匪横行如今日若以爲世風不古近年匪類繁多不得不增加捕兵則試問其匪類繁多之故安在特以前此之有緝捕責者能講求捕務實力奉行故足以敷緝捕之用後之身任巡緝者大都志不在爲利卽在爲名而於本職所應爲之捕務轉不甚講求則是有兵與無兵同捕之與不捕同洵如是也不但增至千人卽增至萬人亦不過虚糜餉項如聖諭所云又何濟於事哉倘能認眞講求切實舉辦則但於目前之缺額者補之未有不各勤職役力弭盜源昔日承平景象不難復見於今日至於請奬一層則舊章可率固不待乎紛更而聖天子猶格外施恩准其於定案之後從優請奬此則尤爲聖朝寛大之德足以廉頑而立懦者也我皇上自親裁庶務以來勵精圖治力振乾綱屢次伏讀諭旨大有令人不測之處中國之病在乎委靡而不振今得聖明在上力挽頽風雍乾之盛不難復見於今今而後喜可知也不覺於載筆之餘抃舞不巳 
[上諭恭錄]  
　　五月二十二日奉上諭四川成綿龍茂道員缺者長春補授欽此○二十五日奉旨吏科禮科給事中員缺著林燦垣禇成博補授保送直隸州工部主事祥珍禮部主事輔勳刑部主事蔡寳仁工部主事程志和俱著交部記名以直隷州知州用吉林分巡道員缺著聨吸補授保舉直隷候補知縣劉賡南奉天候補知縣馬鴻階山東候補知縣岳齡恩榮吳藹仁王維賢王殿元劉廷棟陜西候補知縣曹鴻儒雲南候補布政司庫大使劉炳麟俱照例用服滿前廣東靈山縣知縣林鑑中前廣西容縣知縣李步雲俱不必坐補原缺卓異順天南路同知陳鏡清著准其卓異加一級仍註册回任候升勞績明保廣東候補道周炳勳著給予隨帶加一級病痊前直隷慮台通判盧希植著照例用革職前江蘇候補知縣張德迪著仍發原省以原官用其革職之案攺爲補官日革職留任明保湖南儘先補用道張鴻順著以道員仍發湖南儘先補用並交軍機處記名請旨簡放江蘇試用道李經楚著以道員發往江蘇補用並交軍機處記名請旨簡放廣東候補道周炳勳著仍交軍機處存記欽此 
[金鰲玉蝀橋翫月記]  
　　户部寳泉局漢監督戴榷使錫鈞年滿例應更换户部將各部保送之漢郎中等於五月十三日帶領引見請旨更换奉硃筆圈出這户部寳泉局監督著吏部郎中王嘉善去欽此○皇上擬於本年八月臨幸南苑大閱神機營馬步全軍槍砲水陸各操刻已傳諭該管某憲惟南苑圍墻修復未竣一經隊伍入苑操演深恐野獸聞聲逸出遂飭各隊嚴加練習俟暑退後先行分撥隊伍駐苑預備並行商奉宸苑苑墻能否克期修竣抑或妥籌善法使野獸不至有逸出之虞○吏部爲曉諭事所有甲午科下第舉人業經具呈應行揀選各員本部定於五月二十四日過堂相應示傳該舉人等務於是日黎明衣冠赴部過堂毋得違悮○侍衛處爲傳知事五月十四日奉旨朕於明日辦事用膳召見大臣後由勤政殿檐前乘轎出德昌門西苑門進西華門由隆宗門走内右門還宫入齋宫 
 
 

Page 2

 
 
欽此○入值西苑門補進内大臣班現懸一缺經侍衛處開列散秩大臣銜名奏請欽派五月十四日奉硃筆圈出散秩大臣一等公恩慶欽此○管理上駟院事務巴少司馬以上駟院堂郎中一缺擬派會計司郎中錫齡調署於五月十一日奏請署理本日奉旨依議欽此○五月十三日户部帶寳泉局監督一排第一之吏部郎中王嘉善先期咨報感冐是日引見未經上班並於單内註明治部員由軍機處領出圈單則王正郎已簡充監督矣各項人役飛往宅中報喜宅中上下人等初猶不信迨錢局吏人到宅請期上任正郎始悉無悮同日吏部帶陜西浙江道滿御史二缺一排上班引見者六人及領出圈單則第二之敬正郎祜第六之賡副郎颺皆圈補御史聖天子用人行政獨具精微薄海臣民共覩雍熙景象矣○廂藍旗滿洲固山爲咨報事據管理頭甲正叅領志明報稱本管甲喇覺羅啓煜佐領下上虞備用處藍翎侍衛覺羅如連之母伊爾根覺羅氏於五月十二日病故該侍衛係屬親子照例穿孝百日等因前來相應咨報上虞備用處查照○吏部爲批示事據籖分户刑二部遇缺卽補郎中朱有基呈稱竊職由内閣候補侍讀因恭修平定新疆回匪方略全書告成保作爲候補郎中籖分户刑二部遇缺卽補並加三品銜查同案保奬之軍機章京郭之佺業經軍機處掣分刑部行走職非軍機處行走人員未能一律辦理呈請籖分行走以便到部當差等因復准方略舘咨稱業將朱有基掣分户部行走等因所有該員呈請分部行走之處應毋庸議欽此○廂藍旗恩護軍統領於五月十二日在地安門内五龍亭正黄旗侍衛教塲揀選本營委護軍叅領滿洲護軍校空銜護軍校各一缺並挑補頭三四六七甲護軍十七缺先期咨請稽察營務兩侍御並正黄正紅廂紅三護軍統領屆時前往會同揀選○五月十七日山東番役在東單牌樓五老兒胡同巷内緝獲男女劇盜各一用鎖穿瑣子骨然後以巨繩反縛兩臂兩足裝入車内將項鎖繞於車沿並於炕洞内起出金珠等贓物解赴本管地方呈騐文票請按站撥兵護送至山東歸案訊懲 
[使旌抵法]  
　　巴梨來信云中國出使英法義比大臣龔仰蘧星使於四月十六日行抵法京使署諸員均至火車碼頭恭迓 
[英電譯登]  
　　本月初一日倫敦來電云法總統被刺後刻已於巴梨擇地營葬猶憶去秋有法國二武弁在德國堅爾地方窺視船塢德國地方知爲法國偵事之人拘之以去定以監禁罪名及法總統薨逝德皇卽將二法弁釋歸又云美國鐵路各工人大半停工肇事美廷調兵防剿不知何日能敉平也 
[錄京師訪事人函述保護高麗事宜]  
　　本館派赴京師訪事人云高麗國亂黨揭竿起事擾亂三韓合肥相國妥爲佈置相機保護藩封我皇上以東三省吉林等處與高麗壤地相連此疆彼界水陸皆通皇上近已密諭督辦東三省練兵事宜定靜村大帥密飭各營將弁嚴爲之備倘須撥隊移劄邊要以防竄逸以便截堵務必相機妥籌云 
[港電報疫]  
　　昨日香港來電報云刻下病者十二人死者十六人愈者二人尚有一百五十八人留在醫院中 
[輪船失事]  
　　招商局泰安輪船行至滿洲海忽然失事局中人於初一日之晚派海宴輪船前往帶回以便興工修理 
[再述服毒案]  
　　前報載杭州某氏媳服毒自盡一節實因被僕婦陳氏誑竊首飾一匣以假易眞并將衣服質錢歸還當票因之氣忿而死並非翁媳口角所致現已將僕婦捆送仁和縣訴請嚴行懲辦矣 
[厦島拾遺]  
　　香港病疫厦門恐有傳染擬議防疫章程禁止由港來厦華洋船隻入口業經議定中西各官會銜出示曉諭於五月十五日爲始凡由香港粤東來厦之船一律照章施行違者歸本國官究辦○伏波官輪於十五日展輪出口前往臺北基隆裝煤乃赴省垣船政聽候差遣聞此次伏波赴省之後不卽返廈因大憲已派福靖兵船駐厦伺應提憲差遣故也 
[嗜酒傾家]  
　　杭有某公子者本宦家子也性甚倔强兼好杯中物一入醉鄉雖父母亦不相讓初娶季氏亦世家也裝奩豐厚女性和平某每乘醉尋釁婦輙隱忍不言遂抑鬱成疾旋卽物故其父母亦相繼而殁某益放浪形骸日與麴秀才爲伍家道漸落世家無與論婚者鰥居五年去冬始締姻於湖墅姚姓姚係貿易中人家道平常今春完娶某窺其嫁資甚薄心頗輕之視如奴婢醉後嬉笑怒駡一無顧忌婦性亦極柔順畏其强暴不與之較而鬱鬱於中者固巳久矣五月十七日某又大醉而歸見妻身穿紗衫裙遂大言曰此等衣服汝在家時祗勞夢想此係我前妻之物汝不問我敢擅穿耶速爲我褫下婦泣曰此衣雖係爾前妻之物我旣嫁爾應歸我穿某大怒曰胡說以汝之家世豈可與我相匹敵我不過看冰人面略爲擡舉不加汝以妾媵之名汝遂居之不疑乎婦亦怒氣上衝出言不讓某竟揮以老拳婦力不能敵經僕婦勸開退入房中某已沈醇卽在炕上酣睡婦則在房哭泣至四鼓時聲始漸息次早僕婦起視則已雉經於牀矣急呼甲視之灌救不及乃以急病身故報知母家其母乘輿而來其弟兄三人先後踵至見此情形知爲枉死將某痛打一番卽欲報官請騐旋經某之舅氏及族叔出塲調停允爲厚殮并建水陸道塲始得了事計所費約七百餘金某本家無餘貲先將衣飾典質料理殯殮不敷之數尚須變銷産業酒之爲禍不已烈乎 
[議禁小錢]  
　　杭省攙用小錢大爲市面之害雖屢奉憲禁仍不能盡絶者以未平物價故也蓋貿易塲中早將錢水核計暗擡物價雖搭用小錢亦有利息而專用制錢則深不合算此小錢之所以不能絶也數年前各酒鋪公議貨物照價八折專用大錢民居無不樂從者蓋因通用市錢每洋换價較制錢僅多一百餘文不及八折之數故歴年以來酒肆無使用小錢者刻下南貨棧及銅布各業擬减物價禁用小錢公議數次尚未定見蓋大鋪業已允從而小本營運者輒欲用小錢以廣招徠故有難色此議若行則小錢將不禁而自絶矣 
[演劇打架]  
　　杭城聨橋廣福廟供奉之神相傳姓蔣生前操米業以歳大歉傾家賑濟殁後爲神故米行中咸相崇奉五六月間酬神演劇無日無之五月廿五日戲班較好看客亦多有機匠數人不知因何起釁將附近居民擊傷頭顱一時人聲鼎沸臺上諸伶爲之停演觀者各鳥獸散當塲拘獲肇釁者一人交與地保其餘乘間脱逃次日由地保調停令肇釁之人出養傷費洋三元并在廟中點燭賠罪其事如寢 
[善舉更章]  
　　金陵救生員向歸紳士經理遇事認眞較他處善舉尤爲得力今春遽易生手充當司事輿論紛紛孝小軒太守恐日久廢弛難於興復特具柬另請紳衿出而接辦所請之人殷實者居多五月二十二日在文正書院設筵欵待赴約者固多亦頗有退縮不前上書力辭者以本地人而辦本地事不應遜謝不遑若此此固非門外漢所能懸揣其故矣 
[白下閒談]  
　　金陵訪事人云五月二十四日晚炊後有重犯三人年均二三十歳形容獷悍身體魁梧手足各纒鐵練數根鏗鏘之聲不絶於耳由通濟門向西而走直至江寍縣堂就階上略坐押解兵丁蜂擁左右隨行有土車三輛似受刑甚重不便步履者趙小帆大令　卽升堂點名收禁諭令禁卒小心看管大有關係匪輕之意據差役云此犯係外縣盜案中渠魁解省覆勘倘不翻供不久當明正典刑也○金陵利涉橋向有景公祠一所雖屋宇無多而里人敬奉瓣香忠魂庶有憑依之處髮逆進城付諸一炬承平三十餘年並無有過而問之者今歳始乘修橋之便特拓舊基重新廟貌現已一律落成自今而後客有徘徊於青溪九曲間者當酌桂醑椒漿而一奠也○秦淮河西有地名仇家灣者一水瀠洄清可見底畫舫納凉往往停泊於此日前天氣燥熱某姓子偕數童入河洗澡鴛鴦點水鷺鷺踏波無此便捷也忽某姓子中心迷罔頃刻而没家人聞信往救但見某倒栽河中急用　鈎撈起五官四肢均塞淤泥其父痛哭棺殮葬諸郊野聞死者年十六歳業機房頗稱聰慧良可惜也○去冬督憲撥欵修城總其事者爲城守恊鎭及江寍府周圍五十餘里一律完整今夏淫雨過多石頭城忽坍電十餘丈如墻皮卸下者然中心依然 
 
 

Page 3

 
 
未動現聞上憲擬飭該叚工程委員捐廉賠修約需欵千有餘金云 
[湓浦濤聲]  
　　署理彭澤縣胡廉生明府遜之交代後於五月廿二日抵潯日前邑人士因實授之劉明府未及三月卽行撤任同深憐憫因贈以匾額一方文曰還我使君明府謝不敢當卽行璧返士民爲之感泣○九江府經歴黄藻濵叅軍維恩俸滿赴省騐看飭回本任叅軍返潯後謁見道府各員擇於五月廿二日接任○前日華利輪船過潯有提籃賣磁器之某甲座小划船登輪求售偶失足墮入江心幸由别船救起得慶更生磁器則盡入龍宫深處矣○廖姓在城外龍池寺設帳端陽解館歸家塾中衣物被人竊去保甲局設在寺内急請委員某少尹查究未能卽時破案致相口角廖旋請城内保甲兼捕廳朱明齋少尹緝拿次日卽查得有該寺僧手持面盆赴某店求售因而破案并追出當票多張交廖領去僧亦經方丈驅逐○士娼流妓引誘人家子弟殊爲風俗之害捕廳兼保甲委員朱明齋少尉飭差驅逐娼妓恃有護身符公然延宕少尉遂詳縣究辦 
[斷指惡化]  
　　空門中人胸垂斗大木魚沿門募化苟不布施多金則鎭日踞地亂敲令人聞根不靜此等惡氣實爲彼教中之最下乘而無識者流猶謂苦心募化亦屬可嘉抑何愚耶上月廿一日蕪湖廣商隆泰昌米號門首忽來一偏衫秃頂者踞地而坐手敲木魚一連三日揮之不去至第四日忽躍然而起奔赴小烟館借得菜刀一柄就米號門上自將左手無名指刴下大呼阿彌陀佛號中人聞聲出視僧曰汝號囑我斷指當獨力代修寒刹今幸我佛有靈已如檀越所命願速垂教號中以其言近要挾鳴保送諸保甲總局以冀了此公案不料僧執定前言不少遷就經廣肇公所董事出爲開導許給銀餅三百枚以當祗園布施僧仍摇首不允果爾則是藉斷指爲詐財計不滿慾壑不止凶惡横行一至於此賢有司聞之當作金剛努目勿效菩薩低眉也 
[秀州雜錄]  
　　嘉興府宗太守訪悉光蛋帮匪徒被江蘇官弁驅逐遂逃至王江涇一帶難免聚賭滋事有累地方特於上月廿六日帶同護軍旗親兵數十名並砲船二艘前往查拿秀水縣寗邑尊亦帶兵差乘舟隨行至則匪黨已聞風逃遁矣太守及邑尊卽於當夜回郡○永和信局划船被匪排擋刦去洋五百六十餘元報縣請緝經寗邑尊前往踏勘見所報情形不符遂於次日又往失事處覆勘並至端平橋下據所禀情形試令該舟划至飭水栅關鎖將舟排入竟不能過衆目共見始知所報不實回署後舟子准該局主保去惟諭令如數賠償局主唯唯而退○上月廿七日大雨傾盆入夜不止狂風四起林木怒號河水已漲尺餘據鄉人云正月間降雪百廿日後必有大雨至此果騐惟農民正在插秧經此大雨尚須覆種 
[渝城郵簡]  
　　渝城多係楚人僑居故節序半從楚俗蒲緑榴紅之候效拯屈原故事大小兩江爭置龍舟合計二十餘艘軟浪平波微風徐颺畫船簫鼓蕩漾於雲水光中頗有江南風景也○署理四川提督錢玉興軍門前被言官叅奏經部議處軍門奉到部文當卽交卸於五月初旬前赴重慶道出渝城文武各官齊集江干恭迎並至齊安公所宴飮軍門勾留兩日卽回珂里○重慶關新派理船廳施君由宜昌起程於五月初五日到渝接事○巴縣彭家塲某富户屯積朱提盈千累萬被匪徒探知久有覬覦之心突於五月初旬約集黨羽數十人黑夜撞門而入刺傷事主眼耳等處搶取銀物各鳥獸散耿大令聞報於初十日會營往勘一面飭差嚴拿匪黨務獲究辦 
[例禁嚴申]  
　　私鑄制錢大于法紀從前立法已極森嚴自光緒十六年廣東省錢局鑄造大小銀圓商民稱便更恐奸民從中圖利魚目混珠因由善後局曁閏海縣楊明府錢局委員某君會同出示并懸賞格大略謂如能將鑄造僞銀之龍面銅模機器人犯僞銀四者並獲列爲上等每起賞給銀四百元僅獲機器人犯僞銀本列爲二等每起賞給銀二百元不拘何時何府何縣一有緝獲解赴所在地方有司衙門解局嚴辦卽由本局照數給賞緝拿之人决無拖累又聞某日聨興街某酒店忽被縣主發委查封並拘拿店中司事兩人歸案究辦緣本年三月店中有寓客某甲干犯私鑄之罪當時已拿獲解案現復查封以治其庇匿分肥之罪也 
[戎旌赴省]  
　　提右營叅將廖楚材參戎於昨日上午啓椗望蘇垣進發盖赴撫轅祝慶中丞之太夫人夀誕也臨行屬下弁兵皆赴江干恭送 
[大令赴省]  
　　上海縣黄大令於昨日午後三點鐘時排道出城至觀音閣碼頭登舟帶以小火輪船赴蘇祝奎大中丞太夫人八旬帨誕 
[行行且止]  
　　昨報紀前英讞員蔡太守乘舟赴省兹悉太守雖已雇就官舫忽然中止據云係别有要公也 
[觀馬戲記八]  
　　火繖張空流金爍石吮豪磨墨喘若吳牛一至月上柳梢暫停嫁綫嫩凉新浴靜坐蕉隂覺兩腋風生不啻蓬壺仙境西友曰今日哈驀斯敦馬戲又花樣新翻蓋往一觀以消良夜乎則應之曰諾乃驅薄笨而往至則廣塲四面履舄已盈扇影衣香好風徐送鬢邊茉莉時逗微黁亦有踠地裙長氷綃低曳彼呼媚子此倚檀郎者則西方佳麗也鐸聲振處新劇登塲初則兩馬交馳或徐或疾旣而甲伶以一足蹴乙伶腰際聳身側出若凌空然或以手撑乙伶之肩全身倒竪而馬仍如飛而去蹄不稍停技亦神矣哉一伶在馬上翻觔斗自前而後復自後而前或令三人持竹圈分立塲隅馬至圈邊人縱圈翻過如是者數四乃倒身翻廻觀者皆鼓掌稱奇嘆爲得未曾有一女伶年可二十許珠明花媚頰暈雙渦控一小花騦繞塲疾走塲四角設高竹几上置盆花伶掩映花間幾似尋香胡蝶而遠山眉黛與嫣紅姹紫爭妍是花是人幾不可辨已塲中高懸一紙匣若燈而方下曳長繩低垂至地一印度伶裝束而出初以橢圓木彈信手廻旋忽曳其繩則紙匣突開化爲錦繖下垂瓔珞五色繽紛塲上設二巨梯一伶以兩足跨其中復以兩手各攀一横木男女雛伶八自梯之兩旁上或盤旋作鴝鵒舞或跂一足效商羊或如蜻蜓之立釣絲或如謝豹之眠花底忽上忽下五花八門旋復撤其梯羣跳舞於紅氍之上舞畢對人磬折含笑入塲驀二小丑持白毡帽六互相抛擲相距數十步承以首如寳塔然層累而上略不欹斜承以手承以足承以肘承以尻亦然是非熟極而流烏能若是植大木於塲上遍繫五色綢衆女伶曳之疾行初時棼若未治之絲旣忽旋繞於木組成錦叚花紋燦然古之七襄機五雜組其能有此神妙無方歟正在目眩神摇忽有團扇輕衫穿花拂柳而至者蓋汝南妙人也燈下相逢清談霏屑洎乎銅壺漏盡夜色將闌乃相約赴黄公壚小飮葡萄佳釀銅街携手散步而歸而白袷凉生幾忘却日坐洪爐禁受四圍炭熾矣翌日爲西友述所見如此西友曰刻聞班主將赴日東願將班中善舞之二名駒糾股求售與股者各出洋蚨五翼交執事人歇克司股旣齊則定期倣摇會法得頭標者卽策騎以歸至告白中所登立看者收洋銀三角實則係三等客位亦可列坐縱觀予曰此皆戲塲之佚事觀者所宜知者也爰并書之 
[令節蒐軍]  
　　昨爲美利堅立國之期二馬路美總領事公館前結綵懸燈非常絢爛清晨十下鐘時英讞員宋莘樂通　乘輿至領事署道賀正午浦中美兵艦循例鳴砲二十四門騞然響震幾於石破天驚午後五下二刻時各國團練兵齊集海關前浦灘站隊鳴槍逾時始散 
[魂歸㣼利]  
　　趙甲不知何許人卜居本邑高昌廟左近日在製造局當工人其妻某氏素與姑不睦口角之事無日無之前日忽又勃谿至晚氏竟乘人不備購阿芙蓉膏吞服迨趙工罷而歸見妻默坐房中面如土色向之詢問已不能言立卽倩人延醫施救無奈毒已深入無可挽回轉瞬之間溘然而斃乃一面置備棺衾一面報知母屬想不能免於轇轕也 
[馬車肇禍]  
　　前日傍晚六下鐘後有轎式馬車從四馬路飛馳向西行經更上一層樓門前撞壞東洋車二輛旋經某號華捕將馬車及 
 
 

Page 4

 
 
馬夫一併解入捕房 
[示禁夜游]  
　　上海縣正堂黄代理英美租界會審分府宋爲查案示諭事照得靜安寺地方自有茶肆花園以來游人得以憇息車馬往來日衆卜晝卜夜徹曉喧闐轔轔攘攘不絶於耳不特附近居民不能安枕並有地棍匪徒從中攫物滋事殊爲地方之憂每逢夏令游人納凉祗因一時爽適而深宵風露剥膚侵肌受之者深發之者騍夏秋疾疫之多未始不由於此須知日作夜息古訓昭埀豈可貪樂忘害漫無限制業經前分府會同本縣示諭在案兹屆夏令合冉查案曉諭爲此示仰靜安寺一帶茶肆及楊樹浦半松園游人等知悉自示之後夜間茶市以十一點鐘爲限一律停止各該園丁務於每夜十一點鐘卽攔阻游人入園其已經到園各游人仍分别催令出園不得逾時倘敢故違定卽提案究訊决不寛貸除飭差捕協保查禁外本縣本代分府爲綏靖地方起見其各凛遵毋違特示 
[續獲流氓]  
　　滬城上元飯館被流氓長慶等毁物逞兇保甲總巡葉司馬飭拿枷責罰賠兹又訪得惡棍福榮亦在塲滋閙因飭捕役赶緊嚴拿務獲痛懲以爲之儆前晚捕夥楊甲在八仙橋訪獲福榮拘入局中禀報司馬諭令暫行看管聽候訊辦 
[騐犯候解]  
　　二月二十一日泰興人王阿二卽大風子在法租界孫家弄戳傷馬販趙萬通身死上海縣黄大令訊明監禁詳請大憲照例治罪兹奉批飭解省勘訊因飭典史蔡少尉提犯騐明面貌以備起程 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　泰安棧接客夥朱阿萬被吕三等戳傷身死事後吕等皆遠逃未獲黄大令飭將中和泰昌榮華大方各棧　帳人陸章水童新甫劉季春王少甫提案著交吕三等到案方准開釋嗣英公堂送錢阿林至縣大令訊供之下供稱朱吕鬥毆時小的適患病在家並不帮兇大令飭押候覆訊日前由差役將吕拿獲訊究之下供認接刀戳傷朱身死大令飭監禁獄中前晚升坐花廳飭差赴待質公所將陸等一干人提案陸等皆俯首求恩并供稱吕已到案小的等求恩省釋大令曰吕雖已到案尚有煤炭阿三龍生蔡金和皆在塲助毆之人亟宜赶緊交案現在暫釋爾等回去可具限十日内將煤炭阿三等人交案陸等遵諭具結叩謝而退大令又提錢推鞫供稱小的在中和棧爲夥朱毆鬥時小的實患病在家此次被眼綫李發誤指故不肯到案質對大令曰本縣察看爾之爲人尚稱安分適中和棧主某甲到案求保大令准之將錢王一併交甲保出○去年十一月某日揚州甘泉等處人甘錫純羅塘順在虹口賭輸袖中突出洋槍經縣捕拘獲在身畔搜出金約指押解到案黄大令訊供之下堅不承認爲匪嗣又拘獲船户許洪寳適長洲縣有行刦案縣主王雲莊大令行文到滬請大令派捕恊緝嗣王大令復飭丁到滬將甘等帶回研訊大令准之旣至長洲王大令迭次嚴訊堅稱販鴨爲生洋鎗由長興縣馬快馬八托買實無爲匪情事王大令飭仍解回上海大令飭收所候訊後南市秦長順鴨行投呈具保略稱甘等確販鴨爲生並無不端之事前晚大令升坐花廳提甘等研究供小的等家住甘泉等縣專在浙江長興等處販鴨爲生從未犯案許供稱小的係揚州東臺縣人向習操舟甘雇小的之船裝鴨來滬囑小的代買洋鎗小的不知何用是以貿然代買大令曰洋鎗係軍火豈可代買爾實屬不知法紀遂喝令將甘笞責四百板許笞責二百板仍還押所候備文解回原籍不許再來羅准交鴨行保出取具保狀存堂○昨日午後四點鐘時有楊理明者在大堂上擊鼓呼寃值日差向之詢問何故笞稱我在新閘開設明泰酒店有不識姓名之流氓多人入座沽飮時適我不在店諸流氓飮畢囑兒子記帳兒子不允致被曳出兇毆並搶取抽屜内洋銀九元是以欲求縣主大老爺提究問曾告知地保否云聞地保不在家中故未往告其時黄大令已公出大約須俟回署後詢明核辦也 
[英廨晚堂瑣案]  
　　錢阿大扭嚴永奎至公堂訴稱小的向張和廷索欠被嚴縱去是以扭請究追前晚宋通刺升堂研訊錢訴稱小的係蘇州人向在治下傭工度日張係湖北人與小的相識曾央小的介紹向同鄉李姓借去洋銀四百元由周和成碗店主周某過付不料張心存叵測旣不繕立借據亦不將洋銀歸趙小的一再向索未付分文今春二月二十一日復向張索張約於二十三日將本利一併歸楚旣而嚴約小的屆期至某茶寮啜茗等候至傍晚未見張來小的蹟至張處張已遁去嚴亦避匿無蹤昨日中途與嚴遇向申前說嚴一味蠻横不得已扭至案下求卽訊追嚴供稱小的向操磁器業今春二月同鄉人余樹堂倩小的向張索所欠洋銀三百五十元張約小的至某茶寮守候不料竟被其逃去小的並無串同私縱情事通刺諭令自行尋張來案再行訊核嚴交人保出○姚占雲扭周福心至公堂宋通刺庭訊之下姚訴稱小的係淮安府鹽城縣人前者携妻子來此賃居虹口開設小茶寮日前偶與妻口角妻卽伺隙脱逃昨日遇同鄉人胡阿四言及妻子避匿周家小的向周詢問周一味含糊是以扭送案下並邀同胡作証胡供稱小的向習鞔工與姚相識日前見姚妻在周船上午餐迨次日遇姚言及前事姚卽偕小的到彼詢問周設詞推諉是以投案作証周供稱小的係泰州人在治下當小工與姚胡素未謀面烏得而藏匿姚妻通刺判令交人保出著姚自行訪緝禀候提究 
[法界捕房紀事]  
　　某號華捕巡至八仙橋畔見一女郎年約十齡左右窮途躑躅倀倀無之恐入匪人彀中帶入捕房請克捕頭爲之安插捕頭見其口操北音身上則廣東裝束乃飭探往各粤人家查詢無人承認依舊帶回捕頭命暫留捕房容再招失主認領○前日有客在公館馬路新協成祥烟館吸烟不知因何起釁以致爭毆經烟館夥送入捕房捕頭命押候核示○八仙橋某烟館被扒手竊去烟鎗一枝當卽呼捕拘入捕房克捕頭命押候解訊 
[浙省官報]  
　　五月初一日府經歴陸恕禀知糧道委長武安孝四縣催漕項差○初二日運判惲毓榮由京起服領照回省禀到知州郭文翹禀知釐捐局委長興釐局差禀見叩謝强紹嵩平陽陳文彬西塘俱禀見禀辭赴局陸爾昭禀奉臬司委督審差禀見叩謝未入流徐方裕由京騐看來省禀到○初三日委用訓導詹鼎病痊來省禀到禀候考騐○初四日大　縣鄒麗成禀銷海運滬局差禀見○初五日候選同知戴嗣源由蘇來省禀到○初六日縣丞屈賡雲禀知釐捐局委江厦釐局差禀見叩謝巡檢王錫炬由京騐看來省禀到○初八日按經歴程恩謨典史宋榮清均服闋來省禀到○初九日署黄巖縣丞張傳泰禀辭赴任○初十日鄭言紹禀知藩司委温台衢嚴公幹差禀見○十一日侯琫森交卸海鹽縣回省禀到運副司徒珂禀知運司委解慶典銀兩赴都禀見○十二日朱鑑章禀知藩司委署黄巖縣禀見叩謝李熾義橋釐局來省禀到禀見紹興府經歴貝藴章禀知藩司委解第四批京餉差○十三日候補府鄭言紹禀見禀辭赴温台衢嚴公幹○十四日夏献鋆禀知藩司委江干船局差禀見叩謝○十五日新選開化縣丞王懿山由京騐看來省禀到 
[江西官報]  
　　四月三十日候補縣孫長青驗收風神廟工程同知李文秀加一級紀錢二次議叙縣丞劉景勳起服來江龍泉秀洲司黄曾詒卸事回禀知過知縣班典史陳慶榮由鄱陽等縣維税契回准補崇仁典史高普煦禀謝飭知○五月初一日新授寗都營叅將桂林禀到知縣包國瑚拔委一次杜璘光友教書院點名兪官圻散題收　縣丞吳學優往東鄉辦　甲杜純夀往饒州批貲道庫王瑞珍起服來江署九江前營周步雲禀　考驗卸任萬安糧司高鍾琦由籍來省○初二日南昌遺缺王鵬夀禀到係順天大興戊辰進士署靖安縣李用曾由　賢公幹來省同知林祖炘會　　軍裝所攺作自新所董允斌委辦大庾戲卡從九鄭文偉卸辦清江保甲回府經王官駿　查章江門内河哨官王國林管帶祥豐輪船○初三日贑南道周浩禀到署湖口縣黄錫光卸事清理交代回王重藩清理德興縣交　劉則敬委解需工經費並地丁票税釐銀過京通判胡益沅往萬安一帶查私薛鍾翰拔委一次州判程俊魁委解漕折進京○初四日補用縣郭立朝拔委一次從九李樹堂起服來江陳貲壎由奉新催地丁回鄭承志由鉛山催税契回府經汪善培由九江解經費回廣信府陳文炳由順直賑捐加理問銜署廣昌縣凌宣鐸據報病故以興安縣周邦翰調署所遺興安縣印務以大挑知縣何紹　　委署理正任饒州通判吳鳳來停委一年期滿應行飭回本任永豐把總龔得財請餉來省鄱陽外委蔣燦文禀赴任 
[申報館恊振所經收順直山東賑損五月廿一日至五月廿九日止第十五次清單]  
　　五月廿一日夀水生洋五元○廿二日歸安蔡子俍一元獨善子洋十元○廿三日梅伯山房鄰求合家平安洋二元鄭孝曾爲亡妻顧氏求冥福洋二元○廿五日寳順局來蘇州久大典遞來鳳凰卿土地界張淞祥求合家平安洋十元○廿八無名氏洋一角無名氏求病愈洋二伯元○廿九日玉記銅洋五元杭州永泰豐來幼童阿富洋三元一角清江福興潤來雲間堂陸洋三元無名氏銅洋一元以上總共收洋二百卅六元二角銅洋六元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月二十二日京報全錄]  
　　宫門抄○諭旨五道錄前○蘇撫奎奏請旨斥革舉人摺○又奏審明盜犯按律懲辦片○粤督李等奏彚報上年冬季分委署州縣各缺摺○湖督張等奏委員隨辦點景事宜摺○又奏截放貧民銀兩摺○五月二十二日内務府國子監廂藍旗值日備用處引見十八名正白滿四名内務府二十四名○夀昌假滿請安○熊亦奇管廷鶚柏桓預備召見○掌儀司奏初一日祭奉先殿載津行禮○召見軍機熊亦奇管廷鶚柏桓總管内務府大臣○○頭品頂戴江蘇巡撫奴才奎俊跪奏爲舉人被控提審恃符狡展請旨斥革以便澈究恭摺仰祈聖鑒事竊查前據泰興縣文童張建勳監生封邦璣先後呈控舉人李紹基假照調騙一案當經批行臬司飭提人卷至省查訊去後兹據署臬司黄祖絡詳稱經前司陳湜訊據李紹基供稱伊係壬午科中式舉人光緒三年由揚州滇捐總局在泰州設立分局委江西候補知州趙烺在分局收捐張建勳尹積芸孫聲和報捐職銜有係伊經手有非經手捐照並非僞造等語質之封邦璣等堅稱均係李紹基經手假照誆騙查驗各照張建勳於光緒四年十二月十一日報捐准作監生加捐同知職銜尹積芸於六年正月十五日由監生報捐州同職銜孫聲和於四年十二月初一日報捐監生均係户部執照惟查看印花淺淡不明所塡年月名字筆迹如出一手張建勳一照墨色加潤亦屬可疑是否滇局存留空白執照事後朦塡抑係另有别情經前臬司札飭鎭江府轉飭丹徒縣行據江西候補知州趙烺復稱光緒四年五月奉揚州滇捐總局委赴泰興設局收捐遵於是年九月初一日開辦旋於五年四月奉文停捐立限五月底撤局卽經依限停撤並將各捐生捐欵履歴照根同未捐之空白部照實收悉數造册呈繳總局分别請奬核銷並無存遺照實收兹奉飭查遵於收捐底册内逐細核對查無張建勳尹積芸孫聲和等報捐案據册内旣無張建勳等之名卽非由局捐辦有無假揑無從查悉等情由府轉詳經前臬司移交前來查趙烺係李紹基自行供出辦捐之員旣據查無張建勳尹積芸孫聲和報捐案據是部册無名卽可概見且尹積芸一照係光緒六年正月報捐巳在停捐撤局之後卽使部照是眞其爲空白撞騙亦無疑義該舉人供稱張建勳等報捐有伊經手有非伊經手催查閱照内所塡年月日名字筆迹係出一手則張建勳等語均係該舉人經手似非誣指今該舉人堅稱並無假騙情事顯係恃符刁狡應請奏革以便澈底根究等情前來奴才復查無異相應將李紹基舉人請旨斥革以便澈空除咨部查照外謹會同兩江督臣劉坤一恭摺具奏伏乞皇上聖鑒訓示謹奏奉硃批著照所請該部知道欽此○○奎俊片再據署邳州知州陳道濟詳報先後拿獲因行刦事主張紹南家得贓案内匪犯朱小十卽朱澐幅閻有慶叚小五王小住喬鈺得史鳳先並盜械洋槍一桿到案訊據該犯朱小十喬鈺得史鳳先僉認於光緒十七年四月二十四日夜聽從逸犯董沅標夥同另案審辦之張克良蔡自友吳慶雲並在逃之趙按岐等同夥十六人執持洋槍等械行刦事主張紹南家銀錢衣驢等物伊朱小十喬鈺得入室搜贓伊史鳳先在外把風等語並稱閻有慶王小住行至中途慮被事主窺破均未同行上盜叚小五僅止知情不首均事後分贓不諱質之閻有慶等供亦相同喬鈺得尚有夥刦事主陳虞太家得贓一案歸於彼案辦理史鳳先閻有慶先後在監病故除罪應擬遣之閻有慶病故免議外將該犯朱小十卽朱雲幅史鳳先均審依强刼之案但有一人執持洋槍在塲者不論曾否傷人不分首從均擬斬决梟示通行俱擬斬立决梟示史鳳先雖已在監病故仍應戮屍梟示王小住依例擬遣攺軍叚小五依例擬以杖流又據署宿遷縣知縣蕭仁暉詳報續獲因行刦事主臧興吉染店得贓拒傷臧興吉等身死案内匪犯胡萌悛並盜械洋槍一桿到案訊據該犯供認於光緒十五年九月二十八日夜聽從已獲擬結之張大個仔等並在逃之張兆磑等同夥二十八人執持洋槍等械行刦事主臧興吉染店銀錢布疋等物張大個仔放槍拒傷臧興吉等身死不諱將胡萌悛審依强盜殺人斬立决梟示例擬斬立决梟示又據碭山縣知縣陳守晸詳報拏獲因行刦事主吕德修家得贓拒傷吕書昌等平復案内匪犯王魁王月二名到案訊據該犯等僉認於光緒十九年三月初七日夜聽從在逃之李二夥同周方士等同夥十三人執持洋槍等械行劫事主吕德修家錢文李二等拒傷事主平復不諱王魁卽在監病故將犯王魁王月均審依强劫之案但有一人執持洋槍在塲者不分首從均擬斬立决梟示通行皆擬斬立决梟示王魁雖已病故仍應戮屍梟示先後解由徐州道親審明確咨經臬司陳湜復核備招請將該犯朱小朱卽朱雲幅胡萌悛王月批飭正法核奏前來奴才復核無異除將該犯朱小十卽朱雲幅胡萌悛王月三名遵照刑部通行批飭先行正法並將監故之史鳳先王魁戮屍一併梟示並飭嚴緝各逸犯務獲究報曁各案供招咨部外謹會同兩江總督臣劉坤一彚案附片具奏伏乞聖鑒敕部核覆施行謹奏奉硃批刑部知道欽此○○太子少保兩廣總督臣李瀚章頭品頂戴廣東巡撫臣剛毅跪奏爲光緒十九年冬季分廣東省委署州縣各缺遵照章程恭摺具奏仰祈聖鑒事竊照各省州縣無論奏調委署代理欽奉上諭著每屆三月彚奏一次等因欽此由部轉行欽遵在案兹據廣東布政使覺羅成允詳稱光緒十九年冬季分出有署新甯縣知縣鄭守昌撤省察看遺缺以捐班前先補用同知王鴻鈞署理又海陽縣知縣杜友白調省另有差委遺缺以分缺簡用知縣吳志道署理又定安縣知縣李家焯調省另有差委遺缺以候補知州李宗道署理又署新安縣知縣黄恩另有差委遺缺以候補知縣鄭業崇署理又署龍川縣知縣劉思謙飭赴佛岡同知本任遺缺以分缺先用知縣劉永椿署理又高要縣知縣魏邦翰撤任遺缺以委用知縣張向辰署理又署石城縣知縣任燕譽另有差委遺缺以候補知縣顧永楙署理又署始興縣知縣張問崇另有差委遺缺以候補知縣蔡簡梁署理又署澄海縣知縣張璿另有差委遺缺以豐順縣知縣鄧衍憙調署又署長甯縣事陸豐縣知縣劉祖祺病故遺缺以候補知縣　福蔭署理又嘉應直隷州知州吳宗焯病故遺缺以候補直隷州知州沈麟書署理又大埔縣知縣聶大昇病故遺缺以試用知縣兪瑛署理遵照定章詳請具奏前來臣等復查無異理合會同恭摺具陳伏乞皇上聖鑒謹奏奉硃批吏部知道欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲委員進京隨同辦理點景事宜恭摺仰祈聖鑒事竊臣等會同將軍臣祥亨率同湖北　都統　鎭司道各員續請報効皇太后萬夀點景經費於上年十一月間具奏欽奉硃批准其報效聽候部撥該衙門知道欽此旋准軍機處知會各省將軍督撫應先期揀派道府大員來京隨同辦理點景事宜等因臣等自應遵照辦理查有湖北補用道裕庚堪以派委先期赴京隨同内務府將添設地叚點綴景物事宜敬謹辦理除咨總辦慶典王大臣曁内務府查照外臣等謹謹同荆州將軍臣祥亨合詞恭摺具奏伏乞皇上聖鑒謹奏奉硃批知道了欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲湖北省蒙恩賞給賑濟貧民銀兩遵在應解本年地丁京餉項下截留散放恭摺仰祈聖鑒事竊照光緒二十年十月恭逢慈禧端佑康頤昭豫莊誠夀恭欽獻皇太后六旬萬夀臣等前準部咨欽奉懿旨每省各賞銀二萬兩賑濟貧民嗣於上年十月間復准户部咨以此項銀兩續奉懿旨攺由户部應交兩淮商捐輸項内提撥業經奏明分别撥解劃抵鈔錄原奏清單恭錄諭旨咨行欽遵辦理計單内開湖北銀二萬兩應令該撫在於應解本年地丁京餉項下就近截留應用如本年京餉全數報解起程卽在明年京餉内留用等因慶洽普天慈恩廣被臣等封圻忝領欽感同深遵卽督　藩司　明湖北省應解光緒十九年分地丁京餉業己全數起解遵在二十年第一批地丁京餉項下截留銀二萬兩以資散放惟是湖北通省共計六十八州縣地土有磽沃之别貧民有多寡之殊自宜酌分等差俾得均沾聖澤查公安一縣上年被水較重擬量予從優賑濟其餘各州縣應卽分作三等酌量撥給以資公溥據湖北布政使王之春查開清單具詳前來臣等查核所擬等差尚屬平允當經飭令查照單開銀數轉發各州縣詳查貧民户口核實散放以仰副皇太后恤民敷惠皇上行慶施仁之至意遠近窮黎渥霑慈惠歡呼感戴頌祝同聲謹照繕州縣銀數清單合詞恭摺具奏伏乞皇上聖鑒謹奏奉硃批户部知道單併發欽此 
 
 

Page 14

 
 
[光緒二十年五月二十三日京報全錄]  
　　宫門抄○諭旨兩道錄前○豫撫裕奏彚報委署知縣員缺摺○東撫福奏臨清工關短收盈餘銀兩請將户關溢額撥補兌賠摺○又請將臨清户關溢額抵剩之項按數給奬摺○又奏彚報各屬新案交代已未清結摺○蘇撫奎奏鎭江關徵收洋藥税厘并開支數目摺○又奏鎭江關徵收華洋税鈔及支解數目摺○五月二十三日理藩院鑾儀衛光祿寺八旂兩霬值日無引見○禮王謝得紀錄恩劉恩濤謝放四川正考官恩○椿夀請假五日○陳昌紳陳榮昌預備召見○召見軍機德隆陳昌紳陳榮昌○○頭品頂戴河南巡撫奴才裕寛跪奏爲遵章將委署知縣員缺三個月彚報一次恭摺仰祈聖鑒事竊准部咨各省州縣缺出委署班次並出缺日期應令每屆三月彚報一次知州委署名次比照序補之例酌委知縣實缺亦照舊例酌量揀委其知縣選缺應以正途勞績試用三班爲一輪按照出缺先後輪流委署至裁缺撤回留省廻避各員亦照序補之例酌署如有因差勤給奬者仍於本項到班時先儘委署各等因通行遵照當經前撫臣飭司叅酌豫省舊章議請嗣後知縣應選缺出先酌委正途外奬一人次酌委勞績外奬一人次酌委試用外奬一人再委正途班一人勞績班一人試用班一人各歸各班以三缺爲一輪按出缺先後輪流委署並因候補同知通判知州均係缺少人多本項之缺輪委無期各准各班插委知縣員缺又知縣正署到班遇有叅撤之缺應在本班人員内酌量揀委以期得人如遇同通知州插委到班亦於同通知州班内揀員插委倘不得人另揀實任人員調署卽以同通知州頂署所遺之缺若仍揀委知縣本班人員接署續有缺出仍委同通知州一人均經歴次奏　辦理在案兹據署布政使長祿將光緒十九年十月起至十二月底止委署過知縣員缺造具清册聲明並無越次攙委等情詳報前來奴才覆查無異除册咨部外理合恭摺具陳伏乞皇上聖鑒謹奏奉硃批吏部知道欽此○○尚書銜山東巡撫奴才福潤跪奏爲臨清工關一年期滿短收盈餘銀兩請將户關溢額撥補免賠恭摺仰祈聖鑒事竊照臨清工關每年應徵正額銀四千五百七十二兩七錢四分盈餘銀三千八百兩以二千二百八十兩爲額内一千五百二十兩爲額外向委臨清直隷州知州徵收由奴才按年核計完數奏報兹據濟東泰武臨道張上達轉據臨清直隷州知州陶錫祺詳稱自光緒十九年正月十五日開河起至十二月三十日年滿止共收短載正銀四千二百二十一兩二錢七分鹽貨正銀一千二百五十五兩二錢統共收銀五千四百七十六兩四錢七分核計正額無虧並收額内盈餘九百三兩七錢三分下短額内盈餘銀一千三百七十六兩二錢七分額外盈餘銀一千五百二十兩緣工關僅徵船料自黄水穿運以來汶河舟楫不通祗賸衛河一路往來船隻無多以致徵不足額户關例徵百貨上年直境歉收南北糧價懸殊商販由衛河絡繹北上統計所徵關税尚有溢額銀八千九百六十四兩一錢四分七厘以之抵補工關缺徵有盈無絀懇請援照近年成案准具撥補等情奴才覆查無異相應仰懇天恩俯賜敕部援案撥補免賠出自鴻慈除咨部查照外謹恭摺具陳伏乞皇上聖鑒訓示謹奏奉硃批户部議奏欽此○○尚書銜山東巡撫奴才福潤跪奏爲臨清户關一年期滿溢收盈餘銀兩請照歴屆成案抵補工關缺徵抵賸之項按數給奬以示鼓勵恭摺仰祈聖鑒事竊照臨清關税務向委臨清直隷州知州徵收由奴才核計完數奏報户關每年應徵正額銀二萬九千六百八十四兩銅斤水脚銀七千六百九十二兩二錢一分三厘盈餘銀一萬一千兩以六千六百兩爲額内四千四百兩爲額外兹據濟東泰武臨道張上達轉據臨清直隷州知州陶錫祺詳稱自光緒十八年七月初四日起至十九年七月初三日止一年期滿共收過船料貨税糧食税正銀五萬七千三百四十兩四錢六分除正額盈餘均經足數外尚溢收額銀八千九百六十四兩二錢四分七厘查上年豫東二省麥收豐稔糧價平賤商販紛紛北上故能徵收溢額例得聲請議叙惟查工關尚有缺徵盈餘銀一千八百九十六兩二錢七分因汶河舟楫不通祇賸衛河一路榷徵船料無多以致未能足額溯光緒十年以後工關短收税銀均經户部議准以户關之溢額撥補免賠撥賸之項照章給奬兹屆户關一年期滿情事相同應請援案以户關溢額銀八千九百六十四兩一錢四分七厘撥補工關缺徵銀二千八百九十六兩二錢七分下餘銀六十七兩八錢七分七厘仍請給予議叙以示鼓勵等情奴才覆查無異相應仰懇天恩俯賜敕部准照成案以盈補絀核給議叙出自鴻慈除咨户工二部查照外謹恭摺具陳伏乞皇上聖鑒訓示謹奏奉硃批該部議奏欽此○○尚書銜山東巡撫臣福潤跪奏爲各屬新案交代循照半年彚報定章分别已未清結繕單具陳仰祈聖鑒事竊照山東州縣交代前經奏明查辦二叅凡有虧空立卽叅辦並半年彚報一次作爲定章限内算明有應交欵項者勒限一個月完繳逾限不完卽行叅追並照新章一任一清不准有一官兩任交代名目加展限期歴經遵辦在案兹查光緒十九年七月初一日起至十二月底止又屆半年彚報之期據藩司湯聘珍開册詳請具奏前來奴才覆加查核上次開報勒追欠欵各員除前商河縣知縣陳毓松文登縣知縣趙曾毅青城縣知縣孫釤榮城縣知縣鄭熾昌泗水縣知縣趙英祚惠民縣知縣吕鍾濮州知州陳奏勳蘭山縣知縣宫本昻曹縣知縣裘祖諤荏平縣知縣劉曾騄均已於限内完解清楚惟前樂陵縣知縣楊同檙海豐縣知縣雙遂聊城縣知縣李保祥三員迄未清解應卽另行叅追以肅功令此次自光緒十九年七月初一日起至十二月底止新案交代共結銀十三起均係各清各任調署人員亦無一官兩任交代展限之事准前日照縣知縣李和燮新城縣知縣雷毓春招遠縣知縣畢明傑三員尚有欠解銀兩現在勒限完繳如逾限不完卽當從嚴叅辦謹將各州縣交代已未清結緣由繕具清單祇呈御覽爲此恭摺具陳伏乞皇上聖鑒謹奏奉硃批户部知道單併發欽此○○頭品頂戴江蘇巡撫奴才奎俊跪奏爲鎭江　第一百三十四結期内徵收洋樂税厘銀兩並開支數目繕具清單恭摺仰祈聖鑒事竊准户部咨各海關加徵洋藥税釐一欵旣歸海關併徵自應照章存儲關庫聽候部撥又准部咨凡指明由加徵洋藥税釐項下開支銀兩應各歸各欵動用至收支數目另列清單按結奏報等因均經先後轉行遵照已截至一百三十三結止具奏在案兹據署鎭江關道蔡鈞詳稱自光緒十九年十一月二十五日起至二十年二月二十五日止第一百三十四結期滿鎭江關共徵洋藥正税銀三萬九百七十一兩零洋藥釐捐銀八萬二千五百八十九兩零除分别支解外連同上結實存税厘共存正税銀三萬一千九百八十八兩零厘捐銀九萬三千七百六十八兩零共存銀一十二萬五千七百五十六兩零一併存儲關庫聽候撥用等情開摺詳請奏咨前來奴才復核無異除將該關原摺分咨總理衙門曁户部查照外理合會同通商大臣兩江總督臣劉坤一核繕清單恭摺具奏伏乞皇上聖鑒謹奏奉硃批該衙門知道單併發欽此○○頭品頂戴江蘇巡撫奴才奎俊跪奏爲鎭江關第一百三十四結期内徵收華洋税鈔及支解數目繕具清單恭摺仰祈聖鑒事竊照鎭江關徵收税鈔截至一百三十三結止疉經按結具奏在案兹據署鎭江關道蔡鈞詳稱自光緒十九年十一月二十五日起至二十年二月二十五日止第一百三十四結期滿共徵洋商船隻進出口正税銀三萬五千五百九十五兩零進出口半税除存票應行提存銀四千四百一十二兩零計不敷銀一錢六分洋船鈔銀八百二十八兩零子口半税銀三萬二千四百五十二兩零華商船隻進出口正税銀一萬六百九十二兩零進出口半税除存票應行提存銀三千六百三十七兩零外凈存銀四千一百六十八兩零華船鈔銀六百二十二兩零洋商正税内提解部庫四成華商正半税内提解部庫五成二厘華商船鈔内以三成解交總理衙門其餘七成提交總税務司收用以上徵存各項税銀除開支司税經費鎭江關經費委員薪水子卡司事巡丁薪水工食傾鎔火耗出使經費並解固本京餉旗營加餉淮軍恊餉户部京餉鐵路經費等欵外連同上結存税共實存銀一十八萬四千八百五十六兩零留備税務司提用經費及奉撥各餉所有歴結借撥未經提歸洋藥鹽税等銀仍俟下結再行分别歸欵造册詳請具奏前來奴才覆核無異除將原册分　總理衙門曁户部查照並令將是結徵收税鈔及洋船往來各數目造册送查外理合會同通商大臣兩江總督臣劉坤一核繕清單恭摺具奏伏乞皇上聖鑒謹奏奉硃批該衙門知道單併發欽此 
 
