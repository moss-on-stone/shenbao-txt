# 1898 - 297 - 4909173

 

Page 1

 
 
[新印曾文正公奏議告成] [  圖書集成局代啓]  
　　曾文正公爲中興一代偉人當髮逆披猖禀承廟謨戡平禍亂嘉猷碩畫亘古不刋奏議一編直可與陸宣公繼軌江左書林託本局用新鉛字排印成書紙張潔白校讐精良裝訂四本定價實洋七角江左書林及滬上各書坊均有發售欲購者請就便移玉選取可也此佈 
[外臺秘要出售] [  圖書集成局代啓]  
　　是書爲唐王剌史燾所輯剌史在臺閣二十餘年蒐求古今奇方凡一千一百餘種裹成四十卷鈎元提要卓著靈效宋孫中丞刻之於前明程敬通先生刋印於後岐黃家久已奉爲圭臬惟坊本流傳不免魯魚亥豖近由煥文閣主人覓得程刻原本倩本局用新鑄鉛字排印現已工竣定價碼洋兩元五角申報館帳房申昌書室及三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局均有發售此佈 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而於海防礦務諸學尚付　如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝訂成書價目格外從廉計皇朝經世文　廿四本洋三元牘編連三編丗本洋三元單買　編六本洋一元在上海三馬路申報館申昌蘇申南北　葉山房發兌 
[激恥]  
　　余讀孔孟書深維所以去禍就福轉弱爲强者無他道也有恥焉耳矣當孔子時魯弱矣内則季氏强僭　貳干政外則聽命大國役役道長疲薾已甚幾不可爲矣哀公問政孔子乃以知恥近乎勇策之公不能用一蹶不振至於戰國天下大勢西折而入於秦孟子遨遊齊梁曉曉補救其平居立論莫不以知恥爲急務曰如恥之莫如貴德而尊士曰如恥之莫如爲仁曰如恥之莫若師文王恥之於人大矣不恥不若人何若人有是則恥也者袪痼之鋮砭起廢之藥石也周平王不知恥故安於東遷而被髮野祭者見于伊洛宋高宗不知恥故忍于南渡而飛揚跋扈者竟逾江淮今之中國可恥甚矣以七十萬方里之廣西百兆人民之衆乃爲東西洋諸國欺侮脅制一至於是孟子曰困於心衡於慮而後作徵於色發於聲而後喻今之交涉棘手亦可謂困心衡慮矣今之危急燃眉亦可謂徵色發聲矣而苶然不作者如故頑然不喻者如故其果一無所恥乎抑果别有所恥乎秉政者以親賢下問爲恥居官者以奉公潔已爲恥爲士者以敦尙行實爲恥爲民者以謹身節用爲恥上有好者下必有甚南皮尙書之爲中國策也曰恥不如日本恥不如土耳其恥不如暹羅恥不如古巴蓋之數國者類皆迫於危亡勃然奮發盡滌舊政咸與維新故能存種類於五洲延生機於一綫孟子曰出則無敵國外患者國恒亡理固然也中國雖衰何遽出日本土耳其暹羅古巴下哉慨自五十餘年來海禁大開當代時流競談洋務而一二矯矯以正人自命者輙復深閉固拒以漢家自有制度爲言迹　所爲無非粉飾太平補苴末務一旦有變辱國辱身罔知所措問有能澄叙官方修明祖制秉後樂先憂之志立旋乾轉坤之功者乎至彼號爲諳練洋務者則又多巽懦畏葸阿徇取容交涉則但求之語言文字周旋晉接之間不辱君命者無有也海防則但求之船艦槍砲往來購辦之事能張國威者無有也其他庶政杳無實際於是轉滋絶口西事者之非笑而變故猝至遂策手坐困而無如何惟皆無恥故也然則奈何曰惟激之以有恥而已余請歴言可恥以爲憒憤者告今之巍然踞要津膺重寄者槁坐眢井熟視無覩而外人遂得而掣其肘或猶竊幸其交際之稠密不知眈眈者貌則搢紳我而心則傀儡我也今之赫然銜使命越重洋者視爲利藪百端巧營而外人遂得而扼其吭或猶盛誇其接待之優崇不知欵欵者外則衣冠我而中則野蠻我也同一事也西人謀之則明達華人謀之則固陋何怪其奴隸我也同一役也西人處之則奉法華人處之則營私何怪其鄙穢我也匪直此也條陳利害外强中乾致君澤民罕見實用是不仁也抗論大局驚耳駭目舍本逐末舉國若狂是不智也秩叙則蕩焉無存名器則假而不返尊卑貴賤莫辦等差是無禮也文臣則愛錢若命武臣則舍命要錢淟涊貪污罔知差惡是無義也孟子曰不仁不智無禮無義人役也人役而恥爲役猶弓人而恥爲弓矢人而恥爲矢言不能免也奈滔滔者之不恥何哉於是乎作激恥 
[本館接奉電音]  
　　昨晨京師飛電傳來上諭一道懿旨一道敬謹譯登○九月十一日奉上諭閩浙總督著許應騤補授未到任以前著增祺暫行兼署欽此同日欽奉慈禧端佑康頤昭豫莊誠壽恭欽獻崇熙皇太后懿旨向來中外各衙門辦理强刧盜犯俱係不分首從自屬照律辦理惟從前猶分别法無可貸情尙可原兩層近則一經審明眞盜無不立予駢首辟以止辟立法不得不嚴惟念盜案首從雖同　犯法究屬稍有區别應如何網開三面稍施法外之仁著軍機大臣會同三法司妥議具奏欽此 
[粤匪滋擾]  
　　昨日本埠法字日報館得廣東來電云本月十一日之晚廣省匪黨在省城外沙面西商租界中紛紛滋擾旅居是處之西國婦孺有避往澳門者有遷居香港者不知官吏將何法以敉平之 
[逆犯抵日]  
　　昨日本埠接得日本電信云逆犯　有爲由香港附日本川城丸逃逸本月初十日之晚行抵神户當此船未進口時卽有日官數員乘小舟往接不知中國政府將任其法外逍遥耶抑仍將設法緝捕也 
[粤省裁官記]  
　　廣州記事友人云兩廣總督譚文　自奉裁汰冗員之諭卽與司道各員察酌情形將應裁各員妥爲議定共得一百三十缺計開鹽運同鹽知事廣州虎門同知雷州同知廣州通判潮州通判南雄州同嘉應州同連平州判布照磨經歴八缺韶州惠州潮州肇慶高州雷州廉州瓊州縣丞十二缺南海番禺順德香山歸善海陽潮陽揭陽高要遂溪合浦瓊山主簿二缺南海增城巡檢二十二缺南海神安三江黃鼎番禺鹿步慕德里順德馬寍紫泥東莞缺口鎭香山小黃圃淇澳新會牛肚灣連平上坪清遠廻歧歸善内外營平政博羅善政里陸豐黃沙坑龍川老隆潮陽門闢合浦高仰南雄紅梅欽州沿海新寍上川番禺河泊所訓導七十二缺想自此仕途中人不免有賦閒之憾矣 
[贑省裁官記]  
　　江西訪事友來函云江西裁汰文武各官計共二百四十七員其南昌同知衙門改爲勵志學堂通判衙門改爲奮志學堂各府縣所裁同通經歴縣丞各衙門則由各府縣官斟酌辦理其如何改併之處刻尙未見 
 
 

Page 2

 
 
明文也 
[嚴禁吸烟]  
　　廣州訪事友人云廣東藩司岑方伯蒞任以來慨屬員之委靡不振未能黽勉從公也爰嚴申吸食洋烟之禁　前懸有牌示云照得鴉片之禁律有專條近來官塲多顯背律條嗜烟若命夫安民首在治事治事首在精神鴉片嗜好太深勢必精神昏憒爲此牌示仰所屬各員如有嗜烟者限三個月一體戒除本司期與各該員振刷精神力圖治理毋得仍前嗜好致于未便是亦整飭吏治之要政也彼名登黑籍者得毋愁鎖雙眉耶 
[澄叙官方]  
　　江西訪事友來函云贛省候補各員由上憲逐一甄别以定優劣其試卷歸司道及南昌府公同校閱評定甲乙列榜宣示此外尙有未經考試人員由護撫憲翁筱　中丞札飭限令於半月内赴南昌府衙門投考如再無故不到卽屬規避予以停委三年以　懲儆其先期請假並赴省外就醫措資及　事出差人員均俟假滿卸篆差旋之日再行補考其在九贛兩道衙門差遣及外府當差各州縣襄辦保甲並辦理厘卡各員統由布政司行文調考限兩月竣事倘該員等逾期不赴試卽行撤差停委並希布政司督飭承辦經書造立各項官册注明已未考試不得遺漏嗣後遇有差事缺項凡未經考試人員槪不委派以杜朦混取巧等因署藩憲張筱船方伯奉文後立卽遵照分别行文調考南昌府江訒吾太守則定於九月初六日補試前次未考各員似此實力舉行贛省仕途當可積弊一清矣 
[誥誡生童]  
　　宜昌訪事友來函云往歲每逢考試外州縣文武生童　集郡城往往與洋人藉端滋事此次經署荆宜施道宜昌關監督恭觀察爲未雨綢繆之計先行出示誥誡其文云欽加按察使銜署理湖北荆宜施兵備道監督宜昌沙布關稅務兼辦通商事務恭爲出示剴切曉諭事照得宜昌爲通商口岸華洋雜處日久相安惟每當考試之時各屬文武生童少見多怪往往惹事生端迭經從嚴懲辦現值科歲試期自應先事誥誡除飭宜昌府傳諭各州縣通知學官責成廪保轉諭文武生童晉郡考試務各安分不得到洋街率行滋事武童馬夫等尤不得在大街洋街沿江一帶以及宜昌稅關監督行臺並領事府左近地方跑馬除違卽拿究外合行出示曉諭爲此諭仰闔郡文武生童以及送考諸色人等一體知悉爾等應試文童各宜在寓所讀書武童在校塲操習不准到洋街任意遊行至在街跑馬有碍行人及故放馬匹損物均屬罪有應行爾等送考父兄戚友廪保人等皆有約束之責尤宜隨時管教不准滋事生端倘敢故違本童扣考拿辦父兄廪保一併革懲决不寛貸其各凛遵勿謂言之不預也切切特示 
[寃雪覆盆]  
　　江西訪事人云近者奉新縣出有姦婦將姦夫毁屍滅蹟一案其兇暴情形實有令人髮指者先是有成衣匠任某者娶婦某氏性極淫蕩與同族任甲有私暗去明來非伊朝夕任知之力不能制因此鬱憤成病竟以殞命遺下子女俱幼幸有田園頗堪温飽自此鵲巢鳩佔甲遂常得在臥榻之旁鼾睡矣無如不務正業喜作牧猪奴戲婦之私囊悉供一擲雖三戰三北卒無悔心久之婦私蓄漸罄不能應其所求遂時相齟齬夏間某日甲復向婦索資婦忿然曰吾與爾一叚惡因緣何時得了不如效同命鴛鴦免致今生煩恼也言畢遂以三尺白綾雉經牀上旋以結束稍鬆顚墜於地夜半復蘇頓見甲屍心知獨活萬不能安慌張無措竟持利刃刴屍數叚入鍋中舉火煮之以圖滅迹良久骨肉仍不融化婦恨甚剖取心肺食之至天明無可掩藏乃盛以竹筐置諸樓上未幾臭穢薰蒸勢難隠忍因賄囑工人某乙挑　於隣邑靖安縣某處水塘中上覆以石沈入波心以爲人不知鬼不覺矣閱數日後忽有一脚背浮志水面好事者檢視之心知有異將水𡰷乾密爲查察則見骸骨一具在焉遂爲之報縣相騐縣主鍾明府體志飭差細訪略得風聲立將抛骨之某乙緝獲究詰原委歴供前情不諱並謂當時小的原不允許婦大怒謂不從我言當加以謀害之罪小的懼而從之故棄屍焉明府得供卽飭差拘婦到案一鞫而服判令釘鐐收禁候再照律定擬其子女年幼無知恐因訟累傾家無可餬口諭令回家安守故業並禁差役不得向之索詐除暴安良明府眞具有深意也 
[火車傷人]  
　　天津訪事友人云本月初五日清晨甘軍後隊開赴榆關上車時人馬雜沓忽聞火車上號筒聲嗚嗚然馬皆驚躍中有一騎兵士堅挽其繮馬奮勇衝出人被帶下馬力尙健未受夷傷而兵適跌入軌道中一手兩足被輪碾過臂卽折斷腿骨亦糜爛不堪經火車上人停車拯救舁至近處某醫院求治甫及日中卽傷重而斃同袍諸人咸歸咎於火車之不愼具禀統帶統帶以其自不小心飭令殮埋批斥不准噫屍未裹乎馬革命已殞於轍環此其中豈亦有數存乎夫亦大可憐已 
[武林秋雁]  
　　杭州訪事友人云昭信股票奉旨停止後浙江巡撫廖榖帥業已行文各屬一律撤局商民聞之無不額手相慶○署理平陽縣巢大令鳳儀向辦省垣電報局事嗣由藩司委署縣缺卽將局務交卸現在已届瓜期回省禀到經電報總局憲札飭仍回電局辦公以資熟手　本月初二日爲吳山某斗壇度關解厄之期杭人性喜媚神輒至壇中領取關憑届時五羽士仗劍禹步導行於前凡欲過關者皆尾隨之有一女孩被衆擠倒頭觸於石鮮血淋漓經人敷以藥末始得無恙求解厄而先自罹厄斗母有靈其將何辭以解耶○某大令籍隸錢塘筮仕閩省家居扇子巷其太夫人年届七旬上月二十六日設帨良辰諸子之在外贸易者皆携襥被而歸爲高堂祝嘏水陸紛陳簪裾雜沓自二十三日起至二十八日止大開筵宴并招滬上女伶扮演各劇賞心娛目其樂陶陶見者莫不嘖嘖稱羡惟大令因宦轍覊留不獲歸里不料正當捧觴上壽之日忽接大令凶耗其昆季恐傷親心姑隠其事直至曲終人散始敢告知語曰樂極生悲此之謂乎○自上月十九日放晴後至今未得雨澤農民趁此晴曦刈稻晾曝無不喜天公之做美惟地土乾燥園蔬易受蟲傷老圃之流正深憂慮本月初四日天氣驟暖入夜陰雲四合五鼓時大雨傾盆酷似銀河倒瀉至翌午始稍息未申之交又得甘霖田疇積水甚深各物生機罔不暢茂條達迨初六日又大放晴光服疇力穡之儔今而後可免呼庚呼癸矣 
[山陰攬勝]  
　　　郡訪事友來函云九月初五日爲紹興府熊太守之太夫人設帨良辰太守因疏濬三江閘工程緊要於八月杪楷山陰任大令赴工次監視至初四日始回城届期官紳之躋堂恭祝者太守於花廳設筵欵之觥籌交錯履舄駢羅頗極一時之盛○紹郡標兵自經裁汰只存五百餘名平時大半分防各縣汛地兹届秋蒐之際經　鎭行文各屬札飭汛官帶同汛兵於八月二十日齊集郡城聽候操練嗣於二十五日開操二十八日暫停初三日復次第校閱槍砲聲貫若連珠間有兵士打靶不中者經左營陸守戎訓斥復自演放以示準繩槍聲響處擊無不中合營弁勇深爲敬服○距紹郡六十里有地名傖塘鎭九月初三日忽來口操台州土音者四五人分投店家購買黑棗煤　洋油等物店夥以形跡可疑卽通知鎭上馬紳馬係由幕而官曾出宰秦中者親出察看確係匪類卽飭捆拿諸人紛紛逃竄僅獲買洋油者一人親自押送進城交會稽縣懲辦詎料是晚馬之家中卽被匪徒破扉入室肆行搶刧現已向縣中報案卽日錢仲豫大令擬會營往勘矣 
[彝陵櫓唱]  
　　宜昌訪事友人云大南門向無水龍一遇火警輒致倉皇無措是處紳耆惄焉憂之特向居家鋪户募集捐欵購置水龍一架舁至南門外南湖畔吸水演試濺玉跳珠　極靈捷聞此龍之價約值錢一百六十餘千○四川德昌永號客某甲年將而立襥被來宜忽爲二豎所侵遽赴巫　之召經其同伴電告號主東撥銀二百餘兩備棺盛殮次日黎明舁送登舟載回故里執紼而送者熱閙異常沿途鋪户燃放鞭爆多至二十餘萬聲若連珠洋洋盈耳死者有知亦可暝目矣○近日花猪肉價極昻貴每斤需錢一百六十文而其中又多水猪以致人皆不知 
 
 

Page 3

 
 
肉味一日某署中購得若干辨其味有異究知其故卽傳某屠户到案欲予重懲屠户懼挽人再三緩頰姑判罰錢三十餘弔撥充善舉得免匍匐公庭有老饕癖者愼毋以口腹爲累也哉○目下米價尙平惟鹽價每斤約需靑蚨八十二翼油則每斤前需一百三十餘文者今祗需錢八十二文酒則前至六十文者今亦跌至四十文收成豐稔物產繁興巿儈居奇亦無所施其技倆矣 
[皖江雜錄]  
　　安慶訪事友來函云本月初六日上燈之際懷寗縣主由府監提出男犯一名年約三十以外姓陳名光照云係湖南人向爲篙工因被盜扳致羅法網又一女犯由司監提到年只二十六歲天長縣人所犯者爲謀斃親夫之案略訊數語叱令如法捆绑押赴巿曹處决○安省敬敷書院向例每月官師兩課本月初二日爲署臬憲鄭廉訪課期題爲子曰君子和而不同小人同而不和至鄉人皆惡之如何子曰未可也賦得共荷發生同雨露得生字 
[鳬舄將回]  
　　新任上海縣王欣甫大令赴蘇公幹昨日縣署中人探知大令業已公畢將次回滬是以執事人等卽整備届時迎迓 
[善政及人]  
　　本邑西鄉虹橋新涇各鎭保甲局董王萃和等探知前任上海縣黃愛棠大令業已交卸感懹善政愛戴彌殷特製匾額一方文曰恩威相濟於昨日午前導以鼓吹送至縣署懸掛大堂各董皆衣冠晉謁大令謙遜再三而後收受 
[另委管帶]  
　　本城老北門内九畝地向駐有滬軍營藉資震懾邇奉上憲裁汰之諭因將所裁各勇改設巡捕營驻紥新閘派有哨弁四人每日率督至西門外徐家匯龍華寺及虹口等鄉僻之處來往梭巡兹悉此差近由道憲蔡和甫觀察札委保甲總巡戴子邁明府接管前管帶劉副戎卽將關防文卷軍械火礟等一併移交戴明府定於九月初一日任事前日親往營中查明火砲軍械一切應用各物然後分往各處次第點名查騐 
[膏捐宜繳]  
　　本邑膏捐局自前署兩江總督張香帥札飭上海縣籌辦以來已歴數年近因滬南新馬路中華樓白玉樓等烟館以馬路工程局創收燈捐藉詞推諉不肯再繳膏捐由膏捐局董事胡光榮等禀請前任上海縣黃大令核辦昨日縣署批示云此項膏捐係奉南洋大臣奏准舉辦不能稍有减少馬路工程局所辦燈捐自係兩事何能牽涉膏捐據禀前情候錄案移請馬路工程局察核可也 
[諭拿流棍]  
　　馬路工程局季員朱森庭明府訪知南市一帶流氓充斥拆梢訛詐忌憚毫無爲患閭阎莫此爲甚爰於前日傳齊各鋪地甲到局諭以嗣後如有流氓在通衢大道拆梢者卽行拘局以便嚴懲所有各流氓名姓須逐一造册送局候本委次第訪拿究辦各地甲奉諭諾諾而退 
[法界捕房瑣案]  
　　王恒豐萃豐兩水烟袋店　恒裕怡大宏元餘康等各錢莊往來欠銀九千六百兩各莊執事人遂將店主王猷扭押捕房經讞員朱森庭明府迭次訊供並飭探查明萃豐所存之貨確係各莊遣人搬運併人恒豐店内並未帶回執事人陳匯春所禀不實因於昨日命提到案大加申斥謂店中諸事向歸爾一人經理今旣被各莊扭控著交保出外理處何以挺押不理顯見刁頑本當掌責姑念店主代求從寛交保限十日内理明兩店存貨共有若干飭探傳同原告檢點清楚以備抵欠○金陵人吳炳前控沈周氏爲媒代弟納粤婦羅林氏之婢女爲妾未及一載旋被逃逸是以扭案請追迭經明府訊供押候交保出外找尋昨日羅寳山投案遞禀聲稱家有婢女賣與郭姓爲妾並無吳姓在塲明府以此事不實不盡候傳原告將賣契交案察核○李秋泉李炳泉弟兄承接西人伊麽田棉花一千五百包收過定洋一千五百元届期無貨可交被西人扭控捕房解經明府訊供押候交保迄今已逾多日挺押不理昨日命提到案飭先掌頰二李叩求寛免明府命還押候核○朱邦傑前控蕭松林代趙五福擔保借洋二百元圖賴不還明府追繳洋五十元迄今案懸多日挺押不繳昨日飭傳蕭松林到案限五日内繳洋五十元如延定予嚴比○竊取金利源棧房菉筍之張阿朋李春桂前已訊明昨日明府著照原斷先荷枷半個月發碼頭示衆期滿責釋○江永輪船竊衣之王桂林圖竊未成之趙小卿昨經明府飭各責二百板北京輪船竊衣之裘子元金利源棧房竊鐵之王阿二照原斷各責一百板一并釋出○　犯沈阿根陳阿三顧阿仁現枷期已滿昨日明府命帶案疎枷照原斷各責二百板一并釋出 
[駁叛犯康有爲逆書]  
　　近見康有爲逆書獸不擇音悍悖已極凡我大清國臣民見之皆髮指眦裂思食其肉忠臣孝子人有同心如此病狂何煩筆舌但恐其逆謀奸計未盡周知今特明白斥駁以告海内詞曰我穆宗毅皇帝御極之初我皇太后垂簾聽政躬行節儉任用親賢其時羣彥雲興百廢具舉於是誅戮肅順大奸削平洪逆大難京師以定天下以安同治十三年冬毅廟有天花之喜明降諭旨海内所知臣民不幸攀龍莫及我孝哲毅皇后秉性賢淑最得皇太后歡心遽遭大喪悽傷不食皇太后哀憐備至數遣内監　饌涕泣固辭未幾遂殉今已二十餘年皇太后每念孝烈猶泣下也方毅廟晏駕之日未有帝子人心皇皇廷臣私議意在立嗣而近支王公年輩多有未合惟我皇上天性温孝神表不凡無能逮者幼在藩邸已承慈眷皇太后斷自聖衷遂立我皇上爲文宗顯皇帝嗣子俟生有帝子以繼毅廟詔書煌煌靡不悅服是我皇上之入承大統出於皇太后擇賢之心豈有如今日逆犯康有爲之所言者我皇上受深宫愛眷之隆先帝付託之重豈有如今日逆犯譚嗣同之所爲者凡我大清國臣民皆知之矣光緒紀元我皇上尙在冲齡廷臣復請依同治朝垂簾故事皇太后悲哀於心而上念宗社下念百姓不得已始兪所奏我孝貞顯皇后聖德端重與皇太后至相愛敬宮中稱謂親曰姊妹國之大事議定後行何期七年辛已有上仙之痛皇太后獨臨政殿泫然傷懷追思昔年同艱共命一旦永辭往往不　故待至我皇上大婚禮成後卽頒歸政之旨聖主泣求廷臣跪請皆不許屠御史仁守忠直通雅爲諌官第一奏請歸政後臣工章奏仍擬寫皇太后聖鑒字樣亦不許且以是革職永不叙用屠御史之賢皇太后豈不知之而不從其言且重其罪者蓋深宮不欲訓政之心不如是不足以曉諭天下也逆犯康有爲狂吠而已安足知此哉且嘗觀其初上皇帝書矣有云皇太后皇上聰聽彝訓樂聞讜言又云皇太后皇上端拱在上政體　明内無權臣女謁之弄柄外無强藩大盜之發難宮府一體中外安肅宋明時承平所無也又云皇太后皇上敬天勤民法祖宗用耆舊聖德之美踰越古今又云皇太后皇上有光明聖德可與爲堯舜之治又云皇太后皇上仁明之德何弱不振又云皇太后皇上高坐法宮之中遠洞萬里之外何奸不照何法不立中間一叚直云皇太后聰明神武臨政二十年用人如不及從善如流水開誠心布大度孜孜求治用能芟夷大盜而致中興生每伏讀穆宗毅皇帝聖訓未嘗不咸激起舞至於流涕也云云查此書光緒十四年十一月作其尊頌皇太后之詞聨行累句斑斑耀目名爲論事意在乞恩核以今日狂吠各端逆犯當時不應有此篇文字蓋時求富貴則但有頌揚身在逋逃則極意誣謗　覆狡詐無恥無理一口兩舌人頭畜鳴千古亂臣賊子未有如此之可駭可恨可鄙可賤至於斯者賊心但有官職但有貨財但有戈矛但有徒黨乘我皇上銳意求治之日又爲翁帥傳造膝密薦之人於是逞其奸謀夾以危論倚張蔭桓爲羽翼結内監爲腹心陽託變法之名陰行僭逆事欺侮我聖主貽害我百姓得罪之後逃至外洋與逆犯孫文聨爲一氣無所不至無所不言古之賢人君子忠而獲罪者多矣然皆甫　嚴旨卽服爰書臣罪當誅　魂可補朝衣東巿碧血西曹莫非君恩曾無怨恨今逆犯不知忠孝不顧廉恥旣莠言亂政又畏罪潛逃旣不受刑誅又廣　誣謗燕雲二語意將欲何狂吠至此若使我皇上見之有不駭憤痛恨者耶是逆犯不忠於我皇上至矣此而可忍孰不可忍 
 
 

Page 4

 
 
誠祈誠禱皇天鑒臨我大清國我孔子教我廣東人不幸有此無父無君無人理之逆犯康有爲罪通於天願天誅之毒加於人願人殛之天也清明永永不生此無父無君無人理之逆犯康有爲此我大清國之幸也此我孔子教之幸也此我廣東人之幸也[  廣東梁鼎芬撰]  
[申報館恊振所經收順直山東鄂省江北賑捐九月初一日至初十日止第廿八次清單]  
　　九月初一日趙芹香洋五元葉無名洋二元吳玉氏洋五元深銀寳洋二元寗波廣泰恆洋四元宛平足成拄求老母一路平安洋十二元四角○初三日袁汝金代先室李孺人經懴資移助洋五十元○初五日寗波乾茂莊由靝　局寄來新安方蔭堂娶媳敝同人送有賀儀今來答喜席資移助洋八元杯水車薪子洋一元○初六日補拙散人小洋　元武陵病痊安洋三元諸曁永利局來朱氏印送敬灶全書資移助洋一元○初七日蘇州全盛局來華萼氏小洋四元洋二元銅洋二元沈樹庭洋一元○初八日中西大藥房銅洋六元○初九日隠名氏洋十元揚州太古晉來毛雨村洋八元○初十日清江居士洋十二元陳鴻慶堂爲媳保產安寗洋十元以上總共收洋一百四十四元四角銅洋八元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴查牙帖]  
　　江西訪事友人云各屬牙行向多冒帖私開或用廢帖朦混卽眞有帖者亦未必身家殷富因之倒閉者時有所聞甚或虚張聲勢平日高車駟馬僭擬達官而其實空無所有客商不知底藴輒受其欺似此形同騙局甚非商民之福也現經大憲查悉各情立委各員分赴各屬會同地方官嚴爲查察飭將冒帖各家勒令歇業其用廢帖者飭換新帖其餘有帖者亦須查核是否殷實有無虧欠如有倒閉等情定卽比追不准設阱害人亦未始非整頓商務之一道也 
[津沽市價]  
　　天津訪事友人云本年麥秋收成歉薄麥價騰貴甚於乙未海疆有事之年差幸今秋大田尙稱中稔八月初間糧價得以稍貶不料至中秋節後雜糧米麥價漸加昻刻下大米每石價仍九元以外白麫每百斤始　津錢八千文今已漲至九千以外他如乾酒亦擬增價高粱更不問可知玉麫亦爲貧民日用所需每斤需錢五十六文經紀小　　將何以卒歲耶 
[金屋難藏]  
　　蘇州訪事友人云盤門外靑陽地某妓院校書金翠娥明眸皓齒妖艶動人與撫署附近劉公館小主人劉某訂白頭約欲爲金屋之藏苦乏銅山之富以致有願難償計無所逞遂相約偕遁某日預召城内横巷某某二土妓至靑陽地長春　觀劇旋卽飛箋召翠娥至是處妓院去戲園甚近翠娥卽鑋移蓮步姗姗而來迨袍笏闌珊三妓各乘肩輿入城藉消餘興行至中途鴇兒見輿夫某甲素相熟識且有大姐爲伴並不生疑旣而劉稱欲雇馬車令大姐出城徵召伺其去後卽將翠娥寄匿西　巷顧姓成衣鋪至夜不歸鴇大驚翌日四出尋覔蹤影毫無疑輿夫某甲及大姐或有串通情弊因卽扭入捕房據情控訴鄂捕頭將二人管押越宿轉解公堂經劉子貞太守提訊甲供稱小的擡肩輿至某處遽爾息肩三妓携手同行由劉少爺挈之而去不知所之大姐供亦相同太守諭令仍押捕房限二禮拜内務將翠娥交案違干嚴比劉見風聲緊急知古押衙沙吒利之流未易學步且恐不免株累卽於初六日將翠娥交出惟所帶金表金飾已不翼而飛鴇以空心大老官反欲呑没纒頭所得遂繕具禀詞復投公堂求追繳太守護花恩重立飭移文拘劉訊究矣 
[作僞受懲]  
　　前日午後寗波人李錦堂持銅洋一枚至南市大馬頭匯水樓茶肆兌換司帳人陳爲惠看出破綻向之調換李不服因與爭閙旋扭至十六鋪巡防北局請究局員楊聘候二尹提訊之下判責一百板銅洋充公 
[南市捕房紀事]  
　　東洋車夫林寳牛姚文全兩人在新馬路爭奪主顧互相扭毆事爲九號巡街捕勇所見喝阻不服一併拘解捕房由捕頭王榮培管押片時從寛斥釋○往來周浦上海之航船向泊南市董家渡前日船户瞿同生攬得搭客四人正欲下船爲同帮人謝阿弟所見以其侵奪生意饒舌不休事爲九號巡街捕勇所見一併拘解捕房捕頭以事起細微令謝給錢一百文從寛斥釋○柴阿寳周聰發兩人向有嫌隙前日午後在馬路中互相扭毆事爲馬路工程局差役所見帶至捕房捕頭盤詰緣由交二十三鋪地甲帶往調處○前日東洋車夫仇連川錢榮春彼此在途扭毆由四十二號巡街捕勇查見當卽拘解捕房由捕頭管押三點鐘麾之使去 
[英界晚堂瑣案]  
　　王錫祉遣家丁謝安控朱升誘拐妾婢捲逃無蹤經帮審委員劉穆庭二尹提訊謝供廣東人年二十七歲主人王老爺　錫祉原籍淮安府清河縣現在福建候補通判昔年在申由吳桂山爲中買得葉姓女爲妾嗣吳又薦朱升充當長隨去歲家主奉盛大人委辦廣西龍州電報局事挈之前去今因公務於八月十二日由廣東起程十九日抵滬僑寓洋涇橋長發棧二十五日主人出外朱长乘間將姨太太及十三歲之婢女一口誘拐無蹤並捲去衣物不少小的素知朱升與姨太太交情甚密以家主毫無覺察故亦未敢明言今因此人是吳桂山薦保是以將吳扭案請究吳供蘇州人向當庖丁前年冬間薦朱升至王老爺處服役由兪秋生作保此次因何捲逃小的實不知情兪供本地人朱升與吳係　　王姓處之事經小的之胞兄與吳合薦小的與朱初交不知底藴劉二尹著將吳管押兪交保出外赶緊尋朱到案候復訊核奪○曹茂坤曹董氏控十五圖地保曹顯繁盜賣地基經劉二尹提訊曹茂坤供本地人耕田度日前年胞弟病故弟婦董氏因有急用將祖遺方單一紙向曹玉山處押洋七十二元此地在十七圖内共有六畝言明祗押三畝尙有三畝應歸小的管業不料地保曹顯繁竟私自備本將地贖回轉賣與曹發發獲利不貲後經小的查知向之理論顯繁巧爲掩飾卽付弟婦洋五十元此地本不願賣暫時抵押藉濟急需乃顯繁不問情由擅敢賣絶實出情理之外叩求究辦曹董氏供與茂坤略同曹顯繁供曹董氏前託小的將地贖回轉押與曹發發共得洋銀一百五十元當卽扣除贖本洋七十二元及曹董氏所欠米洋十餘元又借項六元是以祗應找給五十元業已如數清楚並非小的盜賣二尹以旣未賣絶著曹茂坤曹董氏於五日内將所收之洋悉數繳案仍飭曹顯繁贖回方單 
[英界公堂瑣案]  
　　雉妓謝孫氏禀稱包探牟松濤屢向訛詐曾被取去洋銀二十一元前日又執准爲包探之憑據向小婦人勒索洋銀十元不遂所欲輙肆兇毆房主卓桂堂願爲見證不料牟反投捕房誣卓搶其衣服任情妄控幸小婦人先已報捕未被所朦現由包探朱阿高送案叩求究辦牟供前晚行經泥城橋左近突遇卓桂堂强搶衣服鄭大令商之梅繙譯官以牟身充包探不應知法犯法姑念初次從寛斥釋然牟未經懲創不知能仰體憲恩從此洗心革面否也○茂生紙烟公司執事西人控司帳人趙如數用空銀一千餘兩求恩究追趙供稱此欵實被他人欠去無力交還叩求恩斷大令判令發回捕房管押三月○包探徐榮珊禀稱流氓姚阿坤李銀全終日成羣結黨至馬立師家向成衣匠黃少庭索　或恃人衆沿途攫物無惡不爲是處房屋皆係馬立師之業居民畏其兇横紛紛遷避爲此拘案請究姚李同供稱手藝營生素來安分不敢爲非大令判各責三百板枷號一月○惡丐王阿二　子明之同黨也前日向周士元所開泰和飯館索詐洋銀六元七角未滿其欲强奪飯菜肆行大嚼經周投報捕房由包探金阿三拘案　懲大令著重責二百板枷號一月○陶信記訴稱學徒韓卿竊取縀帽四十七頂由董桂友出洋銀五元七角將贜收買今旣由包探林福生起到原贜送案賜求究懲大令判責一百板發回捕房管押兩禮拜董不應收贜著罰洋銀二十元○洋人康炳控陳利康范阿德許阿裕串　鐘表衣服等物由包探倪順泉緝獲送案請究陳范同供稱各物由許阿裕竊來質在十六鋪某當内許阿裕一味求恩大令飭將陳范發回捕房管押三月許押半年 
[美界捕房紀事]  
　　前晚長江巨竊方海林行至外虹口公和祥碼頭適見吉和輪船到埠遂乘間溷入艙中竊取搭客某由所携衣服等件正欲登岸爲包探李培芝所見立卽扭入捕房押候轉解公堂請訊○前晚蘇州賊李小毛至北穿虹浜四百二十號門牌某姓家竊取金戒指一枚及綢衣多件旋經包探劉阿炳查獲送入捕房押候解送公堂究辦○前日東洋車夫某甲因被西華德路六十七號門牌某洋人積欠車資洋一元踵門索取洋人非但不給反以無端吵閙爲詞交一百六十二號華捕送入捕房捕頭令押乞丐牢一宵然後釋之使去 
 
 

Page 10

 
 
[蘇省官報]  
　　九月初二日二品封職黃宗憲由滬來辦理滬寗鐵路事宜浙江候補道潘學祖由滬來同知嚴恭壽謝奉委武陽宜荆抽查保甲差又方澤含禀銷查勘震澤縣荒熟田畝差通判吳光煜禀辭赴寗見制憲從九王桂墀禀銷帮辦震澤絲捐差○初三日新科翰林院庶吉士潘昌聰元和人由京來正任蘇海防同知王　龢禀辭　常昭内河厘局同知張辰由上海閩廣貨捐兼捕盜局差次來吳縣賴禀知下鄉查勘保甲並秋勘情形通判陳鎬禀謝奉委赴徒陽壇溧　縣抽查保甲差又鍾壽康禀辭赴恩縣查勘荒熟田畝差知縣劉允恭禀知由溧陽催收漕尾回又范一福豐沛碭邳黃楙江　川沙沈翰華婁金靑均禀辭赴各屬抽查保甲差同知銜指分江蘇拔貢試用知縣陶麟宸河南人由京　照來省禀到縣丞白埏禀謝委署寳山縣主簿事巡檢張兆咸禀謝委署太倉州吏目事又管運森禀謝奉飭請補丹陽縣包港司巡檢缺指分江蘇試用縣丞葉元超安徽人禀到候補通判晁貽澤於八月二十九日在省寓病故○初四日江蘇候補道那良正黃旗人由寗來高郵州章邦直禀到宜興縣萬禀到知縣倪曾　禀辭赴蘇松鎭太各屬稽查鋪　差又周濂禀辭赴錫金江靖等縣抽查保甲差又劉樹仁禀知奉府委赴震澤公幹卽辭又楊紹時由寗見制憲回主簿楊世輔禀知到中路二叚巡查差又雷星樵禀銷中路二叚巡查差分發江蘇試用從九品金兆熊浙江人禀到○初五日太倉州蔣禀到宜興縣萬禀辭准補儀徵縣張禀辭赴寗見制憲並赴任知縣周清溱禀辭赴長元吳太湖等　抽查保甲差又陶聨琇禀謝飭知前解京餉無悮核給内奬加一級紀祿二次又董觀瀛禀知在撫署閱卷又張祖綸禀銷駐滬轉運米石差都司吳寳型禀謝奉委胥門外武巡卽日到差 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年九月初三日京報全錄]  
　　宮門抄○諭旨五道錄前○晉撫胡奏爲籌修武備學堂並酌擬大槪辦法摺○河督任　奏爲因病乞假回籍調理摺○皖撫鄧奏調署藩臬道府各缺片○江督劉奏爲保舉人才片○九月初三日内務府國子監廂紅旗值日恃衛處引見一名兵部五十名正黃滿十一名正白漢十四名○徐郙假滿請安○榮中堂謝降二級留任恩○徐會澧等考試漢廕生覆命○德魁續假五日○桂春預備召見○掌儀司奏初九日祭奉先殿慶王行禮○召見軍機　桂春○○頭品頂戴山西巡撫臣胡聘之跪奏爲省籌修武備學堂並酌擬大槪辦法恭摺具陳仰祈聖鑒事竊臣前於遵議武科改制摺内請先在省城設立武備學堂業經奏明在案查晉省地處偏隅局面褊小不特通才難於羅致卽圖籍軍械之類亦苦購運維艱創辦誠屬不易惟現當朝廷變法改制力圖自强武備儲才尤爲今日急務斷不容以畏難惜費置爲緩圖當經臣督同司道等悉心籌議查得省城内教塲迤東地形寛曠建立學堂甚爲相宜該處舊有太原營叅將衙門一所本年四月續裁制兵案内議將臣標右營遊擊裁汰所遺遊擊衙署擬令該叅將移駐其叅將衙署卽歸學堂作爲總辦教習文案各員辦公之地此外尙應添建東西講堂飯廳學舍以及存儲軍械子彈圖籍儀器各所曁各項人役住房堂外另尋操塲靶道並於左近附設學營兩座派令各弁兵駐劄隨時練習己飭委員勘估於六月内動工限九月底一律告竣至學堂内應用圖書儀器及各種軍械均須委員赴滬早爲購備其各國新式快槍快砲需費較鉅今擇要先行酌購以資應用一面資調北洋學堂及新建陸軍文武教習各二人來晉派令分司教練如果訓課認眞著有成效三年後准由臣酌量保奬學生額數擬以一百二十名爲率綜計薪水赡資及一切費用等項歲需銀約二萬餘兩必須籌定的欵方能持久查湖北湖南等省設立武備學堂均經奏明動用公欵晉省事同一律請每年在於厘稅項下撥銀二萬兩作爲常年經費至學堂工程及購備一切需欵尙多晉省並無善舉生息可以提用擬飭該司等先行設法籌借欵項俾資赶速興造隨後再行勸捐歸補所有晉省籌修武備學堂及酌擬大槪辦法謹分條開繕清單繪具圖說恭呈御覽其餘未盡事宜容再隨時詳議奏明辦理分咨查照外理合恭摺具陳伏乞皇上聖鑒訓示謹奏奉硃批　理大學堂大臣並户部知道單圖併發欽此謹將晉省設立武備學堂酌擬辦法六條繕具清單恭呈御覽一勘估工程查武備學堂規模宏敞堂外須有操塲靶道及附劄學營處所兹於省城内勘得校塲迤東地方僻靜四圍空曠建立學堂最爲相宜惟該處有參將衙門一座必須併入學堂局勢方能完整兼可節省工程除舊有正房三進偏院四所可備總辦提調監督教習等居住此外尙應添建東西講堂學生號舍飯廳體操所及圖籍儀器　械支應印書照圖醫藥洋龍電燈機器各所工程兵房砲房馬房車房各设雜房共計房屋二百餘間應卽勘估興修以期尅日告竣　選　教習查北洋初設武備學堂之時所募洋教習如李寳那珀坤士等皆由德國學堂出身普法之戰充當兵官尤增閱歴所授兵法地　軍器砲台溝壘測繪　演步隊砲隊工程隊各學習極精奥故頭班學生均有可觀現充北洋新建陸軍武毅軍及江南湖北等省新練各軍管帶教習者不一而中　中創辦伊始無力聘募洋員應卽咨調北洋上等學生學藝出衆者分授講堂操塲功課爲武教習另選精於史學掌故兵法時務者爲文教習無論何項功課諸生錄入課本送由文教習覆閱改正訛字再行謄清作爲正本以備呈騐考核並分類排印發交小學堂肄習一挑取學生查新建東西講學每堂可容六十人擬共取一百二十名作爲定額自十六歲至二十五歲　止無論文武世家官幕紳商子弟各營兵勇皆准一律應募應令各州縣及營官詳加察騐擇其資性聰明材力健壯粗通文義者取保備文申送省學堂由總辦督同教習等挑取入堂肄業三月以後如有不堪造就者剔除另補惟查議改武科原奏挑取武生不得過十分之四現各省覆奏所議變通辦法各有不同究應如何分成挑取之處應俟　准後奉到通行部文再行遵照辦理一考錄人材堂中月課季課年終　　均按照西法於各項課成之下塡註分數以爲殿最考列上等者酌給奬賞次等遞减三年期滿考試分别等第給予執照排列各項功課旁　分數俾該生等執之以爲保送科舉充當教習之劵更援南北洋奏定學堂年限章程擇尤請奬其文武教習及高等學生於各種課程之外有能精通聲光化電等學熟悉各國政要公法稅章條約諸書者應予破格優奬以示鼓勵一附設學營查泰西各國無不知兵之士亦無不識字之兵有先入學而後當兵者有旣當兵而復入學者中國文武分途練軍弁勇類多目不識丁於兵法無從肄習惟有挑選練軍兩營附劄學堂左近作爲學營按年更換隨同學生在塲操演教以工程溝壘以及擇用地勢衝鋒接應備分各隊互相攻守之法再由文教習摘錄史事中忠臣良將奮不顧身可以觸發忠義者與弁兵詳加講解以激發其忠氣庶幾有勇知方人人皆思敵愾矣一預籌經費查修建學堂工用浩繁凡採購物料　覔工匠無不需費又學堂所需中西圖籍測量儀器繪圖規矩洋紙筆墨各國新式樣鎗樣砲子彈火藥工程隊應用之物均須由上海及外洋購辦以及學生操衣靴帽等物皆應先期置備需費孔殷現已由外籌欵勸捐分别赶辦　學堂經費如總辦提調監督教習及文案支應各委員司事薪水學生贍資各役辛工工　弁兵口糧全堂燈油火食等項每月約需銀一千六七百兩通年核計共需銀二萬餘兩陸續添購之物尙不在内必須籌定的欵作爲常年經費擬援案奏請每年撥銀二萬兩以資應用如有不敷再行由外籌補○○任道鎔片再臣年邁才疏重沐鴻慈𢌿以總河之任歴經三載幸獲安瀾此皆仰賴聖主洪福臣實竭蹶不　無以上酬高厚臣卸任後將本年東河報銷辦竣卽應束裝赴闕稍遂犬馬戀主之忱祗因到汴以來水土不服腹疾纒綿雖勉力從工而正氣大虧眩暈時作上年冬間兩次陳請開缺均蒙賞假調理聖恩優渥感激涕零不俟滿期力疾銷假至今尙未復元本年五月到工督防搶險感受暑濕泄瀉月餘行步愈覺艱難心神亦多恍惚臣年已七十有六矣想疾已深難期速愈惟有籲懇天恩賞假三個月回籍就醫庶可安心調理倘蒙慈庇厥疾有瘳自維精力尙能勉支仍當趨詣宮門求賞差使萬不敢稍圖安逸自外生成所有微臣因病乞假可藉調理緣由謹附片瀝陳伏乞聖鑒謹奏奉硃批著賞假三個月欽此○○鄧華熙片再臣先後接准部咨署布政使于蔭霖補授雲南布政使按察使趙爾巽調補陜西按察使徽寗池太廣道徐壽朋補授安徽按察使該司道等應卽交卸所遺印務均應派員接署以專責成查有安慶滁和道李廷蕭老成端謹辦事詳明堪以署理藩篆試用道鄭炳勛精明振奮謹飭勤能堪以署理臬篆候補道張佩緒才情敏練請求時務堪以署徽寗池太廣道篆李廷蕭遞遺安廬滁和道篆查有安慶府知府方連軫地方情形詳明熟識堪以兼署除分檄飭遵外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○劉坤一片再河南候補道易順鼎學識閎通性情忠篤志實可嘉其條陳戰守事宜均屬切中肯窽經臣委辦營務鹽務亦復措置裕如似是救時之器該員曾隨臣出師榆關現在辦理湘局知之頗深理合附片具陳伏乞聖鑒謹奏奉硃批另有旨欽此 
 
 

Page 14

 
 
[光緒二十四年九月初四日京報全錄]  
　　宮門抄○諭旨八道錄前○晉撫胡奏爲遴員調補省會首邑知縣摺○贛藩翁奏爲接護撫篆日期摺○兼蜀督恭奏爲鼓鑄局預購銅鉛片○楚督張等奏爲揀員調補關道摺○又奏爲調署關道各缺片○齊撫張奏爲革員籲恩引見片○九月初四日理藩院鑾儀衛光祿寺正藍旂值日無引見○善耆承襲親王謝恩○卓公等各謝授署缺恩○漙良因伊子授中允謝恩○湖北督糧道譚啓宇謝恩○懷塔布請假五日○柏英續假十日○張嘉猷預備召見○鍾亮奏請開缺○内閣奏派批本官派出葛寳華陳兆文李端遇○内閣奏請勾到日期旨著於九月十六日十八日十九日二十四日十一月初三日○召見軍機譚啓宇張嘉猷○○頭品頂戴山西巡撫臣胡聘之跪奏爲遴員調補省會首邑要缺知縣以重地方恭摺仰祈聖鑒事竊查陽曲縣知縣李壽芝奏准部覆准其升補絳州直隸州知州所遺陽曲縣知縣員缺係衝繁難兼三要缺例應在外揀員題補該縣爲省會首邑政務殷繁時有發審案件必須才識明練之員方足以資治理查定例省會首邑要缺准於現任正途人員内酌量補用尋語臣隨督同兩司於現任正途知縣内逐加遴選查有准補榆次縣知縣馮汝驎現年四十七歲河南祥符縣舉人光緒二年遵籌　例報捐郎中簽分户部陜西司行走旋遵海防例改捐知縣分缺先選用十三年十一月選授山西浮山縣知縣十四年四月十五日到任二十三年八月調補榆次縣知縣奉准部覆在案該員才具穏練辦事勤能任内並無積欠錢糧及承緝盜案有關降調處分且係正途人員以之調補陽曲縣知縣實堪勝任惟題缺請調與例稍有未符但人地實在相需例得專摺奏請據署布政使景星署接察使楊宗濂會詳前來合無仰懇天恩俯念員缺緊要准以榆次縣知縣馮汝驎調補陽曲縣知縣洵於治理有裨如蒙兪允該員係准補繁缺知縣請調知縣銜缺相當毋庸送部引見所遺榆次縣知縣係屬繁缺俟接准部覆後再行照例由外揀補謹恭摺具陳伏乞皇上聖鑒謹奏奉硃批吏部議奏欽此○○頭品頂戴護理江西巡撫布政使臣翁曾桂跪奏爲恭報微臣接護撫篆日期叩謝天恩仰祈聖鑒事竊臣奉撫臣德壽行知光緒二十四年七月初九日承准總理各國事務衙門來電奉旨昨已有旨電令德壽速赴江蘇調任矣江西巡撫著翁曾桂暫行護理欽此臣跪聆之下感悚難名隨於七月十八日准撫臣德壽飭委南昌府知府江毓昌撫標中軍叅將周步雲恭齎江西巡撫關防一顆曁王命旗牌文卷等件移交前來臣當卽恭設香案望闕叩頭謝恩祗領任事伏念臣猥以陋質疉荷殊榮忝任旬宣毫無報稱兹復渥承寵眷暫護疆符聞命自天悚　無地查豫章江湖襟帶巡撫政務殷繁舉凡籌辦學堂選揀兵勇振興農工商礦務以及吏治民生餉需交涉等件無一不關緊要臣在江三年隨同撫臣遇事講求雖知大槪撫衷默省竊慮多疏任重力微懼弗克勝惟有倍加黽勉益勵愼勤隨時會商督臣實心經理斷不敢以暫時護理稍涉因循以期仰答高厚鴻慈於萬一所有微臣感激下忱並接護撫篆日期除恭疏題報外謹繕摺叩謝天恩伏乞皇上聖鑒謹奏奉硃批知道了欽此○○恭壽片再查川省前因制錢缺乏銀價過低經前督臣鹿傳霖派員前赴上海購買各項機器擬在省城總造制錢於川東鑄造銀圓以期漸開利源而便民用於光緒二十二年六月間俟將機器購運來川再行奏報當經附片陳明在案復經鹿傳霖擬將　造銀圓亦改於省城製造以期就近易查隨於機器局後劃分地叚建造廠房以作鼓鑄銀圓制錢之局現在所購機器陸續到川經臣派委特用道安成總司其事設局開辦一俟廠房機器安置妥善卽可興工開鑄兹據成線龍茂道長春特用道安成詳稱鑄造銀圓制錢　用銅　必須預爲購備方免臨時缺誤擬在成綿道庫土貨厘金項下提撥銀兩暫購上色精銅二萬斤淨白鉛五千斤以資應用等情先行詳請奏咨立案前來臣卽批飭認眞辦理勿稍率忽仍俟銅鉛購齊開鑄有成再行詳細奏報並飭將應用經費彚案報銷以昭核實除咨部外理合附片具陳伏乞聖鑒謹奏奉硃批該部知道欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲揀員調補關道要缺以資治理恭摺仰祈聖鑒事竊照湖北漢黃德道瞿廷韶升任臬司遺缺係繁疲難三項要缺例應由外調補查漢黃德道一缺兼管江漢關　督及各國通商事務駐劄漢口責重事繁非精明幹練曉達權宜之員難期勝任臣等於現任實缺道員中逐加遴選查有現署湖北按察使在任督糧道岑春蓂年三十九歲廣西西林　人由監生光緒十五年五月丁親父前雲貴總督臣岑毓英憂回籍守制六月二十日奉旨岑春蓂著俟服闋後由吏部帶領引見等因欽此十七年因順直水災報効賑銀經前直隸督臣李鴻章具奏奉旨著以知府儘先卽選欽此八月服闋赴都十二月十四日吏部帶領引見奉旨著以道員卽選欽此十八年因在直隸賑捐案内奬叙花翎十九年正月選授湖北督糧道於四月十三日到任二十四年閆三月奏委署湖北按察使該道志趣端正才具勤明仕鄂多年情形熟悉平日於中外交涉事務留心講求之之調補斯缺洵堪勝任與例亦屬相符相應仰懇天恩俯念員缺緊要准以湖北督糧道岑春蓂調補漢黃德道兼管江漢關監督員缺實於地方交涉均有裨益該員係現任道員請調道員銜缺相當毋庸送部引見所有揀員調補道員要缺緣由臣等謹合詞恭摺具陳伏乞皇上聖鑒謹奏奉硃批吏部議奏欽此○○張之洞等片　　　部咨光緒二十四年四月十五日奉上諭湖北按察使著瞿廷韶補授欽此兹據該升道瞿廷韶禀稱前繕具摺謝恩籲懇陛見奉硃批著來見欽此應請交卸北上等情所有漢黃德道江漢關監督篆務亟應委員接署以便瞿廷韶交卸北上惟該關道兼管商務事繁任重必須熟悉情形之員方資得力查有湖北荆宜施道兪鍾頴穏愼精詳熟諳交涉堪以調署所　荆宜施道宜昌沙市兩關監督篆務查有湖北候補道恭釗廉潔明練資格老成堪以接署除分别檄飭遵照外謹合詞附片具陳再查漢寳德道係繁　難要缺例應由外調補容俟悚員另請補授合併陳明伏乞聖鑒謹奏奉硃批吏部知道欽此○○張汝梅片再查前准部咨光緒二十三年三月初一日吏部具奏申明定例各省督撫於降革獲咎人員調往軍營應令出具切實考語送部引見仍於摺内將該員獲　原案詳細聲叙候旨遵行其邊防海防及黃河大工等處請留請調人員亦應照此一律辦理等因奉旨依議欽此欽遵咨行在案兹有已革歴城縣知縣王振錄來東投効河工係屬獲咎人員未敢輒留差委臣查該革員獲譴原案因前署歴城縣任内交代虧短經前撫臣張昭奏　革　查追報明家產盡絶嗣經户部行查取結於光緒二十年三月間照章奏准豁免咨東銷案原叅事屬因公臣遍詢省會紳者僉稱其在任時勤政愛民官聲甚好帮同防訊搶險亦甚得力復查該革員諳練吏治辦事安詳實屬有用之才自應遵照部章聲叙原案出具切實考　　請　部引見如蒙兪允應否留工差委之處俟引見之日恭候諭旨遵行謹附片陳請伏乞聖鑒訓示謹奏奉硃批王振錄　　吏部帶領引見欽此 
 
