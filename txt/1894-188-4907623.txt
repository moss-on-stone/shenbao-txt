# 1894 - 188 - 4907623

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷析精括詳明誠岐黄家所必讀者也本局用新式鉛字排印刻已告竣寄語杏林橘井中人尙其家置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文書局主人倩本局用活字排印刻已告成紙墨並佳裝潢益美計分釘廿四本碼洋四元如祗買外科書則收洋八角寄語杏林老宿橘井名賢有欲得盧扁眞傳者請向上洋申報館三洋涇橋沿浜煥文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[論日本之謀朝鮮將爲俄人所誤]  
　　日本島國其地與朝鮮相　長則日勝於朝寛則朝勝於日截長補短其實不相上下如日欲併朝則朝亦可併日也而朝鮮爲中國藩屬數百年來不侵不叛通朝貢頒正朔爲東三省之門户爲中國之屏蔽而中國之所以撫字之者亦無異父之愛子日本則僻處東海向來不與他國通自維新之後乃趨慕西法與泰西各國通商其效法泰西也實能專心致志亦步亦趨一切製造機巧與夫兵法政治文字動作莫不惟西是何甚至於改正朔易服色焚書藉幾幾乎如陳相之見許行盡棄所學而學焉其用心也專其取資也速果也於一切西法皆能彷彿似之惟器局褊淺規模狹隘是殆所謂具體而微者歟而彼且恃其所能而蔑視乎他國先小試於臺灣旣而滅琉球以爲冲繩縣而後乃漸肆志於朝鮮蓋狃於琉球之役以爲中國向來大度能容决不因此而興問罪之師故盜得而陰據之不以爲恥反以爲榮而其於朝鮮也則生心者不止一二次處心積慮必欲令中國失其藩屬而讓彼以保護之權此則效法於法之取越南而更爲無禮也故此次日兵之競往朝鮮中國人之聞此風聲者無論何人無不憤然作色攘臂而興觀於衆志如此輿論如此而知日本不足平也而日本之所以鑄成此大錯者則實爲俄國之所誤何則俄之眈眈於朝鮮也蓋已久矣不能得志於黑海必將有事於東封取道朝鮮以通太平洋此俄人之夙愿也前數年曾稍稍一試而英兵屯巨文島以扼其吭俄人知艱而退英人遂以巨文島交還朝鮮而與中國言明該處除中英兩國之外不得容他國在彼屯兵此俄人之所深恨也然旣被人窺破形格而勢禁之志不得逞則惟有陰以伺之用旁敲側擊之法而暗助日人圖之日人志大而誇大有宋王偃滅滕敗魏之勢潛與俄結恃俄以爲護符於是益輕中國一若朝鮮之地可以唾手而得也者無理取閙妄言要挾中國此其意有所恃其情顯然有自長崎來者言近日有俄國兵船七艘泊於崎陽口此何爲者　恐中國攻其所必救爲圍魏救趙之計而乃暗託俄人先爲埋伏也觀於中國欲俄公使出爲調處而俄答以若兩國各自撤兵然後爲之調停否則不能此言也直是俗語所謂吃燈草灰者之談耳夫兩國旣各自撤兵則亦何煩調處正欲其調處令兩國撤兵而乃欲先撤兵而後調處耶日本反爲大言謂中日交涉不與俄事此則所以欺外人之耳目而其所恃者卽在乎俄益可知已俄人此言中國若果聽之立卽撤兵則必也我退彼進正中日人之計而朝鮮不復爲中國有矣然而中國於此時惟有秣馬厲兵以决戰之一法同仇敵愾日本不難平焉余則以爲中國而勝固爲中國之幸卽中國而稍有挫衂亦爲中國之幸蓋中國創辦海軍以來未經一戰經歴之後其法益精觀於前此先有馬江之敗而後有鎭海之捷先有太原之失而後有諒山之勝此其騐也中國之兵愈用則愈　其疲而弱者皆不經用之故也而日本之危則之如累卵彼猶不自覺良可哀也螳螂捕蟬黄雀已隨其後而螳螂不知也而蟬則知之而亦不言也朝鮮其蟬也日本其螳螂也俄國其黄雀也昔晉人假途於虞以滅虢凱旋遂滅虞明哲如百里奚宫之奇輩知之而當軸者則不之知有言及此者且將厭聽之直至國滅祀絶而後悔之無及愚人之可憐而不足惜往往如此今日人恃俄人之暗助以欺藐中國之藩屬卽使中國不與之爭或爭而不勝朝鮮朝入於日本則日本夕入於俄羅斯可預卜也試思俄人以不能得志於黑海之故而欲肆其東封與其取朝鮮不如取日本得朝鮮猶恐有中國爲之出頭得日本則可以安然享之别無梗阻而通道之志亦由期而遂如此則日本之勞心費力不啻爲他人作嫁衣裳不特朝鮮不能有卽琉球亦將不爲所有而宗社從此墟矣日本不乏高見遠識之士何竟庋步及此也哉 
[御柳蟬琴]  
　　婉貴妃薨逝前已恭誌報章按例凡内廷妃位薨逝若值山向未宜之年奉移田村暫安俟山向得宜再擇吉奉移山陵永遠奉安兹婉貴妃薨逝適值山向未宜本應將殯宫暫安田村惟本年恭遇皇太后六旬慶典勢有未便近奉懿旨傳令欽天監於六月内選擇吉期卽由吉安所徑移婉貴妃金棺至東陵順水峪園寢暫安欽此旋由欽天監謹擇六月十四日已未寅時奉移經内務府分行京外各衙門查照辦理○吏部爲知照事所有揀補吉林道一缺本部於五月二十四日帶領引見相應知照貴院轉令應行列揀之工科掌印給事中恩明户科掌印給事中宗室文英刑科給事中英樸工科給事中慶綿掌貴州道監察御史麟趾掌陜西道監察御史恩溥京畿道監察御史繼恒掌江南道監察御史聯　江南道監察御史覺羅達椿河南道監察御史恩順山東道監察御史文博山西道監察御史齊蘭等穿常服掛朝珠佩帶對子荷包手巾於是日五鼓赴西苑門六項公所吏部公所聽候帶領引見因用印不及徑行白片○皇太后擬於六月初二日移幸頤和園駐　於皇上萬壽聖節前駕還西苑蓋欲於湖中一覽此次由天津進呈之新輪船也○兵部爲移咨事武選司案呈現出有江西贑州城守營直隷墻子路郁司各一缺應歸五月分由部推選照章應用漢藍翎侍衛一員查有趙登鰲年三十八歲山東招遠縣人由内戌科武進士漢藍翎侍衛行走四年期滿引見奉硃筆圈出以都司用欽此應將該員掣選一缺其餘一缺歸本省相應移咨貴領侍衛内大臣處轉合該員於五月二十五日赴天安門外本部朝房預備掣簽萬不可悮○户部山東司二次示傳請領吉林練餉銀兩之委員恊領富通山等務於五月二十四日親身赴部當堂報到勿再違悮○吏部爲片行事所有考試差 
 
 

Page 2

 
 
補行引見之吏科掌印給事中余聯沅一員本部於五月二十四日帶領引見相應片行貴都察院轉行該給事於是日五鼓赴西苑門吏部公所聽候排班帶領引見○刑部郎中長春現已簡放四川成綿潼龍茂道所遺刑部廣東司滿洲郎中一缺經堂憲遴得員外郎瀛桂擬補至長正郎所遺秋審處帮辦一缺亦由堂憲點派兼行員外郎瀛桂充補○户部縀匹庫員外郎墨潤溪副郎麒現已調補銀庫員外郎所遺縀匹庫員外郎一缺例應咨取各部院員外郎帶領引見候旨調補已由三庫檔房咨行各部院衙門先儘一等員外郎出具切實考語保送一員如一等不得其人或有經手未完事件卽以二等人員出考保送務於三日内開送本衙門以憑核辦吏部爲知照事所有揀補吏科禮科漢給事中二缺本部於五月二十四日帶領引見相應知照貴院傳知監察御史林燦垣孟繼壎劉心源戴恩溥褚成博馮金鑑謝雋杭高燮曾李慈銘謝希銓丁之栻楊晨鄭思賀曹志清蔣式芬陳芾棠龎鴻書易俊王濓明蕙馨張仲炘葉慶增吳樹棻王鵬運鍾德祥賈榕安維峻王綽等穿常服掛朝珠佩帶對子荷包手由於是日黎明赴西苑門六項公所吏部公所聽候排班帶領引見因用印不及徑行白片○翰林院爲咨送事現日講起居注官三缺本院於五月二十四日帶領引見相應將應行上班之翰林院侍讀學士文廷式侍講學士秦綬章左庶子戴鴻慈右庶子陳兆文侍讀王懿榮洗馬李殿林右中允鮑臨左贊善李昭煒編修陸繼輝高賡恩陸寳忠馮光遹潘炳年龎鴻文洪思亮楊佩璋霍爲楙管廷鶚等銜名先行咨送軍機處查照○吏部爲曉諭事所有漢廕生沈全保黄應周唐遠𣇰羅仰懷鞠飛熊鍾文海等六員本部定於五月二十四日奏請欽派閲卷大臣在上諭舘考試相應示傳該員等於二十四日黎明赴上諭館聽候點名預備考試莫悮太僕寺爲咨報事本寺現有察哈爾正紅旗騾馬羣恊領一缺正陪二名於五月二十四日帶領引見相應造具滿漢排單各二分先行咨報軍機處查照 
[高事要聞]  
　　初八日倫敦來電云各國相約照會中日兩國請撤去駐紥高麗兵士中國已允諾矣又俄羅斯日報言俄國應襄助高麗俾得有權自主倘日本欲强爲干預則俄國須會同中國爲之保護云 
[禁馬往來]  
　　西字報云兩江總督劉峴帥札飭江海關内開馬匹亦在軍裝之列不准運售與日本本月初五日有西人以賽馬所用之馬十二匹附日本郵船神户丸出口頗費周折此次又有馬三匹擬於禮拜六附横濵丸至日本海關上阻不許行 
[英船赴日]  
　　英國兵船銀丹疉前由英國來華駐泊東方口岸兹約於六月初八日可抵香港略加修飾卽須載運糧械往日本以供駐日英國兵船之用此船仍在日本停留以觀動靜恐中日兩國將有决裂之勢也 
[兵險難保]  
　　神户來信言寓居高麗之華商目覩危急情形多有人舍此他適者否亦令其家眷言旋前數日某華商欲倩濟物浦德國某公司保險公司中人謂所保之貨倘猝遭兵燹則不在賠償之數華商遂不復倩保惟聽之而已 
[日使致書]  
　　五月二十七日高麗韓京來信云傳聞日本駐高之大鳥公使於前數日致書於高麗外務省大臣問高麗是否中國藩服抑爲自主之國請卽據實聲覆未曉外部何詞以對也 
[美亂稍平]  
　　初八日倫敦來電云美國芝加高亂黨刻已稍平舊金山則驛騷如故也 
[日本軍志]  
　　中日兩國因高麗之亂恐致交兵然則日本兵制當軸者所不可以不知者也攷日本陸軍向分七省各以少將領之太平之日額兵五萬六千五百六十一名義勇九萬五千九百五十一名民團九萬七千七百六十二名迨至爭戰之時其兵可至二十五萬零二百七十四名統將共五百九十五員稗將共三千五百八十七員士官共一萬零五百八十一員合其將兵計共至二十六萬九千六百二十人中有兵士千名在營中充當雜差者復有千五百名歸馬兵隊中者至其營規悉循歐洲制度太平之際步兵每隊一百九十二名以二大員統之士官二十七員佐之四隊爲旅三旅爲營其步兵戎服均仿德國至其馬兵每隊計一百五十九名惟在日本並無大用蓋其平地多係田疇否卽峻嶺南山罕可野戰故也查馬兵仿法國裝束砲手共一百四十八名馬八十六匹巨砲四門然當爭戰之時可添砲手十名巨砲二門砲手用標色布爲衣服其砲在大版局中所鑄營中所用西員已日少一日至今尙有留居營中者不過教授諸人格致之學而已至軍器局中所用機器均由美兩國購置每日可成後膛連環槍一百枝其營製之大略如此據識者觀之日本兵丁雖有二十六萬餘之衆然疆塲有事誠不知其所調軍士能有足十五萬名之數否耶其上將多不知近來爭戰之法當自前十餘年來有意欲爲東方海軍最强之國故其海軍營製均仿諸英國戰船亦多由英定購不過中有少許購諸法國及自爲製造而已統計國中戰船止三十五艘共六十一萬七千六百三十墩其馬力祗七十六萬六千三百三十匹巨砲共三百二十四門有水雷船十三艘不在此數内又查此項水雷船合共七百九十五墩其馬力共六千二百九十七匹至海軍統帥及管駕等共二百五十二員士官職在管駕以下者共一千一百零六員兵弁則共二千零四十一員水師學生共二百五十八人海軍共九千四百四十一名各將官執役人等共一千零九十二名合而計之海軍兵將之數不過一萬四千一百九十人船澳在附近横濵地方每年海軍經費約一百二十萬磅此外更時時多購戰船而用欵不敷故常向外間轉貸以上爲日本水陸各軍之大概乃法人吕文所報者蓋吕君寓日最久平素留心軍事故能悉其實在情形也 
[雲津天氣]  
　　天津訪事人云五月十八日大雨傾盆翌日卽放晴二十日復雨至二十七日屋角簷牙猶淋漓盡致北河水漲淹及南窪比二十八日稍露晴曦二十九日蒸鬱異常行人揮汗如雨本月初一雨復大降初二日稍停至晚而雨師重又税駕初三日自朝至午點滴不休河水平添數尺幾溢河堤且渾濁如漿知渾河水已順流而下矣 
[新徵車捐]  
　　天津信云東洋車絶跡飛行最足壞路於是工程局月有車捐之設以爲津貼修路之需一自納捐之後城廂内外攸往咸宜故車户樂於輸捐而車亦多至數千餘輛惟於英國租界不得越雷池一步蓋英工部局亦榷車捐若非給有捐牌不容插足也天津城東道里綿長而英法兩租界不過方隅之地衡量其間英之地叚較長於法惟法租界人烟稠密且由上而下必經法界而後及英初未榷及車捐差强人意數年前法工部局以經費不足擬令一律輸捐否則不得履其租界爲前任津海關道勸止且有撥欵抵償之説於是車户仰承渥澤者數年嗣後法租界雖徵及肩挑背負鉅細不遺而於東　洋仍復置之度外今則時移事易曉諭通衢着於西歴七月一號卽華歴五月廿八日擬同英租界每車一輛徵洋半元如無捐照往來租界被獲罰洋一元至期寛限一日以便輸納華界往來車輛刻雖觀望不前而兼輸英工部局捐或於英租界獨往獨來之車數百輛則已納捐過半矣噫車户終日勤勞汗血之資能有幾何如合英法兩租界以及中國所設工程局捐欵計之月需津錢約及三千文否則不得來往自如諸多窒碍言念及此穆然神往於前任津海關道矣 
[代辦提調]  
　　江寍府公務紛繁無暇兼辦院試提調循例委候補府代辦一切現已由藩憲委唐太守光照代辦提調矣 
[焦公山色]  
　　鎭江訪事人來函云本月初五日下午三點鐘時統領新湘等營陳宇山軍門乘招商局江永輪船順流而下逕赴滬江換舟往姑蘇恭祝奎大中丞太夫人帨誕瀕行文武印委各官均至　船恭送寳蓋山新兵各營弁勇亦皆列隊江干○近有一種無賴棍徒三五成羣專向負薪人訛索某日下午有鄉人砍落山柴百餘斤行至小街南首忽來棍徒三四輩强欲以賤價購之鄉人不依棍徒竟以老拳從事幸保甲分局巡勇過此棍徒乃見機而逸　獲其一帶回局中局員訊問數言飭笞責五百板枷示局前○本月初二晚更魚初躍繁星　天有某甲者 
 
 

Page 3

 
 
衣履翩翮至鹿鳴樓開燈過癮横陳一榻吐霧吞雲忽與某乙忿爭初尙從事於舌劍唇槍繼復掄拳格鬥甲力猛擊破乙之頭顱鮮血淋漓昏暈於地樓主人見而驚駭立將乙舁至甲家知事不諧爲之延醫見藥一面倩善爲説辭者從中排解給以洋蚨翼始得免節外生枝 
[榕下納凉]  
　　福州訪事人云南臺金喜茶棧資雇婦女在棧揀茶一日有小工手携開水一壺悮潑某氏婦所携六歲小孩身上登時將皮肉燖爛以致痛極聲嘶棧主人急出藥末敷之未知可保全性命否○新任閩縣方大令稽查接管卷知拐犯徐雞姆於上月越獄脱逃旋復弋獲因於某日親詣獄中飭從重笞責管獄丁役亦量予薄懲各犯見之皆不寒而栗 
[記臬轅嚴訊縛官案]  
　　代理震洋縣郭明府被前任家丁蔡麗生綑縛一案屢經蘇臬司陳亷訪提集通案人証研鞫細情已登前報兹聞是案雖由蔡爲首今蔡仍在逃未獲而是日傳喚民壯動手綑縛則係老門丁陸福去臘堂訊時廉訪問何人令汝傳喚陸供稱江師爺兼訪立卽備文至江北鹽公堂提江歸案本月某日親自督同發審委員三人升坐大堂廉訪指江謂陸曰令汝傳喚者是此人否陸攺稱並非江師爺實係魯師爺廉訪大怒謂法堂之上豈容汝胡言亂語耶卽飭釘鐐與前獲之縣署民壯蕭二分别收禁長洲署民壯三名則當堂開釋又聞蕭陸二人業經畫供廉訪已飭備文申詳矣 
[委辦要差]  
　　陞任浙臬聶仲芳廉訪現奉南洋大臣劉制軍委辦臺灣營務處及糧臺想廉訪赴職之期近在指顧矣 
[觀馬戲記十一]  
　　瑶華君生之後一日西友有往觀哈驀斯敦馬戲者歸而語予曰今日之游可謂樂矣新凉如水皓月如銀駕我輕車遵彼古陌蓋不待五光十色妙技登塲而夜色宜人已不啻在仌壺濯魄矣旣入座諸技畢呈忽而柳暗花明忽而濤驚浪駭忽而兔起鶻落忽而燕語鶯啼李昌谷崑山玉碎鳳皇羲和敲日琉璃聲之詩雖極奇險驚人猶未足出人意料孰若此雲垂海立石破天驚怪怪奇奇非楮墨所能摹繢哉及以二金表作彩彩仍次第由華人得塲上方演虎戲予乃倦而思歸斯時樹杪鐘聲已連擊十二下矣爲之誦玉溪生詩曰不須看盡魚龍戲終遣君王怒偃師 
[美界火災]  
　　昨晚十下一刻時虹口裏虹橋東畔新馬路永祥里某姓家失火各捕房鳴鐘告警水龍卽絡繹而來噴水如珠分投澆救至十下三刻火勢漸微計共燬樓屋二幢有餘一切細情俟今日訪明再錄 
[南市瑣言]  
　　時贊卿不知何許人向以販賣雜貨爲生寓居小東門外鹹瓜街前晚七下鐘時有事往北市携帶洋銀若干行經十六鋪突有衆流氓追蹤而至團團圍住羅唕不休時知共包藏禍心大呼强盜若輩遂知難而退俱各散歸○前晚八下鐘時有妙手空空兒緣登孫家弄某姓家之屋揭瓦毁椽縋入臥室某姓驚回綺夢披衣而起狙伏暗陬賊不及隄防致被禽獲聞欲解送巡防局請辦不知以後如何 
[水懦易溺]  
　　本邑美租界西人打靶處迤東有水一潭深及腰際時逢炎暑鄉人每於此泳游焉地主恐肇禍端遂以竹籬圍繞昨日忽有工匠十餘輩將籬毁去入内澡身中有一人素不善泅以致溺斃諸人懼相約潛逃旁人阻而問之不得已以實告乃商令報知死者之家屬將屍設法撈回　死者年二十四歲甫於去歲成親並無子女一朝溘逝殊可憐已 
[解犯登程]  
　　昨報紀命犯王阿二由上海縣典史蔡少尉點解一事昨日十點鐘時差役雇就船隻從獄中提出由營勇護送出大東門至大碼頭登舟解往松江俟本府勘訊然後轉解省垣 
[移提要犯]  
　　寗波人鄔阿五在英租界行竊經包探獲解公堂宋通刺訊係積年老賊飭送上海縣請黄大令遞解回籍旋得寍波某縣來文内開鄔在寍曾犯盜案請解歸訊辦大令備就公文將鄔交來差解赴寍波歸案究辦 
[著照前斷]  
　　去冬徽州歙縣人吳壽觀投英公堂控寍波人孫阿毛匿　吞産其時讞員蔡太守尙未因病乞假提訊之下諭令回至原籍邀同族人投地方官衙門陳明立案備文　知到廨並著檢呈族譜兹者壽觀將族譜繳呈禀求究斷宋通刺飭差提齊應訊各人於前晚升堂研訊壽觀訴稱祖父生時在蘇州貿易生有三子小的之父名士乾居長叔父士炎居次娶錢氏爲室三叔幼年物故當士炎故時惟遺一女例應小的承繼是以身後一切均由小的料理旣而髮逆作亂小的被擄叔母挈女阿秀避亂至滬迨　逆平定小的仍往蘇州作賈時致信叔母問安並且每年來滬探望一次上年九月小的又來叔母繕立遺囑一紙交小的收執彼時小的在叔母所開乾大衣莊躭擱數日旋卽回蘇迨十一月十二日接妹壻陳元興來信驚悉叔母逝世小的急雇船至乾大不見叔母屍身詢問莊夥據云由　事人孫阿毛收殮查詢叔母生前積蓄及店中貨物已被孫私行運出藏匿虹口裕大新衣店向孫查問孫恃蠻不睬不得已報明捕房請捕頭派包探吊出皮衣箱三口解請前讞員蔡大老爺訊明飭小的赴原籍地方官衙門立案并備文移知到案小的本應遵諭回籍第以車坊鎭開有店業未見分身是以函致族人寄來族譜求老爺飭孫將張母屍棺交出俾得領回安葬陳供稱小的現開米店同治某年納錢氏之女吳氏卽阿秀爲妾生有一子小名增祥嗣因阿秀不守婦道經小的休歸交錢氏收管錢氏卽與阿秀在棋盤街開設倡院歴十餘年　有餘資均被孫哄往寗波購買田産至光緒十二年阿秀因病而殂錢氏再三懇小的照顧小的念錢氏孤老無依時時撫卹嗣是錢氏在石路開設乾發衣莊後改爲乾大倩孫　理孫心懷叵測迨錢氏棄世盡將積蓄吞没並移屍棺至寗波此案本與小的無干祗因錢氏當時曾有洋銀四百元言明故後給小的之子曾祥爲婚費繕給遺囑爲此訴請老爺明鑒孫供稱小的名永興寗波人堂兄佳占曾娶錢氏之女吳氏卽阿秀爲室堂兄物故後堂嫂阿秀與陳姘識所開乾發衣莊由小的經理數年光緒十二年堂嫂物故衣莊另倩他人經理堂嫂之母錢氏向由小的照顧迨至去冬錢氏因病逝世所需喪葬等費均經小的料理堂嫂之母在日從未提及有姪在蘇州所有提案之皮箱三口内均小的自已之衣求恩鑒察通刺著壽觀仍照前斷辦理孫飭交原保人保出陳無干省釋 
[覆訊厘卡命案]  
　　朱桃根偕妻弟王阿炳裝柴赴滬求售回時船經浦東嚴家橋厘卡巡役上　揭起平基致王墮河淹死上海縣黄大令飭提卡中司事巡役到案訊供迭詳前報前晚大令升坐花廳提訊屍母王范氏供稱兒子實被巡丁推墮河中小婦人殘年無靠叩求大老爺伸冤大令曰其時爾並不在塲不可憑空妄説朱供稱其時小的見巡役胡祥手携鐵桿向王威嚇欲揭平基王倦眼朦朧驚駭墮水胡供稱小的素不看艙惟在王師爺處供照燈之役手中並無鐵桿朱所供全是虚妄卡中巡役實係粤人周升求大老爺明察盤詰至再兩造各執一詞大令叱令朱等退去仍將司事等人還押候禀明松滬總局朱廉訪再行訊核 
[不認拐孩]  
　　無錫人鄭亦山控蔣阿大誘拐女孩葛同轉迭次嚴訊旣而尤毛氏控阿大之弟金福誘拐九齡幼孩蔣母王氏將烟泡暗送經巡捕所見送請究懲同轉飭併案訊理昨日鄭偕妻周氏投案尤毛氏吳尤氏亦偕見証吳春福投案寍波張王氏亦以失去小孩請向拐匪追究鄭訴稱當時小的親見蔣來引誘之時令小孩送腐乾十塊同轉謂業經屢次嚴比不肯供招尙須見証到堂方能質對尤毛氏稱被金寳在門首押去姪女有吳尤氏自見吳尤氏稱當時許卽送回嗣因小孩不歸向蔣根究許三日内尋還又領至某浴堂樓上以後卽避不見面迨至六月初四日在玉露春左近小烟館内尋見金寳伊云棲流公所有三孩約定十二點鐘時領回春福稱當時同往尋覓蔣許三日内尋還包探禀稱吳卽蔣王氏所供向伊拆梢之大豆芽吳供稱小的賣過豆芽菜故有是稱同轉商張王氏曰爾之小孩究被何人拐去又稱小婦人見申報上拐匪已獲是以投案請追同轉命帶蔣王氏到　　現在又有人控亂子拐孩究藏何處爾因何教爾子　　承認蔣王氏供稱大豆芽等來家尋釁 
 
 

Page 4

 
 
並云往堂内尋孩同轉謂若無拐騙之事安得向爾子追究命帶金寳與吳尤氏對質吳尤氏指定拐匪矢口不移同轉命將金寳笞責一百板供稱大豆芽在小烟館内尋見索償尋費洋銀三十元同轉謂爾若不拐騙爾母何以教爾弗認供稱求飭包探查明同轉謂爾家鄰居供稱時有三四幼孩尙欲狡賴乎著再笞責一百板謂失主指認明確金寳極口呼冤供稱去年八月回去後從未來滬因見蟻媒案發故於上月十五日從無錫來此意欲奉母回去阿大向爲車夫兼爲花烟館作薦頭同轉命帶阿大至案問鄭之女孩何在供稱大豆牙向與小的有仇吳尤氏卽去年犯案剃頭阿三之妻被大豆牙硬佔同轉謂此係别家之事無人告發不必牽扯今問爾三次誘孩究藏何處阿大矢口不承命提鄭對質阿大稱小的與鄭素無嫌隙實被大豆芽唆便同轉命帶張王氏指認拐匪是否此二人張王氏稱失孩時在鷄毛棧作工同轉謂旣不認明著自行尋緝復問蟻媒事阿大稱住水龍間内之癩皮陳炳華又名妹郎桂寳卽伊之姪媳入門五日卽逃往英界同轉著蔣阿大弟兄分别還押諭鄭夫婦邀見證人到堂質對鄭稱有錢姓目見此事恐不肯到堂同轉命退去候飭探傳錢姓再核又謂大豆芽曰爾亦非善類所云索尋費洋銀三十元確是爾之口吻唆使之説諒非無因著押候交保又謂尤毛氏曰爾與蔣旣不相識何以任其將孩領去况其時金福尙未來滬所控尙有不盡不實鴇婦鄧張氏供稱烟妓桂寳於二月十二日由阿大領來出洋銀廿元至十九日仍被領去僞稱買物一去不回今將筆據呈電同轉問與阿大是否素識供稱由費云山引來費亦蟻媒同轉命退去筆據發還鄧張氏叩謝而退 
[正悮]  
　　昨日所登水手酗酒一則查係英國水手已解請英國總領事署訊辦並非德國水手合亟更正 
[贈扇鳴謝]  
　　昨承畢君修方以便面見貽字固邁絶等倫而所繪墨梅亦殊有生氣謹當出入懷袖奉揚仁風 
[施醫募捐]  
　　謹啓者敝堂循章施醫計閲數月先請内外專科六位每逢雙日自上午八點鐘開診至一點鐘止早經列報諒已週知現因天氣酷熱病喝較多就診者絡繹偕來臨症者應接不暇是以添請内科二位李君佑之朱君亦仙俾資臂助惟敝堂恒産本無長捐又少雖仗陸續捐欵而需費實鉅終虞綆短汲深爰祈諸同仁駿惠常頒鴻慈普發眼前功德孰知疾病相扶頭上神明定卜休祥共錫兹將募捐緣起附誌報章布昭公鑒[  上海虹口元濟善堂董事唐廷桂等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　余甲在北市唐公館當長隨其妻陳氏無端逃去匿跡三馬路竟效野鷄倡婦之所爲余查知卽禀請飭提究辦黄大今准之前晚升堂提訊余陳氏供稱前者丈夫失業度日艱難小婦人被某裁衣匠引出今丈夫在唐公館執役小婦人可以度日願卽回家大令曰未知爾夫願收爾否姑暫發官媒看管候再核辦○陳坤發　阿寳等四人在香港附近洋面建造燈塔時時滋事由税務司移解上海經江海新關税務司解送縣署請辦前晚黄大令升堂提訊四人同供稱小的性情粗暴以致口角乞大老爺格外施恩大令喝令各笞二百板暫行收所 
[英界公堂瑣案]  
　　包探唐清山禀稱施友法與傅松松口角忽奪取傅之洋巾等物而逃今由小的拘拿送案傅訴請訊懲施供稱小的係本邑人在傅處爲夥傅積欠小的工資向索不給故與理論洋巾確在小的處工資迄未算清宋莘樂通刺將情商諸薩副領事然後著施將原物歸還傅所欠工資亦須算給○西人梯四連而控侍者張福四竊取手釧及象牙小獅宋通刺曾於禮拜一會同西官研訊張不認行竊且控西人圖賴工資通刺飭探查明定於禮拜三覆訊昨晨見證人某甲上堂訴稱當日確見丁人在張身畔搜出小獅一枚通刺謂張旣行竊理應管押西人所欠工資洋銀四元五角亦宜算給西人稱張係替工工資可向原雇之侍者理算通刺曰諾遂判令將張管押一禮拜贓給還西人○包探孔阿才禀稱楊中茂娶再醮婦徐氏爲妻氏之前夫某甲曾向楊索詐送經老爺判令不得再行滋擾昨日早又糾合張揚生等多人至楊處借錢楊投報捕房捕頭遺小的往拘則甲已逃逸祗獲張一人送請判斷張供稱小的係寍波人向在治下小本營生昨日伊等爭閙時小的袖手旁觀忽被悮拘求恩明鑒宋通刺著交人保釋○包探黄四福禀稱王阿榮等人串竊銅香爐二枚售與潮州人鄭福記小的前往吊贓鄭不承認是　送請老爺研究王供稱小的所竊銅香爐親自售與鄭家議定洋銀二元僅收八角其餘一元二角抵去烟貲宋通刺著將鄭管押捕房查明核辦○包探顧阿六禀稱鎭江人陳春榮屢次犯竊前曾送請蔡大老爺遞解回籍今又來此竊取某姓紡綢衫褲銀對時表故由小的拘送案下宋通刺判令笞責一百板仍遞回鎭江原籍○三百零七號華捕拘送竊取王其章家自鳴鐘之賊犯祁記芳請辦王投案領贓祁供稱小的係江北某縣人窮迫不堪偶然犯竊宋通刺判令押候遞回原籍○一百五十六號華捕禀稱馬夫陳阿時駕車出外其馬忽將小孩董定鳳之首咬傷小　因拘案請究宋通刺著將陳交人保出視董孩傷勢如何再行判斷 
[法界捕房瑣案]  
　　周耕生在寳善街竊東洋車拉過洋涇浜經巡捕拘入捕房葛同轉訊供之下著傳到其兄周寳生領回管束已紀　章昨日周奉傳到案供稱小的在新北門内某水烟袋作爲夥耕生卽小的之弟自幼寄名與人四月間忽發痴癲求恩送入善堂留養同轉命提耕生到案謂本應重辦今姑念爾兄代求暫准發堂留養以後務宜改過自新周遵諭叩謝而退○萬信昌布店夥周金福控林三和夥林金韶哄取布十六匹計價錢十三千二百五十文葛同轉提訊之下諭候補傳林交到案覆核昨日周偕林肖盟投案呈遞保單聲稱兒子金韶向在林　和習業今已歇出所取布匹分四次當去業已贖出兩票同轉謂理應贖還又諭周曰尙少若干收到若干須注明領狀内呈案備查○蔡阿根　老北門外河邊船上竊衣葛同轉著照原斷笞責六十板從寛開釋 
[分發人員驗看名單]  
　　新海防例掣籖分發郎中劉錦藻浙江張元賓山東周煥奎江西潘盛年江蘇張寳善浙江員外郎蔣國璋湖南王廷材江蘇榮全正紅滿洲花翎祥謙廂紅蒙古主事劉家諶江蘇伍毓崧湖南洪汝冲湖南内閣中書凌盛熺湖南程松生安徽徐士培浙江知府劉祖桂直隷知縣孫廷宷浙江○新海防例指省分發道許夔湖北江蘇錢奎元浙江直隷知府鹽運使銜秦炳直湖南福建四品銜廷俊正白滿洲浙江同知熊承祖湖北山西直隷州知州花翎彭治河湖南江蘇知州曾毓槐廣東四川王士銓安徽山東通判郭丙章湖南廣西直隷州州同謝王春安徽江蘇知縣許湘甲安徽直隷熊秉鈞江西江蘇陳際唐安徽江蘇楊廷燮浙江江西張士驤山東江蘇趙興霙湖南江蘇趙瑋浙江四川唐天爵湖南江蘇鹽大使高蓉第直隷山東朱憲斌江蘇浙江丁丹桂浙江福建批驗所大使王士鑑安徽廣東州同吕根萱江蘇東河直隷州州判張宗植貴州雲南府經歴朱延祺湖南四川龍溥雲湖南湖北虞景崧浙江江蘇董顯揚浙江廣東方宗猷浙江福建曾傳纓江西湖北方榮陽江蘇浙江羅汝澤浙江福建縣丞劉其賓廣東福建施燊廣西浙江郁彬江蘇廣東查錫庚安徽直隷唐祖蔭江西福建陳炳章江蘇浙江莊重江蘇福建阮琦傳江蘇浙江彭壽蓉湖南福建劉思懃湖南江蘇蔣乃康浙江廣東吳貞珉浙江江西陳炳昌四川北河張開鑾浙江江西凌鳳曾浙江江蘇陳世輔四川湖南譚元瑞胡南江西許子雲江蘇直隷易魯封四川湖北秦鳳璪江蘇廣東史記言安徽北河吳祖炎浙江四川州吏目孫春泉順天江蘇謝典琪湖南貴州顔驥呈湖南廣西金承祚安徽浙江洪樹森貴州廣西府照磨陳文份湖南浙江鹽巡檢錢寳銘浙江河東巡檢劉維藩直隷山東李中權順天四川朱尙鋆奉天江西韓弼廣東福建張作霖湖北山西程炳奎湖北江蘇張樹桂山東江蘇谷懷虚湖南廣東蔣世勛湖南湖北畢翰周湖北江西胡鍾黔湖南浙江福勒和布正白滿洲河南英塏廂白蒙古河南閔沅浙江廣東張汝舟四川貴州沈鳳藻浙江福建吳祖蔭湖南江蘇韓桂森山東直隷從九品孫慶焜直隷廣西張楫順天四川吳之鑑江蘇廣東張文煜安徽廣東姚丙煃浙江福建裘錦浙江江西嵇培浙江江西朱鍾球浙江江蘇章鏡瑩浙江江蘇廖元彬江蘇浙江典史尹書銘奉天直隷王鈞圖順天雲南丁尙懃順天山西任鉞煇湖南甘肅石克愼湖南江蘇雷光坤湖北廣東汪道斌江蘇湖北束朝珍安徽浙江朱萬書江蘇廣東于燿安徽江蘇沈棣煇江蘇山西夏存善浙江福建譚則先浙江山西劉銘勳四川雲南曾靑雲四川湖北閘官王葆謙順天東河未入流李鉞順天山東王光裕浙江江西孫文俊浙江四川吕鴻翔山東河南○籌餉例指省分發道鍾雲鵠順天河南縣丞費延春江蘇浙江凌福海江蘇浙江趙煐江蘇湖南巡檢李梯雲江西廣西從九品蔣裕鈺順天江蘇典史張昌泰江西甘肅○勞績掣籖分發知府鹽運使銜王明德湖北直隷州知州志善正藍滿洲知縣葉汝源浙江府經歴李期盛湖南○勞績指省分發同知廉瑞廂藍滿洲吉林姚文桂江蘇浙江通判譚鵾湖南廣西知縣范貴良順天奉天陶鈞順天江西高世澄廣東廣西姚禮坤廣東河南六品銜徐星鉞江蘇浙江石鑫湖北山西鹽大使戴賡颺湖南福建府經歴孫福疇江蘇吉林縣丞汪昌熙江蘇浙江巡檢金光嘉順天河南從九品叚榮柏湖南廣西典史沈貽善浙江河南○議叙保奏掣籖分發縣丞毛際雲安徽巡檢費毓麟江蘇○進士掣籖分發　知縣　孔繁樸山東○同文館教習掣籖分發知縣同知銜王裕宸直隷○應補呈請分發同知邵守正福建山東諸福應江蘇湖南府經歴易永昌四川貴州從九品干德元順天安徽 
[慈航普渡]  
　　謹啓者敝堂例製各種暑藥以濟時艱現因乞藥人多致將自備丸散及諸同仁所助者悉數分贈尙在不敷廼蒙杭州萬承志堂馮聽五翁募來棣華堂主人惠助太乙救疫丹二百錠紅靈丹二百瓶神效濟生散五百服又本埠益三堂寳號助臥龍丹一百瓶午時茶二百塊普澤園寳號助痧氣丸一百二十瓶白痧散一百瓶午時茶十匣挹注有資欽佩無旣丹名太乙徵功德之同尊濟徧生靈格神明而集慶除掣奉收據外請登報牘藉展謝忱[  上海虹口元濟善堂董事唐廷桂等拜啓]  
[金陵官報]  
　　六月初四日主簿趙心源由河南來捐免騐看到省○初五日知府錄松年辭赴滬騐收艇船又唐光照禀謝奉司委代辦江蘇學臺提調差○初六日指分江蘇試用縣丞王樾巡檢余鋭江西來從九王士衡均禀知捐免驗看到省 
[江西官報]  
　　五月初九日刑部主事彭家祿辭行進京候補府李嘉賓委充牙釐局提調代新喻縣張善鐸缷事清理交代回奉委點景隨員州判胡宗俊禀謝拔委一次○初十日贑南道周浩禀回任福建同知羅承祖禀回閩知縣沈澂禀謝拔委一次甄官保往萬年公幹賀彦彬往長江催運蕭本章往南安催税契回縣丞王遐齡廬陵辦保甲　未入賀席雲都催雜欵回王襄臣建昌措資回孫新令酌委一次彭澤縣劉先甲因案撤任以卽用縣俞官圻酌委署理部選德興縣丞朱祖培飭赴新任○十二日饒州府王鵬　禀謝飭知道庫吳祖楨起服來江准補廣豐洋口司沈錫麒瑞昌肇陳司李名揚均飭赴新任雲都興仁司曹建勳前經詳准調署廣豐洋口司在案兹此缺已飭准調之沈錫麒回任曹建勳自應回雲都興仁司本任 
[邗江官報]  
　　六月初一日運憲公座掣　總辦五台山船私各分轉禀知本日開局○初二日李鹾尹實周鹺尹桂芬同解海分司餉來李鹺尉錫康朱鹺尉炳勳同銷　鹽差○初三日分蘇巡檢王少尉紹丙公幹抵揚 
[上海虹口元濟善堂施醫給藥一文第六次清單]  
　　香港晋豐洋貨號羅初屏善士經募寄日昌興交來晋豐號三千愿羅廖氏二千愿梁秋記鐘善敬堂劉盛之愼安堂李文二號温梁氏温智清温智肇温李氏温黎氏盧道生十一户各一千愿黄洛號利昌號林秀堂三户各五百愿無名氏鄧號二户各三百愿共十八户計一萬八千一百愿合洋一十七元三角另錢十文○又鄭茂堂全年一萬愿洋九元五角五分正○四川廣聚銀號陸啓元善士保人口平安女傷速愈助紋銀十兩正○山西杜少鶴寄恊成乾票　交來規元十兩○隠名氏洋五元二角愼裕行來營口友三氏三元無名氏四角祐與號來吳保安堂二元不書名二元陳翰周二元韓求安韋陳氏韋勳聰興記義記華永恩堂沈文氏省藥資七户各一元正源局來浙省硤石孫萬茂孫嘉孚虚開洋二元兆昌號銅洋二元平安坊金紫英五愿五月至十二月份洋一元一角七分申報舘來眉山氏洋五角○以上共收英洋五十元零一角二分紋銀十兩正規元十兩正銅洋二元虚對開洋二元大錢十文合併聲明 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年六月初一日京報全錄]  
　　宫門抄○粤督李奏請補遊擊摺○閩督譚奏匯解　課京餉摺○又奏提解十九年下忙錢糧摺○又奏解内務府等欵　片○東撫福奏續遷長清等處村莊完竣緣由摺○閩督譚奏分别懲辦匪　片○晉撫張奏解鐵路經費片○六月初一日　務府國子監鑲紅旗值日無引見○鄭王等盤查三庫覆命○　充　請假五日○謝佩賢周爰諏預備召見○吏部呈進月官卷○關防衙門奏二十日大光明殿拜表慶王行禮○召見軍機懷塔布徐郙謝佩賢周爰諏○○太子少保頭品頂戴兩廣　督臣李瀚章跪奏爲請補遊擊以實營伍恭摺仰祈聖鑒事竊照案准兵部咨廣西撫標右營遊擊恩年病故遺缺係部推之缺應用儘先人員現據扣留外補應迅揀合例人員請補等因當經轉行遵照查武職各官凡遇扣留外補各缺應以儘先名次在允人員請補其有人地未　或别有事故須將名次在先各員按名指實方准將名次在後人員揀補各等語廣西撫標右營遊擊駐紥桂林　城該處爲省會要　必須精明幹練聲望素著之員方足以資整頓兹與廣西巡撫臣張聯桂提督臣蘇元春在於廣西省儘先遊擊人員内詳加遴選除名次在先之林武利賀萬泰韋士榮劉克順蔣安瓊黄國興六員均係離營日久廖清齡張英任萃　曹福祿劉貴　黄觀保龍集祥　冠劉保生李建勳十員均於此缺人地未宜未便遷就請補查有儘先補因遊擊戴慶有年四十八歲江南江甯府　水縣人由武童投効軍營節年勦匪出力遞保花翎都司同治十三年勦除河州逆匪地方　清案内奏保光緒元年二月十四日奉上諭著以叅將儘先補用賞給喀勒春巴圖魯名號欽此又於關隴肅清案内保加副將銜經部議覆前保叅將係屬　級改爲免補　司以遊擊歸江南儘先補用是年十月初一日覆奏奉旨依議欽此因在軍營打仗受傷奏免騎射光緒十四年經前廣西撫臣沈　成咨調來粤委帶撫標水師光緒十六年廣西撫臣馬丕瑶奏留廣西以遊擊儘先補用是年閏二月初二日奉硃批著照所請兵部知道欽此該員才具優長營務諳練前在軍營並無叅革朦保情弊以之請補廣西撫標右營遊擊洵堪勝任雖儘先名次在後與例稍有未符惟名次在先各員均不合請補謹隨摺聲明合無仰懇天恩俯准以戴慶有補授廣西撫標右營遊擊俾收得人之效如蒙俞允俟部覆到日給咨送部引見以符定制謹會同廣西巡撫臣張聯桂廣西提督臣蘇元春合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○太子少保頭品頂戴閩浙總督臣譚鍾麟跪奏爲匯解鹽課京餉起程日期恭摺仰祈聖鑒事竊准部咨奏撥光緒二十年分福建鹽課京餉一十五萬兩又准户部電撥課銀各等因遵經飭據福建鹽法道龍錫　籌備銀五萬兩作爲二十年第一批京餉依限解滬備還洋欵業經奏報在案兹據該道龍錫慶詳稱復經籌備銀五萬兩作爲奉撥本年第二批京餉委令留閩補用知縣郭承柱督同號商匯解赴京投納定於五月初八日起程俟上兑清楚再行由閩發還並聲明此項京餉係指撥鹽課並無隨徵加平飯食等銀無從隨解等情詳請奏咨前來除分咨外謹繕摺具陳伏乞皇上聖鑒謹奏奉硃批户部知道欽此○○太子少保頭品頂戴閩浙總督臣譚鍾麟跪奏爲提解閩省光緒十九年分下忙糧銀數恭摺仰祈聖鑒事竊准户部咨州縣經徵錢糧每年上下兩忙儘數提解司庫專摺具奏等因業經奏報至光緒十九年上忙在案兹届下忙　數之期各屬徵完地丁銀四百八十九兩零實完銀二十二萬九百九十九兩零上忙案内實完銀三十一萬一千三百九十九兩零合共完銀五十三萬二千三百九十八兩零入於光緒二十年春撥造報銀三十四萬七千二百二十二兩零餘銀一十八萬五千一百七十六兩零係春撥後續收之欵又徵完耗羡銀二萬七千九百六十九兩零俟彚入光緒十九年公費奏銷册内造報又徵完當税銀二百二十兩税契銀八千五百八十八兩零牙帖雜税並厦門地租銀二千二百一十一兩零牛猪雜税銀二百八十九兩零漁税銀四兩零帶徵光緒十四年起至十八年止地丁續完銀二千四百五十七兩零又耗羡續完銀五百六兩零據福建布政使黄毓恩分欵造册呈送核辦前來臣查光緒十九年下忙各屬徵完丁耗銀二十四萬八千九百六十九兩零又徵完當税税契牙帖雜税並厦門地租　猪雜税漁税共銀一萬一千三百一十四兩零帶徵節年丁耗銀二千九百六十四兩零均已提解司庫尙有民欠銀兩嚴飭催追完解除將各册咨部外謹繕摺具陳伏乞皇上聖鑒謹奏奉硃批户部知道欽此○○譚鍾麟片再光緒二十年分福建省部撥各欵京餉業經委員文職督商匯解五萬兩具奏在案兹再籌解内務府茶税一萬兩户部茶税一萬兩加放俸餉一萬兩籌備餉雲一萬兩固本京餉一萬兩委令留閩補用知縣郭承柱督同號商進京投兩俟報到上庫日期再行由閩發還税厘善後兩局司道具詳前來除分咨外謹附片具陳伏乞聖鑒謹奏奉硃批該衙門知道欽此○○尙書銜山東巡撫奴才福潤跪奏爲續遷長清等處沿河村莊一律完竣繪圖貼説恭摺具陳仰祈聖鑒事竊山東黄河下游靑城等八州縣沿河村莊前於光緒十八年冬間遷徙完竣十九年接辦上游長清等處均經奴才奏報在案兹查長清肥城平陰東河東平五州縣及歴城浦台續遷各莊並齊東城内貧民經道員黄璣督同印委官紳分投赶辦現在一律蕆事共計遷出二萬六千六百二户一百九十村村莊分立新莊二百一十八處沿河暴露棺骸並購義地逐一爲之遷葬俾生者奠厥室廬死者亦安邱壑一切用欵均係力求撙節統共需銀二十九萬五千六百二十九兩八錢二分在於四成賑捐項下動支委員查驗各莊望衡對宇災民耕鑿相安尙無草率情事據總辦遷民道員黄璣會同賑撫局司道具詳請奏前來奴才查民情安土重遷籌辦之始相率觀望甚至怨謗叢生多方阻撓及清查户口關基相宅事極紛繁慮始圖終其難其愼該員等悉心籌畫勞怨不辭先後三年共遷十三州縣沿河災民五萬九千八百餘户向之浸於洪流者今各徙居高阜且距舊村不遠冬春水退地仍可種藉收二麥之利災黎欣幸得所莫不感頌皇仁除將動用銀兩歸入賑欵另行開單奏報外所有續遷長清等處沿河村莊一律完竣緣由謹繕摺具陳並繪圖貼説恭呈御覽伏乞皇上聖鑒謹奏奉硃批户部知道欽此○○譚鍾麟片再福州長樂縣轄壺井一鄉林姓數千丁聚族而居習於强悍搶擄互鬭無惡不爲前署知縣彭達孫徐承禧屢往查辦均被抗拒十餘年來官役不敢過問行人亦無敢至壺井者臣履任後訪悉該鄉惡俗幾同化外思有以挽救之去年五月間據長樂縣知縣丁振德因案會營親往拿獲匪犯林添添等十二名該匪黨竟敢持械奪犯傷差拒敵官軍經臣剴切示諭責令族房將犯送究仍抗不遵隨添撥營勇委員會同該管營縣恊力拿辦先後報獲林添添林益燦林鵝牳林劉海林益品林羅羅林增洮林則哉林振振林則魚林雷鳴林金銓林則囊林顯賊等十四名解省由福州府知府唐寳鑑會同委員候補知府邱晉昕金學獻悉心研訊林添添林益燦俱供認擄人勒贖夥搶得贓多次查林添添一犯經鄉約李郁宜等會禀稱係該鄉惡棍中罪魁獲案時遠近鄉民同聲稱快實屬罪大惡極與土匪强盜無異審擬由臬司張國正核詳經臣批飭將林添添林益燦二犯卽行正法以昭炯戒林鵝海林劉海林羅羅林振振四犯均屬黨惡情罪稍輕擬緩照棍徒監禁章程分别酌定年限監禁示懲毋庸發配以免脱逃林增　奪犯在塲林益品林則哉亦强横素著發縣定限鎖礅滿日察釋林則魚林雷鳴林金銓均不安分分别枷責發落林則囊林顯賊訊屬牽連飭縣傳族鄰保釋查壺井與阜山鄉梅花鄉毗連均屬蠻横往往因小忿互鬭自此次拿辦後去冬今春三鄉械鬭風息亦無搶刦之案所有拿獲匪犯分别懲辦緣同謹附片具奏伏乞聖鑒謹奏奉硃批知道了欽此○○張煦片再准户部咨以原議山西省每年籌解鐵路經費銀五萬兩自光緒十七年起移作關東鐵路專欵行令逐年如數解清等因歴經遵辦在案兹據藩司胡聘之詳稱在於司庫寄儲項内借動銀五萬兩作爲二十年應解前項經費差委候補知縣吳錫田管解於五月初二日起程前赴北洋大臣衙門交納等情請奏前來除分咨查照外理合附片具陳伏乞聖鑒謹奏奉硃批該衙門知道欽此 
 
 

Page 14

 
 
[光緒二十年六月初二日京報全錄]  
　　宫門抄○諭旨兩道錄前○雲撫譚奏調補知縣摺○晉撫張奏委署同知片○又奏關督印務仍委歸綏道兼管片○雲撫譚奏請豁免被災田糧摺○粤督李奏揀補陸路叅將摺○六月初二日理藩院鑾儀衛光祿寺正藍旗值日無引見○恭王謝賞燕窩恩○海緒請假十日○謙光續假十五日○楊士驤管廷獻預備召見○倉塲奏漕船五日回空○召見軍機崇禮楊士　管廷獻○頭品頂戴雲南巡撫臣譚鈞培跪奏爲調補省會要缺知縣以資治理恭摺仰祈聖鑒事竊查奉准吏部咨議覆雲南候補直隷州知州現任昆明縣知縣許台身補授元江直隷州知州所遺昆明縣知縣要缺應令另行揀選等因光緒二十年正月初八日奉旨依議欽此按照部中行文坐正月十三日照限减半計算應以三月初八日作爲接到部文開缺日期歸於三月底截缺係衝繁疲難兼四要缺毋庸　簽例應在外揀選調補業將截缺日期咨部在案查定例首府首縣缺出應令該督撫於通省正途人員内揀選調補如實無合例堪以調補或人地不宜始准於摺内詳細聲明於各項出身内遴員調補等語查昆明縣爲附省首邑政府殷繁且時有發審案件非精明幹練之員不足以資治理臣督同兩司於通省現任正途人員内逐加遴選非現居要缺卽人地未宜實無合例堪調之員惟於各項出身人員内查有通海縣知縣何亮標年四十二歲係湖北武昌府江夏縣人由　監生報捐中書科中書分發到科學習行走奉惠陵承修王大臣奏充監修差使捐升同知改捐知縣選用並加同知銜工竣保奏光緒五年閏三月初四日奉懿旨著以知縣不論雙單月儘先卽選並賞戴藍翎欽此七年三月選授陜西略陽縣知縣在部領憑是年七月丁交憂開缺十二年正月丁母憂先後服滿起復投供候選十五年五月分簽掣雲南通海縣知縣六月初六日引見奉旨雲南通海縣知縣著何亮標補授欽此領憑來滇十六年六月二十六日到任因剿辦越南游匪出力保奏請以同知直隷州知州在任補用十七年十二月初四日經部議准覆奏奉旨依議欽此臣查該員何亮標牙識明練辦事勤能並無叅罰案件以之調補昆明縣知縣實屬人地睛宜洵堪勝任惟該員係貢監出身員缺相需例得於摺内聲明調補據藩司史念祖臬司岑毓寳會詳前來合無仰懸天恩俯念省會員缺緊要准以通海縣知縣何亮標調補昆明縣知縣實於地方有裨如蒙俞允該員係現任知縣請調知縣銜缺相當毋庸送部引見至該員保舉以同知直隷州在任補用之案照例帶於新任所遺通海縣知縣選缺滇省現有應補人員俟覆准日另行遴員請補所有揀員調補省會要缺知縣緣由謹會同雲貴督臣王文韶恭摺具陳伏乞皇上聖鑒敕部議覆施行再此案應以光緒二十年三月底截缺之日起限扣至六月二十九日限滿今調補係在限内合併陳明謹奏奉硃批吏部議奏欽此○○張煦片再現署豐鎭廳撫民同知劉鴻逵飭赴代州直隷州知州新任所遺豐鎭廳撫民同知篆務查有清水河撫民通判馬元驥堪以署理據藩臬兩司會詳前來除分檄飭遵外理合附片陳明伏乞聖鑒謹奏奉硃批吏部知道欽此○○張煦片再歸化關税務每届一年例應預備奏明委員兼管歴經遵辦在案兹據歸綏道文保以該關監督印務自上届光緒十九年六月十三日由該道兼管之日起扣至二十年六月十二日止又届一年期滿咨由布政使胡聘之循例詳請奏委前來臣查該道文保管理税務以來實力稽徵尙無貽誤兹又届一年期滿相應請旨將歸化關監督印務仍委歸綏道文保兼管以資熟手而專責成除該關徵收税課銀兩應俟年滿另行題報並咨户部查照外理合附片具陳伏乞聖鑒謹奏奉硃批著照所請户部知道欽此○○頭品頂戴雲南巡撫臣譚鈞培跪奏爲查明晉寗宣威霑益甯州昆明雲南等州縣被災田糧籲懇天恩俯准豁免以舒民困恭摺仰祈聖鑒事竊查上年五月以後晉甯宣威霑益甯州昆明雲南等州縣霪雨連綿山水陡發以致海河並漲衝决隄埂淹没田廬業將委員會查勘撫大概情形先後奏報在案兹據布政使史念祖會同糧儲道英奎詳稱據晋甯州知州黄毓崧會同委員候補州吏目程廷照署霑益州知州秦定基會同委員補用鹽提舉蘇國瑞署甯州知州李馥會同委員補用府經歴沈成龍昆明縣知縣許台身會同委員補用同知直隷州鄧瑶雲南縣知縣王衍謙會同委員補用州吏目陶榮森先後將勘明被災田糧造具册結由各該管道府核明會遞加結會詳請奏前來臣查晋甯州屬之河東鄉東五堡等村共被災田六十頃五十畝九厘應徵秋糧米三百六石九斗四升二合三勺二抄二撮條編折色公件奏平火耗糧羡等銀五百三十八兩九錢三分九厘四毫宣威州屬加惠里黄家等村共被災田七百零二畝六分應徵秋糧米二十三石四斗四升六合四勺條編奏平火耗糧羡等銀七兩三錢六分二厘一毫六絲九忽六微霑益州屬鳳來等村共被災田二頃五十二畝一分八厘四毫二絲應徵秋糧米七石五斗一合一抄六撮條編公件奏平火耗糧羡等銀四兩八錢八分九厘一毫六絲一忽甯州屬浪廣等村共被災田二十四頃三十四畝三分二釐八毫應徵秋糧米五十四石六斗六升九合九勺條丁公件奏平火耗等銀一百一十九兩二分四釐八毫昆明縣屬螺螄堡南窰等村共被災田三百零二頃六十六畝九分一厘五毫應徵夏税米一干一百二十石零七斗六升一合零二抄五撮條丁等銀一千四百兩零九錢五分一厘二毫八絲一忽二微伍繊雲南縣屬靑海營等村共被炎田七十七頃六十三畝八分五厘應徵秋糧米二百三石八斗五升七合七勺六抄五撮條丁公件奏平火耗糧羡銀三百一十七兩八錢九分七厘六毫九絲四忽均係十分成災若仍照常徵收民力實有未逮合無仰懇天恩俯念民情困苦准將光緒十九年分應徵前項銀米如數豁免以舒民困除册結分送部科查核外所有請免晋甯宣威霑益甯州昆明雲南等州縣被災田糧緣由謹會同雲貴總督臣王文韶恭摺具陳伏乞皇上聖鑒訓示再昆明屬錢糧先年因田賦不均曾經奏請改軍爲民改衛歸里條公奏平等項並未分攤歴辦災蠲册結均未分欵造列合併陳明廑奏奉硃批另有旨欽此○○太子少保頭品頂戴兩廣總督臣李瀚章跪奏爲廣東陸路叅將員缺揀員請補以實營伍恭摺具陳仰祈聖鑒事竊准兵部咨廣東陸路提標中軍叅將王傳訓勒休遺缺係陸路題補第二輪第四缺該省前出有雷州營叅將一缺係陸路題補第二輪第三缺應用豫保因豫保無人過班以第六缺揀發人員請補此次陸路提標中軍叅將缺應作爲第二輪第七缺應用儘先人員行令迅揀合例人員請補等因查定例陸路叅將缺出如請補之員籍奉本省例應廻避於摺内聲明揀選隔省對調又儘先人員均按奉旨先後挨次補用如名次在前之員實在不得其人必須按名　實於此缺何項人地不宜方准將名次在後之員請補各等語兹會同廣東六路提督臣唐仁廉在於經部覆准註册序補之陸路儘先叅將内詳加揀選其名次在前之周本權告假尙未回營杜淦楊朝漢張正履均於營伍尙欠歴練未便遷就請補查有　州營遊擊儘先叅將盧滿江年六十歲廣東廣州府東莞縣人由武童投効安徽軍營剿賊遞保花翎遊擊奏補今職於克復佛岡廳域出力案内奏請以叅將儘先補用光緒五年十一月初一日奉旨著照所請奬勵欽此又於速解滇桂餉械案内奏請加副將銜先緒十二年十月二十三日奉旨依議欽此又於拿獲洋盜曾鱸魚全等出力案内經部議給予加一級紀錄二次又於拿獲搶刼英商南漢輪船盜犯出力案内奏請俟補叅將後以副將用光緒十七年四月二十八日奉硃批著照所請欽此光緒十三十八兩年軍政案内薦舉卓異該員資深才卓歴著勤勞現　水師提標後營遊擊於緝捕巡防事宜認眞經理頗收實效前在外省軍營亦無叅革朦保情弊以之補授陸路提標中營叅將洵堪勝任雖儘先名次略後及籍隷本省與例稍有未符惟名次在前員均不合請補謹隨摺聲明合無仰懇天恩俯准以盧滿江補授陸路提標中軍叅將俾資整頓如蒙俞充俟部覆到日再行給咨送部引見並在西省叅將内查缺對調以符定制謹會同廣東陸路提督臣唐仁廉合詞恭摺具陳伏乞皇上聖鑒敕部核覆施行謹奏奏硃批兵部議奏欽此 
 
