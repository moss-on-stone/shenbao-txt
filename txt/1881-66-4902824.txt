# 1881 - 66 - 4902824

 

Page 1

 
 
[點石齋印售楹聨畵幅地圖價目] [  本齋主人啓]  
　　本齋於去年在泰西購得新式石印機器照印各種字畫皆與元本不差累黍且神采更覺發越所印楹聯畫幅皆爲有目共震之件年來售出者巳　不勝屈今將印成各種幷價目開列於下如蒙賜顧請移玉至本舘申昌書畫室爲盼對聯○毛意香○朱岷○鮑逸卿○馮桂芬○伊秉綬○曾文正公○李中堂○倪元略○鄭板橋○何子貞○何凌漢○李文田北魏○黃愛廬隷書○王夢樓○勒少仲○吳唐林○姚元之○劉繩庵○潘伯寅○陸芝祥○祁嶲藻○毛昶熙○沈經笙○胡公壽○成親王○莫眼叟小　以上各對白紙每副洋二角色紙二角五巳裱者每副另加裱工洋二角○描金琴對未裱二角連裱三角○徐三庚八分書外國箋紙琴對三角裱成四角畫幅○琴條每堂一角五着色四角裱成另加三角五○聽琴圖立軸六分着色一角四○歲朝圖立軸六分着色一角四○人物大屛條每堂三角○四愛圖五尺條幅三角着色六角○管輅圖堂幅二角着色五角○爛柯圖堂帽二角着色五角○劉海圖堂軸二角着色三角五○麻姑仙立軸六分着色一角六○人物琴條每堂一角五着色四角裱成另加三角五○張仙送子圖立軸六分着色一角八○山水琴條每堂一角五○劉海圖立軸六分着色一角四○山水屛五分○士女四尺條幅每堂二角着色五角○翎毛花卉四尺條幅每堂兩角着色五角○和合堂幅二角着色三角五○富貴壽考圖立軸一角着色二角○富貴長春圖堂幅二角着色三角○任伯年騎驢圖立軸着色一角裱加二角五○惲壽平梅蘭竹菊琴條每堂一角裱加三角○翎毛花卉四尺屛條四張二角着色五角裱加四色五○花卉走獸五尺條幅四張本色三角着色六角裱加六角○任伯年山水總神圖本色五角着色一元裱加六角○任伯年着色秋景立軸二角裱加三角○又着色三陽開泰開五尺堂幅三角五裱加三角五○牧牛屬八分○　其湘山水四尺堂幅洋三角裱者洋六角○周存伯畫五尺墨水翎毛花卉條幅每堂實洋三角○又五尺着色翎毛花卉條幅每堂實洋六角其着色裱成者每堂實洋一元二○舒萍橋畵五尺墨水人物條幅每堂實洋三角○又五尺着色人物條幅每堂實洋六角其着色裱成者每堂實洋一元二角地圖○皇朝直省地輿全圖七角○計里簡明圖七角五裱者一元二角○蘇屬府廳州縣全圖二角五巳裱四角○蘇州坊巷圖二角五○嘉峪關外鎭迪伊犁拓本合圖五分○着色亞細亞東部地圖一元二角五裱者一元七角○上海城廂内外租界全圖三角五裱五角○代售着色西湖圖三角 
[再論水師學堂章程]  
　　水師之法泰西最善中國所不及也今天津創立水師學堂招人前往學習駕駛船隻施放鎗炮等事將欲與泰西相頡頏其意不可謂不美矣故本館旣將其章程列入報中而又著爲論說以示鼓舞之意蓋誠以當今之世洋務原爲要圖童而習之或可備他日指臂之助此其深謀遠慮固有大過人者第恐中國習於成見而不能無所疑焉卽如學生分爲三班第一班則全日習西學第二班則大半日習西學第三班則半日習西學其意蓋重在西學故以第一班之讀書旣多文理全通者而使之終日究心於西學則其進自較爲容易願學西國語言文字或尙有定限而漢文則惟日不足如以十三歲以上十七歲以下之幼童而欲求其文理全通已不可多得旣通矣豈肯棄漢字而習洋文以爲他日駕船打砲之地且此等子弟必縉紳之家庶或有之彼又安肯以此等聰敏之子弟而送入學堂卽有欲其子弟諳於西文則亦必延請教師在家訓習意蓋俟學成之後或可爲各國星使及叅贊繙譯之類孰肯降而爲水師之兵者故學堂中之子弟祇能於海濵蓬戶甕牖中求之或尙有應募而來者耳夫内地貧家子弟力不能延師課讀得附義塾巳爲幸甚更得附入水師學堂兼習西學更屬幸中之幸又加以火食之外或每月一兩或每季二兩或每季一兩以賠補衣履之費當必有惟恐不獲與者其所以招徠之意又加人一等也顧貧家子弟旣苦於無力延師則卽至十三歲以上定必蓬頭歴齒目不識丁卽或偶識幾字而所讀者仍屬趙錢孫李天地元黃之類其質地稍佳者亦不過所謂内中有個超羣者一日三行讀大中而已求其爲第三班而且不可得又烏論第二班第一班哉故吾　學堂之設固爲美事而得人則頗覺其難盖中國之用人與外洋異外洋但有一技一才皆足以致富貴而中國則狃於成例卽在軍興之際國家正在重視武員之時而正途班中之人猶且視軍功班如無物而况軍務旣靖力求疎通正途軍功班竟漸欲抑之使下而况其爲洋務出身者哉中國人共相聚會之時或有談及洋務者不訕笑之則斥辱之不敢訕笑不敢斥辱亦且面從而腹誹之今乃欲送其子弟以習洋文其戚族交遊且有多方阻止者矣自通商至於今日其在通商各碼頭或已爲見慣之司空尙有欣然願往者若在内地則莫不駭且怪者此固由於中國之識見未廣然改絃更張當圖其漸原不可以急急期之也本朝龍興之時教人以習學淸文卽在翰林淸班猶必以淸文爲考至於今仍之然試問考取淸文之諸太史公有能熟知國書者有幾人哉近來習西文者則亦不乏人矣然出洋學習之子弟其爲書香世族搢紳大家者能有幾人其餘則多係貧寒之子故學成而回者或性情動作皆有洋氣而中國之禮貌周旋皆所不知且以西學自恃而任情縱恣間或包攬閒事以至於身敗名裂若此者往往有之竊謂此等人皆由於少讀數行書之故意欲請當道定一章程凡欲出洋學習者必須在庠序中選其靑年質敏者方可縱之使去其粗鄙荒謬者則一經習成西學不但無益而反有害也水師學堂首取讀書旣多文理全通之人最爲良法第學成之後而爲駕船管炮之水師則恐有志于西學者未必欣然樂赴耳雖曰六年以後擇其才藝出衆者派赴外洋各國肄業以備大用然先之所習者旣爲洋操步法試鎗打靶操練桅帆大砲練習風濤沙線等事則至外洋肄業亦不過再求精練不能更張試觀西人習於一藝則卽終於一藝然則所謂他年之大用仍屬水師中之事業而已吾深恐有此善法而應募者寥寥也於是乎書 
 
 

Page 2

 
 
第二章 
[招集生徒]  
　　天津設立水雷局聘請西人爲教習招集生徒教以水雷電學西文等藝業已多年曾經列報初時生徒均係粤人嗣由福建遴選數人又由金陵籌防局咨送數人附學於是不遠千里而來者濟濟滿堂人材益盛前歲年限已滿金陵附學之生卽經咨送回南其餘肄業各人除實難造就者數名早經扣除外餘則無論入室升堂俱奉上憲派委差使蓋天津至大沽前年已設有電報自直督行轅招商局以及新城大沽各砲台等處皆有電線相通每處派兩生守候傳音作爲一正一副以是各生之技能均樂得効用之地焉前屆限滿乃復招徠新生以期培植日多取材不竭惟從前年歲不拘此次則槪以十六歲爲度將來學業有成由局錄用不能作輟自主來去自由且所收者皆係京津一帶聰俊子弟云 
[觀燈阻興]  
　　津地新年燈市向稱熱閙每交元宵宮南宮北擎燈出售者密如梭織然皆陳陳相因花草虫魚並無匠心獨運者居家舖戶自十四日起至十六日止張燈三日銀花火樹如遊不夜之城沿途除路燈外又張掛壁燈人物寫生竟有出自名手者並有騷人懸春燈謎倩人摹射以遣雅興誠樂事也今年十四日照舊張燈遊人轂擊肩摩塡街塞巷或品畫工或猜文虎到處流連十五日例有放花之戯遊者當較上夕倍加乃狂風捲地寒氣逼人因而途人絶跡十六日津俗婦女皆出門踏春俗謂之走百病粉白黛緑絡繹於途是日風勢未殺故蓮鈎緩步者亦屬寥寥該處有七九開河之諺今年元宵後一日已交七九而冰凍依然堅厚然虎尾春氷令人危懼故冰排駛走咸有戒心也 
[虐婢慘聞]  
　　人無貧富父母之於子女其珍重憐惜之情一也幼僮雛婢孰非人之子女祇以饑驅寒迫不得已售入人家爲兩全之計委彼弱息仰事他人其情亦可憫矣何以爲之主者竟有體卹弗加凌虐滋甚誰無過失偏於幼稚苛求同此髮膚孰則鞭箠能任片言逢怒立致非刑是何心哉如香港陳姓虐婢一事其慘酷爲已至矣香港西營盤大街二百五十六號屋之二層樓陳連家畜一使女名陳新彩年甫七齡陳妻林阿友待之綦虐朝凌暮撻身無完膚正月初十日又肆毒打使女婉轉哀號異常苦楚同居之陳天德不忍袖手且盛致命隨赴官聲報卽由差役拘住林阿友解官將陳新彩送醫院調治二十八日經巡理府湯君隆基提訊醫院之西醫馬貴士赴案禀稱初十日經差役携到陳新彩卽爲按驗其傷則見額上腦後及頭之左邊俱有傷痕細加推究似係用籐條力笞所致左耳紅腫異常皮開肉綻左頰及頭之右邊均見腫瘀而左臂左腿俱墳起作紫黑色亦似皆由籐條鞭撻而然自臍以至股際則似曾加以炮烙之刑皮皆脫落又左足脚眼及骨節共傷痕四處俱是打傷此女形銷骨立自因日受慘酷之故今仍在醫院調理幸可痊愈再受笞之處因傷成毒膿血狼藉詳察情形似未到醫院以前未嘗有所敷治至炮烙之傷有用柴火有用香火總之其臍下爲火傷無疑而頭面亦確因被撻而腫瘀並非生有瘡疥也官聽供舉又命陳新彩供訴受虐各情據云現年七歲母親已死父則居於東莞之北瀨鄕去歲有婦人携來此地賣與林阿友取去身價洋四十八元每日操作係洒掃及在廚供役詎林十分作踐時常用棍毆打徧體受傷又逢怒發卽取柴薪當頭痛擊左耳爲柴打裂臍至腿則用柴火燒灼兩次因夜間遺溺故施以此刑眼目亦緣受打過多爲之不明原名陳瓊今喚作新彩者乃林所改也復有同居之陳天德陳興二人投案作證所供與陳瓊相符又婦人陳轉供陳瓊乃其堂兄陳鎭之女居於東莞北瀨鄕差役沈球禀稱因陳天德到官通報遂恊同巡差譚臣往彼拘拏巡差携陳瓊同行我囑巡差詰問陳瓊因何頭傷若此陳瓊未及回答林阿友卽教以但言跌傷勿謂敲扑所致云官訊畢因案情頗重卽詳解臬署審斷矣噫以上慘虐情節眞有耳不忍聞口不忍述者林能下此毒手實具虺蝪心腸者也 
[皖垣氣候]  
　　皖垣於前月二十五日雷聲大震繼以冰雹從此苦霖不輟寒氣竟似隆冬本月初五六大雪平地積三四尺而墻角廻風之處竟積至五六尺光景春雪如此之多誠所罕遘初六日午前又殷殷雷發霹靂交加氣候乖戾至此恐蝗蝻生而災及禾稼疾疫作而殃及人民也西門外地保連報盡忠亭大節祠觀音菴三處凍斃乞丐四名當曰善局備棺收殮云 
[賭博難除]  
　　雨雪載塗而職司抱關擊柝者仍復徹夜通宵不少休暇眞可謂認眞公事矣故日來蘇郡宵小之流靡不潜蹤歛跡獨賭博之風有增無减初十夜四鼓時閶門外分巡某委員方冒雨出巡突見雨中三五成羣絡繹不絶初疑竊盜旋識該處時有賭局聚　無常意欲卽時拘捕以所帶巡勇無多恐致拒捕肇事隨傳該圖地保痛責數百板飭令卽時驅禁云 
[重懲串客]  
　　前報寧城四鄕自入正以來廣演串客經府憲出示重禁一面選派差役四出訪提方以爲此風當可息絶不意禁者自禁而犯者仍犯聞日前由南鄕拿獲串客脚色虞雷雲等四名到府宗太守痛恨已極飭差各責六百板以雙連枷枷號三個月發大門外示衆内有一名身上尙着紅袖女衣面上猶帶粉跡是以聞而聚觀者更多今而後其或不再蹈覆轍乎 
[奪種牛痘]  
　　設局施種牛痘雖爲醫生者每年固有聘金然究爲地方善舉非爭利之事寧波府署土地祠内向種牛痘之趙蘭亭已故其門下陳雨玉陳季桐二人現在各誇己長彼此爭執不已宗太守恐於大局有碍特派人掛號諭飭分種凡單號者歸陳季桐施種雙號者歸陳雨玉施種遇有人家請視者欲請何人各聽請者之便信乎兩得其平矣 
[諭飭漁船示]  
　　欽加布政使銜監督江南海關分巡蘇松太兵備道劉爲曉諭事據關庫總書禀稱黃花搖鮝魚船在吳淞缷載改做二帆卽由吳淞看艙放出其靑集魚船自吳淞進口缷貨後向由大關騐出咸豐十一年髮逆竄擾警信頻聞靑魚船亦仿黃花搖鮝之式在吳淞進口惟出口稅餉暫議在吳淞口代征現應諭飭吳淞靑集魚船出口仍歸大關騐放等情卽經札飭大關委員體察情形查復去後屬據該委員等申復靑集魚船缷空後無論空出與否槪令駛進大關騐出未免稽延時日有悞汛期似宜有所區别除攬裝貨物漁船應赴大關報明騐放外其由吳淞放空出口仍由吳淞口核實騐放等情到道當查靑集漁船在吳淞缷載後如果放空出口旣無稅課可征廳查照上屆成案在吳淞報騐出口以示體恤若攬裝貨物應赴大關報驗科稅方准出口歴經出示曉諭並飭大關委員曁書舍等遵照在案本年應行照辦合 
 
 

Page 3

 
 
第三章 
行示諭爲此仰各漁船及魚行魚總人等一體遵照辦理毋違切切特示 
[批飭圖董諭]  
　　上海縣正堂莫示今將閱過稟批開列於後計開圖董王濟生楊基王敬文馬蘭芳張稼秋陳讚王明揚徐經邦趙增祥姚在明陳寳榮張大方胡漢文金念楨金茂堂顧慶華等禀批據禀此次估見李漎涇應挑土方一萬四千六百四十餘力比上屆計多土方甚鉅以致物議等情查開河挑土方數多少本無一定同治九年分所挑土方比較此次亦僅多三百三十餘方不得爲鉅火藥局地址理應免派亦止免五十畝有零試問物議何事殊不可解該河提先撈淺祇隔三載今查照前案於應給方價之外已酌加錢三百千文又勸令法華鎭董籌撥錢三百千文足資貼補係屬格外體恤且傳集鎭鄕各董面諭僉稱允洽是以給論該董等踴躍辦公現已築壩分叚開挑在卽而該董等忽又具禀嘵嘵實堪詫異來禀是否出於衆論抑係一人私見除將來禀抄粘札飭吳淞司查明因何物議如何苛派如何方昭公允據實復候察辦外該圖董等務將分定叚落一俟天晴赶緊集夫開挑如式報候騐收毋稍延誤致干未便　切特諭 
[妓搜和尙]  
　　法捕房大自鳴鐘前轉角處昨晨九點鐘後有一妓亂髮鬅鬠拉住一年約三十餘歲之和尙向其身畔亂搜口中瑣碎若欲令其脫下僧衣和尙面頰漲紅似有不能分辯光景途人甚衆駐足觀看者甚多羣疑和尙欠嫖錢以致妓女剥衣有好事者詢問緣由據該妓稱晨起梳洗將手帶金約指兩枚除下放面盆邊上一時忘却便就窗口傾水於街致戒指一倂傾棄及至想起啓窓觀看見此和尙正僂躬向下必是伊拾得向伊索還不允故爾扭住爭執衆詢諸和尙堅執並未拾取閒人未便干涉惟有袖手旁觀見該妓從容不迫仍令和尙脫衣任其搜檢和尙初誠不肯嗣因妓終始不放勢必脫衣明心方可過去乃先將儈帽除下露出砃上圓光繼將裏外僧衣盡行缷去鞋襪亦然祇剩單褲一條詎該妓必令亦脫和尙無奈竟欲遵其言作解脫一切經觀者喝住謂和尙現已赤身無從藏匿若竟當街脫袴成何樣色妓更向和尙褲襠中摸索許多方始釋手和尙穿衣急走然已受折磨多時尙幸行人阻住脫褲不然直將赤條條無牽褂未免太不雅觀矣 
[産孩怪異]  
　　寧人曹某僦居滬城妻某氏於前晚分娩産下一孩額之兩邊突起宛似廟中所塑牛頭馬面形象家人見係怪物立卽淹斃詎産婦彷彿見該孩在前索命旋卽血暈而死云豈眞係怪物索命耶或産婦體虛心怯昏瞀中因疑而生幻境耳 
[船沈遇救]  
　　前夜風狂雨驟英租界泥城浜内所停之乞丐船一艘遭顚簸而致沈没船上老幼男女五六口喊救當經隣舟救起並爲易去濕衣昨晨帮同拔起沉船略加修理云該鄰舟旣救人而又復濟助其方便之功良不淺也 
[鴇阻從良]  
　　前日傍晚有妓女許金鳳乘坐馬車至英會審署前卽令停車使下車走上大堂喊寃陳太守適坐二堂審事妓帶案訊問據供現欲從良願委身於蔣姓客被鴇丁氏阻住求恩提鴇判斷太守略詰數語飭差將該妓暫交官媒俟提到該鴇再行訊斷 
[租棧案結]  
　　楊吉齋與李炳張伊仲等互控租開大發棧一案楊交保後匿不到案累及保人胡益三陸坤元受覊押着令交人各情均經列報兹悉楊已投到陳太守卽將胡陸二人開釋一面傳集李張二人庭訊兩造仍各執如前太守衡情酌斷着楊繳洋十五元給李張二人其洋押令繳出完案奉斷之下張又呈禀聲稱照算楊應找洋四十六元求爲追給太守謂案經斷結毋庸多瀆遞禀擲還 
[合股涉訟]  
　　范齊家赴英公堂呈禀控稱與楊秋亭合股開設裕順水菓行被吞資本洋八十元粘單呈請提追陳太守准詞飭差提楊前日晚堂庭訊范申訴前因楊則禀稱開設楊裕順歴有年所於去年五月間范來拚股原云添本三百元豈知祇交四十五元屢向催添又交二十元零一角總共六十五元零一角計曾爲代付房租洋五十五元虧本洋五十元對派各認二十五元又被支用二十元共應找我洋三十五元今被誣控圖吞殊堪駭異太守鑒閱兩造呈禀隨酌斷楊歸還范洋十五元完結 
[閩浙總督何制軍寄粤督張制軍書]  
　　敬再啓者粤中防務前聞禀請龍朱陳梁李諸公入局襄辦甚爲得人可賀兹復聞擬捐輸十欵作防費中有所謂畝捐鋪捐殷捐商捐云云者得之傳聞未敢信以爲然且素稔執事洞悉民艱亦斷不爲此竭澤　漁之事而特恐有言利之人意别有在謂非此無能取資欲售其計易爲所愚故不敢不言粤東自洋人擾亂繼以土匪砲台團練風災水旱兼以　濟各省開捐數十次捐銀數千百萬前後踵接力困財窮昔之富糾百數十萬之軍餉咄嗟立辦今則己無此人粤東情形此可想見竊謂富家爲國之元氣又爲貧民之母當使之寛而有餘不當使之手足無措庶巸事可資圓轉四方多故官吏旣竭蹶維艱彼富家豈得不踴躍輸將苐　旣捐之田又捐之鋪又捐之殷商富戶一家而捐輸叢集衣食之需幾耗其半且田有凶歉商賈鋪戶有盈虧事難逆料而捐輸如故何以支持一旦有驚更將何以應昔日土匪之亂烽火連天日不暇給兼以昔人之富所捐似尙無此多欵今雖海防孔亟和戰未可定尙望執事培養民氣叅酌其間擇其重者捐一而緩其餘或沙田多則捐田鋪戶多則捐鋪或捐一而餘俱可免蓋卽沙田計之每畝二三錢亦數十萬矣留其有餘藏之民間粤東民情於無事當可用臨有急公好義勇敢致果以相報生成之德孔子曰不患寡而患不均不患貧而患不安幸留意焉龍陳諸公碩德高年肯出而就固當大有裨益惟聞朱梁二公素不預公事龍公主特順德局亦不能就聞外間嘖有煩言謂局中紳士多以其類爲好惡私派捐輸虛聲恐嚇爲訛詐地步恐至人心解體大紳之聲名受累而大局更不可爲敢密以陳伏乞詳察狂瞽之言更勿以爲間弟胸中空洞無物非爲一人一家之私弟家有沙田三百畝案存藩房卽如數是納餘則俱無之閩人重利輕義勸捐則無可科派辦事則先需經費比之粤省萬難惟有努力策畫爲所能爲萬一有事則鞠躬盡瘁以身殉之老病孱軀何所顧戀惟企執事廣收人材周視兼聽福我桑梓祈禱之　欣幸之至 
　　此信從香港華字日報錄出並據華字報稱稿由福州人寄去諄嘱照登然是否的確亦不敢知本舘披讀之餘以所言實爲大局起見爰照刊如上惟字句間似小有訛誤此則疑以闕疑未敢妄參臆見也[  本舘附識]  
[輓詞選錄]  
　　閩督何母吳夫人吾浙錢塘奉政大夫吳聲槐公之次女甲戌翰林雲貴總督吳制軍振棫公之姪女陝西布政使甲午 
 
 

Page 4

 
 
第四章 
舉人春煥公之堂妹也夙嫻閨訓隨任南北省相夫教子長男燿章出守粤西三男翰章己卯舉人福德兼備今春正月初四日申時無疾而終余自去夏散舘南遊今正抵閩適逢其會開弔之日聨軸哀輓各盡情誼好句甚多兹擇其尤者登報以見吳夫人福氣之大衆君子京輓之誠一時之盛千古罕匹云爾何制軍自輓其夫人聨云勤儉本家風憶前割臂療姑愚孝回天吾不及音容空想像縱使承頭有子衰年喪耦淚難收一字一淚如泣如訴令人不忍卒讀翰林院庶吉士郭曾炘云翟弗尊榮悵東閣詩成梅花臘盡魚軒長逝嘆西泠歸去柳色春融出比切何姓對比切浙江吐属華貴望而知爲玉堂金馬客聞以色對花亦有人議其欠工者佳處在用意切立春前一日不必爲此刻薄之論也制軍同鄕李少珊司馬云際諸夏多艱内助中興湖之北山之西江皖以南道隨地角天涯畫荻判花佐理鴻猷光錦繖値迎春歸去閩疆浙境軍也哀民也哭婦孺皆泣太息履端泰始雲車風馬遽迎鶴馭返瑤池大氣包舉淋漓悲壯迎春確切初四借對諸夏巧力兼到然出比畫荻二字切教子成名亦有人議其欠妥者謂歐陽之母福薄寡居似欠恭維余不揣固陋欲爲易以視草判花然不切婦人不切教子將吳夫人養育裁成二子一太守一孝廉苦心抹煞昧同嚼蠟矣甚矣此道之難也余曾擬作一聨以素無父情故存而未送幷錄以博一笑聨云相夫子開府兼圻兩浙十閩恒仰德齊玉帳看兒孫蘭芳桂馥三山五嶺咸悲駕晉瑶池吳夫人靈輀聞俟孝子到卽扶歸粤東安葬故說及五嶺也輓軸止四字甚難着筆然此次佳者亦多船政大臣黎星使云鶴馭先春確切立春前一日仙逝妙極切極正誼書院山長林笏村殿撰云興慶首行落落大方稱呼得體紳士龔易圖廉訪云南海慈雲妙切粤東内閣中書楊雪滄云錦繖西歸妙切夫人司徒伯芬觀察云内助公忠妙切封疆大臣之夫人妙於哀輓中寓勉勵之意此外佳聨佳語美不勝錄其生也榮其死也哀吳夫人有焉[  浙西採風憐才客原稿]  
　　何小宋制軍輓其德配吳夫人聨語昨已登報兹有浙西採風憐才客從福州彚抄各聨寄示知前錄之聨字句間頗有舛誤兹特校政重登如上至其餘聨額皆出自燕許手筆是否傑構本舘實不敢妄贊一詞况已有採風憐才客逐一加評則更無須辭費矣閱者審之本舘附識 
[五禽言　並乞諸吟壇賜和]  
　　泥滑滑前車不進後車蹶有客揚鞭來高聲當路喝欲避不可退無從雨汗沾衣足脫襪晴胡不行此誰罰泥滑滑大道湯湯不能發○割麥揷禾田荒不盡將升科小戶非大戶莫蹈網與羅一家終歲嗷待哺廢時失計由蹉跎天倘不雨將奈何割衆揷禾目前非種其由他○姑惡姑惡欲姑不惡逢姑怒百計强承歡終年不齒數須知姑亦從婦來誰道新人不如故求死不得生無路姑惡始惡姑有子孫姑勿悞○不如歸去舊時同伴都拚棄十八初出門奩粧百物具旁人嘖羡父母憐姊妹相看各爭妬涕泣囘身成此際不如歸去掩面空房莫相遇○得過且過百歲之人能幾個世事競如棋仰面甘承唾莫道當前百不能鳳凰也是曾經做秋去春來梅又破得過且過故鬼何如新鬼大[  桐城頌樵生草]  
[遺悶]  
　　齋居無俗擾歴碌爲花忙世事渾流水詩魂半夕陽好多身易累春至老能忘已罷封侯想饒他柳萬行○醉太平春雨雲痴半明花垂半醒流鶯撩過無聲間春來幾分香沉篆輕衾孤夢零小樓一夜愁聽斷吟髭數莖[  桐城頌樵生甫草]  
[二月初六日大雪放歌]  
　　天公作事太奇絶前日驕陽今雨雪誘人典却禦冬裘要使十萬保蟲寒凍折我况無裘可質錢此心更愛温和天夜深積雪一尺厚單衾瑟縮身如拳桃李逢時花欲放垂陽幾日剛眉樣忽浙凛冽朔風寒玉容寂寞心惆悵吁嗟乎人世炎凉世日無孤寒猶賴天匡扶天上炎凉亦若此何論人間賤丈夫[  龍眠方華喬甫草]  
[友人書來有琴祺萬福之語戯占答之]  
　　風雪蕭蕭歲晚天多君吉語祝纒綿誰知一曲離鸞後絃絶於今已隔年畹香留夢主草 
[題陸鋙卿淸溪釣艇圖]  
　　淸江幾曲碧陰遮一舸飄然逸興賒澗柳溪花新畫本烟蓑雨笠舊生涯夕陽楓岸酒初貰秋水松陵魚可叉我媿塵緣如蝟集詩成空想學浮家芙蓉湖上日將曛㶑㶑秋波起碧紋白鷺有情如識我蒼葭無際欲尋君浮名何處縈塵垢淸福偏宜狎水雲分付樵靑休打槳恐驚鷗夢醒江濵[  上海畹香留夢主人式權甫未薙艸]  
[無題]  
　　沈香亭子綉㡘紏十二屛山掩絳紗紅藥將離思婦怨碧桃如喚美人家牕心月過宵焚鴨鏡面波淸曉綰鴉莫說巫山千萬疉隔花消息卽天涯碧天如水靜舒波劃遍闌干月影過曾倚緣筠招燕子閒拈黃米飼鸚哥籠春鳳帊私藏淚炙雨鵝笙獨按歌稽首東皇須護惜落花休遣　庭柯濃煙如夢雨如酥盡日間愁付鷓鴣花雨曉侵鞋鳳瘦檀雲春掩鏡鸞孤冬了小院敲檐銕屈戌空房長砌蕪最是有情難遣處簸錢鄰舍正懽呼櫻桃花下閉門居鬥草無心下碧除斂玉蟲呼婢亶牋裁鈒蠟泥郎盡蕉心捲恨靑初圻柳眼窺愁緑漸舒珍重紫羅衫子薄曉粧且自掩文疏[  申左畹香留夢室黃協損初稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
