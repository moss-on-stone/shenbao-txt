# 1903 - 166 - 4910837

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂没無存而廣西又因匪徒揭竿肆行焚掠今雖亂事梢弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操卜也肅此佈陳惟希垂鑒 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繋編成目錄四十卷已讀九通者得此槖鑰固屬便於檢查即目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[奴隸篇]  
　　奴隸者對主人而言之也主人有權以役使奴隸奴隸則既受主人豢養凡事皆須聽命於主人此人皆恥爲人奴而爭思有以自立也執筆人曰執是說也其何解於今日新黨中人之言奴隸今之自稱新黨者事事以自由平權爲主義見有稍遵規範者即以奴隸詈之學堂則鄙之爲奴隸學堂學生則賤之爲奴隸學生甚至自命爲主人翁而斥朝廷爲公僕一若人苟非悖逆無道肆意妄行即不免自儕於輿　皂隸者然噫何喪心病狂竟若是其甚哉解之者曰彼之指稍遵規範者曰奴隸非眞以奴隸視人也意蓋欲使人不甘爲奴隸而犯上作亂陰行其弑逆之謀也不觀其辱慈聖爲逆胡乎侮列祖爲游牧種類乎尊崇洪楊諸逆爲起義軍乎指摘粤西剿匪之師爲殘殺同類乎蹟其陰賊險狠更甚於明之獻闖近時之康梁唐鄧諸人噫獻闖即甚猖狂不久即膺天討唐鄧陰謀甫露已肆巿曹彼何人斯特庸懦書獃耳而乃詡詡然曰驅胡族滅清人以免二百數十年來爲外人之奴隸試問能乎不能乎有不隕首法塲步武獻闖唐鄧諸巨憝者乎抑彼之不甘爲奴隸者特欲叛我深仁厚澤二百數十年浹髓淪肌之聖清耳特不樂隸乃聖乃神允文允武之皇太后皇上宇下耳乃以不樂隸聖清宇下之故而甘心聽命於東西各邦人衣則服洋衣帽則戴洋帽剪去辮髮革履槖槖然惟惜準不隆眼不碧髯不虬未免與東西各邦人不相若噫因不樂爲聖清之奴隸而反奴隸於東西各邦人我壹不知東西各邦肯收若輩爲奴隸耶抑恐其日後亦意存反側而屏之門外不屑以奴隸畜之耶夫奴隸非惡名也國朝定制滿臣章奏以奴才代臣字漢人則武員中貴至提督始得於章奏中稱奴才所可惡者既受主人豢養之恩而日以謀叛其主人圖弑其主人爲事則眞惡奴賤隸狗彘不食其餘者矣以狗彘不食其餘之惡奴賤隸而相與尤而效之不特已身渥荷朝廷卵翼栽培以有今日即而祖而宗之食毛踐土者亦罔不涵濡聖澤共樂生成乃一旦陡起邪心羣聚倡亂一則曰驅胡族再則曰滅清人於慈聖及列祖則辱之侮之於叛逆如洪楊者則反尊之崇之桀犬吠堯狺狺狂瞀我知稍具天良之奴隸且不屑與若輩爲儔而尚目誇於人曰我新黨我新黨我惟欲人皆自由平權以脫奴隸之覊勒嘻若而人者我恐欲爲奴隸之奴隸且不可得而尚自儕於含齒戴髮之倫乎或曰彼之自居爲新黨者非眞不甘爲奴隸也實欲激人使恥爲奴隸相與一倡百和起而叛我二百數十年來深仁厚澤浹髓淪肌之聖清耳則正告之曰此非新黨亦不足稱叛黨特奴黨中之罪人而已矣烏足與之言自立更烏足與之言自由平權 
[本館接奉電音]  
　　昨日午前亦師飛電傳來上諭二道敬謹譯登○五月二十五日内閣抄奉上諭張百熙等奏刊刻題紙昔字誤作晉字自行檢舉一摺張百熙等著交部照例議處欽此同日奉上諭安徽壽春鎭總兵員缺著王幼山補授欽此 
[宫門抄]  
　　五月十五日吏部翰林院廂白旗值日無引見景灃謝賞頭品頂戴恩江蘇道陸鍾琦謝恩廣西知府王祖同謝恩四川知府福潤溥來謝恩承燕延伯各假滿請安存文豫備召見亨公請假二十日錫公續假十五日景恩續假五日侍衞處奏派保和殿監試派出頭班阿王琦瑶恩福良泰奇車布三班桂公都凌阿寳恒廣祥瑞啓召見軍機皇上於明日卯初二刻至覺生寺拈香畢還頤和園本日已刻皇太后皇上升仁壽殿德國使臣穆默覲見○十六日户部廂紅旗值日無引見陳璧由邯鄲縣恭請鐵牌回京請安崇中堂謝稽察欽奉上諭事件處恩王中堂因伊子授缺謝恩王國楨謝授鴻臚寺卿恩薄良請假五日洵貝勒續假五日召見軍機派出閱卷大臣孫中堂張百熙瞿鴻禨鹿傳霖榮慶陸潤庠陳邦瑞戴鴻慈張仁黼壽耆 
[電傳宫門抄]  
　　昨日午前京師友人專電告知本館云五月二十五日皇上召見軍機大臣及魁福潤 
[美約將成]  
　　日本某日報云中美兩國所訂通商條約除滿洲開闢商埠外餘已次第議成大旨與中英條約無甚差池惟釐金一項較英約更勝各國進口貨物於值百抽五之外復加稅七分五釐中國出口貨物徵至七分五釐爲止所有海關惟中外互巿之區照常設立其餘内地各十一律撤去不論中外貨物所過之處概免抽釐鴉片及鹽則 
 
 

Page 2

 
 
就出産處徵收課稅聞中日條約擬即以此爲藍本蓋日人意見亦大略相同也 
[遷地弗良]  
　　日本某日報云日前中朝明降諭旨著議約大臣迅速入京與各國議訂通商條約一節實於俄國專使入京之後忽起變端政府中人先未告知各國蓋因滿洲開議商埠之事俄人必欲獨斷獨行也英美比三國聞之齊起抗阻日本亦意見相同以故此事已作爲罷論矣 
[俄人奢願]  
　　日本某日報云頃得中國京師來電悉東歴六月十六日即華歴五月二十一日俄國專使立之殺携同譯員他磨苦入謁慶邸復以五事相要一請以内外蒙古易東三省二中國練兵請用俄人充教習三各處開礦須於三十五年之内借用俄人資本四請准俄人與東三省及内蒙古通商五通商之後所榷貨稅由中俄兩國平分奢願如此恐慶邸斷不能唯唯允從也 
[俄將歸期]  
　　俄國陸軍大將苦洛派托幾痕君携帶隨員一十八人游歴日本本報前已迭紀情形兹閱日本某日報云苦君已於東歴六月十六日即華歴五月二十一日清晨七下鐘越三十分時由東京新橋附火車就道晚就西京花鐵路止宿一宵翌日即馳赴神户大約即須航海遄回矣 
[安東客述]  
　　高麗漢京來信云西歴六月十三號突有俄國砲兵六百餘名曳大砲一尊迤邐望東安縣進發是日又有俄兵在鴨綠江中奪取華人所結木筏華人羣起抵拒致被開槍撃斃二名 
[逹埠設關]  
　　日本某日報云中朝已議就逹利尼創設稅關以榷貨稅一切皆歸赫鷺賓宫保統轄而以俄人捕洛托之司希爲稅務司擇吉西歴七月一號開關來往公文胥用俄國文字註逹利尼即青泥窪 
[韓臣遇險]  
　　日本某日報云高麗外務大臣李容翎因患丹毒在日人所設漢城病院療治東歴六月十五日午後二下鐘越三十分時室中所置逹伊那麥伊托火爐旁不知如何忽有開花彈炸裂雖極驚駭幸未受傷事後稽查咸謂此必剌客所爲意欲將李謀害乃於是夕遄歸邸第特闢一靜室養疴事爲韓王所聞急遣近臣慰問并派令兵隊爲之保護一面嚴飭緝拿行剌之人 
[使星遽隕]  
　　福州采訪友人云出使英義比大臣羅稷臣京卿在英之倫敦交卸使篆時妈　太僕寺卿之命去秋持節返華未及入覲天顔即因疾暫回珂里每與人言及時事輙欷歔太息謂中朝僚案於公法交涉尚未了然于心遇事安得而免掣肘其爲人負奇氣通曉中西學問激昻慷慨議論風生陳伯韓茂才名下士　夙敦品學京卿羅而致之幕中使司書記更延劉筱雲拔萃教子弟時精神尚未甚衰頺也今歲自春徂夏歴經中西醫診視均未奏效而天書稠疉電促赴京京卿感荷國恩益形惶悚不得已奏請將缺開去至端陽節後病勢日劇日本某醫生診之云前患鼻瘜雖已用刀割去而根株未盡以故上礙及腦難望安全至本月十二日午時溘然長逝吁可悲也按京卿以船政學生出秉節鉞奇才偉略中外咸欽春秋五十有三一旦遽爾騎鯨天何奪我偉人之速耶 
[懸賞緝匪]  
　　蕪湖采訪友人云日前安徽徽寍池太廣兵備　童紹甫觀察出示曉諭略謂接奉兩江總督南洋大臣魏五百里排單内開本部堂訪聞長江上下游近有不法之徒立有普陀山道德堂名目濳行勾結狡焉思逞實屬肆無忌憚兹訪明各項名目姓名列單密飭覓線務獲禀報計黏單等因到道奉此當即懸賞購線如能拿獲正山主文淮賞給洋銀五百圓拿獲副山主彭安龍雲吳亭曾永四名各賞給洋銀三百圓其餘單内有名各匪每名賞給洋銀一百圓審定赴領不誤後開普陀山道德堂各匪名目正山主文淮副山主彭安龍雲吳亭曾永香掌楊勝洪辛盟証李文光蕭有德陳正南總堂洪春林趙玉堂叚金臺陪堂謝金陸升楊清禮堂胡明拱李雲陳鎭許林鴻孫先執堂李有德秦方劉德勝刑堂李貴升何海清心腹吳海青羅益周三貴聖賢楊光總理當家三爺劉炳文汪起總理紅旗謝林趙源管事李芝　陳吕巡堂陳桂生江口顧友勝管點金牌周德吳有貴大滿楊金彪總滿胥金滿 
[續護理晉撫吳大中丞奏報山西遵設警務學堂程]  
　　一學期學堂學期初等科六個月中等科一年高等科一年零六個月凡學中如有高等學力不必拘定年半課程辦理儘可縮其學期隨時考騐但不可過於求速至有躐等之弊一課日各教科之課目當按照初等中等高等各階級分期預算初等科課目警察須知警察要則管理外國人須知警察章程禮節大清律例摘要徒手教練執槍教綀操刀法中　科課目監督要義警察法大意大清律例摘要警察章程打靶法教練散兵法小隊散開法小隊靠攏法高等科課目高等警察法交涉公法大意各國警察規則各國法律大意打准槍法中隊散開法中隊靠攏法至漢文英文日文爲隨意秋内之選科如有願習選科者須於正課外或自習時習之凡學生於休業後其自習時如有不能解悟之處不必拘定時刻儘可隨時質問或值教習講授别課時則當隨手標記有暇即可請益一入學學堂學生入學資年歲無論官學生兵學生並年在三十五歲以下十五歲以上者始准入學一心地明白二身體强健三文理粗通四身家清白凡吸食洋烟之人一概不准入學初等科學生即兵學生先就省城所募巡警兵内挑選不足則再出示招考中等科學生即官學生現就文武員弁考取俟該學生等畢業笔仍照舊例招補如有初等畢業學生有志上進者應准其考入中等科另編一班與官學生稍有區别此次招取學生本係變通法文武員弁列入中等科聊優異亦爲急求警察吏才起見其考騐時務文理暢逹者猶慮其初等警務學向未諳習不能躐等而進應令此項學生每日於教授初等科學生時從旁聽講精心學習俾立始基高等科學生現在無人應俟田中等科畢業學生拔取將來如有兵學生中等科畢業後仍願考入高等科者並照官學生一律看待入學學生自入學之日起於旬日内務將詳細履歴開呈提調以便登入學籍册呈送分咨查考將來警務官長均必須取學堂出身者即憑此册調查凡從學者自入學後務宜恪遵學堂教規勿得復蹈官塲虚交粉飾之習學生理應全住學堂現因齋舍尚未修齊變通辦理所有官學生暫准各回寓所住宿但不論所住離堂遠近風雨無阻到堂均有一定時刻臨講如果不到輕則記過重則斥革一俟學堂修成再令全行移住學堂最且嚴肅不准羣居狎慢沾染惡習員弁之請益貴謙和勿分畛域文武員弁既入學堂與教習即有師生之分毋輕視毋濫交即同學諸人除研究學業外亦宜嚴戒應酬警察官吏能耐勤苦爲最上格凡官學生每日到堂切宜步行藉以習勞不准携帶僕從致滋惰擾學堂學生從開學後當由領班各立功課簿學生自立日記簿　調處教習處各立稽查學生勤惰表於每星期彚呈督辦鑒閱[  章程未畢容俟再登]  
[豫撫過潤]  
　　鎭江訪事人云前漕運總督調補河南巡撫陳大中丞夔龍奉旨赴都覲見遵即交卸起程田袁公浦乘舟南下本月二十三日道出京口舟泊　華亭馬頭鎮城文武各官均往江千迎謁有頃憲舟即解維赴姑蘇聞有要公須與撫憲恩藝棠中丞商槯大約小作 
 
 

Page 3

 
 
勾留即須鼓棹至滬江航海北上 
[督師起程]  
　　鎭江訪事人云南洋常備左軍總統正任雲南提督張蘭陔軍門近因滇邊匪亂未平奉命督師往剿本月二十一日由袁江統率練軍四營乘舟坻瓜州改乘某兵艦溯江上駛取道漢皋向滇省進發 
[梟匪又閧]  
　　浦東南匯縣境周浦鎭梟匪互閧前已縷述情形本月二十五日午前蟠踞上海縣境龍王廟之梟酋鄧海青復率同醜類三十六人分駕匪船六號駛入周浦鹽鐵塘就南白塲繋纜時下砂土著私梟林得勝與其徒李秀卿方糾黨數百人分往周浦油車弄中各烟寮開燈呼吸船則羣泊巿河突被鄧黨擁入艙中奪去後膛快槍六枝檯槍二桿甲乙丙丁四船户起而抗拒被鄧撃斃二人隨雇定四小車將槍械載回龍王廟匪穴有見者謂當鄧抵鎭時李方倩某待詔薙髮未及其半踉蹌遁歸林所駕匪船三艘泊在鎭東船中諸梟咸登岸游行以故未與交鬥云 
[浙省官塲紀事]  
　　杭州訪事人云本月十三日爲武帝誕辰護撫翁筱山中丞親往吳山武聖宫致祭滿營則由鎮浙將軍當鶴卿留守親往梅青院致祭○桐鄉縣青鎭巡檢殷少尹因事出缺署藩司崔磐石方伯聞報先委某君署理而以新海防遇缺先補用巡檢丁少尹有庠請補○嘉善縣主簿某君開缺藩司崔方伯委候補縣丞高二尹登瀛署理○杭州城守營期滿騎都尉孫聚亨雲騎尉陳德奉護撫翁筱山中丞委中軍馬參戎於本月十二日赴羅木營考騐馬步洋槍以便給咨赴京引見○即用縣壽大令椿奉防軍局憲委赴直隸山東等省查探硝磺價值○錢塘縣屬上泗鄉水道淤塞每遇旱潦必致妨害田疇紳耆禀請集資在寳山浦開一水路通入大河藉資灌溉已奉大憲批准本月十九日縣主鄭瀚生大令親往履勘以便興工 
[越郡官塲紀事]  
　　紹興訪事人云前署餘姚縣知縣但子山大令懋祺因盜案迭出經大憲調省刻已算清交代將次啓行矣○紹興府照磨某君因事開缺初田大憲派員代理後以本班先王參軍士楨請補刻已奉部覆核准署藩司崔磐石方伯因即飭令赴任聞須下月上浣始可來越履新 
[漢皋解佩]  
　　漢口訪事人云此間郵政局向就洋關開設邇因房屋過狹另租花樓河街洋房將次賦鶯遷之什矣○醴漢鐵路業已告成將就湘潭分設支路一切工程概由美國工程師經理惟前者忽聞是處有匪徒肇事因是美國派兵艦駛至湘江藉資保護目下已安謐無事爰即駛回漢皋○漢口　報飽改歸官辦後定於本月初九日爲始逐日出報館中一切歸梁集菴太守督理主筆仍沈習之茂才○湖北提督學政胡銳生宗師按臨漢陽舉行科試聞黄陂應試者二千餘人孝感沔陽均一千餘人漢陽六七百人若夏口則僅四百餘人○端午以後襄河水勢陡漲三尺有奇且復湍急異常舟楫往來時遭傾覆招招舟子不免咸有戒心日來水勢漸平一葉蒲帆始得照常飛渡矣 
[催懲兇手]  
　　日前寄居英界大馬路老旗昌門樓上之意大利國薙髮匠某甲以洋銀三元留長裕里流娼孟金氏作夜度孃至夜半忽從窓口推墮跌斃馬路中翌日　經上海縣主汪瑶庭大令騐明將甲送交意總領事署管押兹己多日未見如何定罪大令遂於昨日照會意總領事謂此案業經本縣飭官媒騐明屍身除頭頂重傷外下體尚有餘精流出死有可疑並據地保查明禀報實係成姦後推跌殞命誠恐兇手狡賴務請訊明口供照律擬辦 
[發封烟館]  
　　天主教民徐阿三時與在徐家匯開烟館之王阿水藉端訛詐鄉民堂中教土查知以有壞教規函請上海縣主汪瑶庭大令查拿究辦大令准即飭差往拘至則徐王均已聞風逃逸因即回縣禀明昨日大令飭再前往將烟館標封然後查提究辦 
[示端風化]  
　　本邑浦東保甲總巡謝岳松明府訪悉每當夏令鄉村婦女往往赤身露體游行巿廛殊於風俗人心大有關繋爰缮發簡明告示俾衆周知其文曰婦女露體鄉間惡習亟應嚴禁各宜儆惕犯者必懲悔之不及 
[馬車釀命]  
　　昨日午後馬夫陳阿大駕車至虹口武昌路加鞭飛駛將粤人張某家九齡幼女撞仆於途輪軸由身碾過以致立時殞命正欲乘機逃逸經某號華捕追獲送入捕房捕頭以事關人命令押候轉解公堂禀請讞員孫建臣直剌訊究 
[寡鵠凌波]  
　　寗波孀婦某氏年近而立僑居本邑楊樹浦某號門牌屋内夫故後貧難度日抑鬱久之隨於前日午後乘間奔出聳身躍入小河中未幾一縷芳魂遽赴鮫宫深處後經行人瞥見投報捕房捕頭令地保將屍撈起旋查得此間並無親屬遂投報某善堂請即備棺收殮舁至義塚瘞埋 
[上海官塲紀事]  
　　吳縣知縣林霨生明府告假回籍修墓昨日道出滬江命駕赴道轅謁見蘇松太兵備道袁海觀觀察繼至上海縣署投剌縣主汪瑶庭大令飭丁擋駕○松江府許子原太守於前日來滬公幹至昨日即赴道縣各署辭行○昨日江蘇補用道張觀察毓琦因公來滬午後赴道縣各署投剌拜會○浙江藩司翁筱山方伯委蕭王兩明府督解京餉銀七萬兩至滬航海入都昨日抵埠即命駕至縣署拜會縣主汪大令請派民壯數人前往照料 
[英租界捕房紀事]  
　　東洋車夫陳阿二停車南京路經巡街捕拘入捕房捕頭令押候解送公堂禀請讞員孫建臣直剌訊究○漢口路河中浮來孩屍一具適爲巡街捕所見回報捕房捕頭著地保速爲殮埋以免暴露○有朱阿祥者在福州路某店學業忽竊取店夥陳阿琴之銀對時表一枚報捕後由包探張寳成拘獲帶入捕房捕頭令押候解送公堂禀請訊究○流妓金文蘭及妓傭張徐氏在廣西路中强曳人入院作狹邪遊被巡街捕拘入捕房捕頭著押候解送公堂　請訊究 
[跋新譯萬國通史攪要]  
　　萬國通史攪要一書係日人工藤助作所撰華人馬猶龍譯作漢文其體例以日本年代爲經泰西各國時事爲緯起自光格天皇元年止於孝明天皇末年前後八十年中凡列國之盟會五洲之戰爭國勢之興衰文化之明昧條分縷析詳盡無遺使非海東之巨儒烏得成此瀛西之信史彼荀揚班馬恐不得專美於前矣昨承緯文閣主以全帙已貽特志數言以表欽佩 
[申報館協賑所經收山東四川廣西合肥賑捐五月十一日至五月二十日止第十二次清單]  
　　五月十一日無名氏求三兒關煞開通洋一元○十二日隴西吉人求神保佑安甯合家平安洋十元○十三日杭州老協興來求消災晦人洋三元陳子元洋一元○十四日知足居洋二元○十五日無名氏銅洋一元○十六日還願人求合家平安洋五元紫字洋四元朱勵志洋五元○十七日奚門吳氏求目疾速愈洋五元○十九練川氏洋十元徐永年洋四元○廿日揚州吳鶴林來無名氏洋二元錢永安洋五元以上總共收洋五十七元銅洋一元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　王福堂控胡少泉毆傷其目等情前晚縣主汪瑞庭大令升堂訊鞫徐渭元小的先在胡清泉絲線作爲夥端午節辭出至王福堂作内做工胡聞之言欲與王評理今晨王將小的送還胡處未幾胡弟少泉忽與王爭毆王供稱小的不欲多事故將徐送還不意胡父其源矢口辱駡向之理論供次子少泉掣取鐵棍將小的右目撃傷胡清泉供王福堂不應私挖夥友又持棍將父親兇毆胞弟少　奪棍還毆誤傷其目少泉所供大旨相同大令判將少泉責一百板餘人一併斥退○三月某日大茂藥材行傭人將藥材一包送交坦直橋航船主沉瑞良令轉交鼎隆藥店查收當日被歹人騙去沈回坦直橋告知鼎隆店主懇情减　至四月中旬航船牙姜瑞春驀糾同大茂傭人到船勒令　賠沈告以此事已商之鼎隆得以了事姜等不允强將其擄取去沈向之攔阻互扭受傷因即投縣請　大令飭差拘姜前晚升堂研訊沈供訴前情姜供大茂藥材行託沈將藥材送交鼎隆後向收取價銀鼎隆不付故著小的向沈索賠大令飭掌頰五十下將擄送還○顧紀堂陸松林互相訐控大令升堂訊供顧稱陸於去年七月托小的購棉花九十一包計洋銀五百餘元屢索不付至十月又托小的購花先付洋銀四百元小的即將前帳扣除向索餘欠伊不照付求即訊追陸供去年七月並無托顧購花之事至十月内付顧洋銀四百元倩其購棉花一百包至今並不將花交來反敢來案誣控大令謂兩造各無証據未便核斷顧陸同稱雖無證據確有目撃之大人令飭各邀同來案訊核 
[浦東總巡局紀事]  
　　前晚本邑浦東十四圖火油池附近有湖北人開設賭塲地保聞而往拘反被若輩毆撃後經旁人帮同拘獲羅桂枝一名解送保甲總巡局總巡謝岳松明府飭差查明實在情由聽候禀復核辦○邇來浦東保甲總巡謝明府訪悉鄉間地棍往往自稱局差在外索詐滋事因即大張曉諭俾被擾之家扭解來局以便訊明懲處一面飭差查拿務獲訊辦 
[馬路工程局紀事]  
　　前日銅匠錢厚生因被流氓嚴全發即混名鐵臂膞者糾同王阿文洪珙等人攔路攢毆攫去洋銀若干元投控馬路工程局總辦翁子文太守飭包探黄量海拘獲一干人押候訊究○浦東人李趙氏以本月初九日午後行經董家渡突被流氓嚴全發起意嗾今衆流氓攫去洋傘洋銀因將嚴扭至工程局控訴總辦翁太守著靜候訊明核奪 
[英美租界晚堂瑣案]  
　　王旦初控顧慶澄顧茂堂借去田單私行抵押等情經前讞員張柄樞司馬提訊判令王貼償兩顧銀五百兩尚少一千五百兩著兩顧覓妥人保出措齊以便將單贖出詎料兩顧保出之後仍延不措銀因之王復投案請追前晚讞員孫建臣直剌飭提質訊王因病未到其母張氏投案供稱前者顧慶澄弟兄因開繅絲廠向兒子借去田單携至乾康洋人處抵押銀二各兩言明三月爲期屆期向索置之不理控奉張前憲訊明將兩顧交保出外措資贖還迄今置若罔聞爲特叩求追給顧慶澄供前奉判斷小的力難遵繳求賜鑒核顧茂堂供伊等股開繅絲廠小的並未與聞張氏又供顧茂堂另欠小婦人金戒指一枚白米五斗叩求一併賜追直刺飭將茂堂交妥人保出限十日内將金戒指及米價洋銀措還惟氏亦須遵照前斷措繳銀五百兩慶澄押候覓妥實之人人銀並保○孫思恭前控陳喬生席鐵栅胡翔鸛將恒隆靛行股本銀兩捲逃等情經前讞員張司馬將陳提到席匿跡嘉定縣境南翔鎭簽差前往移提被地保張信如得賄縱逃延至日前始由嘉定縣主將張保交廨差押解來滬昨晚直剌升堂研訊廨差禀稱小的見席即指交張保迨嘉署差役陳明至鎮已被張保將席賄縱張保供小的不敢賄縱實因縣差來遲席已從後門逸去求准小的出外尋交直剌喝令重責二百板押交席到案否則隨堂血比 
[法租界捕房紀事]  
　　新拓租界中居民某甲以其子不務正業專事游蕩扭入捕房捕頭命押候解送公堂禀請讞員魏蒓塢大令懲治○前日甲乙二積竊潛至某輪船圖竊適爲包探所見拘入捕房捕頭命押候解送公堂禀請訊究 
[美租界捕房紀事]  
　　前晚小竊某甲潛入蘇州河畔所泊某姓船上行竊洋漆若干携之登岸適爲包探朱桂生所見拘入捕房捕頭令押候解送公堂禀請讞員孫建臣直剌訊辦○昨日妙手空空兒張阿二混入西華德路隆慶里某車寓内行竊東洋車一輛曳之而出適爲一百二十二號巡街華捕所見連贓帶入捕房捕頭令押候解送公堂禀請懲辦○昨晨偷兒祝阿才掩入寓居北四川路第四十四號門牌之粤人某姓家竊取衣服携之而出適爲包探陳洪德所見拘入捕房捕頭令押候解送公堂禀請究辦○昨日黎明時梁上君子唐阿三掩入寓居北四川路第二百九十五號門牌之甬人某姓家竊得銅爐一具携至某押捕質錢後經包探倪順泉查獲將贓弔出帶入捕房捕頭令押候解送公堂禀請訊究 
[皖省官報]  
　　五月十四日缷署定遠縣事本任五河縣楊汭到十五十六日委辦運漕釐卡知府王誠霓和州釐卡知府丁翰年均辭缷署潛山縣張武桐專丁知交代清楚准補貴池縣典史金鼐辭候補直隸州邰寳琛奉委赴皖北公幹知縣萬云松首縣帮審嚴國楝總又案兼發審均知奉臬憲委鄧之望文案巡檢陰慶楷自新所均知奉臬憲委辦加扎齊鳳舞到起服來省高仲燾縣丞陳忠溥均辭奉籌議公所委赴泗盱五靈公幹知縣崔鶴知由安徽賑捐局奬給同知銜十七日童祥熊辭行赴京同知吳乃斌知縣魏馴崔鶴知奉臬憲委首縣帮審陳賛平知奉洋務局委學習州同吳象賢由和州差遣回 
　　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年五月十四日京報全錄]  
　　宫門抄諭旨均錄正張○兩江總督魏等奏擬議江省屯田繳價納稅徵糧辦法摺○豫撫張奏酌補要缺知府摺○又奏道員因病出缺委員接署請旨簡放摺○又奏捐升道員恭辦大差出力懇恩以道員仍留原省補用片 
頭品頂戴兩江總督臣魏光燾新授河南巡撫漕運總督臣陳夔龍頭品頂戴江蘇巡撫臣恩壽跪奏爲謹將江寗省屯田缴價納稅微糧各事宜擬議辦法恭摺會陳仰祈聖鑒事竊照光緒二十八年正月十七日奉上諭將各省屯田地畝澈　查明報官稅契聽　管業將屯餉改爲丁糧等因欽此五月十四日奉上諭有人奏各直省衞所屯田請飭清查繳價以裕國課一摺著各督撫認眞清查分别妥籌辦理欽此疉經臣等札行司道等欽遵辦理在案現據江寗布政使李有棻江安糧道胡延會詳稱查江省所屬各衞除江淮興武二衞向無屯田不計外所有淮安大河揚州徐州等四衞屯田當經通飭自光緒二十九年起分劈坐落各州縣接收查辦謹將一切辦法會議章程四條一繳價宜酌分等則也查江省淮大等四衞屯田共計一萬一千六百二十一頃有奇各丁私相典賣糾葛甚多且嵌坐各州縣境内與民田犬牙相錯田地肥瘠不同價值多寡不一兹就各屬禀報情形酌中核定按照各衞額設頃畝無論軍執民執每畝繳價上則田三兩中則田二兩下則田一兩田屯坐州縣先行出示曉諭屯田具報承執頃畝各數並查明歴年徵收册串花名照章勒限催繳不准避重就輕儻有隠匿逾限不報查出即行招買變價充公一納稅宜量予限制也查民間置買田地例應價銀一兩完稅銀三分今屯田納稅目應仿照辦理俟各屬造送花户頃畝册後由道刊刻印照編立字樣發由屯坐州縣按照册内花名及承執頃畝數目應繳價銀若千稅銀若干逐　註明照内黏貼藩司契尾發給業户收執管業所有價銀稅銀均一律繳解司庫兌收專欵存儲聽候撥用一屯餉宜照舊徵解也查江省淮大等四衞應徵屯折漕倉等欵科則輕重不同而編徵欵目均係查照賦役全書及部頒定額徵解司道庫兌收相沿已久今若改照民賦未免紛更煩擾誠恐於原額餉項有虧請仍照舊制徵收分解司道各庫兌收造報庶民不擾而賦有常一運田宜徵收糧賦也查揚州衞儀征帮及興化所有運田項從前起運之年給丁濟運並不征糧今既删除屯運名且將屯餉改爲丁糧此項運田應請一律造串啓征糧賦復查安徽省泗州衞　有運津一欵征　道　所有儀徵運田興化軍田以及各帮無主絶軍之田似應查照泗州衞徵津章程由嵌坐各州縣就近體察情形詳定科則往文運津銀兩　解道庫兌收造報俾免隠漏以上各節據該司道等會詳請奏並據另詳屯田繳價予限一年分次繳完等情前來臣等覆查屯田辦法各省情形不同今該司道所議繳價因田則爲重輕納稅視田價之多寡尚得情理之平至屯餉運田一項或宜循照舊　　免煩擾或宜酌定　則以裕度支既據該司道等詳察情形似可准如所議責令分别辦理所有江寗省屯田繳價納稅徵糧各事宜擬議辦法緣由謹合詞恭摺具奏伏乞皇太后皇上聖鑒飭部核議施行謹奏奉硃批户部議奏欽此 
調補廣東巡撫河南巡撫兼管河工事務臣張人駿跪奏爲請酌補要缺知府以裨地方恭摺仰祈聖鑒事竊照南陽府知府傅鳳颺於光緒二十九年三月初六日在任丁憂應以本日作爲開缺日期業歸是月分截缺咨報在案查定例各員奉旨命往及督撫題准以道府補用人員遇有缺出無論應题應調應選之缺令該督撫酌量才具擇其人地相宜者悉准酌補又道府遇題調要缺以候補人員請補時應先儘記名分發人員酌量請補如果實係人地不宜始准聲叙以各項候補人員請補又遇應用候補時先儘科甲出身人員如不合例或人地不宜應令詳細聲明方准以别項出身人員請補等語今南陽府係衝繁難兼三要缺例應在外揀選酌量請補該府統轄十三廳州縣南連楚北西接陜疆民情擴悍訟獄殷繁時有交涉事件控馭撫綏在在均關緊要必須精明强幹之員方克勝任查豫省現在雖有截取記名保送分發補用知府李廷瑞與此缺人地不甚相宜未便稍涉遷就臣與藩臬兩司在於通省現任知府應調並同知直隸州應升及候補知府正途及别項出身各人員内逐加遴選非現任緊要即人地未宜惟查有特旨遇缺即補知府周鉞年四十七歲江蘇上元縣禀生光緒戊子科擾　十五年恭應朝考取列等由禮部帶領引見奉旨以知縣用欽此癸已恩科中式舉人乙未會試挑取膽錄咨送國史館二十一年四月以優貢知縣本班呈請分發籖掣四川因病請假未及引見經前撫臣劉樹堂以沁河漫溢成災調辦義振事宜於沁工振務完竣彚案奏保請俟補缺後以同知直隸州用經部議准覆奏二十四年十一月奉旨依議欽此是年在直隸海防捐局報捐免補本班離任以同知仍留原省補用二十五年捐離原省改指河南於會剿渦陽匪黨在事出力案内奏保免補同知以知府仍留原省補用奉旨交部議奏二十六年經前撫臣裕長以才具優長識量閎遠專案保奏請以知府送部引見奉硃批該部知道欽此經行在吏部帶領引見奉旨周鉞著於七月初一日預備召見欽此嗣奉上諭本日召見之河南候補同知周鉞著以知府仍留河南遇缺即補欽此赴部領照於是年七月二十二日到省係欽奉特旨補用人員例不甄别等情據布政使延祉按察使覺羅鍾培會詳請奏前來臣查該員才識明練辦事勤能以之請補斯缺洵係人地相宜與例相符合無仰懇天恩俯念員缺緊要准以遇缺即補知府周鉞補授南陽府知府俾期得人而理如蒙俞允該員係特旨補用知府請補知府銜缺相當毋庸送部引見亦毋庸查開叅罰除咨部查照外相應恭摺具陳伏乞皇太后皇上聖鑒訓示謹奏奉硃批吏部議奏欽此 
調補廣東巡撫河南巡撫兼管河工事務臣張人駿跪奏爲兼河要缺道員在任因病出缺先行委員接署請旨迅賜簡放以重職守恭　仰祈聖鑒事竊照開歸陳許道穆奇先年六十八歲正白旗滿洲如璧佐領下監生由筆帖式歴保道員分發指省河南丁憂服滿回豫光緒二十三年三月十九日奉旨簡放到任兹於二十九年四月二十三日亥時在任因病出缺查　歸陳許道係繁難兼河要缺未便一日乏員查有候補道陳履成老成諳練熟悉河工堪以先委署理除檄委外相應請旨迅賜簡放以重職守理合恭摺具奏伏乞皇太后皇上聖鑒訓示謹奏奉硃批另有旨欽此 
張人駿片再候補直隸州知州捐升道員孔廣聰當光緒二十七年豫中恭辦迴鑾大差歴充供支局提調承造御舟並宫門　差及車馬局差使閱時甚久勞勩獨著經前撫臣松壽彚奏擬保免補本班請以道員仍留原省即補旋准部咨議駁在案該員現已由直隸州知州遵例報捐離任免補本班以道員仍歸河南試用前此辦差各員均已邀奬而該員獨奉部駁未免尚隅揆其歴供要差究不無微勞足錄據　政使延祉具詳請奏前來臣覆核無異除照章給咨引見外合無仰懇天恩俯准將三品銜捐升道員候補直隸州知州孔廣聰以道員仍留河南歸候補班補用以酬勞勩出自鴻慈除分咨外理合附片具陳伏乞聖鑒訓示謹奏奉硃批著照所請吏部知道欽此 
 
