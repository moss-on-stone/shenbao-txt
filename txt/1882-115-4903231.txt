# 1882 - 115 - 4903231

 

Page 1

 
 
[本舘告白] [  申報舘主人啓]  
　　本報前以告白太多有佔新聞地步因將邸抄另刊附張隨報送覽乃近月以來告白復有增無减以致各埠寄示之新聞及鴻文佳什仍未能隨到隨錄心殊歉然故自今日起於京報附張外再加以附張分出告白若干條曁新聞若干則刋列於上庶幾新聞與告白兩不相侵而鬩者亦得以緃觀爲快想諸君當共心許也計此附張工本每月所費不貲然欲仰副盛意此區區者亦弗敢吝惜謹照京報附張例於報資外槪不取錢此佈 
[論教習洋鎗]  
　　近年各省營伍廢鳥鎗而教洋鎗每營兵丁核計若干名以其四五成五六成之精壯者習之初則沿海各省緑營水師實爲之倡繼而水陸各軍無論内地邊疆皆籌措軍需選購外洋之鎗以教其兵而緑營之外卽駐防滿兵亦經各將軍都統奏攺舊章從前所恃以爲利器之鳥鎗檯炮等幾幾不復用矣此蓋深知泰西火器工料堅實用法靈捷殊勝於中國向用之鎗故不惜重費以仿習之亦足見中國整軍經武未嘗不精益求精也惟所難者在熟習洋鎗用法之人不可多得以故省會之軍大吏鄭重其事往往延請西國教師月送薪水不下數百金俾其督率營兵旦夕操演以期成效之速焉若省外各鎭協則以經費不能充溢每營餉項照例支給無從請益而購置洋鎗較之修造鳥鎗擡炮之費已須數倍旣用洋鎗必需洋藥價又昻於内地所製移撥借支撙節動用輙慮無從開銷若以延請教師之故而見增數百金鎭將難於請督撫亦難於允矣是以教習洋槍不能盡用西人也夫洋槍之用法固與鳥槍不同然亦不外置藥安彈扳機對靶數端前在浙省時居近城隅有游牧之甸地空曠數十頃撫中軍杭協鎭之兵常於其處操之每日侵曉聞其口號不能辨别一語乃出而觀之初教不過以槍作勢未嘗裝配藥彈自排班整立至於放槍凡二三十勢起落極遲約計每放一槍歴時一刻半教師口授各兵齊應作勢而所呼喝者皆西人語以爲是西人也就近識之則固非西人詢諸哨弁知華人之曾當洋槍隊勇者也蓋浙東於粤匪披猖時嘗以西員帶團勇聽其教練歸其部勒如寍波之花緑頭者事平之後或充補營兵或在西國兵船爲水手當時招集不下二三千人十餘年來雲散風流一旦需之尚肯身充其選而技藝果然不疏雖不如西教師而以教未嘗學習之營兵譬如旬讀之師不會作文而以授四書章句於蒙童自然勝任也吾乃恍然於教習洋槍之不必西人也今中國於外洋器械更精於十年前矣從前延西師教習之兵丁今皆可以教人更不必延西師卽使西國之鎗時有改式前式方經購齊後式已將更置其用法各不相襲顧同是鎗也後門者可以前門爲標準雙管者可由單管而類推火藥而有棉花之别彈子而有雞心之名不過大同小異一經指點無難變通耳然則能延西師固屬至善絶妙之策卽不延西師亦不必爲學習者慮也乃有不可解者謂教洋鎗必用西人口號也夫口號者放鎗時之步趨次第也排隊齊立息聲靜氣舉鎗作勢左右前後操縱張弛足容之重手容之恭一一合式而後舉而放之西語雖無文義而揣其意旨可以譯爲華言若西師教之固不能以華言今則教者爲中人習者亦中人則以華言號令其間耳有所聽卽心有所會吾知其手法靈捷更勝於聽西語猶費揣摩也何以知其可也蓋洋槍者以其造自外洋而名之其實槍爲華人用卽無異於中國之槍何况教與學者並無一西人在其列也前日本報述松郡新老兩營吹號向用中國之式李軍門將欲認眞簡閲飭令改用洋號吹號雖不同於口號竊意用中國之式亦無損於洋槍之名且無關於操練之熟不熟也若吹號必用洋式則口號亦必攺西語何其拘迂若是耶中國仿學西法將及廿稔不知者以爲軍容甚盛成效可觀而知者以爲有名無實蓋於實在處未嘗講求此等細微之故則務求其合矜虚聲而鮮實濟其積習不能忘也今於什伯庸衆之中得一會西語識西文之人輙震驚其名而曰此才可以辦洋務者是何異於學洋槍必用洋號之見也耶 
[諭旨恭錄]  
　　三月初五日奉旨熙拉布所管左翼前鋒統領着敬信署理欽此 
[疏通仕途]  
　　温州友來信云本年正月間接奉藩憲通飭内開各屬在浙候補人員遇有事故未淸以及與例未合者槪不准委差署缺兹查温郡分府人員内有候補縣丞顧其愷前在江西知縣任内虧空錢糧交代尚未結算淸楚着令卽赴原省迅將交代彌補淸算再行來浙候補復有試用知縣惲遐齡從九品楊際雲傅海帆吳少元等四員或係未行註册或係記過停委均着迅速回省不得逗遛在外充當差務等因温郡分府人員向例僅有廿餘人兹於定章之外又有額外委員各名目人材已形濟濟故有終年聽鼓不得一長差者居多今藩憲之通飭誠疏通仕路之一法也 
[嚴禁賭博]  
　　温郡陳太尊留心民瘼辦事認眞凡一切興利除弊之政莫不次第舉行近因郡城不法棍徒設立合彩堂招彩堂奪錦樓等發財票情同誘賭於正月十九日札飭永嘉縣出示禁止並訪拿爲首之人煌煌文告徧貼街衢是以民間頌德不衰云 
[比追蠧役]  
　　温州永嘉縣總役汪培當差老手公事熟識惟銀錢到手無論案情輕重肆行吞没日前有戴氏婦人其夫被人毆死肩負黃榜曾赴縣喊報該役係此案原差嗣因理息兇手出有厝葬錢二十餘千付該役轉給苦主無如該役不顧命案重大竟將此項錢文任意侵吞分文不與刻被張明府查知將汪培斥革並交管押着令照數賠繳給還該氏倘稍拖延定行按比云 
[急智拒賊]  
　　涇縣程某家住揚州新城彌跎巷設肆鎭江間月一歸家有老母及妻與一幼子役一老嫗餘無人焉初一日三鼓夜微雨妻睡甫醒聞屋上有聲呼姑不應情急計生滅燈推醒其子令連聲呼父而已諾之又故著夫鞋上下巡步並作喚妻聲以疑賊竟有賊縱屋而下妻愈急遂取小洋鎗之有藥者出窓洞轟然一聲賊驚走屋瓦爲碎天明告姑且以情形訴保甲局無不嘆其智服其胆云 
[維揚近聞]  
　　揚州教場有老龍泉茶社爲教門店來者多回人内有王達胡三人年皆七十内外素以健啖著名食量過人數倍偶同聚茶話以量相誇於是議定王食米粉圑達食湯圑胡食雞蛋各五十枚如食不盡卽以爲負罰 
 
 [ 
 
 

Page 2

 
 
另作東道主衆素知三老之量斷不妨事亦轟笑慫恿之三老忻然各買所食之物同食於胡老之室食已散去無一人至茶室者有人探之乃食雞蛋者哽噎不止食湯圑者痰湧氣阻食粉圑者腹漲欲裂均委頓不堪醫家皆云難治惟有趕辦後事而已議者揣食湯圑者尚有可望若胡王則斷無生理然總之賭食一事壯歲且不可况以耄老年華豈可輕身一試以自速其死耶○彩衣街伍姓者其子幕遊皖省惟姑媳二人居室忽有一吳巿吹簫者流托鉢而至其幼孫見手有信函並微露紅紙包特告之祖母令僕婦取看包内乃人參二小支并有發條及信問之對云於小巷拾得遂以數百文買之次日携示藥店店夥大笑云汝主受騙矣此乃天冬假製非眞參也現有一人本習藥業以烟賭敗產同業無用之者今專製一切假藥每於深僻小巷行騙并有同興藥鋪發條且有托買之信以釋人疑此人破案數次矣特汝主不知耳僕婦歸以告惟有一笑置之而相戒以勿再受騙云 
[藉端開賭]  
　　寍郡向有一種賭棍藉廟會爲名開塲聚賭曾經宗太守拏辦示禁並飭屬縣一體嚴禁在案無如懲者自懲而犯者仍犯近如東鄉之五鄉碶梅墟天産寳憧西鄉之石塘澳櫟社南鄉之它山廟黃公林姜山鄞江橋北鄉之樟橎沈帥橋等處仍藉廟會爲名廟中日間雇班演戲夜間客串廟外搭廠聚賭在若輩恃鄉村幽僻以爲官憲耳目所不及因敢玩視法紀而紳董保正等何以亦縱容之耶 
[虚應故事]  
　　寍城街道垃圾堆積穢氣薫蒸旣礙行人又易致疫曾經宗太守令紳士集捐歸河工局雇人打掃在案乃日久玩生居民漸違禁令垃圾仍任意傾倒而打掃夫役亦止埽衙署附近之處及官府必經之路其餘街巷依然堆積如阜而廿條巷一帶爲尤甚苟非出示申禁設法整頓則舊章頓棄不亦大可惜哉 
[募化苦狀]  
　　章門近到道人五六名面目黧黑形容枯槁服則黃冠左袵藍縷不堪成負神像或捧香爐或伐鼓或撃磬更有一人負粉牌上書通山縣道興觀等字樣日常遊衍通衢皆口喃喃不絶聲挨鋪募化麾之不出必得人給一文始再過他家如是者風雨無阻竟無殊乎托鉢生涯人方憫其口體爲累受兹苦楚而顧自謂衆曰能爲信士資福何其情之可笑也 
[跌傷爲丐]  
　　江右某甲讀書遊庠業已授室生子堂上尚有老母家亦小康現因旅居省垣與一土妓兩相契合所謂靑衫憔悴卿憐我紅粉飄零我惜卿不是過也甲自此不惟妻子不顧卽北堂萱草亦已忘懷其母屢使人就省婉勸幾至舌敝唇焦而甲總置之不理母遂積怒在心甲之子今方十歲日前因嬉戲門前悞跌斷一手甲母竟因子而遷怒及孫决意不准請醫着送入瘋寮安頓甲妻又懦怯不敢有違姑意親戚有進言者母則曰汝能喚醒其父吾亦始可從命諸親戚皆自度力有未逮只得任其所爲遂果交諸瘋寮丐頭收管聞該寮向章官有存案旣入則不能復出蓋恐瘋在五臟或致沾染平人也竊思甲之爲人固無足取但其母亦未免太過世之舍家雞而逐野鶩者尚其以此爲鑒哉 
[泒充醫士]  
　　福州船局向有一官醫生以便員紳工匠等或遇疾病易於延診每月薪水銀三十兩歴來皆以尃業歧黃者任之意甚善法甚良也去冬因林醫生告退一時未得其人各員紳公舉精於醫道者或薛或劉或鍾或薩星使皆未允泒旋以在閩候補通判之吕君承乏竊思醫術雖微而死生所寄古今來小道之中首推此藝習者苟非三折胘未易遽窺奥窔若泰西則先由朝廷考取給與憑照方准診病今吕别駕其果能勝任而愉快也夫 
[水土不服]  
　　閩撫岑宫保去年奏調何吳蔡楊四軍門分帶黔軍來閩隨辦台灣防務業已東渡疉列前報兹聞吳軍門渡台未久旋丁内艱當卽回籍楊軍門則於去冬登舟後因感冐風寒行至舘頭地方卽請假回馬尾行營延醫調治復因水土不服遽難就痊又到閩省就醫現在楊軍門以家事縈懐病勢日重决意回滇調理業經稟請給假已蒙宫保附片陳奏矣 
[松郡雑誌]  
　　松郡北門内老婁縣署北首地方曠野人跡稀少有一大窟俗名爲一粒珠初八日晨路人見窟内有一焚斃之屍面目如炭口中有血沬流出約略辨認似外路人年在三旬左右屍傍有燒殘之燈籠地保報縣楊邑侯卽帶同仵作人等赴騐據仵作報稱口内少牙五枚陽具似被割去衣褲及鞋尚未焚盡邑侯因無人認領令善堂　行殮埋飭差迅速查緝限五日内破案否則嚴比該處傳言不一或謂因姦情遇害或謂因放火被人捉住澆火油於其身拖往該處焚死或謂有營兵以火藥存放窟内待售其人大約因經過失足跌入窟内而燈籠火引及火藥遂致焚身然街談巷議未足憑信又據傳北門某處地方見有血跡云○東門外迤北有一小河淤塞已久堪輿家謂倘得是河浚通則松郡文風大盛疾病亦少故楊邑候命瀕河人家各照已屋門面開浚五尺闊須可兩舟並行業於日前築壩興工其無人家之處令董募捐開浚惟貧户之有一二間房屋者不免竭蹶矣○日前西門外黑魚弄有馬一匹後面拖竹一根自北狂奔而南一老嫗及一幼孩不及奔避致遭踏傷孩傷尚輕老婦則腿骨已碎當有人將馬帶住而牧者亦尋至乃經人斷將馬賣去以其價給該婦及孩作養傷費○松郡南門至東門中間傍晚時恒有瘋犬咬人計前後被咬傷者十餘人傷重而死者兩人餘以急救得免及人携鋤往尋則已不知所往過者咸有戒心人疑其或蔵竹林深處刻下四處捕捉尚未尋見云 
[售產輸捐]  
　　松郡纂修邑乘由博太守委貢士潘君經理其事兹聞潘君因有人疑其從中漁利卽將自己房屋盡數變賣將價捐入府志局助充公費以昭無私是誠大丈夫慷慨之爲彼以小人之腹度君子之心者適足以自愧耳 
[冐替案結]  
　　前報冐替騐看一案聞刑部理刑各憲曲體下情從輕發落已於二月十六日將該冐替三人笞責釋放矣至捐員吳璟等吏部會擬革職案外悉予寛免云 
[番僧募化]  
　　二月二十八日忽有一番僧在都城正陽門外橋上趺坐蒲團誦經募化正陽橋本京師第一衝衢人烟輻輳車馬往來終日不絶橋計有三行人由左右兩橋中橋爲蹕路車馬不得踐踏惟橋上有隙地肩挑貿易者往往置擔橋上花子輩亦常坐臥其間今突來此僧人皆詫異觀者如堵値街道廳李臺諫至橋詢知令役驅逐并告以御路非募化之所僧曰旣是御路自應肅靜何若輩皆可容留惟僧尺地打坐不能相假耶况僧非强討惡化者比何苦逼乃爾言畢依舊誦經臺諫聞僧强辯令押交中城吏目約束是晚吏目申飭而釋放之次日僧仍坐橋上更自燃其大指臺諫知之復令押交吏目處未知作何發落云 
[保甲調委]  
　　蘇城保甲向歸總捕督辦今臬憲以保甲各局常理民情宜歸本府兼管故已將總捕撤去保甲局差以後悉歸畢郡尊辦理云 
[忍心殪子]  
　　蘇垣申衙前有玉工某早年喪耦所生子女二人性稍恣戾子年今已二十有三未能先意承志勤儉克家某惡之甚本月初十日復以訓斥不聽竟用繩套住其子頸項間用力狠勒逾刻卽斃弱妹苦口勸阻業已不及十一日草殮抬出妹哭而送之凄動行路某亦忍心也歟 
 
 

Page 3

 
 
[殺姦自首]  
　　二月三十晚天津大蔣庄出一雙頭命案該庄去城西念五里有一河之隔前報謂有河灘寺神靈顯赫現在廟宇落成春祈秋報故村人於二月念七至三十日演戲四日殺姦者閻某本業農髮妻閻王氏娶已十年生兩子一女特善修飾故猶爲半老佳人閻本闒茸王有外遇或謂爲飢寒所迫也姦夫王德亦本庄人其父曰王萊子以御車爲業與閻居處僅隔兩胡同王德少年佻逹與婦遂相苟合閻之是否知情故縱外人不得而知然脱輻之占已非一日矣或謂殺姦之前十日姦夫淫婦正赴陽臺閻突如其來遂爲窺破閻並不驚鴛打鴨俟王去後徐向婦索錢五百文謂一頂緑頭巾何能輕戴如能賄我枉尋直尺宜若可爲否則請下逐客之書臥榻之旁不容人鼾睡也婦老羞成怒以閻孤立無助擬藥殺之事尙未成且無証據閻因隱忍未發一日鬥毆婦以剪刀刺閻項後兩下血出如瀋俗謂蠻妻惡子無法可治擬向公庭匍匐將伯之助先乞於妻兄某其妻兄以打鐵爲生冷面熱腸頗好任俠謂此何等事而可對簿公庭爲門户辱耶且事犯到官和姦之罪不過枷責婦人且可收贖無乃罪浮於法如果屬實不如殺却爲痛快倘患力不能勝我當勉助一臂他非所知也惟日間對河演戲雖是酧神究在國服期内有干例禁須俟戯完舉事庶彼不受株連如汝意决可先歸家襆被出門俾姦夫淫婦無所顧忌諺云捉姦捉雙然後可以奏手閻遂謹受教某爲打一刀寒光閃爍鑑人毛髪三十日戲畢彼此濳在房前偵探消息婦以連日觀劇精神憊甚晚上姦夫一到遂並枕而眠郎舅二人俟其睡酣撥開大門踢破房門而進姦夫從夢中驚覺喝問何人作何勾當時房中燈熄而霜鋒照耀咄咄逼人閻喝殺姦王赤體欲逃刀已從頭劈下用手抱頭四指迎刃而解回刀向肋下砍去稍一偏倚致斷脇骨兩根脚面一刀骨斷肉連王遂倒地時舅已燃燈在外房聽信閻復將刀斷王之頭顱無如氣力已衰連砍三四下未畢乃事其時兒啼女哭妻復跪地哀求請看兒女面上姑貸一死閻斯時心已無主手不能抬回顧此刀婦已跪之膝下正在爲難之際其舅喝問還不動手更待何時婦辨識聲音更向伊兄求救此時閻形如木鷄舅亟趨前撥其妹夫倒地其妹起身欲遁舅拾刀在手從後揮來不意此婦跌倒正枕門限某如切瓜將頭砍下姦夫首級尙皮肉相連復撥以刀尖然後女頭盛以紅褲男頭盛以靑褲兩人向縣自首翌午新任張明府到騐訊出夜間情狀刀口亦復相符遂略責數板賞銀數兩飭用葦蓆將屍捲埋了結王德之父母亦恨深切齒稱伊子死有餘辜云 
[好雨知時]  
　　天津於初二日得雨二麥蓬蓬勃勃生機莫遏均稱今年麥秋可望豐收也 
[吞烟案結]  
　　前報列都城玉泉營任叟吞烟股臂刺字一案經叟妻訴夫素有瘋病并隣右親族等互遞保呈潘大司宼原情格外將任子科爲徒罪已於前月底發遣矣 
[温州官報]  
　　浙江撫憲陳中丞前乘超武輪船駛往各海口查閲砲臺本月初二日聞憲駕將抵温郡故闔城文武前往迎接云小南門外神農廟内設有茶釐局聞委前署樂淸縣典史薛毓芬辦理樂淸縣竹嶼釐局仍委候補從九楊汝楨接辦總局聨票文案委員攺委李紹先辦理請領聨票委前署温州府經歴候補縣丞王來金束装赴省矣平邑橋墩門舉辦茶捐由牙厘總局札委候補從九李光熙前往於本月初一日開局云 
[免死永禁]  
　　楚北漢陽縣正月杪將積賊劉姓發立站籠業登前報兹聞該犯立至二月二十一二等日已奄然將斃慶太守爲請於大憲貸其一死大憲准其所請盖緣贜尙不多人亦無重傷也當日出該犯於籠禁之囹圄永不開釋聞該犯出籠時氣僅絲屬若遲於數刻恐已登鬼籙矣 
[諭拿串客賭徒懸賞示]  
　　寍波府正堂宗爲出示申禁事照得串客淫戲備極醜態引誘男婦攺壞風俗一槪嚴禁有犯者無論地保圖差宗房幹首村民均准捆送有連同戯具獲送府縣衙門者每獲一名賞給錢一千文能獲十名賞十千文以次遞加其藉廟會開賭之賭棍連賭具捆送一名亦賞錢一千十名賞錢十千文以次遞加務期官民齊心嚴禁拿獲爲地方除害如地保屋主地主等通同狥隱一併拿辦毋違特示 
[百錢釀命]  
　　金陵鄭某開香粉店爲業其子亦在店學業去年已授室矣日昨在櫃上貿易店夥謂其所賣之錢不全入櫃竟竊留靑蚨百文上腰以此告其父乃父嚴詰其子不認鄭某大怒剝其衣而搜之果有錢一百文父曰今尙抵賴耶子謂錢係家人囑買什物者非店中之錢鄭遂大加辱駡其子羞忿將此錢密購阿芙蓉膏呑服比及家人知覺趕緊覔方灌救業已不及鄭雖不勝後悔然死者不可復生亦祗有聽之而已惟親家因其女年尙輕婿死非命向鄭大閙將與結訟云 
[賑捐截止]  
　　直晋賑捐請獎其第一二批業經核準頒發部照到蘇滬揚各公所俟各捐生將實收倒換並尙有餘欵如再有願請獎者仍可赴各公所報名等情均列前報兹悉直督李傅相丁艱此案已具奏截止故蘇滬揚辦賑各公所現已一槪不能收兑時哉不可失有志顯揚者得母抱向隅之歎乎 
[本埠暴風]  
　　本埠於前日早上天氣陰霾至已刻雲收日出午刻忽起暴風飛沙走石由北向南而去浦江船隻無論行者停者大遭簸蕩舟子急爲保護人聲鼎沸有蘇州航船一艘由吳淞江出浦至新開河進港之際適遇風來竟被吹覆搭客均在艙内幸得該處輪船水手看見立放舢板施救方將全船拯起尙幸無性命之虞又有米船一艘亦在該處失事人雖無恙而貨則盡付波濤矣又有某姓雇船至西南鄉龍華鎭遊玩亦遭傾覆衆皆入水幸在小港當經人救起然已狼狽不堪新閘向東南直至英租界大馬路一帶其間鋪户招牌被風吹落者不知凡幾也 
[跑馬開賽]  
　　今日係本埠西商春季賽馬之首日諸商准備已久精選上駟試練純熟屇時捷足爭先大堪寓目有興者盍往觀乎 
[蘭會定期]  
　　本埠常年春末夏初邑廟内園每舉行蕙蘭勝會人家妙品均送往擺列以品高下並公同好觀玩今年已定期於本月十七八九三日舉行屇期人影衣香必増一翻熱閙也 
[指拿賭棍]  
　　滬上有等游手之人專以局賭謀財衣服麗都舉動闊綽人莫得而疑爲賭棍而一墮其勾引之計立致傾囊甚或喪身亡家俗謂爲不用刀槍之强徒其實害較强徒更甚也前日有湖州人凌某投英界捕房訴稱有徽州人程姓本邑人艾姓誘我賭錢詎是串局致我輸洋二千餘元求爲查辦巡捕頭亦知程艾二人時常局賭而程曾獲案艾則雖經人告發飭拿未獲隨着包探同凌指拿前日薄暮程艾皆乘轎行經英界四馬路被凌與包探偵知尾隨至紳富樓烟館該二人進去卽行指拿到捕房已認賭赢銀洋隨員周某爲程艾調處欲將凌所輸之洋折還了事捕頭聞知又飭包探拘周管押諒今晨當解會審署訊究矣昨聞此事後又據友稱前夕同友某甲在四馬路華衆會品茗見旁桌有多人聚議服飾甚華細聽之乃談賭事或勝或負言語含糊甲忽指謂其中某乙曾經識面盖有蘇垣某先輩之孫某丙爲其世叔之仕于津沽者邀去署中前月内倦游而還到滬小憩一日至盆湯洗浴乙亦在彼卽就丙接談並與會鈔其意殷殷然若甚好客者翌日復赴丙庽訪候卽約于榮昌茶館啜茗丙與甲本屬久交是日甲亦至榮昌與乙叙談乙自言到申未久祇帶兩千金已用罄又向某宦挪用千金言語闊大類如此者繼乙 
 
 

Page 4

 
 
邀丙甲坐馬車甲辭謝丙與同乘游静安寺回則乙又邀丙飮酒酒罷又謂我等今日早約局戲盍同小試　博財運丙固視乙爲慷慨廣交之士坦然允從詎霎時間乙稱己輪三千餘金丙名下應攤九百金丙窘甚告以無資乙僞爲調停罄其幕囊百餘金並取其時辰表了結丙回蘇並無盤川向友借貸而歸初時甲亦未知其事繼丙微露之於契友始得知之此等人滬上甚多其設局恒在妓院而妓女祇顧抽頭必爲慫恿成局閲歴不深者能不入其陷阱哉轉瞬間財巳屬人悔恨不及彼囊金而游者儘有因無顔回家自尋短見然則客中人其審之哉 
[龍湫舊隱近作]  
　　乳溪返棹九點烟巒入望中扁舟徑向乳溪東歸來忽訝春光老流出桃花無數紅○呈陳筠堂伯舅頗極盤恒樂家鄉更婿鄉别離三載久情話十年長特下陳蕃搨□傾北海觴高□靑眼屬此意最難忘○登弄珠樓四面波光似鏡平憑闌閒望不勝情明珠誰得驪龍颔湖水仍留鸚鵡名文筆一枝孤塔迥暮烟幾點遠山晴何當待到中秋夜來聽樓頭玉笛聲○二月二十七日林生藜軒鹿賓招集陳山寺俗塵三斗胸中塡十年一酌龍□泉淸風習習生兩腋飄然霞舉仙乎仙古龕三間傍山麓香火雖荒幽趣足仰瞻介節儼然存謂李潛夫先生先向祠堂薦秋菊少長咸集開芳樽平疇萬頃當寺門菜花已黃蠶豆緑濃香暗醉蜂蝶魂酒半興酣舉觴政放浪形骸適天性村童觀者如堵牆一時笑倒傳花令我不飲酒且飲茶新泉活火殊足誇撐腸本之五千巻忽覺滿腹皆淸華酒闌茶罷□登眺萬壑松聲助吟嘯可惜雲龍今不逢謂范君雲岳張君夢龍流水高山少同調歸途彳亍明夕陽小橋野店春醪香日暮徘徊不忍去開門正對山靑蒼○次日楊君緑琴招集雅山獅子菴昨日登陳山今日游雅山兩山秀出九峰間東西遙對雙烟鬟我友楊君眞解事謂我相待不可偏淸晨折柬放輕櫂載酒徑向柴場灣峯頭一菴踞獅子笑入山門大歡喜古佛莊嚴不我嗔識得當年狂放士開軒小酌無塵侵四圍修竹成茂林鬚眉掩映酒波緑岩間滴露沾衣襟肥魚大肉供饜飽不若渭川味尤好入座同參玉版禪吾儕何必輸坡老天風浩蕩海上來一拓眼界胸懐開人生滄海渺一粟有酒不飲何爲哉昨遊興固佳此游復不淺著屐追隨力能勉明年我倘歸故鄉後約還將雲壑踐 
[贈黃寳琴詞史卽請霧裏看花客高昌寒食生苕溪遂閒生三十六峯館主郢政]  
　　丰姿綽約態輕盈桃李年華倍有情一種芳懐難訴處淸歌時聽遏雲聲正愧無才賦洛神又將寫照促予頻那能有筆如張敝柢恐蛾眉晝未眞蘭心蕙質性幽閑嬝嬝腰肢擬小蠻最是夜闌人靜候倚儂嬌怯卸雲鬟喜得吟哦在洞房詩成齒頰也生香却磷好事偏多别一日三秋總斷腸[  鴛湖翠粒仙史初脱稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蓆鋪失愼]  
　　前月二十一夜三點鐘京師崇文門外花兒巿大街蓆鋪失愼鋪中堆積悉引火之物其火將有燎原之勢幸本街水會撲救迅速尙未殃及池魚耳 
[騙子奇言]  
　　騙子于姓湖南人服節氣度酷似官塲二月中旬在京師前門外門框胡同聚古玉器舗購珊瑚頂珠一枚價値議定後子聲稱此頂係送某大人收否未定如不收原璧奉歸玉人曰諾復約來日持銀取物于乃去京城玉鋪皆無欄櫃阻隔有顯者來卽内之當于至玉鋪時玉入料是外官來京者迓入櫃房揖之上座鋪夥學徒往來酬應不離左右　不知何時于之手向桌下一探卽將抽屜内票夾小包納入袖中該鋪人悉未之知也晚飯後結算帳目覔票夾不得大驚詫細加檢點復失一小包包内裹有碧壐墜節一枚翡翠翎管一枝約値三百金票夾内並有銀鈔二百六十兩頓悟日來之闊主顧乃大騙手也尋思銀鈔張數與銀號字號猶能記憶其一張百六十兩者乃東四牌樓恒和　店其百兩一張者則西單牌樓某銀號也時巳初鼓城門扃閉不能飛越東夥相對呆立達量方啓關時卽遺夥分頭至銀號追挂失票至則東城者已落後西城者猶未來也夥立待半晌忽一人持票而入審之非于乃前門大街某綢縀店之夥也詰其票之所自來答云得之某成衣手兩夥相將歸來共尋成衣成衣云此票乃于老爺償我衣債者伊還找回零銀二十餘兩兩夥述失票事并詢于居止成衣曰不妨但從我去可得之　于私一婦成衣知之三人及門于適在婦家排闥而入將縛于于問何事玉人曰汝尙佯不知耶手牽于辮于猶坦然曰無須無須失物不少毫釐惟一時不在身邊煩移步至觀音寺連陞店内一取可乎衆姑從之至店于乃央照相之潘惠南爲之調停遂將墜飾翎管繳還惟銀僅還二百玉人因銀數不符不允于乃大言曰我號神手于非無名輩留此數十金交情爲異日地如必不可請鳴諸官孰勝孰負未可逆料况興訟與破財相連情盡斯金盡矣須打淸算盤勿舍近而求遠避輕而就重也玉人聞于言意稍緩旁人又從而説之遂罷讑而去 
[禁碼頭起貨作弊示]  
　　欽加道衡卽補府正堂隨帶加二级紀錄二十次總　漢鎭牙釐局唐爲剴切曉諭事照得本局抽收落地釐金必須各碼頭奉公守法弊絶風淸收數方有起色近來有等刁商滑賈以多報少以貴報賤甚或乘間隱瞞黑夜私起串通買放弊竇叢生碼頭脚夫駁船亦多扶同舞弊或無票私運或得賄私挑或取票未到而先起或司事離身而竊起或數目不符或貨色不對紛紛搶挑希圖偷漏種種情弊殊堪痛恨合亟出示曉諭爲此示仰商販夫役人等知悉嗣後赴局完釐領票務將貨色件數碼頭報明貨色不得混淆件數不得多少懸殊皆於票内註明數目已起若干下存若干係往何處卽日叧領起票以便稽查而杜偷漏碼頭不得上下相混趨避取巧脚夫駁船人等務須見票起貨毋得未見起票先行搶挑毋得於票外之貨朦混多起勿得於票中之貨影射朦起倘有貨色件數與票不符及一切偷漏情弊一經查出除將貨物充公從重究辦並將脚夫駁船送縣懲治决不寛貸其各凛遵毋違特示 
 
 
 

Page 10

 
 
[光緖八年二月三十日京報全錄]  
　　宫門抄○教職單○江督左奏爲續請調員差委摺○又奏恭報起程閲伍日期摺○黔撫林奏特來不職文武各員革職摺○河督梅奏查勘河工並督飭修防情形摺○又奏請暫緩同知北上片○閩督何奏請暫緩總兵撤巡緣由片○廣西撫慶奏察看知州片○二月三十日工部鴻臚寺正藍旗値日無引見○萬崑盛植型預備召見○岳林續假數日○召見軍機嵩崑盛植型○○光緖八年二月分教職單教授山東沂州徐象震濟南甲山西大同張樹標澤州河南皇甫應方懐慶廣西平樂范濟成桂林四川雅州張维銑成都俱舉嘉興何鎔杭州甲雲南雲南趙勷澂江恩正諭直隷東明陳法籙天津江蘇丹陽居喆揚州安徽無爲俞泉鳳　山東歴城黃　𩓥萊州陜西寍羌鄭書香鳳翔安康張如淵同州甘肅肅州馬玉田　州福建建安黃啓瑞福州甌寍陳韶廷福州湖北黃岡楊守敬荆州東湖李霖藻武昌湖南沅陵宋鵬　長沙廣西横州李康年思恩四川西昌易贊元資州漢州黃光逹嘉定俱舉訓導安徽盱眙江昞謙徽州直隷平鄉李延世順天定興吳瞵趾河間俱歲淶水劉調元永平山東冠縣田洪修登州陜西略陽李楨西安俱舉山東卽墨間維精曹州甘肅秦安張价階州福建泰寍李垕福州湖北竹谿熊啓泰荆州廣東陽春楊士從高州雲南巧家張玘楚雄四川雷波劉　愼綿州巴縣劉淸忠叙州俱歲營山趙昌熙叙州舉璧山陳簫資州舉江西東鄉萬立賡南昌優復諭直隷完縣鄧鈞正黃拔山東泗水張礪堂萊州　觀城王漸鴻登州舉山西武鄉曹和銘隰州舉河南武安謝宗翰歸德附甘肅文縣劉灼穆平凉拔湖北當陽常開榕安陸拔瀏陽姜順泰永順恩廣東陽山胡芝輝廣州舉四川大邑駱宗駿雅州廪復訓　天大城洪昌鳳廂黃漢廪直隷南和劉樹棠天津江蘇淮安張兆麟常州河南汝寍朱仲裕彰德陜西咸寍王朝瑞延安四川彭山梁國選瀘州俱廪直隷滄州楊際虞永平河南鄧州陳桂丹河南廣西永寍班瑞蘭南寍俱舉河南裕州元繼會光州生員甘肅寍夏白榆森蘭州附○○太子太保大學士兩江總督二等洛靖俟加一等輕車都尉臣左宗棠跪奏爲江南事煩任重續請調員差委恭摺仰祈聖鑒專竊臣於上年十二月二十五日專摺奏調道員王加敏周崇傅兩員並聲明此外尙有堪調江南差遣人員容卽陸續具奏業經欽奉諭旨在案竊惟經理政務厥賴人材人材振興端由獎拔江南地大物博任使需人又毗連粤閩浙江自非愼簡乃僚不可然必歴試着有明効之人爲其先遵乃能因材器使期收羣策羣力之功查總理臣軍營務處鹽運使銜分省遇缺儘先題奏道王詩正七年冬間於永定河下游工程告蔵輕臣奏明督帶親軍隊伍先赴江南分别撤留補用同知分發陜西前先補用知縣柳葆元經臣奏明　同王詩正隊伍赴江南淸理經手事件前辦臣軍營務處按察使銜甘肅遇缺儘先題奏道譚信榘三品銜雲南補用道黃立鰲鹽運使銜儘先題奏道江蘇　用知府章棣知府用甘肅儘先補用直隷州知州石本淸甘肅前先補用同知裘如林遇缺升補直隸州知州陜西漢陰廳通判周銘旗分省補用知縣吳鎉釁留甘補用知縣陳崇煌陳彤輔以上各員或從軍征伐或在陜辦事有年廉樸勤能臣所素悉合無仰懇天恩飭部將道員王加敏周崇傅王詩正　信榘黃立鰲直隸州知州石本淸同知裘如林通判周銘旗　縣柳葆元吳陽震陳崇煌陳彤輔均以原官攺留江蘇歸候補班儘先補用周銘旗並開去漢陰廳通判實缺以原保儘先補用直隸州知州升階候補柳葆元係在部騐看分發之員並請以奉旨允准之日作爲到省日期該員原領執照由臣咨部核銷章棣一員本係保留江蘇未經引見之員應請飭部註册准其先行到省又禮部主事王金彝臣供職京師過從頻數稔知該員操履篤誠通曉時務堪以造就並請旨飭下禮部臣迅令該員前來江南聽候差委此外尙有隨臣閩浙陜甘歴任差委得力爲臣素知現已告假回籍者其中不乏可用之材擬暫留江南察酌委用以收指臂之助容俟届時陸續再陳應否如斯伏乞皇太后皇上聖鑒訓示施行謹奏奉旨巳錄○○太子太保大學士兩江總督二等恪靖俟加一等輕車都尉臣左宗棠跪奏爲微臣循例閲視營伍起程日期恭摺仰祈聖鑒事竊維江蘇查閲營伍迭經前督臣　請展期嗣經劉坤一奏明俟臣抵任後擇期出巡欽奉諭旨在案兹臣業經莅任應卽擇期舉行且上嚴江流驟漲下游宣洩不及存水甚多爲近年稀見之事亟應親赴淸江浦一帶預籌修濬冀護農田現計正月二十五日閲看省標各管二十六日出省前赴揚州淸江以次按視江北各營並調徐州標營至淸江就近閲看隋赴瓜洲口順閲長江水師瓜洲鎭標各營並履勘運河咨商水利事畢回署再定期巡閲江南各營庶期兼顧除署中日行公事檄委江寍布政使梁肇　代拆代行其緊要事件仍包封遞至行次由臣隋時核辦外理合恭摺陳明伏乞皇太后皇上聖鑒謹奏軍機大臣奉旨知道了欽此○○頭品頂戴貴州巡撫臣林肇元跪奏爲特叅不職文武各員以肅吏治而整營規仰祈聖鑒事臣竊維設官以保民文武無異致也有貪巧取利皆謂之不職者宜劾罷臣忝察吏安民之責平日舉官箴與羣僚相策勉無逆億其不肖之心及不率教而劣蹟著卽不敢姑息以養奸兹查有貴定縣知縣鮑存賢微收丁糧分卯勒限巧立名目雖查無侵欺情事而緣法無弊以致小民怨咨紛紛控愬殊屬荒謬又查有淸平縣分駐凱里縣丞劉均章監收秋糧違例浮微散給保甲門牌按户苛泒雖經該縣查出尙未入己究屬趨利忘害不飭廉隅又查有管帶凱里營練軍記名總兵劉令集不受約束借帮離營洵屬任意妄爲罔識紀律據該管司道守令曁統帶等揭禀並來臣覆委查無異相應請旨將鮑存賢劉均章劉令集三員卽行革職以肅吏治而整營規再貴定縣係屬選缺黔省現有軍功應補人員應請扣留外補凱里縣丞係苗疆要缺俟接准部覆另行揀員請補合併陳明是否有當謹恭摺具陳伏乞皇太后皇上聖鑒訓示謹奏奉旨已錄○○頭品頂戴河東河道總督臣梅啓照跪奏爲周歴南北七聽查勘工程河勢並嚴催趕辦料物督飭修防恭摺仰祈聖鑒事竊臣去冬履任後先赴南岸上三廳查工情形當經奏明在案所有河北四廳年前未及往勘兹於正月十三日帶印出省由柳園口北渡自下北廳銅瓦鑲口内起溯祥河衛糧西上至黃沁廳攔黃埝折回武陟縣盤查河北道庫由榮澤口渡河而南順道復看南岸工程正月二十日回省每到臨黃之處皆沿隄歩行逐細審視就現在各工形勢而讑水未見長河流順行埽壩悉臻平穩間有迎溜埽灣刷蟄段落均經各該廳隨時分别廂修俱屬高整惟南岸上南廳榮澤壩出險處所爲通工最要之區入春以來溜仍靠南行走情形未見輕鬆桃汛瞬臨河源漸旺設有緊急片叚亘長搶修不易捍衞之策亟應先事預籌審度機宜必須多購磚石於護埽上下首阨要添抛壩堡數遵庶足挑蓋以禦汎漲現飭開歸道駐工督令該廳趕購磚石相機抛辦其隄身滙塌過窄處上年雖經帮築後戧尙形單薄並飭續估加帮以固根本各廳額辦正雑各料先就已運到工者逐一騐收丈尺斤重尙皆敷足未辦料物嚴催上緊撒手　運勒限汛前一律全完一面飭司將奉准應撥之欵源源核撥俾資接濟臣惟有督率道廳將應辦一切事宜實力講求認眞料理不任稍有疎虞以期仰緑宸厪爲此恭摺具陳伏乞皇太后皇上聖鑒　奏軍機大臣奉旨知道了欽此○○梅啓照片再查上南河同知余潢前經保荐卓異奉文調取引見本應卽飭交卸給咨赴部以符定例綠去秋該廳屬榮鄭汛工程屢生奇險至十月底方臻穩定而凌汛巳届防護宜周兼以勘估土工籌辦料物諸關緊要刻當春令桃汛瞬臨河防日形吃緊該員才識穩　勤苦耐勞在任多年一切緩急情形素所諳習若遽易生手深恐有悞公事據開歸道禀請暫緩給咨前來合無仰懇天恩俯准緩俟本年霜淸後再行請咨北上以重要工而資臂助是否有當理合附片陳請伏乞聖鑒謹奏軍機大臣奉旨着　所請吏部知道欽此○○何璟片再署福寧鎭總兵繆勝于本年二月間出洋統巡經臣循例恭摺代奏在案該署總兵遵例應于九月底撤巡回營辦理營務惟現　浙江台州匪首金滿被剿窮蹙逃遁海上據船行动福寧毗連浙壤彼拿此竄潜越堪虞應飭該署總兵暫緩撤巡在洋督率舟師相機緝拿並隨時察看情形再行回營督操除飭遵外臣謹附片陳明伏乞聖鑒謹奏軍機大臣奉旨知道了欽此○○慶裕片再前准部咨嗣後道府州縣無讑何項勞績保舉歸入候祖班人員令該督撫卽以此項人員到省之日起予限一年詳加察看奏明分别煩簡補用等因在案兹查廣西遇缺前先補用同知直隷州知州姜賛廷業巳試用一年期滿據藩臬兩司出具考語詳請留省補用前來臣查遇缺前先補用同知直隷州知州姜賛廷年力正强辦事穩練堪勝簡缺同知直隷州知州之任應請留於廣西遇有缺出照例請補除將該員履歴送部外謹會同兩廣總督臣張樹聲附片陳明伏乞聖鑒訓示謹奏軍機大臣奉旨吏部知道欽此 
 
