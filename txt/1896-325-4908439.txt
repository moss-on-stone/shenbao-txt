# 1896 - 325 - 4908439

 

Page 1

 
 
[重印明季稗史告成] [  圖書集成局啓]  
　　明季稗史一書分子目一十有六曰烈皇小識曰聖安本紀曰行在陽秋曰嘉定屠城紀略曰幸存錄曰幸存續錄曰求野錄曰也是錄曰江南聞見錄曰粤游紀聞曰賜姓始末曰兩廣紀略曰東明開見錄曰青　屑曰吳耿尚孔四王合傳曰揚州十日紀大抵雜紀前明末造佚事體例　近乎　史要皆得諸目擊非同耳食之談披閲再三實足與正史相印證本局前曾覔得舊本用活字板印行寰海流傅爭先購置兹復印以　　連史紙校讐裝釘精益求精每部六册碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[說利]  
　　中國自正義不謀利之說起而讀書談道之士遂以謀利爲詬病其實利亦何必以謀爲詬病哉蓋利有義外之利有義中之利何謂義中之利公其利於人而合乎義者是也何謂義外之利私其利於已而悖乎義者是也自世人多欲私其利於已故爲已謀者勢必陰攘他人之利以爲已利卽凡爲人謀者亦必襲取衆人之利以利此一人而仍巧奪之以飽其慾壑至於衆人之失利固不暇計也又不特失利甚或因彼專利而並受其害亦不復卹也究之利爲人所同欲道德五千言中所謂熙熙皆爲利來攘攘皆爲利往者而欲一人獨私其利則人與人爭利而傾軋之端啓害早伏於利中不至盡喪其本有之利不止則甚矣義外之利正不可謀也若夫公其利者不然雖所處之地所值之時適有自然之利昧昧者初未及知而彼獨知之知之而出其才力以開其源則利之所被者廣矣抑若别無可興之利庸庸者了不能創而彼潛創之創之而竭其聰明以作之則則利之所垂者遠矣於是而又舉一鄉之利以推之四境漸以逹之於天下則其利賴爲尤宏矣就一日之利以衍之百年順以傳之於後世則其利濟爲無竟矣而原其無往不利之故實惟人與人讓利用能各給其欲各養其求而爭奪之害不作則甚矣義中之利不可不謀必謀之而利始溥也乃今觀於西人其所以謀利者非卽所謂公其利於人而合於義者乎何以言之西人謀利之大本製之於國中者則爲工利運之於國外者則爲商利製造精則工利盛轉運遠則商利增而所以維持而調劑之者則在公司惟公司主計之人罔不周知大體故能使公中之利沾溉乎力作貿易之儔而咸獲其應有之利間或折閲國家又從而轉之故工利商利均有蒸蒸日上之勢而民之殷富者在此國之盛强者亦在此此其利爲何如乎而今中國則異是逹而在上者祗以利祿爲懷而忠義之概無聞也散而分屬於士農工商之列亦惟貨利是殖而廉恥之閑不立也由是貴者幾無不富富者亦幾無不貴旣富且貴而與下爭利之心如故也卒至貧相軋富相耀貧者日瘉傾富者日瘉雍或以羡慕或以憤怨或以驕恣或以吝嗇澆漓詭異之俗百出不可止至不平之氣鬱於天地之間而水旱疫癘盜賊之禍亦百出不可窮嗚呼此在自私其利者尚能常保其利乎然而好利之禍於古亦有然矣戰國之人好利而有焚坑之禍魏晉之間好利而有劉石之禍後魏宣武後朝士貪鄙而有河陰之禍唐大中後令孤綯以賄用方鎭而有龎勛朱温之禍迨夫宋之熙豐小人好利之禍甚且延及敵國今可不引爲大戒而不改絃易轍以弭其釁乎竊謂今日而欲弭其釁其道無他亦惟公其利於衆而不自私其利而已今夫天之育萬物也潤之以雨露震之以風霆斂之以霜雪凡此者皆所以遂萬物之生而藉以利乎民者也易乾文言乾始以美利利天下而不言所利意正謂此而土地之所産如稼墻之利蠶桑之利山林原隰之利地之所以利乎民者亦可想見固不獨因民所利而利爲君相利民之政以能保我子孫黎民尚亦有利爲大臣利及後世之政而可不法之以普樂利於無窮乎而狃於目睫之徒每以西人之工利商利孜孜焉日期當事者改我之法而從之夫亦知西人所以長握此利樂而國與民並擅其利者非獨其法之利實本與衆公利之心以行之而後有利而無害也今我改行西法仍令自私自利之徒主之西法雖足利我其果有利於我否乎愚故謂今正不必以謀利相詬病也但期人存公利之心上以保民爲利罷無名之舉節無益之用官不以貪爲能吏不以賄爲計如是則取之於民而民亦無所怨至凡化導乎下者務使士以舊德爲利農以先疇爲利商賈以平易不欺爲利工藝以勤作爲利婦女以女紅　　爲利而天下之本立矣天下之本旣立將利在今日者亦利在於後世而或以爲迂闊而不切於事情則非我之所敢知矣故作利說用以質諸知本者 
[本館接奉電音]  
　　昨日午前京師飛電傳來上諭三道敬謹譯登○九月初六日奉上諭四川川東道員缺著任錫紛補授欽此同日奉上諭御史鄭思贊奏廕生主事補缺章程請酌量變通一摺着吏部議奏欽此同日奉上諭御史鄭思贊奏河南副榜中額未將官卷統算請飭部查明辦理等情著禮部奏欽此 
[浙省開關續志]  
　　杭州采訪友人云此間新設洋關於八月二十五日開辦征收税項悉照定章凡由他埠運貨來杭者須將税單呈騐候税務司派人查察方准起岸其由杭運至别埠者須完納出口税給發憑單查騐無訛然後裝載出口倘有不遵定章及匿報情事卽將貨全數充公當開關時關中吏役暫借官銀號設筵暢飲傳杯弄琖意興甚豪 
[杭垣大雨]  
　　杭州采訪友人云八月以來雨水甚稀老農老圃昕宵望澤民間日用之水亦多有不給之虞各茶肆每雇人挑自西湖蓋以井水味甚鹹不堪爲煮茗之用也邇者天時燥烈疾疫叢生民間咸向社廟祈神冀得甘霖立沛至二十九日申刻雨師始命駕而來直至二鼓將殘雨聲漸息三十日午後又大雨滂沱連夜不絶缸中積水皆盈河道頓漲尺餘而天氣亦驟凉爽矣 
[東浙潮來]  
　　杭州采訪友人云下城總巡委員盛大令鴻　於某日因公出外行至仙林橋某酒肆見硃工余某酩酊大醉方與酒保揮拳琖碟尊罍任情摔毁乃立命差役帶住叱笞二百板枷示局前○杭州府林太守啓恐地方利弊未及周知因於東城講舍課士之時另出策論題命諸生各抒所見題爲推廣積榖議鹽法利弊考杭城治火說清理街道論限五日繳齊○趙某家於柳翠井巷某日因事出門語家人云如有徐姓者遣人來假袍褂卽可給之蓋已當面允徐之求故臨去有是囑也不隄防語爲匪棍所聞少頃卽冒充徐姓家丁前來假取趙妻正欲檢付適徐亦命人持條來取於是兩相爭執幾不辨孰假孰眞趙妻計無所之一併麾之出門二人乃怏怏而去 
[京江朝汛]  
　　鎭江采訪友人云八月二十七日爲至聖先師孔子誕辰郡邑學校中人向時設有灑掃會屆期由趙廣文爲之領袖將大成殿及兩廡糞除潔净結彩張燈佾舞陳於庭牲牷列諸鼎各以心香一瓣爲尼山上壽彬彬 
 
 

Page 2

 
 
秩秩濟濟蹌蹌誠盛典也○連朝霪雨低窪之地稻皆湮浸水中鄉民之稍有家資者咸多傭人晝夜刈穫然出水後仍須及時曬照否則恐不免霉溼生芽矣○八月二十八日好事者在城隍神廟設鋪堂燭城鄉婦女咸往進香並出貲向羽士買堂單謂將來壽終後可免至陰臺受苦鄉愚無知一何可笑乃爾而羽衣鶴氅者則已满其慳囊又可向風月塲中及時行樂矣○八月二十八日傍晩怡和洋行福和輪船由滬泝江而上水旣抵京口有某甲者携一少婦豐容盛鬋蓮步娉婷正在招雇數小工代携箱籠忽刺斜裏突出二男子雄赳赳上前戟指指甲曰好大膽賊竟拐帶婦人耶不留下請一試喒老子尊拳甲蜷縮不敢發一言少婦更玉箸雙垂花容黯淡好事者圍而詢之二男子曰此婦乃大港鎭某姓之妻甲因在鎭上某雜貨鋪爲夥雲挑雨逗漸與之有私不隄防竟竊負而逃偕之來此幸遇我等扣住否則天空海闊將從何處尋黄鶴游蹤耶事聞於保甲局員飭將二男子並甲交地保看管俟查明來歴然後訊供○丹陽鎭上時有淮海各處人結黨成羣遊行廛市逞强訛詐無惡不爲上月下旬某日復糾集百餘人向居民店鋪滋擾以致人心惶恐相率閉門縣主恐肇事端立卽乘舟至鎭江向府尊禀訴二十八日道府會派員弁督率營勇前往拘拿想若輩當稍知歛跡矣○各機坊喜作夜工每當斗轉星横猶是機聲軋軋五條街成姓以織綢爲業家計粗裕偷兒窺伺久矣上月二十八日之夜乘各織工熟睡穴墻而入意圖胠篋探囊不虞家有一老翁輾轉枕席間尚未睡鄉深入聞聲驚喚賊遂倉皇脱逃洎家中人舉火燭之則織女機絲依舊流黄映月乃互相欣幸重赴甜鄉○郡城南門外相距四十里許有陳姓聚族居焉中有陳甲者膝下小嬌生正在三五月圓年紀小家碧玉未嫁情人繡倦緑窓時縈綺思一日有武弁之子花閒邂逅眉語目成旋歸告乃翁央媒撮合陳以田舍翁一旦驟與聨姻貴顯不禁喜上眉梢諾畫鴛鴦毫無疑義武弁子亦心花怒發以爲乘龍佳壻可以稱中雀屏矣及迎娶有期陳忽索聘金六十四兩武弁雖腰懸金印從未見斗大黄金不得已峻詞却之陳亦忿然曰人家好兒女何患無東牀坦腹郎君看汝赳赳者何福消受此掌上珠耶遂將文定時所受衣飾一概璧還而冰上人索回庚簡現在武弁子已别求嘉偶陳女亦另繫紅絲矣噫紅葉緣慳空寫相思之字朱提勢大竟摧連　之枝古今來怨女痴男被孔方兄所阻遏者往往如斯豈獨陳女已哉 
[開行笑柄]  
　　天津訪事人函云西人馬某旅津二十餘年熟悉中國風土人情語言文字今夏由友人介紹獲識董某重自稱道員貴而多金與馬縱談洋務謂中國最緊要者莫如軍火最吃虧者亦莫如軍火請以八十萬金開張洋行辦軍火以報國家辦雜貨以維資本馬以其頭頭是道信之不疑謂如有八十萬金不特德國之克虜伯砲英國之林明敦鎗固可按圖而索卽如中國前有之鎭遠定遠鋼甲兵輪亦能定購價廉期速物美工堅彼此相見恨晩相得甚歡隨於夏秋之間出資請馬賃屋裝修爲洋行基業馬蓋棲梅鶴於法租界紅樓後者其旁適有空屋一所出租地勢宏廠屋宇軒昻遂付三月房金租定鋪陳一切亦殊楚楚可觀馬爲行東卽以馬子爲寫字帳房則位置董弟兩人駐行似作監軍者 
馬遂赴該管領事官請挂名册籍額曰天昶洋行開張以來雖未據報進出口貨惟與米行交易行中用度亦不見支絀詎買米並非現銀而該行則從廉售現以作開銷一月屆期又逢秋節補瘡無術殊難敷衍米牙情急索償於馬馬亟覓董無蹤據司帳者云已去措銀斷不落空請少安毋躁馬恐事于轇轕謂米行經紀曰汝等買賣亦知洋行規矩乎洋行交易需有洋東簽字爲憑否則不能作准查取米石均用圖章並無簽字汝能向行東是問乎經紀語塞而所取米計數百石價已千金以上帳房妙手空空無從取給用是該行之空架不支詎一波未平一波又起其鄰近有浴堂某日馬子由堂洗澡出瞥覩一人肩荷箱樻亟前查騐箱上字跡分明已之衣槓也喝問胡爲其人業箱欲遁馬子喚捕拿獲稱由行中主使馬以事已决裂遂將帳房等人一律交捕帳房有窓戶臨街各人均從此跳逸僅獲董弟兩人覊押捕房勒交董料理欠項以及行中各務現在已經數日而董仍匿迹銷聲不知如何了結耳 
[中江浪影]  
　　前報蕪湖精健營統領沈秀川副戎接奉上憲檄文與長淮水師統領趙子鎔總戎對調兹得采訪友人來信云八月十一日趙總戎已遄赴皖北辦理交代事宜旋於二十七日由壽州蒞蕪本營帮帶官以下咸督率兵丁出江迎迓練軍保衞等營亦鳴鎗誌敬一時旌旗耀日烟燄迷天俄而霧散雲開總戎已乘輿登岸暫就保衞營小駐戎旌旣而拜會沈副戎定於次日午刻接受關防副戎交卸後定於九月初三日赴皖北接統長淮水師○東西梁山江流險惡磯石崚嶒來往帆檣動遭覆溺八月下浣某日西岸又激翻一民船船爲皖北某縣縣丞所雇因丁憂回省先由金陵乘某輪船上駛留家丁押運行李行抵是處見東梁山危峰揷天每有山風作崇舟子遂靠西岸駛行不隄防陡遭此禍幸砲臺上所駐精健營營官陸副戎瞭見急喚漁船赴救然已有一家丁一舟子浪逐濤翻不知去向矣○前報曾紀東梁山下覆溺一湖北小船淹斃丹子一名兹訪悉船戶姓李叔姪二人並一雇夥是日由灣沚載客赴西梁山卸空後見天色尚未昏黄乃相與高挂片帆剪江東渡行至山麓水勢溜急捩舵不靈一轉瞬間竟差及溺比砲臺上勇丁望見高呼渡船援救始將船戶及夥援登彼岸其姪已追隨三閭大夫越日撈獲　身由救生局給棺殮瘞並將破船撈獲給還事爲臬司趙廉訪訪聞以東梁山救生紅船所司何事札飭查明禀覆旋經營官禀以紅船適在上岸油艌廉訪始不復深求○相傳白露已過正當水落歸槽之際乃蕪湖濵江水勢異常泛漲滾滾横流幾與岸齊有持記事珠而量以玉尺者謂較伏汛之水實高三尺秋潮如此之盛爲近今所罕見○蕪湖寗淵觀河沿一帶烟館林立館内向有雛鬟以供奔走少年子弟因其有此尤物輙恃此爲消遣樂土入内吞雲吐霧祗須多數青銅數十文卽可使姹女調鴉片烟遞鮫綃巾耳鬢撕磨略無顧忌然有心世道者雖亦佯隨年少往來酬應然惡爲傷風敗俗之由每不謂善近今陡門巷二街横街江口各廣東烟館又添設後庭花牀榻烟具色色精緻非舉止闊綽素有佳名者不得入其深處内中塗脂抺粉之儔較稠雜中之調笑者又高出一籌色授魂與横叨一榻之烟霞直訂三更之雲雨客果屬意則遥指紅樓是妾家不難尋蹤而至滬地野雞風景是耶非耶說者謂内地風氣未開不料此竟樹洋務之先幟 
[嶺南菊釀]  
　　廣州訪事人函云廣州府周太尊考試十四屬文童昨均已出案南海縣案首蘇維楫番禺何鳳藻東莞蘇寳煥順德梁沛容香山鍾榮袞新會陳樹梅皆一時之秀士論翕然刻聞惲學憲在高州府已經試竣卽往陽廠科歲并考計九月底可完塲由陽江下水三天可抵省垣屈計其時諒在梅開嶺上矣○粤垣油行自明德堂十家頭承抽臺砲經費以來油價日增今歳更有漲無跌南海縣尊疑該堂十家有把持情弊日前傳該堂呈繳部據澈底查勘并札委愛育堂廣濟醫院紳董查覆一切現擬將明德堂十家除去另招過載行商於油船到埠隨時代沽而砲臺經費仍照舊章抽繳以維防務而恤商艱兹厘務總局出有示諭照章舉辦將油行厘務改歸省河補抽厘局帶抽毋得偷漏致于查罰各宜凛遵云云照此整頓油價倘從此日跌則凡有家食者無不感頌大德矣○近日省垣銀牌賭館無不顯耀其頭銜更有聞所未聞者昨下陳塘貼有吳公館門前高懸將軍第門燈上又寫欽命帥府字樣可謂堂皇出色不知其事果能邀大憲首肯否耳抑劣紳自扯虎皮飽其私槖故以是炫人耳目歟聞目下賭館反不如從前之明收規費於公事尚能少補因是南海縣尊察知徒爲奸商包庇有名無實發出封條三十餘紙派幹役前赴西關一帶將有名賭館按戶查封云云第省垣風氣錢能通神一經孔方兄爲之上下其手可以封者自封而開者自開耳 
[廬山眞面]  
　　潯江訪事人云九江總鎭劉育文軍門前蒞任時巡閲營盤清查軍械因見火藥庫所占不在高阜恐有潮濕且四面牆外無高峻圍牆未能加意保護又西門外新壩尾地方直接廬山爲陸路至潯要道該處兩傍皆水中僅一石橋亟宜建設卡房以扼其要而防盜賊之出入又廬山之牯牛嶺一帶刻經西人起造房屋與百姓時有齟齬亦宜添築營房派兵常駐以資保護乃與關道誠果泉觀察會商籌欵修理 
 
 

Page 3

 
 
鳩工庀材現已一律成功矣○廿五日午刻新任德化縣梁蔭南明府樹棠在衙署接印届時差役人等擺設香案明府具朝服望闕行三跪九叩禮祗領任事闔衙書差均次第叅謁文武各官亦衣冠趨賀轎馬喧闐十分熱閙明府比至道轅鎭轅府署禀知任事隨往各處拜客○新關税務司馬根君到關以來辦事認眞昨有收發票單之聽差江開基一名門役萬啓儒陳忠全二名向掛洋旗之船戶索錢經税務司查出卽行斥革 
[麻姑山仙蹟]  
　　江西采訪友人云南昌新建兩縣定期八月二十四日舉行縣試南昌縣文芝塢明府所命首題有大道生之者次題終身飽詩題賦得敦俗勸農桑得桑字新建縣孟紫卿明府所命首題修已以敬曰如斯而已乎曰修已以安人曰如斯而已乎曰修已以安百姓修已以安百姓次題其次致曲曲能有誠誠則形詩題賦得秋景牆頭數點山得山字與考各文童皆多至二千名左右可謂盛已○鄒淑忱孝廉以高安名士僑寓南昌近日雇用工人仿西法鑄成鉛字擬出貲購取機器排印西學諸書所費約及萬金實足開地方之風氣也○南昌所轄境内水田居多素無虎患近日有地名萬石者忽傳猛虎傷人某姓一家八口傷斃七人一時遠近哄聞爭來兠捕虎恃其負嵎之勢復斃一人旋雄吼一聲卽鳬水而遁地方官恐爲民害調齊獵戶營勇數百十人槍砲刀矛皆無所用世無憑婦亦惟任其摇尾環眼咆哮原野作福作威而已嗚呼噫嘻 
[東海烟波]  
　　烟臺訪事人函云日前洋關碼頭拍賣皮貨一宗值洋千餘元之譜聞係過客偷漏税課扣留充公者也該客可謂見小失大矣○自威海失事後烟臺久未見有兵船來往今夏以來始有南洋兵輪來此停泊於帆檣林立間一片龍旗招展去胡乎去來胡乎來有心人不無今昔之思○膠州之青島地方係南北洋扼要之衝前曾創修砲臺惟工料過於精堅采辦不易以致曠日持久欵項漸形支絀嗣又適逢總辦章軍門有奉調北援一節此工因是中止今仍擬籌欵興修以竣前工事俾垂成者不至廢於半途也○歴來夏秋之交雜病流行本屆閭閻遠近甚覺安康惟間有寒熱往來之症大半爲瘧爲痢者居多居人以其無碍俱不介意○上月廿七日有過客二人乘坐軲輿由府城來烟行至小辛店迤西地方時當薄暮突有三人强行攔住去路將其資斧行裝刦掠一空二人急詣地方報案許爲緝拿惟該處距城較遠官府雖非鞭長莫及然往返動經數日匪黨乘機遠颺已不知幾千百里矣現在沿海一帶多有此等游勇轉瞬隆冬飢寒交迫不藉緑林藏身又將何之噫○上月廿八日登州府海防同知由府城來烟謁見道憲聞有要公小住數日仍卽返斾○有由登州來者叙及前任縣尊縣明府前綰首縣符時蓬萊縣百姓咸感其愛民如子交卸後清風兩袖衆所共知日前壽終省垣身後蕭然所剩宦槖不過僅吳隱之沉香一片而已近由紳士等約於后土宫廟内設位致奠且傳知與祭諸人奠儀隨意無論豐菲彚寄省垣聊伸執紼之私亦可見民之不能忘也由是觀之則廉吏可爲而不可爲之說未足爲通論矣 
[五茸雙鯉]  
　　松江采訪友人云入秋以後雨暘時若老於農事者咸謂今年可慶豐收矣不料秋分節届反炎蒸悶雖細葛含風猶苦汗如漿出至八月晦日午後大雨如注屋漏牀牀雷聲隆隆窓櫺震撼申牌時分氣候轉寒歴三晝夜點滴不停河水陡漲尺許時近築塲納稼而碧翁翁竟一任痴龍爲禍普降霪霖何怪薪桂米珠謀饔飧者咸有長安居大不易之嘆也○婁縣所屬泗涇七寳各鄉村時有游手好閒之徒支板爲臺演唱花鼓淫戲雲情雨意盡態極妍緑女紅男爭先快覩成羣結隊徹夜喧譁貽害閭閻深爲痛恨甚至七寳董事某姓赴縣署禀陳縣主提甲乙二地保到來從重笞臀以治其失察包庇之罪泗涇汛弁亦嚴飭兵目巡行本境各村落并責承地保如仍有演唱情事准卽指名禀報以便移縣嚴拿亦造福地方之事也 
[司馬回任]  
　　松海防同知劉乙笙司馬回任接印日期已誌昨報昨晨鐘鳴七下司馬吉服排齊儀仗至署署中陳設一新懸燈結綵司馬到署降輿行拜門禮畢至大堂接印禮成易服升座書役以下均以次點名跪叩新禧司馬受賀畢退入内衙旋邑尊黄大令廖叅戎以及各印委均紛紛道賀 
[定期賽船]  
　　寓滬西商秋季定於本月十五六二日舉行賽船核定由陸家嘴同南至陸家渡刻已知照水巡捕傳諭各船戶屆期不准在是處駛行 
[傳騐骨甕]  
　　童心田孝廉迴在張園候黄大令蒞騐骨甕遣人送書請勘經大令飭差往張園察視回覆童已不在旋童又連日投函昨日黄大令又飭薛貴全順前往催傳訂於午後二點鐘伺候張園騐勘云云詎童竟對該差等一味胡言謂我連日專丁送二信與爾老爺竟然不睬又不作覆函訂期令爾等來傳豈不藐視况我送去之二函中有要言爾老爺可曾看見今天無暇往勘可卽回爾老爺去該差無可奈何乃唯唯而出回署禀覆 
[移緝逃犯]  
　　本邑九畝地改過所所押者皆怙惡不悛之犯日前逃脱顧紀堂等十五名昨由管所委員馬二尹抄具各犯籍貫姓名移請英界公廨飭差嚴緝屠興之别駕立卽簽差嚴緝想若輩罪無可宥不難重入網羅也 
[肉莊涉訟]  
　　外郎家橋如意街萬源肉莊主前薦學徒某甲至北市某肉莊習業後該莊閉歇當由曹順昌轉薦至公興學習近來不知因何屈曲陸合興莊主忽與萬源饒舌糾集多人將萬源夥沈阿林簇擁至萬和樓茶肆喫講茶嗣有曹煥祥張阿全等又將沈拔至清和茶樓理論萬源主因赴十六鋪北局控請提究祝翼雲二尹立飭局勇小甲至清和茶樓當拿獲曹煥詳張阿全二人到局祝二尹審訊確實判責張二百板曹一百板交保了案 
[作僞議罰]  
　　玉器一項近因作僞者多前由彼業董事在公所議定以後不准作僞違者議罰前日有同業某甲任意違章由董事邀齊同業中數十人在法大馬路新恊成烟館開燈評理紛紛擾擾論者咸謂甲之作僞有壞該業聲名不免照章議罰也 
[法廨停訊]  
　　昨禮拜二法公廨堂期清晨十點鐘捕房將候訊人犯解案適鄭大令别有要公飭丁持名片咨照捕頭停訊一期 
[英界公堂瑣案]  
　　包探倪順泉票稱陳大法前曾犯案解經大老爺懲辦今又竊取同居人朱連生之綢衣十餘件洋銀三十三圓朱投報捕房後捕頭遣小的查出所竊之衣惟洋銀已不知去向兹特解案請訊朱遣妻張氏投案訴稱丈夫家世務農近因女兒將次遣嫁得受乾宅禮金及衣服不料被陳連洋銀竊去丈夫因此氣忿成病痰聲如洩鋸躺臥在家不能投案叩求大老爺憐憫小婦人食力貧苦俯賜追贓陳供稱小的係安徽涇縣人向來安分營生不敢竊物包探弔到之綢衣實係小的自己所置屠别駕再三研詰堅執前詞遂判令發回捕房遞解回籍贓衣給失主具領○三百五十五號華捕解劉雨山至案禀稱昨日此人在招商局碼頭兇毆新關所雇巡丁張阿行適經小的巡見解請訊懲張投案訴稱小的照章巡緝見劉帶有私鹽向之詰問劉不服竟將小的髮辮扭住兇毆幸有巡捕到來得以拘住劉供稱小的係山東某邑人鹽由日本帶來並非私販别駕問爾在日本時此鹽由何人交爾供稱交鹽者與兒子爲友實不知其姓甚名誰别駕向之研詰一味指東話西爰判令管押三日私鹽充公○包探顧阿六禀稱前日之晩有石同茂者至天福戲園觀劇洎劇散而出忽與石桂生碰撞致失眼鏡一副報捕後捕頭遣小的往查將桂生拘獲弔出原贓今特送案請究同茂聲訴前情請領贓物桂生供稱小的係浙江寗波府屬鄞縣人行竊眼鏡萬死難辭惟求宏施恩典别駕判令笞責一百板贓給還失主○前日之晩流倡項金寳塗脂抺粉扶婢至胡家宅大興里口遮遮掩掩勾引游人二百九十九號華捕 
 
 

Page 4

 
 
見之拘入捕房解案請訊金寳供稱小婦人家在姑胥臺畔近居治下鶴鳴里早經出嫁非同路柳牆花偶然小步街頭何敢輕拉狎客别駕著押候伊夫來案具領○馬夫戴金林沿途溜馬有違工部局定章某號華捕拘入捕房戴以洋銀一圓爲質得以暫釋歸家昨晨並不投案候訊巡捕據情禀知别駕别駕著將所質洋銀罰去○王金氏私押珠寳一案别駕訊得德祥等各質鋪不應不聽吊贓分别判罰仁大典夥俞魯卿應繳罰欵洋銀五十圓日久未繳别駕惡其延玩特於昨日飭差役往催○瑞記洋行買辦吳熙麟所雇車夫某甲有事他去倩同鄉人趙阿三代庖趙忽竊取帳房中洋銀九圓及司帳人某乙之紡綢長衫一件不别而行昨日吳倩人扭送公堂請辦○小孩張晉隆在南市馬路工程局做工乘間竊取局中司事某甲之衣物局員朱森庭明府遣人四處找尋昨晨獲諸芝罘路扭送公堂别駕著押候訊奪 
[法界瑣事]  
　　四馬路三泰馬車行主某乙投法公堂遞禀控南京人束解坪積欠馬車資洋七十餘元屢索不還束現住興聖街同茂棧請提究追大令准詞候出票提束到案訊究○洋行街某雜貨行積欠貨銀七百餘兩爲債主具控公堂大令准詞候提究追○大茂烟店前晩有二人在櫃上購買香烟乘間掩入内室竊取衣服兩件爲店主當將人贓並獲解送捕房捕頭命押候堂期解訊 
[勸毁淫書]  
　　昔人謂開卷有益此指經史子集而言也若閒書小說家言則非徒無益而又害之矣兹有文宜書局主人將歴年積下各種閒書不下數百部悉數車至敝堂字爐中焚化其宅心之仁厚令人欽佩因思滬上書莊林立設有存下各種小說家言似　以文宜主人爲法付之一矩免致貽害人間夫福善禍淫古有明訓遠者無論矣前數年有某書賈將倭袍翻刻改名果報錄印至萬數千部一時購閲者紛至沓來幾於不涇而走獲利不資迨後家遭回祿所積造孽錢悉付刼灰殷鑒非遥可爲戰栗想各書莊執事類皆讀書明理之人必能俯採芻蕘而不責其越俎也因文宜書局有焚毁間書之舉而爲之引伸其說如此上海六馬路仁濟善堂董事嚴信厚葉成忠楊廷杲黄宗憲等謹誌 
[湯餅助賑]  
　　楊俊記善士以得子之喜交來助賑洋五十元分湯餅之餘資法肴糧之食餓石麟誕降咸欣露惠之沽澤雁哀嗷藉解風凄之苦慈祥所布遐邇同欽此時慨擲金錢聊推恩於保赤他日榮看珠樹定獲報於彼蒼用代窮黎略申忭頌本館協賑所謹誌 
[心存利濟]  
　　啓者昨承愼號交來蓮桂童助賑洋一百元無名氏銅洋十六元揚州無名信女求病速愈續將針指移助洋一百元常熟吳冠亭集募洋二十九元銅洋一元林寳善洋三十元又育嬰費二十元又爲妾田氏求資冥福五十元南匯縣署來王蒓秋求胞姪病愈洋二十二元又續助洋二元竊思陰德本若耳鳴福田全憑心種憫飢腸之轆轆鉅欵遥頒聽隘卷之呱呱慈恩普護倫常内不留缺憾巾幗中亦具鬚眉宿障全除沈疴立起乞登報牘叩謝仁施[  上海六馬路仁濟善堂籌賑公所制施則敬等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案三則]  
　　前有葉義舟　上海縣　總　　　　　　　　　吞　　　著　　升座訊問義舟因病未到遣妻馬氏赴案代質供稱丈夫義舟有病未來此案緣氏翁煥堂　　　有家資萬八千　　　立　分　　　因有　行　　房屋數間被夫弟義昭覇住並不公派因之求追惟是夫弟要丈夫貼他兒子上學攻毒　費頗巨無力再　因之控追求鑒葉　　供故父　堂在日值光緒癸未中法交兵之時故父因將現銀兌金條一百六十條計值鉅萬窟藏後被義舟獨用小的未分况　産有四萬多小的所得無　此房小的所住義舟要管經公親王筱山　過給小的銀三千兩不允故此控告况有胞姊衞葉氏在外可証刺史晩傅衞葉氏供父親遺産足有四萬此房因義昭分欵略少故由伊住現大家勸過義舟償銀三千義昭要五千因之未允况義舟人極忠厚不過伊妻馬氏人素能幹但兩造均要明白方可了結王筱山供是親戚此項糾葛已經勸過不聽但手足均是一枝不可傷和氣且義舟有二子義昭無子何必紛爭刺史謂據爾所見誠然因判義舟出洋四千元給義昭房屋讓歸義舟兩造遵斷具結泥首而退○梱保鋪廷貞赴上海縣呈控楊德順沈秋園等圖奪錢姓公田奪去耜具等因前晩亦由蔣刺史升座訊問錢廷貞未到令子春全備質卽據春全供錢姓向有公田八分由錢氏上祖置備以爲後裔輪當梱保時收租作爲貼役之費乃楊等藉口各姓公田欲圖攘種不遂將鐵耜一具奪去價約千餘文有族人可證旋據族人錢金全錢金中錢希貞等同稱此田的係錢氏公産有單有串向來挨當梱保接管收租詎楊沈竟爾謀奪架訟况串名此刻的係廷貞亦已多年耜具被奪去向論不睬求追究沈秋園楊　順同供不敢奪耜因此　是合圖公田有道光四年議單咸豐八年重訂合同可證呈上請閲刺史謂兩造所說各似有理殊難核斷姑著飭弔該圖魚鱗戶册再行察斷松江　婦周張氏偕表姪金子良投縣控嗣子周咸春擅取田單洋元等情前晩由蔣刺史升訊周張氏供松江人　夫已故今年四十八歲上年五月廿七憑沈之卿等爲媒再醮與周六保六保年已七十九歲至十一月十一日倐然患病小婦爲之延醫料藥無如病勢沈重延至廿二溘逝當卽備棺入殮遺下田二百畝所有田單現只剩五十餘畝現洋一百八十元及陳棉花十六包一併被咸春及伊弟咸松等取去向追不聽反在外揑造說氏係姘識老而且淫小婦人氣沒奈何控求究懲金子供周張氏是繼舅母小的曉得到申已八年光景上年醮歸母舅嗣表兄因母舅身故竟將田單花洋等物取去因之來控求究周盛春供年六十八歲已生三子嗣父六保並未續娶小的分得田四十餘畝方單亦被沈之卿等串同張氏匿起而張氏係傭婦沈等覬産串唆小的實遭誣訟咸松供張氏並非故叔六保之續妻向來在申做蟻媒去年經沈之卿等領來帮傭應　究誣旋據王鑑堂上堂供是周六保之婿張氏是續丈母况無後家産婿亦有分奚堪被咸春等嗣子獨吞沈之卿偕弟仲卿投案供稱與周姓表親張氏醮與六保確由小的爲媒有婚書可憑求鑒刺史謂爾等衆人看來均是要爭家産而來設使周六保身後不遺分文將見妻不認夫子不認父親戚更風馬牛無關誰肯做証認親今姑不予深求張氏仍住周姓家内由咸春膳養一切資産均傳咸春惟婿王鑑堂著分給田四畝以免向隅兩造具結遵斷而退 
[美界捕房紀事] 無錫賊犯王桂生年甫一十有七前曾破獲解經歴任讞員懲責遞解回籍請該管地方嚴加管束兹又重來滬上故智復萌掘毁新記浜路某姓家之壁側身而入意欲乘機行竊經事主當塲拘獲扭交四百六十二號華捕帶入捕房昨晨捕頭遣包探張阿五查知此次又犯竊多次遂令押候查明解送公堂請辦○浙江寗波府屬某邑人李胡氏向客滬江邇者不知何故日往北蘇州路第二百九十二號門牌陳振祥家恣行吵閙昨日午前陳喚某號巡街捕將氏拘入捕房捕頭遣捕將原被告一併解送公堂禀請屠别駕訊核○寍波某邑人某姓僑居華順碼頭左近家有男孩年甫十餘齡昨晨偶至振豐街閒玩被潮州烟館主某甲將小孩攔路兇毆孩遂奔回哭訴情形某姓夫婦聞之同至烟館詰責甲不自引咎反與婦揮拳旁人咸抱不平代唤三百五十八號及三百五十五號華捕至一併拘解捕房捕頭以事屬細微不子深究令卽行釋出○昨晨潮水退時有一孩屍在蘇州河中浮起經四百十八號華捕雇小工撈置斐倫路旋卽回告捕頭捕頭令三圖地保王順和爲之收殮 
[金陵官報]  
　　八月廿六日下關製騐候補道蔡傳見縣丞黄傳烺禀謝邵伯保甲出力行司存記拔署優缺一次○廿七日提督邱時成銷假千總李子雲謝委金陵幕　山砲臺官○二十八日沙漫洲緝私候補道丁葆元川沙同知陳家熊叩謝飭知回任江蘇候補知州　家鎭新選六合縣嚴義豫新科武進士洪發均由京來候補道何福海卽選道增霖均辭知縣芳鎭奉府委上江句浦六五縣公幹卽辭廟灣營守備宋學亮叩謝辭赴任○二十九日正陽　鹽釐兼淮北督銷候補道曾丙熙前江蘇候補道莫繩孫由揚來帮代新兵中營總兵劉令集右營都司王榮華均叩謝候選同知羅鴻慶到湖南來滯轅牌示海州州同汛地巡緝彈壓委員高承裕一年期满遺缺查有從九品郁禧堪以接辦蘇藩牌示署無錫縣傅維祚年满調省遺缺查有現署震澤縣劉樹仁調署所遺震澤縣員缺查有通判許之珏堪以酌委署理○三十日城外保甲候補道袁見候補道吳炳祥謝禀支應局知縣沈承德謝委府發審差會辦常德分銷局候選鹽大使李映庚辭赴湖南○九月初一日委署江南鹽巡道唐謝委籌防局候補道曾見下關掣騐候補道蔡辭赴滬公幹帮代新兵中營總兵劉令集禀知接事知府譚福同奉委赴鄂催解銀元知縣張紹棠禀知交缷江寗電報局差府經歴張國英奉委太平橋分巡差叩謝卽辭督轅牌示月初九日換戴暖帽○初二日總理兩江營務處候補道桂正陽關鹽厘兼淮北督銷候補道曾候補遣錢德培均傳見淮揚鎭潘萬才徐州鎭陳鳳樓均到見○初三日委辦支應避候補　吳沙漫洲緝私候補道丁川沙同知陳家態辭知縣邢毓馨禀知睢寗任内交代清楚 
[江西官報] 八月初九日袁州府惠格缷事丁憂回旗守制邵夢善由瑞袁臨局解報銷來省通判吳景瑄辦泰和沿溪渡釐卡候補縣蔣家駿彭澤查夾帶私鹽回禀知聞訃丁父憂典史傅繼成起服來江于麟往九江措貲調補上饒縣麥錫良已奉准部覆應飭赴新任又署建昌縣孫長青期满調省詳請以補用縣楊長逹署理南昌典史賀席珍與豐城大江司巡檢潘金安互相調署○十一日候補副將吳建昭接帶湖口砲隊營府經江福煃解鹽餉揚州回　柄銓　峽江緝私卡補用縣雷樹人代南昌下鄉勘案○十二日補用府姜秀瀾由瑞洪卡解釐金來省○十三日遊擊陳延伍往會昌接帶安字營知縣汪培進賢公幹回分發從九晏振清奉督漕憲咨送來江縣丞唐樹楠繳照指分湖北府經顔大綸驗看 
[上海北市絲業會館籌賑公所施子英經收山東順直湖南廣西賑捐八月十六至廿九日第八次清單]  
　　十六日古黟南屏葉洋十元黎姓洋十元如臯徐百麟爲内子心　氣痛求速愈三元無名氏銅洋二元無名氏銅洋一元小洋三角○十七日陳仁甫求自病已愈洋十五元柏雲亭求七媳病愈十元蘇垣平陽氏十　邊竹潭爲文孫彌月蒙同寅賜禮將謝筵資移助洋二十元高笏堂許貫之顧養吾李小雲恆小蔭祝謙之吳子徼傅翰香劉鶴　沈蘭槎計十位均賀邊竹潭文孫彌月儀移助共　二十元○十八日王氏求病○愈洋六元田眉生求父病速愈五元郁門沈氏完舊願二元○二十日隱名氏湖北洋十元廣東洋四元英洋一元求安信女十元福州南街林十元無名氏銅洋一元○廿一日無名氏洋十元川沙署知非子爲小兒王百齡求病痊完願四元○廿二日松江方少溪爲患瘧疾求愈酧願洋五十元阜東子完願六元張門吳氏保病愈五元張思忍堂四元姚伯欣一元蘇省金鼎三角○廿三日揚州存福堂洋十元○廿五日補過子洋二元○廿六日退補氏爲妻産後病危許願洋五十元黄燦記爲孫病愈洋三元無名氏銅洋十八元蘇城金鼎爲長子禮琛二十日生辰三角○廿七日周駿聲求病速愈由寳源莊來洋五十元○廿八日揚州鄉拙窖士由源吉莊來洋三十元○廿九日南京無名氏由志成信交來規元二百兩樂善氏由惠泰莊來洋一百元嘉定陳定甫求病速愈一百元崇沙對渡船醮錠資移助八元太倉金世德堂三元隱名氏一元徐李氏藥水小洋五角兌見小洋四角五分銅洋一元○八月分共收洋一千一百三十一元扯七合三元八百二十五兩六錢三分元二百兩小洋二十三角九分扯七二五合元一兩七錢三分三厘以上計元一千零二十七兩三錢六分三厘銅洋二十七元連前共收元六千零十一兩五錢五分一厘銅洋一百五十四元救疫丹二千錠正氣刃二千服保和丸臥龍丹一千瓶 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
