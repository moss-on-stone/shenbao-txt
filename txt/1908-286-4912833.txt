# 1908 - 286 - 4912833

 

Page 1

 
 
   
 
 

Page 2

 
 
[今日本報目次]  
第一張上諭宫門抄論說專電緊要新聞 
第二張接緊要新聞分類新聞新三笑說叢 
第三張各省籌辦諮議局本埠新聞 
第四張要件小說國外新聞來稿來函 
上諭 
[九月二十八日奉]  
　　旨廣州將軍着增祺補授欽此 
旨正黄旗蒙古都統着景澧補授欽此 
旨廂白旗漢軍副都統著馮國璋補授欽此 
二十八日宫門抄召見軍機禮王 
論說 
[書諮議局調查事一月來所聞見（沈同芳稿）]  
　　自諮議局章程發布後。入手方法首在選舉調查。蘇省地處交通。士夫奔汗。今日月餘。以同芳個人所聞見。有足備公衆之研究者。書之如下。 
本月初同。芳回常州養疴。有調查員數人。就詢選舉資格。按照章程。曾任實缺職官。文七品武五品以上未被參革者。得有選舉權。曾任實缺。如署缺者應否在內。余應之曰。條文明言。曾任實缺。非曾授實缺。則署。缺者自 
 
 
 

Page 3

 
 
當在內。其人蹙然曰。目下吾常調查。即生此一種困難。因調查事務所曾。聲言雖候補道而現署藩司者。亦不合此格。吾常紳士。竟有歷署州縣七八任。前後併計。在任至幾十年。轉不如實任一二年者。得合乎資格。問其何所依據。則袖職務須知一册示余。余曰。此册爲友人楊君所撰。其解釋之處。有無依據。余當函詢。但以余個人之意見解釋之。選舉資格照章程原按語。于財產制限之外。另設資望名位學識等格。第一項辦理學務及公益須滿三年。資望也。第二三項有中學文憑並舉貢生員以上之出身。學識也。第四項曾任實缺文七品武五品以上未被參革者。名位也。第五項五千元以上之營業資本或不動產者。財產也。解釋之者。旣將辦理學務及公益。其不滿三年者。前後併算允矣。而曾任實缺。如限之以實授職官。而署缺者不在內。吾試舉一比例。浙人某觀察。曾在吾蘇。十署臬司。一署藩司。曩年始補淮揚。道其未補淮揚道以前。其名位豈出于文七品武五品者下乎。竊意此項資格。當兼取政治上之經騐。不第名位已也。任字解釋。有勅任案住之不同。吾國體制。道府州縣除部選者外。署缺代理。得由督撫委任後。再行奏咨立案。均含有勅任性質。旣任事矣。則於政治界上。有實在之經騐。與候補候選者不同。吾故曰曾任實缺者。對候補候選而言之也。此理之易明者也。比得楊君復書。謂功令如此通融。亦不妨按諸故實。似功令亦並不相背。此一事也。 
其人又言按照章程。曾任實缺須未被參革者。設有人官已參革。而有舉貢生員以上之出身。可否仍塡其出身一項。抑并其出身而亦在參革範圍以內乎。余復以個人之意解釋之。曰出身是出身。職官是職官。條文是明明兩項。試取事實爲證。德清俞曲園先生。以編脩在河南學政任被議。歲甲辰鄉舉重逢。大吏援例奏請重赴鹿鳴。並開復原官。如參革而出身亦被褫奪。則不當認爲重逢鄉。舉而再赴鹿鳴。且明明因再赴鹿鳴而開復原官。是開復者職官也。而非出身也。（與此相類者尚多特舉最近而人人皆知者）是出身未被褫奪之證也。此意是否有當。余不敢强作解人。論事理似應如此此又一事也。（未完） 
[學生服勞說（婁縣陸瑞清來稿）]  
　　羣通國之人而惰逸之。國必亡。羣闔族之人而惰逸之。族必滅。羣一家之人而惰逸之。家必喪。然或執數十年習慣惰逸之人而勞役之。力必疲即强迫焉。神必困而不能耐久。其能爭存。於天演界中與否。未可知也。此病也。何病也。我國數千年以來之通病也。 
三五年來。我國志士之談時事者。僉曰救亡救滅救喪之策起點於徧設男女學堂。廣開普通民智。誠哉是言。急務中之先務也。迺者學堂設矣。雖曰未徧。而沿海各省。邑各數十矣。府各數百矣。其計學童之列籍者。更數千數萬矣。民智稍稍開。科學稍稍具矣。持是以往。試問國也族也家也。其可免於亡焉滅焉喪焉否。曰仍付之不可知之數也。何也。學校中之學生。大半皆惰逸者也。非學生之目惰逸。而有以惰逸之者也。 
首善之區。名都大邑。通商巨埠。大學堂高等學堂曁夫男女師範學堂。高其閈閎。廣其宿舍。精其餚饌。藪其僕役。凡百舉動。皆伺應必周。甚至一進盥。一盛飯。一摺被之勞。皆頣指僕人焉。跡其所爲。一似恐麻木不仁。事事需人之傀儡。絶跡於我國也。而特設學堂。預爲之製造模型焉。故凡爲學生者。居養移其體氣。呼叱豪其態度。科學間有精深。而豪華之意氣。深印於腦紋。一見舊社會之狀態。皆以野蠻目之矣。若而人者。其能適宜於民窮財盡之中國乎。 
降而至於各府州邑。中小學堂。規模稍殺矣。然而課堂臥室以至膳廳。事事亦皆有校役伺應。而學生不屑一着手。稍不稱意。輙以有碍衛生之大問題相恫喝。校役屏息。唯唯從命。而管理員之有經驗知學校衛生者。尚能據學理以剖解之。否則惟學生之命是從。而學生之意氣益豪。惰逸尤甚矣。（未完） 
專電 
[電一（北京）]  
　　南洋偵探在春和棧偵出匪黨陳袁等因訂造軍服八百套發覺 
[電二（北京）]  
　　御史常徽前請毁平秋瑾墓一摺現調查確實知已留中並未寄諭浙撫查辦 
[電三（北京）]  
　　東督徐奏中日合辦伐木公司須資一百五十萬元已由臣會同外務部向匯豐銀行商定抵借銀一百十萬兩如蒙俞允即行畫押至度支部電撥大連江海兩關之五十萬留作合辦煤礦資本及歸還日本電綫費用奉硃批著照所請 
 
 

Page 4

 
 
[電四（安慶）]  
　　皖省禁烟公所接度支部電江皖豫滇閩黔本年 
下半年起全行禁種鶯粟已經蕪道通飭遵照 
[電五（清江）]  
　　江北提督王士珍二十六日辰刻抵浦午刻按篆 
緊要新聞 
[御醫分班留京請脈南京]  
　　江督端午帥接內務磨咨開八月初八日總管內務府大臣繼面奉懿旨醫官施煥等著分爲三班在京預備請脈兩個月更換施煥張彭年作爲頭班陳秉鈞屬景濤作爲二班吕用賓杜鍾駿作爲三班欽此又八月初九日總管內務府大臣繼面奉懿旨醫官施煥張彭年周景濤吕用賓杜鍾駿於在京請脉時着加恩照賞給陳秉鈞津貼飯食每員每月銀三百五十兩由內務府發給欽此相應咨行貴督部堂查照現午帥已録咨分别飭知矣 
[江督爲查禁嗎啡札甯蘇各關道文]  
　　爲札飭事九月初八日承准外務部咨開准駐英李大臣函稱英國化學家有函致本館力言嗎啡爲害之烈（中略）希即酌核辦理等因到本大臣承准此查嗎啡毒性猛烈尤甚於鴉片新訂中英商約第十一欵中美商約第六欵均載明禁止販運製煉嗎啡及剌嗎啡之鍼其爲西國醫生醫院所用者須在領事署內具結聲明非有西醫藥單不得出售並照稅則納稅後請領海關專單方准起岸放行光緒三十一年又經北洋大臣袁咨請外務部轉飭總稅務司通行各海關稅司除西醫所用外其餘無論由何國何地運來均一律禁止進口三十二年十一月本大臣復承准外務部咨行示禁販買嗎啡鴉及剌針即經剴切示諭通飭嚴查禁止各在案是查嗎啡及嗎啡藥針立法不爲不嚴無如嗎啡爲物質輕價重最易隨身夾帶及私藏隱匿搜不勝搜防不勝防即嚴責海關認眞查騐亦恐文具徒存難求實濟目前惟有重懸賞格購線密查遇有私運嗎啡人口曁私行製煉出售者經人舉發指引因而起獲大宗嗎啡應照海關稅則加十倍議罰即以罰欵盡數充賞庶幾或有破案之人仍俟明年上海開設萬國大會時商請各國會員公同議立限制運售嗎啡辦法必須確切調查在中國之外國醫生醫院藥房每年實在需用嗎啡必不可少之數酌定一額由中國海關照額向外洋購備聽各洋醫各藥房報明所製何藥需用嗎啡若干禀田其本國駐華領事核准給予照單方准赴海關備價購用其分量止能敷製藥所必需之數不得多買分釐各國亦應限制製煉嗎啡之數及查禁私賣私販之人一面田中國地方官隨時嚴密查拿私售嗎啡及打嗎啡針之奸徒照用毒藥害人律盡法懲辦或可稍資挽救除咨商外務部酌核施行外合亟札飭札到該關道即便知會稅務司一體遵照辦理 
[伊犂難治之眞相新疆]  
　　伊犁通信員報告云鄙人調查西北現勞歷汴秦隴干以逹烏孫無一處不蔽塞腐敗莫由究其眞相六月間抵伊犁耳目所及風氣逈異凡商賈居民一舉一動皆不能越俄人勢力範圍以外履霜堅冰言之可歎南人旅居此地者書信往來均由俄郵傳遞若中國郵便則節節留難每致遲誤且市面通用者以羅布爲利便就表面觀之伊犁已非復我有矣上年俄屬哈薩克部民逃至華境之一千四百餘名現聞俄官已允不認爲俄民而册籍仍未送至中國以致九城左右時有搶掠馬匹等事中國官塲難施約束徒擾我商買行旅耳近來伊地人種甚爲複雜約計不下二十餘種聞將軍長少白擬於各種中擇其聰頴精壯者先敎漢語備充巡警兵然欲其謹守規則恐非易易也現在此間有差遣之哈薩克人多名身穿號掛翎頂輝煌沐猴而冠見之令人失笑鄂隊現已到齊年內外有練成馬步各一標之說兵力漸厚或能恢復我勢力乎 
[三紀王都護檢閱鄂軍詳情武昌]  
　　校閱新軍大臣王都護英楷蒞鄂閱軍已兩紀前報茲悉二十日考試軍官軍佐有某某三營管帶官均臨塲未到並有某標統臨塲起病某標軍需長以患急痧請假綜計未與考者共有十餘員聞都護面諭張統制無論各員是否規避均應分别輕重糾罰以肅軍政二十一日閱步馬砲各營打靶標統內有二人脫靶軍官目兵無一人脫靶者是日試騐工兵各種作業如所架橋樑僅於二十分鐘內告成能走六騾砲車尚無窒碍其演放水雷旱雷掩堡築塞亦極靈快合法都統大加賛美二十二日野操陳小帥亦服藍絨軍衣佩刀出城同王都統共登馬房山司令台參觀當命十六協劉統領温玉作西軍防守馬房山十五協王統領得勝作東軍爲攻繫之師張統制作統監惟時東軍分作三路進攻因西軍地勢險峻僅中央一路攻進山崗西軍憑高臨下東軍一切計畫均能窺測對抗終日兩無所利始收隊二十二日閱各營走排畢小帥陪同入城登黄鵠山抱冰堂會讌由干都護評論全軍謂各兵士頗具尚武精神學術亦皆可觀惟軍官佐學術不無缺點能求深造亦可强盛云云二十四日都護往漢陽考試兵 
 
 

Page 5

 
 
[第一張第版]  
工鋼藥各廠次晨遂由漢口乘火車北上政軍兩界人員均往劉家廟碼頭送行如儀 
[于使考察普魯士憲法清單（一續）]  
　　腓立第二以千七百四十年（乾隆五年）嗣立世稱爲大腓立者也承其父百度修明之後內則改進行政統一法分畫行政區域及各部行政局課分治工業商業立諮議官立青年養育會議官廳自稱爲國民第一供職役者腓立威廉第二以千七百八十六年（乾隆五十一年）嗣立廣興學校使學者獨立自治腓立威廉第三以千七百九十七（嘉慶二年）嗣立史稱爲正直寛仁和易之主承數代猛嚴政令之後民最愛而順之始廢屬農之制使農民舊隷於大地主者直屬國家兵役國民皆兵之制於是始（世稱普魯十專制之王自大庫非司提後則推大腓立今考法律歷史則一切設備皆自腓立威廉第一始其專制純爲振興之計而尤尊司法權此卽西人所稱專制時代人民唯一之護符得此而民權不受蹂躙矣旣不蹂躙民權則其專制非自徇好惡者比腓立威廉第一首以裕民資力養其幹材爲主而大腓立得憑藉先蔭而展發之目是以來賢君相繼遂爲今日普國雄强之基礎）法律之尊重司法命令權歷世不替千八百十五年（嘉慶十九年）九月及千八百三十七年（道光十七年）八月十月諸閣令定司法部惟於有整理規則報告裁判所處分事件之權而不得預法律制斷則司法與立法之行政權限已明經千八百四十六年（道光二十六年）七月敕令千八百四十九年（道光二十九年）正月敕令以迄立憲之日司法大臣得專據法律除積滯振廢弛而司法裁判所於大臣之批準政府之命令及其類似此種批準命令者皆得專據法律裁斷之則司法與行政權限尤嚴旣奉法律爲一尊法律之外不受撓奪獨立權稱完備矣（彼時憲法未立所謂法律非有正式規制一唯王所裁定故國王者獨一之立法人也）國王旣爲立法人故一切法律及行政命令其改革興廢一出於王而法律與細則及其他成例往往不能符合一式自千八百八年（嘉慶十三年）十二月勅令千入百十七年（嘉慶二十二年）訓令千八百十八年（嘉慶二十三年）六月萊因河裁判條例千八百四十五年（道光二十五年）七月萊因河市邑自治規則以後不許警察命令與法律相抵觸千八百十七年（嘉慶二十二年）三月勅令定議政院規制王所裁定之法律許議政院審察請求批準凡法律必經議長對照大臣證明而後行然法律未經審察而先布告者極多故立法之體要仍惟王之批準而已（普之議政院設於千八百八年嘉慶十三年爲國家最高謀議樞機立憲後權力乃大滅以皇族貴爵大臣爲之即樞密院也）千八百七年（嘉慶十二年）普俄聯盟拒法大敗求和爲恢復財政信用計急維持議會新選代表人以共議國務而有千八百八年（嘉慶十三年）二月十二日十七日閣令二十六日勅令改正各省官制警察官制財政官制令凡各府議會代表人於其營業職務有關係者皆得以完全决議權加入議會其後於千八百十五年（嘉慶二十年）四月再改止各省官制而此例不變議會代表之第一事即國家財政關係也故千八百十年（嘉慶十五年）國王腓立威廉第三發財政勅令而自申解之曰余今預約於我忠實之國民以欲適其志願之所注而舉代表人則代表人固所以體國民全體之意思者也余今欲以議會證信於我國民修理財政勿使糜國民之財於無益之地亦願國民始終勿懈於正供明年二月集臨時假設代表人於柏林九月遂頒財政稅則勅令國家旣確定立國民代表制度以保財政信用乃有千八百十五年（嘉慶二十年）五月勅令曰余以此證信於余國民以身率先政府確定普國憲法永保治安此勅令一爲搆成國民代議制二爲各省應有議會者恢復其能力以時整理未有議會者聯成之三爲各省議會由其地方代表人集合選舉議員爲國會議員四發展代表權力凡立法於人權及所有權及租稅法有關係者代表人均有協賛之權（未完） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[分撥接待美艦隊經費北京]  
　　度支部致宜鎭蘇杭關道電云接待美艦經費約需五十萬兩除在江海津海兩關已撥二十八萬外尚不敷二十二萬卽在宜昌關稅撥十萬鎭江關稅撥六萬蘇州關稅撥三萬杭州關稅撥三萬該關接到此電務尅期解閩以應急需 
[東京通信]  
[振武退學案已結]  
　　振武學校退學風潮疊誌前報茲悉胡公使已與福島中將商酌數次福島必須開除學生劉家敬蕭鐘音柳大熙李良荃王振偉趙毓芹梁應麟張國賓等八人了結此案公使以八人爲學生公舉代表之人决計不允事爲八君所知當即禀知公使願請除名以保全體公使以八君深知大義旣願自請除名即函告福島照辦其餘學生均於陽歷十月十六日一體入校 
[私買鴉片案拘捕]  
　　横濱市山下町清國鼎豐號主槐學勤私買鴉片事爲横濱烟草專買局所知於陽歷十月七日午後協同警察至該宅嚴密搜索當獲鴉片多件及鴉片烟一罐遂將店夥陳立棟林國冕一併拘入捕房所有烟草已由烟草專賣局收留矣 
[唐欽使席間演說]  
　　唐紹儀欽使於陽歷十月十一日到京十二日日本外務大臣小村氏即招宴官邸陪宴者百餘人唐起而演說云本大臣出京之際奉皇太后皇上命順道至日與貴國官民互相聯絡以固邦交今初到貴國如長崎神户横濱東亦或在汽船或在汽車深蒙貴國官民之歡迎而今夕又承貴大臣盛宴下賜足徵日本國政府優待之盛意正我皇太后皇上兩階下所謂聯絡邦交之際也本大臣無任欽幸本大臣必將貴大臣並首相各省大臣之盛情報告政府諒本國政府亦必與本大臣共表同情無限快感惟官塲雙方聯絡其勢易而國民互相聯絡其勢難本大臣深望日清二國之商民交情和洽猶如今夕庶幾爾我國交長此堅固 
分類新聞 
政界 
[蘇藩飭造下忙清册蘇州]  
　　蘇省征收下忙在邇以征銀解銀尚未定案經瑞方伯通札各屬略謂各屬應征下忙地漕等項錢糧定例八月開征十月全完不容延誤所有本年下忙錢糧現届啟征之期各屬陳請以銀完銀尚未定案應候院憲奏明辦理當此餉繁庫絀急應查造册串遵章征解以清支放札到仰即遵照速將三十四年下忙地漕正雜正耗錢粮先行造具額征細欵清册限文到十日內送司查核一面赶造徵册版串設櫃啟征逐月塡批報解以濟餉需 
[堵截南下流民要電]  
[淮揚道禀江督電]  
　　南京督憲鈞鑒頃據鍾守元棣禀明奉委會同王直牧曜堵截徐淮海各屬南下流民擬章請道借欵赶辦等情查本年徐淮海秋收尚稱中稔應請嚴飭各州縣認眞攔禁勿任南來致糜公欵資遣惟皖北秋成聞甚歉薄災情重於東省饑民裹脅羣下不可不防楊莊蔣埧寳應湖高郵湖四路均爲扼要之區必須設卡已飭該守等斟酌妥辦其滁和浦六一帶亦爲由皖來寗要道鞭長莫及並將憲台另行委員查截至道庫毫無餘欵擬暫由職道代挪五百金交給鍾守此後用欵務求飭振捐局預籌三千金解道以備源源接濟如蒙俯准即行補禀連日陰雨地脈已透種麥不致愆期蝗勢亦可自凈足慰憲厪職道學廉禀咸 
[江督復電]  
　　清江吳道台咸電悉本年江北各屬秋收尚稔已通飭各州縣認眞查禁不准流民結隊南下據稱楊莊蔣埧寳應湖高郵湖四路均爲扼要之區現飭鍾守等斟酌籌辦甚是滁和浦六一帶亦爲由皖來寗要道候派委員一體堵截需用經費准飭振捐局籌撥銀三千兩滙解到道核實撥用事竣報銷篠 
[查復定海廳控案寗波]  
　　定海商會電控定海廳一節業經甬道派員前往確查茲據趙照磨潤禀復到道略謂查此案先後由前署該廳高丞拿獲首要嚴阿岳徐明東戴行壽徐仁欽等四名均經禀請就地正法又張瑞照一名已奉飭發鄞縣監禁各在案尚有在逃要犯柴運相　阿順徐仁依等三名勒拿未獲此外經商務分會總理丁紳中立指控之二十九名大抵即高丞善後禀內所稱或愚昧魯莽在塲附和或幸災樂禍從中煽惑之徒罪止爲從該分會原電謂僅將岑港莊莠民懲辦數人其餘紫薇等七莊首惡罪犯並未提辦一人此言未免太過其實查張瑞照一犯即指控之小沙莊首惡也龔丞續獲之夏賢相即大沙莊罪犯徐小榮即馬岙莊罪犯馮尚榮卽額河莊罪犯何謂七莊並未提辦一人惟稱毁物毫無追賠是誠丁紳痛心之語亦卽丁紳注意之著蓋其以紫薇冠諸七莊之首者緣該莊之犯爲黄安邦人謂該犯家資殷實丁紳意在速獲以便懲罰賠償乃該犯避匿無蹤現由丁紳禀知廩生黄家橋爲庇護黄安邦帶同逃走之人控經龔丞拿獲發學管押以待訊明勒令交出黄安邦至云龔丞忠厚慈祥悉由石姓官親兼幕者專權凡事任聽起滅一節查石幕名鼎銘號循三江蘇人與龔丞僅有瓜葛充該所錢席亦係寅僚所薦人謂其操守頗謹惟於訟呈衡鑒太嚴駁斥者多或因是不滿人意不聞有專權把持舉動此案爲首之犯已多伏誅未獲犯龔丞仍在嚴拿尚不爲敷衍因循且指控固止二十餘人因此牽涉拖累者爲數甚夥似乎操之太急則島民强悍難保不仇怨日積復激成野蠻暴動之風潮前車可鑒竊惟該商等所實深恐懼者在此不在彼云云 
[稅契支應兩局裁併先聲南昌]  
　　贛撫馮中丞蒞任以來於節省 
 
 

Page 11

 
 
經費極爲注意現擬將江西田賦契稅局支應總局裁併稅務總局兼理以節經費已飭司道會議一俟議妥詳復即可實行 
交涉 
[敎堂失愼立約議結江西]  
　　江西雩都縣法國天主敎堂誦經舍因爲失愼延燒房屋現經該縣張大令會商徐金兩司鐸簽字議結茲將所立合同録下爲簽明事現因雩都縣城內敎堂房屋於八月二十日夜十一點鐘不知如何忽然起火焚燒右邊房間并中廳前半間茲與徐金司鐸當面議定除將焚燒房間照原式蓋復外一面密查起火之由並嚴拿造謠生事之人究辦爲此兩面言明簽字各執一紙爲據以後均無異言此據光緒二十四年八月二十二日天主堂徐學德金毓南雩都縣張道坦 
[鄂督贈日員紀念物武昌]  
　　湖北留日鐵道學生監督日員野團六君現辭職往歐洲遊學由湖北留日學生監督楊太守楫據情禀知鄂督陳小帥以該日員督率鄂生頗資得力特電飭楊守就近購金時計一只送贈該日員以作紀念 
軍界 
[秋操歟菊花會歟湖北]  
　　本年江鄂秋操閱兵大臣行轅及中外各觀操員居處之所均由鄂軍總軍需官馮少竹觀察承辦舖設一切華麗異常即菊花一項其費亦約萬金有在揚州採購者有在大江南北採辦者武漢菊花亦爲購買一空昨聞福安火輪拖帶駁船數雙又在漢陽四鄉搜羅八九千盆裝載往皖五色爍爛迷人眼目將來各國觀操西人不但可閱大操且可觀菊花大會矣 
[浙撫注意新軍浙江]  
　　增中丞批司道會詳浙省新軍餉絀情形云練兵爲自强要圖本省經陸軍部奏定應練陸軍一鎭雖目前財政奇絀遽難辦到將來無論如何爲難理應設法力籌仰該司道等悉心規畫認眞籌欵以期逐漸添練早日成鎭並將陸軍已有的餉若干續行籌定可靠之欵若干現在每年實用若干分晰開列表册送核 
[王軍門赴浦回任鎭江]  
　　回任江北提督王土珍請訓南下謁見江督端午帥商議要務茲已事畢乘鈞和兵艦於二十五日上午駛抵瓜洲維時鎭城文武咸赴瓜迎迓聘帥遂改座民船帶以小火輪進口逕赴清江新任 
[督練公所查覆新軍尚未成鎭緣由浙江]  
　　督練公所禀詳浙撫略云查浙省新軍程度幼稚尚多缺點實因財政困難所致並調赴外省防堵敎育訓練驟難進步營舍迄未建築即砲工隊亦未成立應速由處查明開練新軍歷辦至今餉需支絀一切因陋就簡情形會同藩運二司釐餉局尅日叙具確切緣由詳候察奪以憑咨逹大部查核飭遵俾免隔閡而申隱情合特抄録各電札處立即遵照辦理事關重要勿稍延漏計抄電四條等因奉此查浙省新軍當三十二年議練之初係將調省精勝之旗裁撤就省防中左右三營汰弱留强合之武備練軍按照新制編爲兩營並擬徵募四營以成步隊二二兩標其砲隊工程輜重亦擬次第編設共爲混成一協奉部復准在案嗣因引難驟復餉無所出無可設法是以營基早已購定房舍延未興工又當嘉湖梟匪滋擾之際未能兼籌並顧且已有之兩標四營亦復抽調赴防零星分駐訓練因以多疏其上年徵來新兵原多文士鑒於東西各國之民有當兵之義務欣然羣起應徵然入伍之後操練之苦多不勝任或假或革爲數積久漸多現雖派員徵補而新舊攙雜程度不齊敎練純熟尚須時日第二標二三營砲工學兵營已開練一切砲位器具咸用老舊明知不合新章而經費無著實不能暫時因陋就簡以紓財力此浙省新軍因財政困難梟匪騷擾尚無成效可言之實在情形也茲奉前因理合據實詳復伏乞照詳施行 
[兵艦請給手鎗蘇州]  
　　江浙巡艦博統帶以各巡艦所設砲位鎗枝係爲攻匪剿梟所用若弁兵奉委登岸偵探事機或訪察案情必須携帶手鎗方可防衛因特禀請督辦瑞方伯每艦賞給手鎗二支各配子彈二百粒俾遇事登岸有所藉手當蒙方伯批准矣 
學務 
[大同女學又復得奬蘇州]  
　　蘇州大同女學爲毛提學給匾旌奬已誌前報茲聞毛提學近又傳札奬勵略謂蘇省城內大同女學校爲崑山縣廩生張光彝所創辦前經本司派王科長亦曾詳細調查極稱其熱心興學辦理認眞當已奬給匾額茲復經本司親蒞查閱一切甚爲整齊該校長夙優文學本爲學古堂高才生繼復夫婦同心講求學務毁家建校勞瘁不辭逈非藉學以爭名利者所可同日而語現在學司欵項極絀茲籌撥龍洋二百元以示旌奬而資補助 
[定海廳禀報開學日期浙江]  
　　調署定海直隷廳同知龔泰崶禀各憲文云竊奉撫憲電諭據學生王國師等電丁紳中立辦學毁家於上學期辭退迄今曠不開學仰卽慰留丁紳迅速開校並嚴緝毁學各逸犯務獲懲辦等因同日並奉提學憲電同前因各到廳經同知將一切情形開具清摺禀報在案茲復會同朱紳佩珍慰留丁紳接辦學務並催迅速開校丁紳尚屬顧本大局允爲照舊經理已於本月十六日開學肄業學生悉仍舊貫至放學堂自破毁後迄今元氣未復究應如何整頓隨時會商丁紳切實改良以期完善而收成效惟前據丁紳中立以廩生黄家橋底縱岑椗等莊莠民滋事案內逸犯深恐紛紛效尤有碍緝捕禀請提訊究辦已由同知將該廩生黄家橋傳案發學看管將來訊明有無庇縱情事再行分别秉公辦理除仍勒緝逸犯匪柴運相等務獲禀辦 
[官紳會議興學辦法鎭江]  
　　丹陽縣鄔令日前邀同紳學兩界在勸學所籌議振興學務辦法當經議定三事一設師範研究所諭令城鄉各小學校敎員均來所研究二擴充小學三改良私塾 
[常州中小學堂學生旅行常州]  
　　常州中小各學堂敎員學生計三百餘人於二十五日旅行至鎭假八旗中學堂小憩當由該堂監督等欵以酒麫以盡歡迎之意午後各學生羣至金山遊覽一周二十六日同坐小輪船渡江赴揚州清江一帶遊歷 
 
 

Page 12

 
 
[第二張第四版]  
實業 
[改委查礦測繪員浙江]  
　　浙省商礦局測繪委員向係士官研究所畢業生黄超辦理前赴桐廬等處查勘礦產未曾完竣中途患病回省就醫至今兩月之久尚未復原而各礦未勘之處刻不能緩現聞湯汝和觀察已委江南陸軍測繪學堂畢業生劉世恩辦理 
[蕪湖電燈公司興旺可期蕪湖]  
　　蕪湖明遠電燈公司機爐已經運到連日商店居户赴該公司定燈者頗爲踴躍現掛號之燈已有三千餘盞冬月間卽可開辦矣 
[穎上擬設工藝廠蕪湖]  
　　穎上縣宋令毓衡以該邑地居北隅民風强悍賭廠烟館無處無之推其原因均由於實業未興而無業游民之多也爰即創設工藝廠以興利源業已禀陳撫憲核示矣 
[請開礦山之含混浙江]  
　　貢生黄其芸等擬請試騐湯溪縣屬大龍葱山鑛苗質茲奉農工商礦局批云此案前據該生等禀購湯溪縣屬大龍葱礦地當經本局以附呈抄契僅有一紙核與正禀內稱計契三紙不符該地畝分出賣姓氏是何礦質資本若干均未切實聲叙批令明白禀復在案茲據禀稱購買湯溪縣毗連民山與前禀所購之大龍葱山地是一是二語甚含混且稱略知有礦未知何質究竟憑何試驗亦無一定方針所請飭縣知照居民無妄滋事實屬無此辦法此再遵照前今批指各節明白禀復以憑核辦 
雜記 
[飭拿私販抗稅拒捕長沙]  
　　湘撫岑堯帥連日迭接武昌土膏統稅總局柯大臣曁常德分局鄧觀察先後來電略稱吉峒坪地方有衡寳私販二百餘担派勇截拿到卡越日又有弟兄大幫七八百担匪徒二千餘人繞鴉拉走苗巢行至雷公潭經緝勇會同營汛苗兵堵截該匪等盡執刀矛齊放快槍蜂擁而去又越日該處闖過私土三千餘担探聞貴州一路尚有大幫私販數起共二萬餘人經過鴉拉均有軍裝快砲勢甚洶湧吉峒坪委員白令赴鎭竿鎭請派兵同往堵截似此數日之間私土多至數千担聚衆竟至數萬人携械闖卡行同化外應請迅賜調營堵緝如敢拒捕准照章格殺勿論仍勒拿幫首按律懲罰等語堯帥接電後已飭沿途各地官並辰沅道曁巡防隊統領會合兠拿盡法懲治 
[淮南幫匪横行鎭江]  
　　淮南地方向爲梟匪充斥之區近因范公堤一帶緝私嚴緊梟匪無私可販故擾害地方之事迭出不窮近聞除青紅各幫外另有仁義禮智信五大幫每幇不下千數百人行蹤秘密恃有快槍利器四出知搶爲害非淺 
[錫金釐局總辦易委蘇州]  
　　蘇省錫金釐局總辦孫毓驥差滿經蘇藩商請臬司及牙釐總局督辦會詳撫　另委前太倉州謝陶接辦聞已下札會委 
[西路巡官易委蘇州]  
　　蘇省西路巡警分局劉巡官興基一年期滿已札委知縣戴運寅接辦定十月初一日到差 
[西江基圍復決廣東]  
　　九月十六七八等日風雨爲災西江一帶潦水復漲現計肇慶屬內已決之圍如高明之三洲圍高要之全西圍鶴山之山下圍大郡圉旺村圍均於此一二日問决去救災公所已派出第一幫廣行輪船拖帶蔴包八千米石二萬前赴西江一帶散放急振并救護未决各圍 
[贛省組織醫院南昌]  
　　贛省設立醫學堂已經六七年成效未見商務總會諸君爰提議設立醫院添設病院延聘日本大學專門醫科畢業生一員專任其事並聘中國留東大學畢業生一員以爲之副又雇日本知醫藥看護婦一名一併來贛開辦訂明不准自開醫室一身兼營他務等情業經沈護撫批准應就原有之醫學堂設法改良以期輕而易舉昨已馳函贛省留東學生張紹聞精選各員並酌購藥品機器并由提學使電滙五千元以爲合同聘金物價之用 
[派鄉董公所總協理常州]  
　　武陽兩邑鄉董公所議准合辦各情已誌前報現由城鄉士紳呈請府縣照會惲紳莘雲爲總理莊紳誦先惲紳北生爲協理以期聯合兩邑實行舉辦改良事宜 
[新三笑（三十九）]  
　　寳琴說到但字。就不說下去。把嘴向裏一掬。吳紳會意知寳琴月仙自已亦不能作主。必須王阿松允許。方能成事。吳紳道。那個不妨。我去說了。不怕他不允。言畢。即站起身來要走。寳琴月仙問道。爲何來得一刻工夫就要去了。吳紳道不去。我去看王阿松。吳紳走出月仙房門。問龜奴道。老班在否。龜奴尚未答應。適王阿松方纔爬起身來。吃醒鴉烟。手裏拿了一只二馬車水烟筒。身上披一領紡纔短衫。一條半新半舊的褲子。拽了施鞋。走出來。聽見有人問他。便答應是誰。吳紳道。是我。阿松跨出門口。見是吳紳。乃笑道。我道是誰。原來吳大老爺。爲何多時不到這裏。吳紳笑道昨天在這裏吃酒。爲何說多時不到這裏阿松笑道。我倒不曾曉得。吳紳道。我有一事與你商量。阿松道莫不是要吃個雙雙檯。没有地方麽。吳紳道不是。我有一個朋友。他是一個道台大。人六月裏死了一個寵妾。阿松道。他的小不是我這裏討去的。吳紳道。我曉得不是你們這裏討去的。因爲現在要在你們這裏討。故來與你商景。王阿松道他看中那一位。吳紳道。他兩位多看得中。王阿松道。楊大人看得中儘管討去不妨。王阿松嘴裏雖這樣說。心裏想道。這兩個是我的搖錢樹。被你一併討去。呌我不要吃飯麽。 
[說叢]  
[說圓（續）（選）]  
　　甲曰。善薩以敎衆生爲念者也。是天下之情。莫大乎是。故其頂上則罩之以圓光。 
乙曰。如子所言。吾愈百索而不解矣。和尚頭顱之圓。不讓。　今夕之月。然和尚旣無男女之歡。豈有人情之樂乎。審是則和尚可直謂之曰無情。 
甲曰。汝眞知二五而不知一十者也。請以吾人之冶游論。以証明其理由。當情之最淺之時。一元足矣。情深二度而元多一數。盡一夜之情。則曰八元。盡一筵之情。則曰數十元。迨至情之逹於極點。則必以百圓千元萬圓之代價以贖身。據此以談。情之與元。其關係不綦重哉。 
乙曰。如子之所云云。益足証明余言之不謬。方今整定幣制。則以一兩爲本位。以後必將不曰圓而曰兩。是情與圓之關係。於焉中斬。斯亦月圓則虧之定數也歟。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[士民動議調查]  
[江蘇（鎭江）]  
　　丹徒茅子貞趙蜀琴楊邦彥諸君以諮議局選舉事亟宜開辦遍發傳單定九月二十九日邀集官紳曁商學各界在萬壽宫開特别大會决議辦法又丹陽縣紳士於廿五日邀集紳商學各界籌議選舉辦法决議從調查入手當再開會推舉調查員 
[江蘇（蘇州常昭）]  
　　常昭兩縣選舉局昨日遞禀撫轅略謂諮議局已設立於省垣各邑亦應一律推廣現已集衆選舉常昭各得四十人分别議長議員以任調查之職呈請頒發圖記云云當奉陳伯帥批令籌辦處詳復 
[士民實行調查]  
[江蘇（蘇州長元吳）]  
　　長元吳諮議局事務所紳董昨接元吳兩縣圖董姓名兩册合之長邑各圖約有一千餘圖其城廂內外各調查員業經按照區域支配分定並已開單送縣察核現定十月初二日下午一句鐘邀集各調查員曁各圖董事會議先從城廂入手實行調查並函致長元吳三大令届時到所監同發給調查證書草簿等件又該所紳董已遵照籌辦處通飭改定名稱爲長元吳調查選舉事務所 
[官長設立]  
[山東]  
　　東省擬設諮議局籌辦處已集議多次惟局所尚無合式房屋現聞藩署後貢院隙地堪以建修局所不日當丈量估工 
[吉林]  
　　吉林諮議局籌辦處勘定長公祠東院刻由民政司委員收拾房屋布置一切業已將次告竣擇於本月十五日開辦 
[江蘇蘇屬]  
　　諮議局籌辦日期表已由蘇籌辦處議定後經熊秉三觀察携往寗垣與端午帥酌定再行發表以期寗蘇兩屬無參差不齊之弊通飭各州縣設選舉調查事務所之公文亦已於日內交由郵局寄出 
[專件]  
[嘉定籌備諮議局事務所演說要事（續）]  
　　第三何種人可以選舉 
選舉人須有資格此資格已經憲政編查館奏定今爲諸君一一講明之凡屬本省籍貫之男子年滿二十五歲以上具左列資格之一者有選舉諮議局議員之權（註）本省籍貫者但計省份不分縣份也如有人住居本地却非本籍但其原籍亦在江蘇則亦可算數也具左列資格之一者於後開各項事件只須有一件便可算數不必件件皆有也一曾在本省地方辦理學務及其他公益事務滿三年以上著有成績者（註）在本省地方者言在外省所辦儘多不算數也辦理學務者爲新法學堂之敎員及校長監督也其他公益如廠董善堂董事各圖經董皆是滿三年者不必連接三年如曾做董事年半而中止中止之後又做年半亦可算數又如辦學務一年做他項董事二年亦可算數但無論何項必須並無斥革閙學等事方能算數因章程中言著有成績也 
二曾在本國或外國中學堂及與中學同等或中學以上之學堂畢業得有文憑者（註）外國中學堂者在外國之中學堂本國人游學往彼而入之者也中學同等者如初級師範學堂等是也但短期之傳習所畢業者不算合格中學以上之學堂者高等學堂是也畢業得有文憑者畢業必有文憑若無文憑則不得算數因不知其眞僞也三有舉貢生員以上之出身者（註）不拘文武自秀才以上皆可算數但監生佾生則均不算數也 
四曾任實缺職官文七品武五品以上未被參革者（註）實缺者言但曾署理代理及候補候選人員及虛銜皆不算數也未被參革者以參革之後便不是官無論實授過多次亦不相干也 
五在本省地方有五千元以上之營業資本或不動產者（註）營業資本開店之本錢也不動產者田房屋產搬不動之產業也五千元以上者兩項併計值五千元卽可算數也如一人開店本錢一千元又有房屋值一千五百元又有田產值二千五百元合計之即值五千元也但本縣田價高低不等如人多田少之處及宅邊田風水地滿方圓奪買賣青等價值便貴至如人少田多之處及天井田坟頭地等價值便賤究竟吾邑人有田若干畝便值五千元此數極難確定現擬一簡捷之法照滬寗鐵路經過嘉定購地章程上等每畝五十元上中四十五元中等四十元下等三十五元扯算定爲每田一畝作洋四十二元五角故吾邑人如於他項資格一無所有而有田一百十九畝者即可有選舉權也 
如上所說諸君諒可明白但章程中另有一條亦爲吾人所不可不知者今更講明之 
諮議局章程第六條凡有左列情事之一者不得有選舉權及被選舉權 
一品行悖謬營私武斷者二曾處監禁以上之刑者三營業不正者四失財產上之信用被人控實尚未清結者五吸食鴉片者 
六有心疾者七身家不清白者八不識文義者 
此條之意義言若有人於前面所講五項中確有一項合格可以得有選舉資格但於此刻所講各項中却犯其一項則連前項資格亦不算數也品行悖謬營私武斷八字指宗旨歧邪于犯名敎及訟棍土毫劣跡昭著懲辦有案者而言監禁以上之刑卽係犯現行律例徒刑以上之罪至於尋常因案牽涉曾收押所者不在其內營業不正者爲不正當之營業也如開妓院賭塲烟館等皆是至如賣糖剃頭屠夫灰糞主人皆係正當營業並無妨碍也失財產上之信用被人控實尚未清結者如開店倒帳或人家欠帳延約不了被債主控官或經手公欵有侵 
 
 

Page 19

 
 
蝕冒濫等事被地方上人控官查得確實尚未清結完案皆是吸食鴉片者一句極易明白無須解說有心疾者如痴子呆大皆是身家不清白者如其家中以開妓院爲業或其祖與父及本身爲戲子及衙役者皆是不識文義者即不識字也如能寫姓名及零用帳者即非不識文義也 
照此陳說請諸君自思如果合得一項資格即得算數調查時切不可忘記說明也 
更有一層請諸君放心此次調查田產並非爲捐錢起見請諸君不可隱暪如有隱瞞則吾邑選舉人數必少人數少則吃虧甚大也（完） 
本埠新聞 
[派營保護洋商賽船]  
　　江督端制軍致蘇州陳中丞瑞方伯電云滬道禀伯帥徑電諒逹西商赴青陽港賽船迭飭滬道商阻今彼竟用强硬　叚誠恐崑新紳民憤激滋事論理我未允認難任保護惟當此人心不靖爲地方計不得不設法防範祈尊處速飭就近防營馳往相機防護勿令稍生事端現飭滬道仍向力阻如本届實難中止即與訂明嗣後不得重復舉行以期補救 
聞蘇撫陳不丞已會商瑞方伯立派飛划營統領陳得龍率帶砲艇星馳前往相機防護 
崑新兩縣令復蘇撫電云有電敬悉洋人賽船已傳諭紳民靜候商辦母許藉擾頃奉本道電知轉商領事未允已由縣會營督飭董保力爲保護請紓厪念 
[釐卡苛征花捐之騷擾]  
　　販賣花衣鄉人因閔行釐卡司事黄敬承勒加捐錢一百五十文並被追至油車馬頭將貨扣留各鄉人遂動公憤於昨晨偕同航船户沈阿妹顧永林胡永生何阿生等及鄉民數百人將黄扭至上海擁入南區由區長派令巡士將黄送至總工程局請示裁判員孫明府派探傳諭飭投貨捐局禀控母得閧閙詎若輩不服將該司事扭至上海縣跪香喊控聲稱小的等均住西南鄉閔行一帶軋花販賣向由閔行卡每担收捐錢三十文前日忽欲加至一百五十文小的等因生計艱難不允遵繳詎該卡竟將船與花衣一併扣住不肯給還求請免加李大令諭飭靜候照會該卡委員和平商辦各鄉民始各退去午後該委員到縣面陳一切大令立飭兵房繕示曉諭免再滋擾 
[滬道移商務總會文（爲懲辦買空賣空事）]  
　　爲移會事照得洋錢買空賣空最爲事面之害前經出示禁止並諭知錢業董事設法禁阻實爲保持市面起見乃聞近日奸商買賣寗波空盤爲數至千數百萬之多一經操縱銀拆爲之低昻以致市面恐慌牽動全局似此居心險毒實爲天理國法之所不容以本道所聞買賣最大者以北市順康會餘兩莊爲最而暗中主持則錢業董事謝綸輝實爲之首此次銀根驟緊市面奇荒上海人心皇皇皆由該董暗爲鬼蜮幸而南市錢業董事出而維持市面不至敗壞而該董猶復不知愧悔出而布散謠言極力反對千夫共指衆怨所歸喪心昧良莫此爲甚若不嚴行懲治其何以靖市面而安衆心除電禀農工商部撤銷謝綸輝商會議董并禀請南洋大臣轉咨督辦通商銀行盛宫保飭將該董謝綸輝交出嚴訊曁行廨員遵辦外擬合移會爲此合移貴總會請煩查照來移事理迅予傳知北市錢業公所即將該董謝綸輝刻日斥退另行選舉公正殷實妥商接充董事仍希將買空賣空之人按名舉發移復到道以憑拿辦望切施行 
[接待美艦大臣今日赴厦]  
　　赴厦接待美艦大臣毓朗梁敦彥昨午由洋務局行轅率同隨員等乘坐轎車至英租界南京路某照相館　辦各種照片旋至各洋行購物於薄暮時始回行轅聞兩欽使定於今日下午二時乘海圻兵艦與南北洋總統薩鎭軍偕同赴厦 
[梟黨擄掠處女]  
　　梟黨顧阿太於廿六夜糾衆持械至張堰鎭擄得女子張桂英雇脚划船載至石蕩由該黨吳阿弟之妻潘氏洋伴乘瑞和小輪由松來滬行至塘口時爲同船搭客窺破顧即鳬水濳逃該輪抵埠後經水手代喚巡士將氏及女拘至工程局研訊桂英供年廿二歲父名根泉女子已許字王姓子爲室不料遭此驚擾求恩究辦質之吳潘氏供婦人來滬找尋范竹卿代荐傭工與該女同舟不知被擄判押候提范到案質究 
[縣署押犯脫逃]  
　　前日夜半縣署自新所押犯許小三子崔阿和劉阿四葉三等將脚鐐卸去撬穿板壁踰墻逃逸另有吳根咸一犯因脚鐐未及除去故逃至縣後盛家弄內被看役追獲報知本縣李大令先將看役看管聽候嚴辦一面移請英法兩廨及閘北浦東巡警局派探協緝 
[蘇藩催解稅銀]  
　　蘇藩瑞方伯以民間置買房產田畝曾經頒發新章給予官契買進之後限令三個月內照章完稅過户承糧近查各屬所徵田房稅銀延不報解殊屬延玩爰特移行各道府飭令户廳州縣迅將徵存稅銀依限解司不得延悞 
[婦人承認經手運動費]  
　　著名地販陸道生騙取淫婦王周氏運動費一案昨又由公共公堂復訊陸仍延愛理司律師到當辯護並據陸妻王氏投供王周氏之事均由婦人代爲經手丈夫並不干預求察旋由穆安素律師投稱王周氏一案註銷牌票及捐入西籍等事均不預聞惟掛號等事曾爲承辦計前後三次該氏送來銀二千九百五十兩請爲察核寳讞員商之英副領事巴君判陸道生王周氏分别還押候下禮拜二再行會訊核奪 
[日本註銷檢疫章程]  
　　文滙　報云駐滬日本總領事永瀧君接本國內務省電諭長江船隻檢疫章程定於本月廿七日註銷嗣後凡由南京鎭江開赴日本口岸各船不再查驗 
[輪船撞沉油船案近聞]  
　　法商立茂輪船撞沉顧元發油荳船一案茲顧因船夥張掌全屍身迄未撈獲且又未允賠償特於昨日禀由上海縣轉詳滬道照會法總領事飭令賠償以昭公允 
[學生肄業醫校]  
　　江寗陸軍學堂及陸師學堂學生二十人擬赴上海德文醫學堂肄業禀奉江督允准送至上海由滬道轉送該校並飭委員羅二尹隨時照料惟修膳等費向章每名每年須洋二百元今因庫欵支絀减爲一百元現已由江南財政局如數籌解矣 
 
 

Page 20

 
 
[浦東命案三誌]  
　　裘炳春謀斃胡華春一案前日復由本縣帮審李明府復審裘供此事由劉四起意先在小茶館內商同房主杭寳才同寓許桂榮與小的等三人將胡謀死至十二夜劉四將繩交小的套住胡之頸項劉撳胸脯杭許各撳手足勒死後四人同扛屍身出外瘞埋劉將胡之肚兠解下內有銀洋五元小的與許各得洋五角杭得一元是實訊之杭許兩人抵賴不認喝跪鐵鍊良久劉五供劉四確是小的胞兄聞閘北四路四區警局捕役馬俊能知下落已托找尋馬俊供願爲緝拿劉四交案判劉馬交保限半月交劉四到案裘等三人還押再究 
[城內]  
[催解房捐]  
　　蘇首房捐局憲朱亷訪以上海應解房捐積欠至四月之久約計共有二萬八千餘金昨特札催李大令迅即籌解如再抗延定須委員守提 
[調查華歷]  
　　徐家匯天文師現擬查造西歷明年月份牌須以中歷明年時憲書互相參攷爰函致新關副稅務司查詢中歷時憲書曾否頒發如已奉到即檢取一份送閱 
[廨差疏忽]  
　　英公堂差役趙祥將本縣移提被告縱逃由廨解縣　責一百板斥退 
[盜犯順供]  
　　昨晨滬道蔡觀察升坐二堂提勘太倉州解到盜犯劉本山訊供不諱判發縣收禁聽候備文解回 
[道批二則]  
　　葉佳棠姚文枬等稟批來禀閱悉已由電稟請兩江督憲轉商川督部堂准就已購之三萬石飭令放行矣着即知照汪孝源禀批著即呈請商務總會函致到道再行核辦 
[官事]  
　　湖南候補道任國鈞直隸候補道程文葆浙江候補道程恩培江蘇候補道程世璜翰林賴際熙昨均到道拜會蘇藩委南匯縣幇審洪希甫明府冀昌代理南匯縣事昨日到道禀知 
[南市]  
[安慰渡夫]  
總工程局批楊家渡義渡碼頭衆渡夫稟云查大逹公司起造碼頭現由本局塡泥築駁將來除該公司大小輪船碼頭外仍由本局備款另築小碼頭以備各渡船上落並無不便旣據並禀仍候道憲批示可也 
[禁看白戲]  
　　總工程局警務長昨出條諭通告巡目巡士云十六舖外灘戲館將開爾等身受敎育辦公多年斷不致不顧聲名强看白戲本警務長預爲誥誠倘不知振作或於差暇效尤嘗試查出定記大過一次如敢滋事輕則記過重則革辦各宜遵照 
[分期償欠]  
　　法馬路森泰甡硍光店主張秉鈞控木作頭邱錫林欠銀三百兩延宕不理昨由工程局傳訊判交保分六期還楚 
[閘北]  
[擇地駐防]  
　　虹口胡家木橋一帶流氓甚多滬道蔡觀察特諭巡警總局夏叅事宫飭派隊官一名帶領馬巡數十名前往該處擇地駐防 
[巡士記過]  
　　巡警局巡士俞家驥未奉巡官命令擅至洋務局當差昨被巡官查知著記大過一次 
[英租界]  
[三次縱火]  
　　虹口西華得路華洋薈萃樓茶館經理人施雲生偕子鶴鳴控值堂人李順水三次放火由探拘獲解請公堂訊究先據西探馬克濤稟稱該店保有火險銀三千兩三次縱火據稱係由下手李順水因店主將伊停歇懷恨縱火請爲訊奪施雲生父子供已歇值堂人李順水三次放火圖害第一次在天井內所堆木柴內用煤油縱火二次將煤油澆於牌門上三次在店內澆灑煤油縱火曾由捕房查明請究訊之李順水供不承認判押候下禮拜四再訊 
[武弁違章]  
　　姚志福軍服佩刀在租界行走由即捕帶入捕房昨解公堂請訊據供隨廣西警察總辦莊幼奎來滬擬赴日本閱操因不知租界章程致被拘案判罰洋一元刀存捕房著於啓行時自向捕房領取 
[負債輕生]  
　　丁瑞生吞烟圖盡中捕送往醫院救愈昨解公堂請訊據供鎭江人因虧空洋五十餘元不能料理是以出此下策李襄讞以丁年輕可憐當堂賞洋十元再送醫院醫治 
[搶匪定罪]  
　　江北人沈八珍梁泰興宋官橋楊而孝潘小兒子唐小意子等串搶洋人銀表鈔票訊押在案昨日復訊屬實判各押滿一月期滿一併逐出 
[冐充地保]  
　　史順全冐充地保向唐全坤收糧被唐察出報捕拘獲解廨請究史堅不承認判押候查明於禮拜四復訊 
[蕩婦自由]  
　　蕩婦張小妹不愿隨姘夫壽阿四回鄉在馬路爭執由探一併拘入捕房昨解公堂訊究判氏發棲流所留養擇配 
[雉妓拉客]  
　　鴇婦嚴王氏與雉妓花三寳陸三寳林寳玉花梅春李朱氏等在馬路拉客由捕查見昨解公堂請究判嚴王氏罰洋十元妓各罰洋五元一併充公 
[串拐小孩]  
　　朱桂林控錢南圖張李氏串拐小孩由探查獲昨解公堂訊供屬實判錢與李氏分别各押三年 
[串通捲逃]  
　　陸芸生控邱潘氏邱仲青陸邱氏串通捲逃昨解公廨請究判分别押候查明再訊 
[公堂瑣案]  
　　荷商德昌洋行西人控朱乾忠竊取雪茄烟嘴訊不承認判押候查明再訊王阿三項阿三串竊木捕判王押一月逐出項從寛開釋孫玉再王錫卿控胡首弟搶洋訊係因賭起釁判一併斥釋施范氏竊羅金德洋十元判押一禮拜還洋十元如無力繳洋改押兩禮拜東洋車夫余阿連控被高阿意之馬車撞壤　　判高罰洋十元一半給原告修車七次過紀陳阿金復來租界行竊判陳押西牢四年逐出過犯朱阿榮竊王徐氏衣服判押西牢半年逐出王裕卿鄧仁金朱阿二王阿六串竊陳和生等十六户衣物判王裕卿押西牢半年餘各押三月期滿一併逐出 
[美租界]  
[兇毆學徒]  
　　禮查西國飯店侍者蕭錦堂投報捕房稱副手顧少山時將學徒兇毆請究捕頭飭探前往查辦 
[走失小孩]  
　　新記浜路載春生家前晚走失八歲男孩一口找尋無着戴即報知捕房請爲查緝 
[粤妓拉客]  
　　粤妓王阿彩前晚在乍浦路拉客由捕頭巡見飭探請廨出單傳罰 
[店主細心]  
　　有恒路同興茂五金雜貨店主昨將脚踏車一輛送至捕房稱前日午後有一不知姓名人乘車來店購買電燈一盞將車留下迄未來取捕頭諭飭留候認領 
[法租界]  
[法領晉京]  
　　法總事巨籟逹君昨農乘火車赴寗換輪往漢再由京漢火車入京與駐京法使晤商要公約兩禮拜後回滬 
[洋員回國]  
　　駐漢法國領事愛　君前日來滬暫駐法領事署日內即須附輪返國約六個月後再行來華 
[串賣小孩]  
　　大浦人如林與潮州人揚阿元串賣許卓庭之子一案阿元在押如林未獲前日復由捕房傳某烟間主劉正三送廨訊知該孩賣與汕頭藍玉田卽日有人送回上海判劉交保限七天交孩 
[遞解鑣師]  
　　江湖汪福明手持劍戟旗幟等件招搖過市由探扭入捕房解廨請究據供山東人向爲鑣師現因用缺川資向店　求給求宥判送縣備文遞回原籍兇器銷毁 
[限交帳據]  
　　清江大豐麵粉公司經理劉少甫控夏子和圖賴劃欵銀一千兩一案前日由廨復訊劉稱此欵已劃與李宗翱求追夏供與劉尚有元隆往來未清聶司馬詰其有無憑據則諉稱帳未帶來判仍交原保限三天將帳據呈案驗明訊斷 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[督辦津浦鐵路大臣黄河橋工說略（續）]  
　　京漢鐵路橋建平地河身遷移無定故其全橋橋柱式樣相同洛口黄河按其大然之形勢及人力之修築决無改道之理水淺時闊一百五十米逹平均深四米逹最深處六米逹二十其右岸爲大壩左岸自水濱以抵鵲山爲平田夏秋漲溢漫流田間至山根堤埝即順流而下趨大壩與鵲山相對迺天造地設之兩面橋頭也京漢之橋爲防河身改道起見勢不得不多築橋空其寛若與此橋相等即須橋柱十五橋空十六洛口則不然據德國橋梁工程師報告橋柱宜用高細形式中流橋空長一百二十八米逹因近柱之水溜稍湧較他處之溜加高至二十一米粒直逹上水二百一十米逹爲止水漲時湧溜增高至十生的五距洛口鎭尚遠於堤於鎭兩無危險除一百二十八米逹之中間橋空外有中流橋空二每空各九十六米逹邊空二每空各七十二米逹計共五空四柱長四百六十四米逹較之京漢工費均省而橋空旣闊其大股河水自可從容暢消而免積滯東阿平陰交界有艾山外山對峙橋柱或亦無須多設惟兩峯夾溜河面太窄若再添加橋柱水勢無處容納伏汛有氾濫之患凌汛有壅塞之虞此則事之大可慮者也其說五 
東阿河面窄洛口河面寛東阿河底淺洛口河底深東阿河溜緩洛口河溜急據此而論建橋東阿不無省工省費之處惟通盤核算則出入不甚相懸緣東阿兩面皆山鑿巖開洞已屬不資合之支路用欵其浩費當不在洛口橋工下也况造橋工料若再逆流運至東阿未免又多周折運費亦必加宜就原定軌綫於全局氣勢方能聯絡舍此不圖而第斤斤於寛窄深淺緩急之跡抑末矣其說六 
綜此說則東阿建橋不如洛口也明矣至姜家溝與東阿等耳外此若齊河若長清旣無山險又乏堅堤水勢散漫遷徙靡常其不相宜更無論也不佞奉命以來夙夜競競每念橋工五中怵惕不敢執已見以爲是不敢指言以爲非博采衆說絜短較長彼善於此於是取之高明不棄垂賜敎言不佞幸甚大局幸甚（完） 
[汪瑤廷觀察條陳建橋說略]  
　　有人云黄河造橋最關緊要非爲目前便宜之計必立百年不拔之基方能保局而垂久遠查平陰東阿交界有艾山外山兩峯對峙河面寛一千一百尺由山根起築橋梁基礎鞏固永無塌陷之虞此天造地設築橋渡河之奥區也再溯流而上行二十里至姜家溝北有漁山南有陽穀山其地與艾山外山形勢相同惟兩山相距稍遠兩處水之淺深春冬不過二丈秋夏不過三丈之譜築路由德州南下歷恩縣高唐荏平一直徑逹東阿路線極順如必由德州向東南至省城洛口造橋再紆道向西南逹嶧縣多一周折路線必多加二三百里不止且查洛口距省八里昔年商務薈萃之區也目光緒八年洛口北岸桃園决口南岸亦隨時塌陷河面寛二千尺巨浪洶湧一氣奔騰其溜甚急中流泥沙壅積西人曾用鐵筒試驗計深二十六米逹合華尺八丈有餘始見河底此地造橋工力較東阿爲難且不能保固况冬間凌汛冰積如山一擁而下橋力不能砥柱中流必有潰裂之患再查齊河長清等處水勢散漫河流遷徙靡常皆非相宜總核三處艾山爲最姜家溝次之洛口又次之 
小說 
偵探小說 
[意外之奇案（五）]  
　　五星期之內。麗亞克與蘇克生。已訂切實之婚約。克倫雖至不謂然。而無從施其阻隔之伎倆。轉瞬一年。麗亞克已二十一歲。例應承受公爵之財產。克倫不得已。舉平日全權經理之財產。悉舉而投之脫而斯女郎之手中。距受產之明日。麗亞克乃開一大會。邀請全國之紳士貴女。赴會跳舞。貴女命婦之到會者。皆邀其平日之情人。相偕同往。其目光之視線。乃專注於情人之一身。絶不他瞬。苟有人偶一注視其情人之面目者。貴女輩必且艴然大怒。以爲彼人者。乃我勢力圈以。內之專賣品何物女子。乃敢奪我之利權。綜言之。世界之女子。皆有如是之思想。而少年輕薄之男子。每假赴會以品評女子者。亦復至多。紛紜之頃。跳舞會之主人脫而斯女郎出矣。麗亞克與愛地玲。皆着袒胸之白衣。胸前之項圈。鑽石之光彩爛然。不可逼視。目光作淺藍色。乃如海水之蕩漾。旋轉不已。二人携手遽出。立於廣廳之中。含笑鞠躬。向客作禮。衆人之視線。皆集於麗亞克與愛地玲之身。覺此二人者。直　天上之白衣女神安琪兒。不爾者世界之上。安有如是之隹麗耶。 
麗亞克旣出。酬酢約五十分鐘許。忽翩然遽入。少頃復出。覺麗亞克面有憂色。若有一絶大之激勢。蟠結於心經之中。衆人有濳覺者。咸竊竊議其後。已而麗亞克歘然又入。 
此數分鐘之時間。勃雷博士忽倏焉起立。疾趨而躡麗亞克之後。逾三十分鐘許。勃雷博士乃自內而出。汗被其額。兩目閃爍不定。且力引其視線。周視男女諸客之面。兩手瑟縮於衣袋之中。若無所措其手足。而蘇克生者。見麗亞克入而不出。乃鞠躬謂愛地玲曰。麗亞克何以久而不出。今第一次跳舞之時間届矣。愛地玲見麗亞克不出。亦至以爲怪。乃立縱其步。入於內室。以觀此麗亞克之舉動。 
跳舞。之時間已届。披霞諾之聲浪。宛轉逹人之耳鼓。而彼主人脫而斯女郎者。乃久久不至。非特麗亞克。即愛地玲亦不見其蹤跡。紳士貴女輩見麗亞克與愛地玲遲遲不至。以爲彼脫而斯女郎有意慢客。心至不懌。方 
 
 

Page 27

 
 
紛紜訾議之頃。忽見愛地玲自內大奔而出。面作死灰色。淚落如繩。其恐怖之狀態。乃非筆墨可以言喻。口中顫聲呼曰。敗敗敗矣。。。。大禍大禍。語至此。乃截然中止。呼吸至促。胸中之熱血沸騰。乃至不能逹其喉舌之聲浪。 
國外新聞 
[近東大變局十五誌]  
　　二十七日倫敦電云阿格來姆（奥境）奥國官員近將芒替尼格洛親王尼柯拉司派赴塞爾維亞之專使浮柯維區將軍拘留搜查至七小時之久　奉奥國外務部大臣傳諭命將該專使釋放浮柯維區將軍旋抵塞京伯爾格萊德大受塞民歡迎土爾其赴布委員與布政府商定條約綱要後已由布京啟程回國布勒嘠利亞派赴土京之委員兩人已進謁土爾其內閣總理大臣及外務部大臣磋商調停各欵（以上譯字林報） 
二十八日倫敦電云土爾其已不復拒抗歐洲大會之舉蓋知非此將無以安大局也現該政府已將要求各欵通告各國二十七日柏靈電云塞爾維亞外務部大臣曾向德國外務部大臣表明塞國對於東方鐵路問題之意見德外務部大臣聞之深爲注意據近象觀之近東風雲已有轉機將來奥土布三國締結特别條約後大局即可安謐據奥國內閣在匈京佩台配斯議會宣言奥國不欲於歐洲大會未立以前討論巴斯利亞問題（以上譯文滙報） 
[日本歡迎美艦隊四誌]  
　　二十七日東京電云今日美艦隊各將領由兵部大臣寺內正毅子爵邀請午膳東鄉大將則請游園入晚由首相桂太郎侯爵延請夜會史潑萊將軍將美總統羅斯佛謝電呈交日政府深祝日皇日民福澤無量並謝日人歡迎美艦隊之盛意謂藉此可以顯兩國之舊交深盻此後兩國友誼鞏固綿長云日皇旋亦覆電答謝美總統謂美日友誼敦睦素蓄此志並祝美艦隊歸途安寗 
[英國棉廠歇業日多]  
　　二十七日倫敦電云英國萊開希爾棉廠歇業者日見其多有織工數千人賦閒失業目下市情窘困日甚 
[德擬增加文員俸金]  
　　二十七日倫敦電云普魯士國會開議之日德皇宣布議案擬按年增加文職各官俸金一千萬磅呈交會中討議故前議增抽產業稅大宗入欵稅一節勢在必行 
[美國選舉近聞]  
　　二十七日華盛頓電云民政黨候選總統裴乃安近在溪茄戈演說謂共和黨將如上次選舉以賄謀逹選舉目的現有醫士多人因共和黨候選總統塔孚脫近在西浮其利亞省游說後喉聲已啞故逼請塔君勿再當衆演說以上譯字林報 
[美國森林火勢尚熾]  
　　二十七日鈕約電云米其若森林失火尚在延燒罹災者復有二十人譯泰晤士報 
[辭退洋員交涉]  
　　二十八日倫敦電云英國外務部大臣葛雷近在下議院答告保守黨議員湯姆生謂駐華英使朱爾典因唐山工程學堂英國監院遽行被辭已代向華員交涉因常例辭退敎員須於六個月前知照故也現此事仍在磋議 
[德財政大臣要求增稅]  
　　二十七日柏靈電云普魯士財政大臣要求議會增抽稅欵二百兆馬克其數之半係用以增加官俸者 
[德皇賜英臣寳星]  
　　二十七日栢靈電云德皇以黑鷹寳星賜與駐德英國大使萊西爾君以上譯文滙報 
來稿 
[中國植物圖譜發刋詞（吳家煦稿）]  
　　我國當地球之北温帶赫然爲亞東古國面積凡四千二百七十餘萬方里版圖之大列世界第四其地有海岸有平野有高原有沙漠川澤盤紆山嶺起伏礦苗內藴動植蕃滋具此天然之沃土實業宜如何之發逹財用宜如何之充足國勢宜如何之强盛而事實乃適與之相左揆厥由來雖因政治之不改良抑亦理科之不昌明有以致之也比年以來有識之土憬然悟理科之重要苦理科敎員之難其人也各地乃設速成科開專修校然僅注重理化付博物於缺如即偶有之亦視爲理化傍及之科而已緣是博物之學迄今猶在幼稚時代瞠乎在理化之後也不知理化博物相爲表裏遺棄其一必多扦格故泰東西學校博物與理化並重家煦於理科略窺門經以世人羣趨於理化一途特注重博物以矯其弊區區私衷頗欲以發明本國之博物自任蓋非發明本國之博物則各校之敎育學生徒藉外國之標本與外國之敎科書憑虛講習幾無一而非客觀將何所依據以爲實地攷察之導綫博物學烏能發逹而進步哉惟是 
物一科包含動植礦三界但舉其一已繁賾難言爰先從植物入手三數年來從事採集所得頗夥每獲一株攷其名稱誌其形態辦其科屬囑家兄伯儔施以彩繪陸續付梓發行以公諸世俟有餘力當再印行動物礦物圖譜終不使神州博物界長此黑暗而終古也 
來函 
[金琴孫君致沈仲禮汪漢溪兩君函]  
　　昨奉知單係爲濟良分所擇地遷移事展閱之下未敢從同簽允謹以鄙意爲二公陳之查同人剏設濟良分所之初意原以濟良人子女之墮落者名義定於此即權限止於此乃近年以來流弊孔滋甚至折人夫婦離人子女道路騰謗公等諒有所聞夫妻妾失和家室常情地方官尚不能顧問濟良所乃横相干預事亦奇矣至禁止幼妓章程傭婦寄養之女原許親生父母領回乃濟良所遇此等案件必欲發堂而後快不知是何居心外間人言藉藉弟等實爲之的以善政而反致惡聲甚無謂也鄙言久哽於喉屢欲宣吐今值知照遷移之便正可爲諸君詳言鄙意並非謂分所不應遷地至良特謂須先改良章程然後再議遷移房屋昨晤席子佩兄深表同情質之二公以爲然否附繳知單一件 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
