# 1894 - 232 - 4907667

 

Page 1

 
 
[繪圖後施公案出售] [  圖書集成局代啓]  
　　施公案一書始於江都縣令終於倉塲總管而以後許多情節離奇變幻可泣可歌迄未叙入閱者憾焉本局不惜重　延請海内知名之士採輯施公軼事凡名臣傳方略實錄無不搜羅殆盡其事實旣蟬聯而下而其叙次之周密用筆之精奇尤駕前刻而上之而施公之政蹟於是乎全也急用新鑄鉛字排此成帙并倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[新印朝鮮志並朝鮮地輿全圖出售] [  三馬路申昌書畫室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[倭語]  
　　秋暑正熾甚於三伏適有二三知音客過余命奚奴移几於庭院以就晚凉擫笛高唱按絃細吟相與指訛証謬引商刻羽辭霏玉屑響遏珠塵口講指畫幼子童孫嬉戲於左頓忘大熱又有不衫不履之客來卽席而坐曰諸君此集殆所謂熱惱塲中一服淸凉散也顧亦知朝鮮境内中日搆兵其擐甲執殳功成汗血其苦有不可勝言者乎余曰奚而不知凡有所聞皆錄之日報不但我知之必且使天下之人無不知之葉聶兩軍門力扼牙山一戰再戰屢敗倭人卒且出奇走險從間道趨平壤與毅盛等軍相會於平壤而牙山老營僅留數百人虚張聲勢而倭人不之知也以全力攻之牙山之營遂不復守而倭人遽自以爲大捷而孰知平壤之華軍又敗日本之先鋒此等捷音連日聞之足以使中國人心爲之大快正如黄斵山所謂取快刀剖緑沈瓜於朱漆盤中不必入口已覺凉沁心脾也客曰近日大軍旣逹平壤與葉聶兩軍門之兵合於一處則其勢益壯電線先時被倭奴割斷者現已修整故軍電之來者時有所聞頃聞一信云葉聶兩軍門之兵甫抵平壤卽有倭兵迎擊我軍奮勇鏖戰衝而退之乃始得與大軍會合而平壤逹韓京之要隘則已有倭人紥大營於彼以遏我去路左軍門寳貴約會毅軍盛軍與衛逹三葉曙卿聶功亭軍門等各率精銳三百夾攻倭奴初計原欲以大營遏平壤之衝而以銳師攻我軍之後不料我軍神速先發制人頃刻之間將倭營踹爲平地死傷之倭不可勝計於是倭兵紛紛棄甲抛戈望韓京一路敗去我軍卽追奔逐北乘勢尾隨似此情形倭軍恐一蹶而不復振子聞之不愈快乎夫倭人自以爲步武西法較中國爲專且精而不知其所得者亦不過皮毛而居然沾沾自喜大有盡羿之道於是殺羿之意近年以來於歐西之人頗多狎侮而於中國先爲小試之端若一得志於中國則必將盛氣以向歐洲西人早已微窺其志故助倭者少而倭人狡而愚尚自不知其力之不足而專以虚聲鋪張以自欺其國中之人何識見之淺隘一至於此猶憶前此西人初欲與東洋立約通商之時幕府中相議曰以中國版圖之廣人民之衆尚且不能爲閉關絶客之計况我東瀛一島國乎然則其時倭人猶自知其國之遠不及我中國也何以近來略習西法稍沾西習遽自以爲天下無敵而且專以欺華人昨讀子所著懷歸篇憫華商之見欺於倭人至於今日不能遄返實足令人酸算然子所言者不過被欠貨款而已其數雖亦不少然不過以千計以萬計而已僕聞有華人以數百萬資本買其鐵路電線等股份者則此時一經開戰勢必分毫無着則其所失者尤巨矣余聞之不禁失聲曰惜哉客曰子惜之乎余曰余非惜其財也惜其人有此巨資以棄之於倭人曷若以此欵先創中國之鐵路但托名於公司則亦何患資本之不能歸還而顧以此有用之黄金擲之虚牝此其可惜者耳然而此等人旣有此巨資不能用之於中國而反私之於倭人則其心術不正已可槪見今一旦盡没於倭奴此則正見天道之昭彰所謂悖而入者亦悖而出若而人者不但不足惜而且可以使人心爲之大快子豪於飲當爲之浮一大白也倭奴不自量而必欲膏天家之斧鉞是倭奴之不知己也以巨資合股於倭奴則是不知彼也孫武子曰知己知彼百戰百勝中國之陸軍用以勝倭人則尚有餘持重以出之奮勇以擊之此中國之所以屢勝也倭小而輕小勝則揚揚得意相與爭功一敗則各鳥獸散不復相救而且貲財竭於内搜括遍於國怨咨盈於野非刺見於鄰而彼昏不知猶復恣横如故所謂多行不義必自斃其倭人之謂乎今日雖尚未見此快事亦旣聞此快談我則已覺遍體爽快無復殘暑之逼人矣乃援琴而鼓之有取玉屏之簫相和者音節恰合爰爲之歌曰亞之禍歐之福誰爲戎首其何能淑我願解愠而阜財兮以默持乎太平之局 
[諭旨恭錄]  
　　太常寺題八月初二日祭文昌帝君廟奉旨遣溥靜行禮後殿遣慶福行禮欽此又題八月初四日祭社稷壇奉旨朕親詣行禮欽此又題八月十二日祭惠濟祠河神廟奉旨遣容貴行禮欽此又題八月十二日祭昆明湖龍神祠奉旨遣崇光行禮欽此又題八月十五日祭關聖帝君廟奉旨遣魁斌行禮後殿遣李端遇行禮欽此又題八月二十四日秋分祭夕月壇奉旨遣凱泰行禮從壇遣榮惠分獻欽此 
[不允議和]  
　　京師訪事人云日本無故興戎兵連禍結大有碍於通商大局經某某等國出爲調停勸中倭兩國仍歸於好皇上以日本專爲詭許不顧公法擊我運船踞我藩屬實屬萬不能忍現已開戰未便遽聽他國勸解之言應俟决定勝負再議宸衷獨斷天討用彰觀變乘機運籌决勝在此時矣 
[起用宿將]  
　　聞合肥傅相業經奏召前廣東提督曹軍門克忠出山招集舊部迅卽成軍進剿倭人並奏保淮軍舊將告病歸田及獲咎守制者數員破格起用皆蒙恩准地中鳴鼓角天上下將軍藐兹倭虜若不臨陣就戮亦當心驚膽裂而死矣 
[禁旅出征]  
　　倭人肇啓兵釁詭詐實出情理之外我皇上赫然震怒特命合肥傅相調遣各軍進剿近日聖怒益厲卽飭厚集雄師迅圖恢復保我藩屬並深入倭境痛加征剿惟天戈所指自應以京兵爲倡欽派御前侍衛總理神機營事務大臣廂黄滿副都統芬車爲總統神機營全營翼長廂廂白漢副統明惠爲帮統先率神機營馬步十營卽日拔隊啓程容後再派大員率領數十營分起進發嗣悉芬明二統帥已於七月十八日請訓出都頭起派出神機營馬步十營係震字開花砲馬隊駿字驤字二洋槍馬隊外火器營馬隊健銳營馬隊霆字勝字銳字利字健字洋槍砲技藝步隊也又聞神機營練兵迭經裁汰現存者俱係勁旅可收折衝禦侮之效惟旣奉調出征尚須另行招募以厚 
 
 

Page 2

 
 
其力刻奉堂諭如他項官兵閑散赴本營投効願赴軍前者查係年力精壯並無嗜好咨明該管衙門卽將該投効留於本營各隊差遣此　交出後官弁兵丁前往投効者甚多不但總理神機營署中准其投効卽翼長往臨各隊點查時亦皆一律收用就近交該隊差遣修我戈矛與子同仇士氣奮揚當其投袂從軍時早已誓吞倭虜矣 
[水陸夾攻]  
　　天津訪事人函云小站盛軍衛逹三軍門及奉天左軍門保貴所部練軍馬步各隊先後行抵平壤惟前有長河阻隔已被倭人扼守險要我軍不能遽進適中國兵輪鐵甲鋼甲等船於月之初九日倭船旣歴威海之後卽爲乘虚掩襲之計逕赴高麗奪得漢江陸軍逖聽風聲知已紅旗報捷乘勝之餘渡河前進倭兵不能抵禦紛紛敗北我軍得以直抵漢江目下水陸大軍均在漢江駐紥相爲犄角從此殲除倭宼綏輯藩封露布飛傳可計日而待也 
[日事近聞]  
　　自我國駐日使臣下旗回國凡華人之旅於東京築地者咸收拾一切襥被言旋王君惕齋作客已二十餘載服賈之暇留心彼國時政原原本本如數家珍兹已霜鬢垂垂不復作出山之計留滬數日卽返甬東自言願以醫藥濟人絶口不談時務至現在築地居留者僅一北省賣解人云○昨報紀日本以兵艦不敷將商船改製云云兹悉尚有名山城丸者前曾安設砲位攻我威海經砲臺上發砲擊碎兹將入塢興修云 
[傳語平安]  
　　直隷提督葉曙卿軍門懸軍絶地以待援兵前接軍門來電早已載入報章兹接天津訪事人函云駐津某君接軍門來信略謂日前兩次告捷邀天之佑陣殺日本約及二千人滿擬待大兵雲集直擣漢城恢復高王社稷以振天威而破賊膽詎兵驕不愼致被高人之不知順逆者投營作諜縱火焚燒倭人覩火知計已成伏兵四起猶欲靜以制之乃諜人又復喊殺聲喧以致各營摇動倭兵從外殺入勢遂不支祗得移營退守恨不能殺賊以報國蓋受恩深重一息尚存此志不容少懈也此係軍門來函中語盖卽六月二十八日牙山失守之情形也今悉軍門已提一旅之師潰圍奪險而出與北路大軍會合一處兵力旣厚必有以制倭奴之死命也 
[遣將愼重]  
　　日本稱兵犯順薄海同仇凡有血氣者無不欲滅此而朝食近日有某軍門赴津謁見傅相願統兵殺賊立功疆圉如不殲盡醜類誓不生入玉門傅相壯之叩以需勇幾何答願得百營傅相知其言大而夸不適於用遂舉茶告别語曰獅子搏獸用全力搏兔亦用全力殆軍門之謂歟又聞前者統領銘軍馬隊兩營之　軍門萬才有信開差請招步隊六營以便相機策應傅相不允令統領保定練軍之衛紫秋軍門招勇五營當軍門由省來謁時並未道及比及禀辭擬回保府然後傳見札令招軍蓋以招勇易而得帶勇之將難固不得不以鄭重出之也某軍門貿然以百營爲請亦可見其胸無成竹矣 
[猛將如雲]  
　　西字報云中國陸兵之在平壤者共有二萬四千皆係奉天直隷吉林三省之兵吉林兵係滿洲文軍憲統帶奉天兵係左軍門寳貴統帶直隷兵係淮軍舊部分隷二帥一歸宋軍門慶統帶一歸衛軍門汝貴統帶又有一路兵從東連灣前去統領劉姓係省三爵帥之同族加以葉聶二軍門由牙山突圍而出與大軍會合聲勢益壯此時中國統帥皆係身經百戰威望素著之人用以掃蕩妖氛廓淸土宇羽書告捷當在指顧間耳 
[津防鞏固]  
　　天津西友來信云中國在北河地方安設水雷本月十四日飛鯨輪船行過此處知有水雷急行避讓遂在北岸擱淺砲臺上之電氣燈於夜間施放照耀光明幾同白畫 
[踴躍從軍]  
　　天津西友信云近來每日有華兵坐火車赴山海關刻下是處屯兵不少所調之兵皆係魁梧精壯知此去與日人打仗無不踴躍歡欣精神百倍洵不愧爲羆虎之士倘使善爲撫循厚其供給更得驍勇善戰之將以統之自可立功疆域大壯國威也 
[兵艦行蹤]  
　　天津信云十七日北洋定遠鎭遠濟遠靖遠經遠來遠懷遠揚威等兵船共十艘行抵大沽口是日至北塘操演傍晚時回大沽裝煤十八日早開赴旅順十九天明始到 
[高麗軍報]  
　　昨日北洋官塲來信云刻得高麗軍報悉我陸軍之赴平壤者計共一萬七千名大約皆桓桓武士如虎如貔者葉聶二軍門由牙山水道至金川擇地安營與平壤大兵成犄角之勢按金川距平壤二百餘里平壤距韓京五百餘里從此長驅直入迅掃倭塵彼倭奴屢挫之餘斷不敢再奮螳螂之臂飛書告捷不難操劵俟之矣 
[名臣籌筆]  
　　天津來信云朝命以周玉山廉訪馥爲總營務處日内已帶勇出關直赴高麗以與倭兵從事運籌决勝成竹在胸惟彼倭人當必聞而膽落矣 
[妄用日歴]  
　　高麗仁川海關被日人所據收取貨稅此已列報現聞日人已用日歴辦事但爲粉飾之謀不顧危亡之禍輕舉妄動抑何可笑乃爾 
[船主回國]  
　　高升船主及大副已坐公司輪船回英蓋英國亦欲查問高升被擊一事也 
[局員無恙]  
　　本月初九本報載電員待罪一事其文曰營口官塲中人云傳聞瀋陽電報局總辦馬姓不知是何官職近因貽悞軍報經大憲查知下諸獄中候申詳總理衙門定罪蓋因旅順所發軍情要電壓擱十三件之多是以大憲勃然震怒也本館以瀋陽距滬數千里一時未克探訪詳明故以傳聞二字冠之旋有與馬君痛癢相關者傳電往詢閱日得馬君回電則稱局務平順此事影響全無若是則其說果係讕語無稽不出本館之所料因特更正以息訛言 
[營口防務]  
　　本館派赴營口訪事人來函云十六日泰利快得利兩輪出口旋有桂陽西安大沽海口等輪船從上海烟臺汕頭等處駛來又有招商局之鎭東輪船滿載軍械大砲來自七十二沽十七日進口卸於官碼頭鎭東當卽出口○耿鎭軍奉軍憲檄令募新正拳副兩營業已成軍日夜操練因所募者皆屬舊部故操練之時頗覺得心應手旋請道憲親臨閱看步伐整齊軍容嚴肅人人精壯足以殺敵致果以視日兵之恇怯性成疲頑不振者眞有天淵之别○奉天省垣内又新募新中新前新後三營歸張金波觀察統領○銘軍派員至營口招募淮字兩營另募馬隊一營以備旅順一帶各要隘防堵之用 
[浙撫進署]  
　　杭垣撫院衙門雇工修築現已報竣廖穀帥擇吉於十八日寅時由督憲行院移入署中 
[浙省苦旱]  
　　杭垣近日雨澤稀少天時炎熱寒暑表升至九十餘度較三伏尤覺鬱悶城内井泉已涸居民食水在黎明時汲取尚覺淸潔略遲片刻則盡是泥漿不堪適口矣四野田疇無從運水幾至枯槁農人擬至撫院跪香禀請禁屠祈雨聞壩址門外喬司地方私禁屠宰扶老携幼叩穹蒼而乞甘澍已累日矣蒼蒼者天不知何日始沛甘霖以慰我民之望也 
[浙省簾官單]  
　　候補同知姚景夔錢鴻策正任松陽縣劉靖昌化縣李蟠根常山縣王夢球開化縣潘紹銓諸曁縣周學基武康縣吳士塏安吉縣梁如正武義縣鍾光耀遂安縣童德輝遂昌縣江繼曾卽用縣黄大華王家驥汪淸麒鄭維翰李登雲徐曾蕭逢源夏奠川大挑縣蕭治輝樂桂榮柳商賢錢德澂范澤溥吳炳修楊淸綬錢增勛候補縣倪望重鄧履中章鑄孫鼎新謝焯鎣陸爾昭章甫任曾培譚汝玉陳桐翰金廷棟 
 
 

Page 3

 
 
徐寳晉任環增徐致章黄羡欽薛應樞趙曾槐韋其謙 
[浙江試事]  
　　浙江鄉試提調官已派定新任糧道鄭觀察嵩齡目下觀察尚未到省所有提調應辦事宜暫由杭州府陳六笙太守庖代○邇來塲中弊竇皆由謄錄生而起廖中丞訪知其事行文各屬愼選書吏充當先行造册申送令其親身到省毋許倩人替代册上註明三代年貌箕斗以便考騐時逐一查對如有不符定當重辦○鄉闈伊邇難免宵小潛蹤大憲特派科塲保甲委員分叚巡查凡有考寓須分别造册申詳一面札行各學辦考教官核對如或不符立卽密拿究辦 
[吳中望雨]  
　　蘇州久旱不雨天氣異常炎熱四鄉農田皆作龜坼紋桔橰之聲昕宵不絶地方官爲民請命日詣郡城隍廟等處拈香虔禱二十日午後陰雲密佈細雨斜飛片刻卽行停止撫憲奎大中丞特於二十一日起設壇滄浪亭延僧道各十衆諷經祈禱中丞於每日上午七點鐘下午四點鐘詣壇焚香想蒼蒼者自能鑒兹忱悃大沛甘霖也 
[文家赴寗]  
　　皖南各屬士子日内已陸續赴省而當蕪繁三縣士子例得乘學憲未出轅前就近在姑孰錄遺以爭先著本屆吳肅堂宗師初四日在本轅命題扃試與試者計有三百餘人初六日發案文宗卽料理行裝於十二日登舟以小火輪拖帶駛往金陵辦理全皖錄科事宜 
[建業秋風]  
　　金陵訪事人來書云科塲在卽上江二縣恐考生麕集之時地棍混雜於其中每易借端生事琴堂之上瑣案必多因出票將著名地棍拘入外監撥差役多人從嚴看管如滾地龍秃尾巴龍小李張和尚黄竹靑之類約有六七十名自此東牌樓一帶民皆安枕矣烟室茶寮尤額手稱慶不置○江寍府屬科試前報屢紀其事初五日總覆之期有新進童生鄧某投交白結派保廩生面禀學憲謂該童口音類淸淮人恐係冐籍前旣失察今日不敢稍有朦蔽請扣考另補他卷等語溥宗師當將鄧某暫行除名札飭江寍府李太尊確查具覆越二日某廪生忽又禀稱該童族祖某甲係童學憲所取生員出而認明謂該童確是族孫且願具結作保云云因將保結黏呈憲閱宗師閱禀大怒一併將廪生歸案質訊幸太尊遇事成全不爲已甚僅以發學申飭一語了案目前想已代邀憲恩矣但未知鄧某一領靑衿何時得返耳○金陵自入夏以來天氣異常燥熱民間多染時疫初發時作寒作勢繼乃大汗不止速則三四日遲則六七日必溘然逝矣死後徧體生斑多作紫黑色據醫家云邪伏於内陽升於外故生此症十活三四猶屬幸事也○向例江南文闈試卷歸李光明家包辦今科理問廳約同藩署禮房自派妥人往江西採買紙料雇工刷印現已一律告竣較諸往年價亷十分之三開局賣卷之期約在十五以後云○錄遺日期前有初十日齊集之信現聞上下江學憲均定以七月十五日○安徽學憲吳肅堂宗師由太平府起節至江寗舉行錄遺江寗藩司瑞方伯派巡捕二員乘官輪船往蕪湖恭迓前報已紀其事兹悉宗師於七月十三日安抵下關隨乘輿入考棚公廨當道紛紛往拜門外車馬如雲頗形熱閙○江寍藩司瑞方伯傳諭各叚保甲委員認眞稽查定功罪前報迭紀其事現屆考生麕集之時又值邊隅多事每夜十點鐘後各局員率同親兵各處巡緝烟館妓竂尤加意防範前日行至信府河一帶見數家烟館一榻横陳燈火不息當將館主笞責二百板罰跪街心俾附近居民聞而知警所有吸烟之客雖未被辱然已東逃西奔芒芒然如喪家之狗矣○金陵城東某孝廉家有後樓三楹東倒西歪久待修理因無鉅貲遷延至於今日向住眷口六月間天氣炎熱移棲别室前日夜間忽然倒塌轟若崩崖幸空諸所有未傷一人次日孝廉雇工將碎瓦零磚朽木等件略略淸理忽見塵土之中有物塊然沈重不類瓦礫濯而拭之則白金也上已黝黑生斑細加搜剔約得千有餘兩蓋兵燹時先人藏諸樓板之下久無知者故遲遲而後出也兩間寳氣斷無鬱而不發之理其信然歟 
[帆飛白下]  
　　江蘇補用道陸春江觀察由津南下在滬少駐爲前報所已紀兹聞觀察已於前日傍晚時附江孚輪船回赴金陵瀕行時本埠各員咸赴江干恭送 
[縫工小刦]  
　　本城十九鋪俞家弄葉秀園家門首有餘屋租與某縫工擺設作檯前晚十點半鐘縫工因拍花衣火星偶落其中登時延燒後面毘連葉姓柴間亦遭燬去地甲鳴鑼報警各善堂水龍畢集奮力灌救旋卽熄滅然已焚去兩間矣城汛李千戎守府程千戎提右營廖叅戎保甲總巡葉司馬及各巡防委員均往彈壓致無搶火情事 
[民轉紀事]  
　　滬城某董事之子某甲前日赴黄壚覓醉玉山將頽行經總巡署附近適見某姓家夫婦口角遂昻然直入强斷是非謂夫也不良婦實無罪不可使裙受屈於鬚眉卽至觀音堂民團局中喚勇丁數名將某姓拘去甲公然升座訊問命勇丁取滕條至將某姓重責數百下某姓受屈難甘旁觀者亦代抱不平欲得甲而甘心甲自知舉動鹵莽觸犯衆怒遂狼奔鼠竄而去夫民團之舉所以安良緝暴也某董之子何敢公然升座笞責良民似此肆無忌憚任性妄爲豈有所恃而不恐耶揆諸大憲創設民團之本意豈不大相剌謬耶○前晚廿三七鋪民團在水神閣會哨各叚董事咸集小坐片時始各散去 
[屍身已獲]  
　　前報紀英公司輪船停泊虹口公和祥碼頭有某西人登岸閒遊至晚歸舟失足墜浦屍身未獲云云昨晨其屍在陸家嘴角浮起經水巡捕撈獲查視身畔尚懸金表一枚卽帶往浦東棺殮埋葬 
[小工倒斃]  
　　人塲人廖小榮年三十餘向在工部局供灑掃之役前日下午六點鐘至外虹口元昌路灑掃街道忽然倒地爲巡街捕所見舁入捕房已氣絶矣捕頭飭傳小工頭某甲備棺收殮 
[醋海瀾翻]  
　　某公館家丁某甲與小東門外戲館街烟妓三寳有嚙臂盟妓因厭故喜新又與某戲館拉胡琴之某乙結露水因緣甲大含醋意興師問罪有名蘭英者卽丐頭蔡慶之姘婦也與該妓爲隣出爲排解甲含恨入骨大動干戈旋經巡街捕一并拘入小東門外捕房 
[地棍釋放]  
　　地棍楊佛福楊永永在楊樹浦滋事爭奪小工糾衆互毆經黄大令訪聞飭差拿獲懲責枷號嗣因枷期已滿大令諭飭覓保方准開釋前晚有陸紀生投案呈遞白禀註明趙富林等聯名具保大令卽飭原差將兩楊帶案問爾等是否父子供是堂弟兄大令申斥一番並著具改過結開枷釋放陸具保結以後如再犯前事惟保人是問 
[船户釋放]  
　　前有小船户馮有金私載火藥七桶洋藥三桶被浦左嚴家橋釐卡查獲馮當時逃避將船隻火藥解縣請訊嗣馮投案供稱本邑漕河涇人駕船度日因提右營砲船泊在龍華修理汛弁周老爺將火藥寄放小的船上不敢私販黄大令判令笞責收押火藥充公禀請厘捐總局朱竹石廉訪核示均登前報現奉批示鄉愚無知從寛釋放大令遂於前晚飭差從押所提出諭以此後載貨總宜留心不得悞載違禁之物致干重處著具改過結釋放船仍給還 
[英界晚堂案]  
　　前有金陵人朱立公控薙髮匠强德和將妻王氏誘拐一案經宋通刺將强交保著朱邀同見証人到案再訊此已錄報朱王氏自遭强德和哄騙乘間逸出前日自行投案通刺於晚堂復訊朱立公伸訴前情求恩究辦朱王氏供年二十二歲六月下旬隨同丈夫來滬賃屋在西棋盤街西金隆里某浴堂樓上與丈夫前妻之母同居一室本月初旬小婦人上街購買零物因人地生疎一時忘却歸路正在途中問信適逢隣人强德和甘言哄騙致被誘至素不認識之老嫗某氏處藏匿小婦人自知中計被嫗將小婦人繫諸臥房約歴半月之久直至前日得以乘人不備挈身逃逸雇車至棋盤街問信回家與丈夫會晤知已涉訟憲案是以隨同丈夫投案求大老爺嚴訊强德和俯首無詞惟求開恩 
 
 

Page 4

 
 
通刺以强誘拐有夫婦女罪無可逭惟訊無姦宿情事著重笞二百板押候遞回揚州原籍交地方官交保管束不得復來滬上朱王氏飭交伊夫具領管束○前由二百七十一四百三十四二百四十三號等巡街華捕解送女孩曹金珠顧雙　及男孩張雙喜至廨聲稱女孩等均係失路無歸請爲安揷待其家屬認領宋通刺於前晚帶案訊問女孩曹金珠供年十一歲係揚州人父母相繼病殁祖父年邁加以家計窘迫度日維艱於四月間祖父將小女子挈以來滬托人薦與開鞋鋪之王二家爲傭近患脚疾不能操作致被主人驅逐出曾給錢一百八十文因無棲身之所在途啼哭經捕拘送憲案求恩安置顧雙珠供年十七歲浦東人日前來滬尋訪胞兄兄在南馬頭某繩索店爲夥小女子因不識路途是以在路哭泣當被巡捕解案男孩張雙喜供年十四歲浦東人前日由父親挈領來滬當晚不及歸家寄住某客棧昨晨與父親同至街上購買零物在人叢中走失由捕送案通刺判將曹金珠發交棲流女所留養待其家屬認領顧雙珠及男孩張雙喜暫行分别看管俟家屬來案詢明給領 
[法捕房瑣案]  
　　陳巧珠卽湯馬氏爲其姑湯張氏押入小東門外許鴇花烟館爲娼鎭江靑皮李長生因吃醋起意控張桂生誘拐葛同轉迭次研訊許鴇供出實情並據湯張氏挈同其子湯榮生呈到合同筆據此已疊紀前報昨日葛同轉蒞八仙橋捕房命提湯張氏到案謂其不應縱媳爲娼著照原斷掌頰二百下湯榮生代母乞恩同轉謂爾母行爲卑鄙尚欲乞恩耶榮生供母親實因貧窘所致實出無奈同轉姑念其子代求著滅責一百下陳巧珠不應聽靑皮之言甘爲下賤著照原斷掌頰三百下巧珠供稱小婦人年幼無知求大老爺恩施逾格同轉著减責二百下又問湯張氏身價洋六十元何時交案供求寛限總在八月半以前交案同轉以張桂生慣作蟻媒怙惡不悛著照原斷笞責三百板追出分用之洋張供無洋可交求恩寛宥同轉著加責一百板押候遞回原籍許謝氏擅留有夫之女賣娼本當重責今姑從寛著將身價洋罰充公費湯榮生著覓的實保人具到不再爲娼切結從寛减交洋三十元許謝氏著具改過結送案備查呈案之借據發還○伊麽田洋行司　人潘丫頭控張阿松闖入行内圖竊同轉著照原斷掌頰四十下飭探押至蘇州航船勒令回籍○攫取婦女耳環之陳國良及攫取小孩大錢數百文之瞿阿林二犯枷期已滿昨日提案開枷照原斷各笞一百下從寛釋出不准逗留租界 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[爭産訊結]  
　　孫益春扭姪壻沈福康及寡嫂孫李氏投上海縣喊控强爭家産等情黄大令於前晚提訊孫李氏供浦東人現住老北門西木橋年六十四歲丈夫孫裕春去世十餘年祗生一女嫁與沈福康招贅過門接續香烟小婦人前年借資在老北門十二鋪買舊屋六間翻造今因債負催逼欲將此房變賣俾得歸償舊欠被夫弟益春阻撓並將門窻掮去又有祖遣棺木五具安葬派小婦人出錢三十千伊亦出三十千小婦人曾付錢二十千伊至今未將棺木安葬但索找錢十千沈福康供本地人年三十一歲在董家渡順興木行爲夥孫李氏是岳母小的入贅伊家餘供與孫李氏略同孫益春供年五十七歲住城内十二鋪與胞兄裕春均爲泥水匠作頭胞兄逝世已十餘年李氏係胞兄之妾正妻現住浦東因有祖棺五具未葬議定各出錢三十千奉安窀穸李氏曾出二十千尚少十千因墳地方單前經胞兄抵押他處尚未取回小的故未將棺埋葬總之胞兄無後小的一子兼祧李氏於前年將舊屋翻造其時小的曾願公同出錢李氏不願由伊獨力翻造小的祗得聽從每月可收房租六七千文刻因聽信伊壻沈福康唆使將屋變錢呑用小的曾向李氏言現在並無急需平空賣屋是何意見李氏執迷不悟小的不許伊賣故將墻門抺油以爲久計李氏供變賣房屋估價六百七十千欠欵六百千除還欠外尚餘七十千當遷回鄉間老屋居住益春供李氏並無欠款大令問墳地究有多少押錢若干李氏答稱屋基一畝八分墳地二畝零共押一百五十千夫弟亦無親子以螟蛉承嗣益春供認血抱屬實鄉間大嫂雖有田五畞耕種度日然年亦漸老需人照料小的兒子兼祧香火應管産業李氏分居側室不得與聞家事大令謂益春曰爾兄無後李氏所生一女亦是爾兄骨血女壻入贅爲子亦有是例爾亦無親子豈能兼祧爭産耶爾兄已死十餘年遺下房屋皆由辛苦得來理應憑李氏所爲與爾無涉且爾兄臨終時爲何不向理論迄今事隔十餘年反欲成訟爾實有不是之處爾之大嫂年老亦有婿女照料遂斷令祖棺五具歸李氏埋葬限一月内葬畢前付益春錢廿千不必收還房屋聽憑李氏變賣益春不得與聞抵押方單一百五十千係裕春所抵亦由李氏贖回門窓卽還李氏在後各不相涉免起訟端各具遵斷結李氏供埋葬棺木須待冬至方可舉行大令允之案遂結 
[英界公堂瑣案]  
　　造册處洋人美立司控侍者俞阿寳欲取工資尚未算給伊卽闖入辦公處吵閙不休勢將毆我投報捕房經包探秦少卿將俞解案宋通刺略詰緣由商之薩副領事以俞雖無甚不合惟不應至辦公之處吵閙判將俞管押二日以示薄懲○東洋車夫瞿阿隆藏匿坐客張倍卿遺忘之絲通長衫一件經秦包探拘解案下通刺判將瞿管押一日絲通衫一件給張領去○科發藥房夥控出店張發榮行竊藥瓶三個且言藥房中時常失物經包探陳阿九拘解到案通刺判將張管押十四日○包探秦少卿禀稱積竊周春山屢經犯案昨又在江孚輪船竊得綢衣二件適爲小的所見是以拘解來案惟失主尚未查明周供安徽人因失業已久無資餬口不得已學作妙手空空兒如蒙恩宥務當改過自新通刺以周春山係著名老賊今旣獲案未便姑容判令管押一月期滿笞責一百板遞解回籍○小孩沈阿三行竊王阿大白夏布衫一件經包探黄四福拘獲人贓送究通刺以其屢次竊物判戒責一百下傳伊父來案具領嚴加管束○包探竇如海拘獲行竊徐阿虎長衫一件之李阿二到廨通刺判押二日○四百三十三號華捕拘解嚴阿寳到案禀稱在天后宮犯賭嚴供並不犯賭實因母親患病至天后宮求仙方被捕悞拘通刺問家在何處答在新閘積善里第五十七號房屋内通刺飭差往可如伊母果係患病卽行釋放○小工陳金高因扛擡物件與同業之樓德生陳高芝論價不合互相口角經二百五十七號華捕拘案通刺判將樓德生陳高芝各押一日○夏慶興謝長福在虹口小菜塲互相口角經華捕拘案夏稱被謝竊取拷綢馬甲等物謝長福供紹興人當晚欲回店中被伊約至小菜塲乘凉伊欲爲非禮事小的不允以致口角通刺以兩造俱屬無恥之徒著一併送縣辦理○紅帮裁縫陳孝春先因賭負向同業之孫介蕃借洋十一元立有票據昨日遇見向陳索取陳不認以致口角經包探黄四福拘入捕房轉解到案孫申訴前情並倩作中之陸友喬到案陳孝春稱並未向借洋銀通刺以賭帳例不追償著將借票塗銷陳孝春罰洋銀六元充公孫陸各罰洋三元提充善舉○昨晨包探何瑞福顧阿六黄四福解妓女賈探春張寳寳鴇婦陸王氏蟻媒顧周氏到廨禀稱該鴇欲將賈妓送至天津伊嫂巧姐處作皮肉生涯賈不願至津被鴇毒毆顧周氏並不勸解反在一旁助桀爲虐請爲暫收以便今晨會訊值日差禀明宋通刺著暫交官媒隔别看管聽候訊判 
 
 
 

Page 10

 
 
   
 
