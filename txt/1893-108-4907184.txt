# 1893 - 108 - 4907184

 

Page 1

 
 
[赶印東報放大附張啓] [  申報館主人謹白]  
　　臣工章奏薄海願聆偶一濡遲無不延頸跂足是以本館特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纎悉靡　絡録報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[論道教]  
　　道之大原出於天天不變道亦不變聖人者體天以立極代天以宣化天生民而作之君作之師前聖有作後聖總之有創有因而羣生賴以立命諸教紛紜而其理總歸於一所謂東方有聖人焉此心同此理同西方有聖人焉此心同此理同中國自古以來三教並立原其本始皆出於儒惟佛教來自身毒其源稍異然其初之所謂婆羅門者亦卽彼教中之儒也道教原於周杜下史李　道德經五千言爲道教之鼻祖要其大旨主於淸凈無爲堅定自持冲虚不息而又濟之以能忍之力以柔制剛以退爲進揆之儒理庶幾近之他如莊子列子文子關尹子亢倉子皆其支流也擬之於儒似亦無甚懸殊厥後申子韓子流爲刑名之學而其教一變矣隂符經可通於兵其教又一變矣逮乎長生之說興方士專求不死之方却老之術於是爲神仙家言者有服餌導引之法而又分爲内丹外丹援易象以入丹經而其教又一變矣所煉有内丹外丹内丹者以一身之水火隂陽發揮丹道其學道也專講求乎神仙煉養以金丹換凡骨始創之者爲魏伯陽張伯端王道諸子所著之書如參同契悟眞篇龍虎經皆是也道家推爲正宗其大旨所在以爲假眞隂眞陽之二物奪天地之一氣以爲丹餌歸丹田氣海之中以御一身後天地之氣則一身之氣翕然歸之若衆星之拱北辰其言雖似有理然若方技家言變識爲智一息得道嬰兒姹女金樓絳宫靑蛟曰虎寶鼎紅爐皆老子時所未言其爲後世所增無疑外丹者卽爐火之說燒丹煉汞點石成金所謂黄白之術是也其大旨謂眞鉛眞汞止取天地之精日月之華混合造化以成神丹辨藥材之眞僞抉金石之異同其用功之法又必攢簇周天火候以使金火相交淮南鴻寶秘書多言燒煉大抵皆出羽流之僞託是其教又變而愈歧矣至於容成之術胎孕之說别爲房中一家尤屬道家修養之外乘遂欲假此以求羽化飛昇長生久視亦殊謬矣此外則有方藥符圖守庚申尸解諸術愈變而愈下按道藏諸書名目繁多總厥大綱分爲三洞四輔十二類所謂三洞者一洞眞部元始天尊所流演是爲大乘上法二洞元部太上老君所流演是爲中乘中法三洞神部亦出太上老君是爲小乘初法所謂四輔者其一太元部洞眞之輔也其二太平部洞元之輔也其三太淸部洞神之輔也其四正一部三洞三輔所會歸也所謂十二類者曰本文曰神符曰玉訣曰靈圖曰譜録曰戒律曰威儀曰方法曰衆術曰記傳曰讚頌曰表奏欲考道家之源委其總匯不外乎是今世道家之祖所奉者爲張天師世居龍虎山受朝廷敕封子孫遞嬗歴代不替天豈有師乎殊堪駭異至明乃改號曰眞人而世俗之稱天師者如故也原其立教之始乃出自三圖時之張魯以售符籙醫人疾病不過同於巫覡咸稱之爲五斗米盜其惑世誣民在當時亦等諸黄巾之流亞耳後世演其術者爲北魏宼謙之等又以齋醮章咒入之而教復一變世所傳述大抵多後來依附之文非其本旨彼教亦自不能别人亦不必代爲區分按之漢志所録道家三十七部神仙家十部本屬截然兩途黄冠者流惡淸凈之不足聳聽於是以丹方符籙炫耀其神怪名爲道家實皆神仙家也神仙之說始於漢之方士盛於魏晉託始於劉向而廣衍於葛洪於是道家遂與神仙家合而爲一而道之本旨以晦粤稽黄老之學漢代並稱然言道德者稱老子言靈異者稱黄帝自後源異而流分昧其旨趣名爲述說老子實皆依託黄帝因是神怪之跡多附於道有道有亦自矜其異如神仙傳道教靈騐記是也其恍惚誕妄虚謬乖離爲儒者所弗道其有黠者方且援儒以入道或竊佛以混老皆不可不辨也如參同契特假借爻象以論作丹自標其名曰周易是牽異學以亂聖經也陶宏景眞誥一書多言仙眞授受眞訣而甄命篇實竊佛家四十二經爲之至如地獄託生乃竊佛家中鄙陋淺近之說耳皆非道有之眞諦也蘇轍之解道德經主於佛老同源而又引中庸之說以相比附故蘇軾之跋曰使漢初有此書則孔老爲一使晉宋有此書則佛老不爲二其措詞則辨矣然則將合三教而爲一耶烏乎可儒者說經明道不可不辨别毫釐剖栟疑似以杜學者之歧趨要之老氏所云養生修德治國用兵本諸古聖相傳原其有精意存焉故其教常與黄帝並稱惟老子生乎衰亂之世故立淸凈無爲之說以救之其所以補偏拯弊者特不過權宜之用耳必謂老氏欲以此術治萬世則非老氏之本意也若夫後世之所謂道家者則離經叛道去之遠矣今之羽士鍊師符籙咒語鐃鈸經懴不過下同於俳優流俗視之亦無足輕重烏有宗旨足述哉欲論道家之原必以老莊尹列爲斷或庶幾步乎儒教之後塵耳 
[本館接奉電音]  
　　昨由京友電傳上諭一道敬謹譯登○三月初七日奉○上諭松蕃奏藩司因病出缺臚陳事蹟一摺貴州布政使王德榜前於咸豐年間在藉募勇剿辦髮逆調授江西安徽迭克堅城身受多傷嗣復轉戰浙江福建廣東廣西甘肅新疆各省均著戰功擢任貴州布政使克勤厥職兹聞溘逝軫惜殊深王德榜著加恩照布政吏例賜卹生平戰蹟事實宣付國史館立傳以彰勞勩該衙門知道欽此 
[恭定徽號]  
　　甲午年恭遇慈禧端佑康頤昭豫莊誠壽恭欽獻皇太后六旬萬壽奏准加上徽號富由禮部照案移咨内閣敬謹辦理經内閣恭擬徽號字樣繕單進呈御覽恭候鈐定於二月初十日具奏奉硃筆鈐出崇熙欽此至加上徽號應行典禮應俟欽天監選擇吉期奏奉御定再由禮部查照成案分别奏辦以光鉅典 
[璿宫頤養]  
　　前紀皇太后移蹕頤和園兹又奉懿旨擬自二月二十七日移駐園中於四月十八日還海 
皇上每五日詣園請安一次皇后亦如之合萬國之歡心隆九重之孝養猗歟盛哉蔑以加矣 
[星使出京電音]  
　　昨接京師來電云出使美日秘大臣楊子通星使於初八日由京啓節道出通州在析津小駐二三日卽乘輪赴滬各隨員亦先後出京矣 
[帝里風光]  
　　前報紀漪貝勒揀選廂藍滿官缺一事兹悉驍騎校一缺將摺房印務筆帖式和廣擬正印房印務筆帖式文泰擬陪德勝門七品官一缺將玉祥佐領下領催景福倭什布佐領下護軍薩炳阿擬陪己飭摺房備摺於 
 
 

Page 2

 
 
下班值日時帶領引見矣○内閣典籍廳爲片交事前准禮部移請撰擬己故廂白滿副都統希隆阿祭文一道等因兹將祭文撰就爲此片交貴部卽日派員持片赴廳領取○田村暫安殿暫安佳貴妃莊靜皇貴妃玟貴妃金棺己及三載本年山向合宜自應分奉　東西陵園寢永遠奉安己奉旨諭令欽天監於本年三月内選擇吉期移請莊靜皇貴妃等位金棺至東西陵永遠奉安等因欽此俟將奉移吉期奏奉鈐定再行録報○吏部爲知照事所有揀補内閣滿洲中書一缺前經貴閣咨將内閣貼寫中書覺羅寛序擬正内閣貼寫中書兼襲雲騎尉慶瑞擬陪到部現於二月十二日帶領引見相應知照内閣傳知該二員於是日五鼓赴西苑門外本部公所内書到伺候排班帶領引見○兵部爲傳知事所有擬補兩江督標右營游擊金國治等廿三員本部於二月初十日己刻在東長安門外堂考馬步騎射以憑註考帶領亨見爲此傳知各該員務於是日己刻以前自備弓馬跨帶腰刀赴該處伺候左堂大人堂考如是日不到照例扣除引見○太醫院署内醫學館首領廳房屋廿餘楹年久失修不堪棲止由工部估勘工程約需銀一千數百兩己派令和豐木廠承修刻己大興土木矣○兵部爲咨行事武庫司案呈所有八旗各營兵丁例每歳春秋兩季赴本旗教塲演射盔甲箭由本部奏請日期分行遵照歴經辦理在案本年由本部具奏春季於二月廿五日三月廿一日秋季於八月廿一日等因奉旨依議欽此欽遵到部相應咨行貴旗營照例按期演盔甲箭並將應演兵丁花名造册先期報部備查太常寺爲知照事本寺具奏二月十六日春祭白龍潭龍神祠遣員恭往致祭一摺二月初六日奉硃筆圈出委散秩大臣一等慤誠公阿克東阿欽此欽遵到寺相應知照侍衞處轉行該大臣届期往祭如是日另有别差及告假等項事故務於十三日以前咨報本寺以便奏請改派○左右兩翼前鋒營八旗護軍營應領光緒十九年分公費銀一萬兩由戶部片傳銀庫於二月十二日辰正開放卽行派員於是日辰刻以前赴庫承領○二月廿二日祭先農壇奉旨朕親詣行禮欽此是日禮成後皇上應率三王九卿舉行耕耤典禮經禮部開列王大臣銜名請派從耕三王九卿一摺於二月初十日具奏奉硃筆圈出親王銜多羅克勤郡王普祺和碩睿親王魁斌和砃鄭親王凱泰戶部尚書熙敬刑部尚書貴恒都察院左都御史徐郙吏部左侍郎徐用儀戶部右侍郎陳學棻禮部左侍郎長麟刑部右侍郎李端棻工部左侍郎汪鳴鑾大理寺卿明桂欽此又具奏請派跪遞耒　之戶部堂官一摺奉硃筆圈出戶部尚書熙敬欽此遂由禮部分咨宗人府各部院寺衙門遵照 
[將星遽隕]  
　　伊犁察哈爾領隊大臣恒副都統明前因染受風寒兩骽疼痛時發時愈至去年秋間肝疾上逆邊地又無良醫以致病勢日重至十一月二十五日亥刻仙逝由其家屬備辦後事傳集喇嘛誦經數日將靈柩暫厝廟中俟今歳春融再行扶柩回京想知交故吏當有望丹旐而灑涕者矣 
[要犯服毒續述]  
　　李顯謀服毒身死己由江寍訪事人飛電傳來登諸昨日報簡兹接續信云初二日由楚省解來渠魁匡某連日在上元縣署訊供關防嚴密無從得其細情風聞匡某供攀李鴻是此中巨擘尚有曾姓蔣姓在内上憲並未提李鴻對質詎料初五日午後李顯謀在府監服毒而死妻妾二人聞信之下同時自盡尚有使女一名服毒遇救能否醫痊未可必也李顯謀卽去歳由皖解寗之犯與李鴻是一是二容再探録 
[翹盼軍麾]  
　　長江水師提督黄昌岐爵軍門將蒞瓜洲大閱因此駐防水師各營及砲隊營兵每日淸晨在大校塲操演以期技藝純熟邀大帥之賞識鎭江各官員知軍麾不日可至卽於初四日飭差役人等在六吉園碼頭搭蓋彩棚又將官廳灑掃潔凈懸燈結彩陳設一新搭蓋東西轅門規模壯麗丹徒縣王大令芝蘭亦飭差役往碼頭照料想前驅涖止當卽在指顧間矣 
[潤州春色]  
　　鎭江府王可莊在守於初四日午刻在署盛設筵宴邀請黄觀察積都憲及統領新湘等營陳軍門以下各官讌飲水陸紛陳觥籌交錯直至日墮崦嵫始盡歡而散○督辦鎭江下游厘捐總局王司馬有志自接辦以來整頓諸務公正無私現瓜代有人己於初二日交卸次日赴文武各衙門辭行挈同瀛眷乘坐某官舫赴省銷差臨行時各官均至江干恭送有依依不捨之意○新委下游厘捐總局朱司馬鏡祥自奉憲檄卽於上月二十八日抵鎭諏吉月之初二日進局任事連日拜會文武各官輿馬往還極一時之盛○本月初三日下午蒜山江岸有某划船裝載貨物開往六濠口將至江中狂風忽作濁浪翻騰勢如壁立舟子支持不住立時翻覆幸有救生船近在咫尺前往援救人慶更生然船貨則己隨流東去矣惨哉 
[盜刼鄕戶]  
　　嘉興縣屬鳳橋鎭一小巿集也離鎭二里許有地名石佛寺桑麻萬井烟火千家有馮姓者以豢牛爲業富甲一鄕上月廿九夜有盜破扉搶刦各牛客齊出禦侮盜力不能支呼哨而去諸客及鄕民紛紛追捕擊斃一盜其屍旋爲盜黨奪回又生擒一盜解至　中投嘉興縣禀報金邑尊略訊數語卽命收禁因值考試文童乃委捕廉帶同書差營汛前往履勘據馮姓稱尚失洋銀百餘元勘畢回棹時己三鼓卽飭捕役從嚴跴緝以憑究辦 
[藩憲過滬續述]  
　　昨報記藩憲過滬一則兹悉藩憲鄧方伯前晚並未抵滬至昨日淸晨八下鐘始抵觀音閣碼頭道營廳縣及英法兩讞員均至舟次投剌方伯並未登岸卽在舟中暫駐俟赴各衙門答拜後卽赴吳淞勘視塘工 
[郡尊抵滬]  
　　松江府恩詩農太守由松乘舟來滬恭迎藩憲鄧方伯於昨晨抵埠丹泊大東門大碼頭本邑印委各員均往迎接 
[代閱水師]  
　　内河水師淞南淞　等五營每年春間在澱山湖會操一次由江南提督譚靑崖軍門校閱本年會操之期聞定於本月十五日因軍門另有要公遂委亲任上海提右營叅將廖楚才叅戎代閱叅戎奉札後定於初十日前往閱操 
[日操紀盛]  
　　昨日日本駐泊上海之筑紫艦在浦東空地大操淸晨理事署譯員速水君一孔約往同觀且言巳備小火輪船伺候子以他事却之速水君曰敝國陸軍演陣昔年君己在東京士官學校及學習院觀之矣今者巨艦艟艨衝風涉浪魚雷水雷之銛利電氣一觸石破天驚用能决勝於洪濤漭瀁之中生死存亡爭於俄頃吾與子盍輕衫團扇憑　一觀俾知海外軍容非等灞上棘門之兒戲乎應之曰諾乃相携至虹口渡浦而東時則紅日當空炎風拂面塲上己高支布幄設席其間速水君乃肅客入貴紳縱觀所命之坐而觀焉少焉角聲嗚嗚答以巨砲塲上置軍中衣帽若干事各兵衣常服爭馳而出取而易之復以行陣時民備之眠具乾餱繈負諸背閱五分鐘而事畢未畢者罰如例旣而各兵以布袋套其足爭先跳躍有仆者有滚者有望塵弗及者洎乎槍聲一鳴而首至者己喜形於色矣由是放氣毬一毬形如甘瓜紅白相間大可五六圍貫氣其中扶摇直上如鷹之疾如燕之輕一回首己高出雲霄僅如墨點觀者皆鼓掌稱妙嘆爲得未曾有斯時日己過午東瀛士女逐隊而來花明柳暗之中微露鶯聲燕語閒有垂髫少女梳靈蛇髻曳百蝶裾婉麗輕盈幾非周昉所能圖畫而泰西裙屐亦復如水如雲皆欲一觀荼火之威以恢眼界計圍塲之畔延頸跂足而望者多至千餘人於是諸士官指揮兵士賭賽奔馳各以身套布袋中互相跳躍或前或後或疾或徐旋令三人並立如一字形連其足而飛駛此卽西國賽人之戲彼蓋師其法而爲之也賽旣畢復演車輪以獨輪置草間一人扶之而行圓轉自如回旋數四有知者曰此爲駕馳砲車之法蓋以備陸路進共者止在眼花撩亂之時總領事林君權助欵步而握手爲禮出　苦芭菰相餉略道寒　少選海軍大佐三善君穿四畫金衣腰佩尺許小七首舉手示敬予則以蝦腰　答之隨倩舌人傳語曰今日之操悉遵古制間有一二倣英武者請 
 
 

Page 3

 
 
君一評其優劣何如方縱談間塲右又放一氣毬諸兵以蹲鴟布於地各携木桶出爭相拾取幾如鶯梭織柳絡繹不休小憇片時復以三人分臥布綳中諸兵舁之而走疾如飛鳥趾不稍停詢之速水君曰此係敗此後尋取受傷人舁回敷療也更演軍中汲水之技以水盛桶内各就頭上頂其一相率奔回後至及潑翻者皆被譴斯時凉風漸至紅日韜光小坐幄中與加藤御幡草塲猪飼諸君談笑爲樂忽見塲上插小旗數面諸兵以黑布蒙其目如小孩之捉迷藏然互相摸索以冀奪得錦標御幡君曰將放水雷矣此爲陣上奇觀君盍凝神以俟先是塲之對面預製成木質小兵船二艘越數百武置魚雷一水雷二語未旣猛聞嗤然一聲一魚雷行至船畔　然大震地軸撼摇惟見火光燭天船己碎成虀枌矣未幾接放水雷一船自能行動未相值而猝發第二雷繼之船亦紛紛四散子方眙　駭顧速水君曰請小飲以爲君壓驚乃招邀入後握從者己陳點心水果烟卷之類進葡萄數琖飲次己醺醺然有醉意松岡君復以大盃勸釂爲之勉盡其半遥望西北方黑雲漸起雷聲隆然速水君曰請少安歸恐中途遇雨也越一刻許諸兵衣五色衣如演劇然各驅鴨入苙中鴨東竄西奔堅不就範觀者粲然塲中置大布袋通其底若竹筩然長可二三丈諸兵自遠馳至潛身入袋中自袋底出有未及出而退回者旋復令諸兵擊劍劍以竹爲之擊者戴鐵面具身穿牛皮鎧此斫彼剌略無損傷速水君曰此雖古法然習之甚難時則山雨驟來衣裾濡染而諸兵餘興未盡又踤跤以角雌雄塲之東南隅先立四柱作亭形而高其址至是有二人衣服奇異陸離五色如水田衣一鬢髮蒼然手持團扇一項掛二木鍾腰懸一袋大書火鬼二字登塲高唱其聲悠揚然後諸人一絲不掛相對撲擊扭作一團意者其爲習練氣力乎鐘鳴四下諸兵復爭相引繩分數十人各持繩之兩端併力拉拽聲喧邪許遠近皆聞而操事乃畢雨亦止諸兵齊聲奏得勝之曲予亦偕速水諸君乘三板而歸沿途惟聞千百人呼筑紫艦萬歳三善大佐萬歳斯時夕陽西下暮色催人急倩管城子中書君記其大略如此書旣竟覺千軍萬馬猶髣髴在目中也 
[野鷄巡丁]  
　　近日輪船抵埠時卽有無賴之輩三五成羣詭稱緝私巡丁將孤客箱籠任意翻檢若稍露破綻彼等卽虚張聲勢勒索罰 
欵卽俗所稱野鷄巡丁也受其害者不勝枚舉前日招商局江天輪船來滬有寍波人沈逹卿夾帶私錢二十串將抵碼頭被野鷄巡丁五六人查悉將人錢拖往小東門僻靜處行至中途被巡街捕所阻巡丁乘間兎脫巡捕將人錢送入捕房解送法公堂包探王榮培禀查得沈身畔帶有鈔票洋十元金押髮簪一枝包金首飾六件當時若被野鷄巡丁拖去此種物件必歸無何有之鄕沈訴稱小錢係童精益藥店囑我帶來同轉著傳該藥鋪夥兪辛本到案兪稱此錢係寍波土行中陸續積下今帶至藥鋪以便隨時攙和使用同轉謂沈夾帶私錢該藥鋪自認攙用均有應得之咎判各罰洋十元私錢充公沈兪遵斷繳洋而去 
[泰山壓頂]  
　　唐如園者向居小南門外小普陀橋南堍門前有粉墻一道年漂代遠爲風雨所飄摇岌岌欲圯前晚九點鐘時　然倒下將對街平屋壓倒兩間此屋係醫生王仁甫所住其時王正在榻上横眠孤燈相對短笛徐吹聞震耳有聲正欲逃避而屋己倒下王遂被壓在内事定後王之家人疑其己死將瓦碟扒開見王從容起立且言莫驚莫驚幸蒙天佑得保無虞惟左臂略受損傷耳所戴眼鏡亦完好如故可見生死莫非前定也聞平屋係楊姓之産楊聞之以唐貽禍江東卽向理論欲令將屋造還而後己未知唐何以應之 
[重懲無賴]  
　　張桂生誘騙馬金仙抵押爲娼一案屢列前報昨晨法捕房將張桂生馬金仙等解案同轉著在外伺候龜子李德才偕寄父顧泰及鴇婦陳雙喜馬母蘇何氏等投案候質同轉問曰馬金仙何時來滬如何至爾花烟館雙喜稱去年三月間由顧泰說合不知其詳顧泰稱張桂生帶馬金仙來滬暫住小東門外客寓中繼在鳳凰臺茶寮邀小的前去言馬金仙係結髮妻因度日維艱情願送入花烟館小的因無處安排轉向雙喜處借得房間飯資自備每月需洋七元至六月間馬金仙之母來滬向張饒舌張將金仙轉送來紅所開花烟館内在後馬金仙自租粥店樓面一間依然接客間爾見金仙有孩子否答稱有三歳孩子聞是親生問張桂生與馬金仙可有過割筆據並借帶擋洋六十元供稱曾由小工徐大照子捕役夥李秋亭等作中將馬金仙轉押與小的家得洋六十元張桂生與馬母各分其半倩測字人代繕過割據未幾又往口角取力自剌其腿希圖索詐同轉傳張桂生到案謂人証己集爾可將實情供明張仍堅執同轉飭顧泰等覆供一徧謂張曰爾可聽明答稱伊等通同一氣同轉又問馬金仙供稱十六年十月間丈夫馬德高在鎭江病故次年正月間回鹽城三月中張來言及我小叔在滬光景甚佳誘小婦人來滬抵押爲娼問爾旣守寡如何被人抵押供來滬後舉目無親不由自主被張時時毆辱問在河處毆爾有人目覩否供在雙喜家中常被毆擊問爾借粥店樓面是否自願接客供張桂生之父亦在彼處同轉將押契一張檢出謂張曰十八年八月由爾立契將馬金仙轉押爲娼確否答稱小的代馬金仙之母出立筆據謂爾誑騙寡婦逼押爲娼罪難寛恕張稱馬金仙自願嫁小的爲妻皆有訨據同轉問蘇何氏曰爾曾致信與張桂生否答稱並無一字同轉謂寡婦嫁人須由夫家出據爾瞻敢自認爲夫始而誘騙繼而抵押不可不有以懲之商諸魯繙譯判張押候笞責五百板枷號三個月遊行示衆馬金仙暫留捕房候至禮拜一再核 
[狂且無禮]  
　　有某甲者賃居三泰碼頭裏新街前日有事向外至晚方歸與其友人某乙同至家中欵留一飯籍伸東道之情乙見甲妻略有姿色不覺怦然心動眉眼傳情暗通消息忽生一計摸出小洋二角令甲購紫霞膏一匣消此良夜甲隱會其意姑應之取小洋而出隂在門隙中探視見乙與妻携手入房不禁怒髮上指悄入廚屋取切菜刀一柄飛奔而入乙猛抬頭見刀光閃爍卽將甲臂扳住雙膝跪下叩頭乞恕甲此時無明火稍退乃詈曰吾以汝爲人也今乃狗彘之不若此次饒汝性命以後如敢再來勿謂白刃無情也乙唯唯抱頭鼠竄而去 
[彩雲何在]  
　　有劉姓者在南碼頭大王廟爲義塾師其子某甲年己十八曾聘鄕間某氏女爲妻使君固目有婦也比鄰有剃頭店係張阿春所開張女年逾二八貌可羞花甲於講讀之暇時至店中閒話與女稍熟略不廻避兩意纒綿漸至魂消眞箇劉與張雖明知之而弗能禁也張遂於去歳贅甲爲婿於是並肩月下對語花前宿願頓償私心竊尉張因近日生涯寥落向甲告貸靑蚨甲無以應命張不免稍有異言時露泰山巖巖氣象女至此眞有左右做人難之勢遂效黄鶴之高飛一去不返或謂女另有意中人故乘機遁去是耶非耶 
[滬南瑣綴]  
　　前晚有流氓顧掌英金丫頭等至滬南郎家橋永順昌烟館内開燈六盞合計烟錢一千二百文絲毫不付揚長逕去店主上前攔阻顧等蠻横異常遂報知地甲欲扭顧等至巡防局請辦旋有某氏爲之調處將烟資付淸始免涉訟○嚴某叔姪二人在滬南老白渡開設正大生烟店邇來將店閉歇虧欠房錢廿四千房主張定侯屢次向索卒未歸償前日不知如何將嚴店生財盡行擊毁嚴不肯于休邀同地甲向論不知何以了之 
[自求銷案]  
　　侯芳來吞服洋烟倒臥菜巿街地方由法捕舁至捕房轉送仁濟醫院旋卽斃命報請黄大令相騐經侯之友人馬德方備棺成殮大令准之未幾忽有屍母侯張氏屍舅母張秋氏求請伸寃爲前報所己詳近日侯張氏自請銷案前晚由黄大令訊問侯張氏訴稱係寍波人丈夫己逝世小婦人因家貧難以度日赴杭州傭工餬口兒子芳來向在治下貿易身死後誤聽謡傳來案喊控現己查明兒子實係吞烟斃命與人無尤馬憐我窮苦願給洋六十元爲盤柩回籍之費現求銷案張秋氏供與同馬德方稱係寍波人與侯爲友侯身故時不忍坐視爲之棺殮現寄四明公所大令謂侯張氏曰爾子死後經本縣騐明實係吞烟斃命今爾亦己查明准其銷案著兩造具发結備查並令侯張氏領柩回里 
 
 

Page 4

 
 
[大令騐屍]  
　　蘇州河内入汆來無頭男屍其詳己紀前報昨晨十圖十二圖地保金梅亭王錫炳等預辦屍塲伺候至下午二點鐘時上海縣黄愛棠大令帶同刑仵書役人等鳴騶而出先至棲流公所與董事瞿開桐晤談片刻然後至屍塲原差錢陞及該地保等半跪迎接旣升座二地保禀稱揆度情形必係墮河身死先在河灘被狗咬去頭顱然後順朝汆出大令命傳救生船戶王長生至案詰問供稱初五日淸晨十點鐘時小的駕船在江中行駛旋有小火輪一艘自内河駛出該船水手知照小的言大王廟對岸河濱有浮尸一具小的駛至該處果見無頭尸脚在灘上身浮水面背脊向天己被犬咬傷慘不忍覩遂將繩繫其腰間帶至大王廟前日卽通知棲流所司事蔡姓報知地保一面將尸看守大令命仵作如法檢騐旋經騐明死者委係投河自盡被犬所咬自背脊至腰旁均己殘破身穿布衣布鞋皆破舊異常棉襖褲係善堂施衣雖無頭顱然體肥壯尚在盛年遍體無傷大令遂飭輔元堂夫役將尸暫行收殮乘大號官舫至石家匯地方撈屍之處勘視一週又至麥田中騐視頭髮及下頦祗存牙齒並無皮肉遂命地保王錫炳裹以浦包携放棺中又傳該處竹屋内之趙沈氏金沈氏詰問金沈氏供年六十四歳丈夫去世多年兒子出外營生小婦人租張姓田種麥不知此屍如何汆來趙沈氏供年三十七歳丈夫爲輪船水手不在家中小婦人耕種麥田餘語與趙沈氏同大令遂乘原船回至大王廟填明屍格王金二地保簽押畢大令遂將棺發封飭堂夫舁往義塚標記待認卽欲命駕言旋適大雨傾盆遂至棲流所小憇片時待雲開雨歇始排導而回時己鐘鳴六下矣 
[縣訊惡黨]  
　　包大奶奶卽包徐氏及孫晉發鍾德昌曹子恩等四人在外肇事經上海縣黄大令飭捕柴樛趙金協同法捕拘送公堂轉解縣署候訊己列前報昨日大令升堂提訊孫供係本邑人前開猪行素來安分父親在日家道頗豐曾捐監生嗣爲友人邀去賭博致將黄白物一擲而空近來並不犯賭亦未曾作不法事大令問旣捐監生可有監照答稱在家中大令命提包徐氏訊問供稱係揚州人前在小東門外開花烟館業經閉歇現在賃屋居住安分守法鍾德昌供係揚州人來滬多年現住法租界實無不端事曹子恩供係江北人昔年有人在公堂涉訟牽累小的致受懲責此後卽痛改前非今由原籍來滬訪尋妻母悮被拘案大令謂包徐氏等曰此案本縣奉道憲諭飭令訪拿遂問鍾曰爾家中可有金寶其人答稱有係小的之妻大令卽著枷號限五日將金寶交案包徐氏暫交官媒孫晉發還所限五日將監照交案曹子恩著笞五百板赶緊回籍不准逗留生事 
[縣案彚録]  
　　華金寶卽吳金寶行竊滬城廣福寺僧衣由包探拘送英公堂轉送到縣前晚由帮審委員葉司馬研訊吳供係揚州人來滬作小本經紀初次犯竊司馬判笞一百板枷號一月發頭門示衆期滿再核又提叅署移送竊犯陳寶生詰問見其患病可憐著交丐頭領去管束○王家碼頭協和飯店曹湖北人乙丙等滋閙由店主投局禀報派勇拘獲轉送縣案前晚葉司馬升堂研訊店主孫德慶訴稱前日乙丙等多人入店用膳以堂倌錯算酒飯資爲名肆意吵閙向論之下反被行兇擊壞碗盞甚多是以扭局送案乙卽李阿耀内卽李阿三同供係湖北人在同鄕人李雲亭船上爲夥前日登岸閒游遂往協和館飽餐不敢胡閙司馬謂爾等總非善類本當笞責姑念初犯著具改過切結呈案人交船主具保○吳長榮控船戶徐興春盜賣糧米一案前晚由葉司馬提訊吳訴稱現爲糧米經頭船戶徐興春欲載歸安縣糧米小的尚未深信有朱德貴擔保小的始允徐裝及交卸時缺少一百餘擔徐卽避匿朱亦不見致將伊弟不三子扭案今朱己到案叩求訊追三子供此事與小的不干今德貴己來小的應可脫累司馬飭將三子開釋提德貴研詰供稱徐興春攬裝糧米確由小的擔保不知徐如何盜賣現求寛限尋交司馬以糧米爲天庾正供豈容串賣判吳懲責一百五十板朱懲責二百板分别收所限五日將徐興春交案訊辦 
[招領女孩]  
　　謹啓者今有女孩一口迷途在上海寶興里信益公門口由吳紫峯善士陪到敝堂留養　其年十二歳云係松江人趁船來申姓金名琴保辮結紅繩耳帶洋珠圈身衣靑蓮夾衫外罩檳榔咈布夾襖藍地白花夾褲藍襪套大靑布鞋手帶包金銅鐲請登報章俾失孩之家速來認領乃盼 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鳩水官塲紀事]  
　　蕪湖官塲接得都中電信知新任出使大臣前關道楊子通星便涓吉三月初八出京在津門小作勾留卽須南下約本月二十左右抵金陵是否至蕪湖一行尚須臨時定奪也○鈔關京餉册檔例定每年解部一次以備鉤稽目下己將光緒十八年册檔造齊由李篁仙觀察札儃按司獄婁午峰少尉齎解起程北上○蕪湖縣王邑尊涓吉本月初六日爲次公子彞卿完烟坤宅亦係浙中人服官皖上者一時玉屢春煖繡闥風淸謝女才華王郎丰韵洵可謂天合良緣矣 
[接録輪招商局第十九届帳略]  
　　綵結一進各船餘欵規銀四十九萬三千八十八兩三錢八分三厘一進運漕局帳規銀四萬六千九十一兩六錢六分一進撥補各船運漕駁力規銀二萬九百七兩二錢四分一進北棧餘欵規銀六萬四十三兩五錢鷶发八厘一進客貨棧租規銀六萬五千八百十五兩七錢七分九釐一進各口産租規銀五萬四千三百七十四兩二錢三分八釐一進售舊物料規銀六百三十八兩三錢一人共計結餘規銀七十四萬九百五十九兩一錢五分八厘一支上海地租規銀二萬五千六百六十二兩八錢五分一支各項修理規銀二萬七千二百五十一兩一錢四分七厘一支各項繳費規銀十二萬八百五十五兩二錢六厘一支各項息欵規銀四萬九千二百二兩三錢七厘一支股本官利規銀十二萬兩共計結支規銀三十四萬二千九百七十一兩五錢一分除支結餘規銀三十九萬七千九百八十七兩六錢四分八厘一名船棧折輕成本規銀二十六萬八千三百八十六兩二錢九厘一提派股分餘利規銀八萬兩除支凈結餘規銀四萬九千六百一兩四錢三分九厘一提派各執事本届酬勞奬賞銀一成規銀四千九百六十兩一錢四分四釐實計本届結餘規銀四萬四千六百四十一兩二錢九分五厘一上届結餘公積規銀六十六萬一千六百九十九兩五錢三分四厘一除禀准贈卹唐景星觀察欵規銀一萬五千兩統共實餘公積規銀六十九萬一千一百四十兩八錢二分九厘 
[英界公堂瑣案]  
　　三道頭西捕禀兪阿福所駕馬車並無捐照是以拘案兪供因木匠修車尚未報竣暫乘無捐照之車蔡太守罰兪洋三元並著補領捐照○一百零五號印捕禀陳春春駕駛馬車在靜安寺路加鞭飛駛送案請罰陳供前車阻路後車又來恐致碰撞是以加鞭蔡太守判罰陳洋五元充西醫院經費○包探何瑞福禀開泰記綢莊之徐茗生報失綢疋洋銀爲數甚多恐非一人所竊查無蹤跡將看管巷門之錢魏氏送請訊究徐稱前夜二點鐘時被賊混入竊去綢疋銀錢共約值銀四百九十五兩報明捕房尚未獲賊恐係看守巷門之錢魏氏知情縱竊錢魏氏供係湖州人丈夫往鄕間未來小婦人與女兒同看巷門每夜一點鐘閉門淸晨五六點鐘開門不知泰記綢莊如何失竊蔡太守飭將該氏釋回著捕役協同包探查緝務獲眞贓再行核辦○包探張九意禀周高其屢竊搭客徐心樂等衣物查獲人贓送案失主有事未到周供被母舅毆駡懷恨出外至船上尋人乘間行竊蔡太守判管押六月期滿笞責一百板贓存捕房待失主認領○李阿七訴稱被張年耀買取布疋質錢向索不還爭閙之間由捕拘案張供借布典質現願繳還質本蔡太守判張管押四十二日著繳質本贓給李領○蔡徐氏訴稱與徐姓同居徐有孩子長榮乘我出外時扭落房鎖竊取衣物質錢報捕吊贓尚未齊全據言己將質票抛棄長榮供年十五歳家有老母以後不敢犯竊蔡太守判長榮戒責一百下交伊母領回管束贓給氏領 
[法界公堂瑣案]  
　　包探王榮培禀汛捕夥沈阿大前晚在租界指孟阿四爲竊剥去夾襖欲往他處爲巡街捕所見以其越界拘人違犯定章送案請辦沈稱是晚看戲回被孟阿四等數人軋住由小的鳴捕將伊送案通事禀到捕房後孟有夾襖一件在沈身上脫下同轉以沈屢次違章判押候笞責一百板枷號一個月示衆○車夫朱阿木訴稱曾代李錫珍向王利羣賃東洋車一輛閱三日積欠租錢六百文現知李在英租界租拉鋼絲東洋車前日在密采里遇見向索租錢反被咬傷手指同至捕房捕頭飭李照繳車租並罰洋四角爲養傷費李當時首肯己給洋一元今又翻悔故來控告李供並未欠租錢是日被朱阿木等四人毆擊是以咬傷手指通事禀巡捕見朱被李咬傷手指不敢近前有車夫兩人不服向李理論亦遭咬傷手臂同轉謂李過於凶横判責四十板仍照原斷繳洋○徐春榮向寡嫂徐章氏索詐經法公廨懲辦昨又解案同轉著備函送縣遞解回上元縣原籍 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年二月二十九日京報全録]  
　　宫門抄○福州將軍希奏籌解光緒十八年分另欵加復俸餉銀兩赴部投納摺○又奏閩海關常稅解淸光緒十九年分内務府工程處經費銀兩循案逕解北洋摺○又奏籌解光緒十九年分甘肅新餉三成銀兩摺○又奏閩海關洋藥厘金銀兩解淸光緒十八年分海軍經費片○滇撫譚奏甄别通判黄景濬片○浙撫松奏請准前署龍游縣己故知縣湯慶淮開復革職處分片○又奏籌解光緒十八年分下半年京餉銀兩片○皖撫沈奏造成光緒十七年分並節年民欠各欵銀米徵信册頒發各屬分給閱看摺○又奏籌撥耗羡銀兩片○晉撫張奏甄别知縣任緒瀛一員片○又奏飭祁縣知縣阮引傳赴任片○浙撫崧奏先後拿獲會匪案内出力各員弁遵旨擇尤酌保摺○粤督李奏廣東外海水師叅將請准揀員借補摺○又奏請仍以陳良傑補授督標中軍都司員缺片○東學政秦奏通省歳試完竣摺○二月二十九日内務府國子監廂藍旗值日無引見○洪鈞徐樹銘由東陵西陵回京請安○謙光等演放水師炮位覆命○懷塔布兆伯各請假十日○烏拉喜崇阿續假五日○連印續假十日○掌儀司奏初一日祭奉先殿漪貝勒行禮○召見軍機洪鈞徐樹銘立山○○福州將軍兼管閩海關稅務世襲一等繼勇侯奴才希元跪奏爲籌解光緒十八年分另款加復俸餉銀兩赴部投納恭摺仰祈聖鑒事竊奴才案准戶部咨京員津貼銀兩改爲另欵加復俸餉一摺光緒十三年二月二十五日具奏本日奉旨依議欽此鈔録原奏内開自此次奏明之日起將此項津貼名目攺爲另欵加復俸餉銀兩各省關仍照原定銀數解淸不得絲毫蒂欠並先准戶部咨行令閩海關每年籌解銀二萬兩各等因前來當經由關籌集滬尾打狗二口徵收洋稅撥充臺防經費並福州厦門二口四成洋稅撥解台灣開撫經費及閩省截留海防經費各項每百兩隨解貼水銀十兩内提出三兩統爲前項津貼之需計己解至光緒十七年分止歴經奏明在案其十八年分應解加復俸餉銀兩經奴才於上年十二月十五日附片具奏請緩俟開篆後籌解又在案兹謹籌措銀二萬兩按數備解淸欵援照成案填具文批發交號商蔚泰厚源豐潤承領定於二月初六日由省起程限六十天到京前赴戶部投納除咨部查照外謹會同福建台灣巡撫臣邵友濂恭摺循舊由驛具奏伏乞皇上聖鑒謹奏奉硃批戶部知道欽此○○福州將軍兼管閩海關稅務世襲一等繼勇侯奴才希元跪奏爲閩海關常稅解淸光緒十九年分内務府工程處經費銀兩循案逕解北洋緣由恭摺仰祈聖鑒事竊奴才承准軍機大臣字寄光緒十八年十月二十九日奉上諭戶部片奏光緒十九年内務府經費擬撥鹽課茶稅共銀六十萬兩請飭依限完解等語除閩海關常稅銀十萬兩應逕解北洋並各省關應還部庫墊放銀兩於來年開印後陸續逕解内務府交納仍限六月前解到一半十二月初間掃數解淸不准稍有蒂欠等因欽此欽遵並准戶部鈔奏行知曁准北洋大臣李鴻章咨准戶部咨附奏籌撥光緒十九年内務府共銀六十萬兩内閩海關之欵前因内務府令北洋代借洋欵卽將該關應解銀十萬兩逕解北洋應請將十九年之欵仍照歴年辦法提前照數解津各等因前來奴才自當遵照赶解辦理伏查閩海關常稅奉提丙務府工程處光緒十九年分經費銀兩業於常稅題銷案内聲明照數提出另行發商批解兹謹將前銀十萬兩循案備具文批給交號商源豐潤蔚泰厚承領定於二月初六日由省起程解赴北洋大虑李鴻章兌收歸款除咨海軍衙門曁分咨戶部内務府工程處查照外合將閩海關常稅解淸光緒十九年分内務府工程處經費循案逕解北洋歸欵銀兩起程日期緣由謹恭摺循舊由驛具奏伏乞皇上聖鑒謹奏奉硃批該衙門知道欽此○○福州將軍兼管閩海關稅務世襲一等繼勇侯奴才希元跪奏爲籌解光緒十九年分甘肅新餉三成銀兩恭摺具奏仰祈聖鑒事竊奴才承准軍機大臣字寄光緒十八年八月初六日奉上諭戶部奏籌撥甘肅新餉一摺甘肅關内外各軍餉銀關繫緊要現經該部將光緒十九年新餉指撥閩海關銀二十萬兩請飭依限報解按照部撥數目於本年十二月底止赶解三成至來年四月底止再解三成其餘四成統限九月底止掃數解淸如能依限完解卽由陜甘總督奏請奬敘倘仍前延欠卽由戶部照例奏叅等因欽此並准戶部抄奏咨行遵照前來奴才應卽欽遵辦理祗緣上年洋稅未能旺徵所有應解各協餉不敷甚鉅復經奴才於十二月十五日附片奏明請緩俟開篆後籌解在案正在設籌赶解間兹准戶部咨催等因伏思甘肅新餉關繫緊要所有指撥十八年十二月底止赶解三成銀兩亟應設法籌解謹卽再向號商挪墊銀六萬兩援照成案填具文批給交號商協同慶承領定於二月初六日由省起程解赴甘肅藩庫兌收除分咨查照外合將閩海關籌解光緒十九年分甘肅新餉三成銀兩緣由恭摺循舊由驛具奏伏乞皇上聖鑒謹奏奉硃批戶部知道欽此○○希元片再奴才接准戶部咨撥補海軍衙門常年經費一摺於光緒十八年四月初五日具奏奉旨依議欽此鈔録原奏飛咨遵照計鈔奏内開原撥南北洋經費銀兩改解海軍衙門作爲常年經費兹光緒十八年分仍由各省關藥厘項下如數指撥計撥閩海關銀二十四萬兩於一百二十六結至一百二十九結洋藥厘金加徵項下按季匀撥解交海軍衙門兌收以濟要需等因咨行查照前來奴才遵於光緒十八年六月至十月三次解過第一百二十六結至二十八結計三結藥厘銀十八萬兩均經先後恭摺奏報尚有應解海軍藥厘銀六萬兩祗緣一百一十九結期内所徵各項洋稅及洋藥厘銀正值洋欵還期緊迫儘數暫移解應並湊解京餉不敷之需業於上年十二月附片奏請緩俟本年開篆後再行籌解各在案竊維海軍經費要需何敢稍事稽延兹謹措集藥釐銀六萬兩解淸十八年奉提之欵查照成案填具文批給交號商源豐潤蔚泰厚承領定於二月初六日由省起程限六十天到京前赴海軍衙門投納除分咨查照外合將閩海關洋藥厘金銀兩解淸十八年分海軍經費緣由謹附片具奏伏乞聖鑒謹奏奉硃批該衙門知道欽此○○譚鈞培片再道府同通州縣等官到省試用一年期滿例應督撫察看才具奏明甄别以肅官方兹查有分發雲南試用通判黄景濬試用一年期滿例應甄别據藩臬兩司會詳前來臣查該員黄景濬年力富强辦事穩練堪以本班留省補用除將履歴淸册咨部查照外謹會同雲貴督臣王文韶附片具陳伏乞聖鑒謹奏奉硃批吏部知道欽此○○崧駿片再查前署龍游縣己故知縣湯慶淮短欠龍游交案銀八百一兩零前因抗不繳解經奴才會同閩浙總督臣譚鍾麟附片奏叅革職勒追在案兹據布政使劉樹堂詳稱前署龍游縣己故知縣湯慶淮所欠光緒十七年地丁正耗餉餘銀兩均據照數完解淸楚除解完光緒十七年地丁正銀七百六十兩一錢四分九厘四毫俟光緒十九年春撥案内造報又十七年耗銀三十八兩七厘餉餘銀三兩八錢一厘歸光緒十八年隨奏案内造報外所有原叅蕩慶淮革職之案應請開復等情前來可否仰懇天恩准將前署龍游縣己故知縣湯慶淮革職處分准予開復以資觀感理合會同閩浙總督臣譚鍾麟附片具陳伏乞聖鑒訓示謹奏奉硃批著照所請該部知道欽此○○崧駿片再准部咨光緒十八年分京餉案内撥浙海關常稅銀四萬兩己於上年五月間解過銀二萬兩當經奏明在案兹據護理浙海關寗紹台道吳引孫詳稱奉撥前項京餉尚應找解銀二萬兩同隨解添兌銀三百兩飯食銀五百八十兩共銀二萬八百八十兩又内務府參價銀二千五百兩並平餘銀六十二兩五錢抬費布袋劈鞘等項銀二十兩共銀二千五百八十二兩五錢照數發交官弁並協同關稅於光緒十八年十二月二十四日領解起程赴部分欵投納等情具詳請奏前來奴才復核無異除咨部查照外理合附片陳明伏乞聖鑒謹奏奉硃批該衙門知道欽此○○頭品頂戴安徽巡撫臣沈秉成跪奏爲安徽省應造光緒十七年分並節年民欠各欵銀米徵信册現己印造齊全頒發各屬分給查閱恭摺仰祈聖鑒事竊查前准戶部咨議覆御史劉恩溥奏淸厘民欠各摺片並議定章程先後頒發徵信册式行令各直省自光緒十二年下忙收數截止日爲始一律舉辦永遠遵行等因咨皖行司通飭遵辦旋因期限己逾赶辦不及奏請展緩統俟十三年五月底截數造辦七月底造齊送司十月底發分各該地方官分給紳民查閱並並部備查仍於年終彚奏以昭核實業將光緒十二十三十四十五十六等年分應造民欠各欵銀米徵信册一律造報詳經分别奏咨在案兹據布政使德壽詳稱安徽省懷寗桐城等六十州縣新安宣州等 
 
 

Page 13

 
 
九衞應徵光緒十七年分並帶徵節年各欵銀米内除潛山宣城涇縣太平靑陽無爲巢縣宿州鳳陽懷遠定遠靈壁鳳台霍邱毫州蒙城渦陽泗州盱眙五河滁州廣德建平等二十三州縣並建陽安慶鳳陽長淮泗州滁州等衞應徵銀米均己據報全完應請照章毋庸查造徵信册及民欠項下向無錢草請免造辦外其餘懷寗桐城太湖宿松望江歙縣休寗婺源祁門夥縣績溪南陵寗國旌德貴池銅陵石埭建德東流當塗蕪湖繁昌合肥舒城廬江壽州阜陽頴上太和六安英山霍山天長全椒來安和州含山等三十七州縣並新安宣州廬州等三衞應徵光緒十七年分各欵銀米又歙縣婺源等縣帶徵節年民欠内除黟縣帶徵十六年民欠據報未據完納請免查造其歙縣婺縣祁門績溪石埭霍山等六縣帶徵節年民欠銀米均有未完飭據各該州縣衞將應造未完光緒十七年並帶徵節年己未完銀米徵信底册遵照部頒册式依限逐一造送到司經司詳加覆核總撒各數均屬相符並將米册内造送批解糧道各欵核查底案無異札發經歴司飭令遵照部議减定繁缺四十分中缺三十分簡缺二十分並呈送各衙門存查册十五分之數督匠擺印齊全裝訂成本核對鈐印由司照章以各半發交該管道府直隷州各於册面加印轉給本地公正绅卢分給各鄕民公同查閱並送各衙門存查兹怖年終彚奏之期理合遵章造具各册詳請奏咨前來臣覆核無異除册咨送戶部查核外謹會同兩江總督臣劉坤一恭摺具陳伏乞皇上聖鑒勅部查核施行謹奏奉硃批戶部知道欽此○○沈秉成片再安徽省歳徵耗羡不敷支用向於司庫地丁正項内每年酌撥銀五萬兩歸入耗羡支用歴經遵照辦理在案所有光緒十七年分應撥銀兩今因耗羡不敷請於地丁正耗内先行動撥銀一萬兩歸入耗羡項下支用據布政使德壽循案詳請附奏前來臣覆核與例相符理合附片陳明伏乞聖鑒謹奏奉硃批戶部知道欽此○○張煦片再前准部咨道府州縣無論何項勞績保歸候補班人員應以到省之日起子限一年詳加察看出具切實考語分别補用等因歴經遵辦在案兹補用知縣任緒瀛試看一年期滿例應甄别兹據藩司胡聘之臬司張汝梅會查得該員年力富强從公勤謹詳請甄别具奏前來臣到任未及三月例不加考惟考以律例尚能通曉堪以知縣本班留省照例補用除將履歴淸册咨部查照外理合附片具陳伏乞聖鑒謹奏奉硃批吏部知道欽此○○張煦片再新選祁縣知縣阮引傳領憑到省前因辦理賑捐暫留差遣曾經前護撫臣附片奏明在案兹該員經手事竣應即飭赴新任以專責成據藩臬兩司會詳前來除檄飭遵照外理合附片具陳伏乞聖鑒謹奏奉硃批吏部知道欽此○○頭品頂戴浙江巡撫奴才崧駿跪奏爲先後拿獲會匪案内出力各員弁遵旨擇尢酌保以示鼓厲謹繕具淸單恭摺仰祈聖鑒事竊照浙江省湖州府屬前以會匪竄匿隱謀不軌該文武員弁恊力搜捕先後執獲劉鈺貴等訊明懲辦業經護撫臣劉樹堂將辦理情形並聲明在事出力員弁可否擇九保奬緣由於光緒十八年七月十五日會同閩浙總督臣譚鍾麟恭摺專差具奏奴才回任後於八月十九日差弁齎回原摺後開恭奉硃批著准其酌保數員毋許冐濫欽此欽遵仰見聖主鼓勵人材有勞必録至意下懷欽感莫名當經恭録轉行去後兹據該營縣先後開報由藩臬兩司核明會詳請奏前來伏查會匪隨處勾結煽誘最爲地方隱患疉奉寄諭飭拿節經嚴飭文武密訪拿辦不任稍遺餘力此次該匪劉鈺貴等分途立會結黨潜謀滋事爲禍不測幸得該員弁等或嚴密購捕或奮勇撲拿俾匪徒次第就擒不致釀成巨患洵屬有勞足録察核請奬員弁委係核實開保並無浮冐謹開具淸單恭呈御覽合無仰懇天恩俯准各照所請給奬以示鼓勵而照激勸出自愈格鴻施除將各該員弁履歴咨送吏兵二部查核並將千總以下各弁咨部核奬一面仍飭會拿逸匪胡名揚等務獲究報外所有拿獲會匪案内出力各員弁遵旨擇尤酌保緣由謹會同閩浙總督臣譚鍾麟合詞恭摺具奏伏乞皇上聖鑒訊示謹奏奉硃批該部議奏單片併發欽此○謹將拿獲會匪劉鈺貴等案内在事出力各員弁開具淸單恭呈御覽　計開儘先補用都司正任浙江湖州協安吉營守備官育僑請免補都司以遊擊遇缺儘先前卽補浙江候補同知前署吉安縣知縣錢錫珪請免補同知以知府仍留原省歸候補班儘先前補用儘先補用巡檢詹葆慈請免補本班以縣丞仍留原省歸候補班補用覽○○頭品頂戴兩廣總督臣李瀚章跪奏爲廣東外海水師叅將員缺緊要懇恩俯准揀員借補以重海防恭摺具陳仰祈聖鑒事竊准兵部咨廣東水師提標中軍叅將吳元愷擬補大鵬協副將所遺水師提標中軍叅將缺係外海水師題補第三輪第一缺應用儘先人員令迅揀員請補當經臣會同廣東水師提督臣鄭紹忠揀選以奏留廣東遇有水陸缺出分别借補補用記名提督張拔萃奏請補授兹准兵部覆稱查奏定章程内開如從前奏保水陸並補之員核其何項出身並在何營立功較多專補一項不得水陸兼補等語張拔萃歴次保案並由陸路立功且前保叅將經臣部奏明改爲免補都司以遊擊儘先補用續保各案以次遞改以副將儘先推補至册開保提督之案查係僅請三代正一品封典並未保提督官階該員歴保各案旣均由陸咯立功自應照章專歸陸路儘先班内候補不得並補水師之缺所請以張拔萃借補廣東水師提標中軍叅將核與定章不符礙難議准其廣東水師提標中軍叅將員缺應吳護員請員以符定章光緒十八年十一月初一日奏奉旨依議欽此咨行前來臣復會同廣東水師提督臣鄭紹忠在於夕海水師儘先叅將班内揀選並無合例應補人員查有水師提標中營儘先補用副將謝遇奇年五十二歳廣東東莞縣人由武進士營用守備因揀解軍火赴甘肅軍營隨同剿匪出力遞保花翎叅將勇號嗣於剿辦新疆南北兩路肅淸案内保奏光緒六年六月十一日奉上諭着免補叅將以副將仍留廣東儘先補用欽此銷差回粤歸標咨送履歴准註册序補該員幹練有爲戰功卓著前在外省軍營並無叅革朦保情斃以之借補水師提標中軍叅將洵堪勝任惟籍隷本府與例稍有未符謹隨摺聲明合無仰懇天恩俯准以謝遇奇借補水師提標中軍叅將俾營伍海防藉資整頓如蒙兪允請俟部覆到日再行給咨送部引見並揀員對調以符定制謹會同廣東水師提督臣鄭紹忠合詞恭摺具陳伏乞皇上聖鑒勅部核覆施行謹奏奉硃批兵部議奏欽此○○李瀚章片再臣標中軍都司員缺前經會同廣東陸路提督臣唐仁廉揀選以奏留兩廣差委補用儘先都司陳良傑奏請補授兹准兵部議覆查陳良傑儘先名次在後其生前各員雖據按名聲叙人地不宜惟尚有梁善浩一員名次亦屬在前摺内漏未聲叙遽請以名次在後之陳良傑補授碍難議准應令查明聲覆到日再行核辦等因光緒十八年十一月初九日奉旨依議欽此咨行前來伏查梁善浩一員前於基滬獲勝案内保奏光緒十二年四月十八日奉上諭著免補都司以遊擊仍留原省儘先補用欽此是梁善浩應歸儘先遊擊班内補用未便以都司員缺請補謹查明聲覆仰懇天恩俯准仍以陳良傑補授臣標中軍都司俾免員缺久懸如蒙兪允請俟部覆到日甲行給咨赴部引見以符定制謹會同廣東陸路提督臣唐仁廉合詞附片具陳伏乞聖鑒勅部核覆施行謹奏奉硃批兵部議奏欽此○○山東學政臣秦澍春跪奏爲通省歳試完竣恭摺具報仰祈聖鑒事竊臣於去年閏六月内業將考試濟南等府情形陳明在案嗣於八月初六日出省考試靑州登州萊州沂州武定等府現己依次考竣通省文風以登萊靑三府爲最而實則各府士子多知講求實學屏去浮華蓋鄒魯之遺風至今猶未盡泯也塲内偶有弊端一經嚴懲無不一體整肅武風則登萊一帶遜於兗曹等府而挽强命中亦不無矯然特出之材各學文武定額均皆如數取足靑州滿營之文武童亦照定章取進除於每棚發落　以讀書立品勉赴前修仍復隨時隨事懲勸兼施以仰副盛朝作育人才之至意臣所經過之地年榖順收閭閭康樂沿河州縣間有災區經撫臣妥籌賑恤民情皆如常安靜堪慰宸厪所有通省歳試一律完竣情形理合恭摺具報伏乞皇上聖鑒臣於試畢武定後卽順路接辦各棚科考合併陳明謹奏奉硃批知道了欽此 
 
 

Page 14

 
 
[光緒十九年三月初一日京報全録]  
　　宫門抄○蘇撫奎奏恭報海運冬漕糧米頭批放洋日期摺○大臣載等奏仍請勅部議撥澆樹銀兩摺○浙撫崧奏恭報海運漕　頭批開行日期摺○皖撫沈奏報光緒十八年分各州縣己結交代循例開單摺○陜督楊奏甘肅各屬光緒十八年夏秋禾苗被災情形曁應蠲應緩銀糧草束數目摺○湘撫吳奏解運木植片○又奏耆紳重遇鹿鳴懇恩與宴摺○浙撫崧奏查明五十五次陣亡被戕殉難各官紳請與義民婦女一併旌表摺○直督李奏請准將己故記名提督吳兆有等附祀吳長慶朝鮮專祠片○又奏請准玉斌等爲其父春林等各在原籍自行建坊片○又奏請將己故叅將陸麟淸從優議卹片○粤督李奏揀員請補廣西全州營叅將摺○三月初一日理藩院鑾儀衞光禄寺八旗兩翼值日無引見○廖壽恒假滿請安○吏部呈進月官卷○召見軍機崑岡廖壽恒○○頭品頂戴江蘇巡撫奴才奎俊跪奏爲恭報江蘇省海運冬漕糧米頭批放洋日期專摺馳陳仰祈聖鑒事竊照蘇州等五府州屬光緒十九年起運十八年分徵收漕曰二糧除酌提河運米一十萬石遵旨截撥甘泉等縣振撫米三萬三又撥補丹徒縣蠲缺旗營兵米三萬九千五百五石零外其餘米石儘由海運業經奴才酌定辦理章程開單會摺奏報一面飭催各屬上緊徵收並令折色縣分妥速辦齊米石提前運滬盤騐兌裝各在案兹據蘇州藩司鄧華熙臬司陳浉糧道景星會詳據海運滬局委員詳稱本年蘇省起運米石遵經招雇沙衞東船取具承攬核給修費飭令赶緊修艌堅固挑泊候兌嗣據各屬陸續剥運漕白糧米到滬除白糧全數並分撥漕糧正耗米石交招商局輪船裝運外其餘漕糧就己到者隨時督飭斛兌配撥沙衞各船承裝現計兌竣頭批米船六十隻共裝交倉漕糧正耗米一十四萬三千四百九十九石零並隨裝剥食耗等三欵米三千八百二十七石零沙船耗米一萬一千四百工十九石零當卽發給水脚等銀取具該船戶等領狀互保實裝米數各結查明水手籍貫攜帶器械填給聨單於二月初六日起委員押令陸續開出吳淞駛至崇明十滧海口候風放洋等情轉詳請奏前來奴才查本届江蘇省海運漕白糧米照案招雇沙衞各船並分撥招商局輪船分運承裝抵天津後仍由南省糧道自行運至通州交兌所有天津雇剥轉運一切事務繁重均應提前赶辦俾得如期運兌無悮交倉兹據詳報頭批放洋日期除照會統帶南洋兵輪左右翼長提督袁九皋總兵徐得隆派撥輪船出洋巡護催趲並分咨本省鄰省沿海水師按叚防護仍飭滬局催提其餘米石赶緊剥運兌裝接續放洋並催令招商局輪船分批裝運開駛外謹將海運漕米頭批放洋日期會同兩江總督臣劉坤一漕運總督臣松椿恭摺由驛四百里馳奏伏乞皇上聖鑒謹奏奉硃批戶部知道欽此○○奴才載遷載卓志元跪奏爲請撥澆樹銀兩又届三年現查情形勢難停止應請敕部議撥以濟要需恭摺仰祈聖鑒事恭查慕陵慕東陵地面加添二限樹株應需澆灌經費前於光緒十六年經前任守護大臣並奴才志元以加添樹九千五百四十餘株歳需澆灌銀二千兩每株覈需銀二錢零每年澆灌以四次計之每株每次僅需銀五分有奇其澆灌次數及需用銀數極力撙節無可再减請再展限三年每年由直隷藩庫撥銀二千兩奏經戶部議准行知在案今届三年限滿之期自應遵照部議卽行停止惟查此項樹株多在山坡原種之鑿石水甕容土栽培每值春風鼓盪之時土脉乾燥必須頻加澆灌方能一律靑蔥近年二三四五等月雨澤愆期河泉並涸取水則極爲不易人更不敢稍停儻灌溉偶有失時則枝葉卽形枯萎迨至六月以後大雨時行山泉暢旺水則隨處可取樹亦無須灌溉矣此部臣所謂三年一欠顷成定例之實在情形也陵寢樹株爲蔭護所關自栽種以來用欵甚鉅奴才等職司守護極力經營縱可冐不知撙節之名不敢任培養不力之咎且以澆灌次數按株計之用欵實屬無多體察情形勢難停止奴才等仍請再展限三年每年仍由直隷藩庫撥銀二千兩以濟要需相應請旨飭部議覆施行謹恭摺具陳伏乞皇上聖鑒訓示謹奏奉硃批戶部議奏欽此○○頭品頂戴浙江巡撫奴才崧駿跪奏爲恭報海運漕船頭批開行日期仰祈聖鑒事竊照浙江省光緒十九年起運十八年漕白交倉正耗等米三十九萬九千六百餘石業經奏明仍由海運逕交通壩以期妥速兹據海運滬局委員候補知府萬福康等禀稱本屇海運漕白糧米分作三批放洋現在頭批米石己據各州縣剥運到滬經該員等會督斛手逐日交兌計起運漕白交倉正耗米二十三萬一千一百餘石内輪船裝運米一十四萬一千餘石商船裝運米九萬一百餘石定於二月初八日飭讼各船陸續開至崇明十滧地方候風放洋等情前來除飭咨江蘇山東直隷各省督撫臣轉飭沿海水師實力迎護並飭將二三批糧米迅速運兌接續放洋外理合循案恭摺由驛具奏伏乞皇上聖鑒謹奏奉硃批戶部知道欽此○○頭品頂戴安徽巡撫臣沈秉成跪奏爲安徽省光緒十八年分各州縣己結交代循例開單恭摺彚奏仰祈聖鑒事竊照各州縣交代錢糧例應依限造册報部並於年底查明開單彚奏歴經遵辦在案兹據布政使德壽查明各屬光緒十八年分天長縣歐陽靄接收楊德霖等三十六案交代均遵例限會算交收淸楚造册舛錯尚須駁換之處亦己分别嚴催接續詳咨完結統歸下届彚報現將己結各案開單詳請具奏前來臣覆覈無異除仍督同藩司隨時力加整頓外所有光緒十八年分己結三十六案交代謹繕淸單會同兩江總督臣劉坤一恭摺具陳伏乞皇上聖鑒謹奏奉硃批戶部知道單併發欽此○○太子少保頭品頂戴陜甘總督臣楊昌濬跪奏爲甘肅各屬光緒十八年夏秋禾苗被災情表曁應蠲應緩銀糧草束數目謹繕淸單恭摺仰祈聖鑒事竊查甘肅安化寍州環縣合水董志原縣丞固原中衞高台等廳州縣縣丞上年夏秋禾苗被雹被霜各情形業經臣彚入十八年各屬被災案内先後具摺奏報並聲明同續報被雹之狄道州洮州廳己分飭該管道府親詣會勘錢糧應否蠲緩俟詳覆至日另爲辦理在案兹據藩司逃晉祥詳查安化縣等處被災情形曁應蠲緩錢糧據各屬勘報前來除中衞高台二縣沙水冲塌地畝渠道應專案詳請具題豁免並洮州廳禾苗被雹己據鞏昌府周景曾查勘例不成災錢糧照舊徵收不計外所有安化寍州合水環縣董志原縣丞固原狄道等七屬應照例蠲緩並安化合水環縣董志原縣丞四處連年被災民力拮据萬分併請緩徵下忙共正耗銀一萬一千九百八兩五錢四分九厘六毫正耗糧四千一百八十八石二斗三升六合四久草一百一束三分七厘開摺詳請具奏前來臣覆核無異查安化縣等被災七處照應分别輕重蠲緩正賦内有安化合水環縣董志原縣丞四處連年被昌歉收去夏亢昌九甚間有秋禾被霖之處民情困苦下忙錢糧委實無力完納應一併籲懇天恩俯准緩徵以紓民力理合繕具淸單恭摺具陳伏乞皇上聖鑒飭部查照施行謹奏奉硃批著照所請戶部知道單併發欽此○○吳大澂片再據湖南布政使何樞詳稱前奉札准工部咨奏催湖南等省欠解木植赶緊運解又附奏湖南等省各添辦杉木六百根等因遵卽委令常德府同知方濬復迅速赶辦報解詳經前撫臣張煦覆奏在案兹據該委員禀稱己將光緒十七年分例木一批計桅木二十根杉木三百八十根架木一千四百根桐皮杉槁木二百根又添辦杉木六百根共木二千六百根均己買齊挽運常德府河下捆紥成簰定期於本年二月十五日開行解京此項例木共應領例價銀九千一百二十五兩五錢六分由司在於光緒十七年地丁項下開支銀六千兩十八年地丁項下開支銀三千一百一十五兩五錢六分均歸各該年奏銷案内開報現值運河淺阻木簰萬難走行飭令該委員照案運至上海附搭輪船解京所需經費遵照部議每批不准過例木價銀之數計應領銀九千一百二十五兩五錢六分在於厘金項下按數動支一併發交該委員具領詳請分别奏咨前來臣覆加查覈無異除咨戶工部查照外理合附片具陳伏乞聖鑒謹奏奉硃批該部知道欽此○○頭品頂戴湖南巡撫臣吳大澂跪奏爲耆紳重遇鹿鳴循例先期奏陳懇恩與宴恭摺仰祈聖鑒事據在籍紳士前國子監祭酒江蘇學政王先謙翰林院編修汪槩道銜候選郎中左孝同工部主事鄭祖煥前甘肅寍夏府知府黄自元等呈稱三品卿銜卽選員外郎徐棻現年八十三歳係湖南長沙府長沙縣人道光甲午科優賃中式乙未恩科順天鄕試舉人考取内閣中書中式辛丑恩科進士翰林院庶吉士散館改内閣中書升起居注主事咸豐三年回籍養親辦理團練五年經前湖南巡撫駱秉章保奏奉旨以六部員外郎遇缺卽選前大 
 
