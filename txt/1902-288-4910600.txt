# 1902 - 288 - 4910600

 

Page 1

 
 
[第六次印二十四史售書啓] [  圖書集成局謹白]  
　　經世之學備於乙部二十四史薈萃歴朝之典章制度興衰治亂勘今酌古洵足以因革損益上以佐隆治之宏規下以起民生之疾苦矧自科舉攺章以後大小考試皆以史事命題博求通達之才藉收宏濟之效若非貫通全史本本原原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白墨色精良視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[浙省關墨出書] [  圖書集成局啓]  
　　菊花香裏榜信傳來各省人士咸思一覩新科闈藝爲度巧之金針本局預倩浙省友人將聚奎堂原刻闈墨飛速遞到現已用新鑄鉛字赶緊排印數萬册昨已出書定價洋銀一角二分躉售格外克已有欲先覩爲快者請卽惠臨申報館購取及各書坊均有發售此佈 
[恤刑說]  
　　國家立法所以防奸也法立而奸不止則以刑威之使民有所忌憚而不敢犯故法有輕重刑亦判焉大抵自笞杖徒流以迄大辟皆視其人所犯情罪以爲衡刑所在卽法所在非官吏所能意爲軒輊於是民知法之難逭兢兢焉弗敢或違蓋惟法伸而後民知畏刑未聞有刑濫而可使民守法者唐虞之世皋陶執法而刑措可期秦漢弊政相承任用酷吏而其極至於奸僞蠶起勸懲之道卽此可知孔子日刑罰不中則民無所措手足曾子訓陽虐爲士師之道日如得其情則哀矜而弗喜聖賢明愼用刑之意時於言論中見之牧民者顧可忽乎哉我朝政崇寛大釐定刑律條分縷析叅酌得中聽訟者果能奉爲準繩無枉無縱自足見法律之平無如今之出身加民者平日於大清律例一書旣未寓目而又不能讀書明理其號稱通達者又或剛愎自用一旦南面高坐案牘紛仍稍拂其情即不免淫刑以逞呼號有所不聞血肉任其狼藉縱父母妻子涕泣籲禱終於若罔聞知夫天下惟命盜各案國法難容若夫箕帚耰鋤之釁探囊胠篋之流按之刑章本無大罪略加呵責立子釋回亦無不可卽不然或荷校或管押亦古人蒲鞭示辱之意至於笞責則仁明之吏非治至惡極不肖之人不肯遽用若責而兼之以枷枷而又益之以押自非凶暴尤著必無以一身兼之者蓋管押雖無枷責之痛苦而困守犴狴寸步難行其情亦殊可憫故凡情重法輕之犯以此治之有閱數月者有閱一二年者甚者終其身不得釋出所謂不惡而嚴之道非可漫焉施之也西律刑最簡除繯首外卽作亂謀逆等事亦至監禁數年而止其他鉅案不邊監禁敷　月多至一年撫枷責等名目乃同一監禁西人以治非常之罪華官竟視爲無足重輕且未押之先或責或枷必求其備吾不知大清律例中果有如此辦法否耶夫地方官訊理命盜各案不能使情眞罪當折服其心致令地下寃魂與獄中殘喘盈千累百苦無昭雪之時寗虎郅鷹已可深戒而乃於民間委瑣之案又不暇察其情僞惟以　觫堂下者之肢體快吾誅求是豈治亂民用重典之道乎嗚呼觀於滬上租界公堂之案牘而知古人矜恤庶獄之道已無望於天下矣原租界之設會審公堂以治境内民間詞訟膺是任者權力有限遇有重案例當移送上海縣署核辦其所讞除錢債田土外每日纍纍載道者大都以流氓小竊爲多治之之法初不過笞責數十下枷號一二禮拜或更管押數日未聞更有所加也偶有管押一年半載者類皆放火匪徒及著名惡棍見者已驚其懲辦之嚴不意近年來笞責動輙五六百下枷號勳輙二三月管押者動輙一二年或三四年且也責而枷枷而押種種刑法連類及之甚至婦女亦有鞭背五百管押一年者以至押所之中在坑满坑在谷满谷顚連之狀呼痛之聲令人耳不忍聞目不忍見其尤不可解者同犯一罪而笞責之數懸殊又或竊物少者反重辦竊物多者轉從輕報章登之萬衆觀之往事非遥一一可證雖間有因西官未悉華情曲徇其請者而用刑之失當聽斷之不公卽此已可概見夫讞員非正印地方官可比而刑責已如是之濫無怪各州縣於尋常案犯一不承認卽以天平架等非刑從事竊恐殘酷習爲常事積其怨恨愁慘之氣大之干天地之和小之釀民生之患豈獨請公入甕他日身受其報可爲寒心哉易日履霜堅冰至詩日如彼雨雪先集維　子因租界辦案之重罪犯之多慨乎言之爲租界發而不徒爲租界發也 
[俄韓交涉]  
　　日本報云韓王將舉行踐阼後四十年慶賀典禮俄廷派專使烏愛須君赴韓慶祝啓行後甫八日俄廷忽發電至韓要求數事一烏愛須慶賀事畢卽簡爲駐韓使臣二在仁川釜山二埠分設中俄銀行三准俄國新設太平洋艦隊下椗馬山浦并在其地設將校士卒休憇所四准俄國派巡察工商官赴平壤仁川元山馬山浦四處游歴 
[法暹立約]  
　　英京倫敦來電云法暹和約刻已在巴黎畫諾暹國允將美流布里及巴索兩省並羅那河碧金榜河中間一帶大湖割　法人法國則由鎮大邦一帶撤退戍兵歸還湄江右岸地方准暹國駐兵扼守惟此項兵士祇准暹官統帶倘暹人欲在湄江之畔開設通商口岸以及車路運河當先倩法人相助爲理 
[大學程材]  
　　京師訪事友人云前者管學大臣張治秋大　宰購定阜成門外瓦窰村曠地若干畝以便修蓋大學堂齋舍嗣以締造經營尙需時日爰就地安門内原設大學堂處略加修葺以爲諸生絃誦之區示期本月十三日招考肄業各生兹將示文照録於左欽命管理大學堂事務吏部尙書張爲出示招考學生事照得本大學堂前由本大臣奏定分設豫備速成兩科現在章程業經奏請欽定諭令悉心經理加意陶鎔欽此欽遵在案兹將速成一科先行開辦查速成科内分仕學師範兩門其應收考人員按照原奏京官五品以下八品以上外官候選及因事 
 
 

Page 2

 
 
留京者道員以下教職以上皆准入仕學館肄業舉貢生監皆准入師範館肄業其考試之法按照此次奏定章程分作兩塲第一塲仕學館試以史學論一篇政治策一篇算學一篇英文論一篇師範館試以修身倫理大義一篇中外史學十二問算學六問英文論一篇第二塲仕學館試以輿地策一篇交涉策一篇物理策一篇師範館試以教育學大義一篇中外地理學十二問物理及化學六問日本文論一篇以上所試各學皆於試日分出兩題一深一淺深者以待成材淺者以試初學取進後分出班次各按淺深分門肄習至英文日文等論未習過者皆可不作算學物理化學等策問不必盡通但取文筆條　事理明白所有史學輿地算學物理化學等問只須筆答數語舉一反三無取求備十事對九以待通才受學之初姑從寛録查仕學館以考求政治爲先師範館爲培植教育之地凡應考者必須品行端方志趣閎遠之士方足以資造就而廣甄陶本大臣職司教育任總銓衡仰荷朝恩冀求諸彦凡有志嚮學者除京員由本員呈請本衙門堂官咨送考試外候選及因事留京人員曁舉貢生監等各按籍貫八旗取具本旗佐領圖片各直省同鄉京官印結各開具三代年歳履歴親赴本大學堂報名投考今定於九月十三日考試二塲屇期各於辰正初刻齊集聽候本大臣親臨大學堂點名考試子限一日之長彚卷呈閱後本大臣評定甲乙録取榜示按照名次先後傳補住堂肄業務各先期分别呈請咨送報名投考毋得自悮切切特示 
[星隕天南]  
　　前任兩廣總督陶芷芳制軍薨逝之信本館前已照西報譯登兹閱廣州中西新報云制軍缷篆後陡於九月初九日丑刻殁於城南運憲行轅二公子隨侍粤中搶地呼天擗踊泣血一時督撫以下文武各官咸具一朿生芻前往弔奠 
[粤撫新猷]  
　　廣州友人來函云新任廣東巡撫李勉林中丞下車伊始孜孜以安民飭吏爲心日前牌示轅門日爲申嚴堂規事照得本署部院欽承恩命調署廣東巡撫澄叙官方必先自邇勤求治理宜愼厥初所有本署堂規合先詳明示諭爲此示仰書吏門皂及巡捕官役人等知悉卽便查照後開規條逐一凛遵倘有玩違及怠忽貽誤者定行查究决不姑寛須至堂規者計開一每日黎明打頭鼓卯正二刻打二鼓發文其各屬公文收集成數登記號簿不拘頭鼓一鼓隨時傳進申初打晩鼓仍照晨鼓收發文書一大小文武在任各員及各局委員有緊要公事面禀者隨到隨見不拘時刻此外在省候補人員當於衙叅之日禀候分班接見平日非奉傳問毋庸來轅以杜奔競之漸一頭門内設立號簿一本宅門内另設竹籖凡署内一應人等出入皆應領籖掛號每日登記派委辦理一署内人等以及文案處大小委員均不准與外人來往倘有外客直進宅門該把衙並不阻止通報定卽重究不貸至本署部院生辰令節决不收受禮物不准屬員餽送隨帶家丁祗供服役亦不准收受門包如署内之人有敢需索分文陋規者無論何項人等准卽據實回明嚴行察究一巡捕傳帖准至書房回話其餘差官及各役人等不許擅進二堂現任候補大小文武各官以及紳士人等概不許擅入宅門倘敢故違定干未便並將把衙革究各宜凛遵一本省公正紳士因公來見立卽禀知無許留難其餘過往游客行蹝詭秘以及來歴不明者不許混傳内外人等不許無故出入一京師部文各衙門會稿及一應公文照例撃鼓二聲投遞奏摺回省撃鼓四聲兵部火票加急公文撃鼓五聲立即遞進不得違誤一撫屬及上省各衙門公文俱令投交號吏逐一登記明白開單繳查批發狀紙不出告期書吏將批語全寫狀榜呈送僉發在轅門外張掛曉諭一批差員役解審人犯投文之後巡捕官即照批點騐人犯及解役名數如有臨點不到及解役躱避者禀明察究該巡捕官及號房轅門各役人等倘敢需索並皂隸需索班錢杖錢者一經查出分别嚴參重處一本部院陞堂令巡捕官及當班官弁率領材官旗令舍人站堂人役照例分别東西伺候其餘無執事員役俱於轅門外伺候不許擅入頭門及在轅門前窺探並不許閒雜人等混進觀望擠擁喧譁如敢故違定將巡風把門人役一併查究一本部院衙門關防嚴密所有在轅一應值日值宿支更該班官弁人役有誤班生事者定即分别究處把門人等有敢擅代書吏門皂傳遞消息勾通作弊者嚴拿重究一本部院日用薪米蔬菜俱發現錢依照時價平買如買辦各役揑稱官價尅减賒欠及攙搭潮銀者許鋪户人等據實赴轅喊禀以憑查究 
[榜名更正]  
　　本届江南鄉試第一百五十名舉人金永楷實金詠榴之誤金君係本館所延主筆當電音傳來照碼譯出卻係此二字因亦未便妄更照登報簡迨發電白門詢問始知實有誤訛夫烏焉亥豕字體本易參差况電信飛傳時尤倉卒諸君子泥金姓氏或尙有錯誤之處俟接官板題名録當爲一一校正此時固不必多所疑慮也 
[購物賽會]  
　　漢口訪事人云湖廣總督張香濤宮保因日本於明春開設内國勸業博覧會特撥巨欵委商務局員採辦鄂中土産各物運往東瀛入會比賽蓋藉以鼓舞商情也 
[粤東平糶]  
　　廣州訪事友人云入秋以後天久不雨米價日昻貧民粒食維艱頗形困苦省垣各善堂紳董商請廣州府龔太守購米平糶旋推述善堂紳董黄君景棠爲首具禀府轅隨經太守批示日此事當日在府集議廣仁善堂願辦平糶廣濟述善崇正三堂願辦平賣即經通禀各憲在案所有公家籌備之欵除交廣仁善堂八萬兩外尙有善後局八萬兩已禀請札發南海縣轉交廣濟述善崇正三善堂匀領平賣事畢如數繳還俟局欵發下卽自赴南海領請可也如該堂决意攺辦平糶不妨與廣仁善堂紳董商議或合力辦理或自行設法勸捐悉聽其便現府中允認帮貼平糶一欵業經禀定以折盡二萬兩爲度實難再行籌助該堂所議每洋銀一元糶米三十斤恐虧本太鉅仍候札行南海縣知照再行開辦 
[江西苦旱]  
　　南昌訪事友人云入秋以來天久不雨各屬田疇均苦亢旱中秋節後南昌府知府江訒吾太守率同南昌新建兩縣主設壇叩禱至八月二十日雖略得甘𩆩旋卽晴光大放未歌沾足之詩旣而護理巡撫　遜菴中丞飢溺爲懷復於九月初二日示禁屠宰竭誠齋戒率同各官趨詣萬壽宮䖍祈閱三日迄未喚醒痴龍宏施雨澤至初六日暫令開屠一面委員至建昌迎取龍魚來省特未知果能上格蒼穹否也 
[武林火警]  
　　杭州訪事友人云本月十二日午刻扇子營沈姓家不戒於火致兆焚警鑼旣鳴如上下城各義龍及官署洋龍疾馳往救約歴一點鐘時始得救熄計焚去廳屋三間前後平屋十餘間猶幸四面俱有高垣火難飛越不致延及他家至其肇禍之由聞係柴房遣火所致也 
[苎羅秋色]  
　　紹興訪事人云紹郡釐局總辦胡渭川太守蔭森近届瓜期經浙江藩憲誠果泉方伯札委周笠舸太守接辦○紹屬各鄉賭風素盛如缸灶村等處每值新榖登塲輒有賭徒誘令鄉農與之賭博孤注一擲腰纒頓空事爲府尊趙漁衫太守訪聞立卽出示諭禁并派役 
 
 

Page 3

 
 
四出嚴查似此雷厲風行此風或可稍息矣○紹郡酒捐自攺新章抽收印花稅及缸帖稅較前幾增三倍每歲可得銀三十餘萬兩以一成提作委員董事司巡人等經費其餘悉數解庫以便攤給賠欵 
[上海官塲紀事]  
　　昨爲觀音誕辰清晨蘇松太兵備道憲袁海觀觀察提右營叅將廖楚材叅戎各率文武員弁詣老北門内沈香閣拈香○法界會審公堂讞員孫建臣明府昨有要公詣上海縣署拜會縣主汪瑶庭大令晤談良久而别 
[道轅牌示]  
　　昨日蘇松太兵備道袁海觀觀察牌示轅門云本年八月二十八日日接准本總領事小田切照會内開接道文燮昌公司火柴廠宋煒臣因神户石井國榮社冐充牌號並建帮益成號冐混漁利國榮社現仍發售天津永盛多箱請卽查照等因本領事除備文轉禀本國外務衙門查禁外於本月二十一日照復貴道在案兹者外務衙門來諭以此案業經札飭兵庫縣查核惟據神户石井國榮社丈谷勘兵衛禀稱該社於明治十八年已行用渭水牌號當是時另有用渭水牌者該社主恐其冐混卽赴農商務部衙門將渭水牌號註册永歸該社行用此事歴有年所故在本國不能禁國榮社停用此牌等因本此照請轉諭該職商宋煒臣等因到道查此案疉據該職商來禀照會日本總領事查照在案兹准前因合就牌示爲此示仰該職商遵照特示 
[備迎憲眷]  
　　缷任四川總督奎樂峯制軍將於日内送瀛眷來滬上海縣汪瑶庭大令得悉卽派辦差人役將洋務局灑掃清潔以備暫駐鸞輿 
[委員更迭]  
　　前有英國某兵船水手醉中闌入小東門肇事蘇松太兵備道憲袁海觀觀察聞而惡之將稽查小東門委員某君撤去差使而以巡防北局委員馬啓臣二尹調辦小東門稽查事宜所遺北局一差另委候宝巡檢黄子欣少尹接辦少尹奉札後已涓吉昨日到局視事矣 
[鄉人被盜]  
　　本邑南馬頭浦東民人高大雲向爲地販積有資財匪徒垂涎已非一日前夜三點鐘後突糾集羽黨三十餘人執械毁門而入劫去首飾洋銀衣服約值千餘金並拒傷事主婦手臂等處事後高投報唐橋巡防局曁左近保甲總巡局總巡謝岳松明府聞報立卽禀明蘇松太兵備道袁海觀觀察一面商請上海縣主汪瑶庭大令派捕會同緝捕 
[防營獲匪]  
　　近有著名流氓朱連生者混迹浦東日以持械行凶爲事前日駐紥龍王廟之某防營管帶徐遊戎命駕至唐橋巡防局拜會局員蔣克生二尹緬述情形隨于晩間親率勇丁將伊父朱某拘獲帶回營中移送上海縣請辦 
[添建工房]  
　　本邑高昌廟左近江南機器製造局洋槍樓地勢過于獗隘經總辦毛實君觀察申禀督轅請准籌欵添建前日已飭水木各工匠赶緊興工矣 
[嚴懲花會]  
　　包探陳洪德解粤婦陳何氏陳馮氏及袁阿壽陸阿順王阿忠至英美租界會審公堂禀稱伊等男婦數人由顧阿華糾至伊家猜壓花會經小的恊同西包探一併拘獲志出花曾票若干紙送請訊懲代理讞員魏蒓塢大令判將兩婦各責手心四百下袁陸王三犯各枷號一月期满管押捕房半年顧枷號一月期满押捕房一年票紙當堂焚燬 
[黄牛入苙]  
　　包探陳雲忠解匪棍王阿根王阿增至英美租界會審公堂禀稱阿根綽號小黄牛係著名流氓常在新閘一帶帶刀横行向人勒索某日嗾使其黨阿增將鄉人沈國祥曳至僻靜處持刃恐嚇詐去洋銀五十八元報由小的陸續緝獲今特送請重懲代理讞員魏蒓塢大令以阿根情同剪徑罪不容寛判責八百板枷號三月期满押捕房二年然後遞解回籍阿增責五百板枷號二月期满押捕房二年然後驅逐出境 
[小工歇業]  
　　法租界太古公司輪船碼頭起卸貨物之江北小工大半散居裏虹口一帶向章發給工資由工頭某甲經理每百文扣去二十文實發八十文邇因米珠薪桂各小工向甲求加甲非但不依反又多扣四文以致各小工大爲忿怒昨晨一律停工並在外大橋左近攔阻他人潛往作工至午後尙未停妥未知工頭將何以處之 
[上海巡局紀事]  
　　日前浦東六里橋有無賴糾衆開塲聚賭經保甲總巡謝岳松明府訪悉親帶勇役馳往拘獲爲首之姚福堂一名帶回研訊供稱起意糾賭者實係程桂香周象卿事與小的無涉明府判笞責二百板勤限交出程周訊究○昨日歹人莊富慶手持銀飾至某典鋪求質汛捕見其形迹可疑拘解十六鋪巡防南局局員賈叅軍研訊之飭押候復訊重懲○竊賊錢瑞榮經汛捕拘至五六鋪巡防南局局員賈叅軍研訊之下判責二百板驅逐出境○近日黄振隆烟館屢被梁上君子所算因投報高昌廟巡防局局員馬午橋叅軍飭傳到汛捕士阿大至案比責二百板限日𨁪緝務獲嚴追 
[法租界公堂瑣案]  
　　崇明教民顧錦甫生有男女孩各一女名杏郎男名興德幼時皆留養堂中前月某日忽領至滬上倩蟻媒丁再揚曹阿榮分别售去事爲堂中教士所知函致上海教堂報請捕頭將一干人拘獲並將杏郎由王顧氏家帶出興德則已由潮州人楊仲清送回原籍旋解經讞員孫建臣大令訊供飭楊將興德交案並著顧丁各繳出所得洋銀日昨飭提復訊楊供小的禁押捕房不通音信求准交人保出方能設法將興德送來大令著從速交案顧等仍追還身價如延比追○湖北人劉瑞芝前在原籍誘拐張史氏來滬氏夫知悉卽電囑在滬族人張明珍留心偵緝明珍接電後尋至美大輪船上得卽扭解至案大令訊取口供將張史氏交明珍帶回劉押候氏夫到案再核昨日氏夫張某由原籍來滬投案候訊大令飭將劉帶案略詰數語押候過堂核辦○英界某包探夥錢阿五越界拘拿竊賊經包探解奉大令譸供判罰洋銀五元如不能繳則笞責二百板昨日錢遵諭繳案大令著從寛釋出○瑞泰茶葉店不戒於火延燒左右隣事後捕頭令民探將店主解請大令訊明判罰銀二百兩酌償被累各家昨日瑞泰執事人彭連信投案求减大令著减罰銀一百五十兩赶緊措繳所押學徒彭照俟繳到後釋歸○偷兒李阿明陳阿元張阿桂陳阿全均經包探解奉大令訊明著各責二百板 
[美租界捕房紀事]  
　　昨日甲乙丙三粤人串同粤婦陳張氏潛入寄居虹口之某日本人家竊取鈔票洋銀九十餘元報捕後被包探錢榮堂查獲解入捕房捕頭令押候轉解公堂禀請代理讞員魏蒓塢大令譸辦○前晩粤人袁阿壽等在北四川路仁智里開設花會誘人聚贈事爲捕頭所知令中西各包探前往拘入捕房押候解送公堂禀請訊辦○粤人羅阿福近因犯案經代理讞員魏蒓塢大令判令押解回籍昨日　頭令包探錢榮堂押至某輪船載回東粤 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　陸高氏盛丁氏扭俞景紹到縣以呑没餘利爲詞控求追給前晩縣主汪瑶庭大令升堂研訊陸高氏供故翁於同治四年糾股在小東門外開設通源信局至光緒初年由丈夫管理後丈夫因事出門歸局夥張姓經手各股東以其多所弊混公議由小婦人與盛丁氏合管按月有官利可分至二十六年倩俞景紹接管俞不將盈餘分派亦無細帳可核爲此控請訊追盛丁氏所供相同俞供小的於光緒二十年入局司帳後由各股東推爲總執事前年局中生意除開銷外雖不虧本並無　餘去年信船被盜行劫賠償不少然尙餘　　百餘千今正曾邀齊同業算明帳目稍有贏餘存儲局中小的並無侵吞之事大令著各邀齊同業秉公將帳算明所有贏餘若干照股　派○滬南裕發源米行夥朱上達扭徐尙志到縣請追欠項大令向之訊問徐供小的係浦東人在家訓蒙父親在南市董家渡開米店歴有年所本年六月二十七日因患急痧逝世小的查見店中共欠各米行洋銀一千餘元祗存洋銀五百元米七十五石除用去喪費二百元付還存項二百元外尙餘一百元隨將存米售價料理往來欵項凈欠各米行洋銀六百元决不圖賴惟求寛限俟將鄉下房屋變賣以償朱供小的行内與徐父往來被欠洋銀四百餘元並有其友甲乙兩户被欠二百元求即究追大令飭將徐交保出外限二十日内變産清理○唐竹雲送逆子新元請辦大令升堂研訊竹雲供小的向爲金箔生意兒子新元不務正業時將家中器物竊出質錢屢訓不悛叩求究辦新元供小的惟因病及烟成癮不敢違訓叩乞施恩大令判發攺過局收押一年以待悔悟 
[英美租界公堂瑣案]  
　　包探張天林解黄芝賢到案禀稱此人自稱江蘇候補道某大人之子乘間行竊伊友曹錫奎衣物報由小的拘獲向之盤詰據稱伊有胞弟在滬約後日可投案今先送請核奪代理讞員魏蒓塢大令商之英總領事署迪繙譯官著押候禮押　傳伊弟到案訊核○包探邊槐州解流氓王寶祥到案禀稱此人將徐寳祥曳至某茶館訛詐洋銀十元徐不允從致被私行吊打報由小的拘請訊究王稱小的向在某西人處服役徐叔萬山道山二人均係著名流氓專慣魚肉良懦曾經小的解勸因此挾仇誣控叩乞究懲大令著押候交人保出飭役查明再核○包探金立生解林陳氏到案禀稱本年正月此婦至方李氏家撃毁器物昨日又糾衆行　報由小的拿獲解入捕房此婦卽留存洋銀五十元得以暫時釋出今特傳案請訊方李氏供小婦人前曾作賣笑生涯從良後已閱三年賃居彤德里丈夫方姓在某輪船執　林陳氏傭於小婦人處瞰丈夫外出外方誘作不端小婦人正言拒之因此來案誣控叩求究辦林陳氏供小婦人被欠工值年餘向索圖賴大令判令鞭背四百下以儆○包探方長華解袁定永沙雲川到案禀稱袁由海門拐得沈三井家九齡幼子名壽海者來滬倩沙求售經小的拘獲解請究懲壽海供被袁拐來托人價賣小的不願致被毆傷大令判責袁五百板枷號一月期满押捕房二年然後遞解回籍沙責三百板枷號一月期满押捕房五月然後遞解回籍壽海暫送棲流公所留候家屬認領 
 
 
 

Page 10

 
 
　　新學功課 
佳白議設　賢堂學館前經刋單廣告今已定期十月初四日開館功课分兩大綱一經濟學内分歴國約章公法政治爲一班歴國各種今古史書爲一班一高等英文學亦分班敎授除禮拜六禮拜日停課外每日上午九點鐘至十二點下午兩點至四點俱按班敎授月缴脩金八元願學者或專習一班或兼習各班俱可請先赴虹口靶子路卅六號洋房内報名餘額無多有志之士幸勿遲悮　監院大美國李佳白謹啓 
　　紙貨增價 
惟　紙　貨　産　自　浙　閩　江　右　等　省　因　連　年　竹　料　歉　收　工　價　日　昂　以致　來　貨　稀　少　客　盤　疊　次　加　增　　　售　各　花　色　無　不暗　漲　吾　業　受虧　不　淺　故　中　秋　後　在　本　公　所　集　衆　商　議　一　律　增　價　以　保　成　本此佈　　景倫堂紙　公所啓 
　　大德膠州皇家印捐彩票十月十二日開彩 
　　本公司自開設以來歷蒙遠近賜信惟是頭彩不過數千未足饜　諸君之望茲自十四會起將彩數加增票張减省庶中彩較易得彩較多特此佈告計開第十四會票十月十二日卽枉歴一千九百零二年十一月十一號開彩額設六千張每張洋五元貴客如欲領額發售者請郵寄本公司　各埠　　處及濟南府化刧堂内本公司分局亦可　靑島仁濟公司　啓 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年九月初三日京報全録]  
　　宮門抄谕旨均已録前○兩江總督劉奏報漕運交兌陳明虧短情形懇恩援案豁免摺○江蘇巡撫恩奏報揀員請補通判員缺摺○直隸總督袁奏爲葬期將近懇恩賞假回籍摺○浙江巡撫任奏報本年攤還洋欵情形片 
頭品頂戴兩江總督臣劉坤一頭品頂戴江蘇巡撫臣恩壽跪奏爲蘇省光緒二十五年分留滬淺陳漕運交兌完竣有虧短耗折米石懇 
恩豁免恭摺仰祈聖鑒事竊查蘇省光緒二十五年分漕糧正耗及經剥漕船耗等米除沙船裝運不計外實交招商局輪協運交倉漕糧正米共五十六萬三千九百一十八石零又經剥食三欵米一萬五千四十一石零商船輪耗米四萬五千一百一十三石零統計正耗米六十二萬四千七十三石零歴届商輪承運漕糧均係遵照同治十二年前督撫臣奏定海運章程愼重米色餘下先儘正漕兌收次及採買並籌銷餘米其餘米卽指商耗而言是招商局驗兌進棧時祗記米數不分正耗迨至起運出棧時先儘正漕並將經剥食耗隨正運統作應交之米計自二十六年二月初間開運起至五月中旬止實運津漕米三十七萬三千二十四石在津已交蘇糧道裝剥起運米二十一萬九千六百八十三石存儲津棧尙未運出米一十五萬三千三百四十一石不圖猝遭兵事失去無存所有已經由滬運津前項漕米每石應給商輪耗米八升共應給米二萬九千八百四十一石零現在陳漕業已由滬運竣自應統核開除按照二十六年夏間運津折回存滬共米二十五萬一千四十九石零内除是年春夏運津之米應給商耗米二萬九知八百四十三石零又該年冬間兌運漢口漕米五萬石商耗米四千石又去秋運津陳漕米應除商耗一萬一千二百七十一石零實應交倉正米一十四萬八百九十四石零隨運經剥食三欵米一萬五千四十一石零查前項餘漕上年秋間奉飭起運時因存滬日久商輪應得耗米固已耗盡必致短及正漕即經委員赴滬眼同按袋過磅計共運出原存滬耗陳漕正耗米一十五萬五千九百三十五包零共重二千四百七十三萬一千七百七十一磅以磅合石約虧耗二萬石有奇謹按倉塲督臣所開入厫　漕　十三萬七千八百八十石零遵陳應騾車一升耗米一千三百七十八石零外實共短少米一萬六千六百七十六石零委係存儲滬棧兩夏運津折回起缷致蟲食霉變傷耗兹據蘇松督糧道羅嘉杰詳請奏豁前來臣等復加查核係屬實情查浙省是年陳漕亦因存滬日久虧耗經浙江撫臣任道鎔　情奏請豁免已奉諭旨允准今蘇省情事相同且虧耗米數較之浙省有减無增所有蘇省二十五年存滬陳漕虧耗米石相應援案　懇天恩准子豁免以示體恤出自逾格鴻施除咨部查照外謹會同會辦商務大臣工部左侍郎臣盛宣懷恭摺具陳伏乞皇太后皇上聖鑒訓示謹奏奉殊批著照所請該部知道欽此 
頭品頂戴江蘇巡撫奴才恩壽跪奏爲揀員請補通判員缺遵章具奏恭摺仰祈聖鑒事竊照蘇州府管糧通判劉朝鑾於光緒二十七年八月二十三日病故開缺歸八月分截缺聲請扣留外補在案是月並無同項缺出毋庸簽掣應即照例揀補查定例各省道府同知直隸州知州通判知州如係奉旨命往或督撫題明留於該省候補者無論應題應調應選之缺令該督撫酌量才具其人地相宜者悉准先儘補用又遇輪補病故休選缺先儘候補班前酌補一人次將候補正班酌補一人又鄭工新章先用遇缺先二人海防新班先一人海防卽海防先分班輪用一人海防先無人仍用海防卽海防卽無人用各項班次一人以五缺爲一週又續開新海防例跟接鄭工捐輸選補各等因今江蘇省病故休選缺通判一項上次松江府柘林通判用至另補通判蔡匯滄簡補止此次蘇州府管糧通判一缺輪應鄭工新海防遇缺先海防新班先新班即舊例新班遇缺先新班遇缺均無人應鄭工新海防舊海防籌餉勞績候補前亦無人遞應候補正班到班鄭工海防舊例均無人應用勞績候補正班人　　有勞績候補中書科中書職銜梁書祥遵新海防例復捐按察司經歴分發江蘇試用光緒二十二年騐看到省江寗籌餉出力保俟補缺後以通判用旋在直隸藩庫報捐離在補足六班以通判仍留江蘇歸候補班補用並繳免保舉銀兩二十三年八月十九日引見奉旨著照例往欽此二十一日領照九月初五日抵寍禀到加扣程限六日以九月十一日爲到省日期試看期满甄别留省補用新章考取二等在案覆查該員年强才裕舉止安詳以之請補蘇州府管糧通判洵堪勝任與例相符據蘇州布政使陸元鼎江蘇按察使效曾會詳請奏前來合無仰懇天恩俯准將勞績候補正班通判梁書祥補授蘇州府管糧通判實於員缺有裨該員係候補通判請補通判銜缺相當毋庸送部引見亦無須查造叅罰謹會同兩江總督臣劉坤一恭摺具陳伏乞皇太后皇上聖鑒敕部議　施行謹奏奉硃批吏部議奏欽此 
太子少保北洋大臣直隸總督臣袁世豈跪奏爲臣母葬期將近籲懇天恩賞假回籍以妥大事恭摺仰祈聖鑒事竊臣於本年二月初四日瀝陳下情懇請回籍終制營葬一摺二月初八日奉上諭覧奏情詞懇摯具見孝思維值此時局多艱直隸地方緊要辦理交涉及善後一切事宜正賴該署督悉心籌畫宏濟艱難所請回籍營葬之處著俟秋間查看情形再行賞假該署督務當仰體朝廷倚𢌿之意移孝作忠力圖報稱用副委任等因欽此仰蒙訓勉周詳嘉矜備至跪聆之下感激涕零入秋以來靜候恩命本不敢以哀痛私情屢瀆天聽惟是時序如流倐忽之間三秋過半臣昨接閱家書臣母葬期現已　定十月十七日而自津及汴計程遥遠又無輪船可通約須二十日始抵臣里且一切附報之需安厝之儀亦愼終者所宜敬謹將事必須預先經營從容籌備方足以妥先靈於地下而免致誤憾於臨時　是　端　迫五内屈計微臣起程日期至遲在下月中旬以後卽須束裝就道方今仰賴聖主威德直境防務敉平又自天津交還中外輯和交涉事宜尙形融洽善後諸務逐漸經理粗已就緒接收兹内外鐵路約計重陽左右亦可竣事用敢再申前請籲懇天恩賞假兩個月俾得屇期回籍稍遂負土之私感荷矜全實無旣極如蒙逾允並請迅賜簡員署理直隸總督兼充北洋大臣篆務臣一俟葬事辦竣假期届满當卽赶緊星馳北上仰紓宸厪所有臣母葬期將近懇恩賞假緣由理合恭摺瀝陳伏乞皇太后皇上聖鑒訓示謹奏奉硃批另有旨欽此 
任道鎔片再據護理寗紹台道兼浙海關高英詳稱浙海關洋稅藥稅釐項下每年奉撥攤還英德洋欵二十四萬兩嗣因佛郎磅價昻貴原撥銀數不敷奉部奏准自光緒二十六年起加撥銀六萬兩共銀三十萬兩按二五八冬四月次第分解均經遵辦在案兹屇光緒二十八年五月分應還英德原續撥欵銀七萬五千兩作於華洋正半各稅内籌湊銀六萬一千兩洋藥釐稅項下併湊銀一萬四千兩共銀五千兩由前監督春順先後撥交號商楊源豐解赴江海關道衙門投納等情詳請具奏前來臣覆核無異除分咨查照外理合附片具陳伏乞聖鑒謹奏奉硃批該部知道欽此 
 
 

Page 14

 
 
[光緒二十八年九月初四日京報全録]  
　　宮門抄諭旨均已録前○山海關副都統倭奏請本年軍政　限一年並停閱秋操摺○監臨陸奏報順天鄉試三塲完竣摺○奉天將軍增奏爲親王出缺無嗣懇恩准其過繼承襲爵職摺○山東巡撫周奏爲領運東陵兵朱延不解清請暫行革職片○又奏請减營員片 
乾清門侍衞山海關副都統奴才倭恒額跪奏爲請將本年軍政展限一年應請停閱秋操各緣由恭摺具陳仰祈聖鑒事竊查山海關駐防八旗官兵除平時按期操演每年秋季由副都統校閱一次並巡閱所屬永平府冷口喜峯口羅文峪等四處官兵秋操歴經辦理在案復察奴才接管卷内准兵部來咨現值　軍政之年各省駐防考騐旗員册籍限於十月内送部核辦等因前來亦在案奴才自應循例辦理乃地方　敝又兼餉米不能及時關領旗人生計日艱是不能不於整頓之中仍寓體恤之意奴才到任後思將善後一切事宜及時整頓以冀漸復舊規無如庫欵支絀動輒棘手僅將軍機一事奏明請留欵項　造擡槍迄今數月山海關兵備道未將留欵撥還奴才焦刀萬狀莫可如何况交涉事仵日不暇給加以關外票匪滋蔓宜圖鎭撫巡防在在均關緊要再查奴才所屬四處亦有票匪滋擾喜峯口冷口二處關門更形重要四屬駐防俸餉全由藩庫支領現據减半發給較山海關駐防困苦爲尤甚奴才若循例前往考騐軍政兼閱秋操然正在交還鐵路之際關城實屬難以遠離欲將四屬官員調關考騐而四屬防守尉等官均有守口彈壓之責亦未便令其遠離職守致有疏虞奴才再四思維實難兼顧惟有仰懇天恩可否將本年軍政展限一年並請將本年秋季例操停閱一次仍由奴才札飭各口防守尉等勤加教練嚴加防守不容少懈容俟槍械撻造竣事奴才督飭屬員認眞操練明年秋季一年限满俾奴才得以悉心考騐校閱期成勁旅而壯國威奴才受恩深重具有天良斷不敢畏難藉口稍躭安逸所有請將本年軍政展限一年並請停閱秋操各緣由是否有當理合恭摺具陳做乞皇太后皇上聖鑒訓示謹奏奉硃批著照所請兵部知道欽此 
兵部右侍郎順天學政順天鄉試監臨臣陸寳忠跪奏爲恭報三塲完竣仰祈聖鑒事竊臣奉派監臨順天鄉試業將到汴日期奏聞在案八月初二日正考官兵部尙書臣裕德副考官都察院左都御史臣陵潤庠户闻左侍郎臣陳邦瑞内閣學士兼禮部侍郎銜臣李聨芳行抵河南省城臣出迎跪請聖安卽送考取人内簾其同考官分作三起到汴亦卽日入闈此次各直省士子共到五千八百零七人三塲皆恪遵規矩安靜無譁所有中額按照禮部咨開知照内簾本年補行庚子辛丑恩正併科應加倍取中其北貝北皿官生不及二十名十五名之數照例散入民卷毋庸另編官號南皿官生共到二十一名加倍應中二名此次遵照新章另編紅號裁存履歴皆責成彌封官手自經理現第一塲卷於十六日進齊其二三塲進卷約二十五日可一律完竣臣仍駐監臨院督同内外執事人員關防出入以昭嚴密至恭繳命三塲題目進呈前十卷及頭二塲紙題名録均照禮部奏定章程俟揭曉後由臣封固專摺賚呈合併聲明所有三傷完竣一切情形謹繕摺具陳伏乞皇太后皇上聖鑒謹奏奉硃批知道了欽此 
奴才增祺跪奏爲蒙古親王出缺無嗣據情籲懇恩准過繼承襲爵職恭摺具陳仰祈聖鑒事竊前因哲里木盟正盟長科爾沁札薩克和碩圖什業圖親王色汪諾爾布桑保被屬員逼勒身故無嗣該故王福晉請以該故王胞弟業西丹巴承襲報經札賚特郡王以業西丹巴係屬喇嘛不應還俗襲爵且經委員察騐狀近　痴經兵部尙書裕德會同奴才於欽奉諭旨查辦哲里木盟事件奏結案内聲明應由該故王福晉會同近支台吉公同選擇照例呈報辦理等因在案兹據該旗護理札薩克印務恊理台吉得勒克呢瑪等呈報據該故王福晉報稱遵飭擬以近支族弟頭等台吉西底巴薩爾之次子未受職台吉業喜海順過繼襲爵承祀第思襲爵例應呈由盟長轉報理藩院核辦謹查木盟　任杜爾伯特札克貝子拉什綳束克出缺乏嗣曾經前黑龍江將軍壽山奏擬請襲有案是以循案呈請等情瘘由協理台吉等將該故王近支台吉及闔旗官員人等傳齊查詢均稱並無爭競等情取具保結照章繪具宗譜附知呈請轉奏再業喜海順現年十二歲合併聲明等因呈報前來奴才伏查承龔爵職無嗣例准孀婦釋其屬意之人如係昭穆相當准其過繼襲職今該故王福晉呈請過繼之族姪業喜海順按照送到宗譜係屬昭穆相當其近支台吉均已出具無爭甘結核與定例相符查該旗自被匪亂以後人情靡定此爵未便久懸亟宜早日承襲方資鎭攝若必令其呈盟長轉報請襲則輾轉需時當此多事之秋轉失綏靖懷柔　意是以奴才未敢拘泥成格謹據情代爲陳請合無仰懇天恩可否准將已故科爾沁札薩克和碩圖什業圖親王色汪諾爾布桑保之　福　呈請過繼近支族姪業喜海順承襲伊故夫所遺札薩克親王之爵以重　封仰仍飭下理藩院核辦之處伏候聖裁並將原送宗譜照繪蒙文加籖譯漢恭呈御覧除分行理藩院哲里木盟盟長備案外理合恭摺具陳伏乞皇太后后直聖鑒訓示謹奏請旨奉硃批著照所請該衙門知道欽此 
周馥片再山東濟前帮千總王振邦領運光緒二十六年分東陵兵米一萬八千六百一十八石一斗六　零應按漕折定價每石二兩變價折交共應折銀三萬七千二百三十六兩零先後飭據該千總繳到銀三萬六　兩尙短交銀六千六百三十六兩零節次催提未據清解實屬瞻玩應卽叅追以重庫欵據督糧道達斌詳請奏叅前來相應請旨將濟前帮千總王振邦暫行革職發交德　看管勒限兩個月追　如能依限完清另行奏請開復倘限满不繳或繳不足數再行嚴叅辦理合附片具陳伏乞聖鑒訓示謹奏奉硃批著照所請該部知道欽此 
周馥片再河標中左右三營員弁兵丁前經河南撫臣錫良奏准自光緒二十八年爲始分作五年裁竣裁缺各官歸入山東撫鎭各禁補用所撤丁兵每名發紿恩餉一年等因知照到東經調任撫臣張人駿亦因運河營一營改隸山東仿照黄河營裁减章程具奏欽奉硃批該部知道欽此欽遵轉行在案臣維黄運兩河營員衙門駐紥山東境内本爲修守隄防催　漕艘而設自同治十一年以後東省河防久有專營運河漕船現經停止該河營官弁兵丁旣無地方之責操揀亦屬具文而四營經費綜稽之則歲需共銀三萬五千兩有奇散給之則每兵一日得銀四錢六分不等值此時艱餉絀糜費不貲若循原案遞年裁减二成則所汰者非必無良暫留者豈盡得力棄取旣難得當轉不足以服將士之心更恐屬託營求流弊叢出臣未敢以案經奏准在先稍事遷就當經咨委兗州鎭總兵田恩來並札飭兗沂曹濟道彭虞孫往濟寗州會同點明河標中左右三營運河一營兵丁按名照章發給本年正餉之外照案加發一年恩餉卽行一律裁汰俾回籍安業另行謀生不致失所以廣皇仁至於裁缺實任各官並候補員弁不下七十餘人原奏聲明均歸山東　營非特補缺無期卽差委亦難遍及請量爲變通如籍隸外省之員由臣咨回原籍收標其年老人員一體資遣回籍實缺千總把總外委各弁　給恩餉一年候補千總以下如願回籍而無　資者酌發半年恩餉仍按員列標註册俟　缺到班需員差遺隨時調取補用以免向隅所有光緒三十年以後節省裁缺官兵俸餉等銀留作巡警等軍經費藉資挹注除　尸兵二部查照外理合附片具陳伏乞聖鑒訓示謹奏奉硃批該部知道欽此 
 
