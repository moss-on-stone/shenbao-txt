# 1916 - 344 - 4915748

 

Page 1

 
 
   
 
 

Page 2

 
 
時評 
[議會又開議（冷）]  
　　今日參衆兩議院又開會議事矣是不因憲法審議會之一鬭而中止也是議會尚有望憲法尚有望中國前途尚有望也 
　　雖然我人誠屬望於議會而議會終未必能如我人之望者蓋以議會之失德不在憲法審議會之一鬭而在議會失德竟至以憲法審議會之一鬭表示之也不然議會之失德果僅在憲法審議會之一鬭者憲法審議會之一鬭畢而議會之失德即如浮雲過日去而復明亦何至與我人以失望哉我人旣失望於前故今日雖開會仍恐亦未必能如我人之望於後也 
[命令]  
十二月十一日大總統令馬麔年詹宏績均晋給四等嘉禾章此令 
又令任命蘇珠克圖巴圖爾爲昭烏達盟備兵扎薩克此令 
專電 
[北京電]  
　　議場鬭毆案昨檢廳預審　到原告劉崇佑等四人證人　成鎔等二人被告葉夏聲於傳單上注依法不能逮捕鄧天乙向法警云我們自有辦法劉成禺等六人均托詞赴津故但訊原證數語退庭聞檢察廳長擬備文到院請求許可逮捕 
[北京電]  
　　總統調停各派辦法（一）派人與各團疎通（二）在府開各派議員茶話會（三）力勸化除黨見完成憲法 
[北京電]  
　　現除研究會與益友社兩團對壘外餘皆宣明中立態度並舉出代表另起省制草案請該兩團息爭討議 
[北京電]  
　　今日（十二日）衆議院一時四十分開會陳副議長主席（一）尚鎭圭動議將本院前屆收支報告提出審查付表决通過（二）政府提出敎育實業兩廳官制案付審查（三）本屆收支報告付審查（四）烟酒請願案四起咨達政府（五）田桐動議開外交秘密會（六）産業結合案兩起付審查（七）禁烟案三讀通過（八）查辦張勳案否决 
[北京電]  
　　今日（十二）衆院唐寳鍔演說萬餘言言查辦張勳案須暫緩理由語多滑稽此案遂否决 
[北京電]  
　　今日（十二日）參議院一點開會到一百四十九人王議長主席報告國務院來咨興亞借欵期滿該公司迄未負何等責照約第三號附約二三兩條中政府對水口太平山礦事業當然解除責任已由財部向興亞聲明布部另提擔保品與該公司妥切協商另案提交議决衆無異議劉映奎動議參院改選在即解釋選舉法案審查已竣請即提出委員長蔣舉清報告解釋二十一條二項主旨王觀銘首反對劉映奎贊成時三點休息二十分後湯漪謂第八條已規定於不得逾定額半數句可不生疑問無解釋必要宋楨提起討論終局取决主席以贊成二讀者起立少數王正廷異議再以不贊成二讀付表决又少數主席云現有三人提出修正案後日開二讀討論吕志伊質問國慶紀念案審查結果如何彭介石答開會未成劉成禺動議先提鄂省會解釋詹大悲等資格主席答以不能宋淵源力爭湯漪謂非本院職權金兆棪請依衆院例懲戒審查員無故缺席王正廷主加入規則主席諮詢通過依日程（一）審查新到議員陳德峻孫江東合格有人請省報告劉芷芬異議孫當選祇兩票依法須六票詰審查何據而云無疑義龔煥辰答係據資格證書劉還詰資格從何發生於是爭議紛起委員長湯漪乃登台說明西藏當選只四票候補無過兩票者主席亦稱恐牽動前人命秘書抽簽宋淵源張成等爭付表决陳銘鑑力阻無效卒付表决得多數王伊文又生異議適電燈開震動風扇有大呼冷逼者乃將孫席簽定（二）國葬法案付審查可决李述膺請带促成限後日提出（三）恢復自治連開二三讀送出 
[北京電]  
　　贈日皇勳章事政府議有三辦法（一）令章公使就近贈送（二）派范總長前往（三）仍令曹去以第一說爲近 
[北京電]  
　　大借欵得施使報告會議結果於擔保問題未易解决除電令施使設法斡旋外由伍外長再與銀團極力磋商期免田賦加入仍以鹽稅盈餘作抵 
[北京電]  
　　昨日倫敦銀團之約會因俄法代表未到致再展期某外人觀察中政府之態度謂如條件過苛則不願成立云 
[北京電]  
　　聞老西開案談判甚有進步法代使已致電回國對於某問題請政府訓示俟有來電再開議可速結 
[北京電]  
　　内務總長决提張國淦正在竭力疎通一說張不就則以范調内務蔡元培長敎育 
[北京電]  
　　馮副總統來電带提出内務總長不必多方瞻顧 
[北京電]  
　　魯督電揭吳大洲報銷不實所稱外債已據日領代查多屬有心揑造請就近詰問並布其罪狀予以相當處分 
[北京電]  
　　元首以府院權限及中央各省官制改編民軍南方善後各項問題亟待解决擬派黎澍蔭昌赴甯徵求河間同意 
[北京電]  
　　元首見北京日報載有揑電四省宣告中立之事查出丁某四人所爲赫然震怒將下令停職究辦 
[北京電]  
　　財部請設長江一帶漁　　課局各省印花局多爲安插黨人而設國務會議均主核駁 
[北京電]  
　　公府官制案已提交衆議院 
[北京電]  
　　馮副總統來電主張以優待清室條件載入憲法 
[北京電]  
　　孫洪伊通告勿選彼爲參議員 
[北京電]  
　　交通部將火車免票一律取消 
外電 
[香港電]  
　　官場布告銀幣元寳非經特許不准出口（十一日） 
[北京電]  
　　山東消息云濰縣民軍於四日互鬭卽在城門附近交戰槍聲晰續終夜未息聞共死傷二百人内有平民頗多吳大洲刻在北京擬解决資遣軍隊事宜但財政支絀未有成議（十一日）以上路透電 
[北京電]  
　　星期六日外交伍總長以關於老西開事之修正對案若干條送交法代使當由法代使電告巴黎故會議暫停（十一日） 
[北京電]  
　　中立派政黨之代表謂憲法會議審議長暫緩開議憲法（十二日） 
[北京電]  
　　熊希齡之使日未得國會同意以其在熱河任時曾抱排日態度之故大致中國勳章將僅由駐日公使章宗祥呈贈日皇（十二日） 
[北京電]  
　　明日總統府將舉行關於内政之重大政治會議國務員外徐世昌亦將與會（十二日）以上德文電 
[北京電]  
　　據法國官場談老西開問題自伍廷芳氏就任外交總長以來已經會商五次該案之細目間有多少變更惟其大綱則仍以朱爾典氏之調停案爲基礎進行交涉其前途目下尚難預測但以伍總長態度之公平交涉尚稱便利然該交涉非至明年恐難解决云云（十二日） 
[北京電]  
　　此次憲法審議會騷擾應負之責任研究會派與民黨派互相推諉研究會派曾將此事通電全國訴諸國民且有一部持論過激者有會員全部不出席之主張因有多數會員表其反對此議遂終消滅（十一日） 
[北京電]  
　　熊希齡捧呈勳章使日問題已以非正式詢問日本之贊否目下尚未接到回答參衆兩院反對之聲頗高（十一日） 
[南京電]  
　　甯省前有設立中美俱樂部之議其後一時頗有停頓之態至近已决設立昨由副總統府參謀長師景雲江甯鎭守使王廷楨警察廳長王桂林及美國人何嚴氏等發起議决該俱樂部規則十二條進呈馮副總統及齊省長請其贊成至此事之成立美國駐甯領事頗與有力云（十二日） 
[東京電]  
　　美國女飛行家史錦孫女士乘今日入横濱港之日本丸來日女士携帶拉衣特式飛機擬乘飛旋東京及他各地示其妙技（十二日） 
[東京電]  
　　大山公薨逝昨（十一日）由臨時閣議國葬之件並豫算支出國葬費四萬五千元之件議旣决定遂由寺内首相入宮奏蒙允准即以臨時官報發表舉行國葬之期定於十七日（十二日） 
[東京電]  
　　昨日臨時官報發表諭派黑木大將爲大山公葬儀委員長兒玉翰長以下十四人爲委員（十二日） 
[東京電]  
　　大山公之國葬决定於十七日在日比谷公園執行十八日歸葬西那須野墓所奉旨於國葬之日廢朝（十二日） 
以上東方通信社電 
戰電 
[巴黎電]  
　　今晚公報云松末河南岸有間斷之砲火凡爾登附近與香巴業境各擊落敵飛機兩架（十日） 
[倫敦電]  
　　今晚海格將軍戰報云英軍猛轟敵軍陣線後各部分且擊散塞爾勒與戈末柯爾叢林東面之敵兵（十日） 
[倫敦電]  
　　布國公報宣稱布軍佔據加拉拉虚鎭及多瑙河左岸塞拉伏達對面之橋端砲台（十一日） 
[彼得格勒電]  
　　今日公報宣稱敵軍逼令羅軍沿泊洛斯蒂至米齊爾大路退走惟羅軍曾回攻克復陣地戰事正在進行敵軍在克里巴巴進攻失敗敵軍在伐爾浦特拉境與特洛土斯山谷猛力抵禦陣前諸山現有深雪堅氷（十一日） 
[倫敦電]  
　　塞國公報宣稱前敵各處有劇烈之步軍戰事塞軍俘敵甚衆（十一日） 
[倫敦電]  
　　布國公報宣稱布軍在摩拉斯蒂爾西北塞拉河灣擊敗進攻之敵軍又在塞里斯南擊敗英軍（十一日） 
[巴黎電]  
　　協約國現皆改組政府以期辦理戰事更可迅速致法首相白里安現與政客及工商界著聞人物商榷一切聞白氏擬裁減舊有之各行政機關不久高級機關將有更變此舉乃欲取行政理財治軍諸事嚴厲振刷　可抵制敵人之謀（十一日） 
[倫敦電]  
　　首相現有寒疾醫士囑其勿出故在家休養喬治致書於下院議員略謂皇以組織内閣之重任相託余已勉從其言本擬於十二日蒞院佈告奈届時未必能如願巴拉勞君將動議延會至十四日再行開會政府最重大責任之一在於厲行戰事必達勝利之結局而後已余知苟政府一日聚精薈神於此途則政府一日可得貴院之扶助也（十一日） 
[倫敦電]  
　　據確實消息除以國務員五人組織戰事内閣外並無尋常所謂之内閣其他國務員之活動將爲局部之關係新政府此種極奇異結搆頗爲衆所贊成以其宜於專力辦 
 
 
 

Page 3

 
 
理戰事也新政府尚有一特色卽新國務員之爲著名辦事人物者不下一七人是已觀其職務卽知航務之管理將更嚴密商部之事宜將分劃辦理鐵路之佈置將更整齊而工人與煤之難題亦可解决（十日） 
[倫敦電]  
　　公報宣稱新政府軍事内閣已成立其人員如下喬治（首相）冦崇（上議院之領袖）漢特森（無專職）米爾勒（無專職）巴拉勞（財政大臣且爲下議院之領袖）其餘人員如下法部馮萊内務開夫外交貝爾福殖民華爾特朗陸軍竇比商務史丹萊工業郝巨海軍卡森軍械愛狄森封鎖薛西爾糧食麥克萊農務浦羅士羅敎育費希（十日） 
[公電]  
　　北京益友社來電上海各報館轉各團體鈞鑒憲法明定省制根據歷史國情至爲正當詎憲法研究會少數人屢次破壞相持兩月本社爲速産憲法研究會少數人長主張贊成庚日審查會標題以地方制度加入憲法並規定省長由大總統自由任命付表决審查長陳國祥並不依法先點人數即行發票當經魏肇文舉發多發某員票一份投表結果票數逾名刺一張顯有一人投兩票之事當然無效乃陳國祥竟宣布有效及多人質問劉崇佑等蜂起謾駡秩序遂擾張我華等據理辯明即遭毆傷同人等以此係院内問題應依院法解决無須屑瀆清聽惟研究會揑詞通電誠恐是非混淆除將前情另函通告外用先聲明伏乞鑒察益友社公白眞 
　　交通部來電各局覽陜西洛川縣於本月六日開局通報仰即查照交通部眞 
[要聞一審議會閧閙後之觀察]  
　　中立團奔走調和檢察廳票傳不到懲罰案又提兩起前星期五憲法審議會因省制問題研究會與益友社之衝突可謂爲舊進步系與舊國民黨之决鬭現已相持不下研究會進行尤不留餘地法庭起訴通電各省兩事均已辦到在益友社一方面明知當時互有誤會因口角而用武至於傷人實有不合然亦索性堅持下去以待中立派之出而調停昨日憲政討論會平社協議會蘇園等政團奔走一天互相協商以息事寧人引爲責任其結果决議嚴守中立態度並定於今日午後一時假座衆議院第五休息室開中立政團會議確定如何調停方法以期繼續開審議會不至因細故而阻礙憲法之成立憲政討論會又於昨日午後四時至六時在順治門外大街會所開會到者俱中立派議員座爲之滿探聞所議决之事項如下（一）對於他政團互相攻擊之事决不加入有調和無偏倚（二）對於通電各省一節請他團設法取消以免開院外人干涉院内事之漸（三）與他中立團體協力解决目下難題以期審議會照常開會先議省制以外各問題以上三事全場一致贊成並推定恩華江天鐸朱兆莘孫潤宇夏同龢辛漢黄贊元譚瑞霖司徒頴王立廷黄錫銓于軒寳林繩武等二十餘人與他政團隨時　合儘於二日内分途進行疏通意見 
憲法研究會劉崇佑陳光燾等因在議場與舊國民系議員葉夏聲陳策謝良牧等用武已向地方檢察廳告訴請求依法提起公訴經檢察官驗明傷痕並到議場查勘當時用武情形後卽於昨日上午發刑事傳票傳被告葉夏聲等到案候訊但被告等俱係議員毆打時未即被捕此時不得謂爲現行犯又非犯内亂外患罪名在議會開會期内當然不受傳訊如法庭必須傳令到案惟有函請議長許可而議長又須諮詢院議許可費如許繁重手續其結果仍是傳不到又不能發刑事拘票在法庭實窮於對付也 
　　至於提案懲罰一層兩方均有研究會方面所提者已誌昨報兹再將益友社方面議員所提者録下以供國人參證其一請懲戒議長文曰本月八日憲法審議會就地方制度大綱加入憲法并規定省長由大總統自由任命議題續行表决時審議長陳國祥不先查明人數遽行發票已屬違法詎發票時故意多發票數内有一票經議員魏肇文（戴署名）發舉顯係從中作弊始將該票繳銷嗣開票結果投票總數六百三十六而名刺總數僅六百三十五兩相比較仍不相符當經議員等提起異議謂名刺與票數不符者按照向例及憲法會議規則第四十條第三項應再行投票乃審議長并不諮詢院議强謂名刺票數不符殊無關係不知按之法理如果票數較名刺爲少或可藉口爲有抛棄表决權者今乃票數多於名刺則當然發生以一人而投兩票之嫌實牴觸約法第十八條第二項每議員有一表决權之規定事關違憲其爲無效自不待言審議長旣不查點人數於投票以前復故意多發票數於散票之際迨其結果票數多於名刺又復違法宣告推其用心無非希圖破壞使地方制度不能加入憲法前此三分二之贊成僅差一票故多發票數冀使反對票額之增加萬一贊成者多數又可藉口未查人數嗾使其同黨議員提起異議以爲推翻表决之地步豫謀舞弊故意違法其罪一議院法第十五條議長維持院内秩序整理議事第十六條議長指揮監督秘書長及其所屬各職員陳國祥以衆議院副議長而爲審議長議場秩序議事進行當然應有維持整理之責對於秘書長及其職員應有指揮監督之責乃當時議員等提起疑義陳國祥並不諮詢大衆致場内彼此爭執及秩序紛亂之際又嗾議員劉崇佑等及秘書職員以壇上墨盒速記椅子爲武器擲傷劉成禺張我華陳時銓葉夏聲等議員多人旋即率領秘書職員逃席而去所有議員請假單據投票各　散亂紛失均置之不理違背院法擾亂秩序其罪二用特依憲法會議規則第五十二條五十三條提起懲戒是否有當應請公决云云其二請懲罰劉崇佑籍忠寅林長民等文曰本月八日憲法審議會關於議題投票表决結果僉以陳審議長報告聲明不合正質問辯論間忽議員劉崇佑籍忠寅林長民等妄逞非禮之言動突離議席横據演台肆口謾駡任意毆打以墨盒座椅爲武器竟致劉成禺陳時銓張我華葉夏聲等多人負傷甚重均經醫生驗明有據似此目無法紀破壞議場逞凶毆人若不立予懲罰將以神聖莊嚴之議會爲彼輩行凶賣武之場憲法前途何堪設想爲此謹依據憲法會議規則第五十二條五十三條五十五條提出懲罰案請付公决云云 
[北京特别通信（四十七）（剽萍）]  
　　憲法爭鬭之是非解散國會之謬論各派善後之方法正告各省官民關於前日憲法審議會中之爭鬭各報紀載不一其詞報紙之有機關性質者更難得其平允記者憑良心上之觀察當投票之時票數與名刺數不符韜園益友社等固不妨提出異議而不應直指定陳國祥爲舞弊違法至研究會方面見開票結果旣顯有不符之處而陳國祥必爭爲不得再有異議實未免過於武斷足引起反對派之不平况又有重發藍票於某君處等之錯誤事實乎此雙方皆爲非是者也至於因爭而毆乃多出於個人之行動不得指爲全派如劉成禺與劉崇佑其平素惡感甚深至是乃乘機而發一至秩序大亂之後雙方互毆不能指爲某派毆人某派被毆蓋一方陳光燾劉崇佑籍忠寅等聲稱受傷而如劉成禺之跌倒褚輔成頭上之洞張我華指上之血亦必因有人毆之而始得此結果也此亦雙方皆爲非是者也 
　　此事發生而後憲法研究會即通電全國歷數反對派之罪惡而反對派即指爲意圖破壞國會吾人不信研究會有此軼出範圍之主張惟平時竊竊慮他人之來干涉國會者至此乃不得不向院外大呼其冤不暇思及呼寃以後所生之結果影響於憲法影響於國會其將奚若乃研究會可憐之處也同時言論界中有一種因噎廢食之謬論大足令人疑及研究會而益使該會處於孤立之地位者即所謂解散國會之說與夫追念袁氏不置之奇談是也實則此種言論另有一派人主之與研究會無關數人之善惡不能牽涉機關國會雖不良究愈於無國會研究會中人亦應甚明此理乃吾人所欲爲辨白者也 
我國之人最喜不慎於始而造成不得不出於善後之局故凡事莫不有善後今此之爭將何以善其後乎聞平社與討論會等之不投入兩方漩渦中者即預備爲辦理善後之人昨晚提議於今日（十一）各派舉出善後代表兩人商量如何破鏡重圓再行開會之法且云不致難以挽回不日仍可開議云云果如是憲法之幸亦國會之幸也惟因是又須抛去數日可貴光陰以先從事於善後由今思之各派其有悔意乎 
各省官民接研究會之通電與夫新聞之記事必引起多人之注意但願國人觀察此事須得其平且萬不可因噎廢食以數人之行動牽涉國會神聖之機關乃記者對於國人之忠告也 
[倫敦會議之無期延會說]  
　　四國銀行團定於十一日在倫敦開會協議中國第二次大借欵事吾人期望借欵成立翹企該會議有良好結果而十二日東文上海日報北京電云倫敦之借欵會議已無期延會云云此種消息猝難索解虚實莫辨吾人試蒐集日本方面之消息以推究之據十一日本報所載日人組織之東方通信社電法國銀行代表缺席十一日不能開會云云然非謂無期延會一俟法國代表到會即能進行又東京時事中央等報云日本代表巽氏如屆時不能蒞會則令大久保氏庖代云云英俄代表不聞有不能到會之說從知會議之無期延會非以代表有所障礙而别有原因在焉各國之主張如何示聞有所表示有之惟日本據東京大阪各報所云日本所希望者日本擔任借欵額之大部分其他希望條件已由外務次官幣原氏等决議之後電告倫敦之日本代表矣所謂其他希望條件未曾公言然有可推測者一二月前日本各報稱述地租爲借欵擔保品之適宜且多發疑問謂丁恩氏爲鹽稅監督假令中國提供地租爲擔保則監督一席其將誰屬耶┊┊此次大借欵日本願任大部分也近今各東報又有云十一日倫敦銀行團會議之結果不可預知┊┊銀行團想以中國地租爲擔保吾人以日本輿論之所希望推測日本政府所謂希望條件雖不中不遠矣無期延會之原因大概如彼日本所主張大概若此可知四國中之主張與日本必有不同者故不得不無期延會也吾人期望借欵成立倫敦會議有良好結果故聞無期延會之說惄焉憂之然若以地租等問題而無期延會則又屬一問題矣 
[興亞限滿後之廢約問題]  
　　興亞公司借欵簽字至昨日已滿三月農商谷總長特咨呈國務院聲明原約鑛山擔保一層業已無效兹聞國務院已依照農商部原呈辦理一而令財政部另提擔保品與日商開議一面將此事用正式公文咨參衆兩院查照先是在京湘籍議員對於此事最爲關心曾於前日提出質問案其文曰政府向日本興亞公司借欵以湖南水口山安徽太平山礦作酬報日商促成大借欵一案兩院表示反對已經財農兩總長到院聲允廢約查該約載明興亞公司擔任於三個月内促成大借欵如三個月内大借欵不成立時即將合辦湘皖兩鑛條件解除責任溯該約於九月九日簽字扣至十二月九日業已滿足三個月現大借欵旣未成立時效已過合辦礦山責任當然解除政府已否向興亞公司作嚴切之聲明何以尚不明白宣布謹依約法提出質問書限三日内答復以釋羣疑提案人李執中鍾才宏歐陽振聲劉彦連署者彭施滌等二十人 
[徐州特别快信]  
　　清醇王朗貝勒昨均有電致張勳内容係商關於優待條件加入憲法問題 
使署消息徐樹錚不日又將來徐 
周樹模昨日已由徐乘車回京 
張勳昨電津召薛大可來徐 
省區聯合會定本月十五日在參謀廳開常會 
倪嗣冲昨派裴景福來徐謁張勳會商皖省要政 
萬繩栻運動皖財政廳長甚力 
昨在津浦車中又捕獲形跡可疑之逃兵數名已解送執法營務處訊究 
[南京快信]  
　　甯垣銅元缺乏每銀元昨日巿價祗能易一百二十枚 
聞馮副總統擬電大總統荐梁任公充國史館長又聞梁一俟蔡鍔靈柩回湘即來甯沿津浦車入京 
張一麔前日來甯住副總統府聞張已允就馮副總统秘書長職 
　　淞滬警察廳長徐國　昨來甯謁齊省長禀陳要公 
　　齊省長委任用道尹文永譽赴徐海各屬調查釐務 
改選參議員瞬届期近暗爭極烈聞昨日票價每張驟漲至三百元 
　　省議會定十六日開會追悼黄蔡下旗休會以誌哀忱 
　　財廳以各屬城鄉巿鎭典商四年度典稅迄未繳納昨　　飭各縣知事限期繳納解省以憑報部 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[熊希齡赴日說之中變]  
　　此次政府擬派曹汝霖赴日贈動先期本已探取日本政府意思聞我國若派徐世昌往日本擬派松方老侯來華報聘若派曹往則日本亦擬派内田康哉報聘如此種種都已接洽中途忽然變計自然於政府信用國家體面均有極太妨碍現在事已如此政府遂有改派他人之議曾遺人赴津徵求熊希齡氏同意外傳熊氏已十分承諾尚非眞相蓋熊意一須視日本政府對彼是否歡迎一須俟親自來京將兹事波折調查清楚方能承諾政府因其並未表示拒絶之意遂特電章公使與日政府接洽大　須俟東京覆電到京方能作準也旣而得章覆日本方面未能同意此事遂又中變據政界消息將來或至必須改派時則徐世昌唐紹儀兩氏均可爲日本方面所歡迎但徐唐兩氏之能否允行又將爲一問題矣 
[日人之開拓滿蒙譚（化險）]  
　　前任日本東拓公司理事村田俊彦氏視察滿洲各地之後擬更向山東方面旅行途經大連言及東拓公司事業方針之問題揭諸日紙遼東新報　譯如左以供參考 
（一）東拓之現狀就東拓公司之事業成績而言近年外間雖不免有所批評然本年則可確信其克舉良好之成績但論米價已克保其相當之行巿今日雖僅有二十餘萬石之租糧然已不可謂少東拓公司者不誤其經營之方法必可繼續有利使予而居總裁或仍爲理事亦决無悲觀之可言 
（二）將來之事業東拓在朝鮮方面所擔之職務關於日朝合併已可謂竟其半功或竟謂已實行其六七分亦無不可以後之活動則須有待於政府之方針此後日本之於朝鮮究竟施行移民之方針與否則東拓之事業亦將依此而生變動又自本方面言之愚以爲東拓事業急務無論如何必當於金融方面而謀活動也 
（三）舞台在滿蒙要之東拓之事業務宜隨殖民地之氣運以謀其進步即年來東拓之希望發展於滿蒙方面者要亦不爲無理愚以爲此項方針雖在新重役之時代亦無變動或有謂欲行此方針似應速將四年度終結之補助金繼續交付者然此三十萬之補助金祗以移民事業爲主其與所謂發展滿蒙者自當别論 
（四）補助金問題補助金問題乃大正五年度之追加預算若以他種形式提出於本期議會則滿蒙之開拓事業非待改正東拓之法律案不可前次議會滿銀案業遭否决今年又將議會中重大問題頗有注目之價值夫東拓而無補助金固覺其苦然竟謂補助之有無遂爲東拓生死所繫則猶未必也 
（五）發展之方針將來東拓進行於滿蒙時其事業之方針余亦稍有愚見現雖不便發表然銀行設立之後或不致有與其事業利害抵觸而不克實行開拓之方針耳本問題與去歲提出議會之滿蒙銀行亦有關聯本銀行關於東拓之新計畫去歲雖有許多異議然而余尚不欲僅得允許設立滿蒙銀行而即滿願蓋以後無論如何務使成一避名取實之拓殖金融機關也該氏語至此復　　子　二十四日起視察於哈爾濱若夫大連今則已來三次此後更須視察北京上海山東各地始歸有暇則擬盡力調查中國情事云云讀此可見彼邦人士之注意開拓滿蒙如是其亟矣 
[直人忠告議員賣票團]  
　　各省省議會皆將定期改選參議員於是省議員之爲此運動者時有所聞兹者直隷公民李六更梁紀鳳張子敬崔崶邵子峰等爲此乃有忠告議員賣票團之書發表其文略云議員處立法地位作輿論代表縱不能爲人民謀福利又何忍爲人民培禍胎諸君倘稍具天良對於參議院之改選應如何審慎以冀公心毅力之正士當選爲民國放異彩爲共和謀鞏固孰意金錢賄賣報紙喧傳惡豪　營正士餒氣致使省議會等諸商場議員同於猪仔曾何所迫而出此自損人格下策耶夫此次改選實爲吾國生死存亡之關鍵共和盛衰消長之樞紐也所舉盡正人則百端就理所舉皆宵小則根本自淆蓋議員固不僅爲立法最高之機關上而監督政府彈劾官吏下而代表兆民整飭風化在在胥關國計此何等重大竟忍銅臭熱中冒大不韙非喪心病狂何至於此耶况民國初奠元氣未復對於内政之紛紜外交之腐敗財政之拮据民力之凋蔽即精白乃心爲國薦賢猶不免隕越况大開賄風不問賢否只計金錢相傳相嬗勢必將尊嚴之國會變而爲藏垢納汚之淵藪又安能興利除弊改良政治乎且在昔專制賣官鬻爵目爲秕政夫官不過行政之一部兼受言官之彈劾上憲之節制倘有玷官箴黜降革留囚禁刑死自有定例若議員則屬於立法之主體倘敗類濫厠其間徇私立法無制限之方非至任滿無救濟之策根本一壤枝葉自萎則一國之行政司法因無良善立法部莫不同歸於腐窳不堪風行草偃國民道德從之墮壞國本於是動摇矣當此共和初生正宜刷新政治力除舊污相諸君念及志士仁人絞多少腦漿擲多少頭顱始換得一大體粗具之共和一旦爲若輩斵喪吾四億同胞雖誓死亦豈能承認不料諸君之超然同志會老趕團共和協進會等賣票團相繼發現且賣於樂亭劉某其人者噫怪矣夫劉某欲施其賣舉人賣進士之故技以賣議員可謂太不自量孰知諸君利令習昏甘爲傀儡眞不知人問有羞恥之事此外如李某張某卞某郭某莫不與賣票團勾連結約似此包攬投票壟斷選舉燕趙雖無人亦何至以若輩充代議士哉六更等素不畏權豪尊重公理敢掬誠爲我直省議員諸公告凡帝制諸逆腐敗官僚勿再舉之以瀆我神聖莊嚴之立法部則直省四千五百萬同胞同受諸君之賜倘告而不聽六更爲爭回直隷人格尊重選舉制度計定與賣票團諸議員及冀當選者誓死相拚待以最終手段盡我國民天職諸公思之勿爲諸帝逆所悮至幸 
[豫省附稅改銀之爭執]  
　　河南省隨田賦正稅所帶征之附加稅向以銀兩征收而實際用生銀繳納此項稅欵者並無其人卽使有之經征人員亦往往拒不收受因以制錢拆合銀兩征收鄉愚易受其欺換算之問稍稍上下其手已可藉此餘利以自肥故征收人員視此爲利藪未能輕易放棄兹聞汴省省長以省費支絀擬將制錢十文作爲銀元一分征收蓋易錢碼爲洋碼雖無增加之名而暗中所獲實已不少此種計畫一方固出於省長官增收歲入之企圖一方則因挹注省費以資應付起見然汴省省議會方面則以爲改錢爲銀卽爲變更稅制非經省會議决不能但以省長一紙之文告發生效力現在此項爭執尚未解决聞田省長已將實在情形報告財政部查核矣 
[廣東澈究中之四知事]  
　　吏治汚濁之一斑　　引渡東莞知事前東莞縣知事梁文中於上月二十九號在香港方街被探長侯亨奉票將伊截獲報經省長照會港官以梁在任時虧空公欵棄職潛逃請按約引渡以便歸案查辦昨日下午由港官活判司提梁審問是日有國家律師域文氏主控代表省政府請將梁文中引渡嘉殿拿律師表示反對委員楊應祿亦到堂觀審律師域文對官將案情表白略云被告乃東莞知事今被粤政府禀控謂共在任時方再定期提訊活司允許惟問對於被告是否准其具保出外域律師云保單一層吾以爲至少以二萬圓方合法度嘉律師云吾恐事主不能籌此鉅款望堂上量予減輕活司云以本司之權限而定至少以二萬元遂判將案押候禮拜四上午九點半准具保單銀二萬元出外候審 
　　截拿恩平知事卸任恩平縣知事鍾祖良因於交替時釋放要犯陳亞池等地方人民謂其受賄紛紛赴省呈控鍾因心怯上月二十八日竟潛行離署又以匪氛不靖河道難行特繞道陽江出海赴泰詎省吏適於是日電飭新任謝知事將鍾扣留並派林委員赴縣提解謝知事得電急飭游擊黄管帶率領數騎跟蹤追截獲鍾於陽江警察第三區署當即解回頃聞謝知事電報省中稱林委今日抵縣巳將鍾祖良交託林委員卽日起解來省云 
　　提解始興知事朱省長據報始興縣知事黄炳麟交代未清潛逃來省當經飭警在火車頭截獲交廳看管聽候查辦頃據嶺南道尹成光電稱黄炳麟被控勒索擾民懸案待質並據新任毛知事報稱請解道署質訊清算朱省長以該員劣跡昭著應准解道訊明詳辦以儆官邪頃已覆電着該道尹迅即飭派員弁來省提解 
　　查辦南雄知事省議會議員盧兆煌張發菁提議查辦撤任南雄縣知事黎祖瑩貪污溺職縱匪殃民原案略云自癸丑以還縣知事之流品太雜當道利其苞苴所委多貪汚之輩查南雄縣知事黎祖瑩素善鑽營去歲多方運動來雄日惟高臥烟床悉心研究擇其可以得賄之案提前搜刮包賭釋匪任意敢爲所有應辦事件攔置不理任報搶刧擄殺充耳不聞　成土匪遍地民不聊生用特提議咨請省長查辦 
[駐粤滇軍之苦况]  
　　滇軍　　轉戰三省其　聲爲當世所欽仰乃留粤之滇軍不生不死困苦不堪言狀其積欠之軍餉迭經朱陸兩長官致電中央而參議員饒芙裳等又在京向政府磋議始允許由鹽欵項下撥給五十萬元省中得電後卽如約先撥軍餉五十萬元藉紓困急惟張方兩司令以此欵爲數太少等於杯水車薪曾面請陸督軍再行設法多撥數十萬以資接濟陸督軍以籌欵維艱雖允續籌但仍未能立給巨欵聞滇軍司令本部現在决意解散當李總司令協和赴滬時曾遺下命令着何參議子奇會同糧餉局長副官長等領欵解散司令本部上月底何子奇在省長處領得欵銀五萬元携到琶江本部分發惟該本部士官百餘人兵卒一千餘人欵少人多已難分配　擬定辦法四條分别回滇不回滇及有缺者無缺者核明發給不圖因此生出誤會幾釀巨變至本月三號由方張兩師長召集軍事會議事遂解决除方張二師長所部已得陸督與中央協定留編外計解散者司令本部三千餘人至於滇軍苦况見之令人悲酸因不服水土而入病院者爲數不少然身邊往往不名一錢其狀極慘前日報中登載一病院中滇軍苦况記據軍人所自述軍人患病甚苦乃至求借三仙購一拭穢紙而不可得可憐已極師長方聲濤因有慰病兵文言極沈痛其文云我軍起義以來轉戰萬里邀天之靈袁氏中殂共和復活諸將士爲國宣勞至此已極饑寒無告馴致苦病至今日猶無歸宿此皆濤之不才不德不足見信當道翊護吾將士深夜自思汗顔無地雖諸將士素明大義體國家之困難不加重責善爲忍受然而濤之罪更因此萬無自逭今者全師士卒疾病過半擇其尤者雖有病院可居營養之資旣無所出而應得之餉又積欠未發不能自養以致病雖能愈而體已就羸其尤難堪者退院歸營復迫饑寒舊病再發言念及此雖碎濤之骨又保足以謝諸將士耶故每欲親臨院地一一撫慰然悲慘之狀懸想可得實不忍卒睹因而欲往而又止者屢矣兹先派本部副官長吳樹持詞慰問並竭棉力發諸將士每人五毫聊爲　用幸各遵守院規悉心調養善保此身留爲後用稍假時日濤當勉鼓勇氣期與諸將士一面不盡之言更容哭告 
　　按滇軍自舉義以來轉戰千里其勞苦功高不在辛亥一役武漢諸軍之下乃武漢傷軍自今大總統去卾而後流離失所悽惻萬千今駐粤滇軍亦以善後欵項無着滇粤兩省又不負完全責任參觀本報三日雲南通信致欠餉積久未付兵士以鋒　之餘貧病交迫身無半文其慘苦之情何與卾軍一轍耶軍人撄萬死以擁護共和而國家所以報之者乃如此嗚呼吾觀於滇軍在痛苦中之能守紀律吾益慨山東之民軍不置矣 
[卾預算案又成爭點]  
　　湖北五年度新預算案交到議會計審查後除學捐應免提二十餘萬不計外所有歲入僅八十餘萬較二年預算減去大半因退還省署請另交議詎省署依然又將原編者送交議會覆議聞省議會預算股擬向國會提起請願兹將省長咨覆原文節録如下准貴會咨還新五年度本省地方歲出入預算書請照從前劃分辦法重爲釐訂尅日整理完善再行交議並　於五日將對於此　　見先行咨覆等因經行知財政廳核議去後兹據呈稱查本省國地兩稅自民國二年以來事實多有變更辦法實難一致前於本年九月接奉財政部佳電内開查省議會業經奉令召集所有國家稅地方稅及國家行政經費地方行政經費亟應劃分惟現在國家地方兩稅法案尚未議决劃分尚無一定標準兹擬定暫時辦法業經國務會議决各省歲入照民國二年財政部修正釐訂國家稅地方稅草案辦理歲出照民國三年核定預算案辦理其民三預算未列之收入爲民五預算列入國家稅者仍暫依民五預算辦理至各省應解中央解欵專欵仍照現在定額如數報解國家稅内如有不敷酌量由地方稅協撥俟兩稅劃定後再另定辦法等因是兩稅未經劃定以前各省編製預算均暫以國務會議議决案爲標準卾省未能獨異所有前送本省新五年度預算歲出歲入兩項之編製均屬依此辦理未敢稍有出入若論根本解决自應將國地兩稅如何劃分先由國會議决公布則何項應屬國稅何欵應屬地方編製預算乃有根據此時實無從另行釐訂致涉紛歧所有奉發原册理合備文呈請仍行咨交審議等情據此本兼省長復核無異相應連同地方預算原册二本備文咨送貴會查收請煩審議爲荷 
[浙省議會臨時會紀要（之生）]  
　　浙省議會昨日下午一時三十分開第三次臨時會議員出席者一百十七人政務委員三人沈議長報告謂前大會委本席向省長催詢召集自治問題現據省長云甚願早日將自治回復奈行政上稍有窒礙惟省會議决案與地方自治有關係者不一而足現擬由省長再電中央决於陽曆年内公布召集日期一面再由議會電告國會及國務院本省地方自治已依法召集並約定今晚至省長處詳細商榷後再决定進行辦法又報告謂本會常會期内所議决廢止官中牙帖及酒類缸照捐印花倍捐三案現據省長復稱未便執行應如何解决請大會公决大衆討論决定列入議事日程即名議决案自明日起再行復議沈議長復報告謂本省單行章程前由本會咨請省長檢交核議業准咨送數種是否一律追認大衆討論僉以單行條例本會有議决之特權自應詳細討論不能囫圇認可衆贊成首議浙江修築省道籌辦處簡章由陳樹基報告密查結果謂籌辦處兼辦工程應改爲辦事處其餘條文亦酌加修改云云無人反對即開二讀會逐條朗誦均通過並省略三讀會馮良翰動議云預算正在審查十八前恐難竣事故十八日選舉參議員實在有碍預算可否請議長與省長相　展期十日再選衆贊成休息十五分鐘開議浙江省絲廠單行條例由委員登台說明理由許祖謙云絲廠條例與本會秦君所提出之汽機絲廠條例相仿惟此項條例旣有木機規定自應合併審查衆贊成付庶政股審查次議浙江農事試驗場擬訂勸農員章程由委員登台說明理由各議員均反對公决請省長廢止接議浙江水利委員會暫行章程由委員登台說明理由各議員無甚討論卽付庶政股審查接議官商合辦浙海漁業公司簡章無討論付庶政股審查接議關於浙江省推收户糧規則諮詢事件由沈議長說明諮詢條文王兆基云第五條推收　應改爲推收證據第八　　零五分以上一律以畝計算句下加凡不及五分者一律以五分計算十三字衆贊成即將解釋條文咨請省長執行接議擬查照普通捐率酌減浙江臨時省議會暫行統捐局捐率案由提案議員秦　登台說明理由王兆基云各處貨捐情形前經大會議决俟各議員查明後再行討論此案自可從緩提出許祖謙云各種貨物捐率業經省長公署政務參議會已在討論應俟議决交到後再行併案討論徐仲偉云此案不妨先行成立以備將來會議之參考衆贊成接議浙江省文官任用暫行法由提案議員胡禧昌說明提案理由衆以本會係浙江省議會非浙江國會此項中央職權本會絶對的不能干涉遂打消繼由方贊修報告建議案件六件報告畢即振鈴散會時已五點鐘 
[杭州快信]  
　　省議會今日（十二號）困審查預算休會一天高等檢察長殷汝熊已於昨日回杭惟陶廳長尚地水來杭故一時不能赴湖南新任 
高等審判廳委任潘上罃爲崇德縣審檢所專審員羅韻珂爲定海縣審檢所專審員 
吕省長接浦江縣知事張鼎治來電謂知事近發外症乞假十日在署療治 
東陽縣知事俞景朗下鄉查勘烟苗督捉驗契視察學務署務委政務主任代拆代行 
[蘇省會九日接讀預算（芝香）]  
　　敎育行政預算案九日下午開會秘書長接續朗讀議長宣告法定人數已足應接讀中學校支出臨時門卽有朱議員子愚提出意見書聲明徐州第十中學並無公屋可借自應增加一萬五千元之臨時費並責備審查會中未將加出之欵分配詳明而爲概括的增加以至啟人疑問云云許議員蘇民請行政委員說明究竟有無公屋行政委員盧殿虎出席答稱該處無屋可借昨已約略說明公署係據該地方紳士報告並調查所得（調查一　甚輕幾不可辨）至海州之第十一中學亦據地方紳士報告並無公屋沈議員周起而質問紳士報告是否在交議之後答云在交議後問何以前有而後無答云係被兵士佔據又問然則何不於交議後將變更情形補咨答云例應補咨當時因在審查會陳說一過致省此手續云云實則言下並未由署調查祗據省議員報告並無公屋故委何員調查及徐海二處是否皆被兵佔未能詳答陳議員大猷即起言本席提出此問題並非反對加費惟並未將經費分配詳明易滋疑竇請委員補列支用詳册以備參考委員唯唯而退主席以審查報告付表决多數起立接讀第一工業第二工業臨時費第二工業學校第一欵第一項購地建築費原列八千五百元由審查删去陳議員大猷動議依此條下說明由醫校讓出借用故删此費究竟借用時尚須修改否如須改築則此欵不應全删盧委員出席說明借用必須修改擬留三千元衆贊成委員又說明須於其旁添設工場擬再加二千元查此校地址在蘇州於是朱 
 
 
 

Page 7

 
 
議員子愚出而爭執謂　　並非反對增加但恐敎育行政項下無餘欵可籌堅迫行政委賆說明有無餘欵可籌委員對以欵之有無應俟貴會通盤籌定結果卒加二千元秘書長乃接讀水産農業等各校臨時費無甚爭執通過敎育行政通畢後王議員景常又動議加入第九師範（地點在鎭江）預備費不能成立接讀實業審查會各營業機關特别預算報告同無甚爭執均通過續讀修正本省五年度下半年財務内務行政預算案（三讀）由秘書長朗讀畢已七鐘遂散會 
[金閶新語]  
　　蘇垣髦兒戲園新舞臺計自開幕迄今兵警衝突發生已經三次推源禍始大抵招待者過於兇横一無和平謙遜之氣象致各界遊觀者咸有憤恨之意前夜該園因女伶小月紅等索領包銀不着不别而行遂請得林黛玉與鳳處二伶到蘇正值上台奏技之日觀者不免擁擠場内原有憲兵四名警察六名彈壓維持剛至鳳處上臺演唱李陵碑時閶門外富春坊之憲兵第十連有差夫某甲身穿軍人大衣入園觀劇行至二門口詎爲看守園門之名小王占鰲喝止不准進内謂須購買戲劵該差夫述明入園係找尋本連之憲兵乞予通融而小王占鰲即出言蠻横口角之後復舉手將差夫頭部痛擊一下當其動手之際好事者羣言看打一哄百和園内之彈壓憲兵聞聲亦各出視當由下士易培漢等到二門時人已擁擠不堪佩懸之指揮刀爲衆人擠落於地時有身穿軍衣之南京人某甲不問情由遽將指揮刀拾起劈頭向小王占鰲頭部痛打甫下手而大好頭顱已被擊破一時鮮血直冒淋漓滿面動手肇禍者乘人多不備早已溜逃幸鎭守使署之副官咸頤徐季直及朱師長所派之監視員薛竹銘到場先行排解然後追問動手者有云該南京人即係憲兵連内之崇惠時崔連長亦派蔡排長蔣上士到園調查力辯非本連士兵一面由園主黄善卿派人至天賜莊惠更生西醫醫治一面由咸副官等請馬路署長劉承恩派警查拿兇手因舉刀行兇時萬目睽睽人皆認識故易於分别也昨經崔連長查明毆打小王占鰲之人確係憲兵崇惠當即禀報營長方幼之君核辦方君今日指令該連云憲兵爲各種兵士之冠一舉一動均應和平處待何能遽行野蠻此次崇惠刀擊小王占鰲殊屬有背軍規下士易培漢督率無方着即降充憲兵崇惠等即由該連長嚴行懲辦着將辦理情形具報營部備案一面函致警廳謂該小王占熬毆打差夫咎亦難辭應如何懲治以平衆憤刻聞崔廳長之意擬先待其頭部傷愈後再行訊辦惟該園迄今已四次發生軍人衝突照警廳定章如發生三次滋擾即應勒令停歇當由軍警總監視申斥園主王善卿以後招待來賓務須格外謙和不得任意辱駡如果再有擾事立即四閉云云而此案遂可和平了結矣 
[地方通信鎭江]  
　　派師船防剿梟匪聞近日江北鹽興二縣各巿鄉梟匪充斥搶刦之案日有所聞雖經官兵四出兜拿而東剿西竄出没無常江北水師緝私營季統領昨特調派師船二十艘駛往該二縣各港口防剿以靖地方 
　　派員截留饑民江蘇齊省長以鎭江對岸瓜洲地方爲南北要道現届冬令有大帮徐淮海饑民成羣結隊相率南下往往至鄉鎭滋擾强取食物硬索錢文擾害閭閣特派委員二人至瓜洲設局辦理資遣事宜遇有江北各屬饑民過境一律截留不准渡江並按名給資押送回籍俾免逗遛滋事 
[揚州]  
　　揚城已降微雪揚城北河下庇寒所爲棲息乞匄之地日昨天降微雪氣候較寒該乞丐等不免有饑寒交迫之患該所董事陳有煥特出貲熬粥散給各丐以資禦寒而免凍斃 
　　處決盜匪江邑東鄉波斯莊鄉董王會如家被匪搶刦並傷斃其子嗣經縣知事署懸賞拿獲正盜季長山田五兒等五名訊明季田等三人係屬正犯詳奉馮副總統齊省長批准按照軍律就地處决昨周芷貞知事特將該匪等押赴犯事地方鎗斃以昭炯戒 
　　學警行畢業禮江都警察敎練所第八班學警劉軾等四十名於日昨舉行畢業禮是日周知事赴鄉由縣警察所一等警佐沈墀代表各區長員均皆蒞臨共同行禮散會後撮影紀念次日發往城内外五區充任冬防巡邏隊 
　　各學校會議年假陽曆年節在邇各學校特開會議公决年節放假時期兹聞第五師範陽曆年假放三星期陰曆雖值元旦依然授課第八中學及縣立甲種商業均陽曆放一星期陰曆放二星期其他各高等小學及各國民學校均陽曆一星期陰曆一星期云 
　　匪徒擱路搶洋西門外儀徵縣屬高家集地方槍劫之事時有所聞日昨城内某布店夥往鄉間收帳歸來道經該處日猶未没突有匪徒三人將該夥捺倒攫洋而逸聞被搶去二十餘元 
[安慶]  
　　皖議會第三十八次常會紀事昨日皖議會開第三十八次常會二時三十分開會議員出席者七十一人柳議長銷假主席議事科宣布外來函電（一）山西議會主張閉會復推舉長駐委員會電（二）新疆議會報告成立電（三）上海黄公治喪事務所報黄公靈柩歸葬湖南電（四）鳳台知事劉沛貪贓枉法請議事（五）省長咨覆歙縣公民項世安請議案宣布畢柳議長動議前昨兩日請假謝客忽發現吳德暄宣布鄙人罪狀十餘條聞之不勝駭異但鄙人與吳某素昧平生若在會内不法行爲本會同人不妨聲罪致討若在會外有不法行爲自有被害人起訴均與吳某不相干涉查其條件信口誣衊鄙人萬不能甘受總之横逆之來必先自反好在會期爲日無多鄙人辭無可辭自始至終維持到底嗣後如有疏忽之處請大家格外寛恕衆無異說議長遂按議事日程宣布討論預算案實業部分（内務敎育業於前日討論通過）（一）支出經常門第一欵至第十一欵（二）支出臨時門第一欵至第十二欵以及總說明分說明並各廠所之標題均一一討論或修正以大綱付表决通過嗣議長動議省長咨交蠶桑講習所案工業學校請議案私立補習實業學校請議案前由大會决定歸預算案討論今預算案大綱表决請大會若何討論衆主張明日再議時五句餘鐘振鈴散會 
[南昌]  
　　旅贛直人開會籌捐本月七號旅贛直隷人士在奉直會館開同鄉會凡直人之在軍政各界者均用公民資格先後蒞會到二百餘人十一句鐘開會由同鄉會長　小亭主席報告開會宗旨略謂天津老焉開交涉案現已數旬同鄉諸君想已知大概無俟贅述我等亦國民一份子祗以服務在贛不能隨諸愛國志士之後殊爲愧對然就吾儕力量所及例應勉力認捐以接濟此二千餘愛國同胞失業之費用此本會開會之所由來也次張仲譜代讀直隷公民呈參衆兩院請願書次王潤生代表宣讀李督軍秀山致京津公民大會支電次馬熙菴登台演說代表齊師長撫萬致歉詞次王履占演說籌欵辦法大致主分兩種（一）救急（二）持久救急之欵應於今日認之以便及早彚解持久之欵營商者如何攤認在官是否依現得薪俸抽捐總以堅忍爲一致之主張母貽五分鐘熱心之誚次王月川楊錦江商拱辰景叙堂等演說又次來賓奉天李子丹演說略謂鄙人乃籍隷奉天今日貴　係　隷同鄉會無參加資格然　省亦有鄭家屯案此案交涉亦未了結適聞諸君演說不覺激動　附諸君子之驥末聊　國民義務（衆鼓掌）捐洋五十元以爲提倡次閣小亭研究　欵辦法　求同意謂凡軍政警學各界按各人所得月薪之多寡第一次　捐月薪十分之一第二次以至十百千萬次認捐月薪二十分之一各縣旅居直人均由同鄉會專函請捐商界則聽其自認全體通過時已鐘鳴一句遂散會 
[廣州]  
　　酒工失業訴苦粤省酒行釀户自公賣局開辦因抵制苛抽聯行停甑迭記前載兹查該行工黨三千餘人自停甑後全體失業各該甑户亦已停給工錢因此異常憤激事經　　已久詎於五日午刻忽有該行工人四百餘名各佩酒業工團失業訴苦等字樣之白布衿章紛由四城擁到省長公署守衛軍隊以其突然而來聲勢洶湧不悉其來意若何恐釀巨變立在頭門嚴陣以待并向工團嚴行制止不詐攔入署内工團人等遂植立署前曠地舉出代表三人入署求謁旋由朱省長派委出與接洽允爲轉圜并飭傳諭工人恪守文明規則靜候辦理勿得鼓衆滋事致取罪戾該代表唯唯而退工團亦一閧而散 
　　軍署會議籌餉昨日六號午時陸督軍設筵邀請各界在督軍署内磋商全省籌餉事宜是日督軍省長財政廳長均在座議决先行成立一公民籌餉局舉定陳勉余胡頌棠梁沛唐姚　三宋俊堂黄載堂陳卿雲陳子昌李芝畦鄺拔民鄧德周劉友豪潘文生湯海山陳香鄰李聘臣陳柱臣謝銘三潘棣甫鄭德銘黄麗炎馮序南明子遠梁信臣徐澍棠楊紹文等爲籌辦員隨由籌辦員票舉陳香鄰爲臨時正主任酈拔民爲臨時副主任假定愛育堂爲臨時籌辦地點現因軍餉緊急已議决七日一時在愛育堂磋商開辦章程以便舉行 
　　沙岡械鬭未已香屬南山沙岡械鬭一事自陸督軍電令袁帶率隊彈壓業經制止惟軍隊去後各鄉又復焚殺并在村前挑濠築壘如臨大敵現查械鬭地點爲南川沙岡黄梁鎭南基馬山網夏均屬毗連澳門該處鬭匪多屬梁　吳嚴楊熊黄等姓現在各鄉祠宇因械鬭日久多被焚燒甚有全村剷平者至傷斃人口亦在四五百名以外其鬭村之烈爲向來所未有現經江知事陸帮统韋統領等會同袁帶軍隊分道再往合圍務將各鄉鬭匪首要擒拿歸案究辦 
[長沙]  
　　省會討論增加鹽票湖南省議會近接熊秉三君由天津發來急電謂財政部擬將湘岸鹽票增加一百六十張已有某公司包買八十張此事於湘省民生及財政均有妨碍應請貴議會主持反對以資維持云云昨由彭議長將電文提出報告開會討論議員戴丹忱出席發言謂近來湘岸引鹽時有脫擋之事若將鹽票加多則來源不絶旣可免缺乏之弊尤能望價值之平查熊秉三氏原有鹽票數十張因恐票額加多有碍個人營業故以反對部議爲請其實此事究於九生有益本席主張不必反對王樸邱才英等羣起附和表示贊成惟丁先道一人獨持異議經邱才英相與力駁丁以口衆我寡不能制勝遂由全體以戴說通過並不反對部議 
[雜評一省附稅（一子）]  
　　省行政事業應積極進行人人所知也苟積極進行者省附稅應取擴充主義又人人所知也 
　　然此僅就一方面言之耳凡觀物者觀其面而忽其背則論物不得其平論事亦然前之說由省政府言之也若就人民擔負一方面言則依財政部所訂之財政說明書田賦附稅不得超過正稅百分之三十漕糧雖更名爲地方特稅要亦田賦性質今附糧之地方稅五取其二則較百分之三十而强地丁附稅六取其一則較百分之三十而弱人民之負擔不可謂不厚而猶必　鰓取盈焉省議會代表人民之天職何在况地丁甯蘇不均有如前本報所載省稅即有不足必須加徵三角附稅則寡取之地應行另徵以示平允否則患貧之後又　不均省議會諸公之責實未盡也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[西報之保禽譚（二）]  
　　十二日字林報載美人佑尼干氏投函其文略曰哲白森君之保禽譚頗爲中肯余得可恃消息知南京一處上季共輸出雉六千上季如是此季又焉知其不然夫南京乃馮副總统駐在地也字林報社評謂在馮副總統權力所及之地保禽一舉不能不屬望於馮副總統此言與哲白森君之譚同一扼要但殘殺野禽之處甯獨南京試察沿江各地無一不獵捕野禽任意殘殺以供出口之需本地野味之銷場固已匪細然尚遠不及貯諸冰箱運往外洋之數推其結果雉與竹雞兩種野禽之絶種於長江平原殆爲事實上所不可免者矣近有從蕪湖鄉問遊獵回者爲余言鄉間華人之從事獵禽者爲數極衆爲前此所未有彼輩皆由長江各口岸操冰鮮業者募僱而來雖然可責者固不僅爲中國獵夫彼報鎗携犬之外人在鄉間盤桓一星期歸時猶以所獲野禽數不逾百爲言者其殘忍嗜殺之罪正不在恃捕禽爲生涯之中國獵夫下也何則外人之遊獵者持其雙管快鎗率其訓練有素之獵犬馳驅於鄉野間不數日獲禽纍纍彼執铳之中國獵夫雖費數星期光陰所獲猶不如是之多故中國野禽目下之日漸稀少將來之靡有子遺中外獵者胥尸其咎也中國當軸宜即設法以保禽命前上海遊獵家數人曾將此事呈請袁氏注意袁頗韙之惜袁旋爲更重大之事件所困已且不保何能保禽兹者與吾人同庽海上之伍廷芳博士入京辦理交涉以增進中外邦交雖政務繁重然苟有人以關於人情公道所當動念之問題請其注意余知其當能覔閒以熟計之也博士乃素食家爲吾人所共知平日如蘇克拉底斯（希臘大哲學家）之爲人討論靈魂不死之學今雖棄其安樂之家庭與優美之花園以排解國家大難題然其曠遠之政治手腕與哲學思想亦定能爲中國禽界籌一安甯之道此則吾人所堪信者也 
[蔡公紀念圖書館之發起]  
　　蔡公歸櫬道出滬上旅滬人士旣招魂致奠爲位而哭更議定建祠立像以範後人然蔡公之功德可傳者不唯勳業而尤在精神祠像雖可以起崇敬但事過境遷行人亦僅以歷史上之陳跡視之而已於是有人提議擬設立松坡大學者然學校之設事至繁劇創辦固不易而繼續尤艱幾經討論乃决定設一紀念圖書館於祠像之旁如是則游人之足跡可多於祠堂而普及尤勝於學校也日前梁任公已將此意通電各省當道徵求同意今復電已有數十處此事有成則蔡公之精神可以遺傳矣兹將任公通電及各處覆電録下 
　　梁任公致各當道電蔡公松坡功在社稷民不能忘滬上同人議設一紀念圖書館卽在館中奉祀鑄像庶可以範後人而垂不朽擬懇我公賜銜發起以資提倡務乞垂諾並盼賜覆梁啓超叩江 
　　范總長覆電梁新會先生鑒爲松坡建設紀念圖書館廉極贊成松柩抵滬本擬親迓奈覊冗務萬難分身祗有南望飮泣而已源廉微 
　　程總長覆電梁任公先生鑒爲蔡公紀念鑄像極表贊成璧光歌 
　　趙倜田文烈覆電江電悉蔡公松坡再造民國功可百世滬上議設紀念圖書館奉祀鑄像以昭崇報倜文烈均願附名發起希即查照辦理爲荷趙倜田文烈歌 
　　李經羲覆電電示敬悉蔡公功德不朽國人無窮悼惜亟圖崇報薄海心理所同斯民猶存直道國葬一事重在矜式羲業經長電聲請并闡揚蔡公生平人格冀發時流猛省與尊處前次通電略同鑄像奉祀電呈中亦曾列舉以爲必不可無府院覆電允謂俟條例議决即當次第舉辦今賴高賢發起足爲鼎鐘生色願絜賤名以附驥尾惟苦衰病窮居不克遠來襄事寸心殊滋疚歉耳贍侍何時懷憂曷極敬先肅復經羲歌 
　　莊蕴寛覆電江電悉設館奉蔡極表贊同謹復藴寛歌 
　　劉顯世任可澄覆電頃奉江電議爲松坡在滬上設紀念圖書館在館奉祀鑄像以垂不朽是於國葬而外更藉琳瑯之館長留灑爽之姿俾日月常新景行有在此等辦法極表贊成已在本日通知各處矣顯世可澄微 
　　羅佩金覆電松公功在社稷長繫人思擬設圖書館奉祀鑄像以範後人而垂不朽此舉至爲善美亟應聯銜發起協力提倡請附賤名并時賜敎佩金魚 
　　張總長覆電江電悉即附入賤名爲荷耀曾魚 
　　附蔡公治喪事務所所接各處電文 
　　大同鎭守使孔庚電分送蔡黄二公治喪所鑒電敬悉本署派參謀長張華輔恭赴靈前代祭請賜接洽爲荷孔庚叩灰印 
　　馮副總統電蔡公治喪事務所鑒松公殯期在卽未克親往執紼殊以爲歉兹派本署師參謀長景雲代表赴滬敬伸奠唁特逹國璋眞 
　　蔣次長電探送蔡公治喪處袁士權兄鑒青電悉已代呈蔡櫬回湘請斟酌情形如無須隨行希速回京蔡公開吊期迫不及繕文弔唁兹擬南天隕柱東海歸魂八字以誌哀忱煩代繕轉致作賓眞 
[續誌公團追悼蔡公之佈置]  
　　上海地方各團體定於本月十四日下午一時假城内九畝地新舞臺爲蔡松坡氏開追悼大會已誌前報兹悉各該團體以是日會場一切佈置手續甚繁亟應預爲規畫特於日昨午後三時在也是園先開預備會籌議一切如縣議會莫子經自治研究會姚玉蓀修志局唐養儒巿學務委員朱伯華縣立女子高等小學姚儉菴縣立第一高等小學陳少生貧兒院王慕詰習藝所臧蓮遜羣學會王伯芳慈善團凌伯華開明公司葉仲嘉商團會顧長才丁三餘范應生救火聯合會陸錦林等皆蒞會參預公誰丁賡堯爲主席公同討論先議决兩事（一）决定各學校學生每級至多以二人爲限（二）决定無論公私立各團體均得派代表參預次規定開會順序一振鈴開會二報告（莫子經）三奏樂四行追悼禮五演說六奏樂七振鈴閉會次决定追悼禮節行追悼禮奏樂全體起立一鞠躬再鞠躬三鞠躬樂暫止讀誄文讀畢奏樂鞠躬再鞠躬三鞠躬禮畢樂止各就坐次推定各項執事（陳設）張逸槎臧蓮遜（收禮）公欵公産經理處全體（幹事）（張掛軸對）救火聯合會四人開明公司二人羣學會二人商團籌備處三人巿經董辦事處三人（簽名處）地方自治研究會三人慈善團三人修志局三人商團籌備處二人羣學會三人（招待員）三十人歸各團體自行擔任（總幹事）莫子經丁賡堯（速記）王慕詰李綺城錢紳齋姚玉蓀賈叔香（讀誄文）曹幹臣王慕詰（鳴贊）王桐生姚玉蓀聞是日演說已由地方自治研究會會長李右之等請定梁任公張君　沈仲禮林　侯石醉六蕭立誠等六人梁任公與蔡故督軍誼屬師生於蔡之生平知之較審届時登壇演說必有一番崇論閎議足以牖啓吾人也 
[黄柩回湘之籌備]  
　　民黨要人黄克强氏在滬病故本擬安葬西湖旋經家族採鄉土主義决定還葬湖南原籍俟本月二十一二兩日開弔後卽於次日扶柩回鄉安葬已由該治喪辦事處發出通告曾見報端兹悉上海縣公署因黄氏靈柩是日發引係定在招商局北棧碼頭下船該碼頭應需彩棚等項亟應預爲籌備故景知事昨已派人備辦並在碼頭鄰近商借房屋一所以爲送殯者休憇之用 
[電催岑西林晉京]  
　　中央特派赴粤迎迓前護國軍岑都司令之陸軍上將王瑚君前日接黎總統來電以岑都司令抵滬已久自應催其起程尅日來京以便商辦要務寺因王上將當將來電呈請岑君鑒閱約在日内離滬先往甯省晋謁馮副總統後再乘津浦火車入京又岑都司令此次由粤率帶來滬之衛兵二十二名係在雲南調粤之第二軍衛隊挑選兹因岑都司令北上在即爰於前日諭令該衛兵等仍回粤省歸隊差遣乃該衛兵等均以自雲南抵粤以來所有薪餉已届四月未奉核給現旣無須護衛赴京惟有求請准予辭差且李總司令現亦在滬回粤歸隊殊爲不願并以從軍以來離家日久各有父母在堂原籍遠在雲南遥隔數千里所需川資甚鉅故於昨日除禀岑都司令乞退軍籍外並請將未給之餉銀如數散放以便回滇省親 
[藥房製販嗎啡之判罰]  
　　江海關控南洋藥房經理吳智臣製販嗎啡一案業經公共公廨中西官傳訊判候會商堂諭宣佈在案前日（八號）經公廨發出堂諭云此案乃係販賣嗎啡違背民國三年四月十二日大總統命令宣布暫行新刑律附屬之嗎啡法律第一條查被告乃一藥房之經理人於本年九月十八日照其自定之方製造戒烟丸藥一萬八千顆售賣與人而被告於藥劑一道並無專門文憑惟曾經賣藥二十四年據工部局所化驗此項藥丸之原質中有嗎啡三兩半金雞納一兩半史脫經一錢四分之一餘爲漿質與糖質所合成其藥罐之上標名爲金鷄納丸按照醫生陳述此項藥丸一顆若給十歲小孩吞之足以致命據被告辯稱單賣嗎啡自爲法律所禁若製成藥丸可以售賣等語查前清光緒二十八年所訂之中英商約第十一條内載中國政府允准嗎啡進口但祇有英國醫生得以購買爲醫院所用他如藥齋師與化學家須得醫生之許可方能購買又查海關章程内載嗎啡祇准西醫與藥劑師所用具結購買其他無論中西人或製造或販運均在禁止之例各等語查嗎啡一物旣如上述不能入於華人之手被告何能再製此等藥丸售賣兹照民國三年續訂嗎啡法律判罰被告洋五百元此判 
[嚴防私撒烟種之代電]  
　　上海縣知事接江蘇处公署快郵代電云據六合縣知事鄭耀烈豔代電稱昨有奸民在縣屬西鄉蝦子崗地方園田私撒烟種經鄉民窺見追拿報經就近保衛團將該奸民周玉連同罌粟子一併獲解到署訊供所撒不知何物查驗實係烟子顯係畏罪狡供闔境紳民對於該奸民憤恨刺骨環求嚴辦先將該奸民鎖鍊遊行示衆一面另行呈辦外誠恐他縣亦有此種情事應請通令嚴密查防以杜隱患等情查奸民周玉竟敢私撒烟種可惡已極除電令該縣訊究明確從嚴懲辦外深恐各縣亦有似此情事仰卽督率警役一體嚴防是爲至要並出示諭禁録稿備查省長齊支印 
[禁烟之白話佈告]  
　　上海縣公署昨奉省公署頒發白話話烟佈告一道當卽分貼通衢其文照録如左鴉片流毒無窮人人應該知道的本省長從到江蘇以來對於禁烟這件事素抱極端嚴厲主義迭次選派幹練的委員分往各縣會同地方官切實查禁如有發見烟苗處所立時督令警役統統剷除所有種烟田地一概充公一面嚴拿私種烟犯到案審究明確照律重重的辦罪倘敢不服剷除軍警前往逮捕的時候竟有恃衆抗拒的行爲那就可以格殺勿論雷厲風行不肯放鬆一步所以全省烟苗都已一律肅清後來印花洋藥合同問題發生英員會勘的事因而停止當經本省長電請中央仍由部員分路查勘爲來年會勘的準備現在禁烟期限轉瞬將滿印花土合同到明年四月一日止不再發生效力此後不論何種土藥都在禁止之列所以明年春英員來蘇會勘事在必行外國人查勘的手段極其嚴密可謂無孔不入萬一尚有不乾净的地方被其查出寸株烟苗來不但數年來禁烟的辛苦都已全功盡棄並且人要辦罪地要充公還要閙出國際上的重要交涉這不是大可恥　可怕的麽本省長爲廓清烟毒起見不得不思患預防對於全省人民痛切的誥誡一番爾等要曉得鴉片流毒幾及百年小則亡身破家大則弱國滅種其害之烈直是說不盡的若不協力同心把烟苗的種子斬草除根的禁個净盡恐怕貽誤全局不可設想爾等卽不爲全國計獨不爲一身一家計麽從此次布告之後深望各界明白事理的人對着親戚朋友鄰里鄉黨把種烟的害處演說演說務須大家嚴禁萬不可使毒種再見萌芽方算是盡國民之天職就是我中華民國富强的轉機了况且我國地質最好不拘種桑種麻種靛青種棉花種五榖雜糧統統可以獲利的亦何苦留此害人的毒物弄得身敗名裂呢本省長現已派員前往該縣親到各鄉認眞查禁如果尚有無知愚民貪利私種的情事一經查着或被他人告發立即嚴拿盡法懲治到那時後悔無及了凛之特此布告 
[徐道尹整飭吏治]  
　　滬海徐道尹自蒞任以來已將匝月對於整飭吏治極爲注意前曾通令所屬各縣知事將各該縣風俗人情行政司法諸端備列問題逐條答復原寓問俗採風之意乃迄今逐案詳復者寥寥無幾故徐君擬親自出巡攷察各縣吏治現因公務紛繁未能卽離職守故於前日派某某兩科員密往各屬注重前案所列各項詳細查覆以憑核辦 
[縣知事須有警察學識]  
　　上海道縣各公署昨奉齊省長訓令開案查前准内務部咨開現值締造更新之時國家一切法令行政非藉警力不足以利進行本部前訂整頓警政辦法業經通行在案查縣知事有統轄一邑警政之責自非具有警察學識不足與語警政兹爲灌輸警學起見除已設有縣知事法政講習所之各省分應酌加關於警察行政課程外並由各地方最高級行政長官酌量情形於現在設立之法政學校或其他相當之學校内添設警察課程一班敎授關於警察諸學科其入學資格限於候補之縣知事以六個月爲修業期間俾分發各該省候補知事得以分班入學肄業俟畢業後再令就職庶一旦身膺民社知注意於警務之進行相應咨行查照等因除分别辦理外合亟令行遵照云云 
[西華德路發生刦案]  
　　前晚十時許美租界西華德路永富里第二百七十三號門牌陳永琅家突來盜匪六人各出手鎗向陳妻及女傭嚇禁聲張一擁登樓翻箱倒篋當被刦去　洋一千數百元之金鐲珠飾綢皮衣等物一哄而逸迨滙山捕房得悉立飭通班中西探捕馳往兜拿盜匪早已遠颺矣 
[海門縣請緝盜黨]  
 
海門人管安林（卽管定惠）係搶刦該縣公民沈廷良家財物之盜黨於前日派令法警袁泰薛正持文帶同眼線王顯卿來滬報請新閘捕房協同包探陳葆禄按址將管拿獲並在管處搜出衣箱三只一併帶入捕房於昨解送公共公廨請究先由中西包探上堂禀明協往將管緝獲情形繼據來警偕眼線王顯卿投案訴明前情要求引渡王襄讞核供商之美博副領事判管押候函請海門縣知事派見證到案聽候預審再核 
[南翔鎭命案之離奇]  
　　昨有人自南翔來滬者言該鎭近出一離奇命案事實頗詳爲録於下 
　　南翔東巿發茂醬園及鼎茂槽坊主周晉笙席先世餘蔭擁資十餘萬髮妻陸氏生一女後琴瑟不諧迭置姬妾亦苦無子乃於十年前異想天開賃一熟肚之甯波婦人（甯俗可以出租）冀借肚生育數年後竟生一子迄今已有八歲甬婦亦相隨至今詎今春周忽以八百金將甬婦遣去 
 
 
 

Page 11

 
 
其子乃由其妾名阿三者撫養（周與阿三另住在鼎茂店内宅）周家婢嫗中有十三歲某婢善得小主人意上月該婢已經斥出周子每飯不忘定要該婢陪侍因又僱用詎於舊曆十六日（僅來三日）午後周子與婢同在樓上餘人均在樓下陡聞周子極聲喊救周妾疾足登樓但見該孩横臥榻上頸血四流食管已斷霎時氣絶周以樓上並無他人向婢窮詰婢自承由渠用廚房切菜刀殺死再詰以何人主使堅不吐實隨將婢送警所收押周卽赴嘉定縣署報案昨日午後知事專輪到翔詣周處檢驗之下填明屍格并由警察所將婢送案略訊一過帶嘉嚴鞫聞該婢被拘後曾向人言由某某給以小洋兩角事後許給酬金六十元令其伺隙開樓上露台門導入内室下此毒手云云故外間遂有疑係族人覬觎家産所致者究不知眞相若何也 
[訂購電車業已造竣]  
　　上海華商電車公司營業甚爲發達前因原有電車不敷載客故向美商慎昌洋行訂購八輪電車底六部價約六千兩而車面本料銅鋼玻璃一切尚不在内曾由該洋行於本年六月間電請美國廠家製造兹悉所定車底六部已經造成由美於上月杪裝運放洋自美抵華約計途程需七星期方可抵滬昨日該洋行接電後已告知電車公司矣 
[呈部請奬剿匪水警之手續]  
　　江蘇水警第二廳趙廳長以前在常熟縣境李家埠等處擊剿大帮梟匪之水警官長士兵奮勇進剿得以奪械獲匪深堪嘉尚應將出力各員警兵一律呈部請奬以示鼓勵惟當時剿匪出力各員廳署無名册可查故於前日令行所屬各專分署將此案出力官兵開具名册送候轉呈省長咨請内務部按照奬章分别核給奬勵 
[攷選海軍學生襄理員來滬]  
　　駐滬考選海軍學生委員會昨由海軍部特加派許繼祥來滬襄理考試事宜 
[督查印花稅之會銜布告]  
　　淞滬警察廳長徐國樑代理上海縣知事景毓華昨出會銜佈告云案查印花稅推行以來商民照章貼用者固屬甚多而未經遵貼者亦屬不少迭經印發章程稅則及勸諭通告按保圖廣爲散布並按舗户發給曁發宣講所詳晰演講前由財政部派員督查又復剴切開導遇有違章分别檢查處罰兹因財政部派員切實督查在即日内當可來滬合先布告仰商民人等一體遵照凡有未經貼用之印花簿摺票單各項憑證務須遵照稅法實行購貼不得稍有觀望致干罰辦切切此告 
[調查印花稅員之任務]  
　　財政部特派員姚直之因奉令兼查蘇省印花稅前晚已會同上海縣景代知事稅務總公所吳所長等至南北商會籌商辦法經紀昨報兹聞此次籌商原欲推行印花稅廣銷租界方面使商民等得以一體購貼云 
[南洋學會邀請名人演說]  
　　昨日下午四時徐家滙工業專門學校南洋學會請蔡子民君演說又悉該會於十六號下午二時請梁任公演說景仰任公者届時盍往聽之 
[基督敎會紀事]  
　　基督敎中國聖敎書會於十號在北京路思婁堂開第三十八次年會計到男女敎友二百餘人由李恒春主席虞思才主講周亮亭祈禱徐維繪報告一歲成績及收支各項並由中西書院唱詩班孤兒院女學生先後聯唱音樂及高鳳池君之女公子奏琴末由包克私祝福閉會 
　　本埠政敎分離請願團代表黄瑞祥余士廉業已起程北上兹悉該團接該代表來電云抵京後翌日適值中央公園開黄蔡二公追悼大會謹將本團之白緞輓聯贈會是日懸掛二門正中以誌哀思附聯句云奠兹大好神州同胞無憾英靈無憾還我莊嚴民國共和永生偉人永生 
[講演社會主義紀]  
　　上海社會主義講習會於十號假座海甯路三德里冠羣女學開第一次講演會是日下午二時三十分到聽者達二百餘人首由該會會員工部局大學堂講師傑克森君演說動物進化之理歸本於人類能受敎育搆成社會社會進步實隨敎育而進步次復將資本家與社會主義家所持之理由及根據雙方引述以求良心上之公判並援據社會進化公例謂中國人宜將社會主義研究及社會問題解决云云次謝英伯演說大意謂提倡社會主義之法至爲簡易苟得一二信仰此主義之學者合羣爲之當無不成功之理云云繼復由謝君布告謂本講習會會員尚未逹所期望之數故今之所能辦者（一）演說會隨時延中外名人擔任之（二）星期日敎授由會員擔任講解社會主義名著輸入系統之知識（三）刋發漢文函授社會主義講義録期在普徧各處之學者（四）刋發小册子擇吾人不可不具有之社會主義知識以單簡之語顯淺之文印成小册以資鼓吹（五）發行機關雜誌及實習學校 
[皇家律師回國續誌]  
　　昨報紀英國駐滬皇家律師威金生君回國一節兹悉威君係因任滿故卸去職務於前晚趁英郵船回國遺缺以馬師伯律師充任 
[行踪詭秘之可疑]  
　　總巡捕房華探目陳雲忠王松濤查得庽居公共租界北海路十六號門牌華商旅館内之皖人陶玉龍行蹤詭秘似非良善於前日禀明捕頭協同一百五十二號西探海明惠協往該旅館將陶緝獲搜出三十二號之鎗彈七十八粒一併帶入捕房昨解公共公廨請究卽據中西包探投訴前情並稱陶之同黨孔伯林王德奎張少卿現經法捕房查獲請爲出票移提到案質訊云云中西官得禀判陶押候移提同黨並着查明曾否犯案於禮拜六解請德領陪審 
[賭徒攫取賬洋]  
　　虹口菜巿街戴順昌米舖學徒某甲前日在外收得帳洋十二元行經斐倫路鴨緑路口南金里被抽籖賭匪多人以引誘賭博爲由强將該學徒所收帳洋一併攫取而逸旋由該米店主投報美捕房捕頭允爲飭探查緝 
[剃頭匠服藥斃命三誌]  
　　騐明白藥内實含毒質　　法大馬路二十二號門剃頭店主文家財於上月二十三號因左臂疼痛由伊友黄樂思舉薦何雲際到來醫治當給鵝毛管内所藏白藥一管文吞服半管即滿身發抖閱兩點鐘斃命經　妻文李氏投控捕房報經中西官檢騐又由宗檢察官蒞場用銀針通入死者喉内針上染有黑色實係服毒致斃後因何雲際堅稱藥名雞納霜係向某藥房購來並無毒質故將服剩之藥半管送交醫院某西醫詳細化驗現已驗明藥内實含有毒質移復捕房經捕頭録明案由於昨日傳同屍妻文李氏將黄何兩人解送法公堂請訊李氏聲稱丈夫於是晚十二時將白藥半管用開水吞服後即喊滿身難過兩手向上义起發抖延至二時卽行身死實被黄樂思串同何雲際謀害毒斃求請伸雪訊至此時已過午兩被告不及研訊中西讞員諭將黄何兩人還押聽候提訊核辦 
[屢次冒牌售僞藥]  
　　協昌藥房主笪兆祺投法捕房控九洲藥房主孫慰臣將僞藥冒牌求究等情捕頭飭探往傳並將僞藥吊案詎尚冒老誠濟大甡堂兩藥房牌子故傳同誠濟主倪爕芝大甡堂主周茂蘭將孫解送法公堂請究倪周同稱被孫冒牌商人等受有損失甚巨須孫償還中西讞員以笪兆祺未到判孫交一千兩人銀兩保出外俟笪到案再行訊斷 
[法公堂土案兩則]  
　　崇明人陸象楨前因身藏私土行經法租界爲巡捕查見拘解法公堂訊判罰洋五百元押繳在案迄今未繳因又提訊陸供家有七旬老母民人又將次成婚故由母親向親友處告貸得洋二百三十餘元餘實無力措置求宥判展限七天先繳洋二百五十元到案再行核辦 
　　王祿天前因販售私運進口之紅土爲探查獲解送法公堂判罰洋三千五百元後着先繳一半仍分文不繳故判押一年半在案現王妻具禀公堂稱共措得洋一千元求恩准予繳洋省釋故又提訊詎王妻並未到案繳洋判還押俟繳洋後再行核辦 
[私帶烟土之查獲]  
　　粤人詹生昨由南生輪船抵滬私帶值洋數百元之烟土正擬登岸爲水巡捕房探目何春生查獲人贓解經梅捕頭略詰一過諭飭將詹押送地方檢察廳究懲 
[身帶烟泡之被獲]  
　　五區崗警前日又在滬甯火車站查獲烟犯唐阿四一名抄出烟泡五枚昨解司法科經李科員判送地方檢察廳核辦 
[迷路小孩待領]  
　　男孩張巧大身穿棕色洋綢破棉袍子内襯藍布破短衫破夾袴在法馬路迷途爲捕查見帶至法公堂請訊據稱無錫人年十二歲父母雙亡此次由原籍隨胞兄來申在途失散以致迷途等語判送堂留養候伊兄具領 
[女子迷路]  
　　女子沈金珠浦東高橋鎭人年十九歲尚未有夫前日因兄沈某在滬工作久出未返來申找尋不遇在南巿三泰碼頭迷路當由崗警查見帶至一區分駐所奉飭移送警廳司法科設法安插 
[賊竊小孩續誌]  
　　昨報記滬城縣南街鄭錫記木匠作被竊賊混入將棉被連帶小孩一併竊去一事現鄭姓除派人往各處找尋外昨日又投淞滬警廳禀請查緝徐廳長據禀後卽飭令各區駐所探警趕緊偵查鄭子到案以全骨肉一面又函請救濟會帮同在各輪船調查蹤跡以期破獲又聞鄭姓夫婦皆年近四十只有一子自失去後日夜啼哭情形頗慘云 
[拐案類誌]  
　　過犯楊邱氏前因誘拐小孩破獲經地方審檢廳訊明判押期滿釋出詎該氏於昨日又拐得無錫人十八歲女子阿仙又十五歲上海女子阿寳又無名男幼孩擬乘廣生輪船往汕頭販賣當爲救濟會調查員趙再青余杏鏞王緯文等上輪查獲該員等又在永陞輪船查獲拐匪張和尚沈琴並被拐小孩四海如海等當卽一併押送地方檢察廳訊究住居南碼頭開設猪作之趙光文有妹阿三尚未字人此次被徐芳魯誘拐藏匿當時趙投報警廳連日又四處尋緝昨日在新閳地方將徐並阿三尋見扭交警局當以案關誘拐立命函送地方檢察廳訊辦 
[出店欺侮幼女]  
　　僑居虹口密勒路一百五十九號門牌某西洋人之七歲幼女前日被出店戴立發用强欺侮經女母察悉當用電話通知美捕房派令西探將戴拘押並將女送請醫院驗明昨將戴解送公共公廨請究奉俞襄讞會同美汝副領事研訊以案關風化謝絶旁聽當經秘密研訊屬實判戴押西牢年半示儆 
[馬車碾傷外國女孩]  
　　昨有年約十三四歲之外國女孩在茂海路搭乘第七路電車正欲上車適有裝煤馬車一輛從旁駛過將該女孩撞跌碾傷手足等處由捕頭到來車入捕房轉送公濟醫院醫治 
[流氓紏黨爭毆]  
　　無賴油嘴桂生前日糾黨二十餘人在滬地小橋地方與同類某甲尋仇甲亦糾集羽黨數十人互相爭毆各受重傷當爲崗警得悉即將兩造分别押送二區二分駐所解送警廳司法科訊究 
[歡宴中之猝斃者]  
　　浦東爛泥渡某銀樓主某甲前晚八點餘鐘時因地皮糾葛由受業地主等同在法租界鴻運樓會讌俄而　大呼腹痛一息奄奄同伴見勢危急倩醫施治無效當即舁送回家已於半途氣絶矣 
[打傷阿嫂]  
　　江北人王阿六與其母張氏賃居董家渡因兄阿五分居豐記碼頭近來不顧養母阿六與之理論阿五之妻陳氏出而口角阿六怒持木橙擲去毆傷陳氏頭顱血流如注由警查見帶至一分駐所奉飭因受傷非輕卽行移送地方檢察廳訊究 
[命案之餘波]  
　　兇犯劉大成於去年九月問因毆斃湖北人余光發經地方審檢廳訊實判决監禁一年一個月扣至本年本月初五日期滿開釋在案惟余光發尸身當時由官廳驗明之後由其同鄉宗朝海出資代爲棺殮所用之欵經劉允許開釋後歸還自劉釋出後前日與宗在浦東爛泥渡相遇宗向劉索取余之喪費劉頓食前言以致互相揪扭宗頭額等處受傷由警到來將劉拘獲連同宗押送三區昨送地方檢察廳訊辦 
[船夥軋斷足骨]  
　　鴨緑路橋港昨日下午潮水盛漲時港内停有煤炭船一隻船夥富生正在解纜適潮流激湍致被船軋斷足骨當由二百九十號捕車送同仁醫院醫治 
[公共公堂瑣案録]  
　　攫物匪徒周桂寳於前日午後在九江路攫取薛毛氏金押髮圖逃由氏鳴捕帮同追獲昨解公共公廨經中西官研訊屬實判周押西牢二月示儆黄包車夫吳毛頭苗大德子於本月四號在江西路串攫西人卡德鈔票五百五十元及金戒一枚經捕房將吳苗二人與牽涉之孫小福子一併拘解公共公廨訊供收押在案昨晨復訊即據中西包探上堂訴明前情訊之吳苗二人供仍推諉中西官核供判吳苗兩人各押西牢四月孫無干省釋 
　　忤逆老婦錢葛氏控媳錢陸氏與伊壻唐增泉串吞借洋並違忤將其逐出等情前日午後俞襄讞會同意副領事羅君傳訊原告投訴前情訊之錢陸氏否認串吞借洋並違忤等事中西官核供判錢陸氏將姑領回供養倘敢違忤准葛氏隨時禀請公堂提案嚴懲唐增泉開釋完案 
　　串竊密勒路五百六十八號門牌蔡文卿控傭婦揚州人吳陳氏與吳立泰應陸氏串竊值洋一千餘元之金珠飾物逃回原籍等情經捕房將吳立泰應陳氏拘解公共公廨訊判分别押候補提人證再核在案兹經捕房派探前往揚州將吳陳氏提獲已於前日帶回於昨連同吳與應陸氏併解公廨請究俞襄讞會同美汝副領事略訊一過以此案係由英領陪審判均分别押候英領堂期解究又自來火公司控王阿根陳海文串竊白鉛十八磅消贓於西華德路七百六十七號門牌傳記生等情昨由捕房將被告三人一併拘解公共公廨經中西官研訊屬實判王陳各押西牢兩月傅罰洋十元充公 
　　行兇甬人周仁浩控范洪生在楊樹浦路持刀戳傷下頷等情昨由捕房將范拘解公共公廨請究據原告投訴因見被告與友陸阿琴在途扭毆上前勸解以致被范用刀戳傷等語據陸阿琴供稱昨與被告飮酒過多彼欲向我借穿衣服不允致相爭執原告見而解勸詎被告誤會故被戳傷是實訊之范洪生供稱實因酒醉所致求宥中西官核供以范假醉持刀傷人未便從寛判押西牢半年以儆 
　　錢債蔣鳳伊在公共公廨呈控陳懋齋在河南路虚設滋源錢莊將假票騙銀四百二十三兩等情由廨迭次訊供在案前日午後經王襄讞會同英康副領事復訊先由原告代表律師上堂譯訴前情請追訊之被告亦延海德禮律師到堂辯稱此案係屬錢債糾葛且控數不符請將刑事案註銷云云中西官核供判將刑事案註銷着原告於一禮拜内另行具禀歸民事案起訴又泰昌等號延朱斯芾律師在公共公廨呈控沈胡氏不還借洋三百七十元有零一案前日午後亦經中西官傳訊原告由代表律師上堂譯訴案情請追訊之被告認欠不諱奉判被告交保限一月還洋 
[道署批示照録]  
　　滬海道公署昨發批示三則照録於下 
　　潘波澄呈爲贛東黨案封緝如故請電逹中央轉飭江西軍民兩長取銷由呈悉此案前據俞慶揚等呈訴前來業經批示如不涉刑事範圍可逕行呈請國務院轉行江西軍民兩長省釋仰并知照此批 
　　上海女子手工傳習所主任沈卓吾等請酌撥所舍由呈悉查該所規模狹隘所請應母庸議此批 
　　上海福新第二麫粉廠呈請給示嚴禁假冒由呈及商標式樣均悉准予頒行布告並分行縣廨一體立案矣此批 
[大舞臺接演戰事影戲片]  
　　上海英商會假坐三馬路大舞臺於前昨兩夜開演英政府特製海陸兩軍戰事軍備之影戲其中所演各片悉係戰備事實觀者無異身親其境實非尋常影片可比英國素以海軍稱雄今以戰事講求軍備又成偉大之陸軍國殊非易事聞今明兩夜尚須續演欲增長戰事智識者盍往觀之 
[誌謝]  
　　甯波路百代公司棧房於今日下午兩點半鐘開演蔡松坡先生喪儀影戲片昨承函邀觀演書此誌謝 
[氣候報告（上海徐家滙天文臺）]  
　　已過者之報告十二月十一日北方低度貫穿滿洲行往日本海氣壓最高在揚子中游低度四週有旋風行動花鳥島以南信風和適十二日上海陰而烟霧氣壓在平均常度左右凉風微弱取向西北西十二日下午四時前二十四小時内上海氣候温度至高五二　三至低三三　五去年同日至高六二六至低四二　八 
　　未來者之推測十二日下午四時三十分預測北部狂風之勢將衰海濱餘處有信風 
[雜評二嗎啡案之感想（庸）]  
　　嗎啡之流毒甚於鴉片國家對於販賣嗎啡者其處罰亦視鴉片爲特嚴誠以鴉片成癮施戒尚易獨至嗎啡則一染其毒往往不易湔除匪嚴重取締無以袪社會之痼疾也 
南洋藥房所造戒烟丸藥經工部局化騐成分中乃含有嗎啡毒質是使服其藥者鴉片之癮未必盪除而嗎啡之毒則已深中其背於人道實不可諱飾公堂認爲販賣嗎啡而依據專條判斷可謂得情法之平矣 
　　抑吾有嘅者東西各國對於藥劑之製造檢查極嚴非經鑑定不得發售吾國於藥材商藥劑師等向取放任制度以故巿廛上流行之藥物不特眞僞莫辨且有毒無毒亦疑莫能明甚非所以重生命而保社會之康甯也近者政府雖有是議而取締法之頒定尚未有期内務行政之缺憾此亦其一我因南洋藥房一案而感想及之 
[來函徐眷臣來函]  
　　敬啓者昨見貴報新聞載有新記棧起火一事牽涉敝門人田君永春有到救火聯合會關說情事閱之殊堪駭異竊查田君與弟相處年久素知其不肯干預外事其中恐有揑冒誣陷情事除向聯合會詰問指名澈究外素仰貴報主持公道務請將鄙函登載聲明以全名譽而免悮會徐眷臣頓十一月十七日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[議員贊] [  臣朔]  
　　張勳謂議員搗亂非駡不可（見昨日本報徐州通信）然吾以爲駡聲必非人所樂聞不如贊之故爲之贊曰 
　　巍巍議院二次成立袞袞諸公以身作則不有表示母乃　職嗟我國會無聲無息委靡不振已非一日徒托空言亦復何益爲此登場演其新劇大聲疾呼攘臂而出神威大震聖武莫匹物雖無知誠亦能格桌椅翻身墨盒生翼歡聲如雷以手加額容光煥發國旗同色犠牲生命尚且勿恤區區頭顱又何足惜流血主義實有價值唯其如此乃顯能力匪雞與狗匪蚌與鷸堂哉皇哉一般政客口號文明手造法律代表國民萬中選一不畏神聖施以踣繫豈非英雄豈非豪傑凡我同胞能不嘖嘖以此殺敵何敵弗克以此雪恥何恥弗滌中國有人天下無敵强鄰耽耽目不敢側以爲中國而今非昔代表如此孔武有力四萬萬人大抵一律威聲所播豈不赫赫故此一舉實乃妙極唯有一事亦須籌及近來議員弗敢出席鑒於前車不無戰栗然我思之亦有妙策彰身之具可用鐵質與古將官盔甲一式狄青面具於用亦適若嫌太薄則冪以革長统軍靴便於足踢麂皮手套便於掌摑下次開戰苦頭免吃定爲制服亦頗奇特愚者千慮必有一得若付表决贊成可必猗歟盛哉距忠三百唯我國會世界獨一謂予不信請觀成績（見前日插畫）（一） 
詩囊 
[題梅蘭芳飾黛玉葬花小影] [  鐵華]  
　　梅郎年少顔如玉換羽移宮歌一曲化身幻作古嬋娟粉面朱唇黛眉緑瀟湘館主玉京仙擺脫塵凡歷有年往事重提描豓影恍疑眞結再生緣荷鋤携帚不勝嬌高髻長裙一搦腰收拾落花新卜葬人間天上共魂銷悼紅泣翠仙蹤杳昨日紅顔今日老靜參色相悟空花花事闌珊春又了落花比涙較誰多不斷雙絲奈爾何花落花開時有盡涙人長此涙滂沱是花是涙難分别花容憔悴歌嗚咽可憐點點落英紅迸作佳人眼中血葬花莫葬多情地六朝金粉銷英氣恐生紅豆惹相思古事今情同一致葬花莫葬奈何天天邊好月不長圓安得移栽王母院百花一例歲三千祗葬花容不葬愁愁如江水去悠悠茫茫萬古抛難盡隔岸離悰問女牛祗葬花枝不葬情情根不斷卜他生落花無語應含笑慧劍鋒鋩斬不成昔時我亦迷花窟夢境回頭思恍惚緑波南浦草萋萋歌聽傷春不忍卒不必名花爲我開但期老去花間殁果敎身後欲留香多聚落花埋我骨 
小說 
[言情小說妍媸鏡] [  常覺小蝶合譯天虚我生潤文]  
第十六章（二） 
　　曼睞去後予心殊覺悒悒無歡若有絶大隱憂將幕予頂而下顧又莫能自知其故回思不如强自爲歡以忘愁懣是日姑母家適有宴會予乃臨鏡整裝坐待賓集顧吾書寫宴會已多兹當略不復贅但衆人見我今夜盛飾則僉爲詫異之容積衆目之的以集予身一若予之喜怒實可爲衆人之模楷者是日衆客皆盡歡而菲雪於我尤復殷勤姑母嘉蓓因於席問竊竊自歎謂人能得壻如菲雪者則可無憾其言似爲私語而音浪獨高故使菲雪聞之於是衆賓盡笑餐後衆皆退入應接室閑話曼睞鼓琴而予則以歌和之其實予歌殊不及曼睞而衆人乃皆讚我以視前在桐樹莊宴會時乃大有今昔之慨予正私歎忽有侍者以銀盤托函入其時衆寅中即有二人私語曰來者蓋爲電報言次君皆以目注菲雪蓋非雪每日電報實多於壁間所懸之日曆時菲雪已取函在手忽曰密司柰梨予心忽一躍立停其歌曰誰以電與我曼睞聞語亦止琴勿按立自菲雪手中取其電報曰噫此是句予亟曰此是與我者言次立奪而折之則其辭曰票梨勿駭父病趣歸寥寥八字而予視之每字之巨竟同箕斗室中物什盡爲所隱嗟乎嗟乎吾今乃知頃間之異感矣吾思之頃而予靈魂之中又發巨聲曰趣歸趣歸予至此不復能耐恨不化身爲鴉立歸其巢所幸倫敦火車晝夜皆馳故兩點鐘後予已抵家惟吾視之直如已隔十年心中劇痛有同刀刺殆予神定則此身已在病榻之旁吾父即枕於吾臂間宛然無聲息吾初犧牲一切本欲救父於患難竟莫能救嗟乎上帝吾父潦倒一生至此乃得其結朿矣故予此時轉不知悲戚但望吾父靈魂往依上帝死得安樂勿再受人問愁苦蓋吾於此亦抱厭世心矣時曼睞則猶匿於樓上臥室中彼蓋於意外受此打繫心神已喪無復鎭定之力闌外則愛菂倚壁而泣亞琪則伏於病榻之後以涙眼向予各無聲息但待死神之至頃之父忽張其倦目低聲呼曰柰梨予亟應曰阿父兒在此父又顫聲曰汝勿離我其聲斷續不完又曰日來之事吾甚悔汝勿嫁彼┊汝當守汝平素予涕泣不知所應吾父又曰亞琪亞琪乃握吾父冷手吞聲應曰唯吾父曰汝句汝善保護汝姊嗟乎此語之後吾遂不復能聞吾父慈愛之聲浪矣父乎父乎汝何不以手引汝親愛之兒同依上帝耶予至此悲不能勝乃放聲大哭力抱亞琪之頸曰亞琪亞琪今當奈何汝必救我亞琪亦哭堅抱予腰復以手自掩其涙曰柰梨勿悲吾雖幼然能誓遵吾父之訓保護吾姊（十六章完） 
 
 
 
 

Page 15

 
 
   
 
 

Page 16

 
 
   
 
 

Page 17

 
 
新自由談 
短篇小說 
[亞森頻賊史之一黑珠（二）（常覺覺迷合譯）]  
　　照　視之入門之後當有安樂　過此　爲伯爵夫人之榻榻次有一小桌桌上陳一小箱此箱實爲貯藏文具之用者然而黑珠卽雜藏於中今予取此但一舉手之勞矣因卽着手啓其玻門當其啓門運時聲息全無微論此時伯爵　　正當熟睡卽其醒時亦必不能覺察門旣啓果得安樂椅所在遂卽伏身於地衣之上循圖上方向蛇行而進先得一榻沿榻再進數武支其一手於地復伸一手按之卽得桌之一脚其人竊自忖曰噫桌果在是矣傾耳聽之則睡室中之人正無聲息暗念予但鼓膽起立可矣然而心頭忽自鹿鹿跳躍身不由主伏地如故遂於暗中四摸右手遂得一物似爲燭奴頃之又得一物則爲旅行用之皮鐘不禁大詫念其未來之先室中豈已有人先入仍自摸索又得一物大駭則即縮回其手心頭跳躍乃益甚俄而重伸其手摸之則覺此物實爲一朿頭髮有類婦女之髻試再摸之果得人之頭面肌肉堅冷乃如氷塊其人駭極額汗遂乃涔涔而下略一鎭定即以電筒燭之果一婦人僵臥血泊之中撫之死矣肩項之上劍痕纍纍唇開齒露地衣上之血汚已凝結爲黑色之塊觸目皆是四視室中别無他人遂撥電燈之紐則見室中雜物凌亂似出事之時互相扭毆至烈者燭奴皮鐘横陳地上鐘之長短針正指十一點二十分復有一椅翻轉於地臥榻上之被褥亦復凌亂死者似已睡而復起細審其狀則卽伯爵夫人也及視文具箱固陳桌上惟藏珠之小匣則已失去乃頓足者噫兇手固爲刦此黑珠來也又曰吾運否哉今伯爵夫人被殺黑珠失去一團興采俱成泡影且一屍横陳於前予之擔負正復不輕然則予不如脫然歸去之爲得也言至此忽又改其辭曰若爲他人遇之固遁之不遑但吾人處此豈除一走之外竟無事可爲哉不如此時力謀進行或者尚有可圖又曰使予爲警察長者固需在此室中細加勘驗以便偵查兇手然此兇手實爲予之仇也所得黑珠不啻由予之手刦奪而去則予亦需明白一二言次頽然坐於一椅之上捧其兩頰目灼灼而自思蓋其心中焦灼亦不減於讀者也 
　　讀者當知巴黎近年兇案實以此次霍格路之一案最爲奇幻伯爵夫人實爲當年閧動社會之著名女優倫丁柴菂後乃一躍而爲安德羅伯爵夫人特不幸而寡蓋其未死之先固爲未亡人也二十年以前夫人正當全盛之時出入巴黎社會幾如一顆明星所有珍飾富冠全歐凡出行衣飾上之鑽石珍珠纍纍殆滿見者至目伯爵夫人之身謂爲歐洲銀行之庫然而曾幾何時突遭横逆夫人之身如入旋風之中身外物遂爲一掃而盡蓋其所有珍　一一爲競賣場中之槌所擊落矣所剩者祗此一粒黑珠珠雖不盈一握夫人果肯割愛亦可易得鉅額之現金一生享用且尚綽綽有餘特夫人甯自節其飮食服御不肯售去其珠遂與人雜居於霍格路數椽屋内所雇　獲僅一女侍曁厨娘及男傭各一而已蓋此黑珠爲從前國王贈品故雖處於窮蹙終不忍忘藥其恩榮至謂此身在世一日必以此珠爲終身之伴故夫人日夕以珠綴其頸項臨寢則卸而藏之所藏之處初無人知不意竟爲暴徒所得卒至以身殉之實可慘也凡此種種俱爲出事以後披露於報紙間者（未完） 
[家庭常識]  
　　絨氈有汚穢以清水刷之往往勞而無功若於水中加以阿摩尼amsnonia少許則塵垢立去有起舊回新之效 
林擒與紅莓苔子皆爲漿果生食之味固佳若與一撮香料同置沸湯中煮之約一刻鐘取出其味尤美 
　　失味之蓖蔴子油和以高温之牛乳與鹽及黑椒可使其還元若欲其味更强可加以　檬露少許 
冬日用門簾可以保持温度但須於其四緣以線縫綴之每針相閒約一英寸許可以減磨擦而經久（劉郎）（二） 
續刋小說 
[絶塞奮椎記（野鶴第八回（二））]  
　　單說那軍服的人便是春巒說的龔瑶峰也是池州人氏自幼計慮深刻言詞辯給窺人色笑結納朋簪尤是他平生維一的本領所以和他相識的没一個不稱他是個好人誰知他暗黑裏却和蛇蝎一般非但是一毛不拔還要甯我負人母人負我祗有一件事他年歲才及成丁早已椿萱並萎茅椽四壁僅夠立錐桑蔭十圍聊供息影成日價度這艱苦生涯那能還有空閒去把卷吟哦含毫咕嗶因此上他雖是機警萬分但有了牽連詞苑的句當便不敢任意獨行這也算是他的短處後來風塵飄泊作客天涯不知那樣竟充了一個椿樹堡巡防局的局長當下在巿上獲了一個債賊正牽着行過却無意中見了春巒接談數句便一直回到局裏道巡防局離巿稍遠後面已是荒野門前有幾十株大檉濃緑撲人景象狠是幽蒨瑶峰健步進去先把積竊發落不一會又進了臥室頽然坐下雙眉深鎖一晌無言瞧他的舉止分明有甚麽要事不住的在心裏兎起　落看官你道爲何只因爲着一班堡民在府裏訟他是個惡棍他的飯碗險些兒有些不穩因此不免再四躊躇想一件彌縫補救的政策正在竭心盡慮的時光忽的有一個鳩形鵠面滿臉烟霞的人僂着　縮着頸氣吁吁的驟步進來見了瑶峰顫聲說道啓上長官外邊又閙了亂子了瑶峯忙問是誰那人斷斷續續說道這回事非同小可的長官想想甚麽一閙便死去幾十個生命那個人是没父母妻子的還肯默默而休麽（未完） 
 
 
 

Page 18

 
 
   
 
