# 1881 - 77 - 4902835

 

Page 1

 
 
[新印直省地圖出售] [  點石齋主啓]  
　　本齋現用石印照相法印得皇朝直省地圖出售圖中界畫分明廣衺精確如以五彩渲染愈見縷晰條分兹巳刷印竣工有裱成横披可作補壁者亦有全張裱成摺疊便於携帶者價洋均三角五分本埠及外省售處仍遵舊例此佈 
[兒女英雄傳出售] [  本舘告白]  
　　兒女英雄傳一書共四十回係近時人所著其措辭也宜風宜雅其叙事也有色有聲尤妙無脂粉呌囂之氣本舘現己裝印齊全每部訂成十六本價洋八角準於月之二十五日出書閱者祈來購取此布 
[鐵路有益於民俗說]  
　　上年劉省三爵帥晉都陛見傳聞以中國宜造鐵路上陳於天聽本報深韙其議竊喜中國積習畏難苟安凡事知其利而不能行者一旦可以破除成見所惜者擇地之難苦於無從下手籌欵之艱又苦於無從出銀恐仍因循玩愒徒廢議論而不得見諸賓事也故曾一再著論擇地則務得其要籌欵則不憚其費此外用人選材以及督理輕事如何責成如何分派略舉所見以冀㰴動當事者之心庶幾大功可以坐待其成前日得都中消息知此事之舉行己有十之七八不特省三爵帥倡建是謀卽李伯相亦曾縷述其利而左侯相入贊樞廷首先擬議此事己定於天津至北京一路先行造築不日卽將興工噫此萬世之利也何期今日竟能破除成見汲汲焉仿效泰西至於此極哉聞前日北藉利輪船北上己載有造築鐵路應用之器具多件然則此事之成可以決矣夫輪船駛行北洋甫十餘年自十三口換約之後旂昌首先開駛獲利甚鉅南北經商藉此往來頗稱利便從來以進京爲畏途三千里風塵十八站蹄轍勞頓不堪一旦航海至津由津達京減三十餘日之程而爲七八日亦可謂開中國未有之奇矣繼而招商局與辦輪船謀奪西人之利又四五年而旗昌讓之專利現除怡和太古數船來去之外幾乎北洋攬載之利獨歸招商局以中國之利歸諸中國此正國家盛衰之一大轉機若再造成鐵路使由津至京半日可達則便利豈不更大乎夫行路之難人生同慨帝都所在率土來歸說者謂北京地處沙漠出產其稀故旅食京華者恒有薪桂米珠之苦設非建都則四方商旅行將裏足不前矣乃自有輪船達乎天津而行者便之南方物產四五日可致己不如前日之難所惜由津至都尚須三日陸程輪轅綑載不及舟行之安耳今此舉果成則不過半日而火車往返物之能致於津者即不難致於京是何異吾儕之居上海者當今春分前後得食粤中豆莢瓜茄之類豈不快哉蓋中國南北風氣判然不同正以民間之起　飲食各有異趣耳泰西歐洲全境止及中國小半而列國分疆而治政令各殊惟民聞風氣大致相同者無他火船火車往來便利此方之民出入於彼國之間無異中國百　數十里之隣封以其所見聞者相合而化不覺其風俗之同也中國若盛開鐵路先試辦於京津之間然後由京而東達奉天西通甘肅冉由清江而至北京由陜西而至漢口將此四路照議興辦漸而各省自擇其陸道可通者次第爲之使每一省之中郡至省縣至郡縱横燦列脉絡貫通一日之中凡易數車而可以周歴十數處久之窮鄉僻壤亦不難舒壯游之志而見聞開拓則蠢陋之習可除道路不遐則扞格之勢自化又何至南人自南北人自北一國之中而風氣大相懸絶乎區區起居飲食之便利尤其小焉者也李伯相謂鐵路之利有九一便於商賈夫懋遷有無水陸並進從此無難致之物固也然使推廣旣久其利正不止在商而在於民在商者不過獲利倍蓰在民者正可一道同風數十年之後尚有不肯輕棄其鄉而安土重遷者乎吾知於彼於此之畛域不分矣所最可幸者中國人情拘墟南方生齒繁衍常有地不足耕之勢而憚於逺行寗終貧而老死故鄉不冒險而謀生異地若版圖之内新疆廣漠之地人居稀少地利不興雖欲設法招募而無人肯往今能以鐵路通　肅而内地次第舉行道里相接則將來西北曠土開闢不患無人而南方人浮於地之處可無游手無業之民漸至市井滋事閭巷小竊之風不禁而自絶矣近來閩粤一帶習見外洋情形者往他國各埠傭工實繁有徒而於本國荒漠之地反無人去者以海濱之民見航海如履坦途而又皆有輪船以濟之而四北一帶動須一歳數月之程也若内地皆設鐵路以火車往來吾知斷不以關外沙漠爲逺行見版圖以内盡成富庶之邦矣所慮者中外濟濟臣工容有起而梗是議者則成否猶待躊躇也 
[鐵路近聞]  
　　天津來信云創造鐵路一事經李伯相覆秦極言其利而會議諸人頗有異議南洋大臣又首言未便故刻下此事暫置不議未知何時方有興辦消息也 
[沈船厚利]  
　　近有印度報載一奇事云四年之前有鐵帆船名羅地者其船可載一千六百墩由麥喇灣駛過船中裝載各色貨物突遭失愼故將船鑿沈深入七十二英尺近因地震將該船衝上海攤吃水僅十餘尺彼地專有撈取水中物件之人名水鬼者以洋七十元向失事行家購得之以爲船内貨物必皆霉爛不甚值錢詎知入水雖有四年之久而貨物並無損壞計價尚值銀陸萬磅云是眞可驚可異者己 
[中日傳聞]  
　　日本使臣於正初由京起程從陸路回申頗有急不及待情狀一時駐津西人咸相議論謂中 
 
 

Page 2

 
 
第二章 
東失好己有明徵不以玉帛而以兵戎直旦暮間事由是道聽途說之流紛紛傳述然確否究不可知也兹據津人函稱中日失和實有其事蓋琉球一役中國不興間罪之師者徒以外患未寍故稍緩須臾並非撤藩籬而不顧聽侯服之云亡也現在中俄旣歸於好蓄而必發正在此時日本於前年擾我臺灣去年又滅我琉球大有得寸則寸得尺則尺情景中國若再含忍實於國體有關現在將卽撤防而營勇驟難遣散左侯帥入辦樞務曾伯撫升授陜甘督臣山海關防兵己由鮑爵帥汰其老弱者十五百人附輪回南其餘精壯勇丁聽候徵調行將分水陸兩軍並進一則直達琉球一則經高麗渡海直揭中堅其從高麗進取之兵卽調現所駐防山海關者直隸總督李爵相老成持重好謀而成向來不肯輕爲戎首兹亦力持戰議蓋以師直爲壯曲爲老曲固在彼而不在我也雖軍情秘密傳言未足爲憑然己衆口一詞當非盡屬鑿空也 
[北地春寒]  
　　天津向有諺語云開河不過驚蟄兹則驚蟄後河上冰排尚往來如織寳爲歴年所罕覯直至初十日早八點餘鐘方據電報傳稱招商局與怡和行之輪船己次第駛到大沽外惟節節皆冰碍難入口十一日早天氣驟暖河冰漸釋院浮橋東浮橋龍　廟等處午後有擺渡過河者十二日紫竹林碼頭盡皆開釋所有冰塊隨流而下俗謂開河如散市想下流當己疏通矣是時在河干望輪船進口者實繁有徒十四日五點半鐘果見一船衝波激浪而來招商局卽放鞭炮聲若聯珠人皆知爲保大船也十六日午後牛庄豐順等船亦到爰卽示期陸續開囘滬上而保大所載之客貨甚多除去搭客雜貨專計裝銀水脚聞已有三千餘金尚有金條照銀伸算則卽此一次之獲利亦鉅矣哉又聞得關東今春大雪平地積至四尺壓倒房屋凍斃人畜無算云 
[演戲傷人]  
　　楊城徐凝門内之江西會舘年倒演戯數十本以祀許眞君兼謝水神今年則加酬火神故更爲熱　戲子兩班分内外臺自本月十五日起觀者如堵會舘特新闢三門合之舊門共有四路以便出入免致擁塞也外臺看場更覺寛闊雖半里外尚能遥覩但布置雖善而人數太多日甚一日卽數十里外之鄉人亦扶老携幼而至十六日午刻正演西遊記忽一聲大震擠倒東　危牆壓傷三十餘人死者二人一則腸出尺許一則左膀全斷十七日又有賣餅者擠仆於地背脊爲人踏爛一中年婦懷抱女嬰爲天篷壓棍　碎頭腦母女皆斃十八日臺左一壯漢自高遥望忽然翻跌頭亦縮入胸内頃刻身亡於是甘泉邑宰聞知飛輿入舘彈壓乃人衆一湧官亦跌出輿外衆役及護勇極力抵擋官幸未傷而勇役己傷十餘人邑尊怒甚且恐滋事當卽示飭停演並禀明太守所有各廟各會舘一槪不准演戯然而遲矣 
[雷雹失時]  
　　金陵自本月初四日雪後連日嚴寒砭骨飛絮漫天直至初七夜聞少住初八下午天色愈晦忽然電掣金蛇雷鳴虩虩更復雪珠大降由晝入夜屋瓦上聲如撒珠比曉方停積有二尺光景頽垣老屋多有被壓倒者林木間冰結如丫叉云又聞　城自初二日至初八日雨雪不輟初九略霽初十又冰雹雪珠兼不植物皆傷泰州則自正月二十六日起雨雪連綿初旬内未見開霽春間氣候如此誠屬罕聞者也 
[皖垣氣候]  
　　皖垣自前月雷震雪施寒氣嚴峻屋檐懸冰齒齒如石鐘乳爲日旣久磚瓦爲之剥蝕樹頭亦冰凝不解望之如瓊花玉樹連理交枝似此春寒誠自來所罕有本月十三日晨雪略止午後又復飛絮成圑霎時數寸道途凍滑傾跌可虞貧民餬口無計有好善者購麫餅並以錢文向各處施散窮餓之人大受其惠云 
[舊僕行竊]  
　　江右候補武員某因眷屬未同到省祗帶兩僕僦居狀元橋佛寺中去冬忽有舊僕來投意圖求薦某以一時無路姑留於寓因其爲舊人相德不疑詎於上月中旬僕乘某赴友人之飲竟將其所有衣物席捲而逃迨某知覺找尋而己鴻飛冥冥矣乃僕自行竊後卽竄往瑞洪宿於飯鋪爲鋪東察出分其贓物數種又往饒州於是風聲漸露某急遣人訪查遂於饒州將僕獲住帶回省中現己送縣追贓未知能珠還否也 
[上海縣試二覆題]  
　　挾太山以超北海語人曰我不能賦柳暗花明一村以題爲韻詩賦得玉壺買春 [X>得春字五言六韻得新字五言六韵[上海縣試二覆前列名次]  
　　王宗毅　丁其秀　吳韞琦　楊乾清　王受祺　沈悅輔　陳敬銘　江璋達　張朝宗　江紹均朱有容　趙光第　盛清藻　耿光覲　潘譽杰　方文基　凌良才　丁本立　黄潤　王錫疇　馮文蔚　張彥魁　沈瑞中　包文煥葛士鑑　陳宗俊　湯宜福　陸鼎祥　何元瀛　陸文瀚　金案共九十一名 
[重約操期]  
　　本埠英商圑練操演疉次爲雨所阻均列前報兹聞又定於禮拜六十二點半鐘倘天氣晴明卽仍在老巡捕房會集前往開操然未卜天公之首肯否也 
[輪船修整]  
　　招商局保大輪船己定於禮拜日早開往天津其船身之損壞處皆經修理完固并有換料更裝之處其費約將及千金從兹舶固輪堅又可乘風破浪矣 
[控拐案集訊]  
　　昨報拐女扭一案法捕房將在押之孫徐氏及王長生解訊王長生身材矮短貌亦平常原告張高氏仍偕女麗貞投案翁太守先問張高氏謂王長生以前可曾見過聞伊有親申住處與爾家相近汝知之否答稱從前並未見過且其親戚亦不得知太守詢張麗貞謂王長生爾可見過孫徐氏如何引爾出外伊家房屋如何共有幾人以前曾否領爾出海據供王長生未曾見過孫徐氏自去年至今時常來家要領我出去却從未出去十七日到家謂同去看火輪船隨之往至小東門外蘿間樓上卽伊住處機後有空房一間房門鎖閉到彼後孫徐氏怱忙之至稱欲買點又欲備酒席並令我且進空房暫憩我不肯進去正在爲難幸母親隨到得出牢籠伊家有三子一媳其媳裝假病睡牀云太守訊孫徐氏可將昨日在捕房供詞再說一遍據供曾在張宅傭工九天後在王長生之母姨家洗衣王向我說張小姐姿色甚麗 
 
 

Page 3

 
 
第三章 
曾經同在一處現其母管束嚴緊不容交話如能將小姐領出定當重酬曾經囑托數次曩未聽後詎今一時糊　　作此事間官訊王長生謂孫徐氏之言爾聽見否從直供來王長生稱係南京人年二十四歳家中父母俱亡祇剩兄嫂本習鉰匠今爲洋行細崽兄在城内亦係銅匠此事實情寃枉並無囑托一節太守卽謂何者寃枉可與孫徐氏質對孫徐氏稱我自念二日受累至今皆爾所害太守又問孫徐氏謂王在何處囑托答稱早約於伊母姨家中我初不肯去而王來多次許以厚酬我心活乃應之耳伊并稱己租屋在胡家宅待小姐到來同住居住太守又謂王長生曰可聽明白王仍稱實屬寃枉洋行中日夜不閒何能至孫徐氏處去年無就時　擱在姨母家四月母姨與姓張同住所以與小姐日夕見面說話曾承小姐相愛送我物件並小照今提及此節己於十九日經地甲在城内調虚完結物件及照一併交還此　實情以外更無别事張麗貞聞言連稱胡說那有此事旋據捕頭稱王長生今晨在捕房供認與張麗貞曾一同撼花牌太守復加究問王仍含糊不認官謂爾供語何得兩歧當爲用刑飭將王長生孫徐氏兩人仍行管押復詢張高氏謂麗貞可曾許字與人答稱尚未本欲在縣署涉訟因恐其事更致昭彰且孫徐氏又在租界扭住是以卽投案下尚求大老爺將王長生嚴懲此人實善小女一世體面回家彼祖母尚欲置之死地中外官謂下期爾等不必到堂候質爾卽將女領回嚴加管束莫任無端出遊張高氏母女叩謝退出 
[賭博涉訟]  
　　昨日法公堂有一人投禀禀不具名翁太守閱詞畢詰以是何姓名答稱名劉長生有陳姓友人邀我賭愽初次輸洋丑十元己不願再往陳姓復來邀去第二次贏得洋二十三元却無現洋將表兩隻抵於我處今轉來索表是以控訴求斷太守謂賭博本干例禁毋論局頭賭客均須重懲爾今尚敢呈禀公庭本應照辦姑念無知從寛將呈案之表一隻變價充公以入善舉如陳曾兩姓再向索表可卽鳴捕解案以憑重辦留長生叩謝而退 
[滋事根究]  
　　前列小工滋事一則昨日法公堂將小工頭張才德傳到車主楊春橋馬夫李阿强亦均投案經翁太守詰訊楊春橋供訴如前并云廿三日晨將馬舁回醫治詎受傷甚重施治無效勢將就斃太守詰以買價若干答稱當初以三十元買得太守謂馬車之馬决無此價詢張才德可知起衅情由答稱初則不知及見新聞帋始悉其事隨爲盤問知是日因行中趕緊下貨而扛夫又值初到之人均不懂事正扛貨出行而馬路適有兩馬車駛過一車自北往南一車自南往北所扛糖包甚重扛夫避讓不及馬車己到要緊閃避斃貨抛下馬車從糖包上碾過故致其馬踣跌扛夫並未動手太守問扛夫是何名姓可能交到答稱是鄉聞人可以交案問官卽飭查出交案質訊又諭楊春橋且看馬斃與否再爲核辦 
[擲馬被傷]  
　　英租界坭城外一帶馬棚每當放馬食草絡繹出外散布甚多前日午後有多孩拾磚擲馬爲戯馬驚而奔逸撞倒一孩墮入馬路圈浜内經人撈起見其脚骨有傷業己不省人事當查知該孩住處卽雇東洋東送之回家未知能否無礙也 
[私刑治賊]  
　　新閘西南五六里有農人某姓家屢次失竊故夜間格外留神前夜又有宵小穴壁入内當卽獲住施以毒刑異常慘酷賊受創己甚不能行走卽舁棄田野云夫該賊屢次行竊原屬可惡然某農人不爲送官懲辦而以異常酷刑治之固亦未免太忍乎 
[更正]  
　　二十四日報登公分設奠一則兹悉在也是園開弔並非邑廟豫園與祭者聞係汪靜岩王琴生朱森庭陳敬吾袁九齡朱靜山秦清淮許宗恪陳子卿周召臣諸君云 
[光緒七年正月分分發人員騐看名單]  
　　籌餉例掣籤分發郎中花翎孫宗麟順天嵩連正藍員外郎劉毓塏直隸通判楊達權浙江知縣王應鎬陜西○籌餉指省分發知府三品銜蕭鳳儀江西雲南梁玉瑜廣東福建同知徐登瀛四川雲南敖式金四川江蘇知州藍翎熊鍾祥浙江湖北通判芮福嶸順天雲南提舉銜朱爾麟直隸湖南提舉升銜談錫齡江蘇湖北孔廣洋廣東安徽黄啓麟浙江江西鹽提舉銜洪範浙江江西布庫大使鈕福傑湖北安徽五品頂戴陳燦浙江福建鹽大使沈尚煐湖南福建周心清直隸山東金樞貴州雲南馬麟書安徽福建劉承芬江西兩淮布經歴朱謹良貴州雲南字霱安徽湖北布理問汪光祿安徽江西州同裴廉江西四川按經歴董炳華江蘇福建州判許宗魯河南湖北五品銜李應辰浙江湖北府經歴張書賢河南浙江魏本存浙江福建蔡鋆江西湖北曾仰顏福建江西縣丞白棟順天四川松齡廂黄陜西畢椿億湖北山東王昭炳湖南江西布理問銜張經貴州四川曹震榮江蘇安徽凌雲安徽福建曹企鏞江蘇福建高敬昌湖南甘肅陳錕浙江湖南廖振楙陽川甘肅林毓琨四川江西鹽知事陳織昌浙江兩淮州吏目鍾慶蕃浙江湖北殷壽椿湖北雲南鹽巡檢黄廷鏞安徽兩淮巡檢金頤增直隸安徽劉廷楓順天福建朱炳章直隸山東陳治圖四川湖南趙維屏浙江福建陳紹壎浙江山西丁燮江蘇安徽王廷鈺江蘇福建金忠江蘇安徽祝大涇江蘇安徽張同潞安徽江西彭學一江西安徽舒寛墅江西湖南從九品何厚鍾山西山東魏承焱湖南江西鍾權江西湖北王洪鏞安徽雲南陶寳春江蘇安徽夏臣楨安徽江西朱兆蘭安徽陜西沈景賢浙江福建柳筠浙江安徽沈謙浙江雲南陳世康浙江四川劉年斌湖北山東典史張仕順天山東杜聯沅順天甘肅張增榮順天湖北沈福新順天安徽羅詩源湖北江西陶懋璣江蘇山東楊承義江蘇四川陶斌江西安徽洪濤安徽浙江吳久標江蘇浙江蕭芝江西雲南吳璞江蘇湖北馮世清四川雲南戴豫恩浙江湖南陳其泰浙江山東傅從龍浙江福建丁炳烈浙江山東施慶怡浙江江西鄧增升江西陜西驛丞吳慶餘湖北江西未入流朱錫藩直隸湖南吕明燧湖北四川崔文秀安徽江西王承祖浙江福建王恩澤浙江四川○營績掣籤分發同知任之騄江蘇知縣藍翎五品銜孫定培浙江○勞績指省分發同知知府頂戴李日乾雲南甘肅知縣鄭祖傑順天山東六品銜李藴芳陜西山西吳震翮河南四川縣丞梁玉堂奉天山東余文藻湖北雲南鄭宗琦山西奉天州吏目蔡永清安徽山西從九品李進修廣東福建古炳文廣東福建典史李杰湖南陜西 
 
 

Page 4

 
 
第四章 
陳際虞浙江福建○議叙指省分發縣丞劉景勳江蘇江西○教習呈請分發知縣李伯勳直隸○孝廉方正呈請分發從九品温士俟山西○分發赴省坐補原缺典史李汝申直隸山東 
[光緒七年二月初二日京報全錄]  
　　宮門抄○旨兩道錄前○皖撫裕奏請暫停分發摺子○大臣劉奏主事貿營飭部備案夾片○湘撫李奏請議卹夾片○將軍岐等奏爲舉行計典有舉無劾改題爲奏摺子○湘撫李奏同知廻避片○又奏拿辦積痞懲辦緣由片○閩督何奏請補知縣摺○二月初二日兵部太常寺太僕寺廂黄旗值日無引見○董恂前往東陵請訓○齡中堂專摺謝賞　糕恩○鋼公假滿請安○錫光雍和宫聽經覆命○德福托倫布各請假十日○濂公續假五日○祁世長續假十五日○兵部奏派查齋之大臣派出謨公明安明魁鍾泰清凱明秀八額駙岳林○太常寺奏派致祭白龍潭等處派出繼勳誠端啓泰○順天府奏京師得雷二寸有餘○召見軍機○皇上明日夘正至大高殿拈香○○頭品頂戴安徽巡撫臣裕祿跪奏爲安省分發候補人員人數過多擁擠日甚請援案暫停分發以清治源恭摺仰祈聖鑒事竊查各省分發候補人員原由各本員自行捐指並請分發領照赴省兵燹以貨捐例新開指省之員各省皆數倍於昔人多事少積帶堪虞是以湖北等省先後均請暫停分發非特疏通仕途且以甄别流品也安徽省分最小情形最苦從前到省候補各員己形擠擁今則來者日衆愈積愈多自道府以至未入流每月併計到省總在一二十員之數現在各省捐輸雖經停撤而分發禀到者尚復接踵而至推原其故蓋由隣近之湖北江蘇浙江等省均己停止分發各該捐員多貪圖近便改指安徽以致紛至沓來靡所底止查安省額設各缺除道員三缺均係請旨簡放外其外補知府以及直隸州同通州縣合計不過七十餘缺而現在各班候補者自知府以迄州縣己積至二百數十員佐雜額設一百六十六缺而到省候補者己逾七百餘員以額缺人數兩相比較不獨序補無期而差委亦難過轉更慮後此來者尚不知凡幾以省分極小之區而候補者若斯之多實苦難于安置且爲攻首在得人居官尤重植品品不端其才其學適足以佐其貪酷而售其欺罔自摺例旣開仕品始雜賑務繼起捐員愈多朝野市儈之流著厠官僚之列流品淆混人數益多坐困省垣艱於旅食迨至典質告竭稱貸無門阨窮困苦不堪設想甚且横生怨謗妄事營求仕途習尚之壞莫甚于此實于吏治民生大有關係臣與司道等再四籌商欲求隨事補救之方以爲正本清源之策惟有援案暫請停止分發俾得次第疏通以免壅滯之患擬請安省嗣後除奉部簽掣各項正途人員仍照常辦理外其有捐納指省保舉改留各員均請自此次奏奉諭旨之日起概行停止分發以三年爲期一俟本省人數減少再行復歸庶候補各項人員不致如前擁擠可望砥礪官箴似於吏治民生不無裨益據蕃臬兩司會詳前來謹會同兩江總督臣劉坤一恭摺陳伏迄皇太后皇上聖鑒勅部核議施行謹奏軍機大臣奉旨吏部議奏欽此○○劉錦棠片再臣前准大學士陜甘督臣左宗棠咨開上年行營差遣需員查有湖南請假在籍户部主事劉兆梅品行端方才識明達當經檄調來甘留營差遣諸稱得力現值交卸北上咨請酌留委用等因前來臣查該員勤幹有爲於邊事尢爲熟悉合無仰懇天恩俯准留營差遣飭部備案俾臣藉收臂助除咨部外謹附片具奏伏乞聖鑒謹奏軍機大臣奉旨着照所請吏部知道欽此○○李明墀片再管帶海定營鹽運使銜分省補用道黄習鎔籍隸永州咸豐初年以諸生從戎轉戰湘粤等省所向有功同治七年隨同各軍援黔收復鎭逺施秉台拱丹江凱里各城池攻克施洞口雷公黄茅嶺各巨巢肅清苗疆大小百餘戰積功荐保今職十年援軍凱撤委帶海定中左兩營歴駐省城沅晃各處皆能安輯地方光緒元二年間查辦道州祁陽及新化等處土匪迭獲著名匪首三年合州土匪滋事率勇坊堵倍著辛勤以至積營成疾今春病勢增劇竟於五月初九日殁于營次深堪惋惜又毅新營帮辦三品銜知府用留南補用直隸州知州龔廷瓚由候選通判投効援黔軍營累著勞績荐保今職光緒四年毅新營撤調回湖該員隨營帮辦惟因歴年行設岩疆感觸暑瘴致染沉疴於五年八月二十五日病殁辰州營次現由該營統領蘇元春禀請議卹前來相應一併奏懇恩施俯准勅部將己故道員黄習鎔己故直隸州知州龔廷瓚均照立功在營病故例議卹黄習鎔等請附祀本籍永州府城楚軍忠義祠以慰藎勞而勵戎行謹附片具陳伏乞聖鑒訓示謹奏軍機大臣奉旨黄習鎔龔廷瓚均着照所請交部議卹餘　議欽此○○奴才岐元松林跪奏爲舉行計典有舉無劾改題爲奏恭摺仰祈聖鑒事竊照定例各省官員大計三年一次吏部於舉行之期具題請旨通行各省督撫府尹等遵照辦理道府以下等官該督撫將應舉劾之員分爲二本於當年封印以前具題今届舉行之期於光緒六年八月二十八日准吏部行知前來遵查則例内載各省舉行計典教職佐雜等官除寔係庸劣衰老有干六法者照例塡註外若樸實勤謹尚堪供職者勿得任意塡汰苟且塞責等語奴才等于通省所屬現任各員内會同考核詳加察看有堪膺卓異者業經開列事實登註考語繕造履歴清册專本具題其餘道府同通州縣教職佐雜等官或辦事安詳居官勤愼或才具穏妥年力尚强均属循分供職委無有干六法應入叅劾之員奴才等身受重恩職司倧吏斷不敢心存見好稍涉姑容亦不敢故事嚴苛率行塡汰惟仍留意訪查如有庸劣不職者隨時嚴加甄别立子叅處以期仰副聖主澄叙官方之至意所有改題爲奏緣由理合恭摺具奏伏乞皇太后皇上聖鑒謹奏軍機大臣奉旨吏部知道欽此○○李明墀片再據藩司崇福詳稱試用同知蔣啓昌湖北天門縣人由監生報捐同知指省分發湖南試用光緒五年閏三月初六日到省一年期滿甄别詳咨在案今因胞兄蔣啓勛奉旨簡放湖南衡永彬桂道於本年九月十七日領憑到南查照定例兄弟不能同官一省應以官小考廻避查總督兼轄省分係屬原籍應以附近鄰省改發該員本係指省人員呈請改發江西省補用懇詳給咨赴江等情查定例道府與丞倅等官如有同胞兄弟同在一省者毋論該管本屬俱令官小者廻避鄰省另　等語今該員藍啓昌係新任湖南衡永彬桂道蔣啓勛胞弟例應廻避該員在南並無經手未完事件原係指省人員禀請改指江西與例相符由司轉詳給資前來臣覆核無異　分　東部科查照並給咨該員持赴江西省禀到候補处理合附片陳明伏乞聖鑒謹奏軍機大臣奉旨吏部知道欽此○○李明墀片再龍陽縣著名痞棍劉時昌平日恃其　大人衆結黨横行爲患卿里屢飭查拿獲未上年復起意糾竊僧曉亭錢文經縣弋獲到案因訊供狡展尚未擬辦適前兵部有侍郎彭玉麟巡閱水師道經該處據邑紳湯文新等聯名呈控劉時昌及其子弟劉際照等窩竊 
 
 

Page 5

 
 
主搶種種擾害公懇究懲等情並經彭玉　訪得劉時昌爲串子會頭目有坐山虎之稱咨會嚴辦前來當經飭司行提來省發交長沙府研審詳辦嗣據該府何樞訉明錄供呈請核示臣查該犯劉時昌以著名積　迭犯搶奪姦盜傷人等案尤敢結會樹黨肆行無忌實與土匪無殊若不從嚴懲辦不足以儆兇頑而安良善業經批飭將劉時昌就地正法其子劉際　其弟劉時善等情罪稽輕　别予以禁錮再行察看辦理俾昭懲戒而免効尤除飭縣查拿未獲夥黨訉明另辦外所有拿獲著名積痞嚴行懲辦緣由謹附片陳明伏乞聖鑒謹奏軍機大臣奉旨知道了欽此○○閩浙總督代辦福建巡撫臣何璟跪奏爲揀員請補要缺知縣以資冶理恭摺仰祈聖鑒事竊照晉江縣知縣徐錫祉奏准調補新竹縣知縣光緒六年七月初十日奉旨照　以奉旨後第五日行文按閩省照限八十日减半計算扣至八月二十四日作爲接到部文開缺日期歸八月分截缺所遺晉江縣知縣係衝繁疲難沿海兼四最要之缺例應由外揀選調補臣與藩臬兩司於通省知縣内逐加遴選非現居要缺卽人地未宜一時實乏堪調之員惟查有候補知縣繼大佑年三十二歳係江西德化縣舉人同治辛未科會試中式進士引見奉旨以知縣卽用簽分甘肅親老告近改掣福建於到省後委署建安縣援例捐加同知升銜嗣准補惠安縣丁父憂並接丁祖父臺　籍服闋母老於光緒四年正月二十九日仍回福建近省候補由部核准起服在案現署永安縣篆該員年力富强才具開展在閩年久熟悉海疆風土民情以之補授晋江縣知縣洵堪勝任雖調缺誘補與例稍有未符而人地實在相需合無仰懇聖恩俯准候補知縣羅大佑補授晋江縣知縣實於地方有裨如蒙兪允該員係候補知縣請補知縣銜缺相當毋庸送部引見前補惠安縣未及到任建安永安二縣又係署事未完分數錢糧均與實任不同應免核計叅罰據藩司陳士杰臬司鹿傳霖會詳前來除咨部查照外臣謹恭摺具奏伏乞皇太后皇上聖鑒勅部核覆施行再撫臣勒方錡帶印渡臺所有巡撫衙門題奏事件奏請由臣代辦至閩浙總督係臣本任毋庸會銜合併陳明謹奏軍機大臣奉旨吏部譏奏欽此 
[蘇省撫轅事宜 
　　補二月二十日牌示照得太湖冉頭司巡礆葛慶森病故遺缺以分缺先用巡檢張光謙署理兹據該員禀報丁憂繳札前來自應改委查有試用巡檢應萬 
[青堪以委令署理]  
　　二十一日通判顧霄漢卸署崇明縣事回縣丞林廷堦禀知到閶門旱關盤查差籤掣江蘇議叙班前補用典史孫其勛山東人禀到○二十二日委署太湖應冉頭司巡檢應萬青謝委 
[浙省撫轅事宜]  
　　補二月十七日正仕安吉縣錢國珍交卸回省禀到○十八日陳春贓禀知臬司委下城總巡差叩謝通判姚裕晋禀知軍需局委解北洋經費銀兩差叩辭准補常山縣李瑞　自紹興差人來省禀知藩司飭知准補常山縣缺叩謝○十九日郭文翹由京騐放來省禀到○二十日府經歴張傳泰辭赴津局差典史柳啓芳禀知藩司委赴台郡差遣叩辭補十六日改指浙江試用從九品譚家烺由江蘇廻避請咨來省禀到 
 
 
 
] 

Page 6

 
 
   
 
 

Page 7

 
 
   
 
 

Page 8

 
 
   
 
