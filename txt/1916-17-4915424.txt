# 1916 - 17 - 4915424

 

Page 1

 
 
   
 
 

Page 2

 
 
時評 
[大使中止說（默）]  
　　大使不派於前日而派於今日已可異旣派矣將行矣忽傳中止之說尤可異 
　　此次特使之派非聲明專爲賀加冕乎賀加冕之特使非若他事之隨時勢爲轉移似無中止之理此其可疑者一也若如東電所述爲大隈被炸影響故則大隈之炸爲彼國人對於彼國之關係與中國大使無涉即無所謂影響况被炸之大隈尙且談笑自如出入自若而我國大使反因此中止乎此其可疑者二也若謂恐我國之黨人效彼國人之所爲則黨人之在彼國者究少數而在國内者爲多且國内之暗殺案亦屢起果慮及此必不出門一步而後可此其可疑者三也 
　　然則大使之忽傳中止也何爲 
[命令]  
　　一月十五日政事堂奉策令孫翊給予四等文虎章此令　　又令張鳴遠鄔銘魁均給予四等文虎章此令 
　　又令王承緒給予五等文虎章此令 
　　一月十五日政事堂奉申令據貴州巡按使龍建章電奏母病請給假三月歸省等語現在滇亂未定貴州地方尤關緊要乃竟率行請假實屬有意規避龍建章著先行離任付文官高等懲戒委員會依法懲戒此令 
　　又令特任劉顯潛署理貴州巡按使此令 
　　又令馬福與蔡松林張鴻疇均授爲陸軍中將此令 
　　又令張鳴遠鄔銘魁均授爲陸軍少將此令 
　　又令任命曹豫謙爲江蘇政務廳廳長此令 
　　又令厲藻靑授爲上大夫此令 
　　又令顔世淸授爲上大夫張鵬授爲中大夫並加上大夫銜此令 
　　又令司法部奏請任命姜孚林緝鐸瑞文鉅楊拱劉以茀葉在轉爲山東高等審判廳推事李煊陳沂李蔭森爲山東濟南地方審判廳推事邱在元爲山東福山地方審判廳長陳世彬王孝縅丁亦葵爲山東福山地方審判廳推事唐維翰汪兆彭爲山西高等檢察廳察檢官應照准此令 
　　又令陸軍部奏請揀派副官員缺應准以吳經明充任副官此令 
　　又令陸軍部奏請任命徐士臣爲吉林陸軍第三混成旅輜重營營長應照准此令 
　　又令陸軍部奏請揀派營長員缺應准以鄭文勳充任陸軍第十師步兵第十三團第三營營長此令 
　　一月十五日政事堂奉申令王勳元段書雲電陳據宜昌商會曁學堂員董地方紳耆等公具陳請書内稱宜昌神龕山洞近經歐人深入探索見洞内有石質龍形起伏蟠廻約長五十餘丈考係上古眞龍形質蛻化成石當此一德龍興之日肇造萬年磐石之基神龍化石之遺形適蜿蜓効靈於江澨天眷民悅感應昭然懇據情電奏請將宜昌石龍發見一事予以表彰並付史官紀錄垂示來茲以答天庥而副民望等語自來國家聲與在於憂勤惕厲政敎修明無一夫之不獲若侈談瑞應以爲貞符如古之神爵鳳皇黃龍甘露等事實無當於治化方今科學日新凡事必競其眞理詎可張皇幽渺紛飾太平所請宣付史館之處着毋庸議惟岩巒深䆳蘊此瑰奇古跡留遣足供探考應由該將軍巡按使等責成地方官吏妥爲保護俾資學者之研究予早作夜息惟以民生休戚爲念但使衆庶豫悅即是庥徴願我將吏士紳共體茲意此令 
　　又令内務部奏准文官高等懲戒委員會議决江蘇巡按使齊耀琳呈劾前署泰興縣知事瞿世琥一案依照知事懲戒條例應受降職處分等語瞿世琥著准照所議即行降職以示懲儆此令　　又令内務部奏准文官高等懲戒委員會議决肅政史糾彈前豐鎭縣知事項致中一案依照知事懲戒條例應受褫職并奪官處分等語項致中著准照所議褫職并停叙實官以示懲儆餘并如所擬辦理此令 
[專電]  
　　北京電登極確定陽日（二月七日）已飭預備 
　　北京電大典籌備處昨函取各機關人員銜名以備登極日分别排班朝賀簡任全體列班薦任每機關以十人爲限 
　　北京電淸太妃昨派專員赴公府詢問滇省情形 
　　北京電登極御詔擬兼用漢滿蒙回藏五種文字 
　　北京電劉冠雄車行抵秦皇島與開灤局煤礦車相碰車壞人未受險 
　　北京電前門稅關於寒日發覺由津到京一婦女私帶槍械當送警廳訊問聞該婦係魯省口音年約三十四左右 
　　北京電駐奉新民屯陸軍第二十師第七十九團已移駐察哈爾　　北京電喧傳熊希齡將抵京 
　　北京電公府消防隊現加意訓練並命訓練處蔣總監親自校閱考其成績 
　　北京電袁四公子現住北海近又請統率辦事處蔣方震陳儀二參議前去講求兵學 
　　北京電田中玉奉派調查各省釐卡現因軍事吃緊部中不能抽身暫不出發 
　　綏遠電由綏至包及包西土匪遍地搶掠商貨槍傷并掳勒民商損失無算日不聯生西北交通完全斷絶 
[特約路透電]  
　　北京電日使昨日照會外交部請赴日周特使暫緩啓程因日廷有某種情况之故（十六日） 
　　北京電龍建章奉合離任交付懲戒劉　　道尹署黔巡按使（十六日） 
 
 
 

Page 3

 
 
戰電 
　　（英人路邊電） 
　　巴黎電今日下午公報謂夜殊安靜香巴業法砲隊擊散德工兵若干且轟擊一運送隊 
（十五日） 
　　羅馬電數方面傳來消息皆謂十二月二十九日杜拉索確有戰事敵國除損失利加號與特里格拉夫號外又沉失軍艦一艘（十五日） 
　　羅馬電昨日意公報謂各戰地僅有砲戰 
（十五日） 
　　羅馬電聞土軍與布軍現正赴意孟法陣線以代奥德軍蓋奥德軍現方聚集豫備進攻蕯洛尼加及在布哥維拉作戰也 
（十四日） 
　　彼得格勒電俄公報稱俄軍在波期已佔據通至扣滿夏大路上之加凡喀鎭 
（十五日） 
　　亞姆斯特丹電德皇通諭國民大旨曰余將第二次在干戈聲中舉行生辰慶典我軍於敵人妒忌所釀成之戰爭中力求自存功業彪炳但戰局迄未完畢我國人或在戰地或在國内當集其全力至最後勝利秩序恢復國家安固永無仇寇時而後已此次余生辰之慶限於肅靜祈禱及慈善事業不必鋪張云（十五日） 
　　亞姆斯特丹電英船巴拉朗號擊沈德潛艇鎗斃德水兵一案英國曾發白皮書聲明此事之虚實今德國駁覆謂英國態度已無理論之餘地此種玷辱公法殘害人道之行爲英國當負其責任德國必籌報復方法以懲此不可贖之罪孽（十五日） 
　　亞姆斯特丹電洛特丹商船瑪夏文號（二六九○噸）觸水雷而学沉船長已溺斃水夫遇救者二十二人（十四日） 
　　倫敦電殖民部大臣波拉勞發表公文詳述南洋羣島籌集鉅欵購置飛機以供軍用一事謂起初購置飛機十架之欵已轉交陸軍部將來飛機製成即命名爲馬來由第一以至第十發起此事者爲裴克氏渠亦獨力報効飛機一架餘爲馬來半島各國人民所捐集且有華人報効飛機數架云（十四日） 
　　海牙電第一議院已通過中荷公斷條約（十四日） 
　　倫敦電泰晤士報雅典訪員柯夫島奥領事已就逮（十五日） 
　　亞姆斯特丹電德國社會黨議員席門司氏在國會演說謂糧食缺乏由於政府辦理之失當工黨因減發麵包大爲失望山芋價値日昂足爲國家之大患云云（十四日） 
　　紐約電伯洛克林海軍船塢中潛艇Ｂ字第六號爆裂而沈炸死二十人 
　　又電在泊洛克林海軍船塢沉沒之潛艇乃Ｅ字第二號死四傷十二人内有傷勢甚重者當裝置電池之際船忽爆裂或謂係水素炸發所致（十五日） 
　　亞姆斯特丹電荷蘭洪水爲患損失不少瑪根島與附近之曼尼根丹鎭皆爲水淹沒索勒亦受水災牛隻多被淹斃但居民尙未有生命之損失蘇德海水勢甚高（十四日） 
　　洛特丹電通至波特納克特之鐵路有一部份爲風潮冲毁以至荷蘭南境交通梗阻（十四日） 
　　里士本電葡京國家軍需庫失愼焚燬戎裝數千套及製靴皮料極多焚斃三人傷者甚衆聞係縱火所致（十四日） 
　　里士本電夜間火勢未熄延燒頗廣今日高牆倒下火被壓熄傷者約三十人陸軍大臣謂此火定係奸人所縱（十五日） 
[東方通信社電（日本人組織]  
　　北京電中國政府特派農商總長周自齊氏使日之舉已决中止大約係因大隈伯爵被人抛擲炸彈之故（十六日） 
　　濟南電中國政府以日本海陸軍人九十名前於山東省内檢舉马賊有功故特分别贈以勳章近已經蔡巡按使之手送交靑島守備軍司令部矣（十六日） 
　　濟南電山東省之財政非常窮乏一切政費已須極力節減近者北京政府斷行即位式典尙須分擔費用而對西南亂事又須追求籌集臨時軍費山東當局不得已乃擬募公債或實行增稅惟一般人民以究無力擔負故多反對（十六日） 
　　東京電陸軍中將靑木宣純氏今日午後四時啓行向上海出發就赴任之途朝野人士之往者甚盛（十六日） 
　　東京電俄國密海也魯大公今晨前赴日光游覽（十六日） 
要聞一 
[科學與戰爭之關係]  
　　字林報云英國波爾登講師於十二月七日在鄂斯佛演講科學與戰爭之關係其言曰吾國在今日戰局中迭遭失敗推原其故無一非由於國家疏忽科學國會與政府偏重辯護而輕科學所致夫英吉利之爲國其生存與發達端惟科學是賴乃主持國家大事者率爲不知科學爲何物之政客國政操於此輩公僕之手詎不危哉今之政客多屬法學之士其目光之注於挫敗德國者轉不若注於和好美國者之甚以致棉花油脂之屬爲烈性彈藥所必需者源源輸往敵境政府視若無覩焉幸科學家萊姆謝氏及報界極力指陳其害政府始改變其政策然僅限於棉花一物耳他如油脂諸品輸出仍多也萊姆謝氏近有言曰脂肪爲德國製造軍火必要之品按德軍重砲所用之火藥内有三分之一爲甜脂炸藥政府以此殺人利器資敵其愚實不可及云云喪失生靈不知若干萬人類痛苦且有加無已凡此慘禍證以萊氏之言豈非疎忽科學之極可怖代價耶軍事專家以最後解决力戰可致此說不無錯誤蓋最後解决未嘗不可用經濟上之壓力以致之也政府苟早能籌議及此凖備進行徴集科學家之意見而從其謀則戰局早可終結安致延至今日乃外部薛西爾爵士猶謂斷德接濟之策不能實行余不知其具何理由而作此言也製勝之道在於學識與力行二事無學識不能制勝有學識而不能本其學識以力行之則亦不能制勝吾政府指揮戰事出以泄沓之手叚且不從科學家之言其有造於德國而抒其困難者蓋已多矣 
[興登堡之大本營一席話]  
　　英國每日郵報云維也納新自由報記者戈爾曼博士紀述興登堡上將在大本營席間所發關於軍事現伏和局觀念及其個人榮譽之言論德報爭轉載之其言大旨曰國人愛余余深謝之但余不過盡余之責任而已無他希望也至於回柏林時舉行凱旋禮一說余一思及之夜輙不寐余苟有此一日余必不入柏林而在柯特布斯車站下車他適余殊不願受此虚勞昔日辛賴特斯氏（紀元前五百年時羅馬大將）功成不居歸隱務農此乃令人欽佩之人物余竊有志於斯且凱旋之說今日尙非其時敵國雖敗受創未深今猶不願議和故吾人當再加撻伐使其自悟英國亦欲續戰與法國同具决心但印度警信日至此事果確大足沮喪英人之戰氣吾人可靜待之但余作此言時余未有謀取印度之意俄皇及其政府似亦欲維持戰局彼等續戰乃徒爲英國犧牲自己耳而各國似未有見及此者寗非異事統觀大局和議無望故德國尙未能罷兵流血慘禍苟能早了德人無一不歡迎之但若戰禍緜延生靈塗炭則非德人之咎蓋從前吾人被迫而開戰今日吾人亦被迫而續戰也吾人惟有繼續奮鬭以使敵人自認失敗而已德軍戰術上之地位極佳東境尤爲扼要俄軍實力已不若從前之强雖有新兵僅足充補缺額且軍官缺乏斷不能於原有陸軍之外復練新軍俄國以軍事失利歸罪於軍火之不足此實欺人之談俄軍於七八月大戰時或有軍火不充足之虞但在後來决戰之際俄軍軍火充足逾其所需俄軍在柯夫洛查獲軍火高如山積俄軍不利用之反棄地而走此實由於士氣之不振安得諉稱軍火不足哉俄軍似未能復取攻勢但在戰爭中吾人不宜作過於自信之言俄軍或能再取攻勢亦未可知也席間有人以戰事遍延歐陸分遣軍隊是否有害爲問與登堡答稱曰戰事遍及全歐爲拿破崙失敗之一原因但在今日鐵路時代道路之遼遠不復爲戰事之阻礙矣 
[東京外交界要聞（二）飄萍]  
　近日東京報紙載有某外交家之言乃研究對我態度根本之决定者頗有可資參考之價値爲略述之㈠貫澈勸告之趣旨日人言日本及英俄法伊之對於中國勸告延期實行帝制旣以十二月十五日之聲明告一叚落其後即採嚴重監視之態度舊臘雲南宣告獨立遂見中國動亂之端緒其結果果如世人之所想像使中國政府因是失敗而成中國全部之大動亂否耶尙屬疑問但中國旣有此亂耗矣日本對此决不能以固守觀望形勢之態度爲已足宜對之採適宜之措置以積極的手叚回復中國國内之平和且宜鑒於中國第一次革命時日本左顧右盼失遂行對華國是千載一時之機會關於此層舊臘於早稻田首相邸中大隈伯伯與山縣公之會見及三十一日之臨時閣議大體當已決定此最有研究之價値者也 
　　㈡對華根本態度上述日本對華之態度大體已根本决定果日本之意在援助袁總統以全其帝制之創業乎抑援助共和以使現政府失敗乎日本政府當局之意見安出雖未可以明言然觀於朝野多數之論調以及政府對袁總統之數次勸告可知其根本方針乃屬於後者而非屬於前者對於共和派寄以滿腔之同情有不令中國現政府失敗不止之槪但一方亦有宜注意者即（一）中國統一之大業究可成於共和派之手否耶（二）共和派將來成事能尊重日本政府之希望否耶關於第一項雲南獨立之任事者及各處之加盟者其人物未甚明瞭暫置勿論關於第二項則觀於蔡鍔唐總堯等之宣言深以承認帝制利權斷送爲慮且責難北京政府之汚辱國體喪失國威對外態度頗爲强硬此因其蓄有新智識了解國家國權之爲何物一理得志無論不甘受我之頤使或竟出於反抗之態度亦不可知此於對華政策根本决定上當十分注意者云云 
　　日人之言如此彼以自己之國家爲本位不足怪也但我國人亦自其本位明瞭於彼國之態度則對付也不難欲挽回國運易危爲安者其留意焉 
[貴州之態度已明]  
　　十六日大陸報載稱本埠某黔商昨接貴陽來電謂黔省完全歸滇政府管理迄今已數日矣惟現局殊爲安靜城中四處張貼共和軍告示現正逐日招募兵士據新政府宣稱共和軍將開入湘省云聞該電曾被擱兩日 
[南京快信]  
　　蘇省縣知事政治研究所現已成立每年經費約二萬四千元已列入五年分省地方預算該所内雜費均在使署經費項下匀撥業經齊使呈請中央核准　 
　　齊巡按以司法經費本年預自算不敷甚鉅現議定籌措方法自今年一月起提撥一成行政費以資補助已飭各機關遵照 
　　宜南稅務所改委錢恩溥五厙稅務所改委秦其墉辦理 
　　丹徒章知事詳請開辦柴捐以助地方公益經費懇請立案齊使飭財廳查明核奪 
　　贛榆王知事現因漕糧每石附收二角不敷抵支詳請酌加附稅昨齊使飭財廳體察情形核議具復 
遠生遺言 
[游美隨紀第十信（四）（在舊金山）]  
　　（十一月二十五日）（遠生） 
　　火車道中一次幾飽殺一次幾餓殺車船無别　　大抵有一事已可下斷定即其人力之寶貴是也故旅館之義務僅在供給客人住居及自來水床舖便所等類而火車之義務只在將客人送進車中運往目的地其特别服侍之僕役則可稱絶對無有即如某在舍路所寓旅館雖非上品然上有四層樓亦有升降機偶有所需以電話呼人久之始至十有八九皆管賬者自來車站中並無運送脚夫除大件行李交付貨車外小件行李則須自携上車下車時常見上等紳士貴婦左右手均自挈皮包（上車時有時有黑奴車送小件行李）沿路並無呼賣零食物事之亦人並不如日本每到一站即有人呼號某站某站車上雖除剪票者外亦有近似車役之白人黑人然黑奴大抵於長行列車中管理臥榻等事及至將近到埠時假拂拭衣履爲名要索賞錢而已而所謂白人者則長日惟以客人爲出賣物品之目的物每一二十時分鐘即挨次賣物其賣物則以科學之方法行之譬如回到車中彼即賣報次賣烟復次賣火腿麵包復次賣水菓復次買糖再次則買杏仁米之列又以時演說此線所經名勝出畫片等賣之大抵按照需要之時間分配出賣而皆由一人包辦而客人已不勝其擾矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府對滇之軍防譚]  
　　各省長官意見之批核政府近因滇事涉及帝制上之關係曾徴求京外各長官意見多次雖皆覆報迄未見批出聞十二日始批出多件分交政事堂統率辦事處核議大致可分七項計第一批爲麟字六件係段芝貴等所陳者第二批爲明字四件係張廣建等所陳者第三批爲延字二件係馮國璋等所陳者第四批爲星字五件係陳宦等所陳者第五批爲能字二件係陸宗輿等所陳者第六批爲國字三件係楊善德等所陳者第七批爲世字五件係段雲書等所陳者其中條陳各節均有見到之處 
　　各處軍機防務之指示統率辦事處日昨曾拍致虎威將軍曺錕重慶鎭守使周駿四川成武將軍陳宦廣西耀武上將軍陸榮廷密碼電令各一道略謂奉面諭滇中有事中央已責成各上將軍將軍等嚴防剿辦雖已連有密電指示機宜惟戎機緊迫瞬息萬變斷不能有固定之限制致悞軍要所有各將軍應各審查機宜得以隨時變通辦理以免妨碍而重軍機惟仍須於事後密電中央政府以憑核查十二日府内辦公室又發到統率辦事處電稿及呈牘十餘件聞係奉蘇湘鄂川粤各省將軍鎭守使巡按使及特别行政區域都統長官等遵諭條擬特别戒備之一切辦法並指定扼要主旨三端一戒備手續貴扼要不貴繁冗一戒備事宜尙精嚴不尙紛擾一戒備地方宜聯絡不宜單行　　曹錕調度各軍之報告虎威將軍曹錕前奉明令督率各師扼要進紥聽候調用茲悉昨曹有密電到京告報各軍分派調防情形大致以留鄂第二師第六團開往岳州第七團乘輪駛往上游宜昌所統北洋第三師悉行徴調入川另由師長王金鏡　派勁旅塡紥第三師原駐防務地點並商定江西昌武將軍李純飭令第六師之十一旅抽撥軍隊開往宜昌以防蔓延及川等情當局閱後深嘉其調度有方云 
　　對於黔省態度之討議雲南獨立宣佈後參政院曾提出建議案請討並對於貴州龍巡按使來電逐層駁詰茲聞該院以貴州目下情形似有附和情節擬於日内開會時再行討論此事請政府派員說明内容如該省確有附和消息即提議案陳請一併征討惟政府之意以爲黔省態度對於帝制雖已露欲步滇省後塵之趨勢而大局所關甚爲重要尙不欲彰明示以决絶惟實際之防備則不可不由此益行嚴密故决將各省緊要地點按照地方情形另訂特别籌防辦法已由統率辦事處將擬定密案封呈查核於十二日奉批以重慶福州等處尙多有未能完善之處已均詳細指出飭令再行修正並又提出龍口厦門各處亦須定爲特别防區趕即修訂辦法 
　　變通派員宣慰之辦法政府現在對於滇事仍係兼用勸撫政策以冀軍事早日敉平最近所籌議者仍擬遣派宣撫專使以慰商民惟須變通辦法係隨曹將軍大軍進行以免有意外之虞聞所擬派者已有三人一爲奮威將軍丁槐一爲參政李鴻祥一爲内務部僉事朱綸不日即將派出專係撫慰商民並不干預軍事外間傳爲設立監軍之說實屬不確至於華僑一方面政府以其散居海外各國對於滇省此次行動頗表贊同故亦有遺派專使前往各大埠宣慰華僑之議祗緣物色相當人員頗難一時尙未發表現聞日昨又經某督辦獻策略以滇事日緊華僑方面亟應注意若稍有反對則與帝制前途窒碍良多當局頗爲動容擬特遣派楊士琦左丞擔任宣慰專使俟得楊氏同意即實行發表傳聞如此姑誌之以觀厥後 
　　提議對付黨人之政策政府現爲防範黨人起見於十二日政事堂與統率辦事處特將各省致中央要電應用碼號之字樣及政府致各省電報應用碼號之字樣并各省互相往返通電應用碼號字樣一律分别通知各省遵辦並告以嗣後非所指定之電碼倘發生事件者槪歸無效又聞政府近以黨人所散佈鼓動人心之文件因中國郵局檢查甚嚴率多由外國郵局傳遞昨有某當局上書請飭外交部要求各國凡中國境内外人所設之郵局准中國派員駐局檢查以杜亂源等情未識能否辦到同日政事堂國務卿率同楊左丞各參議等齊赴統率辦事處出席軍事會議據聞係該處業將前次會同各部及各省將軍巡按使議定水陸分防杜絶黨人在内在擾亂之政策取决辦法是日爲請陸國務卿出度復核據聞此次議定之辦法一俟向外交團各公使議定共維治安之法使黨人在内地之暗謀即可永絶根株其内容尙在秘密無從得悉又聞此項政策極注重者則在將來舉行登極典禮之一段時間云 
　　鐵路軍票兩項之關係昨聞交通部有密電致各省將軍及各路統兵大員略云黨人刻又施行炸毁鐵道及毒手當此利用鐵道之時豈容被黨人任意破壞應請選派精銳軍隊沿路駐紥保護以利軍用而衛商旅又據昨某英文報載稱據確實消息日前中央政府接到電報略謂刻下黨人爲充某項費用起見向浙江省内輸入巨額之軍票於是中央政府嚴令該地方官吏取締該銀票等尙聞有頭緒云云 
[官制與憲法之籌議]  
　　元師府制草案之簽批統率辦事處前曾呈擬特設陸海軍大元帥府組織法草案當蒙留中茲聞十三日復交政事堂核議具陳聞原草案已經分别簽批大致係將軍府參謀本部仍照制作爲獨立機關其任務一爲高等軍政諮詢機關統屬各省將軍一仍共本任職務其統率辦事處改爲大元帥府之軍務處另設總務廳分設訓綀兵工軍需徴兵四監各設總監一員另置參議軍承宣司令各職員翊衛扈衛各軍統歸該府節制管轄其餘尙未詳細 
　　東三省新官制之會議政事堂陸國務卿於十三日上午十時在海晏堂特開政務會議各部院長官均列席至十一時餘畢議聞爲遵議復核修正東三省改行特别官制並履行中日新協約之中日雜居及租賃田畝各條例又施行混合裁制設立審判公署擴充警察編練保安警察隊又議會同統率辦事處核議變更三省軍制等要政聞已議定先行陳請改行新官罅制昨已電令奉天段將軍核議以便具覆 
　　將來憲法問題之性質憲法問題已連召集會議討論一切以免於法理上生有糾葛之慮十二日又將日前討論决定之件一律以硃筆圈出交由憲法起草委員會備核據聞此次所提交者計政府方面者三件國民方面者五件内容詳情非常嚴密至性質上聞有决取庶政公諸輿論大權統自朝廷之說然亦須視實行時方能見其眞相如何也 
[交通部路電監查會之開支問題]  
　　昨日參政院開特别審查會係審查交通部特别預算表各參政以表内路電監查會每月花銷至一千餘元未免糜費交通部特派出席員謂路電監查會係梁總長到任後以各處路局電局購料價値不一難免從中舞弊故設此會以技監羅國瑞爲會長凡各路局電局購料須先由該會核准或由會招人投票以價廉者得實爲第一善政云云參政員謂不應每月開銷至千餘元之多宜將雇員裁撤即以部内人員兼充至嗣後該會之名仍可存在惟不准開支分文矣 
[廣東黨人在省外各屬之活動]  
　　肇慶消息日前李耀漢據探報肇城内地有黨人設立機關意圖於舊曆十一月二十六夜三點鐘起事李即下戒嚴令并飭軍隊及高要縣認眞偵緝昨日下午潘知事飭傳第一區警察李輝謝培等四人到署訊悉有附從黨人情事當即押留未幾又由副營長楊袓培帶同軍隊到府中學校拘去敎員何雪波一名旋至何家搜出旗幟及委任狀等憑證又查該黨人等係在北門外天柱巖設有機關部星夜復往圍捕詎至該巖祗有泥水匠兩人詢稱近確有生面人往來便不識姓名遂將兩匠帶回細詢又肇雅戲院後某號居民同日被軍隊拿去四人長寨地方各住宅亦爲軍隊搜查惟未捕人至各娼寮旅館軍警次第稽查尤爲嚴厲各軍官曁縣知事通宵達旦親督軍警四出巡邏至二十七早李鎭守使會同潘知事提出各犯研訊敎員何雪波及警察李輝等均供認謀亂不諱當由鎭守使賞給各軍士洋三百六十元以示奬勵至各犯供詞仍守秘密未便宜佈昨日復在高要高等模範學校拘拿監學馬全伯一名及警察陳沛一名又何雪波之弟何月波一名併解鎭守使署訊辦現在地方上十分戒嚴日中四城門均派兵士搜查行人夜後八點鐘即行關城不准往來其各江輪拖抵埠軍隊亦加意偵查 
英德縣知事周世勛昨派游擊隊在縣城地方拿獲白劍光一名聞爲北江革命黨領袖搜其身上則有藥水二罇五圓西紙一張中央紙一張及銀毫銅仙等當即押解返署周知事親爲提訊該犯供詞支離詰以該藥水究有何用則又囁嚅其詞周知事疑該藥水或爲炸水即日遣派大隊將該犯及藥水等特一併附搭尾車押運來省詳解將軍行署訊究此犯年約三十餘歲口鑲金牙四枚身衣雜絨夾袍體短而肥胖貎甚彪偉淸遠三坑池水波頭一帶現爲駁壳會首領潘國雄朱昌等盤踞招集黨徒聯盟拜會號稱廣東猛進狼虎軍謀攻勞署刧掠餉械事爲統領陸蘭淸偵悉於一月四日夜統率大兵漏夜馳往分路圍攻詎該黨線索靈通聞風星散僅獲黨目朱源瓣一名及誓書黨證各件刻已解呈行署訊辦矣陸統領昨又在佛山購獲前攻佛山黨人馮富一名及馮富之督馮循陸軍混成第二旅長段問泉昨派所部軍隊在佛山拿獲周堅一名聞亦犯黨人嫌疑者即經押解來省詳請將軍行署訊究 
　　陳炯明舊部參謀江伯堅自獨立取消後無意宦途在梅縣内地舉辦實業手創礦務公司年來願具成續潮循道尹費尙志以江係陳之舊部疑有密謀即在縣屬將其拿獲迭次審訊在案頃聞該道尹以其囗供硬直未能遽定昨已將其解省送交將軍行署再訊並聞梅縣商務分會及農會等刻已聯電當道請予保釋矣 
　　駐防惠州陸軍第三團長兼偵探局長李恩錫昨在惠州憑線拿獲由港濳行回惠之黨人二名及關防徽章文件等刻已一併押解來省 
[黨人攻刦稅關之别報]  
　　港報載士蔑西報云昨禮拜日曾有人告知本報謂圍攻鹽田稅關之黨魁曾謂各處均已舉行同式之攻擊而於該事發生後二十四點鐘内果有同式之圍攻此次係在啓昌（譯音）關該關介乎鹽田與西涌之間祗用竹棚爲之由西人奚地管理該西員並未有機會以拒敵即被彼四十人執住由能講英語之兩華人統帶該西員之衣服等物盡被搶掠一空並掠去現銀八十元各人未離去之前曾警告該西員謂若報知總機關或警告别稅關則將其置諸死地云云 
　　現因雲南發生事變故澳中無稽之謠言甚多各酒店與客機均住滿生面之人各種言語均有且有租屋居住者澳政府以其不犯澳法律亦優容之惟偵探等則加意防閑恐的製造烈藥等事妨害鄰居也 
[鄂省今日之地位]  
　　鄂省警察二署巡警在新行宮前查獲執持縱火物之黨人一名詳情已誌前報茲聞該黨人係爲謀燬行宮而來所携乃極猛烈之炸彈巡警盤詰時彼已潛置於地面嗣經駐守萬壽宮之陸軍第六團軍士閱警趕至查見以爲此乃莫大之功故將該黨人解往團部卒由警察二署力與交涉始交該署訊辦其在長湖旁電燈公司附近宅内所捕之男婦解交軍法處後如何辦理亦尙未宣布近日黨人運動軍隊之說頗盛惟當局防範嚴密故外表尙稱安謐昨聞軍署 
調查長周吉三上校在某團部方面偵獲黨人三名當解軍署略訊數語即飭發交軍法處訊辦 
　　湖北地居全國中心安危關係大局自段香宕將軍調奉後中央尙不欲授王子春以鄂任故將張錫鑾對調王僅獲暫行署理湖北軍務督理之名義旋又以張年老鄂中並無舊部且王能否降心輔佐立於帮辦之地位尙未可知故令張不即到任而以能否維持治安試王以爲眞除之地適値國體事起擁戴之功首推軍人鎭定地方亦惟軍人是賴故中央倚畀王將軍之意復爲一堅於是由將軍銜晉升爲壯威將軍視與駐京諸將軍相等未幾帝制决定鄂中秩序如常張錫鑾遂開去彰武上將軍底缺俾王一意鎭撫原擬待登極後鄂中無事即行眞除茲因滇南告警鄂省爲用兵樞紐征滇軍多賴接濟此所以有王將軍爲襄武將軍實授督理湖北軍務之策令但王將軍以壯威將軍署理軍督今乃另授爲襄武將軍而不以彰武襲之者則聞中央之意今後各省將軍出缺遷調其名號皆可隨時更易不再拘定某省必用某某之名號矣 
　　王將軍前因岳州司令第三師長曹將軍率師移駐滇邊曾奉中央命令派湖七第三旅所屬之第五團全團開往岳州接防茲復奉中央電令特派第三旅長盧金山親往岳州督率故盧少將一定於本月十五前乘輪赴岳矣 
[内蒙古之兵]  
　　聞蒙古兵制除喇嘛僧侶及衰老疾病者外餘者自十八歲以上終身編入軍籍一時有事則舉以應其役近據調查内蒙古各盟之兵數列舉如下哲里木盟共計一萬五千六百四十人（一）科爾沁九千一百六十人（二）杜爾伯特二千一百四十人（三）扎賚特九百六十人（四郭爾羅斯三千四百三十人卓索圖盟共計一萬八千六百二十人（一）喀喇沁八千五百八十人（二）土默特一萬零四十八昭鳥達盟共計一萬六千八百四十人（一）敖漢三千零三人（二）奈曼三千人（三）巴林一千五百六十人（四）札魯特一千九百二十人（五）阿爾科爾沁三千人（六翁牛特三千四百人（七）克對克騰六百人（八）喀爾喀左翼六十人錫林郭勒盟共計六千七百八十人（一）烏珠穆沁一各八百人（二）浩齊特七百二十人（三）蘇尼特一千九百八十人（四）阿巴哈九百六十人（五）阿壩垓一千三百二十人烏蘭察布盟共計三千一百二十人（一）四子部落一千二百人（二茂明安二百四十人（三）烏喇特一千四百四十人（四）喀爾喀右翼二百四十人伊克照盟共計一萬六千四百四十人以上六盟總計 
兵數實達七萬七千四百十人 
[中俄烟酒互禁條約之研究（續）（化險）]  
　　按前述一節關係我國主權甚重蓋烟酒並禁一議俄爲主動我實處被動地位者也審察此案之前提要問彼唱此議是否出乎誠意更問彼言禁種是否能切實辦到使二者並無把握而我邊酒禁遽頒將徒自損失我之禁酒亦同自擾而已即退一步言鴉片害人最烈今棄捐一萬兩之稅原及多數酒商失業而得減輕酖毒則此事自應勉爲顧按之事實何如者俄境歷年種烟自我施禁彼遂引爲大利酒爲大利酒爲各國共産之品烟乃世界議禁之物比較本覺不類交換自屬難通今之變計其眞相若何又不能悉且俄邊種烟之地即哥蕯克兵屯墾之區兵不習農招工種烟徴租已成習慣俄兵生計在烟田而彼國國防亦恃此輩吾恐其牽碍匪細若一旦我界燒鍋以種種制限而盡絶彼之毒卉仍滋抗議或置不問遇事或加强辯則恐酒禁愈厲酒價輒昂邊氓貪利犯禁彼反有所藉詞此時應先慮及者也前年十月伯力俄撫嘗徇我請禁種並以簽押之布告送交涉署作證乃昨歲春融鶯粟之花燦爛猶昔而謂今訂規約與我酒品互禁便能信守於來年就敢保之此間某報已詳論及此蓋亦關心邊事者所應研究之問題也 
[之江紀行（靜眼通信）]  
　　浦陽江之上游 
　　沿途之村鎭自諸曁上陸至義烏東陽諸縣有大路焉二十里而至外陳四十里而至牌頭鎭牌頭較外陳爲繁盛商店林立然飲食之肆塵穢滿座久居大都之人過此必爲額其地有同文兩等小學校校舍新建外觀殊壯山鄕之特色也六十里而至宣何以居民多宣何兩姓故名其間有嶺爲諸曁與義烏分界處嶺不甚高而斜面頗長居民纖嗇有唐魏之風七十里而至楂林村民頗衆其溪水特淸凈可愛蓋皆自沙石中流出也其地有溷濁之宿店而無淸潔之旅館去年屈巡按使亦曾至彼一宿居民引爲盛事極言當時護從及迎送人之盛况以誇示來客蓋荒村中數百年不見大官矣九十里而至蘇溪蘇溪之水與楂 
林同原泉滾滾不舍盡夜可以解渴可以浴身夏時居此必無疾病之虞其地爲東陽義烏交會之孔道故過客特多有縣立第二高小與乙種農校然農校之設備與高小相同聞經費支絀無能爲也沿途所見之植物除稻麥荳等田作物之外果樹亦頗繁殖以石榴梨棗爲多而棗尤爲義烏出産之大宗義烏之牛皮牛骨牛油多聚於蘇溪然皆運諸下游杭甬各地供八利用農家資本缺乏不以牛骨肥田故田日瘠而牛油又爲皮皂原料該地之人不知購洋碱以製皂乃以人力運牛油而下復向下游購皮皂而上故所得極微 
　　東陽縣署之新建築東陽縣四面皆山民風樸匪周永廣於民國二年曾刦銀燬署釀成大案事後新建洋式房屋五幢以資辦公吾國廳沿歷 
 
 
 

Page 7

 
 
史之應習其占地頗不狹小然鷄栅猪糞充列庭前若忘其爲人民瞻仰所繫者主其地者又率存五日京兆之見莫爲潔除故蕪穢常爲一邑冠該縣之因禍得福又豈意料所及乎 
　　何氏之定武蘭亭蘭亭之帖爲書家至寶唐太宗以帝王之尊用種種詭計始得眞本閱世愈久聲價益增今世所傳以定武本爲第一定武之石輾轉乃入於東陽有何氏者祖遺此寶刻損天帶流石四字以爲特徴其石已碎爲三塊子孫分藏不得私楊惟縣知事抵任得設筵邀請其宗人彙集三石印之不索値也非然者雖　以重資不能得余幸得其一亦足珍矣 
　　東陽縣之中學校該縣財力不甚充裕城中乃有特立之中校亦足異也中學生之就職難敎育者已漸知注意浙省舊府屬各有一校按之實際已有少數地方不如甲種實業之適切况一縣之中財力有限此長則彼消自然之理也該縣隣縣之諸曁有中學諸曁之隣縣嵊縣又復新設一中學以鄙見論之三縣中僅設一中學而改他之兩校爲甲種農業方爲合理顧一般有力者以農校敎師難得且學生不耐勞投考稀少設備費又鉅遂以辦中學爲盡責焉 
地方通信 
[松江]  
　　捕入不獲昨日縣署派出探警會同警察至西外石潤橋塊福建人所開之桂圓店内登樓搜檢毫無形跡遂回署銷差其原因或謂前有浙江高等偵探尾同二要犯來松眼見其入該店樓上因乘車回省報告當道備文來松會拿以該要犯亦福建人也確否俟續探 
　　獲盜紀聞莘莊董事張虞賡家前被盜匪刧失巨贓約値數千元報經官廳勘察後飭探偵拿刻聞水警徐巡官在浦南獲有匪船似與張案有關若輩販鹽旣畢即沿途行刧現獲之船有狐裘兩襲銀洋數百元所獲一盜已解閔行沈專署長嚴行訊鞫餘盜則被泅水逸去再前日警吏在葉榭亦獲一船有洋三百餘元衣飾稱是並一婦女因該吏聲欲看艙男子三人即赴水逃逸遂以該船形跡可疑逕解松城不知是否眞盜也 
　　請布罪狀育嬰堂因有保姆多人故聘一管堂太太爲監督現因何某出有事故由堂董會議以管堂太太失於覺察擬辭退另聘而肇事之何某則安然無事故太太實屬不服聲請宣布罪狀現聞何已辭退矣 
[鎭江]  
　　私運制錢之查禁邇有人在寗鎭兩處收買制錢運往靑島經齊巡按使查悉除飭金陵鎭江兩洋關嚴密查禁外又委員往來寗鎭等處專司搜捕如有查獲私運者給以特别奬賞 
　　大港舉辦保衛團丹徒縣章知事以値此科防吃緊之際四鄕警力尙嫌單薄特於昨日通飭各巿鄕經董曁各商會會長興辦保衛團分段梭巡以輔警力之不逮並委任王君爲敎練官於大港鎭首先興辦再行逐漸擴充以保治安 
　　各團營加意防範駐鎭要塞掩護隊龔司令於日昨傳各團營長官齊集司令部諄囑加意防範各營内不准外來之人與兵士秘密接談兵士亦不准無故外出如有不得已事故暫時請假者亦須問明去向限定時刻逾限即須查究等語各營官長唯唯而退一面由司令部加派巡查數負專事查察各營兵士舉動隨時稟聞以期防範周密 
[安徽]  
　　三知事之二悲一喜前任靈璧縣知事劉沛於上年因地方紳民以其濫刑無辜控經上峯參辦撤任後懲處四等有期徒刑在案嗣經倪將軍查悉該知事性情雖暴而才實可用復保以留營効力以贖前愆日昨該知事又奉委爲鳳台縣知事矣又霍山縣知事陳紹明英山縣知事沈祖煌政治均頗有經驗爲前韓巡按所嘉許奉委到任甫經數月日昨不知何故撤省宦海風波眞無定也 
[湖北]  
　　撤任兩知事之否運前任鄖西縣知事尹忠因濫用刑罰罔斃民命經武昌地方廳判决處以三等有期徒刑尹已向高等廳上訴惟尹前在任時因地方荒旱民食缺乏紳富閉糶居奇尹爲維持計曾勸商民有榖者平價售賣以免釀事嗣聞巨紳夏乾曾囤米頗豐乃親自帶隊前往勒令開倉平糶計糶去榖約二百數十石其價一併罰充公用迨尹上年因案禠職夏遂以前事具控以期洩憤但事關民事故當刑訴進行時此案並未訊判茲刑訴案已决定復將夏控各節移交民庭提訊昨已判定以夏不應受罰而處罰其損失應由尹賠償着尹繳錢八百餘串給夏具領 
　　又隨縣知事張長祐前已因案撤任現尙未交卸到省茲聞又因案被隨紳列欵赴京控告經平政院核准行文來卾提解到省訊辦惟所控事實尙未明瞭 
　　發給傷軍卹金辛亥戰役各傷軍恤金前由王將軍咨部核准頒發各軍士卹金執照並補發第一年卹金已誌前執初十日爲發給卹金之期軍署派委副官會同警察四署許署長按名發給所到傷軍百餘名手足皆不完備由區委各員點名後先行發給執照一面分别等次給予卹金有領四十元者有領二十元者各傷軍以此項卹金呼籲數年於今日始行領到無不喜形於色 
[江西]  
　　警備第二營派往贛東贛省警備隊未擴充以前各屬防務均由陸軍擔任此次雲南警耗傳來陸軍第六師奉令全師出發以故分防各屬軍隊業已先後抽調回省除贛南贛西駐有重兵外九江爲贛北鎖鑰故借調皖軍三營駐防至景德鎭一帶五方雜處爲本省東方屏蔽亦應派駐重兵保衛故由巡按使飭令警備隊統領張宗良於新編五營中酌調一營尅日移防贛東各屬聞已派定第二營管帶汪繼祖前往限三日内即行出發云 
　　幣制公債之商辦贛省官票定期收回業經戚巡按羅財廳長出示宣布在案本月十一號商務總會接巡按所定收回官票之價格及限期即轉行各商知照並聞中國銀行兪行長與商會會長磋商收回官票之公債四百萬元仍須託商會提倡勸募而商會會長以際此銀根奇緊商業蕭條巿面拆息日大恐一時未必能如數辦到現在兪行長已將募債辦法函送商會查照矣 
[杭州]  
　　新巿水警自殺之疑案杭垣新巿水警第十三署派出所巡警聶長林在航船内無故自殺身死業已報縣相驗巡官李立以該警自盡不免生前心有畏罪或有被逼事包視死如歸之形狀究竟因何自殺原因尙未明悉詳詢同所巡警之湖南人而與聶有同鄕交好之關係者均言聶在新巿多年頗有積蓄惟近日屢次請予銷差未准至檢查該警竹箱往來信書共二十餘封均無關係内有兩函載該警曾入靑帮文與王姓婦女有染非現今之事亦不足爲自盡之原因也 
　　鹺業取締肩販之會議昨日（十四日）下午一時杭城各鹽商齊集鹺業會館開會提議以爲各肩販銷信鹽觔大都畸零瑣碎且鹽價延不繳淸致商課綜核爲難不無蒂欠自胡運使到浙以來力爲整頓追繳欠課急於星火以故此次提議凡肩販購買食鹽一律以銷買一引爲率且須先付鹽價然後發鹽倘一販力有未逮或兩販合買一引規定三日售罄再行復銷庶幾出納可以預算而課款不致延欠惟一船肩販僉謂碍難承認未識此問題如何解决也 
[山東]  
　　各校種樹之提倡日前巡按使公署接部咨通飭各學校依照森林法規定就校址附近酌領官荒山地設備學校園等因當飭各屬遵照辦理在案近由平原縣知事詳稱遵奉推廣林業功令亟力籌辦奉行近查本邑各學校多以地畝收益爲經費者其中田邊屋角不堪耕種者亦所在多有若改種樹木則目前所損甚微日後獲利必溥又各鄕學校大致一莊一校者多每莊轄地數十百畝不等其中死亡絶戶無人承種者有之或低窪鹽　尙未墾種者有之以之播種五榖固非所宜而種植樹木原無腴瘠擬令各校各就本莊承領此項荒在酌量種樹作爲學校永遠産業職敎員有管理督率之責學生有栽植灌漑之工定爲專責列入課程所需樹苗擬設法捐給不動公欵以資開銷惟因事屬創舉本　率行具詳公署請示可否云云由巡按使批謂所請各節事屬可行至所需樹苗並由該知事設法捐給不動公款之處尤徴熱心提倡辦理得法諸堪嘉尙應即妥擬章程詳署備核云 
　　三游經費之挹注東省黃河三游四年度下半年經費日前已奉部咨核減爲二十萬元聞巡按使體察三游情形此款斷難敷用工程又亟緊要乃於稅契溢收十萬元項下挪撥聞支配上游四萬九千一百四十元中游七萬二千六百六十元下游九萬八千二百元已飭將本年已領未領各若干核算淸楚以便請領並令財政廳趕爲籌撥 
[四川]  
　　國民會議議員之舉定上月二十八號川省國民會議複選舉舉行投票至二十九日開票舉定當選人十名茲將姓名票數錄下胡駿三十票范天烈二十九票鄒從恩二十八票熊光第二十八票張名振二十八票鄒鼎褀二十七票孫廷藻二十七票蒲殿俊二十七票周祖佑二十六票陳鐘信二十六票 
雜評一 
[態度不明（默）]  
　　異哉今日之所謂態度不明也當帝制表决時輒言全國一致非以爲態度甚明者耶乃何以至今日而反不明除雲南之態度已表示與前相反外黔桂等省是不和附雲南否態度不明也各埠華僑果不反對雲南之所反對否態度不明也各國政府對於此事之方針何若態度不明也此不明之態度中央所急欲明之者也然愈欲明之而愈不明非特他方面之態度不明即中央方面忽用兵忽和平忽宣慰忽調解態度亦甚不明雖然態度者决心之表現也今日之事勢不能以態度不明終也使不明而僅在態度則相持必不能久行將見眞相之各各流露焉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[紀南北巿聯合敎育講演會事]  
　　江蘇省敎育會上海縣敎育會中國靑年會共同集商於新年開南北巿聯合敎育講演大會先期分布聽講劵定於一月三日爲始前後共九天所延講員係哈佛大學文學碩士余日章君余君本靑年會講演部幹事又爲省敎育會交際部主行平日熱心任事對於敎育尤極注意此次自製各種儀器模型詳加演述於中國學校之盛衰及人民敎育之程度言之鑿鑿不啻振贖發聾聽者無不感動茲計自三日至五日三天在靑年會演說每日聽講者約四百人七日八日十日三天在省敎育會演說聽者略同而第三日尤多坐位已滿立者亦幾無隙地約有七百人之譜十二至十四三天在南商會演說聽者每日約三百人所有演說詳情敎育會另有記錄將發行刋布俾便衆覽現聞聯合會之意尙以上數處會場地隘致聽者不能盡容已商諸新舞臺於十九晚（星期三）在彼再行演說一次以爲普及社會之助想聽者必形踴躍也 
[海軍總長將次蒞滬]  
　　駐滬海軍總司令李鼎新以部長劉冠雄現奉政府命令來滬整頓江海防務及海軍各艦紀律並須考察長江下下游要塞砲台業已派艦迎迓約十八九日可抵滬上除分諭各軍艦長迅將官兵共名造册送候核辦外並於昨日飭知各砲台官著將台務從速整頓預備劉部長届時考察 
[米糧分運單仍須塡給]  
　　上海稅務總公所吳所長昨日出示云案照米糧出運不給分運單一案前經本所長據情電陳奉廳長虞電内開上海情形旣有不同原難相强但須嚴行取締妥議防弊之策方可通融等因當以上海米榖雜糧均由産地産銷併徴商人持産地稅票換給驗單憑單分運即按單開擔數分足八成即將驗單扣留塗銷防弊似尙周密惟分運期間原定一年未免過寬自應遵飭嚴加取締擬請嗣後以五個月爲期以示限制業經電復在案茲奉廳長復電内開所擬取締米業分運單辦法尙屬可行應准照辦除分飭外仰即遵照辦理等因奉此通知仁榖堂遵照外合亟示諭該業商人一體遵照 
[詹溫二人引渡問題]  
　　黨人詹大悲溫楚珩（即馬東海）由長江巡閱使偵探協同新閘捕房中西探目在南成都路忠茂里五百四十七號門牌拘獲迭次解送公共公堂預審終結押候會商核斷在案茲聞中央政府以此案業由見證到堂證明應即引渡歸案故諭飭公廨承審員速向陪審西官磋商引渡而西官方面以僞造紙幣與通同盜匪兩案並無充分證據且被告均屬民黨係國事犯性質按之法律實無引渡之必要故雙方尙在磋商一俟决定辦法再行定期解案宣佈 
[前夜又出兩刧案]  
　　前晚八時許有盜匪多人至美租界元芳路二百零二及零三等號門牌協和祥烟紙燭店行刧三匪　入櫃内將抽屜内大洋四十餘元小洋二百餘角攫取而逸旋由該處巡街華捕歸禀捕頭當飭中西包探前往兜拿各匪已杏無蹤跡又九時許漢璧禮路永祥南里三百零九號門牌高妙順家有盜匪七八人破門而入刧去大洋四十元綢料女皮袄三件及金押髮金圈等物共値二百餘元携贓而逸臨行時並開放手鎗一響鎗珠飛入鄰居屋内致某甲足指受傷事後報告捕房捕頭飭將鎗傷之某甲速送醫院醫治一面派探嚴密查緝 
[兆貴里盜案續誌]  
　　盜匪李士傑於十二號晚間糾黨夥刦福建路兆貴里祥豐土棧銀洋烟土並開鎗擊傷該土棧夥王雲五之手腕當場追獲搜出手鎗子彈拘入捕房解送公共公堂訊押候究在案茲聞老閘捕房捕頭連日將李帶至寫字間詳詰從前曾犯何案並將嚇刦雲南路立盛烟紙店之盜匪張德生江玉生等帶同面質是否同黨一面復傳各事主至捕房辨認以憑核辦並聞該棧夥王雲五送請醫院療治後據醫生云已傷筋絡恐難免殘廢云 
[再誌盜案與命案之關係]  
　　盜匪陳長林因與已獲之同黨許吉成等持械搶刦卡德路黃寶和京貨店大小銀洋前日由探緝獲解經公共公堂訊供收押並經查得陳係前此拒捕鎗擊包探田廣林著匪楊三臘子等之同黨當時與楊等一併由公堂訊明送請前鎭守使署訊辦乃楊等均已處以鎗斃而陳則獨得釋放未明其故諭候查核在案茲聞捕房將陳帶回後復詰據共稱前次解送鎭署因訊明情罪較輕收押期滿得以開釋捕頭以是否屬寳尙須調查故已飭探前往詢問候再解請公堂核辦 
[無錫米巿消息]  
　　昨日閘北米業中接無錫快信謂錫巿出貨甚多銷場亦佳價則平定今日（十六號）早巿售開高糙粳每石五元四角二分中等五元二角次者五元高糙元五元三角五分次者四元九角糙大子絀糙草糙均五元一二角糙客秈四元七角次者四元三四角梗稻每百斤兩元八角秈兩元六角糯稻兩元五角五分 
[洋涇鎭罷巿誌聞]  
　　前日傍晚時有駐紥浦東之某營兵士至洋涇鎭某肉莊購買鮮肉六十文不知如何頓起衝突昨日該鎭各店相率停止交易事爲該管地方警察分所警佐出爲勸導各店仍不開巿故已據情報告上海縣沈知事及景警佐請示辦理聞已派員下鄕查明勸導矣 
[靑年會夜學寒假休業]  
　　四川路中國靑夜年會夜學校前晚（十四號）八時舉行寒假休業禮男女來賓到者約一千餘人由王寵惠君主席報告一切次美國駐滬按察使羅炳綺君及滬海道尹代表楊筱堂君先後致訓辭後由主席發給各科畢業文憑計英文科畢業者有葉大年應書貴陳禮方朱錫田梁溪華陸廷樑張國英李壽華吳元仁李耀宗等諸人其餘各科畢業者因人數過多不及備載中間由各科學生試演成績頗有可觀末演活動影戲以娛來賓散會時已鐘鳴十下矣 
[大同學院近事紀]  
　　滬杭車站北首之大同學院爲美國康奈大學畢業生胡敦復所創立胡初爲南洋公學學生南京考派學生出洋胡以第一名當選歸國後任淸華學校敎務長旋至申創立大同學院自任院長擔任敎務者多爲英美歸國之留學生數年來校務甚發達上學期以寄宿舍限於地位致有多人以額滿見遣今已添造寄宿舍現又値招考之期始於前日（十五日）至二十日爲止云 
[客利飯店易主]  
　　三馬路客利飯店爲上海四大西旅館之一本爲英國克拉克夫人之産業現歸一美國公司承受營業該公司董事三人爲反森登鄧寗及李特云 
[謀得利戲園出租]  
　　南京路謀得利戲園前爲新民春柳等新劇社演劇之地今因現無租戶謀得利洋行又欲招訂長期租契 
[通緝乘間逃遁之軍官]  
　　淞滬徐警廳長昨奉馮上將軍飭開案據陸軍第七十五旅方旅長更生詳報竊據職旅步兵第一百四十九團團長鄧鳳合轉據第一營營長李光復詳報三連一排排長彭泰源於本年十二月二十五日午後請假赴巿購物當晚未回次日黎明派員尋覔未見下落至二十七日仍無蹤跡訪聞頗欠私賬顯係因債逃逸報經團長轉請飭緝嚴懲以肅軍紀等情據此旅長伏查該排長以現職軍官膽敢潛逃實屬駭人聽聞若不嚴緝務獲懲究實不足以明軍法除勒限該團營連長加派員弁上緊緝獲一面將該逃官所遺任務暫行派員兼代外應請通行各省軍事機關一體協拿務獲庶免遠屬爲此造具面貎書具文詳報仰祈上將軍鑒核施行等因據此除批飭該旅長嚴緝外合行印刷面懇書一紙飭仰該廳長即便遵照迅將該排長彭泰源一體協緝務獲解究以肅軍政 
[水警廳擬添淺水巡輪]  
　　蘇省水上警察第二廳長趙會鵬以所屬水警巡船多以前淸砲艦槍划所改編遇有警耗往返需時不若輪船之迅速現値防務吃緊擬酌添淺水小巡輪兩艘以資巡防業已分詳巡按使咨陳内務部核奪矣 
[添撥騎巡之請示]  
　　自西鄕漕河涇地方警察第四分所發生變故後上海縣沈知事以鄕區警士人數寥寥殊難鎭懾現擬每一鄕區警所添撥騎巡隊十二名晝夜梭巡以衛地方聞已詳請道君公署轉詳巡按使核示矣 
[警廳續議防務]  
　　淞滬警察廳徐廳長以現在防務吃緊又於昨日午後二時通傳各區所隊警正警佐隊長等到廳集議防護事宜直至傍晚始散 
[興建監獄之進行]  
　　上海地方監獄勘定在西鄕漕河涇附近購地起建已紀前報茲悉省委蕭君與李獄官林檢察長等前日又赴該處會晤各鄉董商議收買勘定之田畝議畢返滬即將地址圖樣及建築監獄與收買民田等費繕具淸單由蕭委員即日携帶赴蘇禀復高等廳請示核辦 
[調查産鹽實數]  
　　兩浙運使胡思義君近須考核産鹽實數整頓鹽課所有松屬沿海灘之奉賢南滙川沙三縣素爲産鹽之區熬鹽場灶極多究竟每日出鹽若干無從臆測故已飭由緝私統領蔡和林轉請各該縣知事詳查報告矣 
[飭擬獎勸敎員細則]  
　　上海縣公署飭知縣敎育會學務委員賈豐臻等文云奉道尹公署飭開奉巡按使飭案查本届省敎育行政會議議决獎勸國民學校敎員暫行簡章陳請施行一案查國民學校敎員責任其重在優待敎員規程未公布以前自應酌定獎勸之方以爲攷核之凖合將簡章修改公布飭仰各該道尹轉飭所屬各縣知事遵照並即擬訂奬勸細則詳轉候核等因並簡章到署奉上除分行外合飭該知事遵照並即擬訂獎勸細則詳送核轉並簡章到縣奉此合亟飭仰該會該員仰即會擬細則詳候核轉備案 
[頒發訴狀印紙]  
　　民事訴訟書狀仿照京師審判廳辦法貼用印紙已由司法部將此項印紙八種發交高等廳轉飭所屬一體遵辦聞上海地方審判廳已由高等廳發下印紙計淡靑色一分綠色五分紫色一角綜色二角赭色五角藍色一元黃色五元紅色十元不日即將實行 
[裝配電車之催促]  
　　華商電車公司自小東門起至小南門止鋪築軌道現已將次告竣沿途電柱亦經次第安插預計陰曆年内一律告成惟原有電車尙不敷用故特添造新車六部其車底已由外洋運滬刻在求新廠配裝木壳昨電車公司重復派員催令該廠從速工作俾明年陰曆正月得在南半城開行電車云 
[警廳延聘顧問之通傳]  
　　淞滬警廳徐廳長通傳所屬云案查本廳事務殷繁甲於各省曾經本廳長詳請延聘上海地方審判廳袁廳長爲本廳名譽顧問官以資襄理業奉巡按使批准在案爲此通傳各署所隊仰即轉飭各長警一體知照嗣後對於袁廳長即當以本廳官長看待一律注目行禮以崇體制 
[保護銀樓新同業之文告]  
　　滬海道尹公署出示諭云接准上海總商會函開據上海銀樓新同行虞永和等十七家聯名蓋章函稱敝業銀樓原係貴重經營非保全信用不足以廣招徠非結合團體不足以垂久遠茲查虞永知等十七家開設上海多歷年所專以保存國貨研究工料爲宗旨又以推廣經營尊重名譽爲目的故於去年八月組成新同行公會並議定規則二十五條以資遵守爲此附上新同行規則仰乞貴會函咨滬海道尹曁英美公廨法公廨上海縣存案並請給示以維商業而資保護等情並附規則四份到會查銀樓新同行公會之組織係爲結合團體互相維持俾信用日彰營業日進起見所擬規則二十五條大致似尙周妥除分函外相應檢同規准此查銀樓新同行以會之設應係爲同業商權結合團體起見其所設施使入會各牌號互相維持彼此遵守冀收劃一整齊之效察閱規條大致亦復周妥除函致上海總商會聲復應予備案外爲此示仰該銀樓同業及商民人等一體知悉母違特示 
[私販烟土進口]  
　　沈全全由大連灣販運烟土二十四兩乘輪來滬前日該輪抵埠沈正擬携土登岸爲水巡捕房探目何阿春查見人證並獲解入捕房除將烟土送往海關銷燬外一面將沈全全解送地方檢察廳訊究 
[私帶烟土之罰欵]  
　　松江人徐升來申私購烟土五十四兩擬赴楓涇等處販賣行經南巿被警查獲解送地方檢察廳預審明確起訴審判廳前日午後由趙褚推檢兩官開庭研訊之下判罰洋五百元押候繳洋開釋 
[土棧追償貨價]  
　　老永隆土棧主陳德凱至法公堂控稱前被朱其章賖去大土價洋六百元向索不付後由伊弟朱其昌出據擔保到期仍分文不付請求訊追其章供欠洋有之惟有土二十五包値洋五十元退還於陳之夥計趙姓須當除去其昌供商人袛擔保人不逃走未保銀洋求察判其章交人銀兩保出外限十四天繳洋其昌交尋常保帮同料理 
[探線捕獲强盜]  
　　閘北偵緝隊前日帶同眼線張標在公益里拿獲行刧新閘路某米店之盜犯陳愷舉胡家邦二名解送司法科押候訊辦 
[婦人堅請離婚]  
　　方壽甫至法公堂控稱今年二月間娶戴氏爲妻詎時常出外屢勸不改今往岳家向領被妻父戴仁寳覇住不放故請提案訊究戴氏供丈夫不顧家用又被凌虐無奈暫住母家不願隨方壽甫終身判着戴仁寳將女送回婿家戴氏仍不肯回復到公堂堅請斷離判氏暫押捕房限十四天交還原告茶禮洋二百七十元如不交洋仍須交方領去 
[婦人一再潛逃]  
　　蘇州人王南鈞之妻張氏前被毛德亮誘逃來申匿居新北門内東轅門地方王自失妻後即來申爲眼鏡生理日前在途與張氏毛德亮遇見遂即鳴警拘送一區二分駐所轉解警廳司法科訊辦等情經紀前報茲悉此案自解廳後迭經科員研訊廉得其情判王張氏交其夫王南鈞領回管束毛德亮押候核辦不料該氏隨夫出外後習日又逃逸無蹤王復報告一區二分駐所由王警佐飭派探警查拿究辦 
[認領被拐女孩]  
　　租界包探查獲拐婦邢陳氏及被拐女孩楊阿巧陸桂花二口由公廨移送四區警署已記前報茲悉女孩阿巧家住太陽廟西前日已由其母楊徐氏投案認領 
[訟案和平了結]  
　　沈梯虹前因被人控訴毁滅議單延請羅禮士律師代表聲訴在案茲悉沈係利昌號見議並非號中股東議單有無毁滅與沈無涉聞已有人說和了結云 
[復訊互相控告案]  
　　曹永利皮鞋店主曹友生與久大衣莊經理李連生顧頌平爲抵款糾葛及不理借欵在公共公廨互控一案前日由廨復訊據久大衣莊代表律師上堂以曹友生所欠之數甚鉅請交的實妥保並着將存貨簿呈案中西官准之諭曹交保並着將存貨簿五本呈候核奪 
[責成股東繳欵]  
　　某錢莊倒欠上海金山兩縣公署公欵並各商往來存欵業已先後控經公共公廨將該莊經理袁楚香提案迭次訊追尙未就緒前日由廨復訊先由高易律師代表上海金山兩縣公署上堂譯稱前奉堂諭先將兩縣署公欵淸理然後再理各款旋據葛福來律師上堂請諭令各股東將應虧之欵繳出俾得淸理又據費信惇律師上堂譯稱本律師係代表股東兪子卿前因兪有事赴京致奉飭提今由兪友丁姓代爲覔保請求將提票吊消並經理賬西員克佐治上堂呈驗該莊日流簿據請核聶襄讞商之英領卓君判限各股東於兩禮拜内各將應繳之欵繳出再核 
[店業歸還東家]  
　　周友梅至法公堂控稱商人開設飯店因生意淸淡於七月十四日租於店夥蕭彩實接開言明頂首洋五十元每月租洋三元詎租開之後頂首不交租契延不出立租洋亦分文不付求請訊追蕭供店雖周友梅所開惟生財實係商人之物被周借用故不付租洋求察周又稱商人店中生財係向民國路某木器店購來發票呈鑒聶讞員問蕭曰汝之生財在何處購下蕭語寒遂判將店及一切生財交還原告收管堂費歸被告照繳完案 
[縣知事查禁造謠]  
　　上海縣沈知事以近日謠言甚多淆惑聞聽實與治安有碍除飭本署各偵探嚴密偵查外並飭警察所主任轉飭各鄕警區一體嚴查告謠之徒一面由沈知事於昨日函請南商會轉知各業商號照常營業母得輕信謠言自紛擾 
[是否錯認]  
　　滬南洪生碼頭勤補里勤昌莊學徒張良生於陽曆上年十一月間携帶鈔票洋二百元欲至花衣街元生莊兌換莊票行至久大碼頭吉祥弄突遇擲包匪徒甲乙丙三人將票騙去逃逸經該莊主投報第一區署請緝在案茲悉該徒張良生前日行經法租界小東門外遇見湖北人傳有才與日前所遇之匪面貎相似立即扭至法捕房問明事在華界送至第一區署盤詰不認該徒則指定無訛署長以事屬可疑飭送警廳司法科預審核奪 
[小孩串通攫物]  
　　十三歲江北小孩王六春前日糾同在逃之三孩在新閘橋路居隣里串攫谷福郡家小孩頸上之銀項圈圖逃被谷瞥見鳴捕將該孩追獲拘入捕房押候解究 
[巡捕撞見竊賊]  
　　積竊蔡寳庭前晚串黨携帶軟梯鐵鑿等具至湖北路迎春坊二百二十六號門牌妓女金愛林家竊得綢皮衣服多件携贓圖逃被捕撞見拘獲搜出所帶竊具拘入捕房押候解究 
[電車司機人落帽]  
　　自稱在閘北營造處爲打樣之潘世勛前晚在海寗路乘坐八號電車至南京路南首因欲下車囑令二百三十一號司機人戚鳳和停車不允致起衝突將戚所戴之號帽擊落於地被戚鳴捕拘入捕房禀明捕頭論令存洋保出候訊 
[汽車撞傷行人三誌]  
　　某粤人被汽車撞傷腦部身死舁送驗屍所候驗已兩誌前報茲經捕房查得並無屍屬已飭該圖地保報堂棺殮厝壇候認 
[因何自戕]  
　　浦東人李彩章現住美租界華特路前晚不知何故用刀將己之頸項戳傷鮮血淋漓經二百四十六號巡捕查見帶入捕房命送同仁醫院醫治 
[追悼警士之公啓]  
　　淞滬警廳長徐君定於本月二十三日爲已死警士李仁信王書淸開追悼會已誌昨報今將該廳公啓照錄於下敬啓者滬上四日之變亂黨撲攻各警署敝廳警士李仁信王書淸不願生命奮身迎敵先後殞命伏念該警士保衛地方以死勤事例合表揚以示風勤茲詹於月之二十三日午後一點至四點假小南門救火聯合會開會追悼伏望當世君子惠然賁臨錫以哀誄俾垂不朽存沒均感 
[飯館傾潑穢水]  
　　山西路（即益湯弄）一百八十八號鼎豐園徽館因在門首傾倒汚穢水槳被衛生局西人查見以其有碍衛生報由捕房禀請公共公堂出單飭傳該園主唐杏卿訊究 
[索欠被歐]  
　　阮金倉前日上午在途向李恒才索欠起釁互相扭毆阮力弱不敵被李毆傷當爲守望巡警所見遂將阮李一併拘送警區解由警廳司法科轉送地方檢察廳當經檢察官提案預審並驗明阮金倉受傷屬實判送新普育堂醫治李押候究辦 
[介紹新刋]  
　　中華國貨月報爲鼓吹實業而設發刋以來銷數日廣現第五期亦已出版昨承惠贈一册書此誌謝並介紹於留心實業者 
[氣候報告]  
　　（上海徐家滙天文臺天氣測候報告） 
　　已過者之報告一月十五日反旋風猛烈如常甚至固定不變颶風已過菲利濱南部向蘇魯海及南海進發天氣甚晴氣候温和十六日上海天氣晴冷有濃霜西北風仍未止氣壓高而固定十六日下午四時前二十四小時内上海氣候温度至高五二·六至低二六·六去年同日至高四三·二至低一八·五 
　　未來者之推測十六日下午四時三十分豫測颶顯已更向北進呂宋海濱一帶天氣惡劣中國濱仍有冬季信風 
雜評二 
[中國人之弱點（二）（訥）]  
　　歐美人遇一大問題必先羣集研究其利害事理旣明而後决定爲贊成爲反對始終堅持不變若我中國人之所以無可無不可者由於不明事理也事理不明則主張本已游移而又中以偷惰之心加以外力之壓迫苟安畏葸過甚遂無絲毫眞確不撓之氣槪以之辦事所以百事無成也此又中國人之一弱點也 
來件 
[預防害蟲病菌警告]  
　　金陵大學農林科敎員鄒應　著 
　　夫爲農民之患者不僅亢旱與浮潦已也害蟲病菌爲患亦深告者曰某鄕之稻始苦於蝗繼生結蟲此害蟲之患也告者又曰麥及玉蜀黍邇年恒生　　生則穗成黑灰而粒食不登此病菌之患也小民終歲勤動肼手胝足幾獲其升斗之求矣而病菌與害蟲又從而奪之豈不酷哉夫病菌及害蟲之生固有加而無已也防其傳布發生固必須合羣策羣力以爲之而匹夫與有責焉 
　　病菌與害蟲之患緣何而起乎曰其途不一而尤著者厥惟二端或非其地之所自出易地而患生或生於其地因天時人事之變遷而患亦生數十載以前美國有一學者欲研究他蛾類幼蟲之能造絲而供衣織與否乃取一形似野蠶之昆蟲於歐洲載之至美以供試驗此蛾類昆蟲在其故土本不爲患及籠而致之於美洲看護不愼籠爲風開一受孕之雌得逸十歲之後此一雌之所育不知其幾千萬億盡食數省之樹葉長林彫敝夏木無蔭美國爲此一昆蟲也糜帑數千萬竭數十專家之力以求止此患者有年矣至今尙未能全行抑制之美國南方之棉本無象鼻蟲患有 
 
 
 

Page 11

 
 
之蓋來自墨西哥方患之般也棉數歲不收美國南省以棉爲衣食之源其爲荒歉實甚酷盧美國糜數千萬鉅帑羅數十百碸學以求止此蟲患者亦有年矣而至今亦未能全行抑制之也法國以種葡萄爲業之省曾取葡萄樹於美國以爲接根之用取時未及覺察載葡萄霉而與之俱全省葡萄因以不收後雖能止此患而受害已無窮矣故曰昆病菌本非其地之所自出易地而患生者此之謂也番薯甲蟲本生於美洲卡羅洛多平原以野生植物之與番薯同類者爲食不甚繁育與人無尤殆後植民墾荒芟夷野草易種番薯此甲蟲之常食旣被人奪乃食番薯而甘之食旣豐多生育遂盛十年之間遍於全國大爲農灾此昆蟲之患也若夫病菌則以西曆一千八百四十五年愛爾蘭之大饑爲最著曷爲而大饑番薯無收也番署者愛爾蘭人之最重要食品也番薯曷爲而不收病菌爲之此病蘭本生於其地患勢變遷遂一發而不可遏吾故曰昆蟲病菌本生於其地因天時人事之變遷而患亦生者此之謂也 
　　以上所述皆事之最彰著者也若此之儔更僕難數不侫負笈初歸故於外國事知之較悉然本國之患亦有可言者螟蟲結蟲之審麥　之病皆數十年以往未之前聞其傳來自異地者歟若蝗者本中國之所自出爲患已數千年而晚近尤著不侫嘗涉足於生蝗之區而考其所以然所歷類皆濯濯童由荒蕪滿目夫蝗本爲草地之動物使各地森林盛而田野治奚患乎蝗今則不然宜木之山苟有萌芽樵採不竭繼之以火旣失其養又遭摧殘奚得成林宜稼之地不以耕耘而令廢業拓無數荒地草山爲蝗蟲長育之區使行殘害稼穡人事爲之非天意也 
　　生物之存在於世界有生有尅息息相關各守範團不相凌越以成自然界之均勢設有牽動則脛腰而指股均勢以破此害蟲病菌所以本生於其地始不爲患殆天時人事一人不齊而患生矣易地而患生者亦均勢破失階之厲也何則蟲菌之生殖極繁其能安於故土者仇響尅制雖生不育及至易地而居尅制之者固今吾中國不欲改良農産品則已欲求改良則必求佳種於異邦此傳布病菌害蟲之機也世界大通何事何物不足以傳布病菌害蟲而一子一卵之微苟得其養即足以縱横於茲新邑豈不畏哉墾荒殖民固屬當務之急然其破壞自然均勢而因以生患亦事有必至者不僅墾荒也天時人事之不齊孰能預料病菌害蟲之患固時時刻刻所能起者也然則爲之奈何古語曰不習爲吏視已成事觀於異廳之事亦可以知所適從矣 
　　今文明諸邦對於運輸農産品也無論其爲動物爲植物苟有可以載病菌害蟲之機者出入革境必官爲檢驗簽押證其無害乃得行用違者有罰授受同科美國以壞地大而相毘連也各省之以農産品相授受者亦必經檢驗與來自異國者同不僅此也各地設有農事之場檢查之官各以碩學掌之農民有患得以隨時報告而求助焉其助之之法患之小者函告以應因之方其大者則司其事者親往研究並董督農民以與此害蟲病菌爭食無事之時每歲周行鄕曲以搜求病害之不及覺察及匿而未報者又取研究所得各種蟲菌生育之序抑制之方以及將來之患孰輕孰重刋而布之使國人知所準則且警備焉嗚呼其防害蟲病菌傳布發生之制可謂周至矣是固此制未行之先所被災祲之巨有以敎之不然曷克臻此今農産品之入我境也無專家以檢查之雛形具體之農場寥如晨星而禍患之來實不可知傳曰憂勞可以興國豈必俟大災巨祲之生而後取法異邦耶惟是彫敝之餘恐不任饑饉矣吾願聞吾言者若爲學子則致力於昆蟲病菌之學蓋自然界之浩博幾如烟埃皓首所能窮者不過此烟挨中之一二徴塵野馬而已必專家衆多然後能善籌因應之方若爲農民發見害蟲病菌則劓殄無遺育無拘墟詭從諉爲天意而俾易種於茲邑設有以病菌害蟲撲滅之方法來問者務必以標本見寄及爲害之情形相告不侫自當勉貢其愚惟恐能薄材謭不足副問者之求耳 
[中國科學社總章]  
　　第一章定名 
　　第一條本社定名爲中國科學社 
　　第二章宗旨 
　　第二條本社以聯絡同志共圖中國科學之發達爲宗旨 
　　第三章社員 
　　第三條本社員如下之五種（一）社員（二）特社員（三）仲社員（四贊助社員（五）名譽社員 
　　第四條社員凡研究科學或從事科學事業贊同本社宗旨得社員二人之介紹經董事會之選决者爲本社社員 
　　第五條特社員凡本社社員有科學上特别成績經董事會或社員二址人之連署之提出得常年會到會社員之過半數之選决者爲本社特社員 
　　第六條仲社員凡在中學三年以上或其相當程度之學生意欲將來從事科學得社員二人（但一人可爲仲社員）之介紹經董事會之選决者爲本社仲社員但入社二年以後復得社員二人之介紹經董事會之選决者得爲本社社員 
　　第七條贊助社員凡捐助本社經費在二百元以上或於他方面贊助本社經董事會之提出得常年會到會社員過半數之選决者爲本社赞助社員 
　　第八條名譽社員凡於科學學問事業上著有特别成績經董事會之提出得常年會到會社員過半數之選决者爲本社名譽社員 
　　第九條凡社員一次納費至一百元（美金五十元在他國照算）者爲終身社員不另納常年費 
　　第十條凡社員特社員仲社員未交常年會費至二年者本社即除其名但交足欠費或經重舉得仍爲本社社員 
　　第四章社員權利及義務 
　　第十一條社員及特社員（一）有選舉及被選舉權（二）有享受本社發行之期刋及其他印刷物之權但書籍不在此内（三）得借用本社國書及他儀器但須依各種章程（四）有遵守本社章程及納入社費與常年費之義務 
　　第十二條仲社員（一）有享受本社所發行之期刋及第十一條三項之權（二）有遵守本社章程及納仲社員常年費之義務但被選爲社員後須照社員例納入社費及常年費（三）得赴本社各種常會但無表决及選舉被選舉權 
　　第十三條贊助社員及名譽社員（一）得享受第十一條二三項之權利（二）得赴本社各種常會但無表决及選舉被選舉權（三）無入社及常年費 
　　第五章分股 
　　第十四條本社社員得依其所學之科目分爲若干股以便專門研究且收切磋之益其分股章程另定之 
　　第十五條凡每科社員在五人以上者卽得設立分股 
　　第十六條每分股設分股長人其任期及選舉法由分股章程定之 
　　第十七條設分股委員會由分股長組織之 
　　第十八條分股委員會設委員長一人由分股委員互選出之　　第十九條分股委員會之職務（一）議定分股章程（二）管理設立分股事宜（三）相察情形提議各股應辦事件（四）管理常年會宣讀論文事件 
　　第二十條未設分委員會以前由董事會推任一人專司設立分股事件 
　　第六章辦事機關 
　　第二十一條本社辦事機關爲董事會分股委員會期刋編輯部書籍譯著部經理部圖書部 
　　第二十二條董事會之職務（一）决定進行方針（二）增设及組織辦事機關（三）監督各部事務（四）管理本社財産及銀錢出入（五）選决入社社員提出特社員贊助社員名譽社員　　（六）報告本社情形及銀錢賬目於常年會（七）推任經理部長圖書部長及各特别委員 
　　第二十三條分股委員會之職務見第五章第十九條 
　　第二十四條期刋編輯部管理期刋編輯事務其章程由該部自定之但關於銀錢事務須得董事會之認可 
　　第二十五條書籍譯著部管理譯著書籍事務其章程由該部自定之但關於銀錢事務須得董事會之認可 
　　第二十六條經理部經理刋行發售本社各種期刋書籍事務其章程由輩事會協同經理部長定之 
　　第二十七條圖書部管理本社圖書及籌備建設圖書館事務其章程由董事會協同圖書部長定之 
　　第二十八條各部應報告其事務進行於常年會 
　　第七章職員及其任期責任 
　　第二十九條董事會以董事七人組成由社員全體依第十章選舉法選出之任期二年每雙數年改選四人單數年改選三人輪流遞換但得連任 
　　第三十條本社設社長一人書記一人會計一人任期皆一年由董事互換出之但社長書記會計三人須在一處 
　　本社社長即爲董事會會長 
　　第三十一條董事會職員責任如左會長代表本社全體監理董事會一切事宜書記（一）紀錄董事會及常年會會議事件（二）發布通告（三）紀錄社員姓名住址四）收發及保存往來信件會計（一）收管本社財産經理銀錢出入（二）收集社員會費（三）預備銀錢出入報告 
　　第三十二條期刋編輯部設部長一人管理期刋編輯一切事宜部長由本部選出其選舉法及任期由編輯部專章定之 
　　第三十三條書籍譯著部設部長一人管理書籍譯著一切事宜部長由本部選出其選舉法及任期由譯著部專章定之 
　　第三十四條經理部設部長一人由董事會推任任期無定　　第三十五條圖書部設部長一人由董事會推任任期無定 
　　第八章會費及特别捐 
　　第三十六條社員入社時應交入社費中銀十元（地美者交美金五元他國照算） 
　　第三十七條常年費社員特社員中銀四元（美金二元他國照算）仲社員中銀二元期刋費在内 
　　第三十八條常年費以每年正七兩月初一爲起算期凡在十月至三月間入社者作正月起算四月至八月間入社者作七月起算 
　　第三十九條常年費須於應交起算時期後三個月内交齊但初入社者其入社費及常年費自入社之日起三個月内交齊　　第四十條凡逾限三個月不交常年費者本社即停止其各種權利（文内三個月即起算期後六個月） 
　　第四十一條凡入社費常年費皆交本社會計或特别經理員　　第四十二條本社得募集特别捐由會計或特别經理員經理之 
　　第四十三條凡特别捐皆存儲作基本金但捐指定作其項用時不在此例 
　　第九章常年會 
　　第四十四條常年會每年一次在七月或八月内舉行其時期地址由董事會决定通告 
　　第四十五條常年會决定人數以社員全數十分之一爲定 
　　第四十六條常年會應辦事件（一）選舉司選委員三人及特社員贊助社員名譽社員（二）决議董事會提出事件（三）提議及决議重要事件（四）宣讀論文（五）修改章程（六檢查帳目 
　　第四十七條未交常年費者無表决選舉及被選舉權 
　　第四十八條在常年會開會八十日以前（常年會期以七月十五起算下同）董事會應將提議事件及候選特社員贊助社員名譽社員姓名通告於各社員 
　　第十章選舉 
　　第四十九條司選委員三人由常年會選出之管理選舉次年職員事務 
　　第五十條司選委員應於常年會三個月以前决定各候選職員報告其姓名於各社員如社員有依次條之規定提出候選職員者應於常年會三個月以前將候選職員姓名交司選委員司選委員即承受之并報告於各社員 
　　第五十一條社員欲提出候選職員者須得十人以上之連署　　第五十二條候選職員之提出時期以常年會前三個月半（即四月初一）爲限如提出之椷件在三個月半以内到者作爲無效 
　　第五十三條各社員得候選職員姓名後即由郵投票選舉其郵件由司選委員經收之 
　　第五十四條每社員得投一票其票所舉之人數如其年應改選之人數 
　　第五十五條凡選舉票應於常年會期十五日以前（即七月初一以前）交至司選委員處逾期者作爲無效 
　　第五十六條選舉職員之結果應於常年會中由司選委員報告之 
　　第五十七條新舊職員之交替於十月初一行之 
　　第十一章附則 
　　第五十八條本章經社員三分之二决定後即爲有效 
　　第五十九條本章經常年會三分之二或社員五分之一以上之提議得修改之 
　　第六十條本章修改事件應由董事會於常年會三個月以前通告各社員復經常年會三分之二通過後即爲有效民國四年十月二十五日通過 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[五等封爵釋義] [  淮安隱者投稿]  
近者五等封爵之制興一般官吏無不日盼榮　殊竉抑知所謂公者侯者伯者子者男者其取義固何如耶茲解釋於左 
　　公公者對母者而言也不見夫禽獸有公母之分所謂公者即雄之謂也世有衣冠禽獸之稱公之封其即取此義夫 
　　侯侯之字類於猴所以去反犬旁者取其相似之義也猴之形獐頭而鼠腦蜂目而豺身今之爲官者正與猴類 
　　伯伯之解不一有謂伯者覇也覇諸侯而有天下也有謂伯者伯里壐天德之伯也然而伯字從白從人今之封爲伯者吾不知爲白毛之人歟抑白種之人歟 
　　子子有優劣之分安分守己者爲肖子破家蕩業者爲浪子爲敗子茲之爲官者動輒變賣官産國庫挪用一空封之爲子其殆取義於浪子敗子而非取義於肖子也 
　　男家有父母喪則子稱爲不孝男此通例也今之爲官者一聞警耗即倉皇而逃如奔喪然有成姨太太物故往往號泣如喪考妣故特封之爲男歟（不受酬） 
譯叢 
[食物潔淨試驗法（續昨）] [  甦]  
　　茶葉茶葉作弊之法往往用低次之貨染色然其弊亦殊易驗得取白布一小方裹茶葉少許盡力攪之如爲染色之茶葉則布上必有棕色痕跡如不染色者布上潔凈如故 
　　咖啡試驗咖啡之優劣可取小杯一盛以水傾一小匙咖啡末於杯内如爲上品之咖啡則咖啡末浮水面久久不沈不亦淸潔如故如爲低次之咖啡則傾入杯内之後立沈杯底而水作黃色　　牛油牛油之最佳試驗法取牛油少許盛大茶匙内置之火上如爲純粹之牛油則沸時無聲僅發氣泡而已不純粹者則着熱即起爆裂之聲如濕柴經火然試驗牛油衛生檢查員多用此法　　糖糖之價値日增吾人出極高之代價購得低次之貨殊爲不値然吾人亦有簡單之方法試驗得其優劣焉取糖少許溶於一杯之水内純粹之糖溶解之後水甚淸潔如爲低次之糖則水汚濁如爲紅糖則溶解之後因其有顔色之故水乃不能透明無從辨别幸而所用顔料於吾人初無妨害 
　　梅醬梅醬之中大槪攙有蜜糖食之殊有妨害試驗之法可取梅醬少許和以水用稀紗濾去渣滓傾入盆内復取等量之酒精 
加入不攙蜜糖之梅醬則色不變如攙有蜜糖則有白色之質沈於底下梅醬亦有染色者此爲吾人所不知所用染料雖於吾人無害然其所以染色必因貨物低次之故故亦必試驗出之其法取梅醬少許和以等量之水并置白布一小方煑之使沸沸後取出其布如不染色者布上痕跡一洗即去如染色者則布上颜色水不能洗去之也（完） 
栩園詩選 
[紀夢] [  周劍靑]  
　　六柱船窗面面開虎溪溪水碧于苔四山烟樹南宮畫一簇鶯花北海杯良夜不愁紅燭炧小詞低唱紫雲廻吳儂欲向金閭住先遣相思夢往來 
[蝶仙旋杭之前一日聽小紅校書度曲有作] [  周子炎]  
　　　潇暮雨逼繁絃迸出閒愁有萬千我對可兒更淒絶爲誰憔悴一年年 
　　酒邊拾起堅歡來醉不成歡思再哀如此笙歌如此夜無端驪唱又相催 
　　别恨春愁一霎中中年哀樂太匆匆離人爲語休煩惱偏欲吹簫逗小紅 
[怡園賦呈蝶老]  
　　如此林亭半草萊天時人事兩相催今朝扶醉尋詩去算是劉晨　　第二回 
　　欄杆曲曲徑斜斜風景重來尙未差踏遍落紅千萬片不知誰是意中花 
　　試把前因證後身風廊日榭爲灘春座中有客凄然語大好樓臺少一人 
　　十年前事話蘇臺對此重燃死後灰累我傷離君感舊此游端的不該來 
小說 
[俠情小說紅蘩蕗别傳] [  天虚我生]  
　　第七章（續） 
　　勃斯不禁自念海龍之保護太子初不料其如是之周且密地然則欲使太子脫然出此樊籠其事蓋亦大難非有絶大之金錢與智能膽力殆無以爲功此三者中勃斯於第一者固可謂充足無倫蓋以奥大利國庫爲後盾自可無慮至其智膽則著者殊不敢信蓋其救法王陛下及王后時吾已窺見其一斑矣然勃斯則頗自信以爲其智與膽實可與金錢同時横行一世即彼紅蘩蕗素以詭譎多謀稱者殆亦膛乎其後故勃斯以爲彼紅蘩蕗者竟不度德不量力必欲與己爭此一塊肥羔母亦可恨之甚念至此則以不禁破口詈曰可殺之英國人時蒲伯方執燈前導步履蹣跚聞勃斯詈人則亦迴面而作傻笑海龍怒之以目乃始掩口胡盧掬鑰啓其鐵門勃斯知身去太子邇矣乃益領神屏氣隨衆而前歷石堦一級又遇鐵門海龍遽揮手止衆勿前但令鵠候門外復探袋出鑰授蒲伯令啓門門啓仍蒲伯前導引勃斯及海龍入返身鍵門而歸鑰於海龍且揑其燈上銅钮令火少明燈光黯然射及一隅勃斯乃藉此燈光四視其地爲一斗室四周窗竇皆配敗弗堪不能蔽風則雜糊以字紙紙修裂下垂乃如纓絡其地即爲王后棲囚之所今空矣海龍乃駐足發爲不耐之呼聲曰西蒙啓爾戶樞則聞隔室應者其聲爲一婦人及一男子且間以孺子駭呼之聲其音尖而銳令人心慘已而門闢矣初不見人但覺有一種極恶劣之烟草氣與啤酒之氣相雜觸鼻而至是室其大無外顧爲破舊之物堆滿乃亦不覺其廣室之一隅置木榻蛀孔纍纍殆數百年前物其上鋪以馬皮毛已蝕但存其革此外則雜置破敗舊物有如巿尾冷店廚角則有男子一人倚壁而立髪黑白相雜如　鼠對中而挑髤鬑然直披其耳輪勃斯覩狀頗不耐而海龍獨夷然蒲伯則置燈地上返身閉門門閉而此憔悴可憐法蘭西尙未加冕之儲君魯易十七見矣 
[滑稽短篇書中美人] [  謝叔端]  
　　書中自有黃金福書中自有顔如玉這兩名古話列位豈不是都曉得的麽然而在下當初對於這兩名話非常的懷疑每謂書中那裏會生出黃金來書中那裏會走出美人來這種無稽之談不値議者一笑孰料天下的事情畢竟有出人意料的却說一日停晚的時候在下晚餐旣罷閒着無事便獨自步進書齋開了電火從書櫉裏拿了一部古文析義出來翻得　　倒倒滿桌都是書籍翻了多時才翻出那一篇平日最傾心的歐陽子秋聲賦這也可見在下平日讀書的欠功了正在讀得津津有味忽地裏書中現出一個烏黑的人影兒出來滿紙文字一齊被他遮却這時在下還疑是一時的頭暈眼花所致一陣驚嚇那書中竟淸淸楚楚的現出一個絶世美人影兒來了在下這時乃眞個如堕五里霧中恍惚迷離不辨是眞是夢然而這個時候說也希奇在下的耳邊絶似有人向在下說道書中自有顔如玉這名話兒難道你忘記了麽在下便立時覺悟心中的一個大疑團冰消自不消說了這時在下的方寸中覺得有一種非常的快活暗自忖道莫非美人今晚惠臨麽正呆想間書中的美人影兒忽然不見只覺得一陣淸香觸進鼻孔裏來背後有人步行似的在下便匆匆忙忙的回轉頭來向後一瞧只見得　個如花如玉的絶世美人已經亭亭的倚在在下的椅旁週身的裝束煞是時髦右手拿着一條羅巾半掩朱唇含着笑容發出那嬌嫩的珠喉向在下問道先生豈與歐陽子有同感麽何誦秋聲賦之津津有味毫無倦容這時美人更覺笑容可掬媚態横生此情此景若是被庸夫俗子遇着魂也蕩了然而在下這時頗能鎭定端襟起立正色向美人間道卿乃颜如玉女士麽今晚惠臨莫非三生石上有前緣的了美人含着笑容答道不錯比來無甚事緣君寂寞特來伴君在下這時心中狂喜相與說了幾句寒喧話便一同坐下向美人說道久慕芳名常以未得一親香澤爲憾今蒙女士不棄惠然肯來鄙人夙志於以償死亦無憾美人這時低着他的紛頸有所思似的默默不發一言在下便向他說道旣蒙女士不棄請作竟夜談好麽美人急忙答道敢不唯命是聽在下便急忙的將桌上書籍收拾起來跑出書齋喚了一個小婢給他墨西哥一枚呌他去吩咐厨役趕快備此酒菜跑進書齊正欲拿瓶白蘭地出來預備作竟夜談的助興品不料連美人的影兒也不見了在下便通室找尋不見美人蹤跡不覺得狂呌一聲此時只聽得鳴鳴之聲觸耳際睜眼視之窗外已作魚肚色了㈢ 
 
 
 

Page 15

 
 
   
 
 

Page 16

 
 
   
 
