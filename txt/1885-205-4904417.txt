# 1885 - 205 - 4904417

 

Page 1

 
 
[四十六號畫報出售] [  點石齋主人啓]  
　　京師永定門外地勢平坦芳草一色每當春秋佳日人多約伴跨馬以遨遊張朗齋軍門現駐兵於此而其部下弁兵恆於此處彎弓盤馬各獻神通翔方健兒好身手圖之以供衆覧報首畫譜兩圖則一獅一鹿係任君阜長所繪筆墨之妙已詳前報無俟贅言准於十六日出售後附遂隱漫錄圖說一則閱者鑒之此佈 
[佛店宜禁說]  
　　滬上向有佛店不肖僧道携偶像一尊租屋一椽開設壇場招引無恥婦女燒香許願誑騙錢財姦盗邪淫其禍不可勝言此等僧道每藉某處名勝地方爲名或稱爲某禪院下院或自謂某道觀募化英法兩租界中前數年如此類者不一而足會審委員惡其如摇惑衆大爲居民之害是以嚴行禁止見有廟而非廟者悉行驅逐姦僧邪盜之流不敢復萌故智眼界爲之擴清誠善政之一端也竊謂婦女無知拜佛燒香本非素習有僧道以爲之招引又有佛婆老嫗以爲之導其先路於是一倡百和紛至沓來用錢如泥沙毫不吝惜或懴宿世之罪孽或種來生之福因迷或旣深似乎燒香念佛顯有效驗而一切邪淫之事躬自蹈染恬不爲怪若夫滬北一隅則人類更多雜亂妓家婦女朔望入紅廟燒香者輿從紛紜路爲之塞倘知某處有眞修和尚靈菩薩新到者有不趨之若騖者哉至於人家婦女則防範尤不可不嚴近來有種少年浮薄子弟厭棄妓家思欲别開生面往往爲鑽穴踰牆之行盖茶舘烟樓十分綺麗家範稍有不正者或爲鄰婦所招邀或爲傭嫗所慫恿闞空乘閒時一涉足假有蜂媒蝶使留心於其間明不能撮合則暗設圈套百計千方眩惑勾引務令失足而後已假如此等佛店不予嚴禁則又明設一挑引婦女之局而惡少輩易於從事矣本報前廣弊俗防漸說謂宜禁止四馬路一帶烟茶並賣之處不許婦女偶入正本清源或者於防淫之道有所裨益乃前日忽見有一事言之足駭聽聞其地則在新衙門之南面過小菜攤卽是沿街朝北店面房屋一行之東盡頭也此處之屋皆爲寶和里之第五巷與之相背大張貼示爲杭州西湖濵之小西方準提禪院僧人文慧因有春間香巿滬上香客所書之願現奉千手千眼觀世音法像一尊到滬收取賃店面屋兩間置神像於内任人瞻禮念經施捨據云收願之後卽回杭州神之靈騐無比凡有志禱求者及早來拜切勿錯過前日神像進屋時居然賽會旂鑼傘扇鼓樂儀仗喧赫於路間更有一晶頂藍翎者爲之扶神龕焉僕居於左近晨起卽知其事是日來燒香者數百人老嫗念經三五成羣和尚備茶備齋欵待臻至此外又有輕紗霧縠翎扇摇曳者則妓者流也人家婦女尚不槪見昨日愈益熱鬧小菜收巿之後該處猶擁擠不開余歸而細思之此和尚具大神通不足爲奇彼扶轎者何人哉官憲近在咫尺騶從出入可以目覩而毫無避忌明目張胆開設佛店此何故耶余家住杭州西湖南北兩山叢林招提稍有名勝者無不知之小西方之名則實不能記憶準提禪院又不知其所自始卽使有之亦不過每年香巿自昭慶律寺邐迤北山之麓漸入天竺二路僧人每有自結草菴在路旁聊蔽風雨以接引香客勸募重修者流也夫此等僧人者巿中不知幾許廟之有無不足深考如係名山古刹諒必無携帶神像到滬收願之事雲林淨慈如此大叢林匪後無人施捨建造該僧安分苦度從無出門募化之舉卽望江門之海潮寺士僧普照具大緣法施捨金銀如山如海彼以兼上海一粟菴當家歲或一至滬地而絶不聞有收願一說可見名山古刹之僧亦自有名山古刹之規矩此其爲不肖僧人假托西湖某禪院無疑也且收願而必舁神像以來又甚新奇可怪矣夫此等事雖極簧鼓煽惑不足以誘吾輩惟念上海風尚亦旣末流難挽有此去處而姦盜詐僞之流又得媒孽於其間是以租界會審公堂必嚴禁佛店也近日黄太守將赴川沙履新公堂案牘皆由葛蕃甫大令判决葛君處事精細聞其問案不存五日京兆之見則凡職分所爲者應亦不遺餘力而乃署門之外有此犯禁招摇之僧人逐臭往來之婦女顧署中上下人等全無知覺耶抑此僧人自有絶大神通可以逍遥於禁令之外耶嗚呼噫嘻吾何由而知之 
[上諭恭錄]  
　　六月十一日奉上諭郡王銜貝勒載澂秉性明敏辦事勤能歴蒙文宗顯皇帝穆宗毅皇帝恩施賞戴三眼花翎由輔國公晉封貝勒並在内廷行走賞加郡王銜朕御極後優加倚任補授内大臣正紅旂蒙古都統均能恪恭將事克稱厥職上年十二月間因病請假方兾調理就痊長承恩眷兹聞溘逝軫悼殊深着賞給陀羅經被派輔國公載濓帶領侍衛十員代朕前往奠醊並派總管内務府大臣巴克坦布辦理喪事一切事宜俱由官爲經理加恩照郡王例賜卹所有任内處分悉予開復其餘飾終典禮着該衙門察例具奏欽此○十二日奉旨正紅旗蒙古都統着麟書補授欽此同日奉旨奕詳着補授内大臣欽此同日奉上諭巡視中城御史本貴等奏坊官嗜利怙惡據實叅劾一摺中城副指揮劉鴻賓於交審案件騐傷不實並敢將應行帶城之案匿不呈報且有拿獲賊贓不給事主情事實屬猥鄙不職該御史等僅請交部議處未免過輕劉鴻賓着卽行革職以儆官邪欽此 
[兵禍記數]  
　　香港西字報登有天津西人來信據云有津沽華人言及此次中法戰事約計中國所費并關外馬江臺防以及各處防務等項計銀一百五五兆另加各處招募勇丁一年之中需費銀四十五兆而華商生意被阻所失亦頗不少計此一節中國費銀殊屬不貲所死軍人約在十萬以外其中大半死於疾病至法國則所費亦需七十兆連雇船運兵一切費用共計亦在百兆左右其在東京臺灣芭蕉山等處斃命之法軍約計在一萬五千至二萬人之譜亦多半死於疫非盡死於兵也統兩國而計之費用至於如此死亡至於如此而其禍實由於斐利一人吁可嘅也夫 
[岑宫保撤師日期並調度劉軍安置越民疏]  
　　雲貴總督岑毓英在越南館司關具奏爲恭報微臣撤師日期並調度劉軍安置越民情形恭摺仰祈聖鑒事竊臣於光緒十一年三月十三日曾將昭約停戰撤兵仍嚴密整備並將未經停戰以前勦撫情形奏報在案十四日接奉二月二十二日電寄諭旨本日已將停戰日期諭知岑毓英矣現距撤兵期近劉永福一軍必須妥爲安插將士或在邊界屯軍抑或别籌調度該督務須熟思審處先行奏聞候旨定奪又於二十日接奉初六日電寄諭旨張之洞電奏擬令劉永福屯紥思欽一帶等語所籌尚未定奪着該督與岑毓英商辦等因欽此欽奉之下遵卽派員前赴陸安州傳劉永福到營面詢該員始以重遷爲詞經臣再三開導示以國恩曉以利害該員當卽遵從惟乞隨帶四五營由雲南前赴粤西南甯府暫紥或防恩州或防欽州候旨調遣並乞賞 
 
 

Page 2

 
 
給盤費糧餉臣已准其先帶兩營到防後再行添募兩三營計前後粤東解到劉營銀六萬兩節次發過銀三萬兩尚存銀三萬兩以之交發該營盤費尚可敷用該員旋卽折回保勝料理而越民之仍紥山西興化河内之各府州縣地方者聞法和議已成或散或留漫無歸束前經臣營發給之槍械旗幟呈繳十無二三應請飭下總理各國事務衙門傳諭法人此項旗幟槍械係未經停戰以前發給目下無從追取將來越法有事不得藉以爲詞臣前奏請宣興以西之地悉歸滇疆非特爭居險要亦以安置流離現在撤師早已屆期尚未奉到批諭春未散之越勇尚紥原處日久不撤誠恐别生衅端臣念其散無所歸暫令且居舘司安平一帶而興化巡撫阮光碧山西布政阮文甲率其部民到營求見自願入居三猛地方自安耕鑿瑣尾情形殊堪憫惻當經臣宣布天恩發給撫恤銀四千兩飭令各安牛業臣一面陸續撤師飭總兵丁槐督率定遠十三營靖邊五營入紥開化提督兵永安督率平遠七營入紥馬白關提督何秀林總兵朱洪章督率良字十營及綏遠十一營煥字十營啓字四營武字四營定字四營入紥蒙自道員岑毓寶會同總兵覃修綱督率懷遠新到八營德字六營甲字五營保字六營分紥南溪河口及新街各地方仍擬協都司何元鳳督率元字十三營暫紥文盤州遊擊梁松生督率安邊六營暫紥安平陸安遊擊張世榮督率安邊八營暫紥河隆安隆以資鎭壓越中之難民一俟越民得所卽行裁撤臣擇於二十七日帶同營務處道員楊聘珍率懷遠正後四營誠字一營自舘司關起程前赴文盤部置隨到保勝當看劉永福行止並加敦俟當卽入關伏念臣督師關外兩載有餘兩省之吏治營伍皆須商同撫臣整頓案牘之塡委積壓亦待清釐擬將撤回各營整頓嚴守各隘後應否卽回臣衙門辦理一切恭候聖訓飭遵至中外通商事件臣賦性迂直素所未諳應請旨飭下北洋大臣李鴻章派與法國頭目熟習人員來滇專辦再由臣商同撫臣張凱嵩擇派司道一員隨同經理以重和以而專責成出自逾格鴻慈所有微臣撤師起程日期並調度劉軍安置越民各緣由謹恭摺由驛馳陳伏乞皇太后皇上聖鑒謹奏 
[岑宫保請粤督張代爲電奏稿]  
　　五月二十四日電奏密奉十六日電旨着岑毓英將啓程抵界日期電聞毓於三月十七日自館司啓程四月十七日過文盤州均經奏報在案兹於四月二十六日抵界計五月朔可抵蒙自縣駐紥所有雲軍七萬餘人已撤回二萬三千餘人均抵開化臨安邊界距越館司千餘里館司距臨洮廣威不拔枚枝關各處又三四百里路遥兵衆道路崎嶇船馬稀少輜重未能盡行且越民畏法又恐别生釁端因留粤勇七千餘在後彈壓旋當陸續撤回並無不肯退兵回界之說吳稅司到營時臨洮廣威不拔枚枝關各營撤回館司該稅司眼見輒敢揑造是非上煩聖廑可恨劉永福現在保勝料理定五月中赴廣西請代奏毓謹電 
[越事洎述]  
　　順化之越兵攻法之營旋爲法兵所敗此已屢列前報兹閱東京法字報言之較詳因追述之據稱孤爾西將軍於五月十九日前赴順化正在部署各兵派駐營房忽於廿三晚有越兵猝發晚間法兵不敢出敵死據營門至天明然後出隊回擊越兵遂潰散計越兵死傷一千五百人法兵死傷約五十人刻下則順化城中全係法兵而絶無一越南土兵矣 
[法將禁酒]  
　　東京法字報言刻下戰事已停統查各處醫院中患病之軍士計在二千以外究其得病之故則因軍士所飲之酒名鴨心往往購白商人而貨多次等以致遘疾孤爾西將軍現已同示令東京地方不准販賣鴨心酒如敢故違定卽拘究發封其已經販到者則限以十五天内一律裝回所收稅銀亦照數給還云 
[醫法將傳]  
　　金陵製造局前有西人馬君爲教習馬君向係爲軍營醫生嗣改就製造局曾過繼華人之女名金阿妹以爲螟蛉迨曾襄侯出使英國馬君亦挈其繼女隨曾侯至英卽送繼女入女醫學堂習業刻下學業已成曾經考試得有醫生執照聞將先出行道俟臨症旣多卽當國華行醫從此西醫秘蘊漸將傳入中華矣 
[星軺遠賁]  
　　許竹篔星使往法國呈遞國書本報前已述及兹接外洋電報言本月十六日法廷已接見許星使禮待有加焉 
[水災詳紀]  
　　粤報云此次粤東水災據花邑步雲局所報各鄉丁口並被冲房屋數列如左石湖村民房倒塌四百一十七間男婦約共九千餘口水口村民房倒塌三百餘間男婦約共四千五百口鴨湖羅民房倒塌五十餘間男婦約共三千口鴨湖張民房倒塌六十餘間男婦約共三千口石湖山民房倒塌七十餘間男婦約共三千口茶塘村民房倒塌一百十一間男婦約共三千口新泰村民房倒塌八十餘間男婦約共一千二百口因救水斃命者三人社岡村民房倒塌五十餘間男婦約共三千五百口步雲閣民房南向倒塌四十八間北向倒塌二十六間男婦約共一千二百餘口南涌村民房倒塌七十四間黄坭塘民房倒塌二十七間男婦約共三百餘口黄村民房倒塌五間男婦約共五百餘口鍾邊村民房倒塌二十餘間男婦約共八百口旺邊村民房倒塌四十二間男婦四百二十六名湯邊村民房倒去二十二間男婦四百二十六名水邊村民房倒去二十八間男婦約共五百口横湖村民房倒去二十六間男婦約共一百八十餘口小大塘庄民房倒去六十餘間男婦約共三百餘口朗溪許民房倒去三十餘間男婦約共五百餘口朗溪袁民房倒去二十餘間男婦約共七百口大安村民房無恙田禾淹浸許龍黄三姓男婦三千口坳頭黄民房四十餘間男婦約共一千二百口㘭頭甘民房倒去數間男婦约共九百名埔頭湯民房倒去一間男婦約共七百餘口埔頭劉民房倒四十餘間男婦約共三百五十口埔頭徐洗民房倒二十餘間男婦約共一百餘口烏茶埔民房倒三十餘間男婦约共八百餘口炭步墟舖户倒三十餘間民房倒一十八間男婦五百六十三口蛋户花子約一百名右共受災民房二千餘間男婦五萬餘口嗚呼慘哉 
[部咨照錄]  
　　吏部飛咨考功司案呈内閣抄出光緒十一年三月二十一日奉上諭前據給事中洪良品奏閩省監司各員同誤軍事又據都察院代遞編修潘炳年等奏潮勇擾民道員司徒緒等貪劣等情先後諭令左宗棠楊昌濬確查兹據查明覆奏福建布政使沈保靖被叅堅不撥餉貽誤軍事剛履自用援引私人及私挪公款漁利等情均查無其事惟聞警之際藩司移眷出署人言藉藉雖據聲稱係具弟挈眷回家該藩司未能阻止實屬不合沈保靖着交部議處道員朱明亮所帶勇丁缺額營務廢弛且該員年力就衰所請原品休致尚覺輕縱朱明亮勒令休致道員陳維漢防兵恃强擾民衆怒沸騰該道員昧於事體幾至激變道員盛世豐辦理通商事務各差操守平常輿論不協陳維漢盛世豐着一併革職道員方勳前駐馬尾船廠雖克保全惟所部分防炮勇聞警先逃平日紀律不嚴已可概見方勳業經撤銷勇號仍着交部議處叅將楊廷輝新募勇丁聞警卽潰着交部議處餘著照所議辦理該部知道欽此欽遵到部除武職楊廷輝議處應由兵部辦理道員朱明亮勒令休致陳維漢盛世豐一併革職之處臣部另行辦理知照外查此案福建布政使沈保靖被叅各欵據欽差大臣左查明均無其事惟聞警之際挈眷出者人言藉藉雖據稱係其弟挈眷回家該藩司未能阻止實屬不合奉旨着交部議處應請將福建布政使沈保靖照不應私罪律罰俸九個月例議以罰俸九個月係私罪毋庸查紀錄議抵候補道方勳前駐馬尾船廠雖克保全惟所部分防砲勇聞警先逃平日紀律不嚴已可槪見業經撤銷勇號奉旨仍着交部議處應請將福建候補道方勳照溺職私罪議以革職等因四月初四日具奏本日奉旨依議欽此相應知照可也 
[閩疆紀事]  
　　榕岸鄉某氏年踰四十夫早逝膝下兒女悉長大猶不安於室與城内陳某往來於去年五月間坦然奔陳爲主中饋産一 
 
 

Page 3

 
 
女詎分娩數日突來侯署差役莊亮率衆將氏母子蜂擁而去緣氏夫叔某前到陳家因言語不投心啣之素與莊善因串莊控陳奸拐前夜盧可馬提訊廉得其情時氏夫族並無人上堂因斷令該女孩係陳所生着仍歸陳并氏一併領回莊見全係駕空所控錢項礙難追給倘敢違抗定行革懲兩造默然而退○錦錢巷楊甲開張客棧爲生因幼時其母抱養某姓女爲童養媳俟至笄年卽行配偶詎楊去年因法人肆擾生意冷落將妻押與南臺茶店後售與鴇兒阿醬爲娼楊妻體態妖嬈凡輕薄少年咸奉千金買笑由是艷名噪一時楊妻同懷兄肩挑爲業興阿醬友善偶造其家楊妻被其撞見誼關手足愈憤愈羞遂領妹到家楊知之猶再三欲以肩輿接回而不之允楊無如何到今已逾半年遂具控有司經委員陳司馬提訊察悉前情因諭令將該氏交楊領回着具嗣後不敢再行賣姦甘結完案○南臺同升洋行五月二十七晚管事唐阿四臥房失去衣箱一口毫無影響兹由星領事將該行守門轎夫等七人送縣審究經委員陳司馬提訊逐一究問沈桂香始猶狡飾經馬快指證因供稱係公易洋行未識姓之轎夫富弟所竊當時只得伊番佛一十五元司馬喝令笞責三百板收押候辦餘無干省釋○南臺大橋下南路帮官座鹽哨吳弁赳赳武夫也凡近澳漁船單弱之家悉歸節制曾與漁婦私去春竟將該婦拐藏家中經人議給身價旋又圖翻遂控諸閩署經邑尊堂訊眞情畢露喝令笞責三百板限令將婦繳出曉觀審人如山立咸撫掌稱快○已革記名簡放道朱守謨觀察於初八日卸辦華稅局務大憲委令河南試用道許星翼觀察接辦該局差事司巡又有一番變動矣○曩者法人猖獗商船不通省烜糧食因之騰貴嗣經大憲撥山倉儲派員前赴上游一帶採辦榖石輸粟泛舟源源不竭民心以安兹因和議大定基隆鎭海等處法兵已退澎湖不日盡可退出各口照常通商則外省米商自必絡繹而來大憲因行文飭令採買各員一律停止仍將已辦已運若干及價值數目尅日核實册報云 
[復返江東]  
　　去年五月間法水師提督孤拔在滬招延華人十二名以六人充文案六人充通事前日法兵艦抵滬若輩卽乘之而回聞有三人因事赴西貢及巴黎斯云 
[海濵香巿]  
　　昨日相傳爲觀音菩薩誕辰城内沉香閣及英大馬路紅廟等處無不大開香會廣結善緣白髮紅顏聨翩而至勾欄中人亦各率姊妹行蓮花細步禮佛山門裙屐少年無不神往於秋波一溜時也 
[竊烟判枷]  
　　意大利領事失竊雪茄烟一案又經費正領事請葛大令到署覆訊侍者王潮海出店焦茂生仍執前詞費正領事以贓先在王處搜出焦供認與干通同賣與泰生烟店自應一體科罪據泰生烟店承認收買三十五箱現祗交出二十九箱尚少六箱此種烟大箱價須六元小箱三元今該店祗出價每箱八角豈不知來歴不明未便輕縱大令然之隨於昨晨將王焦帶案并傳泰生烟店羅少梅到堂王極口稱冤焦亦代王乞免羅稱實由焦同桂生携様來賣焦係有家室之人安知其犯竊大令隨判王焦各枷七天帶往意領事署示衆期滿再各管押三月大令又諭羅曰尚少烟六箱如照每箱六元算當賠洋三十六元如照每箱三元算則賠洋十八元再須管押七天羅惟求施恩大令飭差帶羅看管候示 
[限期還欠] 　 
　　西人末司脫夫投英領事署訴被新閘地保陳惠亭借洋百元由楊雨亭爲中本利無着計共欠洋一百三十元請追等因翟副領事照會葛大令飭差傳陳楊二人候訊昨由大令會同翟副領事審訊末司脫夫申訴前因并將借票呈閱陳認欠本利洋一百二十元一時無力容緩措辦楊供認作中大令商之翟副領事諭陳楊覓保限於本月底還洋六十元到七月二十日如數清還楊又具呈稱被德商阿梅生欠銀一百五十三兩請追大令諭俟照會德領事核辦 
[法廨停訊]  
　　昨日翁太守政體違和卽飭家丁持名片至公廨捕房飭將公事暫行停解 
[女堂案結]  
　　莫邑尊飭差在南巿洪昇碼頭緝獲烟舘主葉慶棠主婦阿金卽葉金氏及女堂金阿福等兩紀前報莫邑尊又查得金阿福尚有親父金阿大住洪昇碼頭左近因于前日飭差提案收押昨午復行集訊慶棠供稱小本貿易店事悉係我婦金氏所爲旋據金氏稱向在小東門外開順興祥女堂烟館自禁閉後于本月初九日遷至洪昇碼頭開設清烟館並未雇用女堂邑尊謂阿福在店作何事答稱伊偶來遊戲誤被拘案邑尊以其狡賴飭笞藤條二百下又掌頰五十下始供雇阿福以備使喚每月出錢五百文並非爲女堂　詰葉慶棠仍執前代邑尊卽飭笞臀八十板亦稱雇阿福傭工實非女堂及詰阿福據供年十四歲素居洪昇碼頭左近父親向做辫線生意前月偶赴烟罪誤被拘來又詰金阿大據稱我女往葉姓烟舘不過四五日去時葉姓夫婦言明帮傭嗣爲女堂之事實不知情邑尊謂烟舘女堂本應懲辦姑念爾女向幼從寛免究著將阿福領回管束葉慶棠葉金氏兩人取具改過切結並諭原差及該處地甲將該二人驅逐出境 
[扭控拐逃]  
　　毛桂元扭莫恒大至上海縣控稱伊子草福堂在我之酒釀作爲夥已有六年上年因事停歇後仍來往近因妻病福堂時來探望竟將我女哄誘於本月初私取家中物件約值洋百餘元席捲而遁尋訪無蹤今晨途遇伊父莫恒大扭　請究莫供向在虹口訓蒙餬口兒子向在毛處爲夥停歇後亦不歸家邑尊謂爾子如不拐逃伊女何致憑空扭爾來案着覓妥保出外協同毛桂元尋人交案 
[水手溺斃]  
　　十七日有某砲船向南疾駛至豐泰馬頭相近擱于某沙船之錨鍊上嗣經沙船水手設法拖下砲船上人酬以洋銀一翼水手等以不彀瓜分遂擬購辦魚肉以供老饕之一飽計亦良得遂倩四人登岸購物及回船時所坐划船亦擱于錨鍊上立時翻溺旋經隣船救起水手兩名舟子一名尚有兩水手竟無下落未飲酬勞酒先嘗斷命湯何不幸乃爾耶 
[擲斃小孩]  
　　某甲向爲扇骨作生意居北門内其妻某氏與無賴某乙有私被甲偵知遂于月前遷居西馬橋左近前日乙驀至甲家向婦尋釁並將小孩一擲斃之該氏立卽告中欲將乙送官究辦乙見勢不佳央人調處未知能寢息否 
[英界公堂瑣案]  
　　華捕稱昨見許多人在茶舘吵閙喝阻不依故將顧文標羅阿金張阿文謝阿五拘案請訊葛大令判顧等各罰洋一元撥充醫院經費○華捕稱昨見鮑樂生金阿保在路聚賭因將賭具一併送案葛大令判鮑金二人各罰洋半元撥充醫院經費○華捕稱昨有馬車與水車碰撞以致爭執爲此拘案嚴紀明供駕馬車因有水車在前喝讓不依致壞我車故向索償張雷順供水車亦已損壞葛大令以兩造均有不合一併斥釋○范鼎珊控順得行兇案内有董馥堂亦判管押七天昨有人求請釋董情願罰洋元充賑葛大令命將董帝案改罰洋七元撥充粤賑始准開釋 
[法界捕房瑣事]  
　　前晚十二點鐘時法馬路一枝春弄某烟妓至捕房報稱有不相識之某氏婦前來尋人我母答以不在伊即詬詈开欲扭毆我等攔阻伊卽倒地圖詐等語法捕頭卽派捕偕該妓前往雇車將某婦載至捕房間之不答如詐死狀捕頭着送仁濟醫館醫士令用藥熏其鼻管婦不能忍始稱實被打傷醫士騐得並無大傷遂帶回捕房據稱從蘇鄉趁航來滬與該妓之母同船伊登岸時向我借錢二百文以給舟資囑我至某處向某人取回不料覿面不認反被毆打捕頭以該婦約略有傷因將該妓交保着該婦俟堂期投案請訊○戲館街某花烟館被人偷竊衣服至捕房報稱有甲乙兩人前來吃烟乘人不備串竊衣服及知覺一人已逸去僅獲一人等語捕頭飭暫押候解公堂○興聖街炒麵 
 
 

Page 4

 
 
店主控被友人偷竊棉被質押因將其人送捕捕頭詰問之下據其供棉被是伊母託我質押並非偷竊捕頭因飭法包探將該婦傳到據稱並無其事捕頭飭將其人押候解案 
[鉅欵助賑]  
　　昨悉文報局兩廣賑捐公所蒙福州軍憲穆捐助粤賑庫平銀一千兩卽由協同慶寶號交到規銀一千零二十五兩八錢八分又蒙紹郡官紳移助山會兩邑備荒項下洋二千元亦由德泰寶庄交到一則慷慨樂施一則移緩就急其爲功德豈淺鮮哉 
[巢君子餘善畫工詩喜賦兩絶以贈]  
　　寫牛妙手盡人知草木禽魚任所施興到酣時頻落筆詩中有畵畵中詩偶教點染便生姿雅壇風流筆一枝揮洒雲烟看滿幅移情最是臥遊時[  松堂居士草]  
[題畢君玉洲三俠圖小照卽依原韻]  
　　通神窮態畫中師三俠圖成妙設施恨乏江郎五色筆爲君著意寫新詞[  松堂居士草]  
[上海三馬路與昌絲棧陳竹坪經收廣東廣西賑捐六月十八日第十六次清單]  
　　渭塘陸歲米移助洋五十元泉記廣東鄭姓交來隱善子湧興裕閒　居樂安氏成茂順記六户各洋十元蘭言室洋六元麥卓然規銀五兩永泰豐局衆友永和局衆友周雲記福瀛書局程大隆任振羽永病速愈六户各洋五元甬上黄天德天章號學徒折席兩户各洋四元萬泰隆鵝峰居士包聖功舊病愈愿許雲錦積善居士乾豐祥豐七户各洋兩元何明浦梁燮亭陸翔態長茂號香山堂全興號克纘堂恆和薛福椿舊病愈愿費應氏舊病愈愿勤德堂卞信盛張大盛益生堂李恆泰萬源昌大茂潘敦厚堂鮑鼎泰宏農博陵王德森古虞雪廬居士求保合家平安廿二户各洋一元勉力軒三晉陞兩户各洋五角與字四十七聞陳味腴兄募來旗昌洋客馬四孫洋五元又趙氏女史洋一元又無名氏洋五角張幼亭善士募來紹順號茶棧洋五十元又無名氏洋廿元又紹衡大茶棧陳侣仙甬春昇隆源來周松筠五户各洋十元與字六十五册潘鏡如觀察募來庸德堂洋念元頴韓堂崇德堂魚行山人三户各洋十元與字九册南潯邵勿亭翁募來夢錦書屋洋四元崇德堂洋二元玉淵堂蔣永順兩户各洋一元蓮甫吳隆興頴川韻記肇德四户各虚對洋一元硤石全盛局寄來吳講泉翁募來宛景卿吳講泉兩户各洋五元樸園主人洋四元吳惟新洋三元吳譜記洋二元吳奏記吳陳氏吳訥　三户各洋一元程昆坡李叔薇兩户合洋一元吳奏記續虚對洋一元陳裕光吳彝卿沈雲甫吳似蓀無名氏五户合虚對洋一元○共收洋三伯玖十八元五角規銀五兩虚對洋陸元合并聲明 
[浙省撫抄]  
　　六月十三日候補道鄒仁漙起服來省差人禀到從九品朱乾學禀知藩委台州差遣禀謝叩辭○十四日正任台州府成禀見○十五日彭祖潤禀見辭赴温處厘局差虞慶瀾禀俏衢厘牙帖差竣並禀知厘捐局委紹興厘局禀見禀謝朱廷梁辭赴處郡發審差田晋藩交缷威坪厘局差按司獄陳炳堂禀見辭赴台州差遣縣丞李榕釐捐局委括荅厘局禀見叩辭陳寶章厘捐局委寗郡聯票差叩見王祖誥藩委監印差叩見 
 
 
 

Page 5

 
 
   
 
 

Page 6

 
 
   
 
 

Page 7

 
 
 [G　　>大呂宋公司英八月份票出售 
　　英八月份呂宋票全張六元半張三元分條足洋七角設票仍三萬號頭彩三萬元二彩一萬二千元三彩五千元其餘彩頭未及細錄另刊仿單隨票附送開期華歴六月廿七日在呂宋開彩卽晚三大彩有電報到申如得主欲隠名者悉聽尊便遠處局寄指明呂商牌號交送並祈騐明各號信式回件圖記庶不致悞此佈大呂宋公司分設各洋行列後立發廣和天祥盈利天成必得恊記萬有利同得利 
　　艷蓉散○東京香胰皂 
　　專治雀班酒刺及面上晦滯之色擦之能光潤色艶化滯退油早晚用水調擦自能功效非玉容芙蓉等散者比此方另有一家每瓶九十六文○東洋嫩面香胰皂能除臉上烟形及風塵之色且香氣龔人用之自然肌膚潤白誠謂閨中妙品每匣四塊計錢一百四十每逢禮拜二五登報寄在上洋四馬路大吉樓寶善街錦潤堂箋扇二家出售東京品香室啓 
　　銅版書籍批發 
　　本局向在日本東京聘請中國宿儒耑誠精校縮刻銅版書籍自運來申批發事類統編洋四元增選各省課藝匯海洋四元五經體註洋三元四書俻旨洋二元四書典林洋一元六四書人物串珠洋一元詩韻合璧洋二元尙友錄一元二試律大觀白一元竹八角書目答問洋四角其餘種類繁多不克遍載凡蒙賜顧零躉批發均有劃定克己之價誓不相欺此佈上海三茅閣橋直北坐西朝東石庫門内福瀛書局謹啓 
　　極品印色 
　　煉金印色冬不凝結夏不泛汁造自敝厰用在衆鑒大盒三元小盒二元仍託上海福瀛書局寄售此佈日本鐵枝嗚啓 
　　四川白木耳 
　　白木耳純秉淸空之氣而生於患腸紅及血症等恙功愈甚騐兼可列諸珍餚遠勝燕窩今因便道來申隨帶若干觔仍託福瀛書局零躉寄售四川成都醉心齋白 
　　英八月份呂宋大票 
　　本行自運逐月呂宋國發財票出售全張半張價照大市條頭七角並收紅票比衆克己仕商賜顧請至上洋英老巡捕房斜對門中和里内詹誠德堂藥房交易妥實可靠不誤主顧上洋英商源源票行啓 
　　眞三彩報喜 
　　英七月份電報三彩第六千零三十六號由小號售與本埠某號代徽州客帮全張得洋五千大圓其得主姓名登與不登容後再詳自今歲以來英二月份頭彩三彩均由本號售出今又售出三彩本號向來實事求是不慣假冐尚祈諸公鑒之現售英八月票全張六元半張三元分條七角專做同行拆票如外埠躉買者價錢可以公道萬勝祥呂宋票老鋪啓 
　　效有明徵 
　　三十日壯有室古禮也乃僕鳳諧已久而熊夢未占去歲遇醫者曰君腎虧體弱非專心調治斷不成孕急求其法醫以宜服丸對余曰梁愷悌所售乾健坤順丸男婦分服可乎醫曰素耳其效姑試之遂購歸如法服不數月面熒熒若有光非復從前疲憊矣半年餘婦漸腹隆今春得一豚犬色赤而壯始知乾健坤順兩丸語非虛妄不可以不謝錄此以誌不忘邗城高殿臚啓 
　　機器造紙局告白 
　　本局加工揀選上白棉料監造中外各色帋張俱極精美兼製各帮配用帳簿信封信帋花箋一應俱俻并接定造帋張厚薄長短闊窄均可如意限日應交價錢格外公道本局在上海楊樹浦分局在大馬路抛球塲發售并發南北各帋號代銷再本局收買爛布蔴包碎紙等如有祈來面議 
　　江湖切口要語 
　　是書係江湖上人稱謂事物之隱語卽俗所謂切口者也余初見有人以切口問答殊覺秘密心竊喜之然竟有在當面作弄我者我亦不知其所說何事也嗣後奔走多年以所聞逐漸錄之彙而成帙兹復刊售凡有作天涯旅客者儘可各置一集庶免被歹人當面暗算或亦稍知趨避也後附縮脚韻語并圓光要法每部兩本足洋二角託上洋千頃堂各書坊出售 
　　眞廣東梁四遠堂 
　　救急痧氣丸○每小瓶錢十七文每洋七十四瓶○八寶紅靈丹○每小瓶錢三十文每洋四十瓶○萬應午時茶○每盒錢一百七十文每洋七盒○諸葛行軍散○每瓶錢二百文○人馬平安散○每小瓶十七文每洋七十四瓶○時症白痧散○每小瓶三十文每洋四十瓶○神效臥龍丹○每小瓶三十文每洋四十瓶○本堂在粤開張以來所有丸散膏丹無不加工泡製精益求精而救急痧藥數種尤爲格外留心是以用之無不靈騐近與市上所售者大有懸殊之分請買者細騐之庶本堂之所厚望焉特分寄上洋抛球塲口萬勝祥呂宋票老鋪發兌 
　　廣東梁愷悌痧藥 
　　本堂監製膏丹丸散百發百中歴經應騐多人以故近日遠近馳名銷塲愈廣本堂正宜加意認眞以副諸君雅意兹屆夏令爰選吉日虔製救急萬應痧氣丸出售每瓶錢十七文躉賣每洋七十四瓶其貨色務必歸眞斷無將貨就價之弊望諸君鑒之如若不信請先行少買試過繼而增多方知此言不謬焉并製八寶紅靈丹時症白痧散神效臥龍丹人馬平安散萬應午時茶解暑甘露茶藿香正氣丸太乙菩提丸神效保和丸太乙紫金錠與及各種丸散藥酒出售欲知價目仿單另呈○一寄江西省城磨子巷羅春台號○九江廣泰源洋貨店○安慶小南門内羅春台號○常熟寺前街察院西首張崇德號發兌上海棋盤街北首梁愷悌啓 
　　石印御纂五經縮本 
　　功令以五經課士經藝以御纂折中士人志在上逹必須家　一編惟卷頁浩繁購置不易是以集股用石印縮成十二本每部向售價洋七元八角兹緣存書無多股友結帳因此减價每部售洋六元四角欲購者請向杭州淸和坊費文元銀樓忠淸巷盛錦成綢莊寗波東渡門天元帽店蘇州　門中市趙信隆皮貨店上海棋盤街文瑞樓書坊如躉售至大東門内九　銀樓價可面議 
　　受惠人白 
　　余吸洋烟十五六年若非上洋詹誠德堂戒烟三香藥膏靈騐今生定必與烟同老矣僅書數語登報感謝此佈寓滬城廟前施益昌啓 
　　上海樂善堂精刻銅版各書發兌價目 
　　京都金陵杭州武昌福州廣東各省均有寄售本堂縮刻銅版各書字畫明晰裝釘精雅尤便舟車携帶兹將各種文塲必備諸書開列于左五經體注價洋四元五經備旨價洋四元五經揭要價洋二元四書合講一元六角四書備旨一元八角四書典林一元六角四書味根錄二元綱鑑易知錄四元五康熙字典二元八角又三層本二元四角佩文韻府六十元翁注困學紀聞二元困學紀聞目錄六角日知錄集釋二元八角山樓類腋二元廣治平略一元六角中外輿地圖一元吟香閣叢畫二元詩韻合璧二元詩韻扇面一角六分詩句題解匯編二元五策學總纂大成一元六試律大觀正續二元六另有精細地圖畫譜等漢口新街福州中洲上海河南路樂善堂仝啓 
　　摧繳股票 
　　爲淸理從前旗昌輪船公司股份公議按股憑單付還銀兩尙有未收之戶開列於後米新記一股元一百零七兩七錢五鄭江二股元二兩嘉記一股元三十二兩七錢五恆隆一股元一百零七兩七錢五恆記四十股元四十兩邵純馨一股元三十二兩七錢五春生鑑二股三十六兩五錢顧豐成一百零四股元一百零四兩壽泰廿五股元廿五兩 
　　縮印制義大成發售 
　　本齋新選近時名作數千篇科塲大題業已美俻发目曰制義大成用最小鋼字縮印極爲玲瓏舟車行篋携覽便宜每部價銀三兩六錢謹將寄售處開列一在香港中環結志街粤報舘羊城五仙門東三益店雙門底偉文堂古香閣上海二擺渡同昌利天津旗昌東棧馮望之京都廊房二條胡同松源齋此書所印無多如欲躉售請函商粤報舘是荷羊城卷石齋主白 
　　輪船往東洋等埠 
　　啓者本行勤開麥魯輪船於禮拜日卽六月廿二夜二點鐘開往長崎西門舍革神戶橫濱等埠小包收至廿一下午四點鐘爲止搭客票出至廿一下午七點鐘爲止在船買票須照定價加十分之一如各寶號欲裝貨搭客者請至本行訂定可也此佈六月十七三菱公司啓 
　　禮拜二三拍賣 
　　兹者本行每逢禮拜二在信和棧拍賣各貨禮拜三在仁記棧拍賣各貨均不限價特此佈聞麥葛林行啓 
　　英八月份票 
　　全張半張分條照市賜顧請至上洋休城胡開文墨莊内購取收兌紅票格外公道不悞大吉昌啓 
　　眞國手也 
　　余患傷寒後失調成瘵醫罔效因詣孟河蒙陳樸卿先生醫好久未酬報今有事來滬知先生庽南畫錦里爲特登報以誌謝枕粤東許鏞謹啓 
　　有喴增茂 
　　本行專辦金銀各種名表上等石鐘皮壳閙鐘大小洋琴等貨今遷至大馬路第一號門牌卽永昌洋行内便是照常交易 
　　保險讓價 
　　本行保險房屋及洋棧房貨物向歴有年蒙諸公光顧今將保價格外公道如有貴商欲保請至本行面議可也公平洋行啓 
　　鼻烟出售 
　　新到鼻烟出售其味極佳每瓶洋一元二角躉賣價可公道萬勝祥呂宋票號啓 
　　准捕魚草 
　　所有本國海參葳一帶沿海地方如有前往捕魚及刈取水草者無論華洋商民本國新章在今年之内皆所不禁惟須向地方官領取執照並納稅銀其如何章程望先來本署詢明可也俄領事署告白 
 
 

Page 8

 
 
   
 
 

Page 9

 
 
[光緒十一年六月十一日京報全錄]  
　　宫門抄○諭旨三道錄前○豫撫鹿奏遵議酌减緣由摺○禮親王世奏請署章京片○河督成奏漕船全數挽過天井閘片○江督曾奏借補守備摺○晉撫奎奏請給奬摺○直督李奏請留員補用片○浙撫劉奏解京餉銀兩摺○六月十一日禮部宗人府欽天監鑲藍旗值日無引見○記名總兵楊用清謝恩○銘勳請假十五日○徵貝勒遞遺摺○召見軍機○○頭品頂戴調任陜西巡撫河南巡撫臣鹿傳霖跪奏爲遵議酌减緑營兵額請以節省餉項撥抵山西應解歸德鎭兵餉並請飭催晉省撥解部庫以清欵目而歸實際恭摺仰祈聖鑒事竊臣接准兵部咨會議覆奏總理各國事務衙門奏請籌辦節餉併兵一摺令各省酌量地方情形某省裁兵若干節餉若干據實具奏等因咨照來豫臣竊惟各省緑營廢弛已久每兵應領額餉數目本少不能養瞻身家斷難望其得力必須裁兵加餉悉照練軍章程量增口粮改定營制時勤訓練兵雖減而餉仍不能減方可期實用而資得力斯爲經久長策非詳細審度不敢驟議更張惟查豫省地處中原界連七省南北兩鎭轄境遼闊盜蹤出没控制尤難歸德一鎭實爲江皖豫東西四省門户臣標左右開三營駐紥省垣重地五方雜處良莠不齊防範亦宜嚴密分設塘汛散布要隘各營存城兵丁防守城庫倉獄護送人犯餉鞘事甚繁雜僅敷差遣其大小武弁各有兼轄專管之責統計通省兵額共一萬五千六百六十七名幅員廣大奸宄窺伺在在皆需彈壓勢分力薄本無可减之兵第值此時會艱難餉需竭蹶自當於無可裁併之中力求撙節之法先經臣於接准部咨後通飭各營遇有兵丁拔補斥革事故隨時開除名糧停止募補一面會商三鎭統籌全省情形飭令按照二十分之一分營核減除上年光州營新添黎家汛兵地方緊要不能裁減外查河北鎭所轄左右衛輝河南彰德内黄滑縣嵩縣王祿陜州十營額設馬兵九百三十七名守兵三千四百二十八名擬分减馬兵四十一名守兵一百六十八名南陽鎭所轄左右汝寗光州襄城信陽左右鄧新新野固始縣荆關盧氏十二營額設馬兵九百四十九名守兵四千五百四十八名擬分減馬兵四十二名守兵二百二十三名歸德鎭所轄左右永城考城陳州五營額設馬兵六百五十九名守兵一千七百七十二名擬分减馬兵三十一名守兵一百三十七名臣標左右開三營額設馬兵四百六十二名守兵一千九百一十二名擬分減馬兵二十三名守兵四十九名以上各營共减馬守兵丁七百五十九名每年計可節省餉米馬乾等銀一萬五千九百餘兩所裁兵額除前已開除停止募補外下餘未裁兵額爲數無多自本年春季爲始限半年一律裁竣其業經開額兵丁核計節餉若干卽於各營請領俸餉册内逐名扣除按季報部查核所有節省餉項理應存儲司庫聽候撥用惟查歸德一鎭自咸豐九年添設以來因兵力尚單奏請於左右二營續添馬守兵丁六百名應支餉米馬乾等銀部議准由晉省裁兵節省項下每年提出銀一萬四千兩移解來豫支發乃近來晉省多年未解昨經咨催未准查覆所有該鎭續添兵餉每年仍由豫省司庫借欵支發計有閏年實發銀一萬三千九百五十六兩無閏年實發銀一萬二千八百八十八兩緣豫省司庫恊欵日增異常支絀年年借欵每苦搜羅今旣於通省裁減兵額每年節省出銀一萬五千九百餘兩請卽以此項撥抵歸德鎭續添兵餉俾免司庫别行籌借以致欵目紏紛並請飭部咨催山西撫臣將從前經部議准之晉省恊濟歸德鎭兵餉銀一萬四千兩按年解部以抵豫省現辦節省之餉至本省支發歸德鎭兵餉尚有盈餘銀兩仍存庫報撥如此以欵抵欵一轉移間部庫仍歸實用而晋豫兩省協濟欵目不致紏紛實爲兩便除飭各鎭營將應造清册俟裁足後送由藩司彚造詳咨外所有遵議酌減緑營兵額及撥抵節省餉項緣由理合恭摺具陳伏乞皇太后皇上聖鑒謹奏軍機大臣奉旨該部知道欽此○○禮親王世鐸等片查軍機章京大理寺卿沈源深現蒙簡放四川正考官所遺章京一缺應以額外行走之吏部員外郎金保泰署缺行走謹奏奉旨知道了欽此○○成孚片再奴才前將江北漕船十起全數挽入東境日期恭摺陳奏後仍一面添派委員多雇人夫加緊催提前進不任片刻稽延所經河路閘壩及滕汛十字河均先期赶辦完竣一律遄行無滯兹據運河道廳等禀報第一起漕船於四月二十八日申時挽入運河廳境後起各船依次連檣跟進截至三十日申時全帮十起挽過濟甯天井閘接續開行北上等情除仍嚴飭司漕文武力督催儧挽運以期迅抵十里鋪候汛渡黄外所有江北米船十起全數挽過天井閘日期理合附片具陳伏乞聖鑒謹奏軍機大臣奉旨知道了欽此○○太子少保兩江總督一等威毅伯臣曾國荃跪奏爲陸路守備員缺遵章揀員借補恭摺仰祈聖鑒事竊安徽遊兵營中軍守俻鎖騰華因病出缺業經恭疏題報所遺守備員缺聲明留外揀員請補在案臣查是缺守備駐紥和州城内有專管城池倉庫監獄之責兼值江防緊要非熟悉情形之員難期勝任該守備一缺係部推之缺專用儘先人員臣於通省候補各員内逐加遴選謹查有兩江升用遊擊儘先都司海洪年四十五歲鑲紅旗漢軍吳鑑佐領下人由監牛報捐京營把總投營隨剿荐保以守備留於徐州鎭標儘先補用任賴捻股肅清案内經前湖廣督臣李瀚章彚保同治七年八月初九日内閣奉上諭守俻海洪着以都司儘先補用欽此光緒三年赴部騐看分發到省歸入督標序補四年經前督臣沈葆楨奏准以原官留於兩江儘先補用五六兩年於江北河運出力請奬案内遞保補缺後以游擊仍留兩江儘先補用欽奉上諭允准七年四月内經臣委署江陰營遊擊員缺辦理裕如該員年力强將熟悉營務以之借補是缺守備洵堪勝任與借補限制亦屬相符合無仰懇天恩俯念員缺緊要准以海洪借補遊兵營中軍守備實於營伍地方均有裨益如蒙兪允俟部覆至日再行給咨送部引見恭候欽定除飭取該員履歴咨部查核外謹會同署安徵巡撫臣盧士杰恭摺春陳伏乞皇太后皇上聖鑒訓示再該員前在他省並無叅革朦保情獘業於珇補蕭營都司案内取結送部在案合併聲明謹奏軍機大臣奉旨兵部議奏欽此○○頭品頂戴暫署山西巡撫調補直隷布政使臣奎斌跪奏爲晉省士民捐助順直賑銀懇恩給予奬叙以昭激勸恭摺仰祈聖鑒事竊查光緒九年順天直隷各屬被水成災經升任撫臣張之洞飭諭晉省紳商富民與山東賑捐併案勸辦分濟解賑當經捐有成數兩次派員管解銀六萬三千兩分赴順天直隷交納先後奏明在案兹查前項銀六萬三千兩内據代州解州絳州霍州太原榆次太谷徐溝臨汾襄陵洪洞太平汾陽平遥孝義崞縣安邑夏縣河津趙城等二十州縣册報共捐銀四萬九千二百五十五兩三錢二毫除樂輸不願請奬銀三千七百六十五兩三錢二毫曁零星湊集不敷請奬銀二千五百八十一兩由臣酌給外奬外實存請奬捐生三百四十五名共正項銀四萬三千九百九兩由清源局司道核明詳請具奏前來臣覆加查核所請奬叙均與賑捐章程相符除獎册分送部監核覆外合無仰懇天恩俯准敕部按名給奬以昭激勸出自逾格鴻施其尚未請奬各捐生應俟奬册到日再行續奏合併聲明所有晉省士民捐助順直賑銀懇恩給予奬叙緣由理合繕摺具奏伏乞皇太后皇上聖鑒謹奏軍機大臣奉旨户部知道欽此○○李鴻章片再同知銜汪啓前經吳大澂保荐欽奉諭旨發往直隷善遺委用於十年二月到省歴委營務及地方事件均能實心實力有裨志生去冬奏明隨吳大澂前赴朝鮮賛畫機宜洞中窽要不無微勞足錄扣至本年二月已試用一年期滿應歸直隷候補現遵海防事例改捐不論雙單月候選知州呈繳免保舉銀兩經部核准給照查該員汪啓廉明篤實究心吏治洵屬有用之才人地亦甚相宜本係奉旨發往直隷差遣委用旣據改捐知州擬懇天恩准以知州留直歸候補班補用以資助理而昭激勸理合附片具陳伏乞聖鑒訓示謹奏軍機大臣奉旨着照所請吏部知道欽此○○頭品頂戴浙江巡撫臣劉秉璋跪奏爲籌解本年第一批地丁京餉銀兩恭摺仰祈聖鑒事竊臣承准軍機大臣字寄欽奉上諭户部奏撥光緒十一年京餉限五月前解到一半十二月初間全數解清不准截留改撥藉詞延誤等因欽此計單開撥浙江地丁銀十三萬兩奉經恭錄行司遵照在案兹據署藩司孫翼謀詳稱浙省籌辦海防本年先後奉撥地丁奏明備作軍需用欵銀二十萬兩京餉關係緊要不得不勉籌起解現在動支光緒十一年春撥册報光緒十年秋撥留恊下剩銀五萬兩委試用同知蔡文杰管解循案由滬附搭輪船運津解部交納等情具詳前來臣覆核無異除分咨查照撥護並取起程日期咨報外理合恭摺具奏伏乞皇太后皇上聖鑒謹奏軍機大臣奉旨户部知道欽此 
 
 

Page 10

 
 
[販私新様]  
　　近日洋藥遵照部議加捐奸商之慣事走私者生面别開每以荏兹女郎行槖載出昭關之計上月二十三日有婦女七人由江北至鎭江購得某洋行烟土兩箱分藏身畔偶被帝人窺破報信局中局員立飭巡丁分投追緝獲一老婦搜出私土七斤逮案後供出同黨六人然已早經用脫矣隨將私土充公且勒令該婦具結以後不再運私遂卽釋去 
[心誠保赤]  
　　松郡育嬰堂收育嬰孩誠爲莫大善舉近日天主教堂亦仿而行之且有人抱孩送入者由西士給錢四百文由是窮民生有嬰孩咸願抱送教堂育嬰堂中轉覺寥寥罕覯刻有紳士某君請於府憲飭育嬰堂照教堂新例如有嬰孩送入者亦給青蚨四百頭倘此後經費不敷地方情願捐貼似此心誠保赤其功德豈有涯哉 
[金陵試事]  
　　江蘇學政黄潄蘭大宗師已於六月初八日節抵金陵各官均至旱西門接官廳鵠列恭迎遞呈手版宗師卽於當日移入下江考棚牌示十一日考生經古十二日考童經古十三十五兩日分考生正塲十七十九廿一三日分考童正場七月初一日發落後卽接考優拔並錄取遺才想見文壇健將躍馬横戈食葉聲中定可錦標奪得也 
[蘇臺雜記]  
　　溧陽縣朱墨卿大令畯蒞任將及十年撫字催科恩威並濟日前政體違和禀由本府委員代理方冀采薪偶抱可占勿藥乃前日專丁來省呈報出缺譚方日立卽往謁撫憲擇委候補縣朱大令襄接署回轅後飭承送稿隨卽牌示轅門矣○浙江學憲劉叔濤祭酒在任病故當由瀛眷扶柩回籍抵蘇時自兩司及尚衣以下各官均至胥門碼頭迎奠搢紳戚族亦各素服遠迎八點鐘時起岸進城至寶積寺安奉儀仗銜牌頗形齊整元和縣陳序東明府更飭丁役準備一切故舟抵胥江岸上棚廠執事均已周至無遺其哲嗣咏詩雅賓及幼公子擗踊哀痛感動路人殆禮與哀均有餘而無不足者耶○通和坊湖南會館照墻後與對岸洙泗巷一水盈盈無梁可渡里中人以石條跨兩岸但免揭厲之嗟仄狹仰欹殊形繭足一日午後疏雨乍歇石滑難行有近處某縫工之子甫及八歲偕一六歲女孩聨臂嬉娛失足跌入河内經隣人救起男則吐出清水得復甦女因被壓在下食水較多且年穉質弱已入水晶宫不復返矣哀哉 
[遺愛刀諼]  
　　臺灣道劉蘭洲觀察治臺君年輿情愛戴上年法越事起旦夕籌防布寘嚴密法船麕集安平口時觀察親登炮臺指揮將士敵知有備廢然而返臺南賴以保全月前和議告成觀察正因病請假忽奉劉爵帥檄令卸任另委陳展堂觀察接署隨於五月十六日將篆務交卸紳民臥轍攀轅去思彌永恭送德政牌萬民傘長生位者衣冠車馬絡繹於道亦可見甘棠留愛永矢勿諼矣 
[邗江官報]  
　　本月初八日江西邱遊戎慶華解餉到揚隨卽兌交運庫○顧耀庭鹺尹恩照委四浦掣騐差運○轅傳知事李鼎臣王壽桐巡檢周振綸考題爲盤錯别利器論○張鹺尹錫銘委解南京餉銀 
[篆隷减潤助賑]  
　　啓者醉六軒包山蔡笠汀兄素工篆隸今聞山東廣東各省疊患水灾紛紛待賑惻然憫之願以筆墨之潤資拯饑寒之衆庶特爲貶節减潤以期積少成多用將潤目開列於後堂聨四尺二角一尺加半六尺四角八尺倍之横直幅同屏每條减半纨摺扇五分琴條册頁同泥金均倍鼎文籕篆照上加倍匾額尺方每字一元潤筆先惠七日取件書件請交大馬路王永泰紙號或交六馬路仁濟善堂代收上海絲業會館籌賑公所施善昌少欽氏代啓 
[名畫助賑]  
　　謹啓者今承竹禪大和尚光臨敝公所晤談良久垂念廣廣亦遭水災浩刼詢悉該省瘠苦送來墨寶松竹石人物鳥獸中堂條片横披各件計價洋一百元敝公所拜託二馬路古香室主人代售諸君欲求墨寶者務請從速遲則恐不能得也登報奉聞卽呈台鑒上海籌賑公所施少欽拜啓六月十八日 
[無題]  
　　憶從識面暮春初舉止風流意自如十九年華剛少艾兩三午竹蔽幽居紅顏福簿應憐汝白首緣慳莫誚予畢竟名花同愛惜遊蹤笑指七香車天生傲骨欠温存誤爾良宵酒一尊草竊驟遭沙化利花奴難覓墨崑崙劇憐豆蔲春含蕊從此楷杷書掩門鸞鏡分飛緣底事頓教姹女暗銷魂榴花如火避囂難翠袖翩躚怯影單白浪千層摇畫槳紅塵十里據香鞍九霄曲想喉音巧百尺樓登眼界寛綺態輕盈堪豔羡清風淡蕩月團欒朅來小病似淹纒鼓棹不遊跡杳然偶種芙蓉開利藪豈同松柏矢貞堅酒闌强欲饒情話夢醒方知了孽緣多少黄金誤交契憑誰參透野狐禪[  平靖舊使率吟草]  
[揉雲館舊作]  
　　早起訪鄭墨農孝廉于新閘西郊○踽踽向處去驕陽初出島郊外抑何靜隴畞行人少牛背牧童嬉花鋤憐農老長天鴈字齊荒村茅屋小中有擊壞民晏處心無擾讀書知養氣勤耕祗圖飽風塵名利客誰解安閒妙如我褦襶子何日展懷抱踏歌且前行曙巴籠烟草樹頭啼鳥聲恍言歸去好○庚辰六月初三亡荆潘氏週年○落花如夢夢痕殘往事追思下筆難明月依然來繡閣伊人無復倚雕欄客中我幸身還健堂上姑憐影更單歲月一周情似昨芳姿猶擬鏡前看讀到螽斯衍慶詩不禁酸淚自心滋雙珠有刼歸自海一曲無端唱别離入夢笑啼留影迹此牛遭際惹相思桐棺古寺凄凉夜應與佳兒月下嬉○重昭朱湘卿詞史道韞聰明賽馧過錦鞋羅襪步臨波要從佯怒佯羞處始見眞情别後多十三年紀便玜瓏吹竹彈絲技更工兩載别離人勝昔功條倩態倚春風生小相憐慣泥郎阿嬌金屋待誰藏媚娘已老珠娘嫁話到終身淚數行飄零等是逐萍花一様遭逢負歳華我尚壯年卿尚幼還期同日詠宜家○題席靜斐停琴待月圖閨閣閒情若箇知春光無賴只吟詩阿誰解得儂心事一曲瑶琴月上時[  吳縣藜床舊主稿]  
[上海四馬路泟灘文報局經收廣東廣西賑有捐六月中旬清單]  
　　十五日元甡莊募滬字一百十九號同電字四十七七十二號册元甡莊十元思補軒六元恆升號汪茂和徐均福保滋堂無名氏敬德堂厚安德順恊興翹記碧山堂柏無名氏美蘭昌記紙號無名氏齊裕光延陵子禮記羅浮山人知非子且顧眼前人隱名氏無名氏忠恕堂厚茄堂廿六户各二元掇腋山人怡盛泰各四元碧玉軒春記綢庄各五元勉力士元升宏生無名氏孫章氏赤花氏彭城氏兩不留名孫晴山大古東鄭增圻鄭寶成福興祥義豐順無名氏孫厚菴十六户各一元共一百元○謝筠亭翁手交來湖北鹽局募洋一百元○李直山四元引之氏爲母八十陰壽折錠帛湖記二户各五元退安一元爲善最樂一元夢覺生四十元蘇州隱名氏三元○滸關王祉庥翁募申字八十三號單王祉庥一元無名氏眞記誠記存記喜樂堂珊記潤記秋記王宏吉宏裕王錢氏寶安堂十二户各二角半汪仲記程培記程鶴年楊永記楊少卿許松記任榮堂七户各二百文吳耕記三百文劉慶記顧德慶孫氏春甫連喜陸慶元六户各一百文共洋六元錢八十文○修齊堂五元○鴛湖免悔生同心子節省烟茶二元求寡過齋主人小洋五角振和一元武林姚紀壬二元○趙子霖太守募一百十元○本日共收英洋三百八十六元小洋五角錢八十文 
[上海四馬路運灘文報局經收廣東廣西賑捐六月中旬清單]  
　　十六日南肇貴里王雅卿先生募申字八十七號王雅卿十元彩芳屋記多觀三大順記雙生小弟金姐愛生珠姐十户各二百文朱子卿三百文共十二元徐致祥本洋一元朱時帆王彤和隱名氏三户各二元吳以美趙有成各一元○怡順昌王瑞芝翁募滬字一百零八號册昌邑衆號一百元怡順昌五十元福聚公三十元瑞盛春雙盛泰利泰昌三户各二十元春成德義順華文成福同裕盛恆美公興隆餘牛公義順棧八户各十五元永來盛億興成東順發三户各十二元王瑞芝孟肖音隆豐同和泰西公順成號六户各十元源茂號成泰義無名氏德和祥四户各五元永興恆會昶德天和順乾和順寶榮記利亨緞萬順義七户各四元同合成和順長公順成三户各三元裕慶隆同成和德泰昌泰順昌四户各二元共五百二十一元又募耕餘堂規銀十二兩五錢二分○俛仰無慚室主爲先室資冥福蔡元拔蔡陣蔡樹德洪仁德五户各二元李仁貴四元崇記爲父親求福一元日升洗心氏各五元○嘉定陸文府翁募朱蓉德堂迎旭廬詒榖堂竇昌賢碧蔭居五户各一元朱閬仙半元蔡合隆小洋二角劉萬興沈永興各四百文朱品香三百文共合洋六元虚對開一元小洋二角○陳樸卿先生謝君醫金一百文○恆得庄募電字四十六號册同春榮十三元善繼堂李恆利庄守梅軒沈三户各十元愼德堂蝸角居周源昌隆三户各五元李春記四元隆茂和三元袁映記退思軒屠槐堂王梅園居吕無名氏無名氏六氏各二元愈增記一元又募電字七十一號册遂記庄二十元章萬興廣茂仁馮利泰盛厚孚四户各五元三益怡生同福泰順思堂陳錦昶庄錦成庄郎新鰲保佑雙親平安無恙屠保佑萱堂平安無恙王九户各二元責興泰三元穗仁園夏忠信無名氏無名氏吳字仙松順胡桐城敦詒堂胡裕慶堂邱徐理泰十户各一元無名氏無名氏各半元兩共一百五十元○鄭源泰二元引鎭布業五元○恆記募申字八十四號單彩記五元隱名氏二元七角邢柳塘隱名氏各一元隱名氏小洋四角隱名氏洋三角共洋十元小洋四角○桂村徐穉丹祈保平安三元○太倉元成典募申字八十五號單朱萬隆二元汪俊三陸蔓祥陸佩記三户各一元周子明一千文有心無力子周延秋味經居陸鴻實四户各半元潘仲英洋三角吳德泰洋二角朱蘭伯小泮四角經業堂葉少松各三百文張述齋敬業齋聽濤居龔義泰蔡錫之餘蔭堂碧梧書屋七户各二百文陸益卿陸秉齋各一百文秦守根一百五十文共合洋十元虚對開一个小洋四角錢五文○江陰趙仁泰昌募居易堂三十元張不書名五元高松山許味蘭敬盛堂世德堂四户各三元王毓亨繆崇德堂各一元劉遵義堂七角趙廷貴三角共合洋五十元○無錫知仁庄募思誠堂五十元張積善十元○梁煥南翁交來九江鄭寶記募滬字廿一號册無名氏五元恊順和興祥甡記屈臣氏四户各四元李馮氏三元隱名氏陳起瑞巫潤堂馬吉齋鍾遂亭巨昌郭三益敬德堂鄭月岩同吉質容據依十二户各二元凌積善堂吳逹堂聯昌號麥日新方永成金鑑堂恆足宋步洲麥鳴岐李香泉王子燕陳季生紀玉生余文軒謙吉無名氏方黄氏十七户各一元鏡心氏鄭星如李海鵬胡翰卿何汝霖黄蘭生六户各半元無名氏四角黄義興范蔚珊各十千文共洋六十六元四角錢廿千文○葉子晉翁募天津源豐潤廿元徽州詹丙生十員○無錫通記募申字八十六號單大德曰生通記不虚名三户各四元悲思念餘記秉記無名氏四户各二元共廿元○蘇州吳山喬軍門書畫潤二元徐有琛四元陳玉書一元○陸俊記募申字八十八號單張福記敬齋陸鳳樓陸張氏陸琦五户各一元陸劉氏三元隱名氏五元陸虚堂陸孫氏趙錫記河南氏四户各半元共十四元金同生銅洋二元○徐旭初翁募申字八十九號單五世同堂方元記各二元無名氏胡松林愧登名無名氏鍾椿齡無名氏不留氏力不足人六户各半元倪海如李秉記各三角有心無力薄才子各二角共十元○果育堂募第一次洋三百四十四元足對開一个小洋五角半錢一千八百八十六文○湖州應試願得錦標人一千元天香書屋念元德泰莊五十員○本日共收英洋二千四百二十三員四角規銀十二兩五錢二分足對開一个虚對開二个小洋士一角半銅洋二元本洋一元錢廿一千九百九十一文 
 
 

Page 11

 
 
   
 
 

Page 12

 
 
[光緒十一年六月十二日京報全錄]  
　　宫門抄○諭旨六道錄前○浙撫劉奏洋輪承運糧米首先開運日期摺○又奏糧道北上詳請委杭守代印片○又奏洋輪運漕照章給子耗米夾片○又奏請籌撥銀兩片○直督李○奏委員採購馬匹請飭部給照片○又奏請賜卹片○江督曾等奏揀員請補沿河要缺知縣摺○豫撫鹿奏廟祀顯應請勅封頒匾摺○又奏委署知縣片○六月二十日兵部太常寺太僕寺八旗兩翼值日無引見○恭王因伊子賜奠專摺謝恩○陜西巡撫鹿傳霖到京請安○太原城守尉溥蔚到京請安○截取知府章耀廷預備召見○記名總兵張向榮謝恩○閻中堂請假五日○嵩山請假十日○補用知府逹春布謝恩○召見軍機鹿傳霖溥蔚章耀廷○頭品頂戴浙江巡撫臣劉秉璋跪奏爲恭報洋輪承運漕白粮米首先開運日期恭摺仰祈聖鑒事竊查浙省光緒十一年起運十年分漕白交倉正耗等米四十八萬八千三百餘石經臣會同江蘇督撫臣奉明酌定成數分交洋輪承運嗣以海道中阻暫停起運現在欵議已定海道通暢又經臣奏請將洋輪承連米數内酌量撥交寗船承運以示體恤並迭飭各州縣愼選好米赶緊一律運滬交兌在案兹據海運滬局委員候補知府傅斯懌禀稱本屇海運漕白二粮現係洋商輪船首先開運木能酌分起數兹於四月二十八日起督令招商局代交旗昌行圖南輪船起運海寗州漕粮正耗米二萬九百石又盤記商人配裝怡和行北直隷輪船起運各縣白粮正耗米一萬三千石卽日起掟出口運津嗣後逐日有船開駛應卽飭令陸續裝運赴津交卸不致稍有遲誤白粮一項尤關緊要並飭赶先起運等情前來除分咨轉飭迎護並飭將以後粮米迅速運兌接續放洋外理合恭摺具陳伏乞皇太后皇上聖鑒謹奏軍機大臣奉旨知道了欽此○○劉秉璋片再據督粮道廖壽豐詳稱本屆海運粮米已據各州縣分批剝運赴滬陸續派裝商輪各船乘風放洋該道應卽馳赴津通妥速交兌現定於五月初六日由省帶印起程先行赴滬查騐米色隨卽北上所有粮道衙門日行事件詳請奏委杭州府代行代印以專責成至糧道衙門催提上下兩忙漕白錢粮及漕項錢粮題銷各册案一律盖用杭州府印信等情前來臣覆查無異除檄飭遵照外理合附片陳明伏乞聖鑒謹奏軍機大臣奉旨知道了欽此○○劉秉璋片再前准部咨浙省本屆新漕信照蘇省分交商輪承運其寗船如不分裝卽將應給寗船耗米等欵悉數劃除以昭節省等因當經轉行遵照去後兹據督糧道廖壽豐詳稱沙寗船承裝漕糧每石核給商耗米八升白糧每石核給商耗米一斗係從前運辦海運奏奉諭旨允准嗣於同治十二年議由招商局輪船分成裝運一切應給銀米各欵均照沙甯船一律核給亦經奏奉諭旨遵行在案誠以各船承運漕白等米自上海運至天津交卸上下扛駝抛灑以及耆舵水手計口授食在在折耗全賴所給耗米通融彌補正漕到津交兌如有虧短亦卽以此項耗米抵補俾正供不至短絀立法本極周至本屆議由洋輪分運雖修艙等費可以節省其耗米一項無論何船皆有折耗未便因係洋輪遽行劃除致滋藉口且已載入合同更未例驟然改議應請照舊按數核給以昭愼重等情詳請具奏前來臣覆加查核委係計情且本屇仍酌撥米九萬餘石交商船承運似應照章一律給予耗米以示體恤除咨明户部查照外理合附片陳明伏乞聖鑒勅部查照施行謹奏軍機大臣奉旨户部知道欽此○○劉秉璋片再户部奏撥光緒十一年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於開印後分批起解限五六月前解到一半十二月初間全數解清等因恭錄諭旨行文到浙卽經轉飭欽遵籌解去後兹據浙江鹽運使覺羅成允詳稱在於縣塲灶課曁綱票厘項下籌解户部京餉銀三萬兩内務府經費銀二萬五千兩又光緒十一年分參價銀五十兩委候補運副儲鴻勳管解仍照成案飭令該委員由浙至滬搭坐輪船運至天津由陸赴都妥速趲解等情詳請奏咨前來除分咨查照並咨行沿途文武各衙門律撥護前進以昭愼重仍飭將起程日期速行詳咨处理合附片陳明伏乞聖鑒謹奏軍機大臣奉旨該衙門知道欽此○○李鴻章片再據統領銘軍記名提督劉盛休統領楚軍拱衛等營記名總兵徐邦道統領天津練軍護衛等營記名總兵黄金志等詳稱所部砲隊馬隊各營馬匹間有疲羸亟應汰溺補强以資操練銘軍飭派守備沈百賢千總潘盤益前赴張家口喇嘛廟一帶挑購臕壯戰馬二百二十匹楚軍飭派守備陳年春前赴張家口喇嘛廟一帶挑購臕壯戰馬一百匹練軍等營飭派把總史占魁等赴多倫廳烏魯蒙慶一帶挑購臕壯戰馬一百二十七匹迅速押解回營分給補換等情前來除分次兵部察哈爾都統查照曁分行經過地方官照章餵養接遞護送外伏乞聖鑒勅部給票並由部知照張家口監督照例免稅放行謹附片具奏軍機大臣奉旨兵部知道欽此○○李鴻章片再海防各營積勞病故員弁迭蒙賜卹在案兹查得淮練各軍記名總兵周盛鼎等十八員先後在營積勞病故據各統領呈請奏卹前來臣查周盛鼎等督率操防監造臺壘籌備戰守艱苦不辭以致積勞成疾先後在營病故殊堪憫惻理合繕具清單恭呈御覧仰懇天恩俯准勅部各按原銜升階照例議卹以慰幽魂伏乞聖鑒訓示謹附片具奏軍機大臣奉旨周盛鼎等均着照例議卹該部知道單併發欽此○○兩江總督臣曾國荃江蘇巡撫臣衛榮光跪奏爲揀員請補沿河要缺知縣恭摺仰祈聖鑒事竊清河縣知縣王肇震升補邳州知州遺缺應於光緒十年十二月二十五日奉旨後五日起按照限减半計算扣至十一年正月二十五日作爲開缺日期所遺清河縣知縣係沿河衝繁疲難四項要缺地當衝要政務殷繁必須精明幹練之員方足以資治理兹於通省現任知縣内逐加遴選非現居要卽人地未宜實無合例堪調之員惟查有卽用知縣趙受璋年三十五歲直隷舉人庚辰科會試中式進士朝考三等九十四名欽點卽用知縣簽掣江蘇光緒六年十一月二十二日到省臣等查該員年强才敏熟習河工以之請補清河縣要缺知縣實屬人地相宜洵堪勝任與例亦屬相符據藩泉兩司會詳請奏前來臣等往返函商意見相同合無仰懇天恩俯念員缺緊要准以卽用知縣趙受璋補授清河縣要缺知縣實於河工地方均有裨益如蒙兪允該員係卽用知縣請補知縣銜缺相當毋庸送部引見亦無須查造叅罰謹會同漕運總督調補安徽巡撫臣吳元炳合詞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○頭品頂戴調任陜西巡撫河南巡撫臣鹿傳霖跪奏爲廟祀正神顯著靈應請分别勅加封號並頒賜匾額以答神庥而順輿情恭摺仰祈聖鑒事竊據南陽府浙川廳紳士劉果等聨名呈稱該廳城隍神久著靈應咸豐年間賊匪犯境兵民詣廟虔禱每戰必捷最著者同治三年三月十五日夜賊大股撲城四面圍攻正急賊忽無故紛竄官軍出追至全店生擒賊目曁拔出難民僉稱攻城時見旌旂蔽目火光中立有神人遂相率駭遁城賴以全近年禱雨輒應又城北黑龍泉龍神祠建自前明載在廳志東南鄉稻田悉賴灌漑光緒初年大旱河水日涸而泉源不竭厥功尤溥該廳地多坡嶺最患旱災每逢雨澤愆期詣祠祈禱無不立沛甘霖均屬異常靈應查各地方廟祀正神實能禦災捍患有功德於民者例得請加封號匾額兹由府廳詳據布政使孫鳳翔呈請具奏前來臣覆核無異合無仰懇天恩俯准淅川廳城隍神及黑龍泉龍神分别勅加封號並頒賜匾額以答神庥而順輿情之處出自鴻慈所有廟祀正神顯著靈應分别請加封號匾額緣由理合恭摺具陳伏乞皇太后皇上聖鑒謹奏奉旨已錄○○鹿傳霖片再唐縣知縣李普潤調省差委所遺該縣印務應卽遴員接署以重職守查有太康縣知縣松麟明白幹練堪以調署據藩臬兩司查明該員任内並無盜刼已起四叅及錢糧有關降革處分詳請具奏前來除批飭檄遵外理合附片陳明伏乞聖鑒謹奏軍機大臣奉旨吏部知道欽此 
 
