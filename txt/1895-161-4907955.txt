# 1895 - 161 - 4907955

 

Page 1

 
 
[新印各書籍發售] [  圖書集成局啓]  
欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書　洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國濱義碼洋一元五角○駁案　　碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月㾗碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大淸會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[論時變]  
今夫天之所覆地之所載林林總總之儔羣居萃處於其間各自成俗奉智勇有德者而以爲元首於是政紀以立教澤以敷不但有以培已國之元氣且可有以杜他人之侵侮此有土有財者之所以各君其國各子其民也屯蒙甫闢之時風氣未開相安拙陋未嘗以爭城奪地爲事故武備不修而民命亦不致常遭屠戮其後俗尙日漓人心日詭遂以計奪巧取爲事强有力者飛鳴食肉可以爲所欲爲愚無知者俯首受辱吞聲飲恨而無如之何然則天下一相爭之局也列國一相拒之機也無論中外今古小國如林祗以自安樸陋不知振作遂爲强大所蠶食試問彈丸舊國有緜延至數百年者乎一國創之數國效之各以併吞弱小爲事於是小國存者寥寥而大國之雄長於其中遂駸駸乎有日新月盛之勢武備日精餉糈日富益侈然有睥睨一時之意惟環顧一時絕無小國可供鯨吞者遇勢力相等之國亦且乘隙而動觀釁而作出其不意攻其不備以冀旦夕獲勝可以擴版圖而壯國勢由是智巧日競勇力日出而戰爭之禍自此烈矣中國古時立國最多禹會諸侯於塗山執玉帛者萬國至周而始少然武王伐紂相從者猶有八百焉降而至於春秋而立國漸少又降而至於戰國而其數更少苟非强凌弱衆暴寡逆取順守廣自封殖何致坐視强國坐大弱國寖亡覆軌相尋千秋一轍耶更以泰西言之初時去古未遠俗尙純樸凡有國者未嘗以爭城奪地爲事故大國固可自立而小國亦得相安迨後風氣日漓戰爭日迫弱小遂無以自存而負雄才大略者更有網羅八荒囊括六合之志如羅馬之以威力自耀一時爲之慴息拿破崙第一之長駕遠馭欲使大小諸邦悉歸掌握無敢稍有倔强而後得以快然於心此皆以强勝弱以大吞小之明証也中國以人數之多土壤之廣在東方雖不得爲雄國然大國之名固可居之不疑也祗以素來大度包容不暇計較區區故如伊黎之役巴馬之役蒙古以外沙磧及其他畫界諸役暗中虧損實不可以數計而數百年藩服忽歸淪沒者更無論矣夫以日本之人數土壤與中國較僅及十中之一耳顧何以自去夏交戰以來我則無戰不靡雖詭報勝仗以爲掩飾之計然可暫而不可以久甚至軍心解體坐失要地西人嘗謂旅順威海二處最關險要若以西兵守之所謂一夫當關萬夫莫開安有紛紛潰竄棄堅壘精械於不顧哉可見有國者地廣人衆皆不足恃而惟有善戰不敗之兵乃足恃耳日本豈能操必勝之權以求逞於我其所以敢於一試者蓋於我之戎備覘之已審知徒可以飾觀瞻而不足以供禦侮彼遂悍然而起藉口於朝鮮內變實則欲逞志於我也彼之所以欲逞志於我者豈無辭以自解哉蓋謂東方大國惟中與日而關繫東方大局則在朝鮮惜朝鮮因循坐誤政教不脩必不能卓然自立有以靖內變而禦外侮故欲借自主爲名以保衛爲實但使朝鮮痛除舊習奮然圖治則於防禦之道自有把握是保朝鮮正所以保東方大局也當時中國則不暇察其用意之何如但以朝鮮爲我舊藩斷無棄置之理且爲東三省屏蔽關繫何等重大非琉球越南緬甸諸國之不甚關繫者可比故必欲以全力爭之而不必計其用意之云何也迨至兵連禍結萬不得已而始與之議和則朝鮮已俯首他人宇下不復存舊日漢官威儀矣和議結束如此實爲兩國緊要關鍵目論之士不知方今之大勢徒張目吐舌忿忿於割地賠費之非而於大局所繫曾不一道及焉此殆狃於屯蒙甫闢之時之識見耶日人知之而專精以圖之奮迅以赴之此外更有具精心而挾大力者早已眈眈虎視於其旁懾以兵威脅以危詞以日本之力藐視朝鮮則有餘强抵雄國則不敵恐東方又從此大開變局矣彼咫聞尺見者何足以知之 
[借金作保]  
　　倫敦二十日來電云法國銀行五家合借英金十五兆與中國由俄國作保 
[厦電述臺事]  
　　厦門二十日來電云日本所派管理臺灣總督樺山已至臺北府臺北一帶民人已翕然歸服日兵漸進至中路以達臺南來電如此不知往時所稱宿將勁兵至今果安在耶 
[臺疆紀要]  
　　某員拜交割臺灣之命心驚膽戰於日躊躇有善於獻媚者謂臺民誓不服倭此番渡臺或恐不利不如先請倭人以大隊兵艦攻擊海埏俟倭登岸後再行交割某員然之而臺民自此塗炭矣○臺民衆擁唐微帥爲百里璽天德薇帥不得已而允之示定國旗藍地黃虎而封劉軍門永福爲開國兵馬大元帥統轄全臺兵馬鎭守臺南按照泰西民主章程改善後局爲公議局每晨令衆紳入局聚議議定然後呈百里璽天德批准施行○倭人以兵艦十五艘載兵數千名攻犯基隆東北方相距七十里之處捨命登岸粵勇誓死不退相持三畫夜之久大獲全勝得倭人首級纍纍若貫珠○奉命交割臺灣之某員於初九日乘某輪船抵滬尾知倭已開仗未敢上岸卽命原船展輪出口尋見倭使奉上文牘而交割之事已了從此臺灣不復爲我有矣○初十日基隆莠民刦物殺人目無法紀倭人乘內亂之際分三路進兵水陸夾攻彈丸如雨臺民會同粵勇鏖戰至十一日午後倭人愍不畏死直入基隆臺兵遂退紥獅球嶺八堵等處離臺北二十餘里是日薇帥有移節新竹之議○十一日撫署及軍械製造等局被匪徒焚刦倭人闌入獅嶺與臺民鏖戰殺人盈野勝負未分晚間薇帥隨帶文武官員不知往何處倭兵大隊直抵滬尾○自此道路謠傳謂薇帥已乘月黑天陰時由滬尾乘駕時輪時意欲潛回上海民間有知覺者將船扣住薇帥遂不克行讕語無稽聞者疑信參半○當火藥局被焚時火勢猛裂土匪未及奔避以致焚斃百餘名亦自作之孽也○粵勇敗後退入水雷局傳電至閩叩求大憲派輪船渡回內地此十三日事也至十四日忽傳薇帥由滬尾乘鴉打士商輪船至厦門砲臺上發砲阻之忽有德國某兵船開砲返擊薇帥遂得從容啓行然紛擾至晚間仍不得薇帥眞確下落惟知臺民在離滬尾數十里之地　　人交戰十分奮勇倭人遂力不能支十五日午後臺北失守倭兵大隊長驅直入占據駐紥獅嶺旋分五百名入城臺地民兵遂退守中路由是而電綫已斷不便遞息傳消矣○厦門某軍門得臺灣探報云十七日諜者報稱臺北奸細紛紛潛請倭入大稻埕現在每叚皆有倭兵駐紥薇帥或退守新竹或已附船出口尙無確信○十八日倭人又到新 
 
 

Page 2

 
 
兵大隊遂往攻臺　授戰之餘勝負未卜 
[絲價續聞]  
　　本月十六日報登杭絲市價每兩二百文兹得續信悉絲價盤開二百三十五兩日來陸續加昂今已至二百五十兩之外且每兩須捐錢四文亦業此者所當知者也 
[白下官塲瑣事]  
　　金陵訪事人云翰林院檢討蒯君光典籍𨽻安徽於本月十四日行抵江寗謁見張香帥晤談良久○統領精健馬步全軍徐軍門景川由烟臺至省禀知和局已成受傷甚重請准告假養疴張香帥准之○本月十三日俗傳關帝誕辰張香帥本擬親詣關廟拈香致祭嗣以公事煩冗不克分身遂牌示轅門正殿委藩司瑞茀侯方伯恭代東配殿委鹽巡道胡蕓臺觀察恭代西配殿委桂薌亭觀察恭代後殿委鐘蕓谷觀察恭代 
[駕言出遊]  
　　蕪湖新關稅務司班謨君來華年久熟諳民情商旅偶帶零星物件從不苛虐檢收縱或扞巡刻意搜求亦往往分別發還是以輿情愛戴近日班君因有事西域禀請總稅務司批准給假三個月前往英美接壤之某地方駕言出遊並藉以避暑滌煩所有關務卽委本關大寫西員葛君護理昨已有文照會道憲並筮定下禮拜三卽本月二十日附輪啓行廻東瀛之駕泛西海之槎滄溟之間遨遊自得以視吾華一行昨吏卽終年束縛如轅下駒者相去眞不可以道里計矣○又駐蕪英國領事福格林君亦因出遊請假一禮拜於初十邊泛棹海天流覽風景旋於月圓時回署銷假 
[問答節略接前稿]  
　　伊云中國吉林黑龍江一帶何以讓與俄國李云此非因戰而讓者伊云臺灣亦然此理更說得去李云中國前讓與俄之地實係甌脫荒寒實甚人烟稀少臺灣則已立行省人烟稠密不能比也伊云尺土皆王家之地無分荒凉與繁盛李雲如此豈非輕我年髦不知分別伊云中堂見問不能不答李云總之現講三大端二萬萬爲數甚鉅必請再减營口還請退出臺灣不必提及伊云如此我兩人意見不合我將改定約欵交閱所减只能如此爲時太促不能多辦照辦固好不能照辦卽算駁還李云不許我駁否伊云駁只管駁但我主意不能稍改貴大臣固願速定和約我亦如此廣島有六十餘隻運船停泊計有二萬噸運載今日已有數船出口兵糧齊備所以不卽出運者以有停戰之約故耳李云停戰限滿可請展期伊云如和約已簽押限期可展否則不能李云德法停戰曾再展十日伊云時勢各別其時法國無主因召民選議員開議院選總統派使臣等事故多需時日李云爾所欲者皆已大槪允許意見不合者惟此數端如不停戰何能暢議伊云期限惟有十日今日條欵卽請决定可否三日後四㸃二刻當候回信李云事有不諧尙須會議伊云三日後如蒙見允卽請復函尙須預備約章彼此簽押又須延數日李云不必復函一經面允自可定議三日斷來不及我明說尙須電報請旨不能限以時日伊云接到回旨卽可决斷李云請旨後如何再與貴大臣面議俟接到回電再來相請伊云不能多待必有限期方可李云至多四五天後尙在停戰期內伊云三天內當有回旨李云此事重大必須妥酌今日所言各節皆有訓條我不能專主伊云五天過久急不能待李云停戰之期尙有十天伊云我須及早知照前敵李云停戰有期前敵豈有不知伊云前敵諸將隨時探知此地會議之事李云尙有十天再會一次卽可决定且節略甚多譯華文者只有三節其餘今夜譯齊方可發電第四日當有覆旨至遲五天伊云北京回電我想三天足矣李云一有復音卽請相會是否在此抑請貴大臣來寓相會伊云隨中堂便來此會議更好李云賠欵還淸再减五千萬臺灣不能相讓伊云如此當卽遣兵至臺灣李云我兩國比鄰不必如此决裂總須和好伊云賠欵讓地猶債也債還淸兩國自然和好李云索債太狠雖和不誠前送節略實在句句出於至誠而貴大臣怪我不應如此說法我說話甚直臺灣不易取法國前次攻打尙未得手海浪湧大臺民强悍伊云我水師兵弁不論何苦皆願承受去歲北地奇冷人皆以日兵不能吃苦乃一冬以來我兵未見吃虧處處得手李云臺地瘴氣甚大前日兵在臺傷亡甚多所以臺民大槪吸食鴉片烟以避瘴氣伊云但看我日後據臺必禁鴉片李云臺民吸烟由來久矣伊云鴉片未出臺灣亦有居民日本鴉片進口禁令甚嚴故無吸烟之人李云至爲佩服伊云禁烟一事前與閻相　言及甚以爲然李云英人以洋藥進口我國加稅豈能再禁伊云所加甚少再加兩倍亦不爲多李云言之屢矣英人不允伊云吸烟者甚懶兵不能精李云此事迫於英人難以禁止伊云當先設自禁洋烟自不禁口中堂起席與伊藤作別握手時再請將賠欵大减伊藤笑而搖首云不能再减而散 
[茸城雜錄]  
　　油車匠某甲在華邑亭林鎭購得食鹽二十餘斤附搭該鎭來松之航將爲饋送親串計詎駛入大張涇口當有停泊是處之砲艇喝令查艙船戶某乙答以吾航往來浦江附載客貨習以爲常從未煩爾輩查騐砲艇兵弁則謂今日必待查明方可過去言未已而砲兵躍上野航翻騰貨物於船頭中搜獲鹽斤一包船主驚疑失措謂此物何人所帶甲知不能諱直告以故無如兵弁衆口同聲以爲甲與乙串同夾帶百般恐嚇竟將舟中所載貨物任情搬取一掃而空乙以此種禁物究係某甲所帶我於下艙時偶失檢㸃雖亦不能辭咎究不能誣我以夾帶之罪况貨物或係諸客所置或爲各店代載紛紛搬取情實難堪現聞已具禀控縣想孰是孰非又當勞賢司牧之判决矣○華亭縣橋南首潘某吏胥也少年喜事數月前曾由張姓和尙者經買長耳公一頭徵逐巿廛揚揚自得張以曾爲介紹屢向借騎不獲如願遂銜之潛於上月下浣某夜密囑同黨周某陳某薙髪匠某甲並某乙等五人逕赴潘姓家踰垣而入將驢牽往東鄉某鎭圖售正當議論價值之時被潘姓女使覷　機關遽行扭住經衆解入城垣張等理屈詞窮願貼尋覓費若干並香燭鞭爆服禮而潘某具禀到縣葛明府檢閱呈詞籖飭壯捕班按名指拿而張周等非有功名卽有身家礙難到案俱委卸於髪匠某甲本月初旬經明府提甲訊問供稱係是張周二人指使所致當下除將甲笞責數百發交公所外隨又嚴飭務將張周解案以憑核辦○北門外李姓名羅源者木工也有二子長桂祥次桂芳當髪擾時李與長子俱於同治元年被賊擄去李雖早經歸里而其妻與桂芳均相繼病故直至今歲去月下浣桂祥始得言旋聞桂祥被擄時年甫十一今已四十有四擄言髪逆平定後隨老賊楊某寄跡安徽廬州府合肥縣東門吊橋堍習業小木作卽娶賊女爲妻已生二男一女小有積貲頗可謀生並有田宅焉頻年以來楊某家中數口不時患病求籖問卜總以其故母作崇迫令回家桂祥雖有志焉而未逮也今春該賊作古乃挾貲渡江乘輪南下當暫假客邸權宿一宵翌日卽赴北關細訪遇乃父於途固非相見不相識者偕之入門密叩情景桂祥將當時與父如何被擄如何分散並姊弟姊夫名姓及故母在日情形無不若符節相合卽家宅廳基均能曲道其詳不差累黍他若隣里親族亦能十對其五其爲李之所生應無疑義不意李之後妻鍾氏恐桂祥爭奪產業與其過繼子秋和並撫養成媳之義女百計慫恿阻不使納　固懾於雌虎之威者硬著頭皮堅不相認桂祥緩言開導而鍾氏或則目爲騙子或則目爲游勇甚且謂再敢纏擾定當控以强盜之罪李疑信叅半謂事須明白必投縣滴血方知的確桂祥聞之不勝欣喜　如是眞乃撥雲霧而見天日矣遂尾隨乃父惘惘出門奈甫至茶寮仍恐以所費不貲爲詞依舊空成畫餅　被鍾氏等互相覇阻使桂祥乘興而來者敗興而返夫亦可異之甚矣况桂祥初入門時卽以思念父母不忍遠離爲言非爲爭產來也而李竟漠然不察一若毛裏之不相關者夫果誰實爲之誰實致之吁 
[明白曉示]  
　　朱大令文炳客冬奉大憲檄飭來揚設局勸辦捐輸以濟軍餉兹大令業已撤局回省銷差起程時特發出告示多張懸貼通衢略謂本委奉大憲札飭來揚勸捐遵　冬月初八日設局開辦旋奉憲札云現已委許守寳書勸辦紳富捐輸所有揚屬典捐卽由該令承辦 
 
 

Page 3

 
 
以專責成等　本委　楊　　同地方官勸捐陳鑫銀七千兩此後紳富等捐卽不與聞所有城鄉質鋪以及典商認繳捐欵昨已　　現奉憲　回省銷差誠恐本委起程後有不法匪徒假捐局之名向各戶勸捐爾等須知本委係專辦典捐業已事畢其餘槪不過問用特示諭幸勿爲其所愚云云一時見者咸曰大令奉公潔已藻密慮周誠不可多得也 
[廬山眞面]  
　　九江訪事人云新任九江府尹西庚太守序長履任後排日閱城㸃卯放告考取代書淸查案牘蓋循向章也○天生茶　開張郡城西門外正街本月初七日有鄉婦數人願執揀茶之役棧夥以無茶可揀對不知因何互相爭競致被棧夥用繩綑縛　保甲委員方茂齋少尉沛霖過此將棧夥喝止憫鄉婦貧苦給以九八錢二千文○意大利某兵輪船水手告假登岸在龍開河作冶遊悮擊路人彭某斷其左　左手亦受重傷旋經人送至施醫院敷治英領事官　夏伯君聞悉卽會同洋務委員盛司馬知照兵輪船上管帶官照章究辦○蔡乂臣司馬世俊王蘭舫明府書城王涵之明府祖翼奉德大中丞札飭查訊廬山賣地案示期本月十二日會同府縣官覆訊 
[欞輀回里]  
　　製造局總辦　芸孫觀察之叔原任山東鹽運使予告赴京歿於旅邸其靈柩附某輪船南下扶歸珂里安葬旣祗滬上卽於昨日附招商局江孚輪船泝江上駛淸晨九㸃鐘時法讞員鄭大令特派會捕局線勇至金利源碼頭伺候 
[美玉沈淵]  
　　美界梅家港地方某硝皮作後面有積水潭廣而且深前午有某姓家男孩至是處玩耍偶一失足跌入潭中當時並無人知至午後屍身浮起經四百二十四號華捕瞥見投報楊樹浦捕房五號寫字西捕卽遣二百二十九號暗差捕查明屍屬料理旋查知孩係王姓住居美興街寗波產年甫九齡卽報知屍母王某氏聞耗大慟據云孩懷孕甫六月乃父丟世遺腹生此一子愛苟奇珍偶一出戶卽遭不測以致九年辛苦盡付東流旁人咸爲之慘然母遂舁回家中自行收殮 
[撞船小錄]  
　　走漢口之鴨庇股船名渭康者前日駛抵浦江其時天將驟雨狂風捲地欲暫下椗以虹口港外避其鋒則已不及舵工支持不住任其乘風疾駛適與水巡捕船碰撞巡船大受損傷渭康亦已與巡船撞在一起不得分駛訪知渭康係法界信昌泰之業當卽報知允將巡船修理另　拖扒船名福鴿林者將渭康拖帶往南而去 
[押閉佛店]  
　　嚴禁佛店迭誌報章前日英讞員宋通刺簽傳差役張福趙金至案諭以爾等務將英美兩租界中未閉之各佛店一委押閉倘有抗違情事准卽提案嚴懲二役奉諭之下查得三馬路德壽庵佛店前因抗違憲諭業經提案具結勒令閉門乃掌櫃僧人明安卽學安膽敢將德壽庵招牌除去改易公陞客棧招牌屋中仍設佛像朦混取巧陽奉陰違邇來見嚴申禁令之韓古農廉訪已交卸臬篆遂肆無忌憚又將公陞客棧易改天台山萬年寺下院招牌引誘茹素佞佛之愚夫愚婦入內焚香並巧立各色佛會名目哄騙錢文因將明安卽學安提案請訊至晚通刺升堂研詰學安合十長跪供稱僧人自幼在天台山萬年寺削髪爲僧安守淸規並未作不端之事今來治下開設萬年寺下院佛店實不知上憲行文飭禁今奉提訊僧人願卽日回天台山本寺决不逗遛通刺謂爾非目無所見者豈不知煌煌憲示高貼寺門耶學安連連叩首口稱求老爺格外施仁通刺者具切結勒限三日內回天台山本寺如敢逗遛定當重辦並派差押令下船 
[控扣鋪蓋]  
　　賈嘉惠投英公堂控四祥南貨店新執事人李湘舟指勒鋪蓋行李讞員宋通刺准詞簽差提集人證於前晚升堂訊理李禹亭訴稱小的係浙江紹興人曾在趙姓等所開四祥南貨店執事賈專管進貨之事今正與小的同被店主辭歇湘舟查得賈陸續虧空洋銀六十餘圓故將鋪蓋扣住今邀同小的來案質證湘舟供稱小的亦紹興人前由同三和南貨夥唐和仁薦保賈在四祥爲夥虧空洋銀六十餘圓故於辭歇後將鋪蓋等物扣住目下唐因事回籍賈竟敢砌詞誣讞賈稱小的確曾欠洋銀六十圓有奇上年十月司帳人葉勤蘭誣指櫃夥劉同興竊取小洋銀一⾓禹亭助之爲虐劉寃抑難伸私購洋烟吞服及小的等察知卽請陳與昌中人解救因服毒過深無可挽回旋卽斃命及屍父劉松泉來滬向禹亭理論禹亭避匿不出囑小的爲之介紹給松泉洋銀一百五十圓得以了事當時小的代出零星費用約共洋銀六十餘圓禹亭允如數歸還今事已了結多時禹亭忽然圖賴反唆使湘舟扣住行李是以控請訊理通刺著將禹亭湘舟交人保出自行投上海縣署備質賈備文移送縣署 
[縣訊烟館籲恩案]  
　　昨報紀烟館帮張錫爵郭升榮等赴蘇松太兵備道署求恩劉康侯觀察飭上海縣黃大令訊辦大令赴道轅訊供之下稱由巡防總局差役地甲門丁爭索賄賂無辜被封大令回署立飭差役提差中及各原告到縣昨日升坐花廳先傳延齡堂主廖興贊研訊供稱小的係潮州府潮陽縣人年四十一歲來此已二十一年初在老北門外開土行後遷至城內八鋪畫錦牌樓開延齡堂烟館素來遵守章法本月十三夜總巡夏老爺來查其時將近十一㸃早已收燈小的在櫃上結帳夏老爺謂裝飾太美祗可在租界開設局差朦稱小的有後門好放烟客夏老爺遂將門牌吊去查封次日局差地甲來說須花費洋銀方得將門牌具領隨由左近同業陳泰利關說差甲索洋銀七十圓小的願送八圓局差說至少須二十圓小的不允至十六日竟被標封大令嚴訊局差楊德地甲沈裕同供稱小的等並未說及洋銀惟囑到局求恩而已大令曰夏老爺巡查延齡堂時究竟曾否收燈楊供稱夏老爺先至廣德隆乾吉祥兩家各有烟客二三十人故將門牌吊銷後至雲華室小的跟隨在後局差陳錦先將延齡堂門推開夏老爺入內巡查見門牌是楊德興具名與現開之廖興贊名字不符故卽吊銷沈供稱總巡夏老爺巡查時先未傳喚小的及小的到時門牌已經吊去小的將廖帶局求恩十四日夏老爺無暇訊理十五日訊理之際廖一味强辯故於十六日發封並與索取洋銀之事大令又傳張郭到案曰爾等昨日在道轅供稱延齡堂被局差地甲索取洋銀七十圓現在廖稱許至二十圓何以供詞先後不符答稱此事由陳關說大令曰陳是爾等同帮豈可憑信郭稱延齡堂雖曾允許未給洋銀章同興實出洋銀三十圓由廣德隆主許桂亭過付鑿鑿可據大令傳章同興主章德淸廣德隆主許桂亭訊詰章供稱實有其事許供稱事由緹巡局門丁王二爺到小的烟館中面說其洋銀親手付去大令問楊曰可有此事楊供稱小的不知大令以其言語支吾著掌頰五十下許供稱此項不由楊經手實付與王二爺收去大令曰總巡局門丁旣有索賄之事本縣當請夏老爺驅逐回籍然爾等深夜開燈實屬有違定例當夏老爺接差時奉道憲大人面諭目今倭患方平散勇必多巡查 
更宜嚴緊烟館不許夜開燈是以夏老爺遵諭辦理限九㸃鐘閉門爾等不自引咎反敢聚衆攔輿挾制官長是以道憲大人意欲將爾等各烟館一律封閉照例嚴懲本縣憫念商艱代爲乞恩已封者不復深論未封者日後更當遵守定章安分度日局差地甲在外招搖撞騙亦令嚴懲遂喝令將楊笞責四百板沈笞責二百板廖許等堅稱小的等遵守定章並未過犯務求格外恩恕仍給門牌大令不准飭具遵斷切結候禀覆道憲再行核奪楊收待質所以儆 
[監犯待騐]  
　　上海縣內監所禁盜犯田五因人証未全供詞不實監候質訊將十年矣昨日卯刻因病倒斃禁卒據實禀陳黃大令禀請江海關道札飭鄰縣來申相騐不識劉觀察札委何人也 
[英界公堂瑣案]  
　　包探范進才禀稱粵人徐文昌等在虹口一帶招人聚賭左右隣以其深夜吵閙使人不得安睡投捕房控告經小的往拘共獲徐文昌胡阿三錢阿春莊阿仁金阿全梁阿根梁許周懷吳阿二譚阿林曾東吳毛三吳天木孔阿來胡生葉金陳阿三陳關秋梁阿掌陳桂益等二十人並賭具一併吳案並聞伊等均係著名賭棍請爲訊究徐文昌等同供均係廣東人在輪船生理適因無事偶然消遣並非糾人 
 
 

Page 4

 
 
聚賭宋通刺以生意中人不應深夜聚賭判令各押兩禮拜○包探江阿三禀稱柳子明家曾於日前走失婢女一口曾報捕房飭查無著昨日由柳遇見跟隨蔡徐氏在虹口繅絲廠當卽扭送捕房由小的往查係陳陸氏朱珍林爲媒冐稱陳春寳之女徐氏出洋五十元領作養媳當時曾立婚帖一併送請訊究柳子明投案申訴前情請將拐匪究辦蔡徐氏供此女係陸氏及朱珍林爲媒我曾出洋五十元領作養媳婚帖呈騐陸氏供惟知是陳春寳之女故敢爲媒朱玲林供與相同陳春寳供詞含混通刺着將陳陸氏朱玲林陳春寳蔡徐氏一併留候過堂覆訊女孩一口先給柳子明領去並令隨堂候訊婚帖存案○楊章尤楊輝尤兄弟二人至同鄉人宋永淸處强借錢又不允以致吵鬧當經巡街華捕拘送至案並稱宋永淸因事未到楊章尤楊輝尤同供實因窮苦不堪不能度日故向同鄉人處告貸並無吵閙情事通刺以二楊恃强借錢情有不合判各押一禮拜○包探杜雲卿禀稱張順生設計向許金標所開鐘表店內拐騙自鳴鐘一架報捕後經我緝獲送案請究許金標供前日張順生來店稱伊主人欲修鐘表當卽與伊同往及至茶肆許稱入內問明主人卽當來喚不料伊至店誑取木鐘一架今旣由包探查獲請爲究辦許金標一味求恩通刺以許金標騙物情眞殊爲可惡判交巡捕房帶回管押一個月○包探沈金隆禀稱積竊張長興屢經懲辦今又竊取羅竹卿等六家綢布衣十餘件並零星雜物甚多報捕後經小的拘獲人贓送究羅竹卿等紛紛投案請領失贓張長興供原籍蘇州實因失業無聊難以餬口不得已而出此下䇿通刺以張長興係屬過犯行竊可惡判令笞責一百板遞解回籍○過犯楊立夫曾經犯案懲辦今又竊取洋貨店竹布二⽦經包探顧阿六拘獲人贓送究通刺略加研詰判令管押一禮拜○包探何瑞福拘解李金福至案禀稱李借住金福林所開客棧竊取棧主綢洋傘一頂經小的拘獲人贓送究通刺訊得李福山行竊情眞判令管押五天送回原籍 
[宏濟艱難]  
　　耕道居士大善士助順直振銀二百兩壽記助振洋五十元慈谿宓崇祿父病祈速愈助振洋一百元胡　甫翁交來張淑貞女史等五位合助洋九十元源昌鐵號來無錫丁保譽振洋五十元廣大糖行來揚州無名氏洋五十元古吳鮑鴻圖爲僑遷回里諸君隆儀移振洋二十元先後祗領仰承大善士俯念北地待振孔亟籌振萬難於節省起居之中爲慷慨施濟之舉功德無如救命艱難趙顯宏慈天輿善人報施不爽望雲領祝叩謝仁施[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　張升華張阿海父子也投總巡局訴稱小的之女于歸某姓現因婿故女兒矢志守貞艱苦度日同族張泉升張銀桂張勝全等逼令再醮意圖瓜分身價請卽提懲夏明府飭差按名拿案訊供之下同稱小的等耕田爲業素守法度不敢逼醮此次由彼此在塲中經布偶然口角後升華遂挾嫌誣控明府傳訊七圖地保劉兆昌八圖地保張新夷同禀稱小的等未聞有逼醮之事明府著邀同親族理處並飭保查明如有逼醮情事來局報明以憑拿究○巡防南局移送積竊周桂福至總巡局請究夏明府提訊之下供稱小的專在租界中行竊至城廂內外不敢竊取些微明府飭笞責一百五十板枷號一月發南局前示衆 
[上海縣署瑣案]  
　　顧恒育扭許仙福至縣署訴稱在治下開設箋扇店與許同業許停店後結欠往來洋銀一百數十圓向王鳳歧擔保請飭提追黃大令准詞飭差提齊人証前晚經夏明府在花廳提顧聲訴前情許供認小的與杜光安計新發股開箋扇店閉歇後小的所虧之本照數付出且復代計付錢若干計供稱小的確是股東因不識字倩許經理帳目虧欠之欵亦由許經理光桂供稱計是小的之甥光安是小的之弟當倒閉時小的患病在牀不知其細惟聞各事應由許淸理而已明府飭差帶同兩造並傳到光安秉公算理限三日內禀覆核斷○流氓葉阿發李桂華前在南巿渭水茶樓門外水菓攤爭鬧經巡防局禀送縣究辦黃大令提訊之下笞責枷號發十六鋪示衆今枷期屆滿地甲禀請示下夏明府飭帶至案嚴斥再三飭疎枷交保 
[法界公堂瑣案]  
　　林徐氏控弟婦徐陳氏私運衣物出外等情前讞員葛同轉迭次研訊著各具禀詞並開呈簡明帳略兹鄭大令查閱接管卷飭包探傳案訊斷昨日會同祁繙譯官升座陳氏偕汪胡氏兪姚氏投案投遞禀詞黏呈帳略大令謂徐陳氏曰爾所呈帳目何以與汪胡氏等兩歧汪胡氏供稱小婦人經手之項已代辦葬事及撫養兩孩兪姚氏供稱當經手會項逐月交出須交至明年八月方滿大令謂爾前呈之帳與徐陳氏所呈不符著詳細開明呈候核奪徐陳氏仍著汪胡氏帶回妥爲安置毋令失所○美最時洋行已歇之夥王可漁控金阿茂短交棉花子一案鄭大令迭次研訊各執一詞今兩造自願息訟各具禀詞呈求銷案并請將管押之陳載之釋出大令著於所具結上當堂簽字旋將金交原保人保出速繳洋銀○蘇玉興控甡源行主王問渠欠銀一千二百餘兩鄭大令查得源利太行主張靑元曾勸還一千一百兩迄今分文未繳遂飭包探帶蘇往詢不料竟被毆辱捕頭聞報令拘押候訊昨日堂期靑元遣弟靑福投案遞禀聲稱靑元有病不能到堂因倩小的代質大令謂爾兄不到不能訊問靑福又稱是日淸晨八㸃鐘時蘇偕包探到行實因言語不通以致齟齬大令着將靑福押候保出交到其兄再核○王嘉仁控虞生瑞欠牛價洋銀一百四十餘圓鄭大令已迭次研訊旋經鮑阿生解勸將宰牛生財一副售得洋銀二十元先如數付王其餘出立期票昨日王偕鮑投案太令命提虞訊究虞供稱此係小的活命之源豈能售去大令謂爾欠錢不歸尙敢阻撓實屬刁玩著押候掌頰二百下諭令王鮑於下期投案備質○倪家郎訴稱小的在某小火輪船上當水手去年十月十六日娶金氏爲室完姻後卽往金陵裝運軍械金氏竟私將衣物席捲而逃前日小的回來偵知其姊在小東門外開設花烟館金氏匿跡館中因此喚捕拘案請訊金氏供稱去年丈夫出門家內只存洋銀四圓不敷日用是以小婦人將衣服付質所有質券現在家中大令問爾因何至花烟館內賣娼金氏供稱小婦人在彼傭工倪又稱小的顏面攸關求免深究大令問爾出外後可有洋銀寄歸答稱小的出外七月共寄歸洋二十圓妻子不在家中由寄母收管大令着將金氏交倪領回管束毋許再入花烟館○楊洪山訴稱朱小榮在小的店中爲夥前曾竊取衣物潛逃當卽開列失單報請捕房查緝前日在途遇見扭案請追朱供稱楊家客棧與烟館相連各物或被賊竊去楊稱客棧烟館並不通連小的日間目見朱打開鋪蓋非行竊而何大令謂爾旣目見何弗喝破笞稱因係自己之人故不留意朱供稱此係小的自己之衣並非行竊倘必欲指定小的爲賊只得求恩交舉薦之人保出認賠大令著押候查明再核○包探禀稱徐阿和在碼頭上竊取白米一袋經失主當塲拿獲解案請訊徐供稱米係他人所竊小的實被悮拘大令著押候笞責二百板○包探禀稱葉阿二竊取某公館木料當塲拿獲解案請辦葉稱小的向作小工實因患病無力作工是以出此下䇿大令著禁押五日○積竊王福生屢經懲辦怙惡不悛大令飭送上海縣請發入改過所永遠監禁 
[美界捕房瑣紀]  
　　美界楊樹浦大純紡織局馬夫胡阿四小工王銀全二人前晚在局內竊得洋布數⽦至天將黎明持往西行欲圖變買途遇二百二十九號暗差華捕上前盤詰胡王一味支吾因拘送楊樹浦捕房五號西捕訊知在紡織局所竊卽咨照總辦立卽飭丁持片並洋銀二枚至捕房請將二賊帶回局內自行辦理洋銀二枚賞給巡捕捕頭允之將胡王交原丁帶回究辦○美界楊樹浦恒和酒店前晚有塡泥小工數輩購買香烟一言不合大展神威將什物打毀無數此輩均山北帮人性本兇悍店主不敢與爭任其揚長而去事後卽奔告楊樹浦捕房寫字西捕卽遣三百十九號華捕往拘衆遂遷怒於捕捕因衆寡不敵祗得將情回報迨派他捕往拿衆已不知所適西捕大怒謂尙須查小工頭目到案辦理○陳小狗本邑產也卜居虹口西穿虹浜相近昨晨携五歲男孩至小菜塲購買食物一轉瞬孩已失所在四處追尋杳無蹤影卽奔捕房控訴求請查訪捕頭允之已諭令各包探訪查矣○虹口某馬車行所豢馬匹均散放北河南路靶子塲相近刻下農間木棉禾稼滿目靑葱而竟遭其蹂躪鄉人恨甚於昨晨將馬盡行驅逐並扣獲一頭送至捕房禀訴捕頭問馬夫何在鄉人答以並無看守者捕頭命將馬豢養捕房以待查明提究鄉人稱謝而退 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年五月十三日京報全錄]  
宮門抄○諭旨六道錄前○御史熙奏大臣閱卷是非倒置摺○又奏請敕嚴杜庶吉士散館積弊片○祭酒陸奏請准開缺回籍養親摺○大臣志奏請准開缺回旗調理摺○都統崇奏知府回任緣由片○奉天學政李奏歲試吉林黑龍江完竣摺○都統崇奏校閱熱河駐防各營春操摺○又奏委員管帶練軍片○兼護湖督譚奏委解地丁京餉片○五月十三日理藩院鑾儀衛光祿寺鑲廣旂值日正黃漢引見九名鑲紅滿八名○崑岡恩慶各假滿請安○恩普因伊姪以侍衛用謝恩○崇年因伊子以侍衛用謝恩○提督衙門奏拿獲偷拆城磚賊犯成二卽成立等六名請交刑部○召見軍機崑岡○○陜西道監察御史奴才熙麟跪奏爲大臣閱卷是非倒置恭摺上陳仰祈聖鑒事竊維殿廷考試大典攸關自雍正初年奉　特旨新進士殿試後在保和殿朝考所以愼重館選鼓勵人才者典至鉅也奉派閱卷諸臣宜何如秉公校閱敬謹將事乃自呈遞詩片之風起或預爲夤轉相囑託或故變筆跡暗通關節干謁多門人才屈抑如壬辰年朝考列入一等之戴錫之字跡庸陋疏中甚至有家家金粉戶戶齊梁聲伎滿前等語措詞輕褻其乖體裁詩亦多不可解伍文琯卷中詩第二聯顯然出韻皆以前列倖入館選奴才前在翰林協辦院事見之殊深駭異今風聞本年朝考閱卷更有甚者李端淸曹葆珣二卷皆經加簽而列入一等卓考復吳緯炳二卷並未加籖且寫作均非不佳一則置之三等前已爲屈抑一則置之三等後十名尤爲無辜而曹元弼一卷筆畫脫落幾於不能成字轉爲列入二等是以衆口喧傳士論因而大譁伏思奉命閱卷一事臣心之敬肆係焉文教之隆污係焉人才之進退係焉諸臣何竟不畏人言至此且每於無可解說之時輒謂但取文詞不論書法然如戴錫之措詞之輕䙝伍文琯詩之出韻此奴才所目覩者至本科傳聞各卷有籖旣列一等無簽反列三等是非顯然倒置在諸臣又將何以自解將謂無心疏略耶在內分閱諸卷尙不能敬副君命則其在外可知矣將謂有意顚倒耶則直任意欺岡矣正不僅徇私滅公有累文教屈抑人才已也奴才愚以爲若僅簡派大員覆查或令明白廻奏仍得曲爲廻護巧於規避且不足以敬服其心擬請飭下翰林院掌院學士將奴才指出戴錫之伍文琯李端淸曹葆珣卓孝復吳緯炳曹元弼等七卷一併進呈御覽則虛實是非自難逃聖明洞鑒應如何量予懲處伏候宸斷並請飭部嚴定處分庶以後知所儆懼不至相率效尤矣事關殿廷考試大典奴才旣確有見聞不敢不據實上陳是否有當伏乞皇上聖鑒謹奏奉旨已錄○○熙麟片再奴才風聞本年庶吉士散館取列三等陸員有題目遺字者有塗改至十字者有押出韻者有詩自第三聯以下全失平仄者至偶爾失黏更不一而足爲從來所未有實非無心錯誤可比推其意不過以知縣可多得錢惟恐失之因竟甘冐不韙且夫此等不愛聲名之人使出膺民社能愛民耶今散館各員均已奉旨授職奴才亦未敢遽請收回成命然嗣後若不嚴定四等不列等之例則散館之出膺民社者其不愛聲名但知得錢將有甚於捐班矣擬請旨飭下閱卷大臣不得一意從寛儻有實非無心錯誤之卷量置四等或竟不列等以示懲儆而杜流弊謹附片具陳是否有當伏乞聖鑒謹奏奉旨已錄○○臣陸潤庠跪奏爲親老多病瀝陳下情籲懇天恩俯准開缺回籍養親仰祈聖鑒事竊臣寒門薄植家無次丁以一身兼祧兩房臣本生親母程氏現年七十九歲前數年曾經　養到京嗣因水土不服手足麻木命臣子侍奉回籍臣以親年雖老飲食如當且以忝直內廷荷蒙天恩優渥未敢乞養乃於近日疉接臣子來函稱臣母高年血氣就衰自本年春初卽手足不能自運近更語言蹇澁精神大不如前臣聞信之下方寸瞀亂坐臥不安想臣母病中思子尤有甚於臣之思母者再四思維惟有仰懇天恩俯念臣家無兄弟親母衰病恩准開缺回籍俾得養親視疾稍遂烏私出自恩施逾格臣不勝惶悚之至謹瀝情具摺上陳伏乞皇上聖鑒謹奏奉旨已錄○○奴才宗室志元跪奏爲奴才病益增劇難期速痊籲懇天恩俯准開缺回旗調理恭摺仰祈聖鑒事竊奴才前因感受風寒致患喘𠻳周身疼痛等證先於三月初三日具摺請假二十日仰蒙恩准嗣於三月二十九日奏陳病證屢治無功夜不成寐更難支持復經懇請再行賞假一摺於四月初六日差弁齎回原摺奉硃批著賞假二十日餘依議欽此跪聆之下感荷天恩實無旣極現在假期又將屆滿奴才因力求速痊誤服淸熱降火之劑更將肝氣觸發上則二目赤腫視字一片模糊下則骽輭腰痠行動需人扶掖據醫者云年已七旬氣血漸衰非安心靜養緩緩調和實難望其痊可奴才病勢至此焦急萬分伏思陵寢重地典禮攸關均須恪勤將事且泰寗鎭有地方之責舉凡操防一切全賴精神貫注方能整飭得宜若以病軀戀棧設有貽誤護咎彌深輾轉思維惟有據實陳明叩懇天恩俯准開缺回旗俾奴才得以安心調治一俟就痊卽當泥首宮門求賞差使醫不敢稍耽安逸自外生成如蒙兪允仰懇迅賜簡放以重職守所有奴才病益增劇懇請開缺回籍調理緣由謹恭摺瀝陳伏乞皇上聖鑒訓示謹奏奉硃批另有旨欽此○○崇禮片再承德府知府崇祥經奴才於本年三月初六日派委赴平泉建昌朝陽各州縣一帶查騐鄉圑及防營練軍並佈置防堵一切事宜當經奏報在案兹於四月初五日該府回郡面禀查騐完竣各處鄉圑尙皆整齊各防營均各佈置周妥應卽銷差等情據此自應飭回本任以重職守除檄飭遵照外理合附片陳明伏乞聖鑒謹奏奉硃批知道了欽此○○奉天府府丞兼學政臣李培元跪奏爲歲試吉林黑龍江旗民生童試事完竣恭摺具陳仰祈聖鑒事竊吉林省自設考棚以來黑龍江士子均來吉應試道途　遠同治十三年前任學政奏准仿照順天事例院府接連考試以示體恤歴屆遵辦在案本年循例案行歲試臣於二月二十五日由奉省起程因雪泥阻滯三月初八日行抵吉林省城初十日扃門分塲考試臣每於試日均嚴密稽查務絕弊端士子均恪守規矩安靜無事臣悉心校閱生卷擇其文理淸眞者列之優等童卷擇其文理明順者取進如額文風以吉林府爲優伯都訥次之其餘亦不乏淸通可造之才二十三日文塲試畢接考武試亦各取進如額於二十七日一律完竣發落時朂以敦品勵行束身自愛期副朝廷作育人才之至意臣所過地方雨雪霑足民情安謐堪以上紓宸厪所有微臣歲試吉江兩省情形理合繕摺奏　聞拜摺後卽日起程回奉淸理積牘錦州能否接考再行查看辦理理合陳明伏乞皇上聖鑒謹奏奉硃批知道了欽此○○奴才崇禮跪奏爲校閱熱河駐防各營春操循例恭摺奏聞仰祈聖鑒事竊查熱河駐防馬步各營向按春秋兩季分校各項技藝並各操一次今則抽練鳥槍兵五百名壯丁二百五十名並前設之練軍馬隊一營合演陣式步伐尙稱便捷進退亦屬合宜施放槍聲均能聯絡卽刀矛技藝馬上三槍尙均可觀其前鋒等騎射及擡槍鳥槍中靶中牌者合計在七成以上奴才於當塲擇其操練純熟者分別獎勵生疎者督飭勤加操練除前鋒營仍按春季操演外其餘各營嚴飭該管各官常川認眞訓練不得有名無實奴才仍按期前往閱看以其精益求精咸成勁旅冀仰副聖主整飭戎行綏靖邊防之至意所有校閱熱河駐防各營春操緣由謹循例恭摺奏聞伏乞皇上聖鑒謹奏奉硃批知道了欽此○○崇禮片再管帶駐圍練軍副將王文順於光緒二十一年三月十三日因病出缺所遺管帶一缺亟應揀員接管以專責成查圍塲原駐馬隊練軍一百名現又奏明添募步隊二百名甫經成軍其訓練操防在在均關緊要必須熟習營務之員方足以資統馭當查有天津管帶海防營務處步隊練軍遊擊張得明營務諳練謹飭安詳堪以委令管帶經奴才電商署直𨽻督臣王文韶飭派該員來熱接管兹查該員現已到郡除檄飭赶緊前往接管任事外所有委員管帶駐圍馬步練軍緣由理合附片陳明伏乞聖鑒謹奏奉硃批知道了欽此○○譚繼洵片再光緒二十一年京餉湖北省奉撥地丁銀四十五萬兩業經委解第一批銀五萬兩赴京交收在案兹據署湖北布政使龍錫慶詳稱復於地丁項下動撥第二批銀四萬兩查有拔貢試用知縣陳㴻霖候補知縣周林堪以委解請奏咨前來除繕咨轉給該委員等妥速起解並飭將應解銀兩續籌委解外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批戶部知道欽此 
 
