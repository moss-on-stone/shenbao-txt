# 1907 - 173 - 4912280

 

Page 1

 
 
   
 
 

Page 2

 
 
[宫門抄]  
　　五月十八日召見軍機海福趙爾巽換藍葛紗袍論說 
[論日法恊約之前途（墅）]  
　　同種之約。所以爭自存。同洲之約。所以求互衛。若夫種不同。洲不同。從前政體歷史之關係。又各各不同。而忽然有立約之宣告。則吾不能不詫異 
 
 
 

Page 3

 
 
於日法協約之一事 
　　日之與法。黃白之分無論矣。而其國境之位置。一則據東亞三島。一則臨歐西比士開海灣。所謂君處北海。寡人處南海。風馬牛不相及者。一旦因雙方之同意。締結條約。則與同種同洲國之相約。其用心更苦。其軍謀更遠。其爲兩國前途計者。當更有專注之視點。吾人不可不一研究焉。 
　　天下有種因於此而得果於彼者。當日俄未戰以前。英日兩國。有保全東方平和之約。曾幾何時。而白山黑水間。演空前絶後之大戰劇。以驍勇鷙猛之斯拉民族。受制於東方崛起之新造國。而東三省之屯兵造路開礦權。均駸駸落於日人之手。英以聯盟之故。默認日人之展布權力。而各國遂亦謹守中立。未嘗置一喙。是則日人之佔有遼東半島。固已於英日同盟時。自爲意思之表示。而英日同盟之條約。直不啻佔有遼東半島之豫約券也。然而耽耽虎視。其欲靡厭。勢力範圍。有擴張而無自畵。日旣得志於東三省。而南部之福建。久視爲釜中魚。俎上肉。顧閩與兩粤爲鄰。法之於兩粤。猶是日之於八閩也。日苟拓其勢力之界綫。有法人以睨其旁。詎非一大阻力。故協約之事。雖未明言分割中國土地。而以最近之眼光觀之。則約成之後。日人不得干預兩粤。法人不得干預福建。此外各部分之開拓。視兩國之能力奚若。以爲得寸進寸得尺進尺之計。權利旣分。衝突乃免。較之前此之英日協約。以保全東亞和局爲門面語者。其目的迥不侔已。 
　　是故英日之協約。日將藉英之勢。間接以防俄之東逞也。日法之協約。日惟恐法之掣其肘。直接以結法之歡心也。外交政策。瞬息千變。各因時地之所宜。而互相結合。互相援助。以保守固有之利益。發展將來之事業。東西相去二萬餘里。法願聯日。日亦願聯法。苟非有特别之目的物。隨於其後。可供兩方面之取携。亦何能强爲合。意履行條約上之義務耶。故謂此約爲均勢之約可也。即謂此約爲分割之約亦可也。 
　　日本自維新以來。國勢已蒸蒸日上迨戰勝强俄。益復興高采烈。自命執亞東牛耳。與歐洲列强齊驅並駕。而法人於西南諸省。勢力之進行。亦復不可思議。兩雄相遇。其吸力。拒力立於平等之地位。則第三國之乏抵制力者。必有華離破碎之一日神州莾莾。來日大難。今三島人士欣欣。然祝日法前途之幸福者。豈非我中國前途之大戚也乎。 
專電 
[電一北京（十八日午後十點）]  
　　民政部以各省禁烟漸有眉目卽須實行官膏專賣辦法（禁） 
[電二北京（同日午後十點二十分）]  
　　駐京俄使照會外務部稱黑龍江行輪章程未定以前應發船票執照請卽核復（務） 
[電三北京（同日午後九點一刻）]  
　　安徽鐵路總辦李經羲今日電致郵商兩部請辭路差（謙） 
[日下近聞]  
　　惲學士爲瞿庚午年姪聞瞿被議後惲居然投剌往謁并拜余堯衢叅議瞿亦慨然接見覿面之際惲言姪之叅劾係爲公事故公言之今日來安慰年伯乃交際私情請勿芥蒂云云瞿竟無詞以對惟惲向來行事胆力甚小乃有如此舉動豈有所恃而不恐耶抑如本報前登之小說一人而有雙靈魂耶噫異矣 
　　瞿中堂開缺之命旣下家人惶惑恐懼一夕數驚咸謂將有查抄之事所用本京僕人紛紛散去僅餘湖南帶來舊僕三四人然亦作楚囚之對泣昔日豪奴氣燄收拾殆盡門無車轍庭可張羅世態炎凉令人氣索 
　　瞿中堂叅案其原因不一端而最鎮鋒相對者則爲楊翠喜一案所云暗通報館指京報而言也授意言官指趙啓霖而言也隂結外援則指岑西林而言雖與楊翠喜一案無涉然亦有排除袁黨之實據者也至分布黨羽則承上文而言不待贅論總之不外報復段楊一案但以情理論之此雖利用報館以訐發而彼亦曾託王益孫登報以自解矣此雖授意言官以排擊而彼亦授意翰林學士以攻詆矣此雖隂結外援不過岑西林一人而彼則有無數外援矣至分布黨羽此雖有丞叅三兩人而彼則内尚外督兵權財權且如林而如鯽矣所不解者辦理前案則如彼其寛辦理是案則如此其嚴同一叅案輕重懸殊若此而誤會意旨之人遂紛紛然謂此事非軍機之競爭乃滿漢之競爭也 
　　聞鹿尚書於入軍機之翌日召見時面奏臣賦性庸愚當此時艱深恐不勝其任力請開去軍機差使當蒙慈宫温語慰留至再始碰頭退出說者曰此亦老於官事者不可少之一舉也 
 
 

Page 4

 
 
肅邸自授民政部尚書即與某廳丞言廳區辦理頗有進步惟用人一節雖貴破格然亦不可太濫聞有到差未滿三月卽以虚銜而保六七品實官者其當差最久而又得力之員因無請託遂致降格補官且有未得署者實非鼓舞人才之道物議未免由此而起又言某僉事用人存私公事跋扈頗有聲氣究竟如何廳丞當卽力爲辯白始得無事然其出也亦汗流浹背矣 
緊要新聞 
[王文韶奏請開缺回籍片北京]  
　　奏爲微臣假期又滿衰病日增籲懇天恩俯准開缺回籍就醫仰祈聖鑒事竊臣於三月十一日具摺懇請開缺回籍就醫奉上諭著再賞假兩個月安心調理毋庸開缺欽此跪聆之下感悚交深遵即趕緊醫調忽又淹纒兩月外似精神尚健内實氣血過虧足腫難行喘逆益甚衰老情形不能復振伏念臣以菲材歷官中外遭遇恩知至深且久前因患病迭次陳請開缺仰蒙温旨慰留但得病勢漸輕何敢上負生成再萌退志乃頽唐遲暮旣不能表率庶僚衰病侵尋又無補艱難時局引年有典戀棧貽譏輾轉籌思惟有陳下悃仍貂聖恩俯准開去臣大學士缺俾回浙江原籍徧訪良醫以延歲月雖身歸田里幸餘寛假之年而心在闕廷願覩休明之治臣無任屏營待命之至所有微臣仍請開缺回籍緣由恭摺陳伏乞皇太后皇上聖鑒謹奏（五月十一日奏） 
[鄂督將晋端揆確聞北京]  
　　鄂督張香帥自奉旨以湖廣總督協辦大學士後外間以内閣端揆尚虚一席卽有鄂督將晋端揆之說近得確實消息十三日兩宫召見軍機卽與軍機大臣密爲參酌業已决定以鄂督張宫保升授端撥不久即可發表（義） 
[奏定收化各省私錢北京]  
　　政府前以私錢充斥有礙圜法屢思整頓兹由民政部度支部順天府步軍統領衙門各大臣會議將各省私錢一律收化以期維持幣制業已妥定章程於十四日繕摺入奏（皮） 
[郵傳部整頓之新章北京]  
　　郵傳部陳玉蒼尚書到任後整頓部務不遺餘力現與兩堂議定應辦要政五條（一）整頓全國鐵　（二）擴充各省航路（三）籌設路電學堂（四）甄别本部司員（五裁）汰一切冗費（西） 
[陳尚書奏請出洋出洋游學北京]  
　　據政府傳出消息日前郵傳部尚書陳璧召見時力陳郵部事務亟宜大加整頓擬請賞假數月前往東洋游歷以便考察郵電輪路各現事宜藉資歷練兩宫以部務紛繁多未就緒未准所請（義） 
[徐督電告交涉棘手北京]  
　　樞府日前接到東督徐菊帥密電略謂抵東以後卽與日俄兩國硑議路礦各項事宜以期收回利權然强則恐碍帮交弱則不易挽救辦理頗爲棘手務請指示機宜以憑遵辦云云現政府諸公正在籌議此事以便電復云（禮） 
[萍鄕縣張大令禀贛撫電江西（查報匪亂情形）]  
　　撫憲鈞鑒尊電敬悉查前月終風聞駐紥瀏陽縣金剛頭湘軍有開往該縣東鄕及太平縣境内查拿會匪之謡銳當即派人往探兹奉電飭適值該探於今晚回縣據云瀏陽東鄕前月下旬有窮民聚衆强討俗謂之吃募飯又該縣長田巿文家巿又平江縣西鄕逹擎巿均有匿名揭帖定期搶奪某家情事湘軍已分往巡查並非實有匪徒聚集該探又到瀏陽城内探得本月初間該縣城内獲有賣票匪首一名正法現在盤查甚嚴近又聞江省永新龍泉蓮花廳等縣邊界有會匪聚集搶劫情事已會同防派人往探一俟探回再當詳細電禀銳叩（因） 
[電飭黔撫嚴防邊匪貴州]  
　　日昨貴撫龐中丞接政府密電云近聞黔邊一帶土匪濳伏出没無常商民大受其害務請迅飭所屬官弁實力防剿勿任滋蔓爲患而安地方中丞接電卽密飭地方文武曁各防營一律戒備一面先將防堵情形電復政府（仁） 
[政府電飭鄂督嚴防匪亂]  
　　中政府日來疊接川督警電言川省夔州府開縣及萬縣等處土匪猖獗蔓延各處將有竄入湖北宜昌之勢故軍機處已電令鄂督張之洞於宜昌等處加意防範譯大阪每日新聞（穎） 
[大帮梟匪戕勇焚船七誌松江]  
　　華亭縣屬葉榭港口梟匪蒼斃弁勇焚燒砲船已六誌前報兹蘇撫陳中丞以該幇梟匪當時究竟如何動手是否暗襲何以營中竟不能還擊一鎗任聽梟黨如此横行殊出情理之外亟應派員密查詳細情形方能核辦已於昨日密派某太守改裝易服不動聲色來松訪查（物） 
　　近日省憲訪明各著梟姓氏開單嚴飭文武一體協拿縣役汛兵執一帋以便按圖索驥計開方老窩子李老窩子傳矮夏竹林丁長富　孔四　夏小辮子　陳補　丁壽儒　石葉尚　殷老窩子丁嘴　丁四　石德和　徐老窩子徐三瞎　彭五　董道奎　魏家元週頦有鬚　錢痧子劉大老班　董小辮子　管老窩子　鄭道江（此） 
 
 

Page 5

 
 
本埠要聞 
[上海商務總會禀蘇撫電（爲洋油認捐事）]  
　　撫憲鈞鑒據洋油衆商公禀商等自庚子年承辦内地洋油認捐後迄今八年公欵清繳商情利便一洗從前留難覊阻之病今因洋布朦弊波及洋油撤銷認捐呈由商會代商聲訴蒙松滬局憲批飭貨捐局查明確實後卽令加額接認商等以本年洋油滯銷本難酌加惟憲諭不敢不遵公議勉加一成請松滬總局飭知貨捐局浦詳批辦詎局員置加額接認之批於不理疊次催繳聯單商情惶急除環禀人憲外求會電陳商家困難情形乞恩仍准聯辦各等語查核所禀均係實情職會有代商伸訴之責理合據情上陳伏求大帥俯恤商艱准援棉紗成案批准聯辦並飭局轉行遵照仍祈賜復上海商務總會司員李厚祐職道孫多森等叩（象） 
[上海禁烟事宜二十三誌]  
　　滬道函請緩行慶賀本埠紳商學界各團體本定於二十日在明倫堂開慶賀實行禁烟大會兹滬道瑞觀察以現在華界各烟館雖經遵諭閉歇但仍有私行售賣者且租界上仍舊開設雖經照會領袖領事尚未接奉復文因卽函復勸學所請爲暫緩舉行（涵） 
　　密查引翔港禁烟交涉北鄕引翔港各烟館閉歇後由捕房飭派探捕勒令復開已誌前報兹滬道瑞觀察以該處是否劃入租界洋人是否可以干預均應詳查確實方可向領事爭論爰即密派妥員馳往查勘釐製造局總辦預防後患製造局總辦張弢樓觀察昨飭高昌廟鎭保甲局以該鎭烟館業已禁歇所有房屋著諭各房東勸令早遷以免私設燈榻各廠工匠人等購吸陷溺（夜） 
　　營勇撤防仍回工次前因禁烟届限不無稍有浮言滬道瑞觀察誠恐聚衆暴動飛札各營管帶飭將派出開河築塘之各營勇一律停　撤回駐滬防守以壯聲威兹限期已過城廂内外安靜如常故由各該處董事具禀到道請將各營勇發回開築以重要工瑞觀察閱禀後已准如所請矣（泳） 
　　局差誣指私售浦東周家渡周阿大所開之烟館已於限前閉歇惟館主自亦嗜烟仍在内室開燈過癮詎爲該處巡局差孫樹森查見遂誣爲私售燈吃將烟鎗烟具取回局中意圖吞没周擬投局禀控該差知事不妙遂將所取之物送還了事（軌） 
　　上海縣六言韻示鴉片流毒中土久已害我民生明詔嚴飭斷絶近又誥誡重申所幸本月十二城鄕一律收清地方安靜無事足見民氣原馴現復敢於嘗試藐禁卽予提懲訪聞烟榻烟具尚多照舊舖陳恐因膏可挑賣仍欲影射開燈豈知業經禁絶再犯斷不容情烟具設局收買領價可補營生烟榻拆爲他用無得故意留停倘再妄圖反復查獲懲究匪輕吾民勉爲良善其各一體凛遵（默） 
　　閘北巡局查察之嚴密閘北十圖十一圖烟館共有四十四家已於初十前遵諭閉歇北巿巡警局劉巡官因恐各烟館有陽奉隂違情事特於夜間微服查察並派得力巡士與東南區巡警局荷鎗會哨旋又奉道台瑞觀察札飭嚴緝匪徒故劉巡官昨又傳集巡長巡士諭飭加意巡緝不可鬆懈（莊） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要件大理院正卿沈家本奏陳調查日本裁判情形清單（三續） 
[第四職員]  
　　職員於裁判所運動司法權者兹述其被任之準備及資格如左一判事有被任判事之資格者須在授法律學科之官立學校或據專門學校令之公立私立學校修三年以上之法律科領有卒業證書或在外國大學校及與大學同等之學校修法律學領有卒業證書者可受判檢事之證用試騐於司法省行之由司法大臣選本省高等官大審院控訴院之判事檢事或其他官廳之高等官爲試騐委員額定九人因法律學科分憲法民法商法刑法民事訴訟法刑事訴訟法行政法國際公法國際私法九科目也試騐之法先課普通試題一論文二外國語合格者受本試驗以筆記口述分試專門各學視其成績决定去取及第者充司法官試補分派各地裁判所檢事局修習三年受奏任官之待遇略予年俸於試補年限中在裁判所者學習草判决書之初稿或執書記之事間有代理豫審判事及裁判所之受命判事者大檢事局者輔助檢事辦理搜查處分或代理檢事出廷論告實地修習事務何時何處雖無規定據　例則分民事刑事檢事局爲三期期滿受第二次試騐以司法省次官爲委員長選本省高官及大審院控訴院判事爲常任委員三名臨時委員數名但第一次被選者不能兼任第二次試驗之法以習熟實務爲目的仍令筆口述二項及第者分派區裁判所及地方裁判所並檢事局充豫備判事檢事以待補用未及第者補習六月復行試騐如仍落第黜其名若帝國大學法律學科卒業生以曾經第一次試騐論其曾充帝國大學法科大學敎授或曾任辯護士三年以上者無須經登用試驗亦得被任爲判事檢事此爲例外至犯重罪或定役之輕罪及破産或分散家資之宣告概無試騐之資格統計全國大審院院長一人部長三人判事二十五人控訴院院長七人部長二十一人判事一百十人地方裁判所所長四十九人部長七十人判事二百九十人區裁判所判事五百九十六人官名統稱之曰判事若院長所長之稱則其職名也大審院院長由天皇從敕任判事中補授爲最有名之職得參列皇族會議控訴院院長及大審院部長從敕任判事中奏補其餘判事直接奏補但東京大阪西京横濱神户長崎函館新瀉仙台名古屋廣島熊本福岡扎幌或爲商港或爲陸軍師團所在地或爲北海道廳所在地須特别指定故東京大阪控訴院部長上席一人並其餘所長俱從敕任判事中補之卽本係奏任經若干年後亦得進爲敕任敕任者雖由司法大臣進退須經閣議也至新任之判事僉由下級裁判所遞進非曾任判事及曾充大學法科敎授及辯護士五年者不得補控訴院判事若轉大審院年限則更倍之其官階俸給因敕任奏任而殊官階分爲九等一二等敕任自一級逮五級三等以下奏任自一級逮十一級敕任俸給五千元以下二千五百元以上每級五百元奏任二千二百元以下六百元以上一級至七級每級二百元八級以下每級一百元高等官秩滿二年得依級升叙論俸級薄於泰西然歷世薰習武士道之遺風安貧尚廉未聞有貪雷敗檢之事判事不能兼任他官若關政事及政黨員社員議員並經濟商業之事尤所嚴禁因政治社會經濟社會必不免於瞻徇愛憎用事均有害裁判之獨立而污判事之廉潔也（仍未完） 
内治部 
[常州府詳請臬司裁撤警員文蘇州]  
　　竊於五月初三日據武陽二縣會禀竊照常郡警察前於本年三月間奉巡警總局派發警察畢業生蔣勝凱來常辦理警務當經照會妥辦在案兹查蔣勝凱到局以來自命總理辦事甚屬轟莾稍不遂意卽破口罵人致與區官巡士人等時起種突而紳商又嘖有煩言至於條仰區官以及白紙草書分投出示屢索總理木戳並向縣面言非設刑杖理事不足以示威種種荒唐難以言狀其爭攬收支經費常與局司口角吵閙尤其小焉者也查武陽上年改設巡　本由前府憲總理其事並由知縣等督飭各區官隨時整理敎習彭尚楷亦尚質實耐勞堪以勝任知縣等逐加體察似可無須另設警員以節經費而免掣肘是否有當理合禀請核轉等情到府查蔣勝凱種種情形知府到任伊始已有所聞止在考察間據該縣等具禀前來應乞俯如所請將蔣勝凱撤差無須另派警員惟敎習彭尚楷獨任敎練難期周匝從前常郡巡警未　認員辦理知府擬極力整頓隨時督察以期有效應添派敎練兼巡記一員以曾在巡警學堂畢業生充之庶足嫺敎授而資管理詳祈示遵（具） 
[督署文案去粤人數廣東]  
　　督署文案委員由周督於去歲帶同來粤委辦各事者大不乏人現各委員因周督將次交卸均紛紛告辭他往除已於已前啓行去粤去不計外約計現時擬去人數如下陳鑑章恩壽　鄧嘉緝　胡□□　陳壽彭　陳天驥　傅世珍　此外如劉君兆榕俞令家駒陳州同濤以及某守等數員則已决定不去粤省故仍在署内辦事云（玉） 
[東省委辦要差彚聞奉天]  
　　徐唐兩帥以東省交涉事關緊要昨已札委驛道陶觀察爲交涉局督辦並委李觀察鳳年爲會辦以資佐理鹽務局自史都護去後祗有周養安太守一人駐局辦事刻由督撫憲添委楊觀察毓璋爲該避會辦每月薪津二百兩（光） 
外交錄 
[知縣保護敎堂之遷就江西]  
　　德安縣禀報福音堂敎士王邇尼携眷回國派丁代爲看守當奉洋務總局批斥云查地方官祗有保護敎堂之責並無代敎士看守敎堂之理據申該縣福音堂敎士王邇尼因暫行回國將該敎堂房屋花園函請照常保護於理本無不合該縣自應照常保護可也何得派丁代爲看守在該縣自謂如此辦理甚爲穩妥殊不 
 
 

Page 11

 
 
知於政體大有關碍轉致貽誚外人試問該縣又自居何等如當時因無人看守恐堂内物件或有散失亦應令該敎士自雇可靠之人在内居住看守地方官祗能盡保護責任庶於權限義務毫無損失若如該縣辦理豈非自壞其例更恐貽人口實殊屬不諳政體嗣後凡與外人交涉之事務須按照約章妥愼辦理愼母强作解事致啓非分要求之漸仰即知照仍候該梅姓到縣速將所派看守丁役撤回並仍隨時認眞妥爲保護勿稍疎虞（成） 
軍事界 
[議設兵事傳習所蘇州]  
　　蘇省督練公所兵備叅謀敎練三處日前禀准在公所内設立兵事傳習所聞該所係專爲疎通撫標候補員弁起見即就督練公所内講武堂改設（講武堂早經停辦）由兩叅將查明在標候補各員弁開造履歷册咨送公所卽由三總辦等逐加考騐選擇才堪造就年富力强者五六十人撥入肄習卽派公所内科官數員充當敎習並不另支薪水所有應用各項書籍紙筆籌欵購備分發應用仍酌定期限俟畢業後考驗分别差委已奉撫憲批准照辦飭即議章禀呈察奪現正會商籌議詳細章程一俟議妥卽當禀呈一面已咨會兩叅將查開在標　弁履歷移送核辦矣（物） 
[江督批飭賠繳馬匹南京]  
　　購馬委員衛太守本良於去年五月間奉委往口外購買軍馬日前田督練公所將該守詳報購貝馬匹價值及費用等欵報銷細數清摺轉呈督憲仰懇核銷當奉端午帥批示據詳已悉該守買馬千餘匹僅存七百餘匹乃稱經過徐淮災境餓斃三百餘匹該守豈不知有災祲乃猶驅羣馬南下致倒斃如此之多顯係藉故掩飾其中必有弊竇似此巨欵何能報銷應田核計現存馬若干酌除倒馬若干某餘應繳馬價勒限責令該守如數賠繳倘逾限不繳卽行詳叅押追不容稍涉含糊仰卽遵照繳各摺存（商） 
[詳撥北洋陸軍學生旅費案慶]  
　　皖撫前准部咨將陸軍小學堂内挑選合格學生四十名派赴北洋陸軍學堂速成科肄習在案兹聞該生等及隨員夫役一切旅費約需銀一千二百餘兩勢難籌備昨由馮夢華方伯具詳省憲准由裁撤武備學堂存欵項下撥給以濟急用（適） 
[密飭各營分投防堵鎭江]  
　　蘇省大憲近因年荒米貴各處竊盜繁多恐洪澤湖梟匪混入内地勾結肇事特密飭揚鎭新勝虎字緝私各營官調齊駐防各汛砲船率領開赴邵伯高郵江北一帶分段防堵以資鎭攝（應） 
敎育誌 
[禀訴崇明毁學案之督批南京]  
　　江督端午帥批崇明沈翥鴻禀被毁學堂州訊情形由前據該職具呈業經明晰批示兹核禀及粘抄情節甚多大要數端一則以該職素無劣跡而崇明縣將沈璽之案混爲該職之案一則以毁搶學堂住宅縣禀多涉諱飾其釁實起於禁賭挾仇不由於遷佛激怒一則以州訊旣向李文濬究出滋事從犯陸明郎而首犯竟不復追此爲該職所亟欲辨明者總之該職興學實具熱忱執抝亦所以賈禍今盡欲諉過於人而終自以爲是所禀多一偏之辭未可盡信惟無論如何情形必須拿犯究辦示儆此案批州已久究竟訊問如何情形要犯已否獲辦未據禀報殊屬遲延仰太倉州迅將現訊各情先行錄禀查核一面拿犯復訊究擬詳辦禀粘抄發照片存（諟） 
[匯文書院全體暴動南昌]  
　　南京匯文書院學生全體暴動經該書院院長師圖爾函請洋務局總辦温觀察禀請督帥札飭巡警局通飭跕崗巡士遇見此種揭帖之人立行禁止並派巡士前赴該院隨時加意保護以免滋主事端又端午帥札寗學司文略云查學生全體暴動究因冋事而起應派寗學司前往切實澈查至前次該院舉行畢業考試本部堂曾往觀禮察閱試卷科學洵屬精深宗旨究多未合該學生等於吾國儒先義埤之書根柢木深徒致皮傳文明議論偏激囂張恣肆藉口自由故有此違犯規則不服約朿之舉動該司查明調處之後應卽會商該院院長叅照奏定學堂章程及敎育宗旨另訂妥章嚴核品行俾得納之軌　不致錯矩偭規除飭巡警通　站崗巡十嚴禁此項揭帖並派巡士前往該院核巡保護外合聖札飭札到該司卽便遵照迅速往查商辦具復勿延（商） 
[禀請設立圖書館武昌]  
　　鄂省鄖陽府黃太守以霖近大府城設立圖書館撥欵四千金購備圖書儀器標本擇期開辦并委府經歷某君爲管理日昨已禀請提學司立案（朱） 
[學生改換長服武昌]  
　　鄂省各學堂學生除武備學堂外現已一律改換長服其舊式冠服年由學務公所派員在玉帶橋附近拍賣聞民立各學堂生徒均爭相往購云（讀） 
實業類 
[湖南鐵路擬招粤人認股廣東]  
　　日前湖南鐵路總公司具呈周督略謂湘省幹綫唇齒相依一氣聯合將來路成開車股利均分事同一律况南洋各商埠中華人士僑寓極多其愛國熱忱久爲各省所深佩一經有人提倡當必有聞風興起者現經公司移請總辦三水枝路湘省事宜翰林院編修蕭紳榮爵就便在粤招集湘股並就近前赴南洋各商埠勸諭華僑一同認股伏乞俯賜維持准即通行各地方官不分畛域允爲提倡俾商民樂從合湘仰賴等情周督據呈卽札行農工商局通飭所屬各府廳州縣遵辦（爲） 
[粤路公司議案廣東]  
　　十三日粤路公司議事議案如下公司賬目前經周督奏派沈桐查騐存欵無虧現正式會將已屇期周督擬移交岑督始行宣示似應由創辦人將詳情佈告中外以安衆心衆皆賛成次關少堯獻議此次蒙漢口各股友托弟携票回粤原爲維持大局起見惟此次選舉事體重大稍有不當第二次風潮再起雖有智者亦斷難爲力鄙人竊有三慮愿與諸君一研究之（一此次正式會選舉各須大公無私務期所舉之人爲全體股東心服若各懷私見必失衆心可　一）（ 
 
 

Page 12

 
 
一總協理係公司之命脈選舉得人則羣情踴躍大股易交若不得人勢必觀望可慮二）（總協理必有堅定能力不偏執已見者方足維繫衆心否則再起風潮可慮三）鄙人遠居漢口萬不能長來公司帮忙現甫歸來胸中亦無成見諸君熱心路事諒不河漢斯言全羣鼓掌贊成此外尤鶴之江海秋林壽頤關少堯易道生諸君皆言查帳爲周督經手事件是周督經手之事未完我股友應力請周督務將查帳事件宣示以免再起風潮致留餘毒全體亦鼓掌贊成末後夏楊生提議此次正式會展期原爲遠近股東可以携票到齊起見查前鍾太史錫璜電禀郵傳部稱有股票五百餘萬上海倪壽齡亦稱有股票六十二萬此兩人對於路事最爲熱心應請函電鍾太史及上海倪壽齡請其依期蒞會維持一切衆亦贊成（爲） 
[禀請查究阻撓礦務安慶]  
　　寶星礦務有限公司上禀皖撫略謂職商崔有昌洪淘祥在青陽縣二十三都七甲價買徐姓石膏礦山丈尺四至立有契據當經抄契繪圖備禀省城礦務局蕪湖商務局批准立案詎該土人惑於風水嫉礦如仇旋有桐邑客民朱孟陶乘機煽惑冀攘此山遂聳桐邑錢葉林自稱畢業學生以契買在先揑砌保塋等詞赴縣指控以爲覇阻地步請大帥派委會勘飭提究辦以維礦政云云（盛） 
瑣事欄 
[匪徒誘拐女學生蘇州]  
　　蘇城潘儒巷有年甫及笄之兩女學生於十三日下午由附近某學堂散學回家途中被似曾相識之傭婢名愛娥者誘拐至馬醫科處由拐匪張小弟領至盤門外陶雲山所開之公興客棧兩學生家人見女不歸投報東路巡警分局巡官鄭杏江大令立飭差捕人等四處偵緝當於十四日經親信家丁張某在該客棧查獲遂將張匪及愛娥并二女一併拘解回局二女號啕痛哭張匪及愛娥供認不諱大令大怒立卽親送至元和縣署面請張大令從嚴究辦一面將二女飭人送冋旋經張大令升堂研訊判將愛娥掌頰二百下交官媒收管張匪重鞭籐條四百下釘鐐收禁外監候禀請上憲核辦（間） 
[僞造鈔票案犯將次起解蘇州]  
　　上年僞造裕蘇官錢局鈔票之案犯何杏生及柯理洪卽朱竹石廉訪公子之家丁柯升經蘇州府發審局訊實詳經前臬憲朱金殿中丞擬定軍罪現已奉到部復照擬辦理朱廉訪因即飭縣請咨起解昨日柯妻周氏投臬轅及府署禀求免解當予批斥不准想日内即須起解矣（必） 
[江督允准妓館認捐南京]  
　　金陵妓館六户聯名具禀巡警總局願繳捐欵并請援漢鎭成案辦理一節兹聞巡警局日前詳報督憲略云該妓館自願將各項規費盡行報効懇請酌派巡警保護與鎭江之按妓抽捐者情形有間蓋金陵妓館共只六家不若鎭江之多每家妓女或二三十人或四五十人六家約共只二百人聲價相若與鎭江每家僅有數人或二數人零星散處者不同若照鎭江酌定取締娼妓規則設立頭二三等名目分别發給允許印單以印單之高下判捐數之多少恐各家妓女斷無皆報捐頭等者零星抽捐易生弊端且妓女以二百人計之卽盡照鎭江頭等之捐每月祗有六百元之數况頭會箕歛流弊轉滋今該妓館自願每月認捐洋一千元按之鎭江頭等每名捐洋三元者似較有盈無絀故章程不得不略事變通惟各家妓館所蓄妓女最多不得過五十名以示限制如另有開妓館者俟職局允許後并須酌認捐欵至防護之法現擬於該巷内添設老練巡警十名巡長一名設立崗位三處分班梭巡由該管釣魚巷之巡警分局官弁實力約朿加意保護并由職局正俗股長等隨時前往監察務使遵照規則而行云云聞督帥以此項妓捐旣據稱該妓館自願將各項規費免繳改爲認捐藉求警局保護自係爲化私爲公起見察核現議章程亦尚妥協已准暫行試辦（克） 
[派員查抄逃官家産杭州]  
　　正任嘉善縣徐大令本立前因阻抑學務被控撤任嗣聞張筱師擬欲參處遂將任内經征粮賦雜稅新捐等欵席捲而逃去後查悉各欵計有五萬餘金迭奉信方伯派候補同知齊司馬等分往查辦迄無下落兹又委馬大令建勲赴嘉善及寓所訪查該逃官有無資財寄儲并行文直隸原籍查抄家産以警效尤（士） 
惠州通函 
[亂事報告十二]  
　　惠屬歷年清鄕所獲匪犯以數千計其中當罪者誅非罪者宥獨有誅之不當誅宥之又不能宥者沈道特予其自新於城西設習藝所居之有興作則使爲手工若賦閒則教之織布權其罪之重輕限年月之多寡期滿者釋放兩年來相沿無異詎料月之初七夜該工犯約有百人一齊逃走卸鐐者半不及卸鐐者亦半外匪之來接濟者聞有二百人斬死巡防勇一人傷數人奪快鎗廿餘桿逼碼數百挾所織之布由城隊下内有一犯落後爲警兵所獲其餘一概盡逃是夜兩城惶惶各營震動然天明後聞該犯之未卸鐐者行過城一里外地名佛祖凹地方亦竟從容除去云惠州府營務處於月之初五晚二鼓忽接博羅縣防營專差禀報據稱探得菜尾園匪黨又復蠢動行將攻城城中居民從前聞警他徙者方陸續歸里今又驚惶無措復皆遠避請速添兵以備守禦云云初六日營務處卽調水陸提東營左哨范弁帶領勇丁封省惠輪船載往比至該處則匪早聞風隱没無從征剿該哨弁駐紥天半見匪已解散又聞惠城工犯叛逃遂於初八日帶哨返惠 
　　惠州會黨因大兵雲集匿返巢穴實非肅清兹聞該黨均三合會黨惠屬各處遍地皆是惟該黨中仍有各分支派者故起事後因人數尚少亟欲會齊同黨然後直撲惠城旋以大兵迅至深恐衆寡不敵遂率衆濳回各巢穴其後惠府陳接李提電飭嚴行剿洗務破賊巢陳府遂飭東路張統領督率所部會同第三營李管帶馳赴博羅之賽美園攻擊詎至翌日該會黨乘官軍不備率大隊冲出官軍措手不及斃勇十餘名傷廿餘名失鎗十數枝當時會黨冲出後官軍以爲全行逃盡遂拔隊追赶嗣悉該黨百餘投入柏塘巢穴卽飭第六營洪管帶圍攻該巢然自廿九起至初二止連次爲該黨所敗聞又傷斃百名以上云 
　　近日周督連接惠州兩次急電謂官軍失敗該黨擬分擾西江奪據東江上游等情周督卽與李提商酌檄飭小兵輪六艘立刻駛赴東江嚴密巡緝并由周督致電肇羅道嚴防惠匪竄越東江云 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[畫史]  
國外新聞 
[日本黑木大將抵横濱]  
　　十七日東京電云日本陸軍大將黑木君今晨乘加賀丸號抵横濱 
[法國嘉奬日使辦理協約之功]  
　　十七日東京電云駐法日使栗野君奉法政府贈以最榮顯之十字架佩章以奬其襄理日法協約之功 
[舊金山日本飯館控告巿政局]  
　　十七日東京電云在舊金山開設飯館之日人請台伯林律師爲代表在嘉尼佛尼省之高等法院控告舊金山巿政局 
[英國戰艦之落成]  
　　十七日倫敦電云英國頭等鐵甲巡洋艦鶯佛賴席號業已建成刻在克萊邊地方試駛（按此艦載重一萬七千二百五十墩速率每點鐘廿五海里能裝十二寸砲八尊船價值一百七十一萬一千九百十磅云） 
[英國官報不詳載台侯爵之病情]  
　　十七日路透電云英國台芬希侯爵患病已有數日現在病勢若何每日官報秘不詳載惟聞較前略好云 
[俄國内亂之可慮]  
　　初十日巴黎電云俄廷解散國會一事此間衆人極爲注意恐此後俄國内亂日加劇烈並聞俄政府擬借新國債未知果能籌集否也 
[紐芳蘭首相之宣言]  
　　初十日倫敦電云英屬紐芳蘭首相蓬德君宣言紐芳蘭對於漁業之問題因守其向有之地位不少更動 
[美國電局罷工之風潮已息]  
　　十一日紐約電云美國商務海電公司人役罷上之事現已調停妥當彼此相安無事矣譯字林報 
[德皇駕幸日本巡艦]  
　十八日路透電云在基而埠之日本巡艦千歲號蒙德皇駕臨觀日人擊劍諸技 
[海牙和平會雜記]  
　　十八日路透電云海牙和平會英國代表人建議削除海内禁物之條僅施行查騐商船之條以保中立性質再堵塞海口限制船隻之條仍宜依舊施行○英代表乂建議禁止以戰船售與戰國○又初十日海牙來電云德國代表人建議凡戰國所得捕獲品應交第三國秉公判斷不得由戰國所設捕獲品裁判所定奪現在英國似以此議爲然日本代表人尚未奉到政府對於此議之訓條其餘諸國亦尚未置可否德國擬將此議交會中公議想必有一番研究也 
[英國新製勲章]  
　　十八日路透電云英王新近創製異常功勲奬牌專爲印度陸軍員弁而設 
[法國亂黨首領被獲]  
　　十七日柏靈電云法國葡萄業首領愛而伯不肯投降○同日巴黎電愛而伯業在孟德佩立地方被擒 
[法國展緩裁撤軍法會議之議案]  
　　十七日巴黎電云法國下議院因南方亂事情形故將裁撤軍法會議之議案展緩以俟他日再議 
[德法交誼]  
　　十七日伯靈電云法國新聞記者在德國基耳埠報告德皇接待法人之禮貌頗爲優渥並謂甚願兩國交誼益形鞏固云 
[德皇電謝日皇]  
　　十七日伯靈電云德皇因日本派兵艦到德之基耳埠特致電道謝謂日本巡艦整齊水師員弁亦復活潑可爲日本賀又謂日之巡艦千歲號爲目琥民界最大之巡艦今得見之並得與日之水師提督締交實爲欣悅云云譯文匯報 
本埠新聞 
[領袖對於華商請給告示之意見]  
　　滬道瑞觀察以領袖領事不允於租界内分貼關讞員所給水爐公所等告示因照會領袖擬將洋商所請告示一律註銷曾紀本報兹領袖比總領事以洋商所請華官發給告示大概爲保護商標及版權起見祗因中國未入萬國公會誠不得不 
 
 

Page 19

 
 
藉官塲告示以禁假冒惟關讞員所出者係條規等件情形不同實難允准因又照復滬道請飭勿再置議（琴） 
[縣訊僞造正金鈔票案]  
　　滬道札發私造僞鈔之周秋堂陸德昌到縣奉洪明府訊究陸供前挑小猪至天通菴賣與周秋堂之妻沈氏計洋三十元當付小的正金銀行鈔票六張每張五元鄕愚不知僞造携回川沙家内後向某店購買洋紗付票一張詎被察破控奉廳憲吊齊各票解道發到案下求鑒周供馬士良借小的洋三十元着中人姚金觀索討馬即到小的家内私造僞鈔票歸還後在虹口購物察破扭送捕房提到馬姚解廨訊明斷將馬及小的各押西牢二年姚押半年期滿釋出現奉道憲照會提小的送案明府問前在蘇州混用此項僞鈔查亦爾等所爲究用若干供用二十張約一百餘元明府判各收禁候禀解道憲親審核辦（車） 
[移請公廨嚴查軍火]  
　　上海縣昨日移文公共公廨略謂奉府憲排單札奉臬憲朱排釘奉北洋大臣袁電開據津海關道禀會訊查獲瑞記私運軍火案該商與英商遠來洋行訂立合同購七密里九口徑毛瑟槍一萬一千桿現查獲七千八百桿尚有三千二百桿據供亦已運華且德商所運共有三萬桿前項一萬一千桿卽有其内除已獲外共有二萬二千桿運至香港青島各口岸祈飭滬道嚴密稽查勿任潜越並飭内地文武地方官一體查緝務期嚴緝澈究等因除電飭滬鎭兩關道遵照外合併移請查緝云云（根） 
[八誌縣訊殺人放火案]  
　　謀斃蔡福生之兇犯張毛毛前晚又經邑宰李大令研訊狡賴如前諉稱二十四日午飯彭厚卿周金標到房與蔡及小的同飲周嘲蔡是龍陽君相爭之下周卽砍蔡身死彭供毛毛向與小的不和並無同飲亦無周金標是人到過店中大令謂毛毛曰爾母若弟及店中夥伴各　供結情節與彭吻合爾猶揑飾必係寃魁附體使受刑青喝責二百板判仍還押彭有張聚興店主具呈願保始准保出候審（車） 
[平糶局購米之踴躍]  
　　日來本邑貧户向平價局購米者日益日益擁擠總工程局董深慮實惠不能遍及特於成廂内外設分局五處以便各户就近購取昨日爲開辦之期聞當事者大有應接不暇之勢云（永） 
[軍械學生閱視製造局]  
　　前日有廣東軍械局卒業生五十名由粤來滬赴江南製造局調查廠中各工藝當由張總辦欵以盛延并會同陳劉兩提調及各廠委員張至各機器廠洋鎗樓練綱大砲等廠閱看又至船塢視察一周而去（夜） 
[法領照會封店]  
　　法總領事巨籟逹君照會公共公廨略謂法商怡隆洋行岱抱爾呈控開設公共租界河南路張潤昌洋貨店定布不出正在提訊詎該店私將存貨賤價拍賣實屬有意逞刁請卽發封等情讞員關太守准請簽條派差協探立將張潤昌封閉候核（泉） 
[道批一則]  
　　王汪氏禀批此案前據申復業據該氏具結求請飭傳又不投訊案已了結申請核銷等情今該氏何以又將韓東林等矇串欺逼等詞來轅混瀆殊爲不解仰會審委員迅卽查明秉公切實究報毋再飾延瀆禀抄黏並發○陳翌峯禀批所禀是否屬實仰上海縣密飭查究如誣定予提懲不貸（疏） 
[捕房逃逸俄兵]  
　　俄兵某甲在香港私竊鈔票逃匿滬上由公共捕房拘獲等情已誌昨報兹悉該俄兵於前日午後解送俄領事署訊供後至薄暮時還押捕房詎夜間竟在押所逃去捕頭遂飭中西探捕務獲辦（根） 
[選取包探]  
　　公共租界總巡捕房西包探頭目阿姆司脫郎昨日傳諭各捕房如有華捕願充包探者准於每已午後至寫字間考騐如能合格准予拔充云（根） 
[用蚊炳者宜愼]  
　　前日晨兩句鐘閘北程耿氏家因勲蚊烟失火延及衣被蚊帳經巡士瞥見濃烟突射立鳴警笛適胡巡長至偕同入内登樓撲熄并傳該氏至避訊供姑念苦求從寛開釋（根） 
[捕房弔贓兩則]  
　　英捕房昨派中西包探帶小竊劉阿四至南巿總工程局禀請派探至鴻源質店弔取牙筷等贓歸案局董准之法捕房昨亦派控至局請探至明興鴻興兩押店弔取油筵才扇各賊帶回歸案（譽） 
訟案 
[公共公廨會訊案]  
　　德商克魯森控式拉天楊錫根虧空逃避請提保人吳柳洲到案訊交各情前日午後讞員關炯之太守與德師副領事會訊洋人偕買辦周協順供楊來行生意乃保人吳柳洲簽字蓋有通裕押店圖章請究吳延博律師投稱保單上圖書與東通裕押章不符請堂上明察太守以供詞各執商之師君判吳交一千兩人銀並保出外仍候補提楊錫根到案再訊○西洋商人華錦福控嚴禮侯之妻宋氏央沈第珊楊廷山抵單不贖不案亦奉襄讞王肇之明府與西洋博領事會訊以宋等訊供認欠屬實遂商之博君判交保限一月内原告理楚沈楊帮同理楚如違照契管地（泉） 
[上海縣案]  
　　盧阿四謀斃許松泉一案昨奉李大令復訊盧供未到過許家寃遭誣指大令謂尸子及眷屬鄰人均認明爾到許家食宿邀許同出且囑多帶銀洋或爾受人之愚實供尚可原宥盧仍不供判掌頰二十還押再審○道憲札縣飭提假冒道探勒索傅楊氏田單之十九鋪地甲楊鶴山到案經帮審洪明府訊稱伯母陸氏病故由小的成殮遺有楊厚堂抵下田單一帋因厚堂亦已物故不知抵單地在何處去歲因有要用將此單向鄰人沈姓抵借洋五十元後聞沈已轉抵朱姓小的與傅楊氏從未一面何從勒單乞鑒判候查明所供是否實情再行核辦（車） 
[總工程局紀事]  
　　英大馬路濟壽堂藥店婢女蔡寶娥被主母凌虐逃出經巡士查出拘局奉孫明府訊據店夥韓文彬投訴具領判覔保領回不准再行凌虐○黃月亭在恆裕酒店滋閙經工程局垃圾夫頭姜裕生解勸不服遂鳴警笛由巡士趨至連旁觀之朱殿臣一併解由南區送局明府訊得黃前曾犯案判戒責二百下押七天姜妄鳴警笛罰停工食半月朱斥退○大有水菓行夥王華寶見朱祥發私取李子一籃扭控到局判罰洋五角○鄕人許子高在占元票店混兌銅元被店夥劉駿良看破扭案判戒責五十下押二天洋充公○金阿三在西門外南洋里空屋竊取玻璃三十九塊被經租人樓淮卿拘送西區解訊判戒責一百下押二天（夜） 
 
 

Page 20

 
 
[公共公廨早堂案]  
　　華捕陸培春前解違章馬夫王阿四禀奉中西官訊判罰洋五元在案嗣馬夫周林生頭阿大曹阿奎等各投捕房據稱被陸培春向各人拆梢洋五元昨由饭探實如海將陸解究周供西歷廿號陸約小的們說話後在探玉樓晚膽曾鈔一元二角又八角陸卽勒索洋五元小的們無法當付洋三元餘洋典當凑付後來又被陸拉入捕房解辦求察訊之陸供訴前情並稱實因解罰王阿四一案因而結仇揑造帮讞寶子觀明府商之英巴副領事以查明前日果有解罰王阿四一案遂判押候禮拜一傳同王到案冉訊○陸吳氏與夫陸友根合買清江女子陸春仙送入妓院爲娼爲包探馬阿美帶入捕房解堂判押候補提陸吳氏在案昨解請究陸延博律師投案訊之陸供出洋一百元買春　作女並不賣娼亦不凌虐求究明府以該探訊無口供且陸之鄰居周雲甫蔡子玉同供實無凌虐情事從寛判陸交的保並具嗣後不再凌虐結領春仙回家○公利洋人失竊金表十二只一案報由包探沈阿岳拿獲潘子高解訊押候補提人証在案昨沈探又續解沈子才到案請示判還押候傳齊人証再訊○張正山向方德奎索欠眇閙用刀戳傷左腿報捕送醫於昨解究判押候下禮拜五再訊○陳阿根拐騙吳阿榮之女小妹解訊押交在案昨又解訊明府以人不能交應即擬結判押西牢一年○平望街聚興棧内時有局賭騙人情事經捕派探於昨將照吊案請示判諭飭棧東王阿朱於兩天内搬遷並吊銷執照（溢） 
[公共公廨晚堂案]  
　　田相祥前控姜廣和圖賴貨洋二百五十元奉判交保理楚在案前晚奉寶子觀明府提訊以姜刁狡已極判與陶交保限二十天清理如違押追○朱月才等控施建良張國貴結欠工洋一案提訊以朱等貧困可憫判施張給洋四元回籍 
[法租界公堂案]  
　　老北門外布莊街徐泰記成衣店失火一案經中西官屢往詳勘在案昨又提訊店主徐寶珊延某律師辯護稱是日起火在兒子房内兩子均已熟睡至枯枝柴實因價亷購存至箱籠搬出係送定購衣服至法兵艦樓上無物因家人另屋居住請察証人陶阿六陳東林俱供眼見運箱家屬住店無可諱飾判退去再行商辦○美界青雲里粤人梁姓婢華海因被主母凌虐逃至法界由捕送案判發堂留養○賫興洋行前控有章洋貨店主沈寶書定貨不出一案昨日兩造仍延律師到案互辯原告告浦石律師稱有章所定之火油火爐因燈芯多寡不符發電往外國詢問致延遲三月今被謂已向賫興說過不願出貨實係揑造且當時已收有章稅銀二百兩彼告律師博士稱有章所付之銀係代津客買火油爐兩箱之墊欵詎該商所給之單並非收條沈不諳西文致受其欺至沈所定之貨因逾期數月故不出咎在該行與沈無尤中西官會商之下判各退去候擬堂諭定斷○包車夫計兆貴停車違章安南捕指斥不服經公堂出票提案判罰洋五元（絲） 
[美租界捕房事]  
　　工部局打樣西人前日在有恆路查見鄕婦莊胡氏正在用舊料建屋當報知捕房飭探傳諭速換新料如違千究○韓東林被妾捲取衣飾逃避約共值洋千餘元昨日報捕飭朱包探往勘查緝○朱阿富顧阿弟在北四川路互毆由捕拘入捕房因頭受有微傷令朱出養傷費一元了事○　子路某洋房昨日雇工建造花棚並未向工部局領照由捕查知將工頭張桂富拘入捕房飭令赶速領照如延干咎○某甲持衣至押鋪質錢宋包探見其形跡可疑拘入捕房押候查明核辦（西） 
來件 
[南翔鎭全體紳商陸乃勲等禀稿]  
　　禀爲設立本鎭地方自治調查研究會環求批示行縣通詳立案事竊觀東西洋文明諸國處全世界競爭劇烈之旋渦中而能保守其完全獨立之國權者未有不以地方自治爲之基礎也夫國者地方之積有巿町村而後成府縣有府縣而後成國善覘國者必先覘其巿町村之治與不治古人觀於鄕而知王道之易易亦卽此義然則巿町村之自治會誠不容緩矣而竊以南翔爲尤急南翔雖一鎭巿而介於蘇滬兩大都會之間又水道四通黃浦吳淞襟帶前後其西通太湖其東距海尤近從來爲梟匪出没之地時而賭博時而搶刼居民不勝其擾下流社會有受其脅從甘爲倀使者近自鐵路交通而後每日汽車過境六七次自蘇滬而外遠及於無錫常州過客日繁蹤跡溷雜民族革命之說日騰於耳黨人亦或濳身其間青年之中其毒者有如疫之傳染淆亂黑白汙衊善類刋諸報章其影響及於上流社會此南翔之地方情形也紳商）等土著有年或退職閒居或守分營業雅不願干預地方之事而無如地當孔道時會所迫　杌之象日呈於前非集合團體以共爲維持無以保地方一隅之安而端將來自治之趨嚮至（紳商）等於政法之學素欠講求兹擬仿蘇垣自治會分調查研究兩項從理論入手先爲預備謹抄錄簡章聯名禀請大公祖大人鑒核迅賜批示祗遵並札行嘉定縣查核通詳立案地方幸甚謹禀 
　　蘇松太道瑞批來禀擬章均已閱悉復按調查研究兩項宗旨不外乎端趨嚮保治安果能實力奉行裨益地方誠非淺尠惟禀内列名各人是否住居南翔平時聲望諒必素著仰嘉定縣查明核議通詳察辦章程並發 
　　太倉州姚批禀摺均悉查南翔一鎭爲水陸交通之地五方雜處百廢待興近來鐵路交通汽車來往匪類更易溷跡欲爲地方保全治安消弭隱患要非亟謀自治不可欲謀自治尤非先植基礎不可該紳商等擬仿蘇坦辦法在該鎭剏設自治會分調查研究兩項從理論入手先爲預備自係目前切要之圖但兹事體大當以維持公益爲主義不可稍涉苛擾致貽口實該紳商等是否鄕望素孚士民共仰所擬章程有無窒碍仰嘉定縣察酌情形妥議詳奪原禀及章程並發仍繳 
　　嘉定縣張批查地方自治爲憲政之基礎衼官民隔閡之弊開人羣進化之源東西洋各國於地方自治制度兢兢注意完善日致我國直隸創設自治局爲各省倡蘇城紳董現亦議章開辦禀奉督撫憲批准有案該紳商等擬卽查照蘇省辦法分調查研究兩項先從理論入手於南翔鎭設會試辦足徵講求治理熱心公益察核簡章亦尚妥善候卽通詳立案惟兹事體大學理應如何研究現狀應如何調查務須有善必致無弊不絶斛酌盡善逐漸改良方可以推行而盡利本縣幸其地方幸甚仍候道州憲批示清摺存 
振務 
[蘇省鐵路公司經收淮北工振捐第四十六次報告]  
　　涵禎堂鷹洋十圓世德堂龍洋十圓張丙炎英洋十圓吳亮疇英洋十圓周星北英洋十圓陳澤榮英洋五元烟台合順號英洋十元鄧永齡英洋十元竺麗生英洋五元朱衡宇英洋二元毛杏才英洋十元王子懷英洋一元趙琴齋英洋一元遂英洋一元友記二元王仁山一元夏惺堂二元王鐵珊四元張珍珊五元汪瀛洲一元錢梓新一元嚴雲軒英洋二元張梓薌一元蔡少軒一元楊子剛二元楊嘉生二元陳勤發一元陳寶順一元張華甫洋二元王阿虎洋一元錢少卿洋五角費阿銀洋五角朱松山洋五角張子夫洋五角陸蘭生洋五角陳阿春洋五角汪中富洋五角邵順生洋五角陳阿保洋五角刑傳耀洋五角刑傳玉洋五角張耀東洋五角曹顯和洋五角李厚生洋五角吳祥笙洋五角聶順銘洋五角曹光灿洋五角蔡燦華洋五角湯祚洋一元張昌壽洋一元共計收洋一百卅五元又洋布公所交來恊記洋十元特此登報以揚仁風 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
