# 1887 - 40 - 4904968

 

Page 1

 
 
[新出石印藝林拱璧出售] [  點石齋主人啓]  
　　藝林拱璧一書吐藥一切生面别開係武林吳君少琴所集選集中憲作居多而家蕊名稿亦採取二三經注一准乎清晨風氣必家諸時尙　　　　一餘首萹之尾備列評語俾文之妙處易於尋釋後附分韵試帖詩回千餘首亦皆眉樣入時者校對不　精詳字跡亦極匀整至放開印之時　　　　火力故墨色黑而匀更然燕瘦預肥之誚現已竣工每部分訂十二本九月初十出書價洋五元五角廣東省城楊仁新街德昌乾號法馬路南申昌報坊契外壞申昌發盤脂　　　如躉買新至新北門外天主堂街大順行及還讀　面頭可也 
[敬印　硃批諭旨招股告白] [  點石齋主人代啓]  
　　硃批諭旨一書凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以窺建極之精心而郅治之謨不著今退補樓主人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢輕易聖諭敬印硃字赤黑分明殊便展讀惟是石印工料旣貴而套印硃字尤屬不貲現已擇吉開印學本年七月底出書預定者每部價洋二十八元先交八元掣取書票書成找洋二十元取書一部其未經附股者統定四十元發售每部計六十册外加文木箱子一只提攀鎖匙悉用雲銅　字顔蓋精雅絶倫凡在同志幸早賜顧售股處在上海點石齋南局帳房候敎 
[佩文韻府展期出書告白] [  點石齋代啓]  
　　本齋代晉記招股石印佩文韻府並附拾遺一書原儗正月底卽印成嗣因天寒墨沍機器未能迅速而修字校對諸君又以臘尾年頭各有事故紛紛告假回籍坐是稍稽時日誠恐售股諸君引領盻望用特先行奉告一俟二月底全書印竣當再登報佈聞此啓 
[石印賦學雞跖正續集出售] [  點石齋主人代啓]  
　　賦學雞跖正續兩集羣分類聚片美靡遺摘句解題寸圭悉拾蒐羅旣富選擇尤精早爲士林所膾炙原本已漶漫翻刻錯悞更多且從未有合二編而彚刻之者兹覔得營本聘請名人詳校精抄付諸石印仿照古香齋袖珍版式以便舟車體例一如　書編次毫無美謬裝潢極其美緻紙料選用精良計其篇目合共四千餘題誠賦苑之大觀文塲之極軌也每部分裝六本外加綾匣售洋兩元今已出售各埠各書坊均有分售如欲躉購者請向千頃堂著易堂掃葉山房讀未樓議價可也此啓 
[論中葡立約]  
　　中國與泰西通商惟與葡萄牙爲最先亦惟與葡萄牙爲最睦自前明隆慶初葡人抵粤之香山縣立埠於澳門爲歐羅巴諸國通商之始迄今三百餘年虞詐胥捐兩國一無齟齬之事顧通商雖久相契雖深而兩國條約竟木議定間嘗問中國與各國所立條約各國皆有惟葡萄牙獨無意者中葡相契已久無恃盟約以爲固耶抑兩國意見不同故久而未定耶昨日閱報謂中葡約章近已公同訂立赫總稅務司之貴介弟赫政君已在葡京利斯朋與葡員商訂約欵將刺巴一島讓與葡人澳門一隅所有荒曠之處亦任其經營建造中國官惟在彼設立海關以防各處漏捐閱竟不禁慨然而興曰善夫此一舉也安邊境而固邦交中國之識見固卓越而不可及矣前者初議立約之際吾固知其必成盖中國與各國皆有約而葡獨無者非異視夫葡人也亦以通商已久相契已深有不必惟夫盟約者故早遲不行耳今果不必　折一議卽成相讓相推略無吝惜惟期夫患害共去利益同沾此固兩國人民之所同欣而亦通商諸國之所共願也乃或有謂此約尙未盡善者蓋葡人之入中國卽以澳門一區據爲己有說者謂葡人初入澳門時不過借數弓地建數椽屋爲通商之埠歲納租銀五百兩厥後租銀無着中國不之顧問葡人遂視爲已有以至於今非一日矣中國時有收回澳地之意葡人亦時防中國之議及澳地誠以葡人雖久據其地而究未奉中國俯允之明文故此心不免有所顧慮今中國不於立約之際講明原委畫清界址責以租銀而竟舉而畀之一聽葡人之所爲以求饜其欲又何爲乎夫葡人之於澳門不視爲中國之地也久矣今其肯曰此中國之德乎近者有西人致書於泰唔士報館謂此事於中國不無後患卽葡人自知前此出於假今此出於與雖前此亦不費租銀然不受假之實者亦受假之名今中國竟以與我不可謂非中國之德葡人之福也然旣一任葡人之所爲則葡人或卽以澳門價賣於人或以易地於他國中國其能禁之乎夫中國之以澳門與葡者亦以相契已久故坦然無疑耳一旦易於他國其交情或不能如葡人之厚則中國不且自撤其藩籬乎卽使葡人久守其地不易於人然吾聞澳門之初通商也其生意甚盛厥後香港開埠生意遂爲所分葡人之生意有人分之葡人之地安保無人奪之耶一旦有人焉謂澳門之地固不費斗粮不折一矢而得之於中國者或羣起而攻欲與葡人共分其地中國其竟不之間耶則惠州廣州之邊防愈急矣此數端者皆所謂未盡善者也然吾則以爲皆非也夫澳門之生意爲香港所分固也然謂英人遂欲分其地則必不然何也吾觀英國之意在乎持盈保泰但觀其于巨文島一事因俄人蠢動卽據此島以扼其吭俄事旣竣卽將全島退還中國夫英人不遂取此島者非力不足也非有所畏也亦不肯鯨吞蠶食以結怨鄰邦耳不結怨于中國而結怨于葡人吾知其必不然矣吾知英國不但不分澳門之地且將助葡人共守之夫唇亡則齒寒澳門之地近於香港澳門有失香港亦危人旣欲奪葡人之澳門安保其不覬覦於英之香港英人念及於此有不助葡以共守乎卽曰地屬鄰邦英人未必肯出死力以相保護然昔日英人不已助土以拒俄乎觀於此則知中國此舉人以爲自撤藩籬吾以爲委籓籬於鄰邦而使鄰邦代爲我守設有他變或并將爲葡人出力以相爭是又不待智者而後可知者也惟謂葡人將易地價賣之言似屬可慮然葡人不易於數百年之前而易於數百年之後又何爲乎藉曰前此地屬中國葡人無可易亦無可賣今則明明屬之葡人可以賣之易之然吾思葡人於澳門之地經營布置亦頗費苦心雖今日生意遜于從前然究亦通商之大埠豈有將數百年培植之功一朝盡棄之耶吾故曰安邊境而固邦交中國此舉其識見固卓越而不可及也 
[諭旨恭録]  
　　正月初四五日奉上諭劉秉璋奏神靈顯應請分别頒給匾額並加封號各等語四川馬邊廳關帝廟城隍廟南川縣金峨洞龍神萬縣城内龍王石龍洞龍神巫山縣東關外龍神祠大竹縣青雲洞龍神祠各著靈應每值水旱災癘經官紳虔詣祈禱無不轉危爲安實深寅感着南書房翰林恭書匾額六方交劉秉璋祗領飭屬分詣馬邊廳關帝廟城隍廟萬縣城内龍王廟石龍洞龍神廟巫山縣東關外龍神祠大竹縣青雲洞龍神祠敬謹懸挂以答神庥至所請勅加馬邊廳城隍南川縣金峨洞龍神萬縣城内龍王石龍洞 
 
 

Page 2

 
 
龍神封號之處着禮部議奏欽此同日奉上諭劉秉璋奏神靈顯應懇加封號並頒匾額一摺四川西充縣陳太虚祠素著靈跡上年亢晴日久經該官紳等虔誠祈禱渥沛甘霖農田轉歉爲豐實深寅感着南書房翰林恭書匾額一方交劉秉璋祗領飭屬敬謹懸挂以答神庥至所請勅加封號之處着禮部議奏欽此○初六初七日奉上諭劉秉璋奏神靈顯應請頒匾額並加封號各等語四川新津縣關帝城隍瀘　觀音大士龍王閬中縣城隍各著靈應每遇水旱災疫經官紳等虔誠祈禱屢昭顯佑實深寅感着南書房翰林恭書匾額各一方交劉秉璋祗領飭屬分詣各廟敬謹懸挂以答神庥其所請新津縣城隍封號之處着禮部議奏欽此同日奉旨這所叅疏防刦獄之管獄官浙江東陽縣典史王懷清有獄官東陽縣知縣江澄着一併摘去頂戴先行交部議處仍勒限將在逃各犯嚴緝務獲究辦餘着照所議辦理該部知道欽此 
[慶賀志盛]  
　　正月十五日爲中國皇上親政吉期十四晚長崎中朝理事署懸燈數百盞並雇匠在三江寺製就烟火八盒肆筵設席以樂嘉賓燈火星明如入恒春之圃酒肴霧沛不數五侯之廚如是者三夜日人之聚觀者見燈劇層出不窮靡不拍手喝采十五夜專宴西官尤爲繁盛至留日商民無論大小店鋪類皆高掛龍旗懸燈志慶亦有心裁獨出紥成異樣花燈如游不夜城中令人心迷目炫建帮巨賈更倩日人製烟火三十四盒均取象於天文如秋月冬日夏龍春夜花雪後月雲中島等一經燃放經久不散大是奇觀是夜有日本妙伶合扮一劇清歌妙舞耳目一新并高揭龍旗燈上書天子萬年四字游行各處以博賞封行至新地永祥泰門前突被巡查拿去蓋恐其滋事也然亦未免煞風景矣 
[擬閱南洋]  
　　聞諸京友云總理海軍事務衙門筦理南北洋操練事宜一切規模均屬創始客夏醇邸親向北洋周歴兹擬俟皇上謁陵回鑾再往南洋閱視水陸馬步各操並察看海口情形其長江水師亦須酌核教練云 
[滇撫南行]  
　　滇撫譚序帥以新正積雪未消道塗泥濘未能命駕近日天已晴朗擇於十九日啓節南行鄂省文昌門皇華館一帶標兵皆列隊候送碼頭上則掛綵懸燈江干泊有大官船三艘是日午刻官眷先登舟少頃序帥至皇華館文武官均來送行如禮砲響震大鎗聲盈耳序帥隨上船解維用輪舟拖帶前進大約桃浪翻時憲旌可抵滇省也 
[送女抵潯]  
　　江撫德曉峯中丞之次女公子於元宵後經中丞遴委員弁護送進京已列前報連日德化縣金明府探知輿從將過九江卽督飭幹役在招商局碼頭搭盖五色華盖結彩張燈陸離璀璨並於招商局行臺内陳設一新鮮明奪目至二十日十二點鐘時紫電官輪拖帶大紅船一艘上懸江西巡撫部院黄色旗幟後隨湖口丁鎭軍長龍船一艘内河水師礮艇三艘護送女公子抵潯九江文武各員均鵠立碼頭站班迎接一時水陸兵弁列隊江干槍礮齊施戈矛森列繼而吹鼓亭細樂迭奏音節悠揚如聽琅璈仙曲鎭道府縣遊守各員均次第投遞手版虔恭迎迓聞女公子於二十一日換坐江裕輪船北赴津門取道入都云 
[甯國多礦]  
　　客有來自宛陵山中者據言甯國府一帶峻嶺高山綿延不斷出雲降雨列賴無窮其中多出煤炭足資開採土人之掘得苗者甚多有人曾經試用謂其質實可供輪船上之用現在中國官憲正當講求西法開辦礦務之際旣有此天然之利豈可任其終棄於地而不以供國家之用耶故據客言登諸報牘俾當道者試騐焉 
[愚民負固]  
　　有地名寳幢者寗郡東鄉一村鎭也村人某甲藉燈祭爲名雇定串客扮演淫戲從中歛錢里紳某孝廉聞而住阻甲等惡其阻撓清興與之爲難孝廉遂指名禀縣朱邑尊立飭差役往拿甲等以時未開印疑孝廉串差訛詐卽將官符撕毁差役以官勢嚇之甲等呼集多人扭住差役痛毆一面麕入孝廉家盡情毁物旋知法網難逃遂糾集數百人以待官之動靜愚民負固理諭爲難未知邑尊將何法以治耶 
[銅山傾倒]  
　　新正初八日罹州通德錢鋪席捲而逃逋負如山無從向索以致花巷口莊鼐如主政所設春豐錢鋪亦如銅山傾而洛鐘應竟至被人擠坍按主政昆季數人擁厚資數十萬日潦倒於烟霞窟内無暇理財日久月深被鋪夥其甲侵吞累萬加以店家倒帳一而足鋪遂不能支持幸主政之胞弟另開同愼錢鋪每當急迫可以通融然杯水車薪終於無濟因於十七晚遣子赴侯官縣懇請將鋪發封諸夥友遂瓜分所有黑夜遁逃匪類聞風霎時間千百成羣將鋪屋毁爲平地主政家住衣錦坊聞信之下正在籌思良法而匪類已如海如山源源而至主政情急無措卽率全家眷屬五六十口徒行出外暫躱親串家所有家中物件棄之如遺匪類藉支票爲名紛紛擁入皮箱輜重搶掠一空桌椅燈檠亦無不爭先攫取久之見無物可搶復紏約土木匠曁家私店中人隨帶斧鋸將屋拆毁自辰至西蕩然無遺主政居室極精良月榭雲廊花蹊竹徑位置工雅如入輞川鬪中至此則悉被摧殘如遭宼刦所苦者其實在被欠之家或重交情或顧體面一絲一粟並未取携至有躑躅於瓦礫塲中潸然涕下者聞主政所失財物約值三萬金而所欠市上票銀不及數萬云嗣是以後各錢鋪紛紛動摇俱有不能自立之勢新美里口恒美錢鋪持票支銀者人多於鱗一時艱於給發匪類卽乘機搶物刦財一轉瞬間鋪屋亦毁爲平地黄巷内新舖錢店支票者千百成羣因禀請官員保衛匪徒訪悉其家在廠巷遂紛紛赶往搶掠其屋亦悉被摧毁經家中擒獲數人想須送官懲辦然店亦因之而倒矣隆益錢鋪在通賢巷内資本充裕人咸信之是日因新鋪急迫代出若干票向津樓門益美鋪支取詎益美本票早己滚支加以隆益之票更覺繁多匪徒因遇事生風乘機掠物漸至屋宇亦如風掃敗籜頃刻全無隆吉鋪主家住仙塔街被匪搶掠一空後房屋四進旋亦摧爲薪蒸現渡雞里同和東街口同愼寳豐黄巷口寳春宫巷口文美誠鋪仁川各錢店支票者户限幾穿南大街一帶行人如蟻擁擠不堪各典鋪卽日停質候贖市面生意頓覺清寥至天泉隆愼二家向日祗出大票現經張鹺憲國正飭令各出碎票以紓目前之急至新鋪所獲匪徒送官後大憲批令正法殊覺快心也 
[英工部局清帳譯略]  
　　英工部局現將去歲一千八百八十六年所收付清帳排印成書以供衆覽昨承送到清册一本披閱之下見去年所收計共銀三十八萬七千三百十六兩九錢三分所用計共銀三十六萬三千九百八十四兩七錢六分尙存銀二萬三千三百三十二兩一錢七分滾入今年以資用度蘆緣碼頭捐收數興旺各種照會收數亦有數種較多故有餘存至其用欵則巡捕工資計七萬一千五百九十八兩九錢三分電燈費地火燈兩共二萬四千八百零零七錢四分修理街道房屋橋梁溝渠用銀八萬一千四百五十七兩二錢五分此數項最爲大宗其餘小數不及備録今年約可收銀三十六萬五千一百零四兩派用約計三十八萬七千九百八十七兩并去年滾存之欵核算量人爲出可以敷用本館照例譯而登之如左 
[邑尊回署]  
　　上海縣莫善徵大令因公前赴金陵旋於昨晨十點鐘時乘輪回滬 
[得彩電音]  
　　英二月分吕宋票昨已開彩滬上接有電音知頭彩六千五百三十二號二彩一萬一千八百四十四號三彩一萬五千零零一號云 
[跡類拐販]  
　　職員張某安徽人向居法租界萬安樓近挈三女子遷居八仙橋西沈倪氏家前日爲縣署捕役蘇秋江偵知疑有拐賣情事因卽據情禀知該處巡防局局員鄭司馬立飭地保姚毓泉協勇將三女曁沈倪氏等提案詰訊之下見各人所供不符因一併函送縣署莫邑尊倩帮審委員宋莘樂二尹飭提研訊張遣家丁陳興投案遞禀聲稱家主係候補縣丞向居萬安樓客棧現擬赴都引見遂於新正十四日遷往沈倪氏家以期略省旅費所有三女一爲周氏係家主之妾其二一名翠如一名彩雲均由家主在湖北時所購侍婢此次蘇來索錢不遂致被 
 
 

Page 3

 
 
鹽訴局中奉多究案周氏供稱湖北人年十六歲上年因遭水患無以爲生遂由父親售與張爲側室得銀四十餘兩翠如彩雲同供年十四歲由家主買爲侍婢去年臘月從家主來滬餘供與陳略同沈倪氏供稱由萬安樓夥孫姓作中借住小婦人家小婦人與張素不相識是否拐賣未悉其情二尹着將三女暫發善堂候飭傳蘇捕姚保並孫到案以便訊明究辦 
[操刃受笞]  
　　去年本報曾紀馮珍向張文仙校書之假母顧陳氏借洋口角已革包探周安懷向之勸阻被馮持刀戳傷一案延擱迄今未經訊結現周傷勢已痊前日英廨訊員蔡太守飭差將馮及顧陳氏母女移送縣署時莫邑尊尙在金陵由帮審委員宋二尹升堂研訊馮供小的向與顧陳氏有私雖非明媒正娶然年深月久無殊結髮陸續花去洋銀多至八百餘翼現在無錢供給以至時刻反顔甚至將小的驅逐出門不容入内小的忿甚故與紛爭文仙供稱母親確曾與馮私識然馮並未花過錢文上年馮向借洋母親不允馮遽操刃行凶周適在家出爲勸阻被馮戳傷顧陳氏供與相同二尹以馮持刃行兇實屬不法遂飭笞責一百板以儆將來顧陳氏開設妓寮有傷風化本應究辦今暫從寛着卽關閉並令文仙具永不爲娼切結備查嘻水性楊花婦人常態有錢則情深似海無錢卽面冷於氷幾見露水夫妻果有眞心相與者哉馮特因痴成怨積怨爲仇耳稱戈花窟其受笞也固宜 
[英界公堂瑣案]  
　　一百三十九號華捕稱王小旺等小車夫與周吉三等在路爭執爲此一併拘案王小旺胡阿三同供我等皆是小車夫昨因寗波碼頭上之扛棒頭運貨不暇雇我等小車裝載詎被周吉三等覇阻與論被毆由捕拘案周吉三胡阿四許阿三等同供我等皆是碼頭扛夫因見伊等裝載貨物向之盤問不敢覇阻蔡太守隨飭周吉三等交保不得阻擾十咎○包探秦少卿稱查得蔡小弟侯均寳誘拐花烟館妓女往蘇州爲此拘拿到案西包探羣亦訴前因蔡小弟侯均寳同供該妓自願往蘇與我等無干蔡太守隨飭該包探將蔡小弟侯均寳帶回捕房查明該妓下落再行核辦○二百九十一號華捕稱王喜友到翁子榮所開烟館内吸烟因惠帳擾釁爲此拘案王喜友供在天保棧爲茶房昨因酒後到該烟館吸烟應付錢七十八文當將銀洋一元暫抵該烟館不允致與爭執不敢恃蠻翁氏稱丈夫翁子榮不在家中王喜友來吸烟抵洋一元我言卽來取贖伊竟動怒擾釁連次被毁椀盞等件并失烟筒二枝報捕拘案翁子榮供我適有事出外及回家見毁椀盞并失烟筒二枝值洋十餘元蔡太守隨判連次逞蠻之王喜友罰洋五角撥充醫院經費○蔣耀昌稱開老虎灶昨有居利科來啜茶向索錢二百文不付口角反被毆傷頭簡讞爲騐傷究辦居利科供與伊是老主顧已付錢二百文伊言未收與之口角並未行兇蔡太守隨飭將居利科暫押俟蔣耀昌傷痊再訊○二百零二號華捕稱陳阿海雇朱阿慶之小車裝載野味被朱偷取野兎一隻當獲人贓送案陳阿海申訴前因朱阿慶供野兎是陳遺在我車上蔡太守隨判朱阿慶管押三天野兎給陳阿海領去 
[法界公堂瑣案]  
　　老北門外新吊橋堍信隆押店主蔡阿寅訴稱楊金榮携紙傘一柄質錢答以新者補值百文今已破碎烏能押錢彼卽藉端尋釁見門前板壁上寫有押字竟爾糾人摧毁適巡捕到來拘得四人連地上所遺小刀一柄一併送案楊稱小的在同文書局爲裱工昨至新北門内懷古齋取鋪盖因乏車資將傘暫質被許錢七十文後忽减至五十文小的詈伊爲黑店伊卽奮毆比隣舊貨店中人更出爲帮助拾取砌街石片向小的猛擊時在午後兩點鐘路人觀者甚多無從掩飾伊遂鳴捕將來勸者一併拘拿嚴金元供稱小的撑駕糞船爲業途遇多人打架向之勸阻致被拘來潘士甫供稱小的向爲車夫路見不平出言喝阻彼等卽肆兇毆以致手背受傷墳起葉彌陀供稱小的在老北門西石作做工昨日御石車至南市及回路經是處人多碍路車不能行駐足觀之見多人攅擊一人因言打死人須償命何必如此行兇彼等遷怒小的交捕拘押翁太守問刀係何人所帶四人同稱並不帶刀不知何來太守謂事須查明再核着將四人分别交保復謂蔡曰本分府深悉汝等押店動轍逞蠻現待查明核辦至刀决非伊等之物爾見人多總有利器遂卽裝點情形以圖陷入於罪殊不知此刀已鐡銹口捲無所用之諒是無人欲買久已留在店中隨着將刀留在捕房人旣開店免予交保○胡洪炳遞禀訴稱鄭惟賢來買水烟袋共洋八十四元收過現洋十元并恒生本票正月三十期洋四十元正月二十期洋三十四元事後鄭逃逸無蹤恒生隨卽倒閉今始尋見送案請追至正月三十之票早經付出目下期尙未到故未退回孫載揚供稱小的在蔣雲從德記水烟袋店爲夥鄭來買烟袋二十支欠洋三十三元屢次約期終于不付至本月二十七日方取得恒生票一紙現在恒生已經倒閉翁太守見解案之人前年曾因他事被控實係王錫山又名王錫泉鄭係假名因之嚴加詰問王稱小的入贅外家外家鄭姓故卽以其姓姓之前在恒生東洋莊爲夥業已倒閉貨由小的賒取當由小的清理求限二禮拜措還可乎太守謂二禮拜不能限五日内赶緊了結○包探解俞阿桂陸順生陳阿虎三孩到案禀稱有西捕巡至西洋涇浜彼等多人隔河毒詈因之拘到三人餘均跑散翁太守詰訊之下俞供蘇州人年十四歲現住跑馬塲叔父四華在悅來棧爲夥陸供年十三歲父名阿添在四馬路某飯作營生兄名順生陳供年十三歲住跑馬廳前父名阿四在英工部局爲小工太守問爾等因何駡捕答稱有名阿毛者嗾令呌駡太守着均帶回捕房暫押俟飭探傳其父兄研問○本報列某西人所用收錢之華人中途向人索欠致被旁人扭打云云昨歸公堂訊理徐元發供稱小的在西人處收錢陳子堂曾欠洋元向之索取彼等三人卽將小的及陳扭毆適有巡街捕至因卽一併拘來包探禀稱徐陳兩人拘進捕房之後卽經西人保去所有扭打之三人亦經人保出矣翁太守問陳欠洋若干答稱曾借徐洋十元連利須還洋十二元去年已還四元尙少八元彼曾向索實因連日天雨無法歸還約伊且俟天晴趁錢歸楚業由麫店主阿和調停允洽太守謂爾之生涯豈雨時竟不能做歟爲何必候天晴趁錢現在究竟爲何打架答稱事由伊等逞兇太守詰訊扭打之三人據邵阿全供小的爲電鈴許阿狗陳金林同稱在雙鳳樓後馬房内爲鐡工爾時約同啜茗回時天雨因在廊下行走行遇彩視街青蓮閣烟寮聞門内吵閙聲因之駐足閒觀彼等卽惡語傷人以致逞忿打架太守着將五人分别交與原保且俟查明再核○英公廨差役張慶移解車天沙文卿到案并齎呈蔡太守手函翁太守閱悉原告葛東記有車一輛被沙售於法界因之送案請查隨將情詰沙沙供去臘二十八日小的在法界西馬路馮阿四家聚賭輸錢三百五十文馮卽將我車扣住並非私售與人太守謂馮之設賭雖有不是但爾有兩層差處賭博輸錢一差也車係他人之物私抵賭錢二差也有此兩差理應懲責今姑着包探將馮傳案拖到原車下期傳原告候訊可也○聚豐木行工人陳小大將車裝木停在小東門外吊橋上巡街西捕見之囑令移開言語不通以致悞會當被拘押捕房昨晨解案西捕伸訴前情陳供小的送木入城車停吊橋之上捕囑移開時車上祗剩木一株約長丈八小的獨力難移答以俟送木人回來舁去該捕言語不通致遭毆擊且被拘押插房太守謂吊橋有多大地豈容任意停車將令來往之人俟爾慢慢移去乎抑令繞道以行乎着將陳暫押俟傳行主核辦○昨報所記笨賊當經拘押捕房昨將在酒棧熟睡之王順寶解案失主陸楚材訴稱法馬路某槽坊棧房日間扃固晚則派出店人臥守其中前晚出店人入内見門仍鎖好啓扃而入則床上睡有一人因之送捕次日檢得衣服三件錢二百文盡皆失去王供小的學泥水匠師父葛阿虎住大南門昨遇叔父桂寳囑小的睡在棧中並不行竊太守問桂寳現在何處王初不吐實繼稱在玉露春附近弄中太守見其言語之間毫無實在因看包探帶往查問有無其人再爲核辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　大法工部公董局 
　　示諭來往各項船戶及界内居民人等知悉照得西洋涇業經開濬自打狗橋起迤西至周涇浜止現在雇匠興工從今日起沿河暫爲築笆所有一切船隻不准停留卽往來亦須繞道一俟工竣之後再行通諭照常進出誠恐未及週知合行示諭毋違切切光緒十三年正月十七日西歴一千八百八十七年二月九號 
　　機器運械出售 
　　啓者本行在滬專辦軍械歴有年矣屢蒙各省各局委辦一切貨價無不相宜近來英國製造之法較前更屬精巧今有新式銅鐵大砲來福洋鎗大小銅帽粗細火藥挖河機器大小各種俱全倘有貴客紳應需各種各式祈至小行視樣面議價目格外公道特此佈聞同治十三年六月日地亞士行啓 
　　頭彩誌喜 
　　英七月票頭彩連附彩由本行售出前登報聲明今售英三月票全張六元半張三元分條七角躉拆公道專收彩票克巳外埠函購指明上洋棋盤街 
　　輪船往釜山元山埠 
　　啓者本行約科哈馬麥魯輪船船主名哈司彚而於禮拜六卽正月廿七上午八點鐘開往長崎埠另換塌克及哥麥魯詹輪船開往釜山元山埠如各寳號欲裝貨塔客者請至本行面議可也此佈元月二十日三菱公司啓 
　　英三月票出售 
　　全張價洋六元半張三元分裁條頭足洋七角小行等并無出外抖銷及分枝别處遠客函購祈指名投交當卽回件請细騐圖印信封不悮特此佈聞老廣豐新廣豐萬福來萬寳來仝啓 
　　緑礬出售 
　　啓者本厰出售上等緑礬價格外公道每担洋五角如有躉當包定亦可如另拆以五十担起碼貴客賜顧者請至藥水厰内绿礬作面議可可 
　　石印芸窓寳笈 
　　是編彚集諸書石印縮成備作詩文之要操觚者無勞獺祭且便行笈訂二本洋八角寄售各書坊如躉買向上海千頃堂面議汲古山房啓 
　　新出四述奇發售 
　　是書何爲而名也鐵嶺張君在初洎中西通好之初卽隨宮保崇公往泰西以迄曾侯之任計西次矣張君學問純粹器識宏博舉凡西國文人名士莫不樂與相往還故其所著述尤得見所未見聞所未見聞所未聞之奇妙書旣竟因命名曰四述奇第此書詳記英俄德法之事固備矣推論其餘卽有一洲一島苟爲舟車所至者亦無不記其道里詳其政治察其民情審其土物案日而筆之于書是以此書旣出海内有志之士早巳欽賞不巳惜初刻甚尠欲購者每憾無由得今本坊獲有原本特用西法鋟成鉛板以廣其傳抑欲與同志得奇文共欣賞之意云爾爰訂八帙售洋一元四角上洋著易堂書局啓 
　　漢口樂善堂書藥房 
　　本堂向分設漢口新街專賣本藥房虔製眼藥精奇水并各種妙藥神效無比久旣馳名遠近今遷移洋街仁濟醫院斜對門開張兼賣本堂自刻銅板縮本以及木板新舊書籍其價均照上海本堂之例不加分文仕商賜顧者請就近購取可也 
　　華洋戰書○奇言可笑錄 
　　是書自法人侵犯安南至福建所有上諭奏牘戰事彚輯成書每部三角○錢塘悟痴雅士戲作歌詞所輯可笑錄喜笑怒駡發爲文章句語巧妙閒覧此編堪作解頤一助每部二角上洋棋盤街北芸緗閣售 
　　神乎技矣 
　　朱鏡如先生太極神數專推人生妻財子祿命運通塞巳往將來靡不騐合久蒙諸君共相信許刻仍寓英後馬路老永源棧余因代　登報揚名 
　　看書卽知戒烟法 
　　此書蒙克王爺賜章鑒定倉塲督憲宗室鍾曁上海道憲沈賜序最奇者服藥後腸中漬帶烟油悉由毛孔而出故能除心癮愈百病增飲食豐容顔冬月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形者卽係假藥另有狐騷臭藥每料一元三日除根雀班藥半元十日退清髮秃藥六角半月重生淋漓癬藥等兩角謔痢瀉目疾等藥一角賜顧者送書一本上海只此一家金陵另有一鋪其餘省城各碼頭並無分鋪上海北門外吉祥街如意衖金陵城内土街口生生堂同啓　　告白 
　　本局招原股份銀三十四萬兩計未到者二萬兩共用銀三十二萬兩經本局總辦聘請美國礦師克樂克於今年四月間到平逐細止看局中所造房屋及各項機器并挖存之銅砂等件逐一估計足值津銀三十二萬兩據礦師云如再添本銀八萬兩卽可收效故本局以前之舊股票定於十一月三十日起至光緒十三年二月底止限三個月内一律換新股票每舊股票銀一百兩仍換新股票銀一百兩在上海者請向上海本局調換在天津者向天津本局調換舊股票送來時先給收條俟新股票塡好再將收條來換新股票特此告白五馬路口黃浦灘石房内平泉礦務局謹啓 
　　石印小題宗海 
　　是書選文八千首與文藪珠華等無一題一藝之雷同屢蒙購閱諸君貽書褒美計十六本價六元五角上海二洋經橋法馬路文匯舘發售 
　　屈臣氏 
　　嫩容玉液 
　　皎如玉樹臨風前 
　　凡人本來面目有好有醜惟容色可以修好也無如難得其妙法以修之故當北風撲面更易老人顔色本藥房因考究最滋潤之物配入妙藥製成此玉液香逾玫瑰令人搽之光潤玉顔嫩滑肌膚其用法宜於臨睡時以些少匀於面上令其自干俟早起盥洗覽鐘自照倍覺光昌所有　癝斑點晦氣除去凍遂爆拆等患無虞誠嫩容第一妙藥也諸君光顧請認禀准用龍麟伴塔爲記庶不有誤每大罇價一大員小半員正上海大馬路屈臣氏大藥房謹啓 
　　參茸戒烟斷根藥酒 
　　天洋烟者性毒而淫味牆而鸽歛且其色黑能入肝腎一吸而能透於肉筯骨髓之中一呼吸能建之肢體皮毛之杪有癮之人臟腑經絡必得烟氣然後舒暢今本堂新增參茸藥酒屢戒除根榼酒最能　氣佐以補中益血寗神能脾活絡化積諸藥則酒氣與藥氣薰蒸於内而烟氣驅除如不善飲酒者雖有醉意靜養片刻酒氣及烟癮俱無癮一錢飲酒一兩以十日减三成一個月斷根每瓶三角廣東百年老鋪分設金陵蘇州杭州上洋　福蘭堂旘識 
　　新開瓶山草堂書局 
　　本局開設在上海英租界望平街仁濟醫舘南首備有　舊書籍名人碑帖古玩出售　於十五日開張此佈 
　　謙吉祥啓 
　　本號現因停理所存各項湖縐等貨格外克己一概减價現　如蒙賜顧請速來購辦爲盻抛球塲南首便是 
　　長搭小典文彚出售 
是書於云臘縮印成帙卽爲有目者所欣賞大抵以其向無專刋而文多僅見也每部裝訂六本計文凡千五百首歡躉買者請至上洋千頃堂抱芳閣南申昌萬卷樓文玉山房暢懷書屋諸書坊及新開河全益洋貨行寗波汲綆齋簡香齋二書坊面議四明三益書舍啓 
　　加賞 
　　十一月廿一日本號有銀二箱内共五千元由申付招商局廣利輪船載往香港揚興號收該銀箱面寫　麥上海廣揚興付香港揚興收該提單信是晚八點鐘着伴携往招商局照常放入該局箱内後廣利船廿五日抵港該提單信未有送至揚興號其銀二箱不知如何被别人起去如有四方君子知其下落指明証據確鑿者卽酬花紅銀一千元决不食言此賞帖是實十二月初七日上海廣揚興號啓 
　　雜木出售 
　　啓者台灣官木厰運滬香樟雜木等料船工鐵路礦局均可選用香　沙枋等木配　器合用如欲意者請至南巿王家碼頭南首本號面議可也寄售新科石印鼎甲殿試策盛大木號啓 
　　告白 
　　現有南京永豐當　徼肇大當漢口　廣當斷州廣大當招人　替格外便宜如合意者向各電報局要帳議價 
　　新正月二十二日錢洋並匯銀票行情列左 
　　新會劃收巿七錢二分四厘二五本洋無巿銀拆收巿二錢洋拆一分洋找頭七錢二分七厘錢找頭一千文卡錢一百四十三千文衣牌一千零五十文銀行現銀票四先令六辨士七五六個月期票四先令八辨士二五又四個月期票四先令八辨士商人票六個月期四先令八辨士一八又四個月期票四先令七辨士七八 
　　新正月二十三日進口船禮拜二 
　　江天輪船田寗波招商局江裕又由長江招商局海琛又由福州招商局西渡有西又由東洋三井行 
　　廿四日出口船禮拜三 
　　能排輪船早往香港新加坡美景時安慶又晚往長江太古分司宜昌又下午三點半往寗波太古公司海口又晚往厦門汕頭太古公司北京又晚往香港省城禪臣啓富順又往香港省城招商局阿乾拿又晚往香港英國法公司 
　　廿五日出口船禮拜四 
　　江天輪船下往寗波招商局江寛又往長江招商局 
　　廿六日出口船禮拜五 
　　海琛輪船往福州招商局福山又晚往香港省城怡和啓 
　　廿七日出口船禮拜六 
　　約科哈馬麥魯又上午八點鐘往東洋釜山元山等埠三菱公司亞機厘士輪船早往香港老太古秦和又晚往長江怡和啓　 
 
 

Page 9

 
 
[光緒十三年正月初四初五日京報全録]  
　　宫門抄○諭旨三道録前○江督曾等奏爲揀員升補知州摺○調愼撫譚奏爲乞假省墓片○尙書彭奏爲委署總兵片○直督李奏爲停止騐放摺○東撫張奏爲典史違例擅責縣民致傷越日身死按律定駐片○正月初四日○太常寺奏初八日太廟親行禮節○召見軍機○正月初五日○召見軍機○○兩江總督臣曾國荃江蘇巡撫崧駿跪奏爲揀員升補海疆安缺直隸州知州恭摺仰祈聖鑒事竊太倉直隸州知州萬葉封修墓開缺於光緒十二年五月二十三日奉旨後第五日行文按江蘇省照限五十日减半計算扣至六月二十三日作爲開缺日期歸六月分截缺所遺太倉直隸州知州係煩疲羅沿海兼三要缺例應在外揀選升調查例載州縣以上應升缺出將卓異引見回任候升人員先儘升用不准於摺内聲稱人地不宜以别項人員請升若該省無卓異無合例人員始准以勞績應升之員及循例應升人員照章揀選升補等語該州地處海濵政務殷煩有表率屬員之責辦理一切事宜均關緊要必須現任實缺精明練達之員方足以資治理臣等查通省現任直隸州均係要缺實無堪調之員至現任知州内並無卓異引見回任候升人員復於各項應陞實缺知縣正途出身中詳加遴選非現居要缺卽人地未宜亦無堪以陞補之員惟查有曾舉卓異尙未引見勞績保陞之在任候補直隸州上海縣知縣莫祥芝年五十五歲貴州人由附生剿辦桐匪出力保以訓導歸部選用遵例報捐縣丞指發湖南試用並捐免騐看到省調營當差克復浮梁景鎭案内奏保免補本出以知縣仍歸湖南補用代理安徽撫寗縣事任内因事被叅革職旋經查明覆奏仍歸湖南原省以縣丞降補留於軍營差遣委用奉旨依議欽此又於迭復沿江城隘案内奉上諭着關復知縣仍留湖南儘先補用並加直隸州銜欽此經部調取引見嗣於攻克金陵續保案内同治三年十月二十七日奉上諭莫祥芝着留於江蘇俟補缺後以直隸州知州升用欽此當卽到省奉准補授江寗縣知縣六年六月任事八年二月交卸給咨送部并案帶領引見奉旨着開復知縣原官准補江甯縣知縣等因欽此領照回省十月回任祝事十年十二月因另有差委卸事歴經署理高郵州知州上元縣知縣通州直隸州知州復於光緒二年調署上海縣知縣七月到任三年七月奉部文准其調補斯缺是年分大計保荐在案先於二年經前督臣沈葆楨又於四年經前撫臣吳元炳先後明保具奏請交軍機處存記擢用奉旨留中欽此二年分海運保俟陞直隸州後以知府用三年分海運保俟得知府缺後加三品銜四五兩年海運均保加隨帶三級五年辦理晉豫賑捐天津局保加隨帶二級又於聲覆前辦豫賑案内保加隨帶三級六年分海運保以直隸州在任候補七年分海運保加　常一級八年六月調省卸事十年十月回任伏查該員有守有爲勤政愛民以之陞補太倉直隸州要缺知州洵堪勝任且歴俸久滿三年又係曾舉卓異勞績保陞之員與例亦屬相符據藩臬兩司會詳請奏前來臣等駐返函商意見相同合無仰懇天恩俯念員缺緊要人地實在相需准以上海縣知縣莫祥芝陞補太倉直隸州知州實於海疆要缺有裨至陞補要缺一切因公處分例免核計所有應完罰俸銀兩仍飭查照依限完繳另行造册咨銷該員任内並無積案未清以及欠解錢糧承審案件承緝盜案已起卑職叅限各情事謹合詞恭摺具陳伏乞皇太后皇上聖鑒訓示再所遺上海縣要缺知縣容俟奉部覆准截缺後另行遴員請祖合併聲明謹奏軍機大臣奉旨吏部議奏欽此○○譚鈞培片再臣籍隸貴州鎭遠府自兵燹　離鄉垂三十年先人瑩墓省視闕如兹因奉命撫滇必由里門經過合無仰懇天恩賞假二十日俾得展視松揪虔伸祭掃一俟假滿卽赶速赴任不敢情事稽延所有微臣乞假省墓緣由理合附片具陳伏乞聖鑒訓示謹奏軍機大臣奉旨看賞假二十日欽此○○彭玉麟等片再劉得因病出缺所遺長江水師岳州鎭總兵篆務現經臣等檄委記名提督張捷書先往著理以專責成理合附片陳明伏乞聖鑒謹奏軍機大臣奉旨知道了欽此○○大學士臣李鴻章等跪奏爲停止騐放恭摺奏聞仰祈聖鑒事竊查各衙門應行騐放人員自同治十三年十二月十八日奏定章程每月騐放六次以逢五逢十日率先期咨取各該衙門王大臣等銜名由臣衙門繕單奏請欽派四員卽日赴内閣公同騐看歴經辦理在案恭照光緒十三年正月十五日我皇上親政皇太后訓政經　親王世鐸等奏准酌擬親政事宜條欵内開近年各衙門改歸騐放騐看人員及暫停引見人員擬請循照舊例一律帶領引見應卽遵照辦理毋庸再請欽派王大臣騐放所有各衙門應行騐放人員於本年十二月十七日騐放年終世職後卽行停止爲此恭摺奏聞伏乞皇太后皇上聖鑒謹奏奉旨依議欽此○○張曜片再臣查接管卷内前據兗州府知府伊勒通阿禀揭泗水縣典史朱玉麟違例擅責縣民孔繼明致傷越日抽風身死一案經前撫臣陳士杰飭司行提人卷至省發委濟南府審辦並由司先將朱玉麟撤任詳經咨部斥革旋據屍妻孔王氏以夫命無抵等情由司控經陳士杰批飭歸案研訊兹據該府梅啓熙會督候補知府劉景宸候補知縣王聯賡審明議擬由司解勘臣因辦理河工出省飭委藩司崇保代審無異録供呈送前來臣覆加確核緣朱玉麟籍隸直隸天津縣由附貢生遵例報　典史捐指省分發山東試用補授泗水縣典史光緒七年到任與縣民孔繼明卽孔二妖怪無嫌孔繼明爲人强横不務正業時常酗酒滋事隣里咸知十年二月十四日孔繼明因向趙安亭借錢不遂屢次登門滋閙經趙安亭控縣訊明將孔繼明責懲釋放八月二十三日李九芝家雞隻飛入孔繼明院内李九芝往向查問孔繼明不依將李九芝毆傷又經李九芝控縣訊明責懲保釋十月二十五日孔繼明赴復興祥鹽店買鹽過意挑剔藉端滋閙聲稱鹽斤不足必須借給京錢三千文始能無事如不借錢定不甘休之言向嚇店夥朱益亭分辯經街隣李明仔聞閙趨至拉勸不服孔繼明仍復吵駡索錢朱益亭將其送經該典史朱玉麟訊明責懲釋放並令不准再滋事端孔繼明回歸向妻孔王氏告知前情聲言此次訛錢不成定欲與朱益亭拚命孔子氏與子孔廣元勸阻不聽十一年正月十八日孔繼明飲入酒鄉憶及前嫌復至鹽店尋釁訛錢向朱益亭撞頭拚命自在木杈上戮傷左腮脥並擦傷右手𦚼䐐適朱玉麟帶役察集路過查問飭差將孔繼明押帶回署訊問孔繼明狡辯不承朱玉麟喝令皂役王殿揚蘇可順將其笞責六十孔繼明不服辱駡朱玉麟因孔繼明屢次滋擾地方又喝令笞責八十致傷其左右臀左右腿癃傷右胯並令跪練用木棍壓住兩腿熬審致鐡練墊傷其左右膝木棍壓傷右腿𦚼䐐始據供認挾嫌向朱益亭訛錢屬實朱玉麟卽將孔繼明送縣經該縣許輝祖騐傷赴府面揭一面飭令取保醫治因孔繼明不能動移尙未保出該府伊勒通阿正在具禀間詎孔繼明傷口進風潰爛延至二月初九日因傷抽風殞命許輝祖覆禀經伊勒通阿檄委前署滋陽縣知縣曹慶恩騐訊通詳並先據實禀揭經前撫臣陳士杰飭司行提人卷至省發委濟南府審辦並由司先將朱玉麟撤任詳經咨部斥革該前署府增瑞因查卷宗未齊禀司飭縣檢送未到卸事該府梅啓熙到任催據該縣檢齊由司發府而屍妻孔王氏因痛夫情切卽以夫命無抵等詞由司控經陳士杰批飭歸案研訊梅啓熙等提及訊明分别正控擬議解經該署司王作孚因恐案情未確駁經梅啓熙等審照原擬由司解勘委審供認前情不諱詰非挾嫌故勘亦無起釁别故案無遁卹查律載監臨官因公事非法毆打致死者杖一百徒三年又斷罪無正條援引他律比附定擬又不應爲而爲事理重者杖八十各等語此案已革典史朱玉麟因孔繼明卽孔二妖怪屢次赴鹽店尋釁滋閙訛錢該革員將其帶案責懲查孔繼明强横兇惡屢滋事端曾經被控有案固屬罪人惟該革員並無刑訊之責乃不送縣究辦輙卽違例擅自提訊用小竹板飭役迭責孔繼明臀腿一百四十下之多並令跪練用木棍壓住兩腿熬審致傷以致傷口進風潰爛越二十一日身死臀腿雖係受刑之處究非該革員所應責惟例無佐雜濫刑責斃屢次訛詐之罪人作何治罪專條自應比律問擬朱玉麟比依監臨官因公事非法毆打致死者杖一百徒三年律擬杖一百徒三年係職官從重發往軍台効力贖罪仍追埋塟銀一十兩給付屍親具領以資營葬皂役王殿揚蘇可順於該革員飭令笞責係屬臀腿受刑之處並非非法毆打惟並不及時禀阻亦有不合自應酌量問擬王殿揚蘇可順均應酌照不應爲而爲事理重者杖八十律各擬杖八十拆責發落係公罪應免革役朱益亭因孔繼明買鹽挑選藉端訛錢滋閙與之分辯並無不合應免置議泗水縣知縣許輝祖於所管屬員違例擅責民人雖於未致死以前據實赴府面揭究屬失於覺察應請旨交部察議除將控案批銷並全案供招咨部外理合附片具陳伏乞聖鑒飭部核覆施行謹奏軍機大臣奉旨刑部議奏欽此 
 
 

Page 10

 
 
[光緒十三年正月初六初七日京報全録]  
　　宫門抄○上諭三道録前○府尹畢等奏爲已故署侍郎政績卓著請旨宣付史館立傳摺○又奏爲遵旨明白回奏摺○御史瑞奏爲請旨於城内添設練勇局以資巡查摺○軍機大臣奏爲充補章京片○豫撫邊奏爲查閱營伍事竣摺○皖撫阿奏爲委署知縣片○東撫張奏爲情重盜犯就地正法片○將軍希奏爲委署各廳片○江撫德奏爲甄别通判片○正月初六日○嵩申請假十日○吏部奏派稽查覺羅學派出馮爾昌○召見軍機○皇上明日辰初升中和殿看版○正月初七日○成公假滿請安○延煦續假二十日○海英德慶各續假十日○召見軍機○皇上明日寅正二刻至太廟行禮○○臣畢道遠臣薛福辰跪奏爲已故署侍郎通政使前府尹臣政績卓著請旨宣付史館立傳恭摺會陳仰祈聖鑒事竊據前太僕寺少卿鍾佩賢等聯名公呈已故署吏部左侍郎通政使司通政使前順天府府尹臣周家楣政績懇請具奏前來臣等查該故署侍郎籍隸江蘇宜興縣由咸豐已未翰林庶吉士改官禮曹荐陞卿貳其心存利濟見義勇爲曾蒙恩旨嘉獎生平志節久在聖明洞鑒之中原無待臣下贅陳臣等所不能已於言者該故侍郎於光緒五年補授順天府府尹講求察吏安民之要倡修順天府府志整頓金臺書院旋以母憂去宫光緒八年復拜府尹之命如修府學置樂器加練捕盜營兵以捕劇盜倡設候質所宫車局以恤牽連而便行旅至於育嬰義學種棄施粥給孤義塚功德林普濟堂等處善舉不憚煩瑣百廢俱興又舉辦近畿教養事宜在任五年厘然畢舉然此猶有地方之責者所當爲也其最不可及者畿東水利自怡賢親王興修以後屢議重修未果該故署侍郎輙慨然以籌款自任與臣李鴻章商定援以工代撫之義及時興辦厥工告竣臣李鴻章奏稱其公忠體國繼美賢王似非溢美而該故署侍郎猶欿然自視謂僅能於平水之年聊資捍禦及本年復遭水患果如所言其任事之勇與料事之明有如此光緒九年順屬因雨水成災徧及二十三州縣仰蒙恩施發帑截漕並蒙皇太后節省是年中秋進奉銀兩發賑該故署侍郎上體聖慈下求民隠以誠懇之意感動天下官紳合力集捐以資賑濟得以無策不施有施必速災後數十百萬窮黎藉免流離失所厥功甚偉工賑吃緊之時尙在總理各國事務衙門行走並兼署户部侍郎正值公事煩重而籌辦工賑無論鉅細必躬親料理山東黄水爲災倡議籌欵協賑年來江西浙江江蘇廣東廣西屢見偏災紳民助賑率賴其提倡以集事本年三月山左黄流復溢該故署侍郎已在病中猶汲汲籌賑爲已任彌留之際以勸賑付託僚友曾無一語及私然則該故侍郎之志在保全民命培養國家元氣以仰副皇太后皇上視民如傷之意日故天下所共見共聞而不忍淹没者也臣畢遠道等與之同官供事有年知之甚悉臣薛福辰昔任通永道時遇有緊要事件胥賴裁成見聞最確用敢據情臚陳合無仰懇天恩俯准將該故署侍郎政績宣付國史館立傳俾垂不朽而勵將來出自逾格鴻慈謹會同大學士直隸督臣李鴻章合詞恭摺具陳伏乞皇上聖鑒訓示謹奏奉旨已録○○臣畢道遠跪奏爲遵旨明白覆奏事竊臣於本月十一日恭讀上諭御史魏廼勷奏薛福辰玩視大典請旨嚴議一摺玉粒納倉向係兼尹府尹聯銜具題此次薛福辰因何臨期不到畢道遠曾否前往均着明白回奏欽此臣伏查玉粒納倉向係府尹或兼尹一人前往會同太常寺堂官騐明五榖數目恭納神倉收存歴屆遵行在案此次玉粒告成於本月初二日恭納神倉係府尹臣薛福辰前往臣未到班所有遵旨明白回奏緣由理合恭摺據實陳明伏乞皇太后皇上聖鑒謹奏軍機大臣奉旨知道了欽此○○掌京畿道監察御史奴才瑞霖跪奏爲請旨於城内地面添設練勇局以資巡查而弭盜賊恭摺仰祈聖鑒事竊維京城爲根本重地除莠爲安良要務朝廷設法美備九城地面稽查巡緝之事責歸步軍統領衙門專管誠至善也惟該衙門事務煩重稽查難周卽以目前而論城内竊盜夜興肆行無忌甚至巡夜兵丁被賊按倒地上搶去皮袄尙復成何事體奴才愚以爲盜風之消長視乎巡查之疏密巡查密則有所懼而盜自戢巡查疏則無所憚而盜日恣此必然之勢也城内地面寛廣宵小易于潜蹤且兵丁單弱難期得力擬請照五城設立練勇局章程在城内設局責成稽查滿蒙漢旗務御史分管各于所查該旗地面夜帶練勇三十名輪流巡查如此則聲勢相應盜賊無藏身之所按八旂地面共計用練勇二百四十名均由五城咨調至局所亦不須另爲創築卽在左右八旂合中之地擇一廟宇寛闊者設立分爲左右翼練勇局名目每局須設管局官亦由五城候補正副指揮吏目各員内派撥輪流管理其勇丁口分等項均由五城發商生息銀兩項下撥給至練勇名數如何招勇增添如何管帶及生息銀兩是否敷用之處請飭五城御史會同查旗御史妥議章程迅速辦理惟城内彈壓地面本屬步軍統領衙門專責今添設練勇局雖與舊制未合然爲整頓地面起見不得不請變通以爲弭盜之計奴才愚昧之見是否有當伏乞皇太后皇上聖覽訓示謹奏奉旨已録○○軍機大臣片查軍機章京刑部員外郎胡泰福奉旨補授江西道監察御史所遺章京一缺應以刑部候補主事馮錫仁充補並添傳記名在前之刑部額外主事吳魯在額外行走謹奏奉旨知道了欽此○○頭品頂戴河南巡撫臣邊寳泉跪奏爲查閱各鎭營伍事竣旋省謹將詳細情形恭摺具陳仰祈聖覽事竊臣前奉諭旨查閱營伍當將出省起程日期奏報在案臣拜摺後於八月初八日起程渡河先由彰衛懷次及河陜查閱河北鎭標所轄各營順道回省接閱滿洲營曁臣標左右城守各營兼料理署中公事又于九月二十八日出省由南汝光以及陳許歸德等屬查看南陽歸德兩鎭標營伍以次校閱事竣于十一月二十八日旋省所有此次統閱各營馬步官兵悉皆精壯足額合操陣法步伐進止均屬整齊施放鎗礮聲勢聯絡長矛刀牌亦俱便捷弓皆六力以上馬步箭中靶多九成有餘馬步鎗拾礮中靶七八九成不等其馬步練軍隨處調集分别閱看皆年力壯健技藝嫺熟允稱一律臣悉心比較各營以滿洲營歸德鎭練軍東左東右河北鎭練軍開封營爲最優而歸德鎭練軍尤爲純熟矯捷臣標練軍及左右兩營南陽練軍北右襄城彰德確山南右汝甯等營次之北左南左河南陳州信陽衛輝鄧新光州等營又次之查騐軍裝器械均無虧缺馬匹亦皆臕壯兵丁技藝優長者當塲獎賞記名拔補生疎者分别責革勒限學習各屬民壯隨營訊閱刀矛尙能如法至各營將領備弁人材豈偉弓馬嫻熟者尙不乏人惟查有南陽鎭標左營候補儘先千總王長林步射無準應以經制外委降補開封營候補把總叚作賔箭不到靶應革退離營臣標左營學習世襲雲騎尉劉全勝鄧新營學習世襲雲騎尉丁基榮均馬步生疏應卽斥退臣標右營右哨經制外委王風化箭射無準應開缺勒令學習其餘尙有弓馬生疏及因病請假各員分别勒限學習補行考騐竊爲治兵以選將爲先將領得人則員弁皆有所效法臣每閱一營必爲之宣明紀律剴切訓誡庶幾有勇知方以仰副朝廷整軍經武之至意臣仍留心考察如有營伍廢弛才力衰庸者當隨時叅劾以肅戎政再臣經過地方秋收中稔二麥一律播種民情安謐堪以上慰宸厪除此次所開之缺由臣照例揀弁撥補另行咨部辦理外所有查閱各鎭營伍詳細情形謹恭摺具奏伏乞皇上聖鑒謹奏軍機大臣奉旨着照所請兵部知道欽此○○阿克達春片再石堞縣知縣陳濬源現經調省察看所遺員缺應卽委員往署以專責成查有來安縣知縣嚴組璋勤懇詳明堪以調署該員本任内並無承緝已起四叅案件據署藩臬兩司會詳前來除檄飭遵照外謹會同兩江總督臣曾國荃附片具陳伏乞聖鑒謹奏軍機大臣奉旨吏部知道欽此○○張曜片再東省拿獲情重盜犯就地正法向係按季彚奏光緒十二年秋季分據歴城縣拿獲盜犯魏得勝黄鎭標張毓詳三名經濟南府知府海啓照訊明均係游勇行劫得贓担傷事主罪應斬梟禀經臣核明批飭將魏得勝等三犯照章就地正法臬武兹據臬司詳請具奏前來臣覆核無異除飭取供招咨部外理合附片具陳伏乞聖鑒謹奏軍機大臣奉旨刑部知道欽此○○布元片再現署雙城廳通判趙敦誠調省另有差委所遺雙城廳一缺查有現署伯都訥廳同知王衡謹愼安詳堪以調署遞遺伯都訥廳一缺查有揀發委用同知曹廷楨辦事勤明堪以委在前往接署據吉林分巡道詳請具奏前來除分檄飭遵外理合附片陳明伏乞聖鑒謹奏軍機臣奉旨吏部知道欽此○○德馨片再准部咨嗣後道府州縣等官無論捐納勞績各項人員應於到省一年後察看考核分别補用等因兹查捐納試用通判閻賡良試看一年期滿據藩臬兩司詳請留省照例補用前來臣詳加察看試用通判閻賡良年富才明相應請旨留省照例補用謹會同兩江督臣曾國荃附片具奏伏乞聖鑒謹奏軍機大臣奉旨吏部知道欽此 
 
 

Page 11

 
 
[光绪十三年正月初八初九日京報全録]  
　　宫門抄○上諭一道録前○粤督張奏匪徒聚衆滋事先期訪聞拿獲首要各犯訊明正法摺○楚督裕奏請開復知縣處分摺○又奏叅追守備虧短錢糧銀兩片○又奏遵章保舉總兵擬定正陪請旨簡放摺○蘇撫崧奏報在籍府丞治喪期滿片○正月初八日○伯王謝步下差使毋庸跟隨恩○馮爾昌謝稽查覺羅學恩○太常寺奏改派看視牲隻派出畢道遠○順天府奏京師得雪三寸有餘○召見軍機○皇上明日辦事後至北海已正二刻至紫光閣筵宴○正月初九日○宗人府奏派告祭地壇派出克王○侍衛處奏派稽察壇墻之大臣派出長善敬信續昌嵩山崇禮致麟○掌儀司奏十三日祭奉先殿載瀾行禮○召見軍機○○兩廣總督兼署廣東巡撫臣張之洞跪奏爲兩粤接界地方匪徒聚黨滋事經文武員弁先期訪聞撲滅拿獲首要各犯訊明正法並究釋脅從以靖地方恭摺仰祈聖鑒事竊於上年八月間據署廣東開建縣知縣張灼禀報訪聞有匪首陳武輝莫金馨等在縣屬簡頭涌太尉山摺集成黨意圖藍旗滋事該處與廣西懷集縣屬寗峒大水拱地方毗連該縣先期會營調團並移會隣封營縣直抵匪巢合并圍捕該匪竟敢持械拒敵當被格斃三名追捕搜獲莫亞汶莫汶瑞唐興才蘇炳光植鳳韜莫梓梅紀牛牯樹蘇亞養八名餘匪趙嶺奔竄當在篷寮内起獲搶刀旗械多件黄紙僞示一張木印一顆將匪寮焚燬凈盡並據署廣西懷集縣知縣陳善寳禀同前由該縣會營擒獲植亞發莫亞楨黎亞珠沈世枝李亞佑莫盛希陳林淙高觀禮李莫懷等九名又據廣西賀縣知縣孫宏澤禀會營緝獲陳泣秋一名各等情事報前來臣以本案首要各犯尙多在逃當經嚴檄飛飭兩省文武一體懸賞圖形嚴拿委員馳往開建會縣將已獲各犯先行審辦嗣經署　路提督鄭紹忠飭據肇慶恊儘先千總孔屏在封川賀縣交界緝獲匪首陳武輝一名又據開建縣知縣金召棣禀派勇購線在湖南江華縣地方續獲莫金馨唐興基二名解省一併飭撥廣州府讞局審辦據陳武輝供係廣甯縣人向在東西兩省游蕩以算命種痘看風水爲業光緒十一年七月間與開建縣善造假銀之莫金馨曁帮造假銀之蘇炳光遊勇植鳳韜等商同糾衆搶掠竪旗起事約定八月初一日在太尉山上會齊先在該處搭盖篷寮一所因莫金馨家祖墳風水甚好又肯帮助米飯莫金馨之子莫亞汶爲王製黄旗一面上寫大賢國字樣並刻木印十顆刊刷僞示一張尙未張貼該犯陳武輝呌莫亞汶派伊爲元帥蘇炳洸爲軍師莫汶瑞爲閣老黎積洸爲將軍江青爲總兵植鳳韜唐興基唐興才爲先鋒植耀都陳潮英植亞賢紀牛牯樹莫榮珍爲旗頭莫冠標爲隊長鄧廷渭爲書手其餘附和盜匪並誘脅鄉民約有一百餘人俱爲散丁莫梓梅植亞發鄧亞養俱在散丁之内尙有該犯糾邀廣西懷集縣盜匪李業修等允許帮助數百人至期未到商議先到懷集添招夥黨搶擄攻城再到賀縣開建等處滋擾八月初一日正在齊集造飯間卽被官兵圍拿等語莫金馨等供詞相同並飭據委員同知姚純前赴開建縣就近迭次提訊莫亞汶等五犯供詞均相符合由廣州府知府孫楫禀經廣東按察司干蔭霖會同營務處司道覆訊無異臣查該犯陳武輝以風水惑衆起意糾衆搶掠旣竪旗滋事月刊刻僞印僞示各授僞職實屬狂悖不法罪不容誅當經批飭將陳武輝莫金馨唐興基三犯及莫亞汶蘇炳洸莫汶瑞植鳳鞱唐興才五犯正法梟示陸續緝獲之餘匪除紀牛牯樹鄧亞養莫盛希陳林淙高都禮李莫懷莫梓梅七犯受傷病斃外其植亞發莫亞楨黎亞珠沈世枝李亞佑陳汶秋等六犯皆係無名匪徒附和圖搶聞官兵將至當卽四散已飭各該縣確切訊明分别究釋其餘臨時脅從鄉愚出示免究以安反側在逃匪犯黎積洸等勒緝務獲懲辦此案該兩縣文武於匪徒起事之先卽經訪聞會督兵團迅速親往圍捕立卽擊散復將爲首最要各犯設法弋獲懲辦得以及早撲滅不留遺患辦理尚屬認眞除將在事出力員弁由臣酌給外奬外謹會同護理廣西巡撫臣李秉衡合詞恭摺具陳再廣東巡撫係臣之洞兼署毋庸會銜合併陳明伏乞皇太后皇上聖鑒謹奏軍機大臣奉旨知道了欽此○○頭品頂戴署湖廣總督臣裕禄頭品頂戴湖北巡撫臣奎斌跪奏爲已故知縣虧短銀兩叅後繳解清楚請將革職　分照例開復恭摺具陳仰祈聖鑒事竊查已故嘉魚縣知縣張開泰前在任内短交徵存扣存未解正雜各欵銀二千餘兩前因屢催該家屬完繳逾限未據解清經臣裕禄於本年正月間專摺奏叅着追奉旨張開泰着卽行革職提傳該家屬嚴追勒限完繳等因欽此欽遵轉飭司道督令武昌府知府李有棻確查全卷核計該故員前在嘉魚縣任内實在虧短正雜等銀二千三百三十三兩四錢四分九厘勒限該家屬按數繳清如再宕延卽行查抄監追在案兹查該故員張開泰虧欵銀兩現已催據該家屬按數解繳清楚據湖北布政使蒯德標署按察使武震署督糧道陳汝蕃具詳前來臣等覆查無異相應請旨將已故前任嘉魚縣知縣張開泰革職處分照例開復除咨明户部查照外謹合詞恭摺具奏伏乞皇太后皇上聖鑒訓示謹奏軍機大臣奉旨着照所請該部知道欽此○○頭品頂戴署湖廣總督臣裕禄頭品頂戴湖北巡撫臣奎斌跪奏爲已故衛守備虧短各欵錢糧銀兩延不繳解據實叅追恭摺仰祈聖鑒事竊查湖北省交代經臣等督飭司道按限清理不准稍有延欠兹據湖北布政使蒯德標署按按察武震署督糧道陳汝蕃詳稱查已故黄州衛守備鮑福鏖前在任内短交徵存扣存未解司庫各欵銀一百六十八兩三錢九分四厘道庫銀三千九百五十兩四錢五厘前經札飭黄州府將該家屬扣留勒令依限繳解現在已逾二叅例限仍未據繳解清欵據現授黄州衛守備朱維賓查明禀報並造具交代册結將該故備鮑福麐徵存扣存未解各欵於册内分晰登明申由該管府道層遞加結移送由該司道等詳請叅追前來臣等查錢糧攸關帑項不容蒂欠今該故備鮑福麐先行革職勒限兩個月責令該家屬照數完繳倘逾限不完或完了足數再行從嚴叅辦除將交代册結咨送户部外謹合詞恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此○○頭品頂戴署湖廣總督臣裕禄巡閱長江水師兵部尙書臣彭玉麟長江水師提督臣李成謀跪奏爲長江水師總兵因病出缺遵章保舉堪勝總兵人員擬定正陪請旨簡放恭摺仰祈聖鑒事竊據署長江水師湖南岳州鎭標中營遊擊張樹霖禀稱岳州鎭總兵劉得前在軍營積受勞傷本年九月中旬偶感風寒腹痛泄瀉力疾從公未敢稍耽安逸詎至是月下旬漸覺增劇並觸發舊時傷疾醫藥無效延至光緒十二年十月初五日病勢沈重當將總兵關防封固派交看守旋於初六日子刻因病出缺等情禀報前來臣等伏查岳州鎭總兵劉得自咸豐初年從軍水師轉戰湘鄂江皖蘇浙等省隨同大軍攻克東南各城要隘身經數百戰無不奮勇爭先屢受重傷功績迭著仰蒙天恩洊擢今職該員自歴任水師各缺以來整頓操防愛民恤士輿情悅服實爲長江不可多得之員兹以偶感風寒觸發傷疾遽致因病出缺深堪惋措除將岳州鎭總兵篆務先行委員署理另片陳明外查長江水師總兵各缺同治七年欽奉諭旨遇有缺出卽由該省督無保舉堪勝總兵人員擬定正陪請旨簡放等因欽此今劉得所遺長江水師湖南岳州鎭總兵員缺臣等遵照定章公同揀選查有記名提督壯勇巴圖魯張捷書久歴戎行戰功卓著才識開展幹練精明在安徽統帶水軍有年江面情形最爲熟悉堪以擬正又查有記名提督長江水師安慶營副將固勇巴圖魯柳金源者成練達勇敢有爲前在江西饒州營叅將任内曾經前大學士兩江督臣左宗棠以水師人才保奏堪以擬陪以上二員均堪勝岳州鎭總兵之任臣等往返函商意見相同理合據實保奏請旨簡放以重職守所有長江水師總兵因病出缺遵章保舉堪勝總兵人員緣由謹合詞恭摺具陳伏乞皇太后皇上聖鑒謹奏奉旨已録○○崧駿片再准前調順天府府丞奏天府府丞兼管學政朱以增文開係江蘇新陽縣人前在奉天府丞任内奏請給假三個月送親回籍就醫欽奉諭旨允准正在交卸起程間距本生母陳氏於光緒十一年十月初一日在奉天病故以增係出繼子卽日見喪成服例應丁降服憂回籍治喪於十二年二月初十日由奉天扶柩起程三月初八日到籍守制均經報明在案計自光緒十一年十月初一日見喪丁本生母降服憂之日起扣至十二年十月初一日止治喪一年期滿理合呈請起復赴京恭覆恩命緣先人墳墓現在尙多損壞均須修理一時未能起程先將治喪期滿日期報請代奏前來奴才覆查無異除咨部查照並飭取供結另咨外理合附片具陳伏乞聖鑒謹奏軍機大臣奉旨知道了欽此 
 
 

Page 12

 
 
[上海四馬路文報局内恊賑公所經收賑捐正月中旬清單]  
　　十六日銳册嘉定浚源木號得省元宵節放花資一元又經募儻老人三百文畢小舫倦還廬守眞子載仭千清和百子五户各一百文金美子一百四十文知非子七十文以上共合洋一元○江册張堰金山衛署募昭訓堂自求齋二户各二元○漢口招商局交來江州懺餘老人花甲大慶節省觴資移賑祈求上蒼默佑刼病延年勢九八半涉平銀十兩寧波怡新建號内繆恭恊善士爲妻黄氏求病速愈五元本埠城内隠名氏求病愈四元無名氏四元○十七日本埠惠泰庄交來蘇城醬業公所潘仲溪先生經募弟五十三次賑捐一方天處士十元丁守誠求病速愈五元汪善士求病愈八元共收英洋廿三元昇記三元吳文桂四角朱秀山五角○十八日本埠源豐潤票號交來寧册存性堂章十元又來壽册易安堂五元又來江册隠名氏節省資三元○造紙分局無名氏三元京口寄庽人汪齋如先生爲先室週期懺資移賑三元又遇年减省雜費移賑三元○十九日蘇城太湖救生局慕保安記醮餘堂二户各一元又交來吳子實學士第七次潤資六元又錢三百六十五文○江册鳬山樵侣一元○二十日本埠恆豫庄交來潯溪誦芬生助洋一元千○十六至二十日止共收英洋一千另八十一元小洋九角九八半沙平銀十兩錢三百六十五文○○上中兩旬共收規元一百八十七兩另一分蘇曹平票銀七十八兩七錢計伸規元八十四兩七錢九分八厘九八半沙平銀十兩批申規元十兩另三錢四分七厘英洋一千三百九十一元計規元一千另另五兩六錢九分三厘銅洋九元烊見規元一兩三錢另一厘小洋九角計規元六錢五分一厘錢四千另六十五文計規元二兩九錢另三厘○七項共合規元一千二百九十二兩七錢另三厘○附收棉衣捐英洋一百六十九元計規元一百廿二兩一錢八分七厘銅洋一元烊見規元一錢四分四厘○連前共收規元三十五萬二千另九十三兩九錢四分四厘○解山東賑欵第三十三批庫平銀二千兩計規元二千一百八十六兩○連前共解過三十五萬四千八百廿八兩三錢四分六厘○寔墊解規元二千七百三十四兩四錢另二厘合併聲明 
 
 
