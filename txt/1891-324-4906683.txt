# 1891 - 324 - 4906683

 

Page 1

 
 
[續印二十四史年内出書] [  圖書集成局啓]  
　　本局所印二十四史風行寰海爲有目所共賞早經售罄迄今續印第二次迅速趕印本年十二月内可以出書諸君子如預購股票每部仍價洋五十元先付二十元餘俟出書時找足有欲精研史學者請移玉申報館帳房購取可也此佈 
[二百八十一號畫報告白] [  點石齋啓]  
　　本齋今訪求得乘龍佳話傳奇一書係高昌寒食生先生所著先生素知音律而於崑曲尤爲加意去年嘗於著述餘閒取唐代叢書柳毅傳中事細加點綴曲文之高妙情節之離奇幾令人不可思議誠有目共賞之作也今本齋擬將此曲附入本報後幅是期先出序文一篇以後各齣戲劇繫以一圖仿前風箏誤式按期陸續印出以曁閱報諸君雅意報中近事九則及所附山水人物各册頁並輿地圖等悉仍曩例准于二十六日出售此佈 
[本報紀而弁事系之以論]  
　　二十三日本報所載　而弁一則謂有四馬路西合興里之娼婦朱素秋經某宦喚往梨園觀劇遂改髻爲辮戴紅結瓜皮小帽身穿深藍漳絨棉馬褂竹根靑寍綢棉袍兩耳仍綴珠璫貼地蓮花依然如錐之細彩輿飛去甫至園門經包探拘至捕房次晨解案經宋二尹諭令該娼具以後不再改妝切結釋返娼寮云云閱竟不禁色然以駭啞然以嘻曰有是哉靑樓賤質竟敢矯揉造作窮形盡相淆人耳目駭人聽聞至於如此之甚哉夫旣稱之爲娼妓則其卑賤也可知自管氏有女閭之設目論者遂以爲娼妓之濫觴衆口一詞致使一匡九合之偉人受此不明不白之名譽千載而下猶藉以爲口實不知女閭之設大抵爲招徠商旅振興市肆而設亦不過藉此爲逆旅主人非若後來之倚門賣俏迎新送舊以脂粉爲勾引以皮肉作生涯也自是厥後邯鄲有鼓瑟之娼小妓有楊花之目雌風所煽流毒斯長至唐宋而有官妓名目一曲當筵纒頭競擲瑟倚鳳凰之柱酒擎琥珀之杯美艷風流一時照耀而其時緑綺才人紅蓮幕府靑驄馳逐紫燕紛飛往往形諸咏歌傳爲韵事杜樊川詩云華堂今日綺筵開誰遣分司御史來忽發狂言驚滿座兩行紅袖一齊回跌宕疏豪猶想見當日朋宴之盛意氣之壯自有此詩而紫雲可以不朽然當時之香名獨噪艷幟久標者大都以才藝見長能誦白樂天長恨歌元微之連昌宮詞聲價便高出流輩不復與尋常花柳一例相看王之渙王昌齡高適旗亭賭唱且以香口之謳吟定詩篇之高下流風餘韵載諸稗乘猶足令人想像至如朝雲之侍蘇長公擇人而事不作飛絮沾泥之想故長公有經卷藥爐新活計舞衫歌扇舊因緣之句以長公之才調固不可無朝雲爲之司香捧硯也他如宋子京修唐書銀燭高燒錦裙圍侍風流文采照耀汗靑誠非傖楚所得夢見流及後世脂流粉藪以艷譽見稱者竹西歌吹競說邦溝桃渡舞裙猶誇江左披白門新柳之記虹橋烟月之編靡不觸訪艷之情攄懷舊之念迨至互市以後海濱黑子易冷落爲繁華闤闠雲連車輪飈擊巨商碩買之所薈萃王孫公子之所遨遊粉白黛緑相率來歸聞風恐後如蠅之逐臭如蟻之附羶蘇臺明月流照春江鸚鵡簾櫳枇杷庭院朝朝玉樹夜夜瓊筵較之宋時之錎金窟殆又過之初時聲價尚高有尋花問柳之癖者尚未能輕易問津日復一日貨以聚而愈多價以貶而愈賤由是爭妍取媚惟恐歡子之不來引蝶勾蜂不待鴆媒之撮合不事千呼萬喚早已眉語目成輕賤至此亦可謂格外招徠十分遷就矣然如潯陽老妓之門前冷落車馬稀者仍復不少遂不憚刻意求工出奇制勝姿色不足以動人言語不足以媚人酬應不足以悅人假情假意不足以哄人佯笑佯嗔不足以惑人於是巧變其計幻弄其術專以衣服裝扮競尚新奇賣弄風情炫惑耳目有效西瀛裝束者腰細於蜂裙拖化蝶比楚宮而更瘦擎仙掌而還輕有倣東瀛裝束者髻擁巫雲屐黏楚雨一味濃塗艷裹居然大袖寛袍武靈明服已不免爲識者所齒冷然猶曰偶爾游戲尚不關於大體乃不謂肆無忌憚明目張膽竟敢公然扮作旗裝此則不但專務新奇抑且有傷國體其有關於風俗人心者正非淺鮮至於變本加厲授假而扮作男裝酒樓劇館稠人廣衆之中左顧右盼一無忌憚迷離撲朔幾不辨其雄雌在彼刻意求工之計至此已極特不知儼然爲大老官者何所取義而徧愛此矯揉造作之人使之當筵侑酒入座觀劇如不愛女裝耶則梨園子弟不乏俊人乃不求之於免園而轉求之於術院此眞如葉公之好龍好夫似龍而非龍見有眞龍則色然以驚矣夫娼之與優同是以色媚人以技惑人娼旣扮作男裝以求新於耳目優亦將扮作女裝以炫惑於街衢猶憶曩年曾有優伶某某戲作女子裝束高坐東洋車中爲巡街捕所見拘之以去見者咸詫爲異事此次朱素秋爲包探所拘一女一男遥遥相對可見天下事無獨有偶洵有出尋常意計外者昔梁冀妻好作齲齡笑墮馬髻富時以爲服妖不謂近日娼優衒異逞奇竟欲顛倒陰陽混淆黑白於此極豈得尚以其爲薄物細故而漫不加察乎有整頓風化之責者當不可漢斯言 
[諭旨恭錄]  
　　十月十六日奉上諭現在天氣漸寒京師兵丁當差勤苦殊深軫念所有八旗及緑步各營官兵均着加恩賞給半月錢糧以示體恤欽此同日奉上諭現在天氣漸寒所有食餉之閒散宗室覺羅人守生計維艱殊深軫念着加恩賞給一月錢糧其宗室覺羅孤寡除有恩賞錢糧外着再加賞半月錢糧以示體恤欽此十七日奉旨盛京刑部郎中着松毓補授盛京刑部主事着唐堪布補授廕生文興着以侍衛用陝西道監察御史着陳其璋補授察哈爾游牧主事着桂豐補授擬補中城兵馬司副指揮張壽昌着准其補授分發奉天補用道榮森廣東補用道楊樞直隸試用道余文炳安徽試用道王樹蔭河南補用知府陳俊浙江補用知府沈庾垚廣西補用知府王乃賓福建臺灣試用知府朱和鈞廣東試用知府何伸鳳吉林補用同知楊同桂直隸補用同知張肇熊福建試用同知劉輝元廣東試用同知沈秉模山東試用通判方觀法王壽朋浙江試用通判李星科福建試用通判梁廷元陳連生湖北試用通判吳梯廣東試用通判鮑家鼎直隸補用知縣李秉和江蘇補用知縣蔣子蕃山西補用知縣鄭綬湖北補用知縣汪壽年湖南補用知縣錫芝廣東補用知縣劉樸廣西補用知縣王仁鍾直隸試用知縣程恩中江蘇試用知縣項兆驤許慶春潘升南山西試用知縣劉宗晏福建試用知縣錢鴻文湖北試用知縣陳國實湖南試用知縣茹東瀛廣東試用知縣黄思堯廣西試用知縣朱元濟四川試用知縣袁啓麟周慶壬福建試用直隸州州同吳佐熙俱照例發往保舉道湖北武昌府知府李有棻着在任以道員遇缺題奏保舉官直隸　補知縣孫鵬萬吳大照浙江候補知縣高年瑞俱照例用升補順天大興縣京縣知縣唐典着准其升補卓異官安徽安慶府知府聨元着回任准其卓異加一級仍註册候升欽此 
 
 

Page 2

 
 
同日奉旨西城兵馬司副指揮員缺着李有益補授欽此 
[宣南客述]  
　　吏部爲示傳事所有擬補中城兵馬司副指揮張壽昌一員本部於十月十六日帶領引見相應示傳該員於十四日已刻衣冠赴部演習口奏履歴於十五日晚在内城左近歇宿於十六日丑刻赴西苑門外六項公所吏部公所内書到伺候排班帶領引見如排班時不到定將緑頭簽撤下再是日穿天靑褂備帶補褂靑褂並佩帶飄帶荷苞忠孝帶勿違特示○册封睿慤親王繼福晉曁睿親王魁斌嫡福晉遣正副使一事已入前報兹悉欽天監奏准擇吉於十月二十四日卯時行册封禮除由禮部據咨禀明烏景兩堂憲外並移知睿親王門上遵照撥派護衛官員屆期進内預備導引可也○盛京將軍派委防禦佛爾國春等管解梅花乳鹿三十餘隻盛以樊籠用大車七八輛裝載遞送入京經該委員先赴内務府奉宸苑投納文批以使飭由南苑郎中按數騐收乳鹿收圈餵養○吏部爲示傳事所有揀補察哈爾游牧主事一缺本部於十月十六日帶領引見相應示傳擬正五品銜理藩院候補主事桂豐擬陪國子監助教成樸等二員穿天靑褂備帶補褂靑褂並佩帶對子荷苞手巾於是日丑刻赴西苑門六項公所吏部公所内書到伺候點名帶領引見如排班時不到卽將緑頭簽撤下○和碩鄭親王門上長史富祥爲咨報事照得十月十五日太廟拈香輪應本鄭親王凱泰恭詣行禮所有是日應入值王六班暫不克進之處相應咨報宗人府照章傳由補進王六班一人代爲是日入值○工部爲咨取事都水司案呈所有督理街道御史寳安劉心源郎中椿枝主事長頤現屆期滿例應咨取都察院步軍統領衙門保揀正陪與本部揀擬正陪一併帶領引見請旨更換相應咨行都察院卽於旗漢御史各保送二員步軍統領衙門於司員中保送二員卽日咨部以憑帶領引見○吏部爲知照事所有揀補陝西道監察御史一缺本部於十月十六日帶領引見相應知照列揀此缺之四品銜吏部郎中陳其璋刑部郎中曹志淸知府頂戴禮部郎中高蔚光等三員於是日丑刻穿天靑褂備帶補褂佩帶荷苞手巾赴西苑門六項公所吏部公所内書到以備排班帶領引見勿遲勿悞○紫禁城内外各門各朱車以及前朝各門值班官存備弓張箭枝撒袋箭壼腰刀長槍曁鳥槍藥袋等軍械例於歲冬由景運門奏請欽派逐一查騐有無不堪使用曁足數與否分别奏咨辦理兹屆查騐禁城内外軍器經景運門開列八旗都統銜單具奏奉硃筆圈出廂黄蒙都統容貴正黄漢都統貝勒載漪正紅漢都統熙敬廂藍漢都統肅親王隆懃欽此聞肅邸等已訂於十七八兩日分往查騐○兵部爲咨行事武選司案呈本部議覆直隸總督李題以直隸馬蘭鎭標薊州營千總李沾春俸滿保題送部引見等因核與保題例案相符應准送部引見候旨升用一本於光緖十七年十月十一日具題奉旨依議欽此欽遵到部合卽咨行直隸總督轉飭遵照辦理○吏部爲咨行事文選司案呈本部議覆直隸總督李題以直隸題署永定河北岸六工霸州州判唐照試署已滿一年於河工一切尚能認眞請銷去試署字樣實授等因核與試署期滿題授例案相符應准其實授此缺一本於光緖十七年十月初八日具題奉旨唐照着依議用餘依議欽此欽遵到部合行黏抄原題咨行直隸總督查照辦理○考試漢謄錄一事迭綴前報兹悉吏部查核先後赴部投結報考之直隸舉人章文傑等二百五十餘人足敷考試經各堂訂於十月二十五日奏派閱卷搜檢王大臣二十六日黎明在貢院點名進塲二十七日在塲考試已咨取各部院旗營等衙門閱卷堂銜搜檢王大臣銜名彈壓副都統監試御史收卷司員銜名等各於三日内咨送過部以憑繕單具奏○禮部爲咨行事儀制司案呈本部議覆直隸總督李題請將年逾百齡之直隸東明縣壽婦聶氏照例旌表等因核與壽婦請旌例案相符應准旌表一本於光緖十七年十月初十日具題奉旨聶氏着照例旌表加恩賞給上用縀一疋銀十兩餘依議欽此欽遵到部合將原題黏抄咨行直隸總督查照辦理 
[天津近事]  
　　順和輪船於月初由天津回滬甫至大楊莊猝擠壞一鹽船全身破爛墮入水者計八人除救逸六人外死者兩人當由船主並死者之家屬控諸海關道曁天津縣署十五日順和輪船回天津李勉林觀察照會英領事訊究船主供稱當遇鹽船時卽放汽筒使其退避詎伊捩舵不靈致肇是禍其咎在彼而不在我觀察以案關人命碍難偏聽諭令海關上飭押船人張某到案訊取確供以便酌斷賠償撫卹○河東藍氏以武科世其家現在藍某亦入武庠紹承先業惟未嫺文教不能折矩周規其母年過七旬棺槨衣衾均經預備惟恐喪儀或形落寞爲親族羞遂於月初自擇日期雇備執事傘扇旗鑼幢旛鼓樂親乘大轎招摇過市親朋送者不下數十人事出新奇闔郡喧傳殆遍○寍波人張貴等在紫竹林北賃房屋安設爐座擬開鐵廠居人以火燭堪虞或被池魚殃及遂聨合廿餘人投縣禀請攆逐不知父母斯民者如何判斷也○粤海關監督聨榷使捷携帶瀛　及僕從人等乘大南船三艘於十五日到津停泊三岔河乘輿拜謁李傅相及當道各官卽行放船至紫竹林令瀛　人等登岸假佛照樓棧暫駐襜帷計臧獲百餘人一律衣裳濟楚擬於日間乘輪南下往粤履新○今歲正初江蘇女校書曾於紫竹林寍安居茶樓登塲度曲嫣紅姹紫爛其如雲津人以生面别開遂如蝟集樓主利市三倍嗣以地當租界法領事禁不得行現在寍安居以生意淸寥設法斡旋復萌故智未蒙領事首肯遂改於海大道旁奏技刻經訂定色藝俱佳之諸妓定於二十一日開塲顧曲周郎當色然以喜矣○天河兵備道胡雲楣觀察升任廣西按察使司去任有期敬業書院士子以及下園人等恭製牌傘叩送轅門循常例也 
[學使抵潯]  
　　江西學政盛大宗師於廿一日午刻由驛抵潯關道李亦靑觀察署九江府王植東同守德化縣羅少垣大令俱出郊恭迓文斾暫駐貢院准於次日啓節赴省 
[江邑决囚]  
　　本月二十日江都林大令奉到釘封公文隨卽飭傳劊子手於是日午在監内提出斬犯一名當堂捆綁親自押赴西門外明正典刑傳聞該犯年約三十歲因姦案致遭大辟云 
[冬防嚴密]  
　　揚城每屆冬令舉辦冬防今由署府憲許太守與保甲局趙觀察會商辦理尤爲認眞擇於本月旣望日開辦除分期會哨外太守仍不時親出梭巡各巷口栅欄原爲攔阻宵小而設無如多有損壞經保甲局派委呂二尹逐叚查修刻已一律齊整並添置新栅數處栅上均釘有三义鐵釘以防超越一面諭飭看管栅夫二砲後一律下鎖倘有延醫接穩等事須持燈籠訴明來歴方準啓栅無論何人無燈槪不開放並令栅夫常住栅之左右俾有要事者一喚卽開不致延悞城内外曁瓜洲六七濠等處本各有總巡現許太守以江甘兩縣所轄鄉鎭地方甚爲遼闊訪聞每至冬令時有一種外來飢民向各庄强索硬取並借宿等事此中難保無匪徒潛蹤因於江甘兩境向無保甲各村由添委方果卿大令俞芸生二尹分投駐紥擇適中之地設局無間昕宵躬親督勇巡察一時胼手胝足者流莫不感戴同聲歡騰四野西門外新建營壘昨已築就所調防營刻已一律到齊紛往塡紥似此節節設防星羅棋布闔郡居民眞可高枕無憂矣 
[湖天雪意]  
　　前報曾言杭州士習不端蓋因崇文書院肄業生上書辱侮徐掌教故也兹悉掌教得此書後决意辭去講席九憲飭差知會各生童用全帖首頁著明如欲挽留掌教者卽書姓名於上於是合院生童一一具名現擬將此帖并關書聘金仍送至掌教處謂多士皆願附列門墻以沐時雨春風之化若非惠然肯來誠無人足當崇文一席也不知掌教果惠然肯來否也○杭州織造署書吏差役恭迎新簡織造英尚衣現悉尚衣將次戾止遂先行回省料理臺○四川藩司龔仰蘧方伯於十八日詣撫院禀辭卽於是日由下碼頭登舟各員恭送如禮○上興忠巷扇業會舘新建戲臺工竣後傳班開演鑼鼓喧天笙簫盈耳觀者如海如潮聞扇業中分計磨剪帖等共十餘行各行各演共演十餘日云 
 
 

Page 3

 
 
[浙省官報]  
　　十月十三日憲駕在本署箭道考試武生步箭定海鎭陳拜會新授四川藩司龔藩司劉連司惠候補道彭俱進見署水師都司羅麟祥金協中軍都司楊文蔚並禀見俱禀謝委署處州府陳禀安候補府潘祖頤禀請展肝疾假三天同知秦光簡禀知臬司委瑞平泰三縣催地丁差並銷恙假夏之時禀知糧道委海運帮封寗船差叩謝通判李炳堃禀辭赴嘉善催泰故令欠徵匠零减兵等米差運判胡瀚候補縣錢增勳俱禀見禀辭解餉赴都楊葆光禀奉防軍局委勘估杭協署大堂工程差石廷熙禀辭司道委封海運沙船差叩謝金華縣蕭治輝專丁來省禀謝籌賑局飭知准拔委優缺一次諸曁縣周禀辭赴富陽會算交代奉化縣夏禀見叩辭回任代理餘杭縣羅銘勳會稽縣李光益俱來省禀到禀謝飭知改爲署理禀見卽用縣李蟠根稟銷臬司杭道委閱卷差府經歴徐恭由京領照來省禀到請感冐假數天縣丞曹和浩由京起服來省禀到李應珏錢鴻聲均滬避田澤深津局鄭孝喆均禀知藩司糧道委海運差禀謝從九品劉榮懷禀銷武闈監箭差典史李緖賢禀知藩司委監印差巡防統領劉杭協林中協白並請展假兩天杭府李保甲提調趙杭同知孟杭理事李文武總巡四營都守仁錢二縣分巡等均禀知並酉刻梅東高橋柳姓失愼燒去房屋三間當卽救息禀知十四日憲駕在本署箭道考試武生技勇藩司劉臬司唐糧道世嘉湖道王俱進見繳帖運司惠候補道彭黄宗俱禀安並繳帖湖州府錫專丁來省禀請期服假二十一天處州府陳禀見禀辭回署候補府張礽杰禀請感冐假數天通判姚裕晋禀辭赴寍郡鄞慈奉催地丁差俞廷瑛禀知藩司委處屬催地丁差叩辭仁和縣高錢塘縣伍俱禀知奉飭監斬長興縣盜犯李正泉劉大裕俱綁赴市曹處斬梟示訖龍游縣馬芳田專丁來省禀謝賑捐案内保加同知銜前署海鹽縣吳鴻賓禀辭赴嘉郡會算交　卽用縣紀鑲禀奉委在轅收呈差禀見叩謝並於十八日到差大挑縣夏先楫禀請感冐假數天候補縣巢鳳儀禀辭赴山會蕭諸四縣催地丁差李續祜通局靳玨並請感冐假數天縣丞朱光華均津通局主簿魯瑶滬局均禀知藩司糧道委海運差禀謝鎭海長山巡檢顧禮祥禀謝飭知赴任 
[武闈試竣]  
　　江南武闈十九日閱畢弓刀石東西二闈二十日赴督院覆試廿一日入貢院默寫武經留堂者約三百人廿五日發榜桓桓多士莫不引領望之 
[講舍課題]  
　　十六日考鍾山尊經書院師課鍾山題晉之乘三句詩題忽逢佳士與名山得逢字尊經題萬章問曰人有言伊尹以割烹要湯有諸三章詩題滿階紅葉醉新霜得紅字二十日文正書院師課文題多聞而識之三句賦題陶潛爲彭澤令以公田二十五畝糧秫二十五畝種粳爲韻兼補七月未考之課故肄業者踴躍爭先云 
[走失小孩]  
　　金陵有高姓男孩乳名福保年八歲面白微麻左耳繫一銀鐘身穿藍布棉袍外套紫呢棉背心黑斗綢套袴黄摹本鑲鞋二十日午後在門外嬉戲忽然失去其家屬徧處尋覓謂有收留送出者謝洋三十元顧竟無送信者其父年已五十有四幾不欲生云 
[格致書院辛卯秋季特課題]  
　　格致書院春秋兩季特課例請南北洋大臣洋大臣鑒閱俟定甲乙齊送呈北洋大臣鑒閱俟定甲乙俾儒林奉爲模楷秋季特課現由南洋大臣發出題目兩道首題爲物體凝流二質論次題爲潮汐應月說宮保劉峴帥以重臣而蒞兼圻再至南疆聿敷新政德威遍布教澤旁流愛士惠民悉以實心而行實事凡在士林無不同聲稱頌今所命二題皆西學之淵微而談格致者之所當講求者也今自出題之日爲始限至十二月初十日一概截收凡有繳卷者仍交於三馬路格致書室可也至於去歲庚寅冬季課卷當催請山東登萊靑兵備道憲盛杏蓀觀察發下藉慰多士之望并請卽命冬季課題以爲肄業諸生所矜式想觀察提倡風雅主持月旦方當以造就人才爲亟必無不允焉 
[襜帷涖滬]  
　　新簡四川藩憲龔仰蘧方伯於昨晨乘舟抵滬暫泊小東門外在滬印委各官均往迎接如儀午後方伯乘輿入城赴各衙門答拜禮也 
[飭差彈壓]  
　　陸宦家住滬城縣橋南首生有兩女長女已賦結褵次女依然待字近來長女有事歸寗至前日欲將胞妹領往夫家並携什物女之母舅某甲以其事不近情出塲喝阻阻爭執上海縣袁海觀大令聞之恐肇事端立飭值差前往彈壓始不致興雀鼠之爭云 
[狼藉烟花]  
　　松江人徐蔡氏投上海縣訴稱長子金生幼時憑蔡陶氏爲媒聘定謝祥發之女愛貞爲童養媳當卽過門至光緖十三年八月間忽被謝祥發將女領去小婦人屢次往接堅不釋放現查得謝祥發將女愛貞潛寄上小東門外王阿二花烟館内爲娼爲此來案喊控叩求提究袁海觀大令准詞備文昭會領事於昨日協捕往拘愛貞到案以憑質訊 
[流氓尋釁]  
　　浦東塘橋一帶近有流氓五六十人每日三五成羣横行市肆鄉人受害者指不勝屈前晚又有流氓二三十人不知因何向唱花鼓戲之某甲尋釁兩相扭打各有損傷中有一人受傷較重恐難保無性命之憂也 
[英界公堂瑣案]  
　　新關查私西人稱有輪船上人夾帶漏捐縐紗查獲之下被更夫徐阿三行竊一疋交捕送案徐阿三供寍波人以後不敢再犯尚求施恩宋二尹判徐阿三枷號七天發新關碼頭示衆贓給西人領去○包探稱王德明夫婦二人於今年正月間因向和尚訛詐遞回原籍今又來滬與前曾犯竊遞籍之許阿狗同居爲此一併解案王德明王張氏同供係丹徒縣人因親柩在寍波欲往扶回原籍順道來滬不敢滋事許阿狗供吳縣人如今不敢再犯行竊宋二尹謂王德明等前因犯事遞籍豈容再來滬上飭一併暫押仍候分别備文遞解回籍○金文炳稱與李林昭在烟館吸烟惠鈔時付洋一元烟館夥王阿二言是銅洋立時劈燬爭論之下被其毆傷然此洋係做工收下來者如是銅洋可以掉換現被劈毁不能退換矣爲此報捕並將帮同行兇之王阿生李阿六一併拘案李林曜供與同王阿二王阿生李阿六等同供因金强辨不是銅洋以致將洋劈開現求施恩宋二尹謂卽是銅洋儘可掉換何致逞蠻判王阿二王阿生李阿六等各罰洋一元以一元給金文炳養傷以二元撥充棲流公所經費○包探稱有李順者在路遺失花票報捕請查今查明被唐三福拾取邀同趙瑞福支取向之詢問直認前情李順願酬勞洋二十元惟旣經捕房總須解案求請示遵李順稱在路遺失萬順莊票計銀七分一兩三錢報由包探查明拾票收洋之人願給酬勞唐三福供係蘇州人在戲園傭工莊票在天仙戯園門口拾得求請恩斷趙瑞福供向業級衣唐三拾取莊票小的亦曾目視故與同收洋銀宋二尹謂李順失票由包探查獲不無微勞並飭准酬洋二十元以十元給該包探以十元給拾票之唐三福等餘交李順領去○曹益甫報失金銀首飾衣服由包探陳阿九拿獲許新紀不認行竊解由宋二尹飭包探帶回查明再訊此已列報昨據包探稱查明許新紀行竊是實遂將失贓交出失單開明失去六十一件對明祗少銀飾一件今將人贓送案曹益甫稱係山西人開新泰厚匯票號被茶房許鏡卽許新紀行竊衣飾報由包探查獲人贓具呈稟閱許新鏡卽許新紀供此案已蒙訊明但求施恩宋二尹謂許新鏡卽許新紀監守自盜不能輕貸判發捕房管押三月贓給曹益甫領去○水巡捕頭查見垃圾船違章傾倒垃圾皆由垃圾頭目朱念劬等不善約束之故禀請重罰以儆將來嗣因朱念劬無力罰洋卽將垃圾船扣留其詳已列前報旋據朱念劬遞禀聲稱船是租來可否减罰將船給還宋二尹商之易副領事以朱屢違章須罰洋八十元朱先繳洋三十元繼繳二十元乞還船隻未蒙允准昨又投案聲稱小的承包此項垃圾虧本不少屢次受罰受累何堪家産業已典盡務求施恩水巡捕頭稱用人看船用去工食洋二十九元四角已由船户石大毛繳洋十元尚少十九元四角二尹商之易副領事略予從寛判罰朱念劬洋七十元已繳五十元着再 
 
 

Page 4

 
 
繳洋二十元所有看船工食洋十九元四角卽在罰欵内提給以示體卹並着具結以後不得再犯朱又稱尚有二十元容覓保具限措繳乞先將船發還二尹允之 
[法界公堂瑣案]  
　　滬城姚姓家人丁三訴稱主人有金表一枚因表面已碎置諸妝臺上適因事赴親串家偶然忘却現喚鐘表匠前來修理尋表無着查係傭婦之子曹和尚所竊售與護城河畔源興冷店得錢一百文查詢不認報捕將店夥周金林張阿桂拘案訊究曹和尚稱今年十一歲偶竊主人金表於本月初二日售與源興冷店由學徒張阿桂經手轉交年長者看視周金林稱我店並不收表張阿桂供小的於初十日進店不知表係誰人收下包探禀今晨奉捕頭命曾至該店抄閱不見原贓通事稱頃據該店云店主於上月廿九日病故本月初二日出喪關店三天至初三日始又開店包探稱彼有二店老店確曾閉過新店則並未暫閉曹和尚稱金表售在新店由張阿桂經手看明無誤明府謂張曰旣經收表可卽交出丁三稱該店如肯繳贓家主亦肯酌給洋銀周張堅不承認明府謂護城河畔冷店頗多何以指定爾家且曹供詞鑿鑿豈能抵賴　命將曹和尚周金林張阿桂三人一併押追丁稱主人曾囑將曹和尚帶回准明已帶案候質明府曰竊物之人理應管押不准所請丁唯唯而退○傭婦朱張氏於前期至公堂控被主母陶左氏圖賴工洋肆行毒打等情朱明府准詞飭提陶左氏到案於昨日解堂訊究朱張氏稱小婦人年已七十於光緖八年起在陶家傭工言明按月工洋一元五角現已十年共收到洋七十二元尚少四十四元堅不找付且將小婦人毒打受傷前年打過一次暈去一日夜後始漸蘇似此凌虐尚求大老爺恩斷供畢號陶大哭陶左氏稱丈夫陶際虞現在越南爲法繙譯官朱張氏於光緖十年分用起工貲除付過外僅少十三元朱張氏聞言泣稱實係四十四元明府問朱張氏可有荐保答稱荐頭孟榮桂現在孫公館傭工朱明府得供之下商之魯繙譯官以陶左氏很心辣手法不容恕命卽管押捕房不准交保並論朱張氏將薦頭孟榮桂邀到再行訊理○興昌里管門人徐得榮稱里内屢次失竊留心查察昨見沈阿三扭鎖圖竊拘案請究壞鎖呈閱包探禀稱沈係積竊沈遂無詞置辨明府判沈阿三笞責二百下壞鎖給還○包探稱昨在昇平里查贓陸阿土混入觀看後見屋内闃其無人扭鎖入内竊得銀飾數件拘案請究陸供推車度日初次犯竊尚乞施恩明府判　責一百板○小東門外聚興樓茶館挑水夫唐阿順訴稱小的挑水時悞跌劉阿德身上被劉一推小的連水跌倒以致跌碎頭顱又有王福生前來帮凶情急鳴捕一併解案求請訊懲包探稱劉係積竊王乃碼頭小竊朱明府謂現爲竊賊尚敢行凶理難輕恕幸唐阿順受傷尚淺判將劉笞責二百板王責一百板以儆○包探稱昨在仁濟醫院見舉刀自刎之藍水亭傷勢稍愈據醫生云閱一禮拜卽可告痊因將烟妓魏王氏卽雙喜解請發落明府着押交的保○包探孫錦榮稱捕房中人失洋狗一頭查得被小馬夫張阿二在途抱去售與李阿四得洋四角因此一併送案張供在鴻運樓門前見有小狗因卽抱回李阿四見之堅欲買去售洋四角明府着將張管押三天李斥釋○汪張氏稱陳芝卿竊雞二囊鳴捕拘案包探稱陳芝卿乃陳竹廷之高徒竊雞手叚甚好昨日先竊汪張氏二雞藏在身畔又至他處竊雞遂卽破獲明府判笞責四十下驅逐出境不准逗留 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[娶親話柄]  
　　金陵某姓女二九芳齡人才楚楚幼失椿蔭長依萱堂寄食舅氏家今春舅氏擬携眷赴浙爲餬口計日倩雉媒代尋　侶有某甲爲某乙執柯謂乙年未逾三十因亡故剣復續新絃門第不愧金張才名直追元白富貴神仙兼有其福母足不出門無從探訪舅氏又因束裝在邇不暇深求遂將掌珠面允擇於本月十八日出閣親迎之日乙肩輿而往甫入門賓客駭然眷屬譁然其母一見勃然知之者默然不知者紛然其階下僕從有悄然者有怫然者有嘵嘵然者盖某乙面黑如黝幾如鬼雄忽鏗然一聲茶碗不知從何處擊來俄而拳如雨點致新　　服片片作蝴蝶飛於是哭者詈者勸者笑者喧滿一堂乙乃狼狽而去衆又往尋某甲然已不知所之矣 
[邦江官報]  
　　十九日姚太史文倬前四川成都府汪太守鑑均過揚湖北張都戎靑華解餉來二十日新委東臺塲洪鹺尹禀知赴任廿一日淮南總局李分轉以牧奉委總局正辦禀謝 
[施當其時]  
　　謹啓者昨奉方文元大善士樂助敝堂施粥經費由寓滬莊客交來洋三十元滬地貧民麕集敝堂自開廠以來就食紛紛常慮經費不敷難資接濟良用躊躇乃蒙義粟仁漿源源接助同襄善舉俾集腋以成裘軫念時艱咸飲和而食德施當其可福有攸歸謹誌報章以告同志 
[上海六高路仁濟善堂董事施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年十月十六日京報全錄]  
　　宮門抄○諭旨二道錄前○發抄硃批四道○皖撫沈奏已故總兵戰功卓著請准捐建專祠摺○大臣長奏病請開缺調理摺○桂臬湯奏恭報接印日期摺○楚督張奏叅革守備審辦摺○蘇織造榮奏接收前任交代庫欵稽核相符摺○十月十六日工部鴻臚寺正白旗值日吏部引見五十五名都察院一名廂紅滿二名廂藍滿二名○禮王等仰山窪合操覆命○遷公假　請安○恩佑等謝議叙恩○睿王請假五日○岳琪續假十日○值年旗奏派專操之大臣派出福森布○召見軍機熙敬敬信徐樹銘○發抄魏光燾奏請以叅將張宗本補和闐營叅將奉硃批兵部議奏欽此○又署遊擊周添才借補英吉沙爾營叅將奉硃批兵部議奏欽此○又都司張鴻疇等補恊營都司等缺奉硃批兵部議奏欽此○又同知李慶棠等署温宿直隸牧奏硃批吏部知道欽此○○安徽巡撫臣沈秉成跪奏　已故總兵戰　卓　　民授樂　請捐建　福據情籲懇恩施以彰忠盡考摺仰祈聖鑒事竊據安慶府屬紳士沈元鼎等聨名禀稱已故記名提督福建建寗鎭總兵張得勝湖南瀘溪縣人於咸豐元年起　行伍出兵廣西保守桂林嗣由湖北剿賊東下進規安徽是爲張得勝立功皖省之始時在咸豐七年安徽全境皆有賊蹤而髮擒各匪猖獗横行尤在皖北一帶張得勝創立凱字勇營與賊力戰身先士率屢受重傷先後蔟兒榮山六女等城收復滁州全椒天長等城前督辦軍務大臣袁甲三前安徽巡撫臣翁同書皆以忠樸勇敢交章保荐八年十二月奉旨補授湖北宜昌鎭總兵張得勝感激恩　益加奮勉自是毁三㲼河匪壘搗臨淮關賊巢率隊猛攻擒斬甚衆九年十二月奉旨調補福建建寗鎭總兵其後誘執　頭粥　餘衆乞降而鳳陽府復會攻髮匪陳玉成連戰皆捷而蘆州府平堵禦李成秀敗竄悍黨剿平文占魁負固賊圩合擊捻酋張總愚等大股而解雉河集之重圍痛剿教匪許廣山等逆結而平許家岡之賊壘在往出奇設伏乘勝追奔立挫兇鋒肅淸皖境其間率師四出在於河南湖北陝西江蘇山東等省縱横馳驟會合諸軍蕩平西捻無役不從旋仍駐軍皖北三河尖等處要區巡防匪類廣德州土匪嘯聚又經撥隊剿除皆在同治年間江淮賴以勘定光緖元年移軍東西梁山扼守長江關鍵疉逢江水泛漲和州所屬圩隄多得其督隊救護之力六年遣撤凱軍始赴福建蒞任其在皖二十餘年大小百數十戰禦宼保民厥功甚偉且其行軍所至約束嚴明尤得民心同深感戴病故後歸櫬過皖尸祝萬家請援多隆阿穆圖善善慶在安慶省城建祠成案由地方捐辦祠宇以將祀事而伸崇報等情經臣批行藩臬兩司核議旋據轉飭該紳士等查造張得勝戰功事跡淸册公同結報呈明專祠經費出自籌捐不動公欵禀懷寗縣加具印結詳由安慶府轉詳布政使阿克逹春按察使嵩崑會核明確呈送册結具詳請奏前來臣查已故記名提督福建建寗鎭總兵張得勝忠勇性成謀略優裕從前轉戰各省戰績皁然福建地方業已仰蒙恩旨建立專祠其在安徽治兵最久戰績尤多皆有奏牘可稽具在聖明洞鑒該紳士等追懷前烈報饗情殷懷請捐資立祠實係出於誠　合無仰懇天恩俯淮張得勝在於安徽立功省城捐建專祠列入祀典由地方官春秋致祭以彰忠藎而　輿情出自鴻慈逾格除册結咨送部科查核外謹會同兩江總督臣劉坤一恭摺具陳伏乞皇上聖鑒訓示謹奏奉硃批看照所請該部知道欽此○○奴才長春跪奏爲病勢未痊籲懇天恩俯准開缺俾資調理事竊奴才前因染患腹瀉之症迭次請假均蒙聖主恩施賞假一百二十日派員署理正紅旗護軍統領仰蒙高厚鴻慈感戴曷極今假期屆滿奴才病仍未痊據醫家云奴才腹瀉日久服藥過多以致氣血兩虧非靜心調養一時難望就痊伏思奴才迭次蒙恩賞假曷敢因病久曠職守再四思維五中焦灼惟有叩懇天恩俯准開去一切差使俾奴才得以靜心調養一俟病勢痊愈卽當泥首宮門求賞差使萬不敢稍耽安逸有負生成所有奴才病勢增劇懇請開缺緣由理合恭摺具奏伏乞皇上聖鑒奴才不勝悚惶待命之至謹奏奉旨已錄○○二品銜廣西按察使臣湯聘珍跪奏爲恭報微臣馳抵廣西接印日期叩謝天恩仰祈聖鑒事竊臣欽奉恩命補授廣西按察使遵旨入覲當蒙召見二次仰荷訓誨周詳莫名欽感陛辭出都於八月二十日抵廣西省城奉撫臣馬丕瑶飭知赴任八月二十二日准不按察使蔡希邠將印信文卷移交前來當卽恭設香案望闕叩頭謝恩祗領任事伏念臣犬馬餘生常年鋒鏑屢蒙拔擢未報捐埃兹復陳臬廣西地當　徼敕法務在謐邊職綜刑名安民尤須察吏如臣檮昧深懼弗勝惟有隨時隨事禀商撫臣勤愼辦理冀　　高厚鴻慈於萬一所有微臣接印視事日期並感激下忱謹　摺叩謝天恩伏乞皇上聖鑒謹奏奉硃批知道了欽此○○湖廣總督臣張之洞跪奏爲守備賣糧冐餉廢壞邊營請旨革職審辦以懲積弊而整戎行恭摺仰祈聖鑒事竊據署湖南永州鎭總兵馬朝龍禀稱訪聞嶺東營守備謝上元貪婪妄爲物議紛騰當飭署鎭標左營遊擊劉河淸就近密查具覆旋據該遊擊禀覆稱選派委弁馳往嶺東潛行密訪查得守備謝上元劣跡甚多　有冐餉賣糧受人財賄情弊均有証據開列欵單二紙如到任五年革兵過多任意虚曠兵餉馬價侵吞入已每遇巡閱雇人跑隊借馬應操復以革兵作故冒領惠餉拔補糧缺勒索花銀五元至一二十元不等前任移交公項爲修整衙署之用該守備將公項吞蝕勒派兵丁捐銀所領公費並不製造火藥以致庫存器械鉛藥損壞稀少所存無幾此外貪鄙情事不一而足又經檄調該營把總樊二鼎來永面詢據該把總面禀守備謝上元自到任以來每遇出有糧缺或壓年餘或壓數月甚至有壓二三年之久不補者合計名糧何止數十分當將歴年開收兵丁各年月底本摘錄淸摺開呈該署鎭復加詳查暗訪　單所開及樊二鼎所禀各慱均係屬實禀請撤叅等情並將查明欵單曁兵丁開補日期淸摺抄送前來臣查嶺東勞界國廣東僻遠邊境專營巡防繫要該守備謝上元乃竟敢冐餉賣糧種種妄爲虚曠營伍廢弛操防實屬貪劣異常罔識法紀情節甚重若不嚴行懲辦力挽頽風必致各處緑營皆成虚設旣據該署永州鎭總兵馬朝龍查實禀揭前來除先行撤任委員接署外相應請旨將湖南嶺　營守備謝上元卽行革職提　當飭湖南臬司嚴行查訊按律懲辦以除營弊而整戎行謹會同湖南巡撫臣張　護理湖南提督臣周瑞龍叅摺具陳伏乞皇上聖鑒謹奏奉硃批着照所請兵部知道欽此○○蘇州織造奴才榮廷跪奏爲接收前任交代庫欵稽核相符恭摺奏聞仰祈聖鑒事竊奴才蒙　恩簡放蘇州織造所有接印任事日期前經恭摺奏報在案今將前任織造毓秀移交各項錢糧淸册按欵查核除光緖十四十五兩年運務添派網綾以及長春宮縀綢布疋各項錢糧曁所放匠糧米折十五年辦差工料等欵僕經分别題奏報銷至該前織造自接任日起至交缷日止承辦庚寅大運辛卯赶運並添派另傳各項活計料工一切由司關　局　籌撥解計大運項下動用銀一十九萬三百五十五兩九錢六厘　存庫銀一萬四千九百四十四兩四錢一厘指欵項下動用銀二十五萬一千一百八十兩五錢一分五厘現存庫銀五十三兩七錢二分八厘辦差項下動用銀五　九千四十一兩二錢三分二厘現存庫銀三千五百七十二兩二錢九分八厘匠糧項下支放銀九千四百四十八兩八錢三分二厘現存庫銀一十二兩四錢七分四厘申餘項下動用銀三萬七千五百三十三兩七錢六分三厘現存庫銀七千三百八十二兩九錢五分三厘奴才逐欵盤查核與交代册列收支各數均屬相符並無短絀至本年大運縀紗綢核線絲等項應山奴才咨催藩司江海關將應幾上需銀兩赶速解到卽行詳愼關辦所有内務府奉旨派辦湖編繡花納紗帳子並前任奉傳未辦各件現已估計料工銀數請部指撥一俟撥到欵項敬謹赶辦外謹將接收交代庫欵稽核相符綠由理合恭摺具奏伏乞皇上聖鑒謹奏奉硃批該衙門知道欽此 
 
