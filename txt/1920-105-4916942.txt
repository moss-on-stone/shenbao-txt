# 1920 - 105 - 4916942

 

Page 1

 
 
   
 
 

Page 2

 
 
   
 
 

Page 3

 
 
時評 
[表示（冷）]  
　　山東問題旣决無直接交涉之理軍事協定又有必將取消之勢以今日情形言之即無他人要請政府亦當正式表示其態度以使人相信豈竟幷此表示之權而亦無有也耶 
　　夫表示態度固非爲難之事况所謂態度者又與政府平日所自居相合而非相反者耶故余亦以爲政府之宜有表示今正其時矣 
[命令]  
　　四月十九日大總統令外交部呈駐伊爾庫次克署領事魏渤請予免職應照准此令 
　　又令陸軍總長靳雲鵬呈陸軍第二十八師步兵第一百十團第三營營長徐景隆另有差委請予免職應照准此令又令陸軍總長靳雲鵬呈請任命張福萬爲陸軍第二十八師步兵第一百十團第一營營長應照准此令 
 
 

Page 4

 
 
   
 
 

Page 5

 
 
   
 
 

Page 6

 
 
[專電]  
　　北京電昨國院通電學生罷課擧動非純出愛國含有政治意味宜依法制裁（二十一日下午一鐘） 
　　天津電鄂督箇日致院電對於局部謀和合併制憲俱不謂然主張由政府派王赴桂滇仲裁唐陸之爭並忠告北軍閥互相諒解平息内訌（二十一日下午五鐘） 
　　天津電靳於箇日電王揖唐略云聯合制憲雖爲解决時局之要徑但頭緒紛繁一時難成仍希和會早開則憲法一切可由大會表决免生紛爭轉多障礙 
（二十一日下午一鐘） 
　　北京電丁乃揚來京昨謁靳今謁徐陳與陸接洽各事（二十一日下午四鐘） 
　　北京電陸榮廷長電反對合併制憲（二十一日下午五鐘） 
　　北京電伍廷芳電復謂此次返滬專與中山籌備西南大學不問政治和局已囑少川早籌開議 
（二十一日下午一鐘） 
　　北京電安系仍密議倒閣誓達目的曾毓雋徐樹錚時赴津卽因此但靳態度極安閒（二十一日下午四鐘） 
　　北京電參陸辦公處哿日擧行重要會議聞列席者有羅開榜張志潭陸錦等討論之案（一）山陜聯合剿匪請以劉振華兼領總司令李際崇爲副司令結果照准（二）湖南分路剿匪清鄉以陳復初爲第一路清鄉總司令陳德修爲第二路清鄉總司令結果照准（三）李厚基請領子彈四十萬陳光遠請領子彈二十萬孫烈臣請領子彈三十萬結果照准由軍械庫撥給（四）鮑德山堅請撤防案結果不准 
（二十一日上午八鐘） 
　　北京電邊防處决先將宋焕章隊撤回境内卽設法取消軍事聯絡員（二十一日下午八鐘） 
　　北京電財政當局統計軍政舊欠及小借欵共需二千五百餘萬以四個月爲清理期政費少二千四百萬特商拉門德借五千萬拉答職在調查如借欵須俟回國報告新團成立後（二十一日下午一鐘） 
　　北京電律師孫某赴日實承農次命接合洽辦魯省某礦昨歸報商妥日墊華股日三華一分别以華商名義領照（二十一日下午四鐘） 
　　北京電哈報日本在南滿鐵路沿線又增兵一中隊又在長春車站一帶向商民加派户口捐分爲十餘等收欵甚鉅（二十一日下午三鐘） 
　　北京電日向俄新政府將克倫斯基政府所允中東路權移轉及延長路線各事重新批准並派重兵駐上列各地政府得報卽電吉黑確查吉鮑在中東沿線布告謂該路不受俄黨爭牽涉如正黨干涉實力制止（二十一日下午二鐘） 
　　北京電黑電海拉爾日軍與捷軍衝突現已了結捷軍已於十三日開赴崴埠日軍亦於十七日開回滿站又電日軍在滿站捕去之俄工業已釋放（二十一日下午三鐘） 
　　北京電新黨在未承認前無派代表權俄使致謝我收容舊黨並請拒新黨牒（二十一日下午二鐘） 
　　北京電黑報雙城日俄軍激戰案日軍死傷三百餘俄黨死傷六百餘雙方正在交涉又崴埠日軍已將俄人財産交還雙城仍由日軍佔領雙崴電線已通（二十日下午三鐘） 
　　北京電魯電何鋒鈺旅所部第二營於十二譁變擊斃商夥一名逃去二十餘名連長鄭郭二人不知下落（二十日下午三鐘） 
　　北京電劉存厚電訐劉鎭華所派禁烟委員騷擾劉鎭華又訐劉存厚阻碍查烟擅將委員槍斃 
（二十一日下午八鐘） 
　　北京電今日九時英使入府遞國書星期日徐請使團游園 
（二十一日下午一鐘） 
　　北京電皖訊倪近能緩步花園神志略清（二十一日下午四鐘） 
　　香港電政務會議銑日再催滇唐派政會代表（二十一日下午二鐘） 
　　香港電楊魯電告寒日起由南雄始興開赴湖南至巧日完畢 
（二十一日下午二鐘） 
　　香港電岑昨通電駁吳林褚離粤通電謂國會經費至三月底欠三十萬計祇遲發月餘惟聞議員歳費僅領至去年底過在議長不應離職（二十一日下午二鐘） 
　　香港電留粤國會議員擬公推代表赴滬勸議員回粤設法打消滬會（二十一日下午二鐘） 
　　香港電意飛機今晨四時抵省城（二十一日下午二鐘） 
　　香港電皓日午後四時省忽起狂風雨雹甚多（二十一日下午二鐘） 
[各通信社電]  
　　北京電院通電各省區近日滬杭皖學校相繼罷課滬上學生聯合會有與政府决鬭之通電似此不軌擧動顯係奸謀鼓惑希仍照前電按法制止 
　　北京電鮑督電陶祥貴在一面坡營次病死遺差暫委第六旅旅長誠明兼攝鎭守使一缺亦令代理 
　　北京電印度陸興祺來電准巧日啓行回京 
　　北京電葉恭綽今日由奉抵津（以上二十一日） 
　　以上中華通訊社電 
　　北京電靳以願電所得答覆多空言敷衍江蘇等重要部分亦未答覆故二次通電緩發 
　　北京電王鄂督張湘督代　　均聲述八省同盟與該省等並無關係 
　　北京電當局電促劉冠雄迅速赴閩聞爲時局與南中海軍有所接洽 
　　北京電岑陸唐均派有密使到京商和議政府擬先將事實問題分别商妥再由滬會全體解决 
　　北京電徐力勸段回京商和局辦法段已有允意 
　　北京電外傳安系向大倉借欵說不確 
　　北京電日軍與新黨仍在赤塔一帶激戰日漸優勝 
　　北京電莊景珂電告日本輿論於日政府對俄政策不滿將表示反對 
　　北京電將准鮑貴卿辭中東路督辦以郭宗熙繼 
　　北京電閩案久懸閣議决由部向日催促 
　　香港電留粤舊議員現祇有百人軍政府加俸慰留仍紛紛謀去 
　　香港電林葆懌因粤軍逼迫閩南不已决辭閩督職連日亦不赴軍府政務會議（以上二十一日） 
　　以上中孚通信社電 
[公電]  
　　紹興學生會通告被封電各報館鑒本會自十三日起與全國全浙學生一致行動實行罷課不謂紹興官廳封閉學生會干涉游行禁止演講錄去代表姓名行將拘捕萬惡官廳雖以亂黨待我我紹興學生誓與全國全浙一致犧牲特聞紹興學生聯合會叩 
　　河南學生會宣告罷課電各報館公鑒啓者敝處謹依總會議决罷課案件於十九日業已經全體學生通過定於是日上午十句鐘罷課矣誠恐路遠未知特此布達河南學生聯合會叩 
　　貴陽劉顯世通電（銜略）譚督軍銑電悉顯世前擬請全國派代表赴歐洲國際同盟會請願一事政府代表巳由軍府電知王專使國民代表應照譚督軍主張由省議會聯合會商會聯合會選定若干員先就滬上討論方法再馳赴歐州堅决進行戢强鄰之野心爲交涉之後盾在此一舉惟公决之顯世巧印 
　　山東田屈贊成盧電之通電各報館鈞鑒讀杭州盧督軍歌日通電救時偉論正佩良深慨自和議停頓統一無期國事糾紛危機日迫内憂外患相逼而來當此之時惟有急起直追力謀統一鑒覆巢之禍泯鬩牆之爭共策一國之安全勿執諸方之意見庶幾和衷共濟轉危爲安夫南北相持之點根本解决誠如盧督軍所議由新舊兩國會各選出若干人組織憲法委員會共同制憲以定國本而釋紛爭廊然大公至爲善策惟望一致贊成以速謀統一而救危亡國家幸甚田中玉屈映光叩巧印 
　　安徽貴池學生會電申報館轉學生總會鑒敝會於哿日遵總會議案一致罷課特聞安徽貴池學生會叩 
世界路透電 
[德國政亂近聞]  
　　十七日瑞典京城電開浦博士乘飛機自德國抵瑞因護照不合式巳在此間就逮 
　　十七日柏林電有軍官與文員數人在國防部會議時就逮柏林人民大爲震駭據軍官聲稱彼等乃謀解除勞工武裝惟文員則稱彼等謀將國民黨與共産黨合爲一體以期與俄國過激黨一致行動警務長不信軍官乃謀反抗政府已將諸人開釋 
　　十七日柏林電前德皇之子普魯士亞爾白里克親王因圖在柏林某旅館毆擊法軍官被罰馬克五百枚又藍琴堡親王因動手毆擊被罰馬克千枚 
　　十七日蘇里克電柏林半官電稱德政府已下令於四月二十四日撤退魯爾區域之軍隊 
[愛爾蘭黨亂近記]  
　　十八日倫敦電昨夜愛爾蘭之倫敦特里地方羣衆攻擊兵士俱樂部及警察駐在所警察來援衆投石開槍拒之兵士二百來助亦被衆轟擊騷擾歷四小時至夜半兩時始止後統一黨與新芬黨又互相毆鬭受傷送入醫院者有兵警各一人平民九人今晨克萊爾地方有警察三人被持械者攻擊致警察死傷各一餘一人以短銃奮鬭擊死施攻者一人並傷其三人聞騎兵三聯隊將於本星期内調赴愛爾蘭 
　　十八日倫敦電檢騐愛爾蘭柯克市尹之法官查明主謀者爲愛爾蘭皇家警隊英政府亦知情故乃下喬治氏費蘭巨貴族美菲森（時任愛爾蘭事務大臣）等謀殺之讞詞 
　　十九日倫敦電波拉勞氏今日在下院答覆勞勃特貴族之質問謂芒特覺獄囚釋放之前當道曾向每人宣讀一文曰爾現宣誓得以釋回深望爾尊重誓言如期回獄獄囚聞者並無異議所釋諸人泰半已入醫院僅數人歸家各人之所在警察皆知之愛爾蘭行政官就往事證之知諸囚不致違背誓言 
　　十七日紐哇倫斯電愛爾蘭新芬黨領袖伐里拉氏今日受紐哇倫斯城之自由及洛雅拉大學法律博士學位英總領事抗議無效 
[各國對於和會之進行]  
　　十九日桑里摩電和會巳於今日開會討論對土和約决議召土代表至巴黎於五月十日接受和約全文 
　　十七日巴黎電英相喬治氏今日抵桑里摩曾與意相尼蒂氏會談法總理米勒蘭氏昨夜八時由巴黎赴桑里摩英外相克松貴族希相維尼齊洛斯氏均同車啓程巴黎各報深信桑里摩和會將决定要求德國撤退魯爾區域軍隊並解散國防軍之哀的美敦書 
[英國之財政演說]  
　　十九日倫敦電財政大臣張伯倫氏今日在下院提出預算案略謂三月三十一日活期債額爲英金三百十二兆鎊較去年減少一百兆鎊外債爲英金一千二百七十八兆鎊一年之内已減少八十六兆鎊他日付還美國英法債額五百兆元後則外債額將更減少估計來年收入依照現有徵税辦法當可得英金一千三百四十一兆鎊而支出約在一千一百七十七兆五十萬鎊僅餘一百六十四兆鎊以供贖債之用此數殊覺不敷國民宜再勉力以增進信用而減輕將來之擔負今擬增改税則其重要者如下郵税信重三盎斯者收二便士加重每一盎斯加收半便士電信前收九便士者今至少收一先令報紙重六盎斯者前收半便士今收一便士估計所增郵税可使收入增多六百五十萬鎊酒精每瓶售價增至十二先令六便士皮酒零售每罇增價一便士酒税加倍火酒按價收税百分之五十輸入之雪茄烟按價續收税百分之五十惟從殖民地運來減少三分之一再殖民地運來之火酒亦減少三分之一所得税每鎊收六先令之税則仍不更動但將提出新案以實行所得税委員會之主張已婚者所得爲二百五十鎊可免税未婚者則以所得不過一百五十鎊爲免税之限度逾額利益税增至百分之六十並擬創立一税名集資會社税將來以爲逾額利益税之代替凡有限責任公司皆照此税則每英金一鎊之利益須繳税一先令 
　　十九日倫敦電本年一月各領袖銀行家曾呈請各本國政府召集會議研究世界嚴重現局今定於五月抄在比京開國際財政大會國際聯盟會行政會已請二十五國派代表參與該大會澳大利亞·加拿大·印度·日本·紐絲倫·南斐洲·均在被邀之列英國銀行家已接正式覆文二通一乃英國財政大臣所發謂英政府願參與該大會惟須聲明者財政部不願與聞增多政府借欵之任何計劃第二覆文乃美國財政總長所發謂美政府反對由政府輔助不能與會惟願商會派代表非公式參與會議由此觀之歐洲財政之善後事業不能專賴直接政府借欵該大會須考慮另行籌欵而使財政得復原狀之方法 
[飛行界近事記]  
　　十三日巴格達電爲古爾人擊落之意國飛行家藍柴氏已由阿刺伯人救出今日乘機赴巴斯拉取道向東京進發 
　　十六日巴斯拉電藍柴氏與瑪柴里氏今日由巴格達飛抵此間 
　　二十日河内電費拉林氏於四月十八日飛抵河内定明日（四月二十一日）啓程飛往廣州 
　　十九日倫敦電航空部宣稱一九二○年將舉行飛機競賽以期審定何式飛機最爲安舒最利於旅行定八月三日開始賽飛與賽之機分爲兩種一小式者能坐六人二巨式者坐位不得在七席以下駕機者均不在此數之内機件須在英帝國境内製造如用及外物須扣除分數海面飛機至少須容二客駕機者在外備奬金六萬四千鎊僅英人可以與賽 
[各國近事記]  
　　十八日君士坦丁電國民黨攻擊亞拉土里亞之哇太克伊希關壓服希臘居民雙方刻正激戰尚未分勝負基瑪爾氏决議違抗土皇已向立憲黨宣戰南亞拉土里亞亦有亂耗傳來 
　　十七日華盛頓電意大利請美國派代表參與桑里摩和會 
太平洋路透電 
[日俄間戰事消息]  
　　二十日海參崴電日人在濱海州之行動使人興執握政權之思州議會現與此間日本外交代表談判以期解决遠東西比利亞日俄人將來關係問題日代表曾與勞農代表維倫斯基氏及俄軍新司令波爾狄羅夫氏會晤數次舊日帝國議會之議員現圖掌握雙城子之政權他處情形未悉現僅軍用火車開駛協約國鐵路委員會已請州議會商懇路工照常服務海參崴現有缺乏麵包與煤斤之虞日軍於一月前所失之尼古萊夫斯克鎭兹已奪回 
　　十九日東京電此間各報西比利亞特别訪員紀紅軍暴虐情形以證日本用兵之正當大阪每日新聞海參崴訪員述及紅軍屠殺尼古萊夫斯克日僑之慘狀謂女子有被以馬裂屍而死者有目擊慘禍之人一名喬裝中國軍官逃抵海參崴曾以紅軍殘殺情形詳告海參崴日員謂先是有過激黨一萬五千人焚殺尼古萊夫斯克有資産之俄人旣逞所欲乃肆虐於日僑日僑奮力與鬭衆寡不敵其居宅悉被焚掠乃逃入日領事署亂民旋縱火焚署署内日兵被迫抵禦婦女亦爲之助激戰一晝夜子彈告罄死傷者纍纍其未傷者皆自裁婦女則投入烈燄以自毁所餘傷兵數人樹白旗以爲保全孩童計但紅軍卒不動惻隱之心至盡殲衛兵而後已日日新聞亦紀日軍奮鬭保全伯力之情形是役日軍失五百人該訪員又謂美國新聞訪員一團曾組織國際幹事團調查俄人所受之損失謂日兵行動過於刻毒實則美國訪員乃輕信無稽之流言故其所發意見殊欠正確也 
　　二十日東京電外交省昨夜發表文告蓋擬更正海參崴俄人以四月五日之事端歸咎日人之流言者内謂日俄人民雖完全和協而俄人突於四月五日開槍轟擊海參崴日本哨兵日司令曾請停止轟擊而俄人置之不顧轟擊益力於是日司令乃命開槍回擊俄兵且襲擊日兵營房及日司令住所故日員决議解除海參崴與濱海州俄兵之武裝濱海州之俄兵仇視日人甚至視海參崴尤甚俄兵顯謀於美軍及其他協約軍開離海參崴後卽攻擊日軍苟非日軍司令應付迅速則必有無辜之日僑與外僑及反對紅軍之俄人千百人爲紅軍所殲文内並聲明日兵虐待婦孺傷兵之說純屬子虚又謂日兵此舉乃爲自衛起見並無政治意味因日本當局不欲覔取任何政治勢力或土地也聞俄日當道現正開會和衷討論解决爭點之辦法 
[香港罷工之結果]  
　　二十一日香港電昨夜有工人若干自廣州抵此今晨各船廠業已開工 
　　二十日廣州電罷工者數百人今日啓程前往香港罷工者語廣州時報代表謂香港僱主於談判之際禮遇勞工代表其厚意良可感謝云 
[北京雜聞]  
　　二十一日北京電德人入華之規則不日將公布規定德人欲來華者須向駐外中國外交代表或領事官員開報履歷俟經核准即塡發執照惟曾經遣送回國及形跡可疑之德人須向外交部及内務部領取執照 
　　二十一日北京電英使艾思敦今晨謁見徐總統呈遞國書禮節殊爲煊赫總統演說之際述及中英兩國三世以來親密之邦交又曰兩國邊疆相接而華僑之居於英國南方殖民地者不可勝數卽此言之中英兩國實有特别關係以固定東亞之和平而保持之深願兩國現有之友誼埀久不渝俾爲人類造福云云 
　　二十一日北京電北京學生通過議案反對贊助上海學生之罷課 
 
 

Page 7

 
 
國外要聞 
[美國金融界之情况]  
　　中美新聞社譯紐約保證信托公司副經理西桑氏文云美國市面上近於收受國外借欵抵押品一事力甚有限除非取息之厚與當年南北戰爭時之情形相同觀乎錢市中通用幣及長短期債欵情形蓋可知矣其中原由顯然可見其需金之方面可先述之當大戰中萬國實業大爲擴張而戰後措施一切善後事宜每在在需資同時美國人民購買政府中公債票幾達二百五十億金圓之鉅其間一百億則係借與協約國政府者不特此也復贖回以前在英法德瑞士荷蘭比利時諸國資本家手中之美國公債其數亦達數十億金圓今仍在繼續之中即私人方面出借欵項於外國政府者亦數十億其商人方面則亦以大宗貨物賒與歐洲諸國之主顧貨價亦值數十億金圓因此種種情形美國金融界遂間接或直接擔此重負矣夫美國之接濟外國擔負旣如此重大其所恃以調劑國内者又何取屬其一爲新定之聯合預備金制度其二爲一九一五年一九一六年及一九一七年間大批現金之輸入因此二事遂得稍稍活動又以戰中人民之節儉及製造出品之迅速亦大足爲經濟界之助至於今日則此三事有巳停頓者有已不生效力者而社會中奢風漸長工界之以工食力復日就衰弛此等情形世界各國幾皆相同而於美國則尤岌岌不可終日也至現金一項則不特不見進口反多出口紐約爲世界中之自由金市去年黄金之出口者不下二萬九千一百萬金圓每月計約二千五百萬金圓今年一二兩月中出口之金已達七千萬金圓以未來之局面觀之出口必有增無減此可斷言也然出口過多終無益於國内金融界中立見不穩之象且金之出也並不在償還本國債欵而在代償歐洲協約諸國之債欵質言之美國久以商業最盛之國聞於世界今日遂大爲盛名所累貨物之出售也須許主顧賒欠貨物之購入也則非現金不辦而他國之債務又須以現金代爲料理况聯合預備金一項今亦耗用漸盡不能長供挹注故需求日多後將無以供應矣當大戰中美國政府之籌措欵項一以各交戰國政府爲法其所恃以充一切軍用者卽爲重徵税賦雖英國不之及然有兩事差可樂觀者則美國所發紙幣在各交戰國中爲數最少前六年美國各項錢幣（現金亦在内）之流通於人民手中者每人約自三十五金圓增至五十三金圓七角八分增加不及百分之六十此與歐洲情形適得其反其紙幣之增加直數倍於前即以英國論其所分配之紙幣每一人幾佔三十五金圓今日歐洲各國銀價大跌卽亦因紙幣過多之故美國得免於此亦云幸矣而徵税之重則又與歐洲相反過於各國其最主要者卽爲所得税每年入欵在一千金圓以至四千金圓者須抽百分之四納税若每年入欵在一百萬金圓以上者則須以三分之二納税外此又有常年税及特别税今者世界各國皆短少資本故有資本者以錢出借即可得重利息然苟其年入之欵而於所得税中去其四分之一二分之一或三分之二於是人有以抵押品來押欵者自必求其利益甚豐者而貸之目下美國金融界之情形大略如此 
國内要聞 
[北京通信（穆）]  
　　日俄事件之眞相 
　　日俄在海參崴啓釁以後日軍節節得手今雖伯力綏芬各方面戰事仍未全息然貝加爾湖以東俄新黨之勢力殆全消滅而捲入日人之勢力範圍中矣據外人方面所得報告謂日俄開釁之眞因於我國至有關係蓋自俄新黨之勢力遍佈西伯利亞卽與中國接觸而於日人之經營俄蒙計畫大生障礙加以勞農政府之通牒旣到北京由通牒所言（一）中東鐵路交還中國則從前日人與闊爾察克所有中東路權移轉日本之密議必致失效（二）返還侵地取消一切密約則從前日本與闊爾察克密商蒙境權利移轉之說根本取消而日本之經營蒙古政策即由此不能行動故一意驅逐布黨以撲滅其東方之勢力使中俄之間不能接近且保存謝米諾夫使繼承闊爾察克之遺業則一切日人可攫而取之權利不至佹失當勞農通牒到京之日正日本軍閥計畫密定之時而出各國之不意以朝議撤兵者突一變而爲激戰廟街海參崴伯力赤塔綏芬先後起釁職此之由也 
　　日人於西伯利亞之戰勝各地方表面以不干涉俄内政爲理由以地方行政付之俄人所組織之自治團體其實日人操縱於其間不啻居監督者之地位其組織之人物凡有布黨臭味者悉排斥之日人所以爲不可者不得徑情直行且僅許俄人自置警察而貝加爾以東日本勢力所及之各地概不許俄自治團體有練兵權故西伯利亞地方名爲俄地實不啻日領土矣 
　　各國對俄早取不干涉主義故倡議撤兵以促日本之一致行動今則各國仍本不干涉主義東方問題完全聽日俄之自决海參崴外交委員之撤也實由各委員報告其政府謂海參崴之俄政府實際上不啻消滅而對於日本又無所用其交涉故一律召回然各國之中如英如美如義對日本此種行動頗不謂然特目前尚無具體的表示僅西伯利亞鐵路東清鐵路技術委員會有關於路事之抗議向日提出耳而法國態度則以中東路之債權獨重與各國又略有不同焉 
　　目前最可注意者爲捷克軍之形勢捷克之在西伯利者本爲五萬餘人今運回歐洲者已在半數以上二萬餘人之力量自不如日軍故捷克本贊成俄新黨自經日人之尋釁轉有不得不屈服之勢然此種現相但爲暫時的據某西人之觀察謂歐俄方面終不免興師而東維時捷克固學爲彼助卽各國亦必不助日戰俄日本與俄舊黨之合力能否常存尚未可定云云可見西伯利亞之事不得謂已了也貝加爾湖以東之鐵路現已不啻入日人掌握中而中東鐵路亦有爲日攫取之勢此最關我主權者如十一日海拉爾之事件十六日黑河之危態我之中立岌岌不保幸均由我軍調停得以停止戰爭然鐵路沿線終不能不慮日人之侵入鮑貴卿巳迭有密電陳述此種危險情形但雖屢經閣議之密商而政府仍無辦法所可慮者海拉爾一面坡滿洲里等處人心殊多憤激如一旦有事故發生則日軍不免侵入我範圍耳軍事協定之未廢在此時期中大足與日人以藉口日前某軍事機關頗有乘此撤消軍事聯絡員之主張而格於邊防之主持者今東三省督軍如張如鮑又感軍事協定之不便密電請宣佈廢止然日人尚欲我踐協定之條件安能許我廢止耶 
[北京通信（吹萬）]  
　　京學界與罷課問題 
　　自上海學生總會决定以全國大罷課爭山東問題之訊傳至北京而後北京各學校皆以此事爲一重要問題連日在各校討論有贊成以罷課響應上海者亦有反對罷課者各校主張多不一致卽各校本身各分子之主張亦皆互異贊成方面謂上海學生總會迺各地學生會代表所組織北京旣巳派有正式代表駐會則對於其議决案當然有實行之義務反對方面對於此層理由不能加以反駁但根據前在滬之張國燾康白情等報告謂滬會分子不純北京代表在彼不能行自己主張故北京無服從其議决案之必要十九日晚（星期一）北大理科開北京學生聯合會代表會議到者二十四校代表凡三十六人其第一議案卽爲罷課問題當即報告駐滬代表周炳琳之報告周電於十八到京係密電在明碼上亦可解但無甚意義耳其文曰罷課商有望蓋明使京校罷課且報滬商可爲學生後勁也有某校代表起立責問謂校中發見無正式具名之反對罷課傳單多通考其來源爲北大張國燾康白情等所發請該校代表對於此舉加以解釋北大代表高尚德起而說明對於該油印之件確認謂張等所散謂其眞意不過說明京校無立時實行滬會議决案之必要以爲各校解决此問題之參考别無他意存乎其間所以不具名者以彼等迺前次赴滬代表恐閱者疑其别有用意不肯對於該傳單加以研究不具名則純爲一種參考資料不致啓人以他種感情而異其判别之事實某校代表復質問十八日各報所載之北京學生反對罷課通電張印滔是否即張國燾如果爲彼所發則旣入學生會而未宣告與之脱離關係復不經學生會議决而獨自以通電發表意見且所謂五千六百四十七人者究有其人否北大代表謂此舉實非張國燾等所爲該電或爲别有用意者所造亦未可知云云質問旣訖當即轉入本題開始討論大衆以爲本問題當以立時罷課·或暫緩罷課爲論據不能以罷課與不罷課爲討論點全體贊成高工代表聲明該校方在風潮中校中奉教育部令停課故於罷課問題當然不能取得表决權亦不能加入討論北京師範及一中代表相繼聲明謂該校内部對於罷課一事未能一致之主張代表旣代表全校當然不能以個人之意思爲一方面之代表亦請從高工後各校代表辯論多時終以各持一說不能相下迺付表决贊成即日罷課者凡十一校代表十三人復用反證表决贊成暫緩罷課者九校代表十八人贊成罷課辯論最力之代表爲高師朝陽大學中央政法醫學專門燕京大學等代表贊成暫緩罷課最力之代表爲北大代表中途有一代表因辯論之不得結束憤然出場故表决時僅三十五人中國大學以内部主張不一致故其代表雖聲明取消表决權亦未表示態度反證表决皆未起立故表决者僅二十校自五四以後聯合會多用校爲表决單位近因北大反對巳改爲以代表人數爲單位故决定暫緩罷課有詢北大代表以該校前次全體大會對此問題未能有一致主張且未表决胡爲今日可以表示全校不主罷課者北大代表告以前日所論者爲罷課今日所主張者爲暫不二日後罷課即不與暫不罷課相衝突本校同學主張罷課旣未能一致於未表决以前當然爲暫不罷課也後復由燕京大學代表提出自二十號起停課以待滬會消息再决罷課與否付表决贊成者十七人反對者十八人否决十九日下午聯合會爲工專停課事派代表至教育部質問該代表到會報告謂請去洪鎔不得要領教育部謂洪鎔决不能去部中卽允去洪教員不肯上課仍不能令該校上課云云時巳一時各代表皆昏昏欲睡遂散會自首事因未討論（二十日晨六時） 
[北京對付學潮之一手段]  
　　檢查郵電與調兵 
　　昨日政府爲上海學生總會通電罷課問題當擬一通電拍致各省聞其原文略謂據電報局檢舉上海學生總會通電約各省學界於本月十四日起全國罷課似此簧鼓之論實屬駭人聽聞若不嚴行禁阻非特影響教育而與國家大計尤有妨礙除京師已飭郵電各局從嚴檢查外務希通飭各屬切實辦理是爲至要此外又有一電致淞滬護軍使盧永祥原文略謂魯案關係重要中央迭經審慮巳决取延緩主義以待時機現時並無駁回通牒之必要滬上學潮復起執事維持得法未釀事端極深佩慰仍須隨時防弭以安秩序是所切盼 
　　至北京方面學生自被拘同學移送法庭後對於自首一層積極進行僅以手續上之關係延至本月十二日始克實現聞司法當局對於學生自首一節以不發生於方豪等未釋以前恰好發生於其旣釋以後故頗疑及方豪夏秀峯王名烈三人之從中鼓吹對此三人異常憤恨屢請警察吳總監遣警偵捕吳總監以朱深口頭之囑未便卽允實行非俟司法部有正式公函决不照辦聞司法當局正在預備公函日内送往警廳要其照辦但聞方豪等之態度仍極泰然並無所懼 
　　段芝貴爲防學生有别項舉動特新由南苑調來步兵三營已將任務支配停妥以第一營巡守地安門附近之地帶第二營巡守天安門附近之地帶第三營巡守各學校之地帶此項辦法自昨日（十八日）起巳分隊實行 
[勞農代表在丹麥之活動]  
　　我國亦巳與非正式接洽 
　　俄國勞農政府近來對外漸變其過激主義而趨重於國際聯絡政策因是各國對俄態度較前亦多變更近來協約各國政府且巳分别派員到丹與勞農政府赴丹代表實行接洽我國駐丹代辦曹雲祥日前曾巳將聞見各情詳陳政府據聞外交部與邊防處等連日迭次會議已擬有辦法七項除電復駐丹曹代辦相機辦理並令將接晤情形隨時報告外一面更擬派張斯麐赴伊城范其光赴莫斯科黄某赴崴埠先覘傾向俾定方針外部頃又續接曹代辦電告謂列寗政府現已派代表三人到丹業於本月三日訪晤一次勞農政府對我極表好意又日本與俄接洽代表刻亦趕到因受英法意各國代表之監視尚未訪晤現該代表已於五日前赴瑞士與該國駐使三浦彌五郎接洽一切連日英法意代表亦與俄代表有所會晤此節與將來各國對俄方針至有關係云云又顔惠慶公使近亦電致政府謂俄國勞農政府特派非正式代表三人「古拉西那羅森佛斯基利杜威洛夫」代表會商並分别電致各國社會黨首領請其派代表接洽該勞農代表團分科辦事各國言語文字均有專任者惟其欲約吾國使署派員前往接洽當由曹秘書以個人名義與之接談並無具體條件提出惟中俄國境密邇邊防關係極爲重要似應乘機解决一切免落人後是否有當並如何進行之處敬候核示祇遵 
　　又據外電傳述列寗政府代表到丹以後似以下列各條欵提向各國接洽講和及恢復通商事宜其要點如次（一）於舊俄羅斯帝國地域内建設之各政府「包含愛斯多尼亞拉多烏芬蘭各政府」在各自佔領之地域内有監督權但講和會議决定爲各種變更或現在各政府佔領之住民各自變更其政府時均不在此限勞農政府及舊俄羅斯帝國地域内建設之各政府各自贊成不顚覆於前記地域内現存之各政府（二）撤廢對俄封鎖而於俄國民一切團體間使配洽成聯合國之物資無不公平於此條件之下勞農政府再開始與聯合國通商（三）勞農政府有得自由使用屬於歸俄羅斯帝國之所有又各地貨客搬運必要之鐵道港灣「包含愛斯多尼亞拉多烏芬蘭」（四）勞農共和國之人民對於聯合國及於舊俄羅斯帝國内建設之各國有自由入國之權利又倘不干涉前記各國之内政於前記各國之内有安全旅行居住之權利聯合諸國及前記各國之臣民對於勞農共和國有自由入國又安全旅行居住之權利但此項權利均須以外國人不干涉前記各國之内政爲條件按上述各欵是否眞象刻尚未悉 
[日軍治下之海參崴]  
　　俄新黨勢已屈服 
　　北京晨報載海參崴最近消息云崴埠發難後雙城伯力等處同時發動沿海州實權巳歸日本掌握俄國官民懾服已無發展能力俄軍卸除武裝後大半散處潛藏市中僅俄警准帶軍裝仍受日監督被兵處鄉勇農民男婦老幼露宿山外者不計其數情形至慘農田絕望前途殆不堪設想海參崴街市張貼日本告示有捷克兵及俄婦撕破紙角立被拘禁監視嚴厲道路以目俄人無聊時希望美兵或他國兵來援倚人圖立謡傳不息但美國當初雖有種種聲援事後絕無動作其餘各國更無暇顧及東方於是俄人俯首貼耳不復敢動俄自治會雖仍擁虚名絕無實權日俄代表簽訂條件如下（一）擔促日軍駐所餉需交通郵電等項之便利（二）尊重日本政府日本司令與俄軍所訂之協約如有不便得由俄軍單方面請求復核（三）宣勞於日本之俄人不經日本司令允許不能逮捕或侵犯其自由（四）臨時政府轄區内無論何人不得妨碍日軍之安全或妨碍朝鮮與滿洲之治安（五）禁止侮慢日本及日軍之印刷品（六）切實保護日僑生命財産及所有權利又聞日軍自佔領海參崴後即將阿穆爾之鐵路車站及重要市鎭悉行佔領現在各地日俄兩軍尚繼續大戰而以在尼霍爾斯克及哈巴路斯克Ｈabarovsk爲尤甚兩方死傷無數俄人退入山中預備分隊襲擊日軍現將哈巴路斯克附近之黑龍江橋拆毁自治會現組織委員會調查俄人被日軍殺斃之尸俟發現後即請各外國報訪員觀覽在上列各地之排日朝鮮人多爲日軍逮捕現朝鮮人多向各國領事團呼籲 
　　又據美人所辦西文報Ａdvertiser駐海參崴訪員十一日通信云在西比利亞東部之俄軍現在實際上殆悉被日軍解除武裝然解除武裝之先其間經過數場激戰其激戰範圍由各城鎭而擴至各村落死傷甚多現日軍已將各城悉行佔領無數俄人逃入山中聯結小隊分襲日軍自四日日軍發難之後此間報紙幾盡爲封禁因之謡言蠭起謂日軍行爲異常横暴一般俄人尤篤信不疑此種謡言今雖未能證實然日軍旣居優越位置而使用强硬手段則其行爲自不免於强横也前日爲日軍所佔領之公署已一律歸還且赤旗亦復向大空而飄揚一以示布爾塞維克主義日人不能以兵力征服二以示日軍閥派前以爲摧破俄人之武力足以助俄國之頑固派之上台此種計畫將歸於無效也惟海參崴自被日軍佔領後其臨時政府巳發生大變動布迪額夫Ｂoldereff已代克亞霍域斯克Ｋrakvvetsky而前日爲路薩諾夫參謀長之安士奴威治Ｈntonoyitch亦出而爲布氏之參謀長故一般俄人深懼該埠政府之大權操於日人之手云 
[中東路消息近聞]  
　　日本在東北方面與俄國布派角戰並佔領海參崴對於中東鐵路有種種意外舉動外交部已向日本抗議並由中東鐵路委員會對於日本之行動决計提出抗議其抗議内容有三項（一）日本軍隊在一面坡槍斃鐵路辦事人員俄人二名（二）日本軍隊在松花江鐵橋有妨害列車運行之行動（三）日本軍隊在海拉爾及滿洲里擅自逮捕鐵路上人員以上行爲日本軍隊對於鐵路運輸大有妨害且侵害該鐵路附屬地之警備權使鐵路辦事人員有不安之感聞此項提議已交列國外交代表及海參崴日本司令官與該地日本師團長並交付中東鐵路督辦鮑貴卿 
　　關於備價收回中東路一事王景春前曾條陳借用外欵藉期發生國際關係以便實行收管庶免他人覬覦交通部對於此事因無成見而一時又無妥善辦法於是特組設一中東路委員會專事研究俾期促成收回目的當吉省長徐鼐霖日前在京時對於此事亦曾與部接洽日昨回省過奉與張作霖晤商張以借用外欵易滋流弊頗主由奉省銀行加發奉票百萬飭由銀行准撥基金於奉省金融情形旣無所碍而又可以利用此欵購回該路顔世清現奉張氏電召到奉商榷此事聞亦頗贊成日内將回政府提出此議 
　　據某外人對於中東鐵路之談話云俄國管理中東鐵路歷有年數種種設施甚爲不當現雖經中國收回惟欲掃除積弊大非易事况入手改革首重經費與兵力就中國現勢而論二者均恐不能積極進行自不易貫澈其主張俄黨之覬覦遂乘隙而入然最可注意者厥惟某國某國對於該路久抱野心始則向俄人手中直接攘取繼又鼓惑俄人爲之傀儡然迄未遂其所欲近以戰勝餘威佔據車站擅據營房其志已可想見若不早爲防範極爲可慮云 
[教部規定施行義務教育年限]  
　　教育部近爲推廣義務教育普及全國起見特規定分期舉辦程序通令各省施行其咨文略云查義務教育亟應切實籌辦以期全國國民咸受教育爲本部年來設施之方針近查世界趨勢旁徵國内與論奮起直追尤覺無可再緩兹特由部參照山西省所定推行義務教育辦法訂定分期籌辦義務教育年限以八年爲全國一律普及之期在此期限内除山西江蘇兩省前巳訂定辦法報部有案外其餘各省區均應依此標準切實規畫訂定施行程序於本年内將所定完全計畫及第一期設施事項先行報部核定其在學務發達財力充裕各地方自可縮短年限先期辦竣卽或於財力一時不及趕辦者亦應參照施行程序不得過於遲緩此後並須按期將設施事項及實施狀况分别報部藉資考核至巳經實施義務教育各地方本部巳將其辦法彙編付印一俟印成卽當通行各省區參照相應抄錄分期籌辦義務教育清單一紙咨請貴省長查照辦理附分期籌辦義務教育清單（一）民國十年省城及通商口岸辦理完竣（二）民國十一年縣城及繁鎭辦理完竣（三）民國十二年五百户以上之鄉鎭辦理完竣（四）民國十三年三百户以上之市鎭辦理完竣（五）民國十四五年二百户以上之末鄉辦理完竣（六）民國十六年一百户以上之村莊辦理完竣（七）民國十七年不及百户之村莊辦理完竣 
[農商部之出版物（小草）]  
　　農商部月費十餘萬之俸銀聚集四五百之部員附屬機關三十餘處誠可謂泱泱大部其行政成績姑不論試一言其所有之出版物亦可以覘其所藴矣該部出版物可分爲兩類（一）爲有繼續性者（二）爲無繼續性者有繼續性之出版物或一週一册或一月一册或一年一册亦有不必按定時期而一年之中至少須發行一册者無繼續性之出版物則臨時編彙臨時印行一次即完全終了此其大較也兹試先就第一類言之（一）『實業淺說』每星期發行一次專以白話或淺顯文言啓牖一般社會之知識不取長篇大論僅注重於日用事物或由部員編製或由外界投稿有專員以司其事自四年開始出版以來即大受社會歡迎現已出至第三百餘册矣（二）『農商公報』月出一册材料農富雖以公報署名但所載關於學術及技藝研究之處甚多絕非專登公文令人閱之生厭也現出至第六十八期定價每册大洋三角全年十二册大洋三元（三）『農商統計表』每一年一册此爲統計科所編製係取各省區所報告之材料施以日系的編製方法内分農林漁牧工商礦六類而加以附錄數目雖不甚眞確而内容尚屬可觀現出至第五次聞第六次日内亦將印行（四）『農産物輸出入數量比較圖表』每年出版一次此爲農林司所編製就各海關每月所册報製成圖表色彩顯明全國農産物輸出入之實况得此可以瞭如指掌（五）『經濟彙刋』爲該部經濟調查會所編纂初出一册其餘亦將繼續印行惟不能按定一月一次書内所載係各會員所提議之計畫書及關於經濟報告等内容亦頗豐富（六）『地質彙報』此書爲地質調查所所編製係聚集地質調查報告彙編成册含有專門學術之性質内多附以彩色詳圖據聞印刷費頗重惟此書之價值非普通彙報可比蓋於科學界實業界皆有極大之貢獻也再就第二類言之可細分之爲三種（一）爲『彙編』（二）爲（報告）（三）爲『研究錄』屬於（一）者有『農商法規』此爲參事廳所編纂所有該部巳經公布之法規悉數羅列其内屬於（二）者有各附屬機關之成績報告又前年開國貨展覽會事終亦編成報告一册此種出版物大約每年均有惟不按定期故特列入第二欵屬於（三）者前在工商部時代曾編有『棉業論』一册民國三年漁牧司曾編有『牧羊新論』一册其關於林業者則有農林司所編之『造林須知』一册關於棉業者有『推廣美棉辦法』一册此外又若『地質調查所師生研究錄』亦頗有價值足供科學家之參考蓋該部雖屬行政機關但其所有部員大半皆出身學校富有學識平日事少人多誠不免有伴食之誚然能出其所得從事編輯亦未嘗無補於社會也記者嘗觀美國中央政府農部之組織矣其設司分科儼然同於學校有所謂動物司植物司害蟲科者平昔於處理普通政務外多與農科大學相聯絡故部中技術專員居多數其職守雖爲官員而其研究則仍如學者我國農部果能養成研究學術之美風則亦中國之一種好現象也 
 
 

Page 8

 
 
   
 
 

Page 9

 
 
   
 
 

Page 10

 
 
國内要聞二 
[京華短簡]  
　　日俄衝突事件發生以來日軍在東路沿站調集軍隊設防作戰種種行動多逸出軍事協定範圍以外東省當局因主權關係迭與嚴重交涉均無效果近日紛電政府力陳軍事協定之弊害請速根本取消以爲一勞永逸之計聞當局接電之後亦深然其說巳交參陸兩部曁外交邊防各機關共籌辦法有將前派各處之中日軍事聯絡員先行撤回之說 
　　近自伍廷芳離粤岑伍爲關餘問題大起爭執以來岑氏除在滬港分别提起控訴外一面更迭電政府詢問三月關餘已否撥付並請嗣後此項關餘税欵當直接匯交軍府靳氏得電當即請示東海旋於文日電覆略謂迭電悉關餘問題據財政部復稱四月以前尊處應得之數早已匯出無從追還嗣後此項關餘可以逕滙尊處應向何地匯付即請電示云云前電去後銀團方面旋派人向政府詢問對於將來撥付辦法究竟如何意頗以西南内訌如此如再滙欵適足以助其兵爭財政當局與銀團晤譚之下亦力主此欵不便再付因向府院兩方接洽結果自四月分起暫行保留聞日内卽將答覆銀團此後每月關餘西南應得之數另行保留以待將來解决 
　　安徽督軍倪嗣冲病勢纒綿恐將不起故皖督一席爭者巳着手運動惟此席關係甚大各方面互相牽制不易决定安福俱樂部則希望馬聯甲升任俾其地盤不至動摇直隸系則欲起張勳而使其恢復原有勢力月前曾由陸榮廷張作霖李純等先後電請起用張勳唯政府以張勳係復辟罪魁故亦有所顧忌不敢遽爾决定但張自身及其部下則巳極力進行運動張舊部之定武軍軍官反對馬聯甲邦辦軍務聞公府方面雖亦屬意於張勳然萬一張勳不成事實則將以姜桂題繼任 
　　陸徵祥自抵京後鑒於外交棘手辭去外長職務匿跡銷聲優游歳月近政府方面以歐戰告終之後巴黎巳爲外交中心法使一職頗關重要陸氏比較的尚有外交虚望頗爲屬意聞陸氏對於此席亦頗有願就之意不久或將見諸事實也 
[開封短信（芳草）]  
　　全省學生聯合會昨接京滬各處來電巳開緊急會議决定今日全體罷課與京津滬取一致行動當局對於此事極注意 
　　日昨國貨維持會刋印警告多張遍貼街衢略言開封市面日貨准於五月七日以前絕跡過期再有發現即實行焚燬近日在南關車站查獲日貨卽行焚燒極爲認眞 
　　南陽鎭守使吳慶桐因吳光新兵變勢巳孤立心頗憂疑適殷貴至宛以調人自任即隨殷一同來汴謁見趙督聞今日可抵汴 
　　吳光新軍在信陽變兵西竄一股因吳慶桐態度驟變不敢收留已由宛南竄鄂境棗隨一帶 
　　刷絨街海泉里破獲三皇教一案匪首陳建邦等已供認聚衆歛錢密謀作亂不諱其被誘黨徒及無知婦女均解回原籍着地方官嚴加管束 
　　俄國駐伊犁總領事呂立將於日内過鄭又京津流落塞國兵丁多人由部派員護送往漢電豫接護 
　　中美聯合義賑會派委員朱立崗來豫放賑 
[關餘交涉中之粤訊]  
　　粤省中傳說伍總裁廷芳離粤所携關餘欵項初均存港嗣因軍府岑氏派代表延律師在港法庭起訴伍巳將各欵陸續滙寄滬上聞現在祇餘存某銀行約十餘萬元一欵尚未提去又聞因是時軍府通知各銀行勿將伍氏存欵提交須存候軍府收領公函巳交到該銀行現該銀行告伍氏謂俟控案結果如何再交故此欵至今仍未提去至存先施公司之揭欵三十萬元係由該公司以地契作抵現該公司正擬趕籌欵項將地契贖回以免左右爲難日前報載伍氏赴滬將來港官傳訊本案伍氏或將返港對質云云頃有前外交部員赴港晤伍朝樞者據伍云將來伊可代表到案或另派代表一人赴案亦未定觀此則伍老博士再返港與否殊難斷定矣又聞伍氏去粤時所有財政外交兩部部長印信伍氏幷已携去與吳林褚三議長携去兩院印信同現下代理外財部務之劉玉麟文羣均已另刻新印啓用參衆兩院亦然查伍去後所有外交財政兩部及總務廳之得力人員均巳離職雖經繼任挽留亦多不肯復就現計外部司員中復留者祇有盧少岐一人而巳岑氏昨爲提取關餘事亦有電覆和議分代表章士釗其文如下上海新閘路章行嚴先生鑒伍秩老棄職離粤所有經手欵項概未交代銀行存欵巳請律師向各銀行聲明不得由伍私自提取至三月分關餘現存上海滙豐銀行其中四十萬元與精衛兄在粤時即經與伍商定由伍通知該行在滬劃付大學籌備員兹據來電知伍並未照辦請兄等設法取提用何手續可酌行之春煊微 
[李烈鈞將去粤說]  
　　李烈鈞自由始興返省後即寄居軍府聞其寢息處所卽與岑春煊同一寢室李抵省至今出軍府凡二次一抵參謀部一赴某處以外絕無出入亦絕不見客日中在府惟讀報章藉知一切外事而已自前日參謀部次長蔣尊簋抵府接晤力訴李根源部衆之横蠻李笑慰之言外亦稍露去粤志另一消息李自始興返省屢承岑總裁之敦勸原欲俟足疾全愈即回參謀部長本職故在軍府駐節延醫調治日來足疾雖已漸除惟自本部被兵圍搜親赴查察之後旋即乘摩托車馳抵海珠仍在海軍部下榻聞其回任之議巳打銷據聞不日亦將離粤赴滬 
[楊永泰長粤說]  
　　楊永泰將升任省長財政廳署巳預備交代省長署政務廳亦巳準備交代據省公署消息莫督日前以楊永泰任省長事電桂徵求陸氏同意現已得覆電贊同莫督意見决定由軍府以命令發表命令中將加以署理字樣至繼任財廳長人物楊氏極欲得伊同系人物接充外間傳說楊擬定之人若譚禮庭若林正煊若岑銘恕若周廷勵凡四人但據調查此席必屬造幣廠長龔政龔爲陸莫平昔所信任之人餘外未必爲當道所允至造幣廠繼任人物則譚禮庭或岑銘恕均有希望昨傳十五號政務會議卽將楊永泰署任省長案提出會議及至夜後訪查乃知尚未提出據軍府内政部司員言此案或將於下星期一四兩日提出政務會議通過後卽行正式任命現在列席會議各人員除岑氏主席外若林葆懌代表决不反對而代理外交財政兩部長内政部長均屬岑系人其餘各軍代表亦多已疏通大約當無阻力矣 
[湖北之商埠局與商場借欵]  
　　湖北東亞通信社消息云武昌商埠局自正式規定後所有一切布置均巳組備就緒惟以工程計畫雖經着手而進行紛紜似尚未能妥協昨韓局長特督員師往新河查勘各工巡處事務所擬於本月内成立限自下月一日爲興工始期並調用宜埠工師三人來省助理省議會議員張耀麟提出建築漢口商場質問其原文云爲質問漢口建築市場事查民國二年鄂政府因建築漢口市場向外借欵咨交本會會議適逢袁氏摧殘議會以致議而未决五年袁氏利用議會中斷任命楊度爲督辦後因洪憲失敗雖借外債而僅獲墊欵至今數年忽有繼續建築之舉建築基礎實在銀費將取諸中央耶然司農仰屋取諸地方耶則金融日窘勢不得不襲取故智以借欵爲前提而又不考二年成例先交本會核議雖云整理市政權在中央然而漢口一隅爲全鄂之精華漢口之利害關乎全部之榮枯假令以漢口市場爲借欵擔保非特漢口之不幸亦即全鄂之擔負即謂張督辦前電聲明經費主張公開辦事主張切實然必如何而後謂之辦事切實斷非空言所能鋪張豈以收支公開巳盡切實之要義乎然而經費來源之取得實爲基本問題也本會爲全省民意機關舉凡關於地方之借欵及用途須經本會議决方爲有效漢口建築市場是否即以市場爲抵押及其他條件關於地方利害究竟如何職責所在萬難緘默貴省長總攬全省素重民意現於建築費之抵借其内容如何將來如何籌還中央曾否咨達有案否則希即迅電中央將漢口建築市場全案抄咨貴署轉交本會俾得眞相以釋羣疑謹依法提出質問希於十日内答復爲荷 
[皖省之學潮罷課與查貨衝突]  
　　全國學生聯合會因政府對於日本種種交涉如魯案閩案軍事協約之條件久懸不决屢次呼籲均置弗理故皖學生會自接滬杭學生會罷課來電後卽開會表决取一致行動定於今日起中等以上男女各學校全體罷課上午十時齊集公共體育場排隊出發遊行隊前有白旗兩面上書反對直接交涉全體一致犧牲當罷課前一日有商店天成廣昌發華新等由江永上水私運大宗日貨如糖布疋玻璃等件價值約數萬元被學生聯合會破獲比與商會會長籌商辦法直至夜八時無解决今日各生游行時凡至私運日貨之商舖前即宣講亡國痛史迨行至西門外太平寺被西路商團將學生隊衝散惟學生等均係徒手當被毆傷五六人拘捕四五人據聞此次西路商團便服攢毆學生皆爲販運日貨之鳳啓山廣昌發華新天成等所唆使因昨日破獲之貨彼輩損失甚鉅故不得不拚死力以與學生毆鬭現此風潮正熾不知將來若何了結也 
　　另一消息云安慶各學校於十九號罷課後男女學生全體出發前荷大旗二面上書學生二千七百九十人由南門外招商碼頭直達四牌西正兩街牆堵塞蓋以招商碼頭爲日貨卸載之地四牌樓爲商務薈萃之區也先一日學生聞招商輪船載有廣昌發染坊及華興廣貨店天成綢緞莊等號運進日貨約值五萬元均存躉船上學生聯合會各學生令彼交出提單始准抬貨幷質問商會正副會長去歳曾簽字承認不再進日貨何以陽奉隂違遂將正副會長扣留學生隊輪班看守旋由某買辦與學生隊磋商允將提單交出如查係日貨聽彼焚燬並由商會正副會長簽字承認各學生始回校今早有學生數人至商會擬請將各號提單交出乃有商團及廣昌發染號多人在西門正街與學生動武惟時學生人少不敢與較不一時各校學生整隊至與之對敵被該號工人將鎗上刺刀戳傷學生多人該號亦傷數人於是八路統部曁警察均派隊彈壓維持秩序現聞學生商界雙方將受傷者舁赴西城地檢廳勘騐並由學生拿獲兇器一併呈案一時人山人海觀者塞途 
[杜威在南京高師之演講（劉經庶譯李勉韶記）]  
　　教育哲學（第五次續）（第六次） 
　　要使兒童對於所學的功課發生興味有二種主張第一種主張說兒童對於所學的功課若是不能發生興味或教師不能供給方法使兒童和學科結合應當於科目之外另找方法像有時教師利用兒童的恐怖本能用「落第」「留級」諸觀念威嚇他們他們就會去研究這樣看來兒童之不能發生興味或者不是在學科本身而在方法上第二種主張不贊成前個說頭另外想出賄賄的方法就是引起兒童的虚榮心去覊縻他像名次的高低分數的多少等等這種方法好像醫生給病人苦藥用甜的東西包在外面亦不是根本的不過前一個方法是消極的這一個方法是比較的積極罷了這二種方法旣是都不適宜所以要使兒童發生興味當從根本上着想就是要在教材上着想兒童所學習的教材和他自己的經騐需要有什麽關係假使能發現此中關係那麽興味自然發生所以教材是最要緊的東西兒童能否發生興味全看教材怎樣而定如教材能夠適合兒童的經騐滿足兒童的需要那麽教材和興味就會天然結合起來了但是也有許多人不贊成這種興味說他們要使兒童飽嘗辛苦以磨練志氣此種主張亦有幾分眞理不過一方面磨練他一方面還要有做事的目的使他曉得那個目的有什麽價值然後情願吃苦用全副精神去做譬如一個人將來要做醫生或學者這種目的决定之後好像就有一種理想的勢力來引導他如引導的勢力來得大他更能受苦而前進不巳以達他的目的（第五次完） 
　　前幾次是講教育意義所包含的要素就是（一）教育之可能（二）教育之必要（三）教育之實施方法（四）教育之結果（五）教育結果之評判今天要把前幾次所講的總括起來 
　　教育是生長就是自我的生長發達就是受教育者生長發達也就是受教育者經騐的生長發達是由内面發展出來的不是由外面注入才能發展的 
　　凡一切生物都能生長能生長者都是生物一個死的東西不能生能種子有生機所以亦能生長不過他的生長潛伏未現和通常的生長略有不同 
　　上面所講的是很平常現在用哲理說在下面生長是一種經驗繼續改造繼續發展繼續的改造不是生物獨有就是在無生物中亦有之如很簡單的鋼鐵可改造爲很複雜的錶他的改造並非有外物加入不過就原來的鐵加以繼續改造而已但是鋼鐵是死的東西他的繼續改造不是内部發生不是自己改造是由外力加入以起改造的所以不能算他是生長有機體就不是這樣能夠吸收外來材料自營改造像飮食一事有了飢餓乃去吸收外來食物以營消化而爲生長的一部分就是利用環境改造環境以自營生長剛才所說的這一個例是生理上的生長現在要說精神上心理上的生長使得我們可以格外明白譬如現在有一個人善於算術善於測量他一次一次練習他這種固有的能力練習得多次之後他的能力就複雜多變化而且增大起來或自道德上講嬰兒有一種愛情因衝動而起卽是生理的愛此種愛情毫無意義不過因滿足自己生理的欲望而起如母親常醫他的飢（生理的欲望）他因此就愛母親此愛之最單純者經過幾次改造之後就可變爲有規則的愛 
　　我們要明白教育是生長應當就反面說把不同的思想來反證現在有三種（一）說教育是預備將來生活「將來」二字距現在幾何没有定數而且教育旣說是預備將來生活則他的教材和現在常少密切的關係（二）看教育是一種陶冶人性的作用陶冶二字的意義有外加的力像塑泥鑄鐵都是外面加力而後成物並不是内部生長出來的（三）看教育是一種純粹的啓發作用引伸作用任兒童自然而不加以指導這也不對因爲教育固宜就兒童的自然禀賦而啓發他尤須要有指導譬如小孩發怒是自然的禀賦我們若是放任他不加指導那麽他的怒情亂發當然是不對了（未完） 
[杭州快信]  
　　官場消息三門灣開闢案除由農商部簡員籌辦外並决議在該灣適中地點設局招待僑商 
　　新衆院議員　持等在青田郎回坑組設林業公會計面積二十畝繪圖具說呈由實業廳昨會同官産處轉報農部備案 
　　體育學校移至上板兒巷今日行新校告成禮門首懸旗誌慶并柬請各界參觀 
　　永嘉第十師校新任校長楊文洵添設一二兩年級學生拳術課程聘金良琴爲教員已呈報備案 
　　省城錢業昨開市後現洋尚覺充裕各埠滙水均無惟茶商辦現十萬數千元運安徽屯溪采購新茶 
地方通信 
[松江]  
　　防範學潮之廳令松邑自第三中校罷課後疊由該校學生推舉代表分投男女各校運動一致罷課現雖未成事實意見漸臻一致縣公署前日特將維持困難情形電禀教育廳請示辦理兹接胡廳長覆電囑仍轉令各校竭力維持並聞三中楊子侁校長亦奉到廳電飭令約束學生毋任學潮擴大云 
　　農業銀行緩辦縣署迭奉省令飭辦農業銀行業於日前轉令公欵公産管理處妥議進行辦法經該處召集董事會集議此事由某董檢出滬報上載此項問題已經省署廢止衆意縣署雖未奉到廢止明令目前祇可暫從緩辦業本此意函復縣署矣 
　　醫院施種牛痘勸學所長張彬士等鑒於天花痘之危險具函松江醫院侯念言院長請其施種牛痘以惠貧黎侯院長已允於古暦三月一日起施種一月矣 
[蘇州]  
　　日人肇祦案之公電蘇州市公益事務所董事蔣藩顧三君因日人在蘇肇禍事電請軍民二署嚴重交涉原電如下南京督軍省長鈞鑒日人游玩虎邱冷香閣無端槍擊兵士斃命一案蠻横無理已達極點此事非但蔑視我蘇抑且加害軍界辱及國體業蒙鈞座主持辦理但案經多日恐彼方藉詞延宕蘇市人民非常憤激務懇迅飭交涉員與日領嚴重交涉依律抵償庶慰寃魂而平公憤不勝急切待命之至蘇州市董事蔣炳章潘盛年顧則范同叩皓 
　　學生查獲日貨續聞蘇州學生聯合會所合織之調查日貨隊自在閭門信豐恒查獲日貨玻璃十八箱後連日又分頭至各處調查在馬路協大公司怡源洋錦章公司均有大批日貨查出或由學生等給予收條將貨携往商會亦有粘貼封條貨物不動者未知將來如何解决也 
　　培德堂牡丹宴會閭門白蓮橋浜培德堂近以牡丹盛開開放數天任人游覽並聞該堂設筵二天第一日邀請寗紹同鄉及董事等第二日邀請當地紳商各界故白蓮橋畔日來頗形熱鬧 
[常州]  
　　學生罷課後之舉動常州中等以上學校於十九日罷課後二十日上午八時各校學生齊集第一公園計到五中男師範女師範女師附屬小學東吳第十二小學一高三高乙工乙商女子職業十校九時出發游行走圓通巷千秋坊向西折至南大街西瀛里出老西門直街由新馬路進新西門至公共體育場一路散發傳單宣言書十一時許在體育塲開會共到學生二千餘人觀者亦數千人其開會順序如下（一）開會（二）向國旗行三鞠躬禮（三）宣讀罷課宣言（四）演說（五）歡呼禮畢各回原校下午二時許由學生聯合會演講部分組在衝要地方演講是日天氣熱度較高勿稍厭倦其用心亦良苦矣 
[鎭江]  
　　學生罷課演講鎭江學生聯合會接上海學生總會電後業已議决於十九日全體罷課二十日上午多數學生手持旗幟銅鈴號筒在西門外各街大聲演講山東問題一致力爭聞者均爲動容秩序亦極嚴肅云 
　　輪公司反對停班之會議鎭江華洋小輪六公司以奉税務司示諭停駛清鎭長班十九日午後二時各公司經理齊集東塢街公會討論僉謂江北運河春潮大漲並非冬令水淺如果遵示停駛營業立受影響惟有知照各小輪遇窄狹處開駛緩車不致有衝撞等情議决後即擬呈復税司矣 
[揚州]  
　　詳請褒揚節孝南鄉邗陽市故儒童王贊誠之妻張氏身前節孝可風現經省議員朱德恒任桂森曁紳董劉長春焦輔臣等臚叙事實呈請縣署按照褒揚條例轉詳内部給予褒辭以彰節孝 
　　捐資補助善堂霍家橋大達輪船公司經理張明發近以該處積善堂乏費停頓集紳董會議於往來揚滬之搭客每客捐錢三十文作爲該堂經費以資補助具情呈准縣署備案給示布告矣 
　　呈請免借蘆鹽鹽務署前以皖岸需鹽撥運蘆鹽濟銷現皖岸北商大吉祥等以岸鹽充足可敷銷售具情稟請淮運使轉詳鹽務署免借蘆鹽以恤商困而重鹽法 
[南通]  
　　紡織專門學校罷課南通學生聯合會自接全國學生聯合會罷課通告後召集各校會議不能一致表决紡織專門學校欲貫澈救國運動遂宣告與南通學生聯合會脱離關係與學生總會取一致行動即於二十日起全體罷課并已發表宣言盡矣 
[南京]  
　　高師農具室建築費有着高等師範學校農業專修科成立二年對於農學極爲研究頃以中國農具亟應改良本年特聘美國益令諾大學機械工程師曾任美國某大農具公司技師之農具專家李炳芬君爲農具研究員兼農具學教授李君近巳蒞校任事查該校原有歐美農具二十餘種曁中國農具十餘種現經分向各省並通商歐美各大農具公司徵求各種農具非有巨大之農具室不敷陳列庋藏之用惟該校經費限於預算未能卽時興築適德大紗廠經理農學專家穆藕初君以事來寗曾到校參觀農塲深知改良農具爲振興農業之先著當經慨允捐助四千餘元爲建築是種農具室之用并由李炳芬君繪具圖說估價建築云 
[漢口]  
　　中法實業漢支行成立中美新聞社漢口通訊云中法實業銀行於四月十五日在漢口開一支行行成立禮除漢口重要商人到塲外法總領事拉康君亦到拉氏以法語演說表示歡迎新銀行之意由行長考那氏致答詞盡歡而散 
[寗波]  
　　應否繼續罷課之會議寗波學生聯合會以罷課期滿此後學生應取何種行動不能自决於十九日午後在縣學明倫堂邀請地方人士共同討論到者除各校教職員所邀講演員外學生到者約二百人三時十五分開會首由主席胡汝諧致開會辭略謂罷課期限已滿學生舉動處於進止兩難之地位故請諸君子共同討論先請赴杭代表張傳疇報告赴杭情形畢再請到會諸君發表意見結果李嘯蠡陳布雷孫莘士林黎叔盛省傳趙林士王思成朱育滄樊正康黄貞柯諸君咸主張罷課以七日爲滿諸事仍須進行四時四十分由胡君致謝散會 
[杭州]  
　　再接再厲之杭學生杭州學生會現雖被封閉但原定主張仍積極進行杭城内外各要衢均有學生演講痛言外交危迫聽者無不動容惟因軍警再三干涉不准人民聽講以致時起衝突女校方面專任家庭演講成效甚著日來調查日貨益加嚴密聞每校每日派出四人分布各地調查至各校代表因官廳監視甚嚴祗得秘密聚會云 
　　錢業正式開市杭垣錢業同行自新正以來因爭執滬滙問題迄未開市金融阻滯各業不勝其苦兹官廳方面已允暫照錢業所擬規條辦理即於二十日上午正式開市調查現洋存底除銀行現欵外共計六七十萬元現僅有新茶用途故評定滬滙直出規元一千三百五十五元甬紹滙因初開市無甚進出一律去水計甬滙去二分半紹滙去五角蘇滙亦去二角七分半并將杭州開市情形分别函報各埠知照矣另函云杭州錢業庚申年規章十八條滬滙每百元以一元五角爲限本票以三十天爲期造幣廠開鑄後另訂規章取消滬滙等條十九日在金融評議會會議通過相持兩月之大問題至此暫告結束錢業即於二十日上午九時許開市矣 
來函 
[安徽學生聯合會貴池分會來函]  
　　申報館鑒「上略」敝會受上海蕪湖各處之感動故對於各部辦理久已組織完善候總會函到即行罷課以表一致他如演講及檢查日貨二部現正極力進行望將敝會情形詳載報端不勝延領佇望敬請公安安徽學生聯合會貴池分會安徽省立第七中學校安徽省立第一蠶桑講習所貴池縣立高小學校啓四月十七日 
雜評一 
[團體與意見（默）]  
　　凡團體之破裂必自内而不自外故外力之迫壓無論若何强大不足懼也所懼者内部之自生意見耳因本事見解不同而生意見其意見雖爲事理所難免然苟能虚衷討論開誠應付則意見自能漸歸一致若因向來個人感情之關係而影響於本事或因他事發生之誤會而影響於本事則其意見非出於本事上正當之理論勢必愈積愈深結果不僅有害於本事之進行且將影響於團體上之信用而礙及未來之事焉故此種意見最不可有凡在團體内任事者不可不預戒之也 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[陳獨秀在中國公學之演說]  
　　題爲五四運動的精神是什麽 
　　星期三日中國公學開第二次演講會特請陳獨秀君來校演講題爲（五四運動的精神是什麽？）兹將演詞錄後陳君謂如若有人問五四運動的精神是什麽？大概的答詞必然是愛國救國我以爲五四運動的發生是受了日本和本國政府的兩國壓逼而成的自然不能說不是愛國運動但是我們的愛國運動遠史不必說即以近代而論前清末年也曾發過愛國運動而且上海有愛國學社和愛國女學校十年前就有標榜愛國主義的根據運動何以社會上對於五四運動無論是讚美反對或不滿足都有一種新的和前者愛國運動不同的感想呢？他們所以感想不同的緣故是五四運動的精神的確比前此愛國運動有不同的地方這不同的地方就是五四運動特有的精神這種精神就是（一）直接行動（二）犧牲的精神直接行動就是人民對於社會國家的黑闇由人民直接行動加以制裁不訴諸法律不利用特殊勢力不依賴代表因爲法律是强權的護符特殊勢力是民權的仇敵代議員是欺騙者决不能代表公衆的意見清末革命的時候人人都以爲從此安甯了不料袁世凱秉政結果反而不好袁世凱死的時候人人又意爲從此可以安甯了不料現在的段祺瑞徐世昌執政國事更加不好這個時候中國人因爲對於各方面的失望大有坐以待斃的現象自從德國大敗俄國革命以後世界上的人思想多一變於是中國人他受了兩個教訓一是無論南北凡軍備都不應當存在一是人民有直接行動的希望五四運動遂應運而生一般工商界所以信仰學生所以對於五四運動有新的和前次愛國運動不同的感想就是因爲學生運動是直接行動不是依賴特殊勢力和代議員的卑劣運動可！中國人最大的病根是人人都想用很小的努力犧牲得很大的效果這病不改中國永遠没有希望社會上對於五四運動與以前的愛國運動的感想不同也是因爲有無犧牲的精神的緣故然而我以爲五四運動的結果還不甚好爲什麽呢？因爲犧牲小而結果大不是一種好現象在青年的精神上說起來必定要犧牲大而結果小才是好現象此時學生犧牲的精神若是不如去年而希望的效果却還要比去年的大那更不是好的現象了以上這兩種精神就是五四運動重要的精神我希望諸君努力發揮這兩種精神不但特殊勢力和代議員不是好東西就是工商界也不可依賴不但工商界不可依賴就是學界他份子好朋友都不可依賴最後只有自己可靠只好依賴自己 
[省教育會對於罷課之表示]  
　　江蘇省教育會致省立第三師範學校及公立南菁學校函云惠書奉悉貴校本愛護青年尊重學業之懷獨抒發人深省之讜論再三循　感慨曷勝罷課爲青年學業上之自戕誰無子弟而忍聽其犧牲不謀阻止况在以扶持教育爲職志之本會惟此次罷課其起也勃焉是否迫於萬不得已不特局外人莫明底藴恐局中人亦未暇深求事發以前本會曾以誠摯之詞對學生會代表三致勸阻不幸彼熱忱所驅隨羣衆運動之潮流而邁進或明知其不可卒束縛於服從公意之美名欲罷而不得事發以後本會職員又討論數四覺善後處置倍感困難或主諒其愛國熱忱助其呼籲以期糾紛速定但觀所要求條件本全國一致之主張本會數月以來已與各團體大聲疾呼警告政府復何待乘罷課之餘爲推波助瀾之舉甘以青年爲武器而自曠其排解疏導之天職或主根據是非利害正言忠告以明本會意志則本會地位當以學界共同之利害爲利害我人固略究社會心理者今彼方盛言救國我遽以逆耳之言相督責萬一發生誤解反動隨之致歧途深入愈陷於不可收拾豈我人愛護青年尊重學業所應爾爾凡此皆本會所長慮孰籌未得一當而不欲以一紙空文塞責者也然决非敢袖手壁上坐視青年終於自殺也私衷推測果使各方面同諒學生胸懷純潔平心靜氣以善意相待更得職教員迎機指導則京津學界固未捲入潮流蘇浙各地亦定有罷課期限靈心所應會當見其大澈大悟於非求學無以救國耳本會非直接辦學之人自謂本此悃忱力圖挽救爲保全教育界之安全良劑因承相勉謀以奉聞尚祈亮察并請教育界同志公鑒江蘇省教育會啓 
[罷課中各學校消息]  
　　大同學院大同學院學生罷課後自昨日始宣講員全體分組出發在南市及城隍廟一帶講演每組講演時詞意沉痛聽講者不下三百餘人該院學生罷課後該院長胡敦復有通告一則内謂如三日内仍不上課卽須暫行停辦等語當經該院分會議决卽使該院停辦仍在外組織以示不達目的不止之决心云 
　　東吳二中昨日（二十號）東吳第二中學校學生分會演講部遵總會令舉行演講下午一時在怡和碼頭乘舟至浦東爛泥渡仁泰米號門前首由孔憲懋講「非法政府」王德深講「何爲非法政府」周世勳講「眞正犧牲」嚴震武講「根本救國」包國梁講「愛國」周勳發講「亡國苦狀」鄙德鈞講「朝鮮亡國史」陳松峯講「直接交涉」聽者極衆均爲感動有警察十餘人亦隨衆聽講四時擺渡返校 
　　勤業女師範南洋橋勤業女子師範學校學生分會罷課後於昨午三時在本校開演講會中西人士多蒞會演講首由學生史彩貞報告宗旨陳鼎芳演講「抵制日貨再接再厲」彭桂芳演講「此次罷課不達目的不止」小學生徐月貞吳璇華袁曾九均有痛快之說辭次西賓陸師母講「宗教足以救國」國會議員林子黄講「中國非女子教育發達不能救國」陳家鼐講「女子教育首重勞働」本校教員金文淑女士講「朝鮮亡國慘狀」郭堅忍女士講「女子有勝過男子處」又師範生朱鍾英對於林君子黄所講有中國之腐敗全由女子之腐敗一層頗有辨論蓋謂中國之腐敗究是男子半負責任不能獨責女子聽者多鼓掌繼有哈同教師鮑師琴之奏演國樂并美國陸先生伉儷陸秀貞女士唱奏琴歌散會 
　　同德醫院麥根路同德醫學專門學校學生自罷課後對於愛國運動不遺餘力除每日出發演講外尚組織半夜燈彩游行講演等每至一處演講聽者動容該校學生尚患不能收效遂集同志組織化裝演講團日夜練習今巳排演純熟擇定明日（二十二日）在閘北長安路花旗牌戲園試演劇名刼餘涙 
　　惠中中學惠中中學生自罷課出校後每日由該校宣講團團長周慶曾率團員十餘人在邑廟小東門民國路及西門等處宣講題爲反對直接交涉駁回日本通牒及將來亡國慘禍並分發傳單聽者頗衆 
[學生罷課後之省垣注意]  
　　擬派員來滬會商消弭方法 
　　松滬護軍使署昨接南京李督軍齊省長會銜電略謂此次各學校學生罷課迄巳數日揆其原因實爲滬上各學生所發源若不及早設法消弭恐再生其他變故現擬派曹交涉員胡教育廳長赴滬會商消弭方法云 
[縣署會議消弭學潮方法]  
　　上海縣知事沈寳昌以學生罷課風潮已逾一週亟應設法消弭遂函致本埠教育機關各領袖訂於昨日午後三時邀請學界准時至署開談話會俾籌阻止方法 
[軍警近日之防範]  
　　京師憲兵三營九連連長那玉蓮近以本埠各學校自罷課後學生出發宣講者爲數甚衆市面熱鬧地點皆有學生登高演說途人之聽講者亦甚擁擠難保無匪類混入其間乘機竊物凡管轄之南市各處自應派令憲兵查防昨特調撥憲兵十餘人分投游巡嚴加防範 
　　淞滬警察廳長通令所屬各區所隊自即日始多派長警各就該管區域内妥愼防護以免匪徒滋事如有人在茶肆高談闊論者應由各長警上前干涉拘解來廳訊究 
[南洋公學校長唐文治辭職書]  
　　（一）「致交通部電」北京交通部總次長賜鑒竊文治去年兩次辭職未蒙照准邇來目疾日增際兹學潮復熾斷非病軀所能勝任謹請假返舍乞迅賜派員來校接辦不勝迫切感叩之至文治洽（二）「致各教職員」□□先生閣下敬啓者弟忝司校務垂十餘年全仗諸君子教育熱心相助爲理曷勝感佩弟邇來目疾頻仍不意學潮復熾斷非病軀所能勝任兹巳電部辭職請假返舍爲特專函聲明所有諸君子合同照約至本年陽曆七月爲止下學期如何辦法應俟後任校長接辦諸費清神至深感荷臨時未克話别尤爲悵然專此敬頌教綏唐文治謹啓民國九年四月十八日（三）「致本校同學」本校諸同學公鑒敬啓者鄙人忝司校務垂十餘年無德無才誤人子弟私衷内疚莫可名言邇來目疾頻仍際兹時局斷難再事戀棧現巳電部辭職從此與諸君告别惟望諸君努力前途精勤向學無爭意氣無尚空談異日造成大器增本校之光即中國之福不勝盼禱專此留别敬請學祉唐文治謹啓四月十七日 
[工部局請選華顧問函]  
　　工部局公報云四月十七日工部局書記致函上海總商會會長略謂依照工部局所提出與此屆納捐人大會所通過之第八條議案華人顧問委員會之創設業得同意其組織法與權限載明於去年十月二十四日工部局總董致領袖領事函中者已連同一九一五年推廣租界草約之節要發表於今年四月七日工部局公報兹將原文另送一份備閱工部局擬從速實行上述議案並以所舉之顧問委員須爲可代表公共租界全體華人之人爰請貴總商會發起召集本租界中代表各部份華人之會館與聯合會選出認爲宜於當選顧問委員而具有工部局總董致領袖領事函中所開各項資格之華人至少五人俾將名單呈請領事團同意云 
[商界聯合會開會彙紀]  
　　四馬路前晚八時四馬路商界聯合會在本會事務所開會會長項松茂以事到遲推趙南公主席鄭延芳紀錄首由主席報告總會討論顧問委員會之經過張玉書質問字林報所載之五人是否實有其事主席答此係揣測之詞因一切組織尚未就緒豈能預定何人况多數主張將來須以選舉行之更無指定之理衆無異議主席又報告總會議决募欵建築會所之經過又報告總會反對租界行使印花税之經過並說明將來實行須商准租界當道但前次字林西報於市民權運動最烈之時曾載『工部局顧念華人之利益曾極力反對行使印花税』之論說想租界當道旣反對於前决不肯貿然承認於後究竟吾人對於此事有何意見請討論張玉書言印花税内地已通行租界反對亦不能持久必須籌有行使的妥善方法鄭禧昌孔志賢反對均言租界商人之負擔重於内地何止數倍實有不能再加重負結果多數反對至是主席提議學生爲國罷課犧牲巳一星期矣中央充耳不聞吾輩商人亦國民之一究竟對此有何辦法多數主張罷市等於罷課恐政府仍置不理無甚效力應另籌罷税辦法以爲學生聲援並先電致中央促其覺悟當推趙南公起草十一時散會兹將致北京電附錄如左北京大總統國務院鑒竊惟國者人之所積人者官與士農工商之所積各有應盡之義務各具維護之責任一切事權决非一小部官僚所能壟斷故一國之對外宣戰媾和對内立法募債均須得人民正當選舉之國會通過方能有效於以知政府之職務對於國事只有執行之權義屬公僕事無專斷數年以來爲官僚忘其本分人民代表之國會竟産生於販賣人口之安福部依仗此等勢力而賣國以借債而仇殺主體之人民官吏何人横暴一致於此往者學生憤官吏之横暴曾發生五四之罷課繼之以六五之罷市罷工今者政府之倒行逆施較前尤烈學生不忍坐視國家之淪亡乃於前日通牒政府提出五項要求原冀公等之覺悟不料公等裝聾作痴竟置不理學生不得巳實行罷課今巳一星期矣公等仍充耳不聞豈公等空有軀壳而心巳死耶須知學生是人農工商亦是人學生能犧牲農工商亦何嘗不能犧牲必逼至工罷作商罷市農罷賦税者社會上固起極大之騷亂恐公等將死無葬身之地矣安危之界係於公等之身應請按照學生要求一一宣布廢棄藉平人民之公憤國家興亡公等生死全在此舉深望公等激發天良一顧及之無任迫切待命之至上海四馬路商界聯合會叩哿 
　　嘉興梧州兩路嘉興路梧州路商界聯合會昨日下午七時開職員常會到者正副會長等三十餘人來賓有滬北五區商業聯合會代表史觀濤百老滙路商界聯合會代表劉仲英等由正會長周之璜主席報告開會宗旨並述使行印花税問題現由總聯合會根據商艱力踐前言向政府與總商會爭議惟如何經過情形應由出席代表報告旋經金偉源將總聯合會爭議理由詳細報告畢復由主席報告昨據法租界商業聯合會來函要本會特派遣交際員朱保羅代表前去亦不過具一旁聽資格應由朱交際員將該會各節一一報告俾衆咸知當由朱保羅詳晰報告明白次由百老滙路代表劉仲英發表意見謂此次因學生愛國運動出於熱心吾商界同人亦四民之一應具有一種决心以爲學生後盾復由滬北五區商業聯合會代表史觀濤發表意見謂學生犧牲寳貴之光隂轉而至於罷課一再衛國精神良苦吾商人不得不設法相濟同爲維護應請貴會徵求衆意以冀交换智識旋由主席歷陳意見並希望相濟使學生早日上課請衆討論即由金副會長宣言謂此次學生罷課救國自出萬不得巳吾人理應協助以盡匹夫之責但協助方法必須審慎周詳云云多數贊成散會巳十時矣 
　　滬北六路二十日下午七時滬北六路商界聯合會開會杜椿蓀主席曹梅勛紀錄（一）討論對於學生之决心行動是否一致進行主席發言以學生爲各界愛國之中堅份子宜一面函請各路總會提議取决多數一面當答覆學生聯合會以表同情俟决議何日實行後本會當一致進行萬無觀望（一）改派會董至各路總聯合會出席現本會出席會董曹梅勛近因個人事務所覊不克分身一再辭職經本會允准後公推副會長成燮春出席衆無異議（一）出席會董顧唐如報告經過情形畢至十一時散會 
[學生總會之兩函]  
　　臨時幹事會函吾們臨時幹事會成立了已經有一個多月了各科的事情都應結束好報告所以定在二十二號（星期四）上午八時開緊急會請諸位同志到會最好 
　　致各省函各省特别區學生聯合會公鑒五月一日係勞働紀念日各地工人已著手籌備紀念典禮吾輩亦係勞工之一自應一致加入望即就近與本地工人協力進行爲盼中華民國學生聯合會總會 
[上海學生聯合會出版科開會]  
　　上海學生聯合會出版科於四月二十一日開第九次常會由主任江億平報告前舉定副主任韓榕城來函辭職當經另舉南洋公學代表陳體榮爲副主任又提議本科科員每期應投稿一次常會亦須照到凡無故不投稿至一次以上及常會不到至四次者應請該校另派代表又提議對於本刋廣告應通訊於各廣告公司廣爲徵求並定廣告價目以上均經全體通過 
[公請杜威博士南來講演辦法]  
　　杜威博士自去年五月來華後在北京大學爲長期的講演並在北方各省次第舉行兹由新教育共進社公請南來繼續講演定辦法如左一「期間」九年四月一日至六月三十日二「行程」四月起在南京高等師範學校專設講席一個月又半並在甯垣舉行一般講演五月後各地講演三「講題」教育哲學倫理學思想之派别政治哲學試騐主義學校與社會學生自治職業教育教育行政近今世界教育思潮女子教育與男女同學問題中國學潮之評論以上得由各該機關擇定相當問題商請博士講演四「譯述」特請南京高師校長郭秉文博士教務主任陶知行博士學監主任劉伯明博士輪流擔任五「經費」講員譯員公費旅費共七千元 
[宋春舫赴歐]  
　　北京大學教授宋春舫君現將赴歐先至意國再由意至瑞士某大學演講中國文學繼續至法國或再赴美定於今晨上午十時偕駐比公使魏注東君乘Ｌnnsbruck船出發 
[葉恭綽將抵滬]  
　　本埠行政機關昨接江蘇實業廳函略謂特派實業專使葉恭綽赴各省調查實業狀况及勸辦提倡前巳通函知照在案兹據葉專使云預計本月二十五六號可抵滬相應函達希卽查照届時妥爲接待云 
[歡迎意飛機之消息]  
　　聞意飛行家佛拉令日昨已由河内出發向廣州進行本埠已趕速籌備歡迎意飛行家之第一人到申者除非中途阻滯第一機可於下星期一日或星期二日在江灣下落上海歡迎委員會代理會長比納巳定下星期四日夜八時在禮查飯店開正式宴會如届時機尚未到則作罷論又贈送紀念物委員會（卽以唐露園杜里末士徐超侯組之）並决定贈一大銀盾與意機全隊贈送時所開之宴會由上海航空俱樂部出名入會參與者可向江西路一號意商會購券每紙八元再歡迎委員長徐少將刻在秦皇島代表政府歡迎荷蘭軍艦司令大約昨日已返京一俟參與迎接英國海軍大將杜甫後即回上海云 
　　松滬何代護軍使以意國飛行團日内即將抵滬在江灣停落昨特傳知淞滬警察廳轉行該管分駐所届時派警照料保護并分行憲兵司令部届時加派憲兵一排前往保護 
[法領事欵宴法公使預紀]  
　　駐滬法總領事昨函江蘇交涉員楊小川略謂本總領事擬於本月二十三號八時在署隷宴本國駐京公使博柏氏相應函請貴交涉員蒞臨共襄盛舉云云聞法公使已於昨晚九時許乘滬寗車來滬交涉員警廳長等均在站迎護云 
[義勇軍大閱預紀（二）]  
　　工部局公報云工部局前請中國南部英軍司令馮特里斯少將來滬校閱團練隊大操兹得馮少將復書謂未能親來已派温達穆中佐前來代爲閱操云閱操禮定四月二十四日卽星期六日午後三時半在跑馬場舉行 
[火器領照之條件]  
　　工部局通告自五月二日起凡欲携帶火器者須依第三十四條附律領取執照其條件如下（一）執照由原領者收執不得轉給他人再此執照專指執照内所註明之火器而發（二）領照者不得將其火器轉給他人巡捕向其索閱時須將火器繳出（三）領照者如欲更易住址或修改請領執照書内所塡各節須函告工部局（四）領照者不得給賄與工部局僱員（五）違背上述任何各條者工部局得吊銷其執照並控訴其人應存保證金由工部局酌定其數捐照費每季十兩預先繳付執照内塡明火器之性質與口徑及製造者之名氏與製造者火器上之號碼凡欲領此照者須向黄浦灘七號收捐處索取印成之請領執照書塡寫明白惟專作打獵用之火器勿須領照而工部局所已承認之手槍會或洋槍會會員亦無須領照此項會員之名氏及其所有火器之詳情須送捕房備案但工部局爲公共利益起見有權可令其照領執照云 
[青年會之影片演講]  
　　昨晚八時四川路青年會請美國畢德輝醫博士蒞會演講並開演紐約新製影片隨演隨講極饒趣味其片及所講先爲「眼球之解剖」次爲「美國盲童之教育」「細菌生殖之觀察」「花木之變態」「細胞之生殖」「蝶蛙鷄鼠之生殖各種變態」等主席爲同仁醫院院長莫克君與會者中外男女人士幾達千人由會員郝伯陽鈕立卿凌希陶費吳生等招待其片之最佳者爲「美國盲童之教育因美國於西曆一九一三年三月宣布保護盲童之法令有女子慈善會等救護男女盲童凡送入會六月後卽可自進飮食逐漸能讀書跳舞競走等事復於片上印出大字希望中國人力行此種事業演至中間時并請全場士女立起歡呼「中華民國萬歳萬歳」意極可感十時許始散 
[寗波同鄉會徵求會消息（十三）]  
　　寗波同鄉會徵求會昨爲開幕之第三日辦事處會計董事樓恂如馮芝汀報告各隊競爭繳到之分數如下 
　　寗遠隊三千四百○四分寗裕隊三千○二十分寗機隊二千八百分寗興隊二千七百○四分寗銳隊二千七百分寗康隊二千七百分寗茂隊二千六百分寗明隊二千五百分寗利隊二千五百分寗祥隊二千五百分寗懷隊一千五百分寗泰隊一千五百分寗華隊一千一百七十分寗運隊一千○二十分寗兆隊一千分寗商隊一千分寗雲隊九百七十一分寗福隊九百五十一分寗昌隊八百七十八分寗樂隊五百二十二分寗勇隊五百分寗瑞隊五百分寗雄隊五百分寗魯隊五百分寗北隊四百二十二分寗順隊三百二十二分寗時隊三百分寗亨隊二百六十七分寗耀隊二百分寗吉隊一百五十分寗安隊七十分寗中隊五十三分寗才隊三十二分寗旅隊八分合計洋四萬一千七百七十五分續報各隊隊員名單照錄如下 
　　　寗耀隊正隊長呂耀延副隊長陳運新陳沛華參謀陸維鏞隊員趙晋卿忻成洲張琴軒王鳴和胡景揚包達三朱祖根錢雨嵐張大豐葉庭輔王叔倫陳繼茂虞景珊費錦發錢啓豐倪慶雲何詠昌朱繼良劉練卿黄俊臣徐懷玉樂建山洪德芹姜和甫姚蕚輝 
　　寗利隊正隊長戴畊莘副隊長浜雁賓王心貫參謀朱健行隊員陳正翔唐華九吳漁虹王守畊支含芳林鳳翔李晋懋蔡杏卿盛輔臣烏耀卿凌鞠齡葉萊仙楊訪莘董家佑傅幼山謝繼善曹慶華潘寳才徐伯熊 
[華商織襪公會年會紀]  
　　上海華商織襪公會於日前午後二時假天后宫工商研究會爲會場開第二年選舉大會到者襪廠六十五家公推中華一針織廠代表謝渭清爲主席宣佈開會宗旨畢次由尹鶴林報告該會一年來經過事件次由主席請到會各廠代表投票選舉董事檢票結果當選者十五人爲吳愼之謝渭清鄭少峰何秋士方導泉尹鶴林胡仁甫蔡蔭喬胡簋銘唐宗禮張允中施亦政邱廷亮陳品甫閔瓛主席請衆歡迎新董事後由蔡衡武演說工廠聯合之利益及織襪事業前途之關係演說畢茶點散會 
[友華銀行銀市報告]  
　　中美新聞社譯友華銀行二十一日報告云昨日倫敦當地銀價不動遠期銀價漲五先令八便士紐約銀價一角四分此間開市時價值不動抛盤家願買進故市况不如昨晚之佳金鎊電滙價跌至六先令七便士但抛盤者後見銀行爲良好之賣出者價值且較此爲優遂回復其原來地位仍願賣出故市面大爲鞏固收市時賣價金鎊六先令八便士半金圓一百三十二元倫敦紐約間滙價不動 
[祥生廠承造新船下水記]  
　　美商某洋行曾於去年九月間向本埠浦東陸家嘴英商祥生鐵廠訂造外洋商輪一艘業已工竣昨日午後三時下水該輪桅桿滿扯各國國旗一時前往圍觀者男女計達二千餘人並有英國兵艦船主及英國婦女四人乘坐小輪前往參觀當下水時在船頭上抛擲洋瓶數只以示歡迎觀者該輪計長三十五丈闊二丈餘吃水深二十五尺速率每小時十八嗎約六十餘里造價計達一百萬金之譜 
[發封灰船公所之縣署布告]  
　　上海縣知事公署昨出第四十八號布告云爲布告曉諭事案查灰船公所被桑鏞顧梅生高培基胡恒泉各船户等以扣船勒費等詞控奉省長財政廳令電飭縣澈查具報究辦奉經查明扣船情形先後咨行淞滬警察廳分别發落一面將原控勒收捐費等情錄案函送縣商會查明復核並先將查辦情形分别呈報各在案兹准縣商會函復以據調查報告與該公所復開清單其歷收捐費數目多寡不符大相懸殊究應如何澈查之處仰祈查核示復等因前來查該公所迭次被控勒捐病商自應澈底查究以昭公允而息紛爭除飭吊該公所歷年收支賬册並傳該公所董事金梁彩到案查訊一面將該公所暫行發封聽候查明賬欵呈請核辦並先咨行淞滬警察廳查照外合行布告仰各商民及該灰船户等一體知悉該灰船公所現在被控澈查之中所有掛號派售各項辦法應先停止一律暫歸無效至該公所應如何處分之處應俟查明賬欵呈奉省公署令飭遵行特此先行布告 
[全省警務處令文兩則]  
　　召集會議劃一微費 
　　上海縣知事兼警所長沈寳昌前接江蘇全省警務處令文兩道照錄如下 
　　（其一）爲訓令事本處負籌畫全省警務之責對於各縣警務自不得不加以考察以期得其概略又以文書圖表固足爲考證之資而一切執行之手續及地方之風氣事勢之異同有非口頭問答不能得其譯盡者則又不得不舉行會議一次以爲入手辦理之方兹定於四月二十一日至三十日召集各縣警佐各一員來處會議十日並擬定表式二紙隨令發給仰即轉令該警佐依式塡列並連同該縣警察區域地圖一併携帶來處以憑參考而籌進行除呈報分行外仰即遵照辦理此令 
　　（其二）案查蘇省警察經費有出自忙銀附加税者有徵收各項雜捐者泰半就地方習慣由紳董或商會收撥財政旣非一致事權又屬紛歧本處成立伊始對於各縣警務先求統一編制而統一編制尤以統一經費爲前提嗣後各縣所收各項警費擬請一律 
 
 

Page 15

 
 
改由各警察局所直接徵收庶責有專屬而稽核亦易各兼局所長本有統轄分所之責所有警察薪餉亦應將全縣警費收入通盤籌畫酌量支配按月由所屬警官造册具文赴局所請領至各分所所收之違警罰金一律改用三聯收據由各該局所加蓋印信發給其騎縫載明罰欵數目按月將備查一聯連同清册呈繳各該兼局所長查核一月十五日以前由各該局所將所收各欵及支付薪餉等數目分别造册呈報本處以憑查考除分行外合行令仰該兼所長即便遵照辦理限文到一月内先將遵辦情形具報毋違此令 
[私運烟土案起訴後之預審]  
　　前在吳淞口私連大宗烟土案發牽涉軍界偵探王慶甫隊長吳憲章等多人當經尹靄卿控訴軍署先後將牽涉各人連尹發送地方廳訊辦在案兹悉此案業經檢廳偵查明確起訴審判廳昨日午後該廳刑庭推事堵福曜君飭將在押之王慶甫吳憲章並尹靄卿王雨生宰恒星馮連生成應堂李元明等八人提案爲刑庭預審照例禁止旁聽約一時許始行退庭王等各人仍飭分别還押候究 
[祥生鐵廠翻砂間工人罷工]  
　　浦東陸家嘴英商祥生鐵廠翻砂間工人約有一百餘人所有工資向歸工頭承包轉發邇來各工頭每多虧蝕以故共同商酌擬向該廠大班要求點工計算未遂忽於前日（即星期一）起相率同盟罷工昨經該廠華經理蔡維新從中調停尚未解决 
[發起製釘工廠]  
　　洋釘一物近年營造建築用途甚繁國貨惟鐵店鑄打而成價較舶來爲昻故各木作建房罕有用者現聞有宋某等發起中華同盛製釘工廠招股五萬元設廠製造現正在進行中 
[浦東同人會修訂會章]  
　　浦東同人會徵求會員曾誌本報兹悉該會議定附告日期以陽曆三月二十五日至四月七日爲推定徵求員期四月七日至五月七日爲徵求期一俟徵求手續完備再行擇日開會公舉職員兹將該會現在修訂之新會章錄左第一條本會以浦東人共同組織而成故定名爲浦東同人會第二條本會會務列舉如左（一）聯絡鄉誼互以道德相砥礪期完成純潔高尚之人格（二）逐步實行改善家庭及社會不良習慣（三）推廣出版品或提倡各項公益事第三條籍隸浦東已成年之男女子具左列資格者均得爲會員（一）有普通常識者（二）無嗜好者（三）營業正當者（四）無悖謬行爲者第四條本會會員分甲乙丙三種各以志願須塡明願書（甲）普通會員（乙）不吸紙烟者（丙）不烟不酒不賭者第五條入會者以有本會會員之介紹爲準則第六條會員如失第三條（二）（三）（四）三項資格之一者經本會職員會調查確實宣告除名如違第四條（乙）（丙）二種願約者經本會職員會調查確實另議懲戒第七條會員常年納費分三項各憑心力須塡明願書（一）項會費年納小銀圓六角（二）項會費年納銀一圓（三）項會費年納銀二圓第八條本會每年於陽曆三九兩月各開大會一次由會長報告並討論進行事宜會員於開大會五日前得提交議案或意見書於本會第九條職員會如會長認爲必要時得臨時召集之第十條臨時發生之事件有會員五人以上之要求時得由會長察核召集臨時大會第十一條本會職員及職務如左（一）正會長一人對内負總理會務之任對外有代表全體之責（一）副會長二人平時協助正會長開會日正會長如忽有故障時由一年長者負代理之責如正副會長均有故障時得公推臨時主席代理之（一）名譽會董曾贊助本會者（一）會董負扶持本會之責者（一）評議員八人負審查議案及察核每年經濟事務之責（一）幹事員十人分任會中屬本範圍内委辦事務（一）調查員不限額分任會中臨時各項委查事務第十二條各項職員均以一年爲任期旣滿連舉者得能連任第十三條本會事務所設上海南市第十四條本章程如有應行增删之處大會時得過半數之同意得修正之 
[小學教育研究會開會預紀]  
　　小學教育研究會主任分致南北各小學校函云本會假定國語講習應於四月二十五日（即隂曆三月初七日）上午仍在上海縣勸學所開會届時請貴校職教員准時到會共同討論俾一致進行 
[體育通信比賽之催詢]  
　　上海縣勸學所分致市區鄉高等小學校公函云逕啓者前奉江蘇教育廳訓令舉行第六次體育通信比賽並發八十碼蕃薯跑運動方法限於五月二十日以前由所彙送等因業經函知貴校籌備並希於四月二十五日以前函報到所以便指定運動日期再行函告在案迄今已及一月各校報到者尚屬無多究竟此次比賽運動貴校是否加入務希尅日見復以便定期舉行 
[取締書業之縣令]  
　　本埠書業公所昨致各書店函云案奉上海縣知事訓令開取締淫書以及不規則之行爲自應遵照縣令辦理公所已開會集議另訂取締專章特此先行通告凡我同業各宜自愛遵守切切此佈附縣知事訓令案據華心齋闕念橋魏炳榮馬蓉蓀丁雲亭烏仁甫陳鑑堂榮少甫王竹亭裴麗生等呈稱竊上海一埠通商以來應川書籍以西法石印鉛板爲大宗以前木板寥若晨星外埠行銷各書亦悉以上海爲依賴近來世風不古良莠不齊市僧奸商爲害不一如售預約券也本書業中最關信用之事設刷印大部書籍必須先售廉價預約嘉惠士林乃近來有種奸商在熱鬧市中租屋一椽廣登告白發售某書預約定價極廉於是購者紛紛至取書之時則閉門潛逃此奸商爲害之一也又有一種僞設一編輯部廣登報章招聘職員騙取巨數押櫃欵旣騙到開業無期初或支吾繼亦席捲而遁所有受害金錢無非借自親友甚或因此輕生言念及此深堪痛恨此奸商爲害之又一也又有一種無恥之徒不顧道德專編情慾貞淫春豓秘密等書設店售賣奇形怪狀百出不窮察其内容造意導淫引人入迷青年子女受害至於胡底心齋等亦書業一份子竊恐長此以往良法美意反爲奸商射利之媒以後益難挽救爲此不揣冒昧公叩仁憲仰祈俯賜鑒核令飭書業公所董事對於上項各弊切實整頓從嚴取締等情據此除批呈悉所陳各書賈欺詐各情實屬有心誆騙殊堪痛恨至編售淫書尤爲地方風俗人心之害候令書業公所董事切實整頓從嚴取締以挽頽風而維公益仰即知照此批印發外合行訓令該董事將華心齋等所呈各節切實整頓從嚴取締此令 
[唐家衖夜校開學紀]  
　　唐家衖商界聯合會昨晚仍假紹興旅滬公學内行夜校開校禮學生數十人數目爲英文國文國語算術首山校長周瑞珍致訓詞校董杜鴻福呂介勤張桐培瞿瑞書徐成章周連翹及孫友善陶漢塵等相繼演說大致不外以教育爲救國之本而普及教育須從義務入手諸生皆商店學徒日習商業夜間抽得一二時之光隂以求學問其志可嘉惟願始終如一有志竟成又有教員張振遠朱定一湯莘農等演說國文英文不能畸重畸輕國語統一尤關商業如閩粤人與江浙人交易往往因語言不通商情隔膜旣懂國語可以暢所欲言無扜格不入之患而算術一科尤爲闓闠中第一問題出入權衡非精於算術不可後由教務長朱堯臣考騐程度排定甲乙兩班禮畢時已十一句鐘矣 
[青年勵志會露天演講紀]  
　　青年勵志會演講部於昨日舉行露天演講自會所出發至虹鎭董家宅橋等處演講首由汪了煩發言謂敝會自華記路至此雖僅六七里路然於此六七里中經過幾多波折蓋租界定例不得結隊游行不得散布警告敝會因急於出發初未計及於此致中途幾召干涉諸君試想若一旦國亡而爲他國之屬地則其人民之不自山尚堪設想乎故諸君欲謀不作亡國奴享自由幸福非速圖自强不可次由黄天超演講「今日之國勢」謝良富演講「山東問題」胡梅坡演講「福州蘇州日人殺我同胞案」丁思孝演講「對付日人之方法」陳占瑢演講「愛用國貨即愛國」環聽者約百餘人均爲之動容 
[救國十人團聯合會消息二則]  
　　平民商業夜校中華救國十人團聯合會在法租界南陽橋設立之平民義務學校因該校房舍夜間廢棄殊覺可惜由該校主任朱睿豐提議附設夜校先設國文英文二班該會會員祗收電燈費每月五角非會員一元國文由邱稼禾任壯飛王雪牕擔任英文先辦初級及商業兩科由王南庭張寅生朱睿豐等擔任定於五月一日開課 
　　國技及音樂班之籌備該會鑒於國技日廢特邀集同志十數人籌備國技班以供同好聞已聘定武術研究會主任唐豪君弟唐越石君爲國技班教授唐君於國技一門頗有心得聞唐君此次在十人團教授爲完全義務云音樂班亦巳着手籌備日内將同時出現 
[滬杭路轉運公會改選紀]  
　　舊曆上月二十八日爲滬杭甬鐵路轉運公會第五届改選會董之期當由同業投票選舉當選者爲高子嘉孫少卿盛鍾善陳章槼王兆蓀季厚齋周蔭青陳守垣華堅琛兪漢臣等十人嗣於三月初一日由該會董等十人中推舉高子嘉孫少卿爲正副會長適因是日又爲常會之期故到會人數頗多並以該會新造會所告竣定五月十三日開落成會届期當柬邀官商各界參觀宴會藉以紀念 
[套布與麻袋之市價]  
　　浦東各鄊所織套布每疋計長十六尺寬九寸五分此項套布多銷與營口牛莊東三省一帶南市專做客帮者爲愼源大昌等號前次牛莊開凍之初市價每件一百疋漲至七十三四兩現該業因牛莊滙欵落至四十餘兩頗受影響且開河之後去貨不多故近兩日市價漸跌現至六十五兩各莊遂函致鄉間各分莊或暫停或抑價減少進貨云 
　　洋線袋（即蔴袋）一業向祗三十餘家近來已多至一百餘家其來源運自印度有綠線平水兩磅七五藍綫平水兩磅二五等名目與重量綠綫者最細密可以承裝芝蔴等質粒微小之貨藍線者略精可以承裝黄荳小麥等貨近來浦口商埠開通去路極廣印度來源稀少其綠線平水每千只價在三百六七十兩稍次者亦須三百三十兩之譜藍綫者每千只現市二百餘兩比較上年跌落二三十兩矣 
[水警區長飭屬保護繭商]  
　　水警第一區沈區長近以時届立夏蠶繭將次上市滬地華洋各絲廠刻正派夥分往浙湖各埠産繭之區設立分莊以故内河各處小輪日來均有絲商携帶銀洋搭乘往來因此水警保護航路治安尤以斯時最關緊要應於舊曆三月初一日起責令遊巡浦江之各師船上緊嚴防如見班輪經過轄境飭須護送出境以資保衛巳於前日分令所部各隊長遵辦矣 
[續誌輪船搭客自刎斃命]  
　　昨報紀太古洋行安慶輪船上有一搭客在房艙中自刎而死由水巡捕房報請地方廳派員往騐一則兹悉該廳委派許檢察官毛檢騐員等詣該輪相騐查得死者爲楊日濤係廣東人此次由漢口乘輪來滬其兄現在漢口營生因見日濤賦閑無事所以每月津貼伊洋十餘元此次由漢動身時囑帶書信三封内有一信係致上海北四川路堂弟楊日能查收是日日濤自盡後各信遺在房艙床上當爲茶房查見尚有大洋七元小洋數角乃報告買辦立時知照楊日能到場嗣經許檢察官騐明楊日濤並無别故委係自盡而死塡明尸格令由楊日能自行棺殮所有死者遺下大小銀洋等悉交楊日能具結領去 
[船夥打架釀成命案續誌]  
　　吳勝發之煤炭船被李章生之花草船碰撞吳夥陳小侉子被毆受傷立送醫院醫治無效而死將屍抬回光復路報請地方廳派員相騐已紀昨報兹悉許檢察官等蒞場騐得陳小侉子肋間略有青腫色然不能指爲致命部位塡明屍格令吳勝發備棺收殮俟該醫院之傷單報告後再行核辦許檢察返廳後提同李章生研訊吳投案伸訴前情要求究辦李堅稱並不行兇陳之傷痕實係自己撞傷求察問官判李還押吳退去候示 
[顧家弄火警]  
　　昨日午後六時滬城顧家弄十九號門牌郁姓家後披柴房中不戒於火救火聯合會即鳴鐘告警各區火會咸驅皮帶車火龍等蒞塲施救立時熄滅祗焚去平屋兩間 
[小工尋獲失妻]  
　　小工徐州人王　生家居閘北四區警署附近其妻楊氏年二十五歳日前忽然失踪王一再偵查始悉伊妻實被王其芳誘出藏匿於引翔港地方乃往尋獲並將王其芳一併扭入四區警署於昨晨函送司法科轉送地方廳下午由檢察官預審之下命王其芳與該氏分别收押候究王吉生退去候補提關係人陳阿二到案再核 
[嵊縣法警移提拐匪]  
　　昨晨特别機關探目張芝卿李星福押解寗波婦人章楊氏嵊縣婦人徐玉麟至公共公廨禀稱楊氏串同王寳奎在嵊縣將徐來福之妻徐玉麟誘拐來滬押娼被徐來福偵知禀由該縣知事備文派法警前來遂將兩婦人緝獲惟王寳奎已經逃避云云並由來警上堂呈文請求移提歸案訊請中西官諭章楊氏徐玉麟併交來警帶去歸案訊辦 
[串誘女子各押一年]  
　　松江女子陸月英於日前被同鄉之王寳生潘春波兩人誘拐來申匿居法租界地方希圖售賣事爲該女子未婚夫陸秀生偵悉來滬投報法捕房飭探張鏡波前往匿跡之處將王潘兩人及陸月英一併帶入捕房昨解法公堂請究先據原告陸秀生投訴前情繼據張探上堂禀明王等希圖售賣情形詰之女子陸月英供稱女子實被王等誘來上海求究質之王潘兩人供詞圖賴中西讞員以證明確實豈容抵賴判各押西牢一年以儆月英交原告領去 
[私打譚春生之科罰]  
　　譚嚴氏前延賚美律師爲代表投法公堂控永新毛巾店主鄧維新私行吊打伊子譚春生以致逃逸無蹤請求追究等情被告亦延達商律師代辯一切判候下堂諭飭遵等情已誌前報昨將兩造傳案經中西官商明堂諭當堂宣誦曰此案經本公堂研究明白被告私打屬實着罰洋五十元充公堂費十五元亦由被告負擔此判 
[汽車撞傷行人]  
　　昨日下午二時許有在新閘路三百二十五號門牌華記理髮店作薙髮匠之吳淞人胡阿大在新閘路行走被某號汽車撞倒受傷甚重昏暈不省人事當經新閘捕房一百十三號華捕瞥見前來將該汽車號碼及汽車夫開車執照抄錄另雇車送受傷人投醫院醫治一面呈報捕頭請究聞胡阿大受傷過重恐有性命之虞 
[汽車撞傷男孩]  
　　南市久記木行執事朱某因昨日爲女出閣之期諸親友登門道賀至下午四時許其自備汽車車送女客往北市行至三泰碼頭適有江北婦人朱胡氏之六歳幼子小狗在路旁嬉戲被汽車猛撞跌傷後腦與面部血出如注當被崗警查見將汽車夫周根林扣住遂將該孩救甦孩母亦聞信趕至由警一併帶入一區一分所王署員察得該孩傷勢非輕飭即函送地方檢察廳訊理 
[朦抵樟腦案之續訊]  
　　英商隆茂洋行近在九江地方採辦嘜頭樟腦八十箱樟腦油三百四十四箱由榮泰號向寳源祥報關行代裝江華輪船運滬寄招商局金利源碼頭十九號洋棧嗣該棧單被人朦向臺灣銀行抵押銀三千七百兩經隆茂查悉延請律師禀求公堂給諭招商局扣留樟腦等貨等情曾誌本報昨日午後關讞員與英領卓君升座第一公堂會訊先據招商局代表哈華託氏上堂陳訴理由要求展期再訊原告隆茂洋行代表律師聞語起稱本案雙方有和解之希望今被告律師請求改期敝律師亦深表同情旋據臺灣銀行代表禮明氏到堂聲訴受抵前項棧單經過情形結果展期一禮拜再核 
[昨日公共公廨訊案紀]  
　　昨日上午公共公廨第四公堂由關護員會同美丁副領事審訊民事訟案三宗（一）「前在南京路開設春申樓菜館乙方如松請求破産案」前曾諭令請求人登報兩禮拜聲明再核兹已期滿故方之律師到堂復申前請「結果」查核宣判（二）「松江縣知事署移傳楓涇鎭人許加鑄（即許性陶）在該縣控髮妻程時敏背逃來滬匿居公共租界案」兹程氏之病已愈偕其律師到案先由其律師起稱氏實居租界請着許到貴公堂起訴松江縣移傳案註銷云云次據程氏供光復時由夫從原籍挈領來滬迨民國五年夫先將我騙回楓涇伊獨自來滬挾妓宿娼翌年納一妾而歸將我虐待故我來滬與父母同居至今已有三載從未得原告分文贍養原告富有家財鴉片煙癮亦大故鄉間不能久住常常來滬惟不與我會面云云而許之律師亦向氏略盤數語即畢「結果」以被告證明住居上海應由原告來廨正式起訴（三）「張紱卿不服所控趙松夀不還古玩等件初審判决請求准予復審案」由證人干延周先上堂證明被告於民國二年至四年皆係在牛莊路寗波路等處營業住家此後直至去冬在長浜路又見被告曾入其家略坐等語次由劉俊卿上堂證明當時經手古玩中之花瓶一隻情形所供與初審時之供詞相同旋由被告律師向干等及被告盤問至午「結果」改期再訊第一公堂由兪襄讞會同英卓副領事審訊印度人湯門生訴蔡春記不還借洋三十元及印度人阿莫生訴沈孟根不理欠欵兩案「結果」均係原告勝訴 
　　又午後第二公堂由兪襄讞會同美工副領事審訊洋商民事訟案兩宗（一）「美商科發藥房訴前買辦吳敬仲不理賬欵洋一萬六千三百八十三元八角八分及吳反訴該藥房大班西人宣勞敦違背所訂買辦合同請着賠償損失洋七千元案」兩造律師出席後吳之律師以所控之宣勞敦行將他適要求着其交保與原告之律師略有辯論旋據科發藥房大班西人宣勞敦上堂譯訴該藥房原係英商嗣换德商本年三月經改美商被告吳敬仲之買辦合同係西曆一千九百十七年所訂本年二月由公堂派穆安素爲德商理賬時查被告名户所欠除所控之數外尚有中國紅十字會欠該藥房藥料價洋四千二百二十一元六角及某醫生所欠之五十餘元均被吳私自收用故其名下結至二月底止實欠二萬餘元被告係紅十字會書記該會每取藥品均係被告所寫之字條當未查出被告私收該欵時曾屢向被告索討此欵渠皆以該會經濟困難相答平日被告如欲用欵都係自取鎖匙開箱取用等語復由吳之律師詳細向該西人盤駁一過「結果」宣勞敦免予交保改限再訊（二）「美商科發藥房訴中國紅十字會不理藥料價洋四千二百二十一元六角案」該會以此欵早交由該藥房買辦吳敬仲簽字取去故臨訊無人到堂即由原告大班偕律師上堂譯訴據紅十字會言欵已交吳收用情形無結果第四公堂由李襄讞會同英包副領事審訊華人民事訟案二宗（一）「婦人李史氏訴李銘傳不給家用器具案」原告代表律師到堂請求改期再訊「結果」照准（二）「粤婦吳福泰訴女子吳仲達不還借洋二百元案」此案早經判决着被告分第一二兩月每月償還洋五十元其餘每月還洋十元詎被告保釋後第一期即不能履行故仍由廨將其拘押兹被告延律師到堂請求念其係一年輕女子經濟能力薄弱釋出謀事分期拔還云云而原告亦延律師到堂反對「結果」着被告具結准予開釋以後每月還洋十元不得抗違 
[有意抗違煙禁之重罰]  
　　潮州人王益洲前犯私售燈吃洋煙案經公共公廨判罰洋三百元又李松義犯私帶煙土案亦罰洋五十元近該兩人夥同租賃北河南路六百五十一號房屋假開設廣萬興雜貨店爲由暗將紅土和料子煮熬成膏用德記牌號私售前日被顧德勝馮洪生投滙司捕房告發捕頭飭華探奚德安陸連奎金福夀與四十號西探目協往將王李二人拘獲抄出烟土一包烟膏三十餘盒烟灰三包並各種簿據連同店夥傅清芳張德元李耀源帶回收押昨解公共公堂經張襄讞會同英包副領事訊悉前情以王益洲李松義旣經訊辦猶不悛改實屬有意抗違禁令着各罰洋六百元如無力繳洋改各禁錮西牢半年傅等三人訊無同犯行爲一併開釋違禁物品送請海關焚燬 
[李芳蓮供認販土]  
　　水警二廳一區三隊隊長王夀良前晚帶探李得標會同四區警署在閘北大統路小酒店内緝獲迭犯刦案之杭州人李芳蓮一名衣冠楚楚類似商人解入該區後經顔警正訊問據供向來販土爲業並不有刦奪行爲顔君判交王隊長帶去歸案訊辦 
[違犯煙禁之科罰]  
　　法捕房日前偵悉界内周子卿曹福林李阿四等三户私設烟榻容人燈吃爰於前晚由捕頭帶同包探等前往抄出烟具及烟客等人一併帶入捕房候究又查得黄永來家藏有私土故又至黄家抄出烟土數磅拘入捕房昨日併解法公堂請究周等供認私賣燈吃藏匿烟土不諱中西官判周等三人各罰洋三十元黄罰洋一百元充公以儆抄案之烟具烟土一併銷燬 
[使用僞鈔票之押儆]  
　　徐阿六周維新兩人日前在法租界小東門外某烟紙店内使用某銀行之僞鈔票爲探拘獲當在身畔抄出僞鈔票十餘紙帶入捕房昨解法公堂請究先據包探上堂禀明前情詰之徐周兩人同供此項僞鈔票實係在逃之陸某給與民人等餘供支吾中西官判徐周兩人各押西牢六月期滿逐出租界一年以儆 
[控欠捐欵案註銷]  
　　工部局捐務處在公共公廨起訴新閘山海關路萬泰木行經理紹興人余祝三不繳捐欵洋四元六角等情業已將余傳案據余供原告所控之數係應繳山海關路第二百七十七號空地之捐欵該地去秋由萬泰向業主租賃堆放木料至冬間被工部局於地之四圍編成竹笆從此無從出入是以應繳本年春季之捐不付云云奉諭退候改期再核嘗紀本報昨晨復訊據原告代表律師上堂譯稱敝律師已向該地查看工部局所編之竹笆係在自己地上故捐欵應請着被告照繳並據工部局工程處西人上堂譯稱編成竹笆之地係工部局於西暦一千九百十三年購買有道契爲憑但自竹笆編成後被告所租之地却無出路云云兪襄讞核稟商之英卓副領事以原告所編竹笆雖在自己地上但被告租地原期利用今旣無從出入何能再令繳捐着將控案註銷余祝三開釋 
[攫飾禁押三月]  
　　楊才寳於上月二十八日本月十二日兩天在南京路先後攫取婦女金釧珠花質洋化用被滙司捕房華探朱子藩獲解公共公廨諭令押候吊贓查傳失主再訊在案昨晨該探吊齊贓物將楊解廨稟稱失主被攫時未曾報告捕房無從查傳僅在當舖吊到原贓請示質之楊供認攫飾不諱中西官判楊押西牢三月贓還當舖候認 
[馬夫不愼之科罰]  
　　馬夫踐阿弟前日駕駛三百八十五號馬車在虹口武昌路將孩子王阿毛撞傷被捕查見將錢拘押捕房昨解公共公廨經中西官訊實科被告罰洋二十五元充公 
[過犯收贓押二年]  
　　陸福林失竊棉紗八十包報捕請緝去後由包探張林泰查得贓係楊樹浦平凉路一千三百二十六號屋内之江北人徐景文所收將徐拘解公共公廨訊押在案昨經中西官提審之下以徐景文係過犯判押西牢二年期滿逐出租界 
[章維賢報告失竊]  
　　閘北新民路寗安坊居民章維賢昨投四區一警署報告被竊金珠首飾衣物等件值價千餘元請爲勘緝楊署員准之 
[婢女串竊綢衣]  
　　虹口東鴨綠路二百七十八號門牌贛人兪子城家十八歳婢女來桂因將其主值價洋一百二十元之綢衣十餘件陸續竊取串令司開人吳阿二飯司林裕竹質洋分肥化用昨被其主察出立即報告該管捕房派探麥阿慶往將女與吳林二人一併拘入捕房分别押候吊贓解究 
[淞滬警察廳批示五則]  
　　吳淦士呈爲突被誣陷補陳原委由呈悉查林椿記騙貨逃匿經多數原告眼同查出林椿記致該被告函一件内有轉囑店司切勿逃逸事樣顯見該被告犯有公共欺騙重大嫌疑案經偵查之中亦斷非商會所能干涉仰即遵照前諭依限覓交林椿記到案違干押交不貸 
　　陸忠信呈爲誣良爲竊損壞名譽由呈悉查此案已經令行水巡隊查辦應候復到後再行傳案訊奪 
　　代訴人林濚慶呈爲情同串騙請求追償由查吳淦士前經交保勒限交人據呈各節仰候并案辦理可也附件存核 
　　吳漢臣呈爲請求備案由呈悉查爾妹無故失踪其爲奸宄誘匿毫無疑義准予隨時自行訪尋如有下落可即報警拘究初無備案之必要仰即知照 
　　潘耀亭爲呈請被竊由呈及失單均閱悉候嚴令該管區隊上緊查拿務獲贓竊解辦可也 
[誌謝]  
　　昨承商務印書館贈第七卷四號學生雜誌一册又銀行週報社贈第一百四十四期銀行週報兩册又大世界游戲場贈三月份游劵十五紙書此併謝 
中華職業教育社通訊 
[又是一個熱心職業教育者]  
　　前財政總長周緝之君學熙熱心提倡各種實業近因事到滬前日因聶君雲臺之介紹前赴本社附設之中華職業學校參觀周君深爲贊許當特捐本校經費銀二百元以示提倡即由本社查照社章推爲永久特别社員周君並聲言將在北地倡辦各種職業教育當隨時與本社聯絡研究以期共同進行云 
來函 
[陳子鍇上唐總代表請速開議書]  
　　少老總代表大鑒敬啓者廣州之有軍政府　兩院聯合會之所産生者也其權限基於組織大綱之規定其責任以七總裁之政務會議共同負之自去秋武鳴電辭總裁以後中山繼之我公復以領袖議和代表而離職法定七人缺三存四已失原形猶逾半數及今二李之爭起趙交長辭職而蓂帥代表無人林悦帥辭職而海軍解體老成碩望如伍博士亦旣飄然下港政務會議無會可言軍府已絕對無存立之餘地就使西林戀棧此後個人或有表示在法理上事實上均無可以承認其爲軍府命令之理由惟我公以國會全體之公推受行政形式之委托旣受議和代表之全權於先應負酌期開議之全責於後且軍府今當無形自散尚何藉詞待命之可諉現在南北内訌日烈一日土崩瓦解一髮千鈞所幸滬會猶存國内和平一綫希望國際地位賴兹苟延若不及時開議迅將條件改提磋商以敦槃互讓之祥光化其豆相煎之戾氣竊恐愈鬭愈烈六朝五季禍在目前千秋萬世將謂武人忘公義以爭地盤我公不達權而窒和局責備賢者其能免乎辛亥南北之和局自公開之庚申南北之和局非公孰成之春秋有言大夫在外苟有利於國者專之可也竊顧爲公三復斯言無任主臣敢陳芻議敬叩勛安伏維鑒納 
[陳子鍇致南北國會徵求同意派員蒞滬協商併合制憲意見書]  
　　南北國會兩院正副議長議員全體諸公均鑒吾國南北之爭九年於兹矣人民痛苦幾何國際損失幾何以龔者協商聯盟之大戰殺人盈億兆滅國至五六卒以威總統十四條之提議罷戰媾和今者南北兩軍同處五色國旗之下戴天同仇出師何名而竟積年累月自相殘殺以至斯極何哉竊謂南北當局類皆光明磊落之雄道路所傳權利問題地盤問題舉無足爲結不可解之仇讐其所以欲罷不能相持而不下者無他雙方名義之所繫法律問題無解决爲之梗也法律爲何南北國會問題是也夫國會立法在民主國體爲一國最高之機關一切行政司法之職權皆其所自産兩國會不自决誰得而干預之兩國會不相讓誰得而解勸之鄙人竊基此點而發爲南北國會相讓相全之私議酌仿奥匈委員會之意合併南北國會制定憲法旣於約法第三十條之明文不至背馳而民國百年之憲典可望早日産出發表經旬輿論默爾最近盧子嘉上將通電且如銅山洛鐘之相應庶幾海内賢達舉不以爲謬毋亦雙方當事心理之所同許耶惟是此種辦法乃本諸國會自行集會之權能無適用行政召集之必要至其組織之手續進行之方式有非一人一言之私擬可决者諸公如以斯議爲尚可行擬請推選同數委員各自蒞滬先開南北國會協商會籌備制憲曾議事宜酌定日期地點再由兩國會參衆議長各發通告召集之以促進行是否有當伏候公决即請議安 
[上海童子軍聯合會爲合併成立會聲明]  
　　本會十七日之合併成立大會係根據去年南北市臨時聯席董事會議之議决案是日開會順序亦在各校罷課前所决定各團通告早在一月前發出函請各界參觀亦在未罷課時寄發以是種種爲保全信用計不能不照期開會此中苦衷諒爲識者所洞悉至提燈游行一節本會尊重上海學生聯合會之意見即開臨時教練會議决暫緩舉行故是日並無提燈大游行之事實况是日所應用預製之燈均早由各國製就而燈上所書畫者亦都唤起一般人救國之意提燈游行一方固表示大會成立紀念一方亦藉以表示一種愛國運動本無中止之必要惟本會尊重團體的意思免惹起人家之誤會故臨時决議中止乃外間不察有痛斥吾童子軍爲奴隸胚子者此種謾駡毁謗之態度片面武斷的批評本會代表上海童子軍當然否認而認此種論調爲不合現代互助結合之新精神徒損言論家之眞價值 
[王競吾來函]  
　　大同學院學生分會成立競吾被舉爲分會副會長并評議部部長私心頗欲於國事校務略爲盡力無如家中急信促歸祇得將該兩職辭去以後該分會行動競吾不負責任誠恐院内外同學或有誤會相煩貴報將此函登入來函欄内以代聲明不勝拜禱此頌撰安大同學院學生王競吾謹啓二十一日下午 
雜評二 
[意思（訥）]  
　　此次上海學生之首倡罷課其手段或有不贊成者其意思則皆贊成之也何也學生罷課之意思純出於愛國而絕無他意參於其間則固人所共信也然而今日北京當局之所以疑學生者則必謂有政治意味蓋亦寃矣 
　　雖然此言不僅出於素與學生反對之當局彼北京之學生部分亦有以此疑上海之學生者夫同爲學生而貿然據此傳聞之言以發表於會席之上絕不爲上海學生之意思諒則又何怪憒憒無知之當局哉嗚呼 
 
 

Page 16

 
 
   
 
 

Page 17

 
 
   
 
 

Page 18

 
 
自由談 
閒話 
[滬濱隨感錄] [  張舍我]  
　　生理學家言吾人身體之所以生長發達全在乎新陳代謝Ｒecrention之作用而新陳代謝有俟乎運動與游戲蓋心巳勞者不可不養其神而用其體體巳乏者不可不休其形而運其心也全滬居民都一百五十萬人而所以行其新陳代謝之地則寥寥無幾華人於租界中有公園一城中則祇一極小之也是園半淞園有商業性質運動場祇西門外一公共體育場半公共性質者則爲精武體育會與青年會此外則吾未有所聞以上海之大居民之多而可以予人以正當之休養與運動者不過若是乃不得不以游戲場爲尾閭然遊戲場旣爲商業性質"ＣommercinlＲecreationＣenters"志在圖利則於道德風俗方面自無所用其心思若不有官廳嚴爲之監督於其後如取締導淫之影片戲劇歌曲等其貽害於人心社會不可限量歐美各地公園固極多亦未嘗無游戲場然收惡果者極少以政府社會皆有極嚴之監察不容其生惡果也試問上海之游戲場數年來其成績之良惡究竟如何吾知不待我明言滬人士當自能下一判斷也今欲救此弊首在提倡多建築公園以爲養心怡情之所多設公共游戲場"Ｐlayground"以爲運動身體之所若云兹事體大一時辦不到則滬上私家花園正多何不公開之以享滬人而爲社會造莫大之幸福滬人之受教育者正多盍不起而徵求同志組織網球場等野外運動以鍜練躭魄俾免入歧途而作墮落之青年乎 
譯叢 
[瀛艷賸觚] [  禹鐘]  
　　英吉利蒲耳村中殆無人不艷稱密司密瑟者密瑟年二十八矣小姑居處猶是無郎初見之豐容盛　明艷若十七八殊不可辨其年逾花信也密瑟於兒女情私漠然若不會意村中穿犢鼻褌高唱俚歌之少年踵密瑟門而求婚者初頗不尠旣見其落落遂相戒戢足一日時爲炎夏密瑟綠窗無俚御輕紗游海濱冀蘇其困於時潮靜風輕晴光無限鷗鷺臥波作美睡驕陽滌膩盪成金碧岸上野花雜卉羅列如錦罽目之所接盡成奇觀密瑟四顧無人遂藉草而臥此一幅海濱艷睡圖畫工不能狀也未幾密瑟入夢矣其時恍倚門外觀羣兒叱犢俄而一武士策馬而前直奔密瑟密瑟欲避不及遂倒於地武士立止其馬倉皇下鞍扶密瑟起慰謝之殷難於筆狀密瑟怳然情動回眸視其人則風裁朗俊不類凡士一寸情苗不期怒茁武士窺其無愠意具致温存密瑟嫣然納之凝神張目則身在海濱果有一武裝少年倚馬兀立於前低聲促密瑟曰密司何酣睡乃爾不見黑雲怒遏海波漸悍暴風雨轉瞬至乎密瑟欠身起探首四望果如所言而冋憶夢中所值者似即其人不覺嬌羞無語兼以恍惚以是益形其媚久之始啓齒曰謝君厚意儼家固近是咫尺可望風雨且至君獨寗不之畏曷降憇寒廬霽而後行少年曰善於是互通姓氏少年蓋陸軍副尉弗爾司也密瑟引弗爾司甫及家門大雨巳傾盆而至乃相與慶幸不置密瑟固有老父謹愿而好客是時見其女引客至遂亦殷勤納欵未幾暮矣雨勢益厲密瑟與弗爾司談吐頗愜徹夜相對不露微倦明日天霽朝暾嫣然如受新沐弗爾司策馬告行密瑟繾綣低徊見乎詞色自是天涯迢遞鳳息鸞消杳焉數載弗爾司於别密瑟之後一月以舛誤罷黜遂以筆耕自給倫敦各報咸愛登其著作弗爾司之文名亦漸起其後應某報之聘使主筆政生涯頗不落寞一日傍晚弗爾司入一衣肆驀見一女夥玉膚花貌似曾相識顧又不能立憶爲誰氏女也女夥見弗爾司時亦注視弗瞬若欲有言弗爾司遂就間底藴始知卽密瑟也密瑟自言老父於一年前見背村中佻㒓子咸相窺伺實逼處此殊不自聊遂來此避之且謀生計弗爾司曰然則女郎尚未嫁乎密瑟頷首示意雙輔桃霞又爲個郎泛赤矣弗爾司亦遂以别後事告之自此兩相愛好過從無虚日月夕花晨二人輒情話未幾遂締盟好結婚之後密瑟從弗爾司鐘臺問字未久亦能操筆助其夫筆政焉 
劇談 
[梅訊（八）] [  春醪]  
　　連日排演新劇劇之名貴固不待言而演者亦勞頓異常晚來一點鐘後排演非三時不巳也 
　　一二日來劇場十二時卽散觀者正徼倖可早得休息而園主人已有明文通知武行不得偷懶非十二點三刻不准散場矣 
　　前日應李瑞九之約與奉卿輩同往晚餐 
　　畹華此遭來後尚未唱過堂會或有云云者非事之實也惟聞阜豐公司去年大盈利今年正二十週紀念擬唱堂會容得確信再行露布 
　　昨日愛多亞路某君恭造行轅面訂星期六讌飮之約 
　　上元夫人已預備排演所製彩物亦巳着手矣 
　　昨唔友人高梧主人承示新製詞二闋爲畹華而作附錄之清平樂二闋余初不工詞顧畹華每見索詞甚摯百忙中偷譜二闋聊慰其情而巳 
　　鶯嗔燕語斜日波雲路一笑怱怱心便許回首落英無數閒來鳳管鸞箋宵來碧海青天夢裏不成相憶春風珍重么絃畫廊低訴欲記愔愔語還是前番曾别處重見枉深情緒瑶舉懶拂人問微　文巳經年貝闕風流依舊香篝新恨長添宵來演奔月故詞中及之云 
　　畹華之參謀部即設往日場面樓上每出場時必有總次長輩高生睥睨指揮一切 
　　畹華鳳卿輩受好風雅在京都時每與名流往還此遭來滬尚擬謁沈乙老何詩老鄭蘇老吳昌老輩各乞書畫以爲紀念而諸公興致亦佳園中常有足跡流連也 
　　日昨演花木蘭改男裝後甲胄之佳非言可喻而動作說白時往往有剛健含婀娜之態尤爲難於描撫畹華洵萬能哉奇雙會全部劇場演者甚少秦雲在滬時亦不過演三拉寫狀而已今畹華已排練全部可以飫海上人士之眼福矣 
新聞拾遺 
　　夫妻易裝報國巴黎居民科斗達南娶妻名雅麗愛情甚篤顧成婚後未及一月即得官中徵召令科氏即日從軍邊境而雅麗以其夫體質孱弱不以爲可顧因軍令不敢或違乃與其夫議定彼此易裝同赴戰地自此雅麗遂襲科斗達南之名踴躍從征而科則投身紅十字會爲戰地看護婦之職彼此之同事皆無有窺其隱者近因和約告成已久遂於上月同時告歸事爲法總統所聞特奬五千法郎以嘉其志云[  周劉]  
　　財迷空自泣前途南京造幣廠工匠何某廣東人也衣食省儉頗有餘蓄而近則不時嗟嘆典衣吃飯其友問其故不答衆咸奇之日昨三五友人在何家游玩何外出泡茶衆乃啓其箱視之一無所有祇紙包一捲解包視之乃各種慈善券也有一元者有五角者尚有二角者不下五六百條之多正欲爲其收入箱中忽何某泡茶歸見事已洩漏遂流涙言曰予歷年所餘不下二百元自彩券發行以來悉數購去數載積蓄一旦付諸流水近衣食業巳不周且連日家中來信素欵爲舍弟完姻呌我如何答覆言畢嗚咽不已衆友咸爲之酸鼻云[  隱厂]  
　　迎得新人是舊人北京路某嫁妝舖主陳某因嫌本妻貌陋伉儷失歡遂於月前諷妻歸寗意擬娶妾事被婦聞悉卽回母家復遣蟻媒某氏至陳處哄說有一美女子因貧願爲人妾陳喜溢眉宇隨該氏抵克能海路女宅親看則年青貌美固可兒也乃授二百元擇日昨迎娶特在舖前懸掛燈綵遍招親朋觀禮當二句鐘時彩輿臨門詎河東獅吼從轎内出視之即回岳家之舊妻也知事出意外立時颺去一般親朋亦怱怱飮喜筵半席而散互傳爲怪喜事云[  不倒翁]  
　　老虎頭上拍蒼蠅閘北寳山路一帶市面冷落每值夜深人靜輒有匪徒攔路刦物前晚松江稽核分所巡務稽查何某公畢歸寓途經此處突有二匪由路旁衝出欲施搶刦手段不意何深通拳法略施手腕乃將二匪擊倒於地欲扭交警察二匪再三哀求遂釋之於此可知拳術之不可不習也[  警世人]  
短篇小說 
[諷世小說捕鼠機（五）] [  宋春舫宋懷玉女士合譯]  
　　剛伯培爾「」是的挨梅我也並不爲此事「無顔見人」 
　　造麥狠狠的說道「不管不過現在人家看起來似乎我自己一點兒意見也没有隨你玩弄罷了咳女子總是卑賤的祗能任男子欺梅」 
　　剛伯培爾「這是誰說的」 
　　造麥「不要管是誰說的滿文夫人就是這樣說」 
　　剛伯培爾「滿文夫人說過這種話麽」 
　　造麥「是的你是狠贊美他狠欽佩他的說他的理想好他的見識高妙你并且說他所作的文章頗有獨到的地方是同男子做的差不多」 
　　剛伯培爾「是的」 
　　造麥「他說能使人改變女子參政的宗旨就是你那篇演說因爲這是不啻對全世界婦女下了一哀的美敦書」 
　　剛伯培爾「是了讓我認個罪罷你們婦女都是一樣你們起初辯論總說是爲個人到了後來動不動就是全世界婦女眞正把我嚇死了挨梅我聽了你所說的話可以在報上登一篇告白把我演說的稿更正一下子而且可以使社會上都知道你們實在是勇敢就是你的朋友也瞧得起你來了」 
長篇小說 
[社會小說衆醉獨醒（十九）] [  瞻廬]  
　　但有一椿事須得報告列位知曉（過渡文字）距着小三掘鏹時不到兩月杭州城裏大街上新開一家京廣貨舖子店裏的老板穿着簇新的皮袍皮褂大模大樣的上首坐了看那夥計們做生意這位老板是誰便是劉筱山先生劉筱山又是誰便是賣冬菜的鎭江人劉小三原來小三得了横財便不做小販做老板了做了老板理該有個雅篆台甫郤不能小三小三的由人亂呌他曾同一位學究先生商議學究先生便替他取了音同字異的筱山二字當做表德編書的寫到這裏也只好隨着衆人唤他一聲筱山先生了（小三由此終筱山由此始）然而筱山心裏郤有一椿缺憾事情但有銀子没有妻子但有老板没有老板娘娘終究不是個了局從來飽煖思淫慾筱山本是個色中餓鬼以前没有飽煖時尚且脱不了淫慾念頭何况今日成了小小的財主這條街上本有一個姓尤的寡婦很有幾分姿色家中只有一個老娘一個六歳的兒子這寡婦的丈夫本是招贅的所以不用夫家的姓娘家姓尤這寡婦也姓尤丈夫死後娘家尚可度日上奉老娘下撫幼兒倒也可以算得冰清玉潔古井無波寡婦喜吃冬菜從前筱山挑擔的當兒寡婦常常作成他的東西筱山飽餐秀色肚裏郤横了邪念賣油郎尚占花魁女賣冬菜的怎見得没這豓福遇着寡婦買他的冬菜時便失魂落魄似的寡婦並不要討饒頭他郤横抓一把覽抓一把巴巴地去奉承他秤一斤饒一斤奉送一斤一斤冬菜足足有三斤多重寡婦見他獃頭獃腦忍不住格勒的一笑筱山郤老大的誤會了一天趁着尤老娘在後面洗衣他郤用些風話向那寡婦勾搭寡婦才曉得他不懷好意咬咬牙齒綳綳面皮又清又脆的老大一記耳刮子順手打去打得筱山七葷八素牙牀裏流出血來後面洗衣的尤老娘聽得清切便高舉着搗衣棒千刀剮萬刀割的駡將出來氣冲冲的前來助戰筱山見不是頭路搶着擔子挑了就跑任是跑得快脚踝骨上早老大的着了一下搗衣棒回家後足足痛了三日（只因老大的誤會才吃了老大的一記耳刮子老大的一下搗衣棒） 
[自由談之自由談] [  鵑]  
　　天下事上臺易而下臺每難故當上臺之先常思後來之如何下臺其於上臺後鉦鼓鏜鎝之中尤處處思下臺之法斯則老於爲官者優爲之而年少勇往之人不之計也 
 
 

Page 19

 
 
   
 
 

Page 20

 
 
   
 
