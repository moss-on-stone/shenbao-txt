# 1901 - 160 - 4910115

 

Page 1

 
 
[聲明] [  申報館主人啓]  
　　本館前接杭州萬利源來信內開逕啓者弟在杭開張萬利源售買義振票向在貴報登有長年告白素昭信實詎有不法之孫錦棠私刊小號圖章揑登貴報三月十五日告白稱小號有會眾僞票四彩售出云云已於三月十六日由小號聲明以圖訛詐屢次到小號吵閙定要勒索洋銀五百元當卽涉訟蒙錢邑尊黃公祖洞燭其奸批飭不准孫等計窮力盡旋有孫佑臣自稱貴報訪事謂如不了結定登申報小號素知貴館不受賄賂定係冐充不料竟於三月廿五日登刊中外日報謂再不了弟因日報旣然登出且孫佑臣恃有貴報之勢如此混淆勒索卽要登人爲匪作盜亦無不可故特奉函卽請閣下致字孫佑臣不得妄爲則與貴報聲名亦然有碍倘果貴報不准孫恃勢勒索務將此函一併登列報尾以昭公道如仍隱匿庇護通同一氣惟有刊登告白申明先此通知祈勿見責是幸手此布請大安四月十一日杭州萬利源頓首本館因所延各埠訪事人從不准向人訛詐今來信云云不得不籌一嚴密杜弊之法且聲明本館並無孫佑臣其人昨忽接律師林文德來函大略謂中外日報館之孫佑臣囑供函告本館所登孫係匪棍冐稱申報館訪事人恣行不法妄登新聞於中外日報等語皆非眞實伊之聲名已壞請卽更正但本館祗照章杜弊而已並不有心將孫汚衊爰卽登錄于報閱者鑒之 
[化教禍說]  
　　西人之傳天主耶穌二教于中國其心蓋欲勸誘華人同歸于善也申之以和約重之以綸音薄海人民宜無不彰明昭著矣乃何以仍有滋閙教堂戕害教士之禍曰此特愚民無識見有教術異已者遂不惜身家性命妄思糾衆攻之耳顧西人則曰爾中國旣准我宣傳何馥從而掊墼豈煌煌上諭尚不足壓服人民耶于是一遇教案之興即向官吏饒舌務使懲犯賠物一一遵從而後快然于心不復有所詰責而中國之心力瘁中國之財貨空矣我友平原後人曰是當勸其不復來華傳教夫泰西之通道于中國也其志在經商而已今商務已蒸蒸日上而復以傳教之事致地方時起風波旅人不安商務頓滯在西人當亦一無所取曷弗一意經營商業而漸將教士撤回豈非善全之道乎執筆人曰是斷不能無論傳教之事約章載之詔旨允之卽使朝廷禁令森嚴萬難曲從其請彼亦必多方設法宣播鐸音而謂能輕言撤回使彼教不復流行于我國耶善夫前報所登豫防教禍一則也前報之言曰粵東高明縣某大令具禀督轅請照會各國領事官傳知各教士勿往匪鄕設立教堂勸人入教以免匪民無知悮犯有礙邦交督憲陶芷芳制軍韙之刻已札行善後局妥議具覆夫閙教之禍大抵匪人釀之世豈有安分良民而樂于作浪掀風以致憂貽君父者今苟于匪亂未靖之處裹足不前彼教士雖異服異言亦斷不至無端遇禍况泰西之爲教士者弗論其傳天主教耶穌教無一不和顏悅色接待華民凡在安分之人宜無不晨夕相親而安有突加戕害者使大令早建此議大吏早勸西員西教士一律允行則拳匪雖跋扈飛揚亦何致釀成聨軍入京乘輿出狩之變哉我乃益服東撫袁慰帥之辦理教案爲能寬嚴並用兩得其平焉昨見徐家匯匯報登慰帥通飭所屬公文其大略云各屬教民雖奉西教仍是中國子民原與平民無所區別本部院前經通飭遇有案件只分莠良不分民教一體秉公訊明辦理毋得稍涉偏倚致啓紛爭旋又分別妥定章程先後剴切曉諭如有教民作奸犯科應由地方官拘案訊明果係供証確鑿即行照例懲辦以伸治權而服衆心查約載各國教士入內地傳教祗是勸人爲善並不于預地方詞訟是教士祗能傳教並無審理人民之責及約束人民之權固已盡人皆知該守令等服官有年其于通行和約章程當必貫澈于心但能不巿虛名不徇俗見持平辦理無分民教界限應保護者實力保護應欵接者優禮欵接事之可行者立子施行不可行者亦必告以不可行之故而于約束民人之責治理地方之權不容稍涉假借者更不妨明以告之俾其心悅誠服退無後言遇有交涉自易商辦遇有教案亦易了結而其緊要關鍵則在于一秉大公勿論平民之擾累教民教民之擾累平民但使曲直分明自然無從干預假如教民習教而平民凌辱之焚掠之訛索之是爲阻擾教務教士向得申訴各守令必嚴加禁止不得謂爲干預又或教民故意牽涉教務而其實並非因教搆虋如教士輙來于預不妨据實駁斥依理剖辯勿令與教務砌詞牽合其一切詞訟案件儘可按律秉公訊斷不必問其教不教地方官隨時剴切曉諭並督飭莊長首士分投勸說務令平民教民胥知應歸地方官約束治理並無畛域可分亦無便宜可占久而悔悟必能將從前積怨次第蠲除等因僕以爲匪人之敢與教堂爲難者每藉口于遇有訟案教士顯分左右袒官吏訊斷不公平一人唱之衆人和之遂貿然稱戈作亂耳今苟若是之無偏無倚務協于中彼豚魚且可感孚而謂同是含牛負氣之倫反不能使之仇怨悉泯乎矧民教之未必果有仇怨也要而言之欲西人之不來華傳教斷非勢力所能爲即勸令教士不入匪鄕亦能暫而不能常終非弭禍之善䇿惟如慰帥之意民教毫無分別遇事胥出以大公則教禍不期平而自平而中外咸悅服于不自覺矣天下動言弭教禍若慰帥者直化之而已弭云乎哉因伸紙而著爲是說 
[上諭恭錄]  
　　四月十七日奉上諭前因盛京副都統晉昌巴彥穌蘇統領鄂英湖南衡永彬桂道隆文浙江金衢嚴道鮑祖齟山西汾州府知府徐繼孺忻州知州徐桂芬署歸化城同知郭之樞和林格爾通判毛世黻托克托城通判樊恩慶寗遠州司獄李鳴和等縱匪仇教致釀事端降旨將晉昌鄂英發往極邊充當苦差隆文等發往極遽永不釋回該員等獲咎甚重本應按律擬斬監候旣經朝廷加恩貸其一死改發極邊已屬從輕辦理著刑部查催迅速定地發配毋任延宕至浙江巡撫劉樹堂已革職永不叙用飭令回籍仍著交地方官管束以示懲儆欽此同日奉上諭丁振鐸奏臚舉循良請旨嘉獎一摺雲南署安平同知請補景東直隸同知劉鈞調署保山縣楚雄縣知縣江藴琛署騰越同知邱北縣知縣李良年署永善縣知縣賀宗章署建水縣知縣吳昌祀署南寗縣知縣朱勛署昆明縣知縣謝宇俊署新興同知請補南寗縣知縣王鎭邦署蒙自縣知縣孫家祥署鎭雄州知州尋甸州知州晏端溶署永北直隸同知補用知縣秦定基署大關同知寶甯縣知縣陸長潔馬龍州知州李同壽順寗縣知縣桂福以上各員旣據該署督聲稱才守可取不愧循良之選均著傳旨嘉獎以示鼓勵欽此 
[行在宮門抄]  
　　光緒二十七年三月二十八日孫中堂謝調吏部尙書恩端方請訓並賞加兵部尙書銜謝恩召見軍機及端方二十九日召見軍機四月初一日召見軍機初二日吏部右侍郎張英 
 
 

Page 2

 
 
麟到行在請安召見軍機及張英麟初三日召見軍機初四日召見軍機初五日召見軍機初六日吳樹梅假滿請安順天府府尹張仁黼請訓召見軍機及張仁黼 
[法外部語]  
　　南洋新加坡實得力太晤士報登英京來電云某日法國外部大臣尼剌里氏在巴黎議政院中對衆宣言曰本大臣所以樂從各國保中朝向外洋貸銀以充賠欵者因照此辦理各國必能共護中華大局得以保全土地免致瓦解土崩也 
[暹京患疫]  
　　南洋新加坡官云邇者暹邏京城人民多染霍亂之症國家特將西歴一千八百八十六年所定第十九條嚴防時疫傳染之律實力施行蓋卽禁船到港之例也 
[海運述聞]  
　　京師訪事友人云日前江浙兩省海運總辦鄧郭兩太守乘某輪船至天津轉赴京師與赫總稅務司商辦海運事宜傳聞議定包運到倉每石需銀六錢許已由北洋大臣直隸總督李傳相電致行在戶部酌核施行矣 
[京署改觀]  
　　京師訪事友人云自去秋各國聨軍入京之後高堂華屋被佔一空長安街堂子爲我朝供奉遠祖之所此次亦歸入各國擴充使館地址中議和全權大臣慶邸一再力爭卒不允讓未卜將來移建何處至兵工兩部有改設前門內迤西願學堂之議吏部公所目下仍在栢林寺中惟本署各司已派筆政輪流值班並飭書吏常川住宿矣 
[日練巡兵]  
　　京師訪事友人云日本現爲中國訓練巡兵十隊分執西式槍械嚴查五城所轄地方使中外官商咸得高枕無恐亦備豫不虞之道也 
[爲民興利]  
　　粵友來函云兩廣總督陶芷芳制軍蒞粵以來目墼時事艱難亟圖除積弊而興大利民四月某日出示曉諭曰照得廣東地大物愽素稱繁富近年習於晏安不復講求生計以致民生日漸凋敝盜賊繁多當此之時自以爲民興利爲急務廣東應興之利尙多在上之提倡在下之呈請亦復不一其人往往議而不果推求其故一則由於各衙門各局於有關利益之事動輒勒索規費一處未遂所欲卽扞隔不行一則由於出頭承辦之人本非身家殷實認眞講求但圖一經承准便可歛費入己揮霍自雄更有從中撞騙者布煽謠言架詞勒詐以致良法善政往往敗於垂成言之殊堪浩暵現在時局日艱自宜痛除積習以裕民生除札飭各司局員及廣州府南番兩縣遵照外合行出示曉諭爲此示仰闔省官紳商民人等一體遵照嗣後凡有利民之事准商民之實在殷實者取具公正紳士保結呈請開辦各署各局委員幕友書吏不得巧立名目需索規費各商民亦不得仍蹈從前陋習妄事鑽營藉詞歛費倘有違犯一經訪實官紳立予嚴叅商民卽行治罪與受同科决不寛貸各宜凛遵毋違特示 
[示勸捐輸]  
　　南昌訪事人云江西南昌新建兩縣主奉上憲派委籌辦實官新捐限繳銀六萬兩因於月前會同南昌府江太守所委倉周鄕司馬董小石別駕出示曉諭曰案奉藩憲札開江西省奉文開辦籌餉新捐前經由司刊刷空白　收並告示捐例分發各屬一體勸辦並酌定大中小縣分派捐銀數嚴定賞罰以照勸懲旋又仿照江寗外　章程减折收捐詳奉撫憲批允又經頒發章程告示通飭遵辦繼復札催飭即會同妥爲籌辦等因到縣奉此查此項捐輸前奉藩憲撰發告示當經發貼曉諭在案茲奉前因自應會同赶緊勸辦查照奉派銀數收齊解庫以濟要需除邀集紳商設法勸募外合行出示曉諭爲此示仰合邑紳商士庶人等一體知悉現値庫藏匱乏用欵浩繁務宜共體時艱踴躍捐輸將銀赴縣交繳以憑塡發實收造冊詳請藩憲彚案請獎頒照給領在捐戶急公報効固叨䇿名筮仕之榮而國家需餉甚殷亦得集腋成裘之助本委員本縣有厚望焉 
[浙學出轅]  
　　杭州訪事友人來函云上月二十四日辰刻浙江提督学政李文坡大宗師排遵出轅按臨湖州舉行歲試聞湖試旣畢卽須接試嘉興 
[尙衣履任]  
　　杭州采訪友人云新任杭州織造錫趾仁尙衣由行在請訓東下馳抵滬江上月二十六日傍晚秉節至武林定期二十七日已刻入城余晉珊中丞常鶴卿留守以次各官均至武林門內恭設香案跪請聖安隨在官廳相見迨辭別尙衣卽排導赴八旗會館行轅頒發紅諭定於本日申刻在署接受關防 
[杭道受篆]  
　　杭州訪事友人云正任浙江杭嘉湖道兼杭州關監督王心齋觀察祖光交卸所署温處道篆務後於上月二十日由温州赴滬二十三日先令瀛眷至省迨二十五日觀察行抵武林府縣主及洋關各委員均在官廳伺候憲舟旣下椗即次第呈遞手版禀安觀察隨排遵入轅翌日禀見撫憲余晉珊大丞定於二十七日午刻接篆任事 
[贑省試事]  
　　南昌訪事友人來函云江西提督學政吳絗齋大宗師歲試袁州事竣後暫回省垣旋於四月二十四日按試撫州約計端陽節前當可開考聞撫州試畢卽須接試建昌惟建昌府屬南豐縣前因莠民阻撓西教士建堂小有齟齬然縣府試皆已報竣諒不致別有風波矣 
[松試十五誌]  
　　松江采訪友人云四月二十九日江蘇提督學政李蔭墀大宗師提覆華婁兩縣文童華亭首題吾從周子入太廟次題知柳下惠之賢婁縣首題是禮也子曰射不主皮次題爲趙魏老則優首題作破承小講釣不次題作後二比是日傍晚發招覆新進案華亭姜文傅譚翼珪金光耀蔡光照吳錫鏞王烈文沈葆章朱文彬施開文朱肇昇顧道性沈道銘吳維藩蔡肇基盛國華張錫光陳俊撥府顧堃吳江春繆桐褚國章顧文淵陸龍翔陳綱朝郝曾垚黃士璋劉鼎周吳前樞婁縣胡承恩蔡光輝馬寶樹黃裳吉俞光第杜炎程景淵方昌壽李芳照張思旦符梵戴鴻銓韓榮周際虞宋廷柱顏其超陸志雲馬灝羅尙友施仁潑府金思熊黃熙辰張汾瑞陳來鳳陳錫桓姚文鎣張葆良 
[皖省决囚]  
　　安慶訪事友人云上月三十日安徽臬憲聯星橋廉訪接奉行在刑部釘封公文飭懷寍縣劉大令會同城守營褚都戎由府縣獄提出斬犯四名如法綑綁督率兵丁押赴北門外斬决內有二犯係和州盜首照例梟取首級盛以木籠委候補巡檢桂少尹麟解赴犯事地方懸竿示衆 
[烈妾殉主記]  
　　京師訪事友人云戶部銀庫已革書吏史松泉家届崇文門外三條胡同客歲之秋聯軍入城驚悸成疾延至今春三月杪逝世遺下如夫人者六人大殮之日主母宣言於衆曰爾等願去者去願留者留予不汝强也諸妾聞之皆易縞素哭泣盡哀惟第三妾某氏不哭亦不持服衆謂其有異心而不疑其死志已决也至接三時向主母索曰布巾佯稱沐浴步入別院就窓上自縊而亡洎主母聞信到來已解救不及矣氏亦烈矣哉 
[絲價飛騰]  
　　金陵訪事友人云本年新絲上巿時各業咸以陳貨甚多不敢放價議定每細絲白兩祗値洋銀二十元次者十八九元不意近日價忽飛漲每百兩增加三四元巿情變幻洵不可測哉 
 
 

Page 3

 
 
[皖省官塲紀事]  
　　安慶訪事友人云安徽候補縣嚴大令國棟近奉撫憲王芍棠中丞委充洋務局應對差兼辦撫署洋務文案蓋以大令熟悉交涉事宜故也○四月十六日輪應安徽臬憲聯星橋廉訪課試候補佐雜各員題爲智圓行方論問何以弭盜賊而安閭閻䇿○四月十四日江安督糧道效述堂觀察因公至省拜謁各當道越日卽投刺辭行○宿州州判潘別駕玉鵬因案經上憲奏叅革職遺缺以試用州判王別駕家彬請補○寗國州胡樂司巡檢何少尹丁憂遺缺上憲委候補巡檢丁少尹朝棟署理○五河縣典史陰少尉嗣卿經皖南道留候差遣遺缺申詳上憲委候補典史沈少尉名書署理○廣安司巡檢王少尹仙居因病出缺上憲以候補巡檢趙少尹潤芳請補○調署宣城縣知縣正任毫州知州宗刺史能徵將漕米首先清完經上憲記功一次 
[鎭郡官塲紀事]  
　　鎭江訪事友人云上月二十五日九點鐘時常鎭通海道長久山觀察排導詣招商局馬頭乘舟駛赴金陵謁見兩江總督兼南洋通商大臣劉峴帥禀商要公瀕行時丹徒縣莫嶼香大令水陸總巡周錦堂游戎保甲總局員楊大令咸往江干恭送○京口右翼恊領蔭淡齋協戎因麾下旗丁爲盜奉江甯將軍崇右廷留守檄飭撤任聽候嚴叅遺缺遴委文協戎恒署理上月二十四日協戎乘江永輪船抵京口拜會各當道擇旋吉二十五日接篆視事○江南全省提督李壽亭軍門由白下乘虎威兵艦回江陰防次上月二十六日午時道出潤州在城文武各官曁江勝全軍總巡周錦堂游戎新湘江勝各營管帶均登舟請謁軍門接見之下略叙寒暄然後興辭而出有頃卽展輪東下象山砲臺升砲致敬 
[薊北閒雲]  
　　京師訪事友人云四月十六日爲意皇誕辰意國暫管至丙城界內鋪戶居民俱在門前結綵張燈以伸慶祝蓋出自駐京意員之意也○畿輔一帶於三月杪略得雨澤自是天久晴朗農民望切雲霓至四月十四日陰雲密布凉風襲衣入晚下雨二寸許十五六日陰晴靡定十七八日雨師惠然肯來簷溜如繩連宵達旦大約四埜同歌沾足二麥可卜有秋矣 
[稽山挹秀]  
　　紹興訪事友人云郡城創設中西學堂已將五稔祗以定額太少有志向學者未免憾抱向隅近由總理紳董徐仲凡觀察設法推廣擬增學生若干名每名月收修膳洋銀五元不知果有成效可觀否○紹郡土漿販運出境須投土藥局報捐否則卽以私漿論月前有徐某者購得土漿十餘斤裝入酒罎計圖朦混被緝私局巡丁查獲悉數充公是眞可謂咎由自取矣 
[隋隄柳影]  
　　揚州訪事友人云邗上各當道以邇來各處梟匪橫行迭出鉅案因是揚郡防務格外從嚴駐城內之武衛楚軍每至上燈時各弁督率隊伍分叚梭巡二鼓後各街巷柵欄卽一律關閉烟寮客棧由保甲巡員不時親往稽查凡有形跡可疑之人一槪不准留宿新舊城各門由某叅戎嚴諭各弁兵認眞盤詰每晚至九點鐘即下鑰亦可謂防範森嚴矣○兩淮泰分司所屬東臺塲大使趙鹺尹春元蒞任甫經數月卽由運憲程雨亭都轉檄令回省察看遺缺以候補大使吳鹺尹啓澤庖代詳奉督鹽憲劉峴帥批准隨卽牌示轅門檄飭遵照鹺尹隨於上月二十三日詣轅謝委擇吉履新 
[軍旆來申]  
　　江南全省提督兼自強軍統領李壽亭軍門由江陰防次秉節前來昨晨九下鐘駛抵滬上舟泊南巿董家渡浦濵提右營參將廖楚材參戎城汛周鑑之千戎以及文琥各員均至舟次迎迓 
[讞員謁客]  
　　昨日午前本邑英美租界公廨讞員張柄樞司馬命駕入城詣上海縣署拜會縣主汪瑤庭大令晤商公務良久始興辭而出 
[診治病犯]  
　　前者太倉州蔣直剌將閙荒案內錢燦張老全等犯派差押解道轅道憲袁海觀觀察親提訊勘飭發上海縣署寄禁獄中日昨獄卒邢棟報稱張老全年已衰邁近患寒熱痰喘之症縣主汪瑤庭大令飭卽循例撥官醫入獄診治 
[米船被刼]  
　　日前江北船戶蕭生福由嘉興府屬石門縣運米三十石來滬停泊白蓮涇口某晚突有盜匪多人駕一葉扁舟衝波而至一躍入艙恣行劫掠事後蕭開明失單就近報官請緝 
[臺基宜辦]  
　　滬上臺基林列淫風大熾幾如濮上桑中自經官斯土者禁令嚴申雖未能弊絕風清尙不敢明目張膽迨後有一種小客棧容留浮浪子與蕩婦姦宿其中名非臺基實與臺基無異今春英美租界讞員張柄樞司馬拿辦數家若輩遂亦稍稍歛跡不意近日更有開設野雞妓院之鴇婦專誘小家婦女與狎客入內宣淫平時恃公門中人爲護身符以故查拿頗非易易日前英界南京路長裕里阿二阿珠二鴇使傭婦至福建路某店勾引有情人不虞爲其夫某甲所見盤詰之下具悉眞情不覺怒髪衝冠連批其頰後經旁人解勸傭婦始乘間逃回事爲阿珠所驩松林聞知以身在公門恐被控官究辦急浼同類出爲排解冀免訟端然此風亦烏可長哉敬告賢父母尙其犀然牛渚使魑魅罔兩無遁形也 
[瘋女候領]  
　　上月十三日有口操蘇音之女郎錢小寳狀類顚狂在法界馬路中手舞足蹈經巡街捕拘入捕房解由讞員杜枝園大令訊明飭發普育堂醫治前日其父錢某遞禀公堂求准領回約束大令諭候查明給領 
[英租界捕房紀事]  
　　日前著名巨騙盧少堂向王啓堂花言巧語誑去洋銀二百元事後王投訴捕房捕頭令包探趙銀河將盧緝獲押候解送公堂禀請讞員張柄樞司馬訊辦○王阿榮李金五串竊某西人家洋綢九碼經包探張寶成緝獲帶入捕房捕頭令押候解送公堂禀請究辦○朱曹氏竊取曹仲銘家綢皮衣服若干件王明山竊取陳長福朱三寶二家衣物皆由包探趙銀河緝獲帶入捕房捕頭令押候解送公堂禀請訊究 
[美租界捕房紀事]  
　　本邑人朱三義賃居裏虹口朱家宅第二百三十五號門牌屋內昨日流氓陳阿掌强偕不遂糾黨入室攫去洋銀若干朱情急投訴捕房捕頭令各包探留心偵緝以便解送公堂禀請讞員張柄樞司馬懲辦○昨日清晨小販張大寶至南潯路喚賣枇杷與廣東小流氓李金木論價不合被毆受傷巡街捕見之一併帶入捕房捕頭令將李押候解送公堂禀請訊究○昨日午前甬人徐春生至西華德路向箍桶匠丁光華索欠以致互相扭毆徐力不能敵被傷其額血流如注旋經六百八十四號巡街捕一併拘入捕房捕頭令將丁押候解送公堂禀請究辦○前晚積竊錢阿三掩入吳淞路甬人唐昌裕家竊取衣服若干件携之而出適爲包探石金榮所見連贓帶入捕房捕頭令押候解送公堂禀請訊辦 
[監司行善]  
　　本會倩蘇君筱齋躬赴西安散振蒙甘肅學政夏同甫太史極力照料日昨太史由陜蒞滬枉顧敝會陳說災區情形謂自去歲以來赤地千里田疇坼裂草根樹皮亦無所得垂斃飢民沿途號哭死者旣道殣相望卽有一二苟延殘喘者示皆枯槁䱯黑步履維艱直令人耳不忍聞目不忍覩想鄭俠流民圖亦不是過也證諸西安各電如出一轍非敝會故作危詞以聳人聽也正在焦急間承前上海道憲蔡和甫觀察函開鄙人五秩壽誕深憫時局艱危不樂開讌將筵資洋銀五百元移助振欵本會祇領之下欽感莫名伏念觀察以宰官身現壽者相政聲卓著義聞宣昭凡遇善舉無不慷慨樂施卽鬻產亦所不惜實心實力昭昭在人耳目間所願諸大善士各發慈悲與觀察後先嫓美源源接濟如有樂助捐欵請送交本會或各籌振協振等所彚解災區尤所禱盼有道公會同人謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[批示礦商]  
　　月前粵商周愼之具稟廣州善後局請寛開礦期限免抽釐課等情局憲明白批示曰此案昨據該商具稟幷請免抽釐課各節當經本局核與礦章不符批斥不准幷飭速將照費補繳一面將光緒十八年四月起每日採獲礦砂應抽稅銀數目造册連稅銀繳縣呈局在案現稟雖稱稟繳照費仍未據解繳到局又查礦章第七條礦砂傾煎成質煤每百斤抽銀一分鐵每百斤熟抽銀一錢生抽銀五分此係礦質出井應抽之山稅應由該商按月列册繳縣轉解本局兌收之欵又第九條礦廠商販經過關卡應完稅釐稅照海　稅則完納釐照釐局釐則完納此係將該礦傾煎成質後轉運銷售應完之欵本分兩事今該商請兌繳稅銀及請免釐金兩年核與章桯原案均屬未符至所請將煤鐵運省卽在蘆苞釐廠完納稅課由該廠報解本局等語係將鐵質出井應抽之山稅與運銷經過廠卡應完之釐金兩事誤爲一起更屬含混均不准行餘著仍遵前批及章程分別辦理一面將出井稅銀兩造册繳局查收至該商所請先採煤礦運省發　尙無不合惟須先將照費于月內解繳方准行縣出示倘敢再延定卽封禁不貸其開採鐵礦如將來須購用外洋機器屆時另行禀局酌辦 
[輪機受損]  
　　鎭江訪事人云上月二十五日之晚十點鐘時招商局江孚輪船由滬開往漢口駛至大港輪軸忽然損壞不能行駛是處距鎭江祗八十里鎭郡招商局總辦朱煦亭司馬接到電音立卽選派工匠若干名前往修理幷將船上客貨由寳華輪船載赴京江 
[攫扇請查]  
　　前晚教民某甲行至本城太平街不知何故與頑童阿毛爭閙致被攫去象牙骨摺扇歸訴某可鐸函請蘇松太兵備道憲袁海觀觀察飭查觀察立飭上海縣汪瑤庭大令拘犯懲辦大令奉諭之下派令差頭薛貴前往查拿 
[上海縣署瑣案]  
　　駁船戶王阿虎投馬路工程局控同帮賈建忠爭奪客貨糾同姜和尙周錫春恃蠻毆傷前日總辦葉孟紀司馬移解上海縣署縣主汪瑤庭大令升堂硏訊王供南馬頭所泊駁船共一百餘號前日小的冋陳裕豐攬得貨物載至某處買建思恃強爭奪並糾同姜和尙周錫春將小的毆傷爲特投控工程局今旣移送案下求卽究懲賈建忠供是日小的之船先至此貨應歸小的承裝王阿虎強行越俎以致扭毆求鑒周錫春供是日小的適在彼經過並不帮兇姜關和供和尙係小的之子現因患病不能投案爲特代求恩宥大令判令將賈建忠笞責二百板周錫春掌頰二十下姜關和從寛釋令回家將兒子痛加懲儆並飭差傳諭船埠頭計南全以後各行棧貨物務須挨次承裝不得越佔○前者成衣匠應子惠投縣署控其妻陳氏被妹婿任正才引至某繅絲廠工作乘間姦汚等情大令訊供之下諭令應將妻領回嚴加管束案已結矣前日應忽又具呈到縣大令向之詰訊應供妻子回家後仍時時出外向之斥責竟敢糾人與小的爲難爲特叩求遞回寗波　縣原籍以便親戚帮同管束陳氏供丈夫不能贍養故小婦人出外傭工大令飭暫交官媒管押諭令應速卽料理行囊候派差押回原籍○八仙橋巡防局員某君移送竊賊江林慶吳少堂到縣大令升堂硏訊江供小的係江西臨江縣人前在某砲臺營當薙髪匠與吳相識旣而彼此皆失就前日在南巿相見各道貧苦遂起意行竊某姓家衣物迨持往質錢即被拘獲叩求寛宥吳少堂供小的係湖南長沙縣人餘供與江相符大令判各責五百板押候分別遞解原籍 
[上海巡局瑣案]  
　　前晚汛捕陸升在南巿三層樓左近某馬頭查獲竊賊周毛毛解至二十三七鋪巡防局局員邱友林二尹硏訊之下姑念圖竊未成稍從寛典判令用竹梢鞭背三百下驅逐出境○前晚賊犯王標在南巿董家渡裘乾豐水烟店門外東張西望圖試胠篋之技適爲汛捕陸升所見拘解二十三七鋪巡防局局員盛雨村二尹升座硏訊王一再求恩二尹諭令押候移解上海縣署請縣主汪瑤庭大令訊明遞解回籍 
[法租界捕房紀事]  
　　前晚流氓某甲在途爭閙巡街捕喝阻不理反被兇毆旋經他捕帮同拘獲送入捕房捕頭命押候解送公堂禀請讞員杜枝園大令訊究○張阿寳手持銅質僞洋銀向某錢莊兌換當被察出扭送捕房捕頭命押候解送公堂禀請究辦○偷兒某甲潛入洋涇浜所泊小船上行竊被船夥某乙戳傷腿際血液淋漓事後甲投訴捕房捕頭命押候拘乙到來一併解送公堂禀請訊斷○丙丁二偷兒同竊衣服一件小銀錢二十餘枚經包探拘獲解送捕房捕頭命押候解送公堂禀請訊辦 
[上海北巿絲業會館籌賑公所施子英經收順直陜西賑捐三月十二至廿二日第九十二次淸單]  
　　十二日山陰無名氏壽筵移助求內外平安廿元不書名求召平安四元胡長生求出外平安一元德裕隆英洋十三元龍洋七元胡金門英洋十元鍪宦主人爲殤女艾生求冥福英洋八元機器龍洋十元銅洋六元無名氏銅洋一元○烏戌萍寄生承諸親友賜奠儀移助第二次邵補堂洋四元百官厘局金金漢章各三元金煥章二元方奎元費樹慰洪曼金子泉陳祖惠五戶各一元○十三日周還願氏洋五十元屯溪程知稼膏火移助十元○十四日杭友交來某莊冐惇裕和牌號罰欵洋一百元王童氏因病許杭州香願移助龍洋十元有心無力人銀一錠批見規元五兩一兩二錢二分二厘無名氏洋五元益母壽五元○十五日南陽遯夫爲母病求速愈洋一百元城東菊隱求合家平安洋一百元金山何汝琳求病速愈洋一百元延陵求安子求保令孫祖芬種痘安順洋五十元又續繳賑願求消災免悔五十元周宋氏求病愈十元蔡敦仁堂龍洋十元蘇州石仲蘭募第六次錫記知昨非齋各洋十元孫守屍堂因事許助徐平銀四兩批見規元四兩二錢零四厘松江唐仁堉求病速愈洋二元二禾童子爛板洋一元○十六日高崧生經募十六戶合洋五十四元五角嘉興求保平安氏六元益林鎭紀香翁經募諸善士洋五元小洋一百零六角吳淞顧隱名氏求消災延壽完三月分捐洋一元潘韓氏愈病一元○高郵丁玉軒募孫祖旺五元崇道堂但使願無違四元徐仰記二元張常記一元○十七日補過氏求保母體康健英洋十七元龍洋三元○張雪堂先生來吳琢庭善士經募漢陽鋼鐵廠各厰工匠合龍洋三十一元吳傳綸吳禮堂均超荐祖先經懺資移助各廿五元漢陽鐵廠同人公賀馬沛卿封翁壽慶回茶十元良濟行五元馮敬安四元漢口東肥洋行捐福建水賑移助三元林士英梁有根鮑世根潭蔭祺梁珍寳陳錦祥張福順張柱臣嚴小峰九戶各二元陶金桂陳耀元馮伯席傳星齋柴盛隆王悅利郭信臣林繼昌陳培生葉大川衛鴻耀袁功祐劉繼賢林士英崔文甫孫福壽熊香庭十七戶各一元鍾鈴屈　石何基業李儀鴻王伯南程來長曹召南林海王阿榮林貴寳李全發十一戶各五角共四十四戶合龍洋一百三十八元七二七計規元一百兩零零三錢二分六厘小洋五十五角六八三規元三兩七錢五分六釐○十八日省身氏洋五百元槐蔭軒五十元王學奎禮經堂戴章彭壽三戶各廿元無名字徐益桂雲成莊嘉祥泰四戶各十元貴東道袁杏村觀察平足銀二百兩合規元二百十三兩唐金徐求病愈洋五十元常熟不留名吳三記各十元○崇餘莊來金衢嚴道憲郭洋一百元龍游何庭藻五十六元西安典業五十元常山各葉四十五元衢州釐局李三十元前署龍游縣楊廿元○杭垣載守誠經募陳讓貞洋廿七元戴明福薛紹奎各十元陳有芳戴讓容戴妙本吳合善四戶各五元蘭全氏鄒北堂各四元薛合信陳合奇各三元汪雨生汪賓來林見明本未其施戴氏戴　康戴修福薛讓誠尼凈安王唐氏高敎足陳通寛陳克巽隱名十四戶各二元陳妙行妙用二元汪陳氏周祺元周張氏林克靜林果卒林世榮陳氏皆不忍鈞子王綺石覺華僧戴善英戴壽寳董翰齋薛德肇戴嵇氏崇樸氏胡章氏高讓德化志高金氏陳允恭陳守智陳彰德馮寄盧阮菊樵施純齋顧藹馨廿八戶各一元宋汪氏汪穉伯各五角吳汪氏王樹三各四角薛守道薛善誠薛紹　章趙氏汪周氏汪明姑胡顧氏王招姑王馨姑王餘姑唐徐氏唐馮氏唐玉姑顧氏薛守英吳興沈華陶氏十七戶各二角胡瑞姑潘周氏潘氏陳如　陳趙氏五戶各一角共八十戶合六洋一百三十九元小洋五十七角○十九日嘉定費萬長及吳淞聯號長發行移夏秋公醮求水陸平安由徐頌詒寄來洋四十元姜莊儀將故　周施氏存資移助以資冥福十元無名氏二元○二十日湖北藩庫廳署費紀元求妻周慧順病退身安諸事如意　五十元無名氏還母病痊健願廿元杭州范師竹求妻病速愈三十元蘇州　園居士爲曾孫僧寳患患求速愈十元姚伯欣月捐一元莫厘翁春三五角○廿一日新安歙東葉竹爲侄求赦罪平安由浙杭宏裕寄來洋四十元宛平范華封因合家平安十元○廿二日杭州恊德善堂經募第七批洋一千二百元又募第二批內銅大洋廿三元銅小洋一百五十角四明秦昭定酬客壽筵移助洋十元無名氏銅洋二元南通州鼎元烟號銅小洋一百零八角 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　奴才裕鋼跪奏爲孚佑帝君靈異昭著請旨勅加封號以答神庥恭摺仰祈聖鑒事竊維敬天禮神爲聖世所必講報功崇德乃禮典所當宜謹查孚佑帝君卽純陽呂眞人在唐時爲名宦逮宋徽宗政和間始正妙通眞人之號及元代世祖勅封純陽演正警花眞君元至大間復加封純陽演正警化孚佑帝君歴代以來迭著靈蹟或保國衛民或捍災禦患或度人成道或醫方濟人其事實指不勝屈至我朝輔佑太平尤多異蹟西藏舊有呂祖祠向稱靈感自奴才到任以來虔心祀禱凡遇漢番疑難事件屢經化險爲夷每于杯珓告下無不指示　微地方旣賴以蒙庥漢夷亦靡不敬畏因查嘉慶十年奉准部咨飭令各直省地方通祀呂祖師並酌定祭品于每歲春秋仲月自行諏吉致祭等因通行遵照辦理在案嗣于嘉慶十四年曾經外臣奏請勅加封號禮部議准奉旨圈出燮元贊運加于純陽演正警化孚佑帝君之上列入祀典聖朝錫封之隆誠屬有加無已惟遵籙以天尊爲貴神祗因敕命而榮呂祖及身則忠孝得名成道則功德濟世實與別項仙眞不同合無仰懇聖恩敕加天尊封號以示褒崇俾令永享馨香益宏捍濟可否之處仍候睿裁謹恭摺具陳伏乞皇太后皇上聖鑒訓示謹奏三月初八日奉硃批禮部議奏欽此 
　　奴才裕鋼跪奏爲西藏台餉邊餉艱於匯兌現議運銀鑄錢各台俱有短絀銀數懇請敕部准其作正開銷恭摺具陳仰祈聖鑒事竊查西藏所屬拉里及前後藏台餉並靖西邊餉四處每年由川共撥銀十萬三千兩向例俱解至打箭鑪由各糧員在藏自覓番商匯兌每餉銀一兩在藏獲兌一錢重之銀錢十元旣免長途轉餉之費更省以銀易錢之勞歴經照辦無異自上年藏中銀價陡低市間以藏錢七八元卽可購銀一兩各番商均願購銀赴打箭鑪買茶不願匯兌餉銀是各台庫一旦拮据曾經奴才派員會同前藏糧務並傳向番官聚齊各番商再四開導迄不能兌至上年歲杪始據商上噶布倫等會同糧員議明稟知達賴喇嘛請自光緒二十七年起每年台餉　餉十萬三千兩統由商上認兌但須漢官運銀到藏交由商上鑄錢繳餉每銀一兩足能繳藏錢九元暫辦一二年俟市價照舊再議仍復舊規現據前藏糧務楊兆龍會同靖西同知後藏拉里各糧務具禀前項各情懇請奏咨立案前來奴才覆查西藏餉項自乾隆五十七年福康安奏定章程原係餉銀解至藏庫發交商上鑄錢由駐藏大臣派員督同噶布倫等監造每銀一兩易換一錢重之銀錢九元以多出之一錢作爲工匠物料之需嗣因番商等自向糧員求兌因兩有裨益鑄錢之例暫停今因市中銀價陡低番商居利不肯認兌兵餉按月支給斷難久待若運銀之藏向巿間調換銀錢短耗尤多實無別項良法該商上旣認鑄鐃繳餉暫辦一二年亦係顧全大局一時權宜之計自應允爲變通辦理惟各臺餉項每兩少銀一錢萬兩卽須短絀銀一千兩從前鑄錢短絀銀數係屬奏明定章今臺餉定額已久川庫又形支絀勢難於正餉之外加撥耗費若以銀錢九元合銀一兩照此發給台兵而戍卒寒苦情甚可憐蓋藏中諸事耗費每兵月餉四兩餘尙多不敷食用再議减耗更覺窒礙難行奴才再四思籌惟有將此項短絀銀數由各台自行列入正餉項下作爲開支各台餉項除發兵食而外原有盈餘預備支應差使之用此不過各台餘欵稍形短絀於兵食旣無虧短在川庫亦免加增倘一二年後藏巿銀價復元仍可循照舊章匯兌應懇天恩勅部臣於西藏台費册報核算靖西前後藏拉里四處正餉銀十萬三千兩內短耗銀一萬三百兩准其作正開銷庶免各台員藉口賠累而兵食亦可接濟無虞沾感鴻慈實無旣極除由奴才咨明戶部曁四川督臣查照幷檄飭打箭鑪同知曁各台糧務等遞派妥愼弁兵速將本年餉銀迓台滾運外所有西藏台餉邊餉覓兌艱難現議運銀鑄錢各台餉短絀銀數懇請敕部准其作正開銷各緣由理合恭摺具陳伏乞皇太后皇上聖鑒訓示謹奏三月初八日奉硃批戶部知道欽此 
　　兼署雲貴總督雲南巡撫臣丁振鐸跪奏爲揀員請署選缺知縣恭摺仰祈聖鑒事竊查前准山西撫臣錫良咨光緒二十六年閏八月二十四日內閣奉上諭丁振鐸奏特叅貪劣各員請旨懲處等語雲南河西縣知縣楊志體私放要犯朦混册報暱比劣紳聽其唆使著卽行革職以示懲儆餘著照所議辦理該部知道欽此等因咨行至滇應照例以奉旨後五日作爲部中行文日期照限减半計算扣至二十六年十月二十三日限滿作爲開缺日期歸十月底截缺是月分叅革所遺選缺知縣僅只此缺毋庸掣簽除詳咨截缺日期外查定例選缺知縣叅劾出缺專用軍功候補班前及候補正班人員酌量請補等語臣督同兩司於通省候補人員內逐加遴選查有軍功候補班前先補用知縣秦定基年五十五歲係廣西靈川縣附監生報捐縣丞選用在籍帶勇剿匪出力保奏同治十二年十二月二十一日奉上諭著以知縣儘先選用欽此光緒二年投効滇軍克復騰　廳城在事出力保奏光緒二年十二月十九日奉上諭著以本班留滇補用欽此加捐同知升銜六年請咨赴部引見九月初十日經騐放覆奏奉旨依議欽此領照於七年三月到省丁憂回籍措資來滇報効奏留差委服滿就近起復于　復越南廣盛不拔等縣出力保奏光緒十一年五月十五日奉上諭著以本班仍留原省前先補用俟補缺後以同知用並戴花翎欽此　署新興大姚等　縣卸事因剿辦猥黑夷匪出力保奏請俟補缺後在任以同知歸候補班前先卽補光緒十六年二月十四日奉旨著照所請欽此十七年委署霑益浪穹等州縣卸事因前在霑益州任內防剿貴州普安廳妖匪出力保奏准俟補知縣後以同知歸候補班前補用二十六年委署雲南元謀等縣卸事復委署永北直隸同知二十六年十月十八日到任臣查該員才識幹練辦事細心以之請署河西縣知縣　屬人地相宜洵堪勝任據布政使李經羲按察使曹鴻勛會詳請奏前來合無仰懇天恩俯准以軍功候補班前先補用知縣秦定基請　河西縣知縣如蒙兪允該員係軍功候補班前先補用知縣今請補知縣銜缺相當毋庸送部引見該員保舉補缺後以同知歸候補班前補用之案照例帶於新任仍照例俟試署期滿如果稱職另請實授除咨部查照外所有揀員請署選缺知縣緣由謹恭摺具陳伏乞 
皇太后皇上聖鑒飭部覈覆施行再知縣叅革所遺選缺定例係一咨一留前次叅革南寗縣缺係扣歸外補此次所遇河西縣缺例應咨部銓選惟查行在檔案無存現無赴選之員擬將此缺暫行借歸外補以免員缺久懸俟將來歸復舊制將應留之缺送部補選一次俾昭公允臣爲變通辦理起見是否可行聽候部議又雲貴總督係臣兼署毋庸列銜此案例應具題因遵通行改題爲奏合併聲明謹奏三月初八日奉硃批吏部議奏欽此 
　　丁振鐸片再報捐指分雲南試用典史劉光謨上年因查明並未在省當經援照湖北通行成案奏准將該員劉光謨職名除册不准回滇候補在案茲據布政使李經羲詳據該員稟稱前因未奉核准于二十五年十月赴開化府措資本擬當時旋省因久病纏綿延至次年七月醫痊轉省始知名已除册懇請矜全免扣等情由司飭據該省首董查悉該員所稟情節係屬實在故念微員困苦事出有因且尙未奉核准與合例人員有間詳請免予扣除等情前來臣覆查無異合無仰懇天恩俯准將該試用典史劉光謨名册免其扣除以示體恤除咨部查　外謹附片具陳伏乞聖鑒再雲貫總督係臣兼署毋庸列銜合併陳明謹奏三月初八日奉硃批著照所請吏部知道欽此 
 
