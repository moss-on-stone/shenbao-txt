# 1901 - 177 - 4910199

 

Page 1

 
 
[聲覆來函] [  申報館主筆房啓]  
昨得蘇州孫君來信略謂某晚有甲乙二人至伊處自稱申報館主筆叩其姓氏一云沈姓一含糊不答云云但敝館主筆諸人各有所司從未輕易出門遊覽且亦並無沈姓其人總之敝館同人每日惟照章撰著論說新聞萬無越分之事特此作覆諸維鑒之 
[開印九通全書招股預啓] [  上海圖書集成局謹白]  
方今國家以時事多艱求賢若渴屢降諭旨變通各項考試章程多士生當斯世苟非囊括治術掌故之全書以資考索恐不足尋源竟委蔚爲閎通有用之才本局爰仿從前圖書集成二十四史例開印九通全書招售股票每部僅收回工料洋銀四十八元現定於八月朔日出售除本埠申報館申昌書局外如京都天津鎭江揚州南京杭州漢口沙巿宜昌長沙岳州成都汴梁南昌廣州桂林福州等各府州縣皆有分售處以便諸君就近購票至欲知詳細章程與是書之校印精詳程式美善本局另有招股啓及樣本可以隨時取閱先此佈聞諸維鑒及 
[奏設檢書處議]  
檢書處者何仿日本板權所也日本板權所隸於文部省由大臣派員主持之舉凡民間繙譯西書以及各種箸述甫經脫藳卽須呈請所員鑒定始得付諸棗梨及印釘告成則又送呈樣本蓋以防曲說横議有壞政教風俗與夫異端邪術蠱勤人心也中朝文字之禁向嚴康熙時湖州莊廷鉞明史案發一時名士之牽連被戮者多至數百人厥後乾隆中葉又申明書禁凡錢謙益吕留良屈大均諸人詩文等集一律將版銷毁此外言言集南山集諸案亦復多所株連卽　緯之書如推背圖如黄蘖老人詩更皆匿蹟銷聲無一人敢私行藏庋昌正學而熄邪燄風行雷厲誠不得謂之法網過嚴也洎乎海禁旣開中西互巿海外文人學士每喜創開報館刊布新聞濫觴於香港之遐邇貫珍由是而上海而天津而寗波而漢口以迄閩粤諸行省無在不有報紙卽無在不暢發議論大言炎炎其中秉筆者雖不乏宏通淹雅之才而語雜言尨終不免妄談朝政其所以不加禁止者豈眞畏其有所依倚哉亦以報紙最易益人智慧擴人見聞舍其短而取其長殊足爲學問之一助耳初不料沿及近日康梁諸逆陰蓄狡謀初行時務報於滬江繼創湘報及湘學報於三楚藉口臚陳時事實則用以誘正士入奇衺迨乎逆蹟昭彰逃亡海外猶且箸爲戊戌政變記以及保皇會規例國會覆南皮制軍書侮辱聖慈指斥執政稍一披閱卽令人髮指毗裂恨不得食其肉而寢其皮噫文字之禁一寛而令狂悖之徒弄筆摇唇目無君父此而不屬爲之禁勢必天下文士不盡入叛逆之黨而不止然則檢書處之設其能已於目前乎矧日前欽奉綸音此後大小科塲胥棄時文而用策論經義讀書之子爭先撰述以便揣摩所出新書自必倍多於往日雖康梁之燄已滅向之依草附木者皆斂尾竄伏不復敢以異說鳴於時然僞本流傳安知無摭拾成編以博蝇頭之利者當吊執政者奏請皇太后皇上於政務處設立總檢書處簡大員中學有根抵者總其成一面通飭各直省督撫大員分設檢書處遴委科第出身之司道充檢書總辦凡書籍之前已刊板者責令將樣本齎呈由總辦檢察再三必使字句之間全無違悖情形始準刷印發售否則旣劈其板復懲其人若夫新箸初成則先齎呈原藳字句有違礙者削之全書皆違礙者焚之或實係有用之書而一萹一節之中立論稍有不合則删改而批示之夫而後文教昌明僞學盡黜彼康梁逆說與夫文人之議論好爲奇闢甚至涉及宫闈者舉無自流行而人心乃於以大正豈非當今不可緩之要圖乎或慮狡獪文人於呈藳時抽去違礙之處及檢畢發回刊布卽重復插入以冀掩飾彌縫則當每歲札令府縣各官向各書肆調集各書彚送總辦覆檢設與所呈原藳有異則仍嚴以禁之務使狡獪之技無所施而狂悖之詞不得逞或曰若是則文人恐不敢箸書立說而教術將不得大行奈若何則正告之曰是當旣嚴其禁令而復優子以利權今書賈悉印之弊盛行文人每成一書未移時而已縮爲小本致箸述家無從獲利甚且積書不售折閱良多應於檢核準行後給以文憑許其專利數十載有翻印署明定律例罰必加重以絕書賈射利之狡謀庶箸述家得以名利兼收而不至心灰意倦歟側聞今南皮制府就鄂中創設學務處以興實學而啓新機所望采及芻蕘與政府中袞袞羣公奏行此事則僞學當無從攙雜而不讓日本版權所獨見其意美法良矣若夫定報章律例律禁誨淫誨盜　書則鯫生當於他日再陳一得之愚兹不贅及 
[順道赴英]  
香港循環日報云傳聞此次醇親王旣銜命赴德國道逹歉忱尚須順道往菜京唁吊前皇維多利亞並恭賀今皇義華誕登大寳 
[俄事訛言]  
日本東京來電云日前此間喧傳俄人擬與中國再商滿洲密約之事兹悉此事實非眞確蓋從前本無密約目今何用再商大約華政府欲請俄人撤退滿洲所駐之兵以致訛傳若此耳 
[俄商稅務]  
香港循環日報登管日友人來信云前者俄廷派員查察東三省稅務曾有收稅二十年以抵償欵之議日英美三國阻之旋由法人調處擬每年以八成歸俄人二成歸中國盛京將軍某軍帥現正與俄人商議此事煞費苦心 
[教士會議]  
京師新聞彚報云拳匪之亂傳道山西諸教士苦遭蹂躪幾於九死一生事後耶龢教浸禮會敦君自立會葉君公理會文君内地會何君與藩司吳方伯冀寗道胡觀察及洋務總辦沈仲禮觀察會議章程以便互相遵守一今日會議第一件事係爲去年山西全省閙事之官紳士庶謝過並商量以後民教永安之策聲明持平辦理教案惟盡應有之職分至教内教外同是朝廷赤子决不歧視二全權大臣來電凡殺害教士處所須用中國銘旌據禮出殯今日會議卽商定銘旌尺寸出殯禮節至建立之碑亭及碑碣之尺寸速照議定天主教章程辦理章程附三各處華洋式耶穌教堂擬令原造匠人照原式造還未全毁者照原式修復至一切木器書籍什物除現存外請開示清單照數賠銀四新墳現已營造舊墳或被毁或碑碣損壞一律代爲修復五去歲拳匪之亂慘殺教民晉案爲最大實因平日各鄕社演戲之風極盛教民不出戲資怨積日久故一旦舉發如此之烈現擬暫時禁止演戲以後教民旣欲看戲必須一律捐資凡鄕村公衆有益之事亦宜輸資如此則爭端可息矣 
[電詢畝捐]  
香港循環日報云日前粤東大憲接奉軍機處電文詢及畝捐一事大略請舉行畝捐每年增欵 
 
 

Page 2

 
 
若干擾民與否須細察地方情形詳籌妥善辦法等因隨卽轉飭各屬地方官察看情形限七月杪一律申覆 
[拿獲匪首]  
蕪湖訪事友人云本月二十日保甲總辦許少青司馬訪知會匪頭目葉玉亭匿跡某處卽會同精健左管統帶李葆林鎭軍督率勇前往擒獲並起出僞印一顆票布百十幅各種軍械若干及簿籍數本面書定保青龍山滅清忠義堂等字帶回局内略訊口供卽禀知徽寧池太廣兵備道吳季卿觀察觀察飭發交蕪湖縣陳雲湘大令訊辦 
[武夫失望]  
武昌訪事友人云湖北提督學政蔣蓺圃文宗按試武昌文塲甫竣現正接考武童赳赳者流無不躍馬彎弓意氣自得乃某日忽接西安來電知武科已奉旨永遠停止各童聞此無不搔首吁嗟旋聯名具禀學轅請會商督憲張香濤制軍撫憲端午橋中丞奏請收回成命文宗以此舉出自廷旨豈容任意阻撓惟電旨雖經到鄂尚未奉到部文如果弓馬擅長仍可照常取進當卽剴切批示飭各安本分勿再嘵嘵諸童以爲目前縱擷泮芹日後亦無上進之路大半廢然而返 
[監司返鄂]  
武昌訪事友人云去秋正任湖北督糧道譚伯成觀察奉湖廣總督張香帥札委押解貢物詣西安行在嗣因奉 
旨采運雜糧電飭暫留照料現在諸事告竣觀察遂束裝返鄂本月某日趨詣督轅稟見銷差香帥以觀察解貢運糧諸臻周妥奬許有加聞已檄飭仍回本任矣 
[札辦流氓]  
鎭江訪事人云署鎭江府許東畬太守接奉江蘇巡撫聶仲芳中丞札開近查得各州縣境内每有流氓訛詐横行等事甚至句結鹽梟擄人勒贖搶劫洋銀現特重訂新章二十餘條札府照辦如有犯者除格殺弗論外一經獲案訊明卽行就地正法等因刻已遵照辦理並出示曉諭俾衆咸知矣 
[示禁勒索]  
松江訪事人云前者江蘇華亭縣林霨生大令創設游民勸工所嚴定章程不准管事人役及先入所之游民私索賄賂兹復出示禁止曰本縣創造游民勸工所義主教養並非尋常押所徒爲拘繫罪犯而設是以詳定章程由董經理不派丁役蓋恐沾染衙門惡習慮至深也近聞游民俞燮章王幼竹進所之時曾有出錢徧給在所各游民及夫役人等情事查係自願分給並非勒索然天下事何莫非由漸而成其始雖出自願其後必致勒索且此時進所有費則將來出所之費更不待言甚或别立名目計索巧取流弊何所底止自應預行嚴禁以杜其漸除照會經董隨時查察外合亟出示嚴禁爲此示仰合邑軍民人等知悉爾等須知勸工所係屬善舉自後游民進所之時除家道殷實自願貼給飯資或捐助經費者仍聽外其餘無論何人何事收所出所以及逢年逢節槪無使費如再有前項分給錢文私相授受情事一經察出與者受者一併治罪倘有人巧立名目藉端需索准由爾等指名控告審實照例嚴辦决不寛貸其各凛遵毋違 
[輪姦案發]  
松江訪事友人云郡城東北隅馬耆寺及舊時婁署之後地甚荒僻僅三五灌園叟結廬其間本月二十二日之夜忽有一鄕婦在道旁啜泣氣絲斷續一息奄奄好事者憐之舁入某姓草屋次日午後忽來二男一婦向某姓嚴詞詰責指爲容留來歷不明之人某姓懼投訴地保張某及張往根究婦稱姓顧年二十有六係鄕民陸阿生之妻家住距嘉定東門二十里之楊家巷迤北何家宅六月二十左右與夫反目忿忿至南翔附某航船來松意欲依大姓家傭工餬口同舟有某甲者不知其姓花言巧語誘至已革武生陸栢生家時陸因案被押華亭縣署翼房由其妻丁氏容留十數日旋雇舟載至上海圖賣未成閱兩日載回自是每夜有壯漢四五人來此輪姦偶一聲張横遭鞭撻如是數夜蹂躪不堪至十七日倒臥不起伊等遂背人密約於二十一日夜深時從後屋竹園中舁出誑稱至某處就醫用舟載至此間抛棄於路閱一日夜陸丁氏復糾黨來此偪使遠去無奈受創甚重不良於行言畢涕零如雨張保因卽馳禀華亭縣署適林大令赴省未回由門丁請典史申少尉派差協保往拘陸丁氏交官媒看管尚有三男子則已乘間逸去蹤跡杳然矣 
[鳩兹火警]  
蕪湖訪事友人云本月初旬某日距蕪湖四十餘里之黄池鎭某姓家不戒於火处燒甚廣至二十日午後嶧磯山畔某姓家茅屋又兆焚如之禍殃及鄰右數十家正苦淫霖復　斯厄何蒼蒼者之不佑吾民若此耶 
[潯郡官塲紀事]  
九江訪事友來函云本月十六日江西撫憲李勉林中丞札委候補縣許稚麟明府至潯會同江防同知唐小寅司馬往廬山履勘一周不知有何事故也○洪水將退江北堤埝亟宜培修本月十七日九江府孫景裴太守札委陳崧生少尹前往勘視以便擇吉興工○本月十九日孫太守札委新關委員宋吟樵二尹覆訊行劫東門餐某姓家之盜犯以昭愼重而免寃誣○代理九江府同知郭子秩司馬交缷後於本月二十一日附和濟公司某小輪船回省 
[升郡官塲紀事]  
揚州訪事人云通屬角斜塲缺今春經運憲程雨亭都轉檄飭朱鹺尹文渠代理迄已三月例應派員接署兹都轉查得本轅監印官劉鹺尹錫綸堪以酌委詳奉督鹽憲批准都轉隨卽牌示所遺監印一差則檄委邊鹺君承榮接辦○兩淮泰壩監掣一缺駐紥泰州有監掣通泰塲鹽之責政務殷繁兹聞現署之惲分轉瓜期已屆運憲程雨亭都轉詳准督鹽憲遴委總辦淮南局務黎分轉前往接署○委署淮南監掣同知沈分轉奉札禀辭赴任涓吉本月初七日接篆任事正任金司馬缷篆後隨於翌日來揚赴運轅禀知交缷○揚城東南隅萬福橋爲仙女鎭往來孔道虹腰架空長約數丈今春橋樁朽壞經運憲程都轉派員估修業已工竣日前巨浪衝激橋柱又經中折都轉聞報立傳承辦工頭曁騐收委員前往查勘恐承修者不免賠錢矣 
[秋郊鶴唳]  
松江訪事友人云今夏風雨爲災禾棉受損入秋後忽亢龍肆虐赤日行空以致花不結鈴稻亦黄萎日來南鄕葉榭一帶農民紛紛投華亭縣署報荒適縣主林霨生大令因公赴省門丁慰以温語令各遄歸聽候禀請本官勘明申禀○本月某日北鄕華莊迤北朱家行人金秀堂因有微嫌被族叔祖金尚村持械擊斃迨家屬投報華亭縣署適縣主林霨生大令因公赴省遂由門丁轉禀府尊余石蓀太守太守札委婁縣屈吉士大令往騐仵役唱報死者心口輭穴中被鐵鑿剌傷深入寸許委係因傷身死大令離卒親視無誤隨飭將兇手帶赴華署收押待林大令回時訊辦一面趨詣府署銷差 
[上海官塲紀事]  
昨日前江南機器製造局總辦江蘇補用道潘芸笙觀察命駕入城先赴蘇松太兵備道轅拜會道憲袁海觀觀察繼至上海縣署縣主汪瑶庭大令飭丁擋駕○前日午後四點鐘時葡萄牙國署理總領事濮琚君偕繙譯官畢禮納君命駕至上海縣署拜會縣主汪瑶庭大令大令迎入花廳茗談片刻隨又赴道轅拜會如儀○昨日新委署理青浦縣錢明府國選由蘇抵滬命駕謂道轅晉謁道憲袁海觀觀察繼至上海縣署投剌縣主汪瑶庭大令延入花廳茗談良久而别○昨日試用府經歷金銀谷叅軍命駕至上海縣署投剌縣主汪瑶庭大令飭丁擋駕 
[申明嚴治流氓新章示]  
上海縣正堂汪爲申明定章出示剴切曉諭事奉本府正堂余札奉署按察使朱札奉總督部堂劉批札本署司詳覆遵議蘇松太道禀請嚴申賭禁重懲流氓章程由奉批查此案前據上海道禀即經批飭該司核議詳辦在案兹核所議名節尚屬妥治應卽照辦除咨行提鎭轉飭各營查照辦理外仰卽分别移案一并遵照具報仍候撫部院批示繳又先於是月二十五日奉巡撫部院聶批來詳所議於懲創之中仍不失持平之意甚屬周妥應准照辦仰即分移兩藩司各道並通飭地方文武一體遵照曁候咨會江南提督轉移各總鎭嚴飭 
 
 

Page 3

 
 
認眞查拿究辦並奉抄黏内開嗣後蘇松常鎮太各屬凡拿獲流氓如實係初犯情節尚輕罪止枷杖者卽於左面剌流氓兩字再行取具的保釋放卽將剌字緣由具報查核並示諭犯事地方如該流氓三年無過准將剌字起除如釋後再行滋事扭獲送案按其後犯從重核辦卽使其罪仍止枷杖者卽詳明監禁三年限滿察看分别釋辦其訪有平日佩帶兇器刀械恃强逞兇並確有綽號雖無滋事重大實跡卽飭拿到案初責剌字後鎖繫鐵桿一年改悔釋放若不悛改再繫一年如敢帶枷滋事或毁桿脫逃持械呈兇拒捕卽鎖繫巨石五年如罪應擬徒者卽改爲監禁十年均於限滿時察酌辦理其有並非訪獲佩帶鄒器刀械並綽號匪徒如犯事到案訊係流氓核其罪名已至徒者卽詳請監禁分别情節酌定年限已至軍流遣者卽照例科斷詳辦其罪干斬絞監候者亦照例擬辦如情節較重核諸律例已至斬决者卽錄供禀請委員覆審將犯就地正法以示懲儆各等因到縣奉此除飭差查拿究辦外惟不忍不教而誅合先出示曉諭爲此示仰各流氓知悉爾等須知現奉上憲新定章程治罪極嚴嗣後務各洗心革面勉爲善良本縣尚可寛其旣往不加深究倘仍枯惡民悛一經查拿到案定卽照章從重懲辦决不寛貸勿謂言之不預也其各凛遵毋違切切特示 
[務得實情]  
蘇松太兵備道轅門丁某甲之夥王小松及李三當升任道余晉珊方伯移交時少交票銀二百八十兩事爲袁海觀觀察查悉特于前日委籌防局員朱霞林明府到轅訊鞫王李彼推此諉並無確供明府遂據情禀覆觀察觀察以王李刁猾巳極諭令明府覆加推勘務得實情 
[限繳膏捐]  
上海縣主汪瑶庭大令以烟膏董事宋金輝積欠膏捐錢一百三十三千文屢催罔繳殊屬玩延爰於昨日飭差提案限令如數繳呈延于未便 
[斥逐瘋僧]  
日前遊方僧雲彩蚨坐道轅前誦經募化護勇驅之不去祗得任其所爲次日上海縣汪瑶庭大令因公詣轅向之呵叱雲彩竟出言挺撞因命帶回縣中略詰情由喝令笞臂五百板掌頰一百下枷號示衆兹者地甲見其連日不飮不食意圖自盡因之據情禀明大令大令諭令帶案正欲覆加研鞫忽有僧名鑑亭者自投案下合十訴稱僧人係雲彩之友適自鎭江來雲彩本患瘋癲叩求恩宥雲彩在地亂滾不發一言大令飭交鑑亭保去立卽出境不許逗留 
[漏稅被獲]  
前日船戸陳福生張高强承裝本邑南巿某號洋油及廣貨至某處交缷行至下海浦左近江海關巡丁某甲查知各貨並未報稅因連船解送馬路工程局禀請總辦马子文太守查明判罰 
[查騐包探]  
法界捕房所雇包探共計二十四名各給執照一紙將姓名塡註於上並於照背粘一小影以杜頂名冐替克巡捕頭猶恐日久弊生特於昨日命副捕頭藍尚古傳集查騐一周朂以勤愼從公毋稍懈忽 
[英界火警]  
前晚一點一刻時英界寧波路南新街第四百四十四五六三號門牌席姓家梯上忽然火起旋即冐穿屋頂瞭望臺上西人見之急鳴鐘告警救火會各西人羣驅皮帶車馳往噴救得卽熄滅然已焚去樓屋十一幢矣當火熾時席妻某氏與第六子及二媳倉皇逃避跌仆受傷婢女桂香不知所往或謂曾見其携一衣包忽忽而去究不知匿跡何方也 
[貨船失事]  
日前本邑南巿沈泰茂沙船由牛莊載荳餅荳油南返行至石島洋面忽遇颶風以致漂失荳餅四千餘片荳油一百餘簍昨日船主接舵工某甲來信急雇小輪船馳往撈取然恐已虧折不貲矣 
[廠屋傾頽]  
前日午後本邑西北鄕叉袋角裕源紡紗廠忽然坍倒房屋十餘椽壓傷工人十一名其中卜阿二黄有姜二人傷勢較重當經工頭雇車送至某醫館求治 
[上海縣署瑣案]  
前者無賴朱錫春戳斃仇人李錦堂報經縣主汪瑶庭大令蒞騐後將朱及因案牽涉之寡婦施張氏帶回前晚研訊之下施張氏供小婦人年二十有九前年丈夫因病逝世小婦人志守柏舟並未有越禮犯分之事是日清晨正在院中曬醬朱突來調戲小婦人大聲呼救李適行經門外聞聲入問朱卽逸去李亦隨之而出不料朱突取菜刀將李砍死小婦人聞門外人語喧譁急出探之見李已倒地叩求鑒宥朱供李與小的素有仇隙是日見小的在施張氏家疑有别故突掣菜刀以砍小的奪刀還砍以致斃命並無妬姦之事大令飭將氏暫交官媒收管朱釘鐐收禁○瞽者徐阿生控葉小羊石福山串拐伊妻陸氏等情前晚經大令研訊徐供小的係寧波人寄居滬上日前妻子忽逃　無蹤旋查知係葉石二人所誘爲特一併扭請嚴追葉供此事與小的無干陸氏初在無錫媽媽處後被石領去石供小的雖與無錫媽媽相識然並未誘匿徐妻叩求鑒宥大令飭將葉石一併交人某出俟提無錫媽媽到案再訊 
[上海巡局瑣案]  
前日小販金月春在南巿江海關前將同業項文田扭住兇毆項心不能甘奔赴保甲總巡局禀控局員朱森庭明府准予查究○前日某汛捕夥役小山郎扭木工阿毛至十六鋪巡防北局請究局員蕭子文二尹研訊之下知阿毛素不安分判責二百板押候覔人具保 
[馬路工程局瑣案]  
前日顧阿新王山福李阿龍屠阿惠蔣阿孝等人在馬路中互相格鬥顧力不能敵受有微傷旋由某號巡街捕一併拘入捕房轉解馬路工程局禀請總辦翁子文太守研訊顧供小的係浦東人年二十有二向爲賣菜傭刻與賣蘆粟人桂金在泉漳會館左近絮語突被王等擊傷并將衣服撕破叩乞究懲王供小的係寧波人在富康帆船上執役是日登岸購物突被四五人軋至某茶肆詐去小銀錢五枚幸鄰船夥帮同拘案事因前次彼等欲糾小的入會小的不允以致成仇李蔣屠同供小的等與王同鄕且同在一船工作是日午前十點鐘時王登岸購物久而不歸小的等疑之因往找尋並不帮兇叩求恩鑒太守謂顧本非安分之徒姑念受傷從寛免究王不應恃衆逞兇判責一百板其餘各掌頰四十下○南巿大馬頭籮間夫金富春因挑貨物與泰生永紙店夥徐庚林徐新祥扭毆旋由巡街捕拘獲押解工程局總辦翁太守研訊之下從寛斥釋 
[英美租界公堂會訊案]  
俄商白勒特孟投本管領事署控永信祥西衣鋪主袁信炎掯匿屋租洋銀等情俄總領事准之函致讞員張柄樞司馬前日司馬會同美國繙譯官白保羅君升堂研訊原告投案訴稱商人前倩袁租新沙遜洋行房屋一間擬開酒店曾付屋租洋銀五十元後橷沙遜洋行忽阻不允租向索所付租金不肯交還請爲追給袁供小的與白勒特孟素識白勒特孟曾倩小的向祥泰號主陸福生轉租門面一間願給陸洋銀二十元爲遷居之費旣百陸復將生財頂與白勒特孟作洋銀三十元兩欵一併交付嗣新沙遜洋行查知不容轉租小的因向陸索還前欵陸延約不還今復避不到案司馬商之白君著將袁交人保出候提陸到案定於禮拜二即本月二十八日復訊 
[法租界捕房紀事]  
胡顧氏前被高錦山借去田單倩楊錫夫介紹向人抵借洋銀一百五十元近日氏將地售與某姓及出貲向贖此單横被掯勒遂於上月某日投控法界公廨讞員杜枝園大令准之提楊訊明押候將單繳案昨日有邵某者自投捕房聲稱願保楊出外赶緊理處捕頭許之○甲乙二偷兒行竊某姓家烟槍衣物持至護城河畔某押鋪質錢適爲包探所見連贓解入捕房捕頭命押候解送公堂禀請讞員杜枝園大令訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公廨紀事]  
盧海金投道轅上控徐周氏掯勒田單等情蘇松太兵備道袁海觀觀察札飭讞員張柄樞司馬提訊昨日司馬派差將徐周氏卽陳周氏及地保陸永豐提到押候訊供○前者朱阿和控其姪掌法不聽教訓等情司馬提案訊明飭發改過所收禁半年近已滿期昨日司馬飭差帶回押候訊供核奪 
[英租界捕房紀事]  
日前有蔣慶生者不知如何被歹人費寅彩誑去洋銀三十二元因卽訴捕房昨日捕頭令包探金立生將費緝獲押候解送公堂禀請讞員張柄樞司馬訊究○寧波人鄔阿彩挈妻傳氏賃居牛莊路第六號門牌屋内前日歸家見同鄕人王阿察忽遽出門疑與其妻有染以致互相口角旋經一百零四號巡街捕一併拘入捕房捕頭詰知事無佐証揮之使出不予深求○前日王阿根至廣西路朱高生所開茶肆中啜茗不知因何忽與朱口角致被三百八十二號巡街捕拘入捕房捕頭令押乞丐牢片刻以儆○蔡金春持洋銀二元至某處行經南京路突被歹人王天福攫之而去五百七十號巡街捕見之將王拘入捕房捕頭令押乞丐牢片時從寛釋出○有張生林者髠其頂偏其衫儼然一釋子也然不念法華經不禮染皇懺惟終日徘徊道左如痴如醉言語不倫昨經四百十五號巡街捕拘入捕房捕頭令押候解送公堂禀請安插 
[美租界捕房紀事]  
昨晨偷兒張阿二潛入英界寧波路高錦堂家竊取衣服若干携至虹口天撞路某押鋪質錢適爲包探孫阿新所見連贓帶入捕房捕頭令押候轉解公堂禀請讞員張柄樞司馬訊辦○謝阿安陳阿四等十人前因犯案解經馬馬判令管押捕房期滿遞解寧波原籍現已滿期捕頭因於前日傍晚時令包探劉光震押送至招商局江天輪船勒令回籍不准逗留○昨晨北蘇州路第二十九號洋房某西人家失去綢衣一件疑係細崽王勤生及出店徐阿大所竊投報捕房捕頭令包探劉阿炳將王徐拘獲押候查明然後解送公堂禀請核辦○昨晨偷兒沈裕興掩入蘇州河畔所泊某西人游船上行竊大餐時所用刀义五件及綢洋傘一頂報經包探張阿五查獲連贓帶入捕房捕頭令押候解送公堂禀請懲辦○昨日甬人袁四彩在吳淞路望月茶樓突遇無賴陸寳清强借不遂肆意行兇事後投報捕房請爲究辦捕頭允之○昨日午前馬夫李金法駕四輪馬車至北四川路馬忽驚逸不止五百五十三號巡街捕見之恐肇禍端將李及馬拘入捕房捕頭令押候解送公堂禀請訊辦○昨午甬人俞桂三在漢碧禮路任意傾倒垃圾被四百八十二號巡街捕拘入捕房捕頭令押候解送公堂禀請究辦○昨日午刻有顧江林者行至外虹橋左近誤將道旁所置德律風線撞斷適爲三百五十四號巡捕所見拘入捕房捕頭姑念事出無心令償洋銀數元爲修理費從寛釋出 
[遇災修省]  
啓者頃奉楊景庭涵齋兩先生函昨夜貼鄰失火仰荷蒼穹默佑化險爲夷惟當時倉卒之間鄰友世戚先後枉顧禾及一一欵待感荷之餘實深抱歉除另日登堂伸謝外誠恐未能周徧謹助振捐規銀一千兩以答神庥而蘇民困並祝諸公順時納祜卽事多欣區區微忱諒蒙原鑒云云則敬照數拜登之下仰見景翁涵翁遇災修省加惠窮黎至意感佩莫名敝會館振所同叨神佑因各助洋五十元聊濟振需謹矻登報伏祈公鑒[  絲業會館籌振公所施則敬謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
松壽片再丁憂候補知縣郎益厚前署永寧縣任内交代虧短内外結正雜並驛站等銀　千九百八十七兩八錢四分九釐因屢催未完經前撫臣奏叅將郎益厚摘頂勒限兩個月清解奉到硃批著照所請該部知道欽此遵卽行司勒追去後兹據該令將欠解前項銀兩於叅後如數完清據藩司延祉泉司鍾培會詳前來奴才覆查無異相應請旨將前署永寧縣知縣郎益厚原叅摘頂處分准予開復出自天恩除交代册結行令赶造咨部外理合附片具陳伏乞聖鑒訓示謹奏五月三十日奉硃批著照所請該部知道欽此 
崧蕃片再查肅州鎮屬布隆吉爾營部司許藎臣因病出缺業經臣奏請開缺在案遺缺亟應揀員請補兹據署中軍副將楊忠勝呈稱查有儘先補用都司周見恒樸實耐勞諳練營伍堪以請補等情奴才到任未及三月例不加考惟據該副將加考請補前來覆覈與例相符合無仰懇天恩俯念員缺緊要准以該員周見恒補授布隆吉爾營都司員缺實屬人地相需如蒙俞允應卽照章改爲試署俟大局定後再行咨送引見以符定制除飭取該員履歷清册另咨送部外謹會同署甘肅提臣張永清合詞附片具陳伏乞聖鑒敕部核覆施行謹奏五月三十日奉硃批兵部議奏欽此 
崧蕃片再前准戸部咨甘肅應解本年船廠經費銀五萬兩内提銀一萬五千兩解赴董營以爲該軍餉銀之用再提銀三萬五千兩解赴滬關以備歸還匯豐洋欵之用等因行據藩司何福堃詳稱查甘肅省自光緒二十四年起每年指撥福州船廠經費改解部庫銀五萬兩節經詳請 
奏咨由閩海關應協甘肅新餉内就近抵撥解交仍由甘肅司庫常年例存各欵内如數凑提抵收該關協解新餉除二十四年分應解銀兩業經抵撥提收清楚外其二十五六兩年閩海關以關稅短絀尚未撥解兹奉前因自應遵照分别籌解惟甘肅司庫例存各欵近年以來節　大部先後提撥刻下庫存已空委係無欵湊解而洋欵又期限緊迫萬難延緩再四籌維擬將此項撥還匯豐磅欵銀三萬五千兩電由兩江總督飭司在江蘇省應解二十七年甘餉内如數解滬關查收照付以免延誤仍俟甘庫常年例欵收有成數卽行湊提銀五萬兩内以三萬五千兩抵收江蘇協餉以一萬五千兩備撥董營餉項以清欵目等情請奏咨前來奴才覆查無異除咨部查照外謹附片具陳伏乞聖鑒訓示謹奏五月三十日奉硃批戸部知道欽此 
頭品頂戴革職留任河南巡撫奴才松壽跪奏爲豫省駐防滿營禦驍騎校各員缺分别擬定正陪遵照新章請旨補授恭摺仰祈聖鑒事竊查駐防滿洲蒙古防禦驍騎校缺出由該將軍都統副都統等按旗缺翼缺於驍騎校雲騎尉筆帖式部委驍騎校領摧内揀選擬定正陪送部轉旗帶領引見補放一員其餘一員可不記名恭候欽定如奉旨記名後遇有防禦驍騎校缺出坐補又上年行在兵部奏定章程内開各省滿營應陞應補擬定正陪人員向由兵部查核歸京旗帶領引見此時旣未能帶領而員缺又未便久懸擬請由該省將軍都統等隨摺開單出具切實考語奏請硃筆圈出補授光緒二十六年十一月初四日奉旨依議欽此欽遵通行各在案兹　　守尉志明詳稱本營正紅旗滿洲文明佐領下驍騎校文芳陞補防禦廂黄旗滿洲防禦永祥陞補佐領所遺各缺例應在於左翼滿洲西旗驍騎校雲騎尉部委驍騎校領催内揀選保送當經前撫臣裕長於正紅旗滿洲驍騎校一缺揀選得正黄旗滿洲文安佐領下部委驍騎校領催承緒擬正領催榮福擬陪又經前撫臣于蔭霖於廂黄旗滿洲方禦一缺揀選得廂白旗滿洲倭克精額佐領下驍騎校廕祺擬正正白旗滿洲雲騎尉佛克精額擬陪于蔭霖未及辦理缷事奴才到任後復　該城守尉吉明以左翼四旗蒙古延施佐領　驍騎校申秀病故遺缺詳請揀選即經奴才悉心考騐揀選得部委驍駙校領催永恰哈擬正領催宗佑擬陪並將各前撫臣擬定正陪人員逐加察核飭據志明將各該員履歷清册一併造送前來查該員廕祺弓馬嫻熟當差有年佛克精額弓馬熟習年力正强承緒弓馬可觀當差勤愼榮福弓馬諳練差勤資深永恰哈弓馬純熟當差奮勉宗佑弓馬諳習年力壯盛擬以正陪均堪勝任除將履歷分咨部旗外相應遵章謹繪清單出具切實考語恭摺具陳合無仰懇天恩俯准將廕祺等六員内硃筆圈出三員補授遺缺其餘三員可否記名聽候諭旨遵行是否有當伏乞皇太后皇上聖鑒訓示謹奏六月初一日奉硃批均著擬正之員補授　著記名該衙門知道單並發欽此 
頭品頂戴革職留任河南巡撫奴才松壽跪奉爲查明本年春季分懲辦情重盜犯名數摘叙案由循章彚　恭摺仰祈聖鑒事竊查豫省前因盜風未息先後請將夥衆搶劫及土匪馬賊游勇並搶奪良家婦女殺人輪姦等重案一體就地正法接案彚　歷經遵辦在案兹查光緒二十七年春季分據信陽州拿獲盜犯謝蝎孜張乾山朱怔金三名訊係糾夥執持洋槍强刧事主白學成家得贓拒捕殺人罪應斬梟該犯等兇暴昭著法難姑容禀經前撫臣于蔭霖飭據該管道提審批飭將該犯謝蝎孜張乾山朱征金三名照章就地正法傳首犯事地方懸杆示衆以昭炯戒據按察使鍾培具詳前來奴才覆核無異除飭取供招咨部外理合恭摺具陳伏乞皇太后皇上聖鑒謹奏六月初一日奉 
硃批刑部知道欽此 
伍廷芳片再光緒二十六年四月二十三日據金山總領事何祐電稱缷任嘉里約領事錢樹滋銷差回華未至金山中途病故當經臣電飭妥爲照料一切身後事宜旋據禀報據秘魯銷差隨員劉家藩禀稱家藩與該故員一同銷差由秘魯起程四月初二日行抵派拿馬埠該故員以積勞體弱感受瘴氣忽患寒熱醫藥無效初七日丑刻尚未至珊落綏地方在船病故西例殁於舟次之人輙爲水葬經與船主再三婉商鑿木爲棺灌浸藥水妥爲收殮隨身行篋統交船主點明代爲收管等情當經飭令該員乘回華之便順道護送該故員旅櫬回華所有衣箱遺物飭金山總領事點明列册一併運回妥交該故員家屬收領並飛馳函牘照會江海關道曁文報局委員妥爲照料取收具領在案臣查該故員錢樹滋浙江嘉興縣人由難廕知縣捐分省補用同知隨臣出洋派充秘魯嘉里約正領事官保衛商民甚爲得力旋以三年期滿禀請銷差回華竟因積勞觸瘴殁於舟次頻年遠役異地捐軀良深悼惜該故員出洋已滿三年應照異常勞績奬叙擬保免補同知以知府分省補用并賞加三品銜伏乞聖恩准照升階從優賜卹以勵勤事除將該故員履歷咨送總理衙門備核外謹附片具陳伏乞聖鑒敕部施行謹奏六月初一日奉硃批著照所請該衙門知道欽此 
伍廷芳片再光緒二十六年四月據小吕宋總領事黎榮耀禀稱駐小吕宋總領事署隨員伍朝惠出洋三年感受烟瘴積勞成疾氣體甚弱猶復勉强從公二月二十九日遽然昏仆延醫診視據云証是中風心血停止脈息已絕由平日積勞氣血兩虧難於救治服藥罔效卯日身故當卽用藥水灌注如禮殯殮派繙譯官李光亭附輪護送囘籍由該故員家屬領葬一切用度公欵開銷等情當經批飭妥爲照料在案臣查該故員守備銜伍朝惠廣東新會縣人隨臣出洋初派駐古巴總領事署隨員旋調駐小吕宋總領事署隨員年力正强祇以往返重洋積勞受瘴一蹶不起良可痛傷該故員出洋當差三年屆期照章應得異常勞績奬叙擬保以守備實職歸標補用並賞加都司銜伏乞聖鑒准照廾階從優賜卹以勵勤事除將該故員履歷咨呈總理衙門備核外謹附片具陳伏乞聖鑒勅部施行謹奏六月初一日奉硃批著照所請該衙門知道欽此 
 
