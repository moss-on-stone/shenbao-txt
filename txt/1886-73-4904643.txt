# 1886 - 73 - 4904643

 

Page 1

 
 
[石印縮本雪樵經解出售] [  點石主人啓]  
　　漢唐以來說經之書浩如淵海而立說不能無異同川省馮壺川先生就衆說之所以異同者彚成五經集解一書而於學海堂經解中采擷尤多刊分行世有裨來學光緒壬午秋樹根齋主人重爲鐫版嫌其命名統同易之曰雪樵經解有友人見此書之可寳慮傳流之不廣託本齋石印今巳竣工　裝八本定價三元准於十五日出書世有先覩爲快者祈向本埠南申昌暢懷書屋醉六堂文瑞樓等處購取可也此布 
[七十號畵報出售] [  申報舘主人啓]  
　　香港公家花園設立花會琪葩瑶草種類繁多内有小樹一本枝間脫下枯葉數片竟能蠕蠕行動細審之頭足俱備而全身猶是樹葉西人素精格致之學至此亦不能定厥稱名茲就日報所述者摹繪成圖以供博物君子之考証淞隱漫錄圖說一則仍附畫報之末准於十六日出售此佈 
[論同安縣試閙考事]  
　　國家分職授官名器二字最爲鄭重不能輕以假人除正途外若吏員若供事若制科若保舉招徠獎勸固非一端而州縣爲親民之官尤當愼選憶　隆朝有言州縣多不職急宜澄汰純皇帝召劉統勳諭以擇筆帖式數十員前往各省替代以清積弊劉公越三日始覆奏謂州縣所以治百姓必須自百姓做起者爲佳純皇帝笑韙之遂寢其議乃自可農告匱捐納例開而仕途寖雜矣如福建同安張令因縣試出題謬誤以致幾於散考者不太甚歟夫自古用人文武　進或以勇力置身通顯而不學無術史册貽譏斛律金不能書金字每遇署名輒仰首視屋角厙狄干自寫干字從下而上謂之倒錐此皆爲人作笑炳然功勳卓越猶無損其眞也若忝爲縣宰居然百里諸侯歲科兩試乃文童發軔之階豈可以目不識丁者濫尸其位不僅顔標錯認嗤頭腦之冬烘雖曰麄官抑何太不自量乎且知縣之由異路來者亦指不勝屈矣或習申韓或精會計迨一行作吏無不延聘名宿專司校閱自問旣久謝詩文則應出之題何妨命他人代擬點名巳畢取諸懷袖之中飭禮胥照謄懸示殊不必强作解人一誤且至於再誤也按閩友來函題爲莫顯乎微　君子七字始則脫落子字繼又誤微爲徵以致諸童譁笑幾乎散考此與笑林所載一官以後生可畏焉命顯胥吏不敢明言　請减去一字則又將後字塗抹竟成生可畏焉昔以爲游戲寓言誰知無獨必有偶哉聞浙中某太守本以武功起家值試士日先囑幕友寫就題紙隨置鞾中旣而徧尋不獲張目四顧日没有了没有了憶第一是馬字其下記不起了暗命親隨再向署中錄出則題係焉知賢才而舉之耳又近時一縣令於冬至日課士詩題爲日長至後自知其誤乃命乙爲長日至而性理題又曰民吾同胞物吾同與不知張子西銘乃民吾同胞物吾與也千里一聖百里一賢先後同符何覺遙遙相對耶然而天下無難事祇怕有心人昔楊卓庵爲松江知府初次府考諸與試者以其履歴爲童生出身多揶揄之或更有高聲以使之聞者府尊槪不與較試畢卽自專帖括期年揣摩成復值試事日坐堂皇與諸童論論題旨指示文法又走筆爲擬作以諭之乃大驚服無敢復肆讕言子夏曰仕而優則學旣登仕版或亦當留意於斯文也要之捐納軍功宦途中幾居大半雖各行省撫藩略仿宋人身言書判設爲考官之法凡人員之分發到省者策也論也條陳也不一其格列等第以定輪委之後先最下者白書一履歴而日久弊生大抵皆虚行故事耳今雖捐例已暫停矣軍務已大定矣奈赤泉莫辨白及多訛者猶實繁有徒焉安能學范六丈之一筆勾哉或曰人各有能有不能方今中外一家需材孔亟若總理衙門若海軍事務製造則有帮辦也出洋則有隨員也極之習各國語言文字以充繙譯以爲通事何事不可建績何事不可揚名而必固陋自忘濫膺民社在上者照章序補初非用違其才卒至自貽伊戚耳雖然傳聞之詞每多失實進人若將加諸膝退人若將墜諸淵自古皆然而於今爲甚旣能舉筆何至童年所必讀之書漫不經心使人共見共聞適合於俗諺所云當場出醜恐亦不至於此觀夫教官廪保堅請回署仍復主持考政安靜無譁則其始過甚之言亦可槪見矣不禁爲張明府感慨深之 
[諭旨恭錄]  
　　二月初六日太常寺題二月十六日春分祭朝日壇奉旨遣本格行禮欽此同日又題二月二十七日祭歴代帝王廟奉旨遣魁斌行禮兩廡遣熙敬耀年清安英煦各分獻欽此○初七日奉上諭楊昌濬奏神靈顯應請頒匾額等語福建興化府城隍廟素著靈應咸豐年間逆匪攻城士民趨禱危而復安嗣後遇風遇旱及疾疫流行迭邀捍禦之功又文峯嶺眞武廟元天上帝於同治九十等年禱雨輙應均深寅感着南書房翰林恭書匾額各一方交楊昌濬祇領敬謹懸挂以答神庥欽此 
[本館接奉電音]  
　　昨日上午十點鐘時本館派駐京師訪事人由電飛傳本月十四日上諭二道敬謹譯登○二月十四日奉上諭紹祺現補授理藩院尙書未到任以前着崑岡兼署欽此同日奉上諭山東按察使林述訓着開缺來京另候簡用欽此 
[德人赴都]  
　　德人紏合股分擬爲中國承辦鐵路一節已見前報兹接天津西友信謂有德人三名至天津禍見李傅相商酌一切現已起程晉京矣 
[教案近聞]  
　　蘇松太道邵觀察委葛王二君查辦教堂閙事一案于十三日馳抵松江卽率同地保汛弁人等前往堂中勘騐旋與姚少讀太守反覆商量聞二君持論公平旣不回護考童亦不偏袒教士郡人咸欽服良深又聞李質堂軍門致書各憲請將此事照温州成案辦理教中司鐸則轉述主教之意謂所有毁壞之房屋器具不須賠累分文惟請府縣各官將舊日教堂基址繪圖繕册以備重興至閙事之時失去教皇所賜法衣一襲現尙不知下落務必查取給還云以上皆松郡訪事人所函述其爲實事實情歟抑係街談巷議歟執筆人不敢妄下斷詞請還問之目擊者 
[松江府試案]  
　　上南青三邑文童初覆案於十三日揭曉兹將前列照錄左方○上海劉欽謨鍾樹德馬軼羣劉至信祁祖鎏黄燡滎陸唐棟朱步蟾楊辰沈汝福○南匯王曾毅嚴國祥沈厚堃吳宗玠胡祥清姚寅清張文彬成允杜猷告嚴瑞璜○青浦沈光澤沈嘉福陳叔龍馬世雄倪朝俊孫宸章支海鰲莊大紀沈培壽陳書鳳 
 
 

Page 2

 
 
[領事履新]  
　　去秋駐津德領事貝勒璫奉德廷調爲駐粤領事本月初六日貝君乘海晏輪船道出滬上赴粤履新 
[定期賽會]  
　　甯波江北壓賽堰之東嶽宮每逢二月間奉東嶽大帝曁王天君出巡卽向稱永昌會者是也聞今歲定於廿三日祭旂出殿廿五日先巡江北岸等處廿六日巡鎭海白沙等處廿七日巡慈溪樟橋等處想届期士女如雲定多一番熱閙也 
[蕪湖道告示]  
　　監督蕪湖新關徽甯池太廣道梁示完過稅釐洋藥包有黄表印花華洋行棧都貼大家一樣無差買時逐包細看無印切莫要他處處巡察嚴緊關卡更要盤查倘被查出私貨破財還受磨挨更莫聽人哄騙包爾送貨到家等他鑄一到手就做眼線來拿他得送錢獎賞爾却帶鎖披枷都是好好百姓何苦做這生涯安分營生貿易省得露醜出乖卽或前經誤犯赶緊改過爲佳切莫買販私貨免受多少波渣聽我諄諄勸誡就是良善可嘉如敢始終怙惡定嚴懲儆奸邪 
[飽孤老拳]  
　　杭州下城王衙巷有泥石作某翁者托業雖微而家範極爲嚴肅夫婦年俱半百僅生四女未舉一男諸女均已出嫁粗了向平之願翁於前年勿故家中僅存一老婦而已不料去年秋冬之交其長婿與第三婿相繼長逝長女以夫族無人歸依寡母其第三女則凶悍性成夫亡後不安於室日日吵閙其姑不能約束只得送歸母氏乃與母性九溺愛兼以柔懦無能以致愈縱愈壞不可收拾專喜從諸惡少遊非醉臥酒壚卽橫眠烟榻非豪飮於飯館卽聚談於茶坊惹艸黏花招蜂引蝶往來甚雜日夜不分有同業名阿鳳者以同姓故　稱爲兄妹行日必數至一日二更餘有相識之某旗人偕四五人帶醉而來推門直入醉語喧嚷女厭之冷語相加旗人卽奪其水烟袋呼吸之時阿鳳從内走出開門而去回首喚女開門且曰時已更深汝等可閉門安臥矣言未畢一旗人飛步直前將阿鳳扭住問其爲何許人未及回答而一旗人已一掌飛至曰聊試吾手旁一旗人曰何如飽孤老拳之爲美也一拳甫及而二齒已傷血流滿口衆人亟爲勸散而阿鳳卽奔至八旂局呌屈局員以事甚細微且多曖昧判罰旗人出兩洋以爲傷費兩造遵諭而退某旗人所云盖以世俗呼私人爲孤老也 
[枷號賭徒]  
　　杭垣正月以來捉賭之案層見迭出沿街之牌九骰子各攤頗爲歛跡乃近有外來之人别出心裁其法與壓寳相似以紅魚黑魚蝦蟹爲四門以一小木牌四面繪魚蝦等形以椀覆而搖之每至上燈時候若衆安橋官巷口等處不下數十攤賭者圍若堵墻路爲之塞日前經總局飭差拿獲四人到案均稱旂人當移至八旂總局查辦始知假冒局員大怒立將四人枷示湖南會舘門首上書假冐旗人擺設賭攤八字 
[店屋減租]  
　　漢口新街爲鎭中菁華薈萃之區顧繡薛箋秦銅漢玉五光十色照耀輝煌約計店屋百餘椽盡係新安書院公產邇年各鋪生涯冷淡幾於無力支持遂環請房東酌減租值房東許以照從前九折各鋪遂於本月初八日一律開張燈燭光明笙歌嘹喨熙熙攘攘殊覺熱閙異常云 
[北通談柄]  
　　倉署傳言興游二倉憲擇於本月初十十九兩日出巡○皇太后皇上祗謁東陵道經大清河通州三河薊州遵化五州縣地方應修輦路由藩憲委員分叚修墊初七日藩憲蒞通查騐李傅相入都亦須由通經過以故州署辦差書役預備供張擾擾紛紛幾於維日不足云○謁陵時需用馬匹孔多近有哈姓由口外販買騾馬七千餘頭陸續來京出售聞可獲利萬金○裏河五閘運米船隻歸百家經紀承管前由坐粮廳通濟庫領出排船銀兩尅日興修行將告竣矣○張剌史履新後嚴查保甲令各戶編造門牌連環互保如有藏奸窩匪者許牌長隨時禀明分别驅逐以靖地方○有宋姓幼孩至西門内永茂雜貨店買糖二十文持以歸家孩父見糖過少到鋪大肆咆哮并將牌匾燈臺等物毁壞一空經人勸阻始去舖東含涙閉門赴州喊控張剌史提訊之下判責宋二百板押令賠修並飭差役四名協同地保在該鋪門前彈壓○鼓樓前寳華首飾舖主丁某偶與王姓紛爭經人勸散旋有素識之甲乙丙三人來舖探問正在聚談王忽率十餘人到舖大駡三人婉言理勸不陽防黑暗之中棍捧齊下其一腦海受傷甚重當卽赴訴州署旋將王提案責押○謁陵大差伊邇各州縣墊道夫役及站道兵勇陸續在通齊集以致糧價日增銀價日落○中和節各署懸燈結彩醵貲祀神東海子特雇京班演戯四日輕衫畵舫寳馬香車如水如龍絡繹不絶誠昇平景象也○時届驚蟄運河暢通天津貨船次第揚帆北上○初三日晨陰雲密布細雨如絲去歲得雪數次今春又降甘霖麥秋豐稔堪爲農夫預慶也 
[復追私欵]  
　　金陵花巿街裕泰錢莊自光緒九年倒閉後莊主鄭景周久覊囹圄於上年將各欠理清方始釋出内有某觀察存銀六千兩經前任江甯縣賈明府判以生息多時例不得與公欵併追應另自緩理在案本月初二日桂實之明府忽飭差提鄭限卽遵繳看令外禁管押俟繳清再釋鄭不服執前案相抵嗣經鄭同鄉之大力者調處且拘於持質公所以作下塲刻聞鄭已徑自歸家未識如何了結也 
[金陵機數]  
　　金陵市面向以縀業爲大宗而縀業之盛衰視乎機數之多寡當全盛時四方轉運源而來以故織戶林立合計城廂内外縀機總數常五萬有奇如昔之大帳房李扁担陳草苞李東陽焦洪興者咸各四五百張兵燹以來風流雲散甲子克復首經曾文正公奏免縀捐招集流亡整理舊業以培地方之元氣而開商賈之利源年復一年逐漸增旺迨壬申癸酉值大婚典禮尙衣承辦進奉製造服料縀機添至一萬六千七百餘張其宋文茂于啓東魏廣興春生鑑等號每七八十具然視嘉道間纔十之二三焉甲戍乙刻兩年連遭晉豫奇災銷路阻塞大帳房倒閉者不可勝計去歲春查機數纔八千三百六十七張又興復後一疲敝之時也秋時略見起色外埠商客坐待售取雖歲杪不絶祀灶後閭巷猶聞軋軋聲現已續增得機一萬二千二百八十一張新正開織之期亦頗甚早望後均一律動手盖綠絲經收價較上年爲廉由絲行首事議定價盤好經每庄現銀四十七兩票銀四十八兩五錢鄉山用貨絲英洋二十一元由是各機業皆踴躍爭先紉車雷動今上大婚在卽内府輸納一如同治時例想錦坊杼軸當不難復舊觀也是亦縀業之轉機焉矣 
[賽馬定期]  
　　庽滬西商每於春秋兩委賽馬賭勝聞今年春李賽馬已定於三月三十四月初一初二等日每日賽八次想各西商皆當摩厲以須也 
[入都有日]  
　　昨本埠官場傳聞前日邵筱村觀察接得京電隨卽料理行裝將於日内赴都入覲其蘇松太兵備道篆務卽由湯小秋觀察代理云 
[示禁溺女]  
　　海關道邵觀察出有四言告示云溺女惡習自喪其天貧戶生產毋隱前愆設會設局皆因保全報局自養均可領錢遭此歉歲籌辦宣先如再淹溺究辦必嚴 
[讞員請假]  
　　英會審員羅少耕太守因政體違和赴道轅請假三日一面照會領事知照捕房停解公事 
[災後餘波]  
　　昨報列滬南董家渡乾德堂藥材店失愼一事兹悉是役也共燬洋貨店南貨店等兩面店房連内進計十六幢其房多係天主堂之產火滅後未及一刻北首萬裕碼頭左近某米行又幾肇禍緣該行有一學徒係泂庭山人不知從何得來火藥一罐時適無事遂將火藥少許捲煤紙内舉火爇之不隄防火星噴入罐中霎時火勢飛騰滿屋亂射幸爲時尙早兼之行中人手甚多急竭力吸水灌澆得以熄滅然該 
 
 

Page 3

 
 
徒已頭焦額爛眉髮俱無矣刻由行主送至滬北仁濟醫院求治不知可保無性命之憂否 
[鬩墻致命]  
　　本月初十日浦東陸家巷二十二保四圖地方陸餘升陸和升昆季兩人因爭田口角至十三下午餘升自縊而亡次日屍妻沈氏向夫兄理說經人調處未克妥洽昨日屍妻遣抱呈沈英春地保徐阿掌投縣控請伸寃莫邑尊略詰情由令明白具詞呈候核奪 
[磗船沉溺]  
　　前夜潮漲時有朱阿金之石灰船從蘇州河駛過垃圾碼頭小橋其時水勢甚急幾被冲回適該處泊有朱雲生之磗料船石灰船上夥倉卒不及措手急持篙鈎住磗料船之錨練因船大力重練忽中斷磗料船隨波直下撞於橋樁兩有損傷其船漸漸沉下朱雲生及夥二人見勢不佳一躍而登不致溺水石灰船亦因逆水難行暫泊此處一時人聲鼎沸岸上巡街捕聞聲而至查得撞橋者雖是朱雲生船然由朱阿金起禍是橋係英工部局起造應令賠修遂將二朱帶至捕房捕頭命送公堂羅太守飭暫押候訊惟磗料船沉在該處殊碍行舟似宜赶緊搬　磗料撈起船身庶不致貽害他人也 
[拐賣未成]  
　　甯波人某甲年逾弱冠住英租界四美園弄中能作變徵聲慷慨激烈如聞燕巿悲歌人咸以楊月樓呼之居恒無所事事不知其操何業也近爲松江某婦蘇人某乙作撮合山言明酬勞洋十元乙先付三洋甲卽領婦去婦年已四十有八老去徐娘頗深閱歴謂甲曰爾所得洋應與我瓜分甲不肯婦恚曰爾本言爲我薦至人家傭工今乃將老身價賣耶怫然欲去甲謂乙曰有我在不怕伊飛上天也婦又曰汝平日專以拐販婦女爲事今家中尙有輕年婦女謂我不知耶婦旣去甲乙二人又以爭論找洋扭至石路中昌順隆烟舘辨論曲直爲哺役所聞卽同甲到家查看果有婦女一人據言是母女西鄉北新涇人丈天爲太保卽羽士之流因家計清苦擬出外帮傭被伊領到此間日有人來看我不知意欲何爲捕役詢明其夫之姓名里居遣人往報旋於前夜來滬認妻女該捕役卽欲將各人解到公堂甲情急吞烟經陳君竹坪　救而愈或謂此事業已調處完結矣 
[賭洋充費]  
　　捕役捉賭情形節列前報兹悉初次捉賭時在陸龍生身畔搜出洋十元業由美繙譯易孟士君請英副領事佩君轉請羅太守將是洋撥充西門外美教士所設女學堂經費太守允之當將銀洋交麥總巡捕頭發給該學堂 
[按期操練]  
　　寓滬西商圑練兵每逢禮拜六在老巡捕房空塲操練昨又届期午後三點鐘時槍砲各隊及奏樂者紛然齊集兵官何理代君令往坭城外演習各陣薄暮始回 
[分别追洋]  
　　一女三字一案捕房昨將在押之徐桂華馬仁進并女吳阿大解案胡介生與妻胡羅氏亦投案候示翁太守先問阿大爾母跟徐桂華時爾幾歲何時到姨母家現在如何放爾出外答稱母親跟徐時我已八歲母死後卽到姨母家徐桂華領我去看會出門時姨母家確曾知悉翁太守謂胡介生住處徐自然認識徐之住處胡認識否胡未及答阿大卽稱不認識太守卽詰徐桂華阿大之母跟爾幾年現在姓楊者可是爾妻爾在南京作何事爲何到上海徐稱阿大之母跟我十一年楊氏祗三年因犯事當交官媒由我領彼我在南京充藩署清書十一月初三日到申尋六合人金子卿索欠洋一百數十元初聞伊在洋藥局及我到申伊已回去太守謂金陵到申不遠何必帶家眷死在棧房中之兩人是誰向來認識否爲何尋死答稱我因家中無人照料故挈眷來陳姓兩人本不相識在輪船上遇見後同住金裕泰客棧伊將我女拐到浦東被我尋到伊怕我控官以致覓死胡介生無子太守謂胡家訂姻一節本分府本不深信爾帶眷索欠亦不能信爲何將女賣到妓院中卽使窮極賣女總須揀擇人家若賣爲娼雖親生尙不能再認父母况非親生豈可算父母所得洋二百五十元在何處答稱我祗取一百三十五元用剩洋七十三元在箱内一百十五元被伊等取去太守詰馬仁進取洋若干答稱用十八元小阿蓮用二十七元太守謂風聞小阿蓮用四十二元馬仁進用六十餘元現在一元不能少當分别比追如有别人取去當卽供出以便提取馬仁進供大阿姊之子取二十五元胡永岩取二十元太守着法包探將供出之人一併傳案前有許釗遞禀控告後知事不妥旋稱人請發堂財禮充善舉其意蓋爲脫卸地步着將徐馬兩人帶出胡介生夫婦退去復謂阿大爾本無錯不肯往譚家是爾好處住姨母家想有其事惟不是胡家養媳伊家無十七歲之子爾跟着說謊乃是爾錯處阿大仍稱八歲時訂姻有媒人太守問媒人何名答稱年幼記不清楚太守謂爾姨母聽姓郃之言領爾出去又想别法爾尙不知耶着仍帶回捕房 
[瘋人自盡]  
　　山東人張範卿投法公堂稱去年八月間到滬辦紫草住義和棧有同鄉人孫獻忠去冬到滬住大東門外吳家弄永豐棧房亦辦紫草因發痴將棧主及棧夥等毆打不要伊住故於二月初九日搬到小東門外盛發客棧我於十三日勸伊回籍伊不聽至十四日忽赶到我棧内不問情由袖出小洋刀向我直剌我急閃避面上已被戳傷幸茶房看見將伊攔住我逃下樓不敢上去祗得鳴捕將伊送到捕房及我回棧見床上烟盤狼藉盒内烟又少去恐其吞煙復至捕房報明當經捕頭察得伊牙縫有烟痕卽送仁濟醫舘至晚毒發斃命伊家中有兄弟已於七點鐘時發電通知催其來滬死者有寳銀一錠提貨單兩紙寄存我處今特送案備查其身畔尙有洋元現願逢行棺殮求請免騐法包探又將孫之兠肚内洋五十七元銅洋一元四開一个八開一个小洋刀一把散錢一百零七又銀牙扦一事鎖匙兩个呈案翁太守謂此事總應報縣免致後來轇轕爾求免騐雖是好意但人心難測豈可不報縣請騐張範卿叩謝太守着將呈案銀洋留存捕房盛發棧尙有箱籠物件着法包探恊同張萬卿前往檢點封固下午五點鐘時上海縣莫邑尊帶同刑仵書役人等臨驗法包探嚴頌眉王榮培將張範卿帶到遞呈禀詞莫邑尊閱後張復將前詞照供一遍邑尊着仵作檢騐據仵作報稱死者兩毛有繩縛痕莫邑尊詰問何來法包深稱捕房並未縛過旋據義和棧茶房葛全桂稱是日喊到本地巡捕不敢上樓因將西捕喚到西捕將伊兩手縳住并掌伊頰又用花擂搥打伊仵作又報死者所吞洋煙諒被醫生用法抽盡故挿入口内之銀針似無黑色莫邑尊隨詰張範卿現在由堂收殮抑自行棺殮張禀稱現有同鄉人憐伊慘死糾貲備棺情願逢行成殮并求免封莫邑尊准如所請并詰現在可有同鄉人在此答稱有隨有沈闊明枬帽上前稱與萊陽縣人曹子祥等買得棺木莫邑尊着卽收殮并着張範卿邀同鄉數人并永豐棧主到署呈遞公禀本縣尙有詰問張遵照叩许而去時已六點餘鐘矣 
[法界公堂瑣案]  
　　昨報列包探捉賭一節據法包探嚴頌眉禀稱捉賭時見朱瑞林鬚鬁頭正在搖灌當卽拘獲并搖缸一只及帶回捕房時朱將搖缸擲碎今特呈案伊身畔尙有小皮袋一隻内有洋五元四開二元人開三個欲抛在洋涇浜内被我阻住一并呈案又據法包探王榮培禀稱拘到賭徒王麗雲并搖缸一隻錢約四百文送案又巡捕捉得賭首周文泰一併送案請訊翁太守以該賭徒等怙惡不悛着將朱周兩人各責三百板枷號二個月王麗雲責三百板枷號一個月○孫周氏帶同兒子錫林到案禀稱十二日晚兒子往寳泉樓聽書因時晚前去喚回其時張李氏亦在聽書以我不應呼喊將我毆打面被抓破伊實是挾仇尋釁因伊住同榮里曾欠房租房東到案控告大老爺諭飭傳提其時丈夫孫寳生在此當差前去傳提伊因此懷恨寳泉樓主徐少卿亦投案稱因呼喚口角太守詰之張李氏據稱丈夫在鎭東火輪船有信託友寄來故到書場去取伊等在彼聽書嫌我呌喚將我打傷太守謂爾身上一無傷痕孫周氏之面却被爾抓破且婦人到書塲聖書亦屬不安本分本應懲儆姑念挜知從寛斥釋○洋藥局二十七號巡丁陳壽山稱七點鐘時在永安街天主堂街口拘獲送私人張阿廣并川土兩塊由捕房送案翁太守詰之張阿廣據供土從太古行之上海輪船帶來共十三塊十一塊早送洋藥局盖印兩塊今亦送局並非私土太守謂旣有十三塊何必分 
 
 

Page 4

 
 
兩起送局究竟送到何處係何人之貨張稱因見關上洋人不在是以剩下實未完過關稅土是四馬路裕盛行者又據二十四號巡丁袁洪高稱由江永船到滬見胡阿榮上岸時身畔束有川土五塊當卽鳴捕拘到胡阿榮稱是廣東人土是船上友人託帶實未完稅太守著將土存浦房候送洋藥局張胡兩人分别交保○法捕房西捕在小東門外浦灘見有從舢板船上岸者搜出私土六蒲包計八十五件拘入捕房越一點餘鐘洋藥局派人持函稱此土是金順隆商船從南京運來碭山土計八十五件已經掛號請爲發還法捕頭以土無印花定是私貨未便卽還昨日向翁太守言明情節再候核奪 
[惠言誌雅]  
　　湘鄉曾文正公事業文章彪炳宇内所刊詩文雜著博至十餘種一時爭相購致幾於紙貫洛陽惟日記一書僅一二則散見於文集中從未得窺全豹還讀樓主人媚學好古精於校讐訪得原書刊印行世書分十類由學問以迄游覽無不條分縷析探討精詳誠册府之外篇枕函之鴻秘也昨承雅貺用跋數言 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年二月初三日京報全錄]  
　　宮門抄○直督李奏請旌表摺○又奏請優卹片○江督曾奏委調署知縣片○署廣東藩肅奏報接印日期摺○閩督楊奏報添修廠屋工料銀數片○直督李奏爲昭案請獎摺○出使大臣曾奏爲照章請獎摺○雲督岑奏續請優卹夾片○二月初三日兵部太常寺太僕寺廂黄旗值日無引見○八額　假滿請安○李端棻謝授詹事恩○奎明續假五日○召見軍機○明日吃肉卯正二刻入座○○大學士直隸總督一等伯臣李鴻章跪奏爲續報直隸省節孝貞烈婦女彚案懇恩旌表恭摺仰祈聖鑒事竊查前據修志局司道轉據各屬採訪節孝貞烈婦女業經七次奏請旌表聲明係由局彚辦與各屬隨時自行採訪者不同是以改題爲奏並免按名取結奉旨均匀部照例旌表在案兹據總局司道詳稱光緒十年十二月起又據各屬續行採訪節孝貞烈婦女白崑姐等七十五人均屬合例該婦女等庭幃盡孝養之心刲肝療疾始終守靡他之志教子成人更有夫亡抱痛願殉節以同歸遇變完貞遂捐軀而明志凡此閨門之間氣實爲宇宙之完人自應籲懇褒榮傅其姓氏仍免其按名取結謹彚造總册並開清單具詳前來相應仰懇天恩俯准勅部將白崑姐等七十五人照例旌表以闡幽光除將該婦女等姓氏守節年分册單咨部核辦外理合會同順天學政臣許應騤恭摺具陳伏乞皇太后皇上聖鑒訓示謹奏軍機大臣奉旨均着准其旌表禮部知道欽此○○李鴻章片再上年十月淮軍在朝鮮定亂陣亡受傷官兵四十餘名經該國王咨請禮部轉奏欽奉本年正月三十日上諭陣亡官兵忠勇捐軀殊堪嘉憫着照該國王所請等因欽此飭據統帶慶字等營記名提督吳兆有查開官兵花名呈請核辦前來除受傷弁勇黄傳德等三十名由臣給養傷銀兩外所有擬保千把總之什長王志春張殿元李連華薛臣貴勇丁詹光華周正海戴金祺李開平李殿甲邵從義王邦彥等十一名均係當時力戰陣亡槍彈洞穿胸腹死事最慘合無仰懇天恩勅部照千把總官階陣亡例從優議卹並遵旨附祀吳長慶朝鮮專祠以慰忠魂謹附片陳請伏乞聖鑒謹奏軍機大臣奉旨王志春等均着照所請交部照陣亡例從優議卹欽此○○曾國基片再安東縣知縣張紹渠在任病故所遺員缺應行委員接署查該縣係沿河兼三要缺政務殷煩非精明幹練之員不足以資治理查有新選寳應縣知縣杜法孟堪以調署據藩臬兩司會詳前來除檄飭遵照外謹會同漕運總督臣崧駿江蘇巡撫臣衛榮光附片陳明伏乞聖鑒謹奏軍機大臣奉旨吏部知道欽此○○署廣東布政使惠潮嘉道臣蕭韶跪奏爲恭報微臣接署藩篆日期叩謝天恩仰祈聖鑒事竊臣於光緒十一年十月二十日奉兩廣督臣張之洞廣東撫臣倪文蔚行知以布政使沈鎔經在任因病出缺所遺篆務奏委臣接署並將封存印信文卷派員齎送前來遵卽於是月二十六日恭設香案望闕叩頭謝恩祗領任事訖伏念臣湘江下士比部俻員儤直樞垣愧乏涓埃之報陳書諫院慙無建樹之才嗣以疉荷温綸出守廣郡擢授湖北荆宜施道簡調廣東惠潮嘉道未及到任署篆糧儲兹復權綰藩條謬膺鉅任負荷愈重兢惕愈深查粤東爲地大物博之區藩司有用人理財之責當兹水患乍消堤工甚亟在吏治固宜整頓而庫欵尤待圖維舉凡察吏綏民　餉行政諸大端在在胥關緊要如臣樓昧深懼弗勝惟有殫竭血忱不避勞怨隨時隨事禀承督撫臣實心經理斷不敢以暫時攝篆稍涉因循以兾仰答高厚鴻慈於萬一所有微臣感激下忱並署理藩篆日期理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○楊昌濬片再查泰西各國新出各種後膛鎗礮隨配藥子閩中來購雖有寛俻但一經用竣槍砲不能施放查同治八年間閩省曾購有修造洋槍車床機件爐座一付於省垣水部門内設廠開辦規模本屬小就停止已非一次上年辦理海防又復招匠住廠添造槍砲各子並派浙江候補知府張冕警同辦理據報廠所偪窄不敷展布勘得廠内餘地及新購旗營屋基共可添蓋製造後膛槍子銅帽廠房五間打鐵廠六間工匠儲料房十三間委員司事等住房五間當經委員候補通判高企辛勘估共需工料銀二千四百餘兩查核所估添修廠屋工料銀數尙屬核實應請准其照給興辦據閩省善後局司道詳請奏咨前來臣復查此項工程必不可省所估亦無浮冒除咨部立案外謹附片具陳伏乞聖鑒謹奏軍機大臣奉旨該部知道欽此○○大學士直隸總督一等伯臣李鴻章跪奏爲天津隨辦通商洋務委員又逾二年照案請獎恭摺仰祈聖鑒事竊天津隨辦通商洋務出力人員向照總理各國事務衙門奏定章程每届二年酌保一次查自光緒六年限滿後扣至八年冬間已滿二年津郡爲北洋總匯中外交涉事件日益煩重動多疑難各員隨同辦理均能認眞出力歴時旣久著有微勞據津海關道周馥詳請給獎聲明稅務人員照章剔除不獎等情前來臣覆核尙無冒濫亦與章程相符擬將候選首伍廷芳請加二品頂戴知府用候補同知直隸州知州袁焌文知府用候補直隸州知州朱湛然均請俟補同知直隸州離任歸知府後加三品銜准補獨石口同知潘青照請從優議叙中書科中書羅臻祿請加五品銜捐納雙單月候選知縣蕭德驥請仍以知縣不論雙單月儘先選用候選縣丞張愷康請俟得缺後以知縣用廪貢生邵作舟請以縣丞不論雙單月選用書吏王亨臨請以巡檢不論雙單月選用仰懇天恩俯准給將以示鼓勵理合恭摺具陳伏乞皇太后皇上聖鑒訓示謹奏車機大臣奉旨着照所請該部知道欽此○○出使大臣兵部右侍郎二等侯臣曾紀澤跪奏爲出洋期滿人員照章請獎恭摺具陳仰祈聖鑒事竊臣承准總理各國事務衙門抄給奏定章程出使隨帶人員以三年爲期期滿奏獎又查吏部奏定章程出使隨帶各員請獎仍照異常勞績准保免選以應升之外官補用選用不得越級等因先後奉 
旨依議欽此臣查續調出洋人員中現届三年期滿者内有同知銜陜西候補班前儘先補用知縣賀慶銓經臣飭調出洋於光緒八年七月二十七日奏請派充駐英隨員辦理文案管理支應總核三國使者匯欵欽奉諭旨依議欽此該員旋於光緒八年九月十六日到差又候選八品筆帖式駐防廣州正黄旗漢軍文生員左棠經臣咨商前任廣州將軍髭善飭赴新嘉城隨同駐紥該洲領事官左秉隆帮辦公務光緒八年秋間飭委代理領事隨員於九月初九日奉文到差十年七月初三日奏請免補斯缺奉諭旨該衙門知道欽此又供事程子箴經臣札調出洋於光緒八年五月初一日到差派充駐法供事繕寫文牘十年四月臣奉旨交卸使法之任前兼署使法大臣李鳳苞飭令照舊當差嗣因裁　水舘復飭留英帮繕各項鈔檔均先後咨呈總理衙門查核在案伏查賀慶銓於本年九月十五日左棠於本年九月初八日程子箴於本年四月三十日先後均届三年期滿前據該員等禀請銷差經臣批飭暫留差遣倚接任大臣劉瑞芬行抵西洋再定去留臣查賀慶銓接物和平辦公勤敏頗有識解尤精勾稽左棠文理優長辦事謹愼程子箴盡力宣劄毫無貽悞該員等在洋三年均屬異常出力逢應由臣按照吏部奏定章程分别核獎以昭激勸合無仰懇天恩俯准將同知銜陜西候補班前儘先補用知縣賀慶銓免補知縣以直隸州知州仍留陜西歸候補班前儘先卽補並賞加知府銜並將候選八品筆帖式駐防廣州正黄旗漢軍文生員左棠免選筆帖式以縣丞不論雙單月歸部卽選並賞加州同銜供事程子箴亦以縣丞不論雙單月歸部卽選並賞加州同銜之處出自高厚鴻慈所有續調出洋人員已届三年期滿照章請獎緣中由謹恭摺具陳伏乞皇太后皇上聖鑒訓示謹奏軍機大臣奉旨賀慶銓等着着照所請獎勵該部知道欽此○○岑毓英片再各營瘴故員弁迭經臣附奏請卹在案兹續查有補用副將謝敬彪補用叅將唐明盛補用都司襲恩騎尉魏萬清都司銜補用守備師樑材都可銜補用千總羅玉才補用千總王連甲把總王師補用把總傅騰龍劉國章雲騎尉世職李雲鵾武生高星亮張朝選補用州吏目余兆林候選縣丞朱萬清候選從九品保極光等十五員名先後在防營瘴故據記名提督臨元鎭總兵何秀林昭通鎭總兵何雄輝曁營務處道員陳席珍等呈報前來臣查該故員等前隨征外域屢立戰功今奉撤留防瘴發捐軀深堪憫惻合無仰懇天恩賞准勅部將該故員謝敬彪等十五員名分别從優議卹以慰忠魂除將瘴故勇下另行咨部外謹附片具陳伏乞聖鑒謹奏軍機大臣奉旨着照所請該部知道欽此 
 
 

Page 10

 
 
   
 
 

Page 11

 
 
[奉和小樓主人小樓吟飮圖原韻]  
　　孔顔樂處渺維尋卽此登臨暢遠襟萬頃波濤稱雅量千篇珠玉供豪吟欲呼摩詰爲前輩漫說劉伶同素心一曲陽春三往復瓣香可許訂知音塵世休論枉尺尋且將詩酒滌煩襟覊身暫處華洋界抱漆聊爲梁父吟樓外煙波時極目座中風月總關心右軍片紙蘭亭叙傳誦堪追雅頌音[  解虚心室是翁呈稿]  
[上海四馬路高易公舘籌賑公所經收二月十二三日賑欵清單]  
　　十二日新授山東兗沂曹濟道秦軻南觀察由都中寄來徐漢澄内翰募六百九十六號册竹墅别業　六兩壽嵩掌八兩樂善堂荆花舘靜觀書屋三戶各四兩梅東堂崇德堂二戶各二兩以上共銀四十兩又萬葵生比部募六百六十八號册張心田京錢十二千文詒榖堂八千文施子謙六千文賈樹棠王子田馮申甫李君繩常月川平愷之餘善庭梅景韓宋培之尙韵甫陳采卿十一戶各四千文以上共京錢七十千文申銀五兩一錢四分又海鹽劉太史募六百七十八號册王少梅京錢廿千郭少藍恩益堂二戶各十千余公胄黄子輝繼樹辰恩星嚴四戶各六千陳愼餘五千誠芝圃朱壽生繼仲山何執齋汪佐辰李星若黄賛元滿浦菴江伯深惠侶鴻慶白臣十一戶各四千以上共京錢一百一十三千申京銀七兩又鄭芝巖侍御募六百八十七號册沈熙春堂遂雅貽安堂敬德堂顧慶餘堂五戶各一千姚宏遠堂高平郡克復堂三愧堂杜有慶堂汪燕貽堂潘滋德堂何退思堂無名氏九戶各十千張愼餘堂六千熊寳善堂魯學愛堂邢廣平堂鄭裕德堂田春和堂吉德齋青蓮書屋七戶各四千養氣齋二千以上共京錢二百廿六千申京銀十六兩六錢三分又瞻園募六百七十號册盛沈善居十兩雙棠書屋十千仲經緯堂敬思堂種竹仙舘三戶各四千文以上共京銀十兩京錢二十二千申銀一兩一錢六分五厘又募六百七十一號册醉六堂六兩積善堂梅鶴書屋二戶各四兩汲井書屋二兩木樨香舘京錢廿千申京銀一兩四錢五分以上共銀十七兩四錢七分又募六百七十二號册文硯齋四兩霽月堂二兩三槐堂一兩葆眞堂安雅軒志壽臣三戶各二十千洛道人十二千　道人瑶道人竹道人星海氏四戶各十千以上共銀七兩京錢一百十二千申銀八兩二錢三分又募六百七十三號册多慶堂十兩林永澤堂六兩陸紹安堂四兩以上共銀二十兩正又募六百七十四號册千慈福十雨尙湖各慶東逸史補荒寶崇厚堂四戶各一兩鍾山逸客二十千以上共銀十四兩京錢二十千申銀一兩四錢七分又施小山銓部募六百九十三號册江蘇公局銀一十兩正又馬心階翁募六百九十五號册潘植生馬星階二戶各四兩王廷楨梧盛上黨郡態賛卿四戶各一兩許爲林韋星使王蔭堂三戶各洋一元秦子明十千文劉保童六千文裕子勘五千文張鏡南樸壽黑式潣恆源陞張心齋文子元六戶各四千文以上共銀十二兩洋三元中銀二兩零四分京錢四十五千文申銀三兩三錢正又謝春谷翁募六百六十七號册寳善堂銀十兩正潘培階四十千施子謙陳守和宋賡廷三戶各二十千鍾杰臣十五千松頤園十六千孫煥堂曾經郛萬佩珊楊惺遠卜燕寳陳非聞周葆珊七戶各十千郭子鈞八干繼松雲齋厚齋二戶各四千興寳山永慶二戶各三十以上共銀十兩京錢二百二十三千申銀十六兩四錢正又靳士雲比部募六百六十號册黄鑽庭二兩世德堂臥雪堂二戶各一兩以上共鋃四兩又王公輔翁募六百六十三號册邵恭壽堂十兩正邵老太太四兩湍多布無名氏李蓮叔陳彜謙義興成五戶各二兩張菁吳應銓二戶各一兩忠孝堂三元挽虞道人葉佩蘭姚敬亭届目氏四戶各二元范顯榮吳村學二戶各一元李瑞年李拍年李盛年三戶各錢三十千素康堂酈子清黄應國單有文四戶各二十千鄭家縉十五千于子元張祥垣孔廣謙葵金潤雲起鯤江迎春李并七戶各十千符國封六千以上共銀二十六兩洋十三曹京錢二百六十一千文此册合共交來銀四十兩零零五分又彭瑟軒侍譠募六百五十六號册韞輝堂三兩尹仙坡崔祺孫承鑑薛浚王萼亭劉嵩齡孔慶輔吳廷摺趙執詒高文欽十戶各二兩劉亷丞熊芙青趙桂堂當有園王紫瀾五戶各一兩熊贊卿江韵濤二戶各十千魯人瑞錢四千文以上共銀二十八兩京錢二十四千申銀一兩八錢四分以上共一十五册統共捐京平銀二百七十五兩七錢三分五厘由廣興昌號匯來除平色匯費外實收到上海九八規元二百七十三兩一錢八分○另收補過氏洋二元○十三日長沙易敬之史滌存二二戶各洋二元江蘇呂子眞洋一元共洋五元内花洋一元均指捐山東春賑合共洋七元 
 
 
 

Page 12

 
 
[光緒十二年二月初四日京報全錄]  
　　宮門抄○上諭一道錄前○發抄旨四道○總兵貝奏爲謝恩摺○署閩臬劉奏報兼署臬篆日期摺○粤督張奏請旌獎片○將軍金奏請從優議卹摺○粤督張等奏請調補知府摺○將軍金奏請優卹片○直督李奏請互調都司夾片○二月初四日刑部都察院大理寺正黄旗值日無引見○奈曼王請假十日○謙先續假五日○澤公續假十日○掌儀司奏初七日祭奉先殿濓公行禮都察院奏派專司稽查之堂官派出奎潤○召見軍機○發抄李鴻章奏通州坐糧廳經徵張家灣等處稅口分别免移改設奉旨戶部知道欽此○又大名令陶鈺調邢台令雄縣令趙映辰調靜海令奉旨吏部議奏欽此○又護防朝鮮出力之已革奉天蓋平令徐慶璋改獎奉旨吏部議奏欽此○又請將行銷蘆鹽得力之候補守嚴信厚等獎叙奉旨着照所請吏部知道欽此○○提督銜新授浙江定海鎭總兵奴才貝錦泉跪奏爲恭摺叩謝天恩仰祈聖鑒事竊奴才於光緒十一年十月二十六日接准浙江巡撫臣劉秉璋咨文准兵部火票遞到咨開武選司案呈光緒十一年九月初八日内閣奉上諭浙江定海鎭總兵員缺着貝錦泉補授欽此當卽恭設香案望闕叩頭伏念奴才一介武夫毫無知識迭蒙聖慈優渥洊膺專閫前由浙江海門鎭總兵任内丁憂回籍渥荷恩綸暫署此篆愧涓埃之未報正氷惕之彌殷今復躬膺簡命補授海疆自顧庸愚悚惶無地查定海孤懸一島爲南北洋樞紐籌辦善後事宜並整頓營伍訓練水師在在均關緊要如奴才檮昧深懼弗勝惟有勉竭駑駘隨事禀商督撫提臣認眞經理斷不敢稍涉因循以期仰答高厚鴻慈於萬一所有奴才感激下忱理合恭摺具奏叩謝天恩伏乞皇太后 
皇上聖鑒謹奏軍機大臣奉旨知道了欽此○○兼署福建按察使督糧道臣劉瑞祺跪奏爲恭報微臣兼署臬篆日期叩謝天恩仰祈聖鑒事光緒十一年九月十三日臣卸署藩司篆務回粮道本任復奉閩浙總督兼署福建巡撫臣楊昌濬行知以代理按察使劉倬雲已委接統達字各營臬司篆務仍委臣兼署二十三日准劉倬雲將印信文卷移交前來卽恭設香案望闕叩頭謝 
恩祗領任事伏念臣江右下士識淺才疏本年春初兼摺臬事時經七月正嵇積讞接綰藩條力勉效於旬宣報未酬夫涓滴兹甫回糧署仍攝臬符自顧庸愚益增悚惕查閩省要處海疆俗多强悍清厘獄訟在情理之持平考察官常貴激揚之悉當臣惟有殫堨精慮遇事禀承督撫臣認眞整頓不敢以暫時署任稍涉懈弛兾仰副高厚鴻慈於萬一所有微臣兼署臬篆日期及感激下忱謹缮摺叩謝天恩伏乞皇太后皇上聖鑒謹奏軍機大臣奉旨知道了欽此○○張之洞等片再廣東本年五月間西北兩江潦水盛漲廣肇各屬圍基田廬多被冲决淹浸經臣等督飭司道籌撥銀兩並倡率各官及諭飭愛育堂紳董廣爲捐助以資賑卹所有辦賑修基情形疉經奏報嗣欽奉頒發廣東賑欵銀三萬兩又經委員分投賑濟在案兹據准調湖北荆宜施道現任廣東惠潮嘉道張聯桂呈稱該道已故親母二品命婦吳氏遺命如遇水旱偏灾卽將所存釵釧首飾變資助賑現值廣東籌賑需欵業將前項存件變賣湊足庫平洋銀一千兩呈請兌收備賑並據呈明不敢仰邀獎叙臣等伏查士民人等捐助賑銀一千兩以上例得請旨建坊給子樂善好施字樣從前廣東水災曾有命婦伍俞氏捐助銀一千兩經前督撫臣奏請建坊奉旨允准今該道張聯桂遵母遺訓捐助賑銀一千兩實屬好義急公核與建坊之例相符據善後總局司道詳旨將二品命婦張吳氏准其建坊給子樂善好施字樣以示旌獎臣等謹合詞附片具陳伏乞聖鑒訓示謹奏軍機大臣奉旨着照所請禮部知道欽此○○帮辦軍務大臣伊犂將軍奴才金順謹跪奏爲歴年勦辦竄擾零匪陣亡傷亡官弁兵勇彚繕清單籲懇天恩勅部從優議卹以慰忠魂恭摺仰祈聖鑒事竊奴才於光緒十年十二月十五日曾將收還伊犁歴年剿辦竄擾零匪擇其尤爲出力文武弁兵勇開單保奏本年二月初一日軍機大臣奉旨依楞額等均照所請獎勵欽此欽遵恭錄行知在案士卒聞之靡不歡欣鼓舞感頌皇仁益矢圖報惟出力人員旣蒙優獎而陣亡傷亡亦當同沐殊恩伏查奴才一軍自駐紥庫爾喀喇烏蘇以至收還伊犁或零星匪徒偶出竄擾或俄屬陜回哈薩克種類越境搶劫均經派隊隨時勦辦擒斬雖多官軍亦偶有傷損現在澈底清查合計歴年陣亡傷亡官弁兵勇共有八十五員名率皆敢勇成性迅厲無前一旦臨陣捐軀殊堪憫惻謹彚案繕具清單恭呈御覽合無仰懇天恩俯准勅部各照陣亡傷亡例從優議卹並准附祀綏來縣昭忠祠由地方官春秋致祭以彰忠烈而慰幽魂所有歴年剿辦竄擾零匪陣亡傷亡官弁兵勇彚繕清單籲懇天恩勅部從優議卹緣由謹恭摺由驛馳陳伏乞皇太后皇上聖鑒訓示謹奏軍機大臣奉旨着照所請該部知道單併發欽此○○兩廣總督臣張之洞廣東巡撫臣倪文蔚跪奏爲首府員缺緊要遵旨揀員調補恭摺奏聞仰祈聖鑒事案於光緒十一年四月初十日准吏部咨開欽奉上諭廣東廣州府知府員缺緊要着該督撫认通省知府内揀員調補所遺員缺着成治補授欽此查廣東廣州府爲省會首郡管轄一十四縣地方遼闊政務殷繁且時有緊要案件發交推鞫非精明幹練熟悉情形之員不足以資治理臣等與藩臬兩司於通省現任知府内逐加遴選查有雷州府知府孫楫年五十六歲山東濟甯直隸州人由一品廕生奉旨内用員外郎簽分工部中式咸豐元年辛亥恩科順天舉人二年壬子恩科進士改翰林院庶吉士散館以内閣中書用歴升吏部主客司郎中補福建道監察御史轉掌陜西道監察御史補授工科給事中轉補兵科掌印給事中同治元年丁憂三年服闋補授戶科給事中俸滿截取奉旨記名以繁缺道員用六年京察一等奉旨記名以道府用補授高廉道八年丁生母憂十年服闋於甘肅捐輸案内賞戴花翎十二月奉旨補授高廉道光緒二年關隴肅清保獎籌解協餉各員案内賞加鹽運使銜六年四月奉旨開缺送部引見十月經吏部帶領引見奉旨以知府用八年三月選授今職於九年三月十十日到任現署廣州府知府篆務該員先後官粤十餘年洞悉民情周知利弊才長識卓有守有爲以之調補廣州府知府洵堪勝任與例亦屬相符據藩臬兩司會詳請奏前來合無仰懇天恩俯准以雷州府知府孫楫調補廣州府知府實於省會要缺有裨如蒙俞允所遺雷州府知府員缺遵旨卽以成治補授再該員孫楫係現任知府揀調首府銜缺相當毋庸送部引見亦毋庸核計叅罰合併陳明所有揀員調補首郡知府緣由謹會詞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○金順片再奴才行營委員頭品頂戴記名提督綳僧額巴圖魯劉永慶於光緒十一年二月二十日在昌吉縣差次病故頭品頂戴記名提督霍羅奇巴圖魯詹思科於十一年二月二十三日在營病故記名總兵楊正安羅玉春任賡颺於九年六月十二十九十年十月初十等日病故總兵銜儘先補用副將彭澤芳蕭光興於十年十月初十十一年八月二十二等日病故儘先補用副將曠仁貴於八年七月十四日病故副將銜四川督標補用叅將長勇巴圖魯蕭祝先於十年十二月二十日病故儘先卽補叅將高樹森范德儒於八年十二月二十五九年正月初二等日病故副將銜湖南督標補用遊擊劉定國於十一年正月十四日病故副將銜儘先卽補遊擊文光明甘泰來於十年四月二十一十一年七月初三等日病故遊擊銜儘先卽補都司黄宗海范忠李東華於九年正月初三十年十二月二十九十一年六月二十五等日病故黑龍江布特哈正白旗吉凌佐領下披甲花翎儘先卽補防禦賽沙春亽十一年五月二十一日病故巴里坤駐防鑲白旗雲騎尉百善於七年十一月十一日病故儘先卽補守備彭國浩於十年二月初八日病故六品藍翎何四如於十一年二月二十八日病故以上二十一員久歴戎行打仗勇敢或迭奉差委勤奮異常祗以積勞成疾殁於王事均堪憫惻合無仰懇天恩勅部將記名提督劉永慶等各照軍營立功後病故例從優議卹以慰忠魂謹附片具陳伏乞聖鑒謹奏軍機大臣奉 
旨劉永慶等均着交部照軍營立功後病故例從優議卹欽此○○李鴻章片再通永鎭標樂亭營都司管轄三處海口操防甚關緊要須有熟悉海疆情形之員方可得力　任樂亭營都司馮恩福於此缺不甚相宜自應揀員對調查有正定鎭標龍泉關都司甯德順樸寔勤幹熟悉海疆情形曾署斯缺措置妥協以之調補樂亭營都司實堪勝任所遺龍泉關都司員缺營務較簡卽以馮恩福調補一轉移間人地各得其宜該員等亦無違碍事故均與例相符應請准其互相調補除飭取履歴咨部外理合會同直隸提督臣李長樂附片具陳伏乞聖鑒敕部核覆謹奏軍機大臣奉旨兵部議奏欽此 
 
