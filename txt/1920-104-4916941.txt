# 1920 - 104 - 4916941

 

Page 1

 
 
   
 
 

Page 2

 
 
   
 
 

Page 3

 
 
時評 
[感情（冷）]  
　　於理論不能收效之時惟感情足以動之故自謂理論至當而破壞一切之感情者終必至於孤立無助而後已此任事者不可不知者也 
　　感情之作用不在表面而在實際往往有表面似與人無關係而實際使人受痛苦者人之感情必致大傷此任事者又不可不審愼者也 
　　古人有云得道者多助失道者寡助多助寡助之原因任事者非可漫不留意者 
 
 

Page 4

 
 
   
 
 

Page 5

 
 
   
 
 

Page 6

 
 
[專電]  
　　北京電安系人云合併制憲由滬會議定可遵行但不能由政府犧牲（二十日下午一鐘） 
　　北京電靳日來派委員多人赴滬察看接洽安系借大倉欵百萬收買舊議員（二十日下午一鐘） 
　　北京電滬王電謂舊議員大多數抵滬應與聯絡並許將來住置俾和議上爲我助力又電請段返京主持和局（二十日下午一鐘） 
　　北京電滬王嘯電現接洽益進步但請堅持揖唐主張卽可開議 
（二十日下午四鐘） 
　　北京電政府已以七條件向南方提出並由丁乃揚電陸政界豫料得復後除滇唐外和局不日就緒（十九日下午二鐘） 
　　北京電徐電滬王無取消和會或换總代事（十九日下午二鐘） 
　　北京電靳電滬盧對和局須愼重發言（十九日下午二鐘） 
　　北京電取消協定有擬付閣議說（十九日下午七鐘） 
　　北京電奉張電詢可否商日使廢協定（二十日下午一鐘） 
　　北京電昨晚各校學生代表在北大議定不罷課（二十日下午四鐘） 
　　北京電學生郵件檢查極嚴某生塡詞某生詩鐘檢查員不解概扣留（二十日下午四鐘） 
　　北京電法朱以學生自首在方夏王釋放後疑三人主動囑警廳再捕警監謂須正式公文方能辦段芝貴亦調兵三營分巡南北城及各校附近（十九日下午二鐘） 
　　北京電學生代表二人持聯合會函今赴教部詰問高工辦法某秘書代見不認聯合會並謂高工事非部不作主乃校長教職員弄得太僵（十九日下午七鐘） 
　　北京電本日閣議（一）派戴陳霖劉符誠爲全權代表赴日斯巴尼亞萬國郵會博覽大會商國際郵政事並由部派參贊同行（二）華乙及福州兩處交涉案决由部分向意日兩國催速議（三）太湖工程經費先咨江浙兩省籌欵現尚無訊錢能訓等請由部先墊五十萬趕速興工决由財部核後再復（四）王廣圻報告奥總理赴意國國民優待現已與意訂定經濟協助辦法 
（二十日下午四鐘） 
　　北京電今日命令孔德成襲封衍聖公又令參謀總長張懷芝現在假滿着卽回部供職（二十日下午四鐘） 
　　北京電德約因各國提出不滿多主張修改英法近亦傾向修改說巴黎華盛頓密電協商國與美近復互通文電交换意見美並有於修改後立卽批准消息修改處僅重要數點魯案能否列修改内尚未定院部速電駐英法各使飭設法提議但本京協商方面均尚否認（十九日下午四鐘） 
　　北京電阿富汗王遣使至新邊請楊增新向中政府遞國書楊派人遣送至京外部電駐外各使詢知阿富汗尚未完全脱離英轄未便逕與通好（十九日下午四鐘） 
　　北京電田中玉電駐省新軍逃潰飭萊蕪等縣獲送十七名當開軍事會審判决營長呂鵬翥等三名奪官逃兵十七名處死刑 
（十九日下午四鐘） 
　　北京電張懷芝回京仍回參謀總長本任（十九日下午四鐘） 
　　北京電張懷芝來京今日謁徐但無回任望（十九日下午二鐘） 
　　北京電李純報告和蘭軍艦到寗優予接待歌日赴滬篠日往秦皇島（十九日下午四鐘） 
　　北京電閩李派曹蔚雲來京詢閩案進行現狀並接洽浙師撤防後辦法（十九日下午二鐘） 
　　北京電駐丹曹代辦電告與勞農代表接洽多次請乘機解决免落人後（十九日下午二鐘） 
　　北京電我擬向日捷俄聲明以後不得在我境開釁否則我有權干涉（十九日下午二鐘） 
　　北京電東清鐵路委員會向日提議（一）一面坡槍斃二路員（二）松芳沄橋妨害行車（三）海滿兩站擅捕路員並妨害警權已由各國代表向日提出（十九日下午二鐘） 
　　北京電孫烈臣報告日捷兩軍衝突事已和平了結捷軍元日開赴崴日軍洽日撤回滿（二十日下午四鐘） 
　　北京電孫烈臣報告滿站日軍逮捕俄工黨六名一案侵我主權經交涉結果於文日先後釋放五名餘一名仍在交涉（十九日下午四鐘） 
　　北京電林建章急電謂日將假道黑河攻阿省請向日使力阻 
（二十日下午一鐘） 
　　北京電銑日日軍潛渡黑河將與俄戰經我軍調停得免（十九日下午七鐘） 
　　北京電各國在威委員會議對日本行動已電請本國政府抗議並與日軍談判須守公法（二十日下午一鐘） 
　　北京電黑電海拉爾捷克軍已開赴海參威（二十日下午一鐘） 
　　北京電贛陳派陳光迪來京面陳要政今晨到謁靳（十九日下午七鐘） 
　　北京電駐陜奉軍許蘭洲一混旅已開拔暫駐大荔蒲城華州華隂等處（二十日下午四鐘） 
　　北京電陜陳急電許蘭洲前請撤兵已由萬撥六萬五千元爲開拔費乃許近收郭堅遠聯劉存厚並擬移駐大荔華隂華州蒲城居心叵測（二十日下午一鐘） 
　　北京電張錫元電謂許軍將移駐華隂等縣彼處爲陜軍防地恐啓衝突院卽電許令駐軍潼關以東（二十日下午四鐘） 
　　北京電陸徵祥將使法兼聯盟代表（二十日下午一鐘） 
　　北京電段派反對蘇李兼長江巡閱（二十日下午一鐘） 
　　北京電陶祥貴病故將任周肇祥錦熱督辦（十九日下午二鐘） 
　　天津電衆議員已有一部分約五十人來京郭則澐王仍斌等連日在經濟調查會與舊議員酬應極爲忙碌惟王揖唐聞訊電靳頗示不滿意緣該會爲某系所設舊議員被併必將忠徐不忠段 
（二十日下午六鐘） 
　　天津電劉崇佑律師前受天津律師公會學生會之聘已於十八日來津寓德義樓二十六號房學生會與律師公會於十八日下午二鐘假河北元緯路律師公會地址開歡迎會到會者有杜之堂張務滋王道霖梁錫倫錢俊蘭興周諶志篤王朝侃趙光辰諸君劉律師慷慨陳說頗動衆聽次由各律師討論一切手續劉並云願與諸君共襄是舉羣策羣力總期得收完滿結果而後已時至五鐘始各盡歡而散（二十日上午一鐘） 
　　天津電曹錕因中央欵項爲難所屬師旅兵餉數月未發恐兵隊發生意外昨特派金課長五樓到津向省當局籌商一切已借妥三十萬元由金帶保發放兵餉 
（二十日上午十一鐘） 
　　香港電政務會議仍常開會總裁僅岑陸林林常不列席各部長次代表恒混爲一議决各案有無效力不及計（二十日下午四鐘） 
　　香港電李根源軍圍參謀部軍府不能懲參員憤擬辭職參謀部有解體勢（二十日下午四鐘） 
　　香港電孫光廷通電促議員回粤維大局（二十日下午四鐘） 
　　香港電黔代表李世榮陜代表趙世鈺赴滬聞承要人召商組軍府事（二十日下午四鐘） 
　　香港電岑派員來港與某銀行商借欵維軍府已有成議 
　　香港電機匠罷工已結昨晚資本代表與工代表商决凡罷工者均加三成二五工頭百元以上者加二成（二十日下午四鐘） 
[各通信社電]  
　　北京電孫烈臣電日軍越境逮捕華兵六名現五名已釋放一名尚在交涉中 
　　北京電將派大員赴各省查政治問民疾苦 
　　北京電院部致唐天喜電峪關山股匪肆擾迅希飭隊馳剿（以上十九日） 
　　北京電王占元等復願日通電謂當此存亡呼吸之秋發爲促成和局之論凡有血氣當表同情 
　　北京電院部致楊增新電賽多羅夫承誓卸裝應分别安置阿聯闊夫如竄伊境亦照辦理 
　　北京電院致李奎元等電餉已交部籌撥 
　　北京電張錫元電陜督電稱奉軍潘旅擬駐華隂等處查該處原係陜防無增兵必要應令移駐潼關之際免生枝節（以上二十日）以上中華通訊社電 
　　北京電報載和議代表密約全文有兩會併廢軍政府及現内閣一併取銷說府院均否認 
　　北京電靳電王揖唐保定會議五條辦法係屬謡傳中央無成見仍祈敦促開議 
　　北京電有人請修正約法從根本上消弭將來之擾攘南北要人已有容納意 
　　北京電同盟省擬就促和聯電因西南局勢日變須加修改故尚未拍發 
　　北京電王揖唐迭電催分代表赴滬靳召在京各分代表商和議進行方針并促起程 
　　北京電前赴保定未得參預密會之各省區將對和局另有一種聯合宣言 
　　北京電院將再電說明日牒暫不駁回原因免誤會 
　　北京電政府電豫督外人因該省屢兵變蒙損失提質問望即嚴約管區内各軍力維現狀免人口實 
　　北京電近發現俄激派致中國人士之文告外部特向俄使聲阻並由内陸兩部咨各地軍民長官查禁 
　　北京電海參崴日俄惡感日深又將罷工政府令鮑督從中調解以免影響路政 
　　北京電靳昨赴團河與段商借欵問題段未有表示 
　　北京電王郅隆謁府院及段督辦報告倪皖督神氣漸復巳日能批閱公牘約二小時 
　　北京電馬聯甲督皖說近忽停頓聞皖人反對甚烈 
　　北京電張懷芝謀回魯督任 
　　香港電章行嚴等因伍老到滬已禀港督電滬英法院傳伍歸案藉追關餘軍府聞中央有停撥關餘說竭力運動領團續交 
　　香港電新加坡小呂宋華僑代表爲三門灣闢港事過港赴滬與僑團會議（以上二十日） 
　　以上中孚通訊社電 
[公電]  
　　浙江六師罷課電申報轉全國學生會鑒同人痛外交急迫自今日起罷課與貴會一致行動浙江第六師校全體學生號 
世界路透電 
[協約國對德近記]  
　　十六日巴黎電鄂浦倫來電稱西萊西亞上部之人民現已開始運動擬召集大日耳曼軍隊鄂浦倫某咖啡館中有法兵槍斃德國工人一名致協約國委員團到境時居民有仇視協約國之表示法兵被毆受傷恐尚有變亂發生 
　　十六日巴黎電據巴黎所接之最近消息德軍尚未退出中立境故法兵仍佔據梅恩河之各鎭 
　　十六日巴黎電德國因魯爾係在國際聯盟管轄之下故請國際聯盟會考慮魯爾事件聞聯盟會將置之不覆 
[各國近事記]  
　　十六日巴黎電比意兩國大使巳通告米勒蘭氏謂本國政府均贊成英政府所主取一致行動對付柏林以便强制德國完全履行凡爾塞和約 
　　十六日巴黎電法國巳允協同對付德政府英國所擬之牒文警告德國謂協約國不許建設與凡爾塞和約相反之任何叛亂治制此項治制如果勝利則協約國將放棄蘇息德國經濟之計畫並停止供給德國所需之糧食 
　　十六日馬賽電喬治氏今日行抵馬賽曾在埠頭演說極言英法邦交之親切並稱讚法國之重大犧牲謂彼此次赴桑里摩即具此精神又曰戰爭今已勝利矣唯英法交親始能保勝利之結果並維持將來之文明英法今必同一步趨解除困難之最佳方法莫如誠直云云聽者爲之歡呼 
　　十八日桑薩爾伐都電此間接有消息謂瓜特瑪拉之革命軍巳擒獲總統加白里拉及其參謀人員 
　　十八日諾加爾斯電索諾拉兵五千人佔據庫里亞康鎭向瑪柴蘭鎭進發聞加蘭柴總統之兵數百人携帶軍械子彈逃降革命軍 
　　十八日華盛頓電參議院今日討論墨國請假道攻擊索諾拉一事時亞里索拉州之參議員竭力反對允准此請 
　　十八日桑太菲電愛爾巴索與西南鐵路總理陶格拉斯氏代表亞里索拉州商會請新墨西哥州知事合請陸軍部拒絕墨國假道進兵 
　　十五日華盛頓電參院副股員會巳草定商船政策議案規定美政府所有之商船應於今後十年内售與私家 
　　十八日桑安土尼哇電此間聞日本已運來福槍千枝至墨京接濟政府軍 
　　十六日紐約電鐵路罷工人現有趨向和平之表示罷工幹事長今日聲稱鐵路勞動局旣願考慮路工之苦楚罷工者甚願利用此機會但工資不加則仍不願上工云云檢事長巴麥氏發表證據表明與去年鋼業罷工有關之著名激烈派現指揮鐵路罷工事其目的在打銷鐵路同胞會而組織大聯合會云 
　　十六日倫敦電愛爾蘭特拉里地方又有一警弁被人槍斃手被反縛身受槍傷二十六處 
　　十八日紐約電波蘭兵一批計千人由海參崴抵此 
[太平洋路透電]  
　　十九日大阪電今日午後憲政會開會加藤子爵演說主張立即核准普及選舉權痛詆解散國會之不當指爲違法並主張撤退西比利亞日軍繼謂目前經濟之擾亂實政府無意識之經濟政策有以致之末謂更易内閣實爲要圖 
　　十九日東京電今日陸軍省佈告如下富士隊四月十一日在博波華附近擊敗過激軍約千人是晚就地紥營次日繼續向赤塔進發中途得報過激軍騎兵步兵約一千五百人携野戰砲兩尊進攻駐守凡克聶金斯柯基之俄兵富士隊即抄擊之敵兵敗奔日兵追之晚間日兵佔據凡克聶金斯柯基是役日兵喪軍官一員兵士死者一人傷者四人敵兵損失頗巨途中發見敵屍百具日軍奪獲機關槍四架來福槍一百五十枝及裝載衣食之車輛甚多至是過激軍由英葛太流域進撲赤塔西北而窺赤塔之計畫乃完全失敗現赤塔以西之平原中不復有過激黨蹤跡 
　　十九日香港電罷工風潮已解决僱主允各級工人加資百分之三十二半罷工人代表現正從廣州招回工人電車現已開駛 
　　二十日香港電約翰斯同氏代表僱主依照下述條件解决罷工風潮所有僱工連藝徒在内除工頭外一律加資百分之三十二半凡在一九二○一月一日月得 
 
 

Page 7

 
 
工資在百元以下者皆得完全加資百分之二十二半工頭在一九二○年一月一日月得工資在百分以上者得加資百分之二十凡各工人須一律照常上工由工人代表立卽設法從速召回工人 
國外要聞 
[美人論山東問題]  
　　中國不可直接交涉美國當爲中國後援 
　　中美新聞社譯紐約基督教科學報云本報記者日前訪問遠東事務局協理兼紐約大學遠東事務演講員查理霍其斯氏談論山東問題兹述霍氏之言如下美國對於山東問題之態度日本人當無不了解之理如果不了解卽是欲將美國牽涉在和會對於山東問題判决之内也日本政治家之眼光銳利余素極尊重之故决不信其於吾美對於魯案之目的竟不能完全諒解美國對於中國當然認贊助其取回山東照和會之解决法不獨破壞美國此項默認且此種解决除爲外交便利起見實無其他理由并亦直接影響吾美在中國之利益則美國實斷無贊助之理此項態度至爲明白當吾美加入戰局時石井子爵奉使來美吾人巳表示甚明日本雖獲成功取得英法意俄四國之秘密允許於和會予以贊助然吾美旣早已遠避此項利益交换之政策殊不欲於此時再陷入漩渦况吾人在巴黎一度討論此項解决以爲可行已屬大錯今日更不能不努力堅持爲中國後援也質言之吾美國人民除總統以外實莫不决心保持對於中國人民之久年友誼參議院之行動表示吾美之公正無私此其效果不獨保全吾美在中國之威望且亦足以奬勵中國人民俾不至大失所望彼日人近曾致書吾參院加以警告謂如果通過山東保留案日本將引以爲憾此即仿行威爾遜之直接勸告國民之法也然吾人决不能爲其所熒惑今吾美且將予中國以廣大之經濟助力日本之計畫更根本上受其影響無怪其軍閥亟欲破壞吾人之保留案也若保留案果失敗則日人將歡欣鼓舞將此消息徧傳於中國謂美國究不能與日本爭巳抛棄其爲中國之奮鬭矣當石井藍辛協約締結之時原約定互守秘密而日人於約旣訂定卽將該事件在中國廣爲傳布且將其内容顚倒解釋直至近來藍辛氏始在正式會場中加以更正世人始明其眞相倘保留案一失敗則日人必又用其混淆黑白之手段今中國國民力爭山東問題民氣甚盛即北京政府中之親日分子亦不敢不表示同情若保留案失敗則日本大可乘機壓倒中國之民氣矣總之中國若一經簽定和約或接受日人之種種提議則中國直自杜其向國際聯盟陳訴之機會威爾遜總統允許國際聯盟可以挽救山東問題之解决此允許有無效力姑置不論要之中國若允許日本之提議斷然有失而無得中國旣簽對奥和約當然巳爲國際聯盟之一員若再與日本直接談判是直自陷於糾葛之境也目下之情形自使日本大受其窘中國之不肯與日本直接交涉使扶桑三島之地位大不光明且妨害日本之佔領山東蓋此問題實已成爲一日本之誠信問題日本之受害實在秘密行動山東問題之全部乃以秘密外交爲基礎和會之判斷固由於秘密外交今復欲以曖昧惡劣之手段將此判斷桎桔於中國之身日本對於山東屢有甘甜之諾約而屢屢違背故中國人决不再信其言歐戰初起時日本舉兵攻青島承認中國所劃之戰爭區域曾幾何時日軍即侵入濰縣以西逾越戰區之外又派兵駐守山東鐵路亦與日本所自稱繼承之中德條約不符直至一九一八年九月與極有價值之鐵路權利交换始允將駐兵撤退然余於是年十月間親往調查則日兵依然存在並在濟南建築永遠駐兵之營倉其暫時之無線電站巳改爲永久性質爲日本控制中國無線電交通之計畫之一部分迨一年以後余得正式報告知日軍依然未退迨數星期前又聞此項駐軍已新增一萬五千人藉以示威於中國政府俾依從日本對於山東問題之意見凡此種種均可見和約中苟包有贊助日本對於山東之要求者美國决不當承認之即使爲吾人物質的利益計無須如此行動而爲國際公道起見實亦有不能不如此行動之勢吾人以公道待中國而不贊助日本在遠東之目的此係堂堂正正之舉動殊不必有所畏懼倘吾人援助日本軍閥維持其權力則正有大可憂者在也日本之運命究控制於誰何之手可於其天皇解散國會一事見之普通選舉如果實行足以摇動其抱帝國主義者之權力故非推翻之不可换言之苟能使日本國民無發言之權則彼之軍正黨將於亞洲大陸完成偉大之事業故萬不容國民與之爭持如斯情形吾美國對之果應如何行動蓋至明白矣 
[美國之苦兒同樂會]  
　　中美新聞社紐約通信云去紐約城外四十五里有風景幽美之山野其大部分在一公園中一千九百十九年夏曾以此供五萬苦兒作十日同樂大會之用以紐城中之渡船行十分鐘内即可達公園中一小部分此部沿赫逞河西岸延長可四十里其最初之十二里間有著名之巴立山士山山岩作直勢挺然矗立在河岸多樹之山坡上仰伸而起全園面積幾佔地四萬畝厥名巴立山士音德斯堆公園由紐約及紐傑賽二州中合舉一委員會管理此園不受俸給亦並無黨見其較大之一部分爲哈立門公園先由州獄委員會捐與熊山之地七百畝復由美國鐵路大王之寡婦哈立門夫人捐與地一萬畝幷現金一百萬金圓此園面積旣大最便供露天開會之用如爲慈善事業及教育上之集會極爲相宜至此次苦兒同樂大會中與會者凡數種機關曰紐約救貧會曰白洛克林孤兒實業學校曰黑人委員會曰猶太孤兒院美國童子軍亦與會佔園中三湖之一供其游息行樂調查每日有童子一千六百人女童子軍亦張幄園中人數甚衆外此如女青年會會員亦來會紛紛張幄每星期約需五元至六元其自食其力之工女亦多來此游散各得其樂園中旣無政治性質亦不分黨界國界紐約全州諸城中之各國僑民子弟皆可與會云兹將會中情形略記如下園中有一層之屋長四十八尺廣三十六尺爲會餐之所三面有門其一面則有一極大之石製壁爐與此室相連接者爲一儲物之室及廚房外此有臥室四每室可容十六人一洗滌室一執事人室諸室中各通水管可得鮮水此等屋之建築費共三千五百金圓各機關所張幄皆在沿湖一帶多半由委員會擔任張蓋以與會之童子爲助而以專門家督率之帳外餘地極廣卽拓爲一大遊戲場有籃球網球及賽跑等場其他種種體育上游戲亦無不各有塲所如野宴亦有一場列桌櫈無數更有鞦韆多架供兒童游戲附近湖上則有船隻人人皆可游湖也委員會中對於兒童野居應進何種食品曾加研究每人每日約可得食品二千五百加羅利「極小之熱量」此項食品由熊山旅店料理此旅店亦爲委員會所主持者餐時由旅店中以汽車分送各幄盛以保熱度之器每兒每星期供給二十一餐需四金圓如各幄各自治食亦無不可委員會中兼售生食物并有衛生部爲兒童治病往來交通亦由委員會爲之計畫凡從紐約各城至公園中無論何處來回但需一金圓半其在赫逞河西岸之一部分公園幷巴立士山均開放以供衆用人之來者率聚於園之北部其間巴立山士由河岸高起五百尺風景最勝所立幄百餘如需立幄之地位可商委員會預定每星期租費一金圓哈立門公園之一部分亦久以名勝之區聞於全州接幄而居者七萬人紐約兒童盡集於此得去學校中之沈悶生活而享受山林溪湖之幽趣云 
國内要聞 
[北京通信（吹萬）]  
　　風潮中之北京高工近狀 
　　此次北京高工風潮教育部純欲以高壓手段壓手段壓平之不意學生方面之反動力因是益大遂致相持莫下至九日學生全體未赴考教育部無可如何遂宣告工業權時停課學生方面固執其去洪之主張曾三次上書教育部請求去洪其第三次書中有請即日另簡校長舉行考試等語以證明此次風潮之興純爲對洪問題洪氏謂學生畏考而起風波者非是教育部未有辦法夏秀峯出獄後於八九兩日晚親謁各科主任教員請出維持免致學校從此破壞織科主任羅聽餘物理主任王永炅允出維持化學科主任郭世綰機械科主任張亮辭稍圓混電科主任張善揚會他出未遇故其態度無由知九日後教部旣宣告停課學生方面又不肯降心相從夏秀峯遂以私人名義於十一號致書各主任教員請如清華學校去張例教職員出維校中現狀羅王二人皆有覆書大致謂學生因風潮荒廢學業彼等亦爲痛心深願出而維持惟難於出面蓋教職員中有發起此舉者將被欲攘校長之嫌云云先是教職員方面各得有學生攻擊彼個人之匿名函多通學生方面聞知此事後力辯學生未爲此事謂恐係洪氏之反間計因以全體學生名義致函各教員辯誣十五日公舉代表四人赴教育部責問停課原由教育部專門司長秦汾出見謂學生不願考試上課故令停課代表謂此種停課令學生在京坐守無學可求實非辦法反不如明令解散學生尚可散歸各務其業秦云國立學校無解散之理代表云旣不解散則當然惟有上課之一法學生非不肯上課不肯考試意在去洪洪去考試惟命幷即立時上課秦答必先學生上課後方能去洪學生不先上課教育部决不能去洪代表遂回校十五日晚開代表聯席會議各班舉代表一人與會赴教育部之代表報告交涉經過情形各代表皆以上課後去洪爲不可恃且以前次教職員罷教要求去傅政府允先上課後去傅而傅卒至今未去爲先例决議先去洪然因此長不上課則學業荒落堪虞因復提議設自修會以爲補救遂商定自修會簡章五條先以之徵求全體同學同意然後於十六晚再付表决（自修會簡章已錄昨報）實行此五條之期爲下星期一（十九）以校中不允學生入内而他處又不易得大房屋足爲學舍者於是規定各班歸各班自修在學生寄宿之公寓内十七日各班即派人赴各教員處取講義抄寫教員悉與之無拒者且有謂本年講義異乎前所授者先則一部其下尚在修改中者則各教員又似與學生已融洽矣十六日有福建籍學生某遇該校教員王永炅王語以學生欲教職員維持學校甚佳惟教職員莫肯出頭各主任皆有意維持學生可作公函與校中教職員陳述辦法教職員卽可據以開大會商議辦法云云十六晚在翊教寺開會時此案亦曾提出决議先派二人赴各主任處疏通請師法清華出而維持疏通有效然後作公函十七日晚復開會議於翠花横街學生開會之所以時變者因警察干涉故也十七晚北大開音樂會於青年會曾有友人贈余以入場券者余以聞工校有組織自修會之訊欲得其究竟遂舍北大而赴工校時翠花横街之會未散夏秀峯則被推爲代表赴北大參與學生聯合會者據工校學生云青年會北大音樂會終了後將繼續開聯合會議罷課事蓋上海學生聯合會主張全國大罷課之正式電巳到北京學生聯合會故將於今晚議决之夏本爲翠花横街曾議之主席因是又被推出爲代表赴北大至十二時尚未得有學生會方面電話通知消息想尚未散會也時風疾甚大好音樂會又減興不少矣（十七日夜一時二十分） 
[桂教育會反對直接交涉]  
　　桂省教育界以我國山東問題提交歐洲和會時曾經全商工學界罷課罷市竭力抗爭始有拒絕簽字之舉今北京政府收受日本通牒後不特不肯據理駁復反遲延不决屢有傾嚮直接交涉之傳說若此事見諸實行非特有惹起全國騷動之慮即重要各省必隨山東而去故於本月十號特印發傳單通知邕垣教育界齊集於城内鐘鼓樓街省立教育會内開會討論對付辦法僉謂此事與南方政府無關宜直向北京政府質問旋擬以教育會名義致電徐東海云北京徐菊人先生鑒山東問題國權關係直接交涉大患無利各省賢愚一致認定且我國專使旣經拒簽於前美國上院通過保留於後宜暫留爲懸案待他日正當之仲裁乃近聞收受日本通牒即擬直接交涉拂全國之輿情負友邦之盛意日人詭詐有何把握一旦失敗辱國喪權刀俎紛來將無止極民巖可畏願體察之廣西省教育會印 
[岑伍與關餘香港方面之控案]  
　　伍總裁走後之關餘問題頗惹中外人注目兹據某粤報云軍政府産於國會今國會已去基於各軍各軍又涣散加以總裁不足額發言無效力數日來一片塌臺之聲喧傳於耳記者以軍府爲西南最高統治機關設或一倒護法前途不堪聞問特親往軍府探聽消息大多數皆謂萬事本於金錢一有金錢就有辦法自伍總裁出走無不恐駭非恐駭其出走乃恐駭其帶去關税故外邊說軍政府塌檯軍政府人亦說塌檯伍總裁旣已帶去關税西林主座已派人延律師起訴如能得勝利取回欵項則軍政府可以維持可以維持卽不至於倒設或不能取回轉向各方面得以借債亦能維持到底不然本月軍府内部及各部薪餉即難關放如無薪餉關放則辦事各員將自行捆行李走路軍政府不倒自倒矣硃砂痣劇中有云有了銀子我的病就好今軍政府亦有了金錢就可維持此言當亦實情也 
另據港報云岑春煊以伍總裁挾其關税餘欵不辭而去於是乎有用軍府名義來港控追之事經訪員向各方面調查昨日始悉其中眞相查省城軍政府方面係用岑春煊·陸榮廷·林葆懌·莫榮新·文羣·（字詔雲江西人前任交通部次長現充軍府顧問近更爲岑氏委任爲財政次長）五人名義來港控追已延定的近狀師寫字樓轉請砵打大狀師及霎大律師兩人爲軍府主控現巳成爲事實而伍秩老則請馬士打律師寫字樓轉請亞路巴大打普樂及曾健三位大狀師預備與軍府到法庭對質聞伍秩老雖已離港赴滬然若此案開審有期或將回港親赴法庭候審而某某兩銀行亦巳延定高露雲律師寫字樓到堂觀審此案兩方面共有五大律師將來開審時必惹起外人之觀聽誠爲罕見之大案矣又聞伍總裁貯入某某兩銀行之關税餘欵係北京總税務司直接交與伍氏一人收受存入銀行亦係伍氏一人經手但伍老於始初收到此巨欵存入銀行時伍老嘗對親信之人言曰此銀非我自己所有者應簽（伍廷芳代軍政府）之字樣後領事團亦祇信任伍氏一人而後來伍氏見軍府中人所用欵項未必皆出於正途遂將所有舊時存欵一律改爲伍廷芳個人之名義兩銀行亦恐其中有轇轕故不肯遽行將欵交與伍氏收回故舊日所存關税餘欵伍氏與岑氏之軍府均不能到手也惟現時所謂軍府之總裁七人中巳有六人辭職祇有岑春煊一人而巳今所用五人之名義其中莫榮新文羣兩人當不入總裁之選且軍府定例非有四總裁以上會議取决之件不生效力是誠不易解决之問題也 
[廣東參謀部被圍續聞]  
　　軍府參謀部被邊防軍包圍一節已紀昨報兹據邊防軍某要人云是日（十三）上午李督辦印泉以捕獲引誘逃兵之人供稱逃兵多匿在參謀部特派衛兵許排長持函謁蔣次長領回蔣次長答以參謀部非收容逃兵之所令其回覆許排長未及報告李督辦轉向趙旅長德裕申述並增多種惡詞趙旅長年少氣盛又不慊於李部長竟奮勇率衛兵一連全仗武裝前往參謀部再行索討蔣次長仍本前言答之趙旅長向其强辨聲色甚厲蔣次長無法用電話請軍政府副官長劉德裕前來劉向趙旅長曰參謀部僅有衛兵數名官長數十員何來逃兵當此李督辦與李部長重行和好之時君等部屬宜從中維持乃引大兵硬索參謀部試問此等罪名李督辦如何負擔趙旅長無詞可答引兵而去此次風潮全係趙旅長個人行動李督辦毫無所聞及李督辦知其所爲當卽責駡一頓今日（十四）幷往軍府引咎想不難彼此諒解也惟參謀部乃高級機關今遭此意外變故更損軍府之威信與體面矣 
　　另一消息云日來某方面喧傳唐繼堯巳派兵四營入桂又傳李烈鈞將離去粤省乃昨十三日下午二時三十分鐘邊防軍第二旅旅長趙德裕奉岑春煊莫榮新李根源之命率兵四百餘人包圍參謀部先行開槍數十響示威參謀部因衛兵無多聽其入内計在外者三百人入内者百餘人搜查閱一時之久因不見李協和而退又同日下午同時有廣東警察遊擊隊二十餘人包圍前贛軍重砲隊司令部（即大沙頭以太花園）入内搜查無所獲當兩處搜查時李協和在庽卽有人以電話通報李即逃往海軍部暫避經林葆懌電詰岑春煊莫榮新岑佯作不知情者莫則諉爲李根源搜查逃兵謂此事在前巳有交涉云云 
[林葆懌尚在辭職中]  
　　林葆懌前請辭去本兼各職自奉軍府復電慰留後即垂念大局艱危對於軍府總裁及海軍部長兩職巳允收回成議不再告辭但以閩事糾紛無法解决名雖兼任閩督未能行使實權對於閩督一席决不願再行承乏聞於前星期六日復向軍府提出辭去福建督軍一職原電云奉冬代電誨慰兼盡感悚交縈葆懌樗櫟散材處漂摇危局仰承鈞府委托之殷稍盡梓邦恭敬之義乃事變百出心願兩歧幾以葆懌濫位之故陷閩民於百刦不復邇來警耗日益加甚許崇智等旣佔承德據安南安溪又迫安海而奪之是不滅閩南不已所謂制止徒托空言函電相約更無餘望是徒禍於地方何如讓賢以退或能促其反省蓋若無妥善之法嚴爲約束於軍府威信不免有損葆懌名譽更無一全思慮再三不得巳而出於辭賦非敢於危疑震撼之秋而有潔身高蹈之舉仍懇俯鑒苦衷准開去閩督兼職俾得稍減罪戾不勝盼禱之至林葆懌虞印 
　　林葆懌再電辭職後昨奉軍府復電仍懇切慰留原文如下廣州林督軍鑒接訛虞電仍申前議至爲惘然北敵耽耽仗賴聲威慴不敢動若因内部衝突遽爾卸肩以隙授人其禍不僅在閩南必且及於大局貴督軍公忠體國當不忍恝然於心至安溪永春德化安海等處粤軍巳嚴電責令撤退詔安之粤軍亦令卽日撤退並由本會議派員前往查辦務希勉任艱難毋遽言退大局幸甚政務會議元印 
[河南通信（芳草）]  
　　王印川之表面文章 
　　王印川安福部健將也其蒞豫之先曾宣言蕭規曹隨用人行政一仍舊貫絕不更動當時一般名士如陳雨人張子晋諸人均被王挽留省公署中之諮議顧問秘書及各科科長科員等均另加委任一絲不紊可謂能踐前言矣未幾又有三月内不輕易人之語各縣紳民有控其知事者一概不准乃日前省公署忽添委秘書六人他科亦有副科長及帮辦某科之委派大有拔趙幟易漢幟之勢或謂此不過王氏小試其技耳將來地盤穩固必全行更張唯就目前設施論之如派遣調查員分赴各縣調查吏治厲行市區街村制注重地方自治均係依照趙倜兼省長任時原擬計畫積極進行且事事與張子晋磋商由此看來似王氏亦有極力聯絡趙氏之意日前曾有誥誡縣知事訓令一通照錄如下一照得勵精方能圖治發奮乃可有爲管子埀宴安之誡周公有無逸之篇古之爲政者運甓習勤警枕忌寐載在典籍歷歷可稽從未有精神委靡而有能成之事者也縣知事爲親民之官當此政體刷新法令修明之時各該知事苟能於所頒法令悉心研究實力奉行夫亦何利不興何弊不革乃因循苟且漫不加意或徵逐酒食以酧應爲工或沈灣樗蒲以輸贏角采忘在官之責任費有用之光隂習於惰偷權乃旁落怠於綜核事鮮躬親無論行政司法往往委之刑幕責成書吏以畫諾爲盡職以無事爲清寗坐是之故百弊叢生諸務廢弛刑律條文本自明晰乃無援用之才税收名目稍涉繁多遂鮮勾稽之術甚且刋發表册有定式而不知塡註改良種植有淺說而不知勸誘種種未合筆難罄述查各該知事或由考試而來或由保薦而至自不乏學識優長經驗宏富之人而一行任事往往忓格若不相入者則以不自振拔詳加討求之故耳本省長忝膺重寄矢志澄清以奉行法令爲政事之規以考核名實爲賞罰之準庶幾納民軌物咸與有成除通令外合行令仰該知事立即遵照嗣後對於新頒法令務各悉心研究實力奉行不可視等具文自干咎戾傳曰憂勞興國逸豫亡身凡我同僚宜知取舍福民利國本省長有厚望焉」說者謂王氏此諭大有力自振作用示刷新之意又有謂此不過討好趙氏之一篇官樣文章或又謂此即其將來大易縣知事之張本然總之須看其以後行動如何而不能執此區區文告以斷定之也 
[南京快信]  
　　中等以上各學校罷課後除組織演講團出外露天演講外其餘學生均未離省在校自修一切課程學生前允五日後上課現巳過期尚無上課消息各校長教職員竭力勸導仍無效昨日學生大游行各處演講警察均未加干涉學生日刋現籌備繼續出版 
　　李齊兩長以此次學潮發源在滬擬派曹交涉員胡教廳長赴滬會商何代使楊交涉員徐警廳長設法消弭 
　　院願日促和電李齊兩長尚未電復 
　　省議會臨時會開幕已五日議員到省寥寥日内尚難開議錢議長昨又用快郵代電催促各處議員迅速來省免誤會期 
　　李齊兩長以各界對於蘇州日人擊斃兵士頗形憤激昨特張貼佈告曉諭各界勿别生枝節靜候解决 
　　浦口商埠借欵尚未成立李督派該局提調朱振儀赴津積極進行以便該局早日布置 
　　蘇浙太湖水利工程會辦王清穆陶葆廉昨來甯謁齊省長會商疏濬太湖進行辦法 
　　江蘇警務行政會議今日（二十日）行開會式各縣代表到省者巳有四十餘人 
　　滇代表由宗龍准今日由滬來甯李督諭副官處派員赴車站迎接 
　　尚有要聞二及地方通信轉入後頁 
雜評一 
[關餘與西南大學（默）]  
　　關餘用途之曾聲明者一爲國會制憲一爲籌辦西南大學今制憲事業旣爲政潮衝動而停止此後能否再有進行之日尚屬渺茫則以此用之於籌辦大學最爲正當也蓋制憲因黨派關係而消滅大學則無論何黨皆表同情故未受政潮影響况乎今日章與岑亦皆以籌辦大學爲言則何不速以此欵另提存儲兩方皆不取用爲解决爭端之一法乎如謂章一面爲大學籌備員一面又爲軍府代表索欵不能使伍無疑則尚有其他之籌備員在必能出而擔任之以負保守此欵之完全責任興學爲全國輿論所贊同而用於軍費與暗昩不明之途則爲國人所反對故由此以解决關餘之爭絕無阻礙又何必自傷體面至於如此哉 
 
 

Page 8

 
 
國内要聞二 
[杜威在南京高師之演講（劉經庶譯李勉韶記）]  
　　教育哲學（第五次） 
　　上次已經講過知識在習慣上的位置說知識和習慣的關係是怎樣今天要講感情在習慣上的位置說感情和習慣的關係又是怎樣 
　　我們做事要有目的和方法尤須要有感情作用因爲目的和方法雖是緊要他們的本身却不能影響我們的心意至於感情不然能和我們發生影響生好惡之情使我們好善而惡惡做事格外努力格外有效果譬如甲乙二人甲歡喜錢財乙歡喜學問二人所欣慕的對象不同則甲對於乙所欣慕的學問必定冷淡無情漠不關心乙對於甲也是這樣因爲本身（甲乙）和欲望的對象（錢財學問）不生關係所以没有感情作用（無好惡之情）没有興味冷眼旁觀漠不關心這樣看來我們本身和事物發生關係時才有感情作用（或討厭或歡喜卽快不快的感此種作用能夠促進我們的作業可避去冷淡的情教育也是這樣是若能引起人的好惡卽是入人最深的教育假使不能即是很淺薄的教育所以教育貴能引起人的感情上次曾講過有一種習慣能夠束縛人我們若是有這種習慣我們的腦子裏好像成一條痕跡做事時就循那條痕而走而且做的時候似有外力壓來不得不做之勢此種機械的習慣不但缺少知識的要素亦缺乏感情的要素是完全無生氣的又如一個人對於所做的事發生愛情那麽他的做事動機定規是自發的由内而外的假使對於所做的事覺得冷淡無情那麽他的做事的動機一定不是自發的是外加的（所做的事變爲苦工）這種感情的反應就是興味今天要和諸位詳細討論我們對待世上一切事體有二種態度（一）旁觀的（中立的）（二）參與的比方現在有一場戰事兩方要决雌雄同時有第三者在旁作壁上觀那時第三者態度純粹是知識的對於他們戰爭冷淡無情漠不關心就是中立的態度至於參與者不是這樣自己和戰爭有很大的關係彷彿戰爭合自己爲一戰爭的結果卽自己的結果戰爭的勝負即自己的勝負這一個例就是表明旁觀和參與的態度不同我們從此亦可知興味是從那裏來的現在再舉一例使我們可以格外明白這二種態度的不同比方二人對於一場游戲一個旁觀一個參與參與者因爲和游戲有密切關係就發生興味留意他進行如何結果如何旁觀者不然他的感情上不受如何影響 
　　以上所舉二例是表明參與者感情上發生興味旁觀者冷淡無情不但對於戰爭和游戲如此凡一切事實思想觀念都可由此類推换一句話來說就是凡對於與己認爲有關係的事物就會發生興味比仿一個學生對於算術認爲與己有關係努力去研究研究之後興味油然而生另外一個學生對於算術認爲與己無關非但不努力去研究而且看見算術就生厭惡之心假使没有「考試要落第」的觀念在他心中他就會一點不去研究此種人對於算術可說是不生感情的反應（未完） 
[杭州快信]  
　　杭州學生聯合會奉令解散後今日又發出全體會員敬告各界諸君傳單并罷課後第三次宣言書 
　　學生部組設之國民講演團連日仍分隊出發至新市場城站一帶實行演說警隊攔阻聚聽人有反抗不服者被拘至第二區署經學生力爭索回 
之江大學因校長嚴迫上課學生不服全體離校中等以上教職員聯合會昨通函各校以本會現因學生罷課問題公同討論結果認定罷課與愛國運動係屬二事學生罷課則荒廢學業於愛國目的仍未能達應請本此意旨對於罷課各生力爲勸告俾免誤解 
　　浙省鐵礦監督處巳實行成立附設實業廳内即以廳長雲海秋爲主任徵收及事務各員分别派定早晚揭曉 
　　省垣米價昨復增漲杭縣王知事昨又呈請省長咨商蘇皖兩省暫弛運米出省之禁俾資救濟 
　　杭州錢市今日（二十）已開 
地方通信 
[蘇州]  
　　學生查獲日貨東吳農業各校學生所合組之調查日貨隊十九日下午四時許行經閶門越城查見信豐昌五金店進有日貨玻璃十八箱學生等當將此項玻璃抬往省立醫院擬即焚燬旋爲閶區第四分所丁巡官聞悉立即電報袁署長派令馬張兩巡官會同丁巡官偕往省立醫院會商後僱船將玻璃送往總商會暫存以待解决 
　　船夥智獲盜船前日有無錫米船一艘行經太湖老鼠山忽來盜船攔住去路蜂擁上船逼問船夥有無銀錢内有一夥情急智生佯謂銀錢均在後艄迨匪釋手往取該夥即躍登匪船掛帆疾駛而去匪不能追略刦現洋三十餘元攫坐米船划子而逸該夥將船駛至東宅河港投報十二警察分所函請水警一體協緝並在匪船搜獲手槍一枝線槍二枝存所備查匪船暫由水警巡船看管俟緝獲盜匪一併解究 
　　開辦縣立醫院邑紳劃傳福等近以省立醫院移設閶門城外居民就診不便特公議在燕家浜省院舊址剏設縣立醫院業經呈由縣署轉呈省道各署核准並公舉醫學專門夙有經騐之吳傳湘君擔任院長事宜不日即可開診矣 
[常州]  
　　學生會議决罷課常州學生聯合會於四月十八日下午三時在縣立女師範開會到會者計有省立第五中學縣立師範二校代表十餘人議决事件（一）自本月十九日「隂曆三月初一日」起與全國學生聯合會取一致行動實行罷課（二）近因郵電檢查甚爲嚴密宣言書及來往函件無從傳遞特派代表赴滬全國學生聯合會接洽於十九日上午九時開會公推代表即日出發聞武進縣勸學所長徐學競接教廳電令勸阻恐亦無效云 
[鎭江]  
　　鄉警區亦將改組鎭江警局此次改設專員各鄉警區仍歸管轄新任局長熊開先頃查得各鄉區每月由局貼給一百元不敷之欵由違警罰欵項下支配殊與城區未能一律頗不謂然現擬將城鄉一致改組云 
[揚州]  
　　學生會消息揚州學生聯合會十九日起商業八中五師美漢四校分組游行演講並推總評議五師學生黄植赴上海總會接洽矣 
　　淮監以先繳現税停𤙲淮鹽納税舊章每包先在揚州繳洋一元五角裝鹽抵岸售脱後再繳三元每包共繳税銀四元五角去年鹽務署改定新章在揚每包先納三元抵岸出售後再繳一元五角鹽商無此現欵再四禀求照舊章辦理官場不允十二圩鹽棧因此停𤙲已有一星期之久尚未解决一般以鹽務度日者均無以爲生云 
[南通]  
　　女校紀念會女子師範學校四月十七日開十五週紀念會通地紳商學界先期由該校長柬請故瞿知事張鎭使等咸往與會會場設該校操場中表演節目如啞鈴表情游戲對客揮亳洗衣競爭均極嫻熟是日復開藝學會由該校女生排演適的家庭及不適的家庭兩齣文明新劇精神動作均尚可觀云 
[嘉興]  
　　學生罷課中之舉動浙江省立第二師範第二中學秀州中學罷課後各學生連日分赴嘉善平湖及縣屬四鎭講演十九日下午一時又在城中天后宫舉行游藝會試演國技魔術詼諧趣劇理化講演絲竹留聲機器等八門各界往觀者約二千餘人五時始成 
[寧波]  
　　學生遊行紀寗波學生聯合會十四日議决停課四天十七上午各校學生在火車碼頭會齊遊行到者崇信中學斐迪中學效實中學甲種商校第四中學第四師範中等工校學生共一千餘人手持旗幟上書反對直接交涉取消軍事協定廢除與日私訂不平條約國難如斯請一致奮起等字樣時届八時各校隊伍按次啓行由車站出發繞外灘過新江橋進東門至海曙樓前折而南行經紫微街三法卿藥行街抵鑿橋門散歸沿途觀者如堵當經過紫微街三法卿藥行街時兩旁警士一律武裝沿途彈壓以維秩序 
[香港]  
　　工人罷工之堅决香港機器工人罷工迄今仍未解决昨日華民政務司再着機器工會派員赴省另舉代表到署再與資本家磋商爲最後之解决免再多延時日惟昨係糧期各船塢預料各工人必返塢出糧故約各管工預先齊集一處藉以認識各停工之工人裁留於補爐廠處冀得與工人訂定加增工價使各工人即可開工惟被各工人先期探悉相約不入廠出糧謂必堅持到底達到實加四成後方允到廠開工云另據士蔑西報則云罷工事起於船廠與各大機器廠今已及於電車香港酒店與金陵酒店之電器與打磨工人亦禀求工金加給四成矣此兩酒店皆自發電力香港酒店約有電氣工人十五名金陵酒店約有二十名聞此兩酒店允從大船廠將來加薪新例辦理香港大學電機房司電機工二十七人十日前已要求加薪雖經許以照船廠價例加給然其不滿意情形與各工廠工人無異將來恐亦難免也又電車公司昨開常年例會主席贊士頓君報告云三月十八號各機器廠與公司接工人要求加薪書其措詞並無一語及罷工者斯時東家會議冀設法以滿工人之意有允給米糧津貼費之議惟工人不允遵議第二次之會議遂將加工問題交大船廠决定以便大衆遵行東西兩家代表於本月七號會議時工人代表對於加四成發給之要求不稍退讓其態度旣如是强硬故實難以繼續會議余今以東家一方面而言吾人本欲允工人公道之要求以抵抗世界生活日高之程度惟要求至加四發給則不能與之共商而得美滿之結果矣欲求彼此無誤會起見吾人預備再與工人代表在華民政務司署會議吾人之預備加給者即打磨機器工人等每句鐘加多一仙半另加津貼以彌補現在物價之貴該津貼總不少過每日一毫至本月一號乃再將事提出核議現擬所加之工金合津貼費而計之則每人之所得總比於其往日之所得者多二成五有奇余以爲此辦法甚屬公道本公司之公人十號乃始罷工工人雖已罷工然司車人尚允照常執事大可以再開車來往數天因司車未幾即聞有恐嚇之言而公司又以爲掛車之人九成六是華人故决議停止來往以聽往日之搭客自覓其來往利便之法本公司對於西人與别搭客之不便良深抱欲余深知各人必以公司所處地位爲難惟爲聯同一氣起見想各人亦不計及其個人之不便其購有長行票者行將得回其票一部份之值云 
來函 
[蘇州各界聯合會來函]  
　　逕啓者江蘇陸軍第二師第五團第三營兵士胡宗漢君於九年四月四號在虎邱山冷香閣慘遭日人之槍殺凡吾國人同深憤慨本會十四號召集緊急會議議决於四月二十五號「即隂暦三月初七日」下午一時在冷香閣開會追悼除發通告外各團體届時欲同赴虎邱追悼胡君或製送誄文輓聯者請即與本會臨時委員會先期接洽以免臨時侷促本會臨時委員會現設蘇州都亭橋平江日報館内此佈 
　　蘇州各界聯合會通告 
 
 

Page 9

 
 
   
 
 

Page 10

 
 
本埠新聞 
[伍博士離粤後之唐繼堯電]  
　　謂軍府政務會議巳不成立 
　　前日（十九）雲南唐總裁來電云孫中山伍秩庸唐少川諸總裁並轉林吳褚三議長曁國會議員諸君和會總分代表（以外銜略）均鑒查上年軍政府改組令本國會非常會議修正之軍政府組織大綱選舉總裁七人組織政務會議以合議制執行一切政務繼堯承選爲總裁當經派趙藩至粤代表出席政務會議自本年二月趙代表電請辭職業經照准嗣是繼堯並未續派代表參加會議是自趙代表辭職之日始所有軍府一切行動繼堯概不負責近據伍秩庸總裁電略謂現從孫唐兩公之督促國會議員之勸告業於上月艷日離去廣州等語查軍府政務會議向以過半數之出席人員爲法定數現繼堯未派代表伍總裁又復離粤中山少川兩先生亦均無代表出席是軍府政務會議巳無成立之理由所有一切政治行動當然無效至伍總裁現雖離粤然所兼外交總長財長總長並未辭職而國會亦並無允許伍公辭職之明文所有西南各省軍關於外交財政事件仍應責成伍兼部長主持之事關重大特此宣布希垂察焉唐繼堯寒 
[伍博士否認兩國會併開會說]  
　　聯合通信社云日前報載伍總裁主張新舊國會合併開會之說記者（聯合社）深爲駭異以伍公當民國六年任總理時拒絕副署解散國會之公文中外輿論咸韙之旋到粤護法三年始終以尊重國會爲宗旨此次因岑西林勾通某派欲犧牲國會伍公憤而離粤並疊電聲明護法到底豈前後矛盾有如此耶特於昨日下午二時由某君介紹謁伍公於戈登路三號之私宅卽叩以主張新舊合併開會之理由伍公茫然曰君何所謂而云記者再詳述各報所載事伍公笑曰我之歷史君知之乎記者曰欽仰有素矣伍公曰君旣知我歷史則此荒謬之主張不問而可知爲謡傳言已復微笑之記者尚欲提及他問題適徐謙郭秦祺二君來謁伍公記者遂告辭而歸 
[汪精衛對於關餘涉訟之談話]  
　　汪精衛君昨對某君述對於關餘涉訟之意見兹錄其談話如下 
　　自章君行嚴與伍秩老爲關餘涉訟以來與余見面者輒問余之意見何若亦有投函相詢者余敢率臆而對曰伍老之携關餘赴滬與章君之爲此事與伍老涉訟皆純乎政治作用非爲西南大學經費而發也蓋自實質言之關餘中雖有一部分巳指定爲西南大學經費然欲取得此經費不必遽以訴訟手段行之自名義言之章君此次與伍老涉訟非以西南大學籌備員名義乃受岑陸林三總裁之委任以廣東軍政府代表名義故章君爲訴訟行爲之先不必與余商榷余亦無從過問因余祇爲西南大學籌備員之一人而與軍政府初無何等關係也 
　　章君曾囑余向秩老商量如秩老允學三月份關餘全數交出則將取消一切控案余欲此事早了則西南大學經費可以早日交付故於秩老抵滬之日曾三次言之秩老以爲西南大學經費自當交付而未明定交付之日期且以爲章君欲訟則訟於是訟事遂成西南大學經費交付之期當在訟案終結之後矣 
　　當西南大學籌備之始余等深慮爲政潮所波及故創大學獨立之制終且犧牲余所持地點在廣州之主張而贊成設立於離政潮較遠之上海儻大綱通過之後政局無大變化則大學成立固計日可待成立之後卽欲加以震撼當亦不易不謂大綱甫得通過而經費卽生糾葛殊令人有措手不及之感惟余旣任籌備之責則對於經費必當使之涓滴歸於大學斷不能坐視其爲政潮之犧牲此則余所决心者耳 
[甬人贊同關餘辦學之意見]  
　　甯波同鄉鄉昨致廣肇公所函云敬啓者今日奉讀報登貴公所公函發表對於關餘辦學意見内稱西南大學正在籌備此欵只有保管問題暫時無提取之必要等語敝會同人深佩貴董事諸公宅心正大持論光明一以弭爭一以辦學取决公意免失國體一舉而數善備焉同人等僻在海東翹首西南時殷惦念範圍以外敢有儳言惟敝會與貴公所互相提携今聞高論極表同情專泐寸箋恕其越俎幸甚此致廣肇公所甯波旅滬同鄉會謹啓 
[章士釗覆廣肇公所函]  
　　本埠廣肇公所前日因章行嚴爲關餘欵涉訟曾致函章伍兩方主將該欵交無政治關係者暫管原函已紀前日本報昨該公所已得章行嚴覆函兹錄如下廣肇公所諸位先生公鑒來示敬悉西南大學開辦費一百萬元原經政務會議通過復經岑伍兩總裁商定由現存上海滙豐經行之關餘項下提撥此秩老當然應交之欵與其他一切政治問題無關秩老旣不允交涉訟實非得已承示辦法用意良殷容卽商同汪君精衛據情電陳軍府合先函復順頌公安諸惟亮察章士釗敬覆四月二十日 
[唐少川辭廣肇公所董事函]  
　　唐少川氏於本月十七日致廣肇公所函云敬啓者昨接董事證書一紙惟本公所董事一職儀實不能擔任謹將該董事證書送還希爲查照是荷 
[意國釋放華乙船消息]  
　　大陸報云據昨晚私人電信北京外交部已通告某部謂在意扣留之華乙船業已釋放 
[罷課中各學校消息]  
　　滬江大學滬江大學自罷課以來頗爲熱心近以七天之期巳滿上海學生聯合會評議部又通過繼續罷課案而該校校長又有不上課則出校之佈告該校學生因事甚重大特於二十日晨八時在禮堂開緊急會議討論良久卒將繼續罷課案通過並遵校長之命於二十四日以前離校現方籌備出校事宜並設法覔相當之寓所以便全體駐申又該校自罷課後除逐日分派百餘人赴各處演講外又有化裝演劇團演愛國新劇以資鼓勵前晚該團在西門附近西成小學演「愛國血」一本觀者莫不動容 
　　大同學院大同學院學生分會宣言云自從五四以來我們學生漸漸覺悟起來了大家都已知道現在救國的責任十分重要我們應該快快起來擔負但是這個責任是狠重大的·狠艱難的不是容容易易就可以達到的也不是一天兩天就可以成功的所以我們學生應該下了一個决心一點毅力用了奮鬭的精神激起眞誠的熱血勇往直前熱烘烘的快快做去無論是怎麽樣困苦是怎麽樣危險到底終是抱定個不達目的不止的氣慨然後我們中國纔可有希望我們大同學院的學生也是本這個精神·這個毅力·這個目的與我們全國可敬可愛的學生一體同心同力的做去所以雖經本學院的院長是怎麽斥退教職員是怎靡壓制到底我們的同學諸君終是不敢放棄這個重重大大的救國責任所以我們大同學院的學生從中華民國九年四月十九日全體一律宣言罷課以與全國可敬可愛的學生同事救國以勉盡我們的責任 
　　兩江公學北浙江路兩江公學學生分會自罷課以來分兩組進行一組聯絡工商各界一組出外演講該團連日在閘北大統路四周演講其大旨分三段（一）述學生界所以罷課之原因及我國家現勢之危急（二）述各國亡國之慘狀及後來復國之艱難（三）述救國之方法要在羣策羣力驅除國蠧當演講之際痛快淋漓聽者莫不動容 
　　中華工校中華工業專門學校之演講團出外演講巳有數日其成績頗佳兹述如下第一日（十七日）由團長顧玉聲帶同陳志棻所部之第一二組汪永裕所部之第三四組往閘北一帶分兩處演講各隊員均盡力從事聽者不少第二日（十九日）因組數過多不便管理遂合爲一大隊由顧玉聲馬志超管理仍帶往閘北演講第三日（二十日）由馬志超帶同全隊赴城内城隍廟小東門西門各處演講是日成績尤勝於前二日所印之傳單數千份均已發盡 
　　勵羣公學馬立師勵羣公學學生分會自罷課日起卽遵照聯合會派定愛多亞路東段地點與工商界接洽該段工商與學界極表同情願作學生後盾且允報告該路商界聯合會開會通過第三日由該會副會長吳右雲會同宣講團長楊鐵城率領會員十人分爲兩組手携宣講隊旗幟至閘北火車站一帶宣講山東問題不宜直接交涉之利害關係聽者如堵 
[崇明罷課之消息]  
　　崇明學生會來電云中華民國學生聯合會總會各省各地學生聯合會均鑒報載總會四月十四日罷課通電悉本會於二十日起高等小學以上男女十五校全體罷課與全國學生界一致進行誓犧牲一切以與政府作最後之决鬭寗爲玉碎母爲瓦全特聞中華民國江蘇崇明學生聯合會哿 
[三誌軍事範圍勸阻學生演說]  
　　昨日上午有某校學生十餘人手持第十五宣講隊等旗至高昌廟地方立於長櫈之上高聲演說詞甚激烈當由憲兵九連之耿排長曁該處警區之巡長得悉急往婉言相勸並告以是處係軍事範圍内曾經迭次勸阻勿來宣講係爲免啓衝突傷軍學兩界感情起見請往他處演說該學生答以我等不惜寳貴光隂抛廢學課連日分途宣講者原冀國民將來免受亡國慘劇中學以上之學校宣講者計有三十三校軍警官長恐亦無從勸阻云云言畢乃去聞軍署昨特令飭望道橋及斜橋兩處之守衛士兵如再見有學生結隊到來者勿令馳入高昌廟曁龍華等處宣講云 
[軍警預防工人罷工]  
　　何代護軍使以本埠閘北地方工廠林立工人頗多值此各學生停課期内深恐工人附從則地方秩序必致擾亂故於昨日令行淞滬警廳轉飭該管警區凡境内設有工廠者務宜剴切勸告一面知照各該廠經理人等妥爲開導勿得罷工又何護軍使查兵工廠及江南船塢皆爲工人衆多之處亟應先爲預防爰特密函該管機關妥爲勸戒云 
　　又函云淞滬警察廳總務科長沈聯芳查得本埠各學校連日罷課各學生在外開會演說已有數天現聞工黨方面亦有發起預備罷工之舉昨日奉代理松滬護軍使何豐林用電話通知以近據探報有過激黨混入其間乘機煽惑宜預行防備以免發生意外等因爰特傳知各區署所警正佐自昨日起務於各管境内一體加班巡邏注意防護勿稍怠忽長警落差後不准無故告假出外擅離職守各該長官務須切實誥誡不容稍事離職致干未便云 
[上海學生聯合會消息]  
　　繼續罷課出發大宣講 
　　致各分會函本會評議部議决自本星期三起繼續罷課不達目的誓不中止至罷課宣言書俟總會發出後即當補發罷課期内各分會應行事宜大要不外演講散傳單等項可由各分會自行支配至維持校内規律尤望注意以免外人之譏誚本會經濟支絀各分會應繳之會費務希卽日繳納爲盼特此通啓上海學生聯合會啓四月二十日 
　　宣講團團長會議上海學校宣講團團長於昨日（二十號）下午二時在貝勒路義和里内大會議由上海學生聯合會教育科正主任馬崇淦主席錢香耕記錄到會者共有晏摩氏·澄衷·同德醫校·東亞體育·職業學校·中華工業·二師·兩江公學·東吳二中·神州·中西·南洋路礦·民立中學·民生·清心·務本·女子體操·勵羣·文生氏·寰球中學·承天·育才·民立女中·復旦·清心·實業·中國公學·南洋公學·東亞體操學校等二十九校代表先由主席報告開會宗旨略謂吾人學生罷課已一星期矣外界影響不如前次之速皆由不能透澈明晰罷課宗旨之故目下時勢危急全體學生宜努力出外宣講以曉知國事之危急全體國民一致進行後由記錄員宣讀上次開會情形繼即分派各分會宣講地點（從略）並分發各代表教育科所擬之宣講資料兩紙末討論大宣講時期中方法（一）派與租界宣講之學校係與人分頭勸告接洽以免干涉（二）至茶肆酒館勸告（三在街頭一面售賣通俗週刋及各種書報一面宣講（四）於宣講外分發傳單 
[商界聯合會開會彙紀]  
　　河南路十九夜七時河南路商界聯合會開職員常會會長金馥生主席報告租界行使印花税案總聯合會已表示反對本會應取何態度公决除照總聯合會反對五條理由外另再函請總聯合會勿效總商會之出爾反爾必須反對到底貫澈初志幷再請總聯合會函致工部局調查情形次提議補習夜校案將章程通過尅日開辦次報告學生聯合會巳有表示本會應與取同一態度次報告互選評議長幹事長結果邵仲耀祝志純當選「附致總聯合會函」各路商界總聯合會總董曁各位董事先生均鑒敬啓者租界行使印花税問題增加商界不平等之負擔萬難承認現悉貴會已决議力爭本會同人均深銘感本日開職員會討論此事公决再爲籲懇貴會務必代表公意力爭到底幷致函工部局詢其是否承認北政府所提條件妥籌對付方法夙仰貴總董等熱誠毅力必不至如總商會有始無終惟本會同人旣有所見不得不再切實呼籲諸希睿察至紉公誼 
　　浙江路昨日下午六句鐘南北浙江路商界聯合會開二十一次全體職員常會朱一笙宋薛三兩會長因事赴杭蔣榮夫會長首先趕到其餘職員以次蒞會公推蔣榮夫主席孫鏡湖紀錄（一）萃昌泰火油號張錦堂報告前往抵制劣貨會旁聽討論中華職業學校琺瑯案經各團體决議焚燬情形吾人須互相勉勵全席贊成（二）張奎廷報告烟兌捐案已開收各店皆勉力措付每季又多一漏巵本路宜同心協力公平交易以期營業發達庶可亡羊補牢且租界印花税亦將實行云（三）孫鏡湖報告學校開辦費約計百元朱蔣兩會長各認開辦費十元每月認捐一元浴德池高耀庭亦願認助并代募一躉數遲日交會（四）許友如報告開學半月學生巳有五十名（五）丁靜波提議時局問題滬上學生全體罷課吾業商人亦應表示公决函請總聯合會迅予表示唯一宗旨迨主席宣告散會巳鐘鳴十下矣 
　　法租界十九日下午八時法租界商業聯合會爲印花税事開英法租界商業聯合會聯席會議首由汪醒齋提出推舉百老滙路李澤源爲臨時主席沈問師紀錄討論二小時之久最後解决爲租界商民因各項捐税擔負已重無堪重任一致否認次略及時事因宗旨分歧意見不一毫無結果末由法租界商業聯合會請各代表略飮茶點散會已十時餘矣 
[各路商界總會致各分會函]  
　　催塡納税資格調查表 
　　敬啓者華人顧問一事一方固應俟外交方面將法律上之手續進行全備然後可以正式成立然一方預備選舉如何舉出人才亟應積極進行免致延宕所有從前本會發出納税資格調查表式請各分會從事調查者現在已經調查完竣者報告本會業有多起惟尚未調查完竣不克報告本會者所缺亦多此事關係國際名譽民族人格必須具有納税資格之租界同胞不放棄其選舉權利選出眞正第一流之人才然後實足爲全體華人代表公意增進福利爲此敬請貴會將調查一事積極進行早日完竣報告本會俾本會得不因一二路之遲滯進行致租界華人選舉關係全埠大局之事因而停滯則不勝幸甚感盼之至專此敬請公安四月二十日 
[總商會覆各路總聯合會函]  
　　對於質問租界行使印花税之答覆 
　　租界行使印花税一事經各路商界總聯合會開會議决反對並派代表兪國珍陸祺生鄭鷓鴣呂靜齋鄔志豪五人前往總商會質問已誌前報兹聞兪國珍等代表於昨日下午三時携帶公函赴總商會晤朱葆三向鳳樓二君朱君拆閱公函後發言曰總商會對於政府之意旨處於不能反對之地位此中困難不足爲外人道各代表問貴會發出通告是否勸各業承認答曰此商會所發各業通告不過知會而已向君云若各業反對商會何能獨異余亦商人一份子貴會旣公决反對余當隨諸君之後據情答復談論良久乃以商會名義正式具函答復各代表遂辭出復函錄下逕復者昨奉大函並貴代表蒞會以租界内欲行使印花税一事質問詳情敝會當將經過情形面告貴代表諒不致再有誤會我華商對於租界貼用印花税因有種種窒碍故一致反對敝會始終堅持亦本此意商會爲各業代表一方面通告各業仍係徵集各業意見爲手續上應有之事一方面另派譯員至工部局作口頭之談論俟得正式文牘亦必通告各業互相切磋旣承見詢謹以奉復願勿加以猜疑之詞實爲兩幸如欲探詢工部局意見仍請貴代表惠臨與敝會會長面談可也特再奉復即請亮察爲荷 
[劉冠雄業已赴閩]  
　　前海軍總長劉冠雄氏於日前南下繞道滬江往閩藍總司令得信派定靖安軍艦護送旋因靖安派出運煤未回故劉氏携同眷屬分往蘇州虎邱杭州天竺等處游玩兹巳游畢返滬靖安艦亦巳差畢到申是以劉氏整備行囊巳於前日乘靖安軍艦專駛到閩聞劉氏此行係奉命宣慰艦隊藉聯感情云 
[駐比公使魏注東還任過滬]  
　　駐比公使魏宸組（字注東）氏前偕外交總長陸子欣氏回京報告歐洲和會經過情形十八日偕外部參事嚴鶴齡·秘書朱貫微·代表陸總長至曲阜獻銅花圈座於孔廟花圈係陸氏購自巴黎花圈邊刻「參與巴黎和會委員團同人公獻民國九年」數字當由曲阜縣知事范盤文氏招待一切晚在衍聖公府宴會昨晨七時抵申現庽滙中西旅館二○九號定於二十二晨十時在新關碼頭乘Ｌnnsbruck船至意大利换車回比京此次魏公使並帶有徐東海贈比皇之照相一張贈比后之顧繡緞屏一幅比皇之父曾建一中國式房屋内陳列中國物品徐東海此次托魏氏帶贈景泰藍瓶二枚並有中國政府贈羅馬大僧正Ｍetcier大學Ｌeman市長Ｍax一等文虎章各一枚云 
[駐京法公使今日抵滬]  
　　交涉公署接駐滬法總領事署知照駐京法公使博柏氏於二十一號（今日）可抵滬特爲通知云云聞楊交涉員巳函轉警廳道尹縣知事一體到站迎護云 
[英海軍提督明日北上]  
　　交涉公署昨接外交部十碼電云據駐京英使館函稱兹有本國海軍提督擬於二十二號由滬乘車北上除咨達交通部轉飭滬寗等路局妥爲接待保護外特電俟該提督起程時希卽優爲照料云云楊交涉員已函警廳查照矣 
[尼羅號安抵舊金山]  
　　中國郵船公司之尼羅號自三月十日於上海開行後已於四月十二日安抵舊金山 
[瑞瑢廠承造新船試水紀]  
　　文滙報云瑞璿船廠承造之新船名哈夫丹者二十日在楊樹浦行試水禮先期柬邀來賓參觀故觀禮者頗衆此船載重二千零五十淨噸船廠總理報告謂休戰後瑙威商人向該廠定造同樣新船八艘前已造成三艘此爲第四艘所需材料皆來自英國故感困難他日中國能供給必要材料與技術精熟之工人則中國造船業之前途實無限景該廠所造成之船瑙威商家頗爲滿意 
[商帮恊會常會紀]  
　　昨日爲旅滬商帮協會常會之期　午後二時各帮代表聯翩戾止公推馬乙棠會長爲臨時主席將應行提議各案由當場報告（一）此次太古等輪船六公司增加棧租問題於客帮商業上大受影響調查原有存貨之棧租與新加之棧租兩相比較所加未免過昻若成爲定例客帮受其損害誠匪淺鮮討論結果僉云新加棧租聞由太古公司發起本會應與粤僑商業聯合會聯絡一致不便單獨進行宜舉代表會同前往太古公司磋商要求諒解客帮商人之艱困仍照舊章辦理抑或推情減讓以免失商帮之感情（二）關於抵制劣貨問題前接上海學生聯合會函稱目下客帮大辦劣貨請本會嚴行取締查客帮各號凡屬於本會範圍以内者自上年五四以還尚無購辦劣貨情事第恐日久玩生不得不時加勸導况現在外交日惡險象環生全國青年情願犧牲寳貴之光隂奔走呼號足見熱忱救國我商人應宜澈底覺悟一致進行討論結果由到會各代表再行通告各商號務須恪守前言堅持到底勿進劣貨以免貽人口　（三）馬會長報告由鄒靜齋會長代本會購買交易所股票一百權價由公欵付訖股票仍由鄒君保存現時票價甚高本會定受莫大之利益經衆贊成議畢時已五句鐘遂宣告散會 
[粤僑商業聯合會之通函]  
　　輪船公司增加棧租之反響 
　　上海粤僑商業聯合會昨致本埠各業團體函云敬啓者太古輪船公司增加棧租一事星期日各帮代表到會集議籌商停行之法承貴團亦舉代表某君蒞會指示一切無任歡迎昨日公議此次加租之數頗不一致所受損害各業情形不同輕重互異應如何磋商維持宜由各業先行集議研究决定辦法舉一全權代表以便會同與該公司磋商並定陽曆四月二十二日即隂曆三月初四日星期四下午七時請各代表到老靶子路粤僑商業聯合會接洽訂期會同前往該公司等語伏祈貴團體查照舉定全權代表届期務懇准時蒞會接洽爲禱 
[地丁抵欵說之反響]  
　　日來本埠盛傳美國摩根銀行公司代表拉門德君自到京後我國一般靠借外債生利自富者日奔趨於其門下烟酒借欵計不獲售近又有地丁抵押二萬萬大借欵之謀據云拉氏初頗力拒後經經手人一再詭辭解說謂此欵一成南北可以賴之統一拉氏意爲之動似有表示可以討論之意故日昨本埠商界團體中已函致拉君請其注意原函大意當我國南北未實行統一以前正式民選之國會未經成立萬祈尊重中美國民之交誼切莫貸欵與殘民之政蠧詞極懇摯惟致函之團體此時尚不欲遽然表白原函之全文因深信拉君之忠實極望此種傳聞之非眞也 
[中美親善之一斑]  
　　聶雲臺先生已於昨晚搭輪往美聶君此去於中美二國之國民經濟有重大關係固不俟言即於中美二國親善之感情亦有有趣味之紀述昨晚包君世傑擬贈一美國總統威爾遜繡像於聶君請其得便代致美國人士以誌中美親善之一斑惟包君由松返滬之際聶君巳經登輪無從贈遞兹錄包君致雲臺先生之信以證中美今日親善之程度包君原信略云兹奉上美總統威爾遜繡像一幀該像係内子及其亡姊顧幗傑所合繡内 
 
 

Page 11

 
 
子顧氏昭及其亡姊同出松江顧氏顧繡之名今日幾成爲一般刺繡之普通名詞凡屬刺繡概名之曰顧繡其實則松江顧氏之繡之專稱也内子等自束髮以迄成人卽專攻刺繡後松江女學盛興内子等相繼人松江清華女子師範至今「鋪羅」之風行全國亦旣莫知所自始其實當初提倡改良使文藝復古則肇源於清華女校民國二年内子旣于歸寒舍時不佞即偕同赴日本内子入刺繡專門學校專攻日本繡術約一年餘返國並考察各處繡廠然後知扶桑之繡有大過人處亦有大不及處不意去年幗傑女工積勞致病卒以産弱亡身至今思之猶爲戚然該像成後本約若遇時機卽以奉之美國非敢謂藝有專長將以表見東亞女子之美術特以崇拜民主主義發幽德之潛光誌邦交之親睦則不佞與先生同有責焉今值大駕去美之際願因先生之一行而發達二國之國民經濟於東亞竊以此爲千載一時之機會云云 
[中國漁業公會之進行]  
　　王開疆等四十餘人組織漁業公會設籌辦處於法租界南洋橋裕福里十三號巳誌前報兹聞該會進行頗爲迅速今緣起及簡章都巳印就除郵寄各處分頭進行外並對於官廳及當道各要人皆分函報告該會之宗旨兹錄其臨時總幹事王開疆致浙江實業教育兩廳長函稿如次疆等慨漁航之凋零駭外力之侵逼國計民生日益凌遲爰在滬濱籌辦漁業公會旨在鞏固海防而謀漁航業之發展默審公等職掌實業教育素以福國利民爲懷諒必具有同情用特寄奉緣起及章程五十份敬希公便分行各産魚區域俾共曉然疆等之志願幸甚幸甚幷乞時賜指南以匡不逮云云 
[一星期絲市報告]  
　　中美新聞社譯景昌華絲出口公司一星期報告云「中國機器絲」因美國勞動情形繼續不靖故交貨頗少歐洲則存貨巳罄故頗注意於中號華絲計特别大號價銀一千三百五十兩特别號一千二百七十五兩中號一千一百七十兩「土色絲」市况仍疲弱計最好土色價銀四百九十五兩市號四百七十五兩「普通」黄絲存貨巳爲歐洲購去又有新貨機器華絲若干亦巳以較低之價賣出 
[友華銀行銀市報告]  
　　友華銀行二十日報告云倫敦昨日當地銀價不動遠期銀價漲一先令二便士此間市面終日强固抛盤家賣出甚多商人無要求交易時金鎊價六先令九便士金圓一百三十五元半收市時市况略爲鬆動倫敦紐約間滙價不變 
[熒昌火柴廠分設鎭江]  
　　本埠熒昌火柴公司在浦東爛泥渡創設第一第二兩廠製造紅黑頭火柴自去歳以來營業大爲發達每日出品增至百餘箱男女工人計達千人去年盈餘十數萬金兹因市面暢銷曾經召集股東會議公决增加資本擴充營業以應社會需求業經該公司總經理邵爾康在鎭江新河地方建築第三廠製造紅黑頭火柴可容男女工人六百名將次開始工作連日在浦東兩廠中挑選熟手工人二三十名前往開辦其餘將在該處就地招僱潤州貧民又多一生活地矣 
[義勇軍大閱預紀]  
　　工部局萬國義勇軍全軍定於二十四日下午三時在跑馬廳舉行第五十五週年大閱又中華隊第十五週年大閱昨由華隊公會會長隊長柬邀各界届時前往參觀 
[寗波同鄉會徵求會消息（十二）]  
　　寗波同鄉會徵求會各隊隊員均已組成連日報告到會分錄如下 
　　寗祥隊正隊長邊瑞馨副隊長木祥麟·徐樂卿參謀兪福謙隊員周信甫·杜九齡·汪文伯·徐琴舫 
　　寗榮隊正隊長陳文槐副隊長張饘堂·莊悦如參謀莊海濤隊員周茂哉·沈楚珍·賈榮甫·張仙嶠·周堯法·周友珊·邵泳鐘·陸善富·李舲笙·劉蔭棠·周世法·王才興·張忠佑·周振聲·王興順·錢生才·王心海·江純福·何寳齋·蔡秉生·邱金林·兪東炤 
　　寗雲隊正隊長張雲江副隊長鄔土貴·李學暢參謀吕子珊隊員陳德銘·張裕生·張高梁·呂榮發·張高東·王泮林·陳秀渭·陳忠華·謝世耀·鮑元林·鮑生甫·蔡丙生·王德成·汪允廷·呂翔·許文彬·張啓濤·王組安·莊蓮生·史永卿·陳德培 
[嚴緝暗殺陳其美之逃犯]  
　　暗殺前滬軍都督陳其美案内兇犯許國霖宿振芳由法公堂函送地方審檢廳訊明判决無期徒刑送監執行在案上月二十一日漕河涇監犯脱逃宿振芳亦在其内迄未拘獲地方檢察廳梅伯孫檢察長以宿係要犯亟應上堅嚴緝除與該鹽敖獄長　洽外前日選派幹警出外分投密查務獲解究 
[崇明外沙酒業風潮餘聞]  
　　崇明外沙酒業風潮迭經江蘇二區烟酒税局劉局長派員前赴該處詳細調查請撤支棧經理施儀生風潮始平等情屢紀前報劉局長現據該委將調查情狀呈復後以省頒簡章支棧應由分棧組織故又批令第一分棧查復現聞第一分棧仍飭施儀生開征云 
[北京設立鹽務學校之滬聞]  
　　據本埠鹽務稽核分所云近聞北京鹽務署爲養成鹽務專門人才起見仿照税務學堂成例在北京設立鹽務學校業經政府核准先設三科（甲）别科定額二十人三年畢業即就歷次文官考試分發鹽署人員遴選程度相當者以資深造（乙）本科定額三十四人四年畢業在京招考其投考學生須有中學或同等學校畢業確合資格者凡機關及個人介紹入學者概不收受（丙）補習科定額二十人年限不定以升本科爲準嗣後仍逐年添招補習科以便賡續教授每次畢業由財政部鹽政署會銜給予文憑酌分所屬各稽核分所各榷運局實地練習以資任用 
[羣學會附屬聾啞學校將成立]  
　　羣學會創辦盲啞學校曾見報端兹悉現已改定名稱爲羣學會附屬聾啞學校請定王一亭陸崧侯爲董事黄任之賈季英傅步蘭爲顧問幷由董事部推舉高硯耘爲校長姚伯鴻爲會計董事於夏建三月内正式成立刻下已在招收學生云兹將該校章程錄下 
　　一「宗旨」本校由羣學會曁各界善士籌欵設立以造就聾啞子女使得受普通教育及實習技能而不致終於殘廢爲目的二「科目」分學科爲普通科及技藝科普通科畢業者得升入技藝科普通科科目修身·國語·國文·音學·算術·體操·手工·技藝科科目分圖畫·木工·裁縫·三專科三「入學」聾啞生以年在十歳以上十五歳以下者爲合格男女兼收惟女生暫不寄年在十五歳以上而有志求學者須試習一學期後再定去留爲就學便利起見非在學期開始時中途亦得入學四「畢業」普通科定四年畢業技藝科定三年畢業每年分二學期以九月一日爲學期之始五「納費」每年納學費十二元於兩學期始業時各繳六元男生願寄宿者每年納膳宿費四十八元亦於兩學期始業時分繳寄午膳一餐者每學期納洋九元確係貧苦無依之聾啞生可由本校董事部議予補助（下略） 
[縣教育行政會之議决案]  
　　上海縣勸學所分致各學區函云敬啓者本月十六日開教育行政人員第二十次談話會兹將議决事件繕送台端即希查照再關於試騐檢定一案並乞通知各小學校爲荷「附議决案」一件提議小學教員第三届試騐檢定已奉令舉行應如何督促進行議决前届未經檢定及許可狀有效期己滿者應即知照一律受試騐檢定務於五月十五日以前塡具資格調查表及三種書紙逕送縣公署核轉一件提議編製九年度教育費預算日期議决從五月十一日起着手編製儘五月底呈報一件提議編製六七八年度教育狀况議决各學區八年度教育狀况務於七月底送所以便編纂 
[勤業女師範今日開演講會]  
　　法租界南陽橋勤業女師範定於今日下午二時開演講會兹錄其通啓於下舊曆三月三日古人有修襈之舉敝會上循古俗下慨時事特定於是日午後二時敦請名人演說凡我同志希俱惠臨并承中西音樂大家贊助以娛來賓謹此佈告勤業女子師範學校學生分會啓附開會要目西樂男女奏唱國樂管絃合奉幼稚生餘興等 
[青年會今晚演講衛生術]  
　　青年會於星期三下午八時（即今晚）請美國畢德輝醫簙士蒞會演講最近衛生術並帶有紐約新製衛生影片逐張演映此項影片上海從未演過凡精諳英語注意衛生者均可依時往聽必加添醫理上無限知識也並聞該會自發出通告後本埠中西醫士通函定座者已不少云 
[李國珍之謝電]  
　　前清湖口鎭總兵李全彪近經贛督臚陳戰績呈准總統令付清史館立傳昨李子國珍特電總統致謝電云北京大總統鈞鑒先父隨曾文正彭剛直李文忠轉戰十餘年設置長江水師後掌理軍政者又三十年不無微勞幾致湮没本月十五日蒙大總統特發明令宣付清史館立傳國珍奉令之下感激涕零惟有失愼矢勤力圖報國藉答鴻施謹申謝悃伏乞垂察李國珍叩皓印 
[鐵路局優待教士]  
　　滬上中西教士前往佘山教堂瞻禮由滬杭甬鐵路特開專車等情已誌本報現悉該教士自本月二十日起二十七日止陸續前往經由該教會函請滬杭鐵路車務總管略謂本教教士向貴路乘車前往松江禮堂參禮除發交各教士單據外應請各站憑單發售來回半價票等因當經該路車務總管飭知各站長准照國體優待半價收費惟須起碼大洋五角准自二十號起至二十七號止仰各遵照云 
[新閘橋修理未竣]  
　　新閘橋久未修理橋身日漸損壞由滬北工巡捐局工程科函知承造包修之久記工廠從事修葺現鐵質樑柱欄杆已油漆工竣而橋面木板積水處已見朽腐現正更换新板故日來車馬均阻止通行各行廠運貨之汽車塌車須繞道新大橋或垃圾橋云 
[貨船遇風船夥溺斃]  
　　上月二十九之夜南黄浦閔行迤南一帶因大風驟至致河中船隻間有失事者有出門船李阿六在滬承裝赤糖一百二十包北貨四十件赴嘉善交卸經過德勝卡遇風船夥小和尚落水溺斃至昨日屍身撈獲由小和尚之母來申料理向船主李阿六交涉經李出資從豐棺殮該船貨色已遭水漬損失千餘金之多云 
[船夥打架釀成命案]  
　　船户李章生浦東人前日偕夥裝載花草等貨駛至蘇州河車袋角與江北船户吳勝發之煤炭船碰撞稍有損壞李置之不睬揚帆直駛吳在後追趕以致互相毆打吳之夥友二人失足落水當經水巡隊巡警上前救起内有一夥係徐州人年二十四歳名陳小侉子當時受傷即送醫院求治一面將吳李併送水巡隊轉送司法科訊辦陳不及醫治於昨晨斃命命飭將屍舁回暫放閘北光復路隙地該科長得悉前情立命備文將李章生吳勝發轉送地檢廳並着二十七保十一圖地保瞿梅生到廳報請相騐下午經許檢察官提案研訊一過判令分别收押候往屍塲相騐 
[輪船搭客自刎斃命]  
　　太古洋行之安徽輪船前日由長江駛回上海昨晨抵滬有不知姓氏之搭客不知因何用剃刀自刎而死倒斃舟中事爲該船買辦查悉報告水巡捕房轉報地方廳請爲派員相騐午後該廳委派夏檢察官沈檢騐員等蒞塲騐明判由善堂棺殮候家屬認領 
[獄犯瘐斃]  
　　袁大毛前因竊盜案發經地方審檢廳訊明判决監禁一年已送分監執行昨日該犯忽然染病不及醫治倒斃獄中由李獄官報告地方廳請騐午後該廳委派許檢察官沈檢騐員到監騐明委係急病身死並無别故令由善堂棺殮發封厝壇 
[窶人病斃]  
　　法租界朱家橋附近昨日下午三時許經霞飛路捕房九十號華捕查見一形似乞丐之男子病倒馬路上當即僱車送往醫院醫治逾時病重身死由院報知捕房將屍移送同仁輔元堂候報請公堂核示 
[汽車碾傷行人]  
　　公共租界北京路昨日上午八時許有某號汽車駛過將在路行走之寗波人鄭阿三撞倒碾傷腿足當經老巡捕房七百零七號華捕到來押令該汽車載送受傷人投醫院醫治旋復帶該汽車夫入捕房禀候捕頭核示 
[汽車撞壞人力車]  
　　昨日下午十二點三十分鐘時有一千二百八十六號汽車駛至公共租界九江路外國墳山轉角處司機不愼致將四百六十四號黄包車及某姓包車碰撞均遭損壞經該處站崗巡捕瞥見將該汽車司機人扣留連同該黄包車等一併帶入捕房捕頭責令賠償修費釋放 
[馬車撞傷男孩]  
　　馬夫錢阿弟昨日午後在虹口武昌路駕御三百八十五號執照馬車拉櫃不愼將姚慶生親戚家之五齡男孩王阿毛撞倒碾傷加鞭圖逸經姚大聲喊捕由四百二十號五百三十三號九十號等華印各捕帮同追獲一併帶入捕房禀明捕頭飭將傷孩送醫院醫治錢押候解究 
[楊正堂病倒路隅]  
　　昨晚八時許公共租界四川路有山東人楊正堂病倒馬路中不省人事經老巡捕房一千三百零一號華捕查見雇車送投醫院醫治一面歸禀捕頭候核示 
[混兌僞俄票之押儆]  
　　停泊於楊樹浦路瑞鎔鐵廠碼頭之俄國公司輪船上大班指控寗波人蔣阿偉·孫三林·本邑人周毛毛·將僞造俄國西比利亞之假羅卜票持來混用等情經該管捕房華探姜喬喬·西探貝騏·將三被告連同僞票拘解公共公廨諭蔣交三百元保孫周收押候函致俄領訂訊已紀昨報昨日下午俄副領事麥拉夫君蒞廨會同張襄讞升座第一刑庭提審先由中西包探上堂禀明十七號得該輪船報告往將三被告拘獲抄出假羅票共計四十七張每張票額均係一千元禀畢將假票呈察次由該輪大副西人歇雷譯訴是日由孫蔣兩被告將該假票持來混兌察看有異以眞者比較立現其僞即報捕拘究云云質之周毛毛（即周春泉）供此票係本年正月十三日由友曹錦春抵押與我押價二十元至二月二十日孫三林欲赴海參崴向我借川資我以此票令其兌現不知是假孫三林供與周相識有五六年之久該票係周借給與我偕蔣阿偉往原告輪船换取現欵是實蔣阿偉供本月十七號陪孫往該輪船兌現羅卜票被指係僞造但我實屬不知等語中西官核供以周毛毛係過犯判押西牢二年期滿逐出租界孫押一年蔣押半年示儆僞票銷燬 
[行使僞幣之定罪]  
　　徐宏生前在浦東徐家橋余瑞卿所開雜貨店中行使僞鈔票爲余察破鳴警將徐拘送地方審檢廳訊辦在案前日下午該廳堵許推檢各官開庭飭提徐宏生上堂略詰之下以其行使僞幣罪已成立判决監禁五年以儆判畢飭令還押候上訴期滿送監執行 
[昨日午後公廨訊案紀]  
　　昨日下午公共公廨第二公堂由關讞員會同美丁副領事審訊「美商愛區伊仙能訴鼎發號賠償損失案」此案發生係原告前向被告購買狗皮一萬張詎所交之貨均極不佳故原告虧本控追損失美金洋九千元被告告控後即將計美金洋七千四百元之滙票一紙呈案作保現在此案兩造已經和解因被告所存之滙票須至紐約兌銀故檢察處將該票送由工部局代爲售去虧折五六百金審時原告之律師上堂陳明和解情形被告之律師即到堂對於虧折之欵頗有辯論「結果」改期再核第三公堂由陸襄讞會同美約副領事審訊「戴德榮訴繼室翁氏辱駡毆傷請求離婚及翁氏訴戴不還值價七百餘元之首飾案」此案係續審由原告戴德榮之律師起向戴嫂某氏詰據供稱戴續娶翁氏爲妻巳有六年夫妻時常反目惟初祇小有爭吵及戴置妾後益形不睦我目覩翁氏毆戴共有三次一係前年六月翁氏初見戴妾時一係去年六月因氏見戴吃食鴉片烟之故其第三次則係因戴妾分娩翁氏得悉駡戴爲老烏龜而起以上三次皆係拳打脚踢戴未受傷次向李桂生詰據供稱在戴店内爲夥去年十二月間戴前妻所生之女回家翁氏見女所穿之衣殊欠大方因與戴口角繼在樓上毆打戴腰傷面破又向戴前妻之母胡王氏詰據供稱是日送甥女歸家翁氏即駡甥女着此種衣服如婊子一樣遂與婿在樓上口角毆打各等語旋由翁氏之律師向以上三人盤駁一過因爲時已暮「結果」改期再訊第四公堂由兪襄讞會同英包副領事審訊「商業銀行等環訴源順花行股東胡賡庭宣曉帆倒欠往來抵押等欵案」前因被告等在漢口所設之同興源聯號亦相繼倒閉曾由廨諭函請總商會致函漢口商會將同興源賬簿移送來滬交總商會理賬在案迄已數月該處商會仍未將賬簿送來致總商會不能進行是以債權人及被告之律師均到堂請求諭令總商會從速清理以期早日結束而被告之律師以被告在押已久要求減輕交保「結果」再函總商會從速討論理賬辦法一經定期即須登報並准於定期會議時派捕帶同兩被告前往報告賬目此外尚有婦人干蔡氏訴干周氏財産糾葛及應穎生訴胡裕生股欵等項糾葛兩案因各造律師未到故己改期 
[水巡警查獲帶土犯]  
　　林東郎私購烟土九十二兩乘小輪往内地圖消漁利昨午正欲起行時爲水巡隊巡警查獲人證押送地檢廳訊辦 
[代運私土之查獲]  
　　住居元芳路之甬人張和英因在楊樹秦皇島碼頭代人運送私土被該碼頭二號印度更夫瞥見告知三百九十六號印捕將張拘獲搜出烟土一包約計十兩帶入捕房經捕頭詰問口供一過諭着將張押候解送公堂請究 
[私賣鴉片案兩起]  
　　鎭江人吳克記在廣西路二百零一號義成泰烟紙店樓上私售燈吃洋烟前日被老閘捕房包探姚錫卿查見將吳連烟客吳杏卿·吳連生·徐阿成·張協成·楊裕春·金成仙·裘阿松等並烟具帶回捕頭飭吳克記收押餘准存洋保出昨晨將吳克記解經公共公廨中西官訊悉前情以其破壞烟禁判押西牢二月以儆餘人到案者每名罰洋五元與不到案者之保洋一併充公煙具銷燬又崇明人施瑞先在虹口嘉興路一千二百八十號屋内陳設烟具三副容人吃食鴉片過癮經該管捕房二百十七號三道頭華捕查悉禀由捕頭率往將施連烟具帶回收押昨日解廨訊明屬實科施前洋三十元充公烟具銷燬 
[串搶珠花分别押儆]  
　　吳桂生·王文元·季春林·因攫取婦人珠花案發經老閘捕房華探顧根生·陸阿根·西探奎爾獲解公共公廨諭令收押吊齊原贓查傳失主再訊在案兹悉該探等已查明三被告先後在浙江路·九江路·福州路·漢口路等處攫有珠花七朶　均已質洋分肥因按在吳等身畔抄出當票上之當舖押店地址前往吊齊原贓傳到失主婦人顧陳氏·王朱氏·徐陳氏·吳陳氏·女子李阿鳳·徐老四·認明六朶確係原贓尚有一朶（計珍珠四十三粒）無人往認該探等乃於昨晨傳同以上六失主將三被告解廨禀明前情並稱餘剩之珠花一朶查係被告於本年曆二月初九午後在二馬路洗清池浴堂門首所攫當時失主並未報告捕房以致無從查傳云云旋由六失主分别投案證明被刦及認贓各情質之吳王季三人均供認串搶珠花質洋分肥不諱關讞員得供商之美丁副領事以吳係過犯判押西牢二年王係本案首犯着押一年半期滿一併逐出租界季係從犯禁錮半年示儆贓交到案失主認領所餘珠花一朶暫存捕房候認 
[攫珠花證實定罪]  
　　婦人兪周氏於本月十二號夜半在北蘇州路德安里弄内被匪刦去價值百元之珠花一朶經氏唤到七百三十一號華捕追獲寗波人馮祝榮一名解由公共公廨諭令收押查究巳紀本報昨晨捕房傳齊人證將馮解至第二刑庭由李襄讞會同美副領事升座訊據滙司捕房四十號西探目上堂禀明被告已在捕房供認因賭輸負欠張姓等債二十餘元急欲籌欵故搶原告珠花不諱惟查該被告馮祝榮於西曆一千九百十三年二月十號亦犯與此同等之案當時係由總巡捕房解訊押辦云云次據原告兪周氏供稱是晚偕丈夫兪谷隱往送親戚動身而回道經德安里第三弄距家門不遠突見被告先將丈夫推倒於地嗣將我頭戴珠花攫取向該里總弄飛奔該處弄門早經鎖閉被告無從逃出乃伏於過街樓梯之下旋爲巡捕捉住等語又由見證兪谷隱·傭婦杜吳氏·該里司開印捕殺納生·及七百三十一號華捕證明當時被告刦物將其拘獲尋見原贓各情質之馮祝榮供在二馬路太和園爲堂倌已有四年每月所入約計二十餘元是晚收市後與同事出外至酒店沽飮飮畢出遊南京路行至史維記鐘表店門首觀看鐘表時見原告婦人對我一笑我乃尾之而行原告於沿途與適才在堂作證之男子百般調笑並頻頻顧我迨至弄口該男子將我辱駡故我進弄與彼交涉彼糾衆將我毆打並誣指搶物等語中西官核供以馮攫取飾物巳有三人證實所供各節顯係飾詞希圖卸罪判决押滿西牢三月示儆贓交原告領去 
[不出定貨案餘聞]  
　　鼎豐號前由巴和律師代表投法公堂控景康號不出定欵請追後判將貨拍賣外尚少甚巨仍請向股東蕭國琛請追蕭前由周元堂代到稱國琛名下祗有兩股此欵須各股東公同負責判轉各股東到案訊核在案昨日巴律師聲稱各股東均不到案此案堂費等項均須各被告擔負蕭國琛由達商律師代表稱國琛前因有病故未投案景康號應繳之欵内有股東姜忠翹姜錦泉兩人各人應擔負三十成蕭元昌應擔負十成如姜等出場料理即可結束中西讞員會判改期七天再訊 
[法公堂傳訊債務人]  
　　仁康錢莊理賬員前延谷蘭克律師代表投法公堂控瑞源·葉貴記·長源盛記·寳昌祥·徐培記·姚桂生·陳嘉猷·任恒記·沈佩記·魏富記·戎子記·杜馥記·施庚和周德甫等十四户·虧欠該莊巨數洋銀請求傳訊現經中西官核准於昨日傳訊祗有瑞源·葉貴記·長源盛記·寳昌祥·徐培記·姚桂生等六户到案供認欠欵餘均傳不到案中西官判到案六户着各交人銀並保出外限理餘均改提到案訊追 
[三汽車夫違章科罰]  
　　北蘇州路十三號門牌某姓家汽車夫侯根林開駛一千四百三十五號汽車在南京路不聽巡捕指揮又汽車夫劉點馬開駛一千二百五十七號汽車在海寗路司機不愼又汽車夫丁阿敏開駛三千零九十二號汽車在北四川路久停不去經三百九十號三百二十四號九百八十二號華印各捕摘錄該車號碼各禀由捕頭轉請公共公廨出單昨晨將三汽車夫傳案經中西官訊明違章屬實判各罰洋十元充公 
[餘欠傳案訊追]  
　　沈黄氏前投法公堂控張德秋抵押田單逾期不贖核計本利洋一百四十四元求追等情限繳後祗還洋四十元餘欠至今未繳昨日原告續求訊追張飭傳未到判展限七天再行傳案訊追 
[誌謝]  
　　昨承小世界贈三月份游券二十紙謝謝 
　　更正昨報所載關於五一勞動紀念大會新聞中「請電車電燈自來水電話電報各項工作均須休息一日」云云請字係除字之誤又報字下誤遺一「外」字特此更正 
[中華職業教育社通訊]  
　　天津袁述之君世傳前清時久歷仕途鼎革後歸隱於商一意提倡實業嘗遣其姪游英肄業雪非爾鋼鐵大學俾學成後爲國効力復與其夫人提倡女子工業以期貫澈其工業主義近南下至滬參觀本社附設之中華職業學校深加贊歎時本社方徵求社員袁君因慨捐銀二百元加入爲永久特别社員前昨袁君復自天津貽書本社秉承母命自陽曆四月起按月捐助銀五十元並稱一面擬就袁君在津自辦之養濟工廠酌設職業教育研究所專搜關於職業教育之書籍供人參考而便提倡云 
[介紹江北五九工藝廠國貨牙粉及香粉]  
　　近來市上自製牙粉及香粉日多然非失之滑石質太多即嫌其香分不足兹有李天嘯君在海州創辦江北五九工藝廠製造國貨先出實用牙粉及玉容香粉兩種承寄示樣品四包經本社考騐確係品質精良香味不俗爲國貨中不可多得之出品爰樂爲紹介於國人 
　　附開通訊處阜寗縣東坎阜康巷江北五九工藝廠發行所李天嘯君 
來函 
[總商會來函]  
　　敬啓者四月十七日敝會常會報告新入會會員内有戴耕莘君代表利昌鐵號入會當經通過旋見各報登載有誤爲戴耕華亦有誤爲戴耕萃想係傳鈔之誤請求貴館將此函登入來函門以免誤會是所拜懇此頌台祺上海總商會啓四月二十號 
雜評二 
[吾所希望於各路商界聯合會（訥）]  
　　無論何種事業精神必寄於形式故形式不可輕忽之也又無論何種團體欲謀久遠必先固其基礎故基礎尤不可輕忽之也凡策大計者目光不僅注於一時一事枝枝節節而爲之必通盤籌劃以確定其根本上之設施而後發揮光大有所憑藉我上海各路商界團結之精神已表現矣事業亦漸謀久遠矣然而形式則未有也基礎則未定也夫所謂形式與基礎者何也即此聯合會之會所是也然則今日會所之建設又烏可以巳乎 
　　且建設會所於今日尤有易成之望蓋今日非特商界人人有發展能力之决心籌募經費自必踴躍捐輸即各界之希望商界發展能力者亦必本其互助之熱心以盡其互助之力然則觀成豈在遠哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[上巳感言] [  雲舫]  
　　三月桃花之水鄭俗於溱洧水上執蘭招魂續魄祓除不祥而蘭亭少長會於會稽山隂從事修褉非皆上巳節中之佳話歟上己亦曰元己自古爲祛災洗禍之日舊例每届三月三日家家小兒女多採野菜插髮際或取細柳佩諸衣裳以免蠆毒吾鄉習俗於三月三日取野菜炒黑鷄子佐餐此殆卽古人食蓬餌以袚妖邪啖黍麵以厭時氣之意也夫不祥之事不召自來麾之未必即去年來海上疫癘流行不時即發雖日日服野菜帶細柳恐亦無濟於事吾觀於此竊歎國人迷信之心深印腦海至今猶盤結不散其根深蒂固有如此者安得强有力者俱移山拔鼎之力能一掃國中積習耶上己亦爲自古佳節仕女多於是日禊飮張樂史稱開元間宮中諸妃撲蝶爲戲妝樓記中稱長安伎樂三月三日結錢爲龍作錢龍宴迄今上巳日仍列作我國佳節之一蓋是時春光明媚桃柳爭妍花葉繽紛璀璨可愛綠楊垂柳間游人稱盛獨惜今年上巳桃花盡落到處飄零灑作萬點紅涙重以兩月以還風雨連綿乍明乍晦頗少春和節氣殊爲惙惙而政象中一種愁雲慘霧之色又復鬱塞空際錦繡山河横生荆棘天時人事正復相類每念及此似負芒刺如此春光暗淡世事悠悠雖日忍苦於風塵之路猶懔懔恐不終朝奚暇再續舊遊不復知國家有羞恥事讀三月三日天氣新長安水邊多麗人之句不禁潸然欲涕矣 
筆剳 
[怨始記（下）] [  鴛雛]  
　　瑊兄他出實以黄昏來訪瑊適手燈過㘭堂舉兄他出以告之此時也以爲實必有通其情愫者焉此一提防澀不及備然自問固所願者亦難能盡撤其澀乃以銀燈障及秀靨燈非扇比近而愈明靨乃倍絳如紗籠之芍藥光所照處顯實之全身此兩人何故相對至數分鐘各各有語而不語俄有女傭出自屏門實曰吾當於明日視令兄矣匆匆而去而瑊手任燈覺微憊矣實亦來宿瑊家與其兄抵足書室時方秋庭中梧桐重疊巨葉幾幔一庭復時時卷颸作聲爲秋帝宣令當有月之夕銀光入綠絲絲如穿雲罅而草蟲飽餐凉露凄凄四謳實盤散樹下秋思如縷矣樹倚粉牆牆内即瑊室瑊知實留宿已家聞履聲度必彼人大恨今夜之銀漢在天未得連肩共數則發書誦之脆喉婉揚藉自遣又使實聞也尚以口親壁似實亦在外見親者心憎此壁而神凝處正如無壁耳余兹不忍狀其捉迷藏之相愛矣迨後則實以别娶聞以其夫人較瑊當何軒輊余不復論蓋才品往往由愛憎而定者旣而瑊與華私奔見屏於家一日實以無意中遘之逕作情語曰吾先之不敢挑君者懼君家不許君以匹吾故不孟浪耳今君何故聽彼蕩子隳若芳譽吾固愛君者願君親吾吾蓋收昔棄之權而奪彼蕩子也瑊笑曰巳矣同一愛字出諸君吻然前後天壤矣實告君吾隨蕩子吾隳名譽皆出於君蓋君前次見遺斬然激吾耳今猶言愛吾却知羞謹永佩勿諼他生卜之善事君夫人母更因吾而生波瀾也言巳復笑此笑慘如艷魅實至今時或憶之毛髮爲聳悚（終） 
劇談 
[梅訊（七）] [  春醪]  
　　木蘭從軍劇本（下） 
　　第十二場木蘭唱（新水令）纔從街市買鞍韉策長鞭追風掣電山樹四圍靜一騎響弓鞋月色當天急忙裹莫遲延念霜月壓長川征人夜不眠羽書如火急何日到軍前白俺花木蘭自從辭别家門前去從軍一路行來風飡露宿帶月披星過了黄河又渡黑水回首家鄉已被白雲遮住耳邊廂只聞河水聲喧爹娘唤兒之聲是聽不見了咳想我木蘭呵唱（折桂令）俺生小那識兜牟裝束居焉錦帶吳鈎窄蠻靴歌蹴天驕征程未久早到了黑水前頭這一搭霜林江繡那半壁胡騎啾啾俺雙親腸掛心憂聽不見呼女音柔俺此去呵只索是衝鋒報國不承望掛印封侯白且住行來行去不知行了多少路程這正是萬里赴戎機關山渡若飛朔氣侵雙鬢寒光照鐵衣呀前面又見一座關頭俺急速前行便了唱又晨宿關頭趲行向前莫遲留 
　　第十三場第十四場第十五場第十六場第十七場 
　　第十八場木蘭上夜半胡笳靜秋高戰馬肥白俺花弧自從到了大營元帥十分器重將俺升爲上將之職今晚奉命巡哨衆三軍巡哨去者唱俺自從到邊關家山信杳思想起二爹娘好不心焦奉將令在營前四周尋哨我只得跨鞍馬去走一遭替老親纔把那家鄉撇掉爲國家顧不得晝夜勤勞夜深時刁斗間月光斜照霎時間飛鳥過費我推敲：：唱回大營要報與元帥知曉只恐怕破番兵就在今宵 
　　第十九場木蘭唱夜靜更深宿鳥起其中必定有戎機來到營前下坐騎進帳報與元帥知 
　　第二十場第二十一場第二十二場第二十三場木蘭見王唱破番兵原本是爲臣職分好男兒當報國豈爲功名願明駝送爲臣早還鄉井我聖主又何必計掛在心 
　　第二十四場第二十五場木蘭上唱催馬一路到家鄉見一老者坐道旁......唱自那日到邊關立功非小救元戎離虎穴累建功勞十二年才把那番賊平了昨日裏隨元帥奏凱還朝官封兒尚書郎爲兒不要爲雙親辭官職歸隱篷蒿 
　　第二十六場第二十七場第二十八場第二十九場木蘭内唱忽聽爺爺唤一聲卸去了連環甲又着羅裙羞慚慚我且把前室來進免不得見元帥細說分明......唱一日奴家當户織見有軍帖來傳知言道巴關軍情急急命老父敵前馳爺爺大病方痊愈深恐一路有差池因此奴家扮男子替代老父赴戎機一十二載回鄉里這纔换得舊時衣今對元帥說詳細望勿奏與萬歳知...... 
　　說白人所易解故略去不載 
新聞拾遺 
　　女學生一難新郎江右有金女士者勝朝遺老金某女也曾畢業於洛克菲斯學校工詞翰精科學而姿容復艷麗居恒醉心歐化主張男女平權婚姻自由之論女士埀髫時父以名進士出守咸陽爲締姻於同邑富室鄒氏鄒子席父祖餘蔭不識學問爲何事女心雖弗善顧父兄約束嚴莫能脱離旣畢業亦頎然玉立年及䈂矣前月鄒氏涓吉請期父允之部署悉如常儀結褵前一日女裝飾竟乘父他出突赴鄒氏家時鄒之男女賓已大集聞女來爭出往觀女前席面南立暢論平權自由及種種新學說口若懸河容色亦不稍赧旣出所屬稿授衆賓又讅於衆曰今日新貴人獨未前耶時新郎方匿影衆賓肘後聞女言羞懼欲遁衆强之始出俯首却立女前女微笑曰頃所談君聞之否新郎頷其首若似以爲然女乃前就衆賓手取稿畀之曰郎君爲我斧正之新郎固儉於腹未嘗學問者聞女言瑟縮萬狀囁嚅不能應久之女指示衆賓曰學也者今世界無男女共以爲不可一日須臾離者也今郎君胸無點墨豈可爲偶特與郎君約重入董帷三年而後晤郎果能爲妾友妾當仍爲君婦不然婚姻自由各行所志非老父所能强也言訖鞠躬謝客登輿而歸星夜兼程晋京云聞者見者莫不嘖嘖稱羨以爲頑固家庭中而竟有此新人物故多傳爲笑柄云[  叔豪]  
　　一夜夫妻百年夢浙江海寗縣屬會龍橋鎭有農民朱阿培者向務耕種勤儉度日前年夏聘定鄰近馮堰鄉陳某女爲妻阿培今年已二十有四新娘亦巳十七歳阿培之祖母因孫年長大應當成室遂多方羅掘擇定上月二十號完婚是日稍備筵席親戚鄉鄰共來賀喜亦頗熱鬧及夜間酒闌人散新夫婦送入洞房亦無異也不料至半夜三句鐘時新婦忽跣足蓬頭奔出謂新郎忽發奇病及家人集視但見阿培口流白沬亂呌亂號已不省人事矣急延醫診治求神問卜俱無效騐延至次早竟溘然長逝矣新娘自怨命薄痛不欲生而朱宅咸以女命不祥羣責媒人女家則指男宅帶病成親兩方面正起交涉云[  聲]  
　　百零五歳之老翁本埠北浙江路某里王姓翁今年一百零五歳髮眉仍黑如常精神健全一如少年於民國七年始信耶教心極虔遠近傳教不辭勞苦翁常謂人曰我之所以能永夀者上帝之賜也致一般教友咸呼之爲亞伯拉罕第二云[  一動]  
短篇小說 
[諷世小說捕鼠機（四）] [  宋春舫宋懷玉女士合譯]  
　　剛伯培爾「那是名分上不應該的......挨梅你無非要證明婦女比男子有些膽氣罷了我那演說中所說的無非是女子的神經比男子的稍爲弱一點」 
　　造麥「女子的神經可是比男子强得多咧」 
　　剛伯培爾...... 
　　造麥「譬如葵女醫士他年紀又輕身體又弱又好看又伶俐你想他如何能學醫如何能入醫院實習剖騐死屍種種可厭惡的事情他都有經騐譬如伯倫克漢夫人無論何地無論何時無論對於何種社會他如目中無人演說他的演說再如白女牧師他所處的地位無人不譏笑他他祇是安安靜靜的做他生活你說這種人如果神經衰弱能辦這種事麽」 
　　剛伯培爾「呀原來是這輩人剛纔同你搬弄是非的」 
　　造麥「没有並且那葵女醫士反對女子投票的意見是同你一樣的」 
　　剛伯培爾「同我一樣麽你不是也反對麽」 
　　造麥「我起初自然是反對但是自從你那次演說以後我也改變了宗旨」 
　　剛伯培爾「可是我這篇演說的目的並不是叫你要改變宗旨」 
　　造麥「但是你這篇演說反使我置身無地無論何人差不多都知道我們是已經訂了婚約的」 
長篇小說 
[社會小說衆醉獨醒（十八）] [  瞻廬]  
　　嘴裏唷唷的幾聲半晌掙扎不起比及爬了起來膝蓋上擦去兩片苦皮額角上吃飽了大大的一個暴栗（畫餅未可充飢暴栗何能當飽）當下暗暗呌苦道漏屋更遭連夜雨破船又遇打頭風今天的晦氣星郤跟着我走連那地上的破磚兒也來與我作對便没好氣的瞧了這磚兒一瞧伸脚過去把磚兒硼的一踢不踢猶可經這一踢郤踢出花樣來了（有何花樣）列位編書的早已交代這塊破方磚原來半掩泥裏方才小三絆跌時早把這磚兒撬鬆了現在又加着一踢硼的一響長久埋在泥裏的破方磚好容易翻了一個轉身（雙關語）說時遲那時快破磚底下早露出碗口般的一個空穴小三覺得詫異蹲了身軀向穴裏瞧個清楚不瞧猶可經這一瞧便不知不覺的道出一個咦字伸出半個舌頭再也收不進去掛下兩道饞涎再也拉不回來一時歡喜得甚麽似的眞個要向爛泥地皮親親熱熱的行一個接吻禮應着編書的這句打諢話兒（映帶上文）原來逢着兵亂的時世人家常把携帶不盡的金銀埋在地下暗暗的做個標記以便歸來的時候再行掘取這番小三瞧見的東西不消說得是個藏鏹所在霎時間肚子也不餓身上也不凍膝蓋也不痛額角也不疼暗暗唤聲徼倖道我只道晦氣星跟着我走却原來財神菩薩隨着我行（一一映帶上文）當下搬起破方磚把那穴口掩蓋過了收拾了冬菜挑起了擔子興致勃勃的回家捱到黄昏時分潛行出門人不知鬼不覺把那穴内的藏鏹搬個淨盡（作者又安從知之）畢竟穴内藏鏹共有多少編書的說聲慚愧小三掘鏹的當兒在下尚没出世事非眞知灼見不能編造一個確數哄騙列位（便哄騙也不妨） 
[自由談之自由談] [  鵑]  
　　木蘭代父從軍千古下猶有生氣今世武勇之風不振閨中女子誰復能跨桃花馬横刀出戰者考其一生事業徒在玉鏡台畔三尺以内耳吾思木蘭神爲之王 
 
 

Page 15

 
 
   
 
 

Page 16

 
 
   
 
