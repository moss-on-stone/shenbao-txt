# 1934 - 163 - 4908680

 

Page 1

 
 
[諭旨印成] [  本館謹啓]  
　　本年春季諭旨本館敬謹排印刻巳告成每本收回工料洋銀六分大哉王言如綸如綍寰海内外有欲莊頌聖　者請惠臨三馬路申報帳房購取可也 
[本報紀屠興之别駕示禁重秤推而論之接前稿]  
　　然而掩耳盜鈴之舉亦不僅北省爲然南省雖實百名百實千名千而亦有折爲兩折爲錢折爲分者大約以七折爲率亦有加之爲七六减之爲六八者不知何人作俑想亦不過爲隱射地耳考之西國法制劃一輕重長短多寡大小各國雖有不同而一國之間無有或異良由裂物之精亦由立法之善政治劃一不但百姓易從卽别國亦易於學步本報前論中國言語不同宜設同音學塾卽此意也誠以中國之人而學西國語言如學英國則英國之人無不解也學法國則法國之人亦無不解也使英人而學中語如在廣東者則僅能學廣東之語易以廣西則不知矣在山東者僅能學山東之語易以山西則不解矣不但西人不能徧知中國之語言卽華人亦不能徧知華語華語雜而西語一則將來華人之學西語者必多而西人之能華語者必少不但語言以西人爲易而學之者多竊恐將來事事學西人而西人之權愈重而中國愈形衰弱矣說者謂政事之要當務其大者遠者若靳靳於細微之事無益也况現在交涉之事愈多苟不事事取法於西人旣不能制勝又何能自守特患華人之不能學西人耳苟人人學之事事學之非但無虞貧弱抑且可以富强又何患乎西人之權重哉爲是言者非不通達時務然尚不免膠執其說夫西法誠宜學也西法仍宜仿也然但能師其意而不能事事仿之學之也一國有一國之政事一國有一國之風俗斷不能盡行變革如宜學者製造也開礦也鐵路也武備也學校也然武備學校學已有不當盡學者槍砲之利步伐之齊測童之準接仗之厲此當學者也至於服飾旗幟則中國自有制度不必學者也豈服西人之服言西人之言而始步伐之能整槍砲之能利測童之能準接仗之能厲乎若學校之嚴功課予休息勤體操時刻不移定期劃一此宜學者也中學師道最尊外洋視如平等此不宜學者也若論風俗則中西更爲枘鑿不能强同西人則男女並視出入與偕携手接吻以爲尊敬中國則别嫌明徵男女之間爲尤重禮經云姑姊妹女之子旣嫁而返兄弟不與同席而坐同器而食如欲盡法西人試問中國婦人肯與西人接吻乎肯與西人携手乎卽本國之人恐亦自爲驚駭之事卽賤至娼妓亦不肯明目張膽而爲之中國之弱皆空談義理之故然中國之民俗尚藉此義理之維持若不明中西利弊之所在而好爲附會輙以仿行西法爲時務濫觴之語其不貽畫虎不成之誚也幾希不但貽笑有識之華人并且貽笑有識之西士有友人好談西學者謂中國之士人酸氣太重須用西人强水以化之有友駁之曰恐酸氣未盡先受强水之毒言雖近謔而其中頗有至理故蒙以爲欲效西法貴師其意也如作文然善作文者每取人意而變通之卽成佳搆取其意而能摹仿之者已居其次若僅能學其聲調採其辭采此爲最下之文境卽終日摹之終日仿之永無進境之日中國之學西法亦猶是耳現在西人算學之精爲華人所不及不知當初傳之自華西人名爲東來法可見西人亦師華人之意耳西人之事往往有暗合中國禮經者亦安知其不師華人之意耶西人能師華人而自成其爲西法且能使華人效之華人不自知其固有之良法而學西人且猶不善學之其用心之所在不已大相逕庭耶若但言仿行西法則試問能舍中國之權衡度量而用西國之權衡度量乎因論禁用重秤而連類及之亦不自知其言之過當也 
[呈遞國書]  
　　中朝新簡駐英大臣羅稷臣星使行抵英京已詳前報兹循環日報云星使於西五月三號在雲沙宫覲見英皇呈遞國書由英相沙理士百里侯爲之先容英皇偕軒利公主及禮部大臣哥威路接見聞星使在巴定頓埠時英外務署通知謂火車定於一點二十分時開行詎料火車開行原定一點十分時沙侯及各大臣早在車中恭候迨星使到而火車已連放氣筒展輪在卽迫不及待急由人叢中擠向前途搶登車上隨員三人内有携帶國書者亦一躍而上方事之殷也星使恐遲延致誤竟自忘尊貴勇往直前以視規行矩步貌爲鎭靜者相去奚啻天壤矣星使所遞國書長約五尺餘用滿漢兩文書寫極工英皇見之點首微笑深爲歡忭惟祗略爲披覽並未宣讀旋由外務署譯成英文呈進英皇大爲許可 
[美廷籌火]  
　　本月十六日倫敦來電云美國新任總統之意似欲將火奴魯魯島收入版圖或釐定章程盡心保護 
[達濠患疫]  
　　叻報云距汕頭入口處約十里有地名達濠者自去歳十一二月起卽時疫流行至今尚未安靜此處鄉民約四萬有奇患此斃命者不下二三千人近日傳染更甚每日中多至六七十人多有避地圖存遷往汕頭寄居者 
[借材異域]  
　　高麗來信云朝鮮政府欲聘俄國士官教習兵士俄廷允之目下俄國士官之應聘往駐朝鮮京城者已不一其人矣 
[臺事縷紀]  
　　東報云日廷簡駐臺灣之總督乃木氏將次回國外間傳說遺缺將另簡他人代之實則暫回述職仍須返駐赤嵌也○臺灣各縣中以嘉義爲難治當局者擬以前福高縣知事小倉氏信近量移議旣定不日將奏請施行小倉氏聞之自言若拜此命自當束裝直往决不畏難苟安也 
[英國軍容]  
　　東報云目下寄泊日本横濵港内之英國艦隊自掛旗船以下多至六艘每日水師之放假上陸者不下二三百名禮拜三四兩日增至二千餘名三市六街往來如織然皆舉止嫺靜略無暴横情形 
[孟買棉市]  
　　東報云近日孟買需用棉花驟增其數而本地所積不多以致市價異常昻貴此數日前横濵外人租界中第二百號房屋某西商所接電音也越日又得電音云觀目下情形孟買棉花尚須騰貴 
[澂江患盜]  
　　西字報云本月十三日卽上禮拜六江隂地方官拿獲二盜卽行斬决似乎號令已極森嚴矣願若輩仍愍不畏法十五夜又有盜匪若干人手持火把兵刃面塗五色擁至南門外某姓家肆行刼掠某姓男子懼而逃去盜乃將婦女縶縳以棉絮塞其口使不得聲張適有巡夜者擊柝而過盜出其不意舉棍猛擊傷重而仆遂闌入内室掠取金銀首飾呼哨出門約計所失值銀八百兩之多迨盜去遠男子始返惟見衣服器皿抛散滿地爰卽赴縣投報縣 
 
 

Page 2

 
 
王親臨履勘高懸賞格謂有能拘獲盜首者賞洋一百圓從犯半之 
[中途梗阻]  
　　循環日報錄仰江西報言有華官奉命往西藏會同英員調停錫劍爭界之事途中聞藏境有匪人滋亂道路艱險業巳言旋四川矣 
[盟約復敦]  
　　循環日報云西五月七號倫敦來信言德奥意三國昨日復將盟約簽字以六年爲期聞三國盟約於五月六號期滿德　恐意國縱散約解是以先期竭力相勸務使重敦和誼以固邦交意廷允之遂得屆期畫約 
[文星光耀]  
　　天津訪事友人來函云津郡府試完竣徐大宗師於端節前後由河間起馬將次按臨曾紀前報兹悉徐大宗師已於初六日下馬初七日謁廟初八日考試闔屬生童古學初九日考試青縣靜海慶雲旗籍正塲十一日考試鹽山滄州南皮灶籍正塲十三日考試天津縣正塲所有各屬文題容俟續錄 
[太守新猷]  
　　金陵采訪友人云省中各署弊藪均以門丁爲厲階蓋每辦一公文必由書吏遞與門丁門丁送呈幕友因得居中舞弊賄賂潛通故欲整頓署中人必自門丁始江寗府劉嘉樹太守蒞任之始卽革除此項名目所有六房公牘必親自檢閱隨收隨發絶不滯留是以丁役伎倆難施絶不聞有作奸犯科之事并諭令書吏差役均須食宿署内以便傳呼不准晚間私自歸家有悮公事 
[送呈煤樣]  
　　厦門采訪友人云有人在南太武山烏鼻頭興古碑南林培等處開挖煤礦某日持煤樣數十斤呈提道各憲察騐云較基隆煤有過之無不及直可與金山煤相伯仲未知其言果信而有徵否聞股中人集欵無多不能添購大機器云 
[奪標志盛]  
　　厦門采訪友人云端陽佳節榴火霏紅好事者必划賽龍舟謂可袪邪逐疫本年同安縣所轄境内尤興高采烈鬥麗爭妍先就各途商號集貲以時划賽計鼓浪嶼提督路打鐵路磁街路頭典保路洪本部街史巷路頭諸處各製一艘於初五六七三日相約奪標一時團扇輕衫釵光鬢影長堤十里絡繹如雲沙棠之楫木蘭舟玉簫金管坐兩頭美滿風光眞覺千金一刻矣 
[首善紀聞]  
　　京師訪事友人來函云四月廿六日有甲乙二人偕兩女郎出永定門遊覽鐵路在馬家堡馬頭一茶社中午膳乙酒後興發高唱二簧爲鐵路工人聞聲喝采甲以婦女在座惡工人輕薄卽出言詬詈工人反唇相譏甲乙欲向工人用武詎工人一招手而羣工畢集甲乙不敵皆被毆傷雖經人解勸而散而甲乙去時猶聲言約日一比高下眞可謂北方之强者矣○四月廿七日午刻馬家堡馬頭鐵車開輪甫行里許方將飛馳有一客未經坐穩墜於轅下幸在道旁沙土中不致受傷○京師自四月以來雨少晴多加以連日北風狂猛廿八九兩日風尤如虎蔽日無光禾稼未免嫌旱幸賴一春雨足不致枯槁至本月初三日竟夜大雨農家者流無不交相慶幸矣 
[鳩兹塗說]  
　　蕪湖采訪友人云近日沿江各埠竊盜縱横悉皆如飛將軍之自天而下盈千累萬片刻翺翔如金陵汪姓家皖城電報局其事如出一轍上月二十八夜太平府城中源同典又失巨贓聞賊由屋外狹巷棚門緣墻而上揭去椽瓦直上貨樓撬開衣箱十六口將值價較優之細軟衣服捲竊一空仍由原路以去當塗縣謝鳳崗明府聞報之下親臨勘騐府尊陳仲英太守亦命駕而來查得失去各貨多至典本六百餘千如此高墻何能携之飛越恐其中别有情由也○前報載某夕寺碼頭蘇新泰海貨店屋面見有人影往來保衛營查夜弁兵登屋追捕其人始飛步潛逃刻聞街隣談及云賊實由江泰和土店比鄰空屋中脱局而上更魚兩躍土店主由外歸見空屋中重門洞啓心焉疑之倩人秉燭往觀闃其無人遂復嚴加扃錮殊不知此時賊已由晒臺登屋延至夜半正擬試其妙手空空之技適萬泰廣貨店夥登樓就寢瞥見有人在江泰和蘇新泰兩家屋上飛閃不禁駭愕狂呼驚起比隣季元茂銀樓中人共就樓窓逼視見有人四五輩或立或坐略不畏人直待保衛營勇登樓開槍一面由潘泰和藥店晒臺登屋追緝賊給如鳥之展翅瞬息渺然是夜營勇分投兠捉雖未出手得盧然闤闠間亦未損失絲毫不可謂非幸事也○本月初八夜月黑風高忽有梁上君子用蜈蚣梯揉升道署東南婁姓高屋循詹入室正在施其伎倆適爲駐紥道署東轅門之練兵所見將梯悄然抽去然後呼人兠捕賊頗具本領卽從樓詹飛過院墻如燕子凌風飄然逸去練兵遂將梯呈送道轅袁爽秋觀察騐得梯乃一竹竿横穿短竹十數節每節相去一二尺下有雙齒鐵叉蓋爲隨地可插者也旋以爾來竊案繁多督飭保甲文武營哨一體加緊嚴查而宵小之徒仍然四出爰再遴委府經歴陳晴溪叅軍督帶弁勇黑夜巡邏並諭令民間仿照冬防舉辦傳聲警盜之法日來一屆黄昏卽人跡馬蹄絡繹于城廂之内槍聲拆響徹夜喧闐必至乳鴉啼徹玉屏空始得耳根清甫靜亦可謂防獲綦嚴矣 
[賭匪成擒]  
　　松江采訪友人云天馬山俗名燒香山在松郡西北二十餘里係婁縣所轄地處幽僻港汊紛歧素爲梟匪出没之所若輩半多向迷龍陣中討生活羣不逞之徒麕集於此明目張膽顧忌全無幾幾乎成牢不可破之勢矣四月下旬復有徽人孟瞎子大張旗鼓卜晝卜夜無間隂晴賭塲四圍羅列槍刀爲拒捕計莊董地保咸敢怒而不敢言間有欲以一紙書陳諸有司者若輩卽多方恐嚇先發制人知婁縣事夏麗生大令訪知特飭公差往捕適鹽捕統領陳叅戎亦率領砲艇數十號由蘇省至遂會合兠拿無奈若輩消息靈通早巳移至鳳凰山賭博越三日又爲叅戎查悉特率所部前往時匪黨尚志和等方匿跡某烟館因擣門直入拘獲十五名刻聞已押解蘇垣想當禀請趙大中丞盡法懲治也 
[絲價日昻]  
　　杭州采訪友人云新絲於本月初三日開秤每兩售錢二百七十五文嗣是來貨甚稀買客愈衆以至次日卽每兩加錢五文至初六日已加至每兩二百九十文說者謂邇日天氣晴和二蠶可冀豐稔而貿絲者終爲居奇不肯貶價易錢抑獨何也 
[上海官塲紀事]  
　　本城提標右營廖楚才叅戎赴都引見遺缺由上憲札委留防太湖水師左營周叅戎元龍暫行署理周叅戎因公赴無錫故叅府署辦差人等咸至無錫恭迎前日叅戎乘大號官舫拖以小火輪於昨日上午抵埠本邑文武各員及右營勇丁等均至碼頭迎接叅戎旋卽登岸入城赴各當道處拜會聞擇於本月十九日接印云○昨日升科局憲許太守馬路工程局委員朱明府　仁輔元堂董事曹寄耘先後至上海縣署拜會黄大令延入花廳叙談聞係商議自來水事也 
[法員北上]  
　　正任法總領事吕班君於去年八月中奉召回國日前附法公司輪船至吳淞换乘黄埔小輪船抵埠暫駐領事公署昨日午後二點鐘時附招商局海晏輪船赴天津瀕行時署法總領事白藻泰君偕繙譯文案各法員赴碼頭恭送如禮 
[示加車捐]  
　　江海關道劉康侯觀察出有六言告示懸掛法界捕房門外其文曰租界小車加捐前經議停三月現將期滿開辦英法租界一律於六月初二日爲始每輛加捐錢二百文特此先期曉諭務各遵照完納倘有不願照捐不准推入租界無照擅入租界照章重罰示戒如敢仍前糾鬧定行拿辦不貸至於小車主顧亦應各行資助酌加車貲數文俾得藉資貼補從此安分營生勿許再違抗諭 
[月下蒐軍]  
　　邇者天漸炎熱西商團練兵因於前夜乘三五月明時操演鐘鳴九點赳赳桓桓之士咸戎裝持械齊集浦灘然後整隊至泥城橋西賽馬塲演習各陣或散或整或起或伏莫不指揮如意變化萬方直至十點鐘時始事畢而散 
[西人被窘]  
　　新閘西北有地名潭子者某西商於此建鷄毛棧開工已匝月日令打樣及督工之二西人在彼監視前日清晨二西人相約閒游離廠不遠突　鄉人十餘輩牽一犬至向二西人狺狺狂吠二西人擊以棍鄉人遂羣起而攻愈聚愈衆廠中各工匠聞信而來向各鄉人再三開導始尚嘵嘵不置後有黠者曉以利害乃陸續散歸昨日二西人投英界公廨禀請讞員設法保護屠别駕告以潭子地在租界之外本分 
 
 

Page 3

 
 
府未便越俎代謀須禀請領事官照會上海縣署辦理二西人乃唯唯而去 
[冐探詐人]  
　　蘇松太兵備道署内前日午後五點鐘時派家丁湖南人甲乙二名送元寳二枚英洋一百元至大東門外某錢莊詎至大關之南突有丙丁二人自稱租界包探指甲乙爲匪類多方盤詰甲等稱由道署囑送并有名片爲憑丙丁不服定欲詰出情由甲欲將寳洋暫寄南通裕醬園中該園不肯寄存丙丁卽將甲簇擁至洞庭山碼頭小茶肆中盤詰適有駐防太湖水師營之砲艇勇丁聞聲而至探悉情由曰甲旣係道署中人予可以同往辨其眞僞請丙丁等候回音旣至道署詢詢果有其事卽由門稿賞該勇洋蚨一枚并命將自稱包探之二人拘住解轅定行重賞迨該勇回至原處丙丁二人已杳無蹤影矣 
[索詐被拘]  
　　法界瑞福里二十二號門牌屋内由蕩婦吳梅氏開設臺基日前經三道華捕張湘寳拘獲連傭婦王陳氏解入捕房捕頭令解送公堂鄭大令訊供之下飭押候查明核奪有曹勝林者前在上海縣署捕役趙金處當夥役兹聞此事向吳梅氏索詐洋銀二十五圓僞稱開銷捕房使費之事經一號包探嚴頌眉查知將曹拘入捕房捕頭令押候解送公堂禀請訊究 
[持刃拒差]  
　　英界大馬路泥城橋西奇園油畫由日本人租與粤東某邑人陳樹生陳積欠日本人銀兩經日本人控諸日領事署領事函請屠别駕訊追昨晨别駕飭差持單協同包探往傳陳一味恃蠻竟敢出刀械恐嚇差探不敢與較奔回據實禀陳别駕商請薩副領事官飭專副捕頭同往拘陳管押 
[禀請詣騐]  
　　昨日滬北新閘十圖地保徐子良偕屍屬李德記投上海縣報稱李某向以撑船爲業此次停泊新閘之蘇州河畔旋有某某等船亦欲停泊是處因此口角繼而用武李被某某等蜂毆受傷立時斃命故投案請騐值日差據情禀明黄愛棠大令飭候詣騐核奪 
[撈屍三志]  
　　本月十四日午後五點鐘時德國某兵輪船上水手某甲乞假登岸失足墮入浦中未及救援以致溺斃翌晨九點鐘時始雇駁船至公和祥碼頭將屍身撈獲舁往浦左西國墳掩埋○前日辰刻虹口順泰碼頭畔浦中浮起屍身一具面黑如漆疑是阿非利加洲人旋經水巡捕頭查知英公司某輪船上火夫爰報知輪船執事人帶往浦東殮瘞○前日午後四點鐘時浦中有一浮屍由南順潮而北旋經杉板船户某甲撈獲報知水巡捕船水巡捕頭見屍身係日本裝束遂帶往浦東外國墳暫放飭人報請日本領事核奪 
[上海巡局瑣案]  
　　蘇州府屬某邑人陳姜氏與同鄉孫王連有私隨孫來滬就楊樹浦某姓屋爲安樂窩兩殢雲尤歴七八載矣邇者氏嗔孫老而醜又與某紡紗廠總辦某甲之僕王某通事爲孫𧨝知時向氏詰責開門七件事孫仍獨力支持焉前日午後孫以氏誅求無厭控諸楊樹浦巡防局局員李二尹寳初飭提訊問王懼而匿不敢赴案下對質孫訴稱小的與氏雖非結髮夫妻然相處已七八載一旦憐新棄舊小的心實不甘氏供稱小婦人與孫姘識早巳萬衆皆知邇者孫忽游蕩忘歸粘花惹草小婦人恐難以依恃故復捨而姘王二尹喝令將　　　　　　氏掌頰二十下仍交孫帶回○江北某邑小車夫黄　山傾居楊樹浦曾賒欠宏興米店米一斗計錢三百八十文前日午後店中人唤黄裝貨至某處事畢欲將車資抵米價黄不允反以圖賴車資等詞對衆詬詈該店中執事人金阿喬怒甚投巡防局控陳局員李二尹飭差將金黄傳至案諭以金所欠車貲理應照給黄所欠米欵儘可索還不准劃扣以免糾纒○楊樹浦人陳阿二卽荳腐阿二毆傷引翔港人高香泉所設荳腐店中藝徒朱金招事閱旬餘局役尚未將陳拘獲前日李二尹傳地保姚旭升至案諭以陳係四十二個黨流氓不容寛恕今可從速拘解如敢得賄庇護一經訪確定卽究懲○滬南董家渡鹽公堂片送卜阿毛一名至二十三七鋪巡防局中因將挑夫陸阿操毆打請爲究辦等情經局員邵子怡二尹提案研訊陸阿操供本邑人在鹽公堂爲挑鹽夫是日挑鹽至某處突有卜阿毛等多人恃醉而來向小的　上猛撞小的當卽停擔置之不理伊等反向小的理論竟敢扭毆故由堂送請懲治其餘已逃散矣卜阿毛供在董家渡某酒樓與友人飮酒而出途遇挑夫撞及小的身上因與理論並不爭毆二尹謂爾等同黨共有幾人當時打架均在塲動手否從實供明免受刑責卜尤狡展如初二尹大怒喝令重責六百板復詰始稱有成衣匠楊秋泉及丁阿貞均在塲二尹命提楊秋泉至案供稱小的素業成衣不涉閑事烏有在塲打架之事實被卜阿毛誣扳所致求請大老爺鑒宥丁阿貞供小的聞毆鬥聲出爲解勸誤被殃及求請超豁二尹判責一百下楊秋泉諭令嗣後安分營生本當責究姑念生意中人免予深究判令各具攺過切結交保釋出○南市黄家碼頭豐來棕行内前日雇江北小車六輛裝載棕片若干捆至某處交卸詎料事後查悉失去其一當卽追尋至茅山殿後面張二寳之門口見有棕料情節可疑向詢支吾當由該行出店人戴阿紹將張扭送至十六鋪巡防南局請究經鍾偉臣二尹提訊張供向推小車度日是日豐來行内之棕確由小的裝過嗣後據稱失少然共有六車分裝小的並不竊取求請恩宥二尹研詰至再矢口抵賴遂令重責二百板押候查究 
[英界公堂會訊案]  
　　前者英商泰興洋行西人格老夫投該管領事署控稱曾向二十八保十二圖地保王少園及朱福保朱善根曹長生購取地基延不交出經薩副事據情函致英公廨昨日讞員屠興之别駕傳集王等會訊格老夫帶舌人投案訴稱商人曾由王保等人介紹購得朱等之田計四畝有奇連遷墳等費議定銀若干先付洋銀若干立有契據豈知伊等故意遲延至今不能交出特將地圖契據呈閱且地丈量之下不能足數以致道契亦未换就故將餘存洋銀九百八十圓扣下王朱同供稱照西人所呈地圖外有餘地數分另有方單交去照此丈量並不缺少至當時立契及付洋銀後由王岳生經手付過若干尚少洋銀九百八十餘圓未經收到今者西人不肯將洋銀付足小的等自當將地畝丈量過割屠别駕據情商諸薩副領事官然後諭令格老夫將洋銀繳案一面請會丈局員丈明地若干畝再行核奪 
[法界捕房瑣案]  
　　昨日禮拜三鄭大令蒞捕房命提包探所獲跑灘賊及恃衆攫物之毛南鶴曹掌生王桂發蔡阿春吳阿四陳阿狗徐嘉生李阿毛沈德富九犯著由原斷各笞責一百板還押候示○西門外楊維橋客民張何氏挈其子張樹堂控劉雨廷誘匿媳婦張鈕氏經大令訊供之下判令將劉枷號兩月期滿責釋張鈕氏掌頰以儆氏聞之卽叩首求恩其姑張何氏亦代求免責大令著具領狀領回嚴加管束○乾生祥洋貨店主婦張徐氏藏匿軍火經包探拘入捕房捕頭令解送公堂鄭大令訊供之下飭押候嚴比昨日命提至案叱令掌頰鞭背各一百下訊以軍火從何處買來由何人定購張徐氏供稱貨由上路客人買定小婦人不能指出姓名求恩寛宥大令著還押候隨堂帶比○日前汪洪開汪品之劉廷開三人雇馬車至小東門外及停車時忽與馬夫口角扭入捕房捕頭令解請大令訊供大令飭包探查明覆核昨日包探禀稱查得小東門外有倡婦至某佛店燒香二汪及劉知之雇馬車擬刦此倡馬車索價過奢以致扭毆不釋大令將二汪及劉押候訊辦○北市唐公館主唐某遣家丁孫泰偕劉張氏投案遞禀聲稱王桂寳由其母售與小婦人家爲婢巳六年矣近被蟻棍誘出轉輾售入治下蘭芳里鴇兒陳劉氏所設花烟館内爲娼前已控經大老爺禁押捕房求准具領孫禀稱小的奉主人之命來案伸訴情由大令命將買婢之契據呈閱並邀同中証人來案候核旋提桂寳詢問桂寳供稱年一十七不知何時由母親王張氏賣出父親已故後父姓兪向住鎭江來滬僑寓治下一枝春茶肆後蔣福生家小婦人由蔣氏送入花烟間王張氏供稱小婦人之後夫兪名有德桂寳係小婦人所生大令命卽還押復問桂寳年歳生辰桂寳一一對答并稱父名法弟年十三歳在滬學業舅父張姓大令怒叱令重掌頰桂寳叩首求免大令重訊王張氏供與桂寳所供大相逕庭遂復命桂寳順供一遍謂爾之供口不符顯見非王張氏所生著從重掌頰二十下謂王張氏曰爾好膽大敢冒認女兒著拖下掌頰旋命分别還押諭令劉張氏邀同中 
 
 

Page 4

 
 
保人証投案候核 
[美界捕房瑣案]  
　　昨日清晨偷兒周永生溷入蘇州河中所泊之某鄉船上竊取衣服若干負之登岸途次經四百八十三號華捕緝獲帶入捕房捕頭令押候解送公堂禀請訊究○前日午後迄兒某甲行至北四川路某弄口忽仆於地氣息奄奄經三百三十三號華捕雇車載送捕房捕頭令送英公堂禀請妥爲安插○昨晨五百二十五號華捕報稱巡至新閘浜路成衣公所之後見有孩死一具捕頭令二圖地保奚坤寳收殮掩埋 
[槐南韻語]  
　　日本孫君槐南爲詩人春濤翁之喆嗣少年劬學名動公卿昔年予薄游江户時月夕花晨絃詩讀畫推襟送抱一往情深今不見者已七年矣偶閱日日新聞見有詩話數則譯其詞意列諸報端槐南見之亦憶及七千里外有懷良友而賦停雲者乎○厭談風格分唐宋亦薄空疎語性靈我似春鶯隨意囀花前不管有人聽此詩見於近日某人所撰詩話超脱風流將陳言一掃而空我家詩派不外乎此曾以此說質之寍齋相對粲然○疇昔之夜宫崎晴瀾過訪余叩其近業相與翦燭而談甫半琖茶時晴瀾卽成五律一首曰貧賤有輕重英雄無古今雷霆千里勢松柏百年心志大迂何補功成悔却深漢廷尊卜式奇策在黄金邇來晴瀾之詩漸入沈鬱蒼古一派余甚愛之○余近日購得奇書數種其中以汲古閣刻本宋六十家詞爲最曩嘗在高野竹隱家見不全本今得卷帙完善誠可寳也竊謂此書比之於詩其猶全唐詩乎耽於此道者所必瀏覽研究春光老矣紅藥開殘跂脚閒眠緑隂滿榻偶一披閱胸襟頓爽齒頰生香萬斛俗塵不知消歸何處矣○某日又購得乾隆欽定詞譜二帙蓋宫掖中秘刻也各調之下細註源流更以硃筆爲譜分句讀討異同眉目燦然裝潢華美試於花間月下展玩數四髣髴霓裳法曲流播人間不知世有李謩其人能以笛眼寫之否書眉上丹鉛之跡甚似某大官手書昨日本田種竹過齋頭見之艷羡良深幾欲涎垂吻外 
[情殷保赤]  
　　昨蒙曲江求桂子樂助本堂育嬰經費洋一百元祗領之餘仰見善士似續關懷及時種德慈恩普護生氣盎然行見天道好還石麟誕降頭角崢嶸拭目俟之可矣[  上海六馬路仁濟育嬰堂司董等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　婦人吕薛氏扭李文海至上海縣控李將女另配等情一案曾由蔣刺史訊問飭差移提人証林步柱等到案再行訊問前晚刺史提集覆訊吕薛氏供李文海之女先配與婦人之子尚未迎娶現李又將伊女配與林步柱之子婦人心有不甘故摺案請斷林步柱供稱江北鹽城縣人生子五人第四子阿四於去年九月間聘定李文海之女爲媳由丁大年榮祥高等爲媒當出茶禮洋四十八元又謝媒洋十元求察林阿四供今年二十歳推小車度日李文海之女先曾配與人家小的家並未知道故由丁榮等爲媒許配小的爲妻餘供與其父同李文海供稱小的之女先實配與吕薛氏爲媳後吕薛氏欲將女兒退回送來過三次故憑丁等爲媒再配與林姓所受茶禮小的都與女兒備辦衣服等類又出謝媒洋六元榮祥高供拉東洋車度日伊等許配一節說妥後央小的爲媒吳桂仁供是地保林步柱住居十圖内榮祥高住居小的圖内伊等之事小的不知情細刺史得供兩造交差看管著林步柱交出李氏到案候再覆訊核奪○崇明人沈生舟在浦東姚港地方耕種鶯粟某日在某處收取英洋三十元回家行至中途被木匠李晉發誣指爲竊將洋攫去並被戳傷數處後經其弟西莊將生舟擡至上海縣請騐由黄大令騐明受傷實屬飭差往查再行提究等情已詳前報前晚大令倩蔣刺史提訊沈西莊供年二十八歳在滬謀生胞兄生舟偕嬸母住浦東高橋地方於上月二十三日胞兄來滬小的托伊帶洋三十元下鄉與嬸母使用兄行經李晉發門首被李誣良爲竊將洋攫去並被鑿子傷數處求請訊辦李晉發供年五十九歳木匠爲業住金家橋地方與沈生舟素不相識上月二十五小的臥房外聞有聲響出見墻有一孔當將沈獲住旋卽釋放至二十九日由伊家中人將生舟擡來因索詐不遂是以控案求請明察地保楊慶林投案禀稱沈西莊於上月二十八日至小的處訴說伊兄生舟被李晉發誣竊戳傷小的聞而往查據人言二十五日李晉發將沈生舟戳傷後卽擡放在徐至林田内後由朱芳舟出塲令李出洋三十元給沈爲養傷費未曾應允小的並不收取刺史以李晉發刁狡不供情殊可惡著責二百板交差查明實在禀覆候辦再著提朱芳舟到案訊問 
[英界公堂瑣案]  
　　包探趙銀河禀稱流氓趙寳寳向顧阿桂訛詐不遂拔刀猛刺由三百二十二號華捕拘入捕房今者捕頭令小的解案論訊顧投案訴稱小的與趙曾有一面之緣前日向小的强借洋銀小的却之伊卽拔刀相向今旣到案叩乞訊懲趙供稱小的本地人與顧爲友因有急用向借洋銀不敢行兇叩求恩宥屠别駕據情商諸薩副領事官然後判責三百板管押兩月○包探黄四福禀稱前者天儀戲園演左公平西新劇奉禁後又攺名掃盡叛逆嗣又奉諭嚴禁及天儀焚燬後此戲不演久矣前晚天福戲園主武春山忽又重演事經小的查知傳武入捕房捕頭令解請訊判武供稱小的因園中生意寥寥不得已倩諸伶排演此戲别駕得供謂園中苟有妙伶自足令人賞心悦目何必演出本朝事蹟以優孟而褻名臣耶遂判罰洋銀二十圓以後不准再演此戲○包探徐榮珊禀稱常州府屬無錫縣人陳阿四前因犯事經大老爺遞解回籍乃今又潛來適爲小的所見因卽拘入捕房捕頭令送案請究陳供稱小的家在無錫鄉間來滬探親不敢犯事求准暫住數日卽返故鄉别駕判令笞責一百板遞解回籍○工部局監視小工之洋人司窓氏禀稱王長泉薛舒福二工頭向金德貴朱阿榮曹永水陳阿生陳掌郎諸小工扣去工資五天計錢一千二百文現已查知是以告知捕頭送案請究金等五人申訴前情王薛同供稱小的等以後不敢矣别駕判令各枷號一禮拜著交還錢一千二百文○一百八十二號華捕解女孩荷花至案禀稱昨日小的巡視公家花園見此女在園内折花是以拘入捕房捕頭令送案訊究荷花供稱姓吳在某姓家爲使婢别駕著候家主來案具領○包探施奎江禀稱昨日賊犯施春標竊取楊樹浦某姓家木柴經小的拘入捕房捕頭令送請訊究别駕判令笞責五十板○包探供阿寳禀稱賊犯李寳榮竊取王金虎家布衣物件經小的拘獲人贓帶入捕房捕頭令送案請訊王投案領贓李供認行竊不諱别駕判令笞責五十板贓給還失主○包探倪順泉禀稱昨日太倉州屬崇明縣人李春富撞壞洋人閔士非所携玻璃氣管經閔士非扭送捕房今者捕頭令小的送案請訊閔士非投案申訴前情李供稱小的事出無心叩求鑒宥别駕著押候料理 
[蘇省官報]  
　　初九日藩轅牌示照得太倉州七浦司巡檢查有現署崇明縣貊貔司巡檢准補斯缺之文濬飭赴本任遞遺貊貔司巡檢查有委署丹徒縣安港司巡檢張夀椿堪以酌委署理遞遺丹徒縣安港司巡檢查有輪委到班之試用巡檢鄢致忠堪以署理元和縣李禀知下鄉相騐溧陽縣劉禀到縣丞張體賢禀辭赴江北措資巡檢程守謙禀辭赴寗見制憲○初十日元和縣李禀知下鄉相騐回吳縣賴禀知下鄉勘案知縣陶聯琇禀謝奉委管解京餉差正任震澤縣縣丞程柱禀辭赴寗騐看縣丞徐耀賡禀謝酌補奉賢縣縣丞缺從九吳雲瀚禀知丁母憂○十一日知府王毓苹禀知巡卡回並奉委赴楓橋虎邱查騐繭船同知樊炳煦禀知靖江厘局期　回省銷差吳縣賴禀知下鄉公幹回溧陽縣劉禀辭知縣錢國選禀知奉委赴常熟公幹卽辭又楊志立禀知陽縣任内交代於初限内算結江西候補知縣張鳴珂浙江人由籍來臬轅牌示五月分在省候補同通州縣直隸州州同州判各員月課定於本月十八日考試○十二日知府陳遹聲交卸署松江府任事回省禀到知縣　成憲禀知委解淮餉差卽辭又姚夀棋禀知銷松江帮審差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
