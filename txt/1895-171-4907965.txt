# 1895 - 171 - 4907965

 

Page 1

 
 
[珍物待購] [  申報館協振所拜啓]  
　　本館協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開古銅大香爐一只董其昌帖一部　朱漁珊帖一部　戴醇士西溪松蔭圖一軸高澹游山水一幅米南宮字手卷一軸四庫全書總目一部 
[擇百揆以協同寅]  
前日所論中國宜行新政舉其條目復古之事有七乃所以捄近時之積弊而以實心行實政先之以實事求是而後可收實效核其大端首自得人始蓋旣得夫人才而天下事自無不辦矣其目維何一曰擇百揆以協同寅朝廷之上一人端拱於上而百執事奔走於下在上者言出而令行在下者奉令而承教近代人君之馭下往往然矣今之所謂司寅協恭者非此之謂也天下事成於志同道合而敗於跡乖心異數君子殫心竭慮成之而不足者一二小人放言肆志敗之而有餘夫天下不患有辨論是非之人而特患有顚倒是非之人無他辨論者其志同顚倒者其志異也辨論者務求其是中之非亦必求其非中之是斟酌損益聞見博而思慮周必期其事之有濟顚倒者以非爲是以是爲非反常情而違實理將置其事於無成故有明知其事之便宜而偏以不宜爲間阻蓋其志之所向不在乎此也有明知其事之妥善而故以不善爲排擠蓋其志之所趨不在乎此也然其人自命清流負天下之重望平日慣以小信小忠上結主知門生故吏布滿内外一旦發言盈廷隨聲附和者多其持之有素言之成章實足以摇惑人心阻撓國是其害至大其機至微天下不蒙其福而蒙其禍泰西諸國知其然所以杜漸而防微者專設首相以任其事而責其成凡國家新立一宰相視事之始必使自擇其平日同志之人升諸朝廷以爲心腹賢腸庶幾頒一令也衆皆以爲可行議一事也衆皆以爲克當且也可者曰可否者曰否和衷共濟而不以爲謟惟劑其平而已又凡新任總统登位之初必自擇生平同志之士分諸職守以爲股肱耳目如遇一事必先令其下獻可替否臻於無弊衆見盡同而後其行之也庶無棘手此固法之至善者也卽書之所謂同寅協恭也不謂此風不行於中國而反見之於外邦中國三代之上虞廷二十有二人惟一心雖其間有都俞而亦有吁咈而其議定而後行一德同風布之天下達之四彝而無間言斯其所以稱郅治也今我中國亟宜整頓以圖自强振作精神勵修政治一切幡然變更其言固不自今日始也不謂更歴數十年一事無成竟同畫餅言事之人彼一是非此又一是非彼則曰可此又曰否有如築室道謀坐令見笑於强鄰貽譏於敵國蓋其中不同志之人多也卽如一武科也於行軍之事已有命中及遠之火器而猶令從事於弓刀石不亦傎乎久應全廢者也言者欲改舊章其見卓矣乃奏章甫上旋見斥降以爲祖宗成法不可變更夫以弓刀禦敵無殊驅不教之民而戮之也安望其能勝乎此仁人之所不忍也是眞可爲痛哭流涕長太息者也他如求開藝學而見駁矣求設西學而見斥矣求以算學取士雖已允行而徒奉行故事矣各直省宜築鐵路實爲今日富强之本振興之基應汲汲以爲之者也乃廷議紛紜迄無成算遲廻審顧尙未奏功有以爲招引敵人或難捍禦有以爲貧民廢業無所得食將至激變不知此而不爲敵人從旁窺伺將必先啓其侮矣彼則往來甚速我則徵調不靈孰得孰失不待智者而後知矣鐵路旣行商賈輻輳旁路之貨物轉輸咸賴人力貧民之食力者必衆方恃以爲養濟公所何患之有觀劉雲孫參議諫止鐵路一疏其所見之卑陋眞同小兒囈語蓋其出自忮心必欲毁厥成功以公言報其私忿所謂小人之尤者也更有言事之官妄談聳聽不出於逢迎卽出於報復於國家大事何遑計及耶故在今日將欲攺法必先擇人是在一人乾綱獨斷於上凡有羣䇿羣力議論意見志孚誼合者則加以拔　使得以輔相裁成左右我王家其有冐昧闇妄　頇闒茸者立予廢黜毋使其立於朝端妄干新政俾天下之人明知朝廷意旨之所向我皇上英明天縱於内外臣工若者賢若者不肖早已深知而灼見倚任一相臣俾爲百執事長而務行其生平之所欲爲措之天下毋有掣期肘如有海内之士志切匡時才堪治世則加不次之　毋拘於資格毋限於爵位因材器使賜職授官毋循常例則眞才自出嘗聞項槖舉兒童奮呂尙師耄耋興一人之趨向好尙實足以轉移天下之風氣今使布告天下新政議在必行則天下之視聽於是乎集傳之外邦羣將拭目以觀新政之興昔者堯以不得舜爲已憂舜以不得禹臯陶爲已憂君相之心旣同則羣下自翕然畢應如響之隨捷於桴鼓故新政之首則曰擇百揆以協同寅百揆時叙官得其人矣中國丕變之基此其權輿也 
[上諭恭錄]  
　　五月廿四日奉上諭刑部奏外傳人証到案畏罪自抺身死請派大員會訊一摺所有旗婦平宣氏自抹身死一案着派啓秀徐郙提集人証卷宗審訊明確據實具奏欽此 
[紀臺島戰事]  
　　昨接厦門訪事人五月廿六日來函云得忌利士公司之爹利士輪船於廿一日由臺南府安平開回厦門載來官幕紳商男婦千餘人又斯美改名茂達輪船亦由安平到厦裝載臺灣道府縣各官及臺地商民人等約一千數百人有就厦門登岸暫住者或附茂達而至上海者惟據附船來者言出口時均被臺防團練兵官搜查凡箱内帶有現銀數百兩者以八成扣留作助臺軍餉以二成留作内渡川費若帶數千兩者亦僅付五六百元而已唐薇帥已回内地則臺中南兩路之義民兵勇概由劉淵亭軍門吳霽軒鎭戎邱逢甲主政林蔭棠觀察四人和衷分統以禦倭奴從此兵連禍結倭奴卽欲得志佔據臺島恐非易事耳○基隆之戰倭人實未得利皆緣廣勇私通反戈相向以致官軍受傷多人迨獅球嶺失而復得其時撫帥已逃至内地滬尾則官兵廣勇民團互相搶刼自相殺害地方無人管轄者數日倭人尙不敢登岸迨十八日始經通倭之奸紳執白旗招引方有倭兵頭派兵三百人登滬山先佔砲臺次日方至府城北門外大稻埕出示安民勒令各店鋪開門貿易並非力戰攻取而得也聞近日臺南時有倭兵船遊弋劉淵亭軍門以逸待勞以主待客當拭目以聽捷音耳○上月廿三日厦門西商接臺南打狗埠西商電報謂臺南安平兵勇時有閙事乘勢肆刼請各國領事官電派兵船前往保護惟厦門無兵船可調已由上海德國水師中調兵船一隻駛往保護○廿四日臺南有小太古洋行之温州輪船載糖貨到厦據船内人云日本已有兵船在安平洋面游弋並派兵丁由山後登岸未知確否○統帶基隆滬尾兩口營哨兵官大都籍楚北荆南者多兹當擾攘之際大半以聚歛私財爲避地計各以客棧及電報局并素有匯兌餉項往來各洋行票局爲行臺以待曾麾下之兵資遣附輪免致滋擾因之前 
 
 

Page 2

 
 
充統領營官諸人近日均出門探訪賓客以扣餘之餉作買笑之資大都各人均擁資三五萬或云有某軍門在臺灣南北十數年積資百萬凡標下者卽哨官亦有數千金之富此次暫寓福陞客館每日夜必呼流娼擋子班土妓歌妓彈絲品管以解閒愁統將如此時事可知已　茶棧中人有由臺北府回厦者言及日本近日苛待華民情形令人慘不忍言凡在民家搜得軍器者卽以治潰勇之法治之將煤氣油傾於其身然後用火燃燒似此苛虐豈能稱爲有教化之國哉公論未湮彼甘心殘忍者將何以自處○五月廿五日有友由淡水來厦據云近日倭人派兵千餘名入新竹境經林蔭棠觀察督帶本地義勇棟字營兵數千人大呼而起風翻潮湧冲出大科嵌已抵紥桃仔園地方倭人大敗退至離臺北府城三十里之地作負嵎之計不敢再入中路又據淡水茶帮中人云現在入新竹以内採買茶葉者時被内山匪人攔刦徧地荆榛因官法之所不及也雖各路營規甚形嚴肅而莠民每乘危肆刦無敢與之抵禦此種世界眞在光天化日之外聞林蔭棠觀察痛嚴拆師約於閏五月内克復臺北府城○廿六日下午有輪船由臺南載糖來厦者接臺南陳紳並各途郊號寄來捷音云倭人有一兵船在鳳山縣後遊弋劉淵亭軍門深知倭人詭計每買通本地奸民導以捷徑相率登岸以襲官軍後路或乘虚而入此倭人之常伎也軍門卽將計就計令所部兵勇數百人以一二百人僞爲沿海漁民駕駛漁船私受其賄潛將倭兵八九百人接引由沙頭地方登岸而沙頭一帶早已預設地阱内以棺木盛火藥煤油等件上覆以土種植荳仔蕃薯等雜糧迨倭人在此經過猝不及防陷入阱中官軍卽然火以焚之此次日兵八九百人竟一無生還而通敵之勇亦死傷二三十人日本兵船見之卽展輪而去安平開砲數門砲臺置若罔聞亦不還砲以省火藥也倭兵船亦鼓輪他往此臺南之戰事書之以當露布令人想見劉軍門出奇制勝老當益壯不减十年前與法人在越力戰時也○厦門遺送臺北潰勇不遺餘力上月廿五日又派飛捷官輪船載三湘兩江皖南楚北子弟七百餘名送往江漢交卸厦門地方毫無滋閙情事固由於地方之福亦賴巡查各叚文武委員梭巡出力厦防廳督率有方所致也 
[述海國軍情]  
　　昨日本館旣接厦門書至譙鼓初敲又接福州訪事人函閩臺一水相通消息自易逕遞也來書云客有從臺北回省者備　　人先佔基隆旣因我軍内變倭人以爲有隙可乘鼓勇而前然尙不敢輕入此處有廣勇湘勇又有哥老會匪通同一氣句引倭人爲之内應相與不戰而潰膽敢焚燒衙門搶掠姦淫無所不至臺民深受其害唐撫及廳縣各官見大勢已去退守新竹倭人遂得進據臺北不血一刃相傳係在臺紳士招倭入臺北安民然乎否乎現倭已設臺北總督并臺北縣二員出示脅民凡願此土者當剪髮散脚免徵稅課十年基隆廳方大令祖廕被散勇掠去後以洋三百元贖回惟隨帶衣箱物件悉化烏有吁可慨也倭得臺北刻已進攻新竹日前桃仔園之戰我軍奮勇先登擒渠斬馘共殲倭兵千數百人廣南勇係劉淵亭軍門所帶能得死力其靜也如山其動也如水布置不測變化無方倭人深憚之劉軍門連日具戰書欲與之决一勝負倭置不答現已分船赴臺南以分我軍兵力臺北所有湘潮散勇倭人均勒載來閩旣免其心腹之患又使我地多一番資遣之煩吁倭人亦狡矣哉 
[資遣散勇]  
　　閩友信云臺北散勇來閩不下千餘人以廣籍爲多上憲恐滋事端着該勇暫住廣東館天安寺舍人廟等處札飭海防廳唐蘇亭司馬南臺保甲局總辦梁爵臣剌史在緊要四叉路彈壓每日每人給口粮五十文現因雇有商輪着各散勇各歸原籍唐司馬梁剌史卽飭各勇下船逕往管頭守候詎料散勇竟藉衆逞刁任意滋事致令番船浦一帶地方不能安靜地方官飭令下船猶復恃蠻違抗唐司馬因事關重大卽禀明邊制軍制軍卽諭令督中恊萬恊臺城守恊朱鎭年前往彈壓并奉有令矢時有勇某甲異常刁狡口稱未有厚資不肯回里官將甲綑住欲立正典刑以爲懲一儆百之舉後甲亦知悔情愿下船衆勇並代爲苦求始開恩典各勇遂全數上船官派弁一路押送一至琯頭俟輪船到時方可出口先抵上海再行由滬資遣各省客有從海壇回閩者言倭人載臺散勇到壇約有二千餘人現上游已飭令善後局委員並營務處弁勇前往彈壓此次載勇到閩中者其粤勇寓居廣東會館粤省公幫捐資施粥每日二次需費錢二三十千文洵誼切梓桑好行其德者也台勇之在厦門者當亦甚多現善後局提調秦太尊奉督憲邊制軍札帶銀三千前往發給口糧是役也台勇散布閩口易滋事端督憲邊制軍能先事預防恩威並濟使地方無風鶴之警都人士咸頌制軍恩德於不置 
[日使抵津]  
　　　日本公使及領事將次至津北洋大臣曾於五月十六日預派廖紫垣直剌乘坐快馬小輪船前往大沽迎迓以固睦誼業例前報兹接津信悉上月廿三日倭國公使已抵天津暫駐襜帷於領事署内當將國徽高揭飄揚於光天化日中計閱一年仍作歸來之燕官商之房産物業依然如故而我邊城則蹂躪不堪矣海軍則淪亡殆盡矣募兵籌餉大帥煞費苦心而懦弱無能之將領望風而潰不死於敵而死於法矣或竟法外優游釀成敵燄以致降志言和割全臺賠鉅欵矣區區一島國稱兵犯順我國亦已無如之何倘别國起而效尤更將何以應之有心人重覩倭人車騎不禁太息咨嗟也總之臥薪嘗膽則勾踐可以沼吳奮發有爲則夫差亦能覇越何况我國版圖之大人民之衆財物之豐遠勝於彼國乎特不知我國能否自强亟思振作以固吾圉耳 
[暫卸軍符]  
　　天津訪事人云欽差團練大臣前廣東水師提督曹藎臣軍門克忠總統津勝三十營駐紥祁口現聞是差業以鄧善卿鎭戎瓜代矣按去歲津防吃緊兵部王侍郎文錦前福建藩司張方伯夢元以及曹藎臣軍門鄧善卿鎭戎同拜天津團練大臣之命以衛桑梓嗣募津勝三十營統籌緩急由藎臣軍門總統開赴小站以護畿疆今正祁口戒嚴陸續開差往防祁口軍門向以武功起家立功西陲由步府薦至專閫曾邀心簡擢放欽差並統率各部軍令素嚴且愛士卒不染緑營尅扣惡習去歲辦防命下充當津勝三十營總統營規整肅亦與棘門灞上不同今歲聲望稍不如前不知係餉項不敷抑係春秋之責備賢者歟總之極盛難繼凡屬望之過殷者遂不覺吹求之過切也代統之鄧善卿鎭戎亦係名將曾於西疆著有戰績云 
[打鴨驚鴛]  
　　津信云法國兵船自客冬至今保衛商旅迄今尙未駛去每逢給假或值星期船中水手三五成羣輒向租界掉臂游行及時取樂而紫竹林北與法租界毗連之處又多娼妓沿街擺設書塲聚集游人日夜不絶日前曾有法國水手與土人某甲搆釁被毆受傷禀由法國領事函請津海關道飭縣提某懲辦嗣後又有法國水手被人擲石雖未命中受傷爲代理領事查知毖後懲前復函請津海關道究辦關道盛觀察現經札縣會同守望局立將此處妓館發封並飭彈壓委員張百總得全將書塲驅逐以示正本清源之道刻已分别辦理並由縣出示以睦邦交而免生事矣 
[通志]  
　　北通州訪事人云杭州將軍豐軍帥統領神機營旗兵駐紥八里橋清河橋蘆溝橋馬駒橋等處刻因中日和議已成卽於四月十二十三等日一律撤回○山東德正帮粟米已過張家灣濟左帮粟米行抵何西務一帶江蘇海運津局定於四月二十二日開兌浙江海運津局亦開局在卽倉署中人傳言倉憲擬於四月二十二日祭　騐收○劉六李一二人不知何故經倉憲飭州尊鎖拿究辦張剌史奉文後卽籖差拘案押候訊辦○程軍門統領皖軍北上駐紥張家灣上月某日取道入京謁見恭邸面禀營務事宜旋於十三日回營次傳聞軍門所統二十四營有分駐滄州天津南小站之說又聞擬撥前十營往天津興修鐵路然尙未見明文○戶部奏稱時艱孔亟需欵殷繁請援照咸豐年間並光緒十年十六年捐助軍餉賞給舉人成案推廣捐輸如有五貢及廪增附生出身捐助軍需銀至二萬兩者准其賞給舉人一體會試此次捐輸歸入火器新捐由部庫上兌另欵存儲外省不得收捐以一百名爲限報捐足額卽行停收與寒士進取之途可無妨碍而監生不准報捐則雜流素 
 
 

Page 3

 
 
身無虞倖進銀數較咸豐年問加至一倍且定有名數不准多捐於廣推事例之中仍寓愼重名器之意等情於二月初七日具奏本日奉旨依議欽此刻直總督王制軍已頒示到通遍黏衢路想有志上進者定當踴躍輸將也 
[烟景]  
　　烟臺訪事人云烟麻油酒雖非日用急需之物然民間不可須臾離前者北口不通巿中貨缺今者營口業已有船載出凡有存貨者祗得貶價求售不能如前次之龍斷居奇矣○招遠縣屬現出礦苗日前經李山農觀察前往試採據云金質頗旺○嵩武軍所設德律風線前被匪人竊取出售近已將竊犯拿獲經地方官重笞枷號押令遊街示衆○今年爲歲試之期福山縣先照例舉行縣試定於五月十六日取齊刻已事竣赳赳者流又將摩礪以須及鋒而試矣○粉絲一物皆用雜糧製成每值飢饉之年地方官下令禁製然不過虚應故事而已近日糧價太昂各屬皆示禁粉絲獨寗海州認眞辦理雖諸作坊利權頓失而貧民可以殘喘稍舒矣 
[粤諺]  
　　廣州訪事人云黃埔水陸師學堂前經張香帥慘淡經營規模美備徵召學生來此肄業門墻桃李成就者多兹者督撫憲以海軍師船已盡學生無從展其長正值節省經費之時擬將學堂裁俟異日海軍復起再設堂以勵人才此說得諸官塲未知確否○大憲接奉部文飭籌備餉銀若干遂四處張羅悉心籌畫省中官局先已陸續裁减刻下復議裁營務處及保甲局嗣後營務由督撫主持保甲事宜則責成地方官兼理石井製造局更裁去工匠員役數十人海珠緝捕巡船本共三十餘號今擬裁撤過半并减及各書院生童茶點銀積少成多蓋亦不無小補也○督撫憲嚴頒賭禁城廂各賭館刻已一律閉門而僻壤窮鄉訪察難週或有仍行開設者馬玉山中丞聞之札委前定安縣李芷香大令親臨查禁如有官紳得規包庇者准卽據實禀報官則叅處紳則訊懲如此執法如山賭風可期凈絶矣○惲次遠宗師現已按臨韶州府𣏌梓楩楠定必盡歸珊網矣○已革提督黃士林業於五月十六日押解起程送交刑部訊辦聞馬玉山中丞曾提訊一次伊供稱革員當日敗衂非革員之罪實由某大員不發軍火並諭令不許與倭人接仗以致决裂如此隨就身畔檢呈某大員電信公文呈請中丞鑒閱中丞諭以到部時須照直供吐毋稍隱瞞黃唯唯遵諭叩謝而退○廣州府周太守舉行府試已將南海花縣二塲文字閱過揭榜轅前終覆之期尙未豫定 
[甬語]  
　　寗波訪事人云去秋倭奴犯順臺灣大憲派員至寍波及台州二處羣召募勇丁凡在年富力强自命爲男兒好身手者無不同仇敵愾願備前驅兹者和議已成臺灣且讓與倭人管轄大憲遂派某輪船載此項勇丁至上海遄返寍波五月二十八日清晨旣抵甬江寗紹台道吳觀察卽委鄞縣楊大令至碼頭點騐每名發給川資洋銀一圓諭令速回本籍○黃梅乍屆火繖高張晴日當空四無雲翳五月二十六七兩日流金爍石無殊三伏光陰一至未申之交几案房樓渾如熾炭晚間居民皆納凉檐下露臥終宵至二十八日清風徐來酷吏漸去日内河中水涸農人望澤孔殷東南兩鄉尙賴東湖之水灌溉西鄉沿山一帶則稻已黃萎若旬日内未得甘霖恐顆粒難收民皆菜色矣 
[破格用人]  
　　江西水陸門戶在湖口及九江而下游彭澤及小孤山爲門戶之前屏上游吳城及大孤山爲門戶之後障皆須極意經營全力扼守者也江撫德曉峯中丞愼重江防安不忘危近飭裴君臥雲乘坐祥霖官輪船隻身前往湖口彭澤九江吳城等處查勘山川之形勢水陸之衝要并現在砲臺位置之得失原有防營布置之陳密按照西法詳審細察繪圖貼說何處應添建砲臺以資得力何處應酌紥防營以免忽略務使前不孤立後不空虚梅家洲砲臺後面宜加築牆壘使有遮攔不畏敵襲中丞可謂慮周藻密矣惟裴君以儒生而未登仕版論者方憂爲資格所限中丞獨折節下士破格用人吾知裴君此行必不負中丞之委任也 
[防營撤回]  
　　上年中倭事起德曉帥當派江軍振武後營前赴金陵聽候調遣旋奉劉峴帥飭紥吳淞以防海口兹奉張香帥撤回江西王軍門國權已統帶該營隊伍由滬起程曉帥聞知卽飭王二尹世瑞前往長江一帶迎接照料以期沿途安靜無事云 
[示平糧價]  
　　昨報紀揚城米　逐漸増漲等情兹爲府憲沈太守取閱立卽出示平價以裕民食其示略云揚城今年雨暘時若麥收豐稔檢查各邑摺報糧價亦屬相平惟江甘兩邑價值獨昻較之隣近儀邑所報糧價每石竟增多銀四錢復較之高郵旬報所開加增六錢計每錢約六百九百文光景雖各屬産米有多寡之異斛斗有大小之分然亦不應懸殊若此本府詳加諮訪皆由奸牙勾串巿儈居奇壟斷牟利病民致窮苦小戶謀升斗者大爲受害今特出示嚴禁爲此示仰米業人等知悉自示之後不得藉口出江米多任意高抬務各酌定平價並將連日增漲之價一律平减以昭公允而裕民食其各凛遵等語一時見者咸不禁額手曰賢太守加惠窮黎誠無微不至也 
[金陵雜紀]  
　　上元江寍兩縣考試武童經陳大令樸翁大令延年出示於上月十六日開考上元借上江考棚江寍借江寍府署武童報到二百餘人正擬開考適有上元東鄉子弑母一案當經陳大令請示張香帥定奪香帥云考期改緩一日尙不坊事陳大令卽晤翁大令改於十七日辰初考試陳大令當卽下鄉相騐兹聞逆子已帶案擬考試畢再行訊辦○候補知州張剌史頤慶係前江蘇臬憲張屺堂廉訪之公子年將三旬辦事頗能認眞上年辦理上元江寍兩縣勸捐事宜邇日交卸瑞方伯深爲倚重將河南叚保甲差委之想必能振作精神整頓地面此差本係孫大令友蕚辦理上憲深知大令之才另委要差候補運判凌别駕由揚州來省叩謝委署通州分司事務小住省中卽赴新任○各門差使從前例以一年爲限倘能勤愼聯差二三年亦有之今歲太平門等處限滿差使經上憲更調酌委近委候補縣顔大令濟時辦太平門保甲兼後湖稽查差趙大令興霙辦洪武門稽查差周大令國桐辦朝陽門稽查差刻已一律赴差另委候補同知曹司馬榮黻接辦總巡事務○通判羅别駕繼琛禀銷太平門保甲兼後湖稽查差○管帶江西振武後營王君國權由滬開差回江西繞道來陵禀知起程日期○尊經書院山長黃太史雲鵠赴督署辭行回湖北本宅度夏○二品頂戴船政總稽查兼辦文案並興造船塢江西候補道一等輕車都尉沈觀察翊清由京來寍謁見張香帥面禀公事○署北洋海軍精健右營守備帮帶康濟練船留粤千總蔡守戎灝元由上海來寍叩見午帥面禀要公○指分福建通判俞明善及臺灣委員福建試用知縣蔡乃煌均由臺灣至寍面禀公事尙未傳見 
[日商來滬]  
　　美界揚子路三菱公司係日本人創設自去夏倭奴犯順以來與股諸人卽下旗歸國刻已和局告成該股商人已附輪來滬於昨晨高扯日本公司旗號燃放高升鞭爆並雇杉板船游棹浦江並聞俟西歴一號卽本月初九日日本領事公館亦須扯旗以示和好俾該商人依舊安然貿易云 
[報未成災]  
　　美界吳淞路第一千一百六十七號門牌某荳腐店前晚十一點鐘店内燒煮豆腐因火力太猛以致烟囱横裂火星四射屋面幾燃著幸走街捕瞥見急號召他捕爬至屋頂用鹽蒲包貼壓復灌之以清泉將屋面揭去始得息滅然左右鄰已受驚不淺矣 
[稽查烟戶]  
　　法界稽查戶口人數多寡以五年爲期本年輪應稽查之期由工部局收捐人挨戶給發傳單一紙由家主塡註姓名籍貫行業男女人數若干彚送工部局稽核總數租界戶口殷繁人烟稠密俟有總數再行續報 
[禁令難申]  
　　嚴禁佛店一則本館已屢紀報章想此次禁令重申定可驅逐盡凈况有勒限半月之諭禁令不爲不嚴矣轉瞬限期將屆而美租界各佛店尙陽奉陰違均無遷徙之意如北蘇州路第二百二十七號門牌之岳林寺天潼路第五百零六五百零七二號之準提禪院爲此中巨擘北河南路第一百五十六號屋内於禁令初行時更改招牌爲某醫室改之未久依舊大張旗鼓其餘若蓬路第七百九十六號等諸佛店類皆置若罔聞吾行吾素豈眞佛法之無邊歟 
 
 

Page 4

 
 
[流氓宜辦]  
　　中泥城橋西首山家園地與租界毗連爲流氓麕集之所捕房以其在界外未便越境拘拿新閘巡防局又相距太遥未遑兼顧以致拆梢打降之事無日無之見有婦女之踽踽獨行者必品足評頭蜂喧蝶閙以致名門弱質無不視爲畏途前晚有二女郎携手同行納凉花下流氓卽呼羣引類肆意譏嘲有甲乙二人大聲呵斥衆流氓遂磨拳察掌大肆咆哮甲乙見勢不佳唯唯認過流氓乃一哄而散任其脫身 
[法捕房三則]  
　　寗波某氏婦以夫故食貧難以度日其姑托人携至上海爲傭不料被蟻媒輾轉誘入花烟間内爲娼初至小東門某鴇所開花烟間得洋五十元繼又轉至戲館街某花烟館又得洋廿四元該氏將廿四元寄回寍波交其姑收領餘被蟻媒瓜分豈知其姑亦未收到以杳無音信尋至上海始詢悉情由向薦頭根究扭入捕房由捕頭訊問之下烟妓仍飭鴇婦領回其餘蟻媒男女共四人一并押候解堂研訊飭該鴇帶領烟妓投案候訊○南巿竹行弄某衣莊夥將衣包六個雇坐小車送至滬北潮陽樓行至十六鋪橋該車以無租界照會換車轉送怱忙之際失去衣包一個逾時將車夫拘獲扭送捕房捕頭訊問車夫稱並無其事捕頭以虚實未明押候解送公堂請問官究訊○某甲在八仙橋設攤以盤車賭賽誘人入局巡街捕以其有違租界章程將甲拘入捕房捕頭略訊以事屬細微命禁押一宵翌晨釋出 
[美界捕房紀事]  
　　西華德路某整容店婦某沈氏前晚在附近周源茂烟間内開燈吃烟按婦女入烟間吃烟本干禁律因被包探倪順泉查獲謂該店不應違章况時已十一點鐘顯見知法犯法遂將該店主周玉明及沈氏一併拘送捕房禀明捕頭命將周押候解廨訊辦沈氏卽送英公堂究辦○昨晨有甲乙二人因錢瓜葛在漢壁禮路爭吵經三百九十八號華捕拿入捕房捕頭訊悉謂旣係錢財往來儘可理說不應在租界門事遂命押候送請英讞員訊究○江北人名小松者著名流氓也曾經犯案已蒙問官判斷遞解回籍兹又潛蹤來滬盤踞美租界以拆梢爲事昨晨在西華德路同文書局對面某醫灘藉端拆梢該醫亦非善類不受欺侮暗使旁人投報捕房捕頭卽派包探竇如海當將小松拘入捕房押候解堂訊辦 
[活人功德]  
　　松滬釐捐總局福大人助來太乙丹臥龍丹純陽丹如意丹感應丹飛龍丹紅靈丹等計五百七十五服通利散止血丹各一筒時症茶四十塊三妙膏一百五十張統共裝一箱全亨號助來來痧氣丸紅靈丹一千二百服當此天時酷暑症候繁多無力貧民醫藥罔措得此靈丹妙藥正如時雨之施眼前實濟救命多多祗領之餘同深感謝謹登報牘奉揚仁風[  上海六馬路仁濟善堂董事施善昌等謹誌]  
[甘霖渥沛]  
　　謹啓者敝堂循章施醫就診日多需費益鉅兹蒙唐鳳池翁經募隱名氏助施藥洋三十元鄧善記募錢宅善士全亨寳號經募五倫堂主人李佑之翁經募枕流亭長計三戶各助洋五元梁冠卿翁不留名善士改過遷善子三戶各助洋兩元又全亨寳號經募翁君瑞波廣發源寳號經募三省堂主人二戶各助洋四元無名氏助銅洋一元先後拜嘉具徵諸善士惠及枯魚恩周病鶴時艱猝遇正藥餌之難求愷澤覃敷俾瘡痍其悉起虔伸謝悃敬告同緣[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[中丞請假]  
　　浙江撫憲廖穀似中丞去年籌辦海防不辭勞瘁時值隆冬猶復親歴寗　乍澉等處查巡勘砲臺校閱營伍今春又　乍澉巡閱洋面節次感受風寒祗以時事方艱力疾從公不敢告勞現在和議已成政務稍暇中丞復患河魚之疾以致舊恙并作爰於十九日恭設香案拜本奏請賞假一月俾得安心調養凡遇緊要公事仍親自主裁想吉人天相不日定占勿藥也 
[縣案彚錄]  
　　前准英公廨移送應興隆一名到縣函稱在租界游手好閒專慣滋　伊父應世德具禀請收改過所是以轉送冰　請乞核奪前晚帮審委員夏明府提訊應興隆供寍波人年三十六歲做木匠業三月内在某烟館與友人偶爾口角經巡街捕拿解捕房管押一月解送公堂轉送案下今已知過求請開恩供畢連連叩首明府謂爾父在公堂具禀請送入改過所囚而送爾到此爾在英公堂可曾笞過答未笞問爾現願收改過所抑是願改悔安分乎答自此以後改過自新不敢稍犯如再犯事甘當重辦收所明府諭曰如再到案不問如何笞責一干板仍收改過所應唯唯遵諭又問有保人否答無明府謂姑念供明知過改悔從寛飭具改過安分切結存案釋放○金大海投上海縣喊控被蔣姓毆傷求騐提辦值日差禀明内署黃大令准騐於前晚倩帮審委員夏明府升坐花廳提訊騐傷金供在本城老學前習學銅作生意奉作主陳先生之命差小的到房客蔣家收取房金蔣恃蠻硬欠堅不肯付小的向說係作主差來因爾家房金結欠不少此次必要照收蔣某遂動怒行兇拍檯辱駡繼將小的每打背間被擊受傷陳二金到案供稱開設銅作金大海在作内習學小的呌他代收房金被房客蔣姓毆傷蔣素來兇横抗欠房金求恩提辦明府飭仵作詳細看騐金大海背心拳傷屬實禀復後明府又問陳金兩人有無别情同稱因收房金並無别情明府以蔣姓抗欠房金反敢行兇肆毆可惡之甚飭金大海回去自行醫治一面飭差立提蔣某到案訊明究辦○本縣黃愛棠大令訪聞虹口地方每多賭棍搭棚設檯聚賭輸贏甚鉅遺善甚深雖經嚴行查禁拿案究辦若輩陽奉陰違仍如賭塲淵藪之區是以移請英公廨派差恊同縣役認眞拘拿務使根株盡絶而後已現經宋通剌飭拿賭棍張阿六地主包煥榮兩名移送到縣前晚夏明府提訊張供本地人向做小本生意不敢犯賭嚴詰再三供稱在廣東人方士奇鬁鬁老梁所開賭檯上望風不會摇寳家有老母今蒙拿案務求格外施恩以後不敢再犯包焕榮供本地人家住虹口年五十九歲有祖遺業田數畝出租與方士奇佔用不知他是犯賭小的現在患病求恩恕宥明府曰已田租與賭棍設檯聚賭爾豈不知耶貪收重價願爲賭檯地主不顧害人良心何在照例地主與賭棍同罪包叩求不已稱小的現眞患病務求從寛明府察看病勢屬實姑念年邁患病暫發普育善堂醫治候醫痊提回照辦張阿六供明在賭檯望風喝重笞二百板收自新所○女棍楊吳氏投縣控潘桂發口角等情奉黃大令諭候訊斷已紀昨報黃大令前晚升坐三堂提訊楊吳氏供稱駮船度日丈夫楊永朝患病在家故呌小婦人到大碼頭匯水樓茶館摇會潘桂發亦在其間因說起爭裝裕豐米行米包生意起見彼此爭論有旁人阿三等帮兇毆擊求提究辦黃大令衡情之下旁人帮毆實爲可惡惟潘未到案難憑一面之詞候提阿三等到案訊明核辦 
[英界晚堂瑣案]  
　　前日龜子李振興偕妻江氏鴇兒扭控劉阿金劉德生陳阿二等勒索謝儀致被毆傷晚間宋通剌升堂提訊李訴稱小的係湖北某邑人現在治下開設野鷄倡館倡婦王桂鳳由伊母抵押小的家賣倡爲活今來贖回卽經劉陳等人介紹付還小的所借帶擋洋銀一百十圓小的謝給劉陳等人兩圓劉陳等人勒索十一圓小的不依致被拉至某茶肆中逞兇逼勒李江氏所稱與李相同劉舉等人同供稱小的等與金鳳小姐之母相識曾託小的等向李贖回李曾許酬儀今忽圖賴是以向之論說不敢逞兇通刺判令各笞責一百板李江氏掌頰一百下不予准理○前者曹東生控張小四誘令女兒阿囝竊取洋銀逃逸尋至梨里始得見面通剌庭訊之下令將張及阿囝分别管押俟補提包得惠等人覆訊前晚差役禀稱小的已將包及其妻周氏提到請卽訊供通剌曰諾旣卽升堂研訊曹訴稱阿囝已許字錢姓小的曾經函告並不到來曹妻米氏訴稱阿囝實於去年十一月被張誘至包處住數日然後逃往梨里帶去洋銀三十圓反誣指小的曾將阿囝許伊爲室唐供稱小的與曹同業先曾同住後曹遷出阿囝並未到過小的家此次被張所誘小的並不知情包周氏所供相同張供稱去年七月曹央人來作伐贅小的爲壻過門後因叔父患病故同往探望並不拐逃阿囝供稱小婦人由父母專主許字與張並未竊銀逃逸通剌著張包一併管押俟移送無錫縣傳錢質斷阿囝交曹領回送往錢家自行投案包周氏及米氏卽行開釋 
[英界公堂紀事]  
　　三百九十三號華捕解王張氏張歸氏姜林金至公堂禀稱小的巡路時見李王氏將王張氏等扭住聲言媳婦金寳捲物而逃實被伊等串誘小的遂送入捕房捕頭令送請訊辦宋通剌著押候訊核○楊王氏生有一女小字月蘭日前無端失去蹤跡杳然昨日始知被金桂芬誘匿遂邀得楊陸氏向金理論互相口角喧擾不堪經二百零九號巡捕拘入捕房捕頭令轉送公廨通剌着押候訊核○華沈氏素有烟霞之癖昨晨入某館開燈一榻横陳其樂何極適爲二百十七號華捕所見拘至捕房捕頭令轉送公廨候核○吳心海魯友生王阿根何萬軒四人無家可歸抱病臥地經巡街捕先後送至公堂請爲安揷通剌着送請棲流公所留養 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年五月二十二日京報全錄]  
宮門抄○　旨二道錄前○缺單○吏部尙書麟等奏爲請旨摺○署直督王奏請准改奬片○又奏革員捐輸鉅欵懇請　特恩奬叙摺○前江織造文奏報交卸日期摺○江織造常奏報接印日期摺○豫撫劉　秦關補守備片　粤督李奏調署　縣片○東撫鄰　奏甄别府州縣各員片○將軍恩奏添募新營成軍起餉日期摺○將軍慶奏解内務府經費片○五月二十日吏部翰林院有衛處值日翰林院引見二十六名○巴克坦布假滿請安○何剛德謝授江西建昌府知府　恩○英年前往東陵請訓○恭王汪鳴鑾各請假五日○溥侗請假十日○額中堂福森布各續假十日○召見軍機何剛德長萃○五月分　單　小京官中書料中書張鴻謨升禮部司務樊曾培才京經奉天府楊敬修升知府席東　州李釗開缺送部引見直牧四川茂州李承鄴革通判雲南麗江府謝光竇河南歸德府徐敦治俱故知縣四川安縣黃敬熙革廣東樂會邵謙和丁山東長山　 
耀焜近山西寍鄒馬　丁廣東徐聞童鳳池惠來雷裕綸永安敬輔雲南恩安下中立倛革○○恊辦大學士吏部尙書翰林院掌院學士臣宗　麟書筆跪　奏爲請旨事光緒二十年三月二十六日御試翰詹各員内有臣衙門編修豫泰一員因病未能考試臣等當卽奏　俟該　病痊之日再行奏請補考在案今編修豫泰現已病痊理合照例請旨補考謹　奏奉　旨已錄○○王文韶片再光緒十九年海運奉天米豆案内知縣用候補縣丞張嘉駿原請俟離縣丞任歸知縣班後以直州用經部議駁旋經督臣　鴻章奏請俟歸知縣班後加同知銜部議以該員功官仍係縣丞所請改奬核　章程成案不符同案改奬三員一併駁回俟更正更行核辦等因當經轉行遵照兹據天津道詳稱張嘉駿請改俟離縣丞任歸知縣班後加同知銜核與光緒二十年海運奉天米豆案干直川用候補知縣王用霖請俟離知縣任歸直州後加四並銜經部謙准成案相符詳請具　奏前來臣覆核無異理合附片具　伏乞聖鑒勅部將案内改奬二員一併核覆謹奏奉硃批吏部請奏欽此○○署理北洋大臣直總督雲貴總督臣王文　跪奏爲革員　擀輸鉅欵遵照奏定章和懇請　特　奬叙恭摺仰祈聖鑒事竊戶部通行議覆兩江總督劉坤一條陳　餉事宜　明如有官紳捐銀一萬兩以上者准專摺奏請特恩奬叙等因光緒二十年十月十二日奉旨依議欽此欽遵在案兹據已革四川富順縣知縣陳錫鬯呈請該革員因事來津當此時艱需餉孔亟該革員　受受國恩願措備庫平銀一萬兩捐助軍需出自報効微枕不敢仰邀奬叙請察核代奏等情臣查前據降調湖北孝感縣知縣亢廷鏞以順直水災甚重在津報捐實銀一萬兩經督臣李　章奏請破格優奬光緒十九年二月初五日欽奉硃批亢廷鏞著開復原官留省補用欽此今陳錫鬯以現辦海防情　報効雖係聲稱不敢仰敬奬叙實與捐銀萬兩准其專摺奏請之成案相符臣覆查陳錫鬯被叅原案曾據欽差查辦事件大臣裕德廖壽恒查明並無實據併聲稱於秦蜀首中接據富順縣士紳臚舉該革員治行呈懇核辦自係不諳定例而該革員之居官尙無劣迹亦可概見徒以久戀腴缺致被譏彈業經叅革應請毋庸置議等因奏覆有案臣愚以爲補缺之優劣在任之久暫其權操之自上非本員所能自主該革員旣經裕德等查明居官尙無劣迹自非例不准其捐復之員現據捐助軍餉銀一萬兩似未便没其報効微忱合無仰懇天恩查照亢廷鏞成案准其開復原官留省補用之處出自逾格鴻慈所有革員捐輸鉅欵懇請特恩奬叙緣由理合專摺具奏伏乞皇上聖鑒訓示謹奏奉硃批該部議奏欽此○○二品頂戴江南織造奴才文煦跪奏爲恭報奴才交卸日期並移交庫存銀兩恭摺奏聞仰祈聖鑒事竊奴才恭閱邸抄光緒二十一年正月二十六日奉旨江南織造著常山去欽此兹於四月二十日新任織造常山行抵江南省城奴才當將織造關防一顆龍江西新關關防一顆並册檔文卷委員齎交常山接收任事伏查奴才任内奉辦運務及另傳各項活計動用銀欵均已分别造具銷册題奏在案所有織署禀存正項銀七百三十二兩四分六厘一毫四絲又關庫項下歴任移存銀二十三兩八錢六分曁織局機張花本等項均一併造册移交常山盤查接收奴才交代清楚卽行束裝起程回京當差謹將交卸日期並移交庫欵各緣由恭摺具奏伏乞皇上　聖鑒謹奏奉硃批知道了欽此○○江南織造奴才常山跪奏爲恭報奴才接印日期叩謝天恩仰祈聖鑒事竊奴才内府世僕知識庸愚本年正月二十六日仰蒙恩命簡放江南織造下懷感悚淪浹難名當卽趨詣宮門叩謝天恩嗣於二月二十三日跪請聖訓仰蒙召見　訓誨周詳奴才跪聆之下尤深感戴叩辭後束裝起程於四月二十日行抵江寗省垣准前任江南織造文煦將織造關防顆龍江西新關問防一顆並册擋交卷委員齎送並來奴才恭設香案望闕叩頭祇領任事伏查龍江西新關稅務尙未問徵所有前任奉傳未辦各項活計及應　接乙未大運容俟咨籌銀欵隨時䟎辦當兹帑項維艱惟有恪遵聖訓遇事認眞旣不敢貽誤要需亦不敢虚糜欵項以期仰答高　　鴻慈於萬一除將庫存銀欵及織局機張花本等項盤查清楚再行專摺具　奏外謹將奴才到任日期並感激下忱恭摺具奏　謝　天恩伏乞皇上聖鑒謹奏奉硃批知道了欽此○○劉樹堂片再查光州營右營守備駐紥商城縣界連楚皖爲匪徒出没之區控制巡防最關緊要准補光州營右軍守備何玉雖精明强幹惟於此缺未甚相宜查有彰德營中軍守備周占魁營務整飭辦事認眞堪以對調合無仰懇天恩俯准將彰德營中軍守備周占魁調補光州營右軍守備所遺彰德營中軍守備員缺卽以光州營右軍守備何玉調補如此量爲轉移庶人地各得其宜實於營伍大有裨益理合附片陳明伏乞聖鑒訓示謹奏奉硃批兵部議奏欽此○○李瀚章等片再信宜縣知縣敖式槱老成幹練有守有爲堪以調署吳川縣知縣缺其所遺信宜縣知縣篆務查有吳川縣知縣李之藩　白安詳書生本色堪以互相調署該員等各任内並無盜刼已起四叅之案據藩臬兩司會詳前來除分檄飭遵外臣等謹循例附片具陳伏乞　聖鑒再臣馬丕瑶到任未及三月考語係臣李瀚章塡注合併陳明謹奏奉硃批吏部知道欽此　○○李秉衡片　再勞績保舉人員應於到省後予限一年察看甄别兹查有候補儘先補用知府孫承鑑候補班前先補用同知直州知州宋桂彬在任候補直州知州茌平縣劉曾騄候補知州謝庭芝候補知縣袁世猷呂耀良悵之河孫鏞到任均滿一年例應甄别據藩臬兩司會詳前　臣因籌辦海防公出飭委藩司代騐看得孫承鑑精細穩愼堪以繁缺知府補用又騐看得宋桂彬歴練勤事劉曾騄年强勤事謝庭芝穩練勤愼袁世猷年富勤事呂耀良年力正强張之河樸實勤事孫鏞年强勤事均堪以各升階本班分别補用除履歴清册咨部查照外謹附片陳明伏乞聖鑒謹奏奉硃批吏部知道欽此○○奴才恩澤跪奏爲添募新營成軍起餉日期並管帶銜名恭摺仰祈聖鑒事竊奴才於上年十二月間以省西伊通南山與奉天海龍廳毗連邊界空虚乏兵捍蔽服地教匪勾結盜賊蠢動練隊不敷分布擬請添募步勇一千五百名精選得力將領統率訓練以資堵禦奏奉諭旨允准在案兹於本年正月間招至一十日一律選募如額卽於二月初一日起支正餉名曰太銜營分爲中左右三營配給器械委派奏調來吉之已革記名提督方春發爲統領統率營哨各官認眞訓練俾成勁旅謹將營帶銜名敬繕清單恭呈御覽除將兵勇花名年貌籍貫另造清册咨報戶兵工三部查照外合將新添勇營成軍起餉日期並管帶銜名緣由謹恭摺陳明伏乞皇上聖鑒謹奏奉硃批該部知道單併發欽此○○慶裕片再奴才接管案内承准軍機大臣字寄光緒二十年十月二十八日奉上諭戶部片奏光緒二十一年内務府經費擬撥閩海關常稅銀十萬兩應逕解北洋著該將軍務於來年開印後陸續交納仍限六月前解到一半十二月初間掃數解清不准稍有蒂欠等因欽此並奉戶部抄奏行知曁准北洋大臣李鴻章咨請將應解銀十萬兩提前解津各等因前來自當遵照赶解辦理惟奴才自蒞任後查核庫欵常稅存銀無多所有奉提内務府經費改解北洋銀十萬兩一時未能全數解清兹謹就徵存常稅　下提銀二萬兩循案備具文批給交號商蔚泰厚承領定於四月初五日由省起程解赴北洋大臣兌收更有未解銀兩容後接續批解不敢貽誤除分咨查照外謹附片具奏伏乞聖鑒謹奏奉硃批該衙門知道欽此 
 
 

Page 14

 
 
[光緒二十一年五月二十三日京報全錄]  
　　宮門抄○諭旨一道錄前○江撫德奏遵旨查明據實覆陳摺○署黔藩唐奏報回黔接篆日期摺○署黔臬黃○奏報接篆日期摺○新授晉藩員奏籲請陛見摺○五月二十三日戶部通政司詹事府廂黃旗值日戶部引見七名○遷公假滿請安○會章信侯謝准其抵銷恩○召見軍機張蔭桓王汝濟○○頭品頂戴江西巡撫臣德馨跪奏爲遵旨查明據實覆陳恭摺仰祈聖鑒事竊臣於光緒二十一年三月初八日承准軍機大臣字寄本年二月二十三日奉上諭有人奏江西息借民欵章程於部議各條外多有增改不肖州縣威嚇刑驅多方逼抑甚至貧富顚倒索賄開除又向出借紳民需索無名之費弊端百出謗讟頻興等語所奏如果屬實殊屬不成事體著德馨確切查明如有前項情弊卽行指名嚴叅毋稍徇隱又另片奏江西宜黃縣知縣吳大惇貪污恣縱罔恤人言等語並著德馨按照原叅各節分晰確查據實覆奏原片二件均着鈔給閱看將此諭令知之欽此遵旨寄信前來臣伏查江西辦理息借商欵前於奉文後在於省城設立籌餉總局督同印委各員遵照部程妥爲勸借並通行各屬一體遵照妥辦並無於部議條欵外多所增改嗣因期逾三月欵有成數卽經行局通飭各屬一律停止毋庸再行續借尙無索賄偪抑及威嚇刑驅情弊業經臣將辦理情形先行奏明在案欽奉前因遵卽行司將宜黃縣知縣吳大惇先行撤任聽候查辦一面遴委幹員馳往確查兹據委員卽用知縣王作綍會同撫州府知府陳振瀛分别查明禀覆前來敬爲我皇上縷晰陳之如原叅吳大惇初到任時卽向該縣富民索借銀兩合計三千餘金以償夙負一節查宜黃縣起解錢糧向交撫州府城誠美厚錢號經手該號派人經理宜黃富戶吳禹九程崑山等開有典當紙號與誠美厚皆有銀錢來往遇縣中批解錢糧時或因一時湊不足數由誠美厚號向該典當紙號暫行借墊隨後歸還歴久如斯事所常有所謂索借者或卽指此此外查無索借確據又如重修城外貫虹橋創爲一元捐集捐數千元繳署後不復發出但派紳士承修勒使借墊一節查宜黃縣貫虹橋因年久倒塌經吳大惇設局捐修由縣署刊發印簿分頭勸捐隨時繳署再由縣署帳房發給橋局充用其收捐若干紳民不知確數調核捐簿散失不全所有印簿中捐戶未繳之欵有簽明未收者亦有未經簽明者此外又有富戶黃瓚鑲等另捐之欵約共九百餘串刻下工已告竣查閱橋工簿據工料兩項共用錢四千二百餘串其領款共三千四百餘串尙虧錢七百餘串係由橋局紳首佘元善等墊出作何歸還尙未議定又如各社倉穀諭令變價繳官照常以購價發交各社所有贏餘悉歸囊槖一節查宜黃縣於上年夏間因十九年荒歉奉批將城鄉積穀平糶二千餘石每石穀價錢一千四百文或一千三百數十文不等秋後還倉每石穀價錢一千一百二十至九十文不等計有贏餘錢六百二千有零經吳大惇禀准添買穀三百石並添建倉　一座開銷無存又如息借商欵於借項外勒索辦文費解費等項名目繁多一節查宜黃上年奉文派借商欵四千兩當經吳大惇如數勸借陸續批解惟查九三入巿平銀票每票須加平與加色二兩餘成釐金庫平足色上兌將來亦照此歸還宜黃街巿向例行用庫平毋庸再補只須補加色銀二兩所謂勒索外費或卽指此又如藉端科罰因訟索賄如鄒雙壽等及康夢齡黃繼曾士煥文熊壽生等案不一而足一節查鄒雙壽係欠繳文廟修費洋蚨二百元因工已告竣令其捐欵繳出撥作置辦祭器等項之用業已辦齊移送儒學取有復文可據唐夢齡係控追竊案經中處令被告唐月高等繳還原洋三百元如數給主具領完案黃繼曾卽黃墳鑲係捐修貫虹橋費二百兩王煥文係捐修貫虹橋費四十串俱發橋局具領熊壽生捐錢二百串發修待質所再查鄒疇五借熊壽生洋八元賭博輸訖因索債涉訟經縣斷追出發橋局充用又如擅募親兵四十名增置差役五十餘人催糧勸捐必令親兵與差役同行持票訛索民不堪擾一節查吳大惇前因倭氛不靖奉文舉辦團防曾捐廉募雇親兵八名防護倉庫監獄並無四十名之多催糧勸捐向止差役承票而行惟於息借商欵案内因勸借之時經通縣紙棧公議派借定遠昌紙棧熊鴻舉銀二百兩嗣因熊鴻舉堅執不允各紙棧到署面禀請追經吳大惇派差役胥韶等與親兵羅正標熊得貴二人傳熊鴻舉到署再三開導諭令措繳其他訛詐之處尙無確據以上各節均經訪查明確並調覈各卷及橋工簿據概屬相符此委查吳大惇被叅各款之實在情形也臣伏查該縣吳大惇被叅各節業經委員會同該管明查暗訪並調覈案卷簿據或事出有因或查無確據惟於勸捐修復貫虹橋工旣經設局委紳經理而於收覈捐欵不交局中輙令繳署再由縣署悵房發交局用現在捐簿散失不全致紳民不知捐錢確數已屬不知遠嫌至息借商欵原定章程本聲明願借者收不願者聽乃該縣於紙棧熊鴻舉堅不允借輙派差役親兵同往傳案以致人言嘖嘖雖查無索賄威嚇情弊實屬辦理不善似此措施乖方似未便稍涉姑息據藩臬兩司轉據該管道府揭報前來相應據實奏叅請旨將宜黃縣知縣吳大惇交部照例議處以肅官方而昭儆戒除行司飭令吳大惇將橋工捐欵查明確數張貼曉示俾衆周知並將不敷工費錢文設法清理外所有遵旨查明據實覆陳緣由理合恭摺具奏伏乞皇上聖鑒訓示謹奏奉硃批吳大惇著交部照例議處餘依議欽此○○二品頂戴署貴州布政使按察使臣唐樹森跪奏爲微臣回黔接署藩司日期並感激下忱恭謝天恩仰祈聖鑒事竊臣於上年七月初一日交卸貴州臬司本任遵旨晉京祝嘏九月十八日到京當卽恭詣宮門具摺請安十月二十日請訓蒙恩召見荷垂詢之周摯懔至誨之深宏聞命自天悚惶無地卽於次日出京由天津南下廼洞庭迤西冬乾水淺兼之沿途感冐濡滯益多兹於三月十四日行抵貴陽省城卽奉署撫臣嵩崑檄飭接署藩司十七日准署布政使糧儲道黃元善委員移送布政司銀篆一顆並庫欵文卷前來臣卽恭設香案望闕叩頭恭謝天恩祗領任事伏念臣邊隅奉職曾忝攝乎藩條朝右還車復濫權乎薇琯查黔省本漢苗雜處之邦藩司有屏翰旬宣之責舉凡察吏安民治賦儲饟諸端在在均關緊要如臣樹檮昧懼弗克勝惟有隨時隨禀商署撫臣期臻妥善斷不敢以暫時庖代稍涉因循致負聖主綏遠靖邊之至意再臣出京後復奉恩賞福壽如意大縀蟒袍等品跪領之下無任慙感合併聲明所有微臣回黔接署藩司日欺有並感激下忱合肅具陳伏乞聖鑒謹奏奉硃批知道了欽此○○二品頂戴署貴州按察使糧儲道臣黃元善跪奏爲恭報微臣接署臬篆日期叩謝天恩仰祈聖鑒事竊臣於光緒二十一年三月十四日在藩署任内接奉署貴州巡撫臣嵩崑行知唐臬司祝　嘏回黔業已委署藩司印務其臬司本缺委臣署理於本月十七日派員將印信文卷齎送前來臣當卽恭設香案望闕叩頭謝恩祗領任事伏念臣楚北下士知識毫無光緒九年十二月由工科掌印給事蒙恩簡授貴州糧儲道十年五月到任迄今十有二年五權臬篆一署藩條涓埃未報兹復忝署斯職益切悚惶查黔小係邊徼要區臬司爲刑名總匯舉凡察吏安民明刑弼教諸大端在在胥關緊要如臣檮昧懼弗克勝惟有仰體聖朝刑期無刑德意遇事禀承署撫臣認眞振飭斷不敢以暫時攝任稍事因循以冀仰酬高厚鴻慈於萬一所有微臣接署臬篆日期並激下忱謹繕摺恭謝天恩伏乞皇上聖鑒謹奏奉硃批知道了欽此○○新授山西布政使署安徽布政使按察使臣員鳳林跪奏爲恭謝天恩籲請請 
　陛見仰祈聖鑒事竊臣於四月十五日接奉安徽無臣福潤行知准吏部咨光緒二十一年三月二十六日内閣奉上諭山西布政使著員鳳林補授等因欽此跪誦之餘莫名感悚當卽恭設香案望闕叩謝天恩伏念臣秦省庸材知能淺陋自郎曹而出守旋表擢而分巡復從黔左移官疉邀簡命比歴皖中陳臬洊攝藩條自維駑鈍無能愧涓埃之未效詎意鴻施特沛除屏翰而增榮恩德愈深悚惶益切查晉省地居畿右藩司職重旬宣吏治不齊率屬先須正已羣生多苦安民首在得人勵官方而善激揚制財用而愼出納凡此及時之要務均當因地以制宜臣一介庸愚懼難勝任惟有籲懇聖慈俯准臣趨叩闕廷跪聆謨訓俾庶政遵循有自而微衷瞻就克伸所有微臣感激下忱並籲請陛見緣由謹繕摺叩謝天恩伏乞皇上聖鑒訓示謹奏奉硃批著來見欽此 
 
