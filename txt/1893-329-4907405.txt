# 1893 - 329 - 4907405

 

Page 1

 
 
[赶印京報放大附張啓] [  申報舘主人謹曰]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶造者亦必設　抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則　前上逮官場下迄閭巷瑣聞佚事纖悉靡遺綴錄報端多至倍蓰是以將公堂案牘及一切𢀼語街談酌量列人附張以冀多多益善敬告閱報諸君尚其俯賜鑒察爲幸此啓 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷析精括詳明誠岐黄家所必讀者也本局用新式鉛字排印刻巳告竣寄語杏林橘　中人尚其家置一編以供揣摩之助乎訂成四本每部碼洋六角欲購者速至蘇申掃葉山房及外埠均可購取可也 
[治河客談]  
　　今年北直水災其始由於大雨其繼成於决口然永定河年常决口而指顧之間卽可告報合龍獨至今歲紅廟决口至今尚未能合龍甚至合而復决者至再至三京津水路不通不但居民蕩析離居卽行人亦殊苦不便而且海河之水反淺涸不利輪行殊令我欲索解人而不可得有老於北行者見輒問之適有客由紅塵十丈中來告余曰津河水淺不能運輪此無他高低之勢異也内地河高一洩卽涸外隄横决泛濫成災子未嘗一至北邊故若有所疑試與子言其形勢而子心可以釋然矣余曰久未合龍何也客曰此則半由於天而實則半由於人者也李傳相痌瘝在抱用人弗疑凡派委治水之員辭行請示則必曰河務固不可以遥度吾初未至其地安能知其情形爾等好爲之應如何辦理之處果其有利無害雖不待禀詞批覆一面先行開辦亦無不可不汝遥制也總之辦河務者全在良心爾等惟先自撫其良心而已以故辦理河工之員往往亦能仰體憲意况近來河工以工代賑嗷嗷中澤者幾千萬人胥賴工資以餬口鬆一分則多活一分之災民扣一分卽多斃一分之飢黎不若從前開支國帑朝廷或有時故作痴聾以大度置之今若减飢民之食以實己之私囊卽使上憲未及見聞倖逃法網滿載而歸試問其清夜問心亦有所愧汗否子孫有昌盛者否傳相之言蓋當頭之棒喝也然而治之卒不得其法者内河外河各管各工而意見向來不合此卽己成爲積重難返之勢而一切進占打樁實料諸法多未能盡善夫以水底爲黿鼉窟宅者齊東野人之語也卽使果有水族爲害亦不難設法驅除斷不至終誤大工其所以不能奏功者則由於占之不實也所謂占者先打木樁一排繫繩於樁上其繩之一頭則繫於船繩上則置料所謂料者卽高粱稈也一層料上實以一層土如此層層築實其高則有限額計若干丈則將船上所繫繩頭兠轉紥於樁上與捆扎包裹相似如是卽謂之一占故占之長短闊狹高低皆初無一定也進占之法譬如一身以繩爲之筋以料爲之骨以土爲之肉有筋而無骨則無力負荷有骨而無肉則疲弱難支故河工上此三物者缺一不可而北地進占往往重料而不重土是爲一大病以繩紥料其重幾何卽使其中亦實以土而實土過少些少之土泛而去之有何難哉占中有料而無土則雖樁堅繩靭而大浪幾滚未有不衝刷以去者占中雖白繩料土三者並重而其實則水來土掩古有常言土能尅水五行至理料乃木類水泛木浮亦一定之勢而無如此地治水諸員竟有不知此理者而且河工每年所常有而所以治之者一成而不變節逾小雪冰沍將至此處河口勉力奮作必有合龍之一日而凍合之龍一遇明春日暖冰融其决可立而待故此時北地治水諸員至今日而未能告報合龍則今年縱有合龍之時而暫掩飾於一時來春之福有不可以設想者已夫河工本屬可以升官發財實爲國家之一大漏巵今雖以工代賑經費用欵悉由工撫局開支侵挪工欵卽係侵挪賑欵或者辦理諸人良心不昧未敢過於私肥然積習相沿恐亦在所不免此項工撫局向本謂之助賑局乃由某處辦振尚有餘資故設此局專司辦賑之事何處有災則助何處之賑而各處捐欵皆歸其收存今旣改爲工撫局則顧名思義而以工代賑之意顯然必當仍以辦賑之人管理治河之事勿使河員得以掣其别則河工必有實效工欵不至虚糜卽賑欵亦不至虚糜雖曰辦賑諸君未必肯越爼代謀然治河卽所以辦賑河工一日不了賑務卽一日不完當亦必有惻然動念勃然興起者矣余聞之撫掌稱善曰客之爲此言也其北地災民之福歟請亟錄之以告當軸者 
[京塵雜錄]  
戸部爲移咨事所有奏請給奬貴州運鉛委員候補知縣江良醇本部於十月初四日帶領引 
見本日奉旨貴州運鉛委員候補知縣江良醇著該部照例給奬欽此欽遵到部除咨貴州巡撫查照外相應附黏原奏移咨吏部查照辦理○内閣漢軍侍讀奎聯因病出缺經諸相國查有保舉以侍讀儘先升用之内閣漢軍中書成惠應行擬補刻已由内閣將保案聲叙行知吏部查核矣一俟核覆卽富咨送奏補○兵部爲知照事前准侍衛處咨送四年期滿循例引見請旨外用之漢藍翎侍衛尚德魁等五員到部十月初四日帶領引見本日奉硃筆期滿漢藍翎侍衛尚德魁耿兆秩范憲武趙其昌林壽椿均著以都司用欽此欽遵到部相應知照貴領侍衛内大臣處查照辦理○廂藍旗護軍營印務護軍叅領福謙奉堂諭傳知印房七個甲喇三五旗派差處東西庫火藥庫冷棚書稿送文各項護軍應挑備挑本年皮襖賞銀兵丁等務於十月十二日卯刻各穿開氣袍自帶弓張齊赴本營公署内預備考騐以憑造册咨送奏請欽派看視奬賞勿得自悮○某日右翼總兵長石農鎭軍傳集右翼步營四旗翼尉固山逹步軍校等人諭以京城内外賭局林立烟館櫛比類皆盜賊之淵藪本堂未莅任前已久有所聞今夏近畿告歉飢民過多難保不溷跡京城兹屆隆冬宵小易於竊發爾等旣以安輯地面爲務要當先清盜源所有賭局烟寮理宜嚴密查拿禁止開設首在各翼旗破除情面庶乎不禁自止試觀提署番役係屬公差實無地面之責而兩月間已抄拿賭局二案每案犯逾百人如此多犯尚能拿獲况其他乎由是觀之步營宫特不拿耳非不能拿也自此以後各廳所轄地叚内是否有賭局幾處烟館幾處必先詳細查明每十日自步軍校以上至翼尉各皆據實結報倘有隠匿不報者一　查知或别經發覺定將該管各官嚴行奏叅决不稍示寛貸所諭諄切如此不知各地方官果能依此辦理否耶○禮部爲知照事祠祭司案呈本部具奏十月三十日世祖章皇帝聖誕此一日虔誠齋戒禁止屠宰不理刑名照常辦事等因奉旨知道了欽此欽遵到部相應知照各衙門一體遵照○十月初十日恭逢皇太后萬壽聖節　慈　自　　詣壽呈殿曁 
 
 

Page 2

 
 
内廷建福宫承乾宫乾清宫列聖列后御容前行禮並御慈寧宫受賀迨還南海後卽由内總管奉懿旨傳知侍衛處所有本日恭備前引之乾清門侍衛三旗大門侍衛等加恩各賞綢縀尺頭二卷著立將職名開單進呈以憑照單頒出慈恩覃沛於此可見一斑矣是日駐京各國欽差公署均高挂本國綵旗藉以誌慶各欽差旋率叅贊繙譯等官敬備紅柬齎往總署投遞總署堂司各官亦以名片答之○某甲者在正陽門内西交民巷北前府胡同開設烟館十月初七日午後右翼步營兵某乙至彼吸烟吐霧吞雲歷時甚久蓋暗往偵探案情也吸畢行至門口腰間突出梢子鞭環聲一響外間擁進多人皆持梢子鞭立將烟館抄拿捉獲人犯六名連烟具解往右翼下處取錄口供然後詳送提署訊辦○吉林將軍遴委雲騎尉永春恭齎貢葠二匣到京某日清晨報明東華門至總管内務府堂上投文交納所齎侵匣用黄綾裝潢每匣皆黏將軍印花封條内盛大枝山侵八苗中枝山葠十四苗標明重八兩五錢内務府堂司員接收後立卽禀堂以備翌晨呈進○承修太和門工程李大宗伯於十月初十日萬壽行禮畢至太和門查看各工所有太和貞度昭德三門以及庫房瓦木皆已工竣惟須將披麻挂灰再行油飾大宗伯嚴爲催促廠商答以天氣嚴寒若不容底地油品恐罩上之油一經暑夏卽有爆裂之虞至階石欄杆亦未動手廠商以石條業在本廠製就只須運來安　矣大宗伯限於年内交工 
[太守騎箕]  
蘇州府王可莊太守仁堪因病出缺當日卽由本館派駐蘇州訪事人發來專電列諸報端兹接訪事人續信云太守向患疝氣時發時愈此次赴各屬覆勘秋成於十五日回署在途中感冐風寒以致舊疾復發痛不可當立飭家丁向上憲乞假一面延醫服藥不料藥石無靈延至二十日丑初遽爾出缺當卽據情禀報大憲以省垣重地首府一缺不可一日虚懸卽於午後懸牌云照得請補蘇州府知府王仁堪據報病故所遺員缺應卽揀員接署查有候補知府林文炳堪以署理按本年殿撰之病故者巳有二人一爲陳君冠生一爲洪君文卿兹太守又鼎足而三何文運之厄如此耶然如太守者政事文章日星同炳儒林循吏自有千秋地下有知亦可無憾巳 
[衣錦還鄕]  
姑蘇訪事人云江西副主考鄒太史福保於二十日午前由豫章來省舟抵胥門外官碼頭文武官員咸往接官廳迎迓 
[試題續錄]  
本月十九日江蘇學政溥大宗師提覆常昭文童題聖人之於民作後二比二十日考試蘇州府屬第一塲優生兼員監錄科優生首題欲求自得之也至則取之左右逢其原次題好善優於天下貢生錄科題君事也我不敢廢監生錄科題可以取可以無取通塲策題問西漢書西域傳所列諸國能備陳之歟詩題賦得湖邊草木新著霜得霜字 
[蘇州火警]  
蘇州訪事人云本月二十日上燈時閶門内中巿大街某丸藥鋪因作晚炊遺火積薪中以致冐穿屋頂警鑼報處水龍飛駛而來萬斛銀濤幾訝傾從天下洎火熄後查得僅焚去廚屋一間餘皆無恙方冀可高枕無憂矣不料三鼓後警鑼重又亂鳴起而視之則東北角紅光萬道上燭層霄不及片時火鸛火鴉盤空飛舞各水龍仍星馳而夫馮卒亦馳報各衙細詢之始知火起於護龍街關帝廟北首龔姓衣鋪俄而長元吳三縣及各路總巡皆呵殿而來飭差彈壓時適封姨肆虐各水龍雖竭力噴救終嫌人力難施祝融氏西突東衝毫無阻隔直至四鼓後始得漸漸告衰是役也計焚去房屋十餘間除龔姓衣鋪外殃及比鄰寳泰衣鋪聞寳泰新造房屋卽房價而論己費去四千金連棧房所貯各衣共失萬餘金誠可謂災生旡妄己 
[焚如死如]  
金山縣屬洙涇鎭人烟稠密商賈紛紜鎭有某姓釘鐵油蔴店開設有年生涯頗盛數年前曾收某甲爲學徒業已擢任櫃夥近忽患病沉重店主恐罹不測買舟載送回家於某日黄昏時扶之登舟又以其喜阿芙蓉膏爲備烟具一副時適晚潮未至舟子不耐靜候相約品茗於某茶寮中躺臥艙中昏昏沉沉致將所蒙衣被觸洋燈上火勢大熾頃刻炎炎　招招者聞警奔來莫可援救急推篷入視則甲已頭焦額爛生氣全無店主以火禍肇自舟人向之詰責舟人不服店主乃於翌晨喊禀縣署縣令劉邑尊帶同刑仵人等躬往河干騐視松江訪事人函述如是其中曲折非外人所得知也 
[漢陽大火]  
昨日之晨執筆者得鄂省訪事人於本月十四日來信云初十日下午一點鐘漢陽城外晴川閣畔某姓家失愼以致驟成燎原之勢時則寒風刮面自北而來其地又偪近江邊以致風助火威火藉風力飛揚跋扈幾如倒海排山漢陽鎭總兵高力臣鎭軍速令標下弁兵奮勇往救遊擊章蔭亭遊戎亦督率隊伍而來未幾城内文武印委各官管押水龍陸續赶至竭力吸水以灌約歷一點餘鐘回祿神始霽威而返事後訪之由晴川閣畔起直焚至鎭署庫房墻外計燬瓦屋三四十家茅屋五六十家都百家之譜誠巨災也 
[漢口火災]  
漢皋訪事人云本月初五晚十二點鐘時忽聞人聲鼎沸警鑼亂鳴遥望西南角火光萬道高炤半天文武印委各員赶急到塲彈壓水龍亦皆風馳而往竭力救援約焚一點餘鐘始得漸熄訪知被災者係大通巷甲乙兩家或曰甲乙本同居婦女以錢財細故互相詬辱甲婦忿甚因卽遷居旋復放火以報宿仇但道聽塗說之言究未敢據以爲實也 
[維揚瑣語]  
揚州訪事人云江甘兩邑尊考試文童刻己告竣同於某日發出正案計江都共取張蔭庚等三百七十九名甘泉共取張之傑等二百五十九名又查得江都文童吉某結上無印飭卽補呈置之不答徐某漏考生理論飭傳補考未到遂皆照章扣考○督辦揚屬運河堤工歐陽潤生觀察之三公子文定左衛街皖南孫觀察之淑媛爲室擇吉九月二十四日成婚是晨先由乾宅發轎並舉行奠雁禮儀從烜赫鼓吹喧闐銜牌多至一百三十餘對每對間以彩旗兩面沿途觀者較賽會時猶爲熱閙彩輿用緑哆呢紥成五色花毬舁以八人繞多子等街迎歸花園巷公館迨己時行交拜禮城内自運憲以次均往道賀冠裳輿馬濟濟蹌蹌又風箱巷前署准運司程尚齋觀察之文孫亦筮吉是日迎娶○總辦保甲朱觀察見有門牌上祗寫某公館並無名號籍貫及班次官堦者似此漫無稽考則不論娼優隸卒皆可冐作逹官貴人因卽舉以詢叚員司事答以查時皆不肯實告故無從塡寫觀察遂出示通衢略云現值編查門牌之際如係在揚聽鼓以及寓公鄕宦務將眞實名號官堦告知巡查員司以便塡寫換給藉分涇渭而免影射等語或曰此等弊竇揚城實不知凡幾故往往以假爲眞悮眞作假致上年有誤人桃源之事然從未有人查禁也 
[東報譯登]  
日本兵庫縣津名郡鮎原村民人廣田孫爹精於農事年來試植尚未通行之米種其粒較尋常大三倍當明治二十三年開第三回内國勸業博覽會時以此種稻入會曾受一等功賞計田一反步種此稻可收米三石五斗之多且質性精良光澤推爲無上種類今願以此種遍行全國招農人取種試作不取價值僅須遞送郵劵四錢○十一月十號午後九點鐘前廣島有雷電之災是日清晨多度津雨雹閱三分時始止○十一月十三夜外務省接得外洋急電知布畦國有亂兆遂立時咨照海軍省請發軍艦前去保護日本人民旋由西鄕海軍大臣上奏内廷十四號午前九點鐘時天皇降旨允准命得中牟田二海軍軍令部傳品川灣所泊浪速艦直赴横須賀定於十五號清晨鼓輪向布呼進發先一日川口海軍主計總監赴大藏省請發給派遣軍艦來往等費大藏大臣許查例候給○天皇皇后降旨十一月十三號午後二點鐘出宫門天皇命德大寺侍從長皇后命室町典侍爲驂乘花房宫内次官三宫式部次長山内式部官綾小路侍從并女官數員幸赤坂離宫觀菊賜各有爵者偕夫人陪觀另設御宴堂賜陪觀者立食迨鐘鳴四下卽起駕還宫按日本菊花極盛每歲九秋時節人無不欲一覩秋容然民間異　 
 
 

Page 3

 
 
尚　　赤坂離宫鄕苑研植者非但種佳類甚且有一株能開數百朶者意靖節高風亦喜近天家富貴歟○十一月十三　午前駐劄日本之葡萄牙國公使僕魯其耶任滿遄回見日皇皇后鐘鳴十下皇與后傳公使進内前奉命往美國辦理博覽會事務東京工業　校長手島精一公畢回朝亦於十三號謁見駐劄中國烟臺之二等領事官伊集院彦吉定於十四號起程履任 
[之子于歸]  
原任廣東巡撫劉芝田中丞之公孫文定典董黄鎭心之女公子擇吉本月二十二日完姻公孫賃城内太平街某姓屋爲公館昨日吉期已屆上午本邑道營廳縣印委各員均往道賀午後三點鐘時排齊全副儀仗并劊子軍件頂馬戈仟哈過三牌樓縣西縣東老學前東街至坤宅迎娶坤宅亦排齊執事送之 
[局委丁艱]  
本邑保甲中局委員汪二尹之封翁向居姑蘇城内本月初忽患沈疴二尹聞信立卽前往侍疾前日　中接得來信悉封翁巳仙逝遂投道轅禀報丁憂聶觀察委黄二尹接理二尹定於月初到差視事 
[劊子驚斃]  
上海縣黄大令處决兇犯蔡阿邦一事已紀報章行刑日之劊子患病辭役大令商諸撫標滬軍營統領蕭雲卿軍門撥在營鳴號之某甲行刑蔡臨死時睜目視甲甲心驚瞻戰回營後竟臥牀不起同營人爲之延醫診治毫無效騐延至前日一命嗚呼噫異哉 
[幾占滅頂]  
前晚寧波人某甲由美租界中虹橋裝街面所掃之穢物至浦東爛泥渡抛棄行經陸家嘴忽起狂風浦中波浪滔天不能支柱船卽傾覆三舟子同入水中幸救生船赶急救援將三舟子撈起然亦險矣 
[蝸角紛爭]  
本邑人張小法混名馬蹄袖無賴之流亞也邇在裏虹口石橋畔開設小烟寮草鋪縱横錢燈明滅入此室處者類皆芒鞋草　之徒前日有意與天寳金林紅毛瓶小湖羊等人尋釁投美捕房誣控失竊烟鎗捕頭以指竊無憑斥不准理張竟將諸人扭至某茶肆大肆咆哮天寳無可奈何給以小洋銀六角事後因被誣衊不肯低首下心舌劍唇槍各極銛利嗣有和事老從中排解角中蠻觸尚事紛爭正不知如何了結 
[]  
有名湘坡者忘其姓家住老北門内和尚浜向爲土作年逾而立素喜杯中物每飮必醉醉則往往肇禍前晚又在城外飮至沈醉向老北門守弁大呼汛弁問可有對牌答稱無汛弁謂旣無對牌不能開放湘坡大肆咆哮厲聲辱駕迨門開放入突扭住汛弁肆意兇毆衆人大抱不平扭送保甲北局局員鹽二尹正欲研訊湘坡瞻敢在局内喧呶不巳並將陳設各物擊毁一空局勇向二尹禀明二尹大發雷霆立卽提訊喝令笞責湘坡一味苦求二尹著罰洋銀三十元如數充作某項善舉 
[遞犯自盡]  
雲南人藍葆光卽藍玉田糾合天津流氓向雲南礦務局總辦陳姓滋擾經陳函致上海縣請辦黄大令飭差提案訊供收所聽候備文遞解回籍此已詳列報端矣前日將文憑發交原差薛貴押解起程薛奉文後卽派夥役解藍至新閘登舟解往嘉定縣過站藍乘人不備投入河心夥役亦卽躍赴水中用力擒獲藍又取洋刀向喉間自刎迨夥役上前奪下則已帶傷頸皮不得己將藍帶回據情禀述大令飭發善堂醫傷俟傷痊再核 
[會訊冐牌]  
冐牌被控已記報章此次原係英商祥茂洋行投英公堂控稱租界中成泰店主郭慶章有冐牌肥皂出售包探李錦堂將郭傳案起到肥皂蔡太守訊供之下郭供稱此項肥皂由法租界泰昌成主華彩堂卽夏彩章賣下太守移請法公堂傳夏訊究夏稱向祥生店黄菊生買來黄稱由日本人在大坂運來因一併移送英公堂請爲訊斷李探禀訴前情祥茂西人稱行中肥皂四面有西又祥茂二字及行主之姓中間有華文祥茂洋行四字今所吊冐牌之貨華文係祥生洋行四字西文全行照仿且其中亦有二樣一則西文同而華文不同一則無華文今有眞假仿單二紙一并呈騐郭夏黄各執前詞太守問黄曰爾之肥皂旣稱向日本辦來究竟令彼製造乎抑日本向有此牌乎答稱日本向有此牌太守問爾向日本大坂誰家買得答稱由大坂祥生行運貨來滬託爲代銷太守商諸薩副領事飭將黄等各人交保肥皂仿單暫存請函致日本查明究竟如何覆訊核辦 
[覆水重收]  
張阿孝扭妻陸氏至上海縣控稱妻子背天私逃請爲懲辦黄大令請葉司馬提訊張訴稱小的家在本邑浦東耕田度日娶陸氏爲妻巳多年矣今春乘小的出外席捲而逃迭次找尋迄無下落前日小的有事來滬中途遇見喝令歸家非但不依反敢恃蠻恣横不得已扭案控告飭請究懲陸氏供稱丈夫衣食不周今春携同水婦人來申囑令傭工餬口詎料忽聽歹言將小婦人扭案司馬判令掌頰一百下交張領回管束 
[並無存米]  
怡和洋行某西人投英領事署訴稱漢口源美號積欠代付關稅水脚銀一萬四千三百六十兩九錢三分旋於九月三十日倒閉查得尚有米存在上海南巿計同吉泰一千石乾利昌五百石仁盛五百石請諭令扣留以抵薩副領事據情照會英讞員蔡二源太守太守立卽飭差往傳訂於昨晨會訊西人申訴前情同吉泰吳瑞卿乾利昌張積生仁盛陳黼潤均投案候示太守將怡和西人所訴逐一諭明吳供稱行中素與漢口源美號往來今年代辦米已有萬餘石銀錢均已過割現有黄荳蠶荳共四百餘包由源美交太古行鄱陽輪船裝至上海寄存太古棧曾持一百六十五包之提貨單去提被太古行扣留據言源美欠太古銀兩故也又有三十包被怡和行扣留且同吉泰與源美往來尚被欠銀二百四十餘兩本擬控追忽奉差傳是以來案候訊被扣名貨開呈清單請閱張供稱乾利昌與源美交易均巳清楚前者有米運來卽隨時匯付銀兩陳供稱源美有米一百五十包已被太古行扣留别無存米矣太守問然則怡和所訴源美有米二千石分存爾等三行並無其事乎吳張稱有荳米被太古扣留是實話乎同稱皆是實話太守將情告知薩君請轉詰怡和西人答稱傳聞有米寄存是以控告太守謂傳聞之詞本難憑言隨諭令吳等退去清單暫存 
[懲儆火匪]  
本邑董家渡火災延燒兩面店鋪以致某花行被火匪刼去洋銀數百元當時報捕請緝旋有縣捕在老北門拿獲陳金松卽臘梨金松王保生卽小保生押解到縣黄大令因公務紛煩倩保甲總巡棄臨恭司馬代訊前日傍晚司馬蒞縣升坐花廳飭提研詰陳供稱小的係本邑人現爲劈籐手藝有一堂弟在董家渡是以前去探望回時行過恒豐木行見地上有一紙包拾起視之内有洋銀二十二元小的遂兌得金約指一枚計重六錢前日至四馬路飮酒吸烟回時在老北門被捕拘案王供稱小的亦本地人現爲鞋底手藝有母舅住董家渡左近是　聞有火患奔往施救中途拾得洋銀五元換取約指一枚司馬判令各笞責二板具結交保金約指暫儲意者尚須給償被搶之戸乎 
[法界捕房瑣案]  
著名流氓錢桂慶及其妻嚴氏糾同流氓漆匠阿明卽蔡阿明鞋子阿福等七八十人聚集廣太酒店將賣　　人魏杏生攢毆復扭至老北門外城下經北局巡丁驅至法界爲巡街捕拘入捕房葛同轉訊明飭押候分别責懲并飭包探至魏處勘視所毁各物此已錄諸報章昨日包探郁廷湘禀稱小的奉諭往查魏家所毁之物計鍋灶風爐長凳鑊子水缸同轉命帶嚴氏到案照原斷用竹枝鞭背二百下錢笞責二百板蔡笞責一百板問家住何處供稱本地同轉謂爾顧係寧波口音何以詭稱本地人蔡供稱小的自幼在寧帮中習手藝家住浦東金家灣同轉著押候交的實人保去錢縱容妻子何人胡閘意屬不知羞耻者一併押候具改過切結○日前太古十四號棧房扛夫陳長富與李 
 
 

Page 4

 
 
木木爭挑糖包揑破腎囊送仁濟醫院療治控經葛同轉騐明將李押候責懲昨日李偕工頭張在德投案繳到所斷洋銀同轉給陳爲醫傷之費李照原斷掌頰一百下交張帶去具改過切結陳亦諄囑一番叱令退去○前者四明公所司事戴鈞慶等控司炊替工徐豐年竊取洋銀一案經葛同轉訊供將徐押候補提阿方再核兹戴帶阿方投案供稱當晚緊閉大門至初二日七點鐘時徐卽出門買物及回始知失竊當向各人搜檢餘人並不出外只有徐一人早出且騐明凳上釘痕的係徐所竊無疑葛同轉命徐到案與阿方對質徐矢口不承并稱鞋底有釘不止小的一人同轉謂旣非爾竊何以肯賠戴稱當時伊情願認賠請大老爺追比可也同轉飭將徐還押諭戴出外詳細訪查候下期禀覆○方桂江控劉春祥爲許松山檐保印子洋銀二十五元葛同轉訊明將許押候再核昨日方投案訴稱富時劉確擔保洋銀二十五元同轉問有何憑據答稱並無憑據劉供稱前在英公堂呈過憑據同轉謂此案旣經英公堂判過飭探將一千人移送蔡大老爺辦理劉供稱恐遭覊押求恩免送同轉謂爾終不能脫累飭方投英廨候訊可也○著名蟻媒大刀張三拐販江北婦人王二娘之女金林賣入花烟館内爲娼經葛同轉訪拿到案將張押候交到二娘及金林昨日鴇兒董王氏投案叩求恩施同轉著將張從重笞責三百板還押候堂期送縣遞回揚州江都縣原籍董王氏仍交原人保出照限二十日内交到二娘金林○積竊金雨卿案發到堂昨日葛同轉追比贓物金供稱洋銀三十元實交鄭阿六手陶金榮實係誣扳問未齊之贓何在供稱已遺落無可交還矣同轉著從重笞責二百板命提鄭到案對質旋又訊陶供稱小的實係被累不敢與匪人爲伍同轉謂爾初時何以供認陶稱實被誣扳並無虚語同轉着將金再笞一百板遣鄭陶還押 
[湯餅筵資移賑]  
南潯朱煦庭姻大兄令朗丙君兄得弄璋之喜以令弟膝下虚懸將新得令孫嗣厥後承親友貺儀二十八日除筵宴客外預助英洋一百元委解順直以應急需爲諸翁造福鼓舞歡欣友愛還緜夫似續周旋酬酢慈祥悉合乎權宜迭衍孫謀聿蘇人困識見超卓較往年抱大令孫時移資濟世如出一轍矣[  上海北巿絲業會館籌賑公所施善昌謹誌]  
[飲和食德]  
謹啓者頃奉到全亨號麥潤齋大善士令姪孫永和新孝廉苹儀移施粥洋五十元又奉到平安氏洋二元張炳奎棉衣洋四元滬北人烟稠密貧苦食力之儔飢寒交迫實繁有徒敝堂歷年冬春兩季設廠施粥經費之鉅久邀公鑒刻下開廠在卽需欵孔殷乃蒙以鹿鳴慶賀惠及貧黎眼前功德造福無量連科及第請爲操劵登報叩謝佈告同仁[  上海六馬路仁濟善堂董事施善昌等謹誌]  
[駿惠常頒]  
歷永久以垂名光争日月鑒旱乾而霈澤望慰雲霓敝堂恒産毫無蒙諸善信按候助捐藉資接濟計九月份常捐并月捐共收英洋二十七元錢二十四千六百五十文衆欵彚登仰瞻困厄常援齊施同好數逾大衍定符富貴之徴福造無疆卽本仁慈而劵虔伸謝悃並誌頌忱[  上海虹口元濟善堂同人等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬巿讒言]  
蘇州人某甲在本邑南巿洪升碼頭開設源豐泰米行日前向　左近永裕麻袋店賒取麻袋若干約計銀三四十元永裕主屢遭夥友向索一味遲延日來源豐泰生意清寥兼被各夥友虧空竭力搘拄頗有左　右絀之形昨日永裕夥又求踐前言源豐泰仍無以應永裕夥知此帳難於收取遂至施粥廠糾合乞兒數十輩紛紛向之坐索敲檯拍凳喧嚷不休源豐泰主乘勢將行門關閉乞兒依然擾擾紛紛後經人出爲調停乞兒始隨店夥以去○南巿各花行每於清晨六七下鐘有各鄕人肩棉花來售沿途擠擁時有所遺江北婦女小孩往往羣集百十人俯身拾取遺秉穟滯饒有古風然或藉此而竊自袋中則殊爲變本加厲矣昨日有鄕人擔吉貝四包行經南碼頭突有江北婦三人劃斷包上之繩致紛紛墮下三婦卽一擁而上任情攫取迨鄕人大聲驅散已所失衆多鄕人無可如何跌足長歎曰晦氣晦氣○前晚十下鐘時有一臘梨人不詳其姓氏酩酊大醉躃𨇨至小東門外向某甲買梨子二斤旣成交祇給青蚨三十二翼甲索增添臘梨人大肆咆哮巡街見之乃驅之使去 
[英界公堂瑣案]  
沙遜洋行某西人偕經租買辦周蓮塘收租人王幼香投案訴稱被無錫嫁妝店主榮義坤積欠房租洋銀二百十三元言明俟將店貨拍賣卽可付清一再熟商姑全體面今知拍賣後仍不付租是以控請訊追并將被欠清單呈閱榮頭戴晶頂欵步上堂供稱職員賃開嫁妝店及眷屬所住皆周之産業實因生涯清淡無可彌縫不過將貨拍賣得銀付過四十餘兩職員與味蒓園主張叔和往來曾由新聞報館劃來錢四十千文欲付與周收受且有彌陀榻被周借去未還本月初十夜租界張燈時職員樓面陳設全新桌椅任周家家屬來觀踏壞器具甚多職員須出修理費今旣被控容於月杪付洋銀五十元餘再措繳王又稱除去所收之銀尚欠二百十三元周所借彌陀榻卽可交還蔡太守諭令榮覓人保出於月杪繳洋銀五十元餘再限期措繳○寗波上海各小工顧柏生等在虹口通永碼頭與青口徐州等處小工應瑞生等人互爭工作以致鬥毆蔡太守提案訊供著分别押候傳米客朱堯臣核辦此已列之報章矣昨由捕頭令將顧應等二十五人解案朱投案候示太守問朱曰前日所上之米是爾貨乎答　監生自巳者有之經手者亦有之問伊等各處工人須憑爾雇喚不能任彼爭奪答稱監生不能雇定何人盖彼皆窮苦食力之人如雇寗波上海人則青口徐州人不悅如雇青口徐州人則上海寧波人不悅監生祗望安然無事而已目下伊等已一再兇毆殊爲棘手太守謂爾米客也米石上落總以妥定章程爲是此後爾旣雇定何人如有人來爭奪不妨報捕拘拿送辦答稱一經有米搬運工人卽如蟻之集何待雇喚今擬不雇此等工人自已長用二人搬運太守謂如此亦可庶不至兩造再啓釁端但爾雇用之人須列名帳上設或再有爭奪情事可以拿案懲辦朱唯唯稱是太守隨飭將顧應等一併開釋○毛生華訴稱小的在某姓荳腐店執役同事王信園竊藏包荳腐皮之白布向之說破卽將小的毆傷是以報捕拘案王供稱小的與毛同店偶然口角自知不合然並未竊布何可被誣祭太守謂區區白布能值幾文錢何竟因此涉訟乎遂判令罰王洋銀一元給毛爲養傷費○包探黄四福禀稱藍雲臺家失去烟槍布衣經小的查知張金奎王巧生二人所竊是以吊贓送案藍投案領贓張王同供稱小的等初次犯法求免出乖露醜蔡太守判令各管押一禮拜贓給失主領去○包探唐寳榮禀稱小的緝獲積竊徐生祥吊出衣物詰知竊自施維仁陳明繼二家今特解送案下施陳均投案領贓徐供稱鎭江人疉經犯竊自知罪無可逃如此次免予究追則下回不敢再犯矣蔡太守判令笞責一百板管押二月期滿遞解回籍贓給兩失主分别認領○包探唐寳榮禀稱前者小的緝獲賭犯羅培和解送案下大老爺向之訊究不認賭錢兹小的查得羅的係賭犯拘拿時抛下之洋銀蓋上賭臺上所用圖記羅供稱小的係廣東人不敢犯賭惟乞施恩蔡太守飭押候備文遞解回籍○某號華捕禀稱昨日小的巡路時見周錦雲唐瑞林二人擲骰賭錢是以連賭具送案周供稱小的係蘇州人在治下小本營生偶然擲骰唐供稱小的係江北人拉車爲業路過此處陡被拘拿蔡太守判令將周管押一禮拜唐押候查明再行核辦賭具存候銷毁 
 
 
 

Page 10

 
 
   
 
 

Page 11

 
 
[光緒十九年十月十二日京報全錄]  
　　宫門抄○給諫洪奏永定河連年潰决請及時修治摺○鄂撫譚奏甄别候補知府片○又奏知縣續定錢糧懇請免議摺○護江撫方奏查明京控案件摺○蘇撫奎奏江海關第一百三十結收解各數摺○十月十二日兵部太常寺太僕寺廂黄旗值日無引見○召見軍機敬信○○四品銜戸科掌印給事中臣洪良品跪奏爲災至切近請及時修治以杜後患而固邦本恭摺仰祈聖鑒事臣維永定一河密邇京畿自髮捻變興河失修治者四五十年淤積日高無歲不决十六年八　臣曾以一切情形瀝陳在案乃李鴻章概斥爲陳言臣以該督著望老成必能别施補救誰知年復一年因循至今潰决愈多災祲益甚幾有不可終日之勢臣以國計言之物産耗失不可勝言而國家經費有常蠲賑頻仍後將何以爲繼以民生言之蕩析離居生計日蹙而一旦飢寒所迫患恐生於意外故自康熙以至道光五朝無不以治河爲急務誠以國家之元氣宜培下民之昏墊可憫也夫事關重大天時人事交迫有非尋常一二補苴所能卒事者譬如治病暫病可理其標久病必尋其本今之河病久矣非合全局以籌之挾大力以拔之審其病本所在而亟療之將今歲旣决明歲復然損財傷民終無了局程含章所謂零辦而費重不若全辦而費輕者此其時矣第臣考大禹治水曰蔬瀹曰决排孔子蔽之以一言曰盡力乎溝洫此古方也治水者莫之能外要在善因者損益之或因時以逹變或因地以制宜今觀本朝諸臣之議治河如陳儀之疏古河故瀆沈聯芳之疏天津引河裘曰修之挑濬六工陳宏謀之建築遥堤程含章之先暢尾閭後疏渠港又有議開溝疉道以通其流者有議棄地容水以殺其勢　惟雍正時世宗諭旨以渾河淤淀爲全局病特令引渾河别由一道入海乾隆時方苞亦言宜别開一河俾濁流不入淀池直隸下　浩而留東西淀以受會同清河子牙等河伏秋之漲李鴻章前奏所言别開一河意實本此但大綱固必折衷一是而細目亦必參　衆策不得概以爲陳言而棄之也至李鴻章稱開河苦無經費臣竊謂不然蓋天下事利害所關有緩有急富議修鐵路時河患尚未形也今時移勢變鐵路之利尚在渺冥河患之害近在眉睫若兩役並興庫帑誠有不給今請移緩就急暫停鐵路之工藉供河務之　臣查原議鐵路經費每年二百餘萬用以治河欵不另籌而事可立集除已然之害較之圖未然之利有不待智著而知所審　矣但治河一事至爲煩碎必事事躬親履勘時時專意經營審地勢之高卑察委員之勤惰耳目極其周到手足極其勤勞故以大禹聖神亦嘗八年於外而後告厥成功非可以攝職兼營綢繆盡善是以雍正時特設水利衙門而以怡賢親王專司其事道光時特以江西巡撫程含章入爲工部侍郎專治河道祖宗成憲宜可遵循李鴻章身爲直督河務雖其職守然年過七十吏治海防以及總署洋務一切歸其區畫若更責以治河精力實有難支請旨另選中外大臣通逹河務機宜者寄以此任俾之親身督辦時與李鴻章會商籌其萬全而後安瀾可卜庶於國計民生均資利賴矣臣爲大局安危起見帮不憚言之至再至三但書生蠡識未知有當事機與否合無請旨飭交王大臣六部九卿翰詹科道會議以俟睿裁臣不勝匍匐待命之至伏乞皇上聖鑒謹奏奉旨已錄○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查補用知府黄州府歧亭同知兼雲騎尉李雯應以光緒十八年閏六月初十作爲知府到省之日起扣至十九年六月初十日試看一年期滿據該員呈請甄别在任候補由湖北布政使王之春按察使陳寳箴取造履歷清册會詳請奏前來臣查該員李雯才具明晰辦事奮勤堪以繁缺補用除清册咨送吏部外理合會同督臣張之洞附片具陳伏乞聖鑒勅部查照施行謹奏奉硃批吏部知道欽此○○頭品頂戴湖北巡撫臣譚繼洵跪奏爲湖北省光緒十八年奏銷案内未完一分以上職名續據全完懇請免議恭摺仰祈 
聖鑒事竊照光緒六年二月准戸部咨錢糧奏銷各依定限各該督撫一面具題一面先將未完一分以上各員開具簡明清單專摺奏報由部核定處分先行覆奏其具奏後續完者准其奏歸本案開復等因臣於查辦光緒十八年奏銷時已將南糧米石驢脚南折錢糧各項下未完一分以上各員專摺奏報在案兹據湖北督糧道岑春蓂詳稱十八年奏銷案内南糧米石項下原報經徴未完二分以上之署蘄水縣事本任漢陽縣知縣薛福祁現據續完清楚又驢脚南折錢糧項下原報接徴未完一分以上之署武昌縣事本任雲夢縣知縣劉秉彝現據册報前未完銀兩係在緩徴項下應請計除等情詳請奏咨免議前來臣覆覈無異除咨吏部戸部查照外理合會同湖廣總督臣張之洞恭摺具陳伏乞皇上聖鑒勅部覈覆施行謹奏奉硃批戸部議奏欽此○○頭品頂戴護理江西巡撫布政使臣方汝翼跪奏爲查明京控案件尚無逾限循例恭摺具奏仰祈聖鑒事竊准吏部咨道光十年九月初二日奉上諭嗣後各督撫將京控逾限未結之案每屇半年彚奏請旨交部議處一次欽此又准都察院咨咸豐元年閏八月十二日奉上諭嗣後奏交案件着與咨交各案一併將已結未結起數咨報都察院查覈例限催叅以清案牘而儆廢弛其步軍統領衙門逾限奏案亦著歸入都察院催叅案内辦理等因欽此兹届半年彚奏之期據署按察使裕昆查明具詳請奏前來臣查江西省京控各案上次截止光緒十八年十二月十九封印日止計有未結陳玉輝萬順福鍾芳聲三起均未逾限業經奏明在案今自光緒十九年正月十九開印之日起至六月底止除陳玉輝鍾芳聲二起巳據審擬由司解勘咨結萬順福一起催提要証迄今尚未到齊曾經咨部展限又續准咨交彭蕭氏彭五憘二起甫經行提人卷札委提訊以上各案核計拘解承審各日期均未逾違應免扣限開叅除仍飭司上緊催提犯証刻日解審擬結並彚開詳細清單咨送刑部稽覈外理合恭摺具奏伏乞皇上聖鑒訓示謹奏奉硃批刑部知道欽此○○頭品頂戴江蘇巡撫奴才奎俊跪奏爲江海關第一百三十結期内徴收華洋各稅及支解數目曁查明免單總數抵解餉需恭摺仰祈聖鑒事竊照江海關徴收洋稅按結提解部庫四成嗣於四成銀内酌留二成以備機器局用欵其餘二成銀内除額撥黔餉並提解加放俸餉外餘賸銀兩同招商局四成稅銀一併分解南北作充海防經費各等情均經先後奏咨轉行遵照在案兹據江海關道聶緝案詳稱自光緒十八年十一月十四日起至十九年二月十四日止第一百三十結期滿共徴各國商船進出口正稅銀六十四萬三百八兩零除洋商前完正稅准給存票換領現銀一萬四千八百五十兩零外實徴銀六十二萬五千四百五十七兩零又徴洋藥稅銀九萬八千四百二十一兩共實徴銀七十二萬三千八百七十八兩零應提四成銀兩内以二成備撥機器局用欵其餘二成銀内除提解黔餉銀六萬兩並提解加放俸餉銀五千兩外餘賸銀兩分解南北洋作充海防經費至是結期内洋商請領存票居多間有願請免照之貨實給過各口免單稅銀天津一十三萬一百八十二兩三錢三分一厘牛莊一千五百九十五兩四錢七分五厘登州一千七百二十七兩八錢三分六厘寧波二萬九千二十五兩五錢五分福州九百四十兩九錢三厘温州三千五百二十兩二分四厘鎭江七千二百六十三兩二分二厘漢口五千八百三十九兩八錢九分三厘蕪湖二千八百三十兩二錢一分一厘九江一百二十五兩七錢二分一厘厦門一百九十二兩八錢一厘汕頭八百六十六兩一錢七分三厘廣東一百二十七兩一錢八分六厘淡水二百七十兩六錢五分另造清册送部查核此項免單稅銀卽在前項實徴數内均已批放京恊各餉無從撥還其徴收招商局輪船及關照船進出口正稅並洋藥稅銀七萬五千五百五十四兩零應提四成銀兩亦經分解南北洋作充海防經費各等情造册詳請具奏前來奴才覆核該關第一百三十結期内所徴各項洋稅除提四成銀兩外實共應存銀四十三萬四千三百二十七兩零提出一成五厘聽候指撥出使各國經費餘剩銀兩均經抵放京協各餉並稅務司月支經費曁例銷各欵之用至免單稅銀仍懇恩撥濟緊要餉需毋庸撥還長江各口免致互劃之煩除將原册分咨總理衙門戸部查核並令將給過免單稅數另造册詳辦外謹會同通商大臣兩江總督臣劉坤一核繕清單恭摺具表伏乞皇上聖鑒謹奏奉硃批該衙門知道單二件片二件併發欽此 
 
 

Page 12

 
 
[光緒十九年十月十三日京報全錄]  
　　宫門抄○江督劉奏請奬南洋隨辦洋務人員摺○御史龎奏科塲交卷時刻宜申明舊章摺○又　奏謹陳江南鄕試積弊片○護江撫方奏本年冬漕擬請循舊折徴摺○桂撫張秦甄别知府片○直督李奏東明黄河獲慶安瀾摺○十月十三日刑部都察院大理寺正黄旗值日無引見○彭壽請假十日○掌儀司奏十五日祭奉先殿溥僎行禮○召見軍機阿克丹○○頭品頂戴南洋通商大臣兩江總督臣劉坤一跪奏爲南洋隨辦洋務人員兩屆期滿照章併案請奬恭摺仰祈聖鑒事竊查光緒十二年十月吏部奏定章程内開嗣後隨同南北洋大臣專辦洋務出力人員自差委之日起扣滿三年請奬以十員爲率等因南洋事務較繁需才較衆近來商務日盛交涉之事亦復日增其中如光緒十七年長江教案疉起辦理尤爲棘手全賴在事各員實心籌辦相機因應藉收羣策羣力之效此外一切交涉事件亦均能不激不隨顧全時局委屬著有勞績查南洋辦理洋務人員計自光緒七年請奬之後閱今十有餘年卽自部定新章後亦逾六年之久已經兩屆期滿北洋業經照章兩次保奬均奉旨著照所請欽此欽遵在案南洋前屆三年本應照章請奬實緣辦理洋務出力人員較多部章每屆祗准保奬十員同一辦事著有勞積之員勢難令其向隅不得不併案彚奬現在擇尤開保僅止十八員核與部定每屆十員之數尚屬有减無增實已一再核删並無冐濫且部章勞績三年卽准奬叙今兩屆併保歷時更久資勞益深謹彚繕清單恭呈御覽仰懇天恩俯准照擬給奬以示鼓勵除將履歷分咨總理衙門吏部外理合會同江蘇巡撫臣奎俊恭摺具陳伏乞皇上聖鑒訓示謹奏奉硃批該衙門議奏片一件單二件併發欽此○○山東道監察御史臣龎鴻書跪奏爲科塲父卷時刻宜申明舊章以杜弊端謹陳管見仰祈聖鑒事竊查科塲條例士子交卷以次日未刻爲限不准給燭如有縱容逾限者監臨提調及本生一併議處近年應試人數日多雖屢經申明舊例而交卷仍未能恪守定章本年恩科順天鄕試臣奉命巡察甎門士子進塲均尚安靜惟交卷仍多遲逾監臨等官仰體朝廷優待士子之意稍子寛限頭塲直至亥刻以後始得净塲迨揭曉後外間物議紛紜謂多代倩倖中業經奉旨查辦斥革三名臣惟士子作文兩日一夜已足盡共所長眞才實學尤不難從速交卷其躭延時刻者非與同號士子閒談卽係倩人作文與代人作文所致且時屇黑夜號門已開監臨等官耳目難周鄰近號舍亦恐易於混越傳遞近來士習不如從前之循謹少加約束動易喧譁必須嚴示限制違例者予以薄懲庶可杜其任意延宕互相代倩之弊可否請旨飭下禮部申明舊章凡鄕會試交卷務遵例定時刻至遲以日入爲限不准給燭如有遲逾卽行撤卷以肅塲規而防流弊臣愚昧之見是否有當伏乞皇上聖鑒謹奏奉旨已錄○○御史龎鴻書片再直省鄕試士子以江南爲最多點名散卷竟日方能竣事是以塲規尤難嚴密聞近科士子接卷後紛紛携卷出塲閒游午後始陸續混入歸號甚至有令僕人送考具入號者科塲大典豈容如此任意妄行且閒人出入漫無稽查則傳遞頂替諸弊尤恐難免可否請旨飭下江蘇安徽巡撫辦理科塲務督提調監試等官嚴加約束以杜積弊謹附片具陳伏乞聖鑒謹奏奉旨己錄○○頭品頂戴護理江西巡撫布政使臣方汝翼跪奏爲江西省本年冬漕體察情形仍難起運本色擬請循舊折徴以紓民力恭摺仰祈聖鑒事竊查現准戸部咨奏催江西等省欠解漕折銀兩並新漕折價起運本色一摺光緒十九年七月十六日具奏奉旨依議欽此鈔錄原奏移咨到臣當經轉行欽遵辦理去後兹據署布政使福裕督糧道鄧蓉鏡會詳稱查漕糧爲天庾正供改折乃因時權宜三策若能起運本色何敢置爲緩圖無如江西漕糧自咸豐之年奉文改折迄今四十餘年之久原定折價較輕民間習以爲常且水路程途中有鄱湖長江之險風汛靡定較之河南江蘇等省難易逈殊若議徴收本色必須加增運費名雖規復舊章實則事同創始兼之漕倉被燬糧船無存建造乏資雇募非易種種窒礙情形久邀聖明洞鑒復查江西自遭兵燹後頻年水旱民困未蘇本年春夏这交兼旬不雨高阜早禾多形黄萎米價騰昻卽經開倉平糶積榖民間賴以接濟入秋以來又因大雨連朝江湖盛漲以致下游一帶低田晚稻被淹收成歉薄糧價未平所有本年應徴漕糧體察民情驟難起運本色司道等公同商酌擬請循舊折徴所有應徴新漕折價銀兩現已嚴飭各州縣設法催科認眞整頓曉諭花戸全數完納並飭將十八年及歷年未完舊漕一律嚴催力籌足額俟徴有成數卽當赶緊解赴部庫以供支放俸甲米折之需不敢稍事遲誤等情會詳請奏前來臣覆加確覈委係實在情形合無仰懇天恩俯准將本年冬漕仍循舊折徴以紓民力臣當督飭司道等嚴催各屬掃數徴收並將民欠舊漕一律催徴完解以供部庫放欵勿任稍有延欠所有江西省十九年分冬漕擬請循舊折徴緣由理合恭摺具奏伏乞皇上聖鑒訓示謹奏奉硃批著照所請戸部知道欽此○○張聯桂片　再前准部咨嗣後道府州縣毋論何項勞績保舉歸入候補班人員令該督撫卽以此項人員到省之日起予限一年詳加察看奏明分别繁簡補用等因在案兹查有廣西補用知府魏玠業已試看一年期滿據藩臬兩司出具考語詳請留省補用前來臣查該員魏玠寛厚和平辦事稳練整經差委並無貽誤堪勝繁缺知府之任應請留於廣西遇有繁缺知府缺出照例補用除將該員履歷咨部外謹會同兩廣總督臣李瀚章附片陳明伏乞聖鑒訓示謹奏奉硃批吏部知道欽此○○大學士直隸總督一等伯臣李鴻章跪奏爲東明黄河本屆伏秋大汛搶護平稳現屆霜清獲慶安瀾恭摺仰祈聖鑒事竊東明黄河南隄修防緊要迭飭兼護大順廣道陳啓泰督同管河同知勞乃寛署東明縣知縣石崑山練軍營官韓鳳昌等認眞經理節據該道等禀本年凌汛靠溜各掃豫綑逼凌排樁下汛十二堡排壩冰凌擁聚一處排樁搪護不住致將掃面掀起卽飭河練各兵拆鑲完整春間土工仍係練軍協挑用鐵車運取遠土帮寛壩基追壓掃面並在上汛添築外越隄一道抛做磚壩迨交桃汛上汛十堡中汛十七堡各掃靠溜下汛十二堡挑壩掃前河溜側臥蟄陷頻仍分投鑲護入夏以後河流異常洶湧掃叚紛紛沈蟄均經搶廂稳固並將磚壩加抛六月初四二十一日河水迭長驚濤駭浪拍岸盈隄中汛下汛各叚坡脚坍刷搶下新巡十餘叚溜勢忽提至新挑壩迤上撑壩又搶下新掃五叚該道督飭員弁民夫力與水爭並將新磚壩儘數加挑始臻稳定入秋後上汛溜走中洪中汛十六十七兩堡河溜忽提忽挫壩掃隨蟄隨廂下汛撑壩溜住不移新掃新磚壩勢均岌岌晝夜防維不稍鬆動兹屆霜清各工鞏固獲慶安瀾據該兼護道陳啓泰會同署大名鎭總兵李大霆禀請具奏前來臣查東明境内黄河南堤爲東南數省運道民生屏蔽關繫綦重鄭工失事後河身淤墊溜勢南臥東省尾閭不暢一遇上淤來源稍旺長遠消遲險工林立本年入伏以後黄水屢漲山東章邱縣姜莊格堤冲塌東明適當中權勢尤吃重中下兩汛掃壩屢瀕於危迭經電飭認眞防搶並豫購稭料搶下新掃始得化險爲平業將加欵搶護情形奏報在案兹蒙聖主福庇霜清已屆獲保安瀾堪以仰懇宸厪查李連莊高村黄莊三汛皆各建有大王廟每遇河工極險之時該道廳虔誠祈禱靈應昭然擬懇特頒大藏香十枝由臣祗領交該道敬謹祀謝以答神庥在事員弁履險蹈危勞勩甚著今值兩屆彚保之期容臣另行查明照章擇尤請奬至兩屆督辦會辦各員均能始終勤奮力挽狂瀾應先聲請奬勵前任大順廣道羅錦文請從優議叙兼護大順廣道卓異候升大名府知府陳啓泰擬請以道員在任候補署大名鎭總兵記名總兵李大霆擬請賞給一品封典藍翎三品銜道員用候補知府大名府同知勞乃寛擬援照光緒十年河南黄河安瀾隨摺保奬之開歸陳許道陳彝賞戴花翎之案請賞擔花翎提督銜留直隸補用記名總兵韓鳳昌擬請俟得缺後以提督升用管帶大名練軍馬隊左營知府用分省候補前先直隸州知州徐輔廷擬請俟離直隸州任補知府後以道員用調署東明縣知縣石崑山擬請在任以直隸州升用出自慈施逾格除仍飭隨時妥愼防守毋稍大意並將動用經費另行報銷外所有東明黄河南堤伏秋大汛安瀾併案彚保各緣由理合恭摺由驛具陳伏乞皇上聖鑒距示謹奏奉硃批另有旨欽此 
 
 

Page 13

 
 
[光緒十九年十月十四日京報全錄]  
　　宫門抄○諭旨一道錄前○監射大臣容等奏武闈人數不均據實陳明請旨懲辦摺○大臣祥奏本年漕務竣事請奬辦運員升摺○臺撫邵奏拿獲革員解部審訊片○楚督張奏委解恊滇月餉片○江撫德奏報回任接印日期摺○又奏藩臬等飭回本任片○江藩方奏報交缷撫篆仍回藩司本任摺○江臬福奏報交缷藩篆仍回臬司本任摺○十月十四日工部鴻臚寺正白旗值日無引見○睿王等武塲完竣覆命○立侯假滿請安○順天學政李文田請訓○崇寛服滿請安○孫家鼐請假五日○慶福請假十日○文治續假二十日○豫公請假兩個月○召見軍機李文田容貴○○監射大臣臣容貴張字圍較射大臣臣李鴻逵監試御史臣張仲炘跪奏爲武圍人數不均謹將辦過情形據實陳明請旨飭查懲辦並申明舊例以重試典恭摺仰祈聖鑒事竊臣等於本月初四日奉命派出張字圍監射較射監試等差當卽遵例前赴德勝門内左近住宿初五日卯刻開棚考試查悉分考人數計辰宿列三圍均各五百四五十名不等獨張字圍分至七百七十餘名數目幾加一半詢之提調據稱兵部早經行文順天府令其均匀搭配不必拘定府分詎督糧通判所造之實到人數清册於初四日晚間始行送到爲時已迫不及撥回其所報虚數之移文係於初三日到部有派至一千一二百者有派至一千八九百者多寡尤爲不齊等語臣等查例載初五六兩日試馬箭地球初七至初九日試步箭初十至十二日試技勇内中惟步箭最爲遲滯現在天寒晷短窮日之力亦只能閱至二百名今人數旣多斷難如期閱竣技勇雖較速然亦非三日所能卽了籌思無法只得公同商議於地球畢後赶將步箭連夜考試自初六日始皆係卯刻入座亥正散歸雖晝夜兼營精力幸足支持仍是從容校閱惟每日傍晚各圍皆散所有考生及送塲賣物人等羣聚一處不免擁擠喧譁高聲喝采深慮滋生事端幸右營叅將吳魁麟率領弁兵彈壓頗爲得力尚屬安靜已於十二日一律閱竣挑選如額臣等伏念武闈大典承辦分撥人數之員宜如何小心愼重况均匀搭配例有明文何得任意叅差草率從事萬一赶辦不及致誤内塲期限尚復成何事體相應請旨將承辦分撥人數之員查取職名交部議處并請諭旨兵部申明舊例嗣後鄕會試務於前兩三日將册催齊如再有數目懸殊卽一面查覆一面將人數改撥以警玩泄而重試典是否有當伏祈皇上聖鑒再臣仲炘係在圍内會銜現又辦外簾監試事宜合併陳明謹奏奉旨已錄○○臣祥麟臣許應騤跪奏爲本年漕務竣事謹將出力人員照案奏懇恩施恭摺仰祈聖鑒事竊照江浙海運糧米改由糧道徑行由津起剥運通交納直隸應辦事宜經直隸督臣曁臣衙門核議奏咨章程天津通州兩處辦運委員書吏核其勞績奏保每處以六十五員爲度等因歷經循照辦理在案本年江浙海運江北江蘇河運漕白正餘各米以及湖南採辦漕糧奉天額運黑豆先後運抵通壩臣等督率坐糧廳等隨時查騐斛收飭令派出在事各員認眞經理隨到隨缷轉運入倉業於九月十四日奏報在案所有任事各員不無微勞足錄臣等詳加酌核除出力較次員弁兵丁由臣等酌給咨奬外通永河道張治華擬請交部從優議叙坐糧廳滿監督記名道府得道員後加二品銜戸部郎中如松擬請俟得道員後賞給二品封典漢監督記名道府截取知府戸部郎中葛寳華擬請俟得知府後以道員卽補前任漢監督現任江蘇揚州府知府沈錫晉擬請在任以道員歸候補班前先補用此外辦運出力之咨調委員陸十五員通州地方文武印官漕務專員十四員臣衙門派出監督筆帖式十二員大通橋所調巡糧武弁十七員另繕清單三件恭呈御覽可否照擬給奬之處出自逾格鴻施除飭取各委員履歷咨送吏部備核外所有臣等請奬辦運員弁緣由理合恭摺具奏伏乞皇上聖鑒謹奏奉旨已錄○○邵友濓片再竊查閩省光緒十年九月二十八日承准軍機大臣字寄九月十一日奉上諭發往福建差遣委用之候選和府何隆簡胆敢揑造保奬知府官階本日已有旨革職拿問交刑部治罪該革員業已出京現已行抵何處著李鴻章曾國荃楊昌濬盧士杰一體嚴密查拿務獲派員解部審訊等因欽此當經前閩浙總督臣楊昌濬通飭各屬嚴密查拿在案兹據代理淡水縣知縣翁秉鈞禀稱光緒十九年九月初七日該縣訪聞革員何隆簡來至臺北府城隨卽親督差役密往查拿將該革員獲案訊明實係何隆簡取供附卷理合呈請奏咨并請派員解京等情前來臣查該革員何隆簡係奉旨拿交刑部治罪之人今旣由臺拿獲自應派員解部審辦除委令補用知縣謝壽昌將該革員解赴刑部治罪外謹會同閩浙總督臣譚鍾麟附片陳明伏乞聖鑒謹奏奉硃批刑部知道欽此○○張之洞片再前准戸部咨議令四川省恊滇月餉自光緒十五年起每月協解銀二萬三千兩賸銀七千兩改撥湖北按月協解光緒十五年二月二十一日具奏奉旨依議欽此咨行欽遵辦理查前項改撥協滇月餉業於光緒十五年至十八年共籌解銀二十六萬四千兩本年撥解銀二萬兩均經附片奏明在案兹據湖北布政使王之春會同善後局司道詳稱現復籌撥長沙平銀一萬兩發交雲南催餉委員知縣吳本義轉發百川通商號領匯赴滇等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批戸部知道欽此○○頭品頂戴江西巡撫奴才德馨跪奏爲恭報奴才回任接印日期叩謝天恩仰祈聖鑒事竊奴才前因在任已及九年趨赴闕延贍覲天顔疉蒙召見訓誨周詳舉凡察吏治軍用人理財諸要務莫不指示諄諄俾得遵循有自跪聆之下感悚交併惟時恭逢皇上萬壽聖節得與在廷諸臣同申慶祝恭聆鈞韶奴才自問何人渥邀異數感淪肌髓報稱愈難陛辭後隨卽束裝起程兹於九月十五日行抵江西省城十七日准護撫臣方汝翼將巡撫關防王命旗牌等件委員齎送前來奴才恭設香案望闕叩頭祗領任事伏查江西各屬本年夏間雨水略多低田被淹交秋亢陽日久高阜田禾又復缺雨滋培以致收成歉薄尚須查辦緩徴以紓民力至京協各餉均關緊要尤應力籌匀解此外一切應辦各事宜惟有恪遵聖訓認眞經理無間初終如遇有緊要事件當隨時與督臣和衷商辦以期仰答厚高鴻慈於萬一所有奴才接印任事日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○德馨片再藩司方汝翼現已交缷撫篆經臣飭回藩司本任所有現署藩司福裕應飭交缷藩篆仍回臬司本任現署臬司裕昆亦飭交缷臬篆仍回鹽道本任除分札飭遵外理合附片陳明伏乞聖鑒謹奏奉硃批知道了欽此○○頭品頂戴江西布政使臣方汝翼跪　奏爲恭報微臣交缷撫篆仍回藩司本任日期叩謝天恩仰祈聖鑒事竊臣前荷温綸暫護江西巡撫當將接篆日期繕摺奏報在案兹撫臣德馨業巳旋省臣於九月十七日將江西巡撫關防同王命旗牌文案等件委員齎送接收次日奉撫臣檄飭回任准署布政使事按察使福裕將印信文卷移交前來當卽恭設香案望闕叩頭祗領任事伏念臣暫膺疆寄半載於兹未報涓埃彌深循省查江西地方夏間米價昻貴業經飭屬辦理平糶貧民不致有食貴之虞現復秋禾互有旱澇收成致形歉薄尚須緩徴丁漕藉舒民力而京協各餉緊要均應兼籌分解國計與民生並重用人以察吏爲先臣惟有實力實心隨時隨事禀商督撫臣認眞經理加意講求以期仰酬高厚鴻慈於萬一所有微臣交缷撫篆及回藩司本任日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴江西按察使奴才福裕跪奏爲恭報奴才交缷藩篆仍回臬司本任日期叩謝天恩仰祈聖鑒事竊奴才於本年春間經撫臣德馨奏委署理藩篆曾將接篆日期繕摺具報在案兹撫臣德馨回任檄飭奴才仍回臬司本任遵於九月十八日交缷藩篆准署按祭使鹽法道裕昆將印信文卷移交前來當卽恭設香案望闕叩頭謝恩祇領任事伏念奴才知識庸愚疉叨寵眷溯藩條之暫綰隕越時虞兹臬事之重膺冰兢倍懍惟有矢勤矢愼遇事禀承督撫臣認眞經理以期仰答高厚鴻慈於萬一所有奴才交缷藩篆仍回臬司本任日期並感激下忱理合恭摺叩謝天恩伏乞皇上聖鑒謹奏奉硃批知道了欽此 
 
 

Page 14

 
 
[光緒十九年十月十五日京報全錄]  
　　宫門抄○諭旨六道錄前○大臣烏奏請賞假一月摺○江督劉奏銷上海機器製造局第十一次支用各欵摺○又奏銷修理長江水師船工片○護江撫方奏查明徴收節年錢糧完欠數目摺○雲督王　奏請開缺降補京職摺○直督李奏余效衡等捐賑建坊片○晉撫張奏甄别知縣片○十月十五日内務府國子監正紅旗值日無引見○福中堂謝賞壽物恩○順天府奏京師得雪四寸有餘○掌儀司奏二十五日祭奉先殿慶王行禮○召見軍機　錢應溥　長麟○○奴才烏拉喜崇阿跪奏爲假期屆滿病仍未痊仰懇天恩賞假一月調理事竊奴才前因骽疾未愈疉次請假均蒙　恩准奴才赶緊延醫調治近來起跪仍須以手扶地不甚得力據醫云氣血過虧又兼久感寒濕非靜心調理難冀速痊伏思奴才所管兵部尚書正白旗蒙古都統事務繁重在在均關緊要設有疏失恐蹈愆尤可否仰懇天恩賞假一月並請簡員署理兵部尚書正白旂蒙古都統以重職守出自聖主鴻慈奴才赶緊調理一俟就痊卽行銷假當差斷不敢稍眈安逸所有奴才因病續請賞假一月並請派署差使緣由謹繕摺瀝陳伏乞皇上聖鑒謹奏奉旨已錄○○頭品頂戴南洋能商大臣兩江總督臣劉坤一跪奏爲上海機器製造局第十一次支用各欵查照成案開單核實報銷恭摺仰祈聖鑒事竊查上海機器局製造各項軍火動用二成洋稅截至光緒十三年十二月底止業經分案開具清單奏銷在案兹據辦理局務蘇松太道聶緝槼江蘇候補道劉麟祥等將光緒十四十五兩年分支用各欵悉心勾稽遵照部覆併年開報計上屆册報存湘平銀八十六萬六千三百一十兩三錢有奇十四十五兩年續領江海關二成洋稅庫平銀一百五萬九千二百七十九兩七錢有奇合湘平銀一百九萬七千七百三十一兩六錢有奇又收回部删光緒十年分報銷案内護運舢板駁船水手工食小鐵殼船行船公費湘平銀三十兩七錢有奇共收庫平申合湘平銀一百九萬七千七百六十二兩三錢有奇管收兩共湘平銀一百九十六萬四千七十二兩六錢有奇共用湘平銀一百三萬二千二百七十三兩五錢有奇综存湘平銀九十三萬一千七百九十九兩一分有奇此項存項或係存而未用物料之價值或係造而未完各件之工料今俱照案核作銀數列存歸入下屆造報俾清眉目共支用一切欵項均經遵照新章先行詳請咨部立案兹將收支銀數及委員司事中外工匠購製軍火器具各項細數照章分造清册詳請具奏前來伏查該機器局製造諸事悉仿西法用料多係洋産工資物價均無定例支用欵項難以常例相䋲此次册開各欵詳細察核委係實用實銷毫無浮冐廑查照成案彚繕清單恭呈御覽仰懇天恩俯准核銷以清欵目除將清册分咨總理衙門戸部兵部工部查照外所有上海機器製造局自光緒十四年正月起至十五年十二月底止支用各欵列爲第十一案報銷緣由理合會同北洋大臣直隸總督臣李鴻章江蘇巡撫臣奎俊等恭摺具奏伏乞皇上聖鑒訓示謹奏奉硃批該衙門議奏單併發欽此○○劉坤一片再江蘇省留防水師各營修造船隻動用經費業經截至光緒十六年十二月底止彚入江蘇留防報銷第二十案内奏銷在案兹　船廠委員將光緒十七年分修整留防水師勇營船隻等項用過工料銀數分别開報由江蘇防營支應報銷處核明造册歸入江蘇　防第二十一案内專案詳請附奏請銷前來臣覆加查核共請銷銀一萬五千六百十三兩有奇均係按照長江水師船工准銷　案核實支給並無浮冒除將清册分咨戸部工部核銷外謹會同江蘇巡撫臣奎俊附片陳明伏乞聖鑒敕部查照謹奏奉硃批覽欽此○○頭品頂戴護理江西巡撫布政使臣方汝翼跪奏爲查明征收節年錢糧完欠數目循例開列三年比較清單恭摺仰祈聖鑒事竊照各省每年征收錢糧已未完數例應三年比較於奏銷截數後開單奏報又咸豐二年六月内准戸部咨嗣後具奏各直省比較摺内除征收新賦錢糧議叙議處毋庸覈計外其舊欠帶征仍遵照奏定章程開列積欠舊欠若干本年帶征若干已完若干未完若干比之上三年或盈或絀由部於年終彚案比較等因歷經尊辦在案兹據署藩司福裕詳稱今屆光緒十八年奏銷除將十八年新賦錢糧遵照部咨摺内毋庸開列外所有舊賦項下應征光緒六年起至十七年止民欠緩徴地丁屯糧丁並豁免案内道光二十九年起至光緒五年止已徴未解除完外未完民欠並已徴未解共銀五百三十七萬六千一百三十九兩零内除光緒六七八九十十一十二十三等年民欠緩徴地丁屯糧丁共銀三百五十萬四千三百九十四兩零業已查明請豁其有已徴未解銀兩是否實存府庫有無挪墊歷年民欠銀米現歸豁免案内另行查明辦理又除光緒十四十五十六十七等年被災案内請脚徴遞緩分年帶徴共銀三十一萬一千九百三十兩零外實應催徴銀一百五十五萬九千八百一十五兩零今督催已完共銀六萬七千八百三十九兩零尚未完銀一百四十九萬一千九百七十五兩零除於奏銷案内分晰造册另詳請題送部今將已未完銀兩開列比較分數詳請具奏等情前來臣覆覈無異除仍飭司勒限嚴催迅速完解不任稍有蒂欠以重賦課外理合循例恭摺具奏並繕三年比較清單敬呈御覽伏乞皇上聖鑒謹奏奏硃批戸部知道單併發欽此○○雲貴總督臣王文韶跪奏爲賞假期滿病體未痊恐誤邊疆重寄瀝陳下情仍懇恩准開缺並求降等改補京職勉圖報効恭摺仰祈聖鑒事竊臣因病兩次請假醫調未效當經據實上陳籲請開缺恭奉本年七月初五日批旨着再假兩個月母庸開缺欽此聖恩高厚不遽以廢材視臣曲子優容期其後效跪聆之下感激零涕伏念臣服官最早受恩最深内直樞垣外膺疆寄殊榮異寵皆非分所期光緒十三年養親事畢誠欲附致身之義不復以骸骨爲已有且其時素體雖虧而年未六旬竊以爲報　國之日尚長了悄圖壯心未已而弱質先零日間稍或受風未及曉而寒熱交作食後偶多飮水不逾時而溏泄頻仍一暴十寒纒緜無已至於左耳已聾右耳漸重雖未足以言病實亦益見其衰臣竊自審孱軀苟此時假以歲月之寛閒療此陰陽之愆伏或者仰承錫福營衛漸和尚可爲異日馳驅之地倘再勉强搘拄坐誤因循恐一半年間精神日卽消磨將醫藥亦窮於術况臣所處乃邊陲之要所居非臥治之官旣瞑眩而無功敢遲迥而曠職開缺之請良非得已也乃荷温綸寛其休沐未許去官臣再四思維若竟坐戀疆圻則八千里風土異宜旣竭支持之力若必乞歸田里則四十年生成逾格實辜豢養之恩清夜徬徨進退失據不揣冐昧惟有仰懇聖慈俯准開臣雲貴總督本缺仍求恩施格外降等以京職改補雖桑榆未效未必有補於涓埃而犬馬餘忱猶得稍申其依戀微臣不勝悚惶待命之至謹披歷陳情恭摺籲懇伏乞皇上聖鑒謹奏奉硃批另有旨欽此○○李鴻章片再順直各屬上年並本年連遭水患災廣賑繁經臣函咨各省勸捐協濟據雲南太和縣人直隸萬全縣知縣調署永年縣知縣余效衡遵其五品命婦余杜氏之命捐助直賑銀一千兩又江西新淦縣人頭品頂戴題奏提督李隆寳遵其故父封職李漢沂故母命婦李劉氏遺命捐助直賑棉衣褲一千套又廣東嘉應州人花翎同知銜梁廷芳遵其祖父梁英傑祖母梁鄧氏父梁上瀛嫡母梁藍氏生母梁劉氏之命捐助直賑棉衣褲二千套又廣東嘉應州人福建候補府經歷李松年遵其母二品命婦李蔡氏之命捐助直賑棉衣褲一千套又廣東平遠縣人光祿寺署正銜姚克明捐助直賑棉衣褲一千套又廣東嘉應州人花翎道銜邱思誠捐助直賑銀一千兩先後解交津局騐收分發災區散放該員等或善承親志或仰體時艱慷慨捐輸有裨賑務所捐銀兩及所捐棉衣褲照章核價均與建坊定例相符應請旨俯准余效衡爲其母余杜氏李隆寳爲其故父李漢沂故母李劉氏梁廷芳爲其祖父梁英傑祖母梁鄧氏父梁上瀛嫡母梁藍氏生母梁劉氏李松年爲其母李蔡氏並姚克明邱思誠各在原籍自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此○○張煦片再定例道府州縣試用人員應於到省一年後由該督撫詳加察看嚴行甄别等因歷經遵辦在案兹查有大挑試用知縣尹克正於光緒十八年六月二十日到省連閏扣至十九年五月二十日一年期滿據布政使胡聘之按察使張汝梅詳請核辦前來臣查該員尹克正謹飭安詳考以律例尚知大意堪以留省歸本班照例補用除履歷咨送吏部外謹附片具陳伏乞聖鑒謹奏奉硃批吏部知道欽此 
 
