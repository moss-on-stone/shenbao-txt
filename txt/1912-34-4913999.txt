# 1912 - 34 - 4913999

 

Page 1

 
 
   
 
 

Page 2

 
 
評論 
[論今日急宜嚴重軍紀]  
　　設軍以衞民也而今則反若厲民者然養軍以治民也而今則反若擾民者然以繁華富厚之金閶不十日而兩遭兵禍軍人紀律之爲何何不幸而屢逢此擾害治安之軍隊也 
　　蘇省自江防營與選鋒隊衝突後蘇垣商市大受損傷大府不得已調江防營赴寗以避其鋒意至善也不意江防營因事未行而新曆二月三日早晨蘇垣駐寗先鋒隊兵士二三十人突然乘火車回蘇直進胥門强迫剪辫沿途誤剪江防營某勇丁之辫致啓釁端江防營誤認爲選鋒隊也舊恨新怨紛然交并拖取洋槍刀械鬨出營門倡言與選鋒隊尋釁報復霎時間胥門外一帶及城内來遠橋道前街養育巷等處人民空巷驚逃店舖一律閉市是役也幸蘇垣各大吏鑒於前事倉皇四出分段彈壓各商團鑒於前禍出隊荷槍分路梭巡而蘇城始獲無事藉非然者蘇垣之商市又不知受若何驚擾若何損失當此臘鼓催殘之際嗟我蘇人不受外寇之驚擾而轉出於軍人之誤會之私鬭亦可異矣 
　　謂是役爲江防營之過歟則江防營誠有過也指鹿以爲馬挾恨以尋仇夫亦奚必爲江防營諱然駐寗先鋒隊未奉都督命令卽私自回蘇回蘇之不已且身藏并剪沿途見有髮辫即强迫剪去其紀律果安在耶夫辫固滿奴之紀念物及時剪之亦其宜耳然文明國通例以保障箇人之自由爲重今茲之剪强迫耶抑自由耶况莊都督己俯順輿情出示指令陰曆十二月終爲止今則時非年終而先鋒隊突然剪辫旣侵奪箇人之自由復違犯都督之指令吾不知先鋒隊之來蘇其號爲統帶統領等官亦知之否或知之而未及阻之歟抑并二三十人之開隊回蘇而漠然不知歟吾不知該軍隊之統帶統領亦尙知軍人紀律焉否耶 
　　抑吾竊聞之軍人以保守紀律爲第一要義而爲統將者尤必以愛民爲先務日夕招集其部曲而申儆之况值民國之興仗衆志以成城建光復之義舉一切軍隊之進止尤宜嚴守軍律母使有秋毫擾及吾民方足表舉動之文明而繫萬國之觀聽若徒好勇鬭狠日夕以尋仇爲事殊失軍人之資格矣 
專電 
　　得秘密消息袁世凱已定爲第一任大總統行將以楊士琦唐紹怡張謇黄興等人組織内閣 
　　四日上午八時張勳率兵二千餘另有步隊四營砲隊一營馬隊兩營巡防隊千餘南下粤柏等軍迎擊於宿州東面至下午敵軍大敗民軍追擊十餘里殺賊千餘捕獲數十降數百奪鎗械甚多民軍死傷數十敵軍逃回徐州民軍遂佔宿州現倪軍由潁州東下蘇軍向壽州進發 
　　張勳派徐占鳳帶兵二十營霸守宿州柏軍支隊長葛應龍粤軍混成協統林震今日上午已到城南正在分道猛攻勝負未决 
　　清江蔣都督軍揚州徐寶山軍及鎭軍佔領宿遷後連投降兵士約計三萬餘人昨己分路侵入山東地界 
　　浙粤兩軍刻正會商方略進攻徐州 
　　壽州正陽懷遠方面守兵不多鎗械又多舊式蘇浙兩軍己派大隊星夜前往增加兵力抵抗倪軍一面與淮軍會商佔領蒙城大杯集甘羅江口潁上一帶 
　　淮徐兩處我軍第一線兵士粤浙蘇贛柏揚淮等軍約有十萬餘人後路增加各種軍隊尙陸續不絕 
　　懷遠縣北之劉家口北軍捕船四十餘隻預備架橋南下被浙軍猛擊昨日潰散向西北方逃竄 
　　張勳哨兵在宿遷近城搶刦當舖被民軍格殺二十一人餘衆逃潰 
　　（以上南京） 
　　江北自砲隊營管帶鮑君擊退張勳後地方甚爲安靖且當開戰之時張勳兵初掛紅旗旣即改懸白旗故張軍贊成共和之說實非虚語 
　　（清江浦） 
　　湖北第二軍由黄州出發今日下午抵光州士紳異常歡迎（開封） 
　　清肅親王善耆潛赴奉天與趙爾巽密商對袁之策 
　　京奉火車於十五日在山海關附近爲炸彈轟毁死九人傷二十一人 
　　（以上北京） 
　　北伐隊己在盛京大孤山附近登岸聞擬進攻安奉鐵路中叚之某城 
　　俄國决議派兵一萬名至哈爾濱以防亂事 
　　十七日海參威有俄兵約二百名乘俄國義勇隊汽船赴滬（以上奉天） 
　　漢冶萍煤鐵礦廠借欵日洋一千五百萬圓合同條欵聞巳商定 
　　江西鐵路公司擬借欵續辦路工并還大倉舊債己與大倉洋行計議此事（以上東京） 
公電 
　　武昌黎副總統電急南京大總統陸軍部長滬伍外交長廬州轉送張司令各民省都督各軍政分府各軍總司令官襄陽季招討使鑒頃據廣水吳新光等電稱商會轉武昌孫余張三君鑒冬電敬悉張倪二軍前巳通告明白一律保持現在衝突一節得其復電確係南軍進攻不得猜疑巳且退且禦以期維持安全云云觀其由潁上而退至潁州由潁州而更退可知衝突之起决非張倪二軍與敵軍辦法有二致也茲已一面分電張倪極力維持各派員與南方接洽一面電唐大臣轉伍代表阻止南軍勿再進攻並各派員與倪張兩軍接洽商辦以期疏通意見而無猜疑執事如以爲然請亦設法維持又得京電事機頗順並聞昨承殷誼段師屬深謝黎都督歸途湯君誤傷小指弟等極抱不安乞代致意劉鶴臯君己資遣北去矣吳光新徐樹錚銑等語特此轉達元洪江印 
　　上海陳都督等去電北京内閣轉北京軍隊
統一聯合會及北京陸軍諸公均鑒來電敬悉聯合南北消弭意見保持秩序促進共和卽微榘示私慮早及徒以和戰未决虚位尙存彼此磋商深防悮會茲承提議極表同情一切辦法曁會塲地點若何規畫希隨時電告俾得協商陳其美許葆英何澄吳紹璘華振基陳其采黄郛舒厚德吳榮鬯叩 
　　廬州軍政分府電南京大總統陸軍總長武昌黎副總統各省都督各分府各總司令各報館均鑒陰曆初十我軍與各軍聯絡進攻潁州至潁州十八里埠獲砲二尊鎗七十餘支次日又進至下里灣敵人見勢不敵城樓遂掛白旗鎭軍支隊長盧率領鎭兵入城該賊伏兵射擊猛烈我軍不支遂退回原地後敵軍由毫州發來援隊數營攻我右側我軍少退敵人尾追甚急後退至潁上以南我軍傷亡隊官三人敎練官一人目兵十數名廬州現正預備加隊出發惟鎗砲尙未運到焦急萬分務祈急速加派援兵開赴潁上長淮一入虜手則大局牽動事機緊急不勝迫切之至廬州軍政分府孫萬乘叩江 
　　處州軍政分府電各報館轉南京孫大總統黄陸軍部長浙江蔣都督鈞鑒浙第二鎭統制周承菼植黨營私軍心憤激勢必貽誤大局懇請撤換以保全浙處軍分府吕東升叩 
　　江北參事會電申報館轉各報館均鑒江北編制外務兩局前己議决撤銷合亟電聞請補登貴報江北叅事會支 
　　宿州紅十字分會電上海中國紅十字會沈會長鑒民軍已據宿州本會臨時醫院已設立軍中發見天花鬥正在設法消滅需醫甚急請速派宿州紅十字分會 
　　南京實業部電各省都督鑒海内外各實業學者集於南京組織中華民國實業協會以振興實業擴充國民生計挽回利權爲宗旨己開成立大會舉定職員暫設事務所於南京馬府街逐次籌辦調查局雜誌學堂工廠等一面通知各省組織分會業照該會呈請頒發鈐記以資信守查該會組織尙有條理而實業實爲建設之要需中央之地非有一總機關聯合全國實力舉辦不可惟成立伊始籌欵維艱除由該會自行籌備鉅欵外尙請轉知貴省實業行政機關從速電撥開辦費三百元以後按月接濟一百元以助該會進行各省皆然并請將該會宗旨及進行事項與事務所等通知貴省實業團體俾通聲氣詳情由該會函告中央實業部江 
　　上海紅十字會去電北京内閣袁宫保鈞鑒接淮上民軍副司令張綸電云倪軍在潁州揭紅十字旗以作偵探並將在西四十舖待醫之受傷民兵潑油焚斃死者亦破棺棄尸因紅十字旗眞僞莫辦難任保護等語敝會沿津浦路線各醫院均係敎會西醫辦理乞轉電倪藩司接洽俾免中西醫士危險而釀交涉沈敦和叩巧 
　　又電正陽關淮上張副司令鑒江電悉己電請袁内閣查辦敝會中西醫士在淮仍乞妥爲保護紅十字會沈敦和微 
　　山西國民公會電旅滬晋代表劉李狄景諸君鑒晉省民清兩軍相持不下恐致地方塗炭因組織國民公會以期實行停戰漸達共和目的現公會成立巳派員分赴南北民清兩軍會商辦法特此奉聞山西國民公會杜上化張作霖金應豫李景泉等叩 
要聞 
[遜位交涉又進一步]  
　　北京電信云清隆裕太后昨己草定遜位詔書惟未宣布現命袁世凱與南方民軍 
 
 

Page 3

 
 
會商組織共和政府辦法大約須俟諸事商妥始可宣布 
　　袁世凱竭力商勸南京政府於國會未經召集及永久内閣與諸要事部署未定之前須以管理全國之權授之俾可措置一切蓋以上諸事必經數月始能成功也惟南京政府能否允從其說殊不可必大約目下將由南北兩臨時政府分理南北政務以爲解决之法 
　　或謂袁世凱昨夜己受清太后密詔命其預備清帝遜位各事故遜位一舉可决其不至再有變動且遜位上諭宣布以後北京秩序亦當不致擾亂蓋袁世凱手下現有漢兵二萬名旗兵一萬六千名以之鎭壓亂事綽乎有餘也 
　　又有一說謂遜位上諭本月初八日（舊曆二十一日）必可宣布北京大約仍舊作爲中國都城清帝如不願移居熱河則准其仍駐大内或頤和園云 
　　文匯報云據確實消息停戰期限擬再展長一星期自初四日晨十一點鐘起至十一日晨十一點鐘止 
　　又據可靠消息遜位上諭己定期於明日（舊曆十九日）署押一面電告南京孫總統商酌辦法聞伍代表與唐紹怡君之赴寗卽爲此事 
　　北五省巡撫亦贊同共和矣 
　　清山西巡撫張錫鑾前日通電河南巡撫齊耀琳黑龍江巡撫周樹模吉林巡撫陳昭常山東巡撫張廣建擬約同聯銜奏請清廷卽日宣布共和其内容略謂獨立省分已居全國之大多數而北方軍隊其所要求今已與南方一致此時若仍持君主立憲説不惟有逆潮流一旦戰禍重開抑亦有背人道且南方民軍百餘萬皆欲滅此朝食若不從速解决則恐此后優待皇室條件亦歸無效遷延復遷延萬一得此結果不惟不愛國亦不忠君矣尊意如以爲可錫鑾冒昧自願領銜等語現聞陳周兩撫甚爲贊成均已電覆應允而張廣建亦表同情並電囑由晋撫主稿卽日電請内閣人奏 
　　清廷又開御前會議 
　　十一日停戰期滿清太后又召親貴及國務大臣並統兵各大員等垂詢和戰辦法第一起近支主公及蒙古王公第二起姜桂題馮國璋烏珍第三起各國務大臣惟袁内閣未到親貴中慶邸亦未到 
　　清太后先宣言日時局至此予亦無可言者嗣後一切重大事項皆須卿等斟酌妥協辦理予無不樂從但地方安寗秩序卿等宜時時注意萬不可因予一家之故而使西北行省人民再遭塗炭言罷長歎國務大臣奏云現在辦事不外和戰二者而已如欲戰則應如何戰法如言和則應如何和法和與戰兩問題所關太大非臣下所敢擅决請皇太后宸斷臣等方好遵辦且皇太后並未垂簾從前國事辦壤之處國民斷不能歸咎於我太后各國改建共和皆由人民流血强迫若皇太后不待人民流血之强迫卽能俯從民欲則將來國民必感激太后而皇太后之名譽亦萬世不朽矣旋奉清太后諭俟明日宣召慶醇兩王會商再行决定辦法 
　　十二日醇慶兩王入見聞兩王之意大致相同皆謂今日之事旣不能言戰復不能言和則其餘一切之辦法皆歸無效仍請由皇太后責成内閣迅將辦法議定不必再存顧忌徒延時日等語清太后當時亦無異議惟明諭一時尙不能發表耳 
　　蔭昌又險遭暗殺 
　　京函云自良弼被炸後滿人異常驚惶大都閉門不出不意禍機愈迫暗殺之事竟有發生於牀第之間者初十日夜間蔭昌方與其愛妾酣眠突有人以長刀刺入帳内蔭昌並未受傷悞傷其妾甚重剌客當卽逃去翌日闔宅查點有新僕一人已失蹤跡遂多疑此新僕所爲近日廕宅各僕均已遣散惟廕則極欲秘密其事故外間罕有人聞知云 
　　軍界聯合會之三大網 
　　北方軍隊近有組織南北軍統一聯合會者前日分電各省云各省都督公鑒此次人民要求共和處處依賴軍隊之力以南軍種其因北軍結其果所謂武裝解决由專制時代一變而爲共和時代誠數千年未有之偉舉億萬同胞之幸福且共和不日頒布南北公舉臨時大總統組織臨時新政府内政外交萬彙待舉吾軍界同人自應振刷精神首先提倡化除私見輔助統一之大總統組織一堅强完全之新政府鞏立於環球之上爲最有權利最有勢力之中華民國所慮者南北軍界萬一意氣用事各樹黨羽互相殘殺不僅足貽君主黨人之口實其糜爛大局牽動外交勢必因之而起爲禍較君主尤烈豈我軍隊希望共和之本心哉寂焉思懼夙夜難安以爲值此推翻與建設過渡時代吾南北軍人必須協力同心組織團體先以三大綱領爲範圍臚列如左（一）俟朝廷宣布共和後中央統一新政府成立時務須服從統一政府之命令（二）恢復各地方之安寗秩序（三）保護外人之生命財產以上三綱爲吾南北軍人應盡之義務完全之天職均應一律遵守所有一切手續擬俟軍隊統一聯合會成立後再行由兩方將校討論詳細條件及軍法草案呈由統一政府核定有不行者當認爲文明軍隊之公敵實於中國共和前途大有裨益倘表同情希即通告各軍隊同胞並將贊成諸君銜名示知除通電南北各軍隊外盻速復南北各軍統一聯合會發起人傅良佐唐在禮王賡劉洵費雲點廖宇春陸錦張士鈺王丕煥李士銳段啟勳万咸五紇汝勤毛繼成蔡成勳陳文運同啓 
[漢冶萍借款之眞相]  
　　漢冶萍煤鐵鑛廠向日本抵借銀二千萬兩已迭記本報今見某東報載有新聞一則題曰漢冶萍惜欵之眞相譯錄如下 
　　漢冶萍煤鐵廠爲清國第一之大公司於明治四十年（清光緒三十三年）之末將漢陽鐵政局大冶鐵鑛萍鄉煤鑛合而爲一因其前原官督商辦故爲半官半民之公司自革軍起義占股本半數以上之大股東盛宣懷負罪逃亡該公司由民國占領近將以之抵當借欵與各國交涉盛氏異常惶急而一般之股東更爲驚恐苦心思救濟之策 
　　該公司與我國向來極爲親密若松製鐵所即爲該公司之分身由大冶鐵山輸入原料以來我國資本之付出於兩三年前漸漸達九百萬元後中村製鐵所長官以擴張製鐵之目的參觀大冶鐵山此時借付之欵亦遂增加合計達一千二百萬元若民國因借款目的以該公司爲他國之擔保股東之憂慮不必論卽我國之有債權者亦將受其影響不少 
　　會盛宣懷逃至青島得其故友小田切萬壽之助之勸導遂來我國而漢陽鐵政局總辦李維格萍鄉煤鑛總辦林復漚等亦追蹤而至我國之有債權者遂得乘此機會籌善後之方法將該公司爲中日合辦免貽民國占領之口實同時以若干金貢獻於民國政府期得其歡心解除占領目下正在交涉中將來中日合辦之資本計二千萬兩我國以借款一千二百萬元充作合股金外加該公司資本金一千萬元其不足額由與該公司關係密切之三菱公司再借欵三百萬兩此款即獻於民國政府者三菱熱心盡力其計畫必能成就云 
[日本對於滿洲之態度]  
　　朝鮮新聞云帝國政府爲開展時局保全權利不得不行機宜手叚於滿洲以保護居留人民故二十一日小倉第十二師團有準備出師之命除輜重兵外全部無許他動司令部及各部團隊長俟正式命令一下即同時向大連方面進發軍裝一切己準備完全 
　　二六新聞云帝國政府以清國革命風潮漸次波及北方若南滿洲一帶官民兩軍衝突必至化爲大戰場現爲自衛之計畫以第五師團司令部駐遼陽步兵第九團司令部駐步兵十一聯隊柳樹屯步兵第二十一旅團司令部駐鐵嶺步兵七十一聯隊駐鐵嶺步兵第四十二聯隊駐遼陽步兵第二十二聯隊駐旅順騎兵第五聯隊駐公主嶺野砲兵第五聯隊駐海城工兵第五大隊駐遼陽以資守備此外橋本少將率鐵道守備兵六大隊保護滿鐵全部他日急變一起有以上之兵力可敷調遣矣 
[駐日公使警告清政府]  
　　駐日公使館於開預算委員會後證以犬養氏之質問知日本輿論表同情於共和爰向北京政府發電警告請速定共和政體並謂日本第十二師團己調赴滿洲時局危急間不容髮尤應從速解决以保領土之完全免瓜分之慘禍云 
[南都新紀事]  
　　粤軍北伐隊近在臨淮地方因不耐寒凍死數人均是得力兵士 
　　昨日北伐聯軍參謀團連接頴淮失利及退守正陽壽州消息至今日（四號）未有續電參謀諸君異常著急公推粤軍劉漢幟光復軍李鞠吾前往各戰地詳細調查再作戰事計畫 
　　參議院開會後所議各事大半係本院各項辦事規則聞將來擬設傍聽席但有一定人數及資格 
　　敎育總長蔡孑民君對於民國敎育非常注意擬發表意見以供衆覽刻下正在撰稿約有數千百言 
　　津浦鐵路南局滿清前總辦叚書雲挪用局中公欵及私自欠欵不下五十餘萬現下正在查對以備將來根追地步至叚個人家貲約有百萬之譜或尙可備抵也 
　　元月三十號寗垣大雪歷二十分鐘旋即放晴三十一號天氣驟寒河中結氷至厚有三寸餘行人皆在氷上躑躅而過 
　　交通部長湯壽潛至總統府面請辭職孫大總統勉留至再不允所請謂無論如何情形總須勉爲其難力任艱鉅至因何辭職之原理則現時尙未發表 
[外人覬觎鹽政之警告]  
　　正月三十日江蘇兩淮鹽政總局接外交部總長王咨文云頃接中華民國鹽業協會電稱聞各國銀行家擬監督我全國鹽政是於國權國課喪失殊大將來又障害我鹽業改良議案鹽界起而反抗必惹動種種危難問題望竭力磋商對付之策等情相應備文咨請貴部查核辦理云云未知我鹽政總理若何對付也 
[岳州府摧殘輿論記]  
　　湘省岳陽日報館主筆李君澄宇被岳州府何陶無端逮捕茲將詳細情形探錄如下 
　　啣恨之起原岳陽日報出版以來對於政界措置失當之事直言諷諫故政界啣恨己久此次岳州籌餉分局所訂章程有無論貧富值十抽一一條該報即著社論題曰閱岳州籌餉分局公擬辦法章程之諍言將原章層層辯駁該局見之遂嗾府知事何陶捕李爲謂反對籌餉阻撓要政宜加懲辦云 
　　被逮之情形諍言發刋之次日即有籌餉分局衞兵多人擁至該館謂奉有岳州府公文請主筆至府署一叙言畢卽將李君推至府署收押後該館再三查問始知爲籌餉分局所嗾使遂發電至省城報界請持公論 
　　報界之公憤省城各報館接電後大動公憤以李君主張提議修改並非反對籌餉乃岳州府知事不顧公理輙將李君拘禁摧殘輿論逾越法律無逾於此若相率效尤人民失其保障必致挺而走險内亂何堪設想爰即公函譚都督請飭岳州知事速將李澄字釋放並嚴懲何陶以爲暴戾荒謬者戒都督接函後卽電飭釋放 
　　分局之掩飾岳州籌餉分局於此事發現後卽飾詞具稟都督並派李斌來省向報界聲明云岳局自開辦以來到處演說人民慷慨樂捐四日之内已集捐至八千餘串内有某氏捐錢二千零八串嗣又有某氏婢女罄其零星私積錢十千文助餉又某貧戸僅有棉布一疋亦出以助餉先後函請該館登載以資鼓勵均置不理又該局曾邀集士紳開會勸捐李主筆竟絕端反對因之籌餉大受影響故本分局始面陳何知事將李主筆拘禁云云極力掩護 
　　禁充主筆之駭聞李君旣釋放籌餉總局忽電致何陶不准李君再充主筆該館以此等裁判究竟據何法律爰再電省城各報請持公論聞各報因該局野蠻巳極將與之開正式談判 
要件 
[江蘇試辦登記法（續）]  
　　第三章船舶登記 
　　第十五條凡應登記之船舶其種類如左 
　　一屬於官應所有者二屬於中國人所有者（包括公法人私法人） 
　　第十六條凡因贈與或買賣取得船舶所有權及因分割或歸併共有之船舶取 
　　得所有權時須呈請登記 
　　其保存向有之所有權時亦同 
　　第十七條凡關於船舶有抵押權之設定或移轉時須呈請登記但以在製造中之船舶設定抵押權時須於管轄製造地之地方審判廳呈請登記 
　　第十八條凡船舶管理人之選任或變更時須呈請登記 
　　第十九條凡船舶搆造有變更時須呈請登記 
　　第二十條凡船舶所有者變更船舶籍時須呈請登記 
[第四章商業登記]  
　　第二十一條凡營商業者於開張營業之前須呈請登記 
　　其已經開張營業者亦同但照商律所定視爲小商人者不在此例 
　　照前項所定呈請登記時須將商業主人之姓名住所貨產總額及商業所在地註明登記之其登記之事須有變更時亦同 
　　第二十二條商業主人得將自已所用之商標呈請登記 
　　其承頂他人之商號者亦同 
　　第二十三條凡營商業之人如未成丁者或爲人妻又或扶養人爲被扶養人營商業時須呈請登記 
　　第二十四條凡營商業所用之總司理人其選任或變更時須呈請登記 
　　第二十五條第二十一條至第二十四條之規定凡合資營業者准用之 
　　第二十六條凡公司須呈請登記之事項如左 
　　一設立公司時名稱及營業所其己經設立者亦同二公司資本之增加三公司合併或其組織變更四發行債券 
　　五設立分公司六公司或分公司之移轉七總司理人之選任或變更八解散九清理人之選任或變更十清理之了結 
[第五章商標專用權登記]  
　　第二十七條凡商標專用權或始有或共有或保存或轉讓於他人或抵押於其他之商人時須呈請登記 
[第六章人事登記]  
　　第二十八條凡人事應登記之種類如左 
　　一出生二死亡三養子四婚姻五失綜六立嗣 
七分產 
　　第二十九條凡有子女出生時爲父母者或其親族須呈請登記 
　　但遺腹子雖未出生得由其母呈請登記 
　　收養出生之棄兒時由收養人呈請登記 
　　前項之收養若爲善堂時由善堂之經理人呈請登記（未完） 
清談（東）（吳） 
　　因求人民之幸福而用兵因用兵而籌餉因籌餉無著不得巳而舉債則返本追源此項借欵仍用之於我人民之身此臨時政府區區之微意也 
　　現在臨時政府雖巳成立而各國尙未正式承認故不能不以公司團名義間接舉債以轉貸與臨時政府此又政府諸公不得己之苦衷也 
　　獨是人民蚩蚩識淺慮近國家觀念容有未能領會之處政府宜於事前委曲告之勿待事機已迨始限以極短之時間加以嚴切之命令而使人民轉有强力壓迫之懼則大義所在後之聞風而起者豈止一粤路公司哉 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[天津兩次炸彈案彙述]  
　　天津一隅於三日内出炸彈鉅案兩起茲特探錄如左 
　　初九舊曆十二月初九日上午十一鐘半京奉北京來車至新車站清防務大臣張懷芝下車至栅欄外將上馬車忽一炸彈擲於車下惜炸彈雖響僅有白烟張卽由地道東逃至京奉客廳剌客隨又擲一彈仍在馬車下雖響亦未炸人車亦未傷斯時車站巡警向前捕獲剌客卽向該警施放手槍亦未命中轉向大馬路而逃經京奉巡警局門崗攔阻又放一槍亦未中至某棧前北段七棚巡警向前攔阻又放一槍將巡警右手小指打落至吕緯路經巡警多人獲住即扭送北段巡警七棚略爲審訊卽將該剌客解交北叚巡警總局至十二鐘張始步行帶有巡警十餘人保衞回署茲將原供錄下薛成華供年二十五歲北京人由七八歲隨父到上海開華榮洋行係入革黨不是奉民軍政府使令因各有思想也於上月二十七日到北京在和陽會館同來了四人希圖暗殺一名車錫元年三十一歲貴州人一名墨林年二十八歲貴州人一名曲振宗年三十來歲四川人此次合謀到京原爲暗殺馮國璋鐵良蔭昌良弼四人而今早由北京懷帶炸彈兩個手槍一枝隨張懷芝來津係爲暗殺張懷芝不意到津站下車炸彈無效炸彈兩個業己抛擲手槍一枝巡警奪獲其餘三人由京起程時均分車乘坐身己被獲伊等不知去向今蒙堂訊所供是實 
　　十一十一晚十二點半鐘忽聞巨砲聲二次旋卽探悉係在督署對河柴廠内及鎭署旁同時有人擲放炸彈並未炸傷一人當場拿獲擲彈人七名因開橋溺河而死者一人剌客首領陳爲生當場亦爲北段巡警局捉住同時在城内二道街查獲無辫一人又在東浮橋查獲二人因係日人即送交日領事署此生獲者也至己死者則在海關道署西轅門外一青年人衣履翩翩倒臥身死據云該少年卽係施放炸彈之人而單街子迤西河沿上亦有一無名日裝死屍身無傷痕翌日早經審判廳前往相驗並有日本官携同華捕往查該屍腰有槍子及銅元洋元等件騐後即由日人備棺收殮矣當炸彈發現後各租界皆戒嚴防範奥國租界并飭人將金湯橋拉開派兵持槍把守而督署衞隊及特别警察隊南北段巡警等均出隊掮槍彈壓行人又有衛隊巡警馬隊在東南城隅毗連租界處盤詰行人云 
[粤東宣布拆城日期]  
　　　省工務部佈告云照得拆毁城基改建馬路一事迭經陳大都督及本部出示通告在案現因工程浩大不便延遲經擇定於民國元年二月初一日興工先從五層樓附近一帶開拆亟應再行佈告凡我人民須知拆城建路係爲整頓地方振興商務起見切勿驚疑致生誤會是爲至要云云按該部所以從該處著手者實以逼近商塲各處現當歲晚旣未便開工而工程又不能延玩故斟酌情形不得不由此等空曠之地起首現己派出工程師多人專理其事矣 
[汕頭商人歡迎桂軍]  
　　粤軍都督前委熊君長卿統率桂兵二營計六百人赴梅駐守並以安撫大埔元月二十九（十一）日由廣海兵輪運送到汕當由潮州安撫使陳君宏蕚至輪拜會三十日上午八時桂軍由輪登岸駐汕之第四粤軍張君則通等排隊在招商碼頭附近歡迎後至八屬會館小駐軍人均極雄武聞在肇慶時曾有一次以四人而敵土匪百餘卒擊勝之耐勞勇戰實該軍所長云統帶熊君長卿至八屬會館後各界蒞會均極踴躍開會演說歡聲如雷歡迎會畢即於是晚搭潮汕火車赴潮矣 
[潮州槍斃犯法軍官]  
　　湖屬普寗鯉湖鄉民因被黄作舟帶兵擄勒大動公憤起與抵抗後又有陳鏡秋等帶民軍三四百人前往聞近日又起惡鬥民軍擕有前清鎭署之開花砲二尊曾開三次以致林某祠屋全座被燬而鄉民亦死七十餘名日昨黄作舟到汕見陳安撫使猶言詞鹵莽當經安撫使飭拿卽在商業學堂門首鎗斃聞者咸快茲錄宣佈罪狀文如下統領陳爲牌示事照得黄作舟屢犯軍紀疊經本安撫使嚴加訓誡仍屬怗惡不悛似此愍不畏法斷難再事姑容應即將黄作舟罪狀逐條宣布於後按照軍法處治以昭炯戒而快軍心合行牌示爲此仰各軍民人等一體知悉特示計開（一）騷擾閭閻（一）違抗命令（一）面詆長官（一）無故毆打隊長挫攪亂軍心中華民國元年正月二十八日 
[九江改塔祠爲議會]  
　　九江議會成立後卽假塔公祠爲會所日前議長張佩之及議員馬祖禎萬和悅閔星台等提議云該祠乃旗員塔齊布也洪楊時代任意殘殺我同胞甚多卒致我漢族失敗言之殊堪痛恨於是將該旗員塔齊布罪狀宣布隨卽將木主木匾一同打毁以爲我漢族現己光復萬不容若輩再如此横行於我文明乾凈之土地矣并將該祠改爲九江地方議會不料有管理育嬰堂事張益保出而反對於是日投書該會議長張佩之略謂塔雖旗人然亦英雄（滿奴耳）昔王彥章臣朱温死李存勗手歐陽公作宋史猶以節褒之此何碍於天地之寬乃如此野蠻此洪秀全爲天下唾駡而不能成大事之舉動盜賊宋江之不爲君等竟爲之文明如是乎不知君等自居何等人物天下大事未定後生血氣妄爲猖狂至是（胡說）老杇不能不大痛恨也云云議長及各議員閱後痛駡張紳不止嗣經議員馬祖禎閔星臺等以張紳膽敢偏袒滿奴不知是何居心聯名具禀於軍政府行轅旋經軍政府批示仰九江府知事宛西庚從中理處聞宛知事邀同周某業已將此事調停了結矣 
[南潯鐵路近狀]  
　　潯函云九江鐵路因欵項支絀未能成功僅由九江開車至馬回嶺而止現經工程師竭力興工將馬回嶺赴德安縣路線修築完竣已於日昨開車到德安矣 
　　贛省擬借外債據最近消息云此欵係擬借滬上泰來洋行規元銀三百萬兩限二十年清還息金週年七釐或五釐（尙未定）前十年還息後十年連本攤還每一百兩以九二或九五（尙未定）交欵以南潯鐵路作抵聞某君業將擬訂草約帶江磋議俟定議後即由都督蓋印爲據亦不須簽字云（錄江西民報） 
[議設瀏陽二傑專祠]  
　　湘都督以瀏陽譚嗣同唐才常兩烈士首先起義殺身成仁爲國流血功勛卓著當此共和政府成立亟應彰明先烈爰議就省城設立專祠以資景仰嗣又有庚子同志王晉侯等以甲午之役尙有林君主與唐君同時就義死事最慘（林君湖南湘陰人前時務學堂學生原名錫圭年甫二十由東京返國痛民族之沉淪與唐君密謀議就鄂省起義事洩被逮）豐功偉烈洵足昭垂千古聯名具禀都督府請將林君一體祀記以慰忠魂聞已經都督批准照辦矣 
[湘省西路光復始末記]  
　　湘省前清辰沅永靖道朱益濬反抗民軍業經歸順己屢誌本報茲又探得詳情再錄述之此次西路各屬反抗至二月之久實因該道與辰州府景方昶鎭覃總兵周朝龍均賦性頑固狃於徇難之說是以鎭覃辰州各標營軍士爲朱等所迫脅雖有心復漢竟不能如願又朱之遲遲不服者蓋以其弟朱益藩尙在京師恐全家被戮不忍以一身貽禍骨肉其母年九十餘將其寄匿苗洞中以防不測後經譚都督特派巡按使龍君璋督率新軍一標前往勦撫並懸賞洋一萬元購其首級又接江西原籍士紳三百七十人來電以其反抗民軍議將其坟墓掘毁未朱道聞之始泣商之各士紳情願投誠譚都督得電立予慰藉並電各屬出示曉諭迭次賞格一律取消仍飭妥爲保護不准傷害一面電達贛省阻止毁墓之舉現在辰州士紳丁可鈞馮景奎等特組織辦公所全城一律懸掛漢旗於十一月十五日（舊曆）舉行慶祝大會該道及辰州府景守方昶鎭覃鎭周朝龍均電請辭職嗣該鎭官軍民苗人等以該總兵到鎭二十餘年軍民愛戴公請挽留繼任譚都督當卽電請留防並委兼署辰州道篆務沅陵縣知縣翟熊書卽兼理辰州府事永綏乾州鳳皇三廳亦經都督電飭周道特派專員就近前往巡視現得復電軍民人等已一律反正地方安謐綏靖鎭總兵續福係屬旗員前因誤會仇旗之說是以絕對反抗迨經都督委員前往接任猶抗不交卸茲都督曉以利害并特許不加殘害仍派兵護送出境始行督率標營呈繳名册一律歸順靖州直隸州蘇兆奎在任年餘官聲尙好此次反正該員竟棄任逃走安撫使儲世鏡電達都督請仍慰留該員接署縣篆已不知下落祗得改委汪紳德植就近署理從此西路各屬一律反正湘省全部己歸我版圖矣 
[湘省軍事記要]  
　　請設岳州交通部岳州地方地當衝要湘鄂軍隊往來日凡數起均向該處司令部要求派輪護送大有山陰道上不暇應接之槩且有以公事要挾因而衝突者司令部爰即電告都督請就該處另設交通部招待一切以免紛擾 
　　開辦軍用乾糧廠譚都督以乾糧一項爲行軍要物現在北伐在卽急宜開廠製造特命令軍務部就北門外農事試驗塲爲製造廠委任劉君總辦綜理一切並無另選農科優等生十人爲技師助手一俟器械購齊即行開工 
　　贛省設立駐湘籌餉局贛人之旅湘貿　　易者如鹽號錢莊藥材等項大宗商務爲數極多資本亦巨茲聞贛軍馬都督以軍餉支絀亟應廣爲籌集爰特劄委孫君斌來湘設立駐湘贛省籌餉局以便勸募而裕餉源 
　　飭議清鄉章程湘軍譚都督以各屬搶風日熾非大舉清鄉不足以清匪源而安大局爰擬派委員紳分赴各屬實乃清查聞已劄行民政司飭訂通行章程從速具覆以便施行 
[雲南北伐人員姓名錄]  
　　雲南北伐司令部人員現己經衆公舉茲將銜名列左總司令唐繼堯參謀長韓鳳樓庾恩賜叅謀官葉成林李鏡明周官和梅治逸三等參謀周志仁楊體震一等副官李友勛潘耀珠周永錦二等副官周寶賢王鏡秋周興漢陳現榮王德孟立盈掌旗官左得標三等副官羅蒸雲黄文中田秀璋宋鯤翻一等諮謀官董靖武董時熙二等諮謀官路朝勛胡繼槐一等經理李琪二等經理周永泰三等經理伍培儒一等編修路朝紱周開忠二等編修李兆蓉三等編修洪蔭生軍醫長鄭國政額外副官見習員測繪員電報生司書生號長各若干人以上就急需人員編制如有奇才志士願趨武漢而蕩燕雲者自司令以下均樂與共事 
[追紀永康苗變情形]  
　　雲南永康州當迤西邊僻改土未久夷情固陋州牧多不久於任本年前清李督委陳牧文光前往署篆詎到任四十餘日即身首異處見者莫不爲之下涙爰追述之陳牧於八月下旬到任專注力於開墾實業敎育三項治蹟亦尙可觀九月十四聞省垣反正該牧即調集團勇約千餘人分紮各要害以防土匪蠢動該地各夷日聞省垣反正亦思獨立自爲又有一一土司曾因詞訟爲陳牧所窘從中煽動而各　勇皆土司心腹人密謀舉事爲陳牧偵知事機緊急無可奈何乃携家眷先行逃逸詎逃後城中事起團勇等攻入州署陳之夫人及安公子自盡其父携孫喬裝而逃幕友黄某敎讀段良彥遇害勇等尋陳牧不獲四出追騎卒於二十一日於離州百餘里之梆密寨地方追及發槍中陳左脅對穿而過陳呻吟半晌大聲曰余有七旬老父諸君盍容予一言以爲别勇等不待言畢即割取其頭又搜檢其身見左手有包金籐鐲該勇等見財生心一時不能取下又割其臂而去屍埋荒草間慘不忍覩其餘猛統猛朗兩巡檢亦死於難云 
[皖省財政要聞]  
　　煤礦開工安慶北門外集賢關地方有煤礦一處礦苗顯露曾經奸民私行掘賣爲前清官府所嚴禁今孫都督以開礦一事關係濬闢利源當此財政支絀亟應設法開辦爰派洪君督勘確實於本月十六日開工試辦 
　　清理財政皖省光復己逾兩月財政問題尙形紊亂頃經臨時議會提議擬在省垣設一財政清理處專司調查以立統一之機關刻下正在擬訂簡章一俟議翟卽當呈請都督執行 
[浙江政事部禁銷奬勵劵之嚴厲]  
　　吳淞軍政分府創辦籌餉奬勵劵迭經浙軍政事部通飭查禁日前光復軍統領咨行政事部詰問理由内有顯分疆域不顧軍需等語措辭異常激昻現經該部呈明都督仍申前議略謂彩票一項無論官辦民設病國病民人所同認良以集多數之資財供少數之倖獲必至蕩產傾家流爲盜賊北庭未滅内亂又興軍隊活動以此滯止行經費以此增加蒿目前途何堪設想且民爲邦本民窮而國亦衰微前清之亡可借鑑也籌餉固應設法而民生國本二端亦當顧慮况彩票收入除分配射中外所獲無幾以之濟餉九牛一毛所得旣少挪補亦易似無庸以秕政妨害民生該分府籌餉固其苦心本部之禁亦出萬不獲己當此票發見時各地法團函電交馳咸責本部之失職不容不嚴密申禁現在浙軍餉需奇絀人民條議咸以富籤籌餉爲請因係滿清秕政未敢率予准行茲奬勵劵來浙致藉口仿辦者紛王沓來禁彼准此無此政體若槪予准行則廣東賭禍卽在目前除仍飭一體嚴禁外呈請都督卽日咨行該分府迅即停辦民國幸甚 
[石門閙租續聞]  
　　石門西南鄉鬧租一案兵警到塲壓彈突被鄉民堵塞河道用蠻圍攻兵警排隊開槍拿獲三人衆始解散等情已紀前報茲悉鄉民實傷十餘人刻下且愈聚愈多馬民事長乘隙逃回三次電省請兵當奉軍府轉飭方分府會同陳董兩統領和平解决聞方分府以鄉民烏合决無攻城之舉馬民長未免張大其辭决擬單騎親往剴切勸導惟董統領一力主勦意見紛歧方君因即辭職本日紳商學界紛紛電禀都督籲請堅留以保大局 
[陜西民軍實錄（續）]  
　　待遇官吏西安省城旣失現任之護撫及司道府縣各官吏均紛紛逃匿民軍多方羅致之悉安置於高等學堂不加傷害當失城時護撫錢能訓欲自裁以手槍疊向肚際轟發均不致命受傷而巳民軍代聘西醫調治之提法司錫良京旂人也助軍餉四萬要求民軍保護其全家并易名爲趙興漢法政學堂監督尹昌齡四川人也於滿城破後即率學生挂白帶繞南院門一週以表歡迎民軍即任爲顧問前任陜甘總督升充本居滿城初一晚縋城遁走甘肅民軍以其素有政聲特給保護旂一方不加損害此陜西待遇官吏之大較也 
　　舉辦民團自初一日至初六西安城及其附近之城鎭鄉秩序漸次恢復惟去省稍遠之地土匪仍不時蠢動於是札飭各地方官協同該處公正士紳舉辦民團予以懲辦土匪之權民團辦法約分兩種一曰坐團一曰行團坐團專司保衞地方治安行團則豫備軍政府之徵調故不及一月而全省之秩序整然此實爲陜省民軍維持地方治安之要着也（完） 
 
 

Page 7

 
 
各省通信 
[廣西通信]  
　　行使湖南銅幣蒼梧縣政務長黄爲通告事案奉軍政府電開軍政分府各銀行廣西各局分送各府廳州縣同鑒准陸都督篠電開湘銅幣缺乏開局新鑄暫定式樣係陽面用中華民國湖南銅元等字樣陰面用民國軍旗即日發行希轉飭各屬銀行錢號與舊幣一律通用爲荷等因希即分行出示曉諭其湖南新鑄銅元與舊幣一律通用軍政府二十二號等因奉此合行出示爲此通告縣屬各界伯叔兄弟一體遵照嗣後湘南銅元務與滿清舊幣一律通行使用母許抑壓折扣以維幣政各宜遵照母違通告 
[厦門通信]  
　　厦門自光復後各種經費均賴僑商接濟前後計有七萬餘金而在厦紳富捐助甚少前日財政部因需欵孔殷迭電南洋各埠告急當接覆信痛詆厦紳爲凉血動物並謂起義後僑商中上自財東下及伙夫無人不熱心捐餉而本地著名殷富未聞一破慳囊未免損人利巳奉勸各紳革命事成利非僑商獨享倘若滿清復活君等性命將不保金錢何有反不如及時助餉襄此盛舉孰得孰失請三思之以後勿再函電紛馳空耗有用之欵云云人多快之 
[温州通信]  
　　浙省前都督湯君因今歲温屬水災甚重曾示諭民間歷年積欠及本年應完漕銀一槪豁免以示體恤現聞該糧書慫恿財政部將各糧戸所欠前清上忙之欵仍復簽役催繳鄉間殊被擾累 
　　温州志士組織民國新政社兼辦東甌日報於陽曆正月二十三號開會先由林立夫君報告宗旨謂前舉社長章太炎先生巳辭不就本日可公推一臨時主席經衆公推浙省諮議局議長陳介石君陳君登台云太炎先生以發起民國聯合會不能兼任他政團巳來函告辭是新政社長應行另舉吕文起君謂陳君道德文章人所共仰應爲正社長請不必辭經全體起立表决並推定吕文起君爲副社長吕君云翌日即將上省不能兼顧請另推賢能但新政社可輔助軍政分府之不逮爲地方重要機關嗣後有可盡義務之處自當竭力經多數起立挽留遂亦就職現在公决先從辦報籌餉兩項入手 
[餘姚通信]  
　　今秋餘姚水災最鉅饑荒之慘目不忍睹前日北鄉指揮廟地方某姓一家大小六口出門求乞終日一無所得歸後即用菜虫藥和煮稀粥六人共食至明日中午戸尙未啟鄰人喊呌並無聲息情知有異卽撬門而入見六人聚臥一床均巳氣絕死事之慘聞者涙下所望慈善家速籌賑濟之 
[鎭江通信]  
　　軍隊過鎭十五日下午有浙軍步兵砲兵約千人携帶野戰砲機器砲及種種軍火乘汽車往寗道出鎭江又昨日有蘇軍約一聯隊亦乘車蒞鎭聞駐紮二三日即由浦口向臨淮前進云 
　　招募健兒滬軍第一師團成立後即將第二旅團開赴南京以備北伐現因目兵缺額甚多特派員赴金壇溧陽等處徵募健兒以實部伍 
　　聯軍赴清陸軍第五聯隊一千五百人現奉陸軍部命令開往清江爲防禦張勳南侵之計業於十五日同乘早車來鎭軍容甚壯午後即坐招商小輪渡江向清江進發 
本埠新聞 
[中國銀行成立大會記]  
　　本月五號中國銀行開始營業特於上午十時開茶話會各界領袖華僑代表曁股東到者百餘人蹌濟一堂共表祝忱先由監督吳達詮君述開會辭大致謂滿清政府惟一之金融機關幸得南北股東之同意財政總長之大力今日改爲民國惟一之金融機關實最爲可賀之事將來招集股本以雄財力改良辦法以謀進步中國銀行之前途必有希望云云次由財政總長陳潤生君演說大致謂滿清之辦理中央銀行有政治上種種不良之原因故中央銀行亦受其影響未易改良現在共和國體業己確定本銀行將來於統一紙幣辦理國庫兩事股東必得絕大利益且 
　　外國人欲來購股者甚多現均一律謝絕惟願我國民不可失此好機會云云（衆鼓掌）次由股東代表何範之君演說大致謂本行成立以全體股東之一致呈蒙大總統准行并陳總長批示使股東等得保有正當之權利無任感謝况政體改良則因政治而得之一切結果必臻完好本銀行適於此時成立實有無窮之希望又得陳王兩部長吳薛兩監督提倡指導發達有期是以日來股票雖尙未發行而詢問購買者巳爭先恐後是可見人心之信賴民國渴望共和矣成立以後尤望部長監督贊助維持庶股東等於定法範圍内得享營業之利益不第股東之幸抑亦各商業之幸云云（衆鼓掌）次由來賓代表通商交涉使温欽甫君宣言大致謂中央銀行應有經收國家稅課之職權鄙人承乏交涉前由陳總長委託通告滬關稅務司將稅欵改歸中國銀行經收是卽統一財政之起點兼爲實行中央銀行辦法之基礎財政之學鄙人雖罕所經騐而於中國銀行則可預决其將來利益之大實樂觀厥成并願爲之盡力諒諸君亦皆有同情也（衆復鼓掌）旋由吳達詮君致謝各界宣告閉會 
[保護人民財產之文告]  
　　内務總長程君昨有文告頒發到滬其文曰現奉大總統令開江寗克復之際各軍封存空房作爲辦公駐軍之用原爲取便於一時並非攘以爲利臨時政府成立以來卽以保護人民財產爲急務貴部職司民政尤屬責無旁貸仰即通飭所屬共體此意凡人民財產房屋除經正式裁判宣告充公者外勿得擅行查封以安閭閻並將此意出示通告等因奉此查各處審判廳多未完全成立正式裁判一時尙難舉行而於保護人民財產一事苟非釐定專條恐顯係民國之公敵違犯民國之禁令者藉爲口實得以擁護其逆產而並無過犯之人民及從禾反對之官吏反被侵害其私業殊非民國吊民伐罪之宗旨本部對於人民財產負完全保護之責何敢瞻徇玩忽致吾國民於干戈之後再有剥削之虞因特規定保護人民財產令五條除令所轄各官廳切實遵行外公告吾國民一體知悉計開（一）凡在民國勢力範圍以内之人民所有一切私產均應歸人民享有（二）前爲清政府官產現入民國勢力範圍内者應歸民國政府享有（三）前爲清政府官吏所得之私產現無確實反對民國證據己在民國保護之下者應歸該私人享有（四）現雖爲清政府官吏其本人確無反對民國之實據而其財產在民國勢力範圍内者應歸民國政府管理俟該私人投歸民國時將其財產交該私人享有（五）現爲清政府官吏而又爲清政府出力反對民國政府虐殺民國人民其財產在民國勢力範圍内者應一律抄查歸民國政府享有 
[商務總會存廢問題]  
　　商務總會昨日通告各商董云本月十本四日本會邀議商務總會與商務公所歸併一節承到會諸公一律贊成歸併並以總會與公所名稱照中西文義解釋自以總會爲闊大且各省各埠及外洋僑商均以總分會爲名應仍用總會名義以歸一律惟是日到會者僅二十餘人故公議俟十六日商務公所集議後再定辦法茲查本月十六日商務公所議案内開名稱須用商務公所不能改用商務總會惟深願商務總會自行取消其取消與否由商會自議等語繹此意義似於歸併一層是否贊同仍無解决爲再定於本月十九日下午四句鐘在本會特開大會公議應否取消之問題務祈台駕撥冗惠臨公同表决事關商會存廢千祈勿吝玉趾是所切盻 
[工部局調查經過軍隊]  
　　英美工部局以民國各省軍隊紛紛出發誓滅虜廷上海爲轉運之中心點火車輪船絡繹不絕自應加意調查以防意外爰特咨照捕房卜總巡專派暗探日往輪船碼頭及火車站等處詳查經過軍隊屬何省現往何處共有若干以及有無在滬留駐等情隨時報明捕房轉呈工部局備考 
[取締犯人之新法]  
　　英美會審公堂定例凡犯刑事案件驅逐出境之犯均須解送總巡捕房打樣間攝影備查並加蓋指模以資印證詎近有狡黠之徒自將箕斗磨滅以致所蓋指印糊塗莫辨茲經卜總巡察悉擬於攝影加蓋指模之外再蓋左足指模業已飭令試辦如果有效即照此實行 
[公共公堂停訊]  
　　昨爲舊曆立春節期公共公廨關讞員先期照會輪應陪審之英副領事康君仍循前例將早堂瑣案停訊一天而午後會訊及晚堂華務案件因比副領事愛勒恩君未據公廨預先知照故仍到廨陪審嗣以案証未齊即與王襄讞在領事憇息所茗談片時而去 
[追思有功社會之故人]  
　　邑紳察山泉君有益社會爲世所欽去臘作古後中外惜之陽曆二月十一日卽舊曆十二月二十四日適逢週歲滬人士擬於是日下午二時在城内蓬萊路公益研究會開週歲紀念會凡與蔡君有素者届時想必聯袂而往同伸紀念也 
[通俗宣講社宣講紀要]  
　　通俗宣講社於新曆二月四號即舊曆十二月十七日午後二時舉行第十四期宣講到者二百餘人先由發起人袁頌豐君報告次由嚴承業梅竹廬劉人傑王介安四君宣講愛用國貨並陳述各種改良之方法繼由畢任庸梁幹臣徐茂均主立才諸君相繼宣講聞者鼓掌至五時散會 
[女士演劇助餉]  
　　二月三號晚六時女界協贊總會假張園安凱地開演西劇集資助餉一時來賓濟濟西人尤衆會塲佈置及招待一切秩序井然演員宋梁高唐張俞諸女士均留學卒業者以高尙之姿熊顯活潑之神情觀者莫不稱絕聞有西人謂歐美大學之游藝或有不及云云並有上海貧兒院管樂隊奏中西樂音韻抑揚尤令聽者神往 
[崇德報功之不易]  
　　伍崇敏等呈請創設忠裔院奉滬軍都督批云禀悉敎養忠義後裔藉以崇德報功本都督深表同情無不樂於從事惟有待商之處希該員共再酌之爲民流血諸先烈散居各地忠義後裔必不能彙聚一方非各處徧設不可夫旣欲徧設則學舍猶其末務而開辦經常各費需款甚鉅且現在軍需匱乏能否設法之處旣稟請大總統核奪應候批示遵行 
[社會聯合會成立]  
　　昨日下午兩時輿論折衷會在花衣街吉安里開社會聯合會與會者共有十二團體先由王君敬常宣布聯合會宗旨旣即分發選舉票選舉正副議長以伍秩庸君得票爲最多當選爲正議長次多數姚子梁君爲副議長嗣經議定於舊曆十二月二十五日下午兩時兩行開會議訂細目 
[浙軍由滬往寗]  
　　浙軍八十三標第三營現奉陸軍部電諭著即赴寗聽候調遣該營管帶薛烱遵於二月三日由寗波率領所部步隊弁兵乘坐寗紹商輪來滬即於四日由滬乘坐滬寗火車前赴金陵候令出發 
[浙軍第一鎭開往臨淮]  
　　浙軍第一鎭野戰司令官朱瑞所部四標每標三營另有砲馬工輺四營現奉陸軍部黄總長命令由寗出發前往臨淮備戰業於二月三日拔隊起程黄總長卽電致滬軍都督等一體知照 
[威武營軍士赴寗]  
　　駐紮李公祠之威武營現奉陸軍部電令於二月四日由製造局碼頭雇坐江孚江裕二商輪出發赴寗候命北伐 
[製造局解運快砲]  
　　製造局李總理因奉陸軍部電諭催取砲械故即配齊四十磅陸路快砲二尊於二月三日解寗 
[軍艦奉命出發]  
　　建威砲艦因奉海軍部電諭於二月四日由滬啓椗駛赴金陵聽候差遣又通濟練艦昨日亦奉海軍部命令迅即開赴烟台防禦故由海軍司令部將該艦各兵士應需之餅乾食物及衞生衫褲一律備齊發給 
[不准發行彩票]  
　　滬軍都督陳君批商人郁芝芳等禀云發行彩票弊害無窮實非善政吳淞籌餉處雖因餉項難籌而陸軍部電文内仍有俟軍部公票計畫定後即將籌餉奬勵劵停止之語足見此項彩票决非中央所絕對許可者該民等所請碍難照准禀件發還 
　　又批劉鏡蓉楊鎭衡呈云據呈並簡章閱悉籌助軍餉係屬急公好義彩票近賭博性質易累同胞於公益實多妨碍查李司令籌餉奬勵券事出權宜尙且禁止來稟指陸軍部擬行之富籤公票然公票與彩票性質旣殊宗旨尤異何能謬相援引證爲成例耶所請立案之處未便照准 
[絲廠女工之小風潮]  
　　閘北西街瑞豐絲廠各女工於前日下午往領工資該廠延　不發齊集數百人同盟罷工並在門前囉唣後經崗巡勸解始各散去該崗巡卽歸稟區長候查核奪 
[閩軍北伐隊過滬]  
　　閩軍北伐隊前日由許君崇智統帶乘輪來滬駐紮閘北太陽廟及川虹路陸家莊防疫所蘆棚等處聞勾留數日即須拔隊北上 
[李經羲到滬]  
　　前清雲貴總督李經羲前日乘輪來滬賃居美租界乍浦路八號昨日遣丁投報捕房請派探捕前往保護 
[謝贈月份牌]  
　　昨承華通延年兩保險公司各贈彩印月份牌珦幀絢爛奪目並皆佳妙書此以誌謝忱 
瑣聞 
[城内]  
　　審判廳批示○黄泰生呈批查此案前經集訊吊驗契據其前清光緒二十年分買進邵姓房屋六間係爾故壻陳仁甫之產證據確鑿且陳仁甫夫婦及已故女三棺均未安葬勸令原中保楊顯華謝梅亭等經手變賣交瞿氏作安葬之費二十七年所置之產卽歸爾執管並未偏抑何得凟辯纏訟着再限三日檢帶升科單聽候復訊所請不准潘連魁呈批該民無子立嗣自應先儘本族如果以外孫張餘耕承繼親族人等均有同意當不至有爭執原繼書亦未檢呈所請備案應毋庸議徐吉泉呈批前據保人阮明春等具呈業經批准展限至陰曆十二月十八日以前赶將各債料理清楚已屬格外體卹現在限期將滿始據呈稱洪傑甫不找屋價未能理債等情顯係藉詞延展實屬刁玩已極仰候傳保着交押追並傳洪傑甫及原中凌少畦到案訊明有無延不找價情事分别核辦 
　　檢察廳批示○楊麟貞呈批此案爾父楊承恩覬觎公地串仝卜姓揑詞誣控經前縣調查明確提案訊押本擬治以應得之罪旋因爾一再禀懇准予保釋巳屬格外從寬案卷具在何得任意圖翻致取咎戾特斥不准 
[南市]  
　　軍人私逃○滬軍游擊隊第一師團隊長潘君據左隊隊長廖樹祺報告謂該隊一排三棚二等伍長馬富春一等兵施之才二排二等伍長王楚漢三排二等伍長周安榮等四名昨均掛號出外至晚未歸諒已私逃請爲查究等情當卽繕發牌示云值此北伐師隊出發之期需人孔亟該伍長等竟敢預期脫逃實屬藐視軍紀自應勒令該隊上官從嚴緝拿懲辦如果日久無獲惟該隊上官是問等語並即報告團長轉報旅長一體飭緝 
　　敎操有人○警務長穆杼齋君因城内外各區區員巡員書記等自滬上光復以來時有更調未將槍操習練難免荒廢故議於即日起聘請滬閔南水陸營統領李英石君爲敎練昨日午後穆君已傳集浦東等處各區員書記及巡遲隊巡員等排隊持槍至南區齊集卽由李君督同全隊至王家壇操場開操至晚始散 
　　圖佔公地○市政廳路政處查悉拱宸門内永和公司私將城壕填塞圖佔公地且未領執照擅自動工殊違定章昨特諭飭九鋪地甲速　匠頭到案照章究罰 
　　催繳房捐○市政廳長查得舊曆九十兩月房捐已由各舖地甲地保領票經收迄未清繳殊屬疲坃昨特　　　　　　　　　於　曆年　　　　　　　　　十一月十二月之捐接續收取以濟公用 
[閘北]  
　　民政總局批示○民人孫長茂禀批據禀爾子大寬包放英界　藏路匯芳公司鋼絲洋車十部該公司祇給五部爾子大寬每求補足車數被該公司總頭目張加善等一再毆打情殊可惡惟查犯罪地與該被等現在住所均在租界本局未便受理迅赴新衙門控究可也吳夏氏禀批據禀果係實情殊屬不法仰司法科速提吳大到案訊明從嚴究辦商民曹蘭記禀批案經飭提着即投案候質 
[英租界]  
　　包探回差○老閘捕房包探沈阿岳前奉捕頭派往愛文義路民國議和總代表伍廷芳君住宅内妥爲保護已有月餘茲因大局將定且伍君住宅内外已有印捕數名日夜荷槍巡查故昨由捕頭諭令沈　仍回本捕房當差 
　　方始傘獲○新閘白克路順利押店經理嘉定人許緝熙於今春串同其父捲取店中值洋四千餘元之金飾現洋逃匿原籍當經該店主鄭幹卿控奉公共公堂派差協探移提未獲旋將許之妻弟曹勝華拘解公廨押限交人在案茲悉許緝熙潛回原籍後業經嘉定民政署拿獲昨聞關讞員已派差持文前往多提矣 
　　汽車傷人○江北人谷龍祥昨在南京路被三十五號汽車撞倒跌傷頭面等處當由七十五號印捕帶入捕房轉送仁濟醫院醫治 
　　馬車肇禍○某洋人昨駕馬車在南京路將紹興人高阿生撞倒跌傷由捕查見帶入捕房轉送仁濟醫院醫治聞傷勢尙輕總三天即可全愈 
　　抛棄屍身○寗波路三百十五號某小客棧夥顧惠生陸阿林前日將病斃棧客馮阿海抛棄隔壁弄内被捕查見回禀捕房將屍車送驗尸所經公堂中西官驗明棺殮一面派探將陸顧兩人一併拘押捕房候究 
　　鉁租封屋○程姓經租人控告松江路四百四十六號北海路一百十九號兩租戸積欠租金請爲究追爲情昨經公堂關讞員飭探沈阿岳將兩處房屋發封備抵 
　　偷竊珍珠○王桂生昨在黄浦灘某號電車上竊得值洋二百五十元之珍珠三十粒携贜圖遁適被一百九十八號華捕查見當將王拘入捕房押候解廨訊究 
　　幸卽覺察○鄭阿三昨在河南路大綸綢號内竊得花緞一疋圖逃當被櫃夥察破嗚捕拘押捕房候究 
　　走失女孩○雲南路陳姓家昨日走失六歲女孩三媛遍尋無着即分投各捕房報請派探偵緝 
　　廨役猝斃○公共公廨門皂夥揚州人老潘昨晨忽爾猝斃經駐廨西捕查悉恐有别情飭捕將屍舁至斐倫路駭尸所卽經王襄讞會同英領蒞所驗明因病身死遂飭傳諭家屬備棺收殮 
[美租界]  
　　婢女捲逃○北四川路一千一百七十八號住戸粤人王勃如昨報捕房云被使女貴鳳貴金捲取金飾銀洋千餘元　逸請爲查緝捕頭准之 
　　誘拐女子○馮作雅在梧州路誘拐絲廠打盆女子小巧子昨由包探周阿金查獲拘入捕房押候解辦 
　　出店倒斃○有恆路十九號某煤棧出店張桂泉昨日車貨出外倒斃於途由捕送入驗屍所候驗 
　　因賭衝突○王阿四陳阿三昨在匯山路因賭起釁互相　　被捕併送捕房候辦 
[法租界]  
　　賭興太濃○法界賭禁甚嚴卽义麻雀亦不得過夜間十二點鐘逾限以違章論茲有居民陳阿新深夜賭博昨經捕房查知飭傳不到旋由陳妻張氏代至公堂聲明均是親友偶然消遣判罰洋五元充公 
　　祇可開釋○顧長生前代友人至周鴻昌脚踏車店租車一輛日久不還後經該店報捕始將原車尋交尙少車燈及租費等項計洋十三元判顧收押捕房兩星期期滿後再交人銀兩保出外措交詎迄已多日無人作保昨又復訊顧求開釋　　中西官以顧禁押多日准予從寬釋 
　　比對筆跡○王春涵前託地保葉栢卿轉換道契付過洋二百元詎迄已日久置之不理王即具迫控公堂准詞傳訊葉稱並無此事惟將田單向王抵押洋一百三十元所有王呈案之筆據實是揑造中西官諭飭被告至捕房對明筆跡再行核奪 
　　房租無着○孫茂榮等虧欠天主堂房金經公堂判押日久無人作保以致案懸莫結茲又由收租人禀奉提訊據孫等供稱實因貧困無能爲力須求恩宥聶裁判憫之判均關釋限三天遷　 
 
 

Page 8

 
 
自由談 
游戲文章 
[地方自亂章程] [  鈍根]  
　　總綱 
　　昔在滿清時代陽託立憲以愚民一般黜官黠紳又從而附和之開口憲法閉口章程箝制官長覇持地方普通人民苦未學得憲政皮毛莫敢與爭故地方自治章程轉成自亂之具方今民軍崛興百度改革舊時官紳宜屏弗用然鄉僻之區人才缺乏所謂民政長司法長者類皆仍用舊紳猥襲新職依樣葫蘆終露狐尾此猶築屋者以剥蝕腐濕之舊材資爲新構雖外加粉飾未嘗不悅目一時不旋踵間霉患而蟲生之矣近閱報紙不乏此類謂之地方自亂非過言也戲擬章程數十條質之憲法家 
　　第一章民政長 
　　第一條各府廳州縣得依本地方黨派之多寡設置二個或三個以上之民政長 
　　第二條各黨派爭鬭劇烈時可彼此互傾其民政長 
　　第三條彼民政長與此民政長衝突時得於就近軍政府借用軍隊從事 
　　第四條民政長之職務 
　　一吃飯 
　　二大小便 
　　三高臥 
　　四應酬過路人員開歡迎會請酒做餞行詩 
　　五位置親友 
　　六排斥異異己 
　　第五條民政長之任期一個月以下半個月以上 
　　第六條民政之服裝 
　　一頭戴外國帽 
　　二身穿天青縀方袖褂外國花縀狐皮袍 
　　三脚踏皮鞋 
　　第七條民政長之家屬有揮霍地方公欵之權 
　　第八條凡地方所有公欵悉供民政長家屬揮霍者定名曰民室經費 
　　夫妻議和談（一諤） 
　　某甲與娘子軍開戰屢戰屢北某甲知力不能支乃求和於娘子軍娘子軍允其停戰并要求三條如左 
　　（一）破除夫妻畛域 
　　（二）娘子軍有自由舉動之權 
　　（三）以後當家某甲不得干涉娘子軍内務 
　　現在在磋議中聞娘子軍聲言如不遂以上之要求即行開戰誓將某甲驅逐之爲門外漢云 
　　續新樂府有序（良常醉六） 
　　九月附輪東下同船諸友問逃督瑞澂事旣成數首示之矣未幾到鎭同鄉知來自武昌爭問八月情形日必數十起不勝其擾因續成新樂府數首粘粘貼客館以示同好 
　　賞節一 
　　團圓節中秋月大好湖山添喜色往來輿馬紛如織山珍海錯爭開筵文酣武嬉醉欲眠拇戰聲中雜管絃（逃督瑞澂到任禁官界中冶遊而其子國大少爲冶遊大宗官界趨之若驚）團圓佳節眞圓滿如此良宵猶苦短 
　　破案二 
　　秘密案秘密案一朝捕獲人無算（八月十八之事）四司四道入署來大家心中懷鬼胎但求保案姓氏開紛紛前席爭陳說大帥威風功第一大帥聞言有喜色可憐府縣審訊忙終宵危坐心惶惶（破案後逃督極得意飭司道終夜入署議事而首府縣尤苦） 
　　閉城三 
　　日高三丈城猶閉耳語喧傳謠諑起（十九日傍午城尙未開聞將捕黨人）城内行人多似蟻（十九清晨街上人多如蟻已有亂象）兩人跟定一人行疑似之間多不情（遇無辫者以兩人帶刀隨之而行謂行迹可疑也）忽傳一令封客館館人牽連多到案又傳一令封學堂學生思避無處藏（皆十九事）官界奔走忙軍界守衛忙闔城鼎沸如探湯（破案時獲一簿逃督令閉城搜索將按圖索驥云） 
　　開炮四 
　　十九夜半忽開砲耳中似有人聲鬧又似俗例過歲除連天爆竹迎春到我於此時睡忽醒探頭出視心膽驚（予寓近督署聞炮聲不斷因驚起）琉璃窗扇時有聲開門出看目無見人人但說聞兵變兵變兵變可奈何滿街落下砲彈多（砲彈如雨屋瓦有聲） 
海外奇談 
[救火妙法] [  頌斌]  
　　美國都城人煙稠密故民房常有高至二三十層者最下一層偶一失愼則以上數層往往不能逃避且有下層巳焚而上層尙未聞警以致焚死者美人憂之故於消防一術極意研求務得萬全之法本年元月二十六號法新彙報載有克陸地畦君ＯＬＡＵＤＩＯ新得一救火之法極爲美善平時於每層樓窗口各藏摺疊軟梯窗上復裝電線通至室中床上亦裝有電鈴電線通於窗外總線倘有　警祗須速掣電線則各處窗戸自開軟梯自能垂下電鈴大鳴酣唾之人自能驚覺下梯而逃此法克陸地哇君發明於一千八百九十九年至今始得實行也 
[奇墨] [  幼齋]  
　　意大利吐凌城近有人倡造火光墨以之刷印書籍報章能於黑暗中閱之一目了然云 
[德羅笏果]  
　　德羅笏者西國之美果也無根無葉塊然生於土中與中國之茯苓相似其昧甘肥其形不一或圓或方或尖隨其地氣之堅鬆而成其香外透土人聞其香卽知地中有果惟茫茫平原無從挖採乃驅犬豕爲前導犬豕聞其香思食遍嗅地上得其處必以爪爬之土人即於爬處挖取之或三四果或五六果不能多得故其價極昻貴紳巨富之家設盛筵饗尊客必以此果爲敬焉 
心直口快 
[英雄丨豪傑丨志士丨國民丨] [  滌骨]  
　　無大驚無大懼無大憂無大恐無大喜無大怒是之謂眞英雄 
　　母意見母惡感母排擠母軋轢母猜疑母樹黨是之謂眞豪傑 
　　報大仇成大事平大難醫大病是之謂眞志士 
　　忘私情去私慾解私見除私心是之謂眞國民 
[悲憤......希望] [  展雲]  
　　當此軍事旁午餉糈困難之時而高車駟馬意氣揚揚往來於泰樓楚館間我不禁爲之流涕 
　　燕京未破胡虜未亡急宜集羣策羣力毅力進行乃聞有意見紛歧互爭權利者我不禁爲之流涕仗一腔熱血斬滿清功狗之頭然後執彼虜魁投之塞外寗非快事 
　　蕩平小醜奏凱南旋鐵血效靈神州生色使五色之旗迎風招展於全球寗非榮事 
小說 
[短篇小說夢遊春] [  我我]  
　　舊曆辛亥之冬月之十七日夕陽下没飛鳥歸巢悽風剌骨慘目愁人孑居一室挑燈夜讀形影在前惟爾與我當此隆冬之夜手足爲之冰凍然我手執卷而不釋樂此而不覺其寒冷疲乏偶讀得意之文必拍案狂呼大聲叱咤旋復長嗟短嘆涕滬交加知我者謂我心憂不知我者謂我何求悠悠蒼天知否知否 
　　時己夜半臥榻不成寐輾轉有所思喞然一聲跳梁小鼠墮舊書簏中予起執燭捉之于叢殘漶漫之破舊書中檢得片紙上寫送春詩一首云春竟歸何處年年說送春可憐春自在送盡古今人讀畢不禁瞿然驚愀然悲淵然洒涙矣 
　　再檢舊簏又得饌春詩二首其一云杜鵑啼罷黯銷魂春去猶留血滬痕芳草無言空自緑東風愁煞舊王孫其二云等閒孤負少年身客裏何堪又餞春滿地落花渾不管傷心故國屬他人哀時客子愛國覊人值花飛草長之時增麥秀黍離之痛其發爲文章如此時余童稚手錄其詞而未署作者姓氏亦一大憾事也 
　　人生情感因觸而發由是想起明日爲立春俗傳有迎春之舉由來己久現當新舊交代之際此風必將變革土牛示候稼穡將興雖屬迷信亦云重農我乃吟偶去尋芳朝信馬却來踏雪夜驅牛之句 
　　無何睡魔漸來身入黑甜鄉裏忽聞叩門聲急振衣而起拔關視之則舊雨太常君至 
　　太常君曰子非共和民國之新國民乎大好光陰且尋快樂子不聞瓊林開春宴名魁金榜三百輩連步瀛洲狀頭狀頭其樂固融融也又不見清明薦春祠蝶影紙灰杜鵑娘紅啼血涙踏青踏青其 
樂亦怡怡也 
　　余聞之不禁掩口作葫蘆笑 
　　太常又曰聞足下喜遨遊今特來約遊春請稅駕余曰諾 
　　於是携手同行出遊郊外太常君又爲余述遊春之樂 
　　鶯聲鳩聲社鼓聲餳簫聲曲院風聲小樓雨聲牧媶叱咤聲鶵鳥飛舞聲街頭賣杏新聲隄畔折柳餘聲草路青青著露聲花房寂寂掃階聲聲來聲續聲入我耳殆爲四時不可多得之春聲 
　　履聲屐聲策杖聲振衣聲三弄笛聲一度箏聲雙車旋轉聲畫舫欵乃聲蘭亭剪燭話聲舞雩破浪浴聲滕王閣上吟咏聲揚子江濱躑躅聲聲洽聲雅聲通我心殆爲三春不可多得之遊聲 
　　逸世老人絕塵遁叟撚鬚緩步逍遥於春谷春山者樂何如 
　　楚漢王孫維揚公子錦帳重圍擁坐於春亭春臺者樂何如 
　　詩詠春聯醉沽春酒百篇百杯小住於雲霞一色中者樂何如 
　　漁臨春水樵入春林一網一斧俯仰於紅塵十里中者樂何如 
　　余曰否丨否丨我均無取焉我輩另有樂業 
　　春凍初開春雪初融渡黄河搗幽燕十萬健兒揮戈北上飢餐胡虜肉渴飲匈奴血手斬佞人頭致祭於忠魂烈魄之前樂何如也 
　　一點光明曙色已亮蘧然醒則南柯一夢 
 
