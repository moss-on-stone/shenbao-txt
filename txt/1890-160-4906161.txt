# 1890 - 160 - 4906161

 

Page 1

 
 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁大成增補角山樓先正事略○齋種類繁多不及備載擇其尤者登報以供海内文人賞鑒價當格外從亷卽希光顧爲盼售處一在三馬路申報舘東隔壁又設分局在二馬路横街三層樓紅　洋房内此佈 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[書昨報清釐洋債後]  
　　我中國之積弱久矣不獨泰西諸國竊竊焉議於其後卽中國之人亦莫不自知虚實引爲杞憂顧中國輿　奄有亞細亞洲十分之三幅員廣闊貨利極多人民亦極盛何以謂之弱耶說者曰中國雖地大物博然兵艦太少器械未備砲臺未能徧築礦產未能盡開方今之世欲稱强於列邦尤以造鐵路爲先務之急乃鐵路又時作時輟未能竣工其故何歟則得以一言蔽之曰國用不足而已近年以來黃河險工迭出修築防禦更不知糜費國帑何限揆厥情形今日中國之支絀可想而知有不出入不敷恒虞掣肘者幾希有心人度勢審時亦未嘗不爲之扼腕太息正賈生痛哭流涕之秋也乃觀於昨日報牘所記清釐洋債一則略謂天津鐵路公司前由部頒鉅欵兩次計七十萬金嗣又陸續頒到前後共計一百二十八萬金業將洋欵一一償清並無蒂欠所領部欵於明年起每届臘月計還三萬金十年之後每年還四萬金遇閏從同並不計利二十年後如有起色每年酌還五萬金以掃數爲度俾該公司輕而易舉刻下山海關鐵路之開已有成議將來四通八逹該公司之利益可操劵而獲云云讀之殊不禁撫掌而稱快加額而志喜矣所快者何蓋快夫鐵路之利源可以不溢於外也夫該公司當創立之初商情未免觀望經費目覺艱難固不得不借貸於人而措及洋欵洋欵按年計息曾不能短少其絲毫而該公司之有否盈餘能否償付則彼不復顧及矣是猶秦人之視越人肥瘠不相問痛癢不相關漠然無所動於其中雖以濟眉燃之急亦猶剜肉補瘡終貽腹心之大患也猥曰利權在我實則已被外人侵漁久而久之必致元氣有傷難期充足幸而該公司有贏無絀則猶可支持設有虧本之虞豈不大受其累刵今部中頒帑竟有一百二十餘萬之多將所欠洋債盡數清還己覺極有體面雖部欵亦當按歲解繳但不取利則經此轉移輕重之判殆不啻向負千鈞而今舉一羽矣且洋人往往恃彼之富而笑我之貧自有此舉可見我國雖連年水旱偏災景象凋蔽之際而指顧間數百萬金部中猶能措置裕如從容不迫則我堂堂中國夫固未可輕視焉其快何如哉所喜者何盖喜夫鐵路之營造可以尅期而成也夫該公司未創之前不知幾經籌畫無如議論多而成功少終屬徒託空言賴李傅相毅然决然堅持此議創亘古未有之奇局開曰世不竭之利源業旣奏請九重得邀俞旨着令開辦似可無虞阻滯矣乃民情滋恐輿論未和致種種爲難不能速蕆乃事終以言官一疏功敗垂成中外聞之無不同聲惋惜或者且疑該公司已成虚設不復能圖始全終自有此舉乃知秉鈞軸謀國是者老成擘畫並不爲物議所搖朝廷亦未嘗輕信迂闊之詞遽棘其手等於半途而廢不能竟厥全功仍令巨帑頻頒俾得歸楚洋欵以獨擅其利山海關鐵路之開已可拭目而俟行見推廣漸遠南北相通無事裝連客　獲利無窮有事調兵撥餉其便更甚强兵富國胥於是賴之矣其喜又何如哉獨是一快一喜之餘不免又有一慮何慮之有盖嘗有鑒於前車矣夫鐵路之籌辦亦已有年迄未聞有何處告成也良由京官與外任督撫意見各别往往偏執自持拘拘於陳規古法謂言利者爲名聲之罪人引類呼朋傾排異已又復藉天道災異以飾詞聳聽使人主不得不從原滾滾諸公之心術固亦非營私植黨嫉寳忌能不過久列清班食古不化於疆場利弊未能悉諳故成此牢不可破之習耳然而絶大事機敗於悠悠衆口英雄豪傑能不灰心試觀一言興辦卽見阻於太和門之火矣再言興辦又見阻於天壇之火矣夫土木勞民天心示儆雖爲史册所載然亦視所興者爲何等工程耳一經停止前功廢棄所虚糜者更從何處取盈寗不爲國家一計及之現在山海關鐵路期在必舉所恐京邸諸大僚又或有所藉口使該公司重蹈前轍豈不辜負一百二十餘萬巨欵之頒耶此則吳下書生所深爲隱慮者也抑更有進焉京津鐵路固屬緊要異常然張香濤制軍疏議不云乎鐵路之開當以湖北漢口鎭爲首迤邐而北由河南以逹直隷至京西盧溝橋爲止然後次第經營徧及各省節節相通呼應聯絡此實最爲扼要之論業蒙懿旨嘉奬准行而因事中止兹京津旣有成議發帑又如許之多則漢口一路似尤不可偏廢安得重行舉辦庶鐵路大興積弱爲之一振而免爲西人所笑也乎 
[本館接奉電音]  
　　昨由京友電傳上諭一道敬謹譯登○四月二十七日奉上諭崧駿奏甄别庸劣不職各員請分别懲處摺浙江海寗州知州張溥東辦事含糊未能核實着開缺留省察看海鹽縣知縣顧德恒年力就衰難期振作着勒令休致德清縣知縣童葉庚才本平庸巧於趨避着以府經歴縣丞降補嵊縣知縣竇光儀性情抝執不諳政體惟文理尙優着以教職歸部銓選以肅官方餘着照所議辦理該部知道欽此 
[東甌瑣綴]  
　　管帶甌江砲船劉品三統領督率勇丁巡洋嚴密鹽梟不敢繞越緝私大爲得力其所帶哨勇亦能循規蹈矩秋毫無犯麻行門一帶小民每有爭端劉統領必秉公處置以是頌聲交作戴德靡涯○永嘉縣寗琯香明府偕温州衛王茞亭守戎於十五日輕輿减從親詣永嘉場一帶查放賑欵明府於十六日申刻回衙守戎會同高益卿鹺尹查照保甲户口區别極貧次貧按丁散給以惠貧民○温州府德峻臣太守因米價驟漲開倉平糶並出示定價嚴禁閉積居奇選委蘇雲卿二尹金筱竹少尹會同紳董　廣文丹生吕孝廉文溪辦理每日親自給票放籌各邑貧民魚 
 
 

Page 2

 
 
貫來糶受惠不淺○十一日永嘉縣監提出洋盜黃老四丁錫麟徐春田王懷義四犯皆台州臨海人綁赴市曹明正典刑該犯行刼之案出自平邑時適平陽縣沈庚明大令在郡算前任交盤事故由縣會同城守營監斬○温郡大南門外車橋頭鄭姓以縫衣爲業家有童養媳年已及笄不得其姑歡心鞭撻交加花枝憔悴十二日因姑詬誶濳服阿芙蓉膏自盡比及知覺延醫灌救早已玉殞香消矣母家謂其威逼致死幾欲涉訟旋經人理息從豐棺殮凌虐養媳比比皆然鳥中姑惡何其多也○超武兵輪初二日進口停泊朔門馬頭嗣於十三日開往海門遄回寍波○西門外某米行爲某甲所開甲素以賣漿屠狗爲事近則恃其財勢結納豪紳乘米粮缺乏之時高擡市價攙和水灰爲居人所側目十七日有某乙持洋一元向該行糶米僅得二斗八升乙以府示定價與之理論甲知曲在己挽中調處情願補足兩升乙亦首肯大衆忿氣未平勸乙鳴保將原糶之米繳呈府署現尙未奉發落想德太尊旣有平糶示諭定當言出法隨此等奸商雖巧於彌縫究難免從嚴懲辦也○瞎子青田三地棍黃理順二人於僻靜處開莊放賭游手好閒者麕聚其中賭貲旣罄卽作梁上君子地方爲之不靖保甲局蘇運卿二尹會同沈管帶前往拿獲送縣究辦此種惡棍必當盡法懲辦爲民除害也 
[土匪猖獗]  
　　温郡樂清縣屬大荆三十里山嶴地方有某甲家道小康素性勤儉初七夜突有土匪數十人破扉行刼因未知藏銀所在明甲父子擄去勒贖銀洋三百元甲之家人籌措洋元尙未齊備而甲父子以出恭爲名伏於麥田中對天許願倘得回家當殺猪羊六頭酬謝神將土匪見甲父子不返立卽追尋麥隴千塍無從搜檢甲父子遂得回家次日宰牲酬神又設酒宴欵待親友自以爲無事矣不料是晚土匪又來將甲父子六人及伯叔舅氏擄去仍勒贖洋數千至十一夜忽有舅氏之首伯氏之耳擲甲門口家屬見之大駭赶赴樂清縣報案申錫之大令面商樂協彭和卿副戎移營拿辦並移文海門鎭及台黃各營四面兠拿雄師大集直入匪巢該匪腹背受敵無路逃生自行放火燒斃五匪經官軍拿獲積匪一名旋於四月十六日在大荆就地正法官兵之焦頭爛額者亦不乏人至甲家被擄之人均未知其下落申錫之大令於十八日回署土匪猖獗一至於此有司牧之責者將何以善其後耶 
[整頓營規]  
　　統領安慶練軍馬步各營宋珮珍軍門日前面諭各營官謂邇來營規日漸廢弛良由兵卒不知爲上者體恤之恩往往任意妄爲酗酒滋事揮拳鬭武時有所聞必須設法嚴加整飭以儆將來各營官遵諭遂督率哨弁逐日嚴加約束各哨兵丁如遇赴市購物務宜身穿號衣手持扦板公平交易不准任性滋擾閭閻有犯則盡法重懲不貸於是廛市居民咸感戴無旣云 
[丹崖聳翠]  
　　安慶府聯仙蘅太守自會辦保甲　來百廢俱舉連日飭差傳集各圖地保至署面諭謂邇來烟館賭局䘕院妓寮日盛一日實足以傷風敗俗納污藏奸亟宜嚴加整飭凡烟舘定以二砲閉歇賭局一槪禁止務令痛改前非勉圖正業娼妓亦當驅逐出境毋任逗遛違者許卽禀究云云邇來烟霞窟宅遵示絶早閉門呼盧喝雉之聲則晝夜俱經𨶑寂鶯鶯燕燕更遷避無蹤有某龜子抗不出境當經差保拘請究懲太守隨卽升堂飭令重責復枷號示衆並將該妓院發封如太守者誠不愧言出法隨者矣○邇來天氣不正乍熱乍凉最易滋生疾病城内狀元府某甲小本營生膝下只一子年甫九齡驟染霍亂中方寸已亂卽延世居高井頭之某名醫診治肩輿而至審視病孩謂係火症開方立案遽以凉劑輕投致孩死於非命甲夫婦見孩已殞痛不欲生遂往醫家吵閙經隣人代爲排解謂人生壽限修短不齊况諺云是吾兒不死何不做箇人情留伊體面甲夫婦亦無可如何只喃喃咒駡而歸語曰以性命爲兒戲如該醫者可顚倒其詞曰以兒性命爲戲嘻名下岐黃家曷鑒於此 
[榕陰清話]  
　　閩省開設平糶局已列前報兹聞每日出糶米榖約有三四千石局中人皆　秉公辦事惟局外之謊騙漁利者時有所聞日前有鄉民甲乙等持票錢七千餘文到倉王廟内買條憑條換籖執籖支榖時廟内買條者甚爲擁擠有兩人詭稱代爲買條甲乙信以爲眞將票付彼兩人希圖逃脫被甲乙看出破綻立卽拘獲送局總理委員馮菊農叅軍商諸高委員押送臬轅署臬憲本任鹽道龍觀察先出錢墊給甲乙立將兩人枷示倉前示衆以爲謊騙者戒倉内鄉民來往日有數千人扒手剪竊之徒錯雜其中鄉民被竊物件者指不勝屈又有某甲出錢預買榖條出售與人從中漁利鄉民爲便宜起見多向買條每石取利二十文積少成多亦龍斷之一法也事爲鄧委員　出立將甲枷在倉門示衆獅子樓太美鞋店遣其徒某甲到局買榖廿餘石用船裝回另有空袋三十隻放在厫邊委員詰係何人之物渠不敢認經差等將袋提存支應處甲始來認鄧委員詰其是否盤糶囤積堅稱係太美鞋店東囑伊來買官不予深究着具保領去○前報述陸路提督孫庚堂軍門已到省垣此係訪事人之悮蓋軍門因事牽絆須俟端陽後啓行來省云○貢院爲掄才之地每因號舍不敷致有遺珠之憾卞制軍就近買得地畝增設號舍千間經費不足在各善舉項下提銀墊用現委胡司馬繼芬馳往各府州縣勸捐藉以補還墊欵○陰雨連日上游之水澎湃直下波瀾爲之驟漲文藻山一帶官河離岸只尺許近水人家岌岌焉憂之幸近日晴多雨少水勢漸退陽侯當不敢爲患矣 
[吳中圑扇]  
　　前報籍隷震澤縣之地棍羅阿順行同蛇蝎罪不勝誅早被龍軍門緝獲解省昨經譚太守提案嚴訊業已供認不諱釘鐐收禁想若輩聞之定當知所儆畏矣並聞凡有著名匪徒有害於地方者務使隨時拿辦以安閭閻足見龍軍門譚太守之關心民瘼而造福於吾吳也○府前某窰器店之婦女正在店中曉妝如胭脂盝香粉奩象牙梳鸞尾鏡水犀簪綵燕釵金步搖玉條脫之類插帶等物皆雜置櫃上詎知早動偷兒欣慕之心遂假作購買磁貨入内選擇店主婦雲鬓初籠不得已略挽青絲應酧主顧偷兒卽乘間將櫃上飾物攫之而逸及經知覺命夥窮追早已去如黃鶴杳不知其所之吾知市上文君當必啼痕界面愁思盈眉矣○前日胥門内有數人攢毆一瞽目算命者幸經魯仲連其人者爲之排解始各散去聞其起釁之由則因撞倒某姓家小孩所致噫無目者本賴人扶掖乃悮撞遭打豈不寃哉○鄉人某甲手提籃子至閶門某店忽然痛哭狂呼旁人不解其故急詢之據云適至絲行將絲賣得洋數元置諸籃内今欲買物捫之已不翼而飛想定被匪人攫去矣數十天之辛苦資本盡付東流刻已兩手空空難見江東父老言罷涕泗交流有好善者解囊資助始叩謝而去 
[鐵甕江聲]  
　　本月十五日午前有擺江划船一隻由太古碼頭開行北渡駛至中流陡起狂風一陣舟子不及落帆船遂翻覆舟中人同入波心順流而去是日風浪平靜救生船並未梭巡及見江划翻覆赶緊揚帆駛救將舟子與客六七人先行救起然後拖帶船身落水諸人雖受虚驚幸保性命事後思量固當釃酒共賀也○有某甲駕船爲業裝載客　停泊瓜洲口門甲有一孩年僅三齡在水艙門戯玩甲妻偶未留心忽開撲通一聲甲大駭救子情切立卽聳身躍下其時隣舟人亦帮同打撈苦無蹤影甲以子命難保竟欲以身相殉幸鄰舟竭力解勸甲始忍止然臨流灑涙已不勝其哀痛矣○蜀人陳某向在某舟爲夥銖積寸累有洋一二十元近聞鎭江舉行都天會欲飽眼福掉臂一行至新河地方忽遇素識之趙張二人趙張係山東人前爲舟夥今因失業流落京口專以强賒硬借爲事邂逅之下卽謂陳曰爾近來發財可借洋數元與我爾若不肯我當以老拳奉敬陳聞言大怒謂似此硬借未免欺人太甚我今分文不借爾將奈我何趙張大怒曰不借我錢當折汝腿陳堅不肯借張遂近前扭陳髮辮趙用鐵鍬向陳腿上打去連擊數下而陳之腿骨斷矣鮮血直流昏暈倒地趙張見陳不起始各散去繼經坊保知覺　釀人命旋將趙張二人拘獲一面招陳某往丹徒縣請騐經王邑尊飭仵作騐明陳某受傷甚重腿骨已斷邑尊大怒先將趙張各責數百板荷以和合大枷在 
 
 

Page 3

 
 
城廂内外游街示衆掮牌一面上書犯事情由俟游街兩月後再行懲辦陳發自新所由官醫調治設有不虞當將趙張二人擬抵云 
[二麥豐收]  
　　春雨如膏滋生萬物天津一帶於三月初十日普沾渥澤而二十日又大沛甘霖十雨五風凡手胼足胝者均喜豐年有象大小二麥果見蓬蓬勃勃如釜上氣現在黃雲覆隴津郡七屬同慶豐登惟南窪蝻孽叢生約二十餘里未免美中不足耳 
[析津瑣語]  
　　老龍頭前建鐵橋已成復毁由長蘆鹽運使議償鐵路公司活橋一道以利遄行經列前報現在活橋已由法人包造不日興工操奇計贏者預就橋頭建造酒肆茶樓以逐什一之利此橋能自開闔車馬旣便馳驅帆檣復形利濟而橋堍又成都成邑自當氣象一新矣○卸任粤海關督監長槯使有於廿二日乘海晏輪船回津緣海河水淺停泊於白唐口地方預由佛照樓代雇南船兩艘舿船十二艘停橈以待槯使帶同眷屬及家丁四十五名分坐南船舿船入津是夜憲節宿於舟次翌日假佛照樓小住行旌然後北上云○節將夏至二麥不日登塲黃雲覆隴之餘原可無需雨澤惟大田多稼一律布種若非好雨知時難望生機蓬勃津郡官塲於廿一日在城隍廟結壇祈雨是夜濃雲潑墨閃電飛青饒有雨意惜不逾時而雲開見月未知何時渥沛醲膏以慰民望也○城南三十里有峯山廟供奉普濟眞君名爲峯山實則平壤年例於四月二十起廿八日止津郡善男信女詣廟進香者如水歸壑現在葛試衫輕　裁扇窄借燒香拜佛賞美景良辰寳馬香車絡繹如蟻較之往年尤形熱閙云 
[甬上雜聞]  
　　日前寍郡靈橋門内惠安當有鄉人鄔某以衣服等物質洋十九元適鄞縣某捕役在旁見其中有裙一幅膝褲一雙疑其竊來向前盤詰鄔答以兄嫂之物汝毋悮良爲竊捕役不信拘鄔送縣覊押聽審處鄔挽叚塘范某齎持名片赴縣請釋徐邑尊准如所請立卽釋放○去秋西鄉　岙市一帶猝遭水災民不聊生旋經地方官詳請撫卹鄉民感德敬製萬民傘三柄於本月二十日各具衣冠用鼓樂恭送道府縣署道憲吳福茨觀察府憲胡練溪太守邑尊徐翔墀大令均謙遜再三而後受之○日前有某嫗路拾公泰當質票一紙係官紗女衫褲一套時被某營兵所見因見票上質本止一千五百文知有餘利可得於是向嫗誑取此票一時又無銀錢取贖急向該當轉票以爲此物惟我可得也不料失主當挽保人另挂失票迨某兵湊集錢文往贖物已被人捷足先得某兵與當夥爭論舌劍唇槍枉費周折怏怏而回心實不甘詐稱己物朦禀本營某遊戎轉請鄞縣查究嗣因不見邑尊奩辦又向該當吵閙該當主不服將邀集同行與之大逞干戈某兵自知理虧始默爾而息○二十三日新任浙江提督馮軍門之夫人由廣東乘輪到甬寗郡文武官員均往江北岸碼頭迎迓如體○寗郡某大令於日前拜會新任美領事美領事設筵宴之某大令飲酒過醉仰臥不省人事美領事以藥解之移時始甦美哉醉乎使劉伶見之固當把臂入林○日來寗郡賭風頗盛呼盧喝雉之聲無處不有更有以四君子爲餌專伺鄉愚可欺之輩引誘入局謂之殺土羊近聞有鄉人某因事入郡被若輩誘至賭塲輸洋甚鉅無顏回家將赴水自盡幸有人勸救得以不死聞其事者無不髮指賢有司其亦有所聞耶○寗城有某嫗者年已垂暮旣喪所天又無子嗣此天下之窮民而無告者也平生辛苦積得洋蚨數十元因與某甲有洽比其鄰之誼遂存甲處而月取其息甲以開烟攤爲生計本無所有平日專取他人之財權其子母得計則稍與其息失計則一味延約凡有錢財入手便作久假不歸之想如是者已有年日前嫗索逋甚急甲屢以白眼相加嫗不勝其忿已赴縣控告矣○有賣錢串繩之紹興人某甲平日積下銅洋輒向現兌店換錢頗獲厚利行之多年從未破綻日前有無賴高湧泉春生二人見甲在東門大街某攤上販得銅洋四元納諸槖中高等意存訛詐遂扭至景芳園烟館百般恫嚇甲將槖中所有英洋一枚大錢七百盡數與之尙不滿其　壑甲不得已將向崔衙前公一染坊内同鄉某乙處轉貸合成十元高等始首肯隨中前往甲入染坊將情告乙乙約以翌日來取迨高去後乙轉念此風斷不可長爲甲代抱不平將情轉告縣署茶房某丙丙面稟本官徐邑尊飭差立提高湧泉春生二人到案各責千板發差管押候辦 
[松試下三縣初覆案]  
　　二十六日上午十點鐘時松江府恩詩農太尊飭發上海南匯青浦三縣文童初覆案今將前列錄左上沈慶鴻周同德顧文郁奚佐湯喬國楨劉欽寳朱士芳楊書藩范煕庸金日堅南瞿紹贊康作甘吳其錦凌起鵬秦兆璋葉文楷沈撰張肇玨張文翰周之冕青李青藻潘承恩張壽康盛廷猷陸希衡孫鳳岐葉其昶徐公翰唐承經吳有成 
[瀛眷過申]  
　　兩江督憲曾爵帥之夫人及公子等現由金陵乘測海兵輪來滬上海縣陸春江大令預飭辦差人等在滬北廣肇公所預備行轅並在法界金利源碼頭先期伺候昨日下午四點半鐘時測海兵輪駮進浦江停泊之各兵輪鳴砲數門該兵輪卽在金利源馬頭停泊夫人等旋卽乘輿入廣肇公所行轅 
[西員拜客]  
　　新關稅務司聶君法蘭西主教倪君英正領事許士君法總領事華格臬君法副領事邵君法繙譯官祁理恒君先後至滬北天后宫旁行轅拜會劉芝田中丞由曹潤甫司馬爲之傳話聞中丞訂於明日回拜各西官云 
[讞員抵滬]  
　　新任上海縣陸大令蒞任後以縣中公務紛煩須得賢員佐理因禀請上憲派委竇明府爲帮審委員兹悉明府已於前日抵滬矣 
[米價昻貴]  
　　本埠米價邇來逐漸昻貴北市上白米每石漲至四元二角聞因米商販運建廣等處消路甚旺以致價值飛漲然經紀小民數米而炊未免有居大不易之歎也 
[上控發回]  
　　程楊氏前控屠雲鶴誘佔媳婦一案經前縣訊明懲辦並將該媳馬氏交程楊氏領回邇來該氏又赴蘇省上控前日剛大中丞將該氏解回上海着卽提集人証訊明詳奪昨日該氏到滬陸大令着官媒收管候訊 
[英廨瑣紀]  
　　葉德根之子經人荐在朱長慶處學習薙髮忽然遁逃向朱索子口角爭毆至英公廨喊控由蔡太守訊供飭將朱長慶交保帮同葉德根尋人已列前報昨日葉又與朱爭閙由印捕拘送到廨葉言奉諭着朱帮同尋人朱置之度外向論不理反遭毆打朱言再四緝訪毫無蹤影葉又來糾纒故與爭執值日差據情禀明太守飭將葉朱二人暫押候訊○包探何瑞福見瘋人田寳書在路明閙立卽拘至捕房巡捕頭命送英公廨請爲安插蔡太守飭將田寳書暫押飭值日差查明有無親屬覆候核示 
[法界捕房瑣案]  
　　昨晨葛同轉莅八仙橋捕房發落各案據興聖街同昌鏡架店主邱潮慶控學徒許紀濤去年由劉阿臯薦來時常竊取貨物近又竊鏡架四十二只賣與正和祥寓客龔姓處原贓尙在復將關書及店内帳簿盜去並竊洋五元零十三角同轉卽問竊物可有憑據答失去竹籃一只諒將贓物放在籃内携去問去後如何答去後將贓陸續變賣曾在伊家查有貼金條子亦是竊贜爲此送捕請究問何不向伊父追究答伊父阿標將子藏匿反向小的索人同轉着帶許詰問謂爾曾偷過幾遭該贓藏在何處答本無關書店内有兩人更何能行竊實被誣告謂年幼如此不端着責手心四十復加研詰仍執如前又連責八十下依然矢口不承謂若不犯竊何用濳逃再不直供尙當重比許堅稱召邱 
 
 

Page 4

 
 
處帮夥月給辛工一元何來關書問年纔十六如此刁惡究是誰人教爾邱稱伊父曾犯案受懲向非善類由其唆使無疑同轉復問許曰爾家中貨物何來答由悅生等家購買鏡架係吾父所作邱稱伊父素不業此許稱如不信請令面試可也遂着帶下又謂邱曰如此比責仍無實供爾可將伊究屬如何起見禀明答實是捲逃並非寃枉隨飭邱退下復帶許問曰想因見師害怕不便直供目下無妨儘可細說免受痛責許稱邱曾招吾父居住並邀小的爲夥小的呌之爲伯呼其妻爲嬸親熱異常不料翻變問爾何故不别而行反令爾父向之饒舌答屢遭辱駡聲言未做關書隨時可逐是日又被呵斥當卽作别而走先至伊妻房内取代洗之衣並向言明緣故離店後不敢回家先至繼父處到晚方歸一切情形有對隣王萬順銅錫店眼見可請訪查問自去年至今共得多少辛資答先後共得洋三元間售出之貨價目若干答長一尺者每只一元九角問龔姓買過多少答非吾兠攬該客指明要吾所做物曾言價肯稍廉伊可代售所以買料自做詎邱得知挾嫌誣竊同轉得供着還押所傳邱究詰許是否帮夥抑係學徒答確是學徒關書確被盜去問官以控無憑據着追其父並薦保來案再核邱唯唯而退○丁德安前控湯錫生欠米十担一案堂訊着自行理處昨丁禀稱湯出外置之不理爲此來案請追同轉謂票據上曾有湯可棟作保可邀湯來再核○張世金調戲揀鷄毛之婦女被寳記棧控押一案昨張妻鮑氏投案聲稱前日小婦人在棧工作夫來探望致被棧夥誤送捕房求請開釋同轉謂原告稱爾並不在彼工作答實在彼處可請訪察遂着邀同証人來案再核○幼童虞芝泉行竊伊兄銅壺一把經張阿金等索詐訊押在案同轉命帶出詰責判張屢次犯事笞責一百板釋去隨謂虞曰爾不思學業胆敢竊取胞兄之物實屬非是着責手心一百下當飭包探連贓送交伊兄處如係謊說帶回候懲○前報烟間竊案昨據誠信堂倌顧榮生投案領贓王包探代禀槍實該店之物並非誠生失贓同轉詰顧曰槍如何失去是否唐咸林所竊答的確是伊先來開燈當卽給以烟槍趁小的泡茶之隙就此竊槍而遁前次尙失兩槍亦請追究詰之唐曰押票中還有何物供有南誠信槍一支另兩支係中園及誠生二處竊來餘贓寄在南市吳阿九處問官卽飭包深帶唐將吳尋來再核 
[上海文報局協賑公所撥解盱眙火災賑欵啓]  
　　謹啓者敝所接到揚州復茂恒賑所李君韻亭維之毛君聲和靳君春揚陳君煦春諸位公函謂揚州接壤盱眙縣於本月十四日大遭火災合縣民居燒燬及半現在焦頭爛額之災黎不下數千人無衣無食露處炎天烈日之中非病卽死聞之慘然已請李少翁劉敦翁二君前往查户囑爲籌募賑恤等語第救焚拯溺以速爲貴若待瑣屑捐集勢必不及敝所不得已於東浙賑捐項下提撥規銀二千兩託協康莊匯解復茂恒李毛靳陳諸公手收轉寄災區散放倘蒙四方仁人善士憫念孑遺解囊佽助請逕寄揚州多子街復茂恒號内協賑公所至爲禱叩四月廿五日啓 
[拯疾扶危]  
　　窮民病生何來妙藥苟無拯救必至沉疴惟仁者惻隱常存則病者顚連可挽昨蒙善信陳張氏捐助醫藥一期囑爲施診敝堂聆悉鳴謝無旣足見善信心存利濟拯疾扶危彌深欽佩行見門　集吉百福駢臻謹誌報謝伏希閫鑒[  虹口元濟善堂同人拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[創建書院]  
　　湖廣黃州府山水靈秀爲古來人文薈萃之邦白鹿濂溪嶽麓石鼓諸講堂瞿九思之流風餘韵千百年猶想像見之現亦有河東書院專課八屬生童制藝帖括惟於經古闕然太守李公引以爲憾爰捐廉籌欵創設經古書院目下已慶落成聘定羅田縣周太史來院主講經太守出有詩賦策論雜作各題行文八屬曉諭各縣生童考取甄别限五月初六日止將各卷彚齊解府評定甲乙每縣准送生童二十名來院肄業培養十氣作育人才於斯一舉可以識太守之賢矣 
[鄂渚官報]  
　　專辦鸚鵡洲竹木厘局候補同知羅金壽奉憲札給予另行存記酌委禀謝專辦漢鎭厘局候補府裕庚禀見奉憲札另行存記嘉奬禀謝卸應山縣張樞奉發給改省江蘇咨文禀見謝候補從九劉昭琳奉臬憲委幫查崇文五鋪候補同知黃秩柄奉藩憲行知給子提前酌委州縣一次禀知謝何錫章奉藩粮憲委赴江夏等九縣催軍丁户口册結程寅清奉善後局委赴蘇松一帶公幹禀辭帮辦鸚鵡洲竹木厘局候補巡檢崔其釗調辦漢鎭石碼頭厘局候補縣丞吕勳俱奉憲札給予另行存記酌委嘉奬禀謝候補典史喬洪鈞奉委調查賓陽鋪差禀知候補同知楊秀觀候補巡檢張福元俱自貴州青谿縣查勘煤鐵礦務回省禀到候補州判官懋勛奉委辦理郝穴厘局禀知謝候補道趙濵彥奉督憲行知核准本日改換三品頂戴禀謝候補通判方詠沂禀謝存記酌委 
[拄頰樓聽雨記]  
　　葉榭在黃浦南華亭縣所轄也有費某者素無行檢好狹邪遊雖謬厠鄉紳忝爲莊董而傷偷蔑理法紀全無先與弟婦私通弟死竟效相如文君故事别搆香巢以藏春色由是爲宗族交遊所不齒其姪某藉先人之宦槖家資富有雄冠一鄉近因事挈眷他出費惑於長舌之慫恿乘姪家内無人突於某夜率領客作數輩踰墻入室將其所有搜括一空現爲乃姪訟諸琴堂拘案訊追候邑尊親臨勘騐再行核辦經親串再三調處尙未卜能邀免究否也○南門内某甲縫紉爲生克勤克儉只一　以蔽風雨屋小于舟一日將鹹笋晒諸道旁某弁之女見而食之甲以其年幼禀賦脆薄恐於鹹苦之味不宜急戒之勿食詎該弁門丁誣以欺凌弱小飽奉老拳致甲受傷甚重初甲尙畏其勢燄不敢與爭奈門丁蠻横絶倫實難隱忍當由甲母赴縣喊控葛邑尊准詞立卽備文到營查辦刻尙未知如何了局也 
[報謝靈丹]  
　　盖聞爲善有終必膺福報療人疾苦莫大陰功昨蒙梁金池大善士惠助自製甘露午時茶一千包全亨寳號惠助紅靈丹五百瓶痧氣丸五百瓶廣芝館寳號惠助臥龍行軍散一百瓶肚痛救苦丹二百粒萬應痧氣丸二百瓶萬應回春茶二百服梁詩中惠助痧氣丸七十四瓶敝堂謹領之餘實深感謝當代轉給病黎足見胞與爲懷無微不至缶諸公勇於爲善固無望報之思然天佑善人冥冥中自覺不爽將見蕃禧駢集百福咸天保之章正可爲臨風拜頌也爰綴數語奉揚仁風並鳴謝忱伏祈垂鑒[  虹口元濟善堂同人拜啓]  
[種榆山人醫論叙]  
　　醫者意也亦理也精其意而後能識其證明其理而後可定其方徒泥古方與好逞臆見均無當也吾鄉胡君悅彭素擅岐黃在滬上行道有年聲名藉甚歲戊子九秋余監臨出塲後忽患便紅投劑罔效適余弟邀同來黔爰請　視劇談血氣之變化經脉之源流援證立方頗適余意不旬日而病若矢信夫君之醫學深而見理明也暇日出所著醫論以示披誦一周皆本本源源剝繭抽絲反覆辨詰發前人所未發非胸羅卷軸融會貫通安能條鬯縷晣暢所欲言也乎而不著方人多惜之余曰此正悅彭著論之深心也盖方有一定而病有千變不能究其病之所在而徒列藥品呆板古方用之適足以速其死此古今所著醫書之通病牢不可破是　之不列方劑者其旨深矣行見杏林春暖橘井泉香其濟世之功不更廣哉至於論經之密辨證之宜何君序中已詳言之不復贅叙時[  光緒十四年九月下浣鄉愚弟潘霨拜叙]  
[上海四馬路文報局内恊賑公所經收山東浙江賑捐四月中旬清單]  
　　十一至二十日止○閩電報局陳次旌翁募洪鑾善士因合家多病求保卽全洋一百元福州普安堂募古燕心亘子實氏合家病愈祈保大小平安願洋五十元隆愼號祈保合店夥友平安五元郭吉慶堂三元王鳳耆祈自身諸病全愈施福疇祈保合家平安兩户各一元以上實收洋六十元本城陳霞翁來隱名氏四元○高易賑所彚解第十四批東賑規元一千兩揚州季授之翁來何立堂翁募愼行堂北洋岸無名兩户各五元高郵武廟玉軒善人募交并甫翁洋十元求病愈百忍堂兩户各錢三百求合家平安不書名兩户各二百以上實收洋十一元本埠邑廟桶捐點見保平安三元無名爐坯一元銅洋三元銅小洋一角無名中郎後人劉求平安三户各一元求運通爛版洋乙元高三弟張長林陳成周三户共一元八角夏老二小洋三角又錢念文無名氏共洋九元又銅洋十乙元小洋廿三角全銅小洋九角五分以上實收英洋十八元虚對開一個小洋廿九角全銅小洋十角另五分銅洋十四元○絲業賑所彚解第十七批東賑規元二千兩仁濟堂賑所解第五批東賑規元一千兩恊源莊來募刋江一粟翁謝孫病愈願十元葛子襄來三省堂汪七元爛亞洋三元金匱楊叔根來崇仁齋捐錢鴻炳求平安五元錢永嘉一元本地無名銅洋一元壽水生五元叔水氏洋一元質卿銅洋兩元南通州源泰典募了願子求合家平安洋四元無力子求合家平安洋三元○臺南陳善士募無名氏洋八元陳惠棠無名氏兩户各洋四元陳惠延洋一元○杭州陳敬之翁募隱名氏銅洋一元○本埠廣永誠號交來香港東華醫院募第六批賑欵洋銀四百四十四元四毫三仙合申規元三百十九兩九錢九分○蕪湖招商局募敬愼堂洋二元博陵宋氏洋一元○本旬共收規元四千三百十九兩九錢九分英洋二百四十二元計規元一百七十七兩七錢九厘爐坯爛板洋二十元計規元十四兩二錢銅洋十八元羊計規元三兩九錢六分六厘虚對開洋一個計規元二錢九分四厘小洋廿九角全銅小洋十角另五内佑出奸洋二角五分共計規元二兩三錢一分三厘○七項共合規元四千五百十八兩五錢一分二厘○連前共收規元一百另四萬一千一百六十五兩另六分五厘○本旬解東海關道第二十批東賑庫門平銀一萬五千兩計規元一萬六千四百四十兩○連南共解規元一百另七萬四千另六十二兩二錢五分六厘○實凈塾解規元三萬二千八百九十七兩一錢九分一厘合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
