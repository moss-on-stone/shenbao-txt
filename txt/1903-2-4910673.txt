# 1903 - 2 - 4910673

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閱可也此啓 
[輪船防賊議]  
　　疇昔之夜有友數人乘太古公司鄱陽輪船赴白門餞别酒樓略抒情愫三蕉旣罄送之登舟方以爲千里長江可逕抵石頭城下致聲珍重分袂而回有頃友忽坌息而至曰被竊矣被竊矣詢其故則曰有衣一包置網籃中轉瞬间竟如銀杯羽化及投捕房報緝則妙手空空兒先已請君入甕惟須解送公堂訊判始能將物領回時夜漏三商友恐輪舶將開怱怱乘車而去翌日朝暾甫上又有人持友人書來披衣起視則知是夜四鼓後友方與人傾譚不意偷兒又肆其伎倆竊去衣兩包噫嘻異哉何梁上君子之充斥如是也夫自輪船暢行行旅往來較曩時實爲便捷船中自大餐房以及官艙房艙門户森嚴彼匪人自無從混跡然其價甚貴非寒素者能堪至不得已而附散艙則如鱗次如櫛比旣無墻壁間隔又無鎖鑰關防行李縱橫觸目皆是匪人胠篋探囊之技遂得乘間抵𨻶而來聞之老於行役者咸謂若輩黨羽之多幾不可以數計自上海至漢口經過十餘埠贓旣入手卽時遠颺此上彼下有如梭織最可惡者凡竊得小帳箱枕箱之類取其洋銀而將帳目文憑投諸濁流以滅其跡夫洋銀固係貴重之物然失之未必遽有性命之虞若帳目文憑所關者巨一有遺失其何以堪彼輪船公司中人亦嘗洞悉弊端故銀錢要件准交帳房收𫏎然遠方旅客豈能盡悉規條偶一疏虞即至不堪設想若衣服雜物瑣屑殊甚一一交帳房收管其勢更有難行或曰是宜責之茶房蓋匪人往來旣稔廬山眞面一見便明倘遇匪人卽時拘住亦何難絶其根株不知茶房皆有分内之事豈能照管周詳且若輩皆亡命之徒治之過嚴或竟釀成意外之禍彼茶房每月所得工貲有限豈肯視性命如鴻毛哉或曰是宜多派巡捕在船巡視匪類自無可濳蹤不知此法各公司固有行之者然究彼衆我寡百密豈免一疎倘謂巡緝旣嚴旅人卽可高枕安眠無復有失竊之慮此說亦殊未敢必然則爲之奈何曰僕有一法焉凡輪船散艙中其臥處四圍及底本以木製成其式如箱篋而無蓋今擬略予變通寛廣如舊式而高則倍之中隔以板板須開闢自如凡衣服及緊要之物藏於板之下層人則鋪被褥而臥於板上夫匪人所覬覦者不過衣物銀錢耳逢餘零星不値錢之物在旅客固所必需而匪人竟無所用卽萬一失去亦尙無所損傷如此則旅客物有所歸斷不至再生他慮或謂此法誠妥矣然散艙本係上下二層倘一攺製則佔地必多斷非公司所願不知旅客之附散艙者鋪蓋之外所有衣物本須叧有位置此法行之可以歸併一處無須另佔艙地况事旣穩妥卽於尋常船價外略加微値旅客亦所樂從然則此法實兩有所益亦何憚而不爲耶雖然凡事攺變甚難而於行之已久者尤未易驟然更動芻蕘之見雖足備千慮一得然亦未敢必經理此事者果能俯採否也彼僕僕道途者尙其深自謹愼而勿貽噬臍之悔哉 
[本館接奉電音]  
　　昨日淸晨京師飛電傳來上諭一道敬謹譯登○十二月初二日内閣抄奉上諭安徽徽寗池太廣道員缺著童德標補授欽此 
[德索償金]  
　　日本某日報云危地馬拉之事刻下尙未調停妥洽西歴一千九百零二年十二月某日停戰之期已滿而百里璽天德卡司托洛氏仍無確實覆音英德諸邦因議重興戰務將海口嚴加堵閉以致危京士庶如處籠中聞德人責償所失多至危金二百萬圓百里璽天德力不能堪謂若能繕立文憑以稅關作抵或分給貸劵如期付銀尙未識德政府是何意見也 
[俄車迅疾]  
　　日本某日報云俄歴本年正月一號西伯利亞貝加爾湖畔初通鐵路火車經磨伊沙滑耶驛以達旅順口每七日中往返一次初時由磨伊沙滑耶抵滿洲計俄程一千一百二十里須閱四十四小時近益增其速率祇歴八小時至遲亦不過十小時誠可謂飛行絶跡矣註一小時卽一下鐘 
[美電流通]  
　　英京倫敦來電云英人磨路誇尼氏在北阿美利加洲開普普立托痕省創設無線電報直達英之誇痕烏啞路省西歴十二月二十二日試傳電信首由坎拿大總督米痕托伯爵電奏英皇愛華德氏字句明晣一目了然誠可謂人巧極而天工錯矣 
[大索書林四志]  
　　日本某日報云某日隈本視學官方有事於冲繩中途忽被巡查捕縛是夜東京地方裁判所更飛電各處請將和歌山縣視學官小杉恒太郎滋賀縣視學官矢板寛佐賀縣視學官齋藤熊太郎一律拘押其時矢板方示疾有見其解回東京時身衣重綿異常狼狽又文部省圖書課長渡邊氏亦因此案株連經檢事局傳訊 
[勸行金幣]  
　　日本某日報云頃得中國京師來電悉華歴十一月某日俄羅斯外務大臣辣磨司獨路夫氏入謁中國簡駐聖彼得羅堡代理使臣某公勸令速行金幣謂設或一時資本支絀不妨稱貸國債以益之蓋以目下中國庫藏漸虚非此無以挽救也 
[日使說詞]  
　　俄人向中國政府求准在東三省鐵路旁設關榷稅及握臨野戰與尋常郵政之權此已紀諸昨報矣兹閱日本某日報云我日代理駐華公使聞有此事卽入謁外務部領袖慶親王謂貴國若竟允俄所請則各國必欲均沾利益深恐日後於租地及征稅二事大失利權故特進此忠告之言尙請貴邸熟思審處慶邸答以此事當視英 
 
 

Page 2

 
 
日兩國有何意見然後酌度施行 
[中國通商口岸表三]  
　　沙市在法京巴黎緯線三十度十七分經線一百零九度五十七分立約於西歴一千八百九十五年四月十七號河口在緯線二十二度三十二分經線一百零一度三十二分立約於一千八百九十五年六月二十號思茅在緯線二十二度四十七分經線九十八度四十二分立約之期同上三水在緯綫二十三度六分經線一百十度三十三分立約於一十八百九十七年二月四號梧州在緯線二十三度二十九分經線一百零八度四十分立约之期同上騰越在緯線二十四度四十五分經線九十五度五十五分立約之期同上岳州在緯線二十九度二十分經線一百十度四十分立約於一千八百九十八年四月二十六號三都在緯線二十六度四十分經線一百十七度十九分立約之期同上秦王島在緯線三十九度五十五分經線一百十七度十八分立約之期同上吳淞在緯線三十一度二十三分經線一百十九度十分立約之期同上南寗在緯線二十二度五十二分經線一百零五度五十二分立約於一千八百九十九年二月某號說見徐家匯匯報 
[平權正義]  
　　徐家匯匯報云西人平權之說學者每多誤會其意蓋謂人旣同具秉彝不宜歧視已所不欲勿施於人四海之内皆我兄弟父子之親君臣之義胥不可廢即係民主之國亦當恪遵總統命令無或有遠近有下等西人欲併貧富貴賤爲一類此乃無君黨之所爲大乖平權正理也 
[練兵誅亂]  
　　日本某日報云頃得中國京師來電悉邇者粤西流宼益復蔓延華歴上月某日軍機處馳檄廣西提督兼欽命邊防大臣蘇子熙宮保令募集丁壯二千數百名訓練成軍以資洗剿 
[限期給獎]  
　　京師訪事友人云前者國家開辦昭信股票准卽奬以官階月前順天府出示曉諭曰准户部文開捐納房案呈查前經本部通行各省凡官員報効股票銀兩飭令赶緊照章請奬其餘民捐股票人員如願請獎亦應赶緊照章請給獎叙咨部核辦勿得有逾明年正月二十九日限期并將部頒股票及實收一併迅速送部繳銷兹查報効股票請展給奬期限又將届滿自應及時赶辦免致再逾限期所有各省已借昭信股欵應由各該將軍督撫府尹通行曉諭迅速請奬其有民捐股票僅領實收未經換給股票者即由各省按照原發實收字號銀數分晣造册或開單報部以憑核奬勿再延緩等因到府准此爲此示仰紳商士民人員一併知悉如有報効股票願遵章請奬者按例定十成銀數請奬實官勿得逾明年正月底限期如或逾期未奬成爲廢紙該捐户赶辦幸勿自誤各宜凛選毋遵特示 
[示期考試]  
　　京師訪事友人云月前欽派管理宗室覺羅八旗學堂事務大臣張冶秋大冡宰出示曉諭曰爲定期考試學生事照得宗人府及各旗歴將入中小學堂學生咨送在案現本學堂定准分日考試其日期開列於後所有已報之中學堂學生届期各携帶筆墨及已讀之書於黎明以前赴郎家胡同中學堂聽候考試爲此通行曉諭該學生毋得觀望自悞切切特示計開宗室覺羅八旗舉貢生監十一月二十日應考小學堂學生宗人府十一月二十五日正黃滿蒙漢二十七日廂黃滿蒙漢二十九日正白滿蒙漢十二月初一日廂白滿蒙漢十二月初三日正紅滿蒙漢十二月初五日廂紅滿蒙漢十二月初七日正藍滿蒙漢十二月初九日廂藍滿蒙漢十二月十一日 
[黔撫鄧小赤中丞奏陳貴州創建武備學堂事宜摺]  
　　頭品頂戴貴州巡撫臣鄧華熙跪奏爲黔省建立武備學堂謹將試辦章程繕單呈覽𢚈摺仰祈聖鑒事竊臣欽奉諭旨現在整飭兵制停止武科亟應於各省會建立武備學堂以期培養將才練成勁旅等因欽此跪聆之下仰見朝廷整軍經武因時制宜力圖振興實事求是之至意伏思武備藝業如兵法之機宜器械之精利測算圖繪營壘工程事宜講求莫如泰西各國日本集各國之長尤細加研究邇來江卾直𨽻等省所延教習皆英法德日知名將領黔省風氣初開尤非延聘洋人不足以宏教育因電商出使日本大臣蔡鈞聘定日本陸軍大尉中尉二員並分教數人訂立合同各有年限昨經到黔商定課程業於七月初一日開堂來學者頗形踴躍學生額數酌定正額八十名附學二十名均經嚴加考選取其體質堅實文義明通者收錄入堂交教習分班指授以期速收成效學堂功課以練訓將才爲主季課年課由臣督同總教習認眞考校就學業之淺深以定班次之高下因而賞罰升降學成畢業照章分别奬叙量其才能交緑練各營差委使諸生知有進身之階以資鼓舞如有志慮忠純襟期遠大之士於中西兵學方輿形勢戰守機宜槍砲速率均能確有心得超羣軼衆卽由臣奏明優予拔擢爲多士勸目下開辦之始事務煩重尤須條理周密約束堅明以藩臬兩司總理其事設監督一員督辦堂中一切事務設文案稽察收支等員以資分理開辦經費經臣等再三撙節常年額支添支各欵非二萬餘兩不敷支放雖黔省帑項支絀亦不能不竭力經營已飭藩司由正欵項下暫行提撥充用作正開支將來另籌的欵庶期持久所擬開辦武備學堂章程條規叧繕淸單敬呈 
御覽除分咨外務部政務處戶部兵部查照外謹恭摺具陳伏乞皇太后皇上聖鑒訓示謹奏奉硃批著卽督飭切實講求認眞考校務收實效單併發欽此○謹將貴州省城武備學堂試辦章程繕單恭呈御覽計開第一章開辦學堂第一節此次整頓武學堂係欽奉疉次諭旨遵辦務各實事求是認眞督課儲爲國家干城腹心之選以仰副朝廷振興武備之至意第二節查各國武備學堂皆有定章通國一律以下所定章程係暫擬先行試辦以速求有用之才將來如頒通行章程到黔再爲遵改第三節省城武備學堂學生應由各府廳州縣之中小學堂畢業優生循序升補惟現因各府廳州縣之中小學堂尙未設立無所取材祗得於闔省文武舉貢生監及紳民俊秀子弟文押通暢身體監實素行循謹者招考入堂肄業惟至堂後無論何等功名皆屬學生應聽教習監督委員約束第四節學生在學之期原以三年爲限但學生年齒不同材質亦異今擬於入堂學生分爲前期後期生前期生以年長而材質最優者充之以滿二年爲畢業後期生以年幼而材質稍遜者充之以滿三年爲畢業諸生畢業之時由總教習詳加考試嚴定甲乙分爲最優等優等中等呈請總理核奪轉詳巡撫發給憑照最優等畢業學生禀由巡撫咨遣出洋游學以資閱歴而期大成如果學成領有憑照回華卽送京師武備學堂肄業以宏造就其願回本省當差者以營差分别委用有願充教習者或赴本省各府廳州縣學堂或赴他省學堂均聽其便中等畢業學生亦以營弁分别委用學生如在營當差著有勞績一律保奬第五節學中委員執事克勤其職辦理三年著有成效者由總理詳請巡撫彚案請奬以酬勞績而示鼓勵第六節堂内齋房無多尙待展拓所取正額住宿堂内飯食由堂供備槪不發給膏火按季堂課分别酌予奬資年終大考臨時禀報巡撫定期扃試考察勤能優予奬勵至於附額亦住堂内共食惟每年須繳費銀二十四兩歸充公用入堂之初必須先繳三月以後按月先繳設因大 
 
 

Page 3

 
 
過除名所繳之費卽不退還以杜故犯希圖中止之弊至學生自用之筆墨書籍紙張燈油繪圖器具皆本人自購其大件器物及槍砲則由堂備辦 
[考試新章]  
　　杭州采訪友人云欽定學政全書生童歲科兩試例應先試經古一塲現已奉旨攺定新章試以策論而細目未經頒布士人之懷才待試者幾於無所適從月前杭州府宗子材太守奉到浙江提督學政張燮鈞大宗師來文因卽札學出示兹將應試子目開列左方中國政治史事門經學史學輿地兵謀掌故各國政冶藝學門哲學史事地學水陸形勢統此兵學兵制兵法火器統此憲法公法約章刑律統此計學商務稅務礦務統此農學蠶學種植畜牧統此格致聲光化電火器及一切製造機器統此譯學凡考譯學者須更兼一門方准報考天文算學凡報考者須將以上各條目擇定一門注明卷上分别造册不在此列者不准呈報以示限制 
[武林閙漕]  
　　杭州采訪友人云十一月二十七日浙江仁和縣主蕭藴齋明府開倉收漕時突有匪棍結黨闌入霸阻鄉民謂本年秋稼歉收不許輸納國課一時人聲鼎沸勢甚洶洶明府急禀知府轅府尊宗子材太守隨帶同差役前來彈壓一面照請營務處札飭雷遊戎廷瑞督勇入倉保護衆始散歸當將爲首滋事之十四人獲交明府訊懲始得照舊開斛 
[整頓房捐]  
　　武昌訪事友人云湖北創辦房捐以濟警察局經費向由局員派人專司其事數月以來收數寥寥頗有入不敷出之慮武昌府梁集庵太守特於月前移請糧捕同知曹司馬設局都府第公館中藉資整頓 
[鄂省官塲紀事]  
　　漢口訪事人云前者湖北軍裝警察兩局總辦金峙生太守入都陛見現已事畢回省禀見兼署湖廣總督端午帥旋奉午帥札委兼辦炭捐○武昌府通判曹策臣别駕現奉上憲委充警察局總查日内已到差視事矣 
[濬河文告]  
　　上海縣正堂汪示照得俞塘河道現已築壩興工集夫戽水挑泥工程正當要緊訪聞該處鄉民屢與夫頭尋釁水車排列壩上阻碍壩工行徑似此頑梗滋擾居心實堪痛恨本應立提嚴懲姑寛出示嚴禁嗣後勿再阻閙工程應早 
[清道文告]  
　　上海縣正堂汪爲出示曉諭事准西門巡防局員王面稱現於西門外馬路一帶整頓清道事宜所擬章程業已禀奉道憲批准照辦將章程繕摺送縣請卽列章示諭等因准此合行照抄章程示諭爲此示仰該處居民鋪户諸色人等一體知悉自示之後務各照章遵辦毋得故違致干提究各宜遵照毋違切切特示計開一葷蔬菜攤菜擔擬由局擇地安置以免終日碍路行人不便查本局兩旁各有餘地一方擬卽墊資在兩地鋪築洋泥沙石搭蓋蘆草棚廠令各菜攤菜擔屯集於此不准在馬路及路旁走廊任意開設所有入廠菜攤菜擔按月酌捐錢文爲照料工人及隨時修理等費之用買賣雖微然一斤之菜約增釐毫之價月了此捐似非苛勒查西人之立小菜塲菜灘菜擔樂輸恐後是其明騐惟鋪地搭廠約需欵若干暫由本局墊用俟工竣後再行禀復一各項東洋車擬限地停放毋許遊行馬路爭攬坐索致碍行人查本局南北百數十丈外卽連法租界文浜橋擬在橋南仿照租界竪牌示停東洋車之法設立高脚木牌示令依牌停放局南萬生橋大街一帶亦擬分叚酌設限牌俾行人喚車之便至近局咫尺之地其窄僅能留出紳商教士暫停車輿之地餘車無得混放所有在路行走各車自派巡勇限令各馳從左毋許並駕爭先並從定章佈置之後倘有如前混亂馳停卽照租界章程將該車夫罰辦一居民鋪户每日傾倒垃圾均限十點鐘以前由局雇打掃夫及時打掃毋准各户逾時傾出打掃夫一律精壯優給工食各穿淸道棉衣藉助氣力之不足惟所需經費擬在店鋪酌捐錢文以地方之財辦地方之事居民店鋪自當樂從一辦理清道似宜疏通溝港酌設厠所方爲清道之源所有各居户屋内原有陰陽各溝應令各該本户及該屋業主隨時自修其城河及行船之港須挑濬者應由紳董禀縣詳辦以外小溝小港所積垃圾歸打掃夫兼挑俾水道暢通而免停滯生穢之厠所每有貧户設在街路衝繁之處臭氣薫蒸易生疾疫除酌令速移外並擬招人叧設洋式厠所一二處及小便多所如地方原有糞頭願辦准卽照行否則毋許事後藉有仄糞牙帖坐享其利 
[騐收馬路]  
　　本邑南市十六鋪迤南沿浦新築馬路不甚平坦由工程局總辦翁子文太守禀請蘇松太兵備道袁海觀觀察撥欵興修邇已告竣觀察札委籌防局總辦朱霞林明府騐明昨日午前十點二刻鐘時明府命駕至局偕太守乘馬車至南馬頭次第履勘迤南抵十六鋪橋勘畢卽赴道轅禀復銷差 
[慶賀履端]  
　　昨爲西歴一千九百零三年正月元旦蘇松太兵備道袁海觀觀察提右營叅將廖楚材叅戎以次文武各官咸於午前十點鐘許排導詣各國駐滬總領事各兵艦統帶各教堂致賀至法總領事署時由費繙譯官迎入客廳煮茗清談互道吉語是日法界捕頭令捕房停辦公事一日先於清晨八點鐘時身穿公服詣法總領事署謁賀履端之喜各包探亦羣向捕頭申慶 
[劣差索賄]  
　　前者沈康源方哲卿因事互控於英美租界公堂旋又至法界公堂訐訟讞員孫建臣大令略訊口供諭令自行理處當控諸英美租界公廨時讞員張柄樞司馬以方家居城内移文上海縣署請出票協提縣主汪瑤庭大令允之洎事平此票尙未弔銷縣差裕成所雇夥役王慶林張新泉遂藉端索賄方無奈付給洋銀三十二元王張慾壑未盈復於前日將方扭至法界新協成烟館勒索洋銀五十元方不得已復付十元事後心不能甘投報捕房捕頭立派包探將王張拘獲搜出洋銀押候解送公堂禀請訊究 
[劣保宜懲]  
　　前日浦東唐橋鎮巡防局員蔣克生二尹訪悉十七圖地保徐旺金有縱令夥役張榮華優害鄉閭貽悞要公情事立即傳案研訊叱令笞責徐二百板張四百板錮禁局前示衆 
[歲首彌撒]  
　　昨爲西歴一千九百零三年元旦裏虹口天主堂中先期張燈結綵陳設一新至九點鐘時由司鐸舉行彌撒禮中西男女之奉教者均到堂瞻禮至十點鐘許始散歸 
[西犯越獄]  
　　前日午前英界西獄中有甲乙二犯身穿囚衣伺𨻶逃去與獄者因於昨日告知虹口捕房捕頭令中西各包探分往吳淞江灣等處追尋並懸賞以購 
[馬路工程局案]  
　　前日南市馬路工程局總辦翁子文太守查悉修築馬路工人胡少園疲玩不堪命即帶案研訊判責二百板枷號局前勒令將路補修俟工竣後方准開釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　昨報紀孫汪氏以丈夫孫硯耕被沈長明擄藏勒贖控經縣主汪瑤庭大令飭差押同朱桂堂禀明三林司巡檢及周浦汛弁將孫送案訊供云云旋由三林司慶子筠少尹將孫解案前晚大令升堂研訊劉琴仙供小的奉諭查孫下落聞在周浦故囑汛兵偵求隨經朱來知照正欲往拘突被楊桂卿扭送案下孫供小的在顓橋開羊肉店去年九月某日價買沈佳和所吳其忠家贓羊一頭後被吳尋獲沈遂乘機勒索小的忿甚與之扭毆伊卽串同梟匪擄小的上船開往嘉興至十月折赴塘棲十一月抵杭州大令惡其謊供喝令掌頰一百下問梟匪與爾何仇孫語塞不能對大令察閱三林司來文載明孫於今春三月到周浦在李阿錫羊肉店爲夥因又喝令笞責二百板孫始供小的向在周浦屠羊去年被梟匪勒令操舟至今年二月始得回家與楊相晤至五月仍到周浦妻子實被楊唆使妄控楊供小的名國良在鄉訓蒙孫被梟匪擄去其妻汪氏泣哭不休命小的抱呈控告至十月仍無下落故又投府上控大令喝責三百板押候治其誣告之罪沈供此羊實吳所失由孫收買及吳尋獲孫竟將羊宰殺小的遂携交地保後經孫汪氏來案誣探求鑒大令飭將沈劉開釋孫叱退○前日南通州人李小驢子投縣擊鼓呼寃至晚大令升堂研訊李供父親渭卿前在浦東被孟掌泉誣指竊菜糾人毆斃今兇手已獲叩乞伸寃大令叱令退去謂孟已收禁候辦爾何得來此多瀆李復稱父親已死小的離家甚遠求給旅費俾卽回鄉大令飭差押令回籍○前日唐梅生訴請騐傷大令升堂研訊唐供小的在鄉訓蒙親串葉姓有喪事於上月二十六日延羽士誦經小的往吊時忽有某僧來與羽士爲難小的婉之解勸被僧毆傷求卽騐明提究大令察得稍有傷痕諭候查明提訊 
[上海巡局瑣案]  
　　前晚浦東保甲總巡謝岳松明府督率差勇巡至爛泥渡周家弄左近某茶肆前聞有賭博聲叩門而入拘獲甲乙丙丁四賭徒連茶館主某戊帶回研訊各罰煤油二箱充路燈之用○江北人張扣子混迹浦東擾害閭閣人皆側目前日保甲總巡謝明府訪聞飭差拘案研訊張供小的惟向鎭民陳姓訛詐洋銀數元此外並未犯事明府判笞臀五百板鞭背一百下枷號遊街示衆○日前本邑城廂内外保甲總巡朱森庭明府傳諭各鋪地甲將各叚太平水缸雇夫挑滿以備不虞並飭各巡防局員隨時稽察前日十六鋪巡防南局委員賈叅軍查悉挑水夫某甲怠玩悞公立命提案笞責一百板以儆 
[英美租界公堂會訊案]  
　　前日奥國總領事許乙詩君辦公處失去金練條金鈕及對時表等物報由捕頭查係賃居法租界之細崽黃阿金所竊因禀請英美租界公廨讞員張柄樞司馬簽差赴法總領事署簽字將黃移提到案前日午後三點鐘時會同許君研訊廨差偕探捕呈出所失對時表一枚及磁盆洋燈等物禀稱各贓皆在黃處搜獲請爲查驗許君謂本總領事共失對時表六枚金練一條及金鈕金筆管共値洋銀三百餘元今祇搜獲對時表一枚尙有餘物請卽訊追黃供小的於今年三月至許大人處服役對時表有人囑小的出售並無金練金鈕金筆管小的無力認賠求恩寛宥司馬商之許君判責五百板發押捕房半年 
[英美租界公廨紀事]  
　　陸道生控龍飛馬房馬夫陳毛毛駕車飛駛將伊馬撞傷斃命等情讞員張柄樞司馬飭差協同某包探將陳拘押新閘捕房聽候堂期訊究○歹人夏銀保胸懷利刃恣意橫行昨在雲南路天眞廟畔弄中向許蘭卿强借洋銀二十元許不允從遂欲拔刀以刺許情急呼救包探陸阿四聞聲而至拘解捕房捕頭令轉解公堂禀請訊究 
[美租界捕房紀事]  
　　籮間夫頭目周掌寳逝世後有瞿志賢者意欲承充日前率黨向周子爭鬥周子遂投報捕房捕頭令某號西包探查明禀知工部局總辦濮君仍准周子接充瞿乃悵然而去○昨晨陳阿林混入新閘路某姓家行竊衣服被包探朱桂生拘入捕房捕頭令押候轉解公堂禀請讞員張柄樞司馬訊辦○昨晨江北小工張阿虎竊取公和祥碼頭某號棧内洋紗若干被包探朱桂生拘入捕房捕頭令押候解送公堂禀請懲辦○昨日黎明時偷兒林阿金潛入寄居海寗路之某姓家竊取衣物旋爲包探朱桂生拘獲吊出原贓帶入捕房捕頭令押候解送公堂禀請訊辦 
[皖省官報]  
　　十一月十三日安慶府桂鐄知奉委辦營務處提調差缷代理霍山縣吳則藩到簽分安徽大挑知縣王祝三到山西人號華峰辛卯舉人指分安徽試用縣丞趙士英到浙江人直隸州張賛巽辭因大學堂公事赴上海縣丞厲存憲知奉委辦洋局務收發核對兼文案十四日候補知縣董玉璋知代首縣下鄉催提錢粮鄭秉𤩥知奉委加解减平銀縣丞徐鴻立到解水師月餉赴金陵回巡檢湛慶奎到知代理舒城曉天司回沈衍桐知奉委洋務局學習典史請葛慶到由貴池一帶保護穆礦師勘礦回十五十六日缷辦合肥釐卡縣丞曹述誥到捐升知縣代理無爲土橋司李耿到候補知府文蔚知奉委會辦籌議公所提調知縣嚴國棟辭赴涇縣訊案縣丞厲存憲接辦洋務局收發核對兼文案巡檢吳廣林辭回淮北差遣十七日新選甘肅兩當縣胡鵬年到江西人指分安徽分缺先補用巡檢蔡保第試用縣丞姚贊唐郭楨均到江蘇人知縣李振澍到解京餉引見回縣丞增齡知奉委赴望江丈量洲地十八十九日當塗縣世忠知報捐花翎鳳陽府經廳滕忠辭前定遠縣主簿王文銘騐看通判陳宏運謝奉行知加級紀錄府照磨王自怡謝奉行知核准註册縣丞趙宗穀到探磺價回指分安徽試用巡檢林春第到江蘇人提轅鹽印委員巡檢張昞章辭巡檢邵瑞齡辭回鳳陽差遣 
[粤東寓滬諸大善士年例捐助棲流公所留養貧民淸單]  
　　全亨號助洋十元悅生棧助洋六元華彰號助洋五元老悅生助洋四元福安號助洋三元譚同興助洋三元聯和長盛鴻昌鴻發廣成合遠昌茂泰謙愼安利興永益廣利亨鄭福蘭瑞昌唐信和合記號各助洋二元義昌永興隆錕源有隆致寳長長和永增祥合益順成麗芳經和瑞祥廣發源廣益裕生瑞源祥匯安華棧金玉福和堂銅華陳廣昌同珍萬昌鴻盛義益隆信記同興鉅泰廣吉祥燕香樓廣興源宴樂春廣利源廣利彰興記志和祥廣誠信廣維新福生樓同安居全安居寳記杏花樓全安奇芳怡珍居廣利安安和祥馥蘭泰康羲生昌三和逢泰均益英昌全利福興同芳居廣興祥彩章普太和易安居永安正誠信潤寳齋鹿芝館邇遐齋保和堂均昌和廣昌隆種德園接元堂日昇一家春生泰宜隆慶同昌普仁堂永生利屈臣氏永利東興廣福和萬利昌鉅興順利公泰新升泰同興廣衡隆奇馨正恆隆和盛生和堂同利祥廣生利隆棧南昌林壽山南順泰羣芳居各助洋一元上林春梁天興粤瑞祥昌和永春堂萬和瑞昌裕豐興隆發合記棧廣茂泰廣興隆同利仁　兆昌永達記昇利隆廣德源永興梁錦記瑞生馮正記和昌合珍萬利仙壽窩義祥致其樓廣怡順廣耀榮廣利源怡芳茂泰廣鴻安源記廣同安永香安隆聯泰廣義昌廣萬來宜昌永興隆　愼堂廣興利永裕隆何壽南二章祥興廣源亨謙益祥益和堂泰隆杏林軒翠樂居廣益泰麗珠曾沛榮紹昌三合隆南和保甯堂霍光友各助洋五角以上共收洋一百九十四元五角 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年十一月十七日京報全錄]  
　　宮門抄諭旨均已錄前○雲貴總督魏奏爲在任副將力戰捐軀籲恩建祠立傳摺○廣西巡撫主奏爲請補鹽法道摺○廣西學政汪奏爲𢚈報到任日期摺 
　　魏光燾跪奏爲在任副將力戰捐驅籲懇天恩俯准建祠立傳以彰忠藎而順輿情𢚈摺仰祈聖鑒事竊據署雲南緬甯通判黃𩪠等禀據緬甯土糾彭錕禀稱已故副將魁昌前署順雲協副將時値回逆杜汶秀倡亂迤西府廳州縣半爲佔踞雲州逆首蔡得春亦糾衆謀叛戕害官民佔踞順甯雲州二城適緬甯逆回羅存第等聞風相繼於近城回寨築立僞城起事抗拒魁昌部署一切卽率丁壯環攻其巢於是年十一月初一日攻破僞賊擒斬無算逆首　仔第逃竄雲州魁昌乘勝追剿圍攻雲州四月餘不下僞逆蔡得春勾通杜汶秀由大理蒙化添匪數萬來援勢益洶湧因寡不敵衆我軍潰敗官紳兵勇死者千數百人魁昌憤甚又聞耿馬地方告變恐内地震動卽星夜奔回緬寍收集潰軍籌謀戰守之策高築堅壘扼據要害佈置甫定蔡得春復糾賊數萬來攻魁昌率師鏖戰出奇制勝於八年正月先後克復賊壘一百三十餘座斬逆首馬愛爵及賊衆七百餘人由此軍威大振蔡逆潰逃以功補授楚雄協副將魁昌益感激思奮惟餉糈不濟督率紳民籌畫并傾囊捐募外勇以作接應之師正擬舉兵出攻雲州而蔡逆復率黨乘間來拒屢擊却之該逆復謀長圍以坐困踰年之久迤西部縣概被回逆佔踞外援弗至而糧餉且盡魁昌思突圍出挑選勁勇力舉擡砲親督鏖戰被賊槍傷側面鉛丸由口透出負創甚劇越數日蔡逆以書誘降魁昌怒碎其書蔡逆率黨攻益急九年十一月城外營壘以次失陷勢益危險魁昌猶與漢夷軍民誓以死守賊知未易下也廼開挖地窖前後震陷城垣十餘丈魁昌率勇抵禦賊不得入是時糧遺援絶食牛馬牲畜樹皮草根迨盡城中餓死者屍積如山適順寗流亡何俊密投蔡逆開城納賊由東門擁進魁昌聞警挺身力戰手刃數十賊部下護勇數百大半戰死魁昌亦身受重傷乃嘆曰事不可爲矣卽奔告其母彌勒那拉氏朂以忠義圖報勉盡臣職勿以我爲念遂率其妻滿津許氏子景星女滿英等俱投水死魁昌負創含淚指揮戈什哈許拳鳳等及護勇數十名陷入賊陣血戰與之俱亡時咸豐十年閏三月初八日也　役也軍民巷戰陣亡者數千人同時殉難文武官紳男婦老幼約數萬人皆魁昌全家盡節孤忠激烈以倡之也迨廳城克復地方士民立祠私祭並禀經前撫臣岑毓英於同治十一年據情奏蒙兵部議給䘏廕在案迄今事隔多年該紳民等追念一門忠節禀由該廳懇請敕建專祠將生平戰績付史館立傳以彰忠義等情當經批由善後局司道會同布政使會詳請奏前來臣查該副將魁昌捧撽來滇於咸豐六年委署順雲恊副將時値逆回杜汶秀率黨判亂該副將籌備戰守不遺餘力因寡不敵衆退守緬城孤軍堅持夜不解甲者三年迨糧盡城陷猶復力戰陣亡全家殉節捐軀報國大節凛然實屬忠勇可嘉乃事隔多年該紳民　猶復追念前徽思隆報享其功德感人之深已可想見自未便没其公道懇於上聞合無仰懇天恩賞准將該故副將於陣亡緬寗地方由紳民自行建立專祠並將其母妻子女一並附祀每歲由地方官春秋致祭其死事大略宣付史館立傳以彰忠藎而順輿情出自逾格鴻施除咨部查照外理合𢚈摺具陳伏乞皇太后皇上聖鑒訓示再該故副將出身履歴因燬於兵火年久無從查取又雲南巡撫係臣兼署毋庸會銜合併聲明謹奏奉硃批著照所請該衙門知道欽此 
　　頭品頂戴廣西巡撫臣王之春跪奏爲揀員請補鹽法道缺以資治理恭摺仰祈聖鑒事竊照廣西鹽法遵廣敏於光緖二十八年六月禀懇開缺回旗修墓經前撫臣　振鐸附片奏請開缺並聲明所遺原缺照章扣留外補八月十八日奉硃批吏部知道欽此照章以奉旨之日作爲開缺日期卽歸八月分截缺查鹽法道總理鹽務分守桂平梧郡監督梧州　關必須精明幹練之員始克勝任臣督同藩司於候補各道詳加遴選非資望過淺卽人地未宜惟查有二品頂戴現署按察使奏留遇缺補用　右江道黃仁濟年四十六歲湖南善化縣人山附生分部郎中於光緖九年前撫臣倪文蔚因軍務需員奏留差遺委用十一年援剿越南出力奏保以知府留於廣西儘先補用請咨引見蒙欽派王大臣騐放十二年回省十五年擒獲全州首匪出力奏保補缺後以道員用十四年委署平樂府是年前撫臣沈秉成奏舉賢能奉 
旨嘉奬十五年委署桂林府經前督臣張之洞撫臣馬丕瑤奏保循良奉旨嘉奬是年復經馬丕瑤以歴任政績奏保奉硃批著交軍機處存記十六年　補泗城府十七年調署思恩府是年因勸辦蠶桑出力保奏請開缺以遺員送部引見十八年因防邊出力奏保俟歸道員後加二品頂戴十九年前護撫臣黃槐森保送引見四月吏部帶領引見欽奉特旨著以道員遇缺題奏蒙召見一次十月初三日奉上諭廣西右江道員缺著黃仁濟補授蒙召見一次二十年六月到任兼總管營務統領水師二十　年馬丕瑤在廣東巡撫任内奏保奉旨留中二十五年因前辦馬平匪案奉旨飭查經湖南撫臣俞亷以辦理遷延查奏奉旨開缺二十六年經前督臣李鴻章奏查明該員辦理此案忠奮可嘉歴任均有政績懇請仍留廣西以道員遇缺補用奉硃批著照所請吏部知道二十八年七月經臣奏明委署臬司兼辦營務處業經附片具陳在案臣查該員黃仁濟才識卓越歴著政聲由實缺知府奏保道員開缺送部引見欽奉特旨以道員遇缺題奏蒙簡放右江道在任六年嗣因案開缺前經總督臣李鴻章查案奏保仍留廣西遇缺補用復奉特旨允准綜計在桂已二十年疉經前任督撫臣保洊所至皆有政績望重資深實爲通省候補各道之冠現署臬司兼辦營務於剿撫事宜尤能盡心籌畫悉協機宜以之請補鹽法道缺實屬人地相宜與例亦符合無仰懇天恩俯准以奏留遇缺補用道黃仁濟補授鹽法道缺於吏治鹽務　務均有裨益如蒙俞允該員係欽奉特旨遇缺補用道員請補道缺銜缺相當毋庸送部引見亦無叅罰案件所有揀員請補鹽法道缺緣由謹會同署兩廣總　臣德壽𢚈摺具陳伏乞皇太后皇上聖鑒敕部議覆施行謹奏奉硃批吏部議奏　此 
　　廣西學政臣汪詒書跪奏爲𢚈報微臣到任日期叩謝天恩仰祈聖鑒事竊臣欽奉恩命簡放廣西學政遵卽陛辭就道九月十七日行抵桂林省十九日准署廣西布政使希賢將前撫臣丁振鐸封存關防文卷委桂林府學教授廖長齡賫送　來當卽𢚈設香案望闕叩頭謝恩祗領任事伏念臣猥以庸才備員綸閣詞曹晉秩旣未能報國以文章政務趨公復不克效忱於涓滴兹復仰承簡命畀以文衡邊徼風氣未開至須提唱必如文翁之化蜀韓愈之教潮方稱斯職目維檮昧深懼弗勝惟有嚴密關防認眞考校整齊風化培養人材以期仰答高厚鴻慈於萬一所有微臣接任日期並感激不忱理合恭摺具陳叩謝天恩伏乞皇太后皇上聖鑒再臣經過直𨽻河南湖北湖南等省秋收豐稔民情俱尙安謐惟有廣西亂後氣象蕭條盜匪充斥南太泗鎭一帶尤甚幾至道路梗塞絃歌久輟生童赴試亦艱撫臣正在料理進剿軍部倥偬勢不能再責令地方官辦考臣謹擬先試平　鬱潯四府州後再行體察情形辦理合併陳明謹奏奉 
硃批知道了欽此 
 
