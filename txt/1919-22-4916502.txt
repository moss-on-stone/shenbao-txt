# 1919 - 22 - 4916502

 

Page 1

 
 
   
 
 

Page 2

 
 
時評 
[地點在滬（冷）]  
　　以今日各面之消息觀之大概議和地點定於滬矣是誠和議之進一步也 
　　蓋地點之爭原爲無足重輕之事但在滬則議論可以開明消息則較爲靈便自較不在滬爲宜今北方能允南方之請足見北方不於小節多所爭執而和議之進行必多希望也 
　　嗚呼兩方之人苟能事事如此相讓相諒而不使人爲難則和議之本意得矣 
專電 
[北京電]  
　　胡維德電告内爭牽動外交之説係兹京通信社所傳布今晨訪最高機關及外交當局均絶對否認其有此電據某方言係欲不利於我國者故造重大謡言挑撥中外與南北惡感觀此愈見國内時局宜速解决免爲人利用云（二十二日下午三鐘） 
[北京電]  
　　我國參與和會委員五人因列席僅二或三故現定五人輪流因時因事互換出席辦法聞王正廷業已列席一次一切電令陸主持（二十二日下午四鐘） 
[北京電]  
　　歐和全權使五人即日明令發表伍朝樞另有任命名義未定 
（二十一日下午五鐘） 
[北京電]  
　　頃發表命令特委陸徵祥顧維鈞王正廷施肇基魏宸組充赴歐參與和會全權委員 
（二十一日下午八鐘） 
[北京電]  
　　寗電唐少川昨派汪精衞谷鍾秀盧信由滬赴寗與朱總代表等接洽會議方法此間信爲時局已進一步（二十二日下午三鐘） 
[北京電]  
　　京鈔暴漲錢市大震有人謂陰謀派欲抑先揚爲倒龔計實則錢業預估陰曆年底各業收現勢將跌至三折故抛出數超過票額五六倍前期受擠虧折最巨者多至二百餘萬致某銀行協理及經紀人濳逃現二十七一期抛數尤巨恐慌愈大官廳商會以情同賭博不任維持聞政界要人被累甚衆以馮爲最證劵交易所亦大受打擊（二十一日上午十二鐘） 
[北京電]  
　　駐法總領事决定廖世功已先見部令 
[北京電]  
　　王士珍頃已到京公電 
[夔州黎唐通電]  
　　各報館均鑒鶴峯介於鄂湘原屬施郡七年三月由克明酌留防軍委派知事洎五月戰事緊急該縣防軍調赴前線防務空虚王占元遂乘間委任知事周渡前來鶴峯勾結團防攝行縣篆乃周渡横征苛歛慘殺無辜人民怨憤赴訴我軍天才克明本伐罪弔民之心護法靖國之旨不忍目覩良民獨罹水火爰令第一軍第三師五旅旅長劉瑄統率所部於七年十一月十三日由來鳳出發十九日收復鶴峯周渡以結怨於民恐遭不測先期捲欵潛逃迨同年十二月十二十三兩日始由夔局轉來我軍政府及唐聯軍總司令停戰電令先後相差二旬有餘乃王占元自以進兵無名聲言我軍進據鶴峯在停戰以後欲加之罪何患無辭我輩初志謂何苟可以依據法理奠安國家者天才克明即解組歸田食息共和之下還我本來佃事黷武窮民殺人爲快况軍人首重服從天才克明謬握兵符統師數萬若不以身作則恪遵電令其何以駕馭衆人是王占元之説不攻自破不辨自明但彼旣恃此言若必欲售其狡計天才克明亦惟有秣馬厲兵嚴陣以待特求其釁不自我開耳兹恐遠道傳聞是非失實或竟謂其曲在於我者故特縷晰聲陳尙冀主持公論無任盼禱黎天才唐克明叩皓印 
路透電 
[柏林電]  
　　柏林消息昨日舉行國會選舉全國分爲三十七選區男女年逾二十歲者皆有投票權男女分設票匭被選人名額以户口之多寡定之其最後結果一月二十五日可以揭曉　柏林舉行選舉之際政府之兵檢查行人及馬車摩托車甚勤以防暗藏軍械 
　　外省數處發生重大騷亂斯巴達克斯團焚燬漢邦之選舉投票所並在加土維資阻人投票又定斯拉根之票匭亦爲該團之人竊去（二十日） 
[丹京電]  
　　亨堡消息該處選舉進行頗爲安靜票數甚夥（二十日） 
[柏林電]  
　　國會選舉安然進行無特别事端各投票所門外聚集之人甚衆其中婦女頗多靜候依次入内投示政府以重兵占據各要點並令兵士步行及乘摩托車巡邏各街道柏林．波斯丹．斯班陶三處票故極多柏林且有道姑結隊赴投票所投票頗惹人注目各省傳來消息皆謂票數甚多僅數處稍有騷亂 
[亞姆斯特丹電]  
　　漢特斯白拉特報柏林訪員電傳柏林選舉投票所二十四處所得結果如下多數社會黨八一九五票日耳曼民主黨七三七五票日耳曼國民黨四七○六票獨立社會黨三○○五票日耳曼平民黨二九九○票中央黨二二五四票柏林除四鄉不計外共有選民一百四十萬人其中有一百二十萬人至少須分赴八十三處投票各票匭皆有警兵嚴密守衛因外間謡傳有人希圖毁之也另有兵隊在投票所澈夜保護投票人故計核票數因以延緩夜間伏瓦資報館附近有槍聲及機關槍聲政府之兵開槍報之斯巴達克斯團遂退去除此之外柏林絶未發生重要事端選舉進行秩序尙佳婦女兵士初次投票實爲特點婦女尤爲高興多有全家由家長率領赴投票所投票者（十九日） 
[倫敦電]  
　　今日巴黎公報謂五大國代表今晨集議駐俄法使洛倫氏於數日前離亞昌格爾兹已行抵巴黎曾到會詳述俄國現狀近離彼得格勒之駐俄丹使斯加維留士氏明日亦將到會陳述一切（二十日） 
[巴黎電]  
　　英國戰時内閣秘書漢基氏已任爲媾和會秘書部英國代表其他四大國亦將有此任命 
[巴黎電]  
　　和會决定僅交戰國可以討論規定國際同盟之規則中立國對於此節大不滿意英國關於國際同盟之意見書業已擬定（二十日） 
[巴黎電]  
　　參議院議長杜博氏今日在參院主席開茶會欵待威爾遜總統且述及法國易受德國攻擊又謂必俟法國脱除惡魔之侵略則世界始能和洽威爾遜總統之答詞稱美法國於戰時之犧牲且謂今有許多新原力可保法國免受將來之攻擊（二十日） 
[倫敦電]  
　　泰晤士報柏林訪員十八日電稱藍超氏與施特滿氏將爲媾和總大會之德國代表（二十日） 
[巴黎電]  
　　各大國關於封鎖德國事宜有重要之協商現擬開除封鎖之一部分使德國脂肪得以無缺俾可阻遏過激黨主義之蔓延惟封鎖之舉仍爲協約國手中最大之武器將於最後條約簽定時用以迫令履行各條件（二十日） 
[倫敦電]  
　　每日捷報柏林訪員報稱德人數十萬現正忙碌計畫於彼國輪船重行開駛之時赴英美兩國重事經營其世界商業不可不早爲之防（二十日） 
[巴黎電]  
　　和會公報宣布著名法學家賴諾德氏與泊拉台勒氏查覆德前皇所負戰爭責任之報告賴爲法學會領袖泊乃巴黎大學國際公法敎授該報告之結語曰德前皇對於戰爭及其統御之軍隊所行諸罪惡按諸刑法與民法皆有應得之咎德前皇所處之地位與公家公司之董事所處者相同董事固可按刑法懲治者也德國之地位類於股東而不能按刑法懲治者也德前皇不能逃戰爭之責任因德國憲法僅以裁斷之權予其一人德國之帝權全唯上帝與武器是賴德前皇屢次演説述及其治權輙表示此種间見按諸憲法德前皇乃以聯邦名義宣戰而諸聯邦中普魯士實爲握權者之一而凱撒者乃普維士王也且德皇爲最高戰爭之主對於陸海軍握有無限之大權報告中至是乃引德國名家之言確切證明德皇有裁斷絶對之自由並引一函以證殘酷之戰術實出於德皇之意與德皇之命德皇於戰爭之初致書奥皇約瑟曰一切皆須置之於火應之以刃男婦老少須一律屠殺勿使一屋一木存留於地如法國之退化民族僅能以此殘刻主義之手段感動之果能如是則戰爭兩月可了云云該報告至是乃加評斷謂由此觀之足徵德前皇個人實負有刑事罪且須加以日耳曼帝國所負之民事罪蓋按諸正義最重要之原理日耳曼帝國曾犯民法德前皇則刑法與民法皆犯之二者皆不可赦二法學家又引伐台爾氏之説謂凡爲王者無故興戎苟爲懲戒計爲賊傷者計爲人類社會計必須加以懲創 
[倫敦電]  
　　英國全境警察聯合會之代表八千人今日集於愛爾伯廳開秘密大會聞警察聯合會因會員有被謊騙之説故羣起反對並要求加餉（十九日） 
[瑞典京城電]  
　　瑞典薩爾理森將軍由愛沙尼亞行抵希爾新福調查派瑞典志願隊援助愛沙尼亞問題據稱過激黨現紛亂逃亡僅佔據愛潲尼亞土地六分之一彼等於韋森堡鎭殺死男婦老少五百人將軍之意瑞典因經濟現局殊爲緊急恐難派捕援助 
[倫敦電]  
　　財政部通告二月一日後將發行新式戰債劵一爲年息五釐定五年或十年償清須繳所得税一爲年息四釐十年歸還免繳所得税前者實收十足將來加價收回後者實收一百零一有半將來十足收回（二十日） 
[倫敦電]  
　　葡京消息哇波多等處有復辟陰謀聞廢皇美吕爾頗不以此種行動爲然（二十日） 
[巴黎電]  
　　波蘭巴特里夫斯基政府定二月九日召集國會並已徵俄國波蘭境一八九八年級之兵入伍法國無線電 
[里昻電]  
　　美總統共同作戰協約國之首相及外相日本代表亦出席於星期二日晨十時三十分在法國外交部開會意國首相奥倫都氏亦蒞會會衆靜聆駐俄京丹麥公使斯加文氏之報告（二十一日） 
[里昻電]  
　　格拉倍煦消息比王此次巡遊比國佔領軍之兵營時乘飛機飛往來因河右岸直至蒂斯堡爲止（二十一日） 
[里昻電]  
　　紐約消息據美國衆議院軍事委員勒恩氏之報告此次大戰美軍在美國及歐洲損失之總數計死者......人在此數中勒氏將美軍因傳染極可畏之流行感冒症所死之兵士亦計算在内 
[里昻電]  
　　瑞士總統阿托爾氏於星期二日由里昻車站自本恩行抵巴黎在車站受法總統普恩賚氏之歡迎（二十一日） 
[里昻電]  
　　華盛頓消息羅斯福氏將其諾貝爾奬金三萬四千佛郎遺囑贈與紅十字會此欵當以之爲救濟其子墓所附近法人之用羅氏之子乃在愛恩河戰死者羅斯福氏將此項遺産贈與紅會乃感謝該會照料其子墓所之意（二十一日） 
[里昻電]  
　　巴黎時報載里昻絲市報告稱絲市交易仍疲惟預測廠主存貨將盡大約市價將有進步 
[里昻電]  
　　正月二十一日巴黎倫敦間匯兑率英金一鎊合二十六佛郎法國公債劵市價如下三釐公債六十三佛郎三五一九一七年四釐公債七十五佛郎八五一九一八年四釐自由公債七十五佛郎七五一九一八年五釐自由公債九十三佛郎五○ 
各通信社電 
[北京消息]  
　　駐京英使朱邇典爵將於本月内啓程回國駐京法使卜伯君亦奉召回國（二十二日） 
　　大陸報 
[北京電]  
　　中國參與歐洲媾和會議委員雖如前電所述同時發表五名若出席於會議者祗限定二名則各委員届時將輪流列席（二十二日） 
[北京電]  
　　關於陜西問題自北方向南方聲請區别南軍與土匪之異點後最近南方已有電報致北方聲明照辦又據中央政府所派遣之吕超之報告云現在事實上兩軍均停留不進在靜止之狀態故總統府方面頗抱樂觀以爲陜省問題今已略有端倪云 
（二十二日） 
[北京電]  
　　聞日本駐華二十七處之領事官將於本年五月上旬齊集北京開一領事會議（二十二日） 
[北京電]  
　　總統府方面消息云北方爲希望和平起見和平會議問題使由南方提出北方寗居受動的協議之方針（二十一日） 
[北京電]  
　　列席歐洲媾和會議之中國全權委員已如前電任命陸徵祥·王正廷·魏宸組·顧維鈞·施肇基等五氏其初傳聞有僅發表陸徵祥王正廷二人之説至今日（二十一日）國務會議遂决同時發表五人但歐洲媾和會議中國代表列席人數現尙未定若列席委員僅限二人則以代表南北之意將使陸徵祥王正廷二氏列席云（二十一日） 
[東京電]  
　　駐日美國大使瑪禮斯氏於今日啓程前往海參崴聞瑪氏此行專爲協定鐵路管理問題之細目也（二十二日） 
 
 

Page 3

 
 
　　日本媾和委員牧野伸顯男爵一行已於十八日夜抵巴黎（二十一日） 
[東京電]  
　　朝鮮李太王忽患腦溢血病症頗沈重故李王世子垠與梨本宫方子女王定於二十五日舉行之婚儀因此無期延期（二十一日） 
[東京電]  
　　朝鮮李太王殿下於本日上午六時薨逝已由日本宫内省發表且已决定國葬（此處電文微有不明）日皇已發電弔唁矣（二十二日） 
[東京電]  
　　對德休戰條約已决定展期至二月十七日爲止（二十二日） 
　　以上東方通信社電 
[東京電]  
　　據昨日高橋藏相在議會之演説日本自開戰以來之輸出超過額達十四億六千萬圓又貿易以外之收入有十三億二千萬圓合計二十七億八千萬圓爲日本所獲之利此外更有對外投資買向外債亦超過十三億圓云（二十二日） 
[東京電]  
　　李太王於今日薨王王世子垠於今早由東京車站起程返朝鮮與梨本宫方子女王之婚期因此延後一年關於李太王之葬儀本政府有用國葬之議（二十二日） 
[東京電]  
　　日各重要報紙賞揚内田外相昨日在議會之演説明白聲明交還膠州灣及言侵略主義與權謀術數之政策非國家百年之長計云云贊之爲國民之聲（二十二日） 
　　以上共同通信社電 
[北京電]  
　　陸專使電告十八日開預備會陸王均被邀列席各國列席人數尙未定擬要求加至五人 
[北京電]  
　　吳鼎昌明日出京今午赴府院辭徐錢均有密函托致李督聞會議决在滬仍由李督籌辦一切 
[北京電]  
　　王鐵珊回京述陸武鳴之談話與中央所主張至爲接近元首聞之頗具樂觀 
[北京電]  
　　財部昨又備文請提關餘外團决二十五交付所傳龔心湛簽借千二百萬説不確 
[北京電]  
　　龔財長今日到部視事 
[北京電]  
　　當局接吉林孟督郭省長報告中東鐵路情形由外部據中俄合同向協約國提議 
[北京電]  
　　川運使晏安瀾病假留京調治以川南稽核分所張英華代理職務又花定榷長王治訓與西岸榷長陳光憲互調　以上二十一日 
[北京電]  
　　國防軍三師定期二月内編配完竣 
[北京電]  
　　某使已允交通部京奉路票價仍收京鈔 
[北京電]  
　　魯省長内定吳炳湘舊交系保夏繼泉院意俟張樹元抵京商决 
[北京電]  
　　全國烟酒事務署擬另訂組織法現正在起草 
[北京電]  
　　張季直請裁釐龔心湛頗贊同擬先籌抵補方法然後實行 
[北京電]  
　　南方又有先决鹽餘關餘問題説一時尙難開議 
[天津電]  
　　王家襄范源濓先後過津赴寗協贊和事　　以上二十日 
[香港電]  
　　南方所組之軍事委員會雖受各方面之反對仍决計赴滬但唐紹儀已聲明不受何派之指揮預料該會人員到滬後亦不能實行干預 
[香港電]  
　　此間近傳浙人治浙之説謀削北方在浙之勢力惟軍府謂謀閩方貽口實不能再進而覬浙不甚謂然　以上二十日 
　　以上中孚通訊社電 
要聞一 
[北京金融之近狀（冷眼）]  
　　票價騰漲　銀號恐慌 
　　中交京鈔自上年十一月間打破五折以後人民異常恐慌以其價值日跌維持無方將步俄國羗帖之後鏖也商會呈訴於議院各報攻擊財政部一時議論紛紜均歸咎於政府維持之不力當時中交鈔價降至四四四三幾有一落千丈之勢一般社會觀察以爲時届陰曆年關恐四折亦難保全今則由四五折而增至六六折以上不數日間價格翔貴幾有趨於七折之勢在此陰曆歲　遽得良好之現象實出意料之外惟中交京鈔驟漲之原因外人或未知其詳兹略述一二如下京鈔之所以騰漲遠因在七年公債出售之成效近因在政府以現欵收買京鈔以致市面鈔票日漸減少有此兩因票價遂日見增高矣七年内國公債自上年十月繼續出售以後銷數阻滯每日平均不過二三萬元至十二月上旬七年短期公債第二次開籖銷數大增四千萬元之票額銷去幾及其半公債局收到京鈔以後交還中交兩行實行截角焚毁市面上減少二千萬元之巨額究與鈔票之價格不無影響此遠因也近來財政當局以現欵分散於各銀行銀號使之代購京鈔而不令少數銀行壟斷蓋從前財部收買京鈔發給各官署經費皆臨時委託數家銀行購買以致利益爲數家獨占其價格仍難增高今分散各處隨時收買各銀行銀號欲壟斷把持而不可得此近因也市面鈔票旣見減少財部又日事收買求過於供遂增至六折以上然數日之間每元飛漲至二角之多誠亦爲人所不料者惟各銀行銀號近日鑒於票價日漲無利可圖擬結集同行挾制政府相約不賣不買以圖抵制所望政府出以毅力不爲數十家銀行銀號所操縱耳 
　　北京年來各銀行銀號乘中交京鈔停兑之際增設至二十餘家其營業之目的專在中交京鈔之買賣出入甚巨獲利亦厚如前門大街春華茂隆茂德成數家開設之時資本不滿萬元今已獲利至數十萬元近年利益之優爲北京商界中首屈一指該銀行銀號於門市買賣之外兼營投機事業買空賣空無異賭博京師各要人無不與之往來聲勢浩大消息靈通票價之漲落悉由各銀行銀號爲之空盤中交兩行立於被動地位聽其指揮緣兩行從前以鈔票收買現金皆仰求於各銀行銀號之供給以致受其挾制票價跌至五折以下殊可恨也今因陰曆年關在邇各銀行銀號預料政府需用現欵必多届時中交兩行必以鈔票收買現金票價必可打破四折獲利必巨紛紛於上月四折有零之時預訂空盤至數百萬元之多定期年底交貨爲博取厚利之計各官署行政人員亦乘機賣空多者十餘萬少者數萬應繳之保證金四處騰挪以爲必可獲利近聞北京證劵交易所空出之數亦近百餘萬除以保證金扣抵外尙不敷甚巨若遲至年暮票價有增無減恐各銀行銀號將有破産之厄而各機關人員亦有不堪賠墊之虞届時或發生金融界之大恐慌如昔年上海橡皮股票之禍亦未可知也 
　　又聞此次京鈔暴漲之原因係兩行聯合向北京各銀行（如金城鹽業興業滙豐華充保商等）各借數十萬元又向外埠分行借來數百萬元擬陸續將市面所流通之鈔票收清至行内所存鈔票則暫行停止提取現由行中酌定辦法照各户存欵額之多寡分期許其提取若干成此項辦法决定後將與有大宗存欵之户設法磋商據財政當局言京鈔價格陰曆年内不難提至七成以上此説果確固京師市民之幸然一般賣出空盤者愈有不了之勢矣 
[陜閩問題解决之趨勢]  
　　南方代表派定靜俟閩陜問題解决方能開議政府關於此事連日進行頗速閩省方面政府一面電詰林葆懌何故通告就職一面電致李厚基促其速派妥員前赴漳厦與陳炯明會商撤防停戰事宜至王永泉一旅駐在埔城亦飭嚴守現有防線延平邵武等處爲警戒線勿越半步聽憑解决但陜西問題陜南戰訊雖少而其他方面仍甚棘手蓋四圍形勢尙不十分明瞭而該處軍隊統系又稍複雜頗難磋商必須專員到陜後方能定奪聞專員一職擬於張鳳　劉承恩二人中擇一委任至李蘇督所定陜閩問題辦法六條已得西南同意昨日（十九）下午四時東海曾在集靈囿辦公室邀請錢總理談話達一小時之久密商閩陜及鄂西問題聞東海之意亦願於和議開會以前將此項問題解决以免和會中多一番爭論擬採取李督之建議由雙方負責劃界剿匪并分别曉諭前線居民毋生誤會鄂西方面亦照此議辦理 
　　聞唐少川昨有電報直達政府略謂陜閩問題勢不能不以停戰爲先决之辦法然苟欲辦到停戰實際不妨以南北兩軍現駐地點爲界線各任剿匪兩不相犯則此問題不難立時解决和平會議亦可尅期召集又廣州七總裁篠日（十七）亦電致東海續提辦法三端其原文略謂我公促進和平冀圖統一在煊等關懷大局息事寗人同抱厥心迭接錢君幹臣電斤斤以軍匪相辯詰但其問原因錯雜非有意爭持也際此歐洲和議開始内訌似宜早息業經催集代表章士釗等不日抵滬以圖開議即此陜閩鄂西問題必須先行解决免致進行有滯兹續擬解决簡明辦法三則（一）劃分區線各駐原防整肅軍紀毋相侵越（二）有匪地方雙方各自擔任剿辦隨時呈報備案（三）甲處軍隊不准越入乙處軍隊界限倘故意侵犯者當照違軍法處治並公推威信素著大員一人赴陜監視以昭公道以上略舉梗概務希迅速表决俾便開議聞當局接此電後已批交院部會同善後討論會酌核詳復 
　　聞陜西靖國軍總司令于右任近日通函駐京各公使云前曾有一書通告貴公使計登典籖貴國人雅愛友邦熱誠勸告况以敝國人之水深火熱疾痛在身其希望和平之心有不十百倍於貴國人者乎然人民有和平之渴想北京政府無眞誠之意思惟欲陽和陰戰以行其遠交近攻之策苦於師出無名遂誣我陜爲匪區以爲其大舉攻陜之所藉口夫陜西靖國軍所有各軍無一非昔之正式隊伍如郭堅即郭鎭軍警備軍統領也樊毓秀第二旅團長也高峻第二旅騎兵團長也至盧占魁雖非陜軍亦在晋北編制成旅者軍籍俱在陸軍部有案可稽如以爲匪則當隷陳樹藩部下曁在山西綏遠編制成時何不聲罪致討而反授以官職耶近一月以來北京政府歷遣許蘭洲張錫元各率所部長驅入關張則以一旅屯紥省東使陳樹藩得以抽替所部開赴省西與我軍接戰於乾縣武功許則以三旅進駐咸陽節節壓迫我軍而劉鎭華亦以鎭嵩軍十營攻我盩屋今則乾武盩　等處無日不有激烈戰爭雖經我挫其兇鋒猶復竭力抵禦不謂停戰令下數月陜西反有此莫大之戰事也北京政府旣陽託和議陰圖陜西陜西民總希望和平而實罹兵禍亦豈能不再接再厲爲自衛之謀相持日久則戰禍無已戰禍無已即地方糜爛益將不堪恐非徒陜西人民生命財産羣無所託已也貴公使持人道主義和平爲懷揆諸前次忠告之心當不忍覩陜西一省之人民獨受戰禍致世界和平有此缺憾也用此再告諸希鑒察又聞全國和平聯合會日前亦接于氏來函略謂閲十二月三十一號京報載貴會致右任一電内有迅即推定代表協議同時罷兵並互劃定駐兵地點云云陜自張許入關戰事日多今盩厔乾武之間大戰已十餘目矣許蘭洲屯駐咸陽窺伺涇陽三原愈接愈近戰亦難免貴會電中所開辦法至爲平允惟北軍節節進逼其意在以武力解决本軍無法停戰惟有以不停停之而已右任和固贊成戰亦本願所再三躊躇者不過欲對於全國希望和平之人民卸阻碍和平之責耳此間電報不進謹用函達云云觀此亦可以知秦中近來之眞相矣 
[進行中之和議問題]  
　　南方代表派定之後政府當已拍電表示歡迎前日復經一度閣議之討論對於開會事宜則决定電令南京李督趕速籌備陜閩鄂西軍匪辨别問題則擬由兩方切實派員調查以示分别當即將此意旨擬電拍示蘇督同時蘇督亦有電報告已派專員十二人往滬辦理招待對於陜閩問題催詢前擬辦法六項可否適用地點問題則主張變通以免因此延誤和議而於南京方面籌備情形亦有呈報據稱南方代表内幕雖尙有問題但必有疏通辦法遲日俱可到滬惟陜閩及地點兩問題不能不求迅速解决聞昨日施鶴初之來京即爲上述問題特行北上與當局接洽蓋此項問題倘不即行解决和議必致遷延施君與李督關係最密故特令入京與當局商酌又聞當軸爲南方誤會鄂西北軍進攻一節昨復特電七總裁聲明其事一面更令蘇督轉知南方其致蘇督電大意謂鄂西鶴峯施南等處北方軍隊已經查明扼守防線並無進行之舉希代轉致南方請勿誤會 
　　據某方面消息南方所派總代表唐紹儀將發表對於平和會議之竟見主張先由代表接洽妥貼再行開議其議事手續場所等亦先由雙方同意規定北方對此亦表贊成惟主張將來正式簽字須在華界而磋商時應在何處則由雙方代表臨時商定昨已電告朱總代表從速預備議和程序 
南方派出代表正式通告到京後曾由政府電知駐外各使聞各公使接到南方代表派定之電後已向各該駐在國政府正式通告各國政府對於中國雙方力謀统一早息内爭極表贊仰之意故各公使除先後有覆電呈報外並請將開會准期電示以便隨時轉知各國政府 
　　日前李蘇督轉來鄂西湘西陜南各南軍司令邀求加派委員出席和議一節頃經政府電令李督謂此種辦法從前北方各督會來電要求均經駁覆未准事同一律未便輕許致開軍人干涉和議之端惟有關於地方善後事宜不妨對各方總代表發抒所見以供採擇出席一節萬難承認 
[參戰處國防軍之消息]  
　　參戰處國防軍第一二兩師之駐地早經指定聞第三師現定駐京漢線路一帶其司令部則設保定東關砲團輜重營亦駐保定騎團駐窰村第六旅駐正定府第五旅駐琉璃河漕河一帶該師師長陳文運由保返京後昨日（十九）早晨已赴黄寺編制軍隊俟編制完竣即分兩次由京開赴保定訓練 
　　國防軍第一師奉令全駐北苑原駐北苑之陸軍第一師底營已於十八日起開往德勝門外覺生寺駐守原駐北苑之陸軍第二十混成旅底亦於十七日夜遷往朝陽門外朝日壇駐守以便挪出營舍 
　　國防軍訓練處現擬設立敎練六處（一）交通敎練所（二）軍需敎練所（三）武術敎練所（四）軍醫敎練所（五）獸醫敎練所（六）馬術敎練所刻已著手組織不久即將立地址已擇定北苑南苑通縣等處又武術敎練所已由軍官敎導團内選拔學員若干名送入該所肄業 
[各省撤兵辦法之籌議]  
　　政府現在研究撤兵問題已定先將分駐閩陜之王永泉鮑德山所部撤回僅留許蘭洲襄辦陜事次將鄂西各路援軍分撤但留本省軍隊塡防聞此項係由南方要求所致 
　　各路撤防軍隊先行遣散輸送隊一節連日陸軍參謀參陸辦公處財政部往返議定日昨已有通電拍致各省告以已籌備鉅欵即日匯撥以資應用聞湘贛鄂閩四省各師旅團輸送隊决定分兩期裁遣第一次裁遣者爲湘贛兩省佔全數十分之四約有四萬人共用遣散費七十二萬元業已籌備即日撥給此外尙有十分之六約六萬人大部分皆係鄂閩兩省作爲第二次分别裁遣共計遣散費八十餘萬元此兩批裁遣統限陰曆年内辦竣 
[張樹元電告巡視情形]  
　　國務院十六日接張樹元電云統密樹元於寒日出巡曆禹城平原德縣各邑各該縣清鄉辦法民團情形及有無匪蹤擾境各事均經沿途按考詳細研求首傳知事次詢紳民謹據見聞所及准情具報禹城縣朱知事面稱該縣所辦民轉業經成立三十餘團共計有千餘人俱已領有槍枝切實訓練該知事並親率鄉團數百名來營請騐當經樹元躬親檢視精神步伍均尙可觀以之守境保民當有指臂之效至該縣清鄉要政詢據亦經切實舉行將次就緒臨邑縣據吳知事來營面稱該縣未有匪蹤所辦民團業已成立過半清鄉則正在着手清查從嚴辦理平原縣據崇知事面稱轄境尙稱安謐籌辦民團　事清鄉均已次第舉行切實辦理德縣據盧知事面稱該縣毘連直境旣有駐軍鎭懾復賴商旅協助四境安謐並無匪蹤加之籌辦民團嚴事清鄉將來自可正本清源有備無患以上各邑知事經樹元分别傳詢之後復詢紳民詳細察問並經派員密訪反復印證均與該知事等所稱各節尙屬相符當經切實訓誡務各實事求是用期早靖匪氛迅蘇民困該知事當能自知奮勉切實遵行往日匪蹤出没無常多由民間懼禍畏匪不無隠諱之弊自經民團舉辦着手清鄉之後各縣鄉民均知諱盜之害相與捆送舉報者隨時而有足見從前盜匪充斥亦自具有深因樹元於四邑情形巡行查看分别告誡之後當於午後四鐘折回平原宿營略事部署擬再於明早由旱途躬赴恩縣巡視一切合併聲明謹電具報敬乞代呈張樹元叩寒印（由平原發） 
[京師圖書館藏書流布規則]  
　　京師圖書館近日改訂藏書流布暫行規則十二條已呈准敎育部公佈規則如下（第一條）本館爲流布藏書起見擬將所藏善本書籍及文津閣四庫全書敦煌石室寫經均許人攝影及轉鈔之（第二條）凡欲攝影或轉鈔本館書籍卷軸者須先聲明是否印行呈經敎育部核准後再與本館商訂辦理（第三條）按照本館閲覽規則第十六條之規定凡欲將本館書籍卷軸攝影或轉鈔者須繳左列之費額但本館爲增徵鬭書與訂有特别契約者得酌量優免之（宋元舊　及其鈔本攝影四元轉鈔二元明刋及其鈔本攝影二元轉鈔一元清精冩及名人校鈔本攝影一元轉鈔五角文津閣四庫全書影攝一元轉鈔五角敦煌石室冩經攝影二元轉鈔一元以上均以一册或一卷計算）如欲於一册或一卷内節取攝影或轉鈔者得臨時與本館商訂辦理册卷有特殊情形者亦依上欵辦理（第四條）本館收藏善本書籍卷軸均係舊裝古本凡攝影及團鈔者應加意珍惜不得拆訂或影鈔之但有不得已時經本館特許拆訂者應收拆訂諸費其費額臨時酌定（第五條）凡攝影或轉鈔本館書籍卷軸者如有毁失汙損情事應負賠償之責賠償金額臨時由本館酌定（第六條）凡欲攝影或轉鈔本館書籍卷軸者須先期指定其種類數目每一次不得逾左定之限制（宋元舊槧及其鈔本一部至三部明刋及其鈔本一部至五部清精寫及名人校鈔本一部至五部文津閣四庫全書一部至十部敦煌石室寫經一卷至十卷）（第七條）凡攝影或轉鈔本館書籍卷軸者須按照訂定之部數卷數與本館商訂開始及竣事期限在訂定期限内他人不得同時再請鈔攝（第八條）凡攝影或轉鈔本館書籍卷軸者均須在館内指定之地行之併按照閲覽規則由本館酌給免費劵往來繳騐不得任意出入（第九條）凡攝影或轉鈔本館書籍卷軸者均須聽受監視員之指導糾察倘有不服及認爲違反各項規則時得停止其鈔影（第十條）凡遵照本規則攝影或轉鈔本館書籍卷軸者無論何時印行至少須贈送五部於本館（第十一條）本規則未盡事宜由本館隨時修改並呈報敎育部備查（第十二條）本規則自奉部核准日施行 
[京華短簡]  
　　歐洲議和問題正在積極進行國際事宜較爲緊要外交委員會定於本日（二十）開會由汪會長主持一切外交部已將重要議案彚集成篇交會討論届時並擬由陳次長將近日和議消息臨場報告以爲研究之材料 
　　新任財政總長龔仙舟昨日（十九）上午十一點餘抵京除隷屬財政人員到站歡迎外並有警察隊及游緝隊在站迎迓聞龔氏當日已赴公府報到俟晋謁後再定期到部接事 
　　修改税則委員會現將修改各項完全議妥除海關外其餘陸路通商上如中俄交界中法交界中日交界中英交界亦擬一律照辦曾咨商外交團在案兹聞外交團方面日法兩國亦已認可昨税務處又咨轉外交部請求英公使贊成 
　　全國棉業督辦處不久即將組織成立（農商部之棉業處已籌併）並聞周緝之擬委派熟悉棉業事務之章祖純劉家璠楊肇等在處辦事將來棉業試騐場更將擴充數處 
　　津浦鐵路爲南北交通一大樞鈕近年因魯匪肆擾交通頗受影響當局昨特客令直魯皖蘇四省各就轄境撥派得力軍隊分任防護如有疏失惟長官是問 
　　東海對於禁煙一事迭下明令且明指有類似軍人者由各鐵路運土特任馬龍標負督察之責乃令下之後一般類似軍人仍不歛迹犯案者竟有七起之多聞東海昨特傳諭馬龍標嚴訊核辦以警將來 
　　曹潤田繼續長交通後一般人預料其對於各路局長將有一番更動日前果以部令令吉長路局長　鐸另候任用派權量接充吉會鐵路督辦兼領吉長局長闞鐸爲葉玉虎一系之人物闞旣調動其一系人物頗有人人自危之勢 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[中日合組棉業公司説]  
　　字林西報十七日北京通信云數月以來日本資本家之與日本棉業有關係者曾與中國資本家商議設立中日棉業公司擬在中國以新法種植棉花聞日本願以庚子賠欵歸還中國爲交換之條件現總統已任命前財政總長周學熙督辦棉業與農商部合籌振興各省植棉事宜聞周氏第一入手計畫即以中日合資組織中日棉業振興公司此公司第一事業爲在直隷河南等省種植棉花實施改良其華股資本將由日本棉商墊出以其股劵作爲擔保故此新公司全權握於日人之手云 
[南軍發行湘公債要電]  
　　日前程潛趙恒惕等致廣州舊參院電云竊聯軍自長衡退却以來至今已有一月以郴桂永十一屬之地養湘鄂滇粤五萬之兵當韶廣之要衝效韓魏之故事乏食之軍以望民輸餉則供不給求相需以絶度日如年方冀爲日無多和戰必得一當又以西南各省同罷轉餉苟有一時之可活即當忍死於須臾終不欲向貧友而乞鄰瀆諸公之清慮冥情緘口職是之由乃者戰旣不可和復無期兩月以來忍痛呼號毫無事實繼此以往日見艱危兵不得食將不免於擾民民無以炊惟相率而待死將不能率兵而戰其餓死宜也民爲好義急公而取死不可説也千瘡萬孔環集目前剜足補頭其何能淑撫心清夜憂從中來此日之所以不得不忍辱犯難出此下策向諸公而請命也惟思時至今日寰球無望屋而食之兵政貴因時各國有借債於民之法兹擬發行湖南省公債總額一百萬元假未來之擔負拯今日之顚危即乞我國會議决地方公債條例凡關於額面數目種類利率若干以及發行償還之方法時期均予從長計議妥爲核定又念我國自政府信用不厚似以有擔保品爲宜湘省所有官業爲本省議員諸公所夙知無妨明白指定庶發行較易爲功决議旣竣即就廣州軍政府公布法律從速發行尤望政府及國會諸公身先提倡縱爲數無幾然登高一呼萬山響應一面向殷實商人力爲開導精誠所至金石爲開側聞粤省同胞素稱富而好義此事旣孚救災恤鄰之訓復爲共同利害所關且此種投資異常確實旣公私之交互實利義之兩全近日報章所載歐洲方告停戰法總統即輸粟以救德民况西南倡義湘粤諸省原爲一體者耶至滇黔川桂閩同胞亦望同施愷惻涓滴之惠都見同情再者此間人民引領望援無異燃眉待救公債之議决公布發行頗需時日西江巨浸莫濟枯魚并乞由軍政府轉商粤桂滇黔川各政府先行設法借墊若干萬元以濟目前一俟公債籌有成數即就近扣還則一方不至告餘殍之災軍政亦不至受虚牝之累事機危迫不及擇言臨電神馳諸惟裁察程潛趙恒惕林修梅敬叩魚印 
[閩省會請訊釋嫌疑案]  
　　閩省自戰事發生後良民被誣爲匪案層見疊出近有省議會議員鄭作樞提議請轉函軍民兩署及清鄉辦事處飭令各營縣將嫌疑匪案分别訊明釋放其文略云近者各邑無辜良民或因親屬關係或挾嫌報告致遭拘禁者讀本年十一月二十一日李督軍第六十三號之布告對於各屬之土棍潰兵尙許其繳械投誠予以自新則無辜受累轉使其久困囹圄非所以示恩施之意况罪人不孥古有明訓即新刑律亦無連坐之條近來被匪各縣動有刦監放犯之舉其原因雖屬複雜而匪徒因不忍累及親友不得不出此者亦其一端古田各縣近事鑿鑿可證故即以治匪政策而言與其拘禁無辜徒足以益匪氛不如分别釋放或足以殺匪勢相應函請通令軍法科營務執法處省厦水陸警察廳及各營縣關於此種罪犯迅予訊明分别保釋如係通常罪犯請交法庭依法訊辦 
[湘中之撤兵消息]  
　　駐湘北方軍隊自去年十一月以後即已實行撤防昨晤軍界某要人謂此軍之撤退者已及十之六七奉軍皖軍均將撤盡魯軍贛軍均各撤退大半第十一師及第二十師亦已撤退其大部分直軍第三師雖不在撤退之列然其工程隊補充隊則已由衡陽衡山等處退至省城乘火車赴鄂再換車直回保定至第六混成旅則因張旅長尙在北京故未退動一俟返湘後亦將全部撤退 
　　湘南之粤桂各軍已經實行撤退郴縣所駐滇軍亦已全部退去現在郴永一帶完全歸湘軍擔任防守惟聞湘軍總司令程濳以新募之軍一時尙難裁撤軍隊旣多需餉甚巨值此公欵奇絀之際惟有向商民籌措之一法爰與譚延闓氏决定卽日派員分赴各屬妥爲籌募此項委員現已出發 
　　駐在武岡之湘軍守備隊司令周偉亦因軍餉奇絀遂擬定辦法向商民籌借業已就所轄各屬設立籌餉局委員辦理其辦法係視商民財産之多少爲標準照定數按月認借如收田租在二百石以上者須借光洋二十元三百石者六十元四百石者一百二十元再多者照此累進又如有鑛産森林船舶舖屋等租金在二百元以上者借十之一四百元者借十之二再多照此遞加動産則凡資本金在二千元以上者借二十之一萬元以上者借十之一二萬以上者借二十之三再多亦依此照加目下調查員業已出發人民對此異常怨恨駐紥湘西之黔軍前奉劉黔督電令飭即撤回該軍當準備撤退時適和議忽生波折湘西各軍首領如張學濟田應詔諸氏均勸該軍旅長盧　暫毋撤退並聯名電達黔督略謂湘黔兩省本屬唇齒相依保護湘西即所以保護銅鎭且湘西匪盜潛滋尤須仰賴鎭懾務懇准留盧旅暫駐辰州云云現在已經劉督覆電照准並電令盧旅遵照矣 
[譚延闓之督湘説]  
　　張敬堯氏之不能久居湘督爲勢之所必然故張氏亦屢次表示退意以免南方之提出是否能達到目的殊未可知至南方對此亦已預爲議及頃有新自零陵來省者云湘督問題將來和議席上南方必提出撤換之要求目下湘人之揣擬以爲繼任者必爲吳佩孚氏就事勢言之吳氏當然有望但南方之意尙擬以此畀之岑西林惟西林曾領袖西南决計不肯屈就除岑氏外屬意於譚延闓氏惟其中尙有幾層障碍第一即爲湘人不甚歡迎次則譚氏素願非兼長軍民不可而湘南總司令程潛又有人希望其爲湖南省長使此兩項問題解决則譚氏亦願再爲馮婦云云準此以譚則將來之湘督必不出吳譚二人但時事萬變或更有第三者出亦未可知也 
[江西之鹽錢兩問題鹽商之救荒會議]  
　　本省因頂鹽較少以致販商居奇高抬價格全城食户無論富貴貧賤無一不受鹽斤加價之痛苦近來各鹽商迭次呈請西岸榷運局令飭吳城分局速撥頂鹽接濟民食蓋因吳局往往截留頂鹽妨礙省岸也今日榷運局據吳局呈復指令淮鹽公所云據吳城分局呈稱竊奉鈞局支電内開省局需銷尖鹽（即頂鹽）甚急望飭運省爲要仍電復等因當將七年十二月二十八日換駁吉祥恒尖鹽一票電復在案伏思省岸尖鹽行將脱檔運商自應設法接濟蓋尖鹽行抵吳鎭分局屢次力勸運省濟銷詎駐吳商夥因水小不但紛紛均請留吳以致分局萬分爲難惟有據情呈請鈞局諭知省號各商預爲函囑駐吳商夥嗣後到有尖鹽必須兼顧大局酌量運省以維岸銷等情據此即指令該分局云呈悉省岸需銷尖鹽甚急迭經令飭運省濟銷據稱駐吳商夥因水小不便紛請留吳礙難照准所請諭飭省號各商函囑吳夥運省等情仰候令飭淮鹽公所傳諭各商遵照辦理所有到吳尖鹽除該分局酌留以應市銷外餘即飭趕運赴省以濟急銷並印發通行外合行令仰該公所轉知吳夥查照辦理聞淮鹽公所今日開特别會討論久大精鹽抵刷辦法衆謂尖鹽同人不得貪圖小利（指商本而言）多掛吳局使省岸缺乏頂鹽全賣北鹽則與地方習慣不宜勢必乘虚輸入精鹽如果再將精鹽全掛吳局不啻自殺政策又查精鹽每斤價售銅元十二枚較尖鹽價賤若尖鹽一經推廣則尖鹽滯銷無疑於是議决速運尖鹽來省以顧民食而杜精鹽輸入 
[錢業之雙鈔會議]  
　　江西南昌錢業公會今日（十七）開特别會討論市面發現當二十雙銅元及新式薄質單銅元事首由會長徐瑞甫發言謂市面發現雙鈔迄今月餘初時尙不多見今則居然遍滿江城查此種雙鈔較之單銅元之重量相差懸殊似於商場影響甚大前次總商會開會時經全體决議請官廳出示禁止不准使用並由商會通告各業遇有以雙鈔購貨者概行拒絶自實行以來各街商店屢起交涉惟鄙意以爲此項雙鈔驟然禁止一時各商店從前由交易收入者無地銷納未免吃虧即同袍（指錢業）中亦有收存此項雙鈔者雖不甚多然遭此平空損失亦太難堪同袍爲商業首領操金融全權對於雙鈔一事應如何救濟方爲盡善能使販者來源斷絶存者可以流通雙方並顧自不致發生他種事故經衆反復討論咸謂雙鈔價格各地不同如上海作爲六折零蕪湖漢口等處均爲七折八折九江八折若本省流通可定六折又一部份人主張七折嗣徐瑞甫以六折七折兩説付表决人數相等無效遂暫擱過另議新式單鈔衆謂單鈔流行市面更多例如平時以銅元交易狡黠者類皆以新舊單鈔夾雜包裹若必一一剔出不但手續麻煩事實上萬難辦到即使有此閒工逐一查看則從前交易收入者又將委諸何處不但同袍有存儲大宗銅元者不能吃此大虧即他業之小本經營者亦何堪受此剥削故謂驟禁似與情理不合又有一部分人謂宜根據滬漢辦法本省不得異同衆韙其説遂相率而散又聞雙鈔單鈔大半係某商以六折或六一二折在皖漢等處販來者本省前有人以二百元成本在安慶販運雙銅元往返七次即獲利至八九千元之多以故總商會極力主張寗可犧牲少數存有雙鈔之商店損失不可再使奸商搬入大宗銅元惹起市面之危險即萬一不能辦到驟然禁絶亦祗能以六折行使市面也 
[贛省最近之金融觀]  
　　江西財政廳長楊慶鋆前因本省財政困難入京向財部磋商借欵嗣因其封翁仙逝請假兩月回籍料理喪事此項借欵遂暫擱置至今方始妥洽昨日楊致電郝代廳長謂業已摒擋就緒所有商借之欵現已成立先攜帶現欵五十萬元來省暫行接濟於陰曆本月十四日由京起程大約十八九日准可抵贛云云郝代廳長接電後即派員帶同護兵四名尅日乘南潯火車往潯以便届時迎接此説尚未知可靠否也 
　　財政部接濟贛省財政之欵項據某方面所接報告僅允撥内國公債票二百萬至接濟現欵説則屬一種希望不敢謂必有其事也一説謂楊廳長在京擬援李秀山督軍在贛時請部允許截解酒烟公賣印花税官産變價各欵暫濟軍費之前例者亦無確信昨據機關中人云財政部已有咨文到省公署一省每年春夏兩季軍裝費每季須一萬九千餘元准暫在贛關收入税欵及官産變價内截留然此區區之數無益實際且據官産處第一股主任徐運鑫君言敝處尙未奉到此項部令此事虚實亦難斷定酒烟公賣局中人亦云財部有准截解烟酒公賣及印花税欵官産變價暫濟軍需之説但未奉有正式訓令未便認爲實在云云則所謂接濟者仍未徵實也 
　　地方經費欠發者除軍界按月設法動放外如警察學堂及實業司法省議會各機關尙積欠兩三個月未發聞財政廳對於動放各機關薪餉之計畫原冀七年度下忙丁漕可徵收七八十萬元足以挹注七年度之地方經費不意各縣報解丁漕以金庫證劵居多於是郝代廳長只得以償還公債及證劵兑現之欵匀出三分之一作爲各機關薪餉之費其餘三分之二維持公債證劵信用無如丁漕只有此數剜肉補瘡捉襟見肘遂至積欠各機關薪餉甚巨現在已届舊曆年關各界均需欵孔急而財政廳點查金庫所藏大都金庫劵居多至於現洋鈔票爲數無幾遂諭令總務科無論何項機關若需欵在即不拒絶金庫證劵者可令其具領通知書赴庫照領若需洋鈔只有從緩而已此項消息傳出後實業廳敎育廳兩機關以迫不及待即於今日派會計至財政廳具領七年度十二月份經費（全係金庫證劵）以救燃眉之急又聞財政廳各職員七年度十二月份薪水亦祗動放三分之一據財政方面消息謂結至一月三十一日止共需地方各種經費一百四十萬元未卜該廳將用何法以調劑之也 
[皖人力爭加賦案函電]  
　　旅漢安徽同鄉會於十五日又有電致北京其文曰北京大總統國務總理鈞鑒皖民不幸災祲連年十室九空呼籲無門乃於水深火熱之秋忽爲敲髓剥膚之計（一）五五加徽期滿重收（二）鹽税每擔加捐一元（三）田賦再加七分三案並舉省議會阿附概與通過皖本貧瘠縱使皖民并日而食亦難肩此負擔况環顧各省並無行之者獨吾皖悍然行之刧後窮黎何以堪此明文等雖旅居他省同屬皖人棟折榱崩咸受傾壓爲此特電泣陳謹爲三千萬同胞請命伏祈我大總統總理俯念災患餘生曲加軫恤電令皖省長官將三案一併取消俾得稍紓喘息皖民幸甚旅漢安徽同鄉會王明文汪道和黄河清等七百九十三人全體公叩删休寗公民致旅滬安徽同鄉會函云吾皖糧賦一五展期再加附加七分全皖人民尙苦難於擔負籲求當道免予實行獨休邑糧櫃於奉到省電之次日即開始徵收一若迫不及待遲則恐失此機會者知事劉公且將前項附加各税混入正賦重複征抽休邑人民素稱良懦懾於官威吞聲飲泣即使當道俯順輿情取消警備經費逆料休邑亦必巧借名目仍舊浮收積重難返由來久矣目下糧櫃徵收任意出入全邑騷然是他省所不能行者獨行於吾皖皖省各邑所不能行者獨行於吾休哀哉吾民何以堪此用是具呈當道縷陳積苦特將呈稿錄呈台覽尙望大力相助解此倒懸無任翹企敬請公安崔有道邵德芬汪錫采夏愼大汪淵朱福元朱掄元朱履元吳嗣箴吳嗣惠胡耀祖石文璐吳長榮何繼昌金楨曹永培等二百七十九人同上 
[鳳凰山鐵礦案之函電]  
　　鳳凰山鐵鑛與外人合辦之説紛傳已久兹錄南京秣陵公司函電如下　其一致馮河間函云頃閲報載鳳凰山鐵鑛一案有吳客楚其人者盜用本公司名義擅與日人訂立合辦合同不勝駭異查本公司設立伊始係由鈞座在蘇督任内竭力維持始將華甯取銷推其取銷原因實以華寗未奉農商部批准遽與外人訂約喪辱國權故予推翻今閲報載種種違背條例盜賣鑛山直有過之無不及焉同人等憤恨異常明知鈞座愛國盛心必不忍使之見諸事實應請澈查究係何人盜賣是否有此情事務請力加阻止以副鈞座之初衷以慰地方之喁望不勝翹盼待命之至恭請崇安南京秣陵鐵鑛股分有限公司籌備處同人謹啓　其二致北京總統總理農商部電云閲報見有吳客楚者盜用本公司名義擅與日人訂立合辦合同查本公司并無其人且從未推有與外人訂約之全權代表務乞查明如有此種盜名賣鑛之人除請將原呈批銷不理外并乞按律嚴究如係傳聞失實亦請示復以釋羣疑南京秣陵公司籌備處叩皓 
[南京制憲倡導會談話]  
　　本月二十日下午四句鐘北京國民制憲倡導會發起人景耀月周澤春潘鼎新張一鶴郭引源等約同本城報界假座長松東號開茶話會發表意見並商榷本會進行之方法及籌備各事宜邇時計到者三十餘人寒暄畢首由王潤身起立發言謂昨承貴會函邀敝報界同人商磋組織南京國民制憲倡導會及籌備進行事務同人不敏曷敢負此重任顧旣屬國民一份子即當盡一份子之責而鼓吹倡導尤爲應盡之義務鄙意制憲一事爲吾國根本大計其關係於前途生死禍福誠屬匪輕故當發軔之始不可不有堅决之主張與緻密之方法至成立時期似應以接到北京本會之覆函宗旨一致爲斷諸君子學識宏遠必有以賜敎也次王春生起立謂春生　於國民制憲一事極端贊同至本城七報館前在和平期成會旣熱心鼓吹今國民制憲倡導會當然聯絡一致次景耀月起述謂以目今之政局無論何方面鄙人均不願加入蓋鄙人希望立於第三者之地位以促進和平爲已任斷不容有繊毫之權利思想存諸腦際國民制憲倡導會本爲王寵惠蔡子民兩君所主持鄙人以爲研究憲法乃純粹學者之行爲與有權利之作用者絶對不同故當時甚爲贊成竊意吾國欲求永久之和平非有根本大法不足以資保障今西南爲保護約法起見故有國内之戰爭其用心之苦吾人不可不諒鄙人亦爲愛護約法之一人顧約法只適用於一時而憲法則適用於永久且成立倉卒自不能博審精詳前年雖曾起草然其中歷經變故至今不能完成夷考數年來之戰爭皆爲約法之戰爭然與其爲臨時之約法而屢次戰爭何如制永久之憲法而鞏固基礎夫憲法本由約法遞嬗而來憲法未完成之先當然仍適用臨時約法非一經制憲即廢止約法如是辦理庸何傷近有人主持由舊國會制憲者鄙意不如民本制憲爲尤佳蓋民本制憲爲自身及子孫之生死禍福計自可超出政治潮流以外法蘭西及美利堅非共和政治之鼻祖乎美利堅之憲法即制自國民大會法蘭西之憲法修改者十餘次戰爭者九十餘次而後卒完成於國民會議故兩國之憲法皆能鞏固至今欲爲民國制憲史上關一新紀元而謀永久之和平即不可不使憲法會議超越乎立法行政司法三權以上吾人對此神聖不可侵犯之根本大法不可不貫澈其主張愚見如是願諸君匡正之次由周澤春起述謂民國八年以來全國擾攘民生凋敝皆由不能遵循法治之軌途鄙人在京時與王寵惠君朝夕覩見初擬組織雜誌以鼓吹法政爲宗旨嗣艱於經常費事遂中輟厥後有李君者以爲制憲一事關係國本不能委其權於少數法學家之手而起各方面之爭端必集合全體國民之眞意而後憲法始能適合民情故欲杜將來之亂源非主張民本制憲不可當時王寵惠及蔡子民兩君均贊成其説而顧鼇君則由李君介紹而加入者也吾人之主張民本制憲實毫無政治上之作用故不受何方面之牽制此可質諸鬼神而無疑者今日旣與諸君提倡即可决定進行語畢由在座公同商决定名爲南京國民制憲倡導會籌備事務所暫設本城羊皮巷大江南報館内一俟覓定寛大房屋再行遷移當時推定王潤身王春生陳虹奎方灦五家福施之濬景麗月周澤春潘鼎新張一鶴郭引源李鼎琪邢琬徐炎森王朝幹丁鶴年丁永年伏金門李濟華石世鏞吳仲仁李新琪諸君爲籌備幹事員席散已十一時矣 
[南京快信]  
　　李督昨去電勸阻林葆懌任閩督免生和議障碍施愚電告抵京即謁徐總統錢内閣商榷一切准敬日偕吳鼎昌回寗 
　　南北和平會議旁聽規則李督已致電粤省軍政府商求同意 
　　于右任代表党仲昭已遄回陜西 
　　李督擬再由會議辦事處交際所選派幹事數人赴滬辦理招待南代表事宜 
　　報載近又有人組織第三者團體主動爲李蘇督等語聞李督現通電表白内容略云純初爲調人嗣爲傳達雙方意見之人現爲專辦招待之人决不干預和議 
　　會議辦事處附設之秘書廳參議廳交際所支應所人員早已發表業紀本報兹聞籌備事務所人員亦已於昨日委定主任齊燮元副主任俞紀琦文牘科主任李湛田副主任高毓浵幹事李作宋七沅朱復湯寅毛乃應徐柱程鍾裕招待科主任王桂林副主任孫錫祺幹事趙恩涵王世泰韓恩慶王固磐許桐王垚唐豫桐左述秋翁燕翼李廷樑廿景煌馬良基楊煥卿包國鳳翁有成孫寳瑞會計科主任梁逢壽副主任崔宗瀛斡事郝公田王奎成陳爲棣何恩元張恩甲沈伯彦趙作舟庶務科主任田寳榮副主任李登科幹事李文濱馬廷樹丁乃權李多節易煥鼎曹運鵬吳文郁楊元溥胡鼎張振聲姚邁羣魯愷元張福楨又委余醒民充會議辦事處交際所幹事 
　　粤省米荒聞國務院已電軍民兩署准運十萬石運粤平糶 
　　寗垣公民以報載滬上糧食研究會推張代表來寗請願省長准開米禁因於昨日假某會館會議三種辦法（一）公請省長嚴詞拒絶（一）組織糧食維持會分電各縣俟得過半數之贊成即行開會（一）滬上研究會代表來省公民全體焚香請其回滬不得有暴烈舉動衆贊同六時散會 
　　公民董永成昨致函各縣公團略謂滬紳馬湘伯以商業凋敝擬開米禁爲少數商人計則得矣其如多數貧民何食爲民天一旦弛禁價必飛漲影響所及不堪設想凡我蘇民其愼思之云云 
　　上海舉行萬國禁烟大會聞李督亦擬去電加入爲會員不日拍發 
　　皖省毫州匪勢又熾倪嗣冲擬將匪首李得功招撫惟中央未准 
　　滬海關監督馮國勳昨日來甯聞因閩人反對有辭不赴任消息 
　　新任蘇烟酒公賣局長文龢改二月一日接事 
　　敎育廳昨訓令各屬博物展覽會因一月二十四日趕辦不及現改八月十五日起至九月十日止仍在北京舉行 
　　省立各學校寒假現一致改爲自陰曆十二月二十日停課放假明年正月十六一律開課 
[杭州快信]  
　　陰曆年關將届省市金融極形緊迫昨經中國銀行向上海運到現洋二十萬元稍覺活動聞明後日尙有大批續到 
　　本月份浙省軍政警各費共一百四十餘萬金因時值陰曆年關財政廳已飭省金庫提前撥放 
　　自齊省長北上後省署外縣到文日見稀少即發文亦甚寥寥一般辦公職員頗覺閑暇 
　　紹蕭塘工奬劵二三四彩等奬金額較少有俟第四期增改消息現正在籌議中 
　　杭地審廳民庭推事洪錫範呈請辭職業奉照准遺缺委袁璜接充 
　　省垣女子蠶桑講習所新畢業之田嘉德等八十六名昨省署通令各縣無論已立未立一體聘用俾資推廣高審廳文牘科主任書記官褚成鈺籍隷嘉興昨因病請假回籍車至臨平忽爾氣絶當由該站將屍昇至由滬開杭之二班車上載回城站經廳長派宣某等馳往棺殮 
　　向在臨安開設鑪廠之富商胡志剛電控警佐孫多戴串合自稱財政廳調查委員姚某違法殃民已令行李知事切實查覆 
地方通信 
[蘇州學生失踪之交涉]  
　　三元坊省立第一師範學校學生徐某於本月十七日因失去皮鞋一雙報告監學由班長率同檢查在某學生床上尋獲事後某生即赴觀前購買鏹水一瓶持歸灑於徐某面部以爲報復并聲稱受此奇辱無以爲人竟獨自出校向婁門一帶行去校長見其舉動詫異即派齋夫尾隨不意卒被走脱迄今數日踪跡不明該校校長已派探四出偵尋而太倉家族聞信後亦已來蘇交涉 
[催解官中税]  
　　吳縣温知事近奉財政廳訓令内開查官中營業税照章每年應分兩期徵解必須年清年欵以憑造報兹核各屬應解前項税銀其如額按年掃清者固不乏人而任意因循延不截數者亦屬不少現值省長厲行整飭正雜各税嚴定考覈之期前項歲收又屬於國家正税之一種所有自五年　辦起至五年底止各官中應完營業税銀亟應早日微完解庫特購就表式隨郵發交該知事遵照限一月内照額徵齊塡表解送以資彚轉等因温知事奉文後已通飭各官中尅日完繳矣 
[松江童子軍赴佘山野操]  
　　上海縣童子軍第三團由團長顧潤章於二十日率同來松先至縣立第二高小校參觀旋又參觀公共體育塲及縣立第一高小校仍回第二高小校過宿翌晨整理帳械前赴縣北佘山練習野戰是日雖風雪載途該團竟能不稍退避觀者皆歎賞不置 
[請撤文廟駐軍]  
　　松江紳商學界張良　等五十餘人呈軍民兩長松郡向係府治有文廟兩處自駐有軍隊以來兩廡改作膳堂大成殿變爲宿舍神位凌亂供案搬移其他大成門及明倫堂等處更無待言每逢春秋丁祭幾難成禮較之佛家之如來殿道家之三清殿規模仍舊清淨依然者相去奚啻霄壞前經全省士紳莊賡良等呈准省長通令各縣知事查明該縣孔廟共有幾處如有被他項團體侵佔廟廡及在祀典之屋宇即由地方官會同紳耆聞令尅期邏讓等因今松城兩文廟仍被軍隊所佔居良　等爲尊崇大興起見聯名環請督軍省長電鑒准飭現駐文廟軍隊迅行遷移以崇體制 
[鎭江拿土衝毁警區]  
　　鎭郡東鄉姚家橋有大土販張某於日前 
 
 

Page 7

 
 
被姚紳之姪姚二將所販大批烟土拿去並將張某送區收押適劉區長楨祥在城次日有棍徒姚愛玉等將警區雜物冲毁一空並將土犯張某架走兹山該鄉董姚　報縣倪知事當派偵緝隊蔣貴前往調查一而嚴拿棍徒姚愛玉等務獲解究 
[揚州關督索回關署基地]  
　　揚州台營地事務所長舒厚禮前將埂子街官荒（常鎭關署舊址）賣給人建屋事爲揚山關監督李書勳所知以此項關地仍須建築關署特禀請齊省長咨准李督軍飭令該所長備價贖回以便建築 
[杭州販運新銅元之餘聞]  
　　湖　拱埠自發生當二十之輕質鋼元後當由各商號函請商會開會集議分發傳單暫緩通川並由三區察署警士拿獲販運是項銅元奸商解送警廳訊辦兹悉是項銅元係瑞裕和致中和孫大豐森記震興等雜貨店集合資　組織公司派人赴滬購買由某公司船運載來杭以圖漁利現湖墅各商家以是項銅元存儲頗多擬即具禀官廳請求勒令該貨店出資收回以免損失云 
[陰曆年關中之金融]  
　　陽曆二月一日爲陰曆元旦商界循例歇業省垣中國交通實業興業華孚殖遴農工等各銀行自元日起至四日止停公四天錢業同行因客路賬欵均已歸償存底甚豐銀行錢莊　計共有百五六十萬元掉期定於陰曆十二月二十七日韯止同行單對寄盤每千元計開六釐外行三對寄盤計開九釐半及一分湖墅紙業近日出關船隻絡纆不絶定期陰曆十二月二十五日停裝米麥來船日漸減少銷塲平平亦定期二十四日停斛臨平留下各鎭當業近日頗爲擁擠而需洋孔亟屈指兩日之間續向省城辦運現洋已達五萬餘元之鉅尚須續辦應用 
[寗波東亞寄宿所之批准]  
　　浙海關監督訓令寗波警廳云本年一月十三日據美商雷聲禀稱商在上海英租界開設華美總公司專辦五金疋頭電料雜貨進出口寗波亦爲通商口岸商爲推廣商業起見擬在寗波江北岸寗紹碼頭分設華美公司並開設東亞優等寄宿所招待上等殷實客商由本公司主任擔保請轉咨警察廳保護等情查該美商所請在寗波通商口岸開設華美公司按約自可照准惟所設之寄宿所跡近旅館旣有日法西班牙三次成案似在嫌疑之際惟據該商面稱專招待上等殷實客商爲推廣營業起見與旅館名實逈殊未便堅拒姑准開設合仰該　長遵照惟嗣後仍須隨時密查倘有不法行爲立即報由本署核辦 
[武昌省議會之衝突未已]  
　　十七日省議會開會風雨交加午後一時尙無一人至兩點鐘許振鈴開會姑三三兩兩先後入場開議時又過半小時突是日正議長屈佩蘭因事請假山副議長劃楫主席報告出席人數六十一人議至修改擬覆北京國務院參衆兩院請轉電議和專使於和平會議時力爭收回裁判改正關税保護華工優待華橋及收回青島廢除其他一切不平等之條約電文一則爭執甚多其後主席云此稿已經擬就我等只將應爭事實説明就是無須多爲討論即命將此電拍發又有人云十日有關於和平會議電文一則未經多數表决屈議長已拍發汪瀚等大譁謂未經多數表决何得遽發太不尊重議會之行動歸咎議長並牽及於秘書劃副議長云此次所發之電前日祗云就秘書廳起草并未聲明須俟下次表决後再行拍發云云時鐘點已至退至茶話會室開茶話會議組織秘書廳事决定限二十四小時由三議長務將組織辦法宣布又議現届陰曆年關難足法定人數定二十三日休會 
[鳳陽小輪失愼餘聞]  
　　鳳陽小輪在鸚鵡洲江面失愼後遇險得生之搭客衣物殆盡留居客商迭向胡尊記廠内要求賠償惟胡船主業經赴法庭待審廠内無人招待慈善會以陰曆年關伊邇各搭客身覊異地殊屬可憫擬每客給船票一紙零用一元俾各返家惟一般搭客多不允而一般水貓子已在該輪沉没之四週下水摸物何廳長派巡哨小划四隻開往查禁並雇請水貓子數名專摸物件凡摸出之物隨時標明物件名稱編定號次存於水警署内日後招失主具切實舖保領取 
[吉林大洋鈔票概不兑現]  
　　督軍省長公署布告云本省前因軍政各費一律概用大洋由官銀號發行大洋鈔票明定辦法准按二成兑現數月以來該號兑出現洋爲數甚鉅而逐日持票到號索兑者仍復擁擠本督軍省長詳加考察實因郵電路局均收現洋致有携帶萬千鉅欵不按二成定章强迫全數照兑之事現經飭令財政廳轉向郵電路局議定凡購買郵票滙兑欵項交納車價電費業允一律收用元票並令官銀號在吉長兩處切實減輕滙水變通作匯則從前種種障碍一掃而空此後人民旣無現洋亦决無感受不便之患所有原定二成兑現一案應即於本月十一日起實行取消倘有違抗不遵强行索兑者應即以擾亂金融論依法嚴懲云 
雜評一 
[北京之金融界（默）]  
　　一般業投機者之捧喝 
　　世界無論何種營業抱穏健主義以誠信爲先然後作將本求利之舉則營業自不至於失敗即失敗亦不至於不可收拾若預存一非分之想冀以微利發大財不顧牽動市面不惜輿論攻擊所謂知有已而不知有人者則其失敗無人憐而助之必至不堪收拾而後已然使此等舉動而盡出於無知之商人吾亦何責奈何鼎鼎有名之大人物亦甘蹈此漩渦而不悟耶 
　　夫敗壞市面擾亂人心之舉不一端而以買空賣空爲最甚推彼營此搗把事業之心理以爲市場貨物之進出少數人可以把持未來價格之漲落吾輩可以操縱果能如其所意料而無一失者則人孰不願營此便宜之事業然而世界有如此便宜之事業耶如此次北京錢業之抛買京鈔致釀成金融界之大恐慌非但已業一敗塗地且遺累多數之要人非但無人肯任維持且遭一般社會之唾駡然則今世妄冀非分之財自謂有成算而置一切人言於不顧者可不以此爲鑒戒哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[伍連德醫士之演説]  
　　希望美國婦女協助中國烟禁 
　　伍連德醫士二十一日午後在卡爾登飯店美國婦女俱樂部演説字林報撮紀其演説詞略曰余向主張女權尤主張婦女選舉權余在倫敦時曾與聞婦女要求選舉權之運動多數人雖訴斥此舉余獨贊助之且執（婦女選舉權）之旗幟焉上海有美國婦女俱樂部會員旣多事業亦廣如辦理紅十字會自由公債西比利亞賑濟會等事成績可觀足徵婦女確能於相需時有所成就故今略陳鴉片問題之近狀以請其協助查禁烟之舉時起時落由來已久造一九零六年始具眉目是年　里氏代表英政府認鴉片貿易爲不道德並宣佈中英立約定十年内停止中國印度問之鴉片貿易國人聞風興起著手掃除戕害國家命脈之大毒清廷雖腐敗然能應合趨勢實行禁烟政策其功正不可湮没美國留學生唐君紹儀爲中國規定方針此亦吾人所不可忘者禁烟計畫雷厲風行不足五年英政府即允提早禁止印土輸入中國未幾革命發生秩序紊亂某某諸省握大權者德性不堅爲籌欵計遂弛烟禁第人心向善層恨毒物今雖暫時退步但　國民之咎爲日不久定可見吾人政策之最後勝利　年前購諸洋藥公所之印土兹已焚燬收買印土一事固足傷若干大員智慮與廉介之信用然徐總統　　然下令舉費去千百萬元購得之鴉片付諸一炬而不許其遺毒民間即此一層亦可見雖在目前國事紛擾時代而與論力量爲不可輕視矣第處置鴉片難題欲求貫澈有效則非政府或國民獨力所能致之蓋中國幅員廣大疆界太遼闊而國際間之地位又太荏弱未能對於私運鴉片嗎啡日增月盛之貿易辦理適宜也今總統嚴明吾人定可嚴禁私種罌粟吸食鴉片且可設立醫院以療痼疾但吾人尙望各國尤望英美日三國用其全力禁絶罌粟之栽種與嗎啡之製造來源旣絶私運無從於是中國烟毒可禁絶矣一九一二年海牙鴉片條約雖係四十三國代表簽字然僅有四國政府批准之爲人道與公道計各國當批准之庶此不正當之貿易得以銷滅而費於鴉片嗎啡之金錢亦得以移用於正當貿易使各國咸沾其益威税務司近稱過去十六年中僅鴉片一項中國共耗費銀一百萬兆兩自一九一四年以來私入中國嗎啡十噸之價值尙未計算在内以金錢而言已可駭人聽聞至於其惡影響若何更無待言矣今日來會諸君或爲旅華美員之妻女或爲商人敎育家敎士之眷屬對於中國定必願其昌盛夫國家之强弱與其文化之盛衰以受敎育男女之人數爲標準而男女相較此中關係尤以女子爲重中國在新世界中其實質上之進步以及科學衞生學皆膛乎人後推原其故實以女子敎育之無進步也中國婦女亟需友好之指導扶助莫甚於今日美國婦女勇於進行富於常識思想高尙著聞於世尙望請君與吾國婦女時常接近以諸君之美德輸入吾國女界諸君苟與吾國婦女接近將覺其漂亮懇切且能領會也各事勿盡待男子爲之其速進行以收良果將來中國刷新毒物除盡吾國男女將買絲繡像以謝諸君鼓勵指導之功焉云云 
[查騐第二批存土紀（二）]  
　　昨日（二十二日）爲檢騐第二批存土之第二日計土午剖騐大土七十箱下午剖騐大土七十二箱共騐一百四十二箱總共五百六十五箱除去兩日騐過二百八十三箱餘乘二百八十二箱預計兩日可能騐竣二十五日續可焚燒昨日檢騐手續一仍如前到場者除專員張一鵬外有部派員汪振家邵福瀛馮監督税務司威厚瀾化騐師竇伯來海關化騐師勞勃生及其他中西辦事人等數十人政界到者仍如昨日團體方面除日常到者外有萬國禁烟會梅會長會員馮釗光等計上下午剖騐情形並無瑕疵以致無事可紀至午後有曾經控告馮監督營私舞弊官吏瀆職之周震持劵入場參觀即由部員汪振家將剖開之土給周閲看據周答稱伊並不識土之眞僞汪詰以旣不知眞僞何由知以假掉眞周答稱因外問有人做好之假土以待掉眞汪謂自開騐焚燒至今監視參觀者甚衆未有一人指其爲僞者此係未至此問觀看輾轉傳誤至箱數斤數缺少自係馮監督與財部收買時手續錯誤自有馮監督負責在部員專責祗負騐查該土之眞僞而已云云又有絲業團體施某者亦詰詢數語汪亦一一答之騐至四時許張專員因受麥倫書院請其演説故即帶同譯員楊小堂乘車而往後約十分鐘始停騐聞張專員昨日仍無電報部亦未接有來電云 
[議和地點已定在滬]  
　　字林報云聞中央政府已從西南之意以上海公共租界爲議和地點北方代表已有數人到　　在南京南方代表刻已在港 
[招待西南代表員抵滬]  
　　江蘇督軍公署委派來滬招待西南代表之廖宇春任壽祺於前日乘滬寗車抵申昨日即往龍華護軍使署晋謁盧子嘉君接洽一切並商招待事宜 
[部派員駐滬調查貨價]  
　　上海總商會曁南市縣商會昨日接財政部特派駐滬調查進口貨價辦公處委員公函云逕啓者案於本年一月十三日奉財政部訓令内開查修改税則首在調查貨價以期確實此次在滬議訂税則因調查期間過短就江海關造册處所編貿易册參酌修正與實在市價以糾正非有確實證憑各國均不承認此次上海委員所舉之市價乃以各國之經濟雜誌及工部局或海關等躉購之價爲標準布疋一項則以英國布商所列之報告爲憑其中不免有掛漏之處蓋因我國於貿易册以外官府無精密之統計故臨時不免周章前經本部咨由外交部商准協約國駐京各使議决歐戰和約簽字後二年得爲全部分或部分之修改即以此次所修改恐尙有未盡完善之處是此後調查貨價一事亟須先行準備庶將來有所依循設關税自由一層如能得各國之同意日後實行國定税率尤應以物價爲參考之資查進口貨價以上海爲中樞似應酌派常川駐滬調查員自八年一月起按月調查報告以資統計由部印成官書分送各國商人藉以昭信惟另設機關費用較鉅擬就印花税駐滬辦事處分出一部分爲辦公之所查有江蘇印花税處合辦郭　上海松江稽核所經理嚴家灼本部僉事盛俊堪以派充調查貨價特派員所有應需調查費用仰由該員先行估計呈部核定後再行飭遵除分令外合將部訂調查簡章抄錄一份令行該員遵照辦理此令等因奉此遵即就印花税駐滬辦事處分出一部分爲辦公之所本月二十一日開辦按貨價爲税率之標準調查爲修改之根據關係至鉅事務極賾端賴貴會所熱忱匡助俾利進行並乞轉致進口各商業團體以便隨時接洽於調查前途更多裨益相應函達即祈查照爲荷 
[查禁私運米糧之省令]  
　　本埠軍警機關同接江蘇齊省長電令略謂近聞滬商包購江浙内地米石私運出口　獲重利自應嚴密查禁以維民食等因軍警兩署業已分飭水陸軍警注意偵查一面並飭滬寗滬杭兩車站駐防軍警嚴密查禁以防私運而保民食 
[中美旅費運費之增減]  
　　大陸報云花旗郵船公司中國郵船公司東洋汽船會社日本郵船會社及大阪商船會社駐滬經理員昨日通告减收由滬至美之運費前每噸四十美金者今收三十美金但運費雖減而行客旅費則有增收消息據私人所接美國來電由美至香港小吕宋之旅費將增收五十美金至他處者亦須酌增而一埠航業中人亦謂一年前即有增收旅費之議今因中美間海電阻滯故尙未接關於此事之電信云 
[兩輪船之行踪]  
　　中國郵船公司中國號二十二日午後五時抵滬載來貨物七百噸及郵件若干此船定二十三日午後二時開赴小吕宋載去麵粉一百噸 
又昌興輪船公司通告該公司之俄國皇后號定於三月一日由滬開往温哥武取道長崎神户横濱維多利亞埠等處 
[中法銀行增加資本]  
　　文滙報云本埠中法銀行接巴黎總行來電謂中法銀行爲擴張遠東營業範圍起見故定於二月間增加資本三千萬佛郎其資本總額將達七各五百萬佛郎遠東法人銀行以中法資本爲最鉅舊股東有優先權執有舊股三股者可購一新股新股發行價額較高逾額之數作爲公積金詳情俟後宣佈 
[醬菜輸運出洋之創聞]  
　　本埠醬菜店之醫菜外洋華工頗爲歡迎聞三馬路紫陽觀由本埠青年會代辦運往外洋大批醬菜有數千金之鉅爲中國醬菜出洋之第一次獲利甚爲優厚故該店獲利爲彼業中之冠云 
[油豆餅存貨之調查]  
　　南市采菽堂油荳餅業貿易所現值陰曆年關交易亦已結束本年存貨豆油最多餅較少豆較往年相差無多兹將沙船棧房存貨調查列下（沙船存貨）牛莊豆油四千件牛莊籽油六百件牛莊元豆八千石牛莊青豆三百石洋河青豆一千石（棧房存貨）牛荳豆油一千八百件各口小簍豆油五百件各口生油三百件牛莊籽油三百件牛莊元豆三千石洋河青豆三千石牛莊餅二千片青海中餅二萬片機中餅四千片 
[催兑殖邊之近訊]  
　　催兑殖邊商困事務所前因殖邊滬行復業無期而執票及存欵各户紛紛催迫該行總管理處又一味敷衍延宕時届年關恐慌益甚不得已呈請慮護軍使據情轉催當經該署轉咨農商内務財政三部核辦兹聞護軍使署已准農商部咨復轉據殖邊總管理處函復詳述種種困難情形並以該滬行被徐承庶舞弊營私吃虧至一百五十餘萬之鉅雖屢次設法開兑終因此而不能如願請咨復查照飭遵等語護軍使署已據情函知商會轉知該事務所遵照矣 
[江寛案續訊紀]  
　　展至星期六再訊 
　　招商局江寛船被楚材兵艦撞沉一案經滬南海軍審判處迭次傳訊因江寛方面屢請展期致未對席辯論而湖北省代表律師穆安素曾於上次單方庭訊時主張鄂省反求賠償請求單獨審訊楚材方面人證亦經沈審判長諭謂如招商局始終不到惟有單獨審訊依據前四庭訊得江寛方面之四證言下斷近聞此案迭經招商局向政府要求賠償並由盧護軍使轉圜故於昨日實行到庭計招商局方面到庭者爲江寛船上之大副二副以及華人遇難之家屬等並麥克樂代表律師楚材方面趙艦長及代表律師穆安素畢士華並楚材艦上機師等外人如英法美丹等領事到庭旁聽午後二時四十五分鐘宣布開庭審判長主任沈壽堃與陪審官何少璋等五人出庭理事官許繼祥鄭寳青亦相繼到庭先由湖北省代表穆安素向堂陳述請求改期審訊因鄂省代表不及到庭鄂省有反求賠償問題關係至鉅等語沈審判長諭回鄂省反求賠償問題暫不置議法庭目的亟欲詢問掽撞之趨向穆律師起言如堂上取消湖北省反求賠償係何理由官謂現審訊此案目的趨向業已改變穆謂自須向政府電詰等語繼據麥克樂律師向堂上陳述今有招商局另一船主亦係於是日駛過對於江寛船與楚材相撞當時情形甚詳特爲帶堂詢問以資左證堂上即命該證人上堂站立證人地位由麥克樂詰據供稱伊名勒嚇（譯音）對於江寛船下水向左邊駛行格盤無甚錯誤穆律師起立詰問他格盤有無錯誤答未看見官問究竟船在左邊抑右邊答江寛在左邊訊至此理事官許繼祥起立陳述理事官之意思謂現法庭目的應以航線趨向問題爲主若兩方爭執賠償必濡滯結束沈審判長諭曰法庭對於此案迭奉政府催促訊結長此遷延自屬非是現先以航線之趨向爲訊理之主等語穆律師又起言聲請改期係因欲通知當事人到庭如其續問下去請紀錄以前之庭訊麥律師起言對於穆律師請求改期審訊並不反對沈審判長諭曰星期四五停訊展至星期六接續讦理諭畢退庭 
[敵僑檢查所之結束]  
　　松滬檢查所原爲檢查敵僑而設昨陳交涉員接外交部電以處置敵僑辦法已與協約國議决擬僱船分送回國所有檢查事項應於二月一日停止并將敵僑人名造册報部聽候護送等因故陳交涉員已飭將各項開支等項截至本月底爲止併趕辦未完各事以資結束矣 
[訊理德僑欠欵案兩則]  
　　本埠德華銀行清理處在公共公廨控德商波彌文洋行不理欠銀三十萬零七千五百三十兩零五錢八分一案由廨訊明判將該洋行房屋生財發封展期一月理楚等情已紀本報兹因限滿被告仍未料理以故前日由廨傳訊即據原告代表律師上堂陳明案情並稱被告前在堂上供稱電商香港洋行籌欵但至今未見回電想香港亦有清理處設立敵人財産早已没收購買戰事公債是以未便再任被告游約請求執行堂諭云云質之波彌文洋行經理德人供稱該行股東業已星散而成都路十七號棧房亦非被告之業産等語聶襄讞得供商之英卓副領事判將該洋行賬據吊案候查明再核 
　　又清理處控德人史戤排斯不理欠洋一萬四千六百八十三元四角三分一案前日亦經公堂傳訊即據原告代表律師上堂譯明被欠情形並據查賬員英人白郎投案證明被告所欠之欵均係陸續透支等語中西官得供向被告略詰數語判着按照原告控數還洋 
[有志國技者注意]  
　　前由江蘇省敎育會上海勸學所及體育場三團體敦請黑龍江高等師範國技敎員陳子正來滬指導國技綱要已誌前報嗣因南京高等師範蘇州第一師範等來滬商請前往指導故暫停止兹悉陳君已於昨午返滬仍住體育場自二十三日起二十六日止每日上午九時至十一時下午三時至四時在場指導二十七日起聞須往精武會及德大紗廠云 
[女學士重將赴法留學]  
　　廣東寳安鄭毓秀女士前年赴法入巴黎法科大學肄業每試皆列優等繼又在法國法律學會考試合格實爲中國人入法國法律學會之第一人去歲女士於巴黎通需院中法協會成立之日登台演述我國固有之文明與人民早有共和思想之特性發揚祖國之光洋洋千言名噪各國昨歲女士已得法國大學學士位於二月間返國近由張繼君介紹入寰球中國學生會爲會員聞女士又定月之三十日再赴法國游學志在獲有博士會位方出任事云 
[湖南善後會徵集災情]  
　　湖南善後協會致湖南各縣財務管理處與各商會函云敬啓者改革以來今逾七載吾湘不幸喪亂頻仍南北軍興戰禍尤烈師行往復靡有寗時徵發之令急於羽書餉糈之供窮於斗粟而暴兵弗戢逞彼兇殘淫掠遍乎鄉閭鋒刃及乎婦孺夷坊火室城鎭爲墟草薙禽獮白骨成取加以潰兵黠盜乘利横行逼勒旣窮益以稱貸金帛不足索及租糧且軍興以還金融益紊大兵之後重以凶年百業俱凋民生重蹙流亡載道創痛莫呻凡此歷來鮮見之奇災乃爲吾湘七十餘縣所同受今者天心悔禍大亂將終南北和平爲期在邇顧瞻前後追維始終以頻年國内之糾紛致陷湘民於萬刼拊心自審民實何辜不有良籌奚由更始同人等爰於滬上組織湖南善後協會舉此次吾湘應行善後事宜研求壹是並將各屬受災實况彚集成書以備提交和平會議中爲相當之請願及供將來實行善後時之參考顧災區旣廣聞見難周報紙所傳尤虞闕略用特函請尊處廣事搜維即希查照後開各欵分别叙述於函到十日内迅寄本會但求詳確不厭瑣煩痛在切膚當無漠視不勝延佇之至 
[徵求事項]  
　　（一）兵災之守况如（被兵蹂躪情　及一實）（死傷及流亡人數）（節烈捐軀姓名）（被災房屋棟數損失財産數）（荒田户數）（災户總數）等項（二）匪禍之實况如（擄掠勒索焚殺等情形及事實）（被災人數及損失財産數）（著名匪首姓名）（匪衆略數）等項（三）戰事之經過如（某項軍隊）（軍長姓名）（戰事經過軍隊屯駐時日及一切情形）（四）天災之流行如水旱蟲蝗損害禾苗之成數及被災地點及户數（五）紙幣流毒之情形紙幣流通之額數及市價（六公私財産之損失（各公益機關之名稱原有財産若干）（被損失之原因及數目）（全縣私人損失之概數）（七）日用物價之漲落如米鹽布棉油茶等類價值幾何軍興以來有無增减）（八）其他爲害地方人民之事實回件請郵寄上海法界霞飛路花園里二七七號本會 
[龍部散兵由港來滬]  
　　太古公司新疆輪船前由香港載來龍濟光部下散兵四百餘名抵埠後由司令陸某率領上岸送往二洋涇橋某客棧住宿每名每日宿費大洋三角並經盧護軍使向三馬路石路華豐軍裝店訂購灰色棉衣褲數百套交由陸司令轉給各兵士穿換一面酌給川資商由怡和公司德和輪船將該兵士等載赴南京於前晚啓椗出口聞尙有第二批潰兵來滬云 
[湖鷹艦現泊九江]  
　　湖鷹軍艦於日前奉命運送本月份餉項前赴長江上下游一帶分别點發兹聞該艦分發清楚現泊九江由艦長李君電報海軍總司令聽候命令調遣 
[盛徑里刦案續誌]  
　　前晚八句餘鐘公共租界厦門路盛徑里柳姓家被盜刦失金飾等物略情已紀昨報兹悉事主名柳志雲係住居蘇州路盛徑里（通厦門路）二百三十六號門牌是晚共有盜匪十五名碰開大門入内恐嚇聲張共被刦失金鐲　圈珠花等各物價值洋四千數百元業經事主開明失單報請老閘捕房捕頭轉禀麥總巡通飭各捕房中西探捕一體留心偵緝贓盜務獲解究 
[包探續獲盜匪同黨]  
　　去年十二月三十號持械糾黨夥刦文監師路九百九十四號門牌周廉甫家值洋二千九百元金珠飾物之盜匪盛江郎王阿三陸金章分贓逃匿閘北業由滙司捕房中西探將盛等三匪緝獲解經公共公堂訊判押候補提同黨澈究等情已誌本報昨經該探等續獲盛之同黨海門人龔榮甫一名解廨請究經李襄讞會同英包副領事訊據包探禀明拘獲情形並稱本案同黨甚多請爲展期云云因判龔押候星期六日領事堂期解究 
[九畝地烟紙店被搶]  
　　滬城九畝地洪興祥烟紙店主婦陳氏於前晚九時許因事赴鄰家談話店中祗有十四歲女兒妙英照管詎有匪徒多人糾衆入店行刦當將賬檯上銅元四千有餘並零星各物搶取而逸該女情急喊救有行人馮永昌經過聞聲代爲追趕復由崗巡帮助直追至西門附近始拿獲王三羣陳小四子朱小三子等三人抄出原贓祗缺少銅元一千零五十文遂押送二區一分所失主洪陳氏偕證馮永昌亦到所票請追究昨晨該所將王等三人申送警察廳發科研訊後下午轉送地方檢察廳經檢察官提案研訊該氏與證人投訴前情請追失贓質之王三羣等三人均俯首求恩問官判令分别收押該氏等退去聽候核辦 
[協提搶案牽涉人]  
　　法捕房包探韓帮達前日至閘北四區一分所報稱有法租界搶刦案内牽涉之王阿四張國威二人現匿跡貴境南林里請爲派警協提經楊署員飭警將王張一併拘獲昨解司法科經段科員略加詰問諭交來探帶回捕房究辦 
[南市警察之年關防務]  
　　南市一區一分駐所署員王琴軒因現值辦理冬防吃緊之際且陰曆年關伊邇正商家人民往來滬地購貨結賬之時誠恐宵小竊匪潛蹤爲患是以在本境萬裕碼頭永盛碼頭董家渡及南碼頭等處航船停泊地點加派崗警注意巡察實行偵查保衞外並由巡官輪流親出查崗以分勤惰一面傳諭各菜攤不准當街擺設以便行旅而清路政 
[縣警察之年關防範]  
　　上海縣警察領袖警佐王敬常以陰曆年關將届内鄉農民均携資來滬採辦年貨惟恐有匪徒中途搶刦財物自應先事防範爰於前日通合所屬一二三四五六等分所警察署各警佐着令於即日起無論晝夜各就該管區域内多派長警來往梭巡以資保護 
[依周塘馬路全工告竣]  
　　依周塘馬路自楊檯浦至張華浜一段早經工竣其換建之虬港橋新開港橋兩座亦已完工惟張華浜起至吳淞一段因沿浦灘建有鐵路工廠是以越過路線在軌道之西續築馬路一條計長五里曾由盧護軍使續飭補充兵一團第二營撥兵二百名於舊曆十月初開工築造在案嗣因爲雨所阻稍延日期後經催令趕築始於前日將續築之馬路五里全工告竣昨由總監工程員王嘉溪呈請盧護軍使親往騐收 
[各學校近事彚紀工部局之華童公學]  
　　本埠華童公學曩日每於夏冬兩季輒送學生投考英國政府設立之開橋（譯音）大學所以試騐其成績也自歐戰發生交通阻滯乃改考香港大學成績之佳良中外咸樂道之今冬循例復送學生十六人往考兹港埠榜發竟全數錄取實爲從來所未有計十六人中有考高級者成績最優主考者特予以專科文憑以示優異其他考初級者亦得最優等文憑兹錄其姓名如左陳福祺金菊生郭德金胡承榮李之桂張玉延沈恩湛陳澤潤龔驥良吳錦慶魏錦昌諸頌文馮華國宋松柏戴昌藻沈嗣榮 
[中華公義會之義務學校]  
　　中華公義會在閘北新民路協志里設立之國民義務學校定於夏曆本月二十二日舉行寒假休業式聞該會學藝疗主任陶漢塵明年擬添國語一科聘專家擔任云 
[進德女學之幼稚院]  
　　法租界布莊街民國路轉角美國孫女士設立之進德女學校内附設之幼稚院於昨日由曹徐瑾葆翁保蘭桂兩女敎員率領各幼稚生至與該校毘連之浸會堂内舉行幼稚生畢業禮來賓到者二百餘人首由孫校長報告成績次幼稚生唱歡迎來賓歌游戲跳舞　誦國文粉筆演講競爭游戲印度式游戲跳舞次美國萬女士演説幼童智谶品性末發幼稚生文憑即於是日起放寒假定於夏曆正月十七日開課 
[民生女學]  
　　法租界霞飛路貝勒路民生女學昨日（二十一）行寒假休業禮先由校長胡韞吟女士報告校務經過情形次敎員錢吉人演説次校董任矜蘋致訓辭而散 
[培秀女塾]  
　　虹口乍浦路多子里培秀女塾於禹曆本月二十日上午十時行年假休業式首由敎務長報告本學期之經過及學生之成績次由塾長致詞勉勵次給　及贈禮物末全禮學生向塾長兼各敎員行三鞠躬禮而散該塾定於已未正月十四日聞課尙須招收中學高初等揷班新生云 
[進修小學]  
　　浦東洋涇鎭私立進修小學校成立三載昨日上午九時舉行寒假休業式首由校長成輔　致訓詞次由敎員王頌侯演説（學生寒假期内自修法）而散該校定於明春古曆正月十六日開課惟因學額日廣原有校舍不敷容積擬實行建築新校舍以資擴充現正籌備云 
[育新小學]  
　　浦東倪家宅育新兩等小學校係倪士清創設定於今日行寒假休業式明春陰曆正月十六日開課該校來歲將擴充内容續招新生注意商科以期　成商業人才云 
[勵羣學校]  
　　馬立師福蘭里勵羣學校於昨日（即星期三）上午行寒假休業禮並初等畢業式學生到者六十餘人首山吳右雲報告經過情形及明年校務進行辦法繼由校長訓詞及給憑給奬次英文敎員楊溥泉徐少平演説次行師生暫别禮而散 
[浦東高小聯合會續誌]  
　　昨日（二十二）浦東各高小校仍開聯合會於本埠浦東同人會到者上南川奉四邑各校長議决公擬之草章山成立大會再行通過成立會期定於已奉二月初一即陽曆三月二日現設籌備處於浦東同人會内當塲公推倪菊裳爲籌備主任至四時後略用茶點而散 
[慈善團聯合會開談話會]  
　　中華慈善團全國聯合會昨日（二十二號）下午四時在民國路義振會樓上開談話會討論進行方針及徵集各團體聯合辦法到會者如熊希齡葉爾愷魏清濤伊峻齋陳仲周陳榮華錢達三王一亭朱芑臣顧紫霞佘桂笙施子英温欽甫馮少山湯節之黄伯平單仲範張賢清陸伯鴻葉洪英陳潤夫徐乾麟朱葆三田資民趙晋卿周肇詠諸君等開會後推熊希齡爲臨 
 
 

Page 11

 
 
時主席報告開會宗旨嗣討論會章（暫行章程十章凡三十條）因尙須詳加修正公舉陳仲周施子英湯節之葉伯高四人從事審查報會以備着手進行旋茗點散會時已五點半矣 
[少年進德社徵求新會員]  
　　浦東少年進德社以聯絡感情切磋道德爲宗旨成立以來日見發達現正在徵求新社員有贊成該社宗旨者祗須通函社長陳驚座述明職業經歷索取入社志願書塡寫蓋章即可入社并聞該社第三期社刊業已出版函索附郵票二分即寄云 
[甘肅商會之撻消撥兑章程]  
　　上海總商會接甘肅總商會函云逕啓者查甘肅地處邊微産貨旣少來源無多銀根吃緊自昔已然近年已來金融尤爲停滯市面異常恐慌推厥病原實誤於撥兑二字敝會再四思維若非呈請省長打消撥兑商業前途斷難起色現已呈請省長出示厲禁行之月餘大有成效相應商請貴會查照辦理可也附呈省長原章六條　兹將本會酌擬撻消撥兑章程六條開列於後計開（一）本會調查省内城關各號撥兑除彼此相抵外共有三十餘萬再三籌議擬自陰曆十月内實行撻消以後買賣交易概用現銀永遠不准有撥兑及現撥名目（二）此項撥兑准自十月底以八折照收如有撥兑一千准以現銀八百收訖餘可倣此（三）凡有撥兑債務之家十月底不能如數清交抑或暫時全行交兑不上者准由各人交情向債權人商量另換借票如有撥兑一千即照八百另立借票餘可倣此然不得再見撥兑字樣違者重罰（四）凡有借他號撥兑之家十月底無欵可交債權人又不允換票遲至十一月底交欵時如有撥兑欵一千准交銀八百五十兩十一月底此欵還交不止遲至十二月底交給時如有撥兑一千准交銀九百兩至十二月底此欵仍交不上復遲至下午正月底交給時准交銀九百五十兩至正月底此欵又交不上又遲至二月底交給時准即交銀一千兩不得以撥兑爲詞（五）城關各號無論有無撥兑及撥兑若干皆係本會僵同各行會董挨户視查各本號自行照塡自行蓋章自查明以後凡無撥兑之家若有撥兑發生曁有撥兑本少忽謂撥兑加多者以違章隠匿有意取巧論此自貽伊感應格外從重議罰（六）此項撥兑自呈請立案於十月内實行後如有本無撥兑於外來撥兑見利即圖或以撥兑名目私相買賣暗爲交易並將此事報告本會者即以百分之六充賞或本會職員執事及差役人等查出充賞亦如之 
[工部局舊曆年假]  
　　工部局報告云自二月一日起至六日止共六天工部局停辦公事因中國舊曆年假故也 
[憲兵營長奬賞兵士]  
　　憲兵營營長張輔漢查得駐滬之憲兵第一第二兩連各士兵勒務頗爲得力具見該二連長督率嚴密除奬勵該二連長外所有該二連之士兵各給奬洋五元昨經分發該二連長查收轉發矣 
[海軍輪機長逝世]  
　　海軍第二艦隊司令處輪機長黄履川日前因病請假在申寓調養不料病勢增重醫藥罔效於日前逝世現經第二艦隊司令官杜錫珪呈報海軍總司令請爲轉部給恤藍總司令據呈後除遴員馳往接差外已呈報海軍部核辦矣 
[打鳥誤傷小孩案了結]  
　　日本人水田景一在潭子灣地方打鳥誤傷江北男孩陳學奎由閘北司法科移請日領署訊辦已誌昨報兹悉是案段科員派法警送至日署時因已過辦公時間該署無人收受故仍帶回閘北即經該日人請求願給傷費而孩母陳鄭氏亦不願追究當經段科長核准分别釋放了案 
[貴州路火警]  
　　昨晨五時天將破曉時貴州路一百六十三號門牌商務順印刷所不知如何忽然火起霎時冒穿屋頂延燒一百六十二號門牌振華發記印刷所一百六十一號門牌永生祥油衣店及九江里口一百六十四五號門牌興記肉莊嗣經救火會西人各驅皮帶車到場汲水澆熄計燬屋六幢事後老閘捕房捕頭因起火之商務順印刷所保有火險銀兩恐有别情故已飭探詳查復核矣 
[押店改典呈報减息之省批]  
　　上實兩縣押舖一律改押爲典後有鄭鎰記與鼎豐互相禀訐經久未决曾誌前報兹悉此事現由上海縣商會具呈江蘇齊省長略謂鄭鎰記（即同和典主）已實行法定利息加展贖回期限請爲鑒核等情昨日接到批示云查自改押爲典以來各典業以地點利息關係紛紛禀訐互相傾軋此次鄭鎰記禀控鼎豐典苛取重利正行縣查明勒閉而鄭鎰記又聲明實行法定利率改典已久何以遲至今日始報减息未免取巧究竟是何情形候派員澈底清查呈復核奪仰即知照此批 
[考取郵員揭曉]  
　　上海郵務管理局長李齊前月招考郵員以備分派該管理局及英租界大馬路法租界天主堂街兩支局分部辦事與考者二百餘名昨該局長發出通告取錄郵員四十名如下吕振東沈惠連沈錫琦陳人驥廖丙炎翁學洪洪家秀甘義霖陳鎭華楊從周沈松舟黄錦章高宗叡時秉驛祁驛文郭霖森張正員張家仁張國勳王治華黄慶餘陸家俊黄維新葉哲紹張衍昌龔道熿劉權張泗曾姚英齡嚴勤芳馬叔宜沈履平梁籛許恩德施陛雲汪仁則車茂功徐馥胡愛材趙　鼎以上隨到即行任事云 
[呌莊洋行年關停拍]  
　　滬上洋貨尺頭呌莊各洋行如怡和公平元芳等三家向例逢星期二三四爲拍賣之期現届舊曆年關循例停拍三星期故前日星期二已停止於新正初旬再行拍呌云 
[俄人自戕]  
　　住居法新租界霞飛路三百零七號門牌内之某俄國人於昨午十二點時不知因何自將手槍向太陽穴開擊當即斃命經房主報告捕房飭探將尸車送某醫院候核 
[地方廳懲儆烟土嗎啡案犯]  
　　小工張文丰浦東焚燒烟土汽窰處竊取烟土四兩數錢經巡警查獲函送地方廳昨日午後經該廳刑庭長端木棻會同沈檢察官開庭飭提張至案宣判監禁二個月　又提在北橋鎭私設洋烟燈吃之朱老美到案判令拘役四十天並科罰洋三十元烟客朱裕生康錫林判各罰洋五元　又提在八埭頭地方私設煙室供人吸食之婦人彭張氏到案判拘役十五天並罰洋十元烟客黄明周姑念年逾花甲從寛罰洋一元　又提私帶嗎啡七兩之殷萬豐到案判監禁三個月並罰洋五十元 
[柴房内失火即媳]  
　　小南門東王家弄志仁里李姓家柴房内昨晨忽然火起幸時在白晝人手衆多設法救熄未致成災事後經一區三分所焦署員得悉飭傳李到案研訊一過判罰洋三元 
[巡警查獲帶土犯]  
　　陳茂修在滬私購烟土十餘兩昨晨擬乘滬寗火車動身當經巡警查獲將人與證物解由四區警署轉送地檢廳　由檢察官提訊一過判陳收押候究烟土存案　燬 
[和誘罪之刑期]  
　　婦人韓高氏偕證孔阮氏陳蘇氏控齊德元勾引伊胞妹朱高氏由鎭江原籍來由姦佔在閘北地方請究一案業經地方審檢廳訊明判朱高氏給伊姊領回齊押候宣判在案昨日午後該廳刑庭長端木棻會同沈檢察官開庭飭提齊德元上堂略詰之下以其和誘罪業已成立判監禁二個月以儆 
[女子吞烟殞命]  
　　寓居寳山路某號門牌之蘇州人徐百第有女順貞年已及笄尙未字人爲某公司出店崔某勾引成姦數月前隨之遁若租界旅館嗣爲乃父尋獲閉鎖於家不意近日防範稍弛順貞乘隙逃出與崔某私會昨經乃父察悉痛加朴責順貞即潛買生烟吞服比經其母知覺趕即送往醫院求救奈毒已融散臟腑救治無效逾時斃命昨日傍晚即由徐百第備棺前往將屍收殮聞對於崔某將大有一番交涉云 
[匪類搶取狐皮]  
　　成衣匠袁大標前日晚間手持值洋十元之狐皮一方在福建路售賣被匪類張阿金攫取圖逃經袁喊捕當由包探湯榮生帮同追獲拘入捕房昨解公共公堂經王襄讞會同英卓副領事研訊因原告未到逢判張押候下禮拜三原告到案訊明核辦 
[不攤銀洋案之覆訊]  
　　李耿齋前延達商律師爲代表至法公堂控倪祖庵擅將公攤銀洋取去不攤與各債權人求追一案昨又傳訊先據原告達商律師聲稱延倪爲公正人實係夏實仁寳蕚兄弟發起王長官呈案之借據一紙實係被夏寳仁前向李耿齋稱汝須立四千九百五十兩之借據我等方能多攤兩成等語故李一時受夏之愚立此借據並非實在欠欵現各債權人均在堂上請爲質訊詰之債權人陳賢倫稱於五月初三日由李耿齋來函邀商人至同芳居啜茗當時祗知有六債權人由夏寳仁寳蕚議妥介紹倪祖庵爲公正人將李所有之隆茂莊股本取出公攤嗣後商人出門行醫餘不得知是實張賢坤稱是日由李邀至同芳居啜茗由夏等介紹倪爲公正人後於初八日由商人偕同至吳淞隆藏錢莊取出股銀交倪旋即回籍商人並未攤得銀洋是實夏寳仁供是日李邀商人至同芳居據李稱周隆茂之銀難索倩商人等同往索取並無言及公攤銀兩之事陳張等三債權人未曾見過是實倪祖庵稱雖與陳等同至隆茂取得洋四千六百元銀二千兩後被李先取去銀二千兩稱係贖議單所用實不知有六債權人等語李耿齋稱所取二千兩係贖六源昌所押之議單是實中西官判各退聽候覆訊核奪 
[電車上扒手禁押半年]  
　　流氓張少長在界路某號電車上摸竊乘客唐伯桃身畔銀表一隻被唐覺察鳴捕將張拘入捕房昨解公共公堂經中西官訊實判張押西牢半年以儆 
[公共公廨烟土案兩則]  
　　浦東人姚阿生前日午後身藏紅土三包與姚洪江行經北四川路圖售被包探江標查見將兩姚連土一併帶入捕房昨解公共公堂請究即據包探禀明查獲被告姚阿生身畔烟土情形詰之姚阿生供稱私土係友人託帶質之姚洪江供不知阿生身畔帶有烟土以故作伴同行求察中西官得供判姚阿生押西牢兩月姚洪江從寛開釋烟土送請海關銷燬　又皖人方勉如前晚身藏銅盒香港烟膏兩罐烟槍一枝行經北河南路被四百四十四號華捕查見以其違犯禁令將方拘入捕房昨解公共公堂經中西官訊供之下判方罰洋十元充公烟膏烟槍併燬 
[虹口捕房竊案兩則]  
　　揚州人郭金標前因犯案曾由捕拘解公共公堂訊明押辦期滿逐出租界在案近郭復來租界串同張華山至華德路引翔港六百六十八號某洋貨店以購物爲由乘間竊取值洋十元之黑斜紋布一疋圖遁被該店夥韓頌彭察出扭交包探姜喬喬帶入捕房押候解廨請究 
　　甬人葉阿棠昨晨闖入天潼路九十五號門牌張文祥家竊得紫銅煖鍋兩隻圖逸適被包探蔣阿林查見將人贓一併帶入捕房經捕頭詰問口供一過諭飭押候解廨訊究 
[縣署批示三則]  
　　批孫逢吉等呈爲頂協徇私懇諭飭復議由　呈悉據稱該圖頂浚六磊塘爲舊時碑文所未列但事隔百數十年之久情勢多所變遷豈能盡據舊例就現在情形而論該圖直接沾受六磊水利其應頂浚自無疑義至關於他圖之頂協問題已飭河工局統籌復奪毋庸多瀆 
　　批錢仰山等呈爲警區區員巡長不法請查辦由　來呈旣非官紙又未黏貼印花惟案關控訴區員虚實俱應澈究候飭主任警佐查復核奪仍即備具官紙照貼印花送署以符定章　　批旅滬肇慶同鄉會梁應緜等爲呈送會章請立案由　呈及章程均悉旣據并呈應候松滬護軍使曁道尹交涉員批示祗遵仰即知照 
來件 
[駁金業全體對於上海交易所主張分辦意見書書（二續）]  
　　（上海交易所發起人盛丕華） 
　　原書謂......此在權利關係上不宜合辦之理由六 
　　交易所限於經紀人得參加其賣買法有明文所謂經紀人者即爲各業有經騐有信用之商人各做各業其權利何至爲他業所侵佔至於交易所旣負賠償之責自當酌盈　虚以收入之各種保證　充之於情理上有何不合即令各業分辦一業之中亦必有多種之交易豈能指定甲種之收入爲甲種之賠償乙種之收入爲乙種之賠償乎如謂將素有定期交易營業之利益相劑絶無定期交易之營業此語尤屬費解旣曰絶無劑於何處又謂有現貨交易之業侵佔定期交易各業權利之　此語更不知其何指旣不明爲害之由又安知牽畢之禍此原書之理由不能成立者六也 
　　原書謂......此在固有團體上不能會辦之理由七 
　　各業原有之公會均爲租借而來甚有借酒館茶樓者其地方之隘　不適於交易之用固無待言今代以規模偉大建築適宜之交易所而謂於勢有所不能誰其信之若僅此一端即可目謂犧牲然則金業前租道勝銀行樓下一間爲交易之地者今已遷至二馬路亦可謂之犧牲乎至於原有公會照常交易能否有權力干涉一層是非所論於合辦分辦之利害謂分辦有權可以干涉而合辦無權干涉此説何能自圖蓋干涉不干涉爲法律上問題惟一爲合法之機關三爲非法之機關固甚明也又謂經紀人設額有限勢非將市上商店大半收歇不可是説也尤屬　謬夫交易所爲大量之賣買若少數另售之交易固無入交易所之必要何必令其改爲經紀人且旣知經紀人設額有限不能將市上商店盡數改設豈一經分辦經紀人之類遂可無限耶此原書之理由不能成立者七也 
　　原書謂......此於秩序安寗上不能合辦之理由八 
　　交易所章程薈業細則經紀人姓名經紀人規則以及一切規條均須經農商部之核准無論理事員役以及經紀人等凡有不遵守而越其範圍者當然加以取締如謂因此而全體必起抵制勢必全體俱爲不守法不安分之人方　爲此搗亂之舉苟係純正營業者决不至爲法外之行動也至於理事爲業外人業内人此乃股東之東與分合利害問題無關即令分辦旣曰股分有限公司斷不能拒絶業外人之投資亦安能即指定業内之某甲某乙爲理事乎此原書之理由不能成立者八也（仍本完） 
[糧食研究會宣言書]  
　　江蘇農産米爲大宗麥菽次之歲非不登以本省之糧供本省之食固已有赢無絀矧比年迭慶豐收雖未經調查各縣實在存糧數目然亦可約略計之國以民爲本民以食爲天維持民食地方之利即國家之禮關係至重且大特米麥亦百貨之一停滯而不流通譬如貨棄於地不惟商務凋敝金融困頓影響市而且　賤傷農根本亦削農人積終歲勤劬苦力於田者所以取赢於市今以停滯之故不得善價而估觖　日久情心遂生勢必不安耕作弄走四方將來力穡者日少游手者日多農業即不能發逢農業不發　商業即不能振興農商爲國家之命脈地方之血液交受其困人民生計將何從裕此禁止粳食圖内通運之非長策也上海爲百貨流通之埠江蘇旅滬同人鑒於此策之非善爰組織一糧食研究會研安云者初非主張弛禁希圖漁利仇視桑梓自捐項踵不辦是非不審利害冒昧進行之謂也本會同人亦江蘇一分子又豈樂食極貴之米而不食較賤之米以重困吾鄉人民使有乏食之憂貴米之　致一路之吳也耶兹將入手研究方法敬爲我　人士道之（未完） 
來函 
[廣肇公所來函]  
　　閲貴報載陳三民等致廣州郭參謀一電内有敝公所已通電反對之語惟敝公所并無此電發出恐係傳聞之誤特請更正以符事實　上海廣肇公所謹啓一月二十二日 
雜評二 
[湘人之呼籲（庸）]  
　　此次南北之爭戰線之延長川陜汴鄂湘贛閩粤等省亘數千餘里而受禍之慘實以湘省爲最醴陵等縣井里爲墟言之傷心吾人亦不忍僂述迄今戰事雖停而全省金融之枯涸已成紙幣世界餓殍載道民不樂生哀哉湘人剥膚之痛蓋不僅被兵區域爲然也 
　　今南北和議將開地方善後事宜必爲和平會議中應决要案之一湘中受禍獨深斯國家所以恤湘人者其事彌重而且急此本南北當局之責任無待於湘人之要求况湖南善後協會今已再四呼籲矣不知當局良心上何如也 
自由談 
[老申報掘金苦况（見光緒元年五月初二日）]  
　　金山谷當埠産金在彼採取者往往獲重資以歸於是華人之載貨而往與徒手而去者日益加多近從西字日報譯知掘金之人每日所得不過六七分從未聞獲至一錢者而色又甚低價亦賤每金一錢值銀一兩日用所需較中土奚啻十倍日須洋一元至所得之金不足餬口必至淪落異鄉槁餓以死故日報論之謂英國家若不禁止華人勿去害不勝言矣又據粤友述香山人某甲由谷當遞回家信及登岸之先抽人税查來歷已不勝苦至登岸後驟無樓止處迫不得已乃人山掘取約二十餘日之程始至其處衆掘金者咸以布帳爲屋列若鱗齒蓋華人也地苦熱日中炎蒸難於從事必至夜二鼓後始去晝伏夜動狼狽不堪又時有熱風名天弔風每過時觸之熱甚暈倒幾死人各於地掘井以爲避風之處日得之金僅值一員銀輒不償出現因病出山尙未即歸等語據此二説則我中人之往彼掘金者均已大失所望若猶有豔羨多金輕身域外者是何異受招工人之騙而投古巴皮魯承苦工遭慘虐耶因亟錄之以爲苟求富者破惑焉 
新拾遺 
[童子破獲德探記（一）] [  翠岑]  
　　哈勞而特甲克生者十六齡之童子也與老父同居於澤畔之茅舍中父爲牧者甲克生畜一獵犬名凱撒犬至靈敏可愛每日斜陽西墜必與其小主人散步經澤畔卑地至不溪穿小徑循大道而返日以爲常一日秋夜旭日旣沉林後月光未起哈勞而特呼其愛犬曰凱撤趣前時晚矣遂挈犬出半朽之柴扉而去時暮靄四合卑濕之地霧氣更濃日光之絶愈速童子曰今日天暮何以較往日爲速凱撒方跳躍前行聞言則頻頻回顧似謂主人之言然者旣越廢屋之基犬遂奔突而前没於霧中移時童子躍過一溝巍巍黑色之廠屋森然現於霧中知距製彈廠近矣入兹禁地慮爲衛兵誤擊遂止不前忽聞呼聲發於左聲鋭夜靜之空氣爲之激蕩聲曰去··去··惡物··童子聞之急奔之誤墮溝中淤泥滿身水冷使人戰　急躍起後向聲處而馳則見凱撒方猛撲一守兵兵即呼者也遂急前提大之領大猶跳蹤不已守兵矮而胖盛怒兩目圓睜兇光四射喘而駡曰余　刹此惡物言時呼吸不續童子念凱撒决非無故噬人者則冷然答曰汝必有所忤之耳守兵大吼曰汝何言余在彼　吾肩上之前初未見之汝須知在此禁地初非許汝與犬擅入者矧更縱犬擾人耶首畢突前以槍口對童子之首童子忽退遂釋凱撒之頸凱撒審其人意不善立躍撲噬其人之腕其人大暭槍落草中童子慮肇事愈烈欲復捉大頸然已不及則大喝曰凱撒不得無禮趣退者是時見遠處又有一兵自嘗中至守兵乃失色疾然騰躍而起向亂草叢中竄去不復見童子正駭愕不解來兵忽詰曰汝在是何爲童子曰汝見遁去之兵乎其人笑曰遁去之兵耶何來是言是慮吾責詰而飾詞耳童子遂具告所遇兵不信曰安有見同伴而遁之守兵哉汝言　也童子曰汝若不信草中尙有遺下之槍在兵曰吾乃未見即汝所言之犬亦何嘗有之童子大窘遂大呼曰凱撒凱撒然犬卒不至搜草中槍亦弗見兵遂提童子之腕曰汝且與吾返觀大佐將作何語二人乃越溝渠入廠外垣門而至廠中門者詰口號兵答之遂見大佐具告所以大佐旣聞童子語徐曰此事未免令人疑轉顧一軍曹曰汝可傳令衆兵列隊且槍其數半句鐘後軍曹返曰盡檢之矣無失蹤者 
小説 
[社會不説青年鑑（四）] [  載英國小説雜誌（君玉譯）]  
　　夫人至是乃始輟泣自拭其涙雙輔乃展倩笑哆其櫻唇幾及予耳際低語曰謝君君眞俠士哉數分鐘後夫人之顔色已盡　予見其喜遂乃興辭出惟盼時間之速過蓋予預想晚來餐會實爲一齣有味之趣劇也予旣歸寓廬即易晚禮服坐俟宓爾培夫婦二人之至此時胸中乃作幻想蓋念彼宓爾培者惡魔也是其貌必奇醜雙睛凸出如獅約鼻則屈曲如鷹隼眉唇亦必軒軒露其兇惡之狀而可憐之夫人當其面時則必瑟縮畏葸默不敢聲顧予之幻想如此比二人至不禁大詫蓋初不料予幻想之狀竟無一端合者當二人入時夫人裝束至華麗意態暇豫若頗自得一白髮老人隨其後慈祥之色盎於其面而額際似嵌深憂顧舉止大方出語雅雋見予即盛謝厚意惟老人入室即擇一椅頽然而坐視其人軀體似非健全者然與其夫人相對亦頗温存體貼蓋老人每一言動輙冀博其夫人歡心而夫人頗不以爲然每當老人發言夫人則必作色以呵止之顧老人亦不怒和靄一如其初予覩狀不禁反爲老人起憐恤之心而覺夫人之言爲過甚矣旣餐予遂變初志惟夫人則未嘗知及老人餐罷夫人即以目示意向予曰泰勒先生此問熱不可耐容吾至隔室展覽君所蒐集古玩如何予曰唯夫人遂匆匆出室去老人詫曰梅麗素喜取燠平時居室恒令温暖如烘花之室今日乃亦畏熱乎予不對但闔其户而心中已侷促不安自念婦人之言不可輕信古有明訓乃侮適才不應輕信夫人之言今見老人懦弱如此設更從夫人之請者實乖人道時老人已輟飲咖啡猶未至而予惟盼咖啡不至老人此時已移坐椅以近予低聲曰老夫視君爲人實至老成予今欲有所傾吐惟恐吾儕老朽之言汝輩少年聞之未免言不中聽然予誠不能已於言也蓋吾心中實抱隠痛即予時覺梅麗露其不豫之色者何耶予曰殆君二人年齡相差過遠之故惟予實有忠告即君束縛夫人之處不宜過嚴也老人詫曰予固任其自由從未加以束縛君爲此語乃何指哉予曰即如夫人欲省母病亦屬情理中事君乃勿許其往有之乎老人益詫曰否老夫從未嘗有此惟是不幸渠親愛之阿母已於一年前物故死後實使予悲傷不已蓋予固得外姑歡者言次現爲惋惜之容初無虚僞之氣 
[自由談之自由談] [  浣月子]  
　　雜談一 
　　南北和議關係國本將來會議席上各代表之一言一語胥爲吾民所注意倘能收其聲於蓄音器内貨以市利則營業之發達定可操劵且可爲修國史者之一助音樂商盍起而圖之 
 
 

Page 12

 
 
   
 
