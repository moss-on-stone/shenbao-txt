# 1882 - 272 - 4903387

 

Page 1

 
 
　　本齋用石印照相法印成之康熙字興業巳不脛而馳購者踵接惟字樣太小在年輕人固喜其輕便老年人似費目力　故　工重印牋　　力　　　花眼視之亦能一目瞭然每部仍訂成一本用采色綢面惟書樣放寛則紙張多費是以定價每部費洋三元並有用外國裝訂法者每部價洋三元五角若前所印之小樣康熙字典仍照前價但刻下亦有用外國裝訂者每部取價洋二元三角至是書紙色之潔白字跡之清晰裝潢之精工早爲藝林珍貴無待贅言如欲價購祈移玉至上海英界三馬路大禮拜堂南首申報舘間壁向申昌書畵室購取各外埠之經賣申報者亦有出售此布 
[疏浚河道以殺水勢論下]  
　　天下事有似緩而實急者今日之河務是已輸輓之役自河運一變而爲海運糧船一變而爲沙船分運則閒以輪舟護運則衛以兵艦渡洋之險不甚於下閘行程之捷遠過於遵河法至良而意至密也夫河務與漕務相輔而行漕務旣已告弛矣而河務因之廢而不講有旁參末議者咸腹非目笑迂腐其言豈知海運之法便於無事之秋不便於有事之日敵國外患在所宜備謾藏誨盜可爲寒心因時制宜二者不容偏廢前明諸臣論之詳且盡矣且河道失修黄流他徙旣不能引淮入黄以殺其勢復不能借黄刷淮以去其淤以致淮流漲涸皆失其時而不適於用其漲也在春夏之際以農事言之麥禾在野恐被淹没以漕務言之糧舶空屯北無可運其涸也在秋冬之交以農事言之及時播種灌溉無資以漕務言之空運難回舟膠於淺留心時事者深切杞憂是以山陽丁孝廉有疏黄導淮之議須費帑金二千萬有奇當道深韙其言而難於籌款未克舉行前漕督吳公曾奏請試開子河自東省引黄至浦以助淮流嗣以經費支絀所掘溝渠可躍馬而過也按吳公諱棠字仲先安徽盱眙人仕至四川總督卒謚勤敏初以大挑知縣令清河有政聲時道光末年也迨咸豐初粤匪事起蔓延東南廣陵不守淮北震動公倡練團勇抽厘金之議著吳棠十約足兵足食賴以無虞未幾天心厭亂英豪輩出胡文忠曾文正李伯相諸鉅公忠義奮發智勇兼備數十萬之衆雲合景從士飽馬騰用致中興之業餫饟之源惟厘捐是賴而首倡是謀艱難賴以宏濟者厥惟吳公固一代名臣也具興挑子河之役人咸嗤其謀之拙而病其術之疎揣公之用心非不知斯舉之無益而匡時有願籌欵無從姑惜此十數萬金付諸一擲以嘗試之稍抒忠愛之忱衆口交譏所不顧也古之人議興水利行之可保累世之安而尺寸未施衆讒已集格於異議限於財用不克告厥成功可勝道哉慨自井田法壞豪猾兼并貧富不均生民凋弊力役之法因之不行李唐之世行調和唐法而免役寓焉矣宋司馬温公秉政慨然有復古之志蘇文忠力爭於朝堂謂井田旣不能復役法亦不可行是誠千古不刊之論攺差爲雇相沿至今今之生民如是其衆而土地未加墾闢人民習於游惰食衆生寡榖布價昻而身工亦數倍於曩昔工次夫價日給錢百五十至二百有差此猶爲散夫言之也其任執畚荷鍤疉埽築壩諸役者雖通力合作而技有專精取值尚不止此牽而均之得其中數人以錢二百計若興召十萬人於工次日費工資二萬緍以月計之則費至六十萬矣吾故曰不難於疏浚而難於經費欲使民不勞財不費其惟以兵代夫以工抵饟乎以淮河言之淮軍防營不下八萬漕標防營亦不下萬人足以興事俟工程告竣酌給犒金洵變通之善政也昔人有抱沈疴其病枎雖深而勢又若甚緩需治藥物又復珍貴竟爾遷延後得一簡便竒方一藥而愈夫以兵代夫以工抵饟亦救時之一奇也何不試一行之 
[本館自己接到電音]  
　　本館於昨日接到在津友人專發電音到本舘内有八月二十日上諭一道敬謹譯登○八月二十日奉上諭吏部奏遵旨嚴議處分一摺通政使司叅議嵩溥着照部議卽行革職欽此 
[倫敦電音]  
　　十四日倫敦發來電報云英國胡思禮元帥及賽麥爾提督英廷現已封之以爵善旌其功也 
[譯錄西報]  
　　香港西字報云聞法國現因歐洲無事欲將安南東京等處據爲巳有中國亟宜早爲之計免被人着先鞭盖法國在安南所駐之兵本已不少且有安南人之投充法兵者經法國兵官統轄操練亦可應敵故視取安南如反掌也而中國雲南與廣西邊境皆有亂民爲害兩省督撫宜如何設法勦平免滋後患若待法人舉事則諸形棘手雖欲平而恐難矣 
[江潮暴漲]  
　　寍郡于本月十九日午刻風雨驟至江潮暴漲眞武宫前桃花渡及江東江北一帶瀕江街道頃刻都成澤國廣源輪船碼頭與招商局門前水皆深尺許新老兩江橋上之木排陡高丈許顚播不定勢甚危險幸至五點鐘時風雨卽止潮亦漸退不致大害云 
[寍郡節景]  
　　中秋節寍郡各項工作皆停工游玩各衙署於十五日爲始亦給假兩日是日市上往來者頗形擁擠或以肩挑或以手携無不採辦魚肉及月餅等物是以各店生意倍覺熱閙并聞西郊南及江東等處又有競渡之戯僻港游船麟次櫛比衣香鬢影玉管金簫極一時之樂事也 
[寍城失火]  
　　本月十九夜三鼓寍城聚福橋對河陳姓屋内堆有柴灰因遺火被風吹入柴堆無人知覺以致延及屋樑烟燄漫天經路人見而呼救火已透頂幸長安水龍相離甚邇聞警往救卽時撲滅僅焚去小屋二間而大厦得以無恙也 
[沙鎭火災]  
　　本報前誌漢陽湘垣兩處先後均遭火災祝融之虐可謂肆矣不料鄂省沙市鎭地方於七月二十四夜間亦遭回祿聞起火之某姓家因邀人作葉子戱以致悞事蓋衆客賭倦假寐主人欲鼓其興乃出外行沽不料燭倒於壁緣燒上屋風復助之勢遂燎原衆客驚醒奔逃幸免於難各水龍聞警馳救無知煙燄迷漫不可嚮邇只得從上風竭力灌救幸近處有北塘水可資接濟而火勢旣成救亦無益直焚至三點鐘之久始得撲滅計被焚者共六百餘户有一新喪之柩竟遭火葬其時鉦聲鎤鎤火聲轟轟倒墻塌壁聲與人聲犬聲嘈雜盈耳慘不忍聞其火南抵天昌押舖後墻東逼永茂花局而止若越花局而東則巨室鄧姓族居之地且爲一市精華所萃其禍更不堪設想矣災後鄧姓感彼蒼之默佑捐錢二百千文以濟被災之窮而無告者濟衆敦善二善局亦各發錢百千爲賑恤災民之舉其就近幸免諸家復議醵貲建醮仰酬神佑聞該處本係叢葬之地自咸豐間武漢淪於髮逆流寓者皆於沙鎭爲樂郊之適一時 
 
 

Page 2

 
 
地貴如金荒煙蔓草間轉瞬而爲高堂大厦今又斷垣殘礁零落不堪是又二十年中滄桑一變也 
[穴居遭刦]  
　　楊州有新舊二城舊城爲唐時所築新城則在後添築南岸低窪之地盡圍於中故有南北河下之名至於分界則以大小兩東門爲限門以内爲舊城門以外爲新城亦有城門吊橋而無司管者城墻磚亦厚大而爲貧民偷掘出售亦無禁之者大東門向北之一帶城磚外面猶十存六七而裏面則久巳挖空如洞如巢爲羣丐藏宿之所今年夏間多雨土性空虚遂於本月十四夜初更時傾塌但聞磞然一聲如攻城時之放地雷衆大驚莫測其故有一夜不敢安睡者次日探之始知墻圯因憶平日多貧人穴居於此特禀保甲局命地保率人掘開得尸二十一具有男女有孩幼皆爲土壓斃矣 
[藍榜題名]  
　　鄉闈士子犯規被貼者名曰登藍榜所以犯貼之故種種不一因果報應儒者所不言而彰明較著者亦何妨筆之於簡以供衆覽昨接揚州友人來信言有上江某生坐吕字號於卷面大書内回信藉林兒手呈某某三妹密啓下書某人和淚緘幸收卷官將上下欵字并信一封盡行塗去令觀者不知細底眞可謂得隱惡之道矣又有上江某生坐篤字號於卷面楷書房契一紙後又書本縣存案底一紙頭塲貼出未及三時闈中忽一人怱怱而出將字揭去旁人合其地其事其人觀之皆恍然大悟然不敢明言也又師字某號某生下江人於卷上畫刀一把筆一枝女頭一個二塲貼出又上江一生坐官字號頭塲貼出卷上寫信一函七律一首詩云花影移簾奉錦箋終宵三起更一眠誰知秋士如椽筆枉竭春卿流淚泉減字偷聲空寄恨無題有感祇相憐廻腸已斷仍難斷落魄消魂又一年傳聞此生出場回至寓中卽呻吟不已忽又提筆大書二十字云任爾大富貴難解我寃愆一命抵一命對質在重泉投筆大呌而死嗟乎三生石上未了良緣千佛塲中遽登鬼籙安得普天下謪仙人鑒此迷津同登彼岸也耶 
[江西官報]  
　　江西藩憲邊牌示新選撫州府經歴杜璋永豐縣縣丞杜恩榮泰和縣縣丞陳鳳翔現已到省着卽飭赴新任供職署瑞金縣知縣李興賓因病請假囘省就醫所遺印務以候補縣黄錕委署均着知悉特示 
[江西得雨]  
　　江西前遭水災繼復轉患乾旱兩月餘雨師絶跡農夫皆望澤甚殷至本月初六日天降甘霖晚稻豐收可卜也 
[遷墩善政]  
　　蘇城房屋燬於赭宼者十之四五規復後各業主陸續興建瓦礫縱横憚於遠棄動輒以隣爲壑日積月累其最後建屋之户核計挑運之費倍于土木在往仰瞻高阜嘆息於積重難返也刻聞調署長洲縣金臚青明府特上條陳請將城中瓦礫高墩一律飭查册報概子挑運至城外荒僻之區挑運畚挶責　陸營勇丁分載出城責成炮艇水師現聞衞大中丞已批准行司札府飭縣一體開會城廂各藎造册開報　數大小叚落一俟查明造册卽當分頭開挑以平道途而利興築行見化土阜爲康庄變荆榛爲坦道市廛之興有可預卜者夫豈獨業主之利也 
[吳俗信巫]  
　　吳俗稱巫曰師娘亦曰看香頭其術焚香一爐烟縷繚繞卽說神搗鬼不可名狀今年杏春橋有老巫或云買富陽法有樟柳神靈驗異常哄動一方有城中某甲下鄉掃墓聞其名卽至巫處看香頭該巫如法試演甲之祖父兄弟輩遞附巫身歴歴叙已往事一無錯誤且音聲笑貌宛若生酋甲大惑奉若神明歸以述諸某乙乙少年任性本不信此等事固甲所言確鑿亦赴巫處禱問亦有亡者附巫身而所言絶無一騐乙怒詰之巫不服且出言甚倨乙大怒披其頰卽唤地保解官究辦地保與巫同里有葭莩誼且常得其賄遂反脣相稽曰此等事信者來不信者去未嘗執途人而語之也我又不爲足下服役不敢遵命足下如力能送官我見縣主差票然後拿禁師娘解縣未爲晚也乙曰爾且暫爲收管地保謂敝鄉並無飯歇我亦不敢私押某師娘有田有屋决不就逃也乙無計可施連曰可惡而去噫若某地保之與某師娘可謂同惡相濟者矣 
[賢守苦心]  
　　台州府成梓臣太守被撤解任一節已列前報兹又得天台友人寄到太守致闔屬印委文武公函一通仰見太守同仇敵愾之志不以去官而稍懈愷惻纒綿溢于言表眞不愧賢守之名也亟將原函全錄如左○逕啓者台郡捕務自弟接任以來辱承執事同心致力費神費錢廣購線民任勞怨冐險阻刻刻以靖匪爲心刻刻以安台爲念是以前者六邑匪盜充斥小黨幾二十起人心皇皇城隍晝掩往來孔道商賈絶迹未及期年各黨匪目及積年悍賊陣斃拿辦芟薙殆盡嚴行保甲准予自新首悔夥黨散去反側皆安使遍地荆棘之區一變而爲乾净無事之地執事之辛苦勞瘁彰彰在人耳目不可磨没弟固已久泐肌臆每飯不忘矣每儗大功告成一一分别稟請保奬以期藉酬有心做事者一腔熱血不圖弟才短德薄籌畫無方竟漏此首要金滿一犯未能迅速獲案以答台民属望之殷夙夜自問實歉於心兹以限滿金匪未獲奉撤本任咎有應得惟刻下交卸之期尚遠地方爲重在任一日卽當盡心一日何敢存五日京兆之心遂視地方如秦人視越人之肥瘠膜不相干耶望執事共勉此志於一切防務事務懇更加嚴密金滿一匪更乞設法訪拿萬不可因弟一人去留稍形鬆動致使功敗垂成心灰末路以貽地方後患增弟去後憂媿倘能於未經交卸之前將金匪獲到則從前一塲辛苦弟皆灼見眞知尚可代爲表白或不至於有所辜負是亦凡我將伯厚幸且更有進者執事或誼關桑梓或責任地方或身膺營務除匪安良弟留固有當効之力弟去亦非可已之事總祈各盡各力始終不渝或多方跴緝惑守望兠拿積年累月常如一日金匪自有到手之時台民自無再來之禍弟縱自此去亦理得心安執事深明大義見識高遠富早已澈終圖維而知弟言之不謬也臨楮不勝禱切盼切率泐通佈卽請捷安愚弟成邦幹頓首 
[舢板不歸]  
　　數日前有某甲至順泰碼頭雇舢板一隻赴楊樹浦地方行至半途碼頭上又有一人下舢板同往彼處迄今此號舢板尚未囘泊碼頭所以各舢板上之人不免疑議也 
[因賭起釁]  
　　昨日虹口頭壩地方有西人與廣東人因賭爭論漸至毆打嗣復各聚數十人持板凳木棒等件亂擲兩造均頭破血淋一時道路壅塞行人不前迨廵捕聞信往拿則兩造俱已竄逸矣 
[啜茗臥地]  
　　浦東高橋鎭人某甲在租界地方挑賣黄坭餬口孑然一身寓小客棧前日午後甲至寶善街之松風閣茶舘啜茗忽捧腹臥地旋經甲友知照二圖地保雇車舁甲去不知如何安置也 
[寍人猝斃]  
　　英租界老閘西首有寍人某甲年約四十餘身極肥前夜八點鐘時甲甫出門卽扑地由家人扶進疑是急痧卽延挑痧入至據云非患痧實係中風及請醫生來則氣已絶矣遂備棺成殮云 
[覷破姦情]  
　　丹陽人某甲挈妻某氏住英租界大馬路北首之小弄内甲租屋一幢自住樓下而樓面則轉租與松江人某乙寍人某丙等甲妻與丙有　前夜甲歸戱破姦情不料姦夫姦婦反欲毆甲喧嘩之聲達於隣衆隣聞聲集詢咸抱不平助甲毆丙又經人解勸丙一去不返而尚有存物由甲報知地保不知如何了局也 
 
 

Page 3

 
 
[䑛犢情深]  
　　現住英租界坭城外之本邑人某甲係在租界中爲挑糞之頭目數年以來稍有積蓄家有一妻一妾子年十八於去歳成婚近因子另有外遇欲娶所歡爲妾屢向父索洋以應所需父不允昨午父子同在老閘地方之萬福樓茶舘内子謂父曰汝曾娶妾而獨不容我娶妾何也父聞言大怒子卽挺身扭父之髮父亦扭子之髮互相爭揪工力悉敵經同業中人解勸子又言父釋手我亦釋手維時觀者無不怒髮冲冠而某甲依然釋手叱子歸家繼又向衆曰生子不肖以至如是當將子捆縳在大橋上痛毆以示衆然後送官究辦衆聞之皆掩口胡蘆而散噫若某甲者平日旣不能訓子而當互扭髮辮之時又不能當衆人之前施以夏楚而反婉言以謝衆其誰信之小人之愛人也以姑息某甲可謂情深舐犢矣 
[酗酒賈禍]  
　　前夜三點鐘時有一人乘酒興至大馬路五福弄各烟館尋畔嗣又在永興小煙館爭閙適巡街捕至此人恐被巡捕拿解捕房乃先將巡捕扭住詎用力太猛致將號衣上之鈕扣扯落經衆助力擒獲解入捕房今日諒當解公堂訊辦矣 
[失愼卽熄]  
　　前晚十點半鐘時法租界鹿鶴春茶肆相近之某姓家不戒於火致焚去棉被蚊帳等件勢將透屋幸爲時尚早隣衆集救併力撲滅不致燎原亦云幸矣其隣近人等火息後拖一婦女至法捕房交捕管押不知究爲何事俟訊後再錄 
[路客病斃]  
　　法巡捕在八仙橋相近處所見有一人倒臥於地狀似病危當雇東洋車送赴仁濟醫館看治詎至醫院而其人氣已垂絶問之不答撫之欲氷院中醫生診之則云巳不可救着卽車出然不知病死者爲何許人無從安置不得已車至同仁輔元分局簷下待其絶命卽爲收殮云 
[嚴辦棍徒]  
　　昨日上海縣范邑尊飭差掮牌鳴鑼押解拆梢唆訟滋事之周大一名沿路示衆聞縣署已出示招告俟質訊明確將從重懲辦也 
[重烟禁]  
　　本邑南市城廂等處所有煙館前經譚中丞札飭一律禁止前邑尊莫明府實力遵行一時獘絶風清大小煙館關閉盡淨嗣因日久玩生或地保包庇小甲縱容以致陽奉隂違死灰復爇現聞新任范邑尊查知其弊有傳各地保等諭令嚴行申禁之說此信如確則鬼蜮又將歛跡矣 
[平準股票公司後序]  
　　按本公司集股十萬兩若將抵押股票利息之大小通扯按月分一釐照算則除去按月開支　穩得按月七八釐官利查滬上已成將成現在各項公司不下一二千萬數卽有二十萬股每日進出扯百股中用已裒然可觀進出愈繁獲利愈厚合一年而計之終在長年二分以外利息再各項續剏公司若念本公司命題爲己命意爲公每一興舉酌派坐股一二萬兩則有本公司十股者卽可坐得一二股其利之溥更可觀矣此就正面著想而決其利之如操左券也就令不然買賣不來無人下顧門雖設而常關利一毫而莫取則股本長存錢店息可月得七厘除去開支尚有長年五厘官利旣不空手放帳自不被人倒欠此外更有何害此退一步想極而言之之情形也從來基業悠久四遠馳名者一省不過數家而原其所始皆從取利薄而積德厚來今本公司以取諸宫中之行用五成提一以充善舉培其本者葉自茂濬其源者流自長此種邨夫子之談不知者以爲詬病其實於薙富源頭上實實體騐過來信而有徵異夫捫燭扣槃之見也 
[八月以後賑捐分解周嚴兩君匀濟皖蘇啓]  
　　啓者嚴君佑之來函云英山事竣再賑一縣卽行歸辦海隄海隄者卽江北救命現議聨墩爲隄也同人公同集議現收皖捐自應專解周君裁五散放冬賑惟蘇省各沙被災雖輕於皖催賑反甚于皖事經分任欲求攤解匀當實無其道萬不得已擬除八月以前所收賑欵截清分解先造徵信錄外自九月朔爲始如蒙善士賜助賑欵當以五成解交周君裁五查放皖賑以五成解交嚴君佑之或以工代賑修築海隄或通盤察酌分撥沙洲以免不均之患至於各沙助賑楊鎭通泰本由揚鎭諸君籌辦常州武陽等邑本由郡中紳士籌辦江隂等處本由上海電局籌辦常熟昭文本由蘇城泰昶莊周急局籌辦浙省賑務本由大憲委員勘辦并由厘捐總局籌收捐欵如蒙指捐各處講卽逕寄前途以期確當再前承善士交存皖沙捐欵尚未開示姓名者祈於八月以前示知掣票俾可錄入徵信如有墊欵須歸者亦請八月以前示知奉繳以清糾轕先此聲明統惟垂鑒[  桃塢同人拜啓]  
[節費助賑]  
　　蘇州糖北海貨帮永和堂年例秋間在申敬神演戱請客酒筵前值北省旱災曾首倡省費助賑於是嘉湖及他處各帮亦聞風興起接踵捐助頗不乏人兹值南省水災敝堂仍先將所用戱酒之資節省百元以充賑欵特請登報以望他府同業相率而行庶於賑欵亦不無小補也禱甚企甚 
[郵聞許雪門太守回任禾郡爰譜喜遷鶯感皇恩二闋誌喜並以伸賀]  
　　薄言逢怒悵枉被罡風人歌來暮此日重鹽兒童竹馬依舊笑迎如故瑠憶藉端生事偏是王昌貽悮轉欲把這賢良太守幾難申訴盡怖猶幸冡天眷憲恩還我斯　母鴻爪留痕鴛湖著績載道頌聲堪慕計自一麾蒞止刼後瘡痍調護到今也願福星環照宼公常住○五馬走紅塵禾　重到屈景依稀昔年好陳蕃權篆亦未漫將民擾政多由舊不輕顚倒今我公來熟遊斯道吾有芻蕘爲君告嚴防書吏暗縱客民欺攪敢抒私念瓣香心禱壬午初秋鴛湖映雪生孫熙曾莘田甫草 
[題巢子餘松華吟館圖]  
　　茅屋舊三椽先生割半氈蒼松兼怪石環伺供神仙　環伺供神仙塵襟一例捐高風誰得似身世寄雲烟一身世寄雲烟長吟抱一編工書還善畵三絶久推䖍三絶久推䖍悠悠歳月遷南陽如下顧茅屋舊三椽[  侣桐外史未定草]  
[送馮丈小輔返梁溪]  
　　渡頭放棹起微渡携手濠梁歎奈何讀到瀕行詩一首知君情比故人多休云翰墨有因緣彈指光隂只一年我最鍾情怕離别那堪三壘唱終篇[  瘦腰生侣桐外史未是草]  
[送瘦鶴詞人縷馨仙史赴金陵試]  
　　又值秋風鏖戰時才名况更四方馳匣中劍氣雄心壯腕下珠光彩筆知桃葉渡頭憑放櫂莫愁湖畔任題詩相期衣染天香後再折瓊林第一枝[  平江藜牀舊主秋初弟管士駿呈稿]  
[楊步雲茂才見贈佳章次韻奉答并送其赴金陵試]  
　　柳隂午倦正低徊盥讀佳章笑口開顧我無才投筆去期君得意奪標來男兒骨相成竒幣豪傑功名激怒雷更願秋風還海上黄花籬畔一傾杯[  藜牀舊主待删稿]  
[虞山書畫舊社]  
　　前年晋豫寄荒吾虞創立書畫社助賑今夏皖省蛟水告災同人重理舊社以筆墨潤資藉以助賑兹因本邑沙洲潮灾待賑孔亟因與皖賑公寓商妥就近攺充本邑沙賑之用書畫潤格悉照舊章益以詩古文辭所集潤資由邑中沙賑公寓彚交辦賑袁君子鵬經發稍效毫末之助云季君梅印念詒行楷吳儒卿印鴻綸行楷詩詞陸雲孫邱懋宗行楷誌文錢秋畦印福澍寫照錢漱青印祿泰詩文陳芝軒印文炳花卉程伯隅印廉山水陳仲芳印奎山水曾君表印之撰詩文倪墨耕印寳田花鳥殷伯唐印用霖篆隷詩詞宗幼谷印嘉樹篆隷花鳥題詠石雨之印雲潤花鳥題詠蔡樸庵印鍾瑋隸楷詩詞張仁卿印瑛古文○潤規紈扇摺扇册頁每件二頁文屏幅四五六尺每張四五六百文三四五六尺聯二三四五百文堂齋額每字半元三百文堂軸照屏加倍横幅手卷每尺二百文題詠每件三百文六十字外加倍長篇另議小跋每件一元器銘每件二百文三十字外倍計楹聯撰句每聯四百文長跋另加墓誌每篇十六元書丹篆盖另加夀祭文每篇八元序傳記等類每篇八元一定每月逢十爲期屆期諸君各帶筆墨印章所有書畫件隨時動筆一諸君書畫各有潤例 
 
 

Page 4

 
 
今因善舉减收各件恕不點摹某景一詩文銘跋先示命意碑版開明節略約期來取不合格者不作一夀文碑銘脱稿後指明誰書潤另議一議雖减潤資亦不可草率了事一議無論遠近書畫詩文等件隨帶潤資交寺前街王雙盛扇鋪編號給票以憑以付庶不致悮一信資力金概行自給光緒八年八月初一日重定 
附啓者敝邑沙洲去歳潮灾甚重今年三月念八日六月十七八九等日風潮陡漲决堤破圩帶子沙盤籃沙東興均被淹没麥旣無收禾豆木棉亦盡田廬冲坍農民露宿本月郡中袁子鵬同錢君頌虞等赴三處沙洲按户稽查見災黎赤立食惟菱米夜宿草堆鵠面鳩形勢將垂斃覩此情狀慘目傷心現蒙皖賑局諸公籌撥洋千元郡中吳學士昆仲二公亦籌湊洋千元敝邑書畫社本月内收洋九十一元慈溪縣鄒君芷汀助洋五十元華星槎助洋二十元此外有郡中周急局塔圖募捐其由常邑募捐者約有二百千之數尚未收集擬於九月起卽行開賑惟災區甚廣賑欵甚鉅必得普勸集貲力圖接濟按月給發至來歳仲春源源不絕庶飢寒衆口不至轉於溝壑兼之天氣漸寒棉衣一事亦甚急切必須早爲籌辦目下欵項支絀萬分伏望諸君子運廣長舌隨時勸助發菩提心量力籌濟俾頻年被災窮而無告之民得免餓死蒙惠實無旣極矣光緒八年八月常熟賑鄒沙洲公庽謹啓 
[醫金助賑]  
　　皖南汪春帆先生精於醫理按脉立方毫不苟且去年淮揚水災曾以醫資助賑今皖又見告矣余相知有素因慫恿再一爲之先生慨然允許於每日一點鐘起設硯五馬路裏角廓元利吕宋票號凡就診者取資二百文三點鐘以後則出診各處取資一元諸君可先交電報局掣取收條則立刻應命請登貴報以廣傳聞蘅臯逸史啓 
[湯餅助賑]  
　　余友皖南蘅臯逸史年逾三旬始獲弄璋之喜親友賀者紛至逸史本擬張筵以欵惟念本省　災未澹飢民待賑孔殷因以洋三十元交電報局寄往災區以保赤之心爲活人之計好善爲懷洵巳加人一等當世之開湯餅宴者苟能皆以爲法則尤逸史之所深願也余與相知有素竊舉此以告人焉[  鑄鐵龕主啓]  
[蘇省撫轅抄]  
　　二十一日知縣郭寅階禀知奉藩憲札飭咨送松滬局差遣縣丞劉光燦禀知分寗差委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[異胎彚述]  
　　温郡西門内皮坊陳某夫妻年皆四十餘歳膝下並無子女因此吃素修行前年冬間其妻忽信水不來人皆謂敬佛之善報而陳某亦自欣䖍誠感格後此益覺敬　迨至懷孕十月而誕生竟無影響初猶企望情殷繼卽未免生疑是以求神問卜延醫診視一切之專靡所不爲及至本年七月二十一日其妻驟覺肚腹疼痛異常而接生穩婆咸言受胎經二十餘月此中不知是何怪物一經動手必性命攸關故陳某惟有聽天由命越兩日一夜其胎始落僅塊然一物形似瓜無手無脚亦無眉目於今闔郡傳揚以爲奇談不置云又瑞安南門月城正隆香糕店主某甲之妻於本月初四日午時分娩一胎而産三男人皆以爲瑞也囑甲赴縣呈報縣主賞以洋銀並布數疋甲歡謝而返 
[說蛟二則]  
　　龍爲鱗蟲之長中國人以爲有而泰西人以爲無盖泰西格致之學徵諸實不徵諸虚故其言確而有據也至於蛟亦然兹據金陵友人致書本館中有說蛟二則其說頗近荒唐然旣巳姑妄言之則亦何妨姑妄聽之香温茶熟時何不可以之遣睡魔資談柄耶有考生王姓者自徽境起程行三百餘里經山嶺高且險名玉柱峯日方卓午忽隂雲四合雷聲隱隱離村店尚遠暫就山頂一古廟與僕稍憩見寺外一青衣童子飄瞥而過似有在後驪迫者旋倚門遥望果見黑雲一片自西而東雲中立一神將左執旗右執刀奮迅追逐方駭異聞大聲起平地水湧有蛟一頭昻首舞爪向山下疾奔但見山脚以下一望皆白想爲蛟水淹没矣注目凝思不知從何處繞道忽霹靂一驚而前覩之神將已由東北回雲影之中若有一物蜿蜒屈曲隱隨其後長約十數丈愈去愈遠不可辨視俄而晴日當空遂與僕尋路下山農民戴笠耕田禾苗蔚然並無積水心甚詫之因問農汝見發蛟否曰無有也冋祗重雲密布聞水聲洶汹僅有驟雨一陣絶無他異也乃知山頂所見身出雲上蛟水爲雲兠住故能了然於目亦猶龍之行雨非降雨之所卽點滴不漏也山中出蛟亦所恒有惟此蛟有神收伏是以蛟水不致爲害亦奇矣哉○又據王生云五月間赴鄉收麥租與佃户斛分清楚擬於次日言旋突聞人聲沸騰急出村探望西北道上男婦奔逸幾不相顧咸稱發蛟乃急步趨赴對山立扳上但見白練一條直注圩田前有埂岸阻遏則飛越而過頃刻間門窓雜物冲散飄颺其勢不可收拾且慮災及本村也僅恃數里外有山河一道來源通江或由此宣洩則所保不止一莊忽有並立之老農合掌頌福曰吾輩生矣凝神遠望覺潮頭之上隱隱有物穿圩四顧或左或右而河水湧起己與蛟水連接中有神舉袖招引卽見銀濤雪浪向東直瀉約兩時許河水巳漸帶蛟水去矣所可異者圩中他物無存惟圩之隅有茅屋一間上有兩人據屋脊幸得無恙馳往詢問則周媪係瞽目者一子年二十餘樸實純謹事母甚孝當水之來也其子急撮門一扇扶媪登焉已以兩手緊扳意圖近岸忽潮頭一湧門與簷齊竟得母子相援共上屋脊茅屋亦不冲倒水退後乃轂轉而下吁如周氏子者亦可謂至誠感神矣 
 
 
 

Page 10

 
 
   
 
 

Page 11

 
 
[光緒八年八月十二日京報全錄]  
　　宫門抄○諭旨八道錄前○發抄旨三道○滇撫杜奏大員遺愛在民請入社名宦摺○鄂撫彭奏巡閱長江水師入省起定日期片○陜督譚奏審明定擬摺○兼署湖督彭奏請分别賞加封號並頒賜匾摺○八月十二日刑部都察院大理寺廂紅旂值日無引見○睿王等搜檢覆命○麟公假滿請安○道府樊恊恭等各謝恩○橚貝子請假五日○夏家鎬續假一月○掌儀司奏十五日祭奉先殿澂貝勒行禮○召見軍機○發抄裕祿奏鳳淮等倉奏銷案内經徵未完一分以上各員職名奉旨該部議奏單併發欽此○又潛山等州縣賑撫就緒擬赶修堤壩等工奉旨知道了潛山等處賑撫事宜籌辦尚屬周妥其下游圩堤潰決處所卽着督飭赶緊堵築所有續被漫淹各州縣一併妥爲撫恤餘着照所議辦理欽此○又蕪湖關常税一年期滿收支銀數奉 
旨該部知道欽此○○雲南巡撫臣社瑞　跪奏爲原任撫臣遺愛在民懇請入祀名宦以光國典而愜輿情恭摺仰祈聖鑒事竊查定例各省入祀名宦由部確核事蹟倘名實不能相符及僅以人品學問空言譽美者卽行指駮以昭愼重其三品以上大員身後題請入祀者專摺具奏等語兹據雲南紳士翰林院庶吉士羅瑞圖前湖北均州知州舒藻等呈稱竊查前雲南巡撫臣張日晸由翰林歴充湖南河南鄉試各考官順天鄉試同考官外任四川叙州府城都府建昌道署成綿龍茂道按察使布政使各篆務遷浙江鹽運使湖北按察使調補四川按察使河南布政使護理河南巡撫兼提督所至民樂所去民思升任雲南巡撫於道光二十九年力疾來滇抵任伊始安民察吏政始一新時龍陵野夷津擾嚴飭附近文武整理邊防並以各屬廠地人烟輻輳五方雜處易於滋事分飭各屬認眞盤詣三十年思茅邊外游匪滋擾沿及近甲猛地區近茶山恃衆抗拒戕害官弁經該撫臣會商督臣分調各鎭并兵並飭各士弁協力堵勦得以及時肅清至於重農桑以厚民生育人才而興學校平反寃獄感召甘霖凡兹實惠及民至今人猶稱頌乃以積勞成疾七年卒於任所曾蒙恩命宣付史舘列傳並迭經奏奉諭旨准入祀貴州鄉賢四川名宦各祠是該撫臣之善政猶遲馨香之荐謹開具治滇時事實政績呈請崇祀名宦以伸報享等情經學縣道府查明層遞加具看結由署藩向李德莪具詳前來臣覆查原任雲南巡撫臣張日晸夙儲經濟早掇科名詞塡分翰墨之香藻鑑蔚青莪之選一麾守郡暢闔境之仁風歴擢監司溥隨車之瑞雨迭蒙簡命荐晉封圻巡撫滇中勳猷益著裕籌邊之策綏厥夷蠻握郅治之源興先文教庶獄則恤刑敬法肺石無寃察吏則激濁揚清心氷是凛金筑崇鄉賢之祀綿城躋名宦之班况六詔之善政尤多歴三十年而謳歌如昨宜上邀乎祀典用答賢良庶下慰乎輿情長留模楷旣據該官紳等造具事實册結查核名實均屬相符事關三品以上人員崇祀相應奏懇天恩俯允所請將原任雲南巡撫臣張日晸入祀名宦俾資觀感除册結咨部外謹會同雲貴督臣劉長佑雲南學政臣盧崟恭摺具奏伏乞皇太后皇上聖鑒訓示遵行謹奏軍機大臣奉旨着照所請該部知道欽此○○彭祖賢片再長江水師定章提督以半年駐下江半年駐上江週歴巡閱查看弁兵勤惰本年四月間長江提臣李成謀由皖至鄂察看水師營伍旋卽自鄂起程前赴岳州駐紥業經臣附片奏明在案兹李成謀巳將上游各營巡閱完竣於六月二十三日至省隨於本日仍帶師船沿江東下前往江皖各省察看營伍所有巡閱上江及起掟下赴江皖各省緣由謹會同長江水師提督臣李成謀附片具陳伏乞聖鑒謹奏軍機大臣奉旨知道了欽此○○頭品頂戴陜甘總督臣譚鍾麟跪奏爲審明圖財誣姦謀殺一家二命按例定擬恭摺仰祈聖鑒事竊據敦煌縣詳報民婦習鞏氏商同姦夫習賢闘財誣姦謀殺夫弟妻習王氏及其工人何升身死一案前護督臣楊昌濬因案情重大批飭安肅道就近提審去後兹據安肅道易孔昭審明議擬咨由泉司魏光燾議詳前來臣覆加查核緣習鞏氏係敦煌縣民習英之繼妻生有一子寳成子被賊擄去未回習王氏係其己故夫弟習增之妻生子朶成子方十二歳俱在城内同居共爨素好無嫌習賢係習英分居小功堂兄己死何升係習王氏自幼恩養工人同治年間習英物故習鞏氏央允習賢來家照管彼此見面不避遂與習賢通姦習鞏氏戀姦情熱欲過繼習賢之子爲嗣以圖久遠團聚於十二年十一月初一日延請夫舅王芝娘舅龔莪母兄鞏榮及鄰佑余連等同塲商議習王氏因習鞏氏之子寳成子被賊擄掠生死未卜不應另繼力阻各散至二十五日習鞏氏又請王芝　前來商說習王氏仍前不允並追問過繼緣由習鞏氏恨習王氏對衆誥問破其姦情起意將習王氏致死取其財物商允習賢誣揑習王氏與何升有姦一併殺死於十二月初四日二更時習王氏與其子朶成子同坐炕邊烤火何升在門外小屋睡臥習鞏氏隨將朶成子誘至後房關鎖不許聲張轉令習賢携帶尖刀一同走進房内習王氏起身向問習鞏氏乘其不防推壓炕上習賢用刀亂砍致傷習王氏左額角左太陽穴接連左腮脥並將習王氏頭顱砍下何升在外聞閙驚起查問習賢隨取門旁木棒毆傷其右胎膊倒地習鞏氏騎壓身上習賢用尖刀抺傷其咽喉並將頭顱割下抬放炕上先後將習王氏何升衣褲剥落裝點殺姦情狀並將習王氏箱櫃各物搬至習鞏氏房内次日卽以姦所獲姦殺死姦夫姦婦各情揑詞投案朶成子扳開後窓逃出看明通知何升胞弟何杰投約報縣騐訊詳報彼時賊匪竄擾道路梗塞未能解審嗣因應訊人証鞏榮余連等先後病故詳經前護督臣楊昌濬因案情重大批飭安肅道就近提審兹據安肅道審明擬議咨由臬司核詳前來臣覆加查核此案習鞏氏與習賢戀姦情密圖繼其子經習王氏力阻懷恨起意商同習賢誣揑習王氏與何升有姦一併殺死並將習王氏家箱櫃概行搬取查何升係習王氏自幼撫養工人自應照凡人殺死一家二命問擬習鞏氏除與習賢通姦並誣姦圖繼各輕罪不議外合依殺一家非死罪二人擬斬立决梟示例擬斬立决係婦人免其梟示仍照例查明習鞏氏財産酌斷一半給付被殺之家養贍習賢聴從習鞏氏圖財下手謀殺習王氏及何升身死實屬爲從加功搬取箱櫃卽巳得財自應照圖財害使本例問擬習賢除與習鞏氏通姦並聴從誣姦各輕罪不議外合依圖財害命得財而殺死命從而加功者擬斬立决例擬斬立决照例先行刺字習王氏守貞撫孤其被殺雖釁起圖繼謀財而以姦私汚衊似較强姦被殺情尤可憫自應隨案聲請旌表以慰忠魂王芝龔莪訉不知情鞏榮余連業巳病故均請免議無干省釋箱櫃各物給属具領各屍棺飭埋凶刀存庫除各供咨部外所有審明謀殺一家二命按例定擬緣由理合恭摺具陳伏乞皇太后皇上聖鑒勅部速議核覆遵行再敦煌縣遠在關外此案已經九載延宕未結民間幾不知有法現當清厘積案應仍照前督臣左宗棠前奏甘省命盜等案變通章程辦理合併聲明謹奏軍機大臣奉旨刑部速議具奏欽此○○兼署湖廣總督湖北巡撫臣彭祖賢跪奏爲湖北黄陂縣城隍神曁木蘭山神靈應昭著護佑地方據情懇恩分别賞加封號並頒賜匾額恭摺仰祈聖鑒事竊據湖北黄陂縣知縣林瑞枝群據紳士宗汝彬等禀稱該縣城隍廟曁木蘭山神廟均建自前代載諸志乘每遇地方災患祈禱必應靈爽素著咸豐八年秋隣絲飛蝗蔓延境内鄉民詣廟䖍禱蝗過之處僅嚙樹葉野草禾稼毫無傷損同治六年春捻逆竄境域南築龍設防外無援軍人心惶怖該逆偵知乘夜掩龔迨至城邊城上開砲賊卽退散有自賊中逃出者述及夜見城上有古衣冠修髯偉人張蓋指揮賊目因而怯退此實靈異顯著功德及民又邑北木蘭山形勢崔巍層巒疊嶂山上向有神廟相傳係貞烈女木蘭代父出征有功老死闔閣葬在山北凡遇水旱疾疫有禱輒應同治元年捻逆竄擾鄉人築砦於山避居其中工未竣而賊突至正危急間忽有紅雲數道圍繞山砦賊遂不敢進數萬生靈賴以保全四年冬賊由麻黄窜入縣境是時各鄉男婦上此砦者如蟻賊旋卽率隊北竄有被擄逃回者云賊因遥見山上旌旗簇列一人盔甲執矛指揮故此不敢近山折向西路而去其實砦中並無旗幟此皆仰賴山神呵護者也兹值寰宇肅清人民樂業追維神佑祈報情殷禀請轉詳奏乞勅賜封號匾額用答神庥等精由湖北布政使王大經核詳請奏前來臣覆加訪查並調核黄陂縣志内載木蘭山神廟宇墳塜與該紳士所禀無異查例載各直省志乘所載廟祀正神寔能禦灾捍患有功德於民者由各該督撫題請敕封等語兹據黄陂縣紳士等禀稱該縣城隍神曁木蘭山神靈爽應昭神威顯著一則佑民護國馨香早荷於熙朝一則代父從征姓氏久垂於史策溯自狼烽不靖禦灾明默贊之庥卽今鱗宇久安報德冀崇褒之典核與定例亦属相符合無仰懇天恩俯准於黄陂縣城隍神曁木蘭山神分别賞加封號頒給匾額並將該縣木蘭山神廟列入祀典以昭靈貺而順輿情理合恭摺具奏伏乞皇太后皇上聖鑒訓示謹奏奉旨巳錄 
 
 

Page 12

 
 
   
 
