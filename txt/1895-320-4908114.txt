# 1895 - 320 - 4908114

 

Page 1

 
 
[景岳全書出售] [  圖書集成局啓]  
　　是書爲有明張介賓先生所撰首傳忠錄次脉神章次診家要語次傷寒典次雜症謨由是而婦人規小兒則痘疹詮外科鉁本草正新方古方又别輯婦人小兒痘疹外科方都計六十四卷國朝曾收入四庫全書蓋以先生爲勝國一代名臣遠紹長沙並驂東璧旣窮源而竟委復由委以溯源用能至精至微不偏不倚豈他人所能望其項背步其後塵哉所惜木板漫漶模糊讀者不能了澈本局因代書肆友人覔得原刻善本印成新鑄鉛字潔白帋張裝釘無訛校讎盡善刻巳告成分裝二十四本裹以錦函每部碼洋三圓分存湖南廣東上海愼記書莊及三馬路申昌書室出售世有欲樹醫林之幟者尚其購置一編乎此佈 
[重印西事類編出售] [  申報館主人啓]  
　　西事類編一書捃摭歴任星使參隨游歴外洋所箸日記大而兵刑禮樂小而風土人情類别門分參以議論留心洋務者誠不得不家置一編也本舘前曾付諸手民流傳于世未及數載鄴架已空而問價者仍源源而來因之重爲排印刻已裝釘告蕆工料較前者益精每部碼洋三角五分購者請臨本埠申報舘及申昌書室名处埠則概歸申昌及經售申報人出售 
[論貧富不均之弊]  
　　閒嘗歴數古今之治亂横覽地球之大局而得一弊焉雖有救時良相治國功臣殫精疲神勤勞擘畫而終不能去此大弊幾疑其自有生民以來卽有此弊伏於其中而直欲與地球相終始其弊維何曰貧富不均也昔孔子言有國有家者不患寡而患不均不患貧而患不安蓋均無貧和無寡安無傾朱註均謂各得其分又云季氏據國而魯公無民則不均矣似專指分地而言與財用無涉後世宗之莫有異議余竊以爲均者平也又同也不均則不平又不同矣指分地言固司指財用言亦何不可且貧者富之反也卽無財用也財用苟能均平則無所謂貧何有於富如是則上下相安而自無疑忌之患矣雖然事豈易言哉自古以來上自國君下及民庶莫不講求理財之法而開其源節其流以期夫度支不匱事畜無憂爲商賈者亦莫不操其奇贏勉效陶朱猗頓之術以期夫貨物充盈資本寛裕於是巧而智者則捷足先登拙而愚者則瞠焉在後以天下大勢論之不但五洲各國貧富不同卽同在一洲之國亦貧富不等推之士農工商軍民人等莫不皆然貧富之形顯分而人心之不平由是而起况富者因其多財而長袖善舞貧者因其乏財而生機日蹙雖富者廣設局廠以役工人多開行機以用民壯又復立善堂創善舉以拯窮人意欲救斯民於水火之中而登之袵席其意不可謂不美然而貧者如故也斷不能因富人之補助而免其貧也富者亦如故也斷不能因周濟夫貧人而失其富也天下作亂之源往往因年飢而起蓋年豐則小民生計稍寛衣食賴以粗給年歉則貧民流離失所壯者必散至四方不爲盗賊則爲匪徒所誘耳天下能無亂乎泰西各國政府知其事有所必至也於是廣闢商埠以濬利源之開礦藏以出煤鐵覓新地以安挿貧竊興製造以利裕器用又復大造花園准民遊覽以舒其鬱塞之氣廣興曲局令人領會以導其心氣之平尚恐其犯上作亂也平居則派巡捕稽查彈壓之有事則盛設兵衛以勘平之凡若此者無非欲國家久亨太平之福民生獲磐石之安耳其富有財産者大都明於事理以其資本作絶大之善舉令貧民謳歌思慕永不能忘斷不願維日孶孶專爲兒孫之計然而民間之亂源並未盡絶根株也法國京都巴黎斯常有亂黨以炸藥傷人之事其主意不在平民而在官長不在市廛而在會堂其餘罷工挾制乘機作亂者大抵所在多有不勝枚舉而且城市之間亦有乞丐或手摇風琴或握鮮花以贈人或持自來火以送人如此一望而知爲計錢者惟其衣服並不破爛亦無齟齪醜態取憎於人則稍異於中華之乞丐耳推原其故非因貧富之不均則何爲而至此然余於此又進一說焉富者欲其貧雖數千萬家貲不難揮霍立盡此如水之就下極易之事也貧者求其富雖日積月累終歳勤動尚難囊槖充裕席豐履厚此如登高山涉大川全藉人力爲之不易成之事也然則富人所散之財果爲貧人所得乎曰非也如富人所散之財果爲貧人所得則天下豈少富人富人之散財亦何地蔑有貧人得之大可有爲如是則貧富不均之弊可期漸除而不然者富人所散之財大都仍歸於富人此少則彼多此薄則彼厚而於貧人固無與也惟貧人倚賴富人以度日則實爲貧人之生路耳今歐洲諸國之人自擊夫貧富不均之弊實爲生亂之源故特設一種學問名曰富國養民學人果能查考而熟悉之則可免許多受受之事而大有益於貧民凡富人之用財者旣明富國養民之學則知以何法經營能消滅民間之艱苦而增益其光榮旣無損於富人實有益於貧者豈非補偏救弊之良法而安得人人共明之耶以期稍挽夫貧富不均之大弊也 
[本館接奉電音]  
　　昨晚由京友電傳上諭三道敬謹譯登○十月初二日奉上諭廣東巡撫馬丕瑶由進士卽用知縣洊授道府簡任封圻宣力有年克勤厥職兹聞溘逝軫惜殊深加恩着照巡撫例賜卹任内一切處分悉予開復應得卹典該衙門查例具奏欽此同日奉上諭本日補行引見之新進士張楨蔭着交吏部掣簽分發省分以知縣卽用欽此同日奉硃律林燦垣補授吏科掌印給事中欽此 
[譯東報紀能久親王事]  
　　北白川宮能久親王辭世曾紀報章日本宮中於本月五號發喪凡内外官署及軍艦皆下半旗五日日皇裁定於十號舉行國葬禮賜葬費銀二萬五千圓是日又下半旗各砲臺聲砲二十一門五號宮内省出示自宮中發喪之日爲始五日中高等官有爵位有勲章者入宮叅見之時皆用喪服並禁止音樂三日擇地小石川豐島岡埋葬五號之夜委員帶同夫役前去準備廟穴墓在音羽町護國寺門右十一號午前九點鐘時由霞關二丁自海軍大臣官舍出殯送葬者除日皇皇太后皇后太子敕使官及王大臣文武官外又有指皲官率儀仗兵叅謀長率師圑兵整隊以從柩用力士十六人舁之扈從有近衛兵六名持破垢之軍服數以此示人云係親王在臺灣時所用屢經日炙雨淋者○能久親王爲故一品邦家親王之第九子宏化四年丁未生别號滿宫嘉永元年戊申爲仁孝天皇之卸養子入青蓮院爲僧安政五年壬子奉敕還梶井宮戊午九月召入輪王寺爲弟子十月剃度法號公現明治三年始出往孛國游學奉命復親王宮號七年任陸軍少佐入仕版後屢奉使赴泰西各國及回在本省講究武事曾任陸軍教長積功升中將殁後日皇循例升大將叙勲三級賞賚有加有知親王佚事者言距今二十八年前明治紀元諸侯未服東京上野戰亂之際五月十五日親王微服避難從者僅安藤氏闈氏鈴木氏三人至舊尾久村市谷之自證院寄宿一二宵旋遁至淺草東光院潛伏一二日復往宿靈岸島舟中上岸漸至品川驛覔船至磐城國平潟海濱其間屢遇危難旣又流落於會津米澤仙臺白石等處日人追憶當年之事咸謂皇族中多難者莫如能久親王云 
 
 

Page 2

 
 
[武林寒信]  
　　霜降節後各營操演須回嚴密寥榖帥特季于守戎光武親往各哨校閱以期純熟○今年節氣較早各叚巷梵業於九月二十以前一律修好以防宵小冬防之事提前赶辦大街小巷均添雇栅夫限於二砲上鎖非有要事不准擅開庶宵小不致潛蹤如夜行者俱不準過遲致干例禁○楚軍水師現在添杉板船四號由鮑副戎友章監造刻已竣工由省防李統領騐收○省城猪肉店本有公所在枝頭巷肉價上落均由行首酌定不得私自增减現在肉攤林立不准行規私自减價以致各店雖不减價而亦暗放秤頭八九月以來每斤公秤約計一百二十八文及一百十六文不等現在同行公議於九月二十日在公所中會議於廿一日起每斤定價一百四十四文准十六兩秤如有私賤者察出重罰○糧道鄭芝岩觀察前因政躬初愈尚覺畏寒續行請假已於九月廿二日銷假矣 
[書院肇興]  
　　厦門於同治十三年間創設博聞書院賃屋三十六崎頂購買中外格致算學各種書籍及新報以供厦人士觀覽而廣識見惜規模粗備而經費未充客歳賈稅務司復出募捐闔夏官紳商賈莫不慨解蚨囊樂成美舉計集洋銀一千八百餘圓賈君遂銳意經營將原租之峒存頂樓屋典置建拓添買椅桌箱櫃並購古今圖書集成二十四史縹囊緗帙几凈窗明殿卷披吟爽人心目院屋落成之日提憲楊軍門道憲業觀察曁文武各官先後蒞臨皆大稱譽闔厦士商因製學海梯航匾額送院懸掛以頌賈君嘉惠士林之德政所有捐收各欵及各項帳目附列後方入欵一收官商捐欵銀一千八百八十二圓一收匯豐銀行半年利息銀七圓六角一分以上共入銀一千八百八十九圓六角一分出欵一典房地限期二十年銀九百圓一起蓋修理房屋工料銀四百六十八元五分一房屋並新舊傢伙書籍等保險二千圓一年費銀十圓一買書籍銀三百三十八圓六角七分一買書廚二十四個架八個銀五十九圓二角一買棹五張銀二十五圓一買椅十八張銀三十四圓一買書廚鎖二十四個銀二十三圓五分一買書籍夾板三百三十二片銀十六圓一買匟枕墊一副銀三圓四角九分一買淡罐四個銀一圓一買樟腦一罐藏書廚内避蟲用銀一圓一買鐵線掛畫圖等用銀用圓一角一買地球圖一枚銀四圓八角五分一買水缸一個銀五角以上共出銀一千八百八十八圓三角六分 
[愼重冬防]  
　　皖省保甲向例各叚專委一員每屆冬令則各叚加委帮辦一員自冬月初一日起至二月底止今歳因下雪過早冬令早行撫憲福少農中丞因念省城重地五方雜處蕪湖又爲華洋交涉之地似此天寒地凍難免肖小易萌是以札委候補知府楊奎綬太守馳赴蕪湖辦理保甲省城内地面諭營務處兼查保甲事宜各叚帮辦委員經臬憲丁廉訪札委奉委諸君照錄於左○督辦鹽河釐局候補知府龔鎭湘太尊委查城外總巡差○候補通判梁文啓别駕奉委冬防保甲總巡○懷寍縣丞畢二尹帮查西門内外街道○候補巡檢易少尹簡帮查北門内外街道○巡檢羅國華少尹帮查大南門内外街道○東門内外街道委候補巡檢潘錫齡少尹帮辦○巡檢吳繼光少尹帮查小南門内外街道 
[京口瑣言]  
　　鎭江訪事人云南鄉各處秋收頗稔村農笑語騰歡某日捐集巨貲徵召管樂部妙伶就南門外張王廟演戲四日氍毺展處簾捲棗花妙舞清歌絲清竹脆其有具鄭櫻桃丰韵者簪花傳粉掠鬢掃眉鶯轉一聲尤足令魂消眞个也草巷口某姓女盈盈十五嬌倩宜人花貌雪膚並世無兩是日緑窓曉起泥阿母綰就靈蛇髻兠上踏青時所製鳳頭鞵隨比鄰姊妹行一聽梨園法曲及晚烟四起歸樹鴉喧而一顆掌中珠竟自不知消息其爲隨所歡者效結璘之奔月耶抑被匪人掠賣於歌舞塲中耶而白髮垂垂者已秋水望穿肝腸寸斷已○某日有一衣履麗都之人闖入山巷某甲家瞰室内闃其無人遂竊取摹本縀女夾襖納諸懷中翩然而出適甲自外至扭其髮辫問客何來其人呆若木雞默無一語甲怒連批其頰扭送水利廳署請懲廳官飭役冥搜原贓具在乃判令笞臀一百板攆逐出門而其身上所穿二藍杭綢棉袍已被廳役褫去矣○近日各輪船由上海抵鎭江凡洋廣貨鋪及各信局倩水手所帶漏稅之貨均被關上巡丁搜去禀知稅務司一律充公各鋪及各信局紛紛詣關署禀陳自願照章補稅稅務司批斥不准 
[漢上口碑]  
　　南皮制軍張香帥督鄂時精悉時艱務以富國强兵爲已任倉設鐵政織造繅絲三局三楚之地土産饒裕五金之鑛無地無之蓋山川靈秀藏之數千百年至今日殊覺地不愛其寳也益以楚北沿江兩岸平疇沃野木棉土絲歳出不少概由華洋各商販運出口鄂民祗知坐獲其貨値之利而不能以其所有易其所無者良由不知織造爐治之作用耳自織造鐵政二局創興繼以繅絲紡紗諸局於是鄂中貧寒男婦皆能進局工作日獲工資一二百文以供仰事俯蓄由此而無饑餒之患轉徙之艱咸謂非制軍不能使家給人足如此現在鄂中鑛務尚未大興雖有大冶諸處由官開采究竟出産不旺且馬鞍山之煤井所出之煤尚不敷煉鐵之用惟織布局之棉布棉紗貨好價平川湘雲貴商販爭樂購之暢銷自不待言所惜布底太厚費棉太多非若外洋所出之布輕而省料聞每疋較洋産重多一斤二斤不等銷網多而獲利不厚者職是之由安得一如商賈牟利之法精益求精俾香帥爲國爲民之苦心從此同沾美利於無窮也哉 
[災民就食]  
　　今春鄂屬之襄河内各縣若天門鐘祥刑門沔陽等處疉遭洪水圩堤衝塌浸成一片汪洋當水至時在刦者已隨波逐流其得保全者或藉小划以逃生或趨高原而脫難雖離險厄而廬舍已蕩然無存嗷嗷哀鴻惟藉官紳賑濟以延殘喘鄂撫譚敬甫中丞憫此災黎業已據實奏聞聖恩浩蕩發粟賑撫實仁政也邇來災民有到漢者皆就荒僻草萊或廟宇廊簷棲止日間尚街求乞類皆鶉衣百結傷心慘目莫可言宣所賴賢有司及有力紳家廣沛仁慈設法週濟則流離之老幼或可保全耳否則霜風一起嚴寒交迫若輩當與蜉蝣同逝我漢上善堂林立安得仁慈君子爲之首倡棲流善策哉不禁額手頌之 
[提憲臨鄂]  
　　長江水師提督彭紀南軍門循例巡閱上江已登前報兹悉軍門由潯起程乘坐滿江紅用官輪拖帶前月廿五日午前直抵鄂垣江岸闔城文武早已在馬頭伺候但見旗幟翻風戈矛耀雪師船上尤其威武可觀軍門立卽鳴騶進城拜謁譚敬帥曁各衙門畢遂假黃鶴館驛以作行轅至其登塲校武荼火軍容俟續報聞 
[圩民滋事四述]  
　　揚州十二圩掃毛鹽貧民集衆滋擾運憲派員前往彈壓等情疉登前報兹又拋邗江訪事人信稱章軍門許分轉毛鹺尹抵圩後先將彼黨中首事查獲數人其始也曉以利害繼又勸以宛言終更竭力開導彼黨見委員恩威並用顔色和平咸各唯唯聽命於是委員卽擇翌日開秤收鹽所有發出之腰牌全數收回不用一切仍率由舊章衆人畏威懷德不禁載道歡呼分轉等布置旣畢旋卽遄回覆命刻聞江都轉卽委許分轉會同駐紥該處之淮南監製府林司馬暫管儀棧提調事務分轉奉檄隨卽前往第督憲批示尚不知如何昨日督轅幕府任分轉杰由省來揚傳聞卽係香帥派來查辦此事者俟有續聞再佈 
[白門官塲紀事]  
　　直隸候補道徐觀察建寅北上入都偕文學士廷式查辦北洋兵輪已登前報兹接金陵信云現因軍務解嚴張香帥電請劉峴帥飭令觀察南來有事相商觀察遂乘官輪由天津垲下上月廿八日駕抵白門入城謁見香帥尉勞有加移時始興辭而出暫寓東關頭郭公館内想上游必當有事借重也○江蘇候補府羅太守章幹練有才疉辦優差深爲上游器重現又奉香帥札委總辦大河口厘捐遂於上月廿八日趨轅謝委並卽禀辭○江蘇候補通判王别駕頤到省有年才識穩練前日亦由督憲札委總辦丁堰厘捐别駕隨卽詣轅禀謝擇定行期到差任事 
 
 

Page 3

 
 
[胥臺卽事]  
　　蘇州訪事人云葑門内磚橋之畔有盛蔡氏者年逾三旬丰姿未减卽前海靖營帮帶盛某之妻也兹者趙中丞訪聞盛自昔年閒散後每與私梟爲伍且投其門下者大半藉販私刦掠爲生涯遂於上月某日札飭元和縣葉潤齋大令協同南路總巡局員某司馬督帶營兵數十名前往兠圍拿獲甲乙二皖人連氏解送撫轅中丞飭卽釘鐐押發府轅審問桐太守升堂研訊氏自知罪無可宥泥首求恩甲供稱小的姓丁名敬輔向以拆字爲業因欲告借川資回籍故在盛家乙供稱小的姓梁名洪興向在藩署當勇因爲盛經購米錢是日特往索錢太守訊畢申解臬轅連日胡廉訪委某員嚴究氏又供出家有墨西哥銀一百七十五圓日斯巴尼雅銀三十二圓置炭蔞中某員遂飭差吊取旋訊知丁之拆字盤寄在葑門某店梁則再三推鞫堅執前供現在氏發禁府監丁梁發交元和縣監禁○前任太倉州程序東刺史其玨籍隸豫章落職後僑寓蘇垣忽爾仙逝其長公子名忠詔以知縣籖發浙江補授餘杭縣缺將履新矣接得電訃星夜奔回上月二十四日由高墩弄寓所舉襄繞道夏侯僑護龍街元妙觀前望東直逹昌善局暫行安厝 
[縣示照登]  
　　欽加運同銜特用府補用直隸州上海縣正堂黃爲重申禁令事照得安良必先除慕立法尤在警頑上海爲華洋互市之區五方雜處良莠不齊而租界地方匪徒尤易混跡一切作奸犯科之事較他邑爲尤甚本縣下車以來倐已數載舉凡地方利弊悉心訪察其間有最爲風俗人心之害者業經列欵示禁在案無如日久玩生故智復萌據生監職董李鴻光等具禀前來合再揭欵爲此示仰合邑諸色人等知悉爾等須知天道好還作惡無不報之理王章宣列犯法有必辦之刑自示之後務各安分謀生切勿爲非作歹倘敢藐違禁令怙惡不悛一經訪聞或被告發定卽立提到案盡法嚴辦决不姑寛本縣愛民若子嫉惡如仇故不憚諄諄告誡切勿視爲虛聲恫喝甘心以身嘗試後悔無及各宜凛遵切切特示計開一嚴禁訟棍勾串書役潘弄鄉愚使兩造纒訟不休傾家蕩産已則坐享其利居心險惡莫過於此立法固不容寛隂譴斷難倖免亟宜猛省一嚴禁大小流氓上海流氓最多或受雇與人打降或結黨到處拆梢遇事生風無惡不作更有小流氓者三五成羣横行里巷動輙滋事實爲地方之害本縣現已訪查多名如再不敢定卽密拿重辦一嚴禁搶孀逼嫁無夫之婦守節最宜矜憫及匪徒以及無賴親族或以計誘或以威逼逼之不從紏人强奪務墮其志較之强盗尤爲兇惡故定例首從罪干斬絞切勿輕犯一嚴禁臺基有種惡婦暗設牢籠勾引良家婦女密室行淫爲所誘者吞聲飲泣玷辱終身甚至羞忿自盡此等較之娼寮妓館尤爲害理敗俗訪實立提重辦一嚴禁蟻媒上海專有一種蟻媒惟利是回或夫亡誘之改節或夫存使之便嫁更有賣入作妾仍假誽親族藉詞誘回名爲放鴿言之實堪髮指現在遇案重創更愿娶主遇人媒合必須訪明來歴切勿輕聽受害一嚴禁拐販婦女幼孩或迷失在路或門首閒遊用言誘回一經到手或姦宿或轉賣使其父母親屬無處找尋實屬心如蛇蝎定例有犯均干處絞亟宜猛省一嚴禁平塚無祀孤魂最爲可憫上海地皮昻貴遂有匪徒或重價賣出或砌屋招租殃及枯骨天理難容卽因此而獲利亦斷難久享况例應治罪何苦輕犯一嚴禁賭塲上海虹口等處爲賭博淵藪以兵役爲護符聚賭抽頭肆無忌憚鄉民受愚貪利往往賭輸自償輕身無盡實堪痛恨現已節次訪拿再犯定提重辦地主容隱一併治罪並將地基入官一嚴禁杜規圖規婦女守節固屬可敬其有家貧無靠自愿改嫁者由夫家母家主婚亦爲例所不禁乃鄉間惡習有孀婦再醮必須勒索圜規社規實屬荒謬以後應一律禁革倘地保棍徒藉端需索夫家母家呈告定卽提追嚴懲一嚴禁私宰牛能代耕爲有功於人之物是以例禁綦嚴上海因華洋雜處匪徒遂致任意私宰售賣地保人等亦復得規包庇殊屬膽玩嗣後務須另謀正業有犯定干提辦一嚴禁花鼓影戲無恥棍徒演唱花鼓影戲引誘子女失貞敗節兼之宵小易於竊發實爲地方風俗之害此後務宜另圖正業違則立提究懲地保容隱併究一嚴禁坐索搬搶凡有烟徒酒徒動輙至人家坐索坐索不遂遂卽搬搶門牕物件而去押錢花用本主非若百文千文不能取回以致良民受累無窮此卽流氓之别種應令地保隨時拿禁以上各條皆指切近上海而言各宜觸目警心互相勸戒是爲至要 
[大令回申]  
　　本縣黃愛棠大令於前日赴金陵謁見兩江督憲張香帥面禀要公已紀報端大令現已公竣將次返滬署中執事人等聞信之下前往迎迓至昨日午後大令乘輪到滬遂捨舟登岸命駕回衙 
[加捐滋事]  
　　滬南有朱藝齋在滬開設第一樓烟館兩江督憲張香濤制軍札館開辦烟膏捐之後朱亦爲該業董事日前朱因向各烟館勸捐各捐戶以已經赴局認捐分定等次按月將捐欵繳局此次再欲加捐不能應命是以於前日齊集男女數百人紛紛至朱店央懇豁免擾嚷不堪該處地甲誠恐人衆擾事向勸不服投上海縣禀請派差彈壓門稿家丁據報之下卽飭幹差薛貴馳往該處向各捐戶開導再三始各唯唯散去聞擬尚欲投縣具禀請示矣 
[買田被騙]  
　　租界地方之地價向貴近因毗連租界各處開設織造洋布機器軋花紡紗繅絲等廠日見其多卽如楊樹浦地方自奏辦機器紡織洋布局開後附近一帶已成市面新閘西北之萬航渡亦有軋花紡紗之局地價頓漲向來每畝三四十元者非五六百兩不能聞問地皮掮客應接不暇前日有寍人某甲同靜安寺鄉間人某乙向開窰貨行之某兩言戊有良田四畝餘因急需欲售丙與之一再商定後畝價銀四百五十兩同往看明田地乙要先收定洋五百元丙言若要付定洋須同地保到來先立草據再訂期付清價値另立賣契甲乙皆遵照辦理次日邀同某丁前來向丙指丁爲八圖地保王覽内深信不疑當立草據付定洋五百元出立收條約於某日交田單付齊價銀豈知屆期乙不到丙追問甲同至靜安寺找尋地保王覽見面之下丙覺面目非前日之王覽也詢問前情王覽大聲曰我在此間當地保誰不識我從未到爾處收買地定洋之事丙知受騙向甲根追不肯干休後不知所終 
[醋海風波]  
　　妓女林黛玉陸蘭芬皆名校書也然皆性喜伶人陸蘭芬前因有客小朱與伶人趙小廉在味純園持械由捕房訪聞拘拿送廨懲辦此後爭風之事稍息詎某日之夜有一事令人駭聞某宦因北上順道來滬作北里遊先同某公子等在林妓處擺酒畢某宦言要到陸蘭芬家翻臺林妓冷笑曰若要陸處擺酒其有亭子房間恐斯時先有人佔不由他人歡樂的了宦因問誰先佔林妓笑而不合某宦及同伴會其意乘醉同到陸家喚擺酒要在亭子房間陸曰亭子房間已先有客某宦謂我等讓他大房間對棹何如陸不肯某宦之同伴知其故曰豈伶人趙小廉在妓不讓他人乎某宦聞言大怒定要將伶人拖出方休其時伶人亦有同伴名長生者勸讓出外不可與官員爭趙小廉欲走反被陸妓阻在不怕他們某官員怒不可遏搜尋伶人斯時陸妓喊呌龜黨登樓伶人趙小廉挺身脫去外罩長衣向露臺擲下祗剩小袖緊身預備與鬥且龜黨已齊人聲鼎沸當經别客極力排解始得息事說者謂林枝亦與趙伶有私故有此舉某官員受其愚耳然妓與伶之肆無忌憚亦可見矣 
[法公堂案]  
　　昨禮拜二法公廨堂期適値公堂華厦落成清晨十點鐘讞員鄭景溪大令乘輿莅止俄而法總領事呂班君法繙譯官祁理恒君曁總巡捕頭克賴美亦皆蒞止舉文案通事張陳二君同升公座郁孫朱三包探將各犯解案計張阿四王阿金朱春桃陳阿二張海潮張叙發顧全全張中才張福生等十人由大令逐一發落諭以此係領事恩典從寛開釋爾等務各痛改前非如再犯到案重懲不貸諭畢各犯退出領事又操西語勉以勤愼辦公各握手而散 
[法捕房瑣事]  
　　法大馬路九大錢莊夥某甲携帶銀餅七枚向各鋪兌換小洋另藏僞洋七元以備混用至餅攤買物用去銅洋一枚攤主持往八仙橋某烟紙店估値看出破綻向甲掉換互相口角由巡街捕拘入捕房捕頭以混用銅洋本干例禁命押候堂期解請問官究訊○船 
 
 

Page 4

 
 
夫某乙悮撞某丙之船爲丙搬取某乙之櫓並將乙之頭顱擊破由巡街捕拘入捕房捕頭騐明傷痕送仁濟醫館療治行兇之某丙押候解送公堂○崇明人某丁在董家渡船上竊得衣包一個持往法界押店質錢爲包探瞥見拘獲人贓解入捕房押候堂期解訊 
[美捕房紀事]  
　　江北人某甲竊得東洋車一輛前晚推至美界天潼路適包探石金榮巡至見甲未穿號衣知爲偷兒因卽拿送捕房捕頭詰問之下知由八仙橋方阿小家所竊令押候查傳失主送廨讯究○美捕房乞丐牢間在小菜塲後面適尚馬路中有禁押丐兒往往將窓格洞啓憑攔遠眺昨晨有寍波人某乙行經其處忽與丐兒接談爲黎捕頭所見卽拘入捕房俾常與丐兒叙談也○昨晨有丙丁二鄉人駕駁船一艘裝載稻柴駛至虹口港裏虹橋相近其處停有糞船數只丙丁偶不勤愼因將一糞船撞損撑糞船之某戊亦不發一語躍至柴船將丙揪住兇毆頭顱擊破鮮血淋漓雙雙跌落港中尚互相扭結一塲復扭登彼岸拖泥帶水誓不甘休某號走街捕巡至一併拿送捕房捕頭以戊船雖被撞損然不應冐昧行兇兼又跌落港中倘遭滅頂若何了結因將丙釋出戊押候核奪○車夫某已昨晨在新記浜路沿途滋擾爲四百五十四號走街華捕拿送捕房捕頭詰問擾事原委實爲酒醉所誤令禁押一天以示薄儆○本邑人祝長生年十四歳在某水作肄業昨晨行至武爲路不知歸途號咷痛哭經三百八十號走街捕送至捕房捕頭略詰數語飭捕卽送諸英公廨請屠讞員訊核○寗波人奚如秀向在新閘相近江蘇藥水廠司理機器昨晨爲機器所傷右手五指盡數齊根軋落經同夥舁至同仁醫院求療雖無性命之虞然已不免殘廢矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[諭禁夜行]  
　　兹屆冬令鼠竊狗偷易於竊發本埠提右營叅將廖叅戎於日前懸示各城門略謂爲此示仰守門兵丁知悉嗣後遵照示諭將城門加早扃閉不准再啓倘有形跡可疑之人嚴加盤詰查騐對牌始許放行庶免匪徒匿跡閭閣得以安靖等語想此示一出妙手空空者無從施其伎倆矣 
[英晚堂瑣案]  
　　寳山人潘坤元控媳母施簿氏將其聘媳施氏藏匿圖賴婚姻向索支吾請卽訊究屠别駕於前日晚堂訊理潘供小的係寳山縣境長橋鎭人素以耕田餬口生有一子小字阿妹現年九歳曾於光緒十七年憑媒文定同鄉施關茂之女施氏爲媳至本年夏間施關茂患病棄世不料施妻簿氏心存不良託言出外傭工竟將聘媳領來滬上未及匝月簿氏卽獨自回家聘媳不知去向及小的知之邀媒與論伊竟一味遊移爲此同來滬上找尋數月仍無下落不得已扭案請究簿氏供小婦人年四十三歳緣夫故無依不得已於八月間挈同兒女來滬在治下盆湯弄　承元燈店内傭工度日迨至九月初七日小婦人因事辭歇回家當經主母堅將氏女留住不放氏因無可如何當卽獨自回家及至十一日接得主母來信稱氏女業已走失不知去向氏卽知照親家同來滬上尋訪下落連日找尋蹤形杳然昨日氏偕同親家至張永元内詢問東人女兒究竟如何走失現在可有下落當據店主母回稱自氏女走失後曾登申報告曰且央人在外尋訪一俟尋有下落卽當送還等語詎親家當與爲難致穢扭訴今求大老爺明鑒别駕得供諭著自行尋緝毋遽興訟兩造皆遵諭而去○三百八十九號華捕拘解索錢口角之丁伯慶吉金龍濮茂林至廨屠别駕升堂提訊丁供稱小的係本邑人向業木匠度日前被舊木器店主金萬豐該欠貨錢二千餘文屢索無還昨日小的往索金已逃避不知去向小的擬將金之存貨搬回抵欠當被金之友人濮茂林出頭覇阻以致口角爭執後有巡捕前來拘解案下今求訊究吉供小的向關老虎灶爲活前被木器店主金萬豐借去洋銀二十五元迭次向索奈金萬豐始終誘約不還昨日小的得知金業已逃遁故小的將金店中所有檯子八請搬回作抵詎有濮茂林者出頭强覇以致口角爭吵後有巡捕來前一併拘案尚求明鑒濮供小的與木作金萬豐爲友所有金之店業已盤與同業陳阿四開設故小的囑丁等至新閘地方尋見金萬豐再行商議詎丁等一味恃蠻致將店中貨物硬搬檯子八只與論有之其實並無　覇情事求察别駕訊得釁起細微著卽一併飭釋諭令自行料理白明毋得肇訟兩造皆遵諭叩首而退 
[英廨瑣案]  
　　匯豐銀行夥王柏生投案訴稱昨有張寳初者來行誑稱係老公茂洋行式老夫欲取銀四百九十七兩七錢二分小的以素不認識且銀兩業已付訖故將銀同張送去不料張行至中途卽欲脫逃小的遂卽扭交五十七號西捕送案請究質之張寳初供紹興人向爲錢業目下賦間昨至匯豐銀行略間一聲並非冐收銀兩小的係生意中人求大老爺恩施格外則感德不忘矣屠别駕以張寳初有心冒收銀兩情殊可惡判令笞責二百板遞解紹興原籍○包探杜雲卿禀稱積竊周阿根曾經犯案遞解數次今又來滬行竊經小的瞥見爲此拘送來案請究周阿根供蘇州人前雖犯案遞解業已改過任居南市胞兄店内不敢再犯竊案叩求鑒察屠别駕得供以周屢犯積竊未便從寛判交捕房管押六個月期滿遞解回蘇州○雉妓林雪香在途拉客由包探陳阿九拘解請判質之林雪香供杭州人年甫十七歳本良家女因父親年老失業病無依賴不得已而令小女子出外賣娼以圖得資養贍叩求恩典供畢頻頻叩首涕滬交流别駕得供亦爲惻然因卽判令具以後不再在外拉客切結從寛斥釋○三百五十五號華捕拘解縫工許來芳到案禀稱此人曾與朱阿五縫紉布衣四件私自質錢使用朱向取無著扭交小的爲特送案請判别駕略詰之下判將許來芳押交當本如逾十日則笞責三百板○包探張阿五禀稱小工王錫林竊取怡和公司機器鐵五個經小的拘獲人贓送究别駕訊得行竊屬實判令掌頰五十下○包探孔阿才禀稱流氓周連生到楊陳氏所開妓院内藉端拆梢洋十元氏先給六元周尚未滿欲肆意咆哮經小的查知爲特送請訊究楊陳氏投案申訴前情質之周連生供寍波人不敢拆梢叩求恩典别駕得供判將周連生笞責四百板遞解寍波○包探何瑞福禀稱昨有一百九十六號華捕王阿冬在捕房强借二百八十一號華捕陳德華之棉被以致口角爭毆陳受有微傷爲特送請訊究陳德華供在捕房充當華捕王阿冬欲借棉被小的許借小被一條王强要借大被因爭毆小的不敵以致受有微傷當由包探查明送究質之王阿冬供所借之被係四百零一號者而陳强行覇阻致與爭閙並不敢行兇叩求恩典别駕得供判將王阿冬笞責一百板○水巡捕唐寳榮禀稱昨有駁船戶張和尚張仁林二駁運棉花將船横泊馬頭有碍水道以致船隻不能往來向喝不理爲特拘送請判張和尚張仁林同供是駁船戶是日偶因細事上岸只求恩典别駕判罰洋二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
