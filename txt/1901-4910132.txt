# 1901 - 177 - 4910132

 

Page 1

 
 
[勸募順直秦晉急振] [  申報館協振所謹啓]  
　　畿輔一帶自遭兵燹居民流離轉徙家産蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疉降恩綸勸募振捐以救被災黎庶本館協振所自慚綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[四續江西巡撫李勉林中丞覆奏變通政務摺稿]  
　　一曰講求武備泰西之强論者皆推其船堅砲利謂中國非效法泰西興治戎器不可以雄然自髮逆平定之後金陵卽創製造局旣而福建船廠繼之旣而北洋海軍繼之費二三十年之經營耗數千百萬之鉅欵鐵甲水雷快船巨砲不爲不多而甲申馬尾之戰則船政敗於法甲午高麗之役則海軍覆於日雖有利器不能用而適以資敵斯則將領不得其人兵卒未精教戰不盡關戎器之得失也泰西帶兵提督無不深通天文地理算術者下至偏裨士卒皆起自學堂凡戰陣之步伐行軍之營壘槍砲之準星表尺彈子之飛路落角與夫海道之沙線砲臺之形式魚雷水雷之妙用無不曉暢明白所過山川道路必有圖繪也所植林木屋壘必有記識也此不特中國偏裨士卒不能盡解卽總兵統領亦且茫然如是而欲以制敵取勝何可得乎今欲講求武備宜以教訓將卒爲首務臣竊見近日江南湖北建立陸師武備學堂教練洋操自强軍延聘教習相與考求法度井井具有成規似可令各省皆仿設學堂就江鄂學成之士咨調數人來而教之先就省會挑選年力精壯性情靈敏者千人立爲一軍日日操練將各路防營酌量裁汰騰出口糧以養此軍俟其練成又以分教他營次第推行其槍砲子彈則就江鄂閩粤舊有廠局令各省合力籌欵廣行製造分運應用五年之後各省皆有精兵二三千人統領將佐皆略知兵法即不能縱横海上而防剿土匪振立聲威固受益不淺矣至武科之弓矢以今日戰事論之似皆無用之物刀石可衡武力留之尚無不可若弓箭則斷斷不及槍砲似宜一律改試洋槍尚可略收實用統俟風氣稍開再别定武科制度及一切兵制上下一心力圖自强正不患無雪恥之日也一曰徧設巡捕泰西凡都會口岸村邑無不設立巡捕兵每處多者數千人或數百人各以營制部勒之有統領有監巡有包探其巡捕兵則令各按其地户口出丁充當每街派定數人分班輪值立於道口人携一角一棍民有爭競盜竊之事皆得拘送至官或遇巨盜力不能制卽吹角以召鄰捕齊至合力故民無敢爭盜亦無從匿用能夜不閉户路不拾遺巡捕下班無事則統領監巡率之以習武事充巡捕三年察其人實得力則攺派爲包探又名暗捕不穿號衣日行街巿偵察逃亡地方有重要事件往往假之權以發其覆中國各口岸凡歸租界之地皆設巡捕上海一埠多至四千餘人其資糧皆取之各捐商民無不樂於輸將未聞以捐捕費爲苦者日本初改西政乃至詫爲富强第一要策實則此卽古者虞人游徼之遺制其按户派丁與中國團練保甲亦相彷彿特團練保甲相沿旣久不免視同具文此則實能保衛閭閻又有法以鈐束之故能大著明效耳今者各省會匪土匪所在滋事都邑巨鎮尤多匿迹非徧設巡捕無以邏察之惟所需經費爲數不貲公欵旣有難給民捐亦未易驟舉欲求事可立行而民不病擾莫如先就各省所有制兵防勇攺爲巡捕令分街道日夜梭巡一如西法擇省會及一二繁盛之區倡辦之旣推行於各府州縣俟辦有成效然後酌量收取房捐車捐及招牌捐則民無不樂從而公家之兵餉勇糧均可節省久之凡捕盜提人皆可責諸巡捕乃舉州縣各衙門捕役弓兵概行汰去則舊日差役之弊悉革而古者虞人游徼之制可復是一舉而數便也或謂制兵防勇原所以備征調禦外患今改爲巡捕使之伺候道衢一旦宼至何以禦之不知緑營之無用久矣往年臣工奏議多請裁汰徒以百年舊制一時不能盡去今爲之攺頭換面化無用爲有用不愈於向者坐食乎至若防營率皆烏合流弊滋多亦斷不能拒大敵臣前條巳請於各省專練精兵一支遇有内地草宼竊發堪備征調况巡捕分班當差下班者仍應以時操練未必皆無可征調之人果使辦理得力則各省郡邑儼有精兵數營可弭禍變於無形而無草宼之足慮矣此摺巳登畢 
[本館接奉電音]  
　　昨日午後一點鐘越二十分時西安行在飛電傳來具諭六道敬謹譯登○五月十五日行在内閣抄奉上諭李興銳奏考察屬吏分别舉劾一摺江西東鄉縣知縣戚揚署鄱陽縣候補知縣李相署貴谿縣宜春縣知縣張詧旣據該撫臚陳政蹟均有可觀卽著傳旨嘉獎署撫州府試用知府李嘉濩昏憒糊塗聲名惡劣署甯都直隷州知州候補知府林介弼遇事勒索物議沸騰試用通判張傳鼐卑汚苟且遇事招摇撤任雩都縣知縣劉侖德生事害民聲名甚劣都昌縣知縣胡欽官聲名平常操守難信署南康縣卽用知縣朱紹文心術狡詐辦事取巧代理安福縣知縣布政使理問王鵬翼頗招物議按察使知事蔣星煥不守官箴均著即行革職卽用知縣吳寳鎔才具平庸難膺民社惟文理尚優著以教職歸部銓選餘著照所議辦理該部知道欽此同日奉上諭廣東北海鎮總兵員缺著鄭潤材補授欽此同日奉上諭廣東雷瓊道員缺緊要著該督撫於通省道員内揀員調補所遺員缺著吳永補授欽此同日奉上諭王文韶著充國史館總裁瞿鴻禨著充國史館副總裁欽此同日奉上諭貽榖著充國史館副總裁欽此○十六日行在内閣抄奉上諭盛京副都統著記名副都統協領富隆額補授欽此 
[電飭磋磨]  
　　日本報云頃得京師來信悉某日中國議和全權大臣慶邸及合肥宫傅接奉西安行在電傳諭旨略謂各國使署界址中所築砲臺偪近禁城應即與各國使臣盡力磋磨設法阻止保護北省鐵路之洋兵宜商令多留若干名以資彈壓火車站須設在京城之外毋許火車直駛入京以上三事著卽商議就緒迅带回奏等因欽此不知兩全權大臣將何以處之 
[德員文告]  
　　京師訪事友人馳書相告云駐京德國知府格君乞假回國後德廷簡海君來華繼其任月初某日海君出示曉諭略謂京師暫管界内一切地面事宜刻巳次第交還中國辦理嗣後華民與華民爭訟者宜赴華官控告華人與洋人涉訟者由本府辦理其有華人犯罪輕者亦由華員科斷罪重應死者由華員本府會議定罪至每日各刻白晝掃街潑水夜間挨户點燈深夜禁人行路等事一切仍遵舊章不得違悮 
 
 

Page 2

 
 
[述俄國義勇艦隊]  
　　日本報云俄羅斯國義勇艦隊創自西歴一千八百八十年迄今歴二十年計至本年六月新艦司木立痕司苦告成試水共得兵艦一十五號當一千八百八十二年以後凡十年中定期來往遼東以資轉運每年更由國家助以俄銀六十萬添製巡洋快艦四號自容積八千墩至一萬墩統限明年告蕆四艦一名培鐵路捕路餓一名海路沙痕一名木司苦滑一卽司木立痕司苦此外又有名唖笛之殺者常川由聖彼得羅堡往返亞東各口岸此俄國義勇艦隊之大略情由也 
[法督履新]  
　　日本長崎訪事友人云法廷簡駐泥鷄油司總督隙西榮氏於東歴五月二十六日卽華歴四月初九日由横濵乘加賀丸前往履新 
[日員北上]  
　　日本長崎訪事友人云前由宇品港調赴中國京師之日軍二大隊日廷原簡大島氏爲統帥嗣以大島氏别有要公攺派少將山根氏爲駐屯隊總統大佐秋山氏爲守備隊總統中佐青木氏爲總理叅謀長東歴六月十五日即華歴四月二十九日巳乘弘濟丸北上矣 
[催解漕糧]  
　　杭州采訪友人云去歲浙省各邑漕糧因道阻未及起運今春前浙江藩司榮伯衡方伯會同糧道憲委上届津通總辦郭誦茗太守赴京謁見倉塲侍郎及議和大臣請示辦法其時和議未定太守暫滯都門兹巳回變有期議和大臣因諭令太守南旋將漕糧從速解運入京以實天庾本月十四日太守回省禀到大約日内卽須押運登程矣 
[浙撫行程]  
　　杭州采訪友人云河道總督任筱帥自拜巡撫浙江之命卽具摺奏請賞假回籍省墓本月十三日官塲接汴梁來電知筱帥交卸河督篆務後巳於初六日秉節赴濟寍候旨大約假滿來浙總在仲秋時矣 
[受篆盛儀]  
　　杭州采訪友人云署浙江按察使正任兩浙鹽運使黄幼農都轉奉浙江巡撫余晉珊大中丞檄飭仍回本任而以現署兩浙運司許豫生觀接署臬篆擇吉本月十四日巳刻履新是日辰刻都轉將臬篆供奉綵亭導以鼓吹委經歴程叅軍齎送觀察行轅觀察卽於是時委仁和塲大使邊鹺尹將運篆齎送臬轅一切儀文應有盡有迨受篆禮成屬員以次庭叅書吏排班叩賀都轉及觀察隨趨赴撫轅禀知任事是日省中搢紳士宦衣冠往賀戟門以外車騎如雲 
[五馬巡行]  
　　寗波采訪友人云本月某日寗波府高嶼卿太守接奉閩浙總督許筠帥來文卽親詣石浦象山沿海各口岸次第巡閱以重海防并順道會勘太嵐山盜賊巢穴隨於十三日之夜回轅 
[武昌試事]  
　　武昌友人來函云湖北武昌府余堯衢太守示期上月二十一日考江夏咸寗嘉魚三邑文童二十三日考武昌蒲圻大冶三邑文童二十五日考崇陽通城興國通山四邑文童旋於二十九日招覆四書文及試帖詩題未詳經文題儒有委之以貨財淹之以樂好見利不虧其義刼之以衆沮之以兵見死不更其守鷙蟲攫博不程勇者引重鼎不程其力往者不悔來者不豫過言不再流言不極不斷其威不習其謀雜作題擬東坡武昌銅劍歌用原韻某日考經古策論賦題成王封文武先師　熊之曾孫熊繹爲荆楚子賦以楚有江漢山澤川林之饒爲韻試帖詩題未詳雜作題高冠山卽蛇山洗劍池吳王洗劍於此白雲樓卽南樓吕公洞在黄鵠機上各七律一首恭擬七月十九日皇上奉皇太后慈輿由河南直隷一帶回京天下臣民迎鑾表涉江仿九章體用其韻擬重修黄鶴樓記擬勺庭書院學約時務題朝章國政吏治民生學校科舉軍政財政應如何欽遵光緒二十六年十二月初十日上諭分别因革省併仿朱子學校貢舉私議議之翰林院課程議照博學鴻詞科例開經濟特科應如何遵旨明定章程各以所見擬之經史題浮於江沱濳漢踰於洛至於南河攷治安策書後題後標明以一賦一詩一雜作一論爲完卷隨復出示本月初八日三覆初十日終覆 
[盜劫釐卡]  
　　寗波采訪友人云本月初一日之夜突有盜匪十餘人各執明晃晃柳葉刀由城外鄞江橋一帶擁至西壩釐卡見有更夫擊柝而至驀然開放洋槍更夫駭極不敢阻攔盜遂闌入司事雷姓臥房刼去洋銀四五百圓捐票六七十紙雷從睡夢中驚醒大聲呼救被盜揮刃砍傷其面携贓飛步奔逃怱促中遺下藥線三紥紙煤若干條捐票五十八紙當夜卽經卞員江某移文鄞縣次日縣主徐蓉齋大令會同某營員往勘屬實并騐明雷傷痕隨卽嚴飭捕役地保限三日内務獲究懲所遺捐票藥線紙煤一併帶回儲庫一面將被刼情形通禀督撫藩臬道府諸憲 
[輪船被刦]  
　　西報載有麥邊洋行益利輪船遇盜一事略謂麥邊在上海開設巳久各輪船來往長江上下獲利頗豐本月某日有輪船名益利者開赴漢皋途中執事者見有多人形蹟可疑然不敢决其爲盜祗得將情密告船主船主傳集船中人　囑留心伺察旣而司機之某粤人見羣盜攫一搭客所携箱篋遂大聲疾呼盜首竟呼朋引類向之兇毆司機人信手拾得一刀用以抵禦衆水手亦聞聲齊至奮力圍攻得將盜首及餘黨禽住出鐵銬錮其兩手不隄防盜首濳將鐵銬毁去躍入江内鳧水而逃餘黨則載至漢口送入捕房捕頭查各中有二人係積年巨憝乃報知行主重犒司機人 
[再述西江水患]  
　　南昌訪事人云江西省垣自端陽節後連日大雨河水陡漲六七尺幾於拍岸平堤府縣各官示禁屠牲竭誠祈禱迄不能上格天心迨初九日雨勢更甚章江一帶水高一丈有奇初十日復竟日霪霖水又加高尺許濵江早稻至是遂成　望農民時向洪濤痛哭初十日各米鋪相約停糶藉以居奇相彼小民何以堪此 
[神京錄要]  
　　京師訪事人云姜軍門桂題奉調赴都統帶武衛右軍十營暫駐城外直隷總督李傅相恐匪徒藉端造謡因發出四言簡明告示俾居民悉泯驚疑其文云和議卽守回鑾在望聯軍漸退交還地方釋嫌修好各不相妨姜軍入都按叚接防清查伏莽捕匪安良中外輯睦禮讓益彰謡言惑衆立付刑章居民旅客各勿驚惶故兹告諭徧示城廂○五月初八日五城察院出示曉諭居民略謂所有民房會館廟宇前經洋兵借住者概令業主收回限出示後五日内各將房屋間數坐落地方開列明晰至前門外孫公園緝捕總局内五城北分公所呈遞以便騐明契據邀保赴城憲處請領憑據一紙持赴德國知府署換給收房護照該業主旣將房屋收回限於聯軍退出之或前或後數日内遷入倘有冐充業主及匪徒向房主訛詐錢文吏胥勒索使費等事概子嚴懲○洋兵撤退地方一律歸還五城華捕局新擬章程飭各户購買洋呌子一枚夜間遇有匪徒搶劫事主鄰居咸吹洋呌轉轉相傳一呼百應俾巡丁聞知立往擒捕○四月二十八日之晚有一德兵乘馬巡行珫琉廠見某甲手未提燈因卽扭住將繩縶其手牽曳而行半途甲濳解繩結將腕脫出從馬後力拍之馬駭極奔馳德兵不及隄防幾乎墜下腰間利刃遺失無蹤不禁怒髮衝冠挨户敲門搜尋失刃暄擾終夜未得端倪次口經某巷居人拾得持赴華捕局呈交旋由局紳轉送德兵其事乃寢○近有匪人私造匯豐鈔票行使用巿中商家頗有受其害者旋被匯豐執事人查知禀明駐京英使隨由叅領寳羅君出示嚴拿并諭京城各商嗣後遇有持僞鈔票使用之人扭送本叅領究辦當賞給洋銀若干元○前者德國駐京某副帥病故四月二十九日經德兵昇靈輀由禁城西苑出大清門正陽門至天壇外附火車赴天津營中鳴砲十七聲送之○連日印度兵隊先後由京乘火車赴天津英叅領寳羅君原擬四月杪起程回國嗣以事多未了尚須展緩行期大約五月中旬方可就道也 
 
 

Page 3

 
 
[販私宜禁]  
　　日昨上海縣汪瑶庭大令接到兩浙鹽運使許豫生都轉來文附以告示一通大旨謂近來鹽引銷數堪滯皆由鹽梟私販日多前經迭次奏報欽奉諭旨盡法嚴懲各在案嗣後每遇私梟拿獲到案從嚴懲辦若輩稍稍歛跡邇來江浙各處私梟復萌故智勾結本地土棍窩頓販私一遇巡勇膽敢拒捕行兇實屬目無法紀此後當諭各巡勇奮力擒拿格殺弗論窩頓房屋查出發封入官務各另謀生業勿犯刑章是爲至要云云刻巳飭役懸掛通衢曉諭居民人等矣 
[委勘河道]  
　　浦東二十四保四十三圖向有一河近忽被人私佔圖董地保據情禀知上海縣主汪瑶庭大令昨日大令特委縣丞劉耀庭二尹前往履勘午前二尹帶同縣署差役薛貴並亭耆人等渡浦而往 
[清查膏店]  
　　邇者江蘇巡撫聶仲芳中丞訪知上海縣境所徵烟膏捐不甚起色皆由各董辦理不善所致因札委陳荇香明府來滬會同縣主汪瑶庭大令保甲總巡朱森庭明府籌議章程旋經朱明府傳集南巿各巡防局員諭令帮同稽察昨日十六鋪二十三七鋪各局員帶同地甲親詣各烟膏店查明自本年正月迄今每月銷數若干逐一編造清册 
[解犯登程]  
　　劫掠浦東張家樓屈姓雜貨店之從盜李金生袁晴風封萬富張澤月王明榮傅才喜等六名由上海縣汪瑶庭大令提案順供押候解赴省垣巳登昨報昨日午後飭吏繕就申文選派差捕民壯各十二名將各犯逐名點騐加上刑具解赴松江府過堂然後解往蘇州投臬轅請勘 
[淫逞刁]  
　　沈勳濤被姘婦王氏紏衆毆傷舁送仁濟醫館求治旣而因傷身死屍姊許沈氏偕二十五名三圖地保曹福卿投報上海縣署縣主汪瑶　大令騐訊明確飭緝正兇此巳紀諸前報矣旣而許沈氏投縣訴稱胞弟與張王氏姘識歴十餘年今張王氏見胞弟久賦閒居陡萌異志本月十一日借端口角捲物遁逃至十三日被胞弟尋獲氏卽紏約衆流氓用鐵尺毆傷身死務乞伸寃前晚大令飭提張王氏研訊供稱小婦人籍隷蘇州府屬某縣年西十有五沈勳濤前在某戲園執役與小婦人姘識有年迨失業後小婦人仍綣𦇞情深從未與之口角本月十一日小婦人偶訪麻皮大　姐處旋因天雨路滑越日始回至十三日復往小坐迨回家見沈巳受傷倒臥扶至仁濟醫館求醫無效而斃實不知被何人所毆叩求鑒宥大令怒其刁狡命掌頰五十下又用竹梢鞭背六十下氏茹痛熬刑堅不吐實四圖地保林少卿禀稱沈住小的圖内兹者小的遍訪四鄰僉稱十三日沈出外訪尋張王氏洎挈氏歸家巳被毆傷氏旣與同行必知底細請大老爺訊究可也大令復向張王氏研鞫依然刁賴不承大令諭令釘上脚鐐發官媒看管 
[兇犯巳獲]  
　　南匯縣人傅阿妹在南巿灘船埠頭某甲處爲夥前月與沈五芳不知因何起釁紏黨將沈戳斃逃匿北蔡地方上海縣汪瑶庭大令騐明屍身飭差跴緝並移請南匯縣主吳次竹大令協拿兹經吳大令拿獲特於昨日派差押解來滬歸案訊辦大令接閱來文立將傅收押自新所聽候嚴懲 
[聲辯無益]  
　　虹口著名賭棍瞿龍龍經包探獲解英美租界公堂後延某律師聲請交保各情巳紀前報昨晨讞員張柄樞司馬與梅副領事訊案時律師愛立司復到堂聲辯旋由總巡捕頭鮑立根將龍龍帶案操西語辯駁梅君卽向司馬曰今日律師來此仍係聲請交保但龍龍係著名地棍應仍發回捕房押候覆訊司馬然之 
[美員受賀]  
　　今日爲美國華盛頓立國之期駐滬美總領事及美兵艦統帶以下各員訂期上午十一下二刻時在領事署延致賀客蓋常年定例也 
[水手自刎]  
　　寄泊滬上之意大利國兵艦名威多比耍你者有一水手不知因何逃逸事爲統帶查悉函請意總領事飭捕頭派巡捕拘拿旋遇諸英界大馬路百納洋行内水手懼罪奔至街心巡捕尾追不捨水手突出利刃自刎其頸巡捕奮力將刃奪去始得成禽適有一西婦乘馬車至見之卽翩然而下將車假與巡捕載水手至公濟醫院求治水手雖血流被體沿途仍勢甚洶洶與巡捕撑拒及至醫院醫生細心察騐謂目前生死雖不能預定大約尚可保其無虞也 
[水懦易溺]  
　　有年約十齡左右之二西孩一居楊樹浦路第二十七號洋房一居虹口百老匯路第三百零一號洋房昨日午前相約至怡和馬頭浦江中鳧水爲戱適逢潮漲水急以致隨波逐流不知所之旋經兩家父母前來倩人撈獲其一視之乃賃居楊樹浦路者尚有一孩則巳杳無蹤影語云水懦易溺保赤者尚其慎之 
[南巿捕房紀事]  
　　前日鄉人華來洲裝運木棉來滬售與南巿某花行旋經老公茂紡紗廠所派洋人察知攙水舞弊指交三十一號巡街捕拘入捕房捕頭令押候解送馬路工程局禀請總辦葉孟紀司馬訊究○前晚偷兒王保金潛至老曰渡洪阿四船上竊取水烟袋一枝被洪拘獲痛毆並褫去其褲易以蒲包二十一號巡街捕見之拘入捕房捕頭令押候轉解馬路工程局禀請訊辦 
[英美租界晚堂案]  
　　成衣匠朱信香控同業居正和卽紀正和因會項紏葛勒寫借據等情前晚讞員張柄樞司馬升堂研訊朱供光緒二十三年居欠小的會項洋銀二百八十元嗣僅收到二百元餘欠向索無著反敢紏衆扭小的至某烟館勒寫一百五十元之借據叩乞究追居不認勒據欠銀司馬謂朱曰爾事閱三年何以今始控告且公堂向無爲人追償會欵之例著一併出外自行理處 
[新書快覩]  
　　慈溪劉君銘之夙游英醫梅滕更之門邃於醫術曾譯述外科理法産科心得諸書風行於世兹又箸成中國亟宜創設女學議付諸剞劂遍貺同人受而讀之不特見解高超抑且文詞茂美以視前之所譯高下幾判天淵古人云士别三日使當刮目相看其劉君之謂歟因跋其尾以志欽遲 
[春滿瓊林]  
　　朱桂卿太史以臨海雅流負木天清望讀書之暇兼及靈蘭九折稱良名傳京洛近由珂里趨詣行在道出申江稍停玉海之航小試青囊之技世有抱河魚之疾者一觀報後所登公啓即知太史行蹤也 
[陜振解欵聲明]  
　　啓者敝所籌解陜西潘振聲善士經放第二批振欵規元一萬五百三十兩合陜議平銀一萬兩内計盛丞堂撥來規元三千一百五十九兩顧緝庭方伯撥來洋銀合規元二千五十兩絲業會館規元一千八百八十兩源通官銀號規元一千一百二十兩申報館規元一千一百二十兩敝所規元一千二百一兩共規元一萬五百三十兩彚交盛丞堂電匯陜西交振翁收放接振翁來電盛大人曁各振所諸大善長鑒同官業巳開查陳爐鎮一處死者巳七百餘人現尚奄奄一息餓以待斃者甚多查近處洛川爲最無麥待秋人無粒食死亡日衆擬接辦須數萬金求大施接濟以救垂死災黎表叩伏望海内仁人大發慈悲慷慨解囊俾得隨時接濟作善降祥可操左劵不勝急切叩禱之至上海陳家木橋電報總局籌振公所謹誌 
[施醫開期]  
　　敝堂今歲施醫給藥仍循舊章延請内外等科配給精粗各藥于五月十六日開診惟地近廠局貧苦尤多經費甚鉅全賴衆善襄助以濟急需伏祈仁人善士共解囊金成此功德多多益善源源而來壽世壽人利民利物不勝切禱待命之至乞登報牘以告同緣上海高昌廟前同仁公濟善堂司董謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[中冓之羞]  
　　蘇州訪事人云本月十三日午後蘇州府署前忽聞一片聲喧哄動遠近聚而觀者人海人山署内外幾無容足地急往觀之見大堂上綑縛一男一女置板門上男年逾四旬女則年將三十許旁一男子擊鼓鳴寃詢之知其底藴者謂擊鼓之男子姓桑字理生本邑人納貲爲府經歴在浙江候補其父桑某任浙江金衢嚴道時爲之聘同寅張觀察之女爲妻旣而其父逝世桑丁憂回籍旋經前浙撫某中丞延入幕府乃寄孥於氏兄張明府處襆被游浙中氏不慣深藏漸致抑鬱成疾因延俞鳳琴爲之醫治俞藉隷江西並無家室懸壺西美巷况公祠蓋登徒子一流人物也瞰氏美而艶目挑眉語漸與有私暗去明來巳非一日而明府未之知也旣而托詞向明府賃屋同居牆上有茨穢聲四播明府微有所聞向氏婉勸氏非但不從反因之懷恨俞更心生惡計唆令氏繕禀投元和縣署控明府吞没存銀縣主某大令訊知一切勸明府將氏所存銀數千兩如數付還明府允之旋將細情繕函告桑桑遂於去年某月遄返氏纞姦情熱竟以閉門羹餉之時俞巳將氏銀捐納通判指分江蘇候補聲勢煊赫膽敢將桑肆毆至上月二十七日桑偕親友數人前往接氏使歸俞以流氓訛詐等詞控諸元和縣署縣主王大令飭提地甲笞責若干以掩旁人耳目桑再三聲訴大令置之不理本月十二日桑復如前往接俞又歴控總捕同知署縣署總巡局指桑白日搶奪總捕黄司馬縣主王大令會同總巡局某員親詣履勘毫無所失然皆一昧袒俞勸桑休息大令更謂桑曰俗語云捉賊捉贓拿奸拿雙今汝証據毫無何以指俞姦占桑平素短於口才不能辯答然終忿不能平乃於十三日約同親友驀地擁入將俞及氏綑縛雇人舁至縣署大令麾之使出桑無奈舁至府署擊鼓鳴寃府尊向太守立傳大令司馬到署面詢情由旋飭將桑押發照磨廳署看管俞交司馬帶回看管氏則飭大令帶回管押聽候禀明上憲訊供核奪 
[縣訊姦案]  
　　本邑西鄉徐家匯巡弁陳君函送捉姦攫物之沈阿毛徐小紀生陸秀卿及地保張裕卿等人至上海縣署前晚縣主汪瑶庭大令升堂研訊陸供稱向以開設油車爲業並不知沈阿毛捉姦之事惟車夥俞阿順昆委二人由沈邀往及巡勇來拘伊等卽越水而逸不知現匿何處張保禀稱本月初七日之晚有徐姓者遣人來喚小的云鎮上獲一竊賊小的因時巳夜半囑伊等將賊交捕收管翌晨始知夜間實係捉姦後由陳老爺命小的拘齊沈徐等人移送案下尚有法華人胡阿連顧阿二在逃未獲小的自知悮公求恩寛宥徐小紀生供稱是日小的因事出外洎回聞人言有江姓婦與人在徐姓空房内犯姦事被沈阿毛所見紏人禽獲用繩綑縛攫去衣服首飾質取洋銀小的實未同往乞恩鑒宥沈阿毛供稱小的向爲馬夫安守本分並未捉姦大令命責二百板仍執定前供大令怒其刁猾又令鞭背八十下釘上脚鐐與徐一并收押候拘獲在逃之一千人以便質訊定斷隨限張保於三日内交到胡顧二人陸於三日内交到俞昆委 
[南巿瑣聞]  
　　南巿日增南貨店主許少雲前因私售小彩票經二十三七鋪巡防局員邱友林二尹拘獲訊明口供解送保甲總巡局總巡朱森庭明府判罰錢六十千交人保出限期繳呈前日許所逃逸無蹤明府聞而大怒嚴飭保人尋獲交案○昨日午前本邑南巿十六鋪地甲裘鎮巡至萬聚馬頭裏街見有無名男屍一具年約六十餘身穿藍布衫褲足登蒲鞋查得並無屍屬在滬因卽投報同仁輔元堂領棺收殮厝諸荒阡 
[英美租界公堂瑣案]  
　　李德華在姚榮齋米店收得鉛錢六千文攙和銅錢寄存張明慶所開小錢莊旋向寳泰小錢莊兌換洋銀莊夥察知其僞報諸捕房捕頭倩包探陳金標將李姚張三人拘獲搜出攙雜鉛錢之銅錢四千文一併解案請究李供稱小的前向姚榮齋米店購取鉛錢以圖微利自知不合求恩寛宥姚供小的並未收用鉛錢實係平時陸續剔出求鑒張供此錢由李寄存乞爲察核讞員張柄樞司馬商之梅副領事判責李二百板管押捕房兩月張姚各罰洋銀一百元○前晚流氓趙阿星向戚銀寳訛詐洋銀二十元不遂所欲紏衆行兇經一百四十七號暗差巡捕將趙拘獲解請嚴懲司馬判責二百板枷號一月發犯事地方示衆○許壽松許浦氏欲將螟蛉女胡才寳帶回蘇郡賣娼才寳不從許卽任意兇毆鄰人代抱不平報諸捕房捕頭倩包探陳根寳拘解請究才寳供稱許欲帶至蘇州偪令倚門賣笑堅不依允以致被毆許供才寳之夫在蘇患病故欲挈回原籍司馬飭將才寳押候父母來案具領許等從寛開釋○張阿二在虹口攫取小孩臂上所籠銀釧經包探李佩之拘獲解案請究司馬判責二百板 
[法租界捕房瑣案]  
　　某宦由温州附招商局普濟輪船來滬失去綢縐衣服報捕後經包探拘獲竊犯岳榮江起出原贓解經讞員杜枝園大令訊供因贓未齊全狡不承認昨日某宦浼招商局總辦顧緝庭觀察函致大令聲稱除起案各贓外尚少金沙若干摺子二扣關繫緊要務請嚴追大令命提岳研詰矢口不承遂叱令重責一百五十板還押再比○流氓張阿炳前因毆擊巡捕被拘到案大令判令枷號一月昨巳期滿包探解案請示大令著卽開枷重責五百板然後釋出○竊犯王阿才周承炳均由包探拘獲竊經大令訊供判令各枷號一月昨巳期滿大令命提案開枷各責五百板然後斥釋○朱金生在某烟館與張金榮爭奪烟槍將張頭顱擊破報　拘獲解經大令訊供判令重責二百板○流氓王阿妹伺於鄭家木橋攫取途人所携洋傘經巡街捕拘獲解經大令訊供判令重責三百板○偷兒陳林宋元全陳阿桂均由包探拘獲解經大令訊供判令各責二百板 
[美租界捕房紀事]  
　　前晚有某國駐滬兵七名同行至虹口司孝脫路不知何惡於甬人焦阿三扭住痛毆致傷面部七十一號一百號一百十四號三印捕見而喝阻七兵大怒奪去某印捕所持巡夜燈及號呌各印捕竭力拘獲解入捕房旋爲統帶官所聞親至捕房保出捕頭允之○昨晨妙手空空兒沈阿六濳入西華德路甬婦王洪氏家行竊衣物携之而出適爲包探劉阿炳所見拘入捕房捕頭令押候解送公堂禀請讞員張柄樞司馬訊辦○前晚偷兒方阿狗混入裏虹口鄉民某姓家竊取衣服正欲携之而逸適被事主拘獲送入捕房捕頭令押候解送公堂禀請究辦○偷兒張貴言潛至虹口篷路六號門牌龔元陽家行竊綢褲一條被二百二十號巡捕拘獲解送公堂偶一疎虞在途兎脫旋經包探張阿五代告捕頭捕頭令悉心查緝 
 
 
 

Page 10

 
 
[奏疏彚錄]  
　　頭品頂戴兩廣總督臣陶模頭品頂戴廣東巡撫臣德壽跪奏爲報明籌解第二批京餉赴陜委員起程日期恭摺仰祈聖鑒事竊照光緒一十七年分京餉奉撥廣東地丁銀十萬兩釐金銀十萬兩太平關常稅銀五萬兩又太平關常稅奉撥内務府經費銀十萬兩東北邊防經費原撥添撥共銀九萬六千兩又應解籌備餉需銀二十萬兩加放俸餉除撥還俄法英德借欵外尚應解京餉銀十萬兩固本餉銀十二萬兩旗兵加餉銀十萬兩另撥加添俸餉銀七千八百兩自應遵照分批起解巳於本年正月十九日在藩庫地丁京餉項内籌銀二萬兩釐金京餉項内籌銀一萬兩共銀五萬兩列作第一批交商匯解上海道轉匯赴京業經奏報在案兹再行籌解地丁京餉銀三萬兩太平關稅京餉銀三萬兩籌備餉需銀五萬兩東北邊防經費銀三萬兩加放俸餉銀四萬兩固本兵餉銀二萬兩共銀二十萬兩作爲第二批仍照上年辦法交商匯至漢口委員領齎匯單文批至漢提取足紋禀明駐漢轉運總局裝鞘編號代占印花仍由粤省委員解赴陜西行在户部投納飭委候補知縣王世釗等於三月初六日起程據廣東布政使丁體常詳請奏咨前來臣覆核無異除分咨外謹會同繕摺具陳伏乞皇太后皇上聖鑒謹奏四月初五日奉硃批户部知道欽此 
　　頭品頂戴兩廣總督臣陶模跪奏爲報解廣東省本年二月應還洋欵數目恭摺仰祈聖鑒事案准户部咨應還美德本息每年指撥廣東省鹽斤加價銀五萬兩加放俸餉銀五萬兩闈捐銀二十四萬兩地丁等項銀三十八萬兩每年匀分二五八冬四個月解赴江海關道交納等因兹據廣東布政使丁體常兩廣鹽運使國鈞善後局司道先後詳稱本年二月分應解前項銀兩現經設法挪湊並令各號商借墊足數作爲鹽斤加價銀一萬二千五百兩加放俸餉銀一萬二千五百兩闈捐銀六萬兩地丁等項銀九萬五千兩共銀一十八萬兩定於二月初九十三等日由號商大德恒等匯解江海關道兌收備還英德之欵至加撥佛郎磅價不敷銀兩原撥留用商包釐餉巳成無著經户部覆准自本年起攺由粤海關庫籌解抵作還清華欵騰出應解藩庫及善後局兵勇餉項等情詳請奏咨前來臣覆核無異除咨部查照外謹會同廣東巡撫臣德壽恭摺具陳伏乞皇太后皇上聖鋻謹奏四月初五日奉硃批户部知道欽此 
　　杭州將軍奴才常恩杭州副都統奴才德濟跪奏爲循例擬請坐補協領員缺恭摺具奏仰诉聖鑒事竊照杭州駐防廂藍旗滿洲協領兼廂白旗頭佐領哲爾精額於光緒二十六年閏八月二十六日因病出缺所遺協領兼佐領一缺例由八旗佐領内揀選諳練旗務之員擬定正陪咨送部旗帶領引見補放如有記名人員先儘奏請坐補等因歴經遵辦在案兹查有奉旨記銳之杭州駐防委右翼前鋒翼領廂白旗滿洲二佐領博第蘇曾經擬陪廂黄旗滿洲恊領兼正藍旗頭佐領榮增於光緒二十六年四月十一日引見奉旨擬陪博第蘇著記名欽此欽遵在案今哲爾精額所出廂藍旗滿洲協領兼廂白旗頭佐領一缺應請循例將博第蘇坐補業經奴才等考騐得博第蘇弓馬嫻熟辦事勤慎堪以循例坐補恊領合無仰懇天恩俯准將博第蘇坐補廂藍旗滿洲協領兼廂白旗頭佐領以資管轄而專責成所有循例擬請坐補協領緣由理合恭摺具奏伏乞皇太后皇上聖鑒訓示謹奏請旨四月初五日奉硃批著照所請兵部知道欽此 
常恩片再遵照部章揀選合例人員暫爲試署佐領防禦驍騎校各員缺以資差遣而重職守竊查杭州駐防廂紅旗四佐領榮增升補廂黄旗協領遺缺又正黄旗三佐領經武因病出缺又廂白旗二佐領博第蘇現巳循例奏請坐補廂藍旗協領遺缺例應揀選挑放案查上年十月二十三日接准行在兵部咨開經本部奏明嗣後各省外補之缺俱令該將軍督撫等揀選合例人員暫爲試署分别奏咨立案俟大局定後再行具奏請旨補授等因咨行遵照辦理前來奴才等伏查杭州駐防現出廂紅旗四佐領一缺查有正白旗二佐防禦廣濬弓馬熟管轄嚴堪以揀選試署佐領遞遺防禦一缺查有廂黄旗三佐驍騎校金秀弓馬熟當差勤堪以挑選試署防禦遞出驍騎校一缺查有正藍旗頭佐委前鋒校百順案於光緒二十五年十二月十三日陪放驍騎校引見奉旨記名照例堪以坐補驍騎校又出有正黄旗三佐領一缺查有廂紅旗四佐防禦海鏞弓馬熟管轄嚴堪以揀選試署佐領遞出防禦一缺查有廂藍旗四佐驍騎校恩海弓馬熟當差勤堪以揀選試署防禦遞出驍騎校一缺查有廂藍旗三佐領催全秀案於光緒二十五年九月十三日陪放驍騎校引見奉旨記名照例堪以坐補驍騎校又出有廂白旗二佐領一缺查有正紅旗二佐防禦多慶弓馬熟管轄嚴堪以揀選試署佐領遞出防禦一缺查有廂藍旗三佐驍騎校誠銘弓馬熟當差勤堪以揀選試署防禦遞出驍騎校一缺查有正紅旗三佐前鋒連山弓馬好差使慎堪以揀選試署驍騎校均經奴才等秉公楝選實係合例應補人員自應遵照部定新章奏請暫行試署以資差遣各專職守俟試署果能勝任再行循照向章給咨分送部旗補行引見補授至該員等應支官俸等項擬請援照綏遠城駐防現辦試署成案均照實任章程支領以勵當差惟查有坐補驍騎校百順全秀均係奉旨記名人員應請毋庸補行引見合併聲明謹將杭州駐防佐領防禦驍騎校各缺遵照部章揀選試署緣由理合附片具陳伏乞皇太后皇上聖鑒訓示謹奏請旨四月初五日奉硃批著照所請兵部知道欽此 
　　李鴻章片再現署安平縣知縣朱貞保辦理教民賠欵按畝派捐頗滋民怨但通省賠欵甚重司局帑藏巳空無從籌給州縣就地攤派亦迫于勢之無可如何然使宅心平恕外與教士磋磨内爲紳民信服固亦易於集事乃該員心存操切偶自報稱縣屬崔安鋪地方有拳匪寄存財物卽以緝匪爲名商之巡防哨官王錫采帶勇前往詎行至中途爲匪徒田絡獻追截致哨官王錫采中槍殞命並傷勇丁二名該令聞警逃歸田絡獻卽煽惑各鄉聚衆拒抗現經臣飭派記名提督鄭才盛及署深州知州吳燾前往查辦並令解脅擒渠以安反側該署知縣朱貞保躁妄釀釁斷難姑容相應請旨將署安平縣事候補知縣朱貞保卽行革職以肅官方謹附片具陳伏乞聖鑒訓示謹奏四月初六日奉硃批著照所請吏部知道欽此 
　　鄧華熙片再前准部咨奏定章程道府州縣無論何項勞績保歸候補人員應以到省之日起詳加試看扣限一年期滿出具考語奏明分别繁簡補用等因歴經遵辦在案兹查候補知縣姚春麟業巳到省試看一年期滿應行照章甄别據藩司邵積誠臬司林紹年造册詳請會核具奏前來臣查該員姚春麟才具穩練吏事留心堪以留省酌量補用除册咨送部科外謹會同兼署雲貴總督臣丁振鐸合詞附片具陳伏乞聖鑒謹奏四月初六日奉硃批吏部知道欽此 
　　于蔭霖片再臣於上年十月間馳抵豫任因差委乏員查有湖北拔貢試用知縣松桂志趣向上不同流俗經臣專摺奏明請旨飭下湖北撫臣迅令該員來豫聽候差委欽奉硃批著照所請該部知道欽此當經咨會湖北撫臣查照在案嗣因臣調任湖北旋調廣西因爲日無多尚未據該員禀報來豫現奉恩命開缺另簡無所用其差委自應仍留湖北原省當差除咨明湖北撫臣外謹附片陳明伏乞聖鑒謹奏奉硃批知道了欽此 
 
