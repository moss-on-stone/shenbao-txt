# 1891 - 93 - 4906452

 

Page 1

 
 
[恭印光緒十六年諭旨告成]  
　　本舘除歴日將諭旨敬謹錄諸報簡外每届一歲復排印成本俾薄海内外咸得綸綍恭耹茲已將光緒十六年論旨排成印以佳紙釘爲一巨册祗收工料洋銀一角五分有欲瞻仰訏謨者請至上海三馬路申昌書室及各埠申昌曁售報人處購取可也 
[勸募順直山左急振啓] [  申報舘協振所同人拜手]  
　　順直山左洪水爲災自去年四月以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗　下咽有不視息難延漸將告斃者乎伏念本舘勸辦賑捐而後江浙福建諸省　蒙大君子慷慨輸金今茲畿輔巖疆齊魯名境遭茲　沛何忍不復解囊特肅短箋附陳苦狀如肯玉成美事巨欵慨施則作善降祥福報可操左劵已 
[得彩求售] [  申報館協振所啓]  
　　本舘協振所集腋社二次彩票其第一彩乃嘉興朱夢廬先生所得茲以其文孫偶患驚風願將所得彩物仍交本舘代售助賑冀求速痊計文徴明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座花翎一支漢玉五件如有合意者請速來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[論厘卡積弊]  
　　三十年前赭宼鼎沸中原糜爛府庫空虚養兵之費無從籌措秉鈞者不得已始有設卡抽釐之舉原議俟軍務敉平卽行裁撤迨至河山底定日月重光荷戈之士解甲歸田伏處之氓安居樂業抽釐之舉似可以已矣然局卡猶未盡裁撤者何也誠以養兵有費善後有費地方籌備工程又有費若必舉從前所有局卡一槪裁撤則所需經費將於何項籌給邇來當事者通盤籌畫未嘗不欲紓物力恤商艱於局卡之可裁者裁之可併者併之而究不能一槪裁撤則誠有不得已之苦衷不得責其背初議而拂商情也彼買人子挾子母逐什一聨檣載貨遠涉關山得以各安所業孰非國家休養生息之所致食毛踐土具有天良僅出此區區之稅厘當不敢稍有怨讟僕嘗徴諸時事博繫輿評而知厘卡不足以病商所最足病商者乃在厘卡之司事巡丁也夫厘卡之有委員不過坐視其成至於出納簿籍查騐貨物勢不得不借資於可事巡丁使爲司事巡丁者皆能仰體國家設局抽厘之意核實辦理凡遇貨船到卡查騐之下立卽完稅掣票毫不勒索毫不留難夫可至弊竇之百出怨謗之交乘無如近來充司事巡丁者大都利慾薰心不顧利害同惡相濟因緣爲奸商船之過卡者必與若輩商通每月饋贈若干銀錢之外醯酒魚肉等物無不殷勤饋送以博若輩之歡心若輩旣得所欲則於該船過卡時卽以青眼相待查艙時旣不十分挑剔而於所載貨有十成者則以七八成完厘或竟以五六物成完厘而且隨到隨騐隨騐隨放無刁索捎留之苦以故商人咸願與若輩交結以利遄行而免婪索所謂枉尺直尋固人情之所樂於從事也其有不納陋規公然過卡者司事巡丁視之若仇讐待之如宼盜船中一席一屨一簏一箱無不肆意窮搜任情翻檢卽使食用之米不過數斗託帶之布不過數疋而司事巡丁輒指爲有意漏捐不容分說將物携去或船中有貨僅有七八成强令完足十成之稅或稅旣完矣而捐票猶不肯卽掣必使江千倚棹濡滯數日始得揚帆以去甚致途路不及䟎行物價因而耗折光天化日之下竟有此種鬼蜮隂肆其虎噬狼吞之技又何怪商賈之往來關津者飲恨切骨誓欲食其肉而寢其皮也夫厘卡之積弊非一日矣大憲爲綜覈度支起見亦嘗遣親信明幹之員赴各卡查察卽坐卡委員亦豈無精明强幹實心整頓之人而積弊終未能盡革者良由此等司事或由大僚函薦或由同袍推轂其來也旣以情面難却姑予錄用一旦下逐客令未免所傷實多遂相率瞻徇存投鼠忌器之意至於巡丁大率亦由營謀而得其與司事固類而不類不類而類者也此二種人若不從嚴選汰掃除情面一秉至公則厘卡積弊誠有未能驟挽者夫以商民之脂膏供奸猾之囊槖以致賈舶聞風而繞道行旅歎息而咨嗟則誠爲清議之所不容輿情之所共憤不獨營私廢公徇情執法之足以大壞綱紀也曾見有衣履翩翩應酬闊綽輕車怒馬廣陌揮鞭舞榭歌樓深宵宴客試問伊何人則某卡司事也問其月俸幾何則不過十千八千一家數口仰事俯蓄呼奴使婢外尚能任意揮霍肆應不窮則其來歴之不正可知神通之廣大更可知矣婪索商船不已必至遇民船而亦搜括之搜括民船不已必至遇官船而亦查騐之積而久焉弊且滋多日甚一日將有不可問者如二月二十九日本報載有司事無禮一則備載黔撫潘蔚如中丞缷事言旋由湘而鄂行近厘卡被司事喝阻入艙搜檢不憚煩瑣戈什哈等阻之司事竟出不遜語及喚厘卡委員問話始叩頭請罪幸中丞雅量寛宏不子深究然司事之横行無忌觀於此事而愈見矣中丞以客官過境故不欲窮究其事吾知鄂中大吏一聞此事必當勃然震怒以爲懲一敬百之計倘因此而積弊爲之稍挽豈非鄂省商民之幸倘各省亦能及時整頓則獲益更大豈非薄海商民之幸也夫 
[中江漁唱]  
　　蕪湖縣王明府上月廿二日因公赴郡謁見史太尊並擬順道往金陵一行云○澳同茂隆洋行去秋虧倒後所有躉船駛歸上海抵償欠項嗣由和興公司頂買來蕪開設洋行批發各種洋貨刻下房屋尚未擇定而躉船則秋廿三日拖到泊於江滸聞此後長江各野雞輪船抵埠俱將傍該躉船過載云○城廂洋藥各巨號去年折閲多端開春以來時有閉歇虧欠莊欵盈千累萬無力抵償則以一逃了事世道如此有心人能無江河日下之慨哉○江干各小划婪索行旅去年經王邑尊從嚴懲辦定立價目並令將姓名各榜船頭如敢再犯任人據名投禀缿桶歴年積弊一旦盡革何快如之近以閲時稍久仍有陽奉隂違著前日某輪船抵埠有客喚划登岸及至江心强索大錢七十文客無奈飽其慾壑後乃投禀缿桶王邑尊提划船帮頭勒令交出此人帮頭朋比爲奸初謂業已逃逸加以刑訊始將此人送案邑尊飭痛責數百板荷以巨枷發江口示衆○道憲成觀察示期二月廿五日甄别中江書字届期負笈來遊者生童共七百餘人黎明觀察親臨試院點名給卷現因人數過多院窄不能容命題後許各携歸限本日交卷濟濟多士無不頌觀察之寛厚云○朝廷設關徴稅自有常經商人不諳大義往往貪利走私自罹法網通商後貨物多由輪船載運而挾私偷漏仍日甚一日有關心時事者謂三五年前洋關由輪船查出私貨拍賣充公每月僅一二金之譜近年查 
 
 

Page 2

 
 
察愈　私貨愈多每月竟增至七八百金或一二千金是豈商人甘以貨物作孤注耶抑查稅者之未得其平耶○南門丐頭某姓在卑田院口雇盼自雄敲膚吸髓積得幾文造孽錢便爲其子聘娶官媒婆孟大脚之女爲媳女嬌養性成入門後不能躬操井臼以致家庭之間詬誶時聞前日又因細故與姑勃谿竟購阿芙蓉膏吞服偃臥洎人知覺則已香魂渺渺玉體如冰孟大脚聞之卽率娘子軍登門問罪吵閙五日始經和事老說妥令甲子厚備棺木凡隨於身者槪用絲綢並令其夫服齊縗送葬始寢其事惟囊槖則已耗盡矣○自花朝以後連日暢晴氣候鬱蒸行人解衣磅礴仍復揮汗如雨廿四日始密雲低護渥霈甘霖郊外催耕者咸謂好雨知時云○廿二日長街來一叟裋褐不完渾身水漬淋漓適有賣鮮魚者數人與之相識大驚問故叟未答放聲大哭仰天椎心詰之再三始忍涙曰余昨偕弟及子買舟作歸計君等所知也不意舟人固以刦奪爲事者解維後詭言載重難行君弟及郎倘能隨隄緩步吾與君輕舟一葉不將如杜老所謂春水船如天上坐乎余然之遣弟及兒登岸約抵某鎭相候於是鷗波畫槳點點輕飛詎舟子伺余出艙小解猛起推墮飛棹向烟波深處逸去是時弟輩相去已遠極聲呼救野嚝無人幸近淺渚拖泥帶水挣扎而起性命雖得保全然資喪途窮骨肉分散蒿目異鄉將何處向人乞活耶願君記吾言異日豚兒尋至可收骨江邊也言已淚如雨下時觀署環堵向賣魚者詳詢始知叟爲徐州人前年河決被水乞食南來父子爲人傭工積得薪水二十餘元遂作歸計繼意歸去坐食不如將所有販連洋貨帶歸便可吃着不盡一昨送别江干不虞爲舟子所算何命途之多蹇耶言畢出青蚨解贈勸暫覔食觀者亦共解腰纒贈之後不知所紙惟是光天化日之下舟子胆敢乘危行刦是眞愍不畏法者矣有緝捕之責者其亦有所聞否 
[甌海潮音]  
　　温處道李健齋爵觀察擬於月初乘超武兵船往寍波并至杭州公幹大約三月初回温○新委温州牙厘局總辦朱鏡堂太守德澄乘超武兵輪來温約月初莅局○新委瑞安厘局温慕伊司馬於二月二十日來甌俟禀見道府及局憲然後赴瑞從公○委辦温州賑　事務過少菊司馬任昇自台州來郡上月之望復往樂瑞平各邑勸捐○温州釐局總辦張蒓生太守濬萬供差兩載瓜代有期合郡商民公製傘牌頌揚德政○温州鎭周靜山鎭軍於上月下旬秉節出洋與海門鎭會哨○温州府經歴袁新栽叅軍籍隷閩省現因温郡十閩會舘司事乏人閩帮中人擬請主持其事○平陽縣縣丞宋左亭二尹勳鉞聞訃丁艱回籍讀禮○平陽古鰲頭局員查石生明府蔭元由大憲詳補紹興嵊縣缺大約上已後卽可履新矣○平陽蒲門司巡檢衛芝生少尹墀於二月初六日因病出缺大憲委邱玉生少尹爲之庖代 
[蓬島櫻雲]  
　　日本長崎爲各處輪船總匯之所商務宜蒸蒸日上乃市情寥落年不如年其故由日商少殷實之家所設各行無非代客經理日人呼之爲仲賣商稍不經心卽被倒欠華商知其若此咸有戒心卽日商亦自知市面之衰由於各貨不能暢銷實由於屢經失信以故屢次邀各商聚集議整商規抽取厘金以備抵欠並立查騐樟腦所因樟腦最易攙和他物去年華商晉恒號查出中有攙雪塊者以致大興口舌幾釀訟端此外更或攙鹽攙水今此所旣立凡有樟腦出售者須先送入所中查騐方准售銀云○長崎洪盛福號係山東人所開二月十二日有南次三郎酒井龜吉定購荳餅二十五萬斤言明每百斤價洋一元七角五分約期銀貨兩交略不拖欠至十五日十二點鐘時二人偕來出貨號中人向索價洋二人稱銀已隨帶在身俟出見若干核算總付可也號中人聞其言似有理並不猜疑迨六點鐘時貨已出畢共應洋一千七百四十餘元方欲與之計算而二人已乘間逃遁急奔往寓所找尋見面之時僅付洋五百元於是悟其爲騙局扭二人回號禀請理事照會裁判官嚴追至次晚二人由警察署派捕拘去并電請將原貨發封兹已查出荳餅二千塊共重九萬七千數百斤其半已被押洋七百餘元不知將若何辦理也○日皇太后曁皇后預傅懿旨於本月十一號午後一點鐘時乘輦出宫門幸川村樞密顧問官邸第○上月三十一號日皇降旨將大藏省所屬官吏改革甚多計判任官罷黜百三十人解散傭員三十九人造幣局判任官罷黜十三人解散傭員四人横濵稅關罷職七人同日内務省亦　改革計秘書官秋月新太郎以次鳥山縣治局次長藤澤會計局次長新井中央氣象臺長野村參事官進藤技師其他判任官九人均免官餘復罷黜三十四人遞信省所屬郵務郵便電信各局免官者五人調任者三人陸軍省免去將校多人 
[閩事述新]  
　　福州廠巷有廖姓者貿易中人也妻某氏前日因細故勃谿氏忿忿不平遽以刀自割其舌計割下約長寸許血湧如泉暈倒於地家中人驚惶無措急延西醫林拱甫先生來治林先以藥上血次將斷舌以藥立合之并出丸藥冲服移時始甦連治三四日業已能言其家感激無似逢人輒樂道不休吁是眞得青囊之秘訣歟○俄皇子有遊歴福州之信卞制軍已飭有司備辦供張并以制署花廳爲設宴之所重加修飾土木一新復飭匠在船政廠備設行臺修整鋪排亦異常華麗○德國使臣到閩已久上月十七日德提督范西學司領事葛爾錫諸君乘輿晋城先謁制憲卞頌帥飭放砲開門延入客廳晤談片刻卽設宴欵待糧道陳展堂儲憲有通商之責時亦在座主賓歡洽范君等無不額手稱頌及辭出督衙又往謁軍憲姶鳴騶而回卞制軍希軍憲次日卽出城謝步以盡邦交之誼○閩縣王大令接准同安縣來文據稱山月間因搭海壇輪船赴厦在船獲到拐徒一名并小孩二名查悉根由卽遞解來閩現經王大令將該犯研訊一堂犯供五歲之孩係由中亭街吳志陽買來其三歲之孩係由水部狀元境李孔仁買來官見供詞閃爍恐有不實不盡已出示佈告俾該失主自行赴縣認領○閩中佐雜塲員十分擁擠劉景韓方伯惻然憂之因籌欵議定規條按月由各憲輪考定其優劣給以奬銀下僚食德飲和咸嘖嘖鳴感上月初六日課期輪應臬司主政新任張笏臣亷訪于初五日接事公務怱煩因改於十六日考課是日佐雜塲員共七十三人均在二堂上排列考桌廉訪見各員接卷畢袖出題紙黏於壁間題係明刑弼教論整頓閩省驛務議嚴拿地棍示午後各員紛紛交卷而出日内當可發案也 
[考事彚登]  
　　福建閩俟兩縣示期二月十一日開考閩邑王大令恐有挾卷出塲等弊出題後甫蓋起講戳記卽行換題俾不得肆其伎倆及發案共取千人冠軍者爲葉在汶侯邑案首張傅禮共取一千一百二十人十七日覆試甫扃門卽有人將大門拆毁任意出入王大令聞報大怒親出查看有某姓跟丁公然自外直入大令喝令拘住飭責一千板皮破血流極聲求饒諸生圍觀者如堵又有某甲曾掇巍科忽混入將爲人捉刀侯官陳大令識其爲人不忍加以呵斥僅以微詞諷之甲大驚色沮乘機遁去士林因傳爲笑柄是塲閩邑錄取七百人首名洪體文侯邑錄取八百人首名張傳禮○鰲峯鳳池兩書院卞制軍牌示二月二十一日在貢院甄别先期生監文童皆赴院報卷向來每卷須給青蚨一百八十六文去歲有陳茂才查知書字卷價官已給發百數十千遂具禀糧鹽兩道署稱該書院胥格外勒索情弊經官批准各生勿庸再給卷資并出示在案士林十分稱快現届開考之期該胥仍敢每卷索費百文鳳池胥某甲胆敢在講堂大門口創造栅門以便任意居奇嗣因報名者愈集愈多皆忿忿不平將栅門拆毁甲恐釀事端始平價而售共計兩書院報卷不下六七千人是日黎明制軍派員分四處點名各生紛紛接卷頗形擁擠委員點名畢各鳴騶而回諸生亦皆挾卷歸寓是夕五鼓許陸續繳卷大約三月初旬方可發案云 
[臬示五條]  
　　署理福建按察使龍廉訪到任以來事事認眞士民懾服當缷事之先尤兢兢以閩中積習爲念兹錄其告示云爲嚴禁拿辦事照得安良公先除莠閩省牧令往往狃於積習姑息養奸以致搶刦鬥毆索詐之案層見疉出涓涓不息流爲江河貽害何堪設想本兼署司蒞任以來日夜隱憂遇案懲辦而冥頑如故譬如人患痿痺癆瘵諸症斷非和緩藥吕所能奏功本署司愛民如子嫉惡如仇此等無賴棍徒唯有執法從事而已今特舉害民之最切者開列於後一赶雲訛詐恐嚇取人財者計贓准盜竊論加一等治罪棍徒生事行兇擾害良民發極邉充軍 
 
 

Page 3

 
 
情重者分别斬絞棍徒訛言分債嚇　取財　財未遂竟行毆斃爲首斬立决爲從絞監候刁徒平空訛詐欺壓鄉愚致被詐之人因而自盡者絞監候一擄人勒贖棍徒捉人關禁勒贖得贓未滿貫者發遣新疆給官兵爲奴已滿貫者爲首絞監候爲從極邊充軍一持械尋衅兇徒因事忿爭執持兇器傷人及誤傷旁人者俱發近邊充軍傷人至篤疾者發邊遠充軍傷人至死者擬抵分别斬絞一設局誆賭民人將自己銀錢開塲誘賭抽頭者初犯杖一百徒三年再犯杖一百流三千里存留賭博之人初犯杖八十徒二年再犯杖一百徒三年匪徒另立名色誘賭聚衆數在三十人以上起意爲首者照造賣賭具例發邊遠充軍其夥同開設輾轉糾人之犯照販賣賭具爲首例杖一百流二千里其在塲帮收錢文等犯均照爲從例杖一百徒三年窩賭房屋入官充公一烟館窩盜容留外省流棍者照勾留來歴不明之人例發近邊充軍爲賊探聽事主消息通缐引路照强盜窩主造意不行又不分贓發新疆給官兵爲奴其未經造意又不同行但經窩留分得些微財物或止爲賣贓者减本犯一等治罪以上五除皆近日民問大害本兼署司不憚煩言兾爾等咸與惟新共相儆戒毋得視爲尋常條教自蹈刑章除分檄府廳州縣會同營汛嚴密查拿外并准受害之家及紳董地保赴就近地方官衙門首告立派兵役嚴拿務獲審實後儘法懲辦定不寛貸其挾嫌妄指者仍坐以誣告之罪爲此示仰通省關屬軍民　色人等一體凛遵毋以身試法切切特示 
[柴篷失火]  
　　二月二十五日之夜初鼓時揚州徐凝門城外東岸某姓柴篷失火約焚至三點鐘時始熄據云火係匪徒所縱按各處柴篷左近大多皆窮苦小民每值柴船到時必絡繹而來强賒硬索不遂其欲卽含恨在心視篷主防範稍疏乘間縱火篷主雖知之而不敢送官請辦蓋恐一朝釋出結恨愈深也噫柴爲日用所言需民生攸賴果如以上之事則此業雖多獲利恐此後將視爲畏途矣官斯土者將何以善爲保護乎 
[燒香被竊]  
　　寗郡南門内某姓婦守寡多年女工所入頗有積蓄二月十九日因觀音佛誕結伴往鎭海招寳山燒香朝出暮歸見門上鎖已扭斷室中箱籠盡行顚倒共被竊去衣飾銀洋等物約值百餘金生平所積一婦而空婦頓足大號誓不欲生幸經旁人勸阻得免自盡竊思婦女動輙拜佛燒香無非希圖福佑乃福未來而禍先至何其不思之甚耶 
[邗江官報]  
　　二月二十三日黄别駕澤琅由京回楊禀銷解餉差二十四日韓鹺尹志榮禀銷青口局差并謝委署石港塲缺王鹺尹永珙委辦運河堤工魏二尹業藩禀銷甘肅解餉差二十五日楊鹺尹誠委捐角稽收差 
[寍波官報]  
　　寍紹台道吳福茨觀察於月之二十五日晉省　見新藩憲並謁各大憲面禀要公寗波分府伊慕韓别駕亦於是日因公晉省 
[一塲春夢　　上月二十九日爲吕宋票開彩之期午前十一點鐘時上海某票店中尚存第二萬四千九百八十號票一紙恐其廢棄央熟識人某甲購歸及至下午四點鐘時接得吕宋電音悉此票竟中頭彩甲平日爲人作嫁至此忽獲洋銀四萬五千元頓作富翁不覺喜形於色急向某銀行照數兌取隨設筵泰和館遍饗親朋慶賀之聲洋洋盈耳至昨忽有吕宋來電謂中彩者實係第二千四百九十八號蓋西碼二千上應加一圈前日傅電怱忙將圈悞放於八字之後以致有毫釐千里之差也甲至此如夢醒黄粱富貴頓非所有立將所領之彩付還某銀行特不知所費筵資將由何人承認也 
[觀察慮囚]  
　　去年九月二十八日晚間太倉朱扣金家被盜旋經州署捕役拿獲盜犯施春溎湯老虎張仔楨郭來福等六名訊供屬實備文解來滬上赴道過堂聶觀察親提訊鞫發縣監禁前日覆訊施等同供稱是晚行刦之事由朱小郎陸福其兩人起意其時天適大雨現在朱陸在逃未獲小的等尚乞施恩觀察着仍發縣收禁候備文解赴蘇垣 
[滬濵瑣語]  
　　昨日本邑城廂内外巡防總局帮辦朱森庭明府傳各烟館主到案諭令不准容留匪類每晚二鼓一律閉門如敢抗違定干重究○昨日午刻上海縣陸春江明府假座邑廟内園筵宴冬防各委員盖每年冬防始於十月至次年三月初一日撤防故肆筵以勞之也○城面掣造局左近向有高昌廟一所中奉高昌司偶像本月初二日是處居民及製造局工匠奉之出游先期醵取貲財製就旌旗擡閣鉤心鬥角頗極新奇 
[英界公堂瑣案]  
　　朱顧氏訴稱昨夜小婦人行經尚仁里口突被王阿狗等阻住去路任情調戱駭而狂呌由捕拘案王及俞廷桂同供稱小的等皆蘇州人素習玉工昨晚路經是處黑暗中彼此悞碰不敢調戱婦人某號華捕禀稱小的於巡街時聞有婦人狂呼被流氓調戱是以拘王等到案蔡太守以王等輕薄滋事判令各枷號十四天發犯事地方示衆○張福順訴稱昨日小的至何阿春店内買糖見陳福寳等與何口角是以向之解勸不料陳卽與小的尋釁竟被扭至冰廠兇毆聲言伊失去洋銀三十元須令小的賠補旋經人勸散小的以無端被辱報捕拘陳請懲陳供稱小的在冰廠中執役昨與徐錦寳沈四福買糖時已酒醉誤認張說歹話故與忿爭其時小的携有洋銀三十元徐恐失落代交與沈小的未知其事誤以爲忙亂中遺失致又索張照賠後沈將洋交還早已知悞今被送案叩乞施恩徐供稱陳醉後買糖與何爭執小的恐有失悞將洋收藏旋令沈交還如今尚求明鑒沈供稱小的與陳徐同在冰廠中昨晚同去買糖徐恐陳失去洋銀轉交小的何供稱陳等來買糖花生先問價值小的告以每兩四文半陳言每兩三文小的不依陳卽大怒從身畔取出洋銀二三十元擲在櫃上聲言照每兩四文半爾可如數秤付小的言小店並無成　之貨陳怒愈甚大肆咆哮張見而勸之陳卽與張尋釁蔡太守判令將陳笞責一百板徐沈無辜開釋○包探陳阿九禀稱福建人王阿泰曾於數年前犯竊送案奉大老爺判令遞回原籍今又來滬深恐故智復萌是以獲送案下王供稱小的前曾犯竊遞籍後早已改過自新不敢再犯矣蔡太守判令押候笞責一百板仍備文遞解回籍請該管地方官嚴加管束○一百九十八號華捕禀稱昨夜小的經捕頭派往泥城橋河邊巡緝聞馬德常船上有呼救聲向之查問馬言有沈香全者邀令入船賭博正在呼盧喝雉沈忽言失去洋銀五元强將伊身畔洋銀二元搜去是以一併送案請予訊懲馬供稱小的係松江人載稻柴來此銷售與沈同鄉同業同在此處刺船昨夜邀同小的打牌俄忽稱失去洋銀竟將小的自己之洋銀二元攫去沈供稱昨夜馬甫至小的之船小的卽失去洋銀五元是以向之查問如今願將二元還馬求大老爺法外施仁蔡太守判令將沈管押三日還馬洋銀二元○一百八十九號華捕禀稱今日黎明時小的在路巡緝見張金春手持水烟袋八枝茶壺五具細加盤詰據稱竊自浦東北蔡鎭某茶寮張供稱小的在南匯縣境北蔡鎭某茶寮竊取水烟袋茶壺來滬質錢經捕拘獲蔡太守飭將人贓押候備文移送南匯縣就近傅失主領贓究辦○一百九十三號華捕禀稱昨夜王松林等沿路高呌喝阻不依拘拿解案王及余祥桂俞長壽戴阿生同供稱小的皆係鋸匠昨因算帳喧譁以後不敢如是矣蔡太守以王等尚未肇釁槪予開釋 
[法界公堂瑣案]  
　　小車頭目趙春林糾衆行兇將戴羅氏家車夫徐張太毆傷一節已紀報章昨日因徐傷痕已愈由某包探赴醫院中帶至案下戴羅氏帶同車夫李柏渭投案申訴情由趙亦帶同鄰人廖益興及詐傷之袁大等候質捕房將趙所轄車夫錢春元傅昌成瞿二寳及戴羅氏家車夫沈法雲沈昌林瞿大解送葛同轉問爾等事因爭載絲斤而起可曾將絲棧出店人羅春元邀到各人均稱未經邀到問袁曰爾傷 
 
 
] 

Page 4

 
 
在何處供稱傷在腰間問由誰毆爾供稱人多手雜不及認明同轉謂可是同帮人悞毆又問徐曰爾傷可愈供稱小的遭趙所轄車夫毆傷頭頂目下頭頂雖愈腰問及胸前尚覺疼痛問究竟因何起釁致成不解之仇供稱車主戴谷喜於前月廿二日往杭州進香禮佛二十日卽禮拜五有老主顧柯知仁絲棧出店人羅春元來喚慣送貨扔之車夫老頭子阿三卽李柏渭裝送天津絲一百七十一包適小的等均在午餐趙聞之卽行兠攬隨被裝去十六包嗣小的至碼頭趙覇不准裝糾衆打架幸逢巡捕將數車夫拘押片刻一併釋出將晚小的在家中分帳趙復帶同車夫多人將小的扭至伊家閉門毆擊受傷臥地後經戴羅氏所知立卽喚到西捕擊開趙家門將小的送入醫院趙自知理屈串出袁等裝作受傷同投案下問李曰伊等打架時爾在塲否供稱小的並不在塲問袁曰爾帮同打架否供稱小的本在趙名下是日見伊等打架因向解勸同轉曰本分府業已訪知喚車裝貨並無一定主顧隨謂趙曰爾稱柯知仁係爾老主顧爲何不知來人名字而李能指明確鑿顯係李之主顧矣趙供稱小的裝絲八十四包車資已被李收去李供稱棧家帳目本歸小的結算趙共送絲四車合計十六包每包錢二十五文確由小的收去小的曾擬照數給趙趙妄稱裝過八十四包希圖索詐以此未曾付與同轉問徐曰爾之傷痕究由誰人所擊供稱趙親自帶人將小的扭去兇毆問袁曰爾被誰人所擊供稱人多手雜認不分明同轉謂一味胡言殊屬可惡復問廖曰打架之事稱知情否供稱小的不知細情戴羅氏稱小婦人家各車夫每至晚問來家分帳不料趙竟帶人辱駡將徐扭去兇毆衆目昭彰請大老爺察訪可也備捕頭稱是晚確有車夫百餘人因打架之事同至八仙橋捕房當舁受傷人至醫院又將兩造各押三人惟解案之六人並非在塲打架者同轉將六人一併釋出復謂趙曰爾之蠻横不問可知着管押捕所以待掌頰一百下李亦掌頰如趙之數陸馬氏與史中才逃往寗波經某包探查獲一事已見報章昨晨其姑陸張氏挈子富泉投案候質葛同轉問陸馬氏曰爾言丈夫已死富泉是何人供稱是小婦人之夫前之所供由史唆使同轉問富泉曰爾完姻幾何時矣爾妻素來安分否供稱小的於去年五月成親妻子常與母親吵閙實屬不安本分問爾妻在外幾何時矣供稱去年出外不歸後在伊胞兄家尋到於上月二十八日挈回旋忽又携去鐡鍋一口不知其逃往寗波問陸馬氏爾爲何將鐡鍋携去供稱小婦人偕史到浦東家内史在門首小婦人入内取鍋原欲向姑　明請姑同往問富泉曰爾妻如此悍潑爾意如何供稱務請大老爺給小的領回管束同轉謂恐不肯改過隨着將史押候笞責二百板枷號一月陸馬氏昨　掌頰二百下着管押十天俟兩頰傷痕已愈再責一百下○流妓楊銀珠卽大脚銀珠前與龜子趙明山姘識合開戱館虧欠陳松　陳文侯等洋銀三千六百元控經葛同轉提訊銀珠認繳一半同轉諭令每月繳洋三百元昨晨又繳到三百元訴稱其餘已向原告懇情料理因松記前欠妓女俞德仙洋銀六百元目下歸小婦人認還每月拔付七十五元另立筆據松記處則每月拔還五十元文侯處每月拔還二十五元已言妥矣同轉問兩陳曰爾等是否已與銀珠說妥答稱已料理明白同轉着將繳案之洋如數領去另行具禀銷案復謂銀珠曰此欵爾與趙同借現在爾雖認還一半若其餘趙未理清爾亦不得置身事外遂仍着交原保人保去○三德堂西教士某甲閒步園中遺失千里鏡一具旋於上月中旬在義豐舊貨攤認得原贓送至公廨葛同轉訊知千里鏡由攤夥胡頌安收買限半月内將售物之人交案昨日限期已滿胡投案候訊中遣錢世舟投案訴稱千里鏡此殻太寛内襯有外國紙殻外有西人名字若是原物情願償價若干同轉檢得皮殻内確有襯紙問胡曰皮套何在胡稱此鏡實由友人王鼎甫由洞庭山寄來託售據云其父王安之物買有十餘年矣今將原信呈鑒問爾買時出錢若干供稱出洋五元同轉判令錢償洋四元千里鏡先給領○包探王榮培禀稱徐吉友竊取餅攤上鐡鍋一只送案請追葛同轉訊供之下判令押候掌頰一百下 
[眼前功德]  
　　謹啓者敝堂冬春兩季開廠施粥現届季春天氣尚未和暖因别處粥廠停止敝堂粥廠就食者愈多仍有二千餘人需米六石有奇經費之鉅人所共見本年捐欵寥寥敝堂素無恒產頗費躊躇惟念施粥接濟貧黎眞是眼前功德伏乞諸大善士抱民瘠之憂推已飢之念輸將義粟挹彼仁漿實惠有加後福無量用疏小啓謹佈公鑒[  上海六馬路仁濟善堂董事施善昌謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
