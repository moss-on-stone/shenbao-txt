# 1918 - 50 - 4916173

 

Page 1

 
 
   
 
 

Page 2

 
 
時評 
[俄事（二）（冷）]  
　　俄事我國人所當留意者厥有二因其一爲敵勢侵迫已有由歐及亞之象也其二爲殷監不遠即英人李德立氏所謂恐爲俄續也故我國人因俄事而深思之當知國内之爭非立時停止不足以自救也 
　　由前之說則前爲俄事今不能以俄事視俄事矣前以對德之戰場有俄界其間今則幾有直接及我之勢矣由後之說俄之戰鬭力當時什百倍於我以内爭故今乃不能不唯唯聽命於人况以我國之爭鬭力原有幾何今若消滅於内爭日後更何恃以立國乎嗚呼我國人其留意之 
[命令]  
[二月二十五日大總統令]  
　　前派陸軍第十六混成旅旅長馮玉祥率師援鄂乃竟沿途託故逗留通電主和業經嚴電誡斥茲據湖北督軍王占元電稱該旅長並在武穴勒提鹽釐各欵似此抗違明令任性妄爲殊屬大干軍紀馮玉祥著即先行免職交曹錕嚴切查明呈候核辦此令 
　　又令任命董世祿代理陸軍第十六混成旅旅長此令 
　　又令參謀總長蔭昌呈請任命王瑩爲陸軍第四師一等參謀官田鶴年爲二等參謀官均照准此令 
　　又令陸軍總長段芝貴呈准黑龍江督軍鮑貴𨜮咨請以雙保升補東興鎭協領廳照准此令 
　　又令巴和晉給三等嘉禾章嚴培南晉給四等嘉禾章此令 
　　又令吳慶莫奎印王恩絨均晉給四等嘉禾章此令 
　　又令王善荃給予四等文虎章此令　　又令茲制定督辦參戰事務處組織令公布之此令 
專電 
[南京電]  
　　張懷芝准明日到𡩋（二十六日下午七鐘） 
[香港電]  
　　今日賽馬場蓆棚坍塌全毁於火死傷頗多景狀甚慘（二十六日下午四鐘） 
外電 
[哈爾濱電]  
　　美國鐵路技師數百人之在日本候令者不日可抵哈埠大約將隨西米哇洛夫大佐之軍前進從事整理西比利亞之鐵路前交通次長由臨時政府任爲鐵路特别委員已抵哈埠該員似將着力於整頓鐵路一事惟目下尙未正式宣布（二十五日）字林報 
[香港電]  
　　昨日下午滙豐銀行開常年會議主席歡賀中國對德宣戰此舉之精神關係實超越物質關係且望中政府爲本國與協約國之利益起見即行覊禁或驅逐國内之敵僑德人在協約國中立國暗中主使之種種暴行足使吾人警覺如任令此種自行證明其野蠻不法之敵人自由行動則必貽害匪淺繼又論及上年中國之入稅謂是年所入之鹽稅爲某某數省擅自截用者其數近八百萬元不顧及鹽政局或中央政府之權力中央政府及於遠省之管轄權旣不充長而遠僻省分又可藉端宣告獨立則擅留國稅之風自必有增無減吾人希望中政府亟注意於此視爲必須妥辦之一要事云云（二十四日）路透電 
[北京電]  
　　馮總統最近通電南北各省略謂外交危機緊急不可不從速解决内爭舉國一致以對外（二十六日） 
[北京電]  
　　傳說南北兩軍巳訂停戰一星期之約（二十六日） 
[濟南電]  
　　施從濱在九江所率之山東軍隊爲馮　　 
玉祥軍所迫形勢危急要請速派援軍來潯張督軍不勝焦慮將令一混成旅南下又因安徽省形勢危急將第二路司令部移進徐州自昨日開始輸送張督軍擬於今晚（二十五）趕赴徐州暫持觀望之態度（二十五日） 
[漢口電]  
　　日淸汽船大亨丸由沙市下江駛至監利縣下游之長關（譯音）被南軍亂射中銃彈十六發船中搭客中國人一名負傷甚重又有日本漢口派遣隊司令官神頭少將由旅行歸漢亦乘同船鋶彈二發中司令官船室人幸無恙該船於二十五日又在岳州下游金露山地方淺擱被該處中國兵射擊有由岳州護送大亨丸船之日艦伏見號亦在同處鎗擊幸得無恙現武陵丸船爲救助大亨丸急駛前往該地矣（二十六日） 
[北京電]  
　　二十五日命令宣布馮玉祥之罪狀並免職交曹錕查辦同日以命令公布參戰督辦事務處組織令七條（二十五日） 
[濟南電]  
　　濟南中日英美各國防疫委員因接蚌埠發生眞正鼠疫之報告集議防疫方法决議先在津浦鐵路韓莊驛設檢疫停留所凡由南來之旅客槪須在該所停留五日在該所未設備完成以前津浦鐵路南段之火車停止開行山東省内各要地皆設檢疫所聘日英美三國醫生爲防疫顧問員等濟南城内數日前曾發生類似鼠疫患者數名經日英美三國醫生檢查之結果眞僞未判明現正嚴重警戒（二十六日） 
[東京電]  
　　據海軍省公報云在地中海出動之日本驅逐艦隊之一部於二月十二日護送與國運送船馳至某地被敵潛艇襲擊卽直行還射又他一部於二月十九日在某處亦被敵艇襲擊力戰擊退之後復發見敵艇再行攻擊云云 
（二十五日） 
[東京電]  
　　本野外相今日在貴族院答江木千之質問云内田大使先歸還哈爾濱再俟訓令因形勢如何然後赴俄都云（二十五日） 
[東京電]  
　　本野外務大臣在貴族院報告内田大使離俄京事云内田大使因避險决計離俄京非表示國交斷絶之意且因俄德單獨媾和尙未成立故俄國與聯合與國間之邦交亦未斷絶不過各國使臣暫離俄京耳 
（二十六日） 
[東京電]  
　　京都實業家上野與吉氏爲研究中國捐助京都大學經費十萬元（二十六日） 
[東京電]  
　　日本政府提出朝鮮物品進口免稅法律案於衆議院（二十六日）以上東方通信社電 
戰電 
[亞姆斯特丹電]  
　　德國承認接受俄國請和公文該文乃由里林氏與特魯資基氏署名據半官消息云德國並未即行答覆外交大臣庫爾滿男爵現方於羅舊京布克哈策勾當要務（二十二日） 
[倫敦電]  
　　俄國公報云過激黨總司令克里倫柯氏下令召集革命軍如德國拒絶媾和則當於各街各村各鎭紛襲以阻德軍之進遇激黨委員會續發示文謂敵人所抱關於和平之思想乃以僭奪行暴爲根據並斥德軍之攻勢爲匪徒之襲擊又詆中等社會表同情於德人以圖推翻革命委員會復懇軍工代表會組織大軍驅逐莠徒竭力改善糧食之輸運施行嚴厲之紀律於全國 
（二十二日） 
[倫敦電]  
　　俄國無線電稱德國於二十一日答覆十九日俄國請和之文謂德國願照下列條件媾和（一）德俄宣布不復處於戰爭地位（二）（甲）前在白里斯特里土夫斯克會中向俄代表指示之界線其西南之地向屬俄國者不復處於俄國土地保護權下（乙）此線在特文斯克境必須伸至古爾倫東陲（丙）凡此土地將由德奥順從民願决定其前途（三）里伏尼亞與愛沙尼亞二省之俄兵與紅旗衞隊應即退出由德國警察占守至二地制度足保其安寗時爲止（四）俄國須與烏克蘭媾和撤退駐烏克蘭與芬蘭之軍隊（五）俄國須竭力擔保東亞拉土里亞邊陲之地安然歸還土國（六）俄國完全解除動員（七）俄艦隊及協約國之軍艦必須留泊俄港至共同和局告成之日爲止或卸除武裝（八）（甲）一九○四年俄德商約應加實行（乙）擔保礦質之自由出口（丙）德俄法津與政治關係應按德俄第一協約規定之（十）俄國須允停止運動仇視四聯盟國（十）（一）俄國必須於四十八小時内接受以上條件俄國全權代表必須於三日之内在白里斯特里土夫斯克簽定和約而於十四日内調印俄國官電聲稱過激黨領袖里林氏特羅資基氏致電柏林謂俄國願接受德國媾和條件現已派代表赴白里斯特里土夫斯克（二十四日） 
[俄京電]  
　　軍工代表會中央幹事部以一百二十六票對八十五票贊成德國媾和條件不投票者二十六人（二十四日） 
[亞姆斯特丹電]  
　　昨據維也納電稱奥國首相塞爾特博士在下院演說謂德軍攻擊俄國奥軍並不參與其間衆爲歡呼（二十三日） 
[俄京電]  
　　俄國艦隊内有新式無畏戰艦多艘泊於里伐爾與希爾新福斯凍港艦中人員皆不欲戰非被毁則有落於敵手之虞國民委員會巳派員組織京畿特别參謀部宣布戒嚴令故反對革命之徒不難撲滅全城人民已應徴從事防務軍工黨之國會開特别會議由斯佛洛夫氏主席謂德國假面具巳揭今舍設法保全民國外别無他道國會决議案贊成政府之行動並願信頼軍工農民輔助軍工代表會之政權 
（二十二日） 
[亞姆斯特丹電]  
　　柏林官電聲稱庫爾滿男爵現赴羅舊京布克哈萊羅相首與總司令亞佛里斯克將軍巳抵該處會庫氏奥國外交大臣塞林伯爵旦夕將到洛加爾安齊格報載稱庫爾滿男爵在布克哈萊與塞林伯爵及亞佛里斯 
 
 
 

Page 3

 
 
　　克將軍會商後如俄國承認四聯盟國提出之媾和條件則將復赴白里斯特里土夫斯克與俄續開媾和談判德國各報紀載與羅國議和一節措詞甚爲峻刻謂羅國之地位今已無望當無奢求匈牙利首相在下院答復質問豫料羅國軍事與經濟均將受制於人（二十二日） 
[倫敦電]  
　　泰晤士報俄京訪員電稱俄京已届軍役年歲而免役之英僑奉本國軍令預備於接知照六小時後全行啟程回英其他英僑之能行者亦受儘速離俄之勸告婦孺尤當急行（二十三日） 
[倫敦電]  
　　德國公報云德軍在愛沙尼亞兼程而進敵軍曾於數地點稍事抵禦德軍進抵里伐爾德軍在伐爾克俘敵千人救出德奥人六百人德軍已佔領比斯柯夫南三十三英里之哇斯特羅夫德軍在特文斯克東巴爾比洛伏俘敵千人德軍佔領羅里沙夫林辛剛將軍之軍已入伊斯柯羅斯 
（二十四日） 
[倫敦電]  
　　海格將軍報稱英軍在白路特山附近敗襲擊之敵軍巴香逹爾境有敵砲隊從事轟擊（二十四日） 
[巴黎電]  
　　今日下午公報云末斯河右岸等處有激烈之砲戰亞爾薩斯上部法枝隊在邦逹斯巴及巴區勒巴西北破敵毁其防務並俘獲若干人敵軍頗受損失（二十四日） 
[倫敦電]  
　　基督敎靑年會現募捐英金七萬鎊用以爲法境華工數千人謀取幸福中國公會已捐助英金萬餘鎊（二十一日） 
[倫敦電]  
　　海軍預算案規定四十五萬人之經費（二十二日） 
[倫敦電]  
　　比代表萬特凡爾特氏在倫敦協約國社會黨大會主席時宣稱過邀黨之行事使國際社會主義失信於世人到會諸員未可輕視今抱平民主義之人苟於帝制主義未敗之際偃兵不戰則將鑄成大錯云法國代表湯姆氏昨在該大會主席時謂前在巴黎討論之後已知决可依據英國工黨發表之戰爭目的宣言書商定共同政策必使合於國際與人道而受敵國社會黨之承認云（二十二日） 
要聞一 
[俄德單獨媾和後之影響]  
　　我國實行參戰之動機二十三日元首特邀段芝泉督辦入府會議外間頗注意此事茲據確實報告前夜公府即用電話預約段氏段氏於早十鐘由福華門入府與元首面譚約一小時所討論者卽東亞國防與實行參戰問題聞元首所注意者三事一爲參戰督辦處組織問題一爲參戰借欵問題一爲參戰練兵問題而對於所購日械運京問題亦頗注意又一消息云段棋瑞就參戰督辦任以後曾擬定參戰督辦處之組織草案呈交國務院核辦前以參戰借欵尙未成立故閣議討論一次之後擱置未决最近因得駐美顧公使報告參戰借欵一案業由美政府提到該國下議院不久即有成立之望國務院特於昨日送局再審核一次後即送府發表計明後日内可見明令又某通信社云二十三日段氏入府外間有謂係因正式總理問題徴求段氏如何主張者自非確信蓋元首昨日所談者實限於外交與參戰也最近新疆方面情勢日趨緊急昨日政府又接得新疆楊督軍哿十九電略謂俄國回纏將勾結新疆回纒與土耳其取一致之行動懇飭部指撥餉彈以備抵禦電末並謂新彊爲防備萬一起見已實行戒嚴請轉令外交部暫勿發給外人游歷照會恐於生命財產上發生危險惹起國際交涉云云其危急情形可以想見矣又一消息新疆督軍楊增新二十三日有電到京係分致公府國務院及參戰督辦者聞該電甚長略云據駐俄偵員報稱俄東南兩部聖彼堡及費爾干什干等處俄國黨徒與德奥俘虜確已結合進窺中土勢甚猖獗我政府若不嚴行抗拒勢必蔓延不可收拾國家前途至多危險務乞速定方針早爲預防云云 
[日本出兵之先聲]  
　　日本將干涉西比利亞亂事之說鬨傳已久據共同通信社二十三日東京電云日本軍令部田中少將带有重大任務二十二日已向某地出發該少將係通曉俄國情事之人云云殆爲日本出兵之先聲東亞變局日益緊迫矣新聞編輯社消息云本社昨曾報告日本出兵之說又熾其消息非常重大惟關於外交應守一部秘密茲又聞二十三之閣議最重要者即爲參戰問題換言之即爲俄事問題而該日上午段督辦又曾進府與馮總統密商一方俄霍爾瓦特將軍亦於是日到京與我國及協商方面有所接洽即日本出兵西伯利亞之說不日即將實現而中日兩國際此時局亦將有協同動作我國國内問題將因是呈一大變化矣 
[俄國近日之危急]  
　　政府日來頻得駐外各使報告俄德單獨媾和上月即已發動因協議條件不合中間又復决裂俄國一再敗北無可更戰遂决定議和草約業於本月十九日簽字德軍一部即將開入俄都駐俄協約國各大使公使已準備即日離俄我國劉鏡人公使亦有電報聲明日内離去俄京又據外交界消息俄德休戰條約限期係本月十日終止德政府曾先期照會俄國謂俄如再無誠意議和一星期内彼即自由行動云云十八日德軍果實行進擊過激派政府驚惶無措外交委員杜洛斯克氏當日即向德國要求缓兵并詰問開戰之先何以不預行通告德政府置之不理謂本月十日平和談判破裂停戰期亦滿是十八日開始攻擊乃當然之事云云惟時德軍已大舉侵犯俄境翌日佔領德文斯克（里加灣附近）沙哈巴爾大山（俄奥交界處）大有兵臨城下之槪過激黨政府知無法挽回乃電知德軍允無條件降服德軍得電後以但有一電不足爲憑請派代表到沙巴哈爾磋商和議此其經過情形也又云俄過激派政府懾於德國威力俯首乞和略紀本報據路透社十九日倫敦電訊亦復相同據云過激派首領列寗與杜洛斯克因德軍十八日開始攻擊致文向德政府抗議謂德軍不應於俄軍解散後進攻俄國末謂工兵委員會現迫於德國正式之通告已願按照中歐四國在貝勒斯逹司克所提出之條件簽押和約關於此等條件之詳細答覆俄政府即將呈交不誤云云參閱此電俄國無條件降伏已無欵義惟據倫敦二十一日電云過激派政府近態度一變决定下令召集全國國民軍以期背城借一與德國决戰過激派外交委員長杜洛斯克氏因對俄問題現已負責辭職云云此因德國要挾過甚容有茲事其實俄上下惰氣已甚萬難期諸實行過激黨之豪言壯語終不過供歷史上一場之談話已况德國佔領德文司克之事本日路透電業已證實又據某方面得訊德軍艦四十五隻已滿載軍士由利華爾上陸而昨日路透社報道德軍進擊里恩尼亞與愛司恩利亞兩地均在芬蘭灣附近距俄京咫尺之間以上均爲倫敦方面所傳之消息較爲確實可靠者過激派政府此時縱有發憤圖强之心亦恐無濟於大局矣 
[西報論馮玉祥與主戰派]  
　　字林報二十二日北京通訊云馮玉祥對待政府頗出以滑稽詼諧之手段當留滞武穴不遵命令進援鄂省時電告政府謂長江水淺船陷泥中不能前進實則其他輪船固照常上駛毫無困難也繼則來電請假以忽患腦病爲理由且謂頭忽因脹面痛至於頭因何而脹則馮未言馮於兩電中暢言政治而於中國時局指陳極詳北方督軍聞之憤怒失色蓋馮爲其後輩當若曹爲成人時馮方就母索乳今竟對於前輩大加敎誨矣張懷芝氮憤塡胸不肯首途攻岳倪嗣冲電告北京謂馮玉祥如此謊謬出乎意外苟事前知之則必及早圖之其他諸人皆勸政府從速剿辦惟無一敢動手者聞前總理曾言馮兵力甚强不可輕視云云第馮玉祥也爲馮後援之李純也與謝絶援鄂之陳光遠也今猶未成足使政界聞而失箸之烈雷茲據督軍機關報言馮玉祥裭職之命令行將發表蓋在督軍派視之馮乃極可畏之人物也張懷芝雖未攻岳而政府竟簡爲湘贛巡閱使總統電覆主戰派謂南方主張和平者實繁有徒未便遽爾開戰今日英文北京日報稱曹錕張敬堯自漢口覆電謂北兵十萬餘人集於鄂境士氣甚佳大堪一戰政府改變政策自餒其氣殊屬非計故中央停戰不敢奉命云云馮玉祥除原有一旅外在浦口時復招一旅合計其兵力當在萬人以上有靑年會之陶鎔演講會之啓迪足球之發揚其興致操練之勞動其筋骨當能成就大事業馮旅刻駐於九江武穴之間而由浦口出發之魯軍適在九江附近與馮旅相接使李純與馮玉祥果有價値則魯軍無異爲釜中魚矣北京報紙預料不日大戰吾人敢言小小流血即可使電報局省却許多辛苦今電報之爲用不盡有益雖最高政界亦承認之前爲著名盜魁今成時髦愛國家之張作霖屢向李純作電線上之激戰雙方相爭旣久各省無言乃聲訴於今方請假聞將去職之總理王士珍温厚長者分電解紛無非是尊意敬悉純出於爲國謀幸福之眞忱初非偏於私見旨趣高尙欽佩不已等語末謂深恐彼此繼續發電爭辯不息勢將碍及交誼尙望明逹互相原諒勿再電爭云云不知雙方能從其言否也吾人刻在滑稽劇之前歟抑在大慘劇之前歟莫能言之北軍大集於鄂境軍餉備置皆較南軍爲優此乃不可掩之事實若北方督軍果欲一試而又能驅其部下作戰則勝負正未可言但無論執戈相向或臨陣脫逃北軍之血將爲砲聲所震𤍠終爲逞其搶刦之行爲無告人民之慘劇如欲避免搶刦先須避免戰事目下南軍不向前進取静候議和顯無挑釁之意總統陽似傾向督軍陰則與李純等同意李純等與南軍密切通訊調停條約早有磋商苟非督軍團從中阻撓和局本非難事惟督軍團之顔面與祿位摇摇欲墜亟亟可危前旣虚張聲勢徒有其表此後再欲大言嚇人誰其信之故督軍團所必爲者厥有二途非竭其所能以决雌雄即退位讓人而已但養尊處優之督軍未必肯輕易讓人即使此輩全去而繼之者之爲何種人物亦殊難言也 
[南京快信]  
　　日來各方面敦促李督進行和議之電紛至李督昨電鄂贛二督商議仍依前議進行惟形勢稍變現正在磋商進行方法俾早解决 
　　自外交發生問題後曹錕張敬堯昨亦電李督促進和議 
　　軍署昨日下午開軍事會議本署參謀處副官處曁軍務軍法軍需軍醫各課人員均列席聞係普通例會 
　　李督昨又加調第六師馬步砲兵各一營赴浦口駐防聞津浦車沿路線自滁州以北皆已特别戒嚴 
　　馮玉祥昨來電解釋謡言謂祥不問南北惟希望和平無所謂獨立自主等語 
　　駐徐屬之安武軍倪嗣冲堅持不肯讓歸蘇督節制 
　　李督派赴蚌埠祝倪嗣冲壽之代表昨日午車已回寗 
魯軍師長施從濱來電已抵南昌主客軍極安蚌埠確開會議聞列席者三十餘人開防極嚴李督命本署朱參議會同省警廳長王桂林在浦口設立檢疫所 
　　中央昨來電慰問李督病狀冷遹耿毅昨又由滬啣岑西林命來寗接洽和議譚浩明代表張其煌昨由滬來寗今晨已乘輪赴鄂 
　　第六混成旅長張宗昌昨入謁李督商開拔赴鄂事聞尙無定期 
　　第七十四旅長陳調元因所部改編及徐防事來省謁李督稟商一切 
　　參陸處電蘇妥愼保護行駛長江之各國商輪兵艦 
　　新委要塞掩護團團副官王桂森已於昨日到差駐寗日領高尾氏昨偕日本海陸軍官數人晋謁李督密談甚久 
　　浙省敎育會通告聯合運動會准於四月一日在浙舉行 
　　聞本省釐稅局所日内有數處更動 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[府院二十三日之大會議]  
　　（一）國務會議二十三日爲國務例會之期上午九時錢代總理首先到院十一時左右各部總長陸續到齊照常開議首由陸子欣總長報告某項外交問題事甚秘密有謂係參戰問題且與俄國方面日本出兵有關係者諒非無因次由陸軍財政兩總長提出籌撥魯鄂各處軍費案數件無甚討論照例通過段總長因須入府會議軍事退席獨早其他各部總長及錢代總理於下午二時散會後均在院内午餐又一消息二十三日國務會議案件臨時提出討論者頗多茲將探悉之件分紀於下（一）維持武漢地方秩序以杜外人乘勢染指之件（一）指示東北各處長官防範俄德亂徒攪擾内地之件（一）簡命中國銀行總裁之件（一）吉閩贛等省要求追加預算案之件此外尙有上次會議未决之外交重要議案一件因極秘密未便宣佈散會後即由錢代總理偕全體閣員應大總統之召進府議政聞該日之國務會議所列議程之議案均完全通過 
[（二）公府會議]  
　　大總統於二十三日上午十二時除交論承宣司電知國務院秘書廳邀請錢代總理及各部總長進府議事至午後二時五十五分錢化總理與閣員及惲公孚秘書長均赴春藕齋晉謁大總統除報告國務會議經過情形外並有密要文件呈與元首核鑒經總統略閱梗槪遂開會議惟會議時屏退左右詳情不易探悉據府中某要人言該會議略分六端一爲本日與段合肥議定改閣辦法一爲對付外交種種方針一爲鄂省議會代表來京要求政府對南應謀和局以維鄂省秩序而免倚頼外力保護應積極籌劃保衞方法一速謀對付俄德單獨媾和之要策一爲七年公債旣已决定發行應將中交鈔票價格早日提高俾維市面金融一爲電示曹宣撫使張總司令軍事機宜兩件此外關於再勸王士珍早日銷假視事如王堅不肯任應以何人出任辦法議至四時三十七分全體國務員始作辭出府又一消息馮總統以待决軍事會議之要案甚多特於日昨續召軍事會議一次王總理段廕兩總長陸張兩次長及師處長等十餘人於下午一時左右陸續到齊即在參陸辦公處開議首由王總理將馮玉祥宣言服從中央之來電提出報告繼則密議某項軍事問題及外交問題聞外交問題已决定辦法兩項直至下午二時四十分始行散會聞元首擬派劉承恩赴陜一節亦曾提出討論並聞陸子欣出府後卽在外交部大樓召集次長參事等商議進行方法 
[（三）段督辦入府之會議]  
　　公府消息大總統於二十三日上午九時以電話邀請參戰督辦段芝泉進府議政至十一時十分段乘汽車赴公府大總統遂在春藕齋會議室延見密談逹一小時二十分鐘之久段始與辭出府據聞總統與段所談之要政除徴求改組内閣辦法及應付某項外交之重要計劃外尙有解决大局與對待譚浩明曁馮玉祥諸要項又一消息段督辦入府謁見馮河間除密談外交問題馮對於時局問題復多所諮詢段督辦并未加以評斷惟總統談及繼任總理問題時段亦贊同徐世昌主張敦請楊杏城來京之說云 
[馮玉祥褫職問題]  
　　國務院消息錢代總理以馮玉祥通電主和王總理旣不主張懲辦故不便違其方針以免激起他方變動前日曾以個人名義特致湖北督軍王子春電請王迅速派員赴武穴切實勸告馮旅長萬勿受人所愚違抗中央命令且元首現旣宣言若該旅長改過自新决不追究前愆特希貴督軍將此種勸勉言詞轉逹馮旅長是幸云云另一消息錢代總揆拍發此電亦係出於不得巳倘再無效則懲辦馮氏之命令卽將實現也 
　　馮玉祥褫職問題前日公府會議時因王總理力言不可持之過急故此事暫時擱起茲據可靠消息某要人日昨尙力言馮玉祥如不明令處分則以後倡爲異議者必將日衆而中央已無威力之可言矣元首未加可否但此項辦法王總理始終竭力阻止故暫緩發又一消息馮玉祥免職交曹錕查辦命令二十三日巳通過閣議不日或可發表其前後經過情形如下（一）各方之戒備上次（星期四）閣議即擬明令免馮官職因恐各方未有戒備馮或竟自由行動故暫行擱置參陸兩部前日已分電長江巡閱使倪丹忱副使王子銘鄂督王子春宣撫使曹仲珊總司令張勳臣第二路師長施從濱等嚴行防備對於皖境尤爲扼要連電倪使倪昨來電稱已分别扼要派兵防守故昨日閣議即决定逕行發表（二）查辦人員之斟酌查辦人員本擬倪嗣冲因倪與馮立於反對地位恐各方未能翕服昨日閣議改爲倪嗣冲曹錕二人查辦府議席上又將倪嗣冲名字圈去改爲曹錕單獨查辦（三）免職後之通電免職命令發後院部將特發急電遍致各省督軍省長詳述馮旅逗留武穴通電抗令分兵設險强提官欵種種行爲實屬有玷軍人名譽用特免職查辦望宣示所屬勿滋誤會等語（四）十六旅旅長之接替馮旅遺缺已定改委十六旅第二團董團長升署因其第一團團長附和馮玉祥第二團長與馮旅反對故特舉以升替云 
　　自馮玉祥駐紥武穴通電主和後各方函迭有要電至京有謂馮旅長抗命中央意嗣附南者有謂倡言獨立擅提稅欵呈請申討者然據某方面所得馮玉祥旅長昨自武穴拍來密電則云奉院養電無任悚惶責詢派兵强提稅欵並無其事玉祥所部軍隊旣係直轄中央如有需用欵項之時自可電請中央撥付即有須通緩急之處亦當直接與鄂督磋商焉有擅行勒欵之理伏乞澈究以明心跡外間所傳蜚語俱屬捕風捉影之言萬勿輕信玉祥現駐武穴仍督率軍隊照常操練保衞商民無犯秋毫嗣後擬每日電逹鈞座以免時有隔閡謹述情形以慰厪注云云 
[湖北之戰局（赤水通信）]  
　　吳光新初困宜昌幾不能假道出圍後一戰而下荆沙可以北歸矣乃以荆沙可守又因主戰派之關係竟不他行即治軍其地以所獲石軍之械編足其一師一旅外更益兩團爲長治外安之計畫不知黎天才不戰而走當陽遠安蓋欲與渝湘通聯絡進可以攻荊宜退可以入巴蜀石星川以軍事屬唐克明固守公安石首緩待時機蓋亦在恢復舊物也當舊曆年關黎唐之軍蠕蠕而動兩方各有小戰及渝以一軍下巫峽而灃州之援軍又出長揚共迫宜昌於初四初五等日劇戰竟復宜昌吳光新悉集其軍荊州朱廷燦與唐軍戰於公安不能佔勝現時在江南黃金口一带交戰愈迫愈急吳光新乃將其事暫交朱廷燦於昨附日輪來漢與王曹張等協議救援如援軍一星期不行則荊沙必悉入敵人之手 
　　攻岳總司令張勳臣曁宣撫使曹仲珊誓得長岳首出軍以攻蒲圻崇陽意欲得武岳鐵路及各要道相持於羊樓廣口桂口一带者屢日前日巳失第一條戰線退回蒲城昨日又傳蒲圻完全爲南軍佔領蓋因蒲圻崇陽通出皆重山峻嶺有蜀道之難非北軍所習運動困難而南軍則不然湘軍草鞋裹腿極爲輕便若桂軍則尤爲特别其行裝不一有若鐵公鷄戲中人物之裝束雖官長亦無一定形式有四肢縳以牛皮係爲攀行峻嶺之用其行輕捷無比有背鎗者有不背鎗而身懷小匕首四五隻者此輩皆父子從軍據云十二三時卽習爲武事且各統兵官之激發皆云北人從此不要南人當兵此輩旣以當兵爲生計故拚命相爭雖死不懼此次之爭北軍之所以屢不得利者蓋仍兵力終不敵士氣也 
　　武穴之現象日趨於緊迫馮玉祥之兵自蕪湖以下均有佈置皖督怒甚大有非戰不可之勢馮軍則靜以待之武穴商會以爲可危電致武漢商會請共與維持而漢會亦以漢口商業之交通惟長江一道可利交通如長江有事漢口之危可想現由商會各團聯合會擬電京滬及長江各商會共同維持後效如何不得而知惟以現勢審之長江之事雖不免然未必即在目前也 
湘鄂間戰禍近况（武昌通信） 
[小戰鬬未巳總攻聲有待]  
　　湘鄂戰事雖於十六日復行開始交綏然南軍純取守勢北軍亦未施行總攻擊至二十一日爲止各方皆屬前鋒小戰鬭並非全部大戰爭故至今尙無大勝敗可言聞呈此狀熊之原因由於李王陳三督與陸譚岑譚諸公磋商和議並未斷絶三督所提撤退岳州桂軍然後言和之條件湘當道認爲有商榷餘地一俟譚組菴歸湘即可實行中央之欲討伐譚浩明本非爲爭岳州係懼湘桂軍更進而覬覦武漢苟譚組菴能使桂軍退出岳州則西南無侵鄂之陰謀已昭然若揭總統亦不忍爲一岳州之故大起兵禍糜爛人民曹仲珊固號稱主戰派究爲與總統接近之直系人物近亦能仰承總統不戰屈人宗旨到漢以後又經王子春極力聯絡甚爲和衷十六日原爲曹與張敬堯預行約定攻岳之期曹以桂軍旣有自退之議特命前敵諸軍暫緩進攻靜俟後命而積極主戰希冀督湘之張敬堯則大不謂然祇以曹王主張一致不便反對因密命駐蒲通一带所部第七師十四旅及附屬混成旅仍即日由羊樓峝桂口等處前進向南軍挑戰當日將南軍前衞擊敗衝入南軍頭道防線比由田樹勳旅長飛電曹張行轅告捷請令各路軍隊按照預定計畫一齊進攻惟曹使躊躇審愼與張王商酌至十七日猶未下全部攻擊命令總以未奉府院訓令爲辭田旅次日爲多數南軍圍擊勢難獨支即於十七夜敗退回蒲圻羊樓峝原駐紥地次日蒲圻紳民聞信大起恐慌知事陳某懼蹈上次覆輙立卽棄職而逃實則南軍將田旅擊退後並未追躡勝負皆無關大勢而其餘各路前衞軍隊因此牽動十七日均有小戰鬭或搶擊或砲轟自通城至監利凡兩軍相持之地皆聞隆隆之聲究其實際兩軍俱以自保陣地爲目的如此戰鬭徒耗子彈而已十八日張敬堯聞該師受挫之信頗與曹使有所爭論並决計移其司令部往蒲圻實行攻岳前敵節制各軍之任務曹以職權所在不能不許之張遂調動後方各軍一齊向前敵出發並於十九日自往蒲親赴前敵各地視察計畫進攻方略其總攻擊日期大約即在此兩三日内南軍因取守勢專俟北之攻擊並不先發故十八九至二十一日之間各地皆爲小戰戰勢如此切迫究不知爲調人之諸公如何設法解此巨厄竊以自修正參衆兩院組織選舉法公布後中央巳立於絶對主戰地位調停更無可言國會問題旣無可以轉圜之處南軍豈肯就此罷手凡前此所議桂軍先退出岳州然後議和之說至是情勢已變今聞王總理已决計下台殆有感於調停政策之决難成功歟王氏去後代之者若爲主戰派此後總統必益陷於孤立地位調停愈無可望吾湘鄂人民惟有坐受兵禍延長之困矣 
[現下之長江形勢談]  
　　自馮玉祥通電主和以來長江形勢益趨險惡據陸軍某當局云長江各埠所駐之軍隊派别極爲複雜倪馮兩氏如能不各趨極端致開戰釁則非獨長江流域人民之幸亦國家之福否則戰端一開恐將來各方面因利害衝突之故須變出無數戰爭團體相政府縱欲調停亦無能爲力中央此時無論或和或戰均須先將長江各方面之意見從速解釋否則恐南北之戰事未息而同派之爭端巳開更難收拾復云長江方面主戰主和兩派之軍力現下旗幟尙未十分彰明兩方面之軍力亦未敢遽然判斷武穴蘄州中間之田家鎭爲長江重要地方馮旅雖分駐武穴蘄州并未宣言自主故對於鄂兵駐守之田家鎭諒未遽爾過問也 
　　據漢口電稱第二艦隊司令杜錫圭刻已命令各艦長以中立態度警備贛鄂沿岸曹宣撫使對此已嚴令其與北軍共同作戰參加攻擊岳州如抗不奉命卽將派輪船搭載陸兵監視軍艦云 
川陜陷落之消息 
[劉存厚降服南軍]  
　　共同通信社消息云四川督軍劉存厚近因子彈缺乏軍餉又無從籌措而綿陽梓潼嘉陵等處又相繼失守致陷於腹背受敵之苦境其結果遂不得不降於唐繼堯據二十日重慶電川督劉存厚省長張澜及師旅長等十八人於十六日聯名致電重慶熊克武請求單獨議和並宣言加入南方略謂從前川省戰闕不已致使大局難期和平全由余等昧於時勢之所致中央政府對於時局一意因循姑息因之時局益形棼擾其意何居實所不解川省久經兵亂萬難再堪戰禍茲特聲明與西南各省取一致之行動擁護約法維持國憲誓冺川省之紛糾力促和平之進行甚望慨念時艱出膺收拾之任總攬川省之軍政速息各方面之戰爭爲盼云云熊克武接電後已率其幕僚等於二十一日由重慶動身前往成都云 
[陳樹藩退駐潼關]  
　　新聞交通社云陜西省城甚爲危急頃又傳來消息謂由潼關曾來急電二通聞第一電謂西安巳被諸路圍攻陜督陳樹藩兵單械盡業巳出城退至渭南第二電則云敵旣戰勝復行追襲陳督又由渭南退至潼關急盼中央速派大兵援助以安陜局云云又據新民通信社消息連日盛傳西安不守且有陳樹藩不知下落之說查陳樹藩最近致參陸辦公處之電係篠（十七）電雖言防務吃緊兵力單蒲薄尙未遽及省垣有如何不稳消息惟此係二十一上午十一點鐘在潼關所發並非發自西安至潼關以西目前電報當巳阻斷此電係十七日稿迄二十一日寄抵潼關始得拍發而陳氏於十七日發電之時尙未離西安足證連日局面巳有變化矣 
[皖省近事]  
　　皖督倪嗣冲以馮玉祥逗留武穴恐有謀皖舉動昨特在蚌埠開軍事會議决派軍隊集於宿松（與鄂黃梅廣濟縣交界之處）並令馬少甫就省起點設立兵站直逹宿松以石牌爲第一站太湖爲第二站 
　　倪嗣冲自馮旅通電後特注重皖省上游防務除飭馬鎭守使將一八兩路安武軍開赴各要地屯紥外仍恐兵力單薄昨特令飭駐滁第六路安武軍開拔至安慶上游石牌鎭駐防藉爲太湖英山等處聲援以厚兵力頃聞該路軍隊已於日昨來省暫住西門外大王廟現在紛紛雇用民夫搬運子彈擬於日内卽拔隊開往 
　　倪嗣冲昨通電各處謂馮玉祥抗令違法意在圖皖願親率師旅大張撻伐云云並電請政府速撥重兵來皖助防 
　　倪嗣冲前電商魯督張懷芝電令施從濱師長就近分撥數營協助皖防現魯軍已由浦開拔兩營來皖 
 
 
 

Page 7

 
 
　　皖軍械局昨日（二十三）發出子彈七十餘箱快鎗千餘桿聞係借與此次開來魯軍之用 
　　倪嗣冲現令第一路帮統史俊玉赴宿松望江華陽各處巡視並令省城電政局就宿松安設電線以備隨時通報軍情 
　　日前皖垣盛謡九江獨立人民頗有驚慌之象紛紛遷徙茲有自潯歸皖者言該處業有魯省施從濱率兵一旅駐紥該地商民尙稱安靜并無獨立之舉惟距離九江上游五十餘里之武穴地方確爲馮軍扼守頃聞馮旅因九江梗阻不便窺皖業已登岸擬由湖北之黃梅廣濟等縣進窺皖境之太宿等縣故近日皖防吃緊安武軍已紛紛開赴上游防禦 
　　近聞長江水上警察廳長程炎勳以時局紛擾長江防務吃重更加事權不一頗萌退志現商民擬設法挽留 
　　昨日華利商輪過皖滿載兵士亦係援鄂之師聞此項軍隊係魯軍由滁縣出發而來統兵官爲張克瑶於過皖時並未停泊卽展輪上駛 
山西疫症之可慘 < 
[閻錫山致電國務院云山西自發現疫症以來迄二月八日止]  
　　據崞縣報稱政化村莊和尙王皇甫氏原平鎭李升保李高氏軒崗傳福太南賈村周韓氏店主周姓之女口子門村孟三喜伊莊頭劉仁龍平地泉村尙殷氏陽武村劉彭氏等十一人先後疫死山陰縣報稱新岱岳陳福慶之兄及其妻東辛寨梁三富及張姓之妻東雙山村陳世及其母陳世連及其妻與子又郭姓之婦李莊村耿安國東小河村馬銀銀馬拾虎馬掌國及其妻華吉嶺華大南周莊王姓家屬六口又應縣界内之蔣靑山之弟蔣耀山等二十三人先後疫死平魯縣報稱野猪窩村李並高李祥井坪鎭任合三等三人疫死又平魯右玉連界之看守溝疫死張姓八人趙姓七人喬姓一人朔縣報稱安家嶺王趙小下窰子村王淸秀之妻上窰子村王在山等三人先後疫死右玉縣報稱城内范海仔隔離所王范氏及其女又范趙氏王孫氏等五人先後疫死左雲報稱南關外呂三旦楊庚林又紙房趙二平王牛娃等四人先後疫死代縣報稱試刀石村索姓陽明堡喬姓及不知姓名一人古城周姚氏張家堡董姓白李氏等六人先後疫死神池縣報稱利民堡義寛劉得月季宴娃義井鎭尹三巴等四人先後疫死定襄縣報稱寇村姚張氏張姚氏姚先明東王村郭蘭氏等四人先後疫死忻縣報稱張村疫死班黃俊一人繁峙縣報稱岩頭村陳壬寅李黑黑陳新民等三人大保村過客二人先後疫死五寨縣報稱福成店疫死旅客耿合心一人岢嵐縣報稱城内三義店疫死曹金金曹老二王俊秀三人居民冀得勝一人客民李甫一人偏關報稱城西門疫死杜姓母子二人計十四縣共疫死九十三人 
[各西醫之報告云二月十五日]  
　　仁義村疫死兩人十六號疫死兩人該處共計死五十三人現該村除死者外所餘者不過百人尙有屍體十七具未曾掩埋義井亦有死體十具未埋衞生隊尙未實施職務王醫生及范牧師定星期一到義井星期二三兩日往仁義辦理掩埋事宜又據魏牧師報告利民堡疫死三人十六號午前又死一人十五日神池城内疫死兩人偏關之西關巳疫死十人河曲境内有七八村已染疫病繁峙縣隘口臨近共死十二人在繁峙邊五人在代縣界五人岩頭染疫者雖無可靠數目大約二三十人十四五人尙未掩埋余醫生與裴牧師將請示知事將屍體焚燒並與岩頭村人交涉或將該屍體埋一大坑内云 
[杭州快信]  
　　楊士琦准今日乘特别快車赴滬皖南馬鎭守使昨電來浙詳告近日該處防務安靜 
　　敎育部咨准留日學生監督彭清　呈准取締學生私與外人結婚如有違背官費生停給自費生除名以示儆懲昨已令廳查照 
　　英醫土梅滕更創設時疫病院楊督撥助開辦費三千金齊省長二千金已分别函知給領 
　　前鄞縣知事王家琦甬亂時被攫去之國稅解欵二萬金現經張道尹竭力斡旋呈由督軍省長轉請中央核准支銷已免賠繳 
　　二師張師長咨請全省警務處撥欵興修師部附近由雄鎭樓逹鳳山候潮門一带官路已飭工務處尅日派員估修 
　　警務處編制科員顧昌齡因病出缺已委彭愼接充 
地方通信 
[松江]  
　　失愼旋即撲滅昨晚（二十四號）南門内陸家橋堍陳子松家不愼於火燒去茅屋兩間所蓄小猪兩頭均遭焚斃該處地極荒僻四無居鄰故未延燒又西外楊家橋堍榮某家同時亦遭失愼幸灌救尙早旋即熄滅 
[續請擴充鄕警]  
　　新橋一鄕地轄四莊境極遼闊又爲滬杭鐵道經行之地理應設一警察分駐所以資鎭攝惟該鄕舊因經費竭蹶僅設一警察派出所近年來該鄕商務已逐漸發展籌捐亦較有把握爰由該鄕各董及馬警員等先後具呈警察總所請將派出所改爲分駐所已由總所批准咨縣今日（二十五號）該鄕各莊董周以房陳廷諤等以呈請改設分駐所一事爲日已久縣署迄未正式批示因又致函自治委員錢少侯請即轉呈縣長迅予批准以便改組聞錢委員已據情呈縣矣 
蘇州 
[警士鎗斃婦女]  
　　崑山縣知事藍光策到任後向派本署警士荷鎗實彈站立門崗守衞與戒嚴時期相仿前日有近處居民家輕年婦女一人走至署門閒看該門崗警士向該婦女戲言（該婦女住居近處故與該警熟識）爾不得近前如果進門吾必開鎗擊汝該婦女云諒爾亦不敢開鎗該警士即將洋槍向該婦裝演開機之式（或云該警不知其中有子彈）不意竟撥動機關子彈打出正中該婦腦部腦漿漏出登時殞命經藍知事親出驗明並傳到屍親與該警士質訊明白藍知事以所部警士無故鎗斃平民自擔失察之咎諸多未便擬出洋五百元給付死者家屬作爲撫恤之欵警士則從寛免究該屍屬已有情願領欵之意而地方士紳及各鄕董聞之以警士鎗斃輕年婦女其中究有何故尙未澈究明白豈可私和了事因此大動公憤特電禀省長道尹高等廳請求澈究辦理而藍知事亦已派委某員來蘇謁見道尹面禀詳情矣 
[匪徒搶洋駭聞]  
　　蘇垣閶門馬路福安茶室門前烟錢莊係福安茶室主阿福之弟某某所開前日（二十三號）傍晚時甲在店磕睡夥友某亦在茶室内堂洗面突有三人來店以二人站在門前一人潛至店内將賬檯抽屜内現洋三十餘元一包又小角七八十枚一包一併攫取向外而逃經旁人喊呌甲始警醒夥友亦從内堂追出見該三人向小弄而逃遂一路喊呌一路追趕當有遇路人在前擱住僅拘獲一人訽名馮餘山並經崗警到來問明情由在該人身畔搜出小角洋一包其大洋三十餘元並未搜獲旋由崗警將該匪徒带區訊明轉解廳署訊辦矣 
[謡傳地方審檢廳恢復之原因]  
　　閶門内桃花塢舊牙釐局房屋前清宣統元年改設江蘇高等審檢廳並江蘇省城地方審檢廳迨民國成立商等審檢廳遷入道前街舊臬司署該廳一切房嚴均歸吳縣地方審檢廳辦公之用詎民國三年司法總長以各省司法辦理不善將提法司裁撤改設司法籌備處使之整頓規畫不意籌備處成立後不數月又將外縣審檢廳改爲審檢所由縣知事兼任檢察職務時吳縣地方廳雖未被裁其命運已奄奄一息厥後主管官廳又謂審檢所難饜人望索性將司法事務均併縣署兼理而吳縣地方廳亦裁廢而併入縣署矣彼時上海監獄以上訴人犯輾轉解送恐有脫逃之虞禀准上級官廳將吳縣地方廳廳址改作上海分監其監内行政事務歸吳縣分監長馬衡主持茲馬分監長因吳縣分監房屋狹少且與監獄制不符將將前清府知廳衙署禀奉王檢察廳長核發公欵改建新監業特桃花塢上海分監犯人送入新監收禁今無知者均謂吳縣地方審檢廳恢復在卽故將上海分監犯人改禁他處其實則不然云鎭江 < 
[改編學務區域]  
　　鎭屬揚中縣學務區域向分五區每區各設學務委員一人茲經宋知事查得該委等程屢參差不一擬卽實行整頓并提議改編學區以重敎育 
[組織軍警俱樂部]  
　　鎭郡軍警會議事務所爲聯絡感情起見擬於該所内組織軍警俱樂部置辦足球棋枰等類每逢星期日軍警長官集合彼此交換智識融洽交誼聞下届開會時即可决議實行 
[擬設銀行公會]  
　　鎭郡各銀行爲統一金融起見公議組織銀行公會並擬仿上海辦法於每週間查報街底現存當數隨時因市面之需要酌劑盈虚以維商業 
[海州白鎭使過鎭]  
　　徐海張白兩鎭使前奉李督令各將所部備補軍迅爲編制限期呈報以便改編正式陸軍聽候調用茲悉海州白鎭使業將所部改編就緖於日昨南下道出京口換乘火車赴寗晋謁李督禀陳一切 
揚州 
[擬請撤換鎭守使]  
　　淮陰縣匪徒刦獄一節已誌前報茲聞刦去之丁劉等犯係某圩匪首由馬伯良鎭守使派軍隊往剿屢攻不下嗣經圩民公保投誠馬使並派副官二人爲質丁劉始來鎭署謝罪詎馬使即將鎖禁該縣監獄電詳省垣核辦人民頗多物議本有刦獄之謡迨十三日奉軍令鎗斃其黨羽得悉集合數百人至縣關救遂肇此事商民頗受驚慌公舉商會會長王文藻來揚會晤商會長及運河馬總辦商議擬請李督軍撤換馬使未議若何辦理也 
[淮運使電保棧長]  
　　兩淮張運使現擬保現充南鹽廳廳長龍小雲爲海門靈甸港儲鹽棧長特電鹽政署核准刻已奉電許可發給委狀令龍到差矣 
[警備隊拿解盜犯]  
　　揚州花家蕩管惟福家被刦迄今兇贓未獲現由警備隊王秀山在鄕間拿獲該案内之要犯陳正山等三名於本日（二十五）解縣訊究 
濟南 
[聶鎭使由津來濟]  
　　烟台鎭守使聶憲藩氏去秋請假旋里以軍署參謀長朱泮藻氏往代已近半歲近張督軍以時局日緊烟台海防最爲緊要聶氏在烟數載於地面情勢熟悉日前特電天津令其速即旋任聶奉電後已於日昨由津來濟聞不日即可赴烟 
[蒙陰之越獄案]  
　　蒙陰縣於舊曆除夕縣署獄内囚犯因過新年要求管獄員崔某額外施恩將刑具暫卸一日崔竟允許各囚遂乘隙將獄卒邢某擊斃並將捕頭孫秉利綑縳且以棉塞口意圖逃竄適管獄員到獄查驗封條衆囚卽用棍毆倒並將跟役王玉祥毆傷一併逃出向西門外竄去縣署聞警撥隊捕獲三名其餘十一人不知去向元旦日縣知事卽開庭訊明情由當將崔管獄員收押聽候懲辦 
天津 
[防疫事宜]  
　　西營門外防疫醫院刻擬擴充增建隔離所房舍四十間劉國慶带同庶務主任温忠文於昨（即二十三日）午後前往勘視情形以資尅期興工云保定道尹以由保赴津由水路爲多當飭屬於容城縣屬之黑龍口安新縣屬之板橋朕清苑縣屬之間莊設立檢驗所遇有乘船過客實行檢驗以免傳染又北洋防疫處刻擬在津西楊柳靑鎭並北營門外大紅橋兩處各設檢驗所一處以資實行檢騐之預備云 
[河北大火]  
　　二十二日夜一點河北關下脚行胡同福泰昌雜貨舗失愼立時火光騰起當經消防隊及水會等趕到激救至四時始行救息燒毁福泰昌舗房一間隆茂刷子舖二間慶興隆刷子舖二間楊姓薙髮舖一間東立成皮炸舖一間合生義銅舖一間慶發刷子舖一間泰昌成衣舖一間玉生德箱子舖二間棧房四間李進德住房五間德升店南房五間李萬和南房三間董少安北房三間南房二間周鴻椿一間以上共燒毁平房三十五間並聞因夤夜起火人在酣睡之際被燒斃命者數人次早已扒出屍身四具業報法廳相驗矣嘉興 
[抽收戲捐辦法]  
　　嘉興各區小學經費異常支絀曾經區敎育會提出議案曾前清舊例徴收戲捐以充學費當由縣勸學所呈縣轉詳省吏核奪茲悉此案巳蒙敎育虧批准轉呈省署立案一俟省令到縣即可依議施行茲將收捐辦法錄下（一）戲捐抽收方法按照戲價十分之一抽收之（二）此次戲捐照前秀學堂半年收數三百元而論以兩縣屬計算全年捐欵約有一千二百元惟納捐辦法須由妥實商人二人認定全年捐數洋一千元方可給諭遵辦並須邀同殷實商號二家擔保如有不實責令該商號賠償（三）戲捐之單由縣公署塡發用三聯式分存根憑照執照三紙存根留縣署以憑總核捐數其憑照執照由認捐人具領憑照用以黏貼戲臺以憑警察查驗如無憑照應勒令停演或以捐價加倍處罰執照繳與賣戲人收執以作收欵證據 
[出發調查私塾]  
　　嘉興各鄉私塾林立通計全縣不下數百處惟敎授均墨守舊習不知改良誤人子弟莫此爲甚現勸學所長莫其欄以此種私塾有妨敎育進行自應設法取締特定下月初派勸學員柏堅王汾趙泰祺等三人分往各鄕詳細調查各塾敎授方法以重學務 
要件 
[衆議院議員選舉法（三）（續）]  
　　（第六十三條）初選當選人受領證書後由初選監督按照距覆選投票所路程遠近酌給旅費第三章覆選舉（第六十四條）覆選舉由初選當選人齊集覆選監督駐在地行之（第六十五條）覆選人名册以初選當選人爲限依各初選區之順序編列之其册内應載事項除依第二十二條規定外應載明初選當選票數（第六十六條）覆選當選人不以初選當選人爲限（第六十七條）各覆選區應出議員若干名每届由總監督按照各該覆選區選舉人名册總數以全省議員名額分配之（第六十八條）覆選當選人之分配由總監督於各覆選區選舉人名册報齊後按照名册以該省議員名額除全省選舉人總數視得數多寡定每選舉人若干名得選出議員一名再以此數分除各覆選區選舉人數視得數多寡定各該覆選區應出覆選當選人若干名覆選區有選舉人數不敷選出議員一名或敷選若干名之外仍有零數致議員不足定額者比較各覆選區零數多寡將餘額依次歸零數較多之區選出之若兩區以上零數相等其餘額應歸何區以抽籤定之覆選當選人名額分配定後由總監督於初選期三十日以前通知各覆選監督（第六十九條）覆選監督應於覆選期三十日以前頒發選舉通告其應載事項如左（一）覆選日期（二）覆選投票所及開票所地址（三）投票方法（四）覆選當選人名額（第七十條）覆選投票所開票所地址及辦事細則由覆選監督定之關於投票所開票所事項凖用第三十二條至第三十五條之規定（第七十一條）覆選投票紙投票簿及投票匭定式與初選同（第七十二條）覆選投票開票及檢票準用第四十一條至第五十二條第一欵至第四欵及第五十三條之規定（第七十三條）覆選以本區應出議員名額除投票人總數將得數之半爲當選票額非得票滿額者不得爲覆選當選人（第七十四條）因不滿當選票額致無人當選或當選人不足定額時由覆選監督在原投票所再行選舉至足額爲止（第七十五條）覆選當選人選出後應依該區應出議員名額選定同數之覆選候補當選人其當選票額依第七十三條之規定凡得票滿當選票額因覆選當選人足額不能當選者即作爲覆選候補當選人（第七十六條）覆選當選人及覆選候補當選人之名次準用第五十七條之規定（第七十七條）覆選當選人及覆選候補當選人選出後應即榜示並由覆選監督分别通知各覆選當選人覆選當選人接到通知後應於二十日以内答覆願否應選逾期不覆者以不願應選論但交通不便地方得延長十五日以内（第七十八條）覆選當選人不願應選時以候補當選人依次應選（第七十九條）覆選當選人應選者由覆選監督給與衆議院議員證書（第八十條）議員證書給與後各省覆選監督應將選舉始末情形造具報告連同投票簿並有效無效之選舉票及議員名册呈送總監督於本届選舉年限内保存之並由總監督彚造該省議員名册報告内務部特别行政區即由覆選監督將以上之票簿名册保存並彚造該區議員名册報告内務部議員名册應載明議員姓名年歲籍貫及所得票數（第八十一條）議員出缺時由覆選監會依次通知覆選候補當選人遞補（第八十二條）覆選候補當選人接到遞補通知後應於二十日以内答覆願否遞補逾期不覆者以不願遞補論但交通不便地方得延長十五日以内覆選候補當選人承諾遞補後由覆選監督給與衆議院議員證書（第八十三條）覆選候補當選人之候補期間至每届議員任滿之日爲止第四章選舉變更第一節選舉無效（第八十四條）有左列情事之一者其選舉無效（一）選舉人名册因舞弊牽涉全數人員經審判確定者（二）辦理選舉違背法令經審判確定者（第八十五條）前條之規定初選舉覆選舉均適用之初選舉無效時覆選舉一併無效第二節當選無效（第八十六條）有左列情事之一者其當選無效（一）被選舉資格不符經審判確定者（二）當選票數不實經審判確定者（第八十七條）當選無效時當選證書已給發者應令繳還並將姓名及其原由宣示（第八十八條）當選無效時應以各該區覆選候補當選人依次當選第三節總選舉改選及補選（第八十九條）總選舉於衆議院議員全部改選時行之（第九十條）改選於選舉無效時就該選舉區行之（第九十一條）補選於議員缺額該選舉區無覆選候補當選人時行之（第九十二條）改選及補選之選舉事項均依本編之規定行之第五章選舉訴訟（第九十三條）選舉人確認辦理選舉人員有舞弊及其他違背法令行爲時得自選舉日起初選於五日内向地方審判廳起訴覆選於十日内向高等審判廳起訴其未設審判廳之處得向相當受理訴訟之官署起訴（第九十四條）選舉人確認當選人資格不符或票數不實者得依前條之規定起訴（第九十五條）落選人確認所得票數應當選而未當選或候補當選人確認名次有錯誤者得依第九十三條之規定起訴（第九十六條）司法官署於選舉訴訟事件應提前審判（第九十七條）第九十三條第九十四條第九十五條之訴訟經判决不服者得上訴之但初選以高等審判廳爲終審 
　　第三編蒙古西藏靑海議員之選舉（第九十八條）蒙古西藏靑海選舉區劃及議員名額之分配如左哲里木盟一人卓索圖盟一人昭烏逹盟一人錫林郭勒盟一人烏蘭察布盟一人伊克昭盟一人土謝圖汗部一人車臣汗部一人三音諾顔部一人札薩克圖汗部一人烏梁海一人科布多二人察哈爾一人歸化城土默特一人阿拉善一人額濟納一人舊土爾扈特一人哈薩克一人前藏四人後藏三人靑海二人（第九十九條）選舉監督以各該選舉區之行政長官充之監督該管區域内一切選舉事宜選舉監督得酌派辦理選舉人員並定其職務（第一百條）選舉監督應分派調查員按照選舉資格調查合格者造具選舉人名册選舉人名册應載事項準用第二十二條之規定（未完） 
雜評一 
[馮玉祥褫職令（默）]  
　　據昨日京電謂政府以外交危急特電張曹先求國内之妥洽和議或因此激剌而有望以情理論之政府固應有此覺悟也然而證以馮玉祥褫職令之發表則恐尙未必有議和之誠意何則馮玉祥之逗留武穴通電各省不過表示其主和之意耳所謂反抗明令者僅反抗主戰之主張且亦未有明顯之舉動也在前數日中央决意主戰以馮不允助戰而褫其職固亦未始不可今旣以外交危急故而欲與南方言和則馮之主張並不與政府違反所以褫職之主因已不成立矣若謂馮之舉動近乎獨立則馮非特未有獨立之明顯表示即使有之而今日主戰派之督軍團即前曾昌言獨立之人物何昔皆未聞有所處分而今獨褫近似獨立之馮職耶 
　　是故政府而决戰褫馮職可也政府而幡然言和則褫馮職爲無理由今日外交之情勢雖迫吾以是測知政府尙無對内妥洽之誠意也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[劃清浦灘界限之手續]  
　　駐滬交涉公署昨接財政部訓令云據江蘇官產處呈稱竊奉鈞部令開查上海租界係沿黃浦江建設上自十六舗起下至虬江口止將及三十里其間泥沙淤積灘地日增對岸浦東地方本非租界而洋商貨棧碼頭次第設立前清上海道曾辦灘地升科嗣値辛亥軍興事遂中止此項租界外續漲及對岸浦東灘地不在租界之内當然屬於官產項下前經飭委上海城壕官產丈放局會辦陶湘就近調查在案自該局裁併後迄未據復事關官產收益未便久懸自應從速清釐照章處公以資整頓合行令仰遵照以上各節確切查明一面將上寶黃浦兩岸灘地趕速與浚浦局劃清界限歸入官產勘丈確估價格擬定辦法呈候核定令遵可也此令等因奉此查上海自前清締結五口通商條約開關租界原址均距河爲界限河道旣無租借明文漲灘即應完全國有苟及早整理則黃浦兩岸灘地當然爲上寶產價收入之大宗無如開埠伊始清政府事事假借黃浦兩岸各國馬路外灘本非租地然因洋涇浜北首租界章程第六條訂明接漲新灘讓作公用不准原業報升數十年來遂成甌脫清季瑞道欲將該灘一部份收回處分迄未就緒租界以外十六舗迤南沿浦新灘現正由上海工巡捐局與浚浦局訂立合同塡泥駁築老灘則惟大逹輪埠公司承租官地仍歸工巡捐局征租其餘均於前清光緒二十年變價撥充南市馬路工費以上各灘或受條文拘束或歸工程主管或召變在先已成老額苟事前稍涉含糊卽實行易生阻力此清理界限消極方面之應查明者也至黃浦兩岸無上述各種關係而又地屬重要者一爲浦西衣周塘脚漲灘坐落寶邑虬江口迤北衣周各圖向爲南洋官地由縣造串征租迭據有人在前沙田局報領亟待勘估定案一爲浦東護塘外陸家嘴漲灘坐落上海縣二十四保有已升蘆則者近年該處華洋厰棧林立單契外溢地頗多價格逈非尋常沙田可比以上兩處均與租界隔絶且亦無塘工關係各該地方紳董併允與本處以助力辦法自應從此入手此清理界限積極方面之應查明者也獨是清理必經統丈斯界限可以確分有糧無糧有單無單普通以爲判别老額新灘是否官有之限斷而上寶浦灘則更有其特殊之界說攷浦東陸家嘴一带浚浦局尙未施工塡挖惟查照該局設定之紅色界線該處有無留浚關係自應遵令劃清以免歧誤又關於洋商租業應行會丈亦非俟由交涉機關將清理案由地段通知領事團轉飭知照未便遽爾從事至浦西依周塘南洋官地浚浦局業於朱福一案内承認該官地租串爲有效不入浚浦範圍具有先例自可不生問題處長等竊念浦灘清理非俟全部勘丈後於隣地價値出浦情形使灼見眞知不容妄爲懸擬而目前劃灘着手對外策略又不能不先有表示以袪疑阻而詔懷徠一再籌思謹先就查明浦灘情形斟酌擬議檢舉清理槪要尤擬上不墜行政威信下不妨得業企圖蕞錄成文上呈鈞座請准訓令上海交涉員知照浚浦局按原定留浚界線先行見復以憑劃分一面錄案照會領事團知照浦東租地各洋商俾免誤會並准分令滬道轉行上寶兩縣知事曁會丈塘工等局一體遵照庶國有土地得以早日整理而中外紳商亦不致别生梗阻承部省之威信竟灘地升科之前功職處實與有榮施焉除俟丈明該灘畝分確估價格再行遵擬辦法呈核外理合將查明上寶浦灘情形備文呈請鈞部鑒核施等情除指令並分行外合令該員卽便分别轉行知照會同辦理具復爲要 
[注意俄德媾和後之敵僑行動]  
　　外交部通電各交涉員各地方官略謂接准駐京某某國公使照稱據駐紥各口岸領事電告謂自俄德媾和草約簽字宣傳普及其東省德奥俘虜頗呈活動之象自應嚴加防範並謂各省旅居敵僑仍有因病因事請赴他埠休養甚有未經呈准中國政府之許可私自潛行離境者當此風雲日緊協約共趨戰鬭之𤍠忱若不嚴加取締監視敵僑行動不足以弭禍危而保公安相應照請貴部轉飭辦理處置敵僑事宜之官員對於敵僑報請旅行嚴加取締勿稍疏懈云云合亟令仰該交涉員等查照 
[再誌接濟協約國糧食之籌備]  
　　北京外交農商兩部派委專員秦晋華來滬調查米麥價格並出產數目預備接濟協約國糧食等情已紀昨報茲悉本埠米業代表對於此項問題恐於民食有礙先行邀集司年司月開談話會詳加討論僉謂我國對於協約國之接濟雖有應盡之義務但邇來我國年歲荒歉收成不佳人所其知北省災區賑米尙且缺乏且出口一事歷年申禁此次不特英法等國來向我國採購糧食聞日本國亦有要求我國運糧之事此風一開我國民不免其受影響自應設法呈請官廳詳部拒絶請另向西貢等中岸魚米之區採購一面將近今五天内之米糓麵麥等價開單詳報縣公署請爲轉詳察核辦理云云又聞部員秦晉華來申後特於前昨兩日赴南北兩市訪晤米業董事張樂君錢貴三顧馨一等詳詢滬上米麥存底及蘇屬去年收成與五年以几米價漲落之情况各董事咸以民食攸關一經大批裝出價必飛漲故請格外審愼現允將逐年市價開列清表送請查考並告以陰曆新年以來粳米每擔已漲洋六角客秈亦漲八角麫粉漲銀四錢有餘各囤户已獲利不資貧民頗受影響云 
[江蘇援鄂軍定期開拔]  
　　松滬盧護軍使昨接江蘇援鄂軍司令張宗昌來電請奉李督軍命以迭准參陸辦公處緊急電令江蘇援鄂軍迅即調齊拔隊出發赴鄂援助等因敝部現已擇定三月一號開拔赴鄂合即電聞同時接得參陸辦公處電同前由於是盧使擬調兩營先行開拔赴鄂一俟調防妥貼再行續發一營聞滬軍出發援鄂之期亦决定於下月初旬云 
[組織和議公會之進行]  
　　英人李德立氏以吾國内亂益急生靈塗炭發起在滬組織和議公會電請南北各派代表共同商榷已迭誌前報茲李氏又發出兩電續錄於後 
[武昌王督軍南昌陳督軍武穴馮旅長]  
　　鈞鑒國事日危人道宜重德立旅華經商三十餘年覩此南北現狀不忍默然坐視因證辛亥往事擬就滬組織和議公會已荷岑雲階先生允向西南分投邀約遂於蒸日電上大總統曁國務總理懇乞核准並電前國務總理段曁直魯蘇皖贛鄂各督軍請其贊同德立無非注重人道以保衞商民爲主題想貴督軍旅長愛國愛民昭著中外倘荷照准乞賜電示一俟公會成立當再電邀貴代表蒞臨滬上共同商榷以定國是一片丹忱乞埀洞鑒英商李德立徑 
[北京馮大總統]  
　　鈞鑒蒸電建議在上海設和議公會現准魯督軍函仰遵中央命令貴國長此紛爭恐爲俄續德立愛華至誠無偏南北以時勢迫急特再警勸務乞哀此下民迅速照准派員來滬籌備一切爲叩李德立徑 
[省敎育會附設國語補習會]  
　　江蘇省敎育會於本年三月一日起附設國語補習會現入會者巳有八十餘人因未滿額故日來報名者尙絡繹不絶聞以繳費之先後定講堂座位之次序云 
[三誌戳斃婦人之疑案]  
　　西門内關帝廟後孔家弄六十四號門牌婦人林洪氏（即凌洪氏）於舊曆正月十二晚被人用刀戳斃並带傷氏子林連生（卽啓鴞）傭婦張徐氏等卽經連生指明正兇爲張徐氏之姪醫生張慶平等多人報經二區一分駐所並地方檢察廳派員相騐後令飭各探警債查兇犯務獲解究各情迭詳前報茲悉此案兇犯雖經屍子指明爲張慶平等然其中疑點頗多昨經地方廳林檢察長與前往相驗之樓檢察官等互相討論以林洪氏被殺時身着花緞皮緊身内有絨繩襯衫右乳下被剌一刀而所穿衣服並未損壞咽喉一刀似係橫戳是以左右透穿此二處均爲致命傷又該氏原係小脚被殺時雙足所纒脚带均已拆散散滿於地此數端均有可疑討論良久除飭法警嚴查外又移請淞滬警察廳令飭偵緝隊士上緊查拿並聞張慶平於前清時因常至該氏家中纏擾曾該氏控經前總工程局訊判拘留二月似與該氏本有宿怨現在案中牽涉各人已由探警購到眼線於昨午雇舟赴東鄕一带查緝矣　 
[包車夫引盜入室三誌]  
　　公共租界芝罘路鼎餘里十九號門牌黃和卿家（前報誤黃爲王）於舊曆正月初八夜被巳歇包車夫周阿狗張寶生與邵小蘭糾同在逃之某某兩人持械入室刦去値洋四百五十元之金鐲珠心逃逸經黃報告老閘捕房飭探沈阿岳陳維坤將周等三人先後緝獲解送公共公廨訊供收押在案昨晨復訊先由中西包探上堂禀明前情繼由黃妾胡氏投訴被告周阿狗張寶生均是已歇車夫是日午後周阿狗先到我家向我借洋二元未允未幾張寳生亦來借洋五元不遂而去旋即糾同邵小蘭與在逃兩人逕至臥室周用蔴繩將我縳住搶取金鐲珠心逃逸其時傭婦薛張氏亦被綑縛迨被告等携贜逃逸後自將繩索解開當用電話通知家主報告捕房旋將被告三人拿獲所有贜物已經捕房吊案又據黃之代表羅禮士律師譯訴當時被刦情形請爲嚴辦訊之周阿狗供在原告處爲包車夫已有八年於舊曆元旦停歇此事實係張邵兩人所爲我祗代將贜物携至虹口向西華德路某銀樓兌洋我分得洋二十六元是實次據張寳生供在原告處拉車已有數年於舊曆正月被歇此案實係周阿狗起意當搶刦主母金飾時阿狗在門外把風所刦金飾等物均交阿狗變價我祗分得洋二十五元其洋已被捕房搜去又據邵小蘭供實由周阿狗邀往搶刧我亦分得洋二十五元求察旋經王襄讞商之美博副領事以被告持械夥刦罪巳成立判周阿狗張寶生各押西牢五年邵小蘭押三年期滿均逐出租界贜交原告領回 
[破獲愛文義路盜案]  
　　住居法租界民國路五號門牌之台州人金九苗陳小妹曾於舊曆正月初四夜持械搶刦新閘愛文義路一千九百五十二號門牌某姓金戒皮袍前日經新閘捕房華探目張子卿包探沈壽章偵悉禀明捕頭請由法捕房加派探捕協同前往將金陳兩人拿獲搜出手鎗一支鎗珠五粒並在某押店吊出皮袍一件一併带回捕房押候解送公廨訊究 
[追獲强盜續認]  
　　滬寗車站旁升順里五弄六十七號門牌安徽人江幹臣家於二十四晚被盜圖刧已誌昨報茲據事主自述當時共來盜匪五六人執有手鎗入内者二人餘在門外望風兩匪正欲開箱搜刧家中婦女即大喊救火車站上崗警聞之即鳴警笛由巡官趙玉珂率領長警偵探到來鄰居人等亦畢集各匪遂匆遽攫取金飾數事而逸迨趙巡長詢知盜刧並非失火趕即追拿獲住吳長生一名並抄獲手鎗子彈昨已解送淞滬警廳訊辦云云 
[部頒清潔及消毒方法]  
　　滬海道尹曁淞滬警察廳廳長上海縣知事均接江蘇省長公署訓令云案准内務部咨開查傳染病預條例第二條第一項内載地方行政長官認爲有傳染病預防上之必要時得於一定之區域内指示該區域之住民施行清潔方法並消毒方法其已辦自治地方應指示自治區董行之第二項内載前項清潔方法消毒方法由内務部定之各等語茲由部制定清潔方法消毒方法十一條以部令公布除送登政府公報外相應將印件二份咨送貴省長查照飭屬遵照可也等因並附清潔及消毒方法到署准此合行抄錄原件仰該道尹廳長知事即使遵照此令計抄清潔及消毒方法茲依傳染病預防條例第二條之規定制定清潔方法消毒方法公布之第一章清潔方法第一條清潔方法之要項如左（一）凡患傳染病之家須注意患者之居室其有病毒污染可疑之場所於施行消毒方法後須加締除所餘塵芥則燒燬之（二）家屋掃除時地面之塵芥及其他不潔之物須取出燒燬之）三）患傳染病者之家其井户廚房便所或塵芥委積之處須於消毒方法施行後加以掃除但於必要之場合須修理改造或浚治其井（四）對於百斯脫之傳染病除前各項之規定外須於屋脊天棚板壁間地板下等處施行鼠族之搜除（五）污染傳染病毒或疑有污染者之家宅施行清潔方法時得準用前項之規定第二條傳染病流行之際淘浚溝渠最足爲病毒蔓延之媒介故於必要之場合須投以消毒藥（生石灰末或石灰）始可淘浚之第三條於傳染病之流行前或流行後施行清潔方法時對於家宅之掃除溝渠之浚治不可濫行撒布消毒藥第四條浚治溝渠之泥芥須裝入一定之運搬器棄置於不害健康之指定場所不可散布或堆積路側第二章消毒方法第五條消毒方法爲左之四種（一）燒燬（二）蒸汽消毒（三）煑沸消毒（四）藥物消毒第六條適於燒燬者如左（一）傳染病患者或死體所用被服臥具便器及其他器具污染病毒最甚消毒後不再供使用者（二）傳染病患者之吐瀉物及其他排泄物曁塵芥動物之死體第七條適於蒸汽消毒者如左（一）衣服臥具布片等及一切絹布綿布麻布毛織物類（二）玻璃器陶器磁器及其他礦製或木製品等堪以蒸熱者第八條施行蒸汽消毒時須注意左列各項（一）革類革製品漆器橡皮製品橡皮附品糊附品膠附品其他塗飾等品及毛皮象牙鼈甲骨角之類最易損壞不可用蒸汽消毒（二）被服類施行蒸汽消毒須檢索其袖中或衣囊中若有彈丸火藥等物易爆發或發火之物須取去之又有易染顔色之物亦不可用蒸汽消毒（三）蒸汽消毒須用流通蒸汽又須驅逐消毒器中之空氣使於一時間以上接觸攝氏百度以上之濕熱第九條適於煑沸消毒者與適於蒸汽消毒者同煑沸消毒須將消毒之物品全部浸入水中沸騰後煑沸三十分鐘以上第十條供藥物消毒之藥劑並其用法如左（一）石炭酸水（二十）倍（結晶石炭酸五分鹽酸一分水九十四分）製造石炭酸水凡石炭酸五分約加水一分攪拌或振盪之逐次注入定量九十四分之水後再加以鹽酸一分若用温湯則其溶解更速但使用時每次須先振盪之石炭酸水最適於各種物件之消毒惟使用時須注意左列各項（一）吐瀉物及其他排泄物須加入藥水同容量善爲攪拌之（二）器具室内一切消毒須擦拭或撤布之（三）手足等之消毒須於洗滌後更以淨水洗濯之（四）衣被等之消毒須用未加鹽酸之藥水浸漬六時間以上後更以凈水洗濯之庫列拙爾水製造庫列拙爾水凡庫列拙爾石鹼液六分須配水九十四分庫列拙爾水最適於各種物件之消毒其用量及用法可依石炭酸水（二）昇汞水（千倍）（昇汞一分鹽酸十分水九百八十九分）製造昇汞水須以昇汞溶解於定量（九百八十九分）之水後再加以鹽酸昇汞水性猛毒且無色無臭危險最大故貯藏使用時際須加染色使其容易辨識以防危險但不可貯藏於金屬器内最適於陶器玻璃器木製器而室内之消毒或飲食用器具玩具之消毒及飲料水滲透埸所之消毒並金屬製品糞便吐瀉物之消毒則不適用若用於手足等消毒完竣後須更以淨水洗滌之（三）生石灰（灌以少量之水發熱而崩壞者）生石灰末（以少量之水加於生石灰使爲細末者）生石灰末須臨用時製造之最適用於吐瀉物及其他排泄物曁溝渠牀下等之消毒其容量至少須投入五十分之一而攪之拌在牀下則宜撒布地面四周石灰乳（十倍）（生石灰一分水九分）製造石灰乳以一分生石灰漸次加以九分水徐徐攪拌其用量視吐瀉物及其他排泄物等容量四分之一以上但每次用時須先攪匀在無生石灰之埸合可以普通石灰代之須加倍其用量（四）格魯兒石灰水（二十倍）（格魯兒石灰五分水九十五分）格魯兒石灰水用法並用量與石灰乳相同但須臨用時製造之（五）加里石鹼或綠石鹼以加里石鹼或綠石鹼三分溶解於熱湯百分中使用時須再加熱最適用於不潔之木製器具及户窗地板等之消毒（六）佛爾嗎林此物宜藏於一定大口之器安置温室内或加以微熱蒸發之或入噴霧器内行噴務消毒法惟施行時須注意左列各項（一）如泥造或磚造屋宇及洋式樓房凡可以密閉之室屋及室内安置之器物或物件内部均可以之消毒（二）消毒時其用量有一定如室内每百尺見方須噴用四十瓦以上如用消毒燈使之生氣噴霧則用十五瓦以上同時再以水百瓦蒸發其汽但須密閉室屋逹七點鐘以上第十一條消毒方法之應用如左（一）（患者）傳染病患者治愈時須使全身入浴更換其衣服但有時得以温濕布拭淨之以代入浴（二）（死體）傳染病之死體收殮入棺時須以昇汞水或石炭酸水撒布於其被服或包以昇汞水或石炭酸水浸漬之布或塡以石灰（三）（看視病人者或病者之家人及其他接觸污染病毒者）對於以上人等須爲衣服及手足之消毒使之入浴（四）（患者及死體等之搬運器）搬運傳染病患者及死體等之用具使用後須以昇汞水或石炭酸水擦式之（五）（便所及塵芥委積處溝渠等）貯傳染病患者之吐泄物及其他排泄物之便所糞池肥料委積處等須灌以生石灰末或石灰乳或格魯兒石灰水善爲攪拌之便所於以石炭酸水消毒後立刻可以使用其消毒後之糞便於一週間以後亦可供肥料病毒污染之土地須灌以石灰或格魯兒石灰水病毒混入之塵芥委積處須灌以石灰或格魯兒石灰水其塵芥則燒燬之病毒混入之溝渠須灌以石灰水或石灰乳或生石灰末或格魯兒石灰水（六）（衣服器具舗設物等）傳染病患者使用之衣類並臥具及其病室之諸器具或看病人及患者家人之衣類及其他有病毒污染之虞者須各從其物件之種類施行消毒方法第八條第二項所載之物品須以加里石鹼或綠石鹼（毛皮忌用）洗滌之或以石炭酸水拭淨或撒布之又或用佛爾嗎林亦可使之消毒不能施行第五條所載之各種消毒方法者須置日光或火氣中使之乾燥（七）（甲）家屋患者之居室及其他污染傳染或疑有污染之室内須以石炭酸水或昇汞水拭淨之但土造或磚造可以密閉之室内得使用佛爾嗎林消毒消毒後須使日光射入空氣流通俾易乾燥（乙）井户水槽等污染傳染病毒及疑有污染之井户水槽等須以水量五十分之一之生石灰製爲乳狀投入攪拌之須逹十二時間以上或依適當之裝置通以𤍠蒸氣使沸騰至三十分間以上有傳染病患者或死體之汽車内消毒與上條相同對於傳染病患者之吐瀉物及其他排泄物須摻入消毒藥適宜處置之車中附屬之便所須以石炭酸水施行消毒（八）（船舶）（九）（汽車）有傳染病者或死體之船舶内消毒與七八兩項相同對於其他之場所須以消毒藥撒布或擦拭之船底之水須投以容量二百分之一之生石灰末於二十四時間後汲出之 
[鄕童焚燒茅柴之禍殃]  
　　引翔港鎭市梢向有空地一方停厝棺柩有數十具之多前日午後有鄕童在彼焚燒茅柴延及棺柩近處鄕民及途人見之立即往救奈火勢猛烈加之該鄕並無消防器具雖厚仁善堂備有洋龍一架緣平時向不操練更乏人經心尤難驟時應用直焚至一點餘鐘始自行息滅然所厝新舊棺木數十具已盡付一炬幸旁無房屋未被殃及未幾厝柩各家屬得此兇耗即扶老携幼同至火場哀號哭泣聲震四野現該管淞滬警察五區四分署已密查起火之孩以憑拘究矣 
[證明强搶土價情形]  
　　粤人陸世英蘇紫彬楊燦興於本年一月一號串同墨西哥國人柯石蓮史（譯音）以兜售烟土爲由將同鄕人土販陳澤文誘至虹口崇明路七十六號門牌冠鴻樓酒館内用恐嚇手段攫取預備買土之鈔票洋九千九百五十元携贜逃逸被陳報由美捕房飭探江標蔣阿林等協同西探將陸世英（卽周阿英）等先後拿獲解送公共公廨訊供各情迭誌本報前日午後由捕傳同見證將全案人犯併解公廨經關讞員會同英白副領事提訊先由原告律師梅吉言向見證潘燮華詰據聲稱我與原告陳澤文於一月一號同至崇明路七十六號樓上向被告購貨當論價之時柯 
 
 
 

Page 11

 
 
　　石蓮史詢問原告現欵带來否陳答稱已將票洋携來詎被告突用强硬手段將原告身畔之鈔票洋九千九百五十元悉數搶去原告狂喊被告五人立卽奔逃我即帮同追下扶梯至馬路上嘆捕已被兎脫繼同原告赴捕房報告隔十餘天始由包探將被告等緝獲所有被搶之鈔票係由原告向愼裕錢莊支取云云次由被告代表羅斯律師向潘夑華逐層盤詰畢復向堂上聲稱被告陸世英代表穆安素律師今日因事不及到堂應請展期再訊並由原告代表梅吉言律師譯稱被告律師請求改期一節敝律師並不反對中西官判陸世英等仍交原保候訂期再訊 
[搜獲兇器後之查究]  
　　寄庽九江路（即二馬路）三泰客棧内之江陰人陳子高携带新式實彈手鎗在福建路徘徊觀望被老閘捕房包探張天林汪開富查獲搜出手鎗一支子彈四十九粒並在二馬路衞生旅館内續獲陳之同黨蔣文海曾大龍等併解公共公廨訊供管押在案昨晨復訊由中西包探上堂禀明前情並以被告在租界内所犯各案尙未查明聲請展期研訊中西官判被告三人仍均還押聽候查明展期七天開審 
[碾米廠同業組織公所]  
　　本埠南北市各碾米廠合組公會於前日開會宣告成立並舉張樂君爲主任等情已紀前報茲悉該業昨日又假萃秀堂開第二次大會於午後三時開會到者三十一家經衆討論因所組公會名稱與部章不符重行改定名目上海南北市機器碾米廠公所并投票選舉正副主任計張樂君得二十五票當選爲正主任錢貴三得六票當選爲副主任并推舉同業鎭昌恒豐致中和沅昌信昌通商等六家輪流司月先行試辦三月又將前次大會所擬之草章修改推舉黃守仁蔣景文曾影毫陳叔敏等爲修正員並訂定三月三日（即陰曆正月二十一日）星期日下午仍在萃秀堂開第三次大會俾將章程通過現已預備通告全體同業云 
[華癸輪船將往汕頭]  
　　德商希林尼號輪船自經我國收管改名華癸後部照與海關船牌均已頒給該輪之華洋各職人員亦經新關考驗註册茲定二月二十七號（即今日）由滬開往蕪湖裝運米糧前赴汕頭交卸事畢之後或往香港安南現尙未定云 
普濟輪船失事餘聞 
[呑没撈獲財物之出首]  
　　網船户薛老三潘老四周忠正周老三等於去年臘月十八日在浦東白龍港用滾鈎撈獲普濟輪船失事案内溺斃之男屍三具並皮箱一只内有男女皮棉單夾衣服五十七件金手鐲二付金戒二只鈔票一百張每張五元又現洋三百餘元當將屍首送至招商局得賞撈費九十元所有財物則悉數呑没嗣因周老三並未分得此項贜物心不甘服昨在浦東爛泥渡碼頭將薛老三潘老四周忠正等網船尋獲着人看守一面赴海關水巡捕房禀明前情請求拘究 
學堂相繼開學 
[半夜學校]  
　　四川路靑年會半夜學校於前晚（陰曆元宵）七時開學報名就學者紛至沓來嗣因是晚不及排班乃於次晚繼續進行自七時起迄九時止各敎員應接不暇異常忙碌現定星期四即二十八號晚一律開課目下各科尙有餘額有志嚮學者可速往報名插班 
[上海公學]  
　　白克路上海公學本學期添聘海密爾登博士擔任中學英文蔣少帆君擔任中學國文謝啓華君擔任學監業於昨日開學學生報到者約二百七十餘人新生投考者更接踵而至頗爲發逹 
[競雄女學]  
　　前日（二十六）白克路競雄女學行開學禮學生到者有百數十人首由校長報告一切並致訓詞敎職員等相繼演說鐘鳴十二下始散會該校今歲師範科繼續開辦高初小各級亦均有餘額聞懇親會已改於三月十日假寰球中國學生會舉行 
[尙質學校]  
　　滬寗車站克能海路存厚里尙質學校昨日舉行開學禮新舊學生到者甚衆首由校長唐慶馥報告次男女各敎職員相繼演說現定二十二日上課聞該校男女兩部並夜部均有餘額可補 
[明德學校]  
　　明德華英學校一在老靶子路七十號洋房一在武昌路源康里定於十八日開學聞該二校均設有英文夜館將於二十八開課 
[培本小學]  
　　閘北寶山路頣福里培本小學校昨日舉行第七届始業禮並補發憑奬由來賓袁樵山敎員黎惠生黎霍氏滕肇乾相繼訓勉聞今日卽行授課 
[通惠小學]  
　　打鐵浜滬紹水木業私立通惠小學校自去年湯頌康接辦以來大加整頓故今歲新生驟增連舊生多至二百五六十人昨日開學校董顧蘭洲張效良江裕生王慶祥朱潤生等均到校致訓詞定本月二十八日上課 
[友誼夜學]  
　　法租界老北門浸會堂英文聖經班會友於去年秋就該堂創辦之友誼中西夜學今又推廣學額定下月四日爲始重行開課其中華英兩文科目悉按時下實用主義詳加釐訂而擔任敎職者日間咸在商界從事入晚各盡義務出其心得以餉一般有志靑年且有西國女士亦在該夜學内於敎課上維持一切故目下報名者頗形踴躍 
[明眞學校]  
　　馬立師新馬德里口明眞高初兩等學校聘請滬江大學道學院畢業生繆君學文爲主任該校自繆君接辦以來大加改良今歲又敦謂美國萬尙潔女士爲英文主任郝麟書君爲中文主任姚悔厂君余煥章君管寶根女士爲英文兼各科學敎員中西並重近又添設幼稚園及英文並通俗夜校聞於陰曆正月二十日開課 
[縣商會定期舉行常會]  
　　南市縣商會現定三月六日（陰曆正月二十四日）舉行第一次常會將去年經過一切事宜報告大衆並將今届應興應革諸事詳細討論以便進行已由正副會長預備函知全體各會董届時蒞會與議矣 
[德僑由潯來滬]  
　　自政府頒佈對德奥宣戰後所有旅居内地之德奥僑商領事敎士等均先後來滬分批乘輪返國昨晨又有德商二名由九江乘江裕輪來滬抵埠後當即遵照敵僑註册章程前往交涉公署報到並向當地官廳請求註册以便守候荷船到埠搭乘回國 
[京直奉義賑會歡迎放賑員]  
　　本埠京直奉義賑會昨日開會歡迎京直放賑員李幹卿王竺鄰並奉天放賑員陳榮華谷照亭諸君到會者爲莫子經田資民徐乾麟王一亭趙芹波陸維鏞杜梅叔陸伯鴻哈少甫宋漢章魏清濤陳潤夫蔡春芳諸君首由杜梅叔君起致歡迎詞並行鞠躬禮以表感謝繼由李幹卿君起言云去年十月卅號動身一日三點餘鐘車到德州此處一带水雖退而一片泥濘車路綿軟行駛極慢是晚十時始抵良王莊在此車上寄宿一夜良王莊以北靜海縣楊柳靑等處百餘里見方一片汪洋翌早五時乘舟往津六十餘里陸地行舟水深七八尺不等二三尺不等下午三時餘安抵津地寄寓法界中和棧當日拜訪佘桂笙先生磋商查放各事電示本會辦法覆電速行設立機關從事調查即時邀義務員數位從事出發正定等九縣交通不便出發困難後得文若望先生等報告一切各縣被災七分以上每一縣無衣食住者極重災民三萬有奇次重者五萬有奇啼饑號寒遍地皆是眞令人遠不忍聞近不忍覩先後陳報請撥欵補救後總核九縣災欵需二十餘萬元方可敷支旋因欵巨災重本會欵少難以支配擬致定隆平任縣唐山柏鄕四縣約需四萬九千餘元奉准照撥當即電請交通部照放賑案免運費擱延三星期始得覆電准照裝運速將衣欸運站裝車據該站長稱奉電祇准照運并未聲明免費等語再三電請交部照准又星期始得覆電准免運衣并不提及運欵時届歲晚天氣正寒災民待賑孔急無法交運費百元始將現欵運京除带往隆平二萬七千餘元分入八箱餘八箱暫存督辦處速行組識出發隆平復查更票驗根註册發放手續極繁每天可放千户之譜城區及一二三區放畢留請竺鄰先生等發放元回津取册及带欵組織出發任縣到津後適値田陳谷三位先生已經奉省放畢回津請陳谷二公帮忙幸蒙允許故年前二十二日完全放畢先後到津結束一切二十三日接任縣轉來本會電稱五分以上不放未免向隅速行調查電覆等語元等當卽電覆已回津餘容面陳在津清理手續四天二十八早乘車返滬元旦早八時安抵當地五分以上不發其時候順直助賑局曁督辦處所定吾令查放亦照該局發放章程施行前經呈明在案如發五分以下之災民者亦可由春賑補放請諸公酌裁年前疊接冀縣災民代表來函陳告該縣災情復派代表前來請求查災後邀雷戴二公前往調查據稱被災四百餘村極重者百餘村無衣食住乾二萬餘口次者二百餘村災民四萬餘口并將被災輕重區域分繪詳圖似此情形電陳本會擬撥白麫五百包棉衣二千套并懇撥些欵項購糧并賑均蒙照准並滙京鈔五千元臨時收據已存佘桂笙先生處現由雷君督同商會紳董及該縣義賑會正在發放一俟放訖票根憑證一併寄來天津放賑聯合會磋商撥欵發放蠡縣等處元想本會籌欵爲艱難以支撥祗應撥舊軍衣二千件附欵并放俟畢由該會陳報北京順直助賑局籌商發放寶坻縣衣欵當時撥棉衣一萬件附直局欸併放閱畢由該局陳報共放出棉前現欵者隆平等五縣又放出舊軍衣者寶坻等二縣共七縣各賑完全告竣業經報明省長督辦聯合會助賑局矣各縣放出均有聯報及該縣證明書可稽此次每到一縣先請紳商學政警各界帮忙每一處必有該地義務員一二人以昭鄭重冬賑完全告竣春賑仍乞諸大善士妥籌補救恩同再造謹代災民呼籲上言云云復由王竺鄰君起言鄙人於賑務上夙無經驗蒙諸大善士委託敝廳長委任隨同李幹卿先生到京直一带調查災區難以辭責今承諸公開會歡迎是莫大榮寵謝謝鞠躬鄙人自去年十月三十日由滬起身至十一月二日到津所有到津以後至出發隆平辦理城區並一二兩區各項情形除隨時函電外已由幹卿先生報告此次查放手續多虧幹卿先生籌畫一切鄙人不過蕭規曹隨所抱愧者就是出發遲滞所以遲滞原因就是北京設立水災聯合會凡是中外𤍠善機關如認定發放某縣必須互相通知以免重複偏枯弊病而函電籌商就未免躭延時日好在出發時候正是嚴冬天氣賑欵棉衣同時施放凡是被賑災民連本地官紳無不頌揚我會功德自幹卿先生由隆回京取欵就由鄙人接手經理每到一區均是會同蔡知事代表王君慰之勸學所員楊君厚菴並由三區警董何廣運四區警董郭東居五區警董黃陞六區警董胡鳴岐助振局康君宣臣蒞場照料親自散放隆平被災區域以四五兩區最重其次三六兩區再次是城區一二兩區現時積水未退的村莊尙有四十八村四五兩區尤居大半或用大車或用小舟或用冰床極形不便查看該地情形不惟不能春耕就是本年秋稼亦難以希望唐山縣被災區域據縣呈報在六分以上者不過十八村四五分及三分以下災民意在請求緩徴要求普賑時有鬧署情事鄙人在隆平放賑時卽有所聞至抵該縣發放約請盧知事荊山蒞場彈壓並會同督辦處第十路委員林君贈之唐山勸學所長李君麟閣調查局程君紀瑞助賑局康君宣臣蒞場散放彼時無票貧民聚衆滋擾不服彈壓勉强放畢而貧民起聚聚衆至有一二千之多聲言都是窮民應有全沾賑濟一般莠民又從旁煽惑難以理喩後經鄙人同隨带宋排長再三勸導許以復查始肯放行鄙人仍回隆邑及至第二日該縣領有督辦處五百元賑欵發放被災四五分以上者而亂民貧民藉口求賑擁至署内大肆搶掠凡署内銀錢衣物被搶一空鄙人幸頼諸公福蔭未受波及莫大之幸柏鄕民情還算遜順鄙人到該縣放賑時以商會爲放賑地點承張知事道嬰盡力維持並會同商會協理李君希沅勸學所長趙君助賑局康君帮同在放賑地點視察一切發放二日即行告竣惟該縣有侯家莊一村當時水圍漏查張知事請救補放鄙人以其所述未免向隅略爲補助十五户交由張知事代放綜計鄙人所歷三縣災區以隆平爲最唐山次之柏鄕又次之去歲秋間雨水連綿臨城贊皇雨後山水先後暴發建瓶而下唐柏當其衝不過流水所經故受害較輕隆平地勢低於唐柏而境内隆河灃河汦河槐河午河同時泛溢以致倒塌房屋九萬餘間逃亡在外者男女不下三萬人故受害較他縣爲重柏鄕爲中區附城之北楊村北滑村等處被災最重然目下可種春耕者約有三分之二唐山據縣知事盧公面稱平日地瘠民貧無多出產一經水患益覺難苦此次鬧賑刧署似乎逞刁然察其貧苦形態又至可憐此鄙人經歷查放各縣之實在情形也此次鄙人等所放四縣冬賑共放二百六十八村二萬七千零五十五户平均次貧大口四萬九千七百十七口半實發賑洋四萬九千七百十七元五角棉衣一萬一千件至於各縣災户極次貧大小口數詳載本會憑證請諸公一閱便知鄙人自媿無才三月有餘始行告竣實在對不住災民對不住諸公慈善𤍠念不過遵承本會調查偏遠地方親自散放不敢假手他人之宗旨勉竭心力以副諸公實惠及民之意而已云云 
[飭塡外國兵艦調查表]  
　　江蘇特派交涉公署近奉外交部電令飭將駐泊黃浦江之外國兵艦迭具表式呈報其表式内須註明某國及何時來華何時駛往何處均須詳細塡明云云陳交涉員遵即函請江海關馮監督查明示復俾便轉報 
[徐警廳長抱恙]  
　　淞滬警察廳長徐輔洲近抱小恙延醫調治聞係背上發一外症頗不安寗故外賓晋謁槪不接見廳内公牘除緊要者照常親裁外餘由行政科長暫代拆視稟知核奪 
[審理川人拐賣女子案]  
　　四川人戴勳臣略誘四川女子蕭氏並販賣毛囡等經旅滬蜀商廖樹山許協揆等控經地方檢察廳將戴提案訊供判押起訴審廳在案前日傍晚經該廳推檢各官傳集兩造開庭審理兩造所延律師亦出庭辯論當因案關風化禁止旁聽辯論結果判戴還押毛囡仍發新普育堂蕭氏仍送救濟會留養各原告退去聽候再審 
[缺席判决離婚之不服]  
　　住居白克路之甬人應能文向爲洋行生理前娶侯家路金箔店主葛某之女爲室成婚之後葛民另居城中夫婦不睦時起衝突曾控經淞滬警察廳判應將妻領回不得虐待在案茲葛氏又投該廳起訴要求離婚經徐廳長轉送地方審判廳傳應不到缺席判决准氏離婚應得悉之下大爲不服以住居管轄地點錯誤已投公堂具詞控訴矣 
[警廳抽查勤務之獎懲]  
　　淞滬警察廳長徐國樑昨通令各署所隊云照得冬防吃緊各署所隊長員不得擅離職守歷經通令在案乃昨夜本廳長派員赴各署所抽查勤務查得一區署長董希賢巡官王桐二區署長杜金釗均不在署殊屬有曠職守着各記過一次並予申斥又查得一區第三崗警與一便衣人閒談甚久一區二分駐所舊敎場街華綸緞店門首加崗警在崗吃食香烟均着查明責罰具報其餘一區一分駐所二區一分駐所員警均遵章盡職甚屬可嘉除分行並仍隨時派員抽查以憑勤惰外合亟通令各署所隊一體遵照切切此令 
[迷路女孩待認]  
　　前日午後一時許南門外陸家浜崗警見有迷路女孩一口徘徊啼哭詰其姓名茫然不知即带至一區三分所報告經劉警佐派警詢據供稱姓李名阿相年十歲寗波人父業撑船住長安里惟門牌號數不能記憶今日隨母出外走散以致迷路等語昨晨經警佐派警带同該孩至西門外一带訪查至午尙無着落 
[尋獲逃妻]  
　　江北人孫金臣前日扭其妻賈氏至四區四分所控稱三年前正月初九日該氏在籍私逸四尋無着今據同鄕人報信言該氏與拉車之胡壽廷私姘住居曹家渡故特來滬尋獲惟胡已脫逃請爲訊究昨經錢署員將案解送閘北司法科押候訊究 
[希圖頼婚之扭控]  
　　江北婦人繆楊氏前憑媒妁殷成章聘同鄕王殷氏之長女爲媳當出禮洋四十元近因王氏欲圖頼婚前日經繆楊氏鳴警將王殷氏拘入四區二分所控告途中王殷氏以洋五元向崗警行賄要求帮忙該警不受據情禀報趙署員昨解司法科訊核 
[索詐行兇之懲治]  
　　陳生慶指控王順榮王來生侯阿明將伊軋至新記浜三十四號門牌陸朱氏所設之茶館内拆梢不遂行兇毆傷等情昨由捕房將被告三人拘解公共公廨請究據陳投訴近在外洋工作返滬與被告等均不相識云云並據茶館主婦陸朱氏投訴被告三人被拘後卽由被告同黨六人復來吵鬧且被該三被告擊碎茶壺茶盞應請追償訊之被告等均供詞支吾中西官判王等三人各押西牢兩月並着補提同黨到案併究 
[小客棧藏垢納污]  
　　法捕房捕頭以法租界内各小客棧專僱無頼茶房在外招攬雉妓到棧賣淫以圖漁利實與風化有礙故飭探捕從嚴偵查在案茲由越捕查見法大馬路中華里銀蟾旅館容留雉妓與人同宿當將棧主殷瑞華带入捕房昨解法分堂請訊先由捕頭禀訴前情詰之殷供實係寓客夫婦被捕誤會求察中西官以事經捕房查明豈容推諉判罰洋十元充公以後再犯加等究罰不貸 
[乞丐毆人之推諉]  
　　公共公廨出店王大卿指控乞丐黃魚頭糾同王阿根石小和尙在垃圾橋附近將伊兇毆等情由捕將王石兩人拘解公共公廨訊供押候補提人證再核在案昨日復由捕房將黃魚頭查獲連同王石兩人押解公廨請究訊據黃魚頭供稱我與原告本不相識係由滙司捕房一千四百零一號華捕指使毆打事後該捕分給我等銅元各四枚等語並據王大𨜮供稱與該華捕並無仇隙曾有該捕之友至我臥室探望被我斥逐或即因此懷恨云云訊之一千四百零一號華捕供稱我弟曾與原告吵鬧並無指使被告行兇之事大約因被告等在途求乞被我驅逐遂被挾嫌誣指乞鑒經兪襄讞商之美柯副領事判黃魚頭押西牢兩禮拜王阿根與石各押七天一千四百零一號華捕着交一百元人洋並保聽候查明再行訊核 
[函請移開小便所]  
　　滬南十六舗信泰碼頭内信泰里口向由工巡捐局在彼砌設小便所刻該處號商榮昌火柴厰等多家以該處弄口地位狹窄平日車運各貨進出諸多不便且現届春令天氣漸暖穢氣逼人於衞生上亦頗妨礙爰特公函縣商會請轉函工巡捐局長派員勘明後將小便所設法移開以便路政而重衞生 
[侵呑欵項案强制執行]  
　　俄國華艦快船公司訴追陶墨君侵呑欵項一案迭經公共公廨提傳未到登報限令被告到案候訊逾期亦未踐行現原告律師丁榕聲請准予闕席判决著被告償還原告銀九百兩零七錢四分洋三千零七十二元三角八分該被告所有之城内西門學宮路三十四號門牌房屋即行强制執行拍賣備抵昨聞已由公廨呈請交涉署轉致地方審判廳查照辦理 
[損失賬尙須查對]  
　　美商茂生洋行在公共公廨控告源泰成號主顧實甫股東余明揚王賢祺吳槐卿等定貨不出請追損失銀一萬八千兩等情由廨訊判被告交保候復訊再核在案前日午後由張襄讞與美領博君會訊先由原告律師向見證彭斯（譯音）詰據譯稱被告均係源泰成號股東前年向我處定購蔴袋訂立合同並註明數目及出貨之期被告即付定銀惟此項蔴袋原告向印度克爾克德厰定製嗣將貨製齊運至上海照章上棧通知被告交欵出貨乃被告竟違背合同延期不出致原告大受損失約有一萬八千兩之譜特開清單呈案請追次由被告律師向彭斯盤問一過並向堂上聲稱原告所開損失賬内打電話及與被告往來信函均有費用故須俟被告將此項損失帳查對後方可辯駁應請展期再訊中西官會商之下判被告均交原保候訂期訊核 
[租界住户應受公堂保護]  
　　住居公共租界北浙江路三百零六號門牌已故瞿慶善之妻高氏被李樹彤在上海地方審判廳控伊故夫瞿慶善不還米價洋一萬七千四百餘元業經審判廳備文派承發吏投廨會同駐廨包探於前日午後將瞿高氏傳案經中西官訊據承發吏周光華禀明案情要求移提歸案訊追被告瞿高氏延羅斯律師上堂譯稱彼告向往租界應受貴公堂保護原告不應至内地官廳起訴請求將案註銷兪襄讞商之義羅副領事判曰被告住所在租界應由原告到廨起訴候訊所請將瞿高氏移解執行碍難照准並函復審判廳查照此判 
[添寫賬目之科罰]  
　　運大錢莊經理張虎臣前因被晋昌機器廠主劉金康虧欠銀兩劃歸某法商往收不付控經法公堂傳案證明兩方欠欵及劃付情形判候吊賬查核旋由張將總清賬呈案經中西官察閱後即於賬尾蓋印候再查明往來收付賬項再行察核並將總清賬發還詎張將賬携回後又於賬尾蓋印之後面加寫銀二千餘兩後經中西官閱悉大怒以張加寫賬目實屬不合業已涉及刑事判張管押候核在案昨又提訊張延律師代表辯護並由張供稱此賬係賬房誤寫求宥中西官判張從寛罰洋一百元充公賬簿發還 
[生財抵償房租]  
　　段壽堂遣收租人至法公堂訴稱房客象姓虧欠租洋四十二元向索不付旋卽避匿棄下生財報經捕房飭探前往檢點所値無幾請爲核示中西官諭將生財作抵餘欠候被告出面准予扭案訊追 
[軍隊巡禁賭博]  
　　駐紥浦東其昌棧之陸軍三十七團第二營營長任學剛以該處各小茶肆邇來賭風甚熾難保無宵小混跡其間擾害治安若不嚴行禁止恐貽後患故於昨日傳諭連長排長等分班出巡協助巡警嚴行禁止以保治安 
雜評二 
[生死問題（訥）]  
　　防疫問題所以謀救人之死也民食問題所以謀養人之生也然而我國人死不能救而生無以養者亦多端矣兵禍也盜匪也災荒也官吏不法也百業停滞也皆足以促人民之死而不能救其生而政府絶不措意焉政令不修敎育不備尤爲人民無以自存之總因而政府不暇計及焉然則地方人士奔走於防疫與民食兩事其有補於生死問題者僅一部分耳嗚呼我民亦可憐矣哉 
[本館啟事]  
各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[弄猴者言] [  賊菌]  
　　鼓聲鼕鼕鑼聲鐺鐺廣場中羣兒圍繞成一大圖弄猴者出其高眶曲額之猴陳列種種假面具牽羊作馬猴執鞭騎羊背上馳騁往來每易一面具弄猴者輒大聲宣布其所演之劇名六國爭雄也楚漢爭鋒也唐王親征也黃巢起兵也頃刻之間劇已變若干次每易一劇輒索觀劇者之錢觀劇者囊已空而演劇者索愈急呶呶不已余亦爲觀劇者之一唏吁而言曰優孟衣冠登埸奏劇必引产刻羽宛轉悠掦進出有節步趨有法稍有謬誤落一板眼老於觀劇者即肆其譏自崑調衰而皮黃興歌舞登埸已失雍容抑掦之態度雅樂不作世道已衰然老伶工唱工做法各有師承曲調翻新而規模不失伶工愈有聲價愈不敢草率從事也且入埸觀劇納費無多無悉索敝賦之煩演者固自鳴得意觀者亦興致頗豪今舍俳優而弄獼猴無唱工做法之可言無生旦淨丑之搭配繞埸一周即爲一劇翻來覆去抓耳搔顋吾囊已空而猴之假面具層出不窮吾不欲觀之矣弄猴者曰君之言非知猴者也夫裂裳毁冕猴性無寗吾故屢冠而屢易之朝四暮三猴性易悅吾故時進而時退之投瓜齕果豢養飽腴然後可以供吾之驅使費不出於觀者吾拽鏁牽繩胡爲乎且先生勿嗤猴之外以敗物内以爭羣也昔周穆王之南征君子化焉不過一化爲猴即具擲瓦綠竽之性吾之戴以赤積披以朱衣惟其善學人耳世界一大劇場也歌臺舞榭則劇中演劇矣猴日受劇界之陶鎔其演劇固當作如是觀君欲猴舍學自然之劇而學特别之劇無亦欲楚人之學齊語耶吾若如君之愚吾無啖飯所矣余聞弄猴者之言竟無以難之太息而返（六） 
家庭常識 
[皮箱之鑑别] [  山安] 　　 
做皮箱之牛皮每張割公三重故皮箱有頭皮二皮三皮之分頭皮堅韌故耐用二皮次之三皮又次之審别之法以皮理粗糙毛根清顯或有細短微黃之毛及皮有斑駁色略靑而不純潔者爲頭皮之特徴宜購用此雖價略昂終較合算更宜以舌舐之辨其是否爲鹹水皮若味鹹則漆後有色澤變惡之患 
[變蛋忌與藕粉] [  賊菌] 　　 
同食食蟹忌柿食鼈忌莧此盡人而知之者而變蛋與藕粉同食亦爲大忌此言余家所素知去年内子在上午十一點鐘時食藕粉一碗午後約在一時左右午餐偶然忘却曾食藕粉食變蛋頗多將晚胸口絞痛異常難過夜半方安而痰盂中已有血星數十點矣幸相距有兩小時若同時並食不堪設想矣願閱者無忽視之 
[白漆製法] 　　 
以石膏和於桐油及荳油中拌之使匀再加少許洋藍則白漆成矣 
[生漆膠物] 　 
　生漆中和以熟石膏以角勺拌之可膠硬木檯櫈之脫膠又可修補脚桶木桶等之漏洞 
[電車] [  張長庚]  
　　電車停止時間極短欲辨認其車上所書地址每慮不及若只辨認車頭所書（1）（2）等路則甚簡易茲將上海英美兩界電車路由表列下（第一路）靜安寺至外洋涇橋（第二路）卡德路至靶子埸（第三路）麥根路至東新橋（第五路）滬寗車站至斜橋（第六路）外圓路（第七路）滬寗車站至提籃橋（第八路）楊樹浦至外洋涇橋（第十二路）馬霍路至靶子路（第十五路）麥根路至外洋涇橋 
詩囊 
　　宗星石伯爵招飲於八百膳酒樓爲校書小搥寫扇二首蓋題明太白山人調玉瀾道人殘稿後者錄奉蝶公一笑 
[  南湖]  
白石巖聞扉纎草長合離情想兩何鄕曾隨王母敎仙曲只借花枝助酒狂别有會時還自笑不逢人處忽聞香劇營一代風騷手玉澗吟成欲斷腸 
　　石爛天荒跡已陳流傳韻事閟千春眼前眞藥不知别夢裏拈花亦解顰宋玉微詞應自懺江淹彩筆豈無因蠹魚縱食神仙字兩岸緋桃認去津 
　　掃薛供職京華書來殷問報以蘆雁畫幀題此化答 
[  何旦公]  
　　片片平沙寸寸霜寄書都半隔衡陽廿年兄弟南康石不惜分離換稻粱 
　　高秋雲氣扶摇上絶塞琴聲往復彈已覺江河滿繒繳蘆花深處不嫌寒 
　　長江東去故人稀角靜碪涼露欲晞昨夜一樽紅翏酒鐙前憶爾向南歸 
工業須知 
[蠶桑要訣（續）] [  王芹鈢]  
　　且邇年泰西各國競尙奢華甚至以綢緞補壁絹絨帖地何莫非絲之需用乎各國需絲年增一年世界所稱日本伊大利法蘭西與我國爲四大蠶絲國然日本伊大利法蘭西三國僅得我之緒餘而日新月盛歲有所增獨我國本有蠶桑天然之美利反習焉不察有江河日下之慨豈不可惜推原其故半由培養之不得其法半由於提倡無人必焉合我國二十餘省無論窮鄕僻壤人人知蠶桑之利可以救國遍設傳習所以廣爲振興不數年間直可戰勝於世界而非各國所可同日語者然重蠶必先重桑蠶之於桑猶人之於米麥人不可一日無米麥蠶不可一時無桑欲興蠶事必先栽桑伊古以來未之或改考桑之見於古書者或形容其蒼鬰或辨别其名稱或定保護之條或言種植之利足見栽桑之業固與蠶事並重矣雖柞蠶櫟蠶蠶之頼以滋養者不僅桑而食桑者絲細而纫逈勝於食他葉者之絲粗而脆也然栽桑之業非先明其學理熟諳其種植之法其收效必不良我國東北各省栽桑之法猶是古昔遺風無足稱者惟江浙拳式已屬進步然播種插本栽植壓條刈桑除草培壅收葉各種手續尙未完備芹鉢有鑒於此親自督率農夫研究桑業迄十餘年尙著成效爰糾合同志設立業勤桑秧公司以冀推廣全國補助萬一云茲將桑業大略附列於右以期諸同志之採擇焉（未完） 
長篇小說 
[二城風雨錄] [  英國郤而司迭更斯原著　常覺小蝶天虚我生合譯]  
　　卷中第二十六章（五） 
　　獄室至小北塔即壓其上爲狀乃如烟囱仰面不見其頂但有一資路透微光周以鐵檻作冰蘭之格即老人望月處也其中尙有矮凳可容坐憇室隅置石榻一藉以稻草久已不沾人氣故皆霉損且爛榻前尙餘草灰一堆殆向居之人嘗焚翥以取煖者而四面黝黑陰森有鬼氣人步其中應聲如甕不間嘈雜沸天至此亦不能聞間有聲浪透出亦嗡嗡然如在瓶中沈鬰之况使人不可一刻居而乃有人竟含寃抱屈居此以至十八年之久其痛苦可想見矣竇瑪齊蹙其雙眉額間起爲奇塊目光凶然四顧若有所覓呼卒曰舉而燭照吾壁間老卒但求性命苟全立唯唯以應擎燭過於其頂竇瑪齊向壁巡視一周旣而忽止步曰夾克視之此何字夾克三曰是A.M.也竇瑪齊曰然此即亞力山大曼萊之簡筆也可憐者老人十八年之冤芳乃僅僅留此二字以爲紀念亦可傷矣夾克汝以手中鐵棍授我老卒大駭疑竇瑪齊欲撲殺已立墜其燭於地竇瑪齊笑曰老狗爾膽何細趣拾燭起吾將察此室中更有他物遺留否也乃舉鐵棍以擊矮凳凳固朽則立碎如破竹時卒已更燃其燭手顫幾不能舉竇瑪齊即自持燭遍炤室中文謂夾克三曰汝試檢此破凳史披耨草視有老人遺物否夾克奉命立起搜覔竇瑪齊則自舉其鐵棍撬窗檻及壁縫窗壁受摀灰石四飛竇瑪齊回首避之顧終無所得因曰夾克汝有所得乎夾克曰無之竇瑪齊曰無亦已耳聚此宿草焚之毋使毒物更留人間因以燭授卒曰老狗汝聞之乎老卒兢兢奉命持燭引火頃刻立燼竇瑪齊遂引二人出室門一啓人聲立透耳如潮似沸鍋之啓其蓋耳根爲之一明重至庭心則衆人正覔其領袖蓋獄長已被逮遄待此酒肆之主人爲裁判也（未完） 
 
 
 

Page 15

 
 
   
 
 

Page 16

 
 
   
 
