# 1910 - 315 - 4913574

 

Page 1

 
 
   
 
 

Page 2

 
 
上諭 
　　監國攝政王鈐章　十月十八日内閣奉 
　　上諭資政院奏請補祕書廳秘書長一摺資政院秘書廳秘書長着金邦平補授餘依議欽此 
　　上諭督辦鹽政大臣載澤奏鹽道欺罔藐玩有負職任據實糾叅一摺福建鹽法道陳瀏著即行革職欽此 
　　上諭現在天氣漸寒所有食餉之閑散宗室覺羅人等生計維難殊堪軫念著加恩賞給一月錢糧其宗室覺羅孤寡除有恩賞錢糧外著再加賞半月錢糧以示體恤欽此 
　　上諭現在天氣漸寒京師兵丁當差勤苦殊深軫念所有八旗及綠步各營官兵均著加恩賞給半月錢糧以示體恤欽此　軍機大臣署名奕劻假毓朗那桐徐世昌 
　　宫門鈔　十月十八日　召見軍機　衍聖公　趙淵 
論說 
[論國會問題之一喜一懼（樊）]  
　　自初三日之明詔一下。舉吾國民四萬萬一致之心理。忽析而爲兩歧。何也。當此詔未下時。全國人民。皆萬衆一心。聚精會神於請願之事。此其心理固一致也。及至縮改宣統五年實行開設國會之詔下。於是甲派之人。則鼓舞懽忻。以爲目的旣達。請願有効。且開會以祝賀之矣。而乙派之人。則以時局阽危。千鈞一髮。再延三年。不知國勢成何現象。尚何有於國會。矧觀此次樞臨所擬詔旨。其不滿於人民實甚。一則曰不待臣庶請求。亦已計及於此。再則曰此次係採取各省督撫之奏章。及王大臣之謀議。是一般樞臣。明明有摧仰民權輕蔑輿論之意。以如是之政府。即改軍機爲内閣。何補於治平。而憲法議院法選舉法之内容。益可想見矣。此甲乙兩派之見解也。 
　　就甲派之見解觀之。則自奉諭以後。凡各府縣在省之請願代表。當聽督撫之勸諭。即日散歸各安職業。而各省駐京各代表。亦當聽民政部之勸諭。即日數歸。各安職業。費時兩年。上書三次。得此結果。不可謂無功。代表諸君。亦可自慰。他日國史。亦有光輝。此最粗之一層也。若再精而進之。則自今日以至國會開設之期。有三年之長歳月。可以容我人民佈置。未始非幸。佈置之法。約分二種。一則組織絶大之鴊黨。其黨員皆須極富政治之智識。且須於現社會具有鉅大之勢力。負鉅大之聲望。以備國會開時。爲衝鋒陷陣之健兒。一則建設機關。爲資政院之後援。蓋世界憲政史。多由其國民流多數。之血所購成。而吾國憲政。則由少數之代表。拜跪哭泣。所丐乞而得。其代價旣各不同。則將來憲法上之制限。議院法選舉法之制限。名曰國會。實並古之鄉校而不如。此可斷言也。然則其憲法非經資政院之協定。而議院選舉諸法。非經資政院之協贊。吾民必不能承認之。以今資政院之性質。混合欽選民選議員於一堂本不足爲吾民所信任。即使民選議員中。並無反覆之人。圓滑之輩。然以彼之少數。焉有大力。爲吾民爭如許之權利乎。故必别設機關。以爲之後援。且從而監督之。倘有不忠於民之議員。則此機關可以設法對付之。於是而三年以後。吾民始有權利之可言也。 
　　就乙派之見解觀之。則自奉諭以後。曉然於政府之執抝。諸臣之昏瞶。時勢至此。猶欲肆其兇頑之燄。威嚇之謀。愈以信此輩所組織之内閣。爲不足信任。千鈞一髮之局。萬非此瞶瞶者所能支撑。於是全國一致。而圖爲 
 
 
 

Page 3

 
 
再接再厲之舉。今各省之各府州縣人民代表。均在省城。如江西則聚至萬餘人。福建則聚至八千人。其餘各省之數。雖未詳。然偶一號召。不難麕集。此等之人。日集於總督巡撫衙門。堂堂皇皇。爲第四次速为開國會之陳請。即使不必如福建人之恭順。環跪涕泣於松夀之前。吾料彼督撫。亦必不敢視爲叛逆。開鎗轟擊。如孫寳琦之對付萊陽人民也。此最粗之一層也。若再精而進之。則各省諮議局聯合决議。要求降諭。定明年即開國會。倘不得請。則全國二十一行省。同時停議。務必得請而後已。照此辦法。亦至平和。而平和之中。含有鉅大之激烈。旣不生内亂。又不召外侮。即此以騐頑鈍政府之能力。竊料其未必果有何等妙策。可以對付吾民也。雖然此等舉動。終屬可危。行之一不得當。或竟至於潰决。亦未可知。此可懼者也。 
　　一喜則如彼。一懼則如此。今日吾國民之甲派者。必須循一定之軌道而進行。而乙派者則不可知。記者將於此騐吾國民之實力。 
來稿 
[國會代表質問政務處王大臣條件]  
　　一伏讀初三日上諭。有曰揆度時勢。瞬息不同。危迫情形。日甚一日。朝廷宵旰焦思。亟圖挽救。惟有促行憲政。俾日起而有功。恭繹諭旨。所謂瞬息不同。所謂日甚一日。是今日内憂外患之急迫。早在聖明洞鑒之中。待至宣統三年開設國會。嫌其遲。必至宣統五年。開設國會。得毋遼遠。而王大臣保以不協贊我。皇上。於明年開設國會。此應質問者一。 
　　一開設國會以前。所應豫備之事項。不過官制内閣憲法議院法選舉法數端。其中除憲法重要。稍需時日外。如官制則釐定後即可實行。不必遷延歳月。内閣則與國會同時並舉。始有責任可言。至於議院法選舉法。仿他國之成規參以諮議局選舉之情勢。一二月可以竣事。且可於資政院未閉會以前。提出議决。尤足徵朝廷庶政公諸輿論之意。夫政府亦旣知九年籌備清單。爲不可。恃而改絃更張之。今復以此無關重要之事項。遷延數年。不謀急。速開設國會。此應質問者二。 
　　一此次縮定期限。係採取各督撫等奏章。此上諭所公言也。然各省督撫。連翩電奏。皆主張明年即開國會。並主張閣會並立。其以爲必先立内閣後開。國會者。惟直隸總。督陳夔龍一人耳。卽云採取督撫奏章。何以不採取多數之意見。急開國會。而獨採取少數之意見。緩開國會。此應質問者三。 
　　一此次上諭。有曰各省督撫。領治疆圻。責任尤重。凡地方應行籌備各事宜。更當淬厲精神。督飭所屬。妥速籌辦。勿再有名無實。空言搪塞。恭繹諭旨。所謂勿再者。是從前所籌備之事項。皆屬有名無實。空言搪塞也。朝廷鑒其旣往。策其將來。誠有不得已之苦衷。但此後三年中。督撫之搪塞如故。有名無實如故。果孰負其責任。如以責之督撫。則諸疆臣歷次所上奏章。皆以九年籌備實無把握爲言。諸王大臣明知籌備之不可恃。而必强人以所難。則各督撫亦惟有空言搪塞。有名無實。待之三年。猶如今日耳。王大臣果有何法以督責之。此應質問者四。 
專電 
[電一（北京）]  
　　度尚澤公於召見時面奏憲政提前籌辦學民兩部欵最支絀實難籌措惟巡警教育籌備尤亟擬由臣部酌量撥濟以促進行監國韙之 
[電二（北京）]  
　　海牙平和會草約一百十條由外部轉送各部簽註 
[電三（北京）]  
　　駐日汪使電告樞府日美協約將成某省危極即奉電諭著該使隨時調查協約内容詳細電告以備妥籌對付 
[電四（北京）]  
　　王乃徵趙炳麟奏請變通籌備事宜兩摺滇督李經羲亦已議覆詳陳滇省遼闊財力竭蹶請趕立内閣以救危局 
[電五（北京）]  
　　郵部將派員赴滬密查川路公司被倒欵項 
[電六（南昌）]  
　　馮撫陸警道楊鹽道於十八日午刻同往建昌校閱秋操 
[公電（西安）]  
　　各報館鑒聞有人冒延長石油在湘招股駭甚保陜油礦公司六月已立案規定無論何人不准另立公司招股外省須由陜商會知照各埠商埠抄憑以杜影射請登報免商界受騙陜西商會 
緊要新聞一 
[資政院談話會又起風潮北京]  
　　初十日資政院議員在財政學堂開談話會到者一百餘人仍推沈議長主席報告開會大 
 
 

Page 4

 
 
意并謂前日會塲之事應由本院以文書質問政府請其明白答覆嗣由雷奮出台演說湖南公債一案如其辦理不妥諸君即有全體辭職之决心本員固甚贊成如其不然則明日開會萬不可再倡停議坐待之說且前次國會請願問題重大如九年之成命不易全體議員可以辭職此次之事非前次可比故不敢絶對贊成語涉調停與許鼎霖前日之語意相同次由吳賜齡演說謂雷議員之言亦甚贊成但此等說話係揣摩議員之心理而來語甚激憤次由陶鎔演說議塲表决之議案可以無效是朝廷可以命令變更法律也此皆擬旨之人不守法律所致故先朝立憲上諭一則曰庶政公諸輿論再則曰好惡同民乃近來上諭大槪好民之所惡惡民之所好語至此汪榮寳大聲斥之爲詆毁朝廷沈林一林炳章等和之議塲秩序甚亂陶鎔亦大聲呼謂議員固明明曰擬旨之人且累言不能諉過於我皇上不能諉過於攝政王何得謂爲詆毀朝廷會塲諸君曾聽明本議員之言否胡柏年及多數議員均起立證之曰聽得明明白白汪榮寳等遂垂頭不言陶鎔乃頓足大呼曰似此胡閙尚何必開會許議員鼎霖力勸繼續發言陶鎔答曰言盡於此遂下演臺黎尚雯復申言資政院非汪榮寳數人之資政院何能任其顚倒是非破壞憲政欺罔朝廷與陶鎔等十數人未及散會即出塲而去嗣由許鼎霖演說本員最恨督撫侵權違法如本員之弟爲公司事亦被某督參革許多不相干的話衆皆發笑後由沈議長報告明日仍照常開議遂散會 
　　另一訪函云初八日議塲散後有欽選議員□□□民選議員□□□□□□□□四人趨謁某親貴之門極力陳明爭持湖南公債案一舉非伊等所主張實係民選議員中之躁妄者所倡議比之小孩好啼愈禁愈甚待其哭完自然無事故伊等當時不便出言阻之異日再籌對付等語此財政學堂會議之所由來也并聞當時適某親貴在座平昔本不甚以議員爲然聞其言出語人曰□□尚非壞人吾輩當善利用之果爾則□□得意不遠矣 
[資政院拾聞種種北京]  
　　日前政府某公往訪倫貝子談及資政院議員與政府爭執之事貝子曰樞府觀察資政院之眼光在根本的謬誤彼以爲資政院乃衙門吾輩乃堂官吾輩負有彈壓之職務殊不知所謂議長者原是議員中之一人不過爲議員之長而已本是一體所議之事亦是從衆取决初不得違衆獨異以吾思之吾輩今日之職務惟在溝通朝廷與國民之間使其聯爲一氣彼此無猜忌之心而後可以圖存末又言該院議員與吾感情甚好惟樞府始終不明資政院爲何物實在困難云 
　　聞政府中人以沈副議長主席時不能整理議塲秩序擬於民選議員中擇一人爲副議長江蘇議員許鼎霖頗具調和精神擬令其代沈接充斯席蓋資政院本爲上下兩院基礎如是則甚符設立該院之宗旨可知政府對待民黨之策已日有進步矣 
　　又聞各部尚侍日前傳集各司員面諭近來資政院議員紛紛呈遞質問行政說帖各該員宜將所司各擋案檢查清晰預備答復此後該院每期議事日表發出後各該員先將關係事件預先研究以便到該院時或受質問或出席說明不致爲彼等所窘并聞政務處憲政編查館同時皆有此項準備 
　　連日外間傳言政府中有人主持牢籠資政院民選議員之有鋒鋩者將來予以優差等情聞前次民選議員會晤時曾有某議員言及此節略謂將來倘有其事是爲全體污點我輩於此身得優差之人必以最激烈之手叚對待之云 
[吳賜齡質問軍機疑義北京]  
　　初八日資政院會議湘撫公債案要求軍機質問未到現已由吳議員賜齡備具說帖質問計有疑義四端略云我國值皇上冲齡賢王監國凡百行政皆由軍機大臣决議奏請諭旨頒布采用副署制度以示同負責任之意所以本月初七日欽奉關於本院具奏湘省發行公債核議案之諭旨自應認爲軍機大臣議决事件查立憲國通例命令不能變更法律而新法律之效力雖超過於舊法律然必同時聲明取消舊法律斷無新舊並存聽其衝突之理我國旣經宣布立憲資政院諮議局章程已全國公認爲成文法律自今以後所有諭旨究竟認爲命令抑認爲法律非有正當解釋上下無所依據將成爲無法律之國即如此案若認諭旨爲命令何爲以命令變更局章之法律若認爲法律則新法律發生何不聲明消滅局章之舊法律可疑者一院章局章旣爲成文法律自皇上以至於庶人皆應遵守當湘撫具奏時并未聲明曾否已交局議度支部覆奏失察事出有因今經資政院根據局章核議具奏軍機大臣何以因度支部覆奏在前遂置法律於不顧一誤再誤可疑者二軍機大臣旣知嗣後各省有應交諮議局議决之案仍着照章交議是已承認局章爲共守之法律何不即令湘撫將此項公債票仍交湖南諮議局議决可疑者三資政院根據局章核議湘撫爲侵權違法而軍機大臣僅以疏漏二字了之我國舊行律例疏漏亦應交部議處而軍機大臣何以並未議及處分可疑者四 
[組織責任内閣之預聞北京]  
　　聞日前政務處會議設立責任内閣一事當時多有主張起用袁項城爲總理副大臣者繼由某國公使探聞此耗大懼遂出其靈滑之手叚極力運動阻撓此舉故國會期限雖發表而責任内閣尚未發表者其原因即在此云 
 
 

Page 5

 
 
　　又聞澤公旣授爲總理大臣其所遺度支部尚書之缺將令盛宣懷繼其後任且有簡徐世昌爲弼德院長兼外務大臣之議 
　　又聞昨有某君往訪政府某公談及責任内閣一事某公曰今朝野上下咸望責任内閣之速成然不知有一大困難吾國夙爲專制政體萬事由君主主持今當國者無以責任委諸大臣之心爲大臣者如何强君上委以責任致涉攬權之嫌乎言下深爲太息 
[國會恐無即開之望北京]  
　　樞垣前接各省督撫第二次電奏仍主明年開設國會心已不悅現恐聯銜各疆臣以屢奏無效仍須續奏而資政院又有提出質問書之舉故各軍機特於前日會議多謂日内須再降一旨以示朝廷不得已之苦衷俾疆吏人民勿再凟請並須歷述籌備事宜某項需若干時某項須若干日又謂開通省分固易提前籌備而邊遠各省風氣閉塞鹵莾從事必啓變端故不得不從緩開設云 
云不日想有明文矣 
　　聞洵邸日前謁某邸問國會何以不賛成即開某邸言目下憲政殊多不備如憲法選舉法議院法槪未編定又弼德院會計檢查院行政裁判所亦皆未成立倘使國會即開試問將何應付豈不貽笑各國故須遲至二三年後俟此數年間諸事預備就緒以期名實兩副洵邸言此等預備殊屬無謂東西洋各國皆有成規卽認眞編纂半年亦可竣事何必遲至二三年之久反使因循誤事現在民氣激昻若再加抑制恐有意外之虞不識公等何以處此某邸惟長歎而已 
[龍參議揭盡各部署内幕北京]  
　　郵傳部候補參議龍建章近上敬陳管見摺不下萬餘言上自軍機處以及外學度陸海軍農民吏法理藩等十部皆有指摘其痛切之言有謂中國今日之大患不在無財不在無兵不在敵國而患在舉朝大小臣工皆有不事事之心以位爲寄云云其對於軍機處則曰無論名曰軍機名曰内閣爲行政最高之機關即應負行政最重之責任近查軍機處入值雖早而核其所辦之事不過該部知道該部議奏知道了依議而已其對於外務部則謂中國今日之外交家動以兵力不足爲詞此乃庸臣誤國之言其原因一由不知外勢胸中無主草木皆兵一由習爲諉卸掩耳盜鈴以飾人耳目置大局於不顧其對於學部則曰樹人百年收效最遲欲救燃眉必擇其要者其要有三曰道德曰實業曰武備自高等以下各學堂皆宜以前三者之精神貫注之特從前審定鈔襲皮毛市儈射利之教科書一律删去學部編書四五年迄無成績非參辦一二員無以儆其餘也度支部自集權中央以來大有尾不大掉之勢宜速將國家稅地方稅劃分則度部之擔負可减一半若必全盤在握錙銖而求之適足自亂陸軍宜改良營制分路訓練海軍須設立學堂注重教育實業則以農工爲本商爲末非借欵不能興辦民政以地方自治爲最要藩屬則舉設蒙藏學堂開墾實邊設官分治三大端餘於司法獨立之精神亦甚指陳透澈云 
[補誌會議政務處之軼話北京]  
　　上期會議政務處會議國會期限問題時王大臣就席之後先由某大臣提議研究鬍鬚問題以如何式樣爲合宜江蘇某大臣謂昔有一大臣鬍鬚極長晚間睡覺放在被内被外頗難處置當有某中堂答以此事甚易頭在被外鬍鬚即在被外頭在被内鬍鬚即在被内有何難决時倫貝子在旁以其愈談愈遠甚不謂然遂同肅邸外出謂今日之事關係甚大時間已晚公何不提出國會問題大家討論遂由肅邸當衆宣言謂今日尚有國會問題大家宜先討論各王大臣竟默然不賛一詞未幾忽又提起自來水議題某大臣謂自來水養花甚爲不宜故宅中未用自來水某大臣謂北京安設自來水以後并未嘗過一口某大臣謂自來水養鳥最傷所以人食之亦不相宜某邸謂人自人禽自禽何可相提并論某貝子接口道人之所以異于禽獸者幾希聞者爲之捧腹聞當時佳話甚多不暇備舉補誌于此以見太平宰相和雅雍容之風度 
[資政院審查各省核議案之報告]  
　　（一）江西統稅改征銀元事件　統稅改征銀元之說已經度支部議駁本院自可毋庸置議惟該撫於增加本省擔任義務事件並不照章交議於朝廷設立諮議局取决輿論之本旨殊不相符應請照章具奏請旨飭下該撫遵照本月初七日諭旨嗣後遇有應交局議之件務必照章交議以明權限而維法令 
　　（二）雲南諮議局爲滇鹽加價與總督異議事件　滇鹽應否加價本院無從懸斷惟雲貴總督命自十月初一日起提加馬脚銀一兩旋又改爲五錢其爲本省義務增加事件已無疑義自應照諮議局章程具案提交諮議局議决後再行公布施行經到會股員一再討論全體議决應照院章第二十三條具奏請旨飭下該督照章提出議案交該諮議局議决公布以符定章而免爭議 
　　（三）湖南諮議局爲實行禁烟辦法異議事件　此案湖南巡撫與諮議局爭議之點有二一爲縮短湖南禁烟期限此次湖南諮議局議决縮短禁烟期限請巡撫代奏自必於湖南社會情形調查確有把握現在國會期限已奉明諭縮短至宣統五年禁烟要政亦應提前禁絶縮短禁烟年限實爲扼要之舉並可表明我國上下實力圖强之至意二爲省城設立 
 
 

Page 6

 
 
禁烟總公所辦法湖南諮議局復議案第三條辦法重在官紳合辦同負責任庶官紳皆無可諉卸自必能收實效有關於吾國禁烟前途者甚大以上二端經本股員會到會股員二再討論全體贊成議决應請遵章具奏請旨飭下湖南巡撫將禁烟期限查照議案嚴定縮短奏明辦理并將禁烟事宜責成該省官紳協力籌辦同負責任以免諉卸 
　　（四）廣西限制外籍學生核議事件　查民政部奏定各省巡警學堂章程第四條高等巡警學堂學生以本省舉貢生員及曾在中學堂以上畢業者考選等語是此項巡警學堂學生應儘本省人考選章程固已確定廣西巡撫謂本省舉貢生員搜羅殆盡亦非事實之論至謂經費有國家地方之分外籍限制與否即以此爲標準無論現在國家稅地方稅尚未劃分固難確定界限即將來劃清以後恐亦無依據稅别以定限制之理自應遵照民政部奏定章程所有廣西高等巡警學堂招考學生應儘本省人考選無庸加入外籍至廣西諮議局請將各學堂收容外省學生之章程一律限制名額查地方學務無論十著流寓均有擔任學務經費之責即不應受入學名額之限制此項各學堂限制名額辦法恐有未合惟廣西巡撫旣經採决公布不在異議之列本股員會自無庸詳細審查以上審查情形應請照章具奏請旨飭下該撫將該省高等警察招生辦法仍遵民政部奏定章程辦理 
[京師近事]  
　　政府息借美欵五千萬圓一節刻下某國對于此事極力阻撓外部某侍郎亦以此事爲不然游說樞府前日各樞臣齊集外部研究合同内有無窒碍之處擬奏請付資政院提議若得全體賛成即照原約辦理 
　　日來四國借欵代表各運動其本國政府致公文於外務部其主張大致相同皆謂從前張文襄所訂之約實係正約不能認爲草約外部接到此項公文後不贊一詞卽直譯原文移交郵傳部辦理我國外部之不負責任可謂極矣 
　　日前奉天英俄德法四國領事照會錫清帥謂日本進兵滿洲中國何以毫不阻禁其詳情如何希即明白答覆云云聞錫清帥對此照會甚費躊躇現在尚未照覆一面電請外部速示辦法 
　　政務王大臣因陸軍財政爲國家歳出之第一大宗現當創辦預算之始所有各省關于軍政之預算表册每多參差不一亟應統籌核定俾免浮濫虧絀之弊已於初六日下午由陸軍部檢齊各項表册派員送呈政務處點收以便各堂核閱共計兩大箱約千餘件 
　　自資政院開院以來各部院行政大臣對於各議員之質問率皆厭惡之惟陸軍部廕午樓尚書得某議員之質問書質問各省督練處總辦率以道員充當其道員果嫺武事否又謂内而部中外而各省執事人員果不應用陸軍學生否又謂現時槍砲廠果足禦敵否各節廕尚謂所問雖未必盡行中肯而諸議員之留心國事實可欽佩所有辦法錯誤之點擬一一預備逐漸改良云 
　　初五日一點三十分時理藩部第六次致電川督趙次帥謂前據西藏議員已經動身來京何久未見報到今資政院議事將半請速催該地議員來京以便提議一切聞該議員等刻下竟渺然不知所之 
　　法部現正遴保各省審判廳人員之際聞羅維垣吉同鈞林炳華高祖培蕭之葆連培型邵從周等均有保升審判廳廳丞及檢察長之望又聞廷尚書已飭丞參廳預備摺件不日即行出奏 
　　軍諮處陸軍部將派遣留美學生一事已誌前報兹聞軍諮處内識英文者甚少而稍知英文者又戀戀月俸不肯他往故有將此事作爲罷議之說 
時評 
[其一]  
　　自初三日提早國會之上諭發表後而東督吉撫卽有汲長綆短遲至五年時已不及之電奏近者鄂督莘帥復因武漢各團體之請願允即電商錫李兩督約會各督撫爲第三次聯銜之陳請賢哉兩督遙相映輝眞民之所好好之矣 
　　吾不知主張反對國會之某某督撫對此能無氣死吾又不知專制自擁大罵請開國會各督撫之某邸聞此能無急死 
[其二]  
　　順直紳民因國會僅縮短三年大辜始願故對於代表爲不滿意之歡迎而國會同志會復函電紛馳請資政院力爭各省共籌對待再接再厲矢志不渝眞不愧國會同志矣 
　　吾不知感激涕零靦稱代表人民之某團體對此能無羞死 
[其三]  
　　江蘇固號爲開通最早之地而江蘇人民又自命爲開通最早者也 
　　然而江蘇之諮議局乃獨以天恩高厚感激涕零之諛詞先各省而貢獻江蘇之資政院議員乃獨以四品京堂憲政館差使之希望先各民選議員而著聞 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[粤諮議局堅持定期禁賭廣州]  
　　廣東諮議局日昨電致資政院云粤禁賭案經呈院建議豪日得張新督電開新增鹽欵部處會奏俟收有成數儘抵賭餉此後新籌之欵亦先儘賭餉撥抵定期一層部議視籌抵之遲速分别緩急施禁奉旨允准等語全粤聞命不知所措僉以部處不奏覆定期禁絶則籌抵無以督促善後無以預備請仍建議定期全粤感戴會期未滿急待後命 
[贛撫籌辦公債交諮議局議决文南昌]  
　　案照贛省歳入不敷歳出上年計借銀行官銀號六十萬兩本年更須加借始可勉支而宣統三年軍政新政擴充進行目前約計所短已一百數十萬兩舊債新增遞年累積計惟有仿辦公債之法此事各省久已通行查直隸創辦公債四百八十萬兩於先湖北繼辦公債二百四十萬兩於後皖省湘省次第仿行各一百二十萬兩分期收集利率遞加六年還清成章可按是中國公債風氣漸開國家已著信用民間免增負擔指定有着的欵應付無虞愆期法治良規此居其一指欵之法擬以所征統稅每月提出五六萬兩以供償還本息儘六個月募集三百萬兩分六年本利一併歸清悉照各省定章辦理論本省財政之困三百萬猶嫌其少而慮民人應募之遲回則酌減亦無不可用特照會貴局交議公决見復以憑奏咨請旨遵行 
[浙諮議局呈報預算不及審查杭州]  
　　浙諮議局呈資政院文略云案諮議局章程第二十一條諮議局應辦事件凡十二欵而以二三欵議决本省歳入預算决算事件關係尤爲重大此次浙江試辦明年宣統三年預算本局於本届常年會開會之後先後奉到由巡撫箚交地方行政經費預算表一本修正及追加預算表一本經於十月初四日審議會提議僉以審查預算當先從歳出部而移於歳入部爲一定之手續無歳入則審查無結果因决議一面請巡撫補交地方經費歳入表一面先就歳出一部分試行着手審查爲權宜進行之策旋又於同月初九日審議會提議發見歳出一部分亦多種種不完備之處審查並形困難議决認爲預算不成立將箚交表册返還而再求說明今已七日迄未奉再交議亦無批答之文現距本局延會閉會之期僅止五日即使尅日付議亦已不及審查本局爲此不勝皇惑竊以試辦預算列入逐年憲政籌備清單欽限綦嚴督撫辦理此事宜如何加以愼重求臻完備乃調查清理經劃一年僅僅以此數頁之表册率行交議致令諮議局陷於不能審查之地步迨經本局呈明又不即予確答貽誤要政孰甚於此本局瞬届閉會之日對於本省應辦預算重大事件無所藉手實用疚心事關官廳責任問題查於資政院章程及諮議局章程均無規定辦法理應呈明即請迅賜核辦以重憲政而維大局須至呈者 
[嵊邑富潤鎭匪鬥詳紀浙江]  
　　嵊邑富潤鎭匪徒閙事近詳本報兹又得人投函關於匪黨之内容及其原因頗爲詳細亟錄於下函云該鎭向有著匪張金法綽號鬍子大王結有黨會積成巨産勢力甚强屬下甚衆後因其屬匪張苗弟不服命令排斥於黨會之外斯時有農民張烏狗其妻丁氏爲金法屬匪張全招强占已久烏狗不能忍商於苗弟因而去年五月苗弟與烏狗二人將全招殺斃全招旣殺金法以復仇爲名横加干預與其生平有隙者皆誣控爲凶手并於邑尊相騐後率黨搶奪烏狗諸家烏狗亦率衆抵敵而爲金法誣控之張見海張樟生等亦願爲烏狗效力又刀斃金法屬下黄小林一名蓋自是苗弟自匪而爲匪首見海烏狗等亦由農而成匪矣然當是時苗弟雖爲匪首其屬下固僅烏狗見海諸人也後以施邑尊舉辦清鄉金法恐其黨屬諸人波及乃賣去黨田十餘畝約得千餘金向某局書記劣紳董某處運動設法後清鄉票出金法一名雖已獲免而黨屬諸人不能盡免由是不能免者羣向金法請將黨産照股分派情願罷事金法不允因而清鄉不能免名之諸匪（張亦青張雪昌等共二十餘人）皆投苗弟黨下兩黨互鬪視爲常事今歳八月金法黨傷斃竺尚根一名苗弟黨彈傷張亦青一名現下金法黨盤踞村中四圍木栅儼然城池苗弟黨盤踞於村外某山亦設有種種防禦兩處砲聲日夜不絶或云革巫紹康竺王金發不時將來助苗弟或云仙居匪不時將來助金法風聲鶴唳草木皆兵該鎭買賣大爲减色未知賢有司將若何解散之云 
分類新聞 
政界 
[諮議局質問藩司迴護邑令之結果杭州]  
　　浙省諮議局前因藩司詳復查辦寗海縣張正芬征糧洋價抑勒浮收一案臚陳疑問五端備具質問書呈請撫院批答嗣經增中丞札司核議現已由司詳覆略稱浙省徵糧洋價本未一律本年顔前司遵奉憲飭撰示通頒劃一洋價每元作錢一千文即據寗海縣張正芬電禀台屬糧價臨海等縣每兩收錢二千三百三十文寗邑僅收二千二百二十文計短收一百十文故洋價向來較小以洋水之盈補糧價之絀現每元作千文大有無米爲炊之虞可否照臨海每兩收錢二千三百三十文乞電示知等情當以洋價每元制錢千文寗海未便獨異各縣糧價不同何得藉口洋水率請加增電復遵照是本司對於各屬洋價問題未嘗不嚴於限制張令正芬因各屬粮價未能劃一禀求仍循舊貫將洋每元作錢九百五十文按諸事實蓋欲留 
 
 

Page 11

 
 
其固有非加其本無本司原詳謂州縣官私派加徵者例應參革蓋以有是事始有是罰而處罰之手續先以奏參革職餘罰當然隨之今張正芬於洋價改章電禀請示未准不卽遵辦似與私派加徵者尚屬有間故於委員查復後電飭台州府嚴行申斥督令將洋價即行改正一面將該令記大過三次此本司對於是案飭查詳辦之實在情形也奉飭前因理合明白詳復等情到院增撫據此除批示外當即箚行諮議局知照 
[贛撫對於開墾荒地之愼重江西]  
　　江西臨川縣李大令光表詳以縣境舉人何春魁等請在縣屬流坊墟地方設立農會以闢利源擬具簡章請咨立案奉馮中丞批云設立農會以闢地利最爲目前切要之舉惟各處荒僻之區民間世守相承向無契串以及單丁獨户或從前兵燹外出或近年覔食未歸所在多有如逾五月期限無契串呈驗即作官荒招墾恐啓釀奪紛爭此條章程實有未妥應如何查明例章體察地方情形另行妥訂規則仰勸業道遵照其餘各章並一併悉心查核飭遵 
[鄂藩責成舊吏專辦大計武昌]  
　　鄂藩高方伯以現當三載考績舉辦大計之際已行文各道府州縣將所轄正佐各員各具考語遞加切結於冬月初一日以前詳移到司核辦又以大計要政從前歸吏房掌稿現在設立度支公所應歸銓叙課承辦方伯因該課長課員書記員等均係在官人員誠恐事有洩漏秘密關係匪淺爰將現在公所承充書記員生之舊日藩署書吏挑選誠實可靠素無過犯者六人責成專辦此事以資熟手而重計典 
交涉 
[俄人竊取鈔票之糾葛漢口]  
　　鄂垣慶昌源錢店月前被二無賴西人藉兌銀元驀入櫃櫃攫取鐵箱内五百元一束之鈔票因落地有聲致被學徒警覺當號召衆人將該西人兩名拏獲並在其身畔搜出贓據鈔票三百六十張其餘一百二十張已遞交同來之西崽持之遠逸矣比即解至警務公所訊係俄人是以解赴漢口租界會審公所由該所委員吳曉汀直刺會同俄領事訊究聞該二俄人祗有一人承認行竊不諱其一則倩律師上堂辯護謂其並未動手身畔亦無贓証錢店主人即不應將伊拘送警察致受奇辱照律應償其名譽金俄領遂竟行獨判將行竊者拘押捕房兩禮拜期滿解回本國其同伴之俄人查有職業慶昌源錢店不應任情株連損其名譽判罰該錢店銀五十元在逃之西崽華人俟緝獲再訊吳委當以錢店失竊已吃巨虧今再判罰實不公允要求俄領請免其罰鍰俄領以該國法律如此爲言且謂尚係從輕如在别國商人須罰一千羅布吳委遂不敢爭現該店東黄應章心不甘服特赴警務公所控請移究黄警道以該兩俄人在内地犯竊擾害商情贓據確鑿應照律辦若如該領事所判殊失情理之平當據情移請江漢關道會同俄領按照約章秉公判斷究追以昭平允 
軍界 
[黄臨官紳電告台匪猖獗]  
　　台匪猖獗勢日蔓延近又勾結温邊游匪分途竄擾黄臨兩縣業由黄岩胡克之大令兩次密禀中座請示機要臨海縣紳民日前又電禀各憲文云杭州撫藩臬督練處憲鈞鑒本月十一夜匪首董濟達毛老長金永勝等率匪百餘罄搶洋屏莊董張經得麥等家隨將張經得麥聚英三人擄去勒贖生死莫卜迄火速電飭文武各衙門一體兜拿臨海塗鎭紳董鄭黎照朱祖義李廷祥等公叩 
[濉溪鎭警隊請發槍枝安慶]  
　　鳳潁同知日前會紳集議辦濉溪鎭巡警以保治安現已籌有專欵招募巡警隊分别輪流操巡站崗所有一切規則均遵部章辦理刻已上禀皖撫懇予札飭軍械局撥給鎗枝並請准其陸續繳價究不知朱中丞如何批示也 
[鄂提檢閱軍隊之次序武昌]  
　　第八鎭統制張提軍現因所部各協標營隊秋操已經竣事應照部章舉行本年第三期檢閱俾覘進步已於初八初九兩日檢閱步隊十五協所派監視員爲劉宗紀何成濬莊蔭魯三君初十十一兩日檢閱步隊十六協監事員同上十二日至十四日檢閱馬隊第八標監視員爲張學騫吳元鈞高聲振三君十五日至十八日檢閱砲隊第八標監視員爲張耀陳時彦張厚德三君其工程輜重各營軍醫軍樂各隊則於初十日起至十六日止另派成炳榮王楨白長蔭彭道成等監同檢閱而督練三處總辦帮辦參議等亦每日輪赴各標營督視故日來軍界中人忙碌異常幾有刻無暇晷之勢 
學務 
[皖省幼稚園開學誌盛安慶]  
　　皖省幼稚園前因辦理不合法學生報名入學者甚屬寥寥兹經吳紳傳綺接辦選聘教職各員並日本女教習認眞保育汰除陋習以養體質啓知識爲智育根本業於日前開學（一）來賓叅觀男賓由吳君本强周君兆熊接待女賓由馬女士接待均設有招待室來賓齊後由招待指行參觀校舍曁一切布置（二）全堂舉行謁聖禮畢向各師行鞠躬禮（三）吳氏家塾女生整隊唱歌並作游戲體操以引起幼稚生樂趣俾資向學聞是日致是女賓尤占多數頗極一時之盛 
[新舊教育會長之衝突鎭江]  
　　鎭屬丹陽縣前任教育會會長何君以他事辭職該會全體即另行公舉王君繼任會長詎不數日何會長復來任職王即與之特開談判何乃不稍退讓致大起衝突前日教育聯合會開會時該新舊兩會長均來陳請總務員及評議員解决此項問題當由公衆議决一面函請總教育會裁判一面具禀蘇提學批示祗遵矣 
[普育中學堂添設商業中學江西]  
　　新建紳士程主政志和提倡實業議以普育中學堂添設商業中學一科分呈提學使勸業道兩衙門核辦現經王提學批云來牘閱悉省垣實業幼稚亟待振興現時農工商項學堂雖已次第籌設而商業一項徒以經費支絀尚付闕如今該紳耆關懷桑梓邀集同志於原建之普育學堂内增設中學商業學校以補官力之所未逮曷勝欽佩惟展閱簡章内所列各程規似尚有未盡適宜者是不能不亟爲檢定也查中等商業專章堂内學生例得分本科豫科兩班以曾在高等小學畢業者入本科以得有高等小學二年以上之修業憑者入豫科今該堂旣未開辦本科但設豫科所有學生似可併爲一班受同等之教育乃復於豫科外設一補習初等商業班並另列課目教授不惟核與部章不相符合且恐學生分級授課程度即因此不齊逮異日升科時期合格者少留級者多轉嫌造就之不廣是補習班自可不必另開而課目亦無庸增設又查中等實業雖准先辦豫科但畢業後仍須接辦本科以資深造現該堂係辦中等商業預科學堂立名顯示限制則將來學生成就亦止於此似不如將此字樣除去直名爲中等商業學堂以冀規模之擴張希即按照核覆各節逐一更正塡具表格送司以憑彙轉 
 
 

Page 12

 
 
實業 
[咨請代買各種茶種安徽]  
　　四川總督近日咨行到皖以該省創設茶務講習所並附設試騐塲所有一切章程均辦理就緒刻已組織成立聞皖省爲産茶之區請代購各項粗細茶種並栽植堡護採摘焙製等法細爲說明一併寄川以便發交試驗塲研究而興利源 
[女工廠擴張刺繡辦法江西]  
　　贛省清節堂現擬開辦繡工廠已于凌雲巷口另闢一門布置頗爲完善業已訂定章程廣告招生名曰江西毓秀女子繡工廠定額四十名不分省界聞大綱如左（一）本工廠於光緒三十四年五月創辦内分手藝圖畫裁縫紡織四項手藝以學習湘繡爲美術手工製物附之圖畫以學習雙鈎繪畫及配色點染之法裁縫以能製衣褲爲止紡織以紗布爲用不習綢綾以崇實學而便行用（二）本工廠開辦兩年繡工日精本省物産曁江南勸業兩會陳賽業經得有奬牌證明書惟人數太少出物不多不符工廠名義今已添聘教習廣選堂中節婦之女文秀聰慧者一律普教外另招外班學生以四十名爲額以期漸開風氣（三）本工廠圖畫一科專爲繡工取法生動之用惟幼穉生鮮知畫意必須教以摹繪之法外堂另請專工畫手供内廠隨時繪畫圖式至裁縫紡織兩料爲清節堂節女之所自能不必添聘教習（四）木工廠從前賽會得有證明書學生准其畢業名助教生仍須在廠盡義務一年按月津貼三千文一年旣滿願留厰者酌給工資其老班資格尚淺者留學升爲頭班視其工藝之進步遲速以爲畢業奬勵不拘年限（五）本工廠旣添聘教習補招外班則所有課程自應限以鐘點所有學生分作四班以早八點鐘至午後二點鐘六小時爲教授時刻三點鍾至夜十點鐘八小時爲本堂繡女及教習自修時刻所有外間預定繡貨及厰中自繡發賣之貨皆當專心刺繡庶出貨可期風氣可開（六）本工廠立有工課簿登記綉件載明綉工名字視綉日若干估定價值年終核算視賺若干提一成作奬以示鼓勵 
雜記 
[新鎭道决計赴任紀聞鎭江]  
　　新簡常鎭通海道林觀察景賢現將在京所有差使一律辭去决計於十月十九日領憑出京赴鎭道本任大約二十五六到寗蘇兩省會謁見上憲月底即可蒞鎭接篆矣 
[新潯道將次蒞新紀事江西]  
　　新簡九江道保觀察恒於初八出京十二日抵潯現擬乘輪晋省謁見馮撫後再行赴潯預備履任而南昌縣梁繼泰新建縣韓兆鴻聞該道日内將次來省即在臬後墻大通旅館鋪張一切以爲保道行署其一班預備履歷隨時叩見者手續甚形忙碌 
[學堂工程員百計彌縫江西]  
　　江西高等學堂新創洋式樓房費欵九萬餘兩由藩學會委馬令獻廷領欵監造工程諸多草率以致前迭轟動踐踏傷人全體學生時散時聚於教育前途大有關碍經該堂監督堅請撫學兩憲電滬延聘工程師來贛勘驗爲日已久大率以工程草率歸罪馬令復經諮議局自治會調查馬令吞欵害公情節起草議案提議核辦四面楚歌馬令頗形慌恐近聞運動工程師勘騐報告雖屬工料不堅然大半由于工價太薄所致冀圖卸罪並復具密禀一通分投撫藩學臬語皆對於包匠周春茂燒毀營房及學堂工程卸責之切要未審當道如何處置也 
[商會理事員四處覔保漢口]  
　　漢口總商會照章可裁判商人錢債訴訟故特設理事員以資審理詎現充理事之張和笙官習極深而又工於舞弊凡商人遇事請其判斷非賄莫直若被判屈不服與之爭辯張即以送夏口廳收押一語爲口頭禪商民爲其恐嚇咸皆屈服以故怨聲載道談者切齒近聞張理事又私將代人追繳債欵存會未領之銀萬餘金濳放錢莊生息以飽私囊日昨該錢莊忽倒被總協理查知立將張拘送夏口廳訊追比由洪推事提堂訊問本擬予以薄責因張堅稱捐有候選某職爰發交禮智巡檢看管勒限如數賠繳聞張現四處託人請保以便出外變産設法孰知漢上商塲皆惡其爲人竟無人願爲作保者噫奇矣 
紀事 
[三日間之汗漫遊（十六）]  
　　福建館之觀覧　出江西館後折而東行即爲福建館門臨豐潤路占地約六十三方丈有奇館屋若口字然築室週四圍至中部乃適成一方形院落下鋪水泥上蓋鉛蓬四面廣開窗口以透空氣此亦建築時之别具匠心者陳列品以漆器爲第一龍眼木彫刻人物次之漆器除工藝傳習所出品外沈紹安福慶安林欽安等家俱號精製惟一盒之值動輒十數金雖寳光溢目足爲全國之冠其如不切于日用者何哉 
　　浙江館之觀覧　福建館之左爲浙江館門臨豐潤路與直隸館對峙面積約六十四方丈有奇占地狹小而出品甚富以故陳列一切不甚得法然其物品之精美則較之他省亦無多讓陳列品如温州之漆器寗波之竹木器奉化之竹　屏紹興之鐵花掛屏劉氏農業塲改良樹藝之各種果實黄氏實業研究所之自造化學藥品皆工藝陳列品之主要者而杭州之綢緞温州之綢布花樣翻新質地精美尤該省陳列品之特色云 
雜錄 
[萬國商學會第九次演說]  
　　本年萬國商學會在奥京開第九次會議第一演說者爲德人石忒根曼君題爲使商界通達外情之方法曰商業性質在推廣利益利益之所以推廣在能通達外情如囿於國内則商務不能發達有必然之理現在商界中人考求通達外情者僅以學校爲根據地閉門造車合轍難焉外國政治事業第於新聞紙中求之殊多隔閡一爲偏論所中遂不復實地研求實使商民成見愈深積弊愈甚也近年來知此者亦多咸欲開放門户令各國人民往來内地以爲本國人民通達外情之計然外人之來此者旣久其一國人之特性又多與爲轉移漸失眞相其欲代表全國也難矣至本國之游歷外地者又僅領略其風景記載其地名而已至於地方風俗人民性質尚茫然不知而何有於商賈之情形耶夫通商之要旨首在洞悉内情深明習俗通達語言三者明行之萬國必占優勝地位否則未能持此一戰也議之者曰誠如是是非使商民留學外國多年必不足以達此點夫留學誠善矣然學費旅資爲數過巨中人之家力猶不勝何况貧窶者乎無已國内惟有多設旁效恩（類似中國旅館然内有學堂外來之生便於就學旅費極輕便於貧寒就學）以爲學堂之輔學堂中又另闢一門專考經濟各項學業旁效恩之功用有三（一）商家在該處立公會以便商民隨時研究入學肄習（二）若有多數往外國旅行之人由旁效恩助之資費（三）聘請外人著名商學家來本國演說（四）廣置各種儀器標本副以各項書籍俾資研求并將書籍分别門類以便有問即答詳細章程俟公共商訂後下次開議 
　　石忒君又謂商民至外國游歷宜先求根抵之學愼勿以淺嘗者往試如在本國將某國語言文字練習通曉則至某國後自能洞悉其情形有益於已之游歷否則茫無所得何異入寳山而空回耶工蓋爲商業之　算術爲商學之本均宜力求擴張也（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十一日議事]  
　　是日下午一時開會正議長入席報告今日到會者一百二十七人秘書官報告文件九種關於簡字章程說帖勞乃宣演說理由歷述中國人識字太少之故皆由字太繁多不便記憶又憲政籌備清單某年應有識字者若干某年又應有若干然以吾國人口之衆仍無濟於實事非令其簡明易於認識不可中間嘵嘵不休議長請其簡單說明不必躭誤時間易宗夔質問軍機大臣是否今日可以到會議長謂頃收受吳賜齡質問書一件令秘書官朗讀一次畢又令朗讀二次牟琳謂此質問書尚須斟酌此事上諭自上諭軍機自軍機只問其副署一事卽可若如所云云以疏漏二字了之是牽扯到上諭矣于邦華謂湖南公債一案應交諮議局議决不必再說日前資政院之議决上奏即爲遵守諮議局之法律及資政院之法律又爲保持資政院權限與諮議局權限有以質問軍機大臣爲不然者此說殊非實則此爲尊重法律起見此次上奏如有結果軍機大臣有應守之法律議員亦有應守之法律法律命令性質若不明了所以有此次衝突我等欲使本院議决事件生效力則質問軍機自屬當然之事吳賜齡謂以疏漏二字扯到上諭一層殊非現在皇上冲齡賢王監國是認此事爲軍機議决事件若如牟議員所說實足搖惑人心籍忠寅謂此事已付表决不必討論院章旣無修正說帖條文牟議員之說即請不必再提李搢榮登台演說羣以爲必有一種奇警議論咸傾耳聽之乃一發言又是日前解釋上諭本領日前主張頗足動人今則味同嚼蠟矣長福請簡單其大旨不過請具一議案申明軍機大臣應遵守法律理由議長又以吳賜齡說帖付表决經多數贊成旋照議事日表開議 
　　一湖南禁烟會核議案邵羲報告審查始末王用霖楊廷綸俱有演說不外贊成縮短年限林炳章謂本員從前亦提出此種議案請一并交付審查其縮短年限一層并請全國一致縮短易宗夔謂已經付過審查應請一併具奏嗣以無何等討論隨付表决此時有主張湖南議員宜退出議塲者湖南議員易宗夔謂核議案退席侵權違法不退席 
　　二廣西限制外籍學生核議案胡家祺報告審查始末大致以此事係遵守民政部章程審查吳賜齡謂審查報告尚有不清楚之處此事爭議之點即速成與專門亦包在内廣西交通不便實有特别理由故以收容本省學生爲主體而以外籍學生置於第二層如學費膳費無論外籍本省俱一例徵收則學生自可多爲收容今本省人不收學費膳費而外籍不然故有限制之說應用嚴格辦法一律徵收學費自無此種爭點（未完） 
本埠新聞 
[中西董會議檢查鼠疫詳情]  
　　十六日工部局函致商會邀請各帮公舉董事至局與工部局公舉之西董會商檢查鼠疫之事上海商務總會公舉總理周金箴君協理邵琴濤君甬邦沈仲禮君虞洽卿君粤帮温欽甫鍾紫垣君洋布業蘇葆生君山東帮王瑞定君洋貨各業公所王西星君棉紗業田資民君錢業陳紫照君錫金公所祝蘭舫君繭業絲廠楊信之君絲業許公若君於五時至工部局與西董怡和藍台爾君豐裕葛雷君律師哈華托托裴來德君及衛生處醫官馬爾君總辦雷復森君副總辦麻經醲君等開議後華董沈仲禮君問工部局所擬檢疫章程七條聞小菜塲議事廳各納捐西董已採納華商公函輿論將查驗一切普通傳染病是否一槪取消西董藍君答云此已早經取消無庸提議沈君又問近聞檢查鼠疫又擬有新章不知確否麻君即將所擬草章交沈君閱看並聲明此係擬章並不實行將來設欲實行亦必先請中西董事聯合允准方可施行周金箴君邵琴濤君先後言我們今日來此並非爲租界華民代表實係欲調停其事斟酌和平辦法使華人得免驚恐以期俯順輿情現有我等公議辦法四條在此由温欽甫君譯成西文交與各西董閱看第一條一切普通傳染病槪不查檢西董賛成第三條凡租界華人如有染疫死者其棺殮等事悉照中國風俗由該家屬自行殮葬西董贊成第四條防疫捕鼠均由華民自辦亦賛成惟第二條查疫一事最易騷擾如華人有患症形似鼠疫之病立即報告中國自設醫院由院中醫生前往調查一節西董言恐欠周妥尚須商酌因上海鼠疫業已發現此病傳染極烈香港廣東往往一發現傳染至數十萬人諸公若輕視檢查則旅滬中西人士無不人人自危温欽甫君起操西語詳述港粤從前發現鼠疫由華人自設醫院自行調治病即消滅情形反覆辯論歷一時之久西醫官馬爾君云查鼠疫如救火若不認眞盡力速辦傳染甚速死人必多將有不能待救之慮奈何藍君云華人辦醫院所需欵項西醫及造屋等事工部局均可帮助沈君起立言曰此等醫院華人集欵甚易毋待帮助感謝盛情至造屋亦能自行辦理如恐華人自辦醫院不能嚴密請聽我歷述向辦醫院情形我逢每年夏秋在租界内開辦時疫醫院每年六七八三月所醫愈之人總有三千以外前兩年屢蒙前任衛生總醫官稱許今年夏秋所辦醫院情形爲貴醫官所目覩不知尊意何如馬醫官云我亦大爲稱許沈君云旣蒙稱許可見華人已有閱歷足以自辦醫院且華人來就醫者較多於西醫院此無他因辦醫院之人與有病者風俗相同故得大衆之信服諸西董於是大爲贊成歸我華人自設醫院並問設在租界内抑租界外沈云我願設在租界外西醫官云聽沈君言論華人自設醫院已有能力我亦贊成惟華人自檢鼠疫恐無效力萬一鼠疫大發現時我實難當此責任西董葛雷君云上海租界居民祗分兩類一爲外國人一爲中國人照華商所議自行檢查辦法仍不能抵制鼠疫之散播但顧華人一面之恐慌而未顧西人一面之性命何得謂之和平裴來德云諸公要求四事我等均已認可惟第二條須由衛生處西醫同往檢驗且西醫不過隨往並無看脈等事諸公何尚堅執不允沈君云我等所堅執者不過欲順衆人之輿情人所不願者我等是以不能應允西董咸云日前會議廳接閱公函内言除鼠疫外其餘傳染之病請勿檢查是檢查鼠疫一節已明明承認是以我等允將章程七條取銷乃今日公等之意又併鼠疫亦請免查是言而無信以後再有公函恐將全無效力且事近欺騙旅滬西人勢將全體反對今日會議之一番和 
 
 

Page 19

 
 
平初意全歸水泡設果閙事誰執其咎是時中西各董語氣激昻於是陳紫照君仁田資民君先後述市面因此事已大受影響若再行檢查人心一亂商業必致損害王瑞芝君言北帮號客因聞有檢疫七條章程各欲束裝歸去以致呌貨無人顧問目前總請先定人心爲要沈君又言並非不查係請改由華人自查又磋磨一時許始議定檢查鼠疫歸中國自設醫院派出華人之習西醫者和平調查然恐人家婦女尚未免驚慌再偕同一女醫生同往以順民情至檢查鼠疫地叚華商董羣請縮小辯論逾時始議定南至蘇州河北至海寗路東至北河南路西至北西藏路其餘各處均不調查限期儘一個月内查清即行停止西董均云照如此辦法我等可謂極顧民情至矣盡矣務望諸公擔任實力調查並飭導愚民疑惑以保治安周金箴君云如蒙貴董等俯順民情居民自能解去疑惑但須請工部局出示曉諭以堅居民之信西董均言今日爲時已遲准即從速辦理周金箴要請告示底稿擬就可否先送交沈君仲禮一閱西董亦均應允語至此已鐘鳴十一下中西各董均枵腹從公華董遂先行散出各西董俟華董散後重行集議告示底稿聞至夜半一時始行散會現沈君蘇君邵君等已分投籌欵覔地擬訂章程延聘醫生以期彼設醫院早日觀成敬告滬上居民從此可安然高枕矣 
[懲辦阻撓檢疫之華人]  
　　工部局控陸德財等阻查鼠疫煽惑滋事一案昨晨復由捕房派西印各捕肩荷洋槍用雙馬車將已訊未結各犯押解公共公廨請究捕房刑事檢查員侃克君與王安琴所延之莫肅律師及升源昌銅匠店主郁永堂所延之赫雷司律師均到堂候示詎寳讞員在領事憩息所與德師副領事會商應辦各犯罪名之輕重直至一句餘鐘始行升座會訊先據侃克君上堂譯稱此次檢疫風潮實係在案各犯造謠所致已奉堂上將爲首滋事之趙阿四鍾阿青王阿生分别枷示押辦餘犯亦請嚴究以維治安繼由赫律師投稱本律師爲郁永堂之代表郁有見証二人証明並不干預可否容本律師帶証上堂分辯以釋無辜寳讞員商之師君以郁當時明知差探往提伊夥陳仁生不應指爲檢查鼠疫喝衆毆差致肇事端判郁押西牢一年半以示儆戒並以陸德財不應持刀率衆閙事着押西牢兩年期滿再行枷示一月應候生陸阿三毛金海金福蘭張金榮等五人不應附和毆差着各押西牢半年期滿各枷示兩禮拜胡阿大造謠生事且在橋上喝衆毆打着押兩月期滿枷示七天王安琴朱百萬均隨衆附和着各押兩月金永朝訊無滋事証據交保查核尚有毆傷西人四登辨克之陳阿有及毆打西人貪爾之顧阿福林阿狗方阿九等四人一併還押候原告傷愈再行解究 
[婦人被害駭聞]  
　　巡警總局馬隊副隊官周洪勝之妻邱氏已生子女三人賃居梅園裡寡婦周曹氏家前夜三句餘鐘忽被仇人撬門入内適周是晚未歸遂將邱氏右乳上用刀猛刺一下並開後膛槍（地上遺有子帽一個）擊中腹部而死旋又澆以洋油放火燒屍迨房東聞聲起視兇手已逃當即將火救熄報告四路分局黄正巡官立率長警前往勘視一面飭十一圖地保陸正祥報縣請騐緝兇究辦 
[自治公所改選議員]  
　　城自治公所各議員照章二年任滿每年改選一半刻届第一次改選半數之期業由董事會商明議長定期二十日下午兩時開會邀集各議員令其担任調查選舉事宜 
[救火會慶祝國會預誌]  
　　城廂内外救火聯合會定於本月二十日舉行慶祝縮短國會期限提燈會經紀前報兹悉各會員業已議定於是日下午四時齊集果育堂排隊至小南門内鐘樓路救火聯合會舉行慶祝歡呼國會萬歳國民萬歳救火會萬歳晚上提燈遊行街市末至城自治公所休息然後散會所有會塲及鐘樓等處昨已懸掛龍旗及萬國旗又慶祝國會五色燈數百盞觀者已甚擁擠 
[公役藉端勤詐]  
　　縣署捕役侯勝之夥蔣木生吳阿榮向西鄉二十八保六圖鄉民徐錫其藉端勒詐洋十二元又向吳阿二詐洋十元事爲法華司賀二尹查悉飭差拘獲解送到縣前晚經襄讞員承明府審訊蔣吳二人均供認不諱判蔣責一千板吳責八百板一併斥退 
[爭奪家産之結果]  
　　已故富户劉聽泉之媳劉陳氏劉馮氏劉江氏等爭奪家産曾由蔡前道飭縣會同城自治公所董事查明劉之遺産究有若干禀復核辦兹悉滬道劉觀察亦已諭催上海縣及自治公所迅速詳查惟聞江氏業已赴省遞禀撫轅情愿捐助學務經費十萬元已由程中丞委令滬寗鐵路旱卡稽查員廬崙三太守來滬驗收矣 
[函請發還藥料]  
　　駐滬英國領事致滬道函云兹據信記火柴公司禀稱是月内由公司船運滬進口鉀綠養三十桶當被江海關上巡扦扣留提存浦東關棧但此項鉀綠養係製配藥料所用照約並無妨碍嗣因被扣多日屢請給領未准照辦損失甚鉅應請貴道轉致稅司准予發還俾便赴領 
[籌募開河經費]  
　　浦東三林塘河道淤塞已久曾由該鎭紳董禀准上海縣田大令雇工開浚所有經費准由下忙開徵帶收兹因尚有不敷經該董等禀准大令出示曉諭再由該董等就鎭籌募 
[認捐公所欠繳公欵]  
　　滬北棉紗認捐公所經理人董杰欠繳江蘇教育總會公欵銀四百餘兩兹經該會函請滬道轉札公共公廨於昨日派差協探將董傳案過堂候訊 
[城内]  
[縣批]  
　　劉阿曾等禀批候諭飭該舖地甲催令租户換摺繳租至此項公地上年米業等董禀奉道憲批飭以顧盛葉三姓不過收回歷年修費並非價賣西城小校亦祇暫管收租充費未可據爲已有應再切實聲叙以免爭執仰縣核明諭遵等因經承因何延不叙稿並候飭令具復　王掌全禀批此案所斷洋元爲數無多陳如卿逾限不繳顯係故爲延抗候飭保人交案押追　張周氏禀批案已驗明通禀事關交涉應聽候上憲辦理無庸來縣多瀆 
[官事]  
　　海防廳同知查燕緒日昨到道禀銷點驗滬軍營糧餉差 
[南市]  
[不待移提]  
　　滬北靜安寺正興染坊主沈 
 
 

Page 20

 
 
四弟前被邵榮生姜福坤竊去洋靛三桶寄於大南門外永順祥染坊主章如椿處已由中西探持廨員寳大令公函協同工程局及南區偵探吊獲原贓兩桶兹章具禀聲訴並將經售之馬乾生扭局經裁判員將馬移送公廨請爲訊究贓仍留局候示詎詐日午後廨差又協同靜安寺捕房包探到局請提馬乾生當經當值處據情面者始行回廨 
[婢女逃生]  
　　女子周冬來年十五歳前年在湖州被人拐往松江曹於洪姓爲婢兹因被虐逃至滬上昨投西區禀請超豁解至工程局盤詰女供訴前情並稱父名全亭向爲木工判留候家屬具領 
[事不干已]  
　　一百十七號巡士在如意街查見擺設魚攤之朱阿悅違章逾時將其魚桶帶局突有餘大煤炭店中人出爲阻止遂傳店主洪鎭臣解至工程局審訊洪供朱來寄存什物月給費洋六角並無攤捐陳裁判以該店不應干預判罰洋二元朱罰洋五角充公 
[恃蠻圖賴]  
　　三泰荳行夥宋也香昨將船户徐阿弟扭至工程局控稱前被盜賣黄荳值洋一百六十餘元又數年前該船裝貨沉没應賠洋三百三十元迄未料理一併求追詰之徐恃蠻圖賴判交保限五天出外理處 
[閘北]  
[殃及隣居]  
　　新大橋路北廣肇山莊前面一百念八號江北人徐立昌家前日傍晚起火致兆焚如延燒左右鄰　樓房十餘幢事後由巡警局飭傳起火之人已遠颺無蹤矣 
[笞責竊賊]  
　　北新涇人徐連生日前被陸阿虎胡根桃串竊耕牛一頭由法捕房查獲解送公廨移送四路分局經黄正巡官提訊屬實判陸胡二人各責四百板還押候辦 
[無恥之徒]  
　　湖南人葛福陞與測字人徐夀庭之妻王氏姘識前晚被徐撞見互相兇毆致傷葛之頭顱旋即扭控四路分局經黄正巡官訊得兩造均屬無恥判各責二百板押遷出境 
[英租界]  
[押交帳據]  
　　日商管源重控安鳴喜不付煤價銀兩前經公廨斷令被告交三千兩人銀並保限兩禮拜交帳再核在案迄已年餘仍未理楚前日午後復由公廨傳訊原告延福崗帮辦松崗律師上堂請追訊據安供原告亦欠伊銀一千餘兩曾由博文律師將據呈驗堂上見係西文當奉發還請爲察奪孫襄讞商之日副領事西田君判安押限三天仍將帳據呈案聽候派人督同兩造將帳算明如違即着照據償還原告日洋二千九百五十元了事 
[疊報火警]  
　　前晚九句餘鐘雲南路三十三號門牌瞿姓伶人家内忽然起火幸即救息至十句餘鐘東唐家弄里口門樓上張姓家因遺火積薪亦即灌息又一句餘鐘新閘派克路温州路轉角三十七八號門牌某姓家火發經救火會西人赶往澆息共燖石庫門兩間事後捕房疑有别情即飭中西包探分往詳查禀候核奪 
[騙吞田單]  
　　張文卿控許福生騙吞田單昨由捕房將許解廨訊據供稱已將田單寄於張之寄兄觀音寺僧人正福托伊代還判許四候下禮拜六補傳人証再訊 
[不還押櫃]  
　　翁天記控汪紫波不還押櫃洋銀一案昨由包探將汪傳至公廨過堂候訊 
[收買贓物]  
　　馬乾生收買賊贓靛青張子洪湯阿全亦均收買來歷不明之大麥昨由包探將三人一併傳至公廨判馬交妥保候下禮拜二訊核張湯二人押候下禮拜一解訊 
[定貨紏葛]  
　　德商福來德洋行控陳紀茀定貨虧銀一案昨由包探將陳解請公堂訊理判陳交保候訂期會訊 
[查獲搶匪]  
　　張裕堂控奚阿大搶取小孩金鎖片又女孩王銀紅控王福生搶取金耳環等情均由包探查獲昨解公堂訊實判奚押五禮拜王福生押兩禮拜分别示儆 
[均非善類]  
　　周金德前日與王福生在途打架中捕一併拘入捕房昨解公堂訊知因賭起釁且周係過犯判周押兩月期滿驅逐出境王押五天 
[怙惡不悛]  
　　過犯陳阿二與施阿大串竊張清榮家棉被由探查獲昨解公堂訊明判陳押兩月施押五天又過犯王阿二深夜在途行竊被捕查獲昨晨解廨訊實判押兩月逐出 
[船户行竊]  
　　英商太古公司控駁船户高雲桂張金林竊取木耳昨由水巡捕房將二人拘解公堂訊實判送上海縣各押一月 
[深夜被拘]  
　　張增夀與丁阿三（即小江西）二人深夜在途行走由捕查見向詰支吾昨解公堂訊究張等均不認爲匪判押候查明於下禮拜六訊核 
[曾否阻撓]  
　　工部局衛生處用人王小毛控徐阿四阻查東棋盤街六百零七號某洋貨號舁出死人並行兇撕毀衣服等情昨由捕房將徐拘送公堂訊供不認判押兩天以儆 
[美租界]  
[汽車衝撞]  
　　昨有某號汽車駛至百老匯路撞壞某西人之包車當由該西人帶同車夫至乘坐汽車之某西人家索償修費了事 
[索債衝突]  
　　曹錢氏前借趙阿二銀洋久未歸還昨趙將該氏所乘包車拖去作抵致起衝突扭控捕房捕頭諭趙將車送還另赴公堂禀控 
[驅逐道士]  
　　茅山道土高愷文姚子全二人在途行乞被捕拘入捕房捕頭飭探押遂出界 
[搭客失竊]  
　　王光成昨至捕房報稱附趁揚子碼頭南陽丸輪船往南京在船失竊綢皮衣服及寳石等物值價甚巨請爲查緝捕頭准之 
[法租界]  
[催傳原告]  
　　郭德成土行夥孫　祥前因吞用帳欵由行主郭瑞庭控奉公堂訊判押交銀二千五百兩嗣因挺押日久諭候原告到案照例科罪在案前日復由該行夥投稱店主因事出門所有被吞之欵係是公所存項務求嚴追訊之孫仍堅稱無力求請寛限聶司馬以案懸日久諭令該行夥傳諭店主從速到案定讞 
[累及保人]  
　　掮客孫竹賢朱言康過文俊魏耀江等控傳鴻昌定聘麵粉到期不出　公堂聶司馬判傳將貨銀交案限七天出貨迄又逾限避匿不睬昨由保人將傳弟鴻源送案候示據供鴻昌因事出門求恩寛限判令　去再傳保人訊追 
騙子罰洋 
　　王紀福專以僞烟灰混售騙錢受愚者不知凡幾前日被探獲住連同僞灰帶入捕房解廨訊究判罰洋十元充公烟灰銷燬 
海上閒談 
　　工部局檢疫問題已解决矣吾同胞十數日來所寢不安枕食不甘味之恐慌亦可以消釋矣然而記者猶不能無言者則中西紳董所議决之積極兩大辦法同胞宜急起實行也 
　　自設醫院莫難于經費今度支部已允擬欵萬金則醫院之開辦已易爲力今所亟謀著手而不可一日緩者惟華人自行檢查一事 
　　同胞試思工部局所以主張檢查而不慮騷擾者不過藉口于鼠疫殺人之劇烈故使吾同胞檢查而果有鼠疫也旣可爲事前之防如無鼠疫也更足塞工部局之口 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
來件 
[浙諮議局議員樓守光辭職書]  
　　守光謬膺父老選舉諮議局議員追隨諸議員後一年於兹矣溺職負疚罔有建白實無一事足以對吾父老也漸路集股千萬爲本省實業冠完全商辦優美成績通國皆知乃郵部以命令變更法律使人民欲求遵守頒行已久之公司律而不可得此而不爭更有何事足以爭者初三日正式會議變更議事日程首議路事呈請代奏停議以待此固全體一致而亦守光所極贊成者也浙省人民對於路事奔走駭汗函電紛馳諮議局爲採取輿論之地議員負代表輿論之責路事緊要是以有初三日之停議停議者停議他案專議路事也不料逾日而接撫院之批答旣認爲諮議局議定可行事件又以呈請各節碍難代奏交令復議此固官廳不負責任之對付然守光以爲旣不代奏必當力爭爭則自應即日開會初五日早趨局請示則議長已先主張此說擬發通告先開談話會因陳副議長期期以爲不可且謂如用諮議局名義通告議員則雖談話會亦决無多數到者負氣而去迨守光至議長復遣人邀兩副議長曁各屬議員來局熟商未幾張議員傳保陳議員翼亮王議員序賓等十餘人先至一如陳副議長言堅持甚力議長懇切勸導不少動守光復與張陳王諸議員辨論於議長之前窮詰方法則皆曰箚文不復交議不理談話會不開而已議長復以無此辦法獨以守光之說爲然於是張陳王諸議員與守光爭執益烈守光終以路事爲念謂因路事停議他案决不可因路事停議路事口衆我寡卒不少屈然諸議員亦終悍然不顧也守光終以路事爲念復奔走於各議員之寓所陳述至再各議員亦皆有赴談話會之意而陳副議長及張陳王諸議員則以禇議員輔成先日回籍必電促來杭後始敢取决然守光是日自朝至暮不遑暇食僕僕各議員寓所亦旣疲於奔命矣初六日褚議員來杭守光以諸人皆視禇言爲進止擬就駁復撫院呈稿趨局商榷則曰撫箚無復議之價值一開議即爲爭執事件爭執事件必咨資政院亦以停議爲無上之策守光則謂不承認復議亦當開會力爭辨論良久議長又懇切勸導終不少動是日下午開談話會卒不得要領而散自是而後凡有言及開會力爭者輒指爲受官廳運動即素所取信之議長亦頗憾其不以諸人之心理爲心理竊竊焉私議其後初七日聞諸議員會集於西湖之張蒼水祠是晚梁議員有立招飲於工巡局卜晝卜夜是否提議路事守光無由聞知初八初九復連開談話會不得要領如故且有散播流言者謂初七日官廳讌議員四人於駕濤園足爲運動之證所指四人沈副議長鈞儒阮議員性存王議員家襄其一卽守光也守光以爲開議力爭正中官廳之所忌官廳而果欲運動未有不利我之反舌無聲者無稽之語不辨自明迨初十日談話會有主張開會再請代表不得則全體辭職者守光雖不甚許可然較之不奏而猶待旨固未始非無辦法之辦法也遂繼正副議長後首先簽名同時並簽者計有七十餘人商定通告未到者明日補簽及明日則簽名之人復又另持簽名册分頭往各寓所私商矣守光聞而訝之探其命意則曰開會辭職不如不開會辭職也守光竟莫知諸人心理之所在終以路事爲念遂向議長請假赴滬股東會繼知是日下午又開談話會果聞周議員斌首倡取消在局簽名辭職之議鬨應者二十餘人吳議員賡廷復起演說謂開會辭職固絶對不贊成即不開會之辭職亦非上策上策莫如停議待旨停議待旨者堅璧清野之訣也慷慨激昻聞而鼓掌者又二十餘人余議員敏時憤然曰取消開會辭職即不肯辭職也旣未奏安有旨停議待旨四字尚解說不明白而顧靦然演說乎語戇激怒幾至用武於是諮議局之談話會終而錢王祠之秘密會起矣嗚呼以吾神聖之諮議局而議員切切喁喁相會於牆之隂羣然來羣然往供報章之嬉笑資茶肆之談助守光竊有餘痛特不知愛諮議局愈於守光者其痛更何如也守光十五日在滬復接黄議員賛羲來函謂開會辭職業由同人取消决議不開會辭職簽名已達八十餘人辭職書准於十七日提出其未簽名者由同府議員分别函告君處則由某通告云云守光至是亦以爲舍辭職無他辦法也遂於十六日由滬返杭二鼓至豐樂橋議員寄宿舍詢問張議員傳保陳議員翼亮等則又改變方針矣述陳副議長之言曰解散可再被選辭職不能重來二者相逢毋寗解散之爲愈守光聞而更訝之謂以無意識之結果而解散即再被選尚有何面目來乎吾不受解散吾寗辭職敬讓公等再來並顧謂會議廳審查議員王理孚曰諮議局之辱没陳副議長時夏張議員傳保褚議員輔成外公與有力焉公辭諮議局而就會議廳在彼則不敢贊一詞明知不奏力慫待旨曠職越爼果胡爲者吾行矣吾終不忍見吾神聖之諮議局爲胥臣蒙馬也遂歸作辭職書次日提出於議長然區區之心猶望諸議員之或思吾言也乃十七日竟聞會議於褚議員輔成寓所决議取消第二次簽名辭職非惟自行取消已也且以守光辭職爲使性爲博美名嗟乎守光亦猶是人之性也以神聖之諮議局而辱没至此苟非喪心病狂更何有名之足言乃議長又以守光辭職理由與局章第十九條不符屢次却下且以停議期内無從付議爲詞當是時撫院則曰决不解散議員則曰决不辭職於是又有竊竊然嘗議議長之不往見巡撫而轉圜者未幾張議員美翊曁盛徐兩紳出任調停得有二十日撫院函致議長之效果其函曰希定於三日内開議弟亦即行擬電入告守光意以爲不願辭職者必待解散仍守其堅璧清野之上策而决不至爲撫院所紿乃聞二十一日開談話會竟不待旨矣且不及待奏矣曰無與撫院爭先後一紙書賢於十萬師官民程度之相去果若是遠哉守光雖已辭職之人然亦未始不希望開議以爲開議則對於路事必仍力爭當不令他人笑我瓦全也不意二十三日而仍有開議不果之事撫院則謂先開議而後發電議員又要求先代奏而後開議於是有出席者有不出席者有不出席而隱於會塲之後嬉笑者有負手徐步若不知其左右孰可者有揭簾幕而偷瞰者招手者旁聽胡廬報章騰播停議之後繼以停會停會之後又復婉勸忽呵責忽撫摩官廳之視吾議員曾豎子若耶守光默念一再取消辭職之人至此即欲重來亦必俟解散後矣乃初三日停議初三日開議此一月中金錢縻費若干人民盻望何似而所謂堅持待旨者徒延時期取日當以優游湖山之間或則遄回故里揚揚坐二等車而於路事若不見輿薪焉亦可怪已鳴呼今距開議又七 
 
 

Page 27

 
 
日矣守光懷有十不解五可痛之事而不能復追隨於諸議員後者敢敬請爲諮議局一一陳之（未完） 
小說 
[義俠小說盜俠]  
[  英國亨利科倫著]  
　　噫。一室之中。乃有如此之現象。此何事耶。此何人耶。讀者諸君。須知當英王李卻被囚之時。正其弟約翰親王攝行王事之日。斯時英國之大權。乃不屬撒克遜人。而屬腦門豆人。撒克遜貴人之采地。幾於十之八九。爲腦門豆人所奪。彼時之撒克遜人。陵夷至於極地矣。平民爲腦門豆貴人所侵。暴不敢出其呼吸。百出其虐待之手叚。以窘撒克遜人。至於提取良民。納之堡中。火炙刀刓。刑法至酷。以逼取其血汗之金資。苟民家有美麗之女郎。一經腦門豆貴人之目。亦無得完其貞操。即撒克遜當日之貴人。亦往往爲腦門豆人所掠殺。夷滅其一家無噍類。有受虐之平民。控諸官中者。官中乃置不爲理。即使傳取被告。訊實罪狀。亦僅予以薄懲。因是撒克遜。中熱血之英雄。大半皆憤激爲盜。率其黨羽。長日搏取腦門豆人。勒金取贖。以快其平時之積忿。而約翰親王欲收集腦門豆之人心。以抗拒獅王李卻腦門豆貴人中。有犯法者。恣之不問。腦門豆人恃有約翰之奥援。益驕横貪暴。無復人理。讀者諸公。苟於今日至英國倫敦。觀其文明之景象。無論男女。皆彬彬有儀節。無有暴戾之舉動。幾不信當日英倫中。乃竟有如是野蠻之現狀。則以爲决無是。事嗟夫。讀者諸公。當知吾書之言確也。自腦門豆人入王英國。乃與撒克遜人彼此齟齬。格格不相入。撒克遜人詈腦門豆人爲狗。腦門豆人則鄙撒克遜人爲豕腦門豆人逞其威力。以壓制撒克遜人。撒克遜人雖蒲伏地下。無敢喘息。然尚有舊時遺老力支其死。以抗拒腦門豆人。不服腦門豆之衣。不食腦門豆之食。起居服用。皆仍撒克遜之舊風。終日蜷伏。室中非宴會行獵。不出門一步。偶見腦門豆人。必大怒恣詈。無恤禍患。約翰雖至恨其人。甚欲殺之以儆。衆顧其人爲撒克遜衆望所歸。此時方欲收羅人心。慮一殺是人。撒克遜人必大譁譟不服。則亦無敢妄動。撒克遜人者。性至堅忍。雖痛心王室之亡。而人人心中。皆存一恢復王室之思。想初不以腦門豆人之。强而萌餒。志愛國之熱誠殊可念也。 
國外新聞 
[巡洋艦觸礁案近聞]  
　　十七日倫敦電云巡洋艦皮特福特號之駕駛員狄齊氏因駕駛不愼致將該艦觸礁沉没已開去職司嚴加譴責現經軍事裁判所判定姑念該員出於無心着即開釋 
[飛船家又弱一個]  
　　十七日倫敦電云據美國丹佛電稱約翰斯通君近在八百尺之高處墜地登時殞命其飛達之高度爲其他飛船家所未及　按二年以來飛船家遇禍傷生者連約翰斯通君已有二十八員之多 
[俄波最近之交涉]  
　　十七日倫敦電云據德黑蘭電稱波斯外務部大臣因聞有俄兵百名已過巨爾法邊界特向俄使行文反對俄國續派新兵入波及在茄文曁太勃里兩處增添戌兵俄國譯官即於下午答覆謂俄公使不允再接反對俄兵入波之公文 
[俄國擬造印歐鐵路]  
　　十六日栢林電云俄國洛伏佛萊雅報宣稱現將派員商辦興造鐵路以接歐洲波斯印度三處德法英三國財政家及工程司均將助辦此舉 
[奥國國會開議近聞]  
　　十六日栢林電云奥國國會已於本月二十四號召集 
[俄皇俄后回抵京城]  
　　十六日栢林電云俄皇俄后已抵聖彼德堡后體較赴德之前業已强健 
[駐日英使游滿作罷]  
　　十七日東京電云駐日英使竇樂爾君擬偕夫人游滿之舉業已作罷現因雨阻淹留釜山不能卽回東京外間謠傳竇君將調任歐洲此間均不信此說（以上譯字林報） 
[香港葡民集議]  
　　十八日香港電云香港葡民昨夜開會集議旋經議决發電至里斯本反對驅逐澳門教士出境 
[英國首相宣言]  
　　十八日倫敦電云英國首相愛斯奎士君昨在下議院宣布否案權大會之結果據稱本望該會可以將諸事議决惟今日欲圖成此業已無益政府已提議通過財政議案之要項（衆皆歡呼） 
繼於本月二十八號解散國會 
[日本定造英國戰艦]  
　　十八日倫敦電云日本已向英國某公司定造六萬七千噸以上之奪雷諾脫式巡洋艦一艘價金二百五十萬磅議定軍裝及鐵甲各部分均須英國製造聞日本之結此合同係欲表其欽佩英國工業及誠守英日聯盟之意（以上譯文滙報） 
來函 
[商務總會來函]  
　　頃接涙北商團公會來信云現因查疫一事敝會恐有匪徒藉端肇釁故同人等整隊出巡藉資保護况西團言語隔膜有同人列在其間俾可疏通一切並非另有别故兹恐不知者有所誤會敢煩貴會轉懇各報館登報宣佈俾釋羣疑云云爲特泐函奉佈至希察照登載爲幸 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
