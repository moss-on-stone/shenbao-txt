# 1921 - 116 - 4917311

 

Page 1

 
 
   
 
 

Page 2

 
 
   
 
 

Page 3

 
 
時評 
[内閣改組] （冷） 
内閣改組爲津議結果之一而所謂改組者原爲一二去志已决之人是雖無津會如是改組亦豈其難然而今啓其例日後欲改組内閣非先軍閥會議不可其亦何以成爲内閣哉内閣改組爲津議結果之一今所謂改組者如此是其餘所議之結果當亦無一不如此敷衍了事苟安現狀是他日津議結果之總評也而今之内閣改組先見其徴其亦何須有此津議哉内閣問題關於内閣之本身其於會議中爭持最力者也今其結果仍以敷衍了事苟安現狀爲歸然則其餘問題更安論哉更足安論哉 
[命令]  
　　五月二日大總統令　培勒亞伯爾的德洛均給予一等大綬嘉禾章比雷蒂愛米德策基格滿蘭微席愛均給予二等大綬寳光嘉禾章微農卜侶勒諾德均給予二等大綬嘉禾章格雷柏喜佟柏扶烈白鼎業均給予二等寳光嘉禾章格洛葛祿吉　丹馬均給予三等寳光嘉禾章米勒蘭雷吉愛愛勒均給予四等寳光嘉禾章此令又令　莫蘭給予三等文虎章蒙德書培給予四等文虎章此令 
 
 

Page 4

 
 
   
 
 

Page 5

 
 
   
 
 

Page 6

 
 
專電 
[北京電]  
　　津議潘復長財政潘要求將烟酒署改隷財部現有某某兩國資本家競攬烟酒借欵三千萬以千萬組製烟廠可流用政費五百萬某某兩國資本家各極力活動甲謂我有優先權應由我借乙謂貴國欠我們欵可以展期應向我借津對兩個草合同正在研究中（三日上午十一鍾） 
[北京電]  
　　某要人由津返述兩日來津議仍無進步實際已在停頓本各有隱情當場均不便吐露所謂統一裁兵諸問題現已不談有人問鄂王答稱兩面意見先左調人何從執言（三日下午二鍾） 
[北京電]  
　　順正資本家平治到京住北京飯店高木就澤奔走京津甚忙將有天津墾牧北支地產北京建築三公司設立（三日下午六鍾） 
[北京電]  
　　新楊電新邊發現大部俄黨與日商勾結購辦糧械接濟科烏俄黨幸卽查獲請示辦法現又加派軍隊分巡哈密鎭西各要地預防俄黨進窺（二日下午五鍾） 
[天津電]  
　　津議最近傳内閣局部改組有潘復長財已定李鼎新長海邊守靖長敎將成事實之説惟交通不動 
[天津電]  
　　外傳吴佩孚來電馮旅與某方意見不洽慮有動搖請曹主持 
持（以上二日下午九鍾） 
[香港電]  
　　孫文五日就職秩序上午八時在府受證書九時詣國會九時半宣誓九時三刻攝影十時閲兵十二時在府受賀（三日下午七鍾） 
[香港電]  
　　劉顯世顧品珍元（十）（三）電賀孫被舉總統職 
[香港電]  
　　周鍾嶽號（二）（十）電辭滇省長並云公推顧品珍兼攝（三日下午七鍾） 
[香港電]  
　　英威海衛大臣駱檄辭職回英過港昨港紳劉鑄伯等二十五人在大酒店餞行（三日下午七鍾） 
公電 
[廣州來電]  
　　各報館鑒茲接三月梗日陜軍于總司令張會辦代電略稱陳樹藩突令劉旅犯我東防澄城白水相繼告警復於相橋關山一带節節進兵又遣張旅窺我淳化西北防缐頓形緊急等語溯自和議開始我護法各省與北軍相約各守防線不相侵略三載以來我軍惟是保境息民勵行民治事實具在共見共聞近雖和議停頓經年而酷愛和平之心當爲中外人士所共諒乃陳樹藩背棄信義妄啓兵戎值此新麥未登靑黄不接馬蹄轍跡之下寗有遺穗可期陜民何辜罹此荼毒陜軍忍無可忍始出於正當防衛釁自彼開當有負其責者特電通告以釋羣疑政務會議皓印 
世界路透電 
[迫德賠欵之協約國近事]  
[二日倫敦電]  
　　起草委員會刻正從事草擬提交德國之條件高等會議今日僅集議半休小時休會至今晚協約國專家將討論尚未解决之數種問題有責任方面否認法總理電令其内閣下動員令俾占領魯爾區域之説且謂法總理今仍守候高等會議之决議聞協約國已商妥以哀的美敦書提交德國計畫之大綱一面準備軍事上之計畫俾於德國不接受哀的美敦書或不履行所附條件時實施之條件尚未切實决定聞内有一欵規定德國須予之擔保並表示德國如不踐約協約國所將實施之懲戒辦法 
[二日倫敦電]  
　　今日午後高等會議集議四小時之久繼乃休會至天明晨法總理聲稱協約國已將逹同意之點今夜九時三十分法總理由倫敦發電話至巴黎命召集一九一九年級之兵士高等會議今日午後集議若是之久乃因高等會議之須籌定共允計劃之財政詳則此爲初次也是日討論會員意態極爲和平並涉及要求賠償之財政計畫高等會議已接受所議計畫之大要惟特殊之詳細計劃將於明日考慮之聞今夜高等會議曾依下列原則規定條件　德國承認其債務英金六六００００００００鎊按其能付之力量於目下及今後發行債券籌欵償付之並付利息百分之五　德國須按年繳付英金一００００００００鎊及出口税百分之二十五如此兩項付欵超過發行公債之利息賠償委員會得請續發公債以吸收所餘之欵 
[二日華盛頓電]  
　　國務院官員現靜待高等會議討論之最後發展且復申明美國輔助協約國要求德國交付其能力所可及之賠欵惟任何計畫足以限制德國經濟之發展者美國將視爲不智云 
[二日紐约電]  
　　駐瑪央斯共同通訊社訪員電稱西芒將軍所統之法騎兵一師今夜由此乘火車前往魯爾 
[三日倫敦電]  
　　協約國對於德國繼續拖延時日所應行之軍事上與政治上計劃業已完全同意惟對於德國所須給與之擔保則詳細辦法尚未一致議妥路透社從法人方面探悉協約國已决定採行各種必要方法以占領魯爾區域協約國將　賠償委員會依照和約第二百三十三條於本月七日左右决定德國付債之手續迫令德國於本月十三日左右承認之否則即開始占領魯爾至於擔保品一層法國除要求立即償付德國銀行存金一千兆金馬克外並要求在柏林設立擔保品委員會 
[三日倫敦電]  
　　據紐約電稱德國新牒文已到現信内含對協約國要求復有讓步之條欵 
[三日倫敦電]  
　　德外交總長西門博士雖提出辭呈但柏林豫料内閣組織一時無甚變更據有責任方面意見自德國人觀之除巴黎决議之外實無較好之解决法但外人支配其財政實爲德人全體所痛恨德人現以爲時局如何將視美總統哈定覆文性質而定豫料美國覆文星期四日可到柏林德人現猶希望以和約並未規定無論德國過失是否證實協約國得佔領魯爾區域之説拒絶協約國 
[三日倫敦電]  
　　地中海法國艦隊總司令格拉塞奉法總理之召今晨偕隨員多人行抵倫敦協約國海陸人員現集於倫敦以待首相邸會議之訓令者實繁有徒財政專家集會後高等會議於今晨十一時集議大約將歷全日之久法總領白里安閲美國致德覆文頗爲滿意 
[三日巴黎電]  
　　小巴黎人報云派往來因倫之兵士昨在數處登車出發秩序甚整齊本月九月準備佔領魯爾流域之兵當有四十萬人又巴黎廻聲報人報云法國地中海艦隊已　實施封鎖德國口岸之選如英國加入則法艦隊願聽英艦隊司令之指揮 
[英礦工罷工近狀]  
[二日倫敦電]  
　　上星期杪煤礦罷工風潮未有有變更各區礦工聨合會多拒絶政府之提議大集會尙未舉行礦工不願投票表示意見此爲前所未有事殆礦工代表欲堅持其不投票之决議耳但礦工迄無脱離聨合會之象雙方相持調停何求來眞無從推測也一般輿情以爲罷工旣久勢將發生可怖之糾葛隱憂可慮路工聨合會書記克蘭浦氏在里資演説謂事態苟無變更則半月之内吾人將漩入戰爭狀態中 
[二日倫敦電]  
　　今日内閣運輸委員會决定之計畫内有減少船煤之供給 
[二日倫敦電]  
　　據某要津聲稱共產黨希圖利用工黨風潮在英國實行革命爲當道偵覺而遭失敗黨人以煽亂文字若干噸散播四處散播者有多人被拘 
[三日倫敦電]  
　　運輸工領袖懇請工人勿爲英國某商行卸運購自法國之煤彼等有語路透代表謂荷法比德奥工人均來函聲明擬阻止煤斤運至英國即運抵英國口岸亦不能起卸運輸工决不能容忍外煤入口云星期日有船二艘向比國運煤駛抵雅茅資職工會之工人不肯缷之旋有投効之人起缷而由警察沿途保護 
[二日巴黎電]  
　　法政府應英國某商行之請許法煤運往英倫該商行擬每日購煤一萬至一萬五千噸 
[美航工罷工記]  
[二日紐約電]  
　　全國航業工人停工者頗衆職工聨合會中人預料後二十四小時内紐約有水夫二萬人油夫萬人離其服務之船 
[二日舊金山電]  
　　估計因水夫罷工受影響者將有商船五十餘艘水夫三十一萬人 
[三日倫敦電]  
　　泰晤士報接紐約消息現因航業機師六千人罷工紐約港内有船不能開行職工聨合會已命大西洋各港水夫火夫四萬人齊行罷工罷工每口損失英金二十五萬鎊 
[各國近事記]  
[二日柏林電]  
　　此間各報載稱監理上西萊亞公民大會之协約國際委員會已以報告送至倫敦主張將泊萊斯里白尼克二區及加土維資東面之地一隅割予波蘭其餘土地悉給德國 
[二日耶路撒冷電]  
　　據官塲宣稱加法之阿剌伯人與猶太人衝突共死二十人傷一百五十人浦特軍隊馳往該處鎭壓未發一彈已告安靖 
[二日倫敦電]  
　　倫敦猶太人機關部通告路透電社加法暴動猶太人死二十二名傷八十名且有商店多家被搶 
[二日倫敦電]  
　　造船與機師業聨合會開會投票計贊成减輕工資者四五一六九票反對者三五九一三票按兩星期前僱主與工人代表議妥自五月一日起一星期减少工資三先令至五月杪再减三先令 
[二日紐約電]  
　　據雅典消息一九一二一九一三一九０三一九０四年級之陸軍兵士均經召集入伍以便援助小亞細亞之遠征軍 
[三日馬尼剌電]  
　　華倫運艦載伍德將軍及前總督福白斯將軍星期三日晨間可抵埠 
[二日華盛頓電]  
　　國務卿休士氏照會巴拿馬政府謂若不於適當時期内自行設法解决爭端則美政府將迫其以爭地之治權讓交柯斯太里加政府云 
[英議院之英日聨盟問題]  
[一日倫敦電]  
　　統一黨議員比萊爾斯氏上星期曾在下院贊同英日聨盟與中國之關係事政府答稱中政府與華人今皆注意英日盟約之　續今日該議員又在下院質問此事外交次官哈姆期韋士氏答稱中政府不願英國發表其關於此事之公文 
[朱使訪英記]  
[二日倫敦電]  
　　朱啓鈐今日由顧公使及英國商務外交科之羅斯氏引見英皇英后於白金漢宫英皇遇以殊禮朱使即呈遞徐總統書函及所贈珍品聞英皇亦擬以禮物贈徐總統領並覆函報謝朱使今日赴外交部遇常駐次官克勞爵士外交大臣克松貴族因參與高等會議不在部中朱使又至卡爾登旅館參與英政府之茶會由内務大臣旭特氏主席與會者有顧公使羅斯氏等諸名人旭特爵士奉觴祝頌時極讚朱使之勞績且謂英政府擬竭其能力以助朱使朱使答谢時述及中國之問題而尤注重商務實業之發展且謂頃聞英國擬以重要之科學智識與專門技能供中國使用無任忻慰朱使並表示對於中國前所聘英國工師與專家竭誠匡助之感忱末謂英政府願造成大不列顚與中華兩國間至厚之邦交中國與有同意云 
太平洋路透電 
[改組中之内閣]  
[三日北京電]  
　　周自齊切實聲明不願再長財政而海軍薩鎭氷敎育范源濂之辭呈亦决定批准以目前所知潘復將代理財政總長李鼎新長海軍邊守靖長敎育俟决定後靳總理即將返京請總統同意至於援庫討孫之問題則留爲未解决之懸案 
國外要聞 
[倫敦通信（本報記者少屏三月十一日發）]  
[粉袋中之黄禍]  
　　中國麵粉一袋近來異常發達前年中國麵粉之輸來海外者數量在二００００００石以上年來新開麵粉廠十所資本總額五八０００００元可謂盛矣但諸君且勿過喜近有一事足以奉告者月前此間忽發生一與中國海外貿易有極大影響之問題即中國麵粉有若毒藥食之足傷健康是也倫敦每日　報（Ｄaily　Express)等攻擊甚烈吾人一披攬其累日報中標題之大字及其篇中之要句即已知之如中國麵粉又來了（見正月二十一日Ｇlasgow　Herald）中國麵粉之禍（見正月二十四日Ｄaily　Express）麵粉袋中之黄禍（見正月二十六日Ｄaily　Express）麵包之禍（見正月二十七日Ｄaily　Express）等皆是二月十日每日　報所載之論説新聞及投稿尤多稱中國麵粉經醫生及化學家化驗之結果爲絶對折非人類所宜食食之者多患胃病及沈睡病此數報攻擊之情形如此但中國麵粉之果否一壞至此吾人實未敢妄爲判斷第有一極堪注意之事於此則此數報之所以攻擊中國麵粉者即其所以攻擊英國之糧食管理部者是也正月二十七日之每日　報曾力主立即取消政府之糧食管理正月三十日之星期日　報稱政府管理糧食爲有害衛生正月二十九日之每日　報中標题爲（中國麵粉由來之隱衷）者對其政府尤特加攻擊復稱（中國麵粉之不） 
合衛生已迭經本報揭載而政府乃置若罔聞仍令有害之華產麵粉　續銷行查英國食品現尙由政府管理中國麵粉之暢銷英國係由英政府以其價廉故大宗購買散售民間但今旣知其害矣尚不立即停止購食何爲云云夫此數報者果純爲保衛其本國公衆故而責備其政府耶抑爲借題發揮耶我人本可勿論惟顧維鈞公使以此事與我國海外貿易之名譽大有關係亟宜考查其眞象有以更正之旋經查悉英政府之購買我國麵粉在以平市價而其他麵粉商人因此無從居奇故竭力反對其政府之糧食管理其對於中國麵粉之攻擊實言在此而意在彼顧公使乃往訪英外交部東方股長將此節提出抗議并諷以倘能由英政府自行解釋較爲兩便英股長亦深以爲然允即設法現已由上議院議員克洛福男爵（Ｅarl　of　Crawford）在院中聲明大致謂（中國麵粉經全歐購食而近來本國某報肆力攻訐謂其足以致病殊不知此項麵粉經政府衛生部等選派專門人員細加查驗皆報稱絶無不合衛生之質深望一般人民不爲該報所惑）云云茲更節譯英外部與顧公使间往來之文件於左 
（一）二月二十一日英外部致中國駐英公使館函略云吾今已一如吾所面許於閣下者將閣下關於英報攻擊中國麵粉之抗議轉逹我國糧食管理部矣二月十八日之『太晤士』報（The 'Times '）第十五頁中載有克洛福男爵在上議院中之演説男爵稱關於中國麵粉問題考查之結果行將正式公佈（簽名者）Ｖ.Ｗellesley英外交部東方股長） 
（二）中國駐英公使館三月九日復英外部之公函略云（來書誦悉甚感（顧公使二月十九日去巴黎赴國際聨盟行政會議故遲復）） 
（三）三月八日英外部致駐英中國公使館函略云（二月二十一日吾曾奉聞閣下謂閣下關於英報攻擊中國麵粉之抗議已轉達我國糧食管理部今更請以我國衛生部長二月二十二日在衆議院中之答詞及衛生部關於化騐六種中國麵粉結果之報告各一份奉達閣下（簽名者）Ｖ.Ｗellesley英外交部東方股長）） 
（四）三月十一日駐英中國公使館復英外部一函表示謝意）一 
英衛生部長阿德生博士（Ｄr.Addison）於二月二十二日在衆議院中答議員互特生（）Ｗaterson　M.P)之質問詞略曰（）吾頃已將中國各種麵粉請由政府化學家及皇家植物園　（）Ｒoyai　Ｂatanical　Ｇarden)監督化騐其報告謂（中國麵粉爲佳質食之無害健康）英衛生部化驗中國麵粉之結果報告略曰（立大）麵粉廠之靑天牌（Ｓky　Ｂrand　Ｌiedah　Ｆlower　Ｍill）等其質甚佳極宜人食（簽名者）Ｇeorge　Ｓtubs.Ｊ,　Ｃonnah.一九二一年二月十六 
[德國特約通信（王光祈三月二十一日）]  
[關於研究中德文化之兩團體]  
　　德意志自十九世紀以來科學之發達政治之修明爲世界各國所稱許自大戰後科學旣無特殊進步政治亦日趨凌亂昔日稱雄一世之德國文化至是遂有夕陽衰草之感矣記者嘗推究其所以致此之故除戰爭爲進化之敵直接摧殘文化不計外其原因尙有二（一）昔日德國科學之所以發逹雖由於少數哲人學者抱［爲學術而研究學術］之宏願而其最大原因仍係國家獎勵學者之得法戰前德國大學教授及博士在社會上之地位極高因而薪俸收入亦較他項職業爲豐富名利所在舉國趨之父兄之勉其子弟亦以取得大學教授Ｐrofessor及博士Doktor之頭銜爲榮旣取得此種頭銜之後在社會上謀生亦較尋常人爲容易察其情形恰似吾國前清時代各家庭之希望子弟 [入學中舉 ]旣取得秀才資格之後設帳所得之束脩亦常較 [白丁 ]爲厚爭名攘利中外一轍故大學教授及博士者德國之科舉也不過中國所用以取士者爲無聊之八股而德國所用以取士者爲有用之科舉耳戰後物質缺乏一般人急於謀生因而輕視腦力工作（即學者教授之類）重視手力工作（即普通工人）蓋手力工作可以增加有形之物產以應一般人之需要而腦力工作只能增加無形之生產爲現在一般人所不急需也故現在普通工人每月之收入往往多於學校教師於是向日以博士頭銜可以謀得豐富生活因而研究科學者至是多棄置學術而不顧矣此德國文化衰落之第一原因也戰前德國爲世界上著名之官僚政治彼時官僚之奉公守法辦事之統一敏速實爲官僚政治之極軌戰後共和政府成立人民對於政治素無訓練又値戰後百端待理因而政治上常有凌亂舞弊之感從前官僚辦事之奉公守法統一敏速至是皆蕩然無餘矣此又爲德國文化衰落之第二原因也由此觀之從前德國之科學與政治皆未建築在 [學者自覺 ]與 [人民自覺 ]之基礎上所以一遇外力便即動搖此實爲德國文化衰落之總原因也近來德國少數有識之士處此政治紛亂之時覩此文化衰落之象以爲前此所謂文明皆徒有虚表只引起一般國民虚憍競爭之心因而釀成此日國破家亡之痛於是頗以西方文化有根本缺點進而研究所謂博大冷靜之東方文化亦猶中國士人一不得志便思逃禪西洋人之嗜中國文化頗似中國人之好談佛老此無他動極思靜而已 
　　然東方書籍譯成德文者爲數不多且毫無統系不足供德國人之研究於是中國有辜鴻銘者乃應運而生與德人某君著一書大提倡中國文化反對西洋文化此書以辜爲中國文明之代表者某學者並謂辜於戰前便察知西洋文化之弊大聲急呼而吾歐洲人始終不醒以有今日夫復何言云云可想見其推重之情形矣德國人旣熱心研究中國文化無論其是否出於一時反動要爲中國文化輸入德國之機會願作此種運輸之業者吾於此得兩團體焉一爲華人方面之［中德文化研究會］一爲德人方面之［東方語言學會］ 
　　（一）中德文化研究會爲一部分中國留德學生所組織其宗旨專在介紹中德兩國文化以掃除中德兩民族間之誤會此會全由中國學生所組織故所有經費亦全由該學生等自行凑集德人方面只能被推爲該會名譽會員以便隨時諮詢一切除此種諮詢而外便與德人不生直接關係故該團體可謂爲純粹華人之事業也該會德文宣言書發出之後頗引起德人方面注意願與該會共同工作者現已頗不乏人茲就記者所知該會預備進行之事項及其目的爲宣言書所未詳述錄如左（未完） 
國内要聞 
[英報批評濮蘭德對華僻論]  
　　文匯報社論略云據路透社消息濮蘭德所著之遠東一書業已發行滬人甚願閲其全文蓋濮氏近游歷中國日本朝鮮集其觀察所得著爲此書當有新奇議論可供人嚴重攷慮也今未覩其全書誠未便加以批評但路透社所傳當係濮氏結論之大意果爾則吾人不能不謂濮氏觀察現狀欠精確矣據謂濮氏對於中國時局頗抱悲觀夫中國前途目前固不樂觀然人之縱觀世事者孰能謂中國地位全無希望乎實則各國情勢較中國爲尤劣者指不勝屈即歐洲諸國亦未嘗無之也濮氏以爲中國救藥在置中國於國際保護之下政府與財政採集中制尤宜依據世襲獨裁政治之遺傳原則設立政府查政體之不適用屢試皆然者即世襲獨裁政治之政體中國前爲世襲獨裁政治俄國亦然土耳其亦然德國前亦有獨裁政治之傾向察其結果無一不敗世界各國前大都皆經過獨裁政治之階級然僅適用於上古知識閉塞之人民耳凡帝國之欲保全獨裁政治者未有不敗者也濮氏殆未讀歷史且未知大戰之教訓歟濮氏所謂之世襲獨裁君主未審其意屬何人中國之最 
 
 

Page 7

 
 
後世襲君主爲袁世凱袁雖得北京外交團之贊助卒歸失敗身死名裂今華人中實未有可爲世襲君主之人設列强從濮氏干涉中國内政之謀欲在中國境内物色適當君主其事極難除非選鬍帥張作霖耳但列强在今日管理自己事尙不能措置裕如未便信其干涉中國事熊告成功也中國今方受害於如濮氏所唱之國際保護雅不願受人保護彼欲以只護人自居者今方欲破壞愛中國者之計畫而不欲改良中國之地位焉爲列强自己利益計列强干涉中國事愈少則世界和平與各方利益愈有益也 
　　文匯報又一社論略云濮蘭德氏以政府與財政集中制爲救治中國之策財政集中利弊若何姑不具論第政權集中殊無益於中國以今日歐洲言其施行政權集中制而收效者厥爲法蘭西一國其次爲英國以語言統一交通發逹故也英國三島因國會合併集中制始告完全然施行以來雖無隕越究無美满結果今且失敗爲人共認矣以事實言英國擬行地方分權制業已多時地方行政如巿議會縣議會州議會等業已發逹近來且有英倫蘇格蘭威爾斯各設國家議會之議而愛爾蘭自治案且許愛爾蘭分爲二區各設國會矣取近事察之中央集權與地方民意相背其不適用已可顯見俄羅斯不獨爲世襲獨裁政體且爲中央集權制一經撼震便成瓦解奥國爲兩聨邦中央集權制今亦破裂德國現擬集權於中央然各方反對各求各治美洲各民國大都爲聨邦制美國係集合衆州而成雖有强有力之中央政府與民選之行政元首然中央政府苟欲干涉各州内政則輒爲各州所拒以美國組織之完善猶未能實施中央集權制今以集權制施諸組織極不完善之中國欲覩成效蓋不可得矣中國幅員遼廣非中央所能統治而交通不便中央權力莫及目前雖有中央政府然僅有其名並無統治全國之實中央集權不可謂爲中國之舊制即在帝制時代中央權力及於外省者不過爲官吏之任命耳而官吏之最大責任厥在收解税項舍此而外固省自爲政也北京外交團確願中國有中央集權之政府庶交涉易辦但在事實上北京不能統治各省也綜之中國地方太大種族亦繁而教育程度又極不齊採行中央集權制纰難收效今中國頗有各省自治之趨勢若北京政府與外人皆贊助此趨勢而不反對之則以聨邦制代中央集權制未始不可爲解决中國糾紛促進和平統一之善策也 
[靳曹齟龉後之津議]  
　　擱淺中之天津會議昨日又有轉圜之勢據遠東通信社云自二十八日曹家花園會商財政問題發生波折後日來會議已趨於停頓之狀態二十九日午後四時曹家花園之談話又以靳氏未曾列席故除財政問題稍有談及外其餘諸項均無甚討論蓬蓬勃勃之時局會議日來一變而爲挽留靳閣之運動尤以王逎斌葉恭綽潘復張景惠四氏從中斡旋爲最忙碌迄三十日晚張王兩使在恒記德軍衣莊備宴請靳氏晤談經三次電催重以王葉潘張四氏之强拉始將靳氏擁至恒記德席上席間所談無非挽勸靳氏勉爲其難之意宴畢後乘興復爲竹林之戲迄昨日（一日）十時告局終靳以各方面擁戴之殷辭意已稍轉圜大抵今明日仍可繼續討論一切但近日各項問題雖形停頓而統一一事則仍在進行聞西南及長江各省駐鄂代表近日蒞津者已有七人均由王使派員爲之照料一切王使並定於日内肆筵設席大宴各代表是亦會議停頓中之一段點綴外傳駐鄂各省代表有散歸之説大半即係赴津所訛傳又大同通信社云天津會議自靳氏表示辭意後現由三使會同張内長等正在設法疏通之中昨據天津電話靳氏經各方面之疏通辭意已可轉圜惟關於内閣財政諸問題仍未商决靳氏辭意是否完全打消胥視諸問題有無辦法爲準至近日外間所傳靳曹互駡一節實非真相惟聞病假中之周財長因假期届满財政益爲棘手已提出二次辭呈汪次長亦將辭呈連帶提出王使爲此調停中之最力者前本聲言即將到京現旣因事稽遲故昨日特派孫振家來京陳述天津情形及不能來京之原因 
[王士珍與蘇皖贛巡閲]  
　　昨日上午十二時東海以星期公餘之暇特在北海畫航齊宴請王士珍與宴者有張懷芝王懷慶袁乃寛劉恩源李廷玉蔣雁行師景雲諸氏甫入席東海即謂今日之宴彼引小聚傾談關於天津會議問題最好一字不提聘老久覊都中殊非所宜仍以勉赴巡閲使新任爲是王氏答謂鄙人老朽蒙總統任爲巡閲要職敢不拜命並以仲帥雨帥俱表殷勤雅意再三敦勸鄙人似未便有負隆情惟窺之三省民意拒絶甚堅要未可過拂目下倉猝赴寗接事以現勢揆之殊有未妥嗣東海提及裁兵事件並勸王氏勉任委員長之職王氏笑而不答有項王謂此事實是難辦請從緩議時約午後三時餘席終而退 
　　另據某方面消息王士珍之蘇皖贛巡閲使最近鑒於天津方面之情形已决定不幹因是近日已有人在天津會議曹張之前推薦張錫鑾繼任張作霖對於此説業表贊同惟曹錕則主張如此缺易人必須徵得贛蘇各督同意且須先問明張金波究肯就否因此張錫鑾出任一節遂亦無從决定 
[京教職員討論復職問題]  
　　自三十日閣議依校長團之説帖將籌定京師教育經費辦法三條修正後校長團即提示於教職員聨席會議並要求宣告復職教職員方面允於次日開會表决昨日（一日）下午二時教職員代表聨席會議在美術學校開臨時大會八校代表全到主席馬叙倫帶病出席仍由女高師代表大釗代理主席報告（一）前日教育部任陳二司長賣國務院公函來會接洽情形及與校長非正式接洽情形（二）本日八校長已正式來函請同人復職其公函如左［前次貴會宣言辭職夢麟等曾一再懇切挽留未蒙允諾所以未敢屢凟者誠以當時尙無確切解决之法自未便贸然請求復職惟昨由教育部轉到國務院第八百十二號公函一件附國務會議議决辦法三條夢麟等雖未能認爲十分满足第遷延日久莘莘學子學業坐荒至可惋惜諸公熱心教育素所欽佩甚願委曲求全俯允復職除鈔錄原件函致學生聨合會外合將國務院函並所開辦法三條送請查閲並希格外見諒允如所請毋任企禱之至 ]報告畢即將第二問題付討論討論之點大略分爲二層第一層國務院之三條辦法同人對於其大體上能否與以承認第二層該三條辦法與同人向持宗旨略有出入能否表示遷就工專代表戴濟以爲該三條中（一）（三）兩條均與同人宗旨不符應請大家注意北大代表鄭壽仁譚熙鴻均主張大體上可以表示承認惟須就其條文中再加以切實的解釋使以後不致發生問題美術代表徐瑾對北大代表意見表明附議主席乃付表决表决結果對於 [國務院三條辦法大體可以承認 ]一層大多數通過於是討論條文中之應注意之點决定如下（甲）對於第一條應注意之點（一） [未籌有的欵及確實保障方法前 ]句其保障方法究竟如何同人對於此點政府方面應先得同人之同意認爲的是 [確實 ]始可算無變更（二）每月經常臨時經費二十三萬元 ]問題無論如何最小限度八校必須照八年度預算支配每月應撥發八校十七萬五千元（三） [此欵由財政交通教育三部訂明不作别用 ]及 [儘先撥付 ]二句須詳細訂明三部辦理手續並許校長團及本會議參與其事且須明定每月何日撥發（四） [俟財政部籌有的欵或教育基金籌足時 ]句是否與前段相同亦有 [確實保障方法 ]（乙）對於第二條注意點（一）此條與八校無大關係惟可以證明此二十二萬元係在教部額領欵項之外使八校教育經費無變動之虞（二）倘他日八校及北京師範與中小學校等有擴充必要時此項經費應仍各教育部領取（丙）對於第三條之注意點（一）積欠問題希望政府一次悉數清還如萬不得已亦可照原條辦法辦理惟須三期均分攤還不得隨意多少撥發（二）須有銀行之切實擔保校長方面與銀行均須負責（三）四月業已過去故四月份薪金須即日發給並同時發欠薪三分之一（丁）國務院秘書長郭則澐日前在電話中言 [如照國務院所定辦法即時可以發欵否則分文不發 ]一語侮辱教育界太甚須質問政府何以出言不遜並須有明白之答覆向教職員表示歉意上項諸欵决定後已下午四時當請校長到會接晤除高師校長鄧萃英未到外其餘七校長均到先由教職員譚熙鴻發言將上述甲乙丙丁四欵向校長述明並謂同人對於三條辦法大體已表示承認請校長先行復職然後詳細磋議以後問題校長方面由法專校長王家駒代表發言對於教職員方面提出之事件答復如左甲對於第一項保障方法略云因 [的欵 ]二字然後發生保障方法保障二字雖屬抽象名詞然而其的與不的必須經教育界同人認明然後可定諸位不必疑慮日後必將保障方法之切實辦法公諸於世第二項二十二萬元一層校長方面當然承認並當與政府聲明第三項參與訂明辦法一層恐不能辦到惟亦必有切實辦法請諸位承認第四項當然包含 [有確實保障 ]意義此層注重 [基金 ]二字同人可以聲明 [籌足基金 ]與否必須經費教育界之認可不能聽政府一方面意見（乙）對於第二條辦法校長方面當然承認並向部中聲明（丙）對於第三條辦法分三期償還原非正當辦法校長方面亦認爲不妥惟政府財政困難已逹極點實無力量一次清還此層惟有請諸位通融遷就照第三條謂尙有四十餘萬元其實已發一月所餘祇有三十餘萬元政府旣能每月認二十二萬元則此區區之數政府自無不能辦到之理惟校長亦曾顧慮及此誠恐又發生拖欠故對於銀行擔保一層校長團必負完全責任至於四月分薪金與三分一欠薪同時撥發一事昨經教部任陳二司長言明此欵已有着落祇俟支領而已故此層當然可以照辦（丁）國務院電話侮辱教育界同人不但教職員方面不能默爾而息即校長方面亦不能默爾而息校長當然正式向院質問有無此言如有此言須即日道歉倘無此言亦須令其聲明王校長回答畢並申明希望教職員早日復職譚熙鴻謂三部訂明辦法必須許同人參與否則亦必須與同人以前主張相差不遠至於挽留同人同人甚爲感佩惟須請校長先行復職王校長答謂同人之呈文雖已被退回然並未允許復職只要教職員能早日復職則校長之復職已不成問題否則不敢復職云云譚氏乃再申明國務院侮辱同人電話非有明白答覆不能復職王校長答言此層校長當負完全責任如國務院無明白答覆校長亦不能復職蓋此與教育界之人格有莫大關係爲校長教職員若被如此辱駡何能作育人材故此層請諸位放心必有切實辦法於是教職員暫請七校長退席校長退席後已下午五時半乃復開會討論僉以校長方面如此殷勤勸同人復職非今日有具體的答覆不可惟復職問題與國務院侮辱問題有密切關係非政府對於同人完全表示歉忱同人實無顏再執教鞭且取消總辭職與恢復問題不能混爲一事即取消總辭職而恢復職務一層亦須另議辦法於是决定對於積欠問題完全聽憑校長團負責一節同人不必爭執侮辱問題必國院正式道歉方能取消總辭職議畢復於六時請各校長列席當將上項議决向校長團表明校長團當即允於明日下午四時以前向國務院請問有相當之回答並定於二日下午四時仍到聨席會議爲二次之會談散會時已六時半矣 
[對德對俄商約談判近况]  
　　中德通商條約草案前經外交部提交閣議討論結果發交關係各部處簽註茲聞前項草約全文僅七條内容所規定者槪爲普通通商事件各機關對此均無異議另有附件數通較關緊要如撤消領事裁判權改用無約國新税則以及償還俘虜費用處置公私財產等皆屬之關於此項附件同規定之事項各機關意見微有不同現雖簽註完畢而彼此紛歧之點尙待適當之裁定聞外部方面以對德通商爲各國所屬目必須廣集思益出以萬全方免引起物議因此决定組一委員會以評定之故中德商約之成立目前尙無希望又奥國現亦對我請求開始通商談判業由駐德張秘書轉電請示來京但政府方面尙未表示意見 
　　至於中俄通商自俄代表優林氏赴外部致送赤塔議會宣言書後我國與遠東共和國通商問題已有接近之趨勢現在中俄商約草案已經外部修訂完竣俄代表優林已電遠東政府請示一俟覆到即可定期開議惟聞俄代表近已奉到該國政府訓令要求在满洲里等處先設商務委員以便商約成立即可實行外部對於此事認爲可行擬援照新疆局部條約准其設置已正式函覆俄代表查照矣 
[紀清華十週紀念大會] [  野雲]  
　　北京清華學校於本年五月一日舉行十週年紀念大會於清華園本校先一日開清華畢業俱樂會歡迎已畢業回國之同學本日則開成績展覽會並舉行大禮堂落成禮男女來賓在五千以上是日成績展覽共分二十八處體育成績猶不在其列部類分二十一本校印刷品及政治學兩類皆在舊禮堂之南半部所陳列者以書籍爲多美術畫類陳列於舊禮堂北半部者美術研究會出品有水彩畫油畫鋼筆畫陳列於西部者爲用器畫及手工類陳列於高等科各教堂者有十二類童子軍成績社會服務類成績最多佔有三室據其表示歷年所作之社會事業不下十餘種有補習學校西柳村露天學校三旗營露天學校星期日學校星期六半日學校校長夜學成府職業學校三旗營書報室平民圖書館游行圖書車通俗講演改良鄉村教育研究所村人友一個組織社會服務部社會服務團等學生各種團體亦佔兩室成績甚多半爲書表社會學及經濟學類所有成績品係兩種學會所陳列經濟一類尤有價值歷史類有彩圖有模型其表示上古交通守禦住屋各景况及各種軍器均足以使人得直觀之效明進化之理地理僅示圖表中文西文則示作文成績數學亦然其齋務教務庶務三類則併陳於一室除列各種規書證式樣外所有統計圖表亦頗可觀 
據圖表所示知歷年學生數高中兩等均以江蘇爲最多由元年至九年江蘇高等一百九十五人中等九十九人現在全校學生數中等二百十一高等三百五十二教員數五十一職員數三十二經費數八年度歲入五七八八六五元出五一五四九四元學生已畢業之人數一百七十其歷次遣赴美國畢業回國者計得博士學位四十六人碩士學位一百四十人學士九十七人工程師四十七人物理化學生物三類皆在科學館除試騐成績册留置教室外餘無陳列品學書社所設之碑版字畫展覽部在中等科教室内物品亦不少共佔六教室醫院中所陳列者爲各種關於衛生及病理之圖説體育成績可分爲二類一爲陳設的一爲演習的陳設之部分在體育館此館爲紀念美國前大總統羅斯福之建築品蓋因庚子賠欵退還時彼適當國且極力主張也該館樓之上下有游泳池有糾正體格各種器械有歷次所得之獎品有各種照片演習之塲所在館前大操塲内有柔軟及器械體操有各種技擊有游泳當演習之先曾有童子軍操演一小時行軍救火及足袋競爭均有精神 
　　該校成績展覽時間規定係由上午九時至下午六時而大禮堂落成禮則定於上午十一時至十二時半首由校長金邦直報告謂敝校大禮堂係周前校長所規畫經營歷四年而後成外部房屋係中國木廠包工費欵約十四萬内部陳設則美商所包辦費欵約六萬内可容一千七百餘座實與敝校物質精神兩方有極大之效用云云次外交總長顏惠慶就席高誦祝詞畢返身以手按門外之電鈴則三門同時豁然啓主賓入堂内一時樓上樓下幾無隙地稍定金氏復出向演説略述學校須與社會接觸之故顏氏演説首述今日至會有三種資格（一）清華係屬於外交部已係外交當局負主人的義務（二）前曾代理游學肄業館總辦有歷史上的關係（三）己亦係美國留學生有同學的感情次復述中國時局謂南北不統一軍閥偏重財政支絀在樣皆足悲觀其實不足悲觀並可以樂觀因舉種種理由與事實爲證終仍歸結於教育及學生演説畢美國柯蘭公使繼之略述美國社會變動進化之理由金氏撮要譯述一過遂禮成閉會 
[九江近訊]  
　　南潯鐵路舞弊案所有人犯張志霽等六人早經法庭提案訊辦近又奉省令切實嚴究惟張志霽在法庭供稱自去歲陰曆八月起與在公司所供係自今歲陽曆三月起口吻稍有不同至計核課主任胡伯誠因在逃未獲現已懸賞緝拿此事發生以後南昌股東聨合會曾派人來潯查賑當被公司及潯股東拒絶現又派黃鶴雲等重來勢非逹到算賑目的不止聞該公司擬派機務處長傅子餘晋京請示李盛鐸至該路坐辦張毅去志極堅有决不回潯之表示李盛鐸已將此席暗許魏調元惟魏因路事困難不敢遽行接手 
　　趙從蕃近日病勢稍减京贛兩方均有電促駕趙意亦仍欲來贛擬一百暫留滬上一面派員赴各方面疏通再行赴任現己派前浙江鹽運使署會計科長葉某携眷來潯住九江商會並囑其往省布置一切惟旅京贛人反對熊正琦長政務甚力而熊氏又爲代趙疏通最力之人趙頗左右爲難至督署亦索餉三月此兩大問題究不識如何解决也 
[杭州快信]  
　　廣西省長咨浙該省省議會副議長兼教育會會長張一氣現經公推赴京代表地方地政會議不日順道來浙考查學務希飭屬妥爲招待已通令一體遵照 
　　一日盧督軍召集紳商到署讌會席間商榷組織模範繅絲廠并分認股欵聞以五十萬元爲額盧督當認五萬各商共認十五萬將從事組設 
　　新委浙江印花税分處會辦俞子蔚昨已到差　　西湖龍井戚維寳（婦人）饒於財前晚由城内收取茶葉 
賑二百餘元天暮回家路經旗盤山大路口被人暗殺身受七刀死狀甚慘現已通令緝凶嚴辦 
　　浙省絲繭將次上巿因上年銷行不暢經營絲繭各商大半裹足巿面銀根反覺寛裕現聞各地繭行定本月十五日後開秤絲行約在二十以外開秤 
　　省垣米價今日又漲二角頂尖已售至九元二角糙米已售至七元二角 
　　尙有要聞二及地方通信轉入後頁 
雜評一 
[特種支付券（默）]  
支付券之發行各方尙在反對中此五百萬之欵銀行能否全購折實究有若干尙無確實之把握而曹若干萬王若干萬兩張若干萬一篇預算早已支配一空政府仍未得絲毫之分潤則政府財政之爲難可想見矣吾因是測知此次天津會議之結果此次會議靳閣最要目的在訴財政上之苦希望各大使不再向中央索欵并以地方之財稍稍接濟中央而各大使之最要目的則有繼續其分贓主義故靳閣手中之小册子旣皆置之不顧而此五百萬之支付券則從容朋分於笑談之中宴席之上絶不稍留中央餘地以此可見各大使祇求自满其囊槖與政府之目的截然相反也然則此五百萬支付券一事不即可測知津議之結果哉 
 
 

Page 8

 
 
國内要聞二 
[湘憲草案之前案]  
　　湘省憲法草案自脱稿公布後運動破壞之聲即隨之而起此輩反對人物約略數之可分四派（一）北方所遣派者（二）大孫派所遣派者（三）湘中政客之主張合議制者（四）反對湘省現政府者其反對之原因在一二兩項則以湘憲如果告成川滇等省必急起直追於北方之統一全國孫文之統一西南皆有莫大妨碍故必設法破壞務使湘憲不成第三項人物其所以主張合議制者無非欲於行政委員中佔得一席而引次憲法草案於行政首長係採獨任制殊爲觖望第四項人物則認定此項憲法草案爲某系所預先制定而非出於起草委員之手使此憲法一旦告成湘省政權必悉爲某系所握故亦必設法破壞之不過三四兩項人物不必將憲法完全破壞但須推翻其一部份即已逹到目的現在各方均在極力進行其進行之方法或發布傳單製造輿論（按此項傳單已發現數十起或由本城發布或自外埠寄來數十種之中以署名熊湘潤等二百餘人之一種爲最有力指摘湘憲草案有十六謬點）或聨絡審查員意圖搗亂刻下審查會尙未正式審查即已意見叢生自相衝突至大多數輿論對於草案多表示贊成其認爲尙須研究者僅有行政首長之宜否獨任制及司法應否獨立並未出全力擁護故湘憲草案前途殊未可樂三項惟並未出全力擁護故湘憲草案前途殊未可樂觀耳 
[皖學界之聨席大會]  
　　爲二中校長被捕事 
安徽省教育會學生聨合會校長聨合會教職員聨合會女子教職會聨合會五團體以省立二中校長王仁峯被駐紥合肥新安武軍七路帮統金志昌二營營長楊其五違法逮捕一事特於二十八日假省教育會開緊急會議公推光明甫席首由主席報告開會宗旨略謂本日各團體開聨席會議完全爲省立二中校長王仁峯先生被新安武軍擅行逮捕一事事件重大應籌如何對付方法希大家從長計議并將各處關於此事所來函電分别報告嗣王仁峯報告經過情形略謂仁峯自民國建設以後一意服務教育九年冬長第二中校雖無何等成績但亦不敢稍曠任務不意四月十三日下午駐肥新安武軍七路二營楊其五營長假仁峯友人柯菊初名片邀峯往營到則合肥知事蔡焕颺七路帮統金志昌六師校長許拙雲及當地劣紳等均在座比由楊營長取出自由魂小册一本謂蓋有二中圖書室戳記認峯爲傳播過激主義有主張將峯槍斃或解蚌經峯力辨彼輩仍悍然不顧幸得龔瑞生袁斗樞馬仲武汪鏡人諸人援救得免於死當時電報郵政均被軍警把持交通斷絶及至十七日下午始行釋放在峯個人原無若何關係惟以軍人知事悍然侵犯人民言論出版身體三自由教育前途寗有希望云云次二中學生代表龔君起謂王校長辦學熱心成績昭著此次以劣紳傾陷軍人知事違法專橫致演此種慘劇實爲全皖教育界痛心之事代表等此來具有决心非逹到懲辦禍首及有關係人并王校長回任之目的不止望大家一致主張正義以維教育復次安徽全省學生會代表方樂周起謂王先生被捕時本會憤激萬狀當即發表宣言乞援全國開請聶憲藩從速設法維護電張文生火速飭放懲辦違法軍人昨已開會議决五項辦法茲特提出請衆公决（一）撤懲合肥知事蔡焕颺（二）撤懲帮統金志昌營長楊其五（三）駐肥全部新安武軍須一律退出皖境（四）維持王校長速回原職（五）撤换六師栨　長許拙雲嗣劉希平李光炯李寅恭阮仲勉葉佩青湯保民李立民張耀先劉先黎湯志先楊瑞洪陳東源諸人相繼發言語多激昻鼓掌之聲不絶當議决對一二三四四條一致贊成全體起立表决第五條完全歸學生會單獨進行最後討論進行方法（一）散會後全體赴省公署根據第一條議决案請願（二）聨銜電飭張文生請照第二三條辦理（三）用各本會名義具函詳陳軍民兩署嚴重交涉散會後隨即全體赴省署交涉當推代表四人入署（省教育會代表章鑄黃校長聨合會代表阮仲勉學生會代表方樂周教職員聨合會女子教職員聨合會共推葉沛青）聶憲藩出見答復尙爲圓满并云决計即日撤蔡任交法庭懲辦各代表出告全體認爲满意始各分别散去 
[南京快信]  
　　財廳因軍政各費不敷昨又向中交兩行息借五十五萬元計立債券四紙以各税所收入爲抵押一分二釐起息以六個月爲歸還之期 
　　江寗縣知事高桂馨因沙田案處署失當致激動民憤聚集數千人將省議員徐堃錫家之房屋焚燬並將議員鄭立三之妻弟割去一耳剜去一目王省長聞悉立將高與江寗認捐局長吳耀春對調派省警廳長王桂林率警下鄉查辦 
　　昨勞工紀念日有緞業工人潘子卿魏漢等在城北一帶散佈傳單鼓動工人集會罷工要求增加薪資警察以其有碍治安即將潘魏等帶區訊辦 
　　省警廳捕獲在寗兜售農工商聲雜誌之李亞飛毛明塗兩名已由廳解送軍署齊督令軍法處研訊有無鼓吹過激主義之意 
　　日前有江寗民人朱炳釗控省立第一醫院院長吳濟時種種需索溺職王省長令吳自行明白具復茲聞省署查明江寗並無朱炳釗其人來呈亦未蓋章顯係揑名誣告昨令將案註銷 
　　省議會昨因人數不足改開各項審查會鮑孫兩副議長下午七時在金陵春公宴各區新當選之衆議員今日接開第三次大會 
　　蘇齊督以松滬護軍使何豐林籌防有功昨特電致府院請晋勳位勳章 
　　齊督昨委許體萃劉鍾璘孫蔭充軍署諮議 
　　財廳昨又委劉彭陸赴丹徒蔣廷瑩赴宜興陸振聲赴溧陽趙之驥赴崑山等縣清理舊欠忙漕欵項　　北京高審廳沙彥楷昨過寗赴京贛陳光遠派諮議楊雲峯慰問題趙從蕃病昨過寗轉車赴滬 
　　贛四師校長孫作肅率學生三十九名來寗旅行 
　　昨江孚輪由漢運來潰兵二百餘即乘車押送回籍 
地方通信 
[蘇州]  
　　道尹赴常查案蘇常道尹王莘林近奉省長訓令以常熟沙洲巿北夾沙灘沙民因廣業公司任意築圍羣起反對經南通警備隊彈壓開槍示威沙民未甘退讓致擊斃姜雲根一名并槍傷唐小根等一案着即會同前任淮揚道尹王矅沙田局長屠文溥蒞常妥爲解决王道尹奉令後已於昨日前往常熟辦理該案矣 
　　女童子軍加入總會縣立女子高小校長孫郁文哲日前組織女童子軍一隊擬加入聨合會由吳縣分會函詢江蘇總會茲已得覆函略謂女高童子軍旣願加入聨合會儘可照男童子軍辦理承認加入即照現有團次順序排列不必冠以女字免分界限 
[吳江]  
　　公立稻作試騐塲之發起吳江素以產米爲大宗然農家皆墨守舊法罔知改良故每畝收量平均不到二石茲有邑紳費攬澄周公才吳鴻一王振之葉慶生諸公有鑒於此爰邀集各公法團商議創立公立稻作試騐場於城區附近唐家坊租地若干推省立第一農校農科主任農學士唐荃生悉心規劃聘畢業生徐君芹生爲技師實地試騐聞計劃中第一步爲育種試騐已採集中外良種八十餘種其次爲比較試騐關於肥料栽培法等之種種比較試騐之俟他日育成善良豐産之純種卽分配於該縣農家以期普及該場業已呈請縣長補助經費并飭警保護矣 
[無錫]  
　　商會會長選定無錫商會正會長薛南溟自前年被選後堅不就職屢經縣署及會董敦勸未有效果當由縣署呈報實業廳由廳訓令依法補選昨日（一日）下午在商會開會選舉原任副會長王克循得十七票當選爲正會長隨將補選情形函縣轉報並函王君通知當選一俟答復應選後再行定期補選副會長云 
　　米巿最近狀况無錫米巿於上一星期中價目漲起半元有餘聞因有申浦兩帮在錫採辦運往浦口轉運他省所致茲將前日巿價錄下高白粳八元三角高糙粳七元六角普通糙尖六元三角小麥無何交易故巿價平平 
[揚州]  
　　捐助河堤經費江蘇運河工程局近查瓜洲一帶河堤易於損壞推厥原由爲小輪浪花衝刷所致爰於日昨邀請鎭江華洋七公司小輪經理李蔭南馬觀蟾辛桑誠等來局集議令其補助修理河堤經費並許以特别利益（即江潮盛漲水線平堤之際免除照例停止開班）經各經理承認於舊曆四月一日起每月補助修堤經費三千元藉利航務 
　　稽核所長更調揚州稽核分所經理李異甫近奉財政部訓令與湘岸稽核處華處長劉崙對調聞日内即將交卸 
[清江]  
　　道自治講習所風潮淮揚道自治講習所教員四人向分二派即談守端（主任）張月西應宏三人爲一派吳小侯爲一派原來淮揚兩屬在京師自治畢業者只有以上四人談畢業時在總案名次第三吳名次在總案第四故此次四人來淮組織當然談爲主任乃吳心不服暗中唆使其同鄉儀徵江都兩縣學員與　爲難詎操守太急該學員等遽赴道署趙所長處呈控大致謂談無學無行不足爲人師表趙所長當派第一科科長陳竹橋前往所中調處於是淮屬學員乃大動公憤欲得具控人而甘心幸陳科長始終不肯發表第含渾言之並未指明何人吳見勢不妙央請陳科長將原呈留中不發其事始寢 
[寗波]  
　　學生會檢貨風潮近訊寗波學生會十人團於前月二十五日爲調查劣貨釀成慘劇後鄞縣教育會以此次風潮影響地方治安甚大而於教育前途關係尤深特於三十日下午二時召集臨時會到者金夢麟袁和生王際雲韓廷策等三十餘人討論良久僉以學生抵制全出愛國天良朱如松煽動洋布業糾衆行兇實屬不法非嚴重處治不足以快人心當議决致函道尹及檢察廳請尊重輿論從速按法懲辦以平人心又聞此事發生後督署駐甬稽查員戴紹芳目擊情形以新章經理朱如松膽敢糾衆兇毆傷及數十人而地方輿論又僉謂學生等舉動文明苟法律不得其平或將引起學界反響已於三十日趁輪赴杭報告一切 
[安徽]  
　　無爲學界電爭教育基產無爲學界因爭復凝洲所有權日前通電中央曁省長財政教兩廳茲錄電文如下（一）北京大總統國務院平政院鈞鑒復凝洲原爲我縣教育江壩專欵早經平政院曁各前省長定案擋卷如山茲有合肥劉有珩等倚勢欺壓非法强佔私向省公署朦請領墾全縣惶駭光謨等死不承認應請電令撤銷以符原案餘情另禀外謹先電聞無爲縣教育會盧光謨李棟呂斌勸學所方澍全縣學校聨合會林汝梅金殿藩丁景堯呂璜等公叩（二）安徽省長曁財政教育廳長鈞鑒查復凝洲原爲我縣教育江壩專欵歷有成案頃聞有合肥劉有珩等非法强佔嚴請領墾全縣驚駭死不承認除電禀中央外用特電聞無爲縣教育會盧光謨李棟呂斌等全體公叩（三）安徽省長曁財政教育廳長鈞鑒復凝洲關係全縣教育命脈早經平政院各前省長定案現合肥劉有珩等抹煞擋卷朦禀領墾陷我縣教育於危境我等死不承認除電平政院教育部外謹先電聞無爲縣學校聨合會林汝梅金殿藩丁景堯呂璜等全體公叩 
 
 

Page 9

 
 
   
 
 

Page 10

 
 
本埠新聞 
[赴美法絲業代表返滬紀]  
　　本埠絲業赴美兼赴法之代表團團員梅仲笙書記裘昌運已先挈女工等回國團員李登鬿徐錦榮吳申伯於由美赴法後現特由法赴意大利考察絲繭業等狀况約再遲數月始回國昨日該團領袖丁汝霖君偕團員顧心之王明新張鶴卿畢康候共五人由法乘法郵船安得來朋號抵滬本定昨晨七時抵虹口匯山碼頭嗣因事躭擱至十一時始到本埠全體絲商預備汽車一輛及綢　金面上綴歡迎二金字齊赴碼頭候接相見歡甚即　　　無錫路鼎餘絲號等處丁君於匆遽間曾與本報記者議論略謂此次代表團由滬抵美後參與萬國絲繭展覽大會七日其後游歷考察美國各處因得本國電報囑即赴法國參與該國展覽會後復由法赴英由英回法由法回國在美參與萬國絲繭展覽大會時備受各國之歡迎曾由各國將鄙人所着緞料中國式衣服等　　多次羣謂其製之美且有責其工廠宜速倣此者又當有一次大宴會時各國人士均列席此至演説各國絲業外之來賓提及中國時掌聲尤如雷動惟是美國各廠亦多因中國絲貨之劣點而加擯棄者雖經鄙人等力保其回國後竭力請絲繭業特别改良以期爭回我國絲業之位置但此事實深盼望國内同志努力共求奮進也且聞日本在美之專對於絲繭業之廣告費每年逹五十萬金此亦深可注意者也丁君又述在法國時所見歐戰後之遺跡甚多如凡爾登地方有一戰壕法國兵荷槍方欲出壕適遇敵砲落彈兵遂活埋然仍荷槍卓立至今土外露出刺刀焉其忠勇有如此者又在法時法人對於代表團亦極注意是以此後各種實業皆宜常有代表出外與外人接洽也云云因時間忽促談話遂止於此 
[滬巿不用輕質銅元]  
　　滬上輕質銅元充斥巿面各業受虧不淺故於昨日（三號）起滬地全埠各店槪不收用間有存餘亦均剔除各店並於門首貼出字條上書［本店不用輕質銅元］字樣以免被累又本埠三電車公司亦均已不收此項銅元茲將三公司分發各分站之通告錄下［華商電氣公司上海電車公司法商電車公司爲銅元事特别通告］啓者數年來巿上銅元之數過多致现價爲之暴落近日其數愈見加增故巿價愈落而民間虧折更大現在價値之暴落較前更甚查近日各處運滬新鑄銅元有數千萬之多其銅質極爲粗劣而分量亦較前輕薄若此數千萬之新鑄銅元任其流通兼加以前之銅元充塞於巿其價當益見暴落而商民受害愈大矣敝公司等爲自衛起見不得不拒却此項新鑄銅元且本埠多數商家店舖亦已通告拒收故敝公司等除黃色銅元車上早已實行不收外特再佈告自西曆五月四號起以下所載之三種新鑄銅圓特敝公司等一律不收其式樣如下（式樣從略）敝公司等爲補救巿價及自衛起見其苦衷諒荷公鑒仍希大衆協力進行以期抵制有效俾此種輕分量之惡劣銅元不得流行於巿貽害商民此則敝公司等所深爲期望者也華商電氣公司總經理陸伯鴻上海電車公司總經理麥考爾法商電車公司署理總理白閃尼謹啓 
[關於閘北水電之省議會咨文]  
　　江蘇省議會否决省長交議閘北水電廠與淞濱公司劃界營業案後即咨省長文云爲咨請事准貴公署咨開案據錢允利錢淦等呈稱閘北地方（照錄原咨見四月二十八日本報）咨請貴會議决施行此咨等因准此本會於四月二十九日提出會議僉以閘北水電廠係省有財產呈經交通部核准有案其現已取得之營業區域無論爲確定的暫時的非經本會之同志該廠均不得自由发割私相讓受此其一民國八年該廠與英工部局訂立租電合同其第十一條規定在指定地點以内購電者不得將讓與工部局之饋電權再行讓與或售賣其一部或全部於其他會社公司現該合同尙未满五年期限官廠乃敢以合同所載區域之一部讓歸淞濱公司不恤違背合同引起交涉不知該廠長是何居心此其二淞濱公司呈内斤斤焉以官廠規模過小外人侵及主權爲慮乃更削割官廠固有之區域而間接以讓受外人電流謂爲挽回主權是將誰欺查淞濱公司開來條件在五年内旣不能自辦電機自發電力是該公司在法律上應受電氣條例第五十六條第三欵之制裁（第五十六條經營電氣事業者有左列事實之一者交通部得取消其立案或停止其營業第三欵六個月以上停止發電者）交通部謂該處電氣設備原有官廠承辦若再設廠於原有官廠營業不無妨碍誠洞見癥結之論乃官廠反以無甚衝突朦詞呈復事之奇幻無過於斯以本會調查所得官廠營業赢餘近年頗賴臨時區域之收入若一日舉以畀人官廠生活立見窘促本會爲維持省產起見對於該廠營業區域决不能任其自由分割私相讓受討論結果一致否决相應依照省議會暫行法第十六條第五項之規定咨請貴省長嚴令該廠長將淞濱公司要求條件迅行却回并將該公司妨碍官廠營業實情咨明交通部立案更正至該公司或在五年後請求讓與或在五年内於官廠區域以外自由營業不在此次議决範圍合併聲明此咨江蘇省長王 
[提議爭回漕糧充教育實業費]  
　　蘇議員高元陞等提議咨請省長電財政部交涉收回漕糧特税以充省地方教育實業經費緊急動議案云查漕糧特税前清稱爲天庚正供本爲帝制時代之粃政揆其性質是貢厞賦理應豁除以紓民困否則亦當以地方之欵留充地方之用民國以來迭經本會提議收歸省有是以歷届預算均列省册歲入經常門乃財政部視爲例貢久假不歸殊不中足以昭公允查本届省預算册教育實業兩項支出陡增一百五十餘萬並未聞行政長官電請財政部收回蘇省應有之漕糧特税以資抵補遽爾加畝捐二分五釐以重人民擔負是以本會同人公同否决惟不設法彌補則教育實業勢必無發展餘地且省預算册已經咨交本會將來審查結果收支定難適合本員等再四思維惟有收回漕糧特税以地方的欵充地方要政用途正當名正方順即或不能完全收回亦當於補助國家行政費項下先收回三分之一（約一百五十萬元）以充教育實業經費亟應提前議决咨請省長迅速電部辦嚴重交涉我省長廉明素著自當據理力爭一舉兩得何靳而不爲是否請付公决 
[全國道路建設會今日開會]  
　　中華全國道路建設會本爲聨太平洋會所委於五月四號星期四下午五點一刻爲開會之期該會擬脱離聨太平洋會而自立届時並擬另立會章選舉下届職員及在中華法律之下向農商部註册如是該會爲全中華之團體得能借全國志士之羣策羣力以謀發展該會星期四開會地點在四川咱一百二十號中國青年會王儒堂會長主席并報告闰會宗旨後各委員會報告再後則通過會章該會下届并擬設董事一部凡一百人以中外各商會代表省議會正副會長省海關監督交涉使各教育會會長及江浙二省之著名商人充任之上列各人曾經函請蒞會業已有多數允於是日到會江浙省長代表及何護軍使亦在被邀參觀之列該會本届職員會長爲五儒堂博士名譽會計陳光甫君名譽書記索克思君執行部爲樂克華君湯節之君榮宗敬君郭秉文君趙　慶華君蕭智吉君白懷爾君聶雲臺君柏德聲君费金女士傅士君及樂安君（爲昨日所舉以殷君不能到會任事而補舉者也）該會會章以促進建路爲主旨用中英二文該會所辦之事爲印刷各種書辦籍報紙雜誌等以鼓吹建設道路代測量道路與以經濟上之相助及答各種關於建咱機嚴物料及工程師等詢間贊成者不論中外得有會員二人之介紹董事部之通過即可入會會費分三種以會員之區别訂定之設立分會事宜年會及職員人數均載諸會章散會前并佐以北方建路情形之活動影戲以助雅興届時濟濟一堂累有一番盛况也 
[交通大學滬校消息]  
　　凌代校長來電云本校奉令改組爲交通大學上海學校已由大學校長葉總長聘請張公鑄爲主任鴻勛爲副主任惟張主任因籌改組事宜一時不克就道囑轉知教職員諸君曁學生等對於校中一切事荋均仍按照向章辦理約一星期即同蒞滬等語並聞凌鴻勛印 
　　該校學生會於五月一號下午二時開勞工紀念會特備茶點於大禮堂邀請全校校役工人並二義務學校學生蒞會等情已誌昨報是日並由邱君凌雲攝影以誌紀念影片如下 
交通大學滬校義務學校二校全體學生攝影 
　　本星期二下午七時該校英語會話會請狄克生教授夫人演説題爲英語會話捷徑法 
　　五月十四號八大學聨合大運動會在蘇州東吳大學舉行該校選手已選定申國權關文俊陳育琳張玉麟仇健善李梅先蔡灝楊錫鏐羅漢聲等三十餘人 
[美國婦女會開會紀]  
　　本埠美國婦女會成立至今歷二十餘年成績卓著會務分學術社會服務孩童母親各部開會秩序每次由各部輪流擔任昨日午後四時假卡爾登西國飯店開常會値母親部擔任開會秩序先茶點後於五時由會長羅平吉夫人宣告開會先請書記讀上次記錄經衆通過次由會長報告略謂美國兵艦數艘將於日内到滬水手與各艦員統計有一千五百人其中未免有首次離家鄉之年輕水手本會當設法歡迎藉以稍解彼等寂寞之苦况云後請自菲律賓來之胡夫人（Mrs.Hood）演説略謂菲島婦女會數年前由貴會會長羅平吉夫人所組織今日會中情形甚爲發逹惟性質與貴會略異因該會之會員美菲皆有云胡夫人演説畢會長書記等退母親部部長（Mes.Hiltner）主席秩序如左（一）聖瑪麗亞女校（Mrs.Ely）演説略謂當聞他國人謂中國人重實際輕情感依鄙人之經驗此言似甚不確旋即舉數事以徵其言（二）滬江大學鄭章成夫人演講中國家庭狀况略謂歐風未入吾國之時吾國素行大家制且無異議雖然大家制之痛苦不言可知今日青年呚入歐西文明知吾國待改良之事甚多但家庭改良實爲至要之事際此過渡時代多數女子尙未受教育之時因婚姻家庭諸問題而發生痛苦之事者比比皆是滬江大學有鑒於此茲在校中設有家庭改良會時加研究改良家庭問題又浸會在湖州辦一婦女學校專爲已嫁女子而設春宗旨在養成一般帮助改良家庭之女子自去秋起滬江大學已兼收女生俾男女受同等教育之權利亦未邕非改良家庭之根本方法也云（三）上海婦女會長石美玉醫生演説題爲中國新舊家庭之比較大旨謂欲造成新中國須由家庭起始云旋即散會聞美國婦女會對於中國風俗文學美術社會狀况均極加研究云 
[滬海道屬設女師範之請議]  
　　金山沈崇基等請議設立滬海道屬女子師範學校案云爲設辦滬海道屬女子師範學校請求議决旋行事竊以江蘇女學江南較先開通江南各道尤以蘇常滬海兩屬較尤發逹而省政府對於女子中學教金陵道屬有女師範校一蘇常道屬有女師範及代用中學各一成立俱已年滬海道屬獨付闕如實欠平允查滬海道屬縣數比蘇常多四分之一年來女子高小畢業學生數比蘇常多三分之一此等畢業學生有志升學者往往舟車跋涉遠赴蘇寗又因定額及區域所拘多遭擯集亦有女性較深或因他種關係不能遠道赴考者尤居多數仰校徬徨向隅飲恨而未邀諸代議藎籌所及誠基等所引爲抱憾者也民國七年以來乘省教育行政會議之便疉由滬海道屬全體行政人員聨名陳請於滬海道屬設立第三女子師範學校時越四年會更兩届而迄未經貴會提出公議而後起之銅山女師範校業已捷足先登素諗諸代議統籌全局一視同仁用特再行請求務乞查照前今各請議書於此次臨時會時即予議决咨交省署施行曷勝瞻盼謹陳 
[航業消息零拾]  
　　昨日太古公司之蘇州號由香港裝來金葉子三箱又招商局之遇順輪船亦從香港裝到金鎊三箱每箱聞有金洋四萬枚尙有該局之長江班輪江孚號亦裝到現洋十八箱計九萬元又江新號亦裝來現欵三十六箱計十八萬元 
　　花旗公司於去冬添航重慶宜昌班之美順號現在宜方面失事情形未詳惟悉並未傷人云 
　　法郵船公司新近添航中國班郵船之阿歷卡乃號CapArccna係法政府沒收之德國商輪其船身艙位比較巴勒介號爲尤巨且客室布置頗華麗刻已定本月十二號從法國馬賽第一次開來云 
　　本埠项商寳恩公司Bowern&Co.向以經租輪舶代理船務爲營業兼辦進出口貨今有英國東亞郵船公司British　　　Orientan　S.　N　Co.因添闢中國班郵船之航路上海一埠委託寳恩經理茲已派定六千噸之海輪四艘從英國倫敦至上海現英國總公司已有電至滬謂新添之四輪均可裝儎二千噸之貨物並可乘頭等客一百名二等客八十名三等客一百四十名每小時能行十四海里並謂來滬之期當不遠從此中英一路又多郵船四艘矣 
[外洋輪船進出口行程記]  
　　法國郵船公司之安得來朋號昨日抵申乘來頭等客八十二名其中有華人丁汝霖君等十三名二等艙四十五名有華人兩名三等二十七名停泊於黃浦碼頭所有裝來之進口貨以香水一項爲最多餘爲洋酒五金及雜物即於今日開往神户又有福來洋行之西瓊乃號昨亦從香港小呂宋還申即日開往金山取道檀香山及羅城兩處在上海所裝之出口貨祇有三百餘噸 
　　提督商輪公司之愛迭摩挨號由西雅圖開來船上裝有大宗五金貨運滬該輪現將抵日大約七日可至上海定八月開赴香港小呂宋又有該公司之貨船阿勃卡號係由波行蘭開來進口貨以木料爲多現得來訊該輪將於十六日到上海十八日赴南洋 
　　太古公司經理之藍烟囱船干巴尼亞號此次由美國之紐約開來因船中各貨在華北各處之交卸者爲多故先往天津現已向滬開來即日便可進口大約下星期日即須赴美 
　　好時洋行經理之荷蘭商輪愛爾巧勃號刻已從德國亨堡開出尙有四星期行程便可抵此又有波羅號昨已由大連還申定五日裝貨赴德 
　　怡和洋行之開德拿號原定二號進口現因在香港稍有稽遲故須略遲數日到滬抵申後尙須開往日本及基隆等處 
[又有一批留法華工回國]  
　　旅法華工五百八十名邇因工作期满乘法國安得來朋號郵船返國於昨日上午十一時抵申法捕房總巡費君得悉特派探目黃金榮等帶同通班包探至黃浦灘碼頭將各華工導引至大自鳴鐘捕房給予飲食並由工頭逐一點騐畢各給予手摺一扣午後紛紛赴中法實業銀行領取工資並有越捕數人在門外彈壓不許擠軋該華工等均山東天津等處口音領取工資後當晚乘滬寗夜車各回原籍計赴浦口者三百三十七人赴青島者一百零四人赴天津者四十四人尙有多人仍留在滬云 
[再誌甬學生查貨被毆之援助]  
　　昨日（三日）下午五時寗波旅滬同鄉會在新會所五樓召集緊急職員聨席會議由副會長陳良玉主席報告略云昨日（二日）本會寗波學生十人團查貨受傷事曾開臨時會已由到會各同鄉具名致電各官廳請究今日本會又接寗波洋貨公所來電聲明新章毆打學生係抱不平當將來電宣讀讀畢又報告寗波王鎭守使來電謂已飭審檢兩廳秉公究辦報告畢請寗波代表金臻庠君陳述經過情形金君當將學生十人團員被毆及運動脱罪情形詳細陳述（詞同昨報從略）各職董聞之俱爲憤慨鄔志豪君發言寗波學生十人團查貨旣已得有各商店自由檢查之允許非特熱心愛國並且顧全法律本會應派代表赴甬請各官廳嚴究次任矜蘋君發言據金君之報告吾人應注意朱如松運動脱罪一點萬一朱果脱罪學生憤不能平則二次慘劇必將實現苟吾人欲免除慘劇於派遣代表之外應先致電各官廳以阻其運動之進地次應季審君謂洋貨公所來電旣已聲明新章係代抱不平則朱如松糾逞兇罪已經成立自應穂辦次駱懷白君亦發表同等之意見次李徵五君發言此次學生查貨完全本諸良心並贊成鄔任應駱諸君意見當即擬具電稿徵衆同意此外又提議致電督軍省長陳述真相並致書洋貨公所會長洪復紊衆贊成最後遂公推張讓三會長及俞宗周任矜蘋二君爲赴甬代表茲將各電稿分錄如下（一）［寗波洋貨公所來電］寗波旅滬同鄉會鑒十人團及學生對我橫蠻凶惡已逹極點此次新章变出代抱不平者之所爲我帮已派代表赴滬面陳洋貨公所江（一）良玉諸君鑒來電敬悉學商界因查貨衝突案斌飭地廳兩長秉公辦理知念特復王桂林江（一）［同鄉會云電］寗波鎭守使道尹審檢兩廳警察廳縣知事曁各報館均鑒報載學生會十人團於有日因檢查劣貨被新章經理朱如松糾集擔夫百餘人持棍凶毆該經理又復揚言擊斃一人賞洋六十元卒致受重傷者七八人傷者數十人且復四出運動希圖脱罪等語復經該會等代表來滬報告前情且聲明吾寗學生等檢查劣貨早已得各商號同意蓋有圖章原爲熱忱愛國本諸天艮乃該經理利慾薰心非特反悔前言且敢糾衆逞兇演成慘劇國法人情兩不相容敝會又據寗波洋貨公所來電内述此次新章亦出代抱不平者之所爲等語尤足證該經理確有犯罪行爲務懇秉公究辦以平公憤而保治安同鄉幸甚地方幸甚寗波旅滬同鄉會叩 
（一）［張靜廬電］寗波金檢察廳髭鑒甬奸商糾衆兇毆學生開械鬭之漸此風若長後患何堪現旅滬士紳輿論憤激尙希秉公嚴辦甬人幸甚 
[無錫運米至寗滬之調查]  
　　滬上自上月以來米價日漲大抵由於私運囤積之故茲將四月下半月來由無錫裝載火車運至寗滬二地之白米調查列下（四月十六日至三十日）由無錫運至寗站計悦來公司承運八百包利興公司承運一千三百六十包瑞泰恒承運一千一百包由無錫運來滬站計運輸處裝來一千六百包運繭處裝來二千零五十包悦來公司裝來七百八十包利興公司裝來九百六十五包華盛義公司裝來二百八十包永泰隆公司裝來四百六十包 
[禀請移駐外卡躉船]  
　　吳淞砲臺灣前之浦江昔由上海新關總税務司規劃於離岸數丈之處派駐一船名外卡躉船船身黃色俗呼黃船該船設立以來歷經十餘載船中華役數人並派有西人四名專查外洋進口輪船如有裝運貨物停泊口外駁卸不進上海者槪由該西人等登輪托查押卸近各輪船以該黃船駐泊該處浦面凡輪舶進出有妨礙交通之處去秋河泊司規定吳淞浦江航線標準布設浮桶該黃船在線界之内輪船出入多靠的黃駛過前有某輪經過幾乎碰撞嗣後恐有發生危險情事故已報告縬華浜河泊司薩潑雷司轉禀總河泊司務將該黃船設法移駐穩妥之處以免後患現吳淞浦江水道自𤃒浦以來南脚漸淺北浦較深凡有輪舶出入俱由水� 
深之處駛行云 
[新茶上巿後之消息]  
　　滬上茶巿去年因洋莊不動茶棧茶行均受影響本年新貨已上巿如茶行所到溫州毛峰中色谷次色谷等緑茶自二十日至昨日止由招商局之廣濟海晏等輪船共運到約有一千七百餘件業於前日開盤毛峰每擔開三十二兩中色谷三十兩次色谷二十六兩现面平常比較陳貨反小四兩緣來貨存底尙多購買者殊不踴躍祗有本街各茶葉店辦去二百餘件據該業中人云往年春茶新貨上巿所到之貨隨到隨賣供不敷求今届如此現狀從來所未有云又茶行公所接江西快信謂今届年歲平穩出貨亦佳業已打包預備裝輪遲至月底貨可抵押申云又長江寗州來函述及寗州各產地收成高低不一好者有八九成收獲次者僅有六七成年歲現頭批新茶已打包俟裝招商局江新輪船大約二十八九日抵滬云 
[一週間之紗花巿况]  
　　紗價日漲　　　花巿亦好 
　　棉紗本星期中棉紗巿價日趨高昻客帮購買甚多成交爲數極巨連日天津北帮牛莊江西蕪湖漢口野鷄等帮均有大宗交易惟需要太旺供給不敷巿上有缺貨之憾尤以十六支二十支爲甚故連日價已飛漲又苦無現貨各廠開出價較上週漲起三四兩之譜最近成交計十六支大包一千五百包價一百四十三兩二十支六百五十包價一百六十七兩至一百四十三兩十四支開價一百六十兩至一百五十三兩較上週漲起五六兩存貨者猶奇貨可居不肯出售看勢紗價尙有繼長之望至大阪紗布本週亦迭有來電報告該處紗價見漲三四元日金昨日又漲起四元以外故本埠東紗價亦好起兩許客帮如江西汕頭蕪湖等皆有成交開價十六支水月一百四十八兩至一百四十九兩十支一百三十兩至印紗本星期亦有成交計十二支金燕子二百包十二支夫婦圖等五六百包據紗業中人言客帮購辦方殷大阪紗價又好日内本埠紗價當有趨高云 
　　棉花棉花巿面本週來已稍振起蓋以綿紗銷塲之暢旺紗廠方面已起大批需要且據海外電訊美國棉巿亦漸呈起色最近價計五月份十二元一角二七月 
 
 

Page 11

 
 
份十二元六角七十月份十三元二角六米特令現貨十二元三角較上週已見漲起故本埠棉巿一隨世界棉巿之趨勢二因紗廠方面之購買價格日趨高昻最近成交計有日信洋行買火機花八百擔價二十三兩怡和買通花二千包價二十四兩五又太倉花二千擔價二十四兩又某行買通花數百件價二十三兩五錢據一般人言目今人心極堅故棉巿愈形穩固巿價再看漲勢昨今二日陜西花頭號六七月期二十五兩五現貨二十三兩六較前數日又漲高六錢云 
[安徽黨獄之滬訊]  
　　旅滬皖人各公團因蚌埠張文生突然用過激黨名義指拿凌昭孫希文等一案於昨日下午二時在法租界新新社開聨席會議討論辦法到會者皖事改進會自治恊會皖氏公社救國代表團代表三十餘人結果由各團體公舉姚爵五楊嘉紳王先强等三人分赴蚌埠安慶向軍民長官面呈一切解釋疑謗昨已去電通知原電如下（一）安慶聶省長程警務處長鑒警廳查辦凌昭孫希文等一案事出意外羣情惶駭茲公推代表姚爵五王先强晋謁乞示顛末以釋羣疑旅滬新新社自治恊會皖民公社皖事改進便學生救國代表團同叩（二）蚌埠張督軍鑒省警廳查辦凌昭孫希文等一案事出意外羣情惶駭茲公推代表楊嘉紳姚爵五晋謁麾下乞示顛末以釋羣疑（旅滬各團體同上） 
[外國郵局計算郵件數與重量]  
　　大陸報云本埠各外國郵局寄出之郵件將自五月一日起至二十八日止計算件數並秤記重量蓋遵上届萬國郵政大會之議案調查世界各處郵件出入之件數與重量也凡外國有五月一日與五月二十八日間寄來之郵件亦須於抵滬後計數並權其重量故此後一二月内往來函件因須經過此種手續將有若干延緩萬國郵政大會此舉之目的乃欲得詳確統計以之爲國際交换郵件計費之根據此後兩年應付幾何將依據本月郵件多寡與分量而算定之 
[三誌軍警臨時戒備]  
　　五月一四七九等紀念日已由軍警臨時戒備兩紀前報茲上海防守司令榮旅長以楊思港口之火藥庫與高昌廟之兵工廠均濱臨浦江亦應嚴防爰於昨日令由駐滬水警第三隊經王隊長調撥師船二艘泊於楊思港口浦灘禁阻船只不准在藥庫附近停泊又派巡查小輪一艘通宵游弋兵工廠沿浦一帶無論何項船只槪不准泊於該廠所建之碼頭地方以昭嚴密並聞榮司令昨據派出巡邏各街道之憲兵第九第十兩連及砲十團二營並砲四團二營各長官報告閘北南巿二處於五月一三兩日並無開會演説之團體秩序尙稱安謐等情當即轉報何護軍使查核云 
[滬南工巡捐局常會紀]  
　　滬南工巡捐局長姚石蓀訂期五月三日開常會曾預函該局名譽各董事一體蒞議已紀前報昨日午後三時開會到者董事莫子經陸崧侯朱子堯姚紫若顧馨一穆抒齋等先後蒞會列席與議首由姚局長報告開會宗旨畢即將所議各案由提出交議第一案提議徵收獎券店舖特别捐票第二案提議加增營造執照費第三案警察廳函請增加清道路燈經費當經各董事當衆互相討論良久即行公决第一案以本局轄界獎券店林立英法租界業已禁止售賣本局似宜寓禁於徵嚴行取締現定凡售賣該項獎券之店舖分甲乙丙三種徵收特别捐甲種每月十二元乙種每月九元丙種每月六元調查清楚預發執照尅日施行第二案以華式樓房一幢起至五幢照費七元五角五幢以外每幢加費一元二十幢以外每幢加收五角洋式樓房及廠房等估價一千兩至五千兩每千兩照費三元五千兩以外每千兩加收一元五角半式洋房估價一千兩至五千兩每千兩照費兩元五千兩以外每千兩加收一元其第三案以清道路燈積極整頓自有增費之必要但本局經費支絀若每月增加五百元之支出力實未遠擬自四月分起每月先增三百元以資津貼整頓一面就地方税設法增加收入請由警廳協助進行迨議畢散會已鐘鳴六下矣 
[舊松屬教育欵產問題之近訊]  
　　奉賢未派代表預商七縣會議日期 
舊松屬各縣爭執教育慈善欵產一案久未解决江蘇王省長前令知滬海道尹通令各縣知事召集七邑省議會議員勸學所所長公欵公產處處長縣教育會會長等在滬海道尹公署訂期會議解决辦法並訂定會議規則六條等情已詳誌前報茲悉七邑知事奉令後當即令知應行列席會議之上列各機關先行派員至滬海道尹公署預作一度之會議以便商定開會日期届時各邑士紳到署預議而奉賢縣代表以該縣無省議員可派現已請示王省長在茲未奉省長批示之前示便列席會議且未便預商會議日期等語故省令舉行之七邑會議一時恐難實行云 
[國内輪船運貨進出口之調查]  
　　進口貨（長江）（一）太古公司之聨益號輪船昨自長江裝來大荳餅一千零四十張小荳餅二千八百件青蔴三百三十八件皮桐油二百二十桶紙頭四百六十九件土酒三百壜鬃毛二十五件紫銅三十九件鐵絲三十件機花五十二件雜貨三百四十件（二）招商局之江新號從漢口等裝來糧食一千零七十包花布一千零四十件紙頭六百七十八件皮桐油一百八十三桶夏布三百五十八件茶葉二百二十件羊皮三十件瓷器二百六十三件絲綢二十二件雜貨五百十件（三）又江孚號昨亦裝來白米一千六百五十包黃荳八百十一包綠礬二百件皮桐油二百十三桶棕蔴三百七十八件水烟烟葉一百四十九件絲繭六十三件土布二百二十件紙頭一百六十一件棉花機花五百十件毛茶六十四件雜貨九十三件（港粤）（一）招商局之遇順輪船由香港廣東經温州來申裝來桂圓七百八十三箱葵扇一千四百六十八件沙籘六百五十件烟葉梗三百三十四件紅皮二百三十四件木條板七百八十八件松香一百零八件白礬三百九十件茶油餅四百件茶葉七百三十六件鷄子九十一擔柴炭一千七百九十三簍樟腦及油五十五簍青田石五十二塊雜貨一千一百八十件（二）太古公司之蘇州號亦由港粤裝來赤糖四千零七十七包冰糖五百四十包葵扇五千三百五十九件香蕉橙子五千七百零二簍甘蔗二百二十九件顏料靛漿一百四十桶白籘七百零一件紅牛皮一百二十七件香水一百六十三箱英泥三千桶參燕十六件雜貨三百件藥材五十二件（寗波）招商局之江天號由甬裝來鮮竹笋一千九百六十九件粗細蓆四十九件棉紗六十一件脚餅二百零一件土酒醬菜八百五十壜草帽三十八件香粉八十四件茶葉九件紙傘二十件木屑七十六件麂牛皮二件餘爲雜貨 
　　出口貨（福州）招商局之飛鯨輪船昨日裝赴福州有麺粉一萬一千包黃荳五百包芝蔴一百包茶葉五百五十件洋碱七十件青蔴一百五十件棉花三十件牛皮六十件玻璃二百件瓜子一百二十一包土酒二百二十壜夏布十八件石羔五十擔雜貨一千二百件（烟津）太古公司之通州輪船昨裝赴烟津有洋布二百五十四件桂花糖一百五十箱夏布二百十三件木頭七十根竹器三百九十件胡桃四百二十八包麺粉一萬六千包紙頭四百七十件馬口鐵一百四十件方鐵等三百八十六件赤糖九百二十包土酒一千壜洋酒六十壜桂花八十件茶葉一百十一件葡肉九十包棉花一百六十四件冰糖一百二十四包竹笋一百二十件丹粉十六件餘爲雜貨（寗波）招商局之江天輪船昨在上海裝出香烟五十三箱葵扇二百件洋火料一百十件洋布二百五十三件雜貨六十件 
[彚紀各商界聨合會消息]  
　　東北城東北城商業聨合會昨晚八時開第二次評議常會到會者適足法定人數評議長瞿廉卿因事離滬臨時公推徐春珊主席姜昌年紀錄首由主席報告本會得駐甬代表錢守一來函略謂寗波十人團因檢查劣貨被毆請本會主張公道云云經衆公决用本會名義致函錢代表請轉十人團務以不屈不撓之精神與之奮鬭俾伸公道馮會長交議略以五月九日國恥紀念轉瞬即届本會應請各商店作如何之表示以誌不忘當有夏錦龍厲超賢丁愼卿陸紫來等互相討論之下議决於是日通告各商店一律下半旗以誌恥朱伯如提議現在抵制劣貨日漸沉寂際此國恥未雪外交未勝吾人應如何繼續堅持方免五分鐘熱度之譏蔡明正主張再爲編印傳單分途勸告陳仲良主張分函各學校各團體請爲一體繼續進行庶幾效力更大云云當由主席以二層理由付表决全體贊成通過遂即請書記員趟紫垣陳覺初二人爲起草員以便着手籌備陳源豐提議本會應籌措基本金以圖鞏固而垂久遠案議决此事關係重大必須審慮周詳應歸下届職員常會詳細討論此時已鐘鳴十下即由紀錄將通告各問題朗讀一遍由主席宣告散會 
　　滬西滬西商界聨合會昨日六時開職員會到者二十餘人會長葛品生主席（一）俞國珍提議近來租界刧案纍纍實屬有碍治安最近如此海路拒捕巨案尤爲駭人聽聞該盜匪等若非懷有利器安敢如此橫行總聨合會前函致交涉使主張杜絶槍械來源庶幾盜匪手無憑藉不致肆意亂行實爲根本之策本會應再函致總會請其繼續函逹交涉使轉請工部局嚴密稽查則來源旣絶匪患自少表决通過（一）陳榮棠黃鼎祚以天氣漸熱病者日多提議送診施藥以惠平民顏芹香附議衆一致贊成其經費因會中不甚充足同提議人首先認助若干唐美甫顏芹香俞國珍葛品生等均有捐助并願極力向各處募集以期早日開辦（一）討論禁用輕質銅元多數主張禁用一層商家不勝其繁實難辦到惟有函請海關設法禁止入口一面由政府將此項輕質銅元收回不再發出使用以免破壞圜法（一）五九時届由會通告各商號是日一律半旗誌恥議畢散會 
[滬太汽車租借寳山縣道契約]  
　　寳山巿鄉經董聨合會反對寳山交通事務局與滬太長途汽車公司所訂之契約已誌前日本報茲將該契約錄下［滬太長途汽車股份有限公司與寳山縣交通事務局訂結租借縣道契約］第一條本契約由滬太長途汽車股份有限公司（以下即簡稱公司）與寳山縣交通事務局（以下簡稱事務局）雙方訂結第二條公司向事務局租借之路線係自寳山縣境内之閘北地方起經過大塲劉行羅店迤北往太倉縣境内瀏河鎭之太寳兩邑交界點止第三條前條所指之路線係寳山縣道計長華里六十八里闊四丈由事務局以適宜之工程建築之俾能通行長途汽車爲度全路建築計畫另由事務局與公司協定第四條事務局爲迅速工程起見所有全路建築費除由事務局自籌銀二萬元外其餘均歸公司借墊第五條前項建築工程南段自閘北至羅店由事務局直接主辦北段羅店至太倉交界委託公司代辦但關於全路稽查事項公司得與事務局商同派員擔任之第六條自閘北至太寳交界之路線範圍以内收用土地手續槪歸事務局主辦第七條築路費之公司墊欵按年八釐起息由事務局按年交付公司第八條前項墊欵由事務局於三十年内陸續歸還公司第九條公司每年之租路費依築路費總額八釐計算另加養路費二釐均由公司按年繳納事務局第十條養路工程日由事務局擔任但全年此項工費溢出築路費總額百分之四時其溢出之數事務局與公司各半擔任第十一條公司租路期内行駛各項車輛之執照槪由事務局發給但公司認爲有妨碍其營業時得請求事務局限制給照第十二條本租約之有效期間自訂約日起扣足三十年期满後公司仍得與事務局儘先協議繼續承租第十三條租期内公司或遇特别障碍停頓營業時得停付租金並得延期展足三十年事務局未經清償墊欵亦得停付息金惟仍須按照第八條之規定歸還基本金若基金償清租金停付時得另議他租第十四條期满後繼續承租時如以營業發逹車票加價須酌加租金當以公司售車票價之增加爲比例第十五條本契約繕就同式三份公司與事務局各執一份一份由事務局送寳山縣公署備案中華民國一年二月日立契約人列名於左寳山縣交通事務局主任錢淦金其源滬太長途汽車股份有限公司代表洪錫範朱增允 
[救濟婦孺會歡迎田文烈]  
　　前因務總長田焕亭君今日參觀救濟婦孺會之江灣留養院成蹟當由副會長王一亭君總務科董事徐乾麟君及各會董開會歡迎次參觀附設小學校及各種工藝成蹟次參觀現在建築之游民工藝廠後由王徐兩君及各會董導入膳室茶點而散 
[少年宣講團職員會紀]  
　　少年宣講團於前晚（一日）舉行職員會議决各案如下（一）露天學校（分城巿農村兩種辦法添編印品）（二）公衆閲報牌（分南巿閘北數處設立）（三）勸導招貼（印通俗文字圖畫廣貼各處）（四）流動教育館（搜集圖書及物携往各鄉村陳列）（五）調查游戲事業（調查上海所有各項游戲列表報告）（六）調查無益書籍（調查不正當小説歌曲）（七）提倡宣講（致函各團體請組織宣講隊）以上各案已分别知照各部籌備進行矣 
[英屬四州府華僑廖代表將蒞滬]  
　　去年南洋英屬地通過學校註册議案華僑學校大感不便故三州府華僑公舉余佩畢女士回國請願交涉曾誌報端嗣因此項條例又在四州府議會通過故該處僑胞一百六十餘團體又公舉廖君衡酌回國協同請願廖君係吉隆坡教育會會長平素熱心教育此次經過廣東備受各界歡迎頃由香港來電已搭新疆船起程不日到滬云 
[章伯寅將在寰球學生會演講]  
　　寰球中國學生會定於本月十四日（星期六）晚七時半請江蘇省視學章伯寅君演講講題有二（一）四大紀念之感想（二）江蘇義務教育問題云 
[豆腐公所開會記]  
　　本埠南北兩巿豆腐店業約有三百餘家每家雇用店夥自三人至五人不等約共一千餘人而城内與南巿亦有六十餘家工人約二百餘人店主方面於前清時代在西門内西倉橋西首即文廟路購置舊平屋改作公所嗣於民國五年間翻建新公所曾向上海縣公置呈請立案給示保護等情奉沈寳昌知事核准在案日昨下午二時該業同人在公所開會討論進行會員到者甚衆先由主席喬桂芳報告開會宗旨繼由來賓趙秋心演説謂鄙人察閲貴業公所辦事室内所掛布告行規條文周密惟祗有行規未有辦事職員想各業公所老法者有司年司月新法者有附設公會有會長制或委員制理事制今貴公所亟宜推舉籌備主任及籌備員若干人以便辦理進行事宜云云大衆拍掌贊成末推定吳芹香爲籌備主任喬桂芳顧鴻翔等二十四人爲籌備員推畢散會已在五時矣 
[証劵物品交易所消息]  
　　上海證劵物品交易所巿場揭示第二百五十四號云第二十六號經紀人王鼎元君來函請求兼營證券現期買賣業經本所承認五月三日起第二十六號經紀人王鼎元准其兼營證券現期買賣又第二百五十五號云第九號經紀人鄭壽芝君來函請求將糧食油類一部營業取消業經本所承認自五月四日起第九號經紀人兼營糧食油類之一部分准其　業又第二百五十六號云樓敬森君請求爲棉花經紀人業經本所承認自五月三日起樓敬森君准其補第三十號經紀人專營棉花買賣又第二百五十七號云第二十三號經紀人繆錫藩君請求兼營棉花交易業經本所承認自五月三日起第二十三號經紀人准共兼營棉花買賣 
[遞補省議員之通知]  
　　上海縣公署昨奉江蘇省公署訓令内開案據衆議院議員第二區復選監督電稱職颧復選當選人内查有省議員戴思恭徐承禧等二名經依法通知去後均已先後答復應選等情到署查徐承禧一員係第四復選區選出之省議員戴思恭一員係第五區復選區選出之省議員旣經應選爲衆議員所遺之缺應由各該區選出候補當選人名次列前之上海姚明善嘉定施祖鏞分别依法遞補除咨請省議會查照並分行外合亟令仰該知事即便遵照依法通知俟答復願應遞補後呈候給予證書赴會報到此令等因沈知事奉令後已轉行姚君查照矣 
[典獄長之交替]  
　　漕灌涇江蘇第二監獄典獄長吳伯寅奉令與江蘇第三監獄（在蘇州）典獄長吳澤南互相對調各情已紀前報茲悉吳一時不及來申而吳曾善獄長擬先行赴蘇接事定於昨日將獄務移交第二分監長黃志濂兼代亭午時黃監長乘坐馬車詣漕河涇第二監獄當由吳獄長迎入客所茗談片刻即將一切文牘移交畢吳獄長即擬當晚赴蘇謁見上官即日接事云 
[西商春賽二紀]  
　　昨爲旅滬西商春季賽馬之第二日預賽西人仍於上午十一時一刻整轡各集於南京路西之跑馬塲内開始賽跑直至薄暮共賽十一次爰將得標者彚誌於後第一次十四馬西人海爾代瑞記洋行藍色衣帽灰馬勝第二次四馬西人台淮代自來火行黃色衣黑色帽白馬勝第三次十三馬西人强生代怡和洋行藍色衣帽青馬勝第四次十三馬西人强生代怡和洋行藍色衣帽黑馬勝第五次七馬西人卜爾那醬色衣帽青馬勝第六次七馬西人小白蘭代祥茂洋行黃色衣黑色帽黃馬勝第七次七馬西人小白蘭代祥茂洋行黃色衣黑色帽青馬勝第八次九馬西人大格魯代自來火行黃色衣黑色帽黑馬勝第九次十七馬西人爾代瑞記洋行藍色衣帽青馬勝第十次十九馬西人霍爾根代西人考芬醬色衣帽白馬勝第十一次四馬西人大格立師代西人小顆子黑色衣帽白馬勝 
[華商電車新計畫]  
　　華商電車開行老西門至高昌廟之車輛每日往來祗有五輛且自王家闕路起經利涉橋地方廳火車站至望道橋逹高昌廟爲止均係單軌來去電車須守定時乘客尤感不便現該公司擬自王家闕路至望道橋之間加鋪雙軌添駛電車一輛並悉定購鋼軌業已運滬現因連日天雨未能開工一俟天晴定可飭匠動工矣 
[催拆塡浜障礙物]  
　　大東門外肇嘉浜塡退屋一事現方積極進行已由滬南工巡捐局工程科傳諭十六舖地甲知照該處面北坐南之店户趕將後而所搭水擱拆除以便繼續興工在案茲聞此項工程本可即日興工塡塞乃由龍王廟風神殿等因經費梗阻以致進行遲滯前已由局函知該廟住持羽士從速籌備退建一切手續無如該廟迄無動靜事關塡浜退屋要工萬難延緩是以姚局長重又函致該廟住持請將何時可以實行拆卸趕緊答復到局以便督促繼續第二段工程云 
[反對興建垃圾碼頭近訊]  
　　滬南工巡捐局在萃豐碼頭興建垃圾碼頭一座爲沿浦各商家羣起反對已由益大等商大等商舖聨名公呈該局及淞滬警察廳請爲另擇相當地點建築以免妨害衛生而維公益等情已奉姚局長批示在案茲聞該處商舖等查得該局此次興建之碼頭實與浚浦局規定之章程有所抵觸因其侵佔出浦有十丈左右與浚浦局前次限拆之舊式碼頭彷彿以致嘖有煩言昨日已邀集會議進行方法决定須公函浚浦局洋工程司及海關河泊司巡江吏等請分别測勘有無違背定章以憑核奪云 
[萬裕碼頭一帶請設崗警]  
　　南巿萬裕碼頭迤南至董家渡一帶爲浦東西各項商船停泊上落最盛之區數年以來常有積竊出沒其間攫人衣物旅客受害者已不知凡幾前經商民邢志剛等迭次呈請警廳究辦不過歙跡一時未及一月仍在碼頭肆意刦掠現該處商界集議擬呈請警廳在萬裕公義永盛三碼頭設立崗警守望相助俾保行旅公安云 
[吳淞浦江發現男尸]  
　　昨日下午吳淞浦江發現男尸一具和尙頭面貌糢糊身上内襯白布短衫外着黑洋布夾襖二件胸左右尙有插袋俱係對襟下體無褲腰束細繩一條似由上海方面流至吳淞者當由救生局設法撈起報堂備棺收殮舁塚掩埋矣 
[浦面發現裸體男尸]  
　　浦東陸家嘴紙局後面浦江中前日午後發現無名男尸一具年約四十餘歲赤身無衣面部已經腐爛無從辨别嗣經水巡捕房巡江西捕查見用電話通知救生局帶去收殮候屬認領 
[少女吞煙殞命]  
　　寓居海寗路高壽里二百三十七號門牌之杭州人十四歲少女周毛囡不知何故於昨下午四時潛吞生鴉片烟自盡爲鄰人察悉報知滙司捕房派捕送往仁濟醫院灌救無效旋即身死經探查得少女係某氏婦買來情節可疑特禀明捕頭將屍送入騐屍所候公廨中西官相騐再核 
[婦人吞烟自盡之免騐]  
　　住居公共租界西藏路五百十九號門牌在成都路張姓家爲家丁閩人胡德雲这妻陳氏前晚因與胡口角氣憤潛吞鴉片烟圖盡被捕查悉令送醫院醫治無效旋即身死由院知照捕房報請公共公廨中西官蒞騐昨晨胡自行投廨禀明前情請求免騐關讞員得禀商之美約副領事以據捕房查無别故准予免騐着自行棺殮 
[投浦遇救]  
　　蘇州人陳浩生近由原籍來滬謀事寄庽大世界附近長發小客棧内前日被人以代薦生意爲由將其所帶行李等物騙盡川資亦已告罄陳乃於昨晨至新關碼頭投浦圖盡當經總巡捕房一百三十一號華捕查見令舟人設法將陳撈救得生帶入捕房旋解公共公廨經中西官訊悉前情判陳函送蘇州同響會妥爲安置 
[汽車撞傷行人]  
　　浙江路有利汽車行汽車夫史同生昨日下午三時許駕駛一千四百零四號汽車行經愛多亞路撞倒五十六歲蘇州人楊壽卿跌傷頭部當由汽車夫扶上汽車載送仁濟醫院醫治一面自投捕房報告 
[菜子船中流遇暴]  
　　菜子船户毛山山於舊曆本月二十三日由平湖承裝豐記號之菜子二百石並由該行派夥押載行駛來申至二十四日下午八時在氽來廟迤南突來盜船四艘有當地土匪及操客音之匪八十餘名迎面攔住阻止開駛毛見人衆不敢抗違袛得停駛該匪等即蜂擁上船搜刦洋四十餘元及菜子三四十石呼嘯而去昨日毛將船開駛來申即開單報告水陸警廳請緝 
[破獲花會機關]  
　　湯東仁在茂海路一百二十九號門牌私設花會機關被探目金福壽與六十二號西探目柏生偵知往將湯與所寫之花會字據一併帶入捕房押候解究 
[私設妓院與烟具之科罰]  
　　老閘捕房一百五十九號華捕得悉北京路顧家弄一百十三號門牌有人私設妓院訴由專查妓院之三十五號西捕於前晚與八百二十五號華捕協往查明當將私設妓院之陳阿五並私設烟具之二房主顧金甫連同妓女陳老大之卡片及烟具等一併帶入捕房禀明捕頭諭令陳顧存洋保出昨晨由廨將該二人傳案訊明判陳罰洋三十元顧罰洋二十五元一併充公烟具等燬去 
[攫取食米之押儆]  
　　阮振芳前日運食米至虹口青浦碼頭突被通州人吳連生糾黨潘如生等攫去一包阮即報由該管捕房派探薛正昌將吳潘兩人緝獲昨解公共公廨經中西官訊明屬實判吳押西牢一年潘押六月期满一併逐出租界 
[過犯攫金鐲之押儆]  
蘇州人朱阿二前日在山西路攫取老婦田張氏値洋五十元之金鐲一隻圖逃當被總巡捕房一千零零七號華捕與包探范德孚追獲人贓一併帶入捕房昨解公共公廨經中西官訊知朱係過犯判押西牢年半期满逐出租界贓交原告領回 
[介紹浚浦局新著]  
　　昨承浚浦總局贈英文上海口岸第二集一册此書内容分五節（一）上海地理之特質（二）上海港之置備（三）上海經濟商業之活動（四）上海之行政（五）上海之需要插圖二十餘幅後附調查表册四種都六十餘頁外附上海口岸詳圖一大幅紀事赡詳圖解鮮明誠留心上海口岸者所不可不讀之要著也書此誌謝並以介紹 
[誌謝]  
　　昨承商務印書館惠贈第２０１期英語週刊及第十三卷第四號教育雜誌各一册又銀行週報第一百九十六號銀週報一册誌此道謝 
雜評二 
[五四紀念（訥）]  
　　五四運動爲學潮發動之始爲唤醒國人愛國之始故當時樂觀者以爲雖擲重大犧牲必獲良好效果然而今日視之則可如也五四運動後之外交依然五四運動前之外交去年五四紀念時爭駁回通牒今年五四紀念魯案仍在無把握中也五四運動後之内政依然五四運動前之内政去年五四紀念時醞釀直皖戰爭今年五四紀念政局仍在飄搖中也至於學潮自五四以後綿延不息去年五四紀念在罷課中今年五四紀念北京各校仍在罷課中目的雖不同教育界之紛擾则一也 
　　是故外交也内政也教育也五四運動時轟轟烈烈以爲有希望者自今日視之希望安在哉五四運動時熱烈之人心今日又安在哉 
公布欄 
[上海地方審判廳]  
　　判决主文（民一庭）一件判吳梅龍與吳上銀行經糾葛控訴一案主文原判撤銷被控訴人在第一審之請求駁回本案訟費歸被告訴人負擔一件判决唐洪生與張梅郎爲債務涉訟一案主文本廳民國十年三月二十三日之即時判决廢棄之原告人之請求驳回本案訴訟費用歸原告人負擔一件判决張子祥與瞿璞基爲賑欵涉訟一案主文原告人之請求駁回本案訴訟費用歸原告人負擔一件判决馬仰高等與張晋陞爲加租涉訟一案主文原告人之請求駁回本案訴訟費用歸原告人等負擔一件判决張友林與朱竟成等因汕欵糾葛控訴一案主文本案應維持本廳民國十年三月十二日之缺席判决聲明窒礙後之訟費歸控訴人負擔一件判决吳欽德與孫翰卿爲欠欵涉訟一案主文孫翰卿應償還吳欽德洋三百零一元七角五分孫翰卿反訴之請求駁回本案訴訟費用歸孫翰卿負擔（民二庭）一件判决張順卿與唐桂卿等田畝糾葛一案主文被告人應償還原告人　豆損的洋四元原告人其餘之請求駁回訟費歸被告人負擔十分之一餘歸原告人負擔一件决定周義芳與劉大榮因房租糾葛一案主文本件訴狀准予註銷訟費歸原告人負擔一件决定吳如賓訴顧禎祥等房屋糾葛一案主文本件管轄錯誤駁回印紙費洋四元五角發還一件判决張桂庭與張希中等爲房屋涉訟控訴一案主文控訴駁回本審訟費歸控訴人負擔一件判决郁志良等與施正倫因田土糾葛控訴一案主文本件控訴駁回本審訟費用歸控訴人負擔以上五月二日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[黃鶴樓遊記（下）] [  少芹]  
　　余與戈君就傍窗之長方式桌旁坐茶博士以茗進余儕且飲且推窗眺覽江景其視線竟越黃鶴樓之頂而過俯瞰江中行船僅帆檣可辨爰蛇山首低而背昻地勢斜欹故上面益高奥略樓建於山腰轉覺鶴樓似平屋矣時微雨初霽日已墮　山之西餘燄射天半雲翳成霞蔚爲奇彩倒映江水作紺赤色而隔江之睛川閣及鸚鵡洲（俱在漢陽東門外）亦在紅光覆罩之中歷歷如繪宛然一幅天然圖畫戈君謂余曰僕本爲游黃鶴樓而來不圖期之意中者反失諸意外茲得是奇觀此行誠不虚矣余笑諾之旣而相將下東向行入抱膝亭亭爲前鄂撫端方建其規模較小於奥略樓又詣呂祖殿僅餘瓦礫塲蓋去歲罹火刦也俄瞑色漸合余儕游亦倦因循來途下是夕宿於友人某君家述及游黃鶴樓事某君曰君等欲覩是樓真蹟乎茲有一縮小影子在明日行與君往觀之及翌晨偕至蘭陵街勸業塲購劵入陳列室友人指一物示吾儕曰即此是也余視之乃一木質之模型也高逾二尺許完全爲人工所製表裏雕鏤面面玲瓏窗檽榱棟傅以色彩最奇者中有龕一佛跏跌坐衣褶鬚肩歷歷不爽更與壁上懸掛之攝影片兩兩比儗不差毫髮真有鬼斧神工之妙余謂戈君曰此種美術即近頃泰西亦所罕有也模型之下又附有説明書一紙謂清高宗晚歲欲覩斯樓形式命鄂督召良工仿製呈覽將成而高宗崩是物即存藩庫迨張南皮建勸業塲以是物陳列此間匪惟保存古蹟亦聊供未覩舊黃鶴樓者之觀摩耳吾儕注視至一小時之久始出與某君執手别偕行返漢口送戈君登輪戈君時時猶翹首東望亦似遙與數里外之黃鶴樓告别者 
筆記 
[夜叉記（上）] [  逹紓庵]  
　　殘秋向盡萬卉顦顇黃葉簌簌飄落楓樹赬暈如燒晚霞迎風婆娑似鳴得意蒼松翠柏晚節猶勁濤聲澎湃意似竊笑古楓弗傲瞬且見其零落者際此天寒日暮萬狀蕭瑟人人皆懷寂寞之意而卞筠獨欣欣然如處春陽自擬於桃李謂其苦寒境遇已過則百六韶光嘉運將臨寗得不樂蓋卞筠自幼孤露焭焭無依顧頗聰慧能得人悦因不憂餒習賈七八年僅足温飽卞筠自念苟我生於富户憑我姿質雖不飛黃騰逹亦必卓立社會令名藉藉今以出身蓬門奮發志氣力盡筋疲尙不能躋安樂之境因是深憾造化之弗公年逾弱冠同事爲其撮合繫援於巨閥文定旣已卞乃大樂私念從今而後泰山之靠或可致身雲路也無何涓吉妝奩之富可敵侯門意愈愉快及審新婦妍　則蓮船盈尺背起駝峯鼻凹口凸睛斜多白奇醜如鬼魅駐而却步新婦嚶然曰郎其勿去妾奩中多金帛不患無築金屋藏嬌之資苟能眷好恣汝揮霍何如言已出券紙則數約十萬金卞遂降其志操嫟此娸女矣 
劇談 
[粤劇閒談] [  岩佛]  
　　余觀粤劇屢矣今以觀感所得貢之於衆吾以爲大凡吾人涉足歌舞榭中雖爲消遣之塲要亦有可資考鏡者也粤劇與京劇固有不同然其原因全在風俗之别於是不僅絲竹歌舞之有異即戲劇角色亦因之而不同京劇多演三國時代之事實粤劇多演秦漢以前之史蹟京劇各班所演諸劇俱大同小異粤劇大都獨樹一幟粤劇尙古每班必有首本以動觀聽今國豐年在滬廣舞臺逐日所演如香妃恨赤帻客等皆大爲觀者所賞以是每晚座無隙地 
　　粤俗尙關帝而於關公戲粤班中殊少能演者然亦有能演者若靚金玉福成新珠斯三伶爲粤劇界能演關公戲者而尤以靚金玉爲首善靚伶之臺步曁姿勢已若京劇（效三麻子派）又旦角靚輝仔玉貌綺年珠喉一串（效尙小雲派）頗爲可造之才近粤伶有京劇樣子以此二伶爲首固彼等與京劇中相知頗多有以致之今經國豐年之聘請來滬串演觀者均贊揚不置云 
閒話 
[春暮尋愁錄] [  禹鐘]  
　　女子性多善感而失意者春時尤饒情思此所謂情思者非淫娃蕩婦踰閑不檢之謂也夫女子之所仰望而終身者非夫壻耶故其重視所天勝於餘事然往往有中道仳離空閨愛弛者班氏紈扇之咏皁女白頭之吟皆可見焉偶閲嶺表錄載鶴子草蔓上春生雙蟲只食其葉越女收妝奩中如養蠶法蟲者不食而蜕爲蜨赤黃色女子佩之如細鳥皮能使夫愛號媚蝶然則女子平時苟常佩此蝶當不致再罹終風之戚不謂療妬有羹維愛亦有藥也此法果有驗者天下無傷春之怨女矣 
　　春暮旣屈宜早起臨覽景色蓋春事欲闌芳時已促尤當及時尋賞勿令過後興嗟譬諸友朋臨别之先必極意圖歡會伸其惜别之意及至行車遠去一面猶慳矣人生數十寒暑耳覽此春光充其量亦不過數十度須知此數十度春光者吾人最珍貴之財產也過此以往即屬之後人非復我有可不知所珍惜乎余賃樓僅一區有園在治公之地頗具花木晨往必一窺園蹀踐花前雖心意彌適惟舉目皆呈遲暮之象又勿能已我感矣鄒浩詩曰有情芍藥含春涙無力薔薇臥曉枝此誠無可奈何之景也 
新聞拾遺 
　　狐魘安慶龍門口舊藩署内一師附屬小學在焉高三年級學生某某等向寄宿於校内乃近日忽哄傳有狐仙據某君云見之已數次矣門雖關閉而狐亦能進該處寄宿學生約有四十餘名狐竟不懼每晚必至擾閙令人不能安臥約三四頭皆高大如犬以後足據地而行昨晚某君睡時忽覺有一狐向之吸氣遂漸覺手足麻木而口不能言及至心部遂毫無知覺次日始稍清醒衆聞之大懼要求校長遷宿舍以避之聞該處素有狐仙其發源則在舊藩署内之天竺閣上特誌之以質諸研究鬼神學者 
　　情刦庽居閘北南林里之吳某生一女二八年華頗具姿色肄業於某女校學貫中西才貌雙全已許表史鄭某爲室鄭亦肄業某公學兩小無倩人皆涎羡詎鄭求學心切孜孜不倦因此積勞成疾咳嗽咯血家人窘急雖延醫服藥求神問卜均不奏效延至日前已一命嗚呼吳女聞耗痛不欲生吞紅頭火柴圖盡後經西醫救治得慶更生噫自古紅顏多薄命信然[  筆花]  
小説 
[社會小说衆醉獨醒（三三七）] [  瞻廬]  
　　第五十回求福得禍誤信觀音除舊布新改造空氣惟有張老三領着流氓在墳前耀武揚威不是打架定是角口因此被人告發捉將官裏去判定兩個月拘役罪名他是吃官司的慣家短期的拘役打甚麽緊一些兒不放在心上惟有兩個月沒得鐵彈丸弄覺得手掌怪癢沒做消遣處劉邦平聽着娘子的話揀個大吉日安排香燭元寳夫婦俩想到娘娘墳上去還願後來聽得墳暮已被圈禁也只索罷了娘子郤喃喃的駡那官塲道怎麽一做了官良心都被狗子吃了去休説虐待百姓連那威靈顯赫的觀音菩薩都不放在眼裏邦平笑道怎見妙嚴娘娘便是觀音菩薩娘子道阿呀你做了一世的看財童子原來只認得財神菩薩郤不認得觀音菩薩你伸長了耳朶待我把佛門故典傳授你也教你長些見識觀音菩薩有四尊配着東南西北四大海住在南海的是南海觀音大家唤他做妙莊三公主住在東海的是東海觀音大家唤他做妙嚴四公主（不知西海北海觀音又唤做甚麽）這些都是佛門故典曾經趙仙人講給我知曉可笑當今的官員和你一般見識睜開眼睛竟不認得東海觀音是甚麽樣人（觀音如是尙得稱爲威靈顯赫乎一歎）再説張老三被拘以後他母親張老娘嚇得心膽都碎似這般的好兒子捱着苦去吃官司教他心裏怎生抛撇得下預備着一紙呈詞到衙門裏去乞情他願拚着老命代兒子去坐牢休説兩個月便是四個月也不妨但求把兒子早早釋放隔了幾天官廳嚴詞駁斥説的是［母代子罪法律上不曾規定所請荒謬已極着不准理此批］ 
餘瀋[  澹人]  
　　得一美婦人不如得一良友 
　　飲酒千鍾不如評泉一勺 
　　終日吟哦無得意句不如蒙被獨臥養我性靈　　爲名利忙勞碌風塵無休息日不如竟日家居課兒孫讀書 
　　誌謝昨承中華圖書館惠贈蒙面女俠盜一部書係譙北楊塵因君所譯情節離奇曲折讀之如觀長篇奇情影戲特此誌謝 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[無政府狀態] [  覺]  
　　世界各國之政府殆無不深惡無政府主義者我國之政府亦何嘗不惡之而事實上已成無政府之狀態此無可爲諱藉曰不然何以各部總長或病或托病或請假或辭職或總次長一去不返而出席於閣議者寥寥也又何以國務總理奔走天津仰三巡閲之鼻息而國家大政仍無絲毫之解决也如是而謂之政府雖有而等於無 
　　平心論之今日之政府其良心固未嘗不稍勝於安福部所操縱之政府今日所得之惡果未嘗非安福部所種之惡因然今政府當任事之始寗不能早知有此日之困苦昔何其勇今何其怯若謂任事之始不能早知有今日而贸贸然姑一試焉則自作之孽無人能爲之曲諒也 
　　此其病根何在在日日以借債延政府之命而不知立國之根本大計也須知借債不能還債必有借無可借之時而乃有債可借則進無債可借則退今則幾幾乎欲進不得欲退不得矣而以借債爲續命湯之思想則未之改也吾爲今日之政府悲 
道德叢話 
[西方格言（一三二）] [  謝介子選譯]  
欲比較兩人必均知之稔（英吉利諺） 
知足者恒富（臘丁諺） 
華美之籠非即可以飼鳥（英吉利諺） 
輕敵則將受擊（葡萄牙諺） 
騖於評友之過者誠無友誼存其心（辛格利斯（）Cingalese） 
秘密經一度言及後即不成爲秘密（卸邇而）（Ｓearle） 
引鬼入宅驅不走矣（德意志諺） 
贈盲人以鏡將不受謝（英吉利諺） 
舞者未必皆樂（江蘭西諺） 
人不能唤回昨日（英吉利諺） 
衛生 
[髮脱之原因及防護之方法] [  陳言譯]  
　　吾髮落矣吾將秃矣此二語每日言之者不知若干人第吾儕試閉目靜思髮落之原因果安在乎夫草木之生長以有雨露之潤也雨露竭而草木萎矣牛馬之茁壯以有芻豆之養也芻豆窮而牛馬僵矣髮亦何獨不然頭部猶土地也血液猶雨露芻豆也雨露芻豆之窮竭其道不一故髮落之原因亦可别爲數種 
　　一時間之關係年老力虧精液枯竭各部機關均失相當之營養斯時髮根雖與血脈聨屬而實已幾無血液流到於是髮莖乃漸變白而脱落此自然之結果無可逃避者然吾人完全由於是者極少 
　　二健康之關係大病後髮必脱迨復原則新髮重出即其證也 
　　三外部之壓迫帽爲髮之大敵其堅而緊者影響特甚蓋頭部血管大者有四左右各二一由下顎附近而上一由耳後而上頭部之構造較體内各部爲易遭壓迫而帽之容積又非如衣裳之寛暢自如由是血管乃被擠而内縮血液之流動不舒而髮之營養因起窒礙吾人頂上兩旁髮恒先脱以適當帽緣壓迫最甚也近耳及腦後一部必較豐潤以常露於外不受帽之束縛也女子之髮恒較男子爲潤澤且脱落亦較遲以女子帽以針綴不若男子之緊附也 
　　四腦部之關係腦部衰弱血液减其機能恒影響於髮故思慮多者髮必易脱哲學家及科學家往往年方壯盛而已牛山濯濯職是故也 
　　五燥濕之不時沐時過長髮根水分壅積於血液之營養甚有妨礙或新沐後驟曝日中皮内組織亦大受影響其他類此者尙多皆足以促髮之壽命愼毋以細故而忽之也由是觀之髮落固非偶然防之亦自有道乃世人不察謬塗香膩之油膠奉爲保髮聖品殊不知髮非植物比植物能以枝葉吸收炭　氣而髮則不能也譬諸建屋不固其基礎而徒圬堊牆垣務爲一時粉飾之計縱燦美絶倫亦終於委地而已矣且膠質堆積易生垢穢壅塞毛孔發酵腐敗非徒無益而且有害試返躬自問不亦啞然自失乎 
　　欲事保髮當先本其具體方法可得而言之如下 
　　（一）操習頭部運動鍜鍊全身各部俾血流暢盛髮亦受惠此根本上第一妙法 
　　（二）帽質宜軟體宜寛非不獲已總以省戴爲妙 
　　（三）勿過用神經 
　　（四）調理適宜如櫛沐等事均宜愼重爲之（乙種酬） 
經濟 
[對於輕質銅元與米貴之感想] [  曹文海]  
　　邇來巿上發現黃色輕質之銅元充斥於巿以致錢價日落一般小販勞工等輩受其害者不可勝計經華洋電車公司首先拒用故巿上兑换銅元者莫不紛紛挑剔日來南北巿各烟店經商界聨合會警告之下對於此項銅元亦已抗拒收用然抗拒收用者欲使此項銅元不得流行於巿耳而一般小販勞工人等在無形中大受虧耗矣値此生計艱難之時再加铜元之影響此輩之不幸何如哉蓋此項銅元之發現已非一日平時收入者大半是小販人力車夫勞工等人也此宜由官廳注意將造幣廠停鑄銅元添鑄銀幣以此項 
 
 

Page 18

 
 
輕質之銅元收爐鎔化密察來源使一般小販勞苦等人不受此之影響則造福不淺矣 
　　日來米價飛漲已將十元之譜現正春末夏初青黃不接之時而糧食日見增漲民以恐慌極矣記去歲米貴之時發生搶米風潮賣妻鬻子作種種損傷道德之事良可浩歎今則各物騰貴未見跌減一般貧民勞工等人生活程度日高一日且又受輕質銅元之影響而糧食日漸騰漲其生活之艱難將何以維持耶 
　　嗚呼官廳之查禁米糧出口不爲不嚴無奈狼心之奸商偷運之策千思百計舞弊違禁是其專長以致内地糧食缺乏價格抬高此輩只知漁利不憐貧民勞工之困苦而彼貧民勞工人等耐苦勤勞謹守法律反無如之何豈不哀哉糧食者民生之要物也他物昻貴猶可節省惟糧食一日不可缺乏由此觀之若糧食之價有增而無减恐奸商亦有不測之奇禍矣（乙種酬） 
農業常識 
[除桑蟲法] [  仲平]  
　　頃閲常識欄内載有凌逹生君來函求除桑蠖之法並謂如施用手法則捉不勝捉如以殺蟲藥撒之蠖雖去而桑葉則不復可以飼蠶噫此特未能覓得適用之藥耳俗有所謂空科條者亦名藥條子圃人多樹之畦閒用殺菘蟲巿上亦多賣者用其葉烘乾輾爲細末裝入疏布袋中乘露氣濃時篩向葉上蠖食之盡死然後以大噴水器貯水洗之若慮其毒未盡再以綠豆煎水冷透噴洗如前俟葉長成仍可飼蠶而無害蓋此等藥與百蔀芫花菸葉梅葉不同彼等藥多熬汁用一經洒向葉上便能滲入紋理菸葉雖可研用然其黏膩之性噴洗實未易盡除故蠖之所餘而蠶亦不復可飼惟此藥性最疎脱必借露氣始能與葉相着倘天旱無露必先噴水以助之露乾遇風餘藥自能散去所以必用綠豆煎洗之法者以蠶之係於農者綦重不得不愼之又愼耳若秋後之過閙蟲雖尙示生其子已於去秋留在枝間可刮而去之倘去之不盡可於秋間蛾出時以耀蟬之法耀之其蛾自投火而死若其樹已生蠧可用芫花皮插入穴中斃之今改用洋火之燐頭插入尤捷若慮他處之蠧牛飛來重行留子則於夏至前後晨昏搜捕之此牛晝伏他處昏來而晨去故捕捉必於是時若已留子則視樹皮有沬乾而墳起處即子穴可剔去之（乙種酬） 
[桑樹上之尺蠖驅除法] [  徐珪儒]  
　　昨閲報見凌君逹生徵求驅除桑樹上尺蠖法一則特就鄙見所及述之如下法將桑園中雜草芟除盡凈然後用蘆蓆布篷等物平鋪地上振動桑枝令蟲下墮收集而燒死之次將除蟲菊粉烟草粉末等殺蟲劑與石灰混合散布樹根四周或用亞砒酸鉛合劑（製法用亞砒酸曹逹一分醋酸鉛二分溶解於少量之水中俟生白色沈澱物後再部入多量之水即成）遍灑根幹四圍此藥劑於桑樹無害儘可多灑惟其藥品須向藥房中購之如此連行數天虫未有不絶跡者顧施術時須在晚間八九時左右以此時虫正活潑食葉也考尺蠖種類甚多每年有四五回之發生目下正値第一期發育之期自成虫而蛹而蛾而卵約經六星期左右而虫之時期爲最長有三星期之久其蠕動首尾屈曲如環洞之橋故俗稱造橋虫所嚙植物爲桑棉豌豆等葉治本之法用燈火誘殺其蛾尋覓卵子及蛹而撲殺之是也其蛾與衣蛾相似卵爲楕圓蛾之飛翔力甚弱雖高不盈丈已足阻其飛越故其產卵恒在樹皮及土上其遺在樹梢屋簷者甚少也卵每堆疉成團一蛾可產數千粒蛹無繭潛伏土中約二三寸之深色黑褐大者爲雌小者爲雄故最好將園中泥土用鋤翻轉一次使蛹無存在餘地惟須留意損傷桑根毋妨其發育可也再上述之法指桑葉成長時而言若斯時方在萌葉而蠶之食量又有限儘可除供食葉外餘葉灑以藥劑則驅除較速即旬日之後葉上藥力亦消滅殆盡無損於蠶食也（乙種酬） 
來函 
　　凌逹生先生鑒桑之枝尺蠖在三月時蝕食桑之嫩芽爲害甚巨其幼蟲成熟於四月中下旬之間吐絲作繭蟄居其中而化爲蛾再十日即化爲蛾然其發育極不一致有遲至五月六月乃至七八月而始化爲蛾者旣產卵經二十日可化爲而糼蟲幼蟲仍食桑葉並在株際之下越冬恰如桑之枯枝 
　　驅除此害蟲不甚易易尤非一朝一夕之事最好貴處設一 [尺蠖驅除協社 ]合全體之能力以謀之余有二種方法奉告 
　　（一）天然的驅除（消極的）即繁殖寄生蜂（擬蚊蜂馬尾蜂）類之益蟲使其寄生尺蠖體内而斃其命凡爲寄生蜂所斃之尺蠖色黑以腹脚緊着樹枝懸垂而乾涸見如此之尺蠖時切勿動之使助益蟲（寄生蜂）之繁殖或先在昆蟲箱内繁殖此益蟲而後移之桑田種於尺蠖體内如此可望益蟲之繁行矣 
　　（二）人爲驅除（積極的）於桑樹休眠期中隨時巡視桑田搜索狀如枯枝而靜止之幼蟲一一截殺之其蛾其卵亦應隨時誘殺或搜殺然須持之以恒心務期滅絶勿以爲 [捉不勝捉 ]也安徽宿縣福音堂農事部雷譪如啓 
 
