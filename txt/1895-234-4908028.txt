# 1895 - 234 - 4908028

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月㾗碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[北洋海軍失利情形上篇]  
　　今南北洋兵輪管駕閩粤人最多至問其破敵之法則茫然不知且議論間皆以西人之船堅砲利兵法森嚴爲言一若必不可勝必不能勝者雖不幸而中亦關積習之難回也以二十年經營海軍殫竭心力一旦而敗於蕞爾小國且靡有孑遺至賠餉巨萬萬割全臺以求成言之眞可爲太息痛哭流涕者矣然失之東隅收之桑榆譬之良醫旣知其受病所在必須用藥以醫之傷羹吹虀其勢然也况我堂堂中國地大物博當此强鄰窺伺之秋豈可因偶敗灰心而不思所以自强力圖報復哉爰爲之大聲疾呼冀後之再建海軍者鑒於前車嘗瞻臥薪一誤必不可再誤則安在天下事不可大有所爲而爲敵人所藐視哉海軍之覆其故有十一統帥無權也行軍之道　貴傎密次貴權變自倭人啓釁以來海軍各船或開差各處或鎭守某地或戰或守提督竟無其權動輙禀命北洋大臣而後行電音雖速輾轉已失戎機欲愼密不能也欲權變不能也况敵散布奸諜於中國不知凡幾偶或洩漏則盡知我軍情先發以制我致倭人著著爭先而我則處處落後海軍大局實誤於此大抵有可稍緩之事方可電商若軍務一時屢變兎起鶻落毫釐千里則當隨時變通者也一功罪不明也將士所以効死勿去者爲功名也不敢退縮保身者以軍令嚴明罪無所逃也牙山之役各船中有舍死力戰者有畏倭遁逃者爲統帥者察其顚末不存私意不存褊心有功必賞有罪必誅如是足以服衆足以示威則觀感興起何難敵愾建功哉乃戰勝者未聞有論其功者遁逃者未聞有加之罪者功罪不明士卒遂無鬥志海軍之敗實基於此卒至東溝之役濟遠不無觀望之心雖戰而不盡力僨事覆師有由來也一戰陣不精也兩軍相對能操必勝之權者一曰陣整一曰氣銳東溝之役船非不多也砲非不利也軍士非不能戰也而不能取勝者一誤於陣不整再誤於氣不銳師之耳目在於督船各船均奉督船之號令而行某船之太前太後者督船應升旗以揮之令苟嚴明則陣自整矣是役也致遠則輕敵太前廣甲濟遠則畏敵太後超勇揚威未至隊平遠廣丙尙在港内未來是陣尙未整也督船離敵船尙遠碼數不準竟行開砲全軍亦隨之同開斯時烟霧迷天各船離敵船之碼數參差不一旣不準矣安能命中一發不中再發三發又不中則我之氣竭而且衰矣敵窺我砲之虚發其威愈壯其燄愈張我竭彼盈是以敗也夫善戰者自當先聲以奪人設我先行開砲一發卽中敵將手足失措不及還擊所謂先發以制人是也惜此次軍中無善戰之統帥無忠勇之翼長致號令紛歧軍心擾亂甚將戰艦資敵苟全身命不顧天下大局言之眞死有餘辜耳一船械不備也東溝之戰敵船之速敵砲之多勝我遠甚我兵船雖有十二艘而可以戰者則惟定遠鎭遠經遠來遠致遠靖遠濟遠七艘其餘平遠廣丙超勇揚威四艘鐵甲太薄船身不堅不可以戰更有木船廣甲受一開花彈子全船卽被焚燬又何能戰以不可戰不能戰之船在陣無有不牽動全軍者戰未片時超勇揚威同時發火烈燄冲天尸塡海面觀者無不心膽俱裂斯時欲從而救之則敵將乘機擊我舍而弗問焉則於心不忍士卒喪氣軍威因之不揚故水戰貴乎以堅船破敵不貴以濫船充數也若果多而且整接濟不窮軍心益壯又何戰之不克乎且更有可歎者往往彈子與槍砲針孔不對枘鑿不入臨時不適於用扼腕咨嗟是誰之咎歟工欲善事必先利器願當事者時時凛之一砲勇不足也海軍無事之秋各船所配水勇或船中工作或開往各處巡洋均能足用惟臨敵之時水勇難免死傷砲勇尤甚必須多備以補傷亡東溝之役軍中竟有砲尙完存無人施放者有藥彈放盡無人轉運者有某處火起無人撲滅者其誤種種不能枚舉如早多備弁勇或傷或亡立可另派以代之則無此誤矣 
[飛電告災]  
　　昨晚接東省發來電音云施少翁謝綏翁楊子翁申報館諸公鑒查壽州黃河南岸廿三漫决後漸刷成口大溜先趨南鄆城鉅野嘉祥東平州運河西東阿縣東南廿五六忽轉趨東路冲去運河西提穿運河東堤直灌東平州全境肥城縣由龎家渡仍入黃河各處村莊田廬蕩没無存運河兩堤數十里被黃穿口成大河災民慘甚大約東省官紳必有乞助之請訢先陳大槪訢代災黎九叩電音若此合亟照錄報中爲蒼生請命 
[嵩祝聖壽]  
　　前月二十八日爲皇上萬壽之期鄂省文武官員先期預出紅示榜貼轅外曉諭屬下文武届期齊赴萬壽宫行禮慶祝一律朝帽蟒袍躋躋鏘鏘玉佩金魚鵠立門外挨班而入共祝聖壽無疆云 
[兵變續間]  
　　天津訪事人來函云前有某統領來津招募鳳軍四營駐紥窰窪現在軍務敉平奉檄遣散擬給恩餉一月於體恤士卒之中仍寓節省庫儲之意無如該勇等以撤防之後衣食無資而又恩餉無多不得各回鄉井以安生業迭向統領環求恩賞而統領以欵無從出不能允請該勇遂不繳號衣其兇悍者仍向統領營前饒舌勇丁有何知識一時彼唱此和人數愈聚愈多夫兵猶火也不戢將自焚窰窪係在河北附近駐有練軍統領出隊彈壓該勇謂以兵威相壓愈不歸營勢成騎虎統領不得不以軍令從事飭戮兩人該勇等知大錯已成遂亦拔刀相向時河北行人駐足觀者密若堵墻過河卽係大胡同旣靠直督行轅且近宫北估衣等街恐閙市廛並驚憲駕爰飭橋夫將橋開放令勿渡河該勇循河而走馬部隊伍追逐而來間有擠下水者亦有鳬水而逃因之淹斃者聞計死於兵死於水共十數人練軍遂不狂追祗就各要口列隊擎槍以防不測而該勇等亦不復豕突狼奔稍稍歸伍時雖傳說鳳軍兵潰然變者實不過數十人餘悉安然閉營不出瞬息波平浪靜按册點名除逃亡外各賞恩餉一月加賞津錢二千遵繳號衣而散 
[川案續聞]  
　　川中訪事人云成都閙教一案新任川督鹿芝軒制軍下車後卽札委知縣張大令繼楊大令拱各帶防勇一營飛馳而往搜拿肇釁匪徒數十人此數十人中有半邊街機房工人在内近日風聞制軍提所獲之匪隔别研訊情罪分明遂將要犯四人提出就地正法由是匪黨勢益猖狂逼脅商民相率罷市三日違者卽被戕害並布謠言約定日期爲打監刦卡之舉地方官日夜戒嚴上月中旬制軍出有六言告示云省城痞棍甚多往往帶刀游蕩官街 
 
 

Page 2

 
 
持刀尋亂茶館逞横糾黨總之遇事生　且敢乘機攖攘文武皂役餘丁亦多恃勢悍獷今特出示嚴明責成營員官長訪查積惡姓名有犯勿容漏網敢呌梁子傷人重辦情眞罪當務使良民獲安以期轉移風尙 
[戎斾西旋]  
　　宜昌訪事人云張月樓軍門係宜昌人以武功起家建節臺灣當臺灣將交日本時其眷屬先歸宜昌上月廿四日軍門始坐快利輪船抵宜海外歸來一洗風塵顏色一家莫不慶幸軍門歸家後不過與二三父老閒談風月槪不及戰事若置臺灣於不問者豈非别有會心歟 
[營勇刦銀]  
　　粤東訪事人云營勇之設原爲查緝盜賊保衛地方起見不料竟有以捕盜爲名轉而作盜者其罪更不容誅矣日前粤東有某營勇丁出隊巡查行至某店見有銀百餘兩在櫃上平兌遂陡地貪心相約行刦各卸去號衣收藏身内卽露出所携軍械入店逞兇盡將櫃上現銀刼掠而去當時店伴畏其兇悍不敢與爭俟其出門遣人尾而追之偵察蹤跡所在見其行至迎珠街碼頭喚小艇渡至河心入某花舫卽密報海珠緝捕營馳往掩拿是時勇等正在剖分銀兩不及隄防悉被擒獲無一脫者押回營中一訊而　聞已禀請大憲聽候嚴辦而該管官失於察覺咎亦難辭想不能置身事外也或疑其是卓勇然卓勇營規素稱嚴肅何竟至此若果有之是眞出人意外矣 
[催探鐵道]  
　　鄂省創辦鐵路係奉特旨諭鄂撫譚大中丞查辦限一個月内覆奏至於由鄂至京之途一自江夏至漢陽黃陂直逹河南邊界之信陽州地方一自江夏漢陽漢沔鐘祥直通襄樊一自江夏武昌直逹江西地方近又派候補府司獄羅别駕廷珍領帶精通算學地輿之士前赴應城地方查勘鐵道云 
[白門火警]  
　　金陵訪事人云塞虹橋一小鄉鎭也距省城五里鎭上烟户僅二十餘家某日某甲家因炊早膳不戒於火以致轟轟烈烈烟燄迷漫城外保甲局及捕廳把總等員弁一聞警報卽督率各水龍飛駛前往竭力救援無如南風大作回祿君乘之而大張旗鼓延及某乙家場上所堆柴草二千餘擔某丙家方在修整一大船亦付焚如直待鐘鳴十下風勢漸衰火始撲滅 
[時症未已]  
　　武漢天時炎熱異常寒暑針高至百度月前二十七八微雨洒塵清風解愠炎氛稍減月之朔暑氣又熾先之易紗而羅者今又易羅而紗矣而一時貪凉露宿之輩無不發爲奇症始則上嘔繼則下瀉漢上各善堂施藥送診終日忙碌刻無停晷街頭巷口倒斃時聞居民咸盼望時雨凉風以驅疫癘云 
[餉船碰沈]  
　　天津駁船公司利逹輪船拖帶駁船兩艘於廿六日由津出大沽口旣晚駛至西沽時有大沽某營領餉船被碰船上計有餉銀若干哨官兩員文案一員差弁一員以及船家大小三人同時落水而没翌日撈獲哨官文案及榜人子屍身四具該文案兩手緊抱船錨不釋或謂該船係停而被碰者現經控告公司已將船主楊某扣留以便對質矣 
[勤繳臺捐]  
　　粤東砲臺經費開辦多年前剛子良中丞在任時曾將生意細小抽收無多者减免數十行以示體卹現大憲因時勢艱難餉項支絀擬將前所裁减各行經費照舊抽收並傳諭商人如從前未曾抽過者亦可推廣開抽但於民無損於國有益者便能照辦想各商人食毛踐土具有天良當必慨念時艱輸將踴躍也 
[錢價飛漲]  
　　漢皋近日錢價日高銀價日落以故銀出而錢入者無不大沾利益漢口以一言堂洋貨及布疋之零剪店生意最甚進錢猶多謙祥益道生昌等每日櫃上售貨之現錢均躉積不換一遇錢價提高則獲利無算况外省外埠來錢甚少本鎭現錢二三月中爲茶莊之用四五月間麻莊辦錢買麻現值花莊發動又當需錢辦花之際錢價更有增無减連日錢價業已漲至七錢二分零花莊需錢至急各埠無錢到漢則錢價猶當望漲云 
[禁售新書]  
　　自去歲中東失和兵釁驟起羽書疉至烽火頻聞騷人墨客咸抱不平者著爲論說痛詆日人書賈藉以漁利因之翻刊疉出幾同三都賦成洛陽紙貴之槪近又新創臺灣戰紀傳至漢皋售賣各書肆大獲利益甚至日覔升合之輩手携此書通衢呌賣事爲英領事所聞謂兩國旣已言歸於好不應民間倡賣此等書本似非鄰國交邦之道亟應出示禁止應卽照會漢關署惲松耘觀察移札漢陽縣薛誠伯明府出示遍貼街衢謂如有再售此等戰紀新書者當必重究不貸云 
[拾薑釀命]  
　　本月初二日蘇垣有某丙者肩荷生薑一擔沿街求售行至胥門外萬年橋堍失足顚仆致擔内生薑傾翻滿地丙旋起拾取舁擔他往而地上未免少有所遺某肉鋪主婦某氏見丙已去遠卽趨出檢拾不料後面又來一賣生薑之某甲上前大叱曰汝何白晝强取人之貨物言已卽向氏手中奪取因此兩相爭論氏子某乙見母受辱於甲不覺無明火勃然上升卽自鋪中躍出將甲拳毆一下詎不偏不倚適中甲之要害當卽横倒街心立時斃命該處地甲以人命攸關不敢隱諱當卽投赴吳縣署報案請騐凌大令准詞於下午時帶同仵作書役人等臨塲詣騐仵作如法騐視唱報死者腰際受致命傷一下委係一拳悮傷並無他故大令離座親觀一週見所報無悮卽飭塡明屍格咨照某善堂備棺成殮一面飭將兇身某乙帶回縣署訊究并傳諭屍親投縣候訊 
[珠海秋濤]  
　　香山縣文童某甲來省應考僑寓仙湖街某試館前日發案揭曉甲名落孫山由是鬱鬱不樂同寓者皆束裝歸里約甲偕行甲以有事對竟於夜間吞洋烟以畢命迨毒發時館主人始知覺然已無術返魂矣甲之自盡是否因不擷芹香起見抑另有别情外人不得而知然亦可哀也已○已故將軍繼述堂留守七虞將滿受吊已畢由其公子擇於本月初二日扶柩起程回旗安葬留守在粤多年省中官紳半屬門生故吏虞歌載道執紼者殊形濟濟也○前報載學憲惲文宗於六月廿四日壽辰兹聞文宗因在考試期内未能見客遂改期七月廿三日補祝或謂文宗壽辰實係七月所云六月廿四者乃由房號誤傳耳 
[空舲詩思]  
　　宜昌信云某洋房有泥工多人正在修整黝堊之時有三人共站一跳板不料跳板不結實從中折斷跳板兩頭所站之人赶將鐵窻檽抓住幸未跌下惟中間之泥工從高一跌當卽口吐鮮血而斃慘哉○近日大雨連宵天氣驟凉不似從前酷熱河水仍時漲時消江中米船前此每石漲至五串上下者近已跌七八百文小經紀者得以易謀升斗矣 
[皖公山色]  
　　皖省清節堂有節婦一百四十八名在堂留養者計八十六名各節婦隨帶子女共九十三名月之初二日乃撫憲太夫人九秩慶晨福少農中丞發出青蚨一百六十餘千特委府尊曾怡莊太守轉飭堂中司事每節婦一名賞錢一千文每小口賞錢二百文節婦等聞知無不歡聲載道○屠人某甲被鄉人某乙騙去猪肉若干甲時留心訪乙并託人代查某日甲友某丙送信於甲告以前騙子現在某烟館吸烟可速往拿甲聞卽往而乙正在吞雲吐霧甲至亦不暇審視卽扭其髮乙茫然不知所爲甲云爾騙我肉久不見面今日相逢好好如數歸償而反故意裝獃耶乙卽努目圓睜狂呼呌屈甲飛拳乙亦接鬥一時哄動多人有識乙之某丁謂乙素來安分毫不妄爲令甲細審不得錯認丁與甲亦相識甲云形狀相符惟聲音體態稍有不同僉曰世人同樣者頗多豈可指鹿爲馬誣良爲非均斥甲之不是甲遂釋手乙卽脫下破衣飛奔而去竟至縣中擊鼓署役問何事乙自述其寃役夥某戊與甲本屬知已念甲前已被騙今又誣人倘若告官必至受累遂以好言慰乙帶乙至甲處令甲賠衣服禮以寢其事差役輩每每遇事生風今戊不以爲然竟將上門買賣推出爲友息訟亦公門中最難得之人也○山東產某甲年當知命 
 
 

Page 3

 
 
游幕皖江歴有年前得某當道賞識是以腰纒豐滿後當道物故甲遂賦閒居開設烟寮爲生門常如市上月初旬甲姪某乙由籍來皖暫居甲店欲借洋蚨若干甲堅不允乙糾纒再四經人調處令甲給洋十餘元乙便遷出寄居撫西某飯館内蓋乙年幼性浮且有烟霞癖向甲告貸不止一次故甲惡之乙居飯館終日逍遙未經旬日將洋化爲烏有某夜乙服芙蓉膏斃命寂無人知次晨館主不見乙起初不以爲意及至日上三竿仍效袁安之高臥呼之不應深爲駭異遂奪門入視乙已僵臥館主送信與甲甲恨姪素不安分今自服毒而亡於人何尤草草備棺收殮其事遂寢○安慶欄江磯炮臺前經福少農中丞札委候補同知周心培司馬前往修理兹悉司馬業已修葺堅固回省銷差○安徽撫憲福少農中丞之太夫人於七月初二日壽辰屬下文武及外府州縣印委各員紛紛到省初一日各官均穿花衣詣撫署與太夫人叩賀初二日晨各官復相率趨轅署内懸燈結綵水陸紛陳署外輿騎紛紛塡街溢巷一時街談巷議無不讚太夫人之福壽雙全 
[北通州近聞]  
　　天災流行時疫遍染城鄉居民得轉筋霍亂吐瀉絞腸痧等症者甚夥甚有未及延醫溘然卽逝槓房藥肆材廠等鋪莫不利市三倍據醫家云今年霍亂多係陰症非用温熱之劑不能奏效通衢小巷或均有傳方捨藥或黏單禁食帶子瓜菓有一方生薑一兩黃酒三兩煎服立效又一方將鹽炒糊置之肚臍内上蓋生薑一大片再用艾灸之不拘次立效世之患時症者速依法而行萬勿以斯言爲河漢也○南門外陳姓一家數口男在某官署當差女在家針黹度日頗稱和順家有少婦年二十餘歲生子尙幼前日不知何故竟將其親生子肚腹剖開孩之祖母見之驚慌失措奔告孩母只見孩母掩被仰臥牀上啓被視之咽喉亦被刀割斷當卽鳴保報官相騐有尸兄出爲具結願陳姓從豐厚殮以寢此事陳姓允如所請當不至再興雀鼠也○東壩某烟館門首有鄉人擔香瓜一擔呼賣烟館主人出六文錢買香瓜一個因香瓜不熟令鄉人更換彼此口角烟館人向鋪内取通條向鄉人當頭一下鮮血迸流鄉人亦隨取西瓜攤之切刀還之適中太陽穴又傷其右臂逾時殞命鄉人當被鄰人獲住送官審辦○近來禾稼盛茂匪徒匿跡其間鄉村疉出刼案有陳姓爲人傭工辭活回家背繫包袱一個行至田家府地方有匪徒二人上前刦掠陳姓堅不肯放右手被匪徒砍落又賣柴火者賣錢數百買米數升行至上營地方被人刦去錢米並將衣褲剝脫又某新婦歸寗因道途不靖約鄰里數人手持刀棍護送路遇匪徒多人各執洋鎗攔住去路護送人未敢與較致將衣包首飾任其刼去又名仰殿臣者由北京束裝回通行至麥村莊西北楊家溝地方被人刼去騾子一頭衣物銀兩等物其餘刼案未及訪聞者不知凡幾刻下鄉人咸有戒心遇有事遠出必須呼朋結侣三五成羣以助聲勢昨西街練勇局練勇在東關蠻子營拿獲刼犯一名操山東口音手持杓子棍尙有同伴二人各執洋鎗奔赴高梁地避去雖經州尊比捕嚴拿奈青苗在地一望無涯破案殊非易易說者謂若非禾稼收割後道路斷難平靖也○坐糧廳滿堂理事官英竹農慈前患瘧疾請假調理現瘧疾未痊痢疾又作近日續假回京醫治英公年雖六旬精神尙健想吉人天相不日當占勿藥也○坐糧廳漢堂葛振卿部郎寳華前任期已滿經倉憲奏留四個月現復届期例應簡員更換刻由六部堂官查取名次在先之職員銜名送部帶領引見恭候欽定○新簡廖倉帥壽恒於六月二十一日出京二十二日按臨通州行轅辰刻接印望闕謝恩所有坐糧廳中西兩倉監督土壩石壩通濟庫廳以及闔城文武咸往叩喜一時脚靴手版紛紛呈遞極形盛事次日排導親至各衙謝步○張友鶴刺史兆玨有禀請交卸之說遺缺以前署通州事孫梅生刺史壽臣接署尙未奉到硃諭也○入夏以來雨暘時若河水亦未漲發禾稼蓬蓬勃勃日增月盛刻下收成在邇堪爲農夫預卜豐年矣 
[登州海市]  
　　有蓮幕中人某於六月廿二夜有客過訪卽邀至某戲園觀劇惟其人素無周郎癖此次挈友同觀不過偶爾游戲園中人意存狎侮伺隙挑釁遽披其頰旣有人喝阻始知鑄成大錯某以堂堂鬚眉豈屑爲此輩所侮誓不甘休惟戲園股東間有聲勢赫赫者當有一番斡旋化有事爲無事也○上月廿三四日俗傳爲火德星君誕晨海防營修建各廟前已落成届期招優演戲以迓神庥○廿六日恭逢皇上萬壽聖節由道憲率同文武各官在天后宫安設龍牌隨班慶祝海關亦循例停工○夏令霪雨過多道途多被冲刷日前由某防營派勇修理以便行人來往○各營所放快槍臨敵時不解用油灌潤之法故每放出後輙被硝氣滯澁機路羣以槍爲廢物棄置一旁近聞西國某廠有一種擡槍中藏油質可使機括靈通便於適用近由上憲飭匠購覓式樣以備照式製造此係得諸風聞未知確否○六月間陰雨頻仍至立秋而後檐溜如繩通宵逹旦閱十餘日未曾一放晴光民田積潦禾稼被淹但望雲收霧散天日早覩乃斯民之幸也○諺有風裏竊賊雨裏狼之說不謂攀垣胠篋者流不乘風而乘雨效彼豺狼所爲近日苦雨連旬竊賊每於淋漓霢霖之中施其空空妙手上月廿七日一夜之中升屋踰墻者有之穿穴鑿壁者有之連竊多家使民間持械防範一夕數驚不得安枕此之謂猾賊 
[滬濵冠蓋]  
　　本縣黃大令日前知會各當道定於初六日公請調任陜西巡撫奎樂峰太中丞及廣州將軍保頤盦軍帥出使俄國大臣王芍棠星使廣東惠潮嘉道陸春江觀察讌飲以伸地主之誼已列前報昨日午前關道憲黃幼農觀察松海防同知劉乙笙司馬上海縣黃愛棠大令鳴騶出城赴錢江會館恭設盛筵并召優伶登檯演戲隨後本埠各官陸續皆至冠裳畢集水陸紛陳袍笏登塲霓裳曲奏輿馬喧闐極一時之盛云○福山鎭總兵韓總戎晉昌因公來滬昨日命駕進城拜會各當道駕至縣署黃大令飭丁擋駕○前糖捐局總辦現辦震澤厘捐局總辦袁太守恭宏因公來申昨日命駕進城赴各衙門拜謁 
[輪船遲到]  
　　招商局開往寗波之江天輪船向例於天明抵埠前日由寗波出口因損壞風車遲至下午六點鐘始到 
[流氓猖獗]  
　　英界有一種小流氓自經捕房拘案嚴辦後以此地不可久居遂各遁跡他方或往法界或至美界拆梢打架依然無惡不爲前日有住居老唐家弄之徐某不知何故開罪於翻沙帮翻沙帮卽糾約黨類二三十人將徐扭住蜂毆徐遭此挫辱當卽投捕房指名控告捕頭允爲查緝不知能否拘獲耳 
[搖彩被拘]  
　　英界胡家宅之金波玉泉樓茶館近因生涯寥落遂將花樣翻新特創搖彩之舉是會共集百人每人出小洋三角如搖得頭彩者給洋十元其餘以次遞减定於昨日午後三點鐘在茶館搖彩一時人多於蟻事爲捕房訪知深恐人多肇事特飭包探黃四福偕西包探前往拘拿共獲茶館主及購彩者三十餘人押候解送公堂訊判 
[魂逐波臣]  
　　無錫人阿三生有一子藉小本以營生向設攤於吳淞路鬥鷄塲衆咸以小瞎子呼之勤儉自持頗堪温飽日前與同業三四人往新閳附近守候鄉船欲販紅菱久之悶悶不樂相與解衣入水領略烟波風味旣至中流載沈載浮身不自主三人鳬水登岸惟小瞎子渺無蹤影想已逐波臣去矣經同業報知家屬卽往打撈仍無所得至前日下午始由大玉廟首撈起屍身帶至藥水廠相近備棺收殮 
[縣案二則]  
　　妓女李蘭英係王文祥之買女王前在四馬路開設妓院後因債負纍纍不能支持卽有蘇人陸香泉頂替接開王亦身死後經債户汪吳氏在英公廨控追飭提李蘭英到廨管押陸置之不理後經人保出李蘭英不愿從陸香泉在院爲娼投縣署喊控稱陸要將伊帶往天津變賣求恩作主黃大令斷令發交普育善堂擇良婚配陸香泉心不甘服以失此錢樹子無可過度因赴府轅上控詞中牽涉徐某干預府尊恩太守閱核呈詞以龜子勒女爲娼竟敢混瀆上控殊爲詫異卽將伊批發上海縣訊辦前晚經帮審委員夏明府飭差由堂提到李蘭英與陸香泉質審李供江西人年十九歲自幼由父母作主賣於王文祥在四馬路爲妓後因欠負盤於陸香泉陸不理前債經汪吳氏控送英公堂管押 
 
 

Page 4

 
 
保出後陸夫婦商量欲將氏賣到天津改名胡雅仙氏聞之驚駭異常投案喊控蒙恩發堂陸香泉供蘇州長洲縣人素來奔走江湖星卜餬口王文祥妓院欠負停歇小的付銀二千兩接手李蘭英轉爲寄女將來配兒子爲妻明府曰爾爲江湖星卜如何有銀二千兩之多况李蘭英前經黃大老爺好生之德斷令發堂免遭爾等毒手淪落娼妓爾自不知過反敢赴府越控奉府太爺批飭訊究喝笞五百板押候補文遞解原籍交地方官管束李蘭英旣已發堂毋庸更議仍飭回堂陸具結後暫收所中○閔行黃浦司巡檢陳二尹前送竊賊王阿樹王敬堂弟兄兩人到縣黃大令訊供之下王敬堂認竊不諱收改過所王阿樹不肯認竊暫收自新所候傳地保顧永汀訊明再　均紀前報前晚顧保到案黃大令卽傳進簽押房訊問供稱王之弟兄均是積慣老賊王阿樹近又偷竊某航船布疋事尙未了請大老爺究辦並不寃枉大令得供亦飭將王阿樹共發改過所永遠覊收顧保飭退 
[英廨瑣紀]  
　　黃夏氏黃寳大昨在英租界扭住周阿三馮日明索取前欠周馮不肯承認以致互相爭閙當經三百七十八號華捕拘人捕房捕頭飭轉送英公廨分别押候訊奪○縫工徐彩卿扭奚春泉控稱被奚積欠成衣工洋屢索不還扭請訊斷奚稱業已清還值日差詢明情節禀知屠别駕暫押候訊○姚伯和扭蕭煥堂控被積欠帳銀向索避匿求請提訊屠别駕著押候訊核 
[法捕房二則]  
　　某甲前在法大馬路南誠信烟間爲堂倌與野雞妓金珠姘識有年近爲店主辭歇落拓無聊借宿於某小客棧金珠見甲狼狽只得重理舊業假英界德順里爲野雞窩依舊迎新送故前日下午手携番餅若干枚至小東門搖會甲相見之下頓萌惡意將金珠扭至捕房以捲逃衣服銀洋等情控訴經捕頭詰問之下據金珠云與甲早已拆開不得已仍作皮肉生涯所有房中衣飾等物均係自備捕頭以甲居處無常且所控顯有不盡不實金珠又住英界不煩越爼代庖卽飭巡街捕將甲與金珠一并送入英界任憑投訴捕房或自行清理○洋涇浜某玻璃店被乞兒乘間竊取玻璃二塊爲巡街西捕瞥見拘拿乞兒將玻璃抛擲於地舍命狂奔致玻璃碎成虀粉迨爲西捕追獲將乞兒送入捕房捕頭命押候解堂究懲 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[擬創梨園]  
　　漢口自前十年有蕪湖之四喜京班來漢其武戲較漢班爲優是以閩粤蘇浙及北五省各會館僉喜京班蓋漢調之文不若京腔之爽也近聞又有海上京伶擬來漢皋開設戲園一如滬式從此風氣日開業斯者又多一獲利地方也 
[美界捕房瑣紀]  
　　張永和者在北河南路天后宫後弄内擺設冷攤以覓蠅頭微利前日午後有江北流氓吳振成冐索地捐以　啓釁互相攘臂喚四百六十五號華捕將吳拘入捕房張申訴前情捕頭略詰數語令將吳押候送廨請訊○寗波人某甲偷兒也前晚由某處竊得油漆二桶掮至百老匯路經四十八號捕查獲解入捕房昨晨捕頭遣包探張阿五查傳失主再行解訊○昨報虞子和竊取華利輪船銀壺刀叉等牣經包探拘獲旋又查出當票十餘紙詰問之下知在某某等輪船竊取水烟袋羢毯諸物付諸長生庫昨將原贓吊出押候送辦○天津人某甲素以拆梢打架爲事前晚在北山西路德安里遊蕩適見是處某婦徙倚門前甲誤爲雉妓任情戲謔婦大怒立批其頰卽喚一百八十號華捕紥送捕房述明原委捕頭飭覊押一宵以示儆戒○混名蹺脚阿五者與流氓顧阿虎有隙前日上午因事往英界行近新巡捕房突與顧相遇數言不合各以老拳從事正在難解難分顧出利刀亂戳幸未被中適巡捕至顧始棄刀奔逸由捕將刀帶回新巡捕房阿五回至虹口時已傍晚又在吳淞路與顧相遇卽扭送捕房歴訴前情捕頭准詞飭將顧押候送究阿五飭退候堂期投案質訊復派包探江阿三住新捕房將顧所棄之刀帶回存案○前晚有甲乙丙三江北人至吳淞路某粥店修五臟神殿虎嚥狼吞不負此腹惠鈔欲出因少一文錢啓釁遂效武行者打店故事飛盤擲凳大展神威店夥被擊左臂受傷店主奔告捕房捕頭卽遣包探江阿三往拿甲乙乘間脫逃僅獲某丙一名拘入捕房押候解訊 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年六月二十六日京報全錄]  
　　宫門抄○教職單○廣督譚奏報添修砲臺工用摺○又奏解河工銀兩片○又奏揀員升署副將摺○又奏　　　　片○又奏揀補叅將摺○又奏揀補都司摺○又奏升補守備片○兼署湖督譚奏查報實收淮鹽鄂厘數目摺○六月二十六日推班○召見軍機○光緒二十一年六月分教職單教授吉林喬國楨翼州甲直隷宣化董希孟順天拔甘肅甘州胡少蘭寍夏湖北宜昌張兆基漢陽廣西太平謝以倫桂林四川順慶陳耀先成都貴州興義白子釗貴陽鎭遠萬定禮貴陽俱舉正諭安徽亳州石巍然鳳陽山西沁州侯賓光平定河南息縣陶瑞徵開封甘肅鎭番謝庭芝蘭州浙江臨海韓壽祺紹興福建惠安吳榮庚福州四川合州范運鴻叙州雲南路南郭寳生雲南宜良王相東川貴州開泰李登洲遵義俱舉訓導直隷望都程汝楫天津安徽英山吳瑞圖廬州山東東阿安寳蓉東昌浦台竇森東昌山西潞城白聯捷太原沁源張槐齡汾州陜西石泉馬晋規同州甘肅禮縣李甲第慶陽浙江遂昌凌鴻湖州江西興安劉四鳳吉安廣西藤縣劉朝翰潯州武宣朱緑藻柳州武緣羅繼坤桂林俱歲直隷完縣范履謙河間河南宜陽張家鏞汝寗廣西修仁黎紹簪桂林四川雲陽劉澤溥成都俱舉雲南祿豐朱廷琨普洱優復諭山東福山周如運濟南霑化劉玉瑨濟南山西孝義曹和壎霍州靈石馬邦俊解州俱副山東范縣趙維澧青州河南通許朱學軾彰德孟縣李琨曜河南湖南通道楊焯衡州黔陽寗曾澤長沙四川東鄉曾慶畬資州華陽羅彤潼川俱廪甘肅華亭蒙頒賜秦州湖南永明廖如遂桂陽廣西懷遠梁之榕梧州俱拔浙江常山馮紹勤寗波舉江西上猶曹鳳翔贑州歲湖北松滋陳淑祥黃州舉復訓順天固安李清彥河間增文安趙濟德趙州山東掖縣高鍾璐濟南浙江秀水童如淮杭州俱廪浙江海寗張瑞清寍波舉順天磁州王得春順天舉福建漳州蘇廷明台灣拔湖北武昌羅湘安陸歲廣西横州吕睦堃鬱林附四川簡州汪銘嘉定廪○○太子少保頭品頂戴兩廣總督臣譚鍾麟跪奏爲添修礮臺等工用欵報明立案恭摺仰祈聖鑒事竊照光緒十八年以前廣東海防案内修建各處礮臺砲棚等項工程動用銀數經前督臣先後奏咨報銷在案粤省濵海多風一切砲台砲棚藥庫兵房遇有損壞不得不隨時整理計自光緒十九年起至二十年止陸續動用銀八萬二十餘兩據廣東海防善後局布政使覺羅成允等照章造册詳請奏咨立案前來臣復查無異除册送部外謹會同廣東巡撫臣馬丕瑤恭摺具陳伏乞皇上聖鑒勅部立案施行謹奏奉硃批該部知道欽此○○譚鍾麟片再廣東省每年應解河工銀一萬兩按年解清在案兹據兩廣鹽運使英啓於庫存本年課餉項下支出銀兩作爲光緒二十一年分河工銀兩發交號商日昇昌恊同慶於六月初九日起程解赴漕運督臣衙門投納仍列人本年奏銷册内造報除咨明户工二部外謹附片陳明伏乞聖鑒謹奏奉硃批該部知道欽此○○太子少保頭品頂戴兩廣總督臣譚鍾麟跪奏爲揀員升署副將恭摺仰祈聖鑒事竊准兵部咨廣東崖州恊副將梁棟材遺缺係外海水師題調缺應另揀合例人員調補等因查定例各省題調之缺先儘現任人員揀調如無堪以揀調者於現任合例人員内保題升用等語兹會同廣東水師提督臣鄭紹忠查明廣東外海水師副將五員除崖州恊本缺外香山恊副將謝遇奇龍門恊副將李慶雲均籍隷本省赤溪恊副將王世明人地未宜大鵬協副將陳廷樑甫經請補未准部覆均不合調補應照例以現任應升人員請升查有海門營叅將劉百祿年六十四歲廣東東莞縣人由勇目遞升今職光緒十八年十二月二十二日接領升署劄副嗣因年届六十三歲甄别准其留任臣到任未及三月例不加考該員前在外省軍營並無叅革朦保情弊惟升署叅將尙未實授且籍隷本省與例未符謹隨摺聲明合無仰懇天恩俯准以劉百祿升署崖州協副將俟部覆到日會商閩省揀員對調並給咨送部引見以符定制謹會同廣東水師提督臣鄭紹忠合詞恭摺具陳伏乞皇上聖鑒敕部核覆施行謹奏奉硃批兵部議奏欽此○○譚鍾麟片再前署廣東陸路提督廣西右江鎭總兵張春發遵旨陛見現已由京旋省應仍飭回提督署任又調署廣東北海鎭本任廣西右江鎭總兵董履高現應飭回右江鎭本任所遺北海鎭總兵篆務查有水師提標中營儘先副將張邦福堪委署理除咨行遵照外謹附片具陳伏乞聖鑒謹奏奉硃批兵部知道欽此○○太子少保顧品頂戴兩廣總督臣譚鍾麟跪奏爲揀員升補叅將恭摺仰祈聖鑒事竊准兵部咨廣東平海營叅將郭顯廷遺缺係外海水師題補第五輪第二缺應用儘先人員請補等因兹會同廣東水師提督臣鄭紹忠於外海水師儘先揀發應補叅將各班内逐一揀選均無合例人員堪以請補因在遊擊應升班内查有水師提標右營遊擊武永泰年五十一歲直隷天津縣人由勇目遞補今職經部議准於全瓊肅清案内保加叅將銜臣到任未及三月例不加考該員前在外省軍營並無叅革朦保情弊以之升署平海營叅將堪以勝任合無仰懇天恩俯准以武永泰升署平海營叅將俟部覆到日併案給咨送部引見以符定制謹會同廣東水師提督臣鄭紹忠合詞恭摺具陳伏乞皇上聖鑒勅部覈覆施行謹奏奉硃批兵部議奏欽此○○太子少保頭品頂戴兩廣總督臣譚鍾麟跪奏爲揀員請補都司恭摺仰祈聖鑒事竊准兵部咨廣東廣州恊右營都司楊金甲遺缺係陸路題補第二輪第八缺應用儘先人員請補等因查定例儘先人員均按奉旨先後挨次補用如名次在前之員不得其人方准將名次在後之員請補等語兹會同署廣東陸路提督臣　春發於陸路儘先都司内詳加揀選除黃言章譚濟泰陳健順李萬成蔡興隆吳瑞祥均籍隷本府不計外譚英游連石騰芳梁鼎才鄧定槐莫宴祊六員或人地未宜或營伍尙欠歴練均未便請補查有督標中營儘先都司李朝福年四十四歲廣東嘉應州人由勇目遞保守備於克復貴州安南等城出力案内奏准免補守備以都司儘先補用回粤收標准部註册序補臣到任未及三月例不加考該員前在外省軍營並無叅革朦保情弊合無仰懇天恩俯准以李朝福補授廣州協右營都司俟部覆到日再行給咨送部引見以符定制謹會同署廣東陸路提督臣張春發合詞繕摺具陳伏乞皇上聖鑒勅部核覆施行謹奏奉硃批兵部議奏欽此○○譚鍾麟片再准兵部咨廣東碣石鎭左營守備吳南遺缺係外海水師題補第七輪第九缺應用應升人員請補等因查定例外海水師缺出先儘歴俸一年以上者保題實授等語兹會　廣東水師提督臣鄭紹忠在於應升班内遴選查有水師提標中營左哨千總賴兆恩年四十八歲廣東東莞縣人由勇目遞拔今職光緒二十年二月二十日接劄臣到任未及三月例不加考查該員並無在外省軍營叅革朦保情弊合　仰懇天恩俯准以賴兆恩升補碣石鎭左營守備俟部覆到日再行給咨送部引見以符定制謹會同廣東水師提督臣鄭紹忠附片具陳伏乞聖鑒勅部覈覆施行謹奏奉硃批兵部議奏欽此○○頭品頂戴兼署　廣總督湖北巡撫臣譚繼洵跪奏爲湖北省光緒二十年分實收淮鹽鄂釐數目恭摺具陳仰祈聖鑒事竊查同知三年間經前兩江督臣曾國藩招商領運淮鹽至鄂湘售銷並委員會司湖北湖南兩省鹽道在於漢口長沙二處設局督銷所有運鄂之鹽到漢岸後　議每引提鄂釐銀四兩二錢嗣陸續減去二兩四錢定爲每引提鄂釐　一兩八錢運湘鹽俟到湘岸後每引提鄂釐銀一兩一錢零伍厘嗣减去三錢定爲每引提鄂厘銀八錢零五厘漢岸計自同治三年四月開售起湖岸計自同治三年七月開售起截至光緒十九年十二月止實收鄂厘銀兩數目業經各前督臣及本任督臣張之洞先後奏報在案兹查漢岸自光緒二十年正月起截至十二月止應提鄂厘銀十九萬四千九百一十三兩二錢二分伍厘由湖北督銷局陸續批解鹽道轉解善後局充餉又運湘之鹽自光緒二十年　月截至十二月止應鄂厘銀十萬一千八百二十五兩八錢五分八厘七毫由湖南督銷局分此撥解仍由鹽道移解善　局作收以上　　光緒二十年分共計實收鄂厘銀二十九萬六千七百三十九兩零八分三厘七毫據署湖北布政使龍錫慶署鹽法武昌道朱其煊詳請奏咨前來臣覆核無兵除分咨外理合恭摺具陳伏祈皇上聖鑒謹奏奉硃批户部知道欽此 
 
 

Page 13

 
 
[光緒二十一年六月二十七日京報全錄]  
　　宫門抄○諭旨二道錄前○新授奉天府尹松奏報交卸山東臬篆起程北上日期摺○署東臬沈奏報接篆日期摺○川督劉奏報交卸回籍日期摺○又奏甄别知縣片○監督文奏前任交代未清緣由片○川督劉奏查閱營伍　交後任片○將軍依奏請在營員弁揀補吉林恊佐防校各缺片○又奏揀補驍騎校筆帖式各缺片○又奏審明奸殺案按律定擬摺○六月二十七日内務府國子監正黃旗值日無引見○良培假滿請安○如松謝授直隷河間府知府恩○太常寺奏改派分獻之大臣派出立瑞○關防衙門奏初七日大光明殿大高殿拜表慶王瀾公行禮○掌儀司奏初一日祭奉先殿慶土行禮○召見軍機如松○皇上明日夘初至大高殿壽皇殿行禮○○頭品頂戴新授奉天府府尹奴才松林跪奏爲恭　奴才交卸山東臬篆起程北上日期恭摺具陳仰祈聖鑒事竊奴才欽奉恩命補授奉天府府尹當經具摺叩謝天恩並籲懇陸見前准撫臣李秉衡檄委候補道沈廷杞署理山東按察使篆務於光緒二十一年閏五月二十七日經奴才將臬司印信文卷移交沈廷杞接收任事奴才卽於是日交卸趕緊料簡行裝定於六月初六日起程　摺北上所有奴才交卸臬篆起程北上日期理合恭摺奏報伏乞皇上聖鑒再此摺仍用山東臬司印信拜發合併陳明謹奏奉硃批知道了欽此○○二品頂戴署山東按察使補用道臣沈廷杞跪奏爲恭報微臣接署臬篆日期叩謝天恩仰祈聖鑒事竊臣接奉撫臣李秉衡行知山東按察使松林奉旨補授奉天府府尹所遺臬司篆務奏委微臣署理光緒二十一年閏五月二十七日准升任按察使松林將臬司印信文卷委員齎送前來當卽恭設香案　闕叩頭謝恩祗領任事伏念臣京畿下士才　疏庸由光緒丙子科副貢生考取八旗官學教習就職同知分發山左保升知府洊擢道員方以忝備監司未展涓埃之報兹復權膺亷向彌增夙　之　查山東爲海岱要衝臬司實刑名總匯安民必先察吏貴激濁以揚清除暴乃可安良期明刑而　教如臣檮昧深懼弗勝惟有勉揭駑駖隨事禀商撫臣實心經理不敢以暫時權篆稍涉因循以仰答高厚生成於萬一所有微臣接署臬篆日期並感激下忱謹專摺　謝天恩代乞皇上聖鑒訓示謹奏奉硃批知道了欽此○○開缺四川總督臣劉秉璋跪奏爲微臣　　督篆日期回籍就醫叩謝天恩恭摺仰祈聖鑒事竊臣年力衰頺自知不堪任重近年來疉將便血怔忡健忘跛履諸病伏具摺瀝陳在案去年十月奉旨開缺感　交併當卽專摺謝恩併請以藩司護理督篆欽奉硃批著俟譚鍾麟到任後再行交卸欽此欽遵現在　新簡四川總督臣屍傳霖業已自陜來川臣當將關防等𠇷委員咨送卽於閏五月十四日交卸督篆而一切病情增劇未見痊可因卽束裝由水程東下順道回籍就醫儻得諸病稍痊卽當泥首宫門求賞差使决不敢稍躭安逸自外生成除恭疏題　外所有微臣交卸督篆日期併回籍就醫緣由理合恭摺叩謝天恩伏乞皇上聖鑒謹奏奉硃批知道了欽此○○劉秉璋片再查嘉慶十六年八月十五日奉上諭嗣後各直省督撫遇有分發試用期滿人員務須嚴加甄别如實係才具明晣辦事勤能者准于保留欽此欽遵在案兹查有分缺先補用知縣陳亘試看一年期滿例應甄别由藩臬兩司造具該員履歴清册塡註考語會詳奏前來臣查該員分缺先補用知縣陳亘年力富强堪以留省照例補用除咨部外理合循例附片具陳伏乞聖鑒謹奏奉硃批吏部知道欽此○○文珮片再奴才前因監督德生病故照例應留其家屬門丁在粤候算交代業經奏明在案兹已三月有餘未據將交代册咨送奴才訪察情形實因金價過昻户部祗准照例價開支前兩任監督聯捷德生每年各應賠金價燕梳水脚銀兩爲數甚巨彼此均無力賠墊以致交代轇轕不清除由奴才嚴催設法彌補各清各案外理合附片陳明伏乞聖鑒謹奏奉硃批知道了欽此○○劉秉璋片再光緒十五年輪值查閱四川營伍之期欽奉諭旨飭臣查閱維時值辛卯正科接辦文武兩闈經臣奏請展緩十八年春臣病勢日增旋於五月請假復於秋冬迭請開缺未蒙俞允十九年四月力疾銷假適值督辦秋審承辦恩科復懇展緩各在案現臣業已交卸祇得移交後任補閱除咨明新任督臣鹿傳霖查照外理合附陳伏乞聖鑒謹奏奉硃批知道了欽此○○依克唐阿片再奴才軍營官弁兵勇以吉林黑龍江兩省人員爲最多其相從在操防練及此次出征亦爲時最久除奴才前在黑龍江任内隨時秉公酌放並先後咨送來營各缺揀擇尤爲出力分别奏補尙足以資鼓勵外惟吉林人員從軍在外平日遇有應升缺出旣不能列騐此次出防以後同此効命疆塲竟無員缺可補似未免向隅合無仰懇天恩飭下吉林將軍衙門遇有恊佐防校缺出各咨送一分俾奴才得分别揀補以昭激勸而策戎行之處出自逾格鴻慈是否有當理合附片陳明伏乞聖鑒訓示謹奏奉硃批著照所請欽此○○依克唐阿片再本年閏五月二十三日准護理黑龍江將軍齊齊哈爾副都統增祺咨送布特哈正藍旗富明額遺出驍騎校缺一分查有齊齊哈爾城正藍旗藍翎無論班次儘先卽補驍騎校拉哈站筆帖式吉祥辦事耐勞堪以擬補遞遺筆帖式一缺查奴才軍營現無該省應補人員揀以吉林廂紅旂滿洲藍翎補筆帖式後免補主事以直隷州知州不論雙單月歸部儘先卽選魁陞在營日久著有微勞擬仿照軍營章程請以該員借補除將擬補驍騎校吉祥業經給咨送部引見外其擬補筆帖式魁陞省分稍有不合應俟吉省送缺到營再行調轉以符定制是否有當理合附片陳明伏乞皇上聖鑒訓示謹奏奉硃批著照所請該部知道欽此○○開缺四川總督臣劉秉璋跪奏爲富順縣民鄧太薰與期親弟妻鄧杜氏通姦商同姦婦謀勒本夫鄧太向身死審明按律定擬恭摺具陳仰祈聖鑒事竊查前據署富順縣知縣王詳樹柟報縣民鄧太薰與弟妻鄧杜氏通姦情密商同姦婦將本夫鄧太向謀勒身死一案臣以案情重大批飭確審擬辦去後嗣據該縣審擬由府解司因核恐案情未確發委審辦兹據署成都府知府耆年等審明定擬解由按察使文光覆審解勘前來臣親提研訊緣鄧太薰鄧杜氏均籍隷該縣鄧太向係鄧太薰期親胞弟售有脚𨃅殘疾鄧杜氏係鄧太向之妻鄧太薰與鄧太向同居共炊素睦無嫌鄧杜氏見面不避光緒二十年七月初一日鄧太向出外探親鄧太薰卽向鄧杜氏調戲成姦宿不一次鄧太向並不知情八月初一日鄧太向出外赶集鄧太薰復與鄧杜氏續舊鄧杜氏談及鄧太向脚𨃅難得出不便時常通姦鄧太薰起意商同鄧杜氏將鄧太向勒死便作長久夫妻鄧杜氏戀姦允從約俟遇便下手初十日黎明時鄧杜氏乘太向睡熟起向鄧太薰告知鄧太薰卽攜椶繩一根與鄧杜氏一同走至鄧太向牀前鄧太薰用緜被蓋　鄧太向兩手上牀騎壓身上鄧太向驚醒聲喊鄧太薰忙令鄧杜氏用繩從鄧太向項頸繞過咽喉兩道挽成活套並令兩手分繩頭用力拉勒在項右打一死結鄧太向掙紥一會當卽氣閉殞命鄧杜氏鬆手鄧太薰起身正欲移屍適蕭任和路過進内看望撞見再三盤　鄧太薰與鄧杜氏不能隱瞞告知實情蕭任和投同族鄰攏前看明報縣騐訊通詳奉批飭審嗣據該縣審擬由府解司核恐案情未確發委審辦兹據署成都府耆年督同委員審明仍照原招解由臬司覆訊轉解前來臣提犯親鞫據認前情不諱詰無縱姦及起釁别故亦另無同謀加功之人案無遁師查律載妻因姦同謀殺死親夫者凌遲處死又姦弟妻者姦夫决絞各等語此案鄧太薰因與胞弟鄧太向之妻鄧杜氏通姦情密起意商同鄧杜氏將其謀勒身死自應按律問擬鄧杜氏除與夫胞兄鄧太薰通姦律應决絞輕罪不議外合依妻因姦同謀殺死親夫者凌遲處死律擬凌遲處死係婦人免其剌字鄧太薰因與胞弟妻通姦起意謀殺胞弟鄧太向亦應按律問擬鄧太薰除謀殺胞弟罪止絞候輕罪不議外合依姦弟妻者姦夫决絞律擬絞立决照例於左面刺兇犯二字蕭任和救阻不及應毋庸議無干省釋屍棺飭理椶繩騐發案結飭燬除將全案供招咨部外所有審擬緣由理合恭摺具奏伏乞皇上聖鑒敕部核覆施行謹奏奉硃批刑部速議具奏欽此 
 
 

Page 14

 
 
[光緒二十一年六月二十八日京報全錄]  
　　宫門抄○諭旨一道錄前○大臣志奏報到任日期摺○御史曹奏請飭嚴緝盜賊片○署黔撫崧奏委署道府片○又奏　明春季分並無署缺片○護陜撫張奏查報各屬交代已未結起數片○又奏請設留壩廳學選拔貢額摺○又奏挑練存省　軍片○又奏請承襲世職片○署直督王等奏請開復提督頂戴片○六月二十八日推班○麟中堂謝授文淵閣大學士恩　徐樹銘假滿請安○召見軍機皇上明日卯初升中和殿看版○○奴才志銳跪奏爲恭報到任日期仰祈聖鑒事竊　才前於光緒二十年十一月初九日在沙河鎭恭閱邸鈔奉上諭志銳著賞給副都統銜作爲烏里雅蘇臺叅贊大臣照例馳驛前　欽此初十日又接奉批摺志銳著勿庸來京請訓卽赴烏里雅蘇臺叅贊大臣新任欽此奴才當卽馳赴昌平州具摺謝恩奉旨知道了欽此十二月二十六日行抵張家口於光緒二十一年正月初七日具摺陳明暫住張家口辦理解交兵丁二部軍裝馬匹經手事件一俟料理就緒再行赴任奉硃批着照所請該衙門知道欽此彼時軍事日繁津局所造各件車馬無從覓雇遲至四月始陸續運京奴才因曠職日久五内悚惶一面備文委員解交一面卽束裝出口䟎程前進於閏五月初三日行抵烏里雅蘇台接任視事伏　奴才滿洲臣僕世受國恩旣觀政於春官復從戎於秋塞兹又渥承寵　叅贊巖疆查喀爾喀四盟久列屏藩世隆恩遇邊界與外夷相接卡倫之防守宜嚴風氣與中土攸殊大吏之懷柔不易奴才惟有矢勤矢愼勉竭愚忠與將軍覺羅崇歡等遇事和衷贊襄　職冀稍贖夫愆尤藉仰酬乎高厚所有恭報奴才到任日期并感激下忱理合恭摺具奏伏乞皇上聖鑒再奴才經過蒙古地方内盟四十四台戈壁少雨稍覺乾旱外盟二十台水草豐茂民情謐安合併附陳謹奏奉硃批知道了欽此○○曹志清片再直隷盜賊充斥日甚一日搶刦之案層見迭出畿輔萬方輻輳行旅皆有戒心從前輜重多者每至被刦近則一肩行李亦多不免從前搶刼多在昏夜近則白晝肆行强暴旱路則騎馬持械倐忽往來水路則沿船搜贓冐充官役順天保定天津河間等屬所在皆有而莫甚於深冀兩州各屬同該數州縣盜聚尤多或同夥百十人或四五十人或三二十人公行搶刦毫無顧忌倘不得財物則擄掠人口以去女則價賣男則關禁勒贖如無人贖卽行殺害一經報官非置之不理卽反向事主誅求間有批准飭緝之案亦止奉行故事被害之人怕受官司之累往往不行呈報以致賊匪視刦奪爲固然藐王法若無有大抵盜賊恃捕役爲護符捕役卽以豢賊爲生路而不肖牧令又多以諱盜爲規避處分之計不以捕盜爲事反恐治盜於已不利故盜賊朋行搶刦而莫敢誰何現在饑民遍野游勇成羣不加懲治必至日聚日多養成巨患相應請旨飭下督臣嚴飭各府州縣認眞緝捕勿託空文以圖塞責勿縱捕役豢賊自利倘有怠玩不職之員立行叅辦庶盜風日戢而閭閻安堵矣伏乞聖鑒謹奏奉旨已錄○○嵩崑片再准吏部咨開光緒二十一年三月二十五日奉上諭趙爾巽補授安徽按察使欽此欽遵恭錄咨行在案所遺貴東道缺奴才查有現署糧儲道事候補道袁開第老成練逹熟悉情形照章另行奏補堪以先行署理遞遺糧儲道缺查有貴陽府知府文海爲守兼優辦事勤幹實爲黔省出色之員堪以暫行兼署該員文海前曾保荐卓異例應引見懇請展緩俟署臬司黃元善回糧道本任卽行給咨赴部引見以符定例除分别飭遵並咨部查照外謹會同兼署雲貴總督臣崧蕃合詞附片具陳伏乞聖鑒謹奏奉硃批吏部知道欽此○○嵩崑片再查前准部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署代理著每届三月彚奏一次由吏部嚴行查核如有違例更調等弊卽將該撫藩司分别叅奏欽此又准部咨候補委用試用人員除委署無人之缺及暫時代理無庸核計外如委署有人之缺擬請州縣與佐雜實缺人員調署比照委署定章各不得逾十分之一以示區别各等因歴經遵辦在案兹查光緒二十一年春季分正佐各班除實缺調署别缺及請咨赴引開缺修墓所遣各缺不計外併無現任人員調署别缺亦無候補委用試用人員委署有員之缺據署藩司唐樹森造册具詳前來奴才復查無異除册分送部科外謹附片具陳伏乞聖鑒謹奏奉硃批吏部知道欽此○○張汝梅片再准部咨陜西新舊交代分别已未完結半年彚奏一次等因查光緒二十年十月以前新舊交代一律督算清楚經前撫臣附片奏報在案兹自光緒二十年十一月起至二十一年四月底止統計新案已結倉庫驛站錢糧交代共二十九起均遵例限隨時咨部尙有未結交代一十一起查係未滿例限據署藩司松壽開單具詳前來臣覆查無異除分别嚴催依限造報並清單咨部外謹附片具陳伏乞聖鑒謹奏奉硃批户部知道欽此○○頭品頂戴護理陜西巡撫布政使臣張汝梅跪奏爲請設留壩廳學選拔貢額恭摺仰祈聖鑒事竊查陜西漢中府屬之留壩廳請設學校抽撥廪增各缺量移訓導一案經前升任撫臣鹿傳霖會同督臣楊昌濬前學臣柯逢時具奏經禮部等議准覆奏於光緒十八年三月初四日奉旨依議欽此轉行欽遵在案旋據該廳同知陳文黻禀稱查禮部則例内開拔貢府學二名縣學一名如不得文行兼優之士任缺無濫等語留壩初設學校選拔一項尙未議及兹查廳學雖係新設而前在鳳縣附考之廪附生八十餘名均應遵照部議改歸廳學其中不乏文理優長品行端謹之士以前得拔不少未便因設立專學轉令向隅據廳屬紳士鄂縣訓導余步瀛等聯名禀請照州學例一體選拔理合據情轉禀請咨學院立案俟選拔届期奏明請旨以符定例等情到前撫臣未經核辦卸事移交前來臣飭據署臬司松壽核議無異詳請具奏前來臣查留壩廳設立專學與州縣體例相同立學以來今經四載人文日臻樸茂自應請照縣學之例定爲拔貢一名以示鼓勵現在將届舉行選拔之期除咨明禮部外謹會同陜甘總督臣楊昌濬陜西學臣趙惟熙合詞具奏請旨伏乞皇上聖鑒訓示謹奏奉硃批禮部議奏欽此○○張汝梅片再查陜西存省練軍五營均係以兵改勇歴經前撫臣奏明在案陜省地處衝途差事往來絡繹不絶彈壓護送均須兵力其把守城門堆卡留護倉庫以及各衙門差遣統計在一千數百名之間五營輪流分派各營勇丁日事奔走此往彼來幾無虚日不但難以責其臨敵致果直忘其爲攻戰所需也當此時艱欵絀未便聽其全行虚糜臣嚴飭諸將於分派人數逐加裁减在五營中各挑出精壯三百五十名另編隊伍逐日訓練以備緩忽其餘留作各項差遣之用所有挑出勇丁分作五旗仍以原營名目查所領月饟比省外各防營數目較少今旣挑練應歸一律免其有所藉口其留備各項差遣之員弁勇丁仍照向章發給以示區别除備文咨部存查外所有將存省練軍五營挑練緣由謹附片具陳伏乞聖鑒謹奏奉硃批該部知道欽此○○張汝梅片再前准部咨嗣後請襲世職半年彚奏一次將册結宗圖彚總咨部等因歴經遵辦在案兹據署藩司松壽據漢中府轉據南鄭縣詳報陣亡原任漢中城守營千總署留壩西江口汛千總張全得之胞姪武童張灝又據鳳翔府轉據岐山縣詳報陣亡武舉龎大鵬之嫡長孫武生龎毓岱又據同州府轉據蒲城縣詳報陣亡之文生張鈞之嫡長子生員張守愚先後請襲雲騎尉世職等情具詳請奏前來臣查請襲雲騎尉之張灝龐毓岱張守愚實係陣亡該弁等例應承襲之人並無違碍情弊前據各該府縣查明由司詳送前撫臣騐看均堪承襲世職兹值半年彚奏之期相應籲懇天恩敕部核覆除册結宗圖咨送部科外謹附片具陳伏乞聖鑒謹奏奉硃批兵部議奏欽此○○王文韶等片再前因津勝軍營官羊洪順扣留米價發放遲延其統帶記名提督李永元未能查出經臣文錦等據實奏叅奉旨統帶記名提督李永元疎於覺察著摘去頂戴以示懲儆該部知道欽此竊查該統帶自懲儆後頗知愧奮所有操防訓練各事皆加倍認眞此次遣撤所統各營沿途管束均能安靜無事合無仰懇天恩將記名提督李永元開復頂戴之處出自逾格鴻慈謹附片陳請伏乞聖鑒訓示謹奏奉硃批著照所請欽此 
 
