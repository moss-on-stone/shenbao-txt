# 1912 - 330 - 4914295

 

Page 1

 
 
社論 
[駁俄人無理之要求（亮）（聲）]  
　　嗚呼强權競爭之世豈尙有公理之可言哉吾政府對於庫倫事宜方欲以外交爲解决然觀諸俄人最近要求四事其奇横無理斷非筆舌所能駁辯彼豈不自知其背於公理顧敢悍然而出此者諗吾國之必不敢堅持無妨姑以是相嘗試倘吾國竟忍詬相從則彼益將得步進步今日所施於蒙古者他日且將施之於内地矣爰取其所要求之四事一一辭而闢之願我政府終始堅持勿輕起苟且彌縫之念也一認中國爲蒙古上國非主國之謬夫上國者對於藩屬之稱有君臣之分禀正朔脩朝貢而絶不干涉其政事如　者吾國之於朝鮮越南是也主國者對於屬地之稱政事則絶對干涉而權利復不能平等如今日英之於印度是也顧此二者皆不足爲吾政府對於蒙古之比例吾政府之視蒙古乃如英之於愛爾蘭俄之於西伯利亞雖種族與宗敎小有殊異而不能不謂之同國故蒙古之於中國乃係屬的而非對待的今俄人必區而二之貶蒙古爲吾族之臣僕試問爲蒙古者其能甘心認受否耶吾國旣懸五族共和爲職志則凡所謂蒙族者皆具有中國主人翁之資格使果有格蘭脱麥墾里其人者大總統之選猶將歸之至政府之建於本部則自繇地理之大勢爲之豈其擯蒙族於下國耶就令如俄人所言蒙爲中國附庸視中國爲上國則附庸之國亦斷無不遵上國命令而私與他國訂約之權俄人今日所爲已不啻自埋而自搰之况並非附庸之對上國乃爲地方之對於政府耶吾固不願受上國之稱而亦何嘗託主國之勢乃以局外之俄人而爲之强分上下是欲使蒙族失其國會選舉之權不得與於五族共和之列且天澤之界限旣分則並今日所假以自娛之帝號亦不能久假而弗歸也蒙族不乏明哲之土其有以燭强俄之奸謀而不甘於自貶也乎吾日望之矣 
二蒙古得設兵置警自衛之謬異哉此言清室二百六十年間内外蒙四十九旗何嘗一日不設兵乎他事姑不具論即以科爾沁喀爾喀兩旗言之策淩之戰勝於光顯寺僧格林沁之馳驅於燕齊豫皖前清方藉蒙部兵力以靖内訌而禦外侮何嘗不許蒙古得自練兵民國成立内外諸蒙旗方且由藩屬而進於自主則練本部之兵以自衛其疆圉斯固蒙族分當自盡之義務苟有廢弛武備不肯認眞訓練者政府方將督責之不暇以期挽强游獵之士悉成勁旅使中朝無復北顧之憂寧肯挾忌嫉之陰謀而故减少其兵額者俄人今爲此言則似吾政府對於蒙族惟日幸其貧弱以爲吾利使非俄人仗義執言爲之要求則蒙古欲自練一兵而不可得斯亦違反事實之甚者矣蒙族非盡顓愚詎甘受其簧鼓至於京外各省軍隊之當受成於中央政府此則行政之統系應然並非寛於内部而獨嚴於蒙族蒙族各部更不當以此自疑若夫置警察以保衛治安當前清時代以蒙人朴僿未能盡諳治術故蒙地警政不得不以漢官主持並非中朝之有意壓制今蒙族旣同爲國民益無此疆爾界之嫌使其文明日啓學術孟晉則設警自衛當然屬之地方自治更復何待煩言俄人之以此相要滋可謂無事生事者矣吾蒙族國民當知設兵置警本屬分内應爲之事政府非有所靳惜則亦無竢請求俄人之爲此言乃專以激各盟之惡感而毫髮不衷於事實忠信明達之士知自愛其鄉土以愛及中華全國者固當不爲所愚而有以斥其矯誣耳（未完） 
來稿 
[銀行政策之研究（吳鼎昌）（續）]  
　　至民間所設之錢莊亦約分兩種一通商巨埠之大錢莊二各地方之小錢莊大錢莊之營業以投機營業爲主小錢莊之營業以銀錢兑換爲主錢莊之資本多爲個人或數人所投大錢莊約須萬金以上小錢莊祇數百金而已資本數目多主秘密專尙號稱故大錢莊每以數萬之資本年爲數十百萬之營業恐慌不起投機事利每年獲利輒盈鉅萬一遇恐慌重要商號或往來錢莊一二倒閉外國銀行立收現銀未有不相率而同歸於盡者故有年 
 
 
 

Page 2

 
 
獲厚利數萬數十萬之錢莊而無繼續經營數十百年之營業此種機關洵爲金融界之巨蠹即以滬漢而論近年來幾未有三年内金融界不爲一次之波動者皆受錢莊之影響也今茲以後外國銀行懲前毖後往來有瞻顧之勢各錢業痛定思痛興起有躊躇之心故自民國成立以來通商巨埠各錢莊之存在者已不過十分之一二而已至小錢莊專以銀錢之兑換爲主利微事瑣本無金融界之關係幣制一定當然消滅矣以上所陳爲我國所有金融機關之現狀試舉其不適生存之通弊約有三端銀行之性質不明營業種類複雜基礎不固一也銀行之智識太淺專謀近利以投機爲事二也銀行之道德不足專謀私利以作弊爲事三也有此三者自日在驚風駭浪之中基礎日見動摇勢力何能雄厚且省自爲政一省之銀元銅元及紙幣任意濫鑄濫發以蘇其財政一時之困惡貨驅逐良貨之力其速如迅風之掃落葉數年以來現金日少金融日滯已岌岌不可終日矣故外國各殖民銀行遂得乘機猛進一面操縱金融一面収集現欵現欵愈多勢力愈厚纸幣日見信用匯撥當然集中使我國新舊金融機關無不求與往來仰承鼻息利率之高下受其支配金融之緩急爲其左右甚至外國銀行一旦停止往來収集現金則全市之恐慌立至我國金融機關卽時瀕於危險坐以待斃觀三年前滬漢恐慌之事實則知全國金融界生死之全權早在外人掌握中矣是在我國之外國銀行實奪我中央銀行之權利而爲多數之國立銀行也外國銀行壟斷之情形如此而我國金融機關之腐敗又如彼故學者欲研究我國銀行統系之規定必先於對内對外兩方面有一確定之辦法而後可也（未完） 
命令 
[十二月五日臨時大總統指令]  
　　敎育總長范源濂現值時局艱危一切國務務宜確秉方鍼始終貫澈未便輕易更替該總長實心實力不避嫌怨素以救國爲已任本大總統夙所深知茲據呈稱感患腦痛近益加劇一再懇辭自係實在情形應給假二十日俾得安心調養仍望堅守救國宗旨假滿即出視事毋得稍存懈怠所有假期未滿以前該部事宜應按照各部官制通則第七條除列席國務會議副署及發部令外由該部次長代理職務此令阿拉善額濟訥兩旗札薩克等拒逆助順翊贊共和實屬深明大義亟應優予封獎阿拉善旗親王塔旺布魯克札勒無爵可進應移獎其次子頭等台吉達里旺喜從優進封鎭國公額濟訥旗貝勒達什應進封郡王該貝勒之長子頭等台吉圖布行巴雅爾應進封輔國公二等台吉精米子珊格應進封頭等台吉三等台吉薩本應進封二等台吉此令領參謀總長事黎元洪呈請任命蕭耀南爲陸軍第三師參謀長唐國謨爲陸軍第四師參謀長應照准此令財政總長周學熙呈稱僉事黄序鴛呈請辭職黄序鴛准免僉事本官此令茲制定中央行政官官等法第六條委任官叙等執行令公布之此令 
[專電]  
　　北京電大借欵已由周總長與六國團正式開議克里斯浦要求賠補損失五萬磅允卽取消優先權日來會議頗有進步　　北京電政府擬以全國鹽税充大借欵抵押阈并定鹽政集中辦法已通電各省徵集意見　　北京電外交部接俄使信訂本日（六號）午後四時到部恊商庫倫事　　北京電近傳烟台上海各埠不用俄銀行鈔票北京商民得信亦有持票向華俄銀行兑現者計昨已兑出十二萬圓之多該行請我政府維持本日（六號）京師商務總會開會提議維持辦法　　北京電内務部今日（六號）邇告各報館此後不得登載中國軍隊在蒙古方面之種種消息以重軍事秘密 
　　南京電省民政署現擬分設内務財政實業敎育四處　　南京電南京府昨已取消改爲江寗縣 
　　南京電程都督昨委任叔芳赴浦口查辦津浦貨捐局風潮案 
　　南京電中央工商會議蘇省代表季銘友昨已旋𡩋報告一切 
　　南京電本日（六號）省議會初選舉在諮議局舉行凡選发赴會場携有選舉証者乘𡩋省火車一律免費 
[特約路透電]  
　　北京電駐京俄使通告中政府这俄庫條約全文並未云及蒙古之界線所有俄政府以爲俄民應在蒙古享有必要之諸權利均一一臚列文内此項權利除尋常通商之外有一行航二開礦三畜牧四伐木五漁業諸事俄公使言明约内雖用蒙古字樣實則祇以外蒙爲限内蒙新疆皆不在内惟科布多一地當屬於外蒙至阿爾泰一部之土地及内蒙外蒙之界線此皆應在北京磋商　　决之重大事件按中俄兩國近關於華兵入蒙一舉所言多　　抵觸俄國謂有華兵約二千名已入外蒙中國則謂華兵並未　　入外蒙一步觀於俄使之言可以知其抵觸所在蓋俄國以科　布多屬於外蒙故也 
　　北京電據俄人聲稱廓索維慈勸喻庫倫活佛勿以内蒙古加入獨立範圍時頗費周折俄庫條約之中並未述及鐵路一事袁總統答復庫倫活佛之電文内謂彼知庫倫宣布獨立實在中華民國成立以前則各省前亦多有獨立者旣而皆歸附民國活佛何不效之云按此電多係俄人一面之辭 
　　蕪湖電離蕪湖以北二十哩之運漕（譯音）地方兵隊譁變戕軍官一人並刦某錢莊當道現已派兵前往鎭懾矣 
　　東京電日本已簡寺内侯爵爲内閣總理大臣 
[譯電]  
　　北京電中政府向六國銀行團提議謂克里斯浦借欵餘賸之一半擬使該團於本月之内繳清俾得與六國銀行團續開談判聞六國銀行團已允並謂擬於新年之後繳付大批墊欵云 
　　北京電袁總統現患風温症其在直督任内所聘之醫士已代延華婦一人以充看護婦 
　　天津電今日（六號）華人紛持華俄銀行鈔票向該行兑洋門外聚人甚衆頗爲擁擠此事實由蒙古問題發生足爲華人排俄感情之表徵聞參議院曾開秘密會議討論蒙事發見政府對俄政策懦弱之點人心益爲激忿 
　　東京電日本新内閣問題至今微特尙未决定而政界大局益見紛亂現已召集元老院調停此事　　東京電西園寺首相已呈遞辭職表該表遲遞原由實因編訂豫算案之故新内閣首相大約非桂太郎公爵卽寺内侯爵現任駐俄大使本野男爵及駐英大使加藤男爵有外相之望　　蘇菲亞電布爾茄利亞米爾官報謂戰爭之目的在脱　　敎徒之束縛今目的已達無庸續蓋兩方面均切盻早定和平故也該報又謂現望土人能了解欲挽救危局須親聯巴爾幹各邦希臘不允休戰與大局並無關礙蓋各邦皆悉必聯合而始有力量也　　倫敦電休戰條約頗爲塞維亞歡迎塞人深信該國之執望今已實踐塞奥兩國交際現狀較諸往日益復進步休戰條約君士坦丁政界所宣布者僅兩軍各守目下地位一欵而已惟該屬人民皆信將來必准土人逐日以糧食運送亞特里亞洛泊爾及斯克太里之戌軍云據典政界宣稱巴爾幹聯盟各邦彼此親睦之友誼今仍鞏固未損希臘深信各邦開議媾和條件之後必能得一同意之决議以達戰爭之目的云維也納之意見以爲巴爾幹同盟各邦今因互分戰利品已自相起訌其主要之原因則在希臘與布茄利亞兩國各欲以蕯洛里卡歸入版圖之故 
　　蘇菲亞電希臘之態度布國政界頗爲殷憂深恐各邦之中將來或不免互起爭訌聞希臘遲不肯簽定休戰條約實因蓄意欲得愛琴海中某某數島之故 
要聞一 
[中俄交涉正式開議前種種]  
　　陸總長駁覆俄使然會自俄使照會政府以此次俄蒙協約敝國斷不能承認有違國際公例臚列四大理由説明萬無取消之理（原文已見前報）陸總長接閲後甚爲詫異當擬定駁議數條呈交大總統核閲一貴政府謂公法定明締結條約非兩國合意不能發生効力斯固然但庫倫乃中國之屬地並未曾脱離中國故無獨立國之資格貴政府誤認爲國前提一謬則諸事舛誤二貴國所派廓索維慈固由貴國主權者所任命而庫倫哲布尊丹巴並未由敝國主權者任命其爲全權代表與俄國締結條約係哲布尊丹巴私與俄國所結之約故當然不能取得時効三蒙古旣爲中國之屬地則他國關於蒙古締結條約須得中國之合意否者即不得謂爲兩方同意至强迫活佛與否在所不問也四該約已經俄皇與活佛批准斷難取消但活佛之批准並未由中國與以全權則該約之存在敝國斷難承認甘内已將提出正式公文送交俄使矣 
　　陸總長自述迭次交涉成績政團聯合會代表李肇甫陳紹唐何雯劉朝望等日昨進謁陸總長訪問政府近日對於俄庫問題之態度當由陸君一一答覆略謂到任以來業已四晤駐京俄使第一次會晤俄使要求承認俄庫協約鄙人則要求取消協約第二次會晤又要求取消協約俄使答謂已奉該國政府訓令當可通融協商另定條約第三次會晤卽要求俄國將擬往庫倫之軍隊退回俄境當經俄使電商該國政府嗣得該國政府電覆允令該軍隊退回克恰圖第四次會晤俄使要求我國將援科軍隊調回新省地界再行商酌開議鄙人已允照辦大約此項交涉不久定可商議了結矣 
　　陸總長力任交涉全權中俄交涉地點榷定北京後俄代表又要求涉主任須有全權昨日大總統已將全權代表委任狀發交陸總長陸當卽收受詣國務院宣言願負此完全責任退出後卽赴俄使館晤克金斯機謂余一人已爲中國政府中俄交涉全權代表而君又須返國此事將來如何開議克氏答以此係本國政府命令余亦不能獨斷須將君任全權代表告於本國政府俟得回電後再定行止以爲開議之初步陸總長當允以三日後候俄政府消息俄使當亦承諾云 
[追誌俄庫協約成立之經過談]  
　　庫倫訂約態度九月二十一號俄全權使者廓索維慈赴庫倫在俄殖民地城外與領事劉巴及蒙古王公大臣相遇次日廓氏約請蒙古大臣開第一次會議卽席宣言曰我政府優待喀爾喀欲爲援助以固其獨立不但以口頭保護擬與活佛訂約一方面可保喀爾喀之基礎一方面可固結俄人享受昔日與中國結約之權利立將議案交付蒙古大臣並囑其速爲審查是時蒙人固欲定約但事實上亦有相反者以俄派專使來庫訂約其必利於䝉人少而利於俄人多故接收草案後召集蒙古王公大臣讨論蒙人所擬之案以示庫民全體贊成越數日第二次議案成立與俄所擬之案大有出入先是蒙人議案預料俄人承認蒙古國家之獨立者不但一喀爾喀脱離中國且與各國俱可脱離關係也繼則又謂俄國之援助宜及於所有之蒙人（如察哈爾巴爾嘠索洛普歐列特及内蒙古居民等是）而組織統一蒙古國家呼圖克圖名爲自主之君以蒙古獨立之標幟擬升俄國駐庫倫代表之級而蒙古亦派駐彼得堡公使之權並與他國自由訂約云云於三十號又與廓氏開第二次會議其贊成蒙人自擬之草案者爲大喇嘛及薩音諾顏其餘如杭達王南薩拉義王土謝圖王達拉義王及齊齊漢王皆不置一詞當廓氏謂俄國不能援助所有蒙人之後大喇嘛出席謂彼不能認爲與俄國訂約俄國不助所有蒙古以脱離中國喀爾喀人民無多不能成爲獨立之國家蒙人皆平等喀爾喀不能私心蒙旗他部任其去留廓氏答云喀爾喀在俄國保護上堅固之後則彼自能保護其所加入之各部大喇嘛又謂蒙人爲俄國奴隸或爲中國奴隸一也與其爲兩國之奴隸不如爲一國之奴隸於是各王公皆問其有代呼圖及蒙民發言之權否大喇嘛答云此其分内事也薩音諾顏極爲排解遂又討論條約問題而稍爲增减遂定議焉 
二俄政府公佈内容先是俄國外部於本年四月十三號在議院宣布對外蒙政策後卽一方面極力設法限制中國人在外蒙之行動一方面照會中政府以三大欵藉以保全外蒙内政自主權即要求中政府不許在外蒙操吏治權以及駐兵移民墾地是也然中政府關於上述三大條欵不欲與俄政府開議而庫倫政府又未聲明願與中國新共和政府議和故俄政府當然目中國爲無鎭服外蒙之能力即一千八百八十一年中俄商約自可由俄政府照曾中國要求續行十年至一千九百二十一年爲止然自此新問題發生後中國在外蒙之權已操諸庫倫政府之手而俄商及俄民在蒙古究有何等權利尙未十分明瞭故於本年九月遣廓索維慈至庫倫劃清俄國對於内政自主之蒙政府權利以及俄人在蒙古之商權廓使與蒙政府開議之結果遂於本年十月二十一號在庫倫訂立條約俄政府照此約許維持蒙人保全内政自主即不准中國在外蒙駐兵移民以及有吏治權而蒙人可自練兵隊至於蒙政府一方面必不得與他國另結違背此約本旨之條約並准在蒙古俄人享受以先所有權利按一千九百十二年十月二十一日俄蒙協約爲承認内政自主之蒙政府之定案從此俄政府可直接與蒙政府交涉然此約並未明定蒙政府與中國交際問題若中政府承認此約之本旨則俄政府不阻撓中蒙結約蒙人承認中國有宗主權云 
[中央法會議正式開幕紀事]  
　　中央司法會議開幕前情形迭紀本報兹悉該會議於初一日午後開會司法許總長到會行開會禮後按照會議簡章第六條由總長於議員中指定正副議長各一人復由各員掣定席次許總長報告開會宗旨略謂今日是我中華民國第一次司法會議第一日開會爲從前所未有司法爲三權之總束故法制國之强弱皆視乎司法界之良否現正組織此會合全國司法界之人才之精神研究司法妥善方法凡在司法界者不可不注意也司法上之最要研究者即爲領事裁判權此外更有兩問題一謀司法之統一蓋欲收司法效力非謀司法之統一不可苟司法不能統一是徒有其名而無其實必致紊亂秩序二謀司法之改良於此義中又分狹廣二義就狹義言之則求司法界之進步就廣義言之則謀以司法促政治之進行又謂希望諸君對於此會不要視爲研究法律一種機關要視爲司法進行之一手續云云次由議長王　煒演説謂要司法之進行非謀司法之獨立不可但謀司法之獨立則宜除去司法獨立之障碍此障礙爲何一爲行政官之箝制二爲軍界之干涉欲除此種障碍必須根據約法三權獨立之規定故本員以司法獨立爲第一希望第二希望大家和衷共濟以圖進行並希望每年要有此一回會議欲中央司法會議須先開各省司法會議云云演説畢按照議事規則二十七兩條會員自由認定各審查股一法令股二總務股三民事股四刑事股五監獄股各員自由認定後議長謂諸君依所認定審查股每日上午九點至十一點開審查會報告後遂宣告散會 
[法典會與法學會]  
　　法典編纂會編纂程序司法部將前法律館起草之民法民訴刑訴各法典草案提出國務會議經法典編纂會指駁其侵權已誌昨報茲聞法典編纂會諸人早經决定先提刑事訴訟法以便與提交參議院之刑法一貫並接提民事訴訟法及强制執行法以有民訴而無强制執行法實多滯碍並聞法典會調查諸君關於訴訟法曾一一實地考察研究頗爲精詳云　　法學會推舉三部主任化石橋法學會於日昨 
 
 
 

Page 3

 
 
下午開會推舉憲法行政法國際公法司法三部主任聞第一部主任爲施愚余棨昌章宗辭汪榮實方樞第二部主任爲董鴻偉林綮曹汝霖張嘉森第三部主任爲汪爔芝江庸汪有齡朱深陸鴻儀周貞亮 
[國務會議之各部提案忙]  
　　議决中國銀行辦法政府興辦中國銀行久已設置機關屢易總辦前日財政部開幣制委員會討論此項問題商辦官辦爭論許久最後始決定採用純粹商辦主義招股三千萬元股本未招齊前由官墊股本千五百萬元先行開辦俟商股招齊官墊股本如數退出依股分有限公司辦法任股東自由舉人經理聞主張商辦者以王璟芳爲最力卒依此决議日内即將所擬辦法提出國務會議矣 
　　規定長江巡閲使職權海軍部劉之英總長昨在國務院提議長江巡閲使之職權一對於揚子江内有調遣軍艦之權一遇非常變故時得一面呈報政府一面下封鎖江口之令一沿江省分如築口岸砲台或其他工作須會商該使辦理一長江上下洲應各置公署一所一沿江各砲台該使有節制之權一使署員司可直接呈報海軍部分别委任薦任一使署經費應由海軍部籌撥　　漁政廳將次設立農林總長陳振先現擬於部内設一漁政廳辦理全國漁業事務其規畫大旨分閩粤江浙山東直隸東三省數大區而以潮州汕頭吳淞烟台花花江爲捕魚要地及設置漁官之所現正督率部員編定議案提出國務會議矣 
[法顧問改革中國軍事談]  
　　法使館武隨員伯黎蘇德司馬耶氏前被任總統府軍事顧問於中國軍務多所建白近日該顧問對於中國軍隊之改革復有意見發表探錄如下以供軍事家之參考一中央軍隊中央軍隊應以曾受軍事豫備敎育及在軍中練習三個月以上之志願兵充之服役年限定爲十年此項軍隊分現役與豫備兩種遇戰爭時卽以此項軍隊爲先鋒而以各省軍隊爲後盾後備軍隊即以現役兵五年退伍者充之戰時現役車隊有死亡者卽以豫備充之或編爲援軍以厚現役軍之力但須儲養士官及下士官以備臨時編集此項士官平時則以敎練靑年預備生或管理各省軍備二各省軍隊各省軍隊改革尤爲重要凡國中壯丁能持軍械者皆自二十五歲起至四十五歲止二十年内皆有服兵義務此項壯丁入兵之始各於本縣軍隊服役三個月每兩年徵集一次每月在縣城會集考演打靶其軍事敎育則以中央軍隊所屬士官或專門學校畢之軍官任之平時可以助地方巡警維持治安戰時可以保護交通路線若戰線在本省境内並可助戰至於警察職守僅可以維持秩序保護公安戰時援助中央軍隊或各省軍隊乃例外之事也三海軍此時中國亦有意改組海軍並擬設潛航水雷及飛艇隊而飛艇學校與軍醫學校則尤爲袁總統所注重惟以目前而論則高等司令參謀學校及各項軍械之改革一時尙難舉行但知其應改革或應改組可矣 
四軍事預備敎育中國人民除排外思想外别無所謂愛國故欲使國民對於外侮敵愾同仇自非改革舊思想不可昇平日久人民安於故常以執兵爲賤役精神氣力盡耗於文字之穿鑿至於投筆從戎爲國捐軀者畢世未之前聞今欲袪此思想勢非由靑年軍事敎育入手不可鼓吹之法宜多設體育會社撃射球靶馳走角勝分門演習以其餘暇授以軍事知識講述名人傳記以啓發其愛國思潮凡靑年丁壯皆於十四歲起受此項敎育至二十歲爲止各省以專　規定之更設軍事預備總稽查以專考成大總統宜以命令規定考試規則會社進行方法及軍事預備畢業生之獎勵凡未得預備畢業文憑者不能供差於此整頓則中國軍務庶幾日有起色矣 
[北蒙籌幄彙記笳鼓喧天漢將營]  
　　會議科庫問題前日午後總統府開大會議由大總統提出二大問題一科布多問題（提出理由）以進攻科布多軍隊已電覆飭進惟俄人在該地節布置其意巨測應急籌對付方法（决議）由外交陸總長再質問俄使如仍一味支吾則軍飭塔爾巴哈臺都統派兵速進並飭新疆楊都督預備一切三美政府調停庫蒙問題（提出理由）以日前接駐美張公使電稱美政府甚不以俄庫私約爲然主張將此案提交海牙和平會公判惟民國尙未經承認是否有效及否應將此事交涉之情形鈔送美政府核閲（决議）先電覆稱謝並擬派伍秩庸赴美專辦此事　　保衛鄰庫蒙疆總統府昨晚開特别會議蒙藏局貢總裁彥圖阿穆爾靈圭陸軍叚總長參謀陳次長均在座當由大總統提議謂哲布尊丹宣告獨立受人愚弄始終不悟不得不從事征討以救蒙土現擬先從斷其臂助入手一東四盟擬責成吉林陳都督熱河崐都統護軍使孟恩遠妥爲保衛勿俾勾結庫匪二三音諾顏汗部擬責成綏遠張將軍陜西張都督甘肅趙都督妥爲保衛三扎薩克圖汗部擬責成阿城帕長官新疆楊都督妥爲保衛日内卽由大總統分電各處矣 
　　布置軍隊地點大總統對於庫事已决定先和後戰昨召集陸軍參謀兩部長軍事處顧問會　將下列各處先派軍隊駐守一有戰事即可出發一伊犁步隊一師二科布多混成一協三烏里雅蘇臺混成一協四黑龍江就舊有軍隊布置五呼倫貝爾城步二旅馬一營礮二隊六墨爾根城一標馬砲各二隊七琿春府步一標馬砲各一隊八喀什噶爾步一標九鳳城步一旅現陸軍部正遵諭籌劃不日次第施行 
　　諮詢蒙王要案大總統以圖什業圖王達什呢嗎行將來京除飭蒙藏局預備歡迎外並擬定諮詢事項一土謝圖部落是否全體内向翊贊共和一該王對於取消庫倫獨立有何特見一外蒙旗獨立者究有若干一現時外蒙俄兵確數該部落有無俄兵蹝跡　　籌劃台站防兵陸軍部昨得軍事報告云陳家口至庫倫計二十四台站現無蒙兵及俄兵把守惟時有少數蒙匪出没其間該部當擬派兵前往駐紮其計畫如下一第一站至第四站巡防營四大隊分駐二第五站至第八站毅軍四營分駐三第九站至第十二站淮軍一千名分駐四第十三站至第十六站毅軍四營分駐五第十七站至第二十站選卾軍二千名分駐六第二十一站至第二十四站由江甯新軍中選兵一旅分駐宜多炮隊 
　　察視各邊防務探聞參謀部陳次長月内擬赴張家口綏遠城多倫諾爾歸化城一帶視察防務聞其注意事宜厥有二端一編制防軍因張家口駐紮各軍有陸軍拱衛軍禁衛軍毅黄河南調來二十一協奉天調來陸軍本處之防營及新編第一第二兩營軍隊極爲複雜非重新編制號令不能整齊一佈置邊防因綏遠多倫諾爾歸化逼近外蒙俄人極力擴充勢力亟應相度布置以固邊圉非親自按察不能悉協機宜　　帕王電責政府政府昨日得帕勒塔密電一封質問中央政府對於俄庫私約問題究主如何辦法並謂私約發現將及一月外交風雲倐忽萬變而中央因循迄今仍未見有如何舉動豈眞視萬餘里之蒙地爲無足輕重耶科城情勢亦極危急一般蒙民之視線均集於庫倫方面以靜觀政府對待之手叚如何倘庫事再事遷延半月間無正當解决之策披露則科城全部有附庫之憂望大總統深長思之通電措辭極爲激烈電尾並痛詆中央辦事之顢預敷衍兩大惡習云 
雜評一 
[嗚呼無法律之黨見]  
　　統一黨數黨見之流弊曰入其黨者雖盜跖亦必庇護非其黨者雖聖賢亦受觝排其言足以代表一般黨人之心理是故他黨人雖明知其未嘗違法未嘗摧殘人道而以非本黨人故恒虚搆一違法與摧殘人道之罪名本黨人雖明知其違法明知其摧殘人道而以本黨人故即使無法辯護亦不妨主張現非法律時代以爲之聞脱是故今日黨人之所謂法律皆約束他黨人或非本黨人之法律非約束本黨人之法律蓋彼竟以爲法律本不爲本黨而設也嗚呼黨兄嗚呼無法律之黨見 
 
 
 

Page 4

 
 
   
 
 

Page 5

 
 
   
 
 

Page 6

 
 
　要聞二 
[浙都督函復共進會長之鋒厲]  
　　國民共進會總會長應䕫臣迭次投函朱都督反對將該會解散日前續上一函措辭尤極荒强硬朱都督嚴辭駁復云足下組織共進會之初其宗旨在改良三幫用意未嘗不善但當就舊有三幫洗濯而焠勵俾得勉爲良善今乃推波助瀾徧設黨會驅無知之愚民與亡命爲伍入鮑魚之肆久而與之俱化是莠者未進爲良而良者先變爲莠無怪乎匪勢蔓延荆榛遍地嘉禾向爲盜匪出没之區而今者明目張膽放票收徒横行更無忌矣浙東各屬向無三幫足跡今者共進會到處皆是擾亂之現狀幾較嘉禾爲更甚試問所謂改良舊習者何在僕負地方之責詎能漠視大局之糜爛而不爲之救援故不得不捕治首惡以期殺一而警百然猶意存忠厚故於兪崑之正法雖有共進會證書僅布個人之罪狀管偉之槍斃劉金蘭之通緝示諭中皆以假托會名爲詞不欲涉及共進會全體僕蓋冀其逐漸改良勉與爲善陳乃官廳之告誡雖殷而若輩之披猖如故近來探報所得報紙所登人民所告訴地方官所禀告証據確鑿案牘纍纍筆難盡述似此情形不便再事姑容惟有以消極主義對付之職守所在法律所在區區此衷可以對全浙人民者即可以對天下僕與共進會並無嫌𨻶惟爲地方秩序計則一路哭何如一家哭足下輩明達君子旣不能以一貫而障狂澜當以桑梓治安爲前提幸勿爲若輩鰓鰓過慮也足下謂裁兵間散共進會代受惡名此乃大謬我浙對於游兵取締極嚴而屢次被獲之票匪從未有一牽涉於游兵又謂取締方法不能及於會外豈共進會所認爲重要人物公然謀爲不軌之兪崑管偉等皆會外人乎前接國務院取銷黎副總統通緝電有云足下願將共進會取銷如有違法情事足下願負責任並解散等因言猶在耳而我浙現象之惡乃如是眞人百思而不得其故者矣（下略） 
[吳江勒閉土膏店]  
　　吳江縣民政長丁方榖君遵奉都督通令勒令吳江城廂内外以及各鄕鎭各土膏店限於十一月三十號一律閉歇各土膏店無可如何均已遵限閉歇至十一月二十八九號等日一般吸烟人民之至各土膏店購土挑膏者擁擠不堪致土價飛漲至每洋二錢膏價稱是目下吳江城内等處已無土膏店蹝跡矣然頗聞近日有人趁小輪至蘇購土者民政長已派人調查此事矣 
[松江業佃爭持之情形]  
　　松江前因黄淵甫組織田業會楊了公組織佃户會因此　成風潮種種情形經紀前報茲又詳述如左 
　　田業會之發生去年松江光復正在冬租上倉之時鄕人謡啄紛紜郡人士之目光遠到者集議於自治所決定以七三徵租外免光復米一斗（實數祇六三）一般富家翁大不滿意故於本年先事張皇由姚張諸人糾合黄淵甫出而創立田業會凡入會者由本會代収租米提二成挽充經費 
　　雷奮之先見雷繼興君聞田業會成立喟然嘆曰目今平民主義雖大總統亦有參議院爲監督機關專制政府推倒豈得復有專制業主我恐轉瞬將有佃業會發見也 
　　鄕農之觀望四鄉農民秋榖登場其心理中祇有預備還租之觀念自聞松人組立田業會則色然大駭詢於衆人謂預防鄕民吞租於是轉疑有他種變故相約觀望不肯趕限還租 
　　成色之制定大小各業户每年徵租成色必以育嬰全節爾善堂爲斷今屆會議時全節楊董謂本年祗稱中稔似乎七五已可育嬰姚董謂似此總無八成年歲矣姚係領袖於是折中計算定爲七八 
　　佃户會之踵　楊了公出而組織田業會之對待機關曰佃户會所刋傳單以早還租米早完國課爲宗旨惟每年成色不得由田業會專定須各舉代表會決兑價亦須照市不得由業主高抬然其最足惹富翁惡感者則謂民欠漕糧自民國元年止一槪豁免則農人所欠陣租亦應同免並約定本月一號開成立會　　兩會之取消田業會擬章詳請都督立案隨奉批斥謂迹近把持擾亂治安勒限收回傳單剋日取消楊君聞之亦聲明佃户會根據於田業會田業會旣已取消則佃户會當然不成立詎鄕人以事屬切已仍届期紛集 
　　鄕民之要挾一號四鄕農民來郡者無慮千數百人　集獄廟太虚亭楊了公仍往演説先勸以勉爲守分良民繼告以兩會均不成立之原因鄕間黠徒謂去年只收六三今年何以七八需請核减楊謂租務乃民政長權限非鄙人所能主張於是黠徒斥楊爲滑頭號召大衆齊趨民政署請求核減謝民政長出立廳事諄諄慰撫鄉衆不退一時聲勢汹湧瞬息將釀巨變乃用電話調兵兩哨到署彈壓一面懸示准照上年一例鄉衆謂要求已得　然散去 
　　政界之電禀當夜謝民政長將本日情形電禀蘇都督翌日市公所亦電致省垣略謂楊了公發起佃户會鄉人誤會聚衆刧持侵犯業户主權幾致暴動應否懲辦鄉民之處請示遵行楊君亦引咎自請懲戒 
　　善堂成色之參差全節育嬰兩堂早經開倉日來全節遵照七三收租育嬰仍堅持七八姚君更貽書責全節謂不到七八情願顆粒不收面民間各倉茫無依據即良農亦多懷觀望 
　　業户之爭持業主一方面亦議　起穏健派則謂鄉人心理中只有六三在本年局面若得安然照七三徵租亦不爲吃虧而激烈派則謂徵租爲個人私權民政長不能干涉若成色由鄉民要挾而定下屆將不能收租於是由業户同人出名定四號假育嬰西堂集議意在不達七八目的不止其傳單措詞與市公所電禀略同 
　　會場之閧擾四號裘褂輝煌之富家翁都計三四百人會議於育嬰堂坐未定各挾意見爭論聲詬啐聲譏諷聲嚷成一片激烈派謂非請懲楊了公不可穏健派謂尋根溯源當先請懲田業會發起人而座中列名者纍纍各目瞠口張嘿無一語及議成色有堅執七八者有士張七五者有允遵七三者甚有自願七二者其所持理由謂總需自已主張不能任政界制定口議不决幾於手角某君登台謂今日暫不議成色始已 
　　代表之推定斷斷爭論將四鐘矣乃公决推舉代表十人　見民政長再定善後辦法 
[蘇省水師統領電請緩裁八十團]  
　　蘇軍政司盧世儀前曾電請全裁八十團及八十團全團目兵自願呈請取消等悄均紀前報茲聞飛划太湖内河水師統領公電請予緩裁茲將原錄下都督鈞鑒現屆冬防盜賊　起蘇省水師兵力薄弱防不勝防賴陸師補助各屬尙稱安謐頃聞八十團有裁五隊之信人心惶恐匪膽愈張後患卽在眉睫當此財政奇窘自以遣散軍隊爲唯一之辦法惟兵單匪熾大局可危可否暫從緩議俟來年三月再作實行至慮旅長之主全裁朱旅長電請辭職均不相宜决非軍界福統領等本不應越爼代謀然爲保全治安起見旣有所知何敢緘默謹貢愚忱伏候鴻奪 
[副總統調和黔亂辦法]  
　　黔省因唐繼堯絶楊盡誠自爲都督後遂有唐楊兩黨之分蓋唐本滇人黔人爲排外之故日起反對唐又因固結黨勢起見多引用滇人如是兩黨日相傾軋遂釀成席正銘陳開釗擁兵變亂佔據銅仁等縣之慘劇袁黎兩公俱委專員前往調處三而人等俱在湖南會議由兩專委將會議辦法呈請黎公解决黎公已於十一月二十八日與各參議議定解决辦法數事電飭知照矣茲將解决辦法錄下一駐黔滇軍由宣慰使趙均騰率帶回滇槍械一切准其攜帶一席正銘陳開釗俱聘至鄂省任用俟唐督解職後再徐圖回黔以免意見衝突一席陳率領軍隊原係黔軍主亦由趙宣慰使交歸黔省編制一唐督終任不得再調滇軍加任滇人入黔省 
[英商在南昌設立駁船交涉]  
　　江西警視廳咨覆交涉司文云爲咨覆事行政科案呈十一月二十五號據城外下叚警署長廖良夫會同南昌縣知事汪念祖新建縣知事章燧呈稱本月十八號奉總監令開行政科案呈本月十二號准交涉司咨開頃接駐潯英領事翟蘭思君函開據英商太古行禀稱設有駁船於南昌以濟運貨之便詎近有不法之徒將該駁船錨鍊竊去前已被竊一次贜賊未獲故有此案發現禀請函達地方官非嚴加緝拿贓賊獲案不足以儆效尤否則本行配置錨鍊恐有鞭長不及之勢等情除函知太古函達地方官外相應函達貴司請煩移知南昌警視廳出示查禁從嚴緝捕以杜再有擾害該行駁船情事等因准此敝司查中英續議内港行輪修改章程祗載租設靠船碼頭尙須由就近海關查明無碍水道行船始能允准並無允設駁船明文駁船即與通商口岸躉船無異南昌並非通商口岸且附近一帶靠河碼頭水道綫窄民划衆多專賴裝運人貨以爲生計奚能安設駁船况該太古行前擬在吳城設立駁船當因核與約章不符窒碍孔多曾經前清贛撫函覆前英領事廢議在案茲又於南昌設立駁船旣爲内港行輪章程所無即爲條約所不許且與民划生計有碍未便允准惟該太古行究於何時在南昌私自安設駁船並未禀由領事先期知會地方官未免侵越主權違背條約除函覆英領事請即轉飭該英商撤回駁船見覆並呈報都督外合就備文咨會貴廳請煩查照希卽轉飭城外警官會同南新兩縣親詣城外河干踏勘英商太古駁船設在何處碼頭船身大小若何與水道行船以及划民生計有無妨碍逐一查明詳細繪圖貼説咨送過司以憑核辦此外有無某國洋商私設駁船情事並希一併查覆以免朦混等因准此查該英商太古輪船公司設在硝皮廠地方門臨河下製有駁船一令停泊門首河邊計長四丈二尺寛一丈二尺五寸深五尺尙有錨鍊一副在船比由署長知事等親往公司詢問該公司並無洋商駐宿惟有一梅姓係南昌人在内經理據稱此項駁船係於光緒三十二年二月間設立因該公司輪船甚大不能抵埠是以設立駁船俾便裝載等語伏查此項駁船設在安濟義渡上首凡義渡船隻以及民划停泊諸多不便應如何辦理之處可否轉咨交涉司按照約章辦理此外尙有日清輪船公司係日人營業並無私設駁船情事應卽呈明俾便咨覆奉令會呈理合將查明英商太古公司設立駁船地址繪圖貼説備文會呈總監俯賜察核施行計附圖説一張等情據此相應檢同圖説咨覆貴司請煩查照辦理此咨 
[香港華人抵制電車風潮續聞]  
　　香港華人自十一月二十三日因電車公司不收中國銀毫羣起抵制以來至本月初二三等日堅持愈甚各電車來往除西人外幾至空無一人運日雖無暴動然仍有差隊各持警棍分站駐守以防意外憔東洋車則自抵制以來生意頗旺車夫獲利大增十一月三十日香港撫華道署標貼一示云撫華道夏爲曉諭事照得近日電車公司不收中國銀毫之事本港華人多有誤會之者案查港例除本港銀紙銀員銀毫及墨西哥成員外其餘别處銀毫如本人不願不能强人接收現本港銀毫較諸中國銀毫爲價稍昻故電車公司收取其價昻者殊屬自然之理且該公司專收港毫並非對於中國銀毫有所歧視即别國銀毫亦一槪不收况近來粤政府禁止中國銀毫出口使其屯聚省中以敷民用是則該公司專收港毫之舉故無碍於粤省且可助粤省之進行凡本港守法良民必能知該公司此舉全爲營業起見且爲法律所許當同爲贊助若有無知之人竟行反對則於理甚爲不順用特明白示諭以釋羣疑而免謡惑各宜週知地方通信 
[浙江]  
　　毁家紓難紹興公民范藩近聞庫匪犯順大軍北代在卽擬卽發起征庫救護隊以輔紅十字會之不逮擬定簡章及隊員資格合格者每人繳費十元每隊百名共分四隊其開辦費自願將家產變充日前檢呈祖遺田產九十七畝契據要求都督飭由財政司抵押洋一萬元以資進行等情聞朱都督以該民熱誠頗與獎慰惟現有外交順利出師無期所請應毋庸議 
[河南]  
　　縣署被焚登封縣於十一月廿三號爲各鄕納糧之日適有鄕約三人因事被控飭役帶案詎各鄕鄕民疑爲縣官所押卽集衆鼓動縣中得信趕即出示勸導詎有被裁差役從中煽惑各鄕民卽赴碶里屯約人大會到者萬餘人聲勢嘈雜及縣知事前往彈壓而匪黨雜於鄕民之中已擁入署内到署卽行開鎗縣隊出禦奈匪黨太多不能抵禦匪民遂一閧而入縱火焚掠縣中着屬向後門逃逸其時風狂如虎火勢猛烈匪黨乘亂時即到倉庫被擄一空及至天明縣署已焚燬無遺署中有前清乾隆遊登封時所留如意九柄係二翠二玉二金二寳石一琥珀頗爲珍貴亦同時燬盡殊爲可惜至縣中公私各欵及縣知事物件約值一萬五千餘金倉米則焚去七倉獄犯則全行逃完知事亦受傷甚重隊勇則鎗斃七人並聞縣眷亦受傷甚劇惟民屋尙未波及匪民焚掠後均即出城而逃 
[蘇州]  
　　發棠之請蘇省五屬水利會聯合會曾於十一月二十七號在留園開會都督委宗民政長蒞會並　示都督撥欵之覆電有米捐宋能成數撥欵不能定奪之語故當時各代表議定水利爲農田關係農田爲民食根本如此重大問題非再見都督不可於是各代表仍推葉昭敦等五人於本月四日乘車赴甯約定陰曆十一月初一在南京碑亭巷中西旅館取齊同赴督轅請願云 
[金山]  
　　法官被窘金山西鄕曹莊鎭姚庭權家被盜殺死張氏一案由新任張審判長駁回公訴等情已誌各報茲經新任葉檢察長豫審終了提起公訴於本月二號上午十時開庭公判審檢兩長對於事主姚姓父子之陳述挑駁不遺餘力而女傭周車氏誣攀庭權長子姚昌煥供詞支離前後矛盾審檢兩長則爲之多方掩護旁聽者均抱不平嗣經姚姓所延謝健律師出庭辯護先將周車氏供詞之種種疑點逐一指斥復將葉檢察長起訴姚昌煥意見書層層痛駁葉檢察長無言可答由審判長揷詞迴護謝律師以不合審判程序令其停止發言審判長亦面有漸色謝律師仍以極充分之理由滔滔辯論歷三小時之久審檢兩長一味遁詞屢次商請律師休息午膳冀避詞鋒而謝律師辯論益豪審檢兩長愈露窘態旁聽者嗤之以鼻退庭時已下午二句鐘矣 
[崇明]  
　　控告商會崇明縣東西三沙雙仙各認税行商等具呈都督府以商會包税流弊甚多請切實整頓等情奉程都督指令云據呈各節應由崇明民政長查復核辦並　該行商等知照此令呈抄發 
　　請免鹽捐崇明縣公民朱錦書等具呈請豁免光復後未抽鹽捐等情奉程都督指令云所呈各節是否屬實此外有無别情即由崇明民政長查明妥辦具復察奪此令呈抄發 
[靖江]  
　　阻撓關税靖江縣商民賈錫堂等具呈都督府以關員違法重徵懇電部交院議决以重民權等情奉程都督指令云查常關稽徵已久民國成立以後未經改訂新章自應繼續徵收况關税一項隸屬中央現又准財政部來咨令將常關原設各分口一律規復舊章照章徵税業經布告各屬商民並令各縣民政長一體遵照在案仰靖江民政長轉諭商民照章完税毋任再事阻撓此令呈抄發 
　　追悼陶駿保已故前江浙連軍司令部兼鎭軍都督府參謀總長陶駿保自被前滬軍都督陳其美寃殺後歷經伊兄陶賓南訴由司法部吊訊旋因有人從中調和由大總統特赦陳罪現陶柩尙在滬上刻經程都督派員會同陶氏家屬赴申領柩回鎭安葬鎭郡各界擬於本月六號在琴園開會追悼云 
　　選舉區域丹徒省會初選之投票開票地點業已議定一高資鎭二榨岡鎭三丹徒四順江洲五諫壁鎭六大港鎭七姚家橋八新豐鎭九頭擺渡十陳家門開票所鎭城内萬壽宫 
[四川]  
　　烟民暴動簡州吕知事對於禁烟頗能實心當任事時即出有示諭内有種烟者斬四字簡民之無識者因此惡感叢生日前親赴某場演説種烟之害該居民等謹然嘯聚竟將該知事圍住紛紛議論皆謂非將該知事卽行紕殺萬不甘休幸稍明大體之團保等委人婉轉力勸該居民尤恃衆逞惡迫令該知事寫伏約一張永遠不准干涉等字據知事無奈照繕花押居民等氣始平息不謂約成後吕知事與團保閒談有我即不管我不能禁省城兵隊之不管等語居民等聞而復譁持刃便刺賴團保以身救護未卽立斃然胸膛胎膊已受數傷聞創口頗巨且深未知調理得愈否 
[陜西]  
　　岐山農業岐業　　知　前　在該縣距城十五里之周公廟開辦農林試驗場業經呈報實業司核准立案祗以經費無着中止現任陰知事以實業急宜　復特呈財政司略云該縣周公廟地勢清幽林木　　　　　　　湍映帶左右坡可牧泉可漁水可稻圃可蔬坎可菓地可榖分區布置天然美產長安以西無此合格之試騐場今已同吧邑紳段履勘定地勢分叚開辦其欵項即擬提該縣從前每年小平　一千五百餘兩充作常年經費財政司據以爲小平　業奉都督通飭爲各屬各科書役薪工之費以補訟費之不足如果　縣訟費能敷即可將此移作試騐場備用聞不日卽可開辦矣 
　　層施偏災層施縣屬張家屯地方於十一月一號黎明時卽風雷交加飛沙走石向午忽降大雹連夜不止次曉天霽麥豆禾苗均無遺株已呈屬賤政司内有云計淫雹所及東西四十餘里南北六七里全在張家屯附近並請豁免來年春征糧賦等情蒙批令其查明被災地畝造成清册以備呈請軍政府豁免噫北山地本荒瘠改革後元氣未復今又降此偏災其將何以爲生也 
[安徽]  
　　劃一洋價柏都督電云蕪湖縣范知事及商會本洋市價日落較英龍洋尤低茲經政務會議决　與英龍洋價格一律持平藉維市面如有銅洋夾銅應遵前電不兑不用至小花微啞應與光洋充光一律行使除通令并發示張貼外合先電知仰即遵照辦　都督柏沁印 
　　鹽業團成立大同民黨前在上海組織鹽業團研究會業已呈由中央財政部立案並一面招集股分仍用本黨黨員從前鹽票開運淮鹽按照向章納税現各省已次第開運惟皖省尙屬闕如故皖省旅滬公民王錦波等特與總部籌商在皖設立交通部並擔任招殷事宜刻已公推魏彥龍君爲代表路君朗村胡君聘臣爲正副經理日前晋謁柏都督面陳一切據都督意以該黨旣有鹽票又復照章納税准許營業自由官廳可免立案惟該團範圍較廣必須另改名養方妥日昨已在省組織大同民黨皖省交通部並鹽業研究會於十二月三號假商會開成立會以便討論進行方法云 
[雜評二（萍）]  
　　虚榮之爲世詬病久矣士曰名士將曰名將臣曰名臣推其心無非以身爲名役而敺一世於虚榮浮祿中也 
易曰鳴鶴在其子和之我有好爵吾與爾縻之夫亦以見虚榮之大足縻人媚子僉士恒借是以爲梯榮之捷徑耳 
不謂共和成立名心未除各地人士竟有竄改一二本地街道以博大偉人之歡心者是豈吮癰舐痔之風至今而彌烈歟不然何以一而再再而三竟彼此覆轍相尋面不已也 
 
 
 

Page 7

 
 
本埠新聞 
[領事允釋國事犯]  
　　萬福華昔年在公共租界湖北路金谷香番菜館門前（即新寗旅館舊址）鎗撃前清廣西巡撫王子春由捕拘解公共公堂訊實判押西牢十年嗣因同押犯人圖逃牽涉復加押十年計自收押至今已有九載民國成立以後迭經同志禀請袁大總統電致江蘇都督咨行駐滬陳交涉使照會領事團請爲開釋在案茲悉各領事以萬係國事犯業已磋商允准於昨日照會公廨關讞員定於今日星期六將萬解送公堂請原審是案之西官德副領事師謀君與關君會同發落 
[初選舉投票之盛况]  
　　昨日爲省議會議員初選舉投票之期滬南市政廳爲上海第一區投票所城内中區及城外東南兩區選民均在此就近投票先期由上海初選監督分别委任監視投票各職員均於清晨齊集聞該三區選民約達二萬餘名故自晨至暮甚爲擁擠簽名簿桌子設至十餘處之多猶應接不暇云 
[三誌土商與報館之交涉]  
　　英商新老沙遜及新康等經售烟土之洋行十一家同控民國西報館毁壞名譽損害營業等情業經公共公廨會訊詳情已紀昨報前日午後復由關讞員與康副領事　續研訊原告仍由威金生帮辦梅吉言及担文都辦汰沛兩律師代表被告亦延佑尼干及德雷司兩律師到堂辯護先由原告老沙遜洋行西人密昔姆上堂譯稱現在販運烟土係遵一九十一年萬國禁烟會條約辦理並無不合旋　被告代表佑尼干律師譯稱敝律師今有關於此案根本上之辯論請堂上注意查此案原告所控之性質因被告報紙登載鴉片之害喚醒國民恐於營業上受其影嚮之故但被告報上所登論説以及批評並未指明原告姓氏不過評論一種無道德公理之營業而已况鴉片一物各文明國輿論亦極言有礙道德及損人身體故於西曆一九十一年五月八號中英兩國各派代表在北京會議禁煙條約且英政府深知中國禁烟之爲難亦情愿幫助中國逐漸禁止並允中國有自定禁種禁吸之各項法律今原告因被告報上指爲不正當之營業以爲毁壞名譽實屬誤會不知英國國會及美國議院均曾提議指鴉片一項爲不正當之營業是被告之言即實有根據如原告必欲涉訟應先控告英國國會及美國議院况柏利醫生亦極言鴉片之害且指經營此業之人爲最無品行之人海牙萬國和平會亦曾提議指爲不合道德原告何不控告海牙會議員並令解散且西曆一九十一年二月十一號各國特派代表在上海匯中西飯店開萬國禁烟大會近在咫尺原告何不控告破壤伊等營業矧前清禁烟限十年爲期每年減少一成十年減盡各國亦極贊成並允中國自定禁種禁吸之法律故前清迭頒上諭嚴定禁種禁吸之法典公堂爲遵守中國法律之地應遵照所定法典辦理况今中國政體改良共和政府深望輿論之贊助報紙爲輿論之母理應鼓吹提倡且被告評論係指一種無道德之營業禁烟問題旣經各國共同贊成則被告所登各節亦應維持不能提究並將前清迭次所頒上諭及奏准之各種禁煙法令與本年十月二十八號袁大總統所頌之禁煙命令譯成洋文逐一聲訴畢卽據被告民國西報館主筆馬素投案供稱鴉片之害人叢皆知且爲我生平所最反對故無論中西各官報凡登有鴉片之事頗極注意至於我報紙所登論説以及批評無論是否來稿均由我檢閲然後付印應由我一人擔負責任但所有批評係評論一般無道德不正當之營業即土商二字亦非專指原告少數之人乃指在中國境内做此不合道德損人身體之營業無論中外一併包含在内我與原告並不認識亦不知何人爲此營業即此案發生之始由威金生律師寫信與我我亦不知原告爲誰直至公堂出單傳訊始知原告之名惟鴉片之害前有英國敎士阿立山特極言不但每年耗費中國許多金錢且損害全國人民身體破壞全國人民家庭之幸福而英國泰晤士報於西曆一九十年五月亦登載英國國會議謂鴉片爲不正當之營業各國亦知鴉片爲最無道德故均特派代表在上海滙中西飯店開萬國禁烟大會會議禁烟辦法北京政府所派之代表演説亦極言鴉片爲道德上及身體營業三者之害總之鴉片一物世界各國莫不指爲無道德不正當之營業以故中國境内無論何地何人經營此業者我均反對云云訊至此已鐘鳴六下中西官諭令退去候下禮拜二下午再訊 
[商團新班生畢業之預備]  
　　滬南商團公會因新班生行將畢業故由參議會邀集各業商團司令於本月五號特開參議會議决准以陰曆十一月十四日爲畢業之期惟所有文憑應請各商團會長預爲塡就送交公會俾於初六日晨由會長葉惠鈞齎呈程都督請爲葢印昨已分發佈告書通知照辦矣 
[爭奪公產之手續]  
　　滬南小九華浙江海運局房屋由浙江旅滬學會與商學補習會互相爭奪各請蘇浙兩都督指令上海縣民政長查復核辦至今尙未解决昨日浙江旅滬學會又派代表金城爲至上海地方審檢廳呈繳蘇浙兩都督及前滬軍陳都督照會指令各一道請爲核示兩廳長諭候察閲辦理 
[恊拿湯善福]  
　　皖省駐蕪財政局長湯善福虧空公欵經蕪湖關監督潘贊化查明所虧之欵爲數甚鉅正在報告都督派員往查湯已濳逃來滬現柏都督已令飭蕪湖警察廳先將湯之家產查封備抵一面咨請江蘇都督轉飭上海地方官廳一體緝拿未知能弋獲否 
[審判廳尊重法定日期]  
　　地方審判廳昨出通告云照得人民訴訟案件自宜迅速進行本廳前承准江蘇高等審判總廳照以律師爲人代理訴訟往往一再聲請延期使當事人受無端損害不得不按照法律之規定切實聲明以資遵守等因經本廳照錄規定條欵出示通告在案乃近來當事人惑代理律師等仍不免有任意聲請展期致妨訴訟進行情事在人民有結案遷延之患在法院有朝令暮改之嫌手續旣苦虚糜信用復多損失窮其流弊何可勝言揆厥原因咎有攸屬應據民訴律之規定切實聲明并援高等廳之條文重申誥惟有按照後開各條辦理以尊法律而利進行爲此通告訴訟當事人一體知悉遵照特此通告 
計摘錄民事訴訟律 
第二百十八條日期當事人得以合意廢止前項之合意兩造應以書狀或言詞向審判衙門聲明第二百二十五條期間除不變期間外當事人得以合意伸　茲項合意應由兩造以書狀或言詞向審判衙門聲明第二百二十六條聲請日期變更辨論延期或續行期間伸縮者以書狀或言詞爲之前項聲請若審判衙門命聲叙理由者應卽遵行第二百念九條當事人若至日期完竣不爲辯論即爲濡滯日期當事人不於期間内完竣應爲之訴訟行爲即爲濡滯期間第二百五十八條當事人得以合意休止訴訟程序前項合意兩造應以書狀向受訴審判衙門聲明第二百六十條休止之訴訟程序得應聲請指定日期而續行之前項聲請自聲明休止日起不得於三月内爲之第二百六十一條兩造濡滯言詞辯論之日期者與休止訴訟程序之合意有同一之效力前項情形當事人自濡滯之日期起不得於三月内聲請指定日期第四百九十二條原告於言辭辯論之日期不到場者審判衙門因被告之聲請爲駁回原告請求之缺席判决 
第四百九十三條被告於言詞辯論日期不到場而原告爲缺席判决之聲請者審判衙門視原告所陳述之事實與被告自認同若原告之請求正當應爲被告敗訴訟之缺席判决其請求不正當者應爲駁回之判决第四百九十五條第四百六十二條四百九十三條規定於言詞辯論延期或續行之日期當事人不到場者准用之（江蘇高等審判總廳通告）一凡申請日期變更除實有不可抗力之理由應行核准外應於傳訊期日之前三日照民訴律二百廿六條用書狀請求審判衙門并應聲叙理由聽候審判衙門以决定裁判之二臨審不到事後改期者應令擔負本堂訟費其訟費以全案之半數爲衡三繼續兩次改期者除當事人一造之聲請按照民訴律缺席判决辦理外如兩造均任意濡滯言詞辯論日期者應按照民訴律第二百六十一條第二項之制裁該當事人自濡滯之日期起不得於三月内聲請指定日期 
[共進會主張征庫]  
　　本埠國民共進會同人發起征蒙預備軍於昨日假座西門外斜橋附近紹興會館永錫堂開成立大會到者甚衆午後二時開會首由臨時主席宋伯飛君報告開會宗旨略謂暴俄日逼蒙事日非庫逆冥頑甘叛民國自宜敵愾同仇共伸誅討云云次由程樂山君演説謂今日開救蒙成立大會愛國諸君到者甚爲踴躍足見人心不死現在民國建立五族共和廼庫僧哲布尊丹巴勾結逆酋陶什陶竊據庫倫擾害蒙古内外各盟旣違國憲尤悖人道復敢擅與俄人訂約釀成國際交涉危機日迫勢非武力不能解决凡我國民均難漠視本會爰合各省志士發起征庫預備軍爲政府之後盾務期取消庫倫獨立及俄庫協約以伸我民國五族一家之完全主權繼由戈朋雲許奇松柳人環蕭弼臣劉盖注淡　諸君及僧人道興相繼演説畢公推蕭弼臣君爲軍事部幹事長楊子非君爲庶務部幹事長宋伯飛君爲評事長程樂山君爲執法部幹事長暫兼征庫預備軍主任衆皆贊成遂振鈴散曾附錄會場上所貼會章如下入會資格本會按照民國普通法律無分階級及男女各界均可加入惟須分别擔負義務以期易於進行列款左（子）志願效忠沙場者入軍事部（丑）志願爲本軍籌集款項者入庶務部（寅）志願爲本軍籌備軍械軍裝者入庶務部（卯）志願爲本軍偵探消息聯絡同志者入評議部辰）志願爲本軍分途演講發起國民愛國熱心者入評議部已）志願爲本軍籌畫機要堂理文籍者入議評部（午）志願爲本軍研究内治外交一切法律者入執法部惟須崇尙道德遵守約法愛惜名譽爲合格 
[孫洪伊之談論]  
　　前晚八時寰球中國學生會開演説會請孫洪伊君演説云鄙人自到滬後由同志數人邀徃杭州觀西湖之勝景登北高之奇峯山明水秀令我與感旋過蘇小墓又感於古來多少英雄豪傑美人名士過目皆空富貴利達轉瞬皆非究不如熱心社會扶助國家以留愛情於天壞間之爲得也自有人類以來由社會而漸成國家吾人享人羣之幸福自當具有一種愛情以保護社會與國家凡一已之權利名譽勢力皆當視爲身外之物認定愛國愛羣之宗旨先立於不敗之地無論如何動摇終當堅持無恐不達目的不已此爲至高尙之事業非由天之生成實從閲歷得來鄙人竊觀中國人民進步之速有如迅雷近數年來進化尤疾如國民能實行其利國利羣之宗旨必可造成極文明極雄武之强國始以各國之文明促中國之進步繼以中國之進步助全世界之進化則中國必有一日爲全地球之模範試就目前觀之亞細亞有日本歐羅巴有德國皆爲尙武之國有此兩國在故其餘各國疲於奔命各爭其勢吾中國地大物博論實業則有大資本家可以輔助論文學則有新舊諸學可以研究其希望之大正無限量也演講至二小時之久始散會 
[紗業公所禀准立案]  
　　上海紗業商董田瑞年吳礽昌印有模等創建紗業公所於美租界愛而近路經營八載始克告成計費銀七萬五千餘金均由同業中熱心捐助現正研究推廣營業并籌設學堂造就人材及辦各項義舉業由田有等呈報各級官廳請爲立案已經工商部及民政長批准批詞照錄於後 
　　工商部批據呈已悉該商董等爲振興紗業起見集議建立紗業公所熱心公益殊殊堪嘉尙應准立案 
　　民政長批呈悉該商董等熱心公益壁畫經營建立上海紗業公所歷時八年之久用欵七萬餘金之鉅得以告厥成功現更籌設學堂推廣義舉力求完善宏此規模應准如呈備案並給示保議以垂久遠此批示隨發 
[偵探緝獲强盜]  
　　閘北偵探巡員倪順全巡弁蔣長靑張登雲等前日緝獲盜匪朱光如張逸安二名起獲贜洋二十元銅元二百枚綢皮衣服三件解至隊内詳細盤請據張朱二人稱向爲車夫前日由許四楊老紏往浦東近海之處共有同黨三四十人刧得某米店銀洋衣物約值數百元由許梭二人分給洋二十元銅元二百餘枚衣服三件四散逃逸餘均不知逃往何處等語當將贓盜　解司法科一面派警往浦東調查失主姓名傳案質究 
[英人馳馬傷人之結束]  
　　四區區員前曾呈報警務所謂上月十一號有英人白克脱等四入乘馬在冰廠橋疾馳撞倒人力車夫劉登科踏傷頭面胸背等處由崗巡一併帶區因白自願認償該車夫養傷費洋二十元紫已和平了結等語當經蔣所長據情呈報交涉使查照在案詎數日後該英人忽投英領事署控被該區拘留勒罰遂起交涉茲經陳交涉使據理駁復去後業由英領事傳到該英人開庭研訊以白所控不實將案註銷前認之養傷費洋二十元准卽給劉具領了案 
[表嬸何以堪此]  
　　常州婦人金劉氏控周幼俠（即鄒幼俠）騙取值洋一千六百元之衣飾等情由廨判鄒押候函致當州檢察廳提回訊辦在案昨晨由廨復訊劉氏投稱丈夫於前清時會爲廣東知縣鄒係親戚於前月二十號一同來滬觀演飛艇寄寓二馬路衛生旅館詎鄒濳回常州至氏家内騙取衣飾復又來滬質洋浪用是以控究訊據鄒供劉氏係是表嬸且與交好此次實因劉氏屢次寄函來滬囑我到常同來上海欲聞客棧旋又囑我回常取物至所質衣飾現己由胞弟鄒文煥代爲料理孫襄□商之英領翰君以鄒實屬無恥着仍還押令將當本洋九十七元交案再核 
[覆訊串竊鈔票案]  
　　大通轉運公司控用人趙文彬（卽曹文彩）與滬寧車站用人羅子卿串竊常州聚昌厚滙寄之鈔票洋四千元由廨訊判兩人押候查辦在案昨晨十時由關讞員會同德師副領事升座特别公堂復訊原告代表哈華托律師上堂謂追並由聚昌厚帳房郭鈞豪聲明寄洋情形繼由車站用人孫土根投稱是日火車由常州開至無錫途中曹羅兩人忽稱失洋旋由羅電致常州站長查緝西官會商之下判曹羅還押候下禮拜三午後復訊核斷 
[通告派兵防護滬杭車站路]  
　　混成第三旅李旅長昨出通告云照得滬杭車站爲江浙陸路之門户商買貿易來往甚多而車站路一帶向爲幽僻之地土匪客盜易於潜匿際此嚴冬難保不爲行人之害本旅長担任保衛治安責無旁貸業經撥派兵士一連有餘分駐貧民習藝所對面及尚文門外沿城根兩處以資鎭攝嗣後各行人如果遇有形跡可疑之大意圖刧物者儘可告知該二處之軍隊以便拘辦惟該處與火車站距離較遠尤恐該軍隊未能時時照料倘遇夜深人靜勿單　獨行以免猝不及防之患爲此合行剴切申明務希各界同胞 
[訴僞票之來歷]  
　　華俄　　銀行控粤人楊俊泉混用假羅卜票昨晨由探李星福將楊　解公堂請究並稱在楊身畔搜出假羅卜票八張每張計一百　卜訊據楊供此票係住居北四川路華界六號門牌楊旭初之　楊弟弟托向廣東路意巴德電燈公司内之胡吉生處抵借洋六百元未成是以暫存我處不知是僞乞鑒王襄讞商之英康副領事判楊押候移提人証並函致俄領訂期會訊 
[保護英商游歷]  
　　英國商人邦基茲欲前往山東河南江蘇山西直隷等省遊歷呈由駐魯英領事施君函請山東濟東道給發遊歷護照一面呈報山東局都督分咨各省都督飭屬保護蘇都督接准來咨除分行外前　特訓令上海縣吳民政長如該英商邦基茲到境遊歷應卽照約妥爲保護 
[詹大悲將次離滬]  
　　詹君大悲以蒙事危亟與諸同志組織救蒙會欲赴各省聯合進行又以國會開會在即憲法問題關係重大與諸同志商辦政法學會及歡迎國會團欲至各省發起協會集合人才爲研究憲法草案之預備故定不日起程至皖鄂各省設法聯絡云 
[黄司令今日出殯]  
　　海軍總司令黄鍾瑛君因病出缺已紀昨報茲悉黄司令家屬定於今日（七號）在白克路九如里寓所開吊午後一時出殯至西門外湖南會館暫寄棺柩混成第三旅李旅長昨已命令第一團第二營楊管帶率兵排隊護送 
[李旅長定期校閲軍隊]  
　　混成第三旅李旅長以現届冬季所轄軍隊各軍士操練是否純熟亟應定期校閲茲定於八九兩號親蒞各營昨已通令駐滬各該營管帶遵照矣 
[城内]  
　　地方審判廳刑庭批○（王家厚呈訴方世福抗晣不交物件批）前次開庭辯論私訴除由本廳酌令被告人胡仙才賠償損害洋廿元外所有爾子舖蓋業已訊明係爲爾子裝殮惟蔑箱一只着店主方世福卽日點交爾收早已決定在案爾竟于領洋之後意欲頓翻前案希圖貪得實屬不合所請立傳方世福究追之虚不准并斥（費趙氏等訴嚴安生朦訴欠欵批）嚴安生出價得產係出自本廳當庭按照趙茂華請求數目發交執業無所謂欺寡吞產至費增祥所欠安生本利均已載明抵契前次庭訊趙耕濤亦同在庭并無異議故本廳按照該數目判决茲據訴稱嚴安生朦訴欠欵增加洋有二百十八元之多究竟以何根據如何計算着卽明白呈復可也 
　　地方審判廳民庭批○（沈梅伯聲請回復原狀批）狀悉此案業經缺席判決十四日之不變期間亦已經過該聲請人並不聲請窒碍殊屬自誤惟稱　聲請人因病久滯海𡩋並不知有缺度判决請求依照民訴律第二百三十二條及同律二百三十三條規定回復原狀等情詳核案卷該聲請人受缺席判决已爲同律第五百三十一條之規定所制限若再不予回復原狀别無救濟之可言其非所以保護當事人之利益旣據聲請回復原狀核與民訴律第二百三十二條及二百三十三條符合自應照准仰候再行開庭集訊可也 
　　未便交保○薛文生前在浦東三林塘等處紏衆搶刧由前滬防福字營拘送滬軍都督府飭發地方檢察廳訊問不認押候核辦在案昨據薛之母舅金子山投廳禀稱薛母　昨日在家病故乏人料理可否將甥交保等語陳廳長以薛文生係犯糾衆刦物案尙待查究所請交保着不准行 
　　聊盡鄕誼○公益復記號内之鄭建升前因私販洋藥藏匿手槍由警務所拘送地方檢察廳押候查辦在案日來鄭在押患病頗重昨有鄭之同鄕許雲桂投廳具保出外醫治廳長諭候核奪　　無端被毆○趙王氏昨至地方檢察廳訴探家住生義弄今被竹行弄内之石王氏誣爲誘拐小孩不分情由來家逞兇將氏毆傷爲此奔案求請騐究陳廳長諭候飭警查明再行核辦 
[南市]  
　　截留拐子○浦東一區債探沈坤前日查見拐匪鄒克剛拐帶常熟男子金福年四歲在浦東乘淡水輪船販往汕頭厦門價賣當卽拘解到區由朱區員問明屬實着即移送第四檢察廳訊究　　婢女逃逸○東區三百六十三號巡士在萬裕碼頭查見婢女王阿妹在路徘徊因即帶區詰問據供年十四歲幼時被人拐出後發善堂繼由陳悦盛碗店　領出爲婢被主虐待苦不堪言是以逃出飭送第二初級檢察廳請爲安揷 
　　冐名訛詐○東區巡員前日查得老白渡成發小客棧容留行用僞質銀角之閩人林金發等當卽提同棧主移送警務所預審後解送地方檢察廳訊究在案茲有前清革捕顧子雲串同已革巡士蔣保生冐名由某某等暗養巡士託向棧主索取酬洋兩元四角分用後被三百七十九三百三十四號兩暗差巡士查知報告區員立傳棧主林鳳舟到區問明屬實遂將顧蔣二人拘區請問承認不諱並云已交還洋一元八角區員以案關冐警索詐未便姑容飭送警務所訊究 
[閘北]  
　　更換課員○閘北市政廳廳長錢貴三君查得該廳工程處課員楊憲邦辦事不甚得力故於前日將楊撤委另選幹員接辦以重公務 
　　毆打崗巡○前日由三區解送毆打崗巡張梧彬之流氓老江湖沈順生一名至警務公所經凌科長提訊一過判押候查明起衅情形再行核辦 
　　第三初級審判廳　示○照得民國肇興天下更始前清秕政盪滌一盡我司法機關上自長官下至吏役莫不以貪黷爲戒以廉潔爲主其有　　時之污點施需索之慣技者必爲法界所不容茲特諭爾當事人等知悉文明訴訟與昔日不同凡經涉訟除徵收訟費繕狀費送達抄錄等費均有証書可憑外無分文之費用如水發吏等有向當事人索例外之費者其爲欺詐固不待言准其來廳據實呈訴查有確據立予嚴懲本　言出法隨决不稍事寛縱仰各當事人遵照毋違 
[公共租界]  
　　尙有同黨○住居法租界之范子明與胡王氏等串拐蔡林氏之女蔡紅被控山探將二人與女先後拘解公當分别管押在案昨又經中西官訊得尙有同黨在逃判范與王氏分别還押候補提人証　訊蔡紅先交其母领回 
　　拖累保人○王以莊控王大生不理擔保萬康裕記欠銀二千六百四十兩昨由捕房將被告傳至公堂交保候訊 
　　咎有應得○山東路三百八十五號門牌陸稿荐肉店樓上因聚賭售烟經捕房查悉已將賭徒烟客陸阿四等拘解公堂分别訊問並着補提爲首之陳錦昌到案訊究在案昨由捕房將陳解至公廨訊實判押兩　拜以儆 
　　限期還洋○粤商醒芸因欠英商新沙遜洋行房租洋四十八元被控昨經公廨訊明判令交保限一月還洋 
　　壓傷車夫○趙雲生昨乘電車至北四川路跳下撞倒張阿所推之石子小車致張壓傷足骨由四百十號印捕併送捕房張送同仁醫院療治趙暫押候核 
[法租界]  
　　無可卸責○京廣貨店主莊文彬虧欠房租數月並欠收租人周裕昌草帽價洋八十一元被周控由公堂抑追不理飭將該店拍賣抵償租金後所有草帽貨欵仍無着落判莊交保出外料理在案詎保出後遽卽逃避當將保人陸昌才傳廨訊追陸供不知莊逃往何處難以尋交現願賠洋四十元餘求寛免　讞員以陸旣是保人不能能置身外著限十四天交人如不交人將洋如數賠償 
　　限期交人○沈仲甫控宋公祠陳皮店主宋念租不付定購磁瓶價汗九十六元一案昨宋自行投廨訴稱此瓶由向來往來之陳光奏寄來與沈並不謀而求察聶廨員判限兩禮拜交陳到案訊奪違則照數追洋 
　　股東受累○法馬路晋益洋貨店開設未及一年已欠各行號貨銀數千餘兩難以週旋遽卽倒閉股東徐渭橋卽行逃避當由晋昌東華嚴利榮瑞昌隆等三十餘户投報捕房將股東徐賢忠拘解分廨訊理各原告禀請追償質之徐供該店雖是股開店中一切均係徐渭橋經理今伊心起不良將所有銀洋及客帳一併銀兩保限兩禮拜理清推尙有日商在公共公堂控追欠欵须候函致日領事核准方准保出該店存貨及生財交洋貨公所暫行收管聽候示核 
　　欠租逃避○順源挑膏店開設未久積欠房金四月店主已棄店逃避當由収租人禀請公堂核示諭將生財收管以抵欠租 
[雜評三]  
　　吾國人富於感情偏於客氣往往好爲矯枉過正之事即以對於清室言激烈者憤帝政之流毒至虚搆其宫闈種種醜態以極於魑魅魍魎之列而矯其弊者謂是足以大損滿人之感情而不利於民國也則又本其歌功頌德之心習發爲推奉廢帝之奇想如少年保國會之擬尊宣統爲大總長者嗚呼蓋兩失之矣 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[中國最近之確實好消息] [  了靑]  
　　像心適意之希望吞江吸海之法螺醉漢痴人之夢話中國飛行家談自由君近製成一種新飛艇其速率能於一周時間環繞全球本月某日上午六時在自由島左近鼓翼啟行翌日回至原處茲將其沿途探得之新聞錄下 
十時至海牙和平會地方見各國均派有全權代表正在開特别大會承認中華民國爲世界上第一等最强大之民主國業已一律簽字不日即可發表 
談君以西藏雲貴等處風聲不靖急欲一得其眞相即由海牙駕艇前往詳細察探始知藏中甚屬安靜滇黔兩軍交閧亦已知平解决 
下午一時至庫倫活佛哲布尊丹本極迷信見飛艇疑爲天上神仙即伏地膜拜談君以升降機招活佛至艇曉以利害大致謂俄之野心將由保護變爲侵佔由侵佔變爲併吞活佛恍然大悟立卽取銷密約歸附中國俄代表廓索維持亦已得海牙和平會消息毫不反對允將駐紥外蒙軍隊即日撤回 
三時至北京知袁大總統近於萬壽山内掘得一照心鏡徑一寸餘上鋭下圓中有七孔能照見國務員參議院議員及全國人民等心理之誠僞有無才識勇略更於此鏡之旁掘得無數小鏡業已發交各省各縣凡長官委任文武職員及人民辦理選舉時皆得任意取用鏡之背面並有機關但一轉動能將種種惡劣性質立變爲良善四時至六時環繞河南山東兩湖山陜等省者三匝見五岳皆作黄金色其餘小山亦盡化爲銀談自由君將飛艇隨時落下始知中央政府已派兵數十萬晝夜採取運往各省發交全國人民自由支領故六國銀行團借欵現已不復提議歷年所欠洋債亦將尅日交還七時至崑崙山絶頂見有一種仙草上含流質驗其功用能使人之軀幹强者益强弱者不弱而於戒烟一事尤極對症談君即將此草分種江河發源之處聞其藥力能於一小時問遍達中國境内之河水井水中凡人一飲此水立卽强健並能使生出之子子孫孫永無疾病夜間九時至上海將以上各條錄交申報館新聞記者後復駛赴南洋各島但見電燈燦爛之中五色國旗飄揚空際人人呼中華民國萬歲云二 
海外奇談 
[多指之民族] [  頌斌譯] 　　 
亞非利加洲有馬　勃國焉地處僻陋素不與外邦通聲敢近有天主敎敎士南克萊君傳道至彼見其國之居室上自王宫官署下至市肆民房咸築土而居葢以茅茨形如覆盂地勢卑竊而其風俗適與居室相稱性情廣悍舉動粗陋純然一未開化之民族也最奇者其手指皆較常人爲多有一手六指者有一手七指者甚有八指者然以該國人統計之則六指者最多五指者最少云 
劇談 
[紀譚鑫培（十四續）] [  曾言]  
　　戲雖游戲之具而最能動人者以喜怒哀樂之情也情之所發出於天性故能動人深感自不能已復有歌曲以娛耳情景以悦目優游反復而人尋味故人樂觀之也若一二名脚音調旣足移人做功又能逼眞或歡喜娛樂或詼諧滑稽或哀怨凄楚相間以演之使人有所感而清不至於過所謂樂而不至於淫哀而不至於傷怨而不至於懟諷而不至於怒者然後可以移世風而警薄俗夫人孰無欲人孰無過爲師友者詈之不如責之責之不如勸之勸之不若諷之諷之則言之者無過而聞之者足以戒也况乎借古人之事而爲箴砭之施其慊然於心者自然知愧翻然而悔其功不已大乎若夫無唱無做但有演説毒口罵人使人無立足之地則言中其私者因羞以成怒即坦然無過之人亦不樂聞此匈匈之言吾謂演戲者如此必窮拙最笨之人也有心人欲改良戲曲爲世道人心之助不可不於此而加之意也如戲曲中或有以哀動人者或有以喜動人者其意不同至於喜怒哀樂兼而有之者惟汾河灣一齣鑫培演汾河灣須王瑶卿以爲之配瑶卿扮柳迎春淡粧布裙儼然一鄉村窮婦而其靚雅俊秀殊令人可愛也鑫培扮薛仁貴在外一十八年一旦歸家欲試其妻之心云薛仁貴帶了信來已將其妻賣之與我迎春一聞此言驚疑不定虚與委蛇議你看那邊何人仁貴回頭迎春乘機閉門以身抵之瑶卿姿熊伶利可謂妙絶仁貴於是唱家住綘州龍門縣西皮一叚音韻清脆鏗鏘娛人迎春旣知其夫相見喜極弄茶弄飯殷勤美滿之意溢於眉目後仁貴見牀下有男鞋一雙忽然憤怒欲以劍斬之迎春不知何意驚懼躱避此一塲也二人身法旣妙而一怒一懼之情景尤爲逼眞迎春問以究爲何故仁貴怒氣勃勃以鞋示之迎春見此不覺拍掌大笑於是説明其故娓娓動聽仁貴聞其有子復大歡喜而迎春則怒而不言仁貴再三陪禮殷勤問之始又笑而相語復知仁貴一箭誤中其子又復大痛不已此一齣也忽喜忽哀忽怒忽笑情節變幻眞有昧之戲然非鑫培瑶卿亦不能傳其神也 
[紀趙如泉之宋十回] [  玄郎]  
　　此　爲鬚生之做工戲潘月樵最爲出色當行如泉演此劇白口做工純倣月樵神氣妙肖之至酒樓演起提叙刺惜一事則懊惱悔恨而憤然以怒想及家庭　又嘅嘆傷感而輾然以悲題詩時先以袖拂壁上復作浮壓入目狀兩眼閃閃而以袖徐徐拭之足徵細膩題至（他年若得報寃雦血滿海陽江口及他時若遂凌雲志堪笑黄巢不丈夫）四句聲聲憤激咄咄逼人將宋江鬰鬰不得志之一片心事直畫出來題畢歸座回顧詩句　頭微笑默不作聲傳神直到秋毫　裝瘋時語語荒唐舉止顚倒錯亂摹寫瘋魔之狀神情逼肖吃屎時假作痴癲詼諧百出外裝强硬内懷餒怯的係假裝之神氣而非眞瘋之舉動也體貼戲情無微不至擬之月　亦難判其孰優孰劣矣 
小説 
[政治小説鐵血男兒（二）] [  常覺　獨鶴]  
　　第一章（續） 
正辨論時頻聞萬衆悲呼聲震屋角尼傾聽久之笑容頓歛女郎氣稍舒意亦稍慰知阿兄十里駒其機已動固無煩再事鞭策也尼曰梅麗乎居吾語汝今夕同胞之呼號求救固吾所預料者也惟吾所慮者若曹雖皇皇然有求於我並不知事理之輕重妹試爲吾言之若曹宗旨果安在哉梅麗曰今日之事非兄莫屬出水火而登袵席此若曹之所望於兄也兄本勛臣之後先人其佑汝矣何多慮爲尼曰若曹將逐墨次求　就我固意中事吾已早從立法院中得此消息矣雖然今日者　葺盈庭誰則可共國事若遽應國人之　貿貿然身肩鉅任其不蹈墨次求之覆轍者幾希梅麗曰墨賊方倒國亂如麻同胞來蘇望切齊起呼籲勢必戴兄爲元首兄若俯順羣情身登王位自可運雷霆萬鈞之力驅除敗類廓秕政誰得而掣其肘者霖雨蒼生豈異人任兄其勉之尼曰登王位科妹爲斯言是陷吾於不義也先王子孫有一人在吾必竭誠擁戴爲效馳驅豈敢覬覦大位效墨賊之所爲乎梅曰效忠大義妹豈不知惟王族式微人心不附社稷爲重兄又安能拘拘小節不以救國爲前提乎　曹呼號久已去竭聲嘶兄其有以慰之尼默然移時喧聲益劇乃啟關謂梅曰妹前吾將呼若曹而與語阿兄政見盡此一席話中妹其聽之語竟遂出甫履閾歡呼雷動（西奥司萬歲尼古拉萬歲）之聲不絶於耳 
[哀情小説筠孃小史（三）] [  秋庭]  
　　男兒立足天壤當念彼蒼付我以如註之才力畀我以如許之肩寄絞　血糜軀骨事功無限爲億萬蒼赤求安寗之幸福非經幾番挫折幾番失敗斷不能有一蹴而幾之偉業君今蠖屈海隅蟄伏僻壤正君養志韜晦之日磨礱大器陶冶雄才以備異日之展布當前之種種怫逆正宜淡漠視之頽唐　棄竟使至可實貴之軀體如病葉如萎蘭奄奄無一絲生氣血嘔長吉渴病相如設使有萬一之差池將若白髮慈親與黄口稚子何將若閨中弱　與同胞姊弟何將若夙昔之抱負何卽蒼蒼者天亦將咎君之不自善用其才而不肯認夢夢之責也馬遷有言死有重於泰山者有輕於鴻毛者君之所處之地位重何如地位乎爲續族爲鄕鄙不知世界有幾許事糊塗夢慮者不足責君固抱不世出之才企不世出之事爲四萬　之昆季拔之水火登之袵席爲唯一之策畫一未建樹何遽自摧若此略自思索想君必有啞然失笑者妾願君之鼓其朝氣矢以貞力爲我炎黄子孫立億萬年不拔之鴻基毋爲外人所乘致夷我國爲埃及爲印度爲波蘭爲朝鮮砧肉籠　飽受彼族宰割之慘也雖然怪霧盲風天地晦塞君之心熱極而冷君之血遏極而鬰蒿目傷心無怪其然卽妾之深處閨關亦嘗抱魯女之痛切杞人之憂不過自念此生有一日之視息即有一日之擔荷竊願與君各自任其所常任之事而第一以寳貴自已之生命爲最蓋殺身成仁大訓所著果爲大義所在之地刀鋸鼎錢亦當甘之而不辭否則小利害小事故大丈夫宜稍有忍辱負重之節槪而不得苟焉以自戕也海天雲表且尋獨酌之歡蛟市蜃鄕亦有忘憂之境餐衛自珍無任二豎之得肆其虐萬里深閨是所切盼也已翁姑及二兒近均康吉知爲綺注所及謹以佈聞妹吳筠和淚謹肅庚戍仲春十二日 
开亞在美佐某公幕務簿領餘閒聊借詩酒自適春風沂水秋雨黄山有陶然自得之意蓋卽筠孃一書滑移默化之力昔日之憤懣不平至此已悉消於無何有之判也而筠孃之脈脈清愁因亦爲之暫釋勤事姑嫜鞠撫孺子殷殷以婦職自　女紅之暇間或寄情篇什以自遣其沉悶或與小姑輩敲棋賭勝拈筆分題以消磨此閒中歲月三 
 
 
 

Page 11

 
 
   
 
 

Page 12

 
 
   
 
