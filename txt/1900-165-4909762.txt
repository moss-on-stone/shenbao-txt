# 1900 - 165 - 4909762

 

Page 1

 
 
[新印傅青主醫書出售]  
　　是書共分男女二科男科後附以兒科女科並附胎前産後各症按病列方用藥和平辨症明晣詳載各種治法凡病家按圖而索便可一目了然誠渡津之寳筏濟世之慈航也今由煥文書局主人以家藏善本托本局用大號新鑄鉛字印成校對精詳紙墨明朗每部價洋三角在本埠三洋經橋煥文書局外埠漢口鴻文順記書局湖北省城煥文書局發兌 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附　地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不可不備并請認明封面後有二林齋校本庶不悮購仍存上海文瑞樓蘇州緑蔭堂蕪湖河南文苑山房諸君就近選購可也此佈　 
[論義和拳匪萬無可撫之理]  
　　治匪之道不外乎剿撫二者不剿則撫不撫則剿惟在當軸者善處之耳然有先撫而後剿者有先剿而後撫者僕以爲與其先撫而後剿轉使宼氛難戢何如先剿而後撫藉昭威德兼施蓋此輩旣生不軌之謀斬木揭竿顯然與國家抗拒非痛加懲創使之形見勢絀卽勉强俯首帖耳終無由動其畏服之心恐不久卽死灰復然且有變而加厲者我中國比年來匪徒蠭起擾害閭閻豕突鴟張愈聚愈衆其始皆誤於撫之一字迨至事機岌岌禍勢蔓延不得已而大舉六師張其撻伐幸而師武臣力立奏膚功而人民已苦流亡田廬已遭蹂躪前年川匪余蠻子之禍渦陽牛世修劉疙瘩之變往事歷歷殷鑒匪遥然則欲平匪患者宜撫宜剿當不待智者而可决矣義和拳匪由山東竄擾直隷近且延及京津一帶燬教堂戕教士意猶未快復拆斷鐵路焚燒電竿叛逆昭彰目無王法而朝廷政存寛大猶不忍遽予誅夷特派順天府兼尹軍機大臣趙大司宼舒翹前往宣旨俾一體解散各安生業並爲之寛其罪曰此必有奸民會匪從中煽惑著令交出首犯按律以懲似乎種種行爲實與拳匪無涉煌煌綸綍亦已仁至義盡矣趙大司宼威望素孚其能否宣播皇仁使不逞之徒洗心革面其事尚不可知惟自是以來匪燄日張益無顧忌楊統領則因勸諭而被戕矣保定城官舍民居則被付之一炬矣涿州則被其黨盤踞矣中西人士倉皇避難者流離載道慘不忍觀而教士教民受害尤酷直隷總督裕壽帥派兵彈壓非不布置周詳而匪勢卒未稍衰惟直隷提督聶功亭軍門督帶馬步三營與之鏖戰曾擊斃拳匪四百餘人並燬匪衆窟宅之兩村莊爲差强人意此外各軍則敗衂者有之殺傷者有之而匪黨則百十成羣兵至則逃兵去復聚逃則散播爲民聚則依然爲亂土匪無賴且更明目張瞻日夜製造刀械冀與拳匪勾結以成犄角之形一若官軍竟無如之何也者吾不知大兵雲集何處而當此國步艱危之際尚不思設法蕩平耶此無他朝廷旣命趙大司宼解散則各軍雖躍躍欲試亦何敢蹈違旨之誅故不得不留以有待耳不知拳匪之黨分布各處已成騎虎難下之勢趙大司　雖有儀秦之辯恐非口舌所能感格其心而我軍士氣之衰則從此日甚一日迨知其無可勸喻而始大動干戈恐所傷益多元氣將剥削殆盡况各國調兵增艦藉口入京保護者已成一發而不可收拾之形日後小醜跳梁殲除尚易而各國之環向政府要索其將何以應之更逞論包藏禍心將一肆其蹈隙攻瑕之計哉嗚呼事急矣宼深矣及此時而補救彌縫猶苦難於爲力奈何謀國者尚悠悠忽忽如醉如夢必欲養癰成患以爲快然於心耶予故爲之大聲疾呼深願袞袞諸公毋貽噬臍之悔也 
[諭旨恭録]  
　　　五月初四日奉旨刑部湖廣司郎中著周儒臣補授直隷廣平府臨洺關同知著車毓恩補授直隷山海關通判著丁功齡補授湖北荆門直隷州州同著姿繼襄補授安徽霍山縣知縣著秦達章補授廣東恩平縣知縣著蔡景雲補授江蘇寳應縣知縣著朱士俊補授河南郟縣知縣著吕相曾補授山東金鄉縣知縣著陳冠補授廣西懷善縣知縣著陳禮補授浙江雲和縣知縣著陳秀鍾補授甘肅甯遠縣知縣著周彝章補授四川西充縣知縣著劉鴻烈補授俸滿湖北黄陂縣教諭賀時熙著以知縣用兵科筆帖式二缺著松海崇禧補授通政使司筆帖式著松清補授工科筆帖式著祥安補授欽天監筆帖式著慶麟補授理藩院筆帖式二缺著竇學光文祥補授兵部筆帖式著恒孚補授翰林院筆帖式著弼增補授理藩院筆帖式著文謙補授詹事府左贊善著連中補授工科刑科給事中二缺著黄均隆李擢吳補授福建道監察御史著管廷獻補授户部保送分發福建補用知府謝啓華直隷補用直隷州知州續綿廣東補用直隷州知州存慶兵部保送分發陜西補用直隷州知州恩光刑部保送分發直隷補用直隷州知州都林布俱照例發往保送直隷州知州户部主事廣鈺銓秀俱交部記名以直隷州知州用截取刑部郎中王金鎔武玉潤俱照例用補授新疆伊塔道調補甘肅西甯道英林著准其補授回任修墓事畢升授甘肅固原直隷州知州張祥會著以升缺發往坐補俸滿貴州思州府知府恩綸著回任南城兵馬司正指揮項同壽著照例升用京察官理藩院員外郎文年著准其一等加一級交軍機處記名以道府用吏部文選司主事著文通補授擬補吏部筆帖式聯順盛京兵部筆帖式鎖住盛京開源城守尉衙門筆帖式恩明盛京户部帖式景福融和昭陵總管衙門筆帖式慶惠俱准其補授特旨花翎三品銜在任候補知府前廣東嘉應直隷州知州降補州判沈麟書著開復原官翎銜欽此十四日奉上諭昨日道旁叩閽之浙江生員韓錦堂著交刑部嚴行審訊欽此同日奉上諭奎福著來京當差呼蘭鎭總兵兼總管内務府大臣著堃岫補授欽此同日奉上諭廖壽恒著毋庸在總理各國事務衙門行走欽此同日奉上諭華金壽現在出差户部右侍郎兼管錢法堂事務著葛寳華調署欽此同日奉上諭李殿林現在出差兵部右侍　著梁仲衡兼署其所署之工部左侍郎著陸潤庠署理欽此同日奉上諭端郡王載漪著管理各國事務衙門禮部尚書啓秀工部右侍郎溥興内閣學士兼禮部侍郎銜那桐均著在總理各國事務衙門大臣上行走現在時事艱難該王大臣等務當實心任事以副委任不准固辭欽此 
[日廷遣將]  
　　昨日午後本館得日本東京來信云日廷聞中國有義和拳匪之變立簡出羽君爲海陸諸軍司令官定於東歷六月十六日卽華歷本月二十日由德山港督帶第五師團陸軍一千五百名乘吉野艦赴人沽將本國官商悉心保護至軍艦之開赴北洋者計須磨炎陽笠置常磐四號 
[兵艦又增]  
　　天津國聞報云西歷六月十一號卽華歷本月十五日大沽口外由威海衛駛到英國頭等戰艦一艘名曰非弗樓十一號由旅順口駛到俄國頭等戰艦一艘名曰彼脫陸拜洛甫斯結計載重一萬二千墩未幾又由 
 
 

Page 2

 
 
旅順口駛到俄國巡洋艦一艘名曰愛特密勒爾高聶洛甫計載重五千墩馬力九千五百匹船上有大砲三十六尊刻下連日前所到者已多至三十八艘矣 
[西兵又到]  
　　天津國聞報云西歷六月十二號卽華歷本月十六日到有俄兵一千零二十餘名十三號又到俄兵一百六十名統以武弁二員未幾續到一百三十一名是日更到有英兵三十七名统以武弁四員携帶格林砲一尊荼火之容可謂盛矣 
[調兵未果]  
　　西字報登威海衛來電云中國政府將威海賃與英人之後英官就地招募華兵千餘名操演泰西陣法名之曰中國第一營兹得大沽警信擬於本月二十二日之晚派三等巡洋艦名比高克者載此項兵士一百名前往管帶者爲武弁吳奥生君將啓行忽又下令中止不知是何意見也 
[尨吠無驚]  
　　字林西字報云自義和拳匪煽亂後上海謡言紛起華人不知虚實惶急異常殊不知駐滬西官以及英美法各租界工部局董早已嚴爲之備使上海一埠有磐石之安彼匪人豈尚敢施其伎倆哉 
[詳述大沽砲臺被佔始末]  
　　大沽砲臺被各國佔據已紀昨報兹有友人自天津回滬述及被佔始末較爲詳確爰照録之先是本月　九日守大沽砲臺羅耀廷鎭戎奉直隷總督裕壽帥命在口外安設魚雷嚴加防範各國兵船見之卽遣弁渡登砲臺謁見鎭戎請將魚雷曳起以便各兵艦入内保衛本國商民鎭戎答以未奉大府之命未便擅專西弁回禀船中統帶致函鎭戎限於二十日晚一點鐘前將魚雷一律曳　鎭戎置之不答至期各國兵艦遂鼓輪而進砲臺卽發砲擊之各兵艦亦還砲相攻相持至六點鐘時藥庫中砲轟發守臺弁兵遂紛紛潰敗於是　法俄德日五國軍士各登岸將砲臺樹幟據守當轟擊時各國兵艦皆逼近砲臺致砲臺所發之砲難以擊中惟有俄兵艦一艘船尾受傷德艦官猝中砲彈轟去兩腿想不能保全性命矣各國旣得砲臺後又欲將西沽砲臺轟擊津海關稅務司知之以是處所泊各國商船相離較近　　殃及請俟傳令各商船一律起碇然後據守此後情形則友人未知其詳俟續聞再録 
[唐沽棧房被毁確音]  
　　昨有友人自天津來滬云唐沽各棧房已被匪徒焚毁貨物劫掠一空新豐公平等輪船裝去貨物及所運南漕八萬石均未卸折回 
[通州匪亂]  
　　北通州采訪友人云義和拳匪蔓延各處戕教士焚教堂鐵路電竿悉爲所毁種種不法無殊流宼之行爲而猶自謂扶　滅洋嗚呼洋人果可滅乎哉我恐經此驛騷而國勢益益疲苶難堪洋人將更鴟張跋扈矣五月初八日通州附近油坊天主堂突被拳匪付之　炬初十日又燬牛毛屯耶穌教堂甲乙二教民斃於火内此外復殺害教民六七名是日魯村各教民家房屋亦兆焚如水樂店教民聞信驚惶　帶男女十餘人紛紛逃竄路遇拳匪悉數被擄歷久杳無消息大約已吉少凶多矣某日通永道沈子枚觀察請大憲發兵二百名前來癉壓究　衆寡不敵未敢交鋒而道路謡傳益復支離怪誕有所謂紅燈照者有所謂沙鍋照者跳梁小醜皆有蠢蠢欲動之情以致席豐厚履之家咸思　藏現銀以免被匪劫奪巿中銀價陡貴每松江銀一兩可易通制錢二千九百三十文日來順天提督學政張大宗師方科試通屬生童一日武清縣學某生行至鼓樓前忽患鼻衄信手以血塗牆隅行人見之謂有拳匪在人家門上塗血至晚即殺戮一空衆口一詞驚悸益甚人心思亂殊　危也 
[通州火劫]  
　　北通州采訪友人云五月十二日之夜新城南門外晾米廠法國教堂忽然火起大小房屋一炬無遺十三夜南門外某教堂又以火警告自三更起直至翌日亭午始熄十四日午後城内北后街某教堂陡稅回祿神之駕燬去危樓一座旁屋二十餘椽對門潞河醫院亦殃及池魚十五日火起於天喜胡同中國電報局計焚去廂屋三楹一時道聽途說之流咸謂火係拳匪所縱同日東大街耶穌教堂及 
大清郵政局次第遭火厄雕牆峻宇頓化刼灰衣服銀錢有被掠者 
[兵衛森嚴]  
　　天津國聞報云自義和拳匪肇事之後京師兵備日益加嚴各城雉堞間皆有神機營虎神營兵丁駐紥並在敵樓上安置咆位計共十有二尊禁城各門除護軍統領按日值班外每門另派八旗兵丁二百名常川駐紥遇有入朝當值者認眞盤詰不稍寛容街巿之間經步軍統領衙門順天府五城委派員弁不分晝夜絡繹梭巡遇有三五成羣形跡可疑者立卽拿送營務處懲辦 
[有備無患]  
　　天津來信云京師各街巷時見匪人三五成羣往來行走因之防備益嚴本月十三日清晨八點鐘時端王檄調虎神營擡槍洋槍隊兵各二千名分赴正陽崇文宣武各門登城防守以故人心安謐巿中貿易如常 
[銀價驟昂]  
　　天津國聞報云拳匪起事以來京中民心不靖以致銀價陡昂日内每紋銀一兩可值當十京錢十三千文松江銀一兩值十二千文龍銀一圓值八千文此外如津蘆鐵路局銀圓票及京中匯豐銀行鈔票俱不通行 
[京江防匪]  
　　鎭江防事人云邇日常鎭通海道兼鎭江關監督長久山觀察訪聞京津各處義和拳匪聚衆作亂勢甚披猖深恐餘黨潛長江一帶勾結棍徒游勇擾害閭閻爰通飭所屬各州縣嚴密查拿並以鎭郡兵力太單會商長江水師提督黄芍巖宮保請調江勝後右兩營詣分紥城外鎭西倉文昌殿兩處認眞巡緝至於洋街各國教堂各領事署飭新兵前營管帶吳君養吾及水陸總巡周錦堂都戎帶勇保護並飭江勝副中營管帶彭君書麟專巡高資牌灣南門等處江勝前營管帶陳君楚斌率勇在京峴山四路梭巡東馬頭沿江則另由新湘全軍統領陳宇山軍門派弁率勇巡行旋又諭令丹徒縣主簿曁保甲各局員自本月二十日爲始舉辦夏防凡城廂内外烟館客寓菴觀寺宇嚴禁客商匪類城門巷栅均於夜間二更下鍵不准私放閒人連日一時金烏西墜時卽由在事各員督率勇丁絡繹巡綽槍聲角聲鑼聲柝聲澈夜不絶似此　繆未雨地方諒可安堵無虞矣 
[加稅述聞]  
　　天津國聞報云月前盛杏蓀京卿由滬到卾與湖廣總督張香濤制軍密商加稅一事所擬章程極爲繁細大致按照歐洲時價合磅仍前值百抽五惟子口半稅統歸洋關併徵洋人服用各物凡向之免徵者嗣後須一律榷稅烟酒兩項照值倍之果如所議則每年各口可增收稅銀二千三四百萬兩至所免洋貨釐金歲約六百萬兩以之祗補當有贏餘也 
[大閱展期]  
　　江蘇巡撫鹿滋帥于本月二十一日清晨由常熟遄返省垣壽商防務已登前日報章兹接松郡訪事友人來函云此問自二十日江南提督李壽亭軍門起節赴澱山湖閱操之後柳營中人知帥節將次遥臨卽於次日午後排齊隊伍赴西門外跨塘橋鵠候至晚帆影杳然始各收隊二十二日凌晨始知滋帥業已回轅爰立將小校塲綵棚拆卸所陳供張分别携回提右營陸路守備程厚菴守戎卽日部署行裝遄歸任所大約蒐軍之事須再訂日期矣 
[京師火警]  
　　天津來信云五月十二日宣武門外西四牌樓某糧食店不戒於火坊保立卽鳴鑼告警未幾西安各水會前往施救得卽火滅烟消僅燬房屋十餘間詢其起火緣由僉云因煤油燈爆裂所致然外間已喧傳拳匪縱火矣 
[卾省官塲紀事]  
　　武昌訪事友人云湖北稽查宗關稅卡郭少藍太守發源經大憲調省另候差委所遺卡務由于次棠中丞札委何司馬錫章接辦已於本月望日到差視事矣○本年庚子恩科鄉試所有内簾監試一差由　臨于次棠大中丞札委張巽之太守孝謙辦理○ 
 
 

Page 3

 
 
分發湖北試用道任觀察子齡由京領憑南下本月某日抵卾卽赴督撫轅禀到並請　三日○卸署蘄水縣王大令廷珍經大憲奏補麻城縣缺某日接奉行知趨詣藩轅禀謝想履新之期當不遠矣○本月某日藩轅牌示榖城縣知縣印務改委補用知縣任彤光署理房縣知縣員缺飭新選之滕椿赴任長陽縣典史員缺詳請以新海防遇缺先補用典史成序寅咨補 
[上海官塲紀事]  
　　昨日太倉州知州蔣直刺因公來滬命駕赴蘇松太道署謁見道憲余晉珊觀察禀陳一切旋復拜會上海縣主汪瑶庭大令大令延入花廳茗談片刻而别○前署上海縣篆之戴子邁明府奉蘇松太兵備道余晉珊觀察諭令募勇駐防昨日命駕至敬業書院拜會上海縣汪瑶庭大令互商良久而出○昨日清晨松海防同知劉乙笙司馬詣蘇松太道轅謁見道憲余晉珊觀察禀陳要公○昨日上海縣汪瑶庭大令偶抱清恙遣家丁至道轅請假一日○前日提右營叅將廖楚材叅戎接奉江南提憲李壽亭軍門札飭加意防堵因於昨日傳見守備程守戎城汛周千戎面諭防守事宜 
[靈輀過滬]  
　　原任黑龍江將軍恩軍帥澤殁於任所由公子扶柩至營口附招商局新濟輪船南下前日抵滬卽換某輪船北上回旗安厝 
[防患未然]  
　　前晚馬路工程局總辦程雨村大令督率差役地甲及華印巡捕至裏外馬路嚴密巡查巡至董家渡天主堂及江蘇撫標滬軍營小憇片時而返旣而道憲所委朱森庭明府曁二十三七鋪十六鋪各巡局委員率同勇甲分叚出巡滬軍營管帶龍葆珊游戎亦督率健兒赴董家渡天主堂一帶偵察游戎以董家渡天主堂爲教士駐足之處先期撥勇兩隊督以哨弁在堂之左右分設巡防局兩所妥爲保護十六鋪各叚董事則議於六月初一日起招募團勇八名二十三七鋪及十二圖一帶亦先後集議各招團丁十名以資保衛南巿捕房捕頭王經年深恐匪徒溷跡浦江倩水巡頭目督率巡丁嚴行巡緝程大令又恐捕房所用各巡捕落差後任意逍遥一遇事起倉皇無從傳喚特於昨日午後一　傳至案下諭以目下防務戒嚴爾等公畢皆須駐守捕房不得遠離致悮公務其餘水巡及一切差役地甲汛捕人等亦皆嚴諭如前二十三七鋪巡防局委員盛雨村二尹則傳集各叚更夫栅夫諭令每夜兩鼓後如見有不持燈火結黨遊行者概須盤詰明白始准放行否則解案訊懲不得狥隱蓋亦防患未然之道也 
[巡查嚴密]  
　　法租界讞員朱森庭明府奉蘇松太兵備道余晉珊觀察札委巡查各處因於前晚九點鐘時督率巡捕營勇丁二十餘名繞道至西門外日暉港及徐家匯天主堂高昌廟南洋公學等處嚴密梭巡直至天將破曉始言旋 
[保護公廨]  
　　英美租界會審公廨自遷至垃圾橋迤北地居偏僻人蹟稀逢蘇松太兵備道俞晉珊觀察恐目下北省匪徒蠢動此間亦不免有風鶴之驚特於昨日派出親兵數名肩荷洋搶赴廨前防衛並諭令讞員翁笠漁直刺每夜九點鐘後務將大門關閉似此嚴加警備雖有匪徒混跡恐亦不敢生心矣 
[請領軍械]  
　　蘇松太兵備道余晉珊觀察因北省拳匪甚熾滬上謡諑紛紛爰命英美租界公廨讞員翁笠漁直刺嚴加防範直刺奉命之下招集護勇二十名並遴選公役在廨外晝夜巡邏昨日禀知觀察請給洋槍二十枝腰刀十柄 
[示期課士]  
　　昨日蘇松太兵備道兼江海關監督余晉珊觀察懸牌道署轅門定於本月二十八日清晨課試敬業書院肄業生童循向章也 
[彩票弊混]  
　　前日蔡錫林曹順福湯昌林投上海縣署控江南義振彩票有改號弊混等情縣主汪瑶庭大令研訊之下蔡等訴稱本月初九日小的等向南巿鹹瓜街特發彩票店合買第一萬三千三百十一號江南義振彩票三條至二十一日一點鐘時開得二彩特發店主卽來通報迨小的等三人同往領銀忽改爲一萬六千七百九十四號小的等查得是號本埠無人購得顯係有心弊混求恩追究大令諭令退去聽候查明核辦 
[上海縣署瑣案]  
　　劉富根投崇明縣署呈控黄和尚將伊聘妻宋氏女誘拐爲媳避居滬上縣主某大令准詞移文來滬關提汪瑶庭大令卽飭差役提黄到案前日升堂研訊黄供小的係崇明縣人前由俞某爲媒聘娶宋耀明之女爲媳宋曾言伊女初字劉富根嗣由劉退婚是以另字今將庚帖呈電大令諭令交人保出俟備文移覆崇明縣○月前浦東楊家渡某豆腐店主陳煜堂被甯波杏生等砍斃抛屍浦江中迨屍屬控縣飭緝僅獲帮兇蘇全生林福福兩犯前日汪大令提案復訊蘇供二月十六日傍晚小的由杏生及陳煜堂央令駕船往某處賭博旋聞陳大呼杏生饒命急入艙中解救杏生已將陳抛入浦江小的不敢聲張上岸回去現不知杏生逃匿何處林所供相同大令諭令還押候嚴緝杏生到案訊核 
[英美租界公堂瑣案]  
　　前者陳松林私用順泰碼頭棧租洋銀七十四元經包探竇如海解案讞員翁笠漁直刺訊取口供押候追繳昨日順泰洋人偕買辦劉東生投案訴稱陳已將此欵如數付還請卽開釋直刺商之梅繙譯然後將陳交劉帶回○海天覽勝樓茶館唱演灘黄經讞員翁笠漁直刺函致租界領袖葡國總領事華君傳諭禁止後仍陽奉陰違包探趙銀河遂於昨晨將茶館主許少卿解案請究許供小的茶館内唱演灘簧曾由工部局給照嗣奉諭禁遵卽改唱戲曲並不敢違叩求恩鑒直刺商之梅繙譯謂灘簧向干例禁本應究辦姑念現已改唱戲曲著卽具遵諭切結然後斥釋仍令捕頭隨時查察違卽拘案重懲○李甫子行窮趙小梧之皮夾袋内儲洋銀十四元嗣爲包探趙銀河緝獲解案請究趙小梧投案領贓李供認不諱惟求恩典直刺判責二百板遞回湖北原籍贓給趙具領○王阿仁竊取和豐廠銅鐵等物由包探金阿三拘案請究王俯首求恩直刺判責二百板○二百七十二號華捕解顧星星至案稟稱此人在大東小火輪船碼頭調戲婦女是以解請訊究錢張氏投案供稱小婦人在途行走突被顧攔路調戲是以鳴捕解請究辦顧堅不供認直刺判押捕房五日以儆○謝協興被張洪如王阿金行竊木板十九方報捕後由包探張財生緝獲解案請懲張王同供小的等自知不合惟求寛宥直刺判各責二百板○包探金阿三解何泉堂王阿寳至案禀稱此二人在華盛紡紗廠竊煤是以拘請究辦何王同供此煤在河中撈起叩求恩宥直棘判責王手心五十下何三十下○某茶肆主吳樵生控王阿桂施桂才王福生陸富有林阿法楊錦山等啜茗口角致失去水烟袋茶托並砸破茶碗若干王等同供小的等與值堂人言語不合以致口角直刺判賠洋銀二元○協泰洋行買辦李玉亭控黄禮堂騙去黄金十條迭經讞員翁笠漁直刺研訊未經斷結昨日黄禮堂邀律師侯魯公到案聲稱此案已兩年有餘兩造供詞均經明晰原告旣不能呈出証據請速公斷黄在押日久已受累不堪矣直刺商之梅繙譯訂於禮拜五會訊○致遠街甯波鴇婦某氏家烟妓張桂寳吞烟自盡草草收殮瘞諸荒阡事爲捕頭所知命包探趙銀河往查確否昨日趙探將地保夥役祺明提案請訊祺明禀稱小的因鴇兒不欲報官故允卽收殮叩求明察直刺謂爾匿不報騐顯有情弊飭正身黄士泉赴縣禀報違干重究○前者妓女林佩紅以鴇子夏田谷霸阻從良投案禀控直刺飭押候狎客朱小紅到案訊核旣而夏鴇偕妓傭吳阿多等投案以林妓共欠帶擋洋銀一千四百元訴請追給直刺准之昨日命提研究夏鴇供年五十籍隷蘇州在上海開設　院於今五年林妓欠帶擋洋銀六百元吳阿多代借洋銀三百元王陸氏代借二百五十元吳小妹代借二百五十元今欲從良請爲追給吳阿多吳小妹王陸氏供與相同直刺詰以有無憑據同供均有借票惟未帶來直刺令於翌日將據呈案聽候訊斷嘻帶擋也而亦欲請官追給無怪公堂案牘日日高積如山直刺眞賢勞矣哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　南巿大王廟左近施雲才曾向鄰婦蔡周氏借貸洋銀若干元前日氏向索取一言不合以致扭毆事後氏奔赴十六鋪巡防北局據情控訴局員楊聘侯二尹研訊之下判責施二百板○前晚二十三七鋪巡防局員盛雨村二尹督勇巡至南卡對面合興樹行門外見劉榮福周阿炳二人蜷臥簷下因命提至輿前略詰數語判令各責三十板然後捙之使去○日前二十三七鋪巡防中局勇丁查獲迷路之其姓家婢女名文喜禀知局員盛雨村二尹暫爲留養候失主認領前日有韓春芳者投局禀稱此婢在途失去今知在局請爲給領二尹著覔妥實人具保始准領回 
[馬路工程局瑣案]  
　　南巿新馬路大發源票行夥錢德仁扭顧阿美金四七子至捕房訴稱顧將江南義振彩票號碼塗改冒稱得彩致被領去洋銀兩元五角請卽究追捕頭立卽移解馬路工程局禀請總辦程雨村大令研訊顧供小的係婁縣境轄泗涇鎭人在某茶肆執業此票在途中拾得倩金持往對號領銀並不塗改金供小的係泰州人駕舟度日顧交下此票囑往領銀不知其僞大令飭顧將冒領之欵如數繳還再責四十板金責手心三十下○前晚駁船户楊根泉駕船至老白渡左近忽與葉小毛所駕高橋航船相撞葉疑其有意圖竊鐵錨將楊拘獲喚同鄰上船人阮掌發恣行鞭責旋復扭赴工程局總辦程大令研訊之下葉供小的係寳山縣人是晚楊來竊鐵錨由鄰船上人阮掌發帮同扭住叩乞嚴懲阮供小的在閔行簽船上爲夥當晚聞葉大呼捉賊因卽代爲擒獲知其中曲折情由楊供小的係南匯縣人此次借划船婦妙寳之船駛至彼處用油布揩抹船身悮與葉船相撞致被誣竊吊打求恩伸雪大令謂彼此各有不合判各責四十板交人保去○前日周浦人顧紀生扭顧計春至工程局控稱被欠會欵洋銀十元六角向索不還請爲追繳程大令研訊之下斷令計春將欠欵如數繳還具結斥釋○前日賊犯孫阿榮潛至南馬頭所泊某姓船上竊得竹篙携至新馬路被三十四號巡街捕所見拘入捕房轉送工程局程大令略加研訊判責二十板飭捕驅逐出境贓存局候失主認領○前者唐祥慶至工程局誣控唐大炳竊取烟槍及洋銀經程大令訊悉實情判將唐管押捕房覓人保釋前晚提案覆訊祥慶供小的在押多時無人來保尚求恩宥大令著還押諭以如果無人具保當送改過所覊禁 
[英美租界晚堂瑣案]  
　　陳鶴松控韓阿言沈雲亭談毛毛騙用地價銀延不交地前晚讞員翁笠漁直刺倩襄讞委員張柄樞司馬提訊陳鶴松供光緒二十四年由韓阿言介紹買談毛毛之地二分四釐言定洋銀二百元先付三十　餘俟交出方單再付旣而韓阿言稱方單已先抵押與人須得洋銀百元取贖囑小的再付七十元小的允之嗣又經談取去五十元計前後共付一百五十元不料談不將方單交出向催避匿不得已投案求追談毛毛供小的有地二分四釐先抵與人後賣與陳鶴松僅收得洋銀九十二元不敷取贖是以未交且當時言定洋銀四百五十元倘陳能照此數小的仍願交出方單韓阿言供談將地賣與陳鶴松確由小的介紹付過洋銀三十元餘司馬惡談刁狡著掌頰一百五十下勸陳加給洋銀一百零八元限談七日内將方單繳案給領○前者蘇阿春控朱仁堂拐賣其妻周氏迭經讞員翁笠漁直刺研訊供出沈永林陳阿四卽蘇州阿四二人爲媒因卽飭差往提前晚提到後直刺卽倩張司馬升堂詰問蘇阿春供前者朱仁生向妻子謊稱岳母有病隨卽挈之回家後小的探悉妻子並未歸甯始知被朱仁生所騙嗣遇沈永林詢知朱之下落是以扭案請追朱仁生供蘇妻周氏實由小的領出托沈永林介紹借陳阿四房屋住宿一日然後帶往江灣金唐唐家前供沈陳二人爲媒實係誣攀求恩寛宥陳供前者朱仁生帶周氏來家借宿由素識之沈永林同來小的是以允許求恩鑒　沈所供略同司馬命各笞三百下斥釋朱押候備文至寳山縣移提金唐唐及周氏到案訊奪 
[法租界捕房瑣案]  
　　日前增泰盛東洋莊失去洋傘一百八十頂報捕查獲竊賊邵阿林吳廣仁吊到原贓七十四頂連收贓之陳阿毛陸阿大解案讞員朱森庭明府研訊之下判罰陸洋銀二元充公餘人押候分别笞責昨日命駕蒞捕房著將陳笞責二百板吳三百板詰其餘贓何在邵供同黨小裁縫取去三十六頂尚有洋銀三元寄存某客棧明府著重責二百板飭包探帶出吊取洋銀押候過堂再核○蕩婦陳浦氏顧沈氏互相訐控明府訊取口供諭令押候笞責昨日命提至案著各掌頰二百下驅之使出○輪船積竊吳阿四竊取招商局存煤之李妙林前經明府訊明昨日著將吳笞責五百板李二百板○竊犯劉心田陳阿金前均由明府訊明昨日著各枷號一個月期滿責釋○輪船積竊吳桂生前經明府訊明判令荷枷一月昨日期滿命提案疎枷重責八百板飭包探帶往照相館照一小影留存捕房然後移送上海縣署遞回原籍○偷兒施和尚閔寳生均經明府訊明昨日著將施責三百板閔一百板然後釋去 
[美租界捕房紀事]  
　　昨日有土棍混名小張桂卿者糾集羽黨多人至西華德路新菜巿左近某小烟館向值堂人某甲訛詐不遂肆意兇毆甲心不能甘奔赴捕房據情聲訴捕頭卽派包探劉阿炳將張拘獲押候解送公堂禀請讞員翁笠漁直刺訊究○昨日亭午時王阿根至吳淞路某姓家門首東張西望圖肆胠篋之謀適爲某包探所見因卽拘入捕房捕頭著押候查明曾否犯竊以便解送公堂禀請核辦○昨日鄉民應阿毛肩荷桃子至漢譬禮路沿途喚賣突有甲乙兩小流氓攫取數枚飛奔而逸被應追獲互相扭毆巡街捕喝阻不依遂拘入捕房捕頭詰知釁起細微從寛開釋 
[吳門官報]  
　　五月十八日鹽運使銜記名候選道許珏無錫人由籍來知府許星璧又袁恭宏均禀銷楓橋覆查繭船差帮辦上海開埠事宜知府張福謙禀辭回滬准補元和縣知縣吳鏡沆禀知交卸鎭洋縣任事回省並謝調署江陰縣事知縣王濟禀知隨撫憲巡閱支應差卽辭又俞錫疇禀知隨撫憲出轅卽辭同知銜分發江蘇布庫大使沈葆源浙江人由京騐看來省禀到縣丞汪德澄禀知奉委赴震澤招懇差卽辭請補荆溪縣張渚司巡檢徐寳源禀謝飭知准補指分江蘇試用從九品郁遵　浙江人由京騐看來省禀到蘇松鎭標中營遊擊兩江外海内洋水師補用副將徐九成副將銜儘先叅將江南蘇松鎭外海水師左營遊擊湯懷忠管帶浙西鹽捕中營遊擊銜補用都司胡昌寳均由松江來管帶蘇防前營正任常州營右軍守備徐誠檀禀知赴壇漂一帶查哨帮帶撫標中營水師遊擊銜兩江補用都司准補城守中軍守　夏大明由無錫彈壓繭行回○十九日海門協副將丁華容由瀏河來升用副將蘇松右營遊擊總理太湖營務處兼帶正前營許國詳禀知巡河管帶浙西鹽捕中營遊擊銜補用都司胡昌賣禀辭回松江吳江縣宗禀辭知縣洪衍慶禀知隨撫憲出轅卽辭撫轅文巡捕吳樹楷武巡捕李福海均禀知隨撫憲赴常州等處卽辭○二十日通判劉文澍知縣楊魯曾均禀知奉藩憲傳考甄别又潘宜經禀知奉委勘騐城垜工城差從九沈斯湛禀知交卸署丹徒司巡檢任事回省臬憲四月考試候補佐職月課給奬 
 
 
 

Page 10

 
 
 [G [ >P>人參鹿茸三貴丸○參茸衛先丸○參茸白鳳丸○金鎖固精丸○舒筋活絡丸○小兒回春丹廣東鹿芝館分設上洋老巡捕房對門 
人參鹿茸三貴丸○益氣之品人參爲最補血之物鹿茸爲速此丸重用之以爲君凡遇氣血虧損陰陽失陷精不化氣血不歸經酒色過傷腎冷精寒心煩舌燥肢體怠倦上能塡充髓海下可温暖丹田中則健脾益精補先天不足之元氣培後天已定之精神增壽延齡潤顔益嗣每兩洋一元四角○參茸衛生丸○統治男婦老少氣血虚弱精神因乏病後失調婦人産後欠補凡因虚弱百發皆宜卽無病者服之亦能生精神耐勞碌誠衛生之聖藥也每丸洋二角半雙料者洋一元加料洋五角小丸每兩洋一元○參茸白鳳丸○此丸爲婦科聖藥如資質薄弱不受誕育月事不時經來腹痛經閉血枯赤白帶下一切胎前産後各症皆能奏效每丸洋一角雙料洋二角○金鎖固精丸○專治心腎不交夢遺滑洩精血不固洩後餘滴及年久白濁等症此丸有如金鎖固守玉門功效神速每兩洋一角○舒筋活絡丸○專治風邪氣閉壅塞經絡胸膈膨痛半身不遂口眼歪斜手足疼痛等症每丸洋三分雙料一角○小兒回春丹○統治小兒驚風氣喘咳嗽吐乳多啼發寒發熱水瀉不止一切萬病立可回春每丸洋一角 
[匯豐銀行告白]  
啓者本行收足資本洋一千萬元公積洋一千一百五十萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福州荷蘭漢口神户長崎意陸伊羅禮容呂宋紐約檳榔冷宮西貢舊金山新加坡蘇拉巴啞天津北京横濱其上海行與各商往來暫存本行之銀每日結帳者其息長年二厘存至二十萬兩爲止存一年者其息照長年五厘算存六個月者其息照長年四厘算存三個月者其息照長年三厘算代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞光緖二十六年二月十三日 
[英商瑞樂洋行]  
上海英大馬路轉角江西路三十號門牌 
啓者本行向設英京倫敦五十餘年馳名環海現因中國廣興商務製造特設分行於上海駐有精明熟悉之機器師專司承辦歐洲各種鍋爐引擎及煤氣煤油各車與各機器局内所用之車鑽鑤鋸各床並輪軸機油皮帶一切五金雜貨又專辦名厰紡織機器造槍造彈造藥煉鋼鑄洋造紙造磚造糖春米磨麥製茶製油造燭造皂造冰造荷蘭水印書挖泥耕田等項機器又專辦查礦機器礦内抽水起物機器用鐵繩拉吊坐人裝貨各車之機器又專辦水力汽力電力人力起重之機器與辦理鐵厰築造鐵路鐵橋所用各種機器及火車船隝各項工程物料又代人查察各種機器與岸用船用之鍋爐等至外洋經手悉係著名極大之厰如辦鐵甲兵船水雷魚雷快艇大小商輪則有向造英廷水師船艦之泰姆司船厰辦大引擎鍋爐則有阿喜敦厰其餘各種新式機器如瑞樂克紡織機本厰朋泰來勤克生造紙機厰威林羅司滅火抽水機厰淮泰海岱磚瓦機厰皆歸本行在華一家經售如蒙貴官紳商賜顧均照外洋實價辦理以廣招徠此佈 
[德商和濟公司上海中西大票長江一帶統歸鎮江益成票行縂理平價批發]  
定票價照公司大盤零拆比衆公道紅票足兌○兼經批各公司彩票○各牌香烟批發○匯兌佛山檀香山澳門銀兩○人壽保險 
[德商北順泰洋行分設寗波濵江廟衕華洋合衆票批拆]  
本行逐月代售西商澳門票江南義賑票華洋合衆票照總公司一律公道紅票足兌遠處信購原班回件甬江太極圖○王文正○一言堂 
[救世]  
浙紹兪騰夫先生精岐黃術而具救世心壯遊燕北名播公卿滬上乃先生偶經之地求診者莫不著手成春嗣以丁艱回里本不復有遠志適余友張君繼香患癆傷幾劇海上名醫均形束手同人固知此症非先生不治隨叩先生之盧而三請焉不數劑而沉疴若失先生活人無數此其一也現經余等挽留在盆湯弄懸壺世有呻吟床席者尙其共登仁壽也可至診金自有常例惟貧病則一槪送症先生之一片婆心尤爲可嘉余等非阿私所好盖紀其實云　朱葆三　吳少卿　施靜齋　蘇寳森　邵穀華　林純泉　尹秀升　張子祥謹白 
[上海廣惠和號經理廣益公司彩票]  
本號始由香港分枝上海已二十餘載承兌香港粤省匯票荷蒙各　寳號推信又曾經理吕宋彩票亦已二十餘年自美國與吕宋開仗此項彩票因而中止今經理廣益公司彩票批發零沽及收兌紅票格外公道并代寄廣東文鄉科闈姓我號祇有香港上海兩家并無分枝别埠恐未週知特此佈聞　廣惠和啓 
[重印華英進階全集]  
是書華英文字並列句語明顯解釋精詳久巳風行宇内凡中外之書院學堂皆藉以敎授生徒均稱便益并承各報贊揚不煩贅述兹將初階及進階初二三四五集合訂成一大本書面用英國頂上各色全布飾以真金字精緻異常每大本實洋二元二角半躉買更亷及前輯華英讀本諸書早經遐邇流傳咸謂有功後進計初階五分進階初集一角二集二角半三集四角四集五角半五集七角半商務書館華英字典全布面西裝一元英文初範二角半原文文法初範一角二要語類編二角訓蒙編一角國學文編卷一二角地理問答二角半增廣英字指南西裝全布面八角尚有亞洲啓悟集亞洲課本首二册卽日出書又專售大小活字印書機器銅模鉛板及各色洋紙精印中西書籍報章惠顧者請至上海北京路四十一號函購亦可此佈　商務印書館啓 
[美商益生洋行]  
啓者本行開設美國飛辣的非亞埠爲天下最太之製造總厰所製機器别出心裁不襲恆徑工技精良久巳馳名遐邇近設分行於上海以便貴客就近採辦專運泰西各種機器及軍火等項并駐有上等機器師俾主顧者易於探問其餘疋頭顏料五金雜料洋皂麫粉一切洋貨無物不備或現購或定貨價值俱格外從亷以廣招徠如蒙官商賜顧請至廣東路門牌十三號本行内面議爲荷 
[和濟票頭彩聲明]  
上洋老協記聲明售出英六月份和濟中西票頭彩並下附彩 
英六月份和濟中西彩票巳於五月十九日在丹桂園當衆如法開彩○頭彩第四千八百三十一號由本行售出得主台銜開列○外國牢監西首衍慶里胡公館程君北泥城橋恆清南里徐君合得半張○綢捐局汪孝亷得一條○老北門内直街徐壽翁得一條○新閘橋北衖王屏翁得一條○長發棧内江西客王省翁得一條○蘇州護龍街汪益大陳君得一條○下附彩第四千八百三十二號亦本行折與同業大馬路同得財全張共計得洋一萬另二百元雖得主之鴻福小行亦叨榮光也現售和濟公司中西彩票英七月份卽華六月念四日仍在丹桂園開彩外埠批發格外公道定票以五張起碼價照公司一律以廣招徠○零售全張五元○半張二元五角○分條大洋五角小洋照巿加一○外埠信購當班回件不悮○上洋棋盤街老恊記票行告白 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
