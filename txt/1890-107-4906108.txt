# 1890 - 107 - 4906108

 

Page 1

 
 
[請取彩物] [  申報舘腋協振謹啓]  
　　本協振所前承遠近謂善長陸續助下各珍件以猝難變價仿彩票法編成一千二百號每號售洋一元業經售罄兹於月之初二日同人至仁濟善堂先向神前拈香復請施少欽封翁將紙鬮查閱一周然後當衆開彩每號皆有彩物務望購票諸君速來對號取件幸甚感甚此布 
[畫報後幅附印閨媛叢錄告白] [  點石齋預啓]  
　　本齋畫報前列之功臣圖按期陸續印出以凌烟之丰采供薄海之觀贍閲者皆爲欣幸是圖計共四十八帙今已告蕆爰爲編輯閨媛叢錄一書龔攷古今史集旁及諸子説部上自中古下迄有明其間宫　　艷跡閨閣之香塵才色旣殊貞淫各判或秀而有藻或賢而且奇或情重而恨深或　美而性妒至若名妓之韻事仙女之幽踪亦皆有美畢收無奇不備旣可徵艷體之取裁又可供閒情之消遣洋洋乎誠一大觀也今擬仿淞隱漫錄式按每期所出之畫報附錄原書數則並取其事實繪爲半圖以饜○諸君子先覩爲快之心准於三月初六日開印專此佈聞 
[二百廿二號畫報告白] [  點石齋啓]  
　　英皇第三子之來滬也西人相顧色喜於沿浦一帶遍懸各色彩燈爭奇鬥巧光彩陸離迨皇子憑軾而觀火樹銀花如人長明之國斯時中西人士爭挹皇子之丰徽每有望塵不及之歎本齋因得其在印度時所照之像摹繪成圖以供閱者鑒之准於初六日出售比佈 
[論先零漲跌不同]  
　　中國之通行於市面者多以銀計而其銀之名目各有不同非指銀色之不同也平法有異則卽異其　如所謂漕平銀庫平銀京平銀湘平銀之類不可以僂指計此亦如外洋泰西各國用銀之名目各有不一有以羅卜計者有以羅比計者有以佛郎計者亦不可以僂指計惟英國商務甲於泰西故各種名目雖紛而總以英金之磅爲的英金每磅分作二十先零每先零分作十二辨士辨士之下尙有零數則亦如中國之以毫厘絲忍爲數也各國之商人在英國貿易所用皆金磅則以各國之銀購金磅英國商人赴他國貿易則以金磅易他國之銀其中時價不同此先零之所以有上下也卽如中國自與英國通商以來在初通商之時金磅之價合之中國銀數大約不過三兩五錢左右此二三十年前之事也漸而商務愈推愈廣金磅愈漲　愈高近數年直漲至每磅五兩近日閱日報所載則又忽焉漸趺每磅僅四兩餘　西人議論以爲將來必再跌至每磅三兩二三則　較之初通商時之價且略减矣推原其所以漸跌之故則由於銀少而貴銀之所以少者則由美國商人現在收集銀兩不知其何故而忽焉收積聞其所收之數每月至少須收四五百萬兩多則更不知其幾何且又無限期正不知收至何時而止夫是以銀根短而銀價日昻而先零之價乃大遜於從前也夫以銀易先零誰不樂於先零之價廉以先零易銀者皆願銀價之廉其情一也然先零之價一貴商人均不免有所憂懼此其故商人皆不能言之而要無不有同情故此時一聞先零驟跌至四兩餘而諸商人已不禁有欣欣色喜躍躍欲動之勢吾知商務之興衰所關乎此者正不少也在不知者或以爲先零之漲跌亦如中國巿價之不同而不知實有大異者中國之巿價所以不同者以有人屯積居奇故也中國錢業中人往往自恃多財善買憑其一已之私見忽焉　銀短則屯銀以居奇俟其價飛漲而後吐出忽焉而錢短則屯錢以居奇俟其價飛漲而後吐出以此爲龍斷所謂心左右望而罔巿利者也然以現銀屯現貨猶可説也並有空買空賣其交易均在帳簿上並無現銀進出巿面頓擾被壞甚而至於因此傾家蕩產者有之此則直同於賭博非僅龍斷之謂所以律有明條大干例禁官府之留心巿面關懹商務者必嚴禁而重懲之也今美國之收銀無乃亦與中國之碩腹大賈屯積居奇同一局面乎然美國之所以收聚銀兩雖不解其命意所在而度其情形當必與中國之所爲者不同且因此而先零價日見其减則於商務不但無害而且有益矣余初聞柴説殊以爲詫旣而詳詢博訪乃知先零之漲跌實爲商務盛衰之所關非謂先零之價以跌爲正也盖中國商人携銀以赴英國置貨購物原以爲博蠅頭計若先零之價有漲無跌則謀利也而反致失利卽西人之營運於中國者其所獲以銀爲多若一至外洋先零價貴則需銀多而獲息卽不能豐今以　易先零而其價忽减於從前則彼往來商運者有不大以爲快者哉天下利之所在人爭趨之此其情固不間於中外也聖人云放於利而行多怨此則不過深警專利罔利之小人非謂見利必避也買空賣空是卽罔利之大弊官府禁之是也彼屯積者卽非官法所能禁惟災區閉糴可以執法相繩否則彼以現錢購現貨無論其爲屯銀屯錢均不得謂之犯法顧因此而有害於巿面則雖不犯法而於心究若有所不安今美國之人收聚銀兩至於如此之多而西人之言其事者轉不以爲害而以爲利先零之漲跌若與洋拆銀拆之忽下忽上類而不類同而不同噫是又在乎爲之之法與爲之之人而已吾知美人收聚銀兩尙無了期則先零之價有跌無漲中外各商隱受其益者正復不少而商務之較前興旺可以預卜竊不禁爲各商人私心喜之 
[皇州春色]  
　　客春恭値歸政追奬勛臣欽奉懿旨已　科爾博多勒噶台親王僧格林沁爲　捐軀配饗太廟恩禮極隆兹當歸政追美前勛著於京師建立僧忠親土祠春秋致祭以隆報饗　已見諸邸抄嗣經工部會同伯邸於京城内擇地後經伯邸等採擇地安門外東皇城拐角寬街地方西首路北　　宏敞堪惟建祠遂經工部奏准由官購置其地就彼建蓋專祠俟工竣再行擇吉奉牌入祠現已派商鳩工先將圍墻門亭殿宇地基興建次第竪木起蓋諒新秋時祠卽告成矣○神機管右翼五處馬隊管帶阿前鋒參領昌阿現在出差所有該隊管帶一缺有統轄全隊之責未便空懸自應派署以資鈐束經總理管務處繕單禀請王爺派署該隊管帶奉醕邸鈞諭點派本營帮辦翼長二品頂戴正白旗護軍叅領成福暫署右翼五處馬隊管帶等因該隊奉劄諭　隧　營務處辦事宫將該隊鈐記一顆由阿管帶宅賫送成署管帶宅交收矣○三旗虎槍處爲移資事本處　槍班護軍校珠勒亨遇事因循卽　發回原營賞差所遺　槍班領一缺查有　紅旗德明佐領下護軍校玉森人甚　老練愼堪以挑充三旗虎槍班領相應移咨廂　旗護軍統領查照卽將玉森原管一切班差照章停止○此次皇上祗謁東陵所有　機營馬步各隊奉劄目啓鑾日各調一半隊伍齊集該本隊駐兵廠内駐紥兩日量換輪流在彼駐守俟還宫日仍歸舊　以　保衛而備調遣各該 
 
 

Page 2

 
 
隊遵劄辦理兹聞上月十六十七等日醇邸乘轎親往二十餘處馬步槍礮各隊廠内躬親點名該隊官兵戎裝依序點名迨點畢復與該隊專操管帶等諮詢營務操防事宜始命駕回邸蓋以聖駕出京輦轂尤宜愼重尙恐各該隊視爲具文故親臨各廠點名也○聞三等侍衛永山客歲由京請假四個月回黑龍江本旗原籍祭掃現在假期届滿應卽進京請安銷假當差經該省將軍依軍師以黑龍江地當邊要操兵防守事務繁多在營人員遇　差　輒行乏員擬將三等侍衛永山暫行留營差委以　臂助而供差委等情照章入奏已奉硃批准其留營差委欽此○聞皇太后由東陵廻鑾於上月二十三日還宫循例　朝陽門外東　廟中會親俾國戚各家藉此相見以訴衷曲所有隨侍皇太后謁陵之皇后瑾𡣕珍𡣕曁敦宜皇貫妃瑜妃珣妃瑨𡣕並麗皇貴妃玟妃琪𡣕及内廷去位之各母家已知會於上月二十三日前往東嶽廟以便會親云此朝廷優眷宫壼俾后妃主位得有時以與母家眷屬相　期於片時團聚也○阜成門内錦什坊街南首屯絹胡同居住某甲之妻年方二九過門未及二載於上月二十間身染　疹延醫診治數日間　疹霍然而　爲怔忡非僅見神見鬼有時力大無窮倐而如猱升木倐而沉昏在床所駭異者其翁夫以及家中人竟日在外一言一動所爲何事伊縷述不差恍若隨之在塲醫治未能奏效延諸術家辨症謂此婦爲虺蛇附體現以符咒驅治未卜能痊與否○上月二十日爲西歴一千八百九十年四月九號係比國君主壽辰令節在京之英德美法俄日荷意日本各公使俱於使舘中於是晨將本國綵旗高扯於竿之上以伸與邦敦睦守約休戚相同之意中朝已與立約卽由總署堂司各以名片差弁至東單牌樓北比公使署投遞道喜比公使亦具紅東答拜云○禮部示傳八旗官學候補教習湯復蓀張騰等知悉　三日内親身赴部驗到並備帶筆墨以便塡寫親供當堂覈對筆迹勿違○宣武門外迤西城根角樓西面有某甲年逾四十身穿藍布舊袄靑　馬掛用羊角一根塞入城墻之上解腰間所繫之帶結作圈套自縊其聞後經地保暼見急前欲救無如體冷如冰返魂乏術當用蓆片遮掩屍身報明地方移請西城正指揮閱三日帶仵詣騐確係自縊身死委無别　塡格存案因無屍親認領官爲棺埋標記飭役訪查有識之者謂甲係山西人在某地方做油鹽店生意因東夥不合氣忩遽萌短見云○禮部爲嚴切曉諭事查各省會試赴部投文者甚屬寥寥該舉人等自當恪遵三月初一日截止定限内赴部投文親身塡寫卷面如逾初一日定限一切文結本部　不收錄此係奏定章程該舉人等切莫自悞功名勿謂言之不預也切切勿違○上月十九日爲丹國君主誕辰駐京各國使署於是晨各升綵旗閏伸賀悃總署各堂憲曁總辦各員皆用名柬道賀代辦丹國之俄欽使亦具紅柬逐一答復○正黄蒙古都統奕貝勒絪赴舊太倉支領本固山米月甲米貝勒於花户所呈米樣挑駁再三米粒稍整者支領此米每石可售京平松銀一兩二錢是日每佐領各支十石次日全數支竣所領之以較好可多售銀一錢云 
[刼火餘聞]  
　　天津河北先登寺於上月十五夜被焚延及宜春茶園等房屋十餘幢並斃六人已列前報兹悉起火之由緣寺中某作坊夜作燈花爆裂延及馬棚稻草立時火勢炎炎不可嚮邇鳴鑼報警遠近火會以其密邇督轅無不電掣風馳捍災禦患而趙家塲之撓鈎會尤爲不避艱危踴躍用命拆斷火路以免蔓延時有兩人倉猝被傷天津官憲在塲目覩深爲嘉尙事後論功行賞天津府縣捐廉發給各會津錢一百千天津道胡雲楣觀察獨賞撓鈎會津錢四十千另賞受傷兩人醫藥費十千以勵勤能死者屍骸如無親屬認領准給椬埋葬嗣在瓦礫中扒出屍骸見已短縮醫生王某猶抱藥瓶死不釋手情形殊慘令人不忍注視 
[劇盜處斬]  
　　上月十七日天津縣處决海洋劇盜趙二一名聞係新庄海盜王幗汰餘黨王於數年前被獲明正典刑趙匿跡關東幸逃法網嗣復回里仍以駕船行刼爲生罪惡貫盈依然就獲訊鞫之下供認爲盜不諱案無遁飾未便稽誅由天津　上詳十五日接奉批廻着卽斬梟以快人心而伸國法孫筱萍明府遂會同城守營由獄提犯押赴西郊處斬　將首級發回犯事地方示衆稔惡多年終不免身首異處緑林中人亦可以爲殷鑒矣 
[烟臺雜錄]  
　　東海關碼頭上年冬被風潮激壞今春興工修補查該碼頭去秋同某瓦作廠包造尅期保固今於限内坍塌想不免賠修也○某鐵作學徒疲玩性成屢受箠楚不知悛改一日正欲潛逃適爲匪人覷破誘與同行幸其師知覺尙早四出尋覓不至遠颺否則未免受累矣○自登郡至烟臺崎嶇狹窄素無車路今由章鎭軍派勇興修從此輪蹄絡繹可以馳騁康莊矣說者謂登郡貿易未見暢旺良由道路難行車載不至今旣蒙章公派勇築路若能施大愿力倡募鉅資將通西道之甲河渡口建造橋梁俾往來者不至爲渡船勒索開從來未有之端通客旅往來之路履道坦坦豈徒行人感頌而已哉○自西鐵盛行各處以打鐵爲生者相率來烟就近製作不數年間通衢僻巷爐火相接寅夜望之光可燭天生涯之盛亦可槪見惟到處炭烟薰人鐵渣燔衣往來其間者眞有行不得之勢無如各鋪户皆貪賃資門旁片席地動輒租錢五六十千爲彼之計則得之矣然行人奈何○近日淮河一帶裝來小麥甚多啣尾連檣不啻泛舟之役一時行情每石跌落銀一兩有奇然各項雜糧仍未貶價總由東省連年收獲過歉耳 
[禁用小錢]  
　　漢口市面行使之錢除典當　疋柴米鹽油正經貿易外魚肉小菜茶坊酒肆以及一應雜物莫不以鵝眼行使名目不一曰老錢曰紅錢曰砂錢隨處可用現聞裏河一帶禁用私錢小錢來漢者愈見其多漢巿各行鋪一律議禁不約而同市面錢色爲之一凈若得官府出示再禁不更善乎 
[縣令捉賭]  
　　現在海城蓋平兩邑賭禁極嚴如有犯案卽作盜論不稍輕縱葢平陳大令查賭尤爲認眞訪聞城中鋪户聚賭者甚多輸贏又巨遂爲懲一儆百之計日前親率小隊捕役半夜至某絲棧拘獲賭徒七名皆是客商從寛發落六人皆枷號頭門一係某棧執事人劉某暫行收禁因劉與某雜貨鋪主人素爲個中領袖藉賭漁利已非一日雜貨鋪主人在逃未獲現在懸賞購緝不知能否獲案耳以極大生意大甘心犯賭可謂自貽伊戚固宜大令之從嚴查辦也 
[擱淺無礙]  
　　太古公司之北京輪船於前夜一點半鐘時滿載客貨開赴漢口駛至陸家嘴角轉灣其時天陰月黑又遇猛雨一陣暗中無所見遂致船首擱於淺處飛報行中用大號駁船六艘將客貨運出貨漸少船漸輕昨日下午三點半鐘時又用小火輪船拖拽出險駛回法租界太古碼頭浦中暫泊仍將貨物裝上搭客之上岸者仍復下船定於昨晚漲潮時展輪出口按陸家嘴離灘二丈甚屬淤淺船隻經過最宜留心慢慢行駛且須大轉灣免致擱淺惟淺處皆是泥土並無礁石故北京船雖擱淺毫無傷損云 
[供認造票]  
　　包探顧阿六緝獲仿造　豐銀行票案内之張朝江訊供不認押候函致上海縣將鮑子仁帶案質訊已列前報昨由上海縣裴邑尊飭差將鮠子仁送至英公堂先詰張朝江仍不承認蔡太守命帶鮑上堂問鮑曰此是張朝江當時造票是此人否鮑熟視良久答稱此人並不相識又詰張朝江供稱我係通州人向爲木匠從未學過石印太守問包探當時鮑子仁供廣東人張朝江今據張供通州人前後不符答當時協同憲差張福往拘鮑子仁鮑弟晉卿并蔡春記起到一切石印傢伙已印成未印成之票帶至捕房據鮑言因犯事管押有同押犯人張朝江衆呼爲小廣東其實張是通州人張言及在同文書局學習落石生意釋出後起意仿造此銀票後因補提張朝江向鮑子仁詰問住處鮑言張 
 
 

Page 3

 
 
曾在北京路開過小錢庄有姘婦開洋瓶店及往跟拿已被脫逃今始訪明張復來滬住在洋瓶店内知照憲差同去緝拿又被知風避匿現始緝獲有華捕在北京路梭巡時屢見張出入洋瓶店旋有華捕上堂稱見張住洋瓶店該差張福禀亦相同太守問張曾習落石生意否答稱未曾學習太守謂當飭差帶爾至同文書局詢問如果做過落石生意爾將如何答稱十年前做過落石嗣將傢伙賣與照相店我無傢伙何能印票太守謂爾不與聞何致遁逃答我無姘婦亦未遁逃並未開過小錢庄向爲木匠是實太守諭鮑曰爾之爲人最爲刁惡今旣不認尙有蔡春記可以傳案對質倘蔡春記供明的係張朝江造票當請上海縣將爾從重治罪鮑俯首不語太守謂爾起意使張造票使爾弟晉卿寫西文花押爾是罪魁禍首爾弟在押患病交保後醫治無效旋卽身死張又漏網豈不自以爲案情可以朦蔽孰知法網難逃張仍就獲爾尙思爲張護庇耶本分府斷案無枉無縱爾自思之鮑稱大老爺明鏡高懸小的不敢爲張護庇太守謂爾當直供答造票者均係張朝江我被拘拿時原縱伊遁逃及我到案奉飭指拿張已逃避他鄉今又來滬始被拿獲張妻曾到監中囑我不認與張朝江相識小的因此欲脫伊罪旣難抵賴只得直供太守問張朝江爾聽明否張堅執前詞太守謂爾勿怪鮑供認虚實自有一定鮑若執迷不免罪上加罪爾亦難逃罪戾張稱小的有病已半月餘不食鮑向張曰我極力成全奈力不從心何旣已脫逃何必又現來惟求大老爺施恩太守商之梁副領事飭將張朝江管押鮑子仁送回縣署監禁俟禀明道憲核斷 
[流氓滋擾]  
　　江北人朱標向無恒業專在本埠城廂内外遇事生風魚肉鄉愚受其害者指不勝屈邇來欲向南北各小烟館硬索使費致犯衆怒前日在滬南被人痛毆一頓聞者咸以爲快滬上流氓之多甲於他處關心民瘼者其可嚴密查拿從重懲辦耶 
[詳訊竊案]  
　　積竊李士雙劉阿登等因竊通順錢莊洋元被包探將李之姘婦奚袁氏並戴阿獃之姘婦王徐氏等拘案訊押情形已詳前報昨晨葛同轉莅八仙橋捕房時通順莊主方阿康投案請追餘贓同轉問爾友劉阿登是否相識方稱與劉素不相識失竊後另有眼線人暗中指獲問阿獃係爾同鄉知伊逃往何處答據李士雙姘婦之母言阿獃有兄在引翔港糖食店内日前奚袁氏被包探拿押後由奚袁氏之母尋至戴兄處將阿獃拉住被阿獃推倒在地乘間逃逸同轉命將王徐氏奚袁氏帶案間奚袁氏曰李士雙與爾姘識幾時可知伊是著名積竊答前月二十七日李由福建人領來鬥牌數次知伊在兵艦上管生不料爲竊賊問李共給爾洋多少答並未給洋方阿康禀失竊後小的先將劉阿登拿獲由劉指出李家是日至李家見李手持英洋四十餘元請錢店估看回來小的欲將李喊往茶舘吃茶詎奚袁氏阻攔聲稱爾等是否來捉姦小的當卽出外鳴捕據巡街捕云儘管呌伊吃茶不肯同拉奚袁氏聞言連連叩首口稱不敢包探王榮培禀查得該氏本係寡居近來屢次姘人十日前與某甲拆姘今復姘賊虹口地方隣居均知此種情形同轉問奚袁氏曰爾母在家何爲方阿康來爾家拘李時爾爲何硬覇答稱母向洗衣度日方來時李欲入室躱避小婦人催令出外李云欲往兵艦上去討名片小婦人家中已由包探等查過包探王榮培禀是日至李家見屋中物件搬動不少諒伊家早有信息同轉詰王徐氏曰阿獃何往答日前由李士雙喚出至今未歸問阿獃共給爾多少物件答只有米一担並無别物包探王榮培又禀王徐氏家前由奚袁氏之母領去查問據云阿獃已往寗波故將該氏拘案據奚袁氏之母言王徐氏得阿獃衣物甚多目下只剩空箱三隻王徐氏稱空箱一隻係公公之物存寄我處餘箱是自已物件並無衣服王包探復禀該氏從前住滬南集水街阿獃亦住附近剃頭店樓上二人交好已久目下該氏搬住下海浦軋花局地方阿獃亦在是處同住如今阿獃雖逃避該氏必知下落同轉詰王徐氏曰爾須直供答小婦人搬住下海浦揀絲度日每月約工資洋二元錢四百文阿獃來後小婦人向伊索洋據云因無生意無洋可給後向李士雙處借得洋二元買米炊飯同轉着將李士雙劉阿登等提案問劉究竟分洋多少供阿獃給洋五十元錢五千七百文問在何處分贓供是夜偷洋卽在墻門首分贓問行竊時何人挖洞答由戴阿獃挖洞進屋偷洋由小的接授包探又禀阿獃向竊輪船物件劉阿登向爲小竊李士雙本是著名巨賊慣作挖洞行竊之事同轉謂李士雙曰爾供認祗有洋一百餘元今據失主稱共失洋二百數十元究竟被阿獃偷去多少答不知問同往偷竊何言不知答屋内實是阿獃去竊後須阿獃分給小的洋五十三元問爾等共竊洋若干徐稱只知内有銅洋十四元錢十六千好洋多少阿獃未曾給看問至阿康家行竊誰人起意李稱我於二月間曾向阿康家偷物被伊拘獲送押上月開釋在巡捕房時與阿獃同押言及阿康家事據阿獃云與阿康向來認識迨後釋放遂合夥行竊同轉曰同竊豈不知數目着將李笞責一百板復問李供各人分得銅洋六元問銅洋何在答寄與奚袁氏之母處李稱方阿康錢莊專門販賣銅洋問爾之洋倩誰人估看答初次請小東門十六鋪内小錢莊估看後請虹口錢莊估看問爾知阿獃以若干洋給與姘婦王徐氏李供日前小的同阿獃在王徐氏家見阿獃手持洋六十餘元給與王徐氏取贖衣服一大包問内有何等衣服答小的正在剃頭未曾看明只知其洋除贖衣外尙剩十餘元王徐氏稱阿獃何來洋元糴米之洋由爾借給李卽稱米洋確向我借但是日據阿獃言給爾洋十二元爾亦在塲聽見王徐氏一味抵賴同轉着掌責二十下復問王徐氏稱小婦人揀絲度日阿獃倩李來勸我不要揀絲允給我洋二十元同轉着一併還押令原告下期來案再行比究 
[縣案彚錄]  
　　前報記浦東二十四保十三圖人張阿虎同母張陳氏扭控胡金海紏衆兇毆一案前日晚堂由裴邑尊覆訊張阿虎供稱在嚴家橋地方耕種度日初一日邀女巫胡秀金看病行至中途忽有胡金海聲稱誘拐伊侄女秀金不問情由將小的母子毆傷叩求究辦張陳氏供略同胡金海供是日小的得悉前情追至白蓮涇地方奪回侄女叩求明察胡秀金供年二十四歲是日被張阿虎紏同張阿福等將我抱至小木橋下船至白蓮涇由我叔前來搶回求請明察張掌寳張阿福張咸桂張龍泉同供小的等素來安分在鄉耕種並無不法之事地保魏受甫嚴瑞卿同供初一日小的等在申完糧未知此事邑尊得供以張阿虎非安分之人着笞責二百板枷號二月游鄉示衆胡金海亦有不合着責八十板具改過結張阿福張掌寳等四人聚衆横行各責四十板該地保辦事不善致肇釁端各責一百板具改過結張陳氏胡秀金姑念婦女無知從寛開釋○船婦談周氏赴局滋擾由縣訊供准其交保各情均登前報前日晚堂邑尊提訊船埠陶金泉投案求保談周氏伊夫談福郎亦一再求恩邑尊將談周氏交陶保去並着赴水利局向王大老爺求恩談福郎叩謝而退○前報記騙洋避匿一則兹悉該賭徒之兄蔣竹亭扭寍人周七甫姚阿才至縣訴稱被周等嚇斃伊母前日晚堂由邑尊提訊蔣竹亭供蘇州人日前周七　姚阿才至小的家内聲稱尋小的之弟甫亭索還欠洋小的答以弟不在家周等不理多方恐嚇適母患病在床受驚不淺竟於次日斃命小的不與理論旋卽備棺成殮周等又來滋擾肆意硬覇爲此喊控周姚同供初次到申被甫亭哄騙英洋五百餘元是以同往尋人並無硬霸滋擾情事邑尊得供判周姚二人收所並着竹亭將伊弟福亭卽甫亭限三天交案覆訊 
[英界公堂瑣案]  
　　開銅作之張坤記控夏阿土將假銀票十兩換去洋十二元九角報由包探顧阿六將夏拘獲詰得票由趙雲金交與陳阿寳轉交夏阿土換洋續獲陳趙解案押候查明再訊已列前報昨據包探禀稱查得趙雲金之父於英皇子來滬張燈之夜在浦灘拾得銀票交與趙雲金轉交陳阿寳觀看陳亦不識交與夏阿土至張坤記銅作張允兌洋十二元九角趙用六元零餘被陳夏等分用在後張坤記查知僞　 
 
 

Page 4

 
 
票始行報捕張坤記申訴前情夏阿土供明前情并稱銀洋未用陳阿寳供趙令我看票眞僞我不識轉托夏阿土向張換洋均交趙手趙供認銀洋係小的獨用太守問爾在捕房言陳夏分用今何又稱獨用答稱陳阿寳用二元陳阿寳稱前被借二元兌票還我趙又稱拾票後轉輾托人觀看張坤記自言可以兌洋太守諭張坤記曰爾乃銅作非錢庄票銀十兩如何稱兌十二元九角想爲貪小起見張稱與夏素有往來太守謂收兌合照市價隨飭趙雲金繳洋十元零九角陳阿寳繳洋二元复阿十開釋僞票銷毁○沈張氏等稱前年六月間被同　之馮壽富扭鎖竊去我等三人衣飾値洋七十元當時報捕緝查未獲昨得相遇交捕送案馮壽富供前在點石齋寫字曾與妓女雙寳相識花費洋八十元以致生理辭歇後向該妓借衣飾典質忱張氏係該妓之母曾借伊洋十元並非行竊昨在茶舘遇雙寳索還前欠我約緩日歸還伊不依被交捕房該氏稱妓非我女已嫁浦東人蔡太守謂旣據馮供由雙寳借給當令雙寳投質又諭馮曰爾旣是筆墨中人何以作此無恥之事答稱不知滬上妓女若此無情太守謂此語更屬荒唐安有妓女反給爾銀洋之理押俟覆訊核辦○包探張松樵稱水烟袋鋪學徒方榮生向煤炭店夥邵　福索還水烟袋四枝致相吵閙爲此拘拿并將水烟袋四枝送案方榮生供邵來購水烟袋四枝計洋六元四角言明送去付價及到虹口煤炭店言我欠伊煤價洋六元零竟要扣算我告以回去不能交代索還烟袋反遭毆打旁人不服告知包探拘案發票呈閱粤人李阿有稱見方被邵等毆打代報捕房包探供邵曾被該店買去煤斤共洋二十一元零向收祗付十五元尙少六元零屢次向索不付故欲劃扣不敢打伊蔡太守諭邵曰彼旣欠錢儘可向索豈容藉端劃扣逞凶毆打判罰洋一圓撥充醫院經費水烟袋存堂着方榮生知照店主投案繳洋方准給還○包探顧阿六稱陳阿寳行竊林吳氏趙小竹等各家衣服拘獲人贓送案請辦該氏及趙小竹請爲領贓陳阿寳供蘇州人年廿一歲有人行竊衣服交我蔡太守問行竊者何人答稱不相識太守判陳阿寳管押一月贓交失主分别領去○施陳氏稱被顧阿三竊衣獲住人贓交捕送案顧阿三供初次犯竊尙求施恩蔡太守判管押七天贓交該氏領去○西人賀培稱在碼頭上鉛被張阿仲行竊二塊當獲人贓交捕送案張阿仲供爲小工拾取遺鉛原是不合蔡太守判管押二十一天贓交西人領去 
[法捕房瑣事]  
　　杜家行小孩宋福生隨叔來申途中走失由巡捕帶至捕房嗣經李容堂王緩齋等投案具領同轉因情節不符着李另邀妥當保人來案已列前報兹悉李王二人一去不來昨日孩之伯母宋池氏投案訴稱福生日前隨買花衣人來申迷失路途蒙恩留養現求給領同轉問爾知伊母究在何處答在西門内某甲家帮傭隨主人出門一時不得回家同轉命將福生帶案問曰跪在案下之人爾認識否答是媽媽同轉復問宋池氏曰前有李士二人來領爾知道否答不知同轉卽將福生交該氏領去下次不可任伊閒遊該氏叩謝而退○昨報列小車夫蔡周記張金寳江全壽江洪等四人因事管押同轉飭傳車　來案再核一節昨晨小車王王小毛投案禀稱該車夫等住小的家内向來安分求請保釋同轉問蔡等在外闖禍爾知道否王稱外面之事小的不知原告張阿金投案聲稱昨日往仁濟醫院看視據醫生言須　病房十天可以全愈同轉命將車夫四人帶案蔡仍報前詞張江等三人同供是日送　包至宜昌碼頭見張阿金等打蔡小的等勸阻不依以致口角不敢行兇同轉問旣是張打蔡爲何張身受傷着王小毛另具保狀將小車夫保出候張阿金傷愈送案究辦○同榮里房客朱王氏因欠租洋十五元二角半被房東送押已列前報昨晨朱四海呈洋五元請將朱王氏釋出餘洋容再措繳同轉謂今日原告未來着朱約同原告至捕房言妥卽可將該氏保出○張阿金吳和尙深夜滋閙被捕拘押後由巡捕將擲磚之主桂林拘案經葛同轉訊得王無故行兇膽敢將磚擲捕判令枷責等情均列昨報昨據阿金之母張王氏吳和尙之母崔周氏投案具保同轉謂保單上載悞被巡捕拘案是何意見答小見不知事務求恩釋放同轉問崔周氏曰爾子爲何姓吳答自幼過繼與吳姓同轉謂張吳二人理應究辦姑念伊母求恩着各掌責二十下交母領回管束王桂林仍照昨斷○周楊氏控尹寅階欠銀經葛同轉着中人朱忠　明美齋唐實魁等匀派認賠屢列前報昨晨唐賓魁投案禀稱所有欠項李已分立期票周楊氏稱到期不付奈何唐稱如到期不付惟我是問同轉著帶尹寅階至案詰曰爾與周楊氏之失係朋友今虧空周洋牽累中人墊付爾知道否答小的定當赶緊理還同轉著將尹交唐帶去將各中人墊付欵項請人談妥周楊氏呈洋八元請轉給各包探作爲酬勞同轉當堂給發包探等叩謝而退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[賑務彚登]  
　　山東江浙等省前遭水患羣庶流離今雖巨浸全淌而浩刼餘生類皆失業仰仁人救濟獲免飢寒兹蒙百川通寳號馬永年翁交來廣西全州正堂徐直刺勸募賑銀一百零一兩五　八分又元源寳莊交來無名氏賑洋十四元陳君子興喜獲麟兒湯餅移賑洋十二元集慶堂賑洋十五元山右郝侯氏求合室平安銀十兩歐君夢薌來函云僕素性質直不貪意外之財今有因事餽酬應得派來洋十一元却則衆心不安受則有違初願爰特移賑以冀嚮風云云諸君慈祥及物淸潔盟心羣黎咸　恩施積善定膺福報謹書數語以誌課沈上海四馬路高易籌賑同人陳德薰等誌 
 
 
 

Page 11

 
 
[光緒十六年閏二月廿五日京報全錄]  
　　宫門抄○諭旨三道錄前○發抄硃批四道○御史周奏京員選缺壅滯擬請設法疏通摺○蘇撫剛奏開濬寳山河道並以工代賑摺○大臣謙奏揀員調補知州摺○護湘提督周奏爲恭謝天恩摺○閏二月二十五日户部通政司詹事府廂黄旗値日無引見○誠端致蔡明陵回京請安○湖北副考官華煇到京請安○豐公誠端志顔各請假二十日○額中堂烏拉喜崇阿各請假十日○侍衛處奏派保和殿監試之王大臣派出頭班克王漪貝勒希隆阿全福成安二班謨貝子澤公大額駙善耆伊立布廂黄旗奏派管理幼官學派出八額駙○曾侯遞遺摺○召見軍機崑岡華煇○發抄李瀚章奏遵查新添緝捕勇船分别裁留奉硃批着照所請兵部知道欽此○又任滿粤海關監督長有請以院卿候補奉硃批長有着以内務府三院卿候補欽此○又擬派水師提督方耀專辦廣州各路緝捕奉硃批該部知道欽此○又遊擊吳世淸留於廣東補用奉硃批着照所請兵部知道欽此 
○○督理街道江南道監察御史臣周天霖跪奏爲京員選缺壅滯擬請設法疏通恭摺具陳仰祈聖鑒事竊查各衙門五六品京官均有俸滿截取之例經該堂官出具考語吏部帶領引見分别記名六科給事中截取以道員用各道御史六部郎中截取以知府用六部主事保送以直隷州知州用截取道府人員選班照例定正額銓選外雙單月各積各缺無論何項班次是否積缺銓選二缺之後插選截取一人以次挨選不積正班之缺保送直隸州知州人員選班亦照此辦理所定班次不爲不優而直隸州知州一項雖有銓選之名究無得缺之實壅滯之情形未有甚於今日者查各省道員題補有九缺選缺有十四缺知府題補調補有三十一缺選缺計有五十四缺直隷州知州題補調補有五十八缺選缺祗有十四缺府屬知州题補調補有六十二缺選缺計有八十五缺是各省道府曁府屬知州選缺皆多於外補之缺獨直隷州知州一項外補之缺數倍於選缺此項選缺本少吏部咨留章程道府直隷州府屬知州選缺皆定爲留補二次咨部銓選一次道府雖係二留一咨而選缺十四缺每年尙有一二缺直隸州一項選缺亦係十四缺竟至數年不見一缺推原其故緣道府調補所遺之缺向例扣留歸選不積咨留之缺直隷州知州所出選缺各省每以現有應補人員聲請扣留外補而調補所遺在部開缺轉因例無歸選明文亦歸外省留補光緒十三年二月至今並未咨選一缺主事記名人員光緒十年十一月至今並未銓選一人此項人員約非十餘年不能到班實屬壅滯已極可否飭下吏部量爲變通除各省直隸州知州調缺照例於現任人員内揀員請補其所遺之缺比照道府調補遺缺之例在部所開者卽歸部銓選抑或援照知縣丁憂選缺咨選之例將直隷州丁憂遺缺亦令送部歸選庶直隷州一班不至數年無見缺之日而主事一項不至終身無到班之期矣臣爲疏通部員起見是否有當伏祈皇上聖鑒謹奏奉旨已錄○○江蘇巡撫臣剛毅跪奏爲開濬寳山縣藴藻河道擬請以工代賑並調撥營勇協挑曁公出緣由恭摺具陳伏乞聖鑒事竊上年蘇屬秋雨成災田禾淹没仰荷仁恩浩蕩鉅欵下頒並由臣體察情形將各屬銀米分别懇請皇上恩施准予蠲减小民歡欣鼓舞莫不浹髓淪肌查蘇州松江太倉等府州縣居浙江之下流古稱澤國偶値霪潦便不免泛濫爲災故治三吳者不患旱而患水考古之三江皆在今江蘇境内吳淞一江獨當由安江東江之中經崑山嘉定靑浦上海四縣界入海尤爲浙江之尾閭倘得一經疏通則水勢暢消遇有偏災爲患自然輕减惟此江袤延三百餘里節經前撫臣擇要挑浚苦於工程浩大需費不資未能畢竣全功俾蘇州松江太倉及浙江之杭州嘉興湖州六府州民普沾利益現値春賑方亟積困未甦更無從籌措鉅欵得以大舉浚治擬俟將來冬令水涸之時由臣察看情形籌備欵項再圖大加開挖俾東南之民共享水乏之利不復被水之害然臣竊謂講水利者能盡一分之心卽可受一分之益不可存畏難苟安之見尤不可不求探原握要之方查得寳山縣境内藴藻河一道俗又稱藴草濵澗於劉河吳淞江之中分洩上游之水以入海僅就寳山縣一邑水利言之則藴草濵爲該邑之幹河就通省全局水利言之則藴草濵仍爲吳淞之支河自吳淞海口直逹嘉定蜿蜓三十餘里向係商賈往來孔道農田宣泄要區年久失修深者僅通舟楫其淤塞尤甚之處不啻漸成平陸並經嘉定商民於該河迤西唐家橋地方建築大堤名爲攔截渾潮實則壅遏水脉此藴草濵日就淤淺之實在情形也臣稽諸志書詢諸耆老僉謂河身旣形淺涸易於程功河道不甚寛廣亦易於籌欵此挑挖深通然後曲支泝幹吳淞江卽可逐漸疏濬當此水潦告災之後民間待食方殷擬用以工代賑之法招集民夫趁東作未興赶加開浚並函商督臣調撥狼山鎭總兵唐德慶所部駐紥吳淞防營各勇丁一面抽撥臣標防營前往通力合作以兾妥速竣事惟工民頗長勇夫雜處必須部署有方庶免互相延諉其中一切挑浚之法非臣親往指授恐難悉協臣現擬於二月十六日輕裝减從乘坐小舟前赴該處督率營縣詳加查辦飭令興工臣衙門日行公事暫委蘇州藩司代折行其緊要事件仍包封送臣工次核辦一俟布置妥協卽行回省所有籌開藴藻河道情形並公出日期緣由謹恭摺具奏伏乞皇上聖鑒謹奏奉硃批該部知道欽此○○奴才宗室謙禧跪●奏爲遵照定章揀員調補要缺知州以資治理恭摺具奏仰祈聖鑒事竊查試署平泉州知州盖永貞前經因案奏叅經部議覆降調等因當經會同直隷總督先行咨部開缺在案所有平泉州一缺自應揀員調補查奏定章程内開嗣後平泉建昌赤峯朝陽四州缺出先於灤平豐寍二縣内揀調如二縣内實無合例堪調之員再由奴才會同直隸總督於口外揀發及勞績保留熱河補用人員内曾經委署地方並無貽悞者酌量題署等語查平泉州一缺管理喀拉沁等旗蒙民雜處地方遼闊政務殷繁毗連奉省爲口外煩缺州縣中最要之區必須精明幹練熟悉情形之員方克勝任兹查有豐寍縣知縣晋昌現年五十九歲係正紅旗滿洲明安泰佐領下人由歲貢生中式光緒乙亥恩科舉人庚辰科會試後赴部註册候選十年二月十五日吏部奏請揀選熱河州縣欽派大臣騐看二十一日奉硃筆圈出晉昌着發往熱河以知縣委用四月初三日到郡是年八月札派發審局十一月飭委代理建昌縣知縣二十一日接印任事十一年四月初九日交卸十二年十二月札派理刑司行走十三年八月奏補豐寍縣知縣於十一月二十五日接印查該員精明穩練辦事勤能在豐寍縣任内頗知講求吏治整頓地方辦理均能裕如以之調補平泉州知州署缺實堪勝任與例亦屬相符據熱河道恩良詳請具奏前來合無仰懇天恩俯念邊缺緊要准以豐寍縣知縣晋昌調補平泉州知州於地方大有裨益如蒙兪允該員由現任知縣調補毋庸送部引見所有遴員調補口外要缺知州緣由理合會同直隸總督臣李鴻章合詞恭摺具奏伏乞皇上聖鑒再豐寍知縣一缺容俟平泉州缺經部覆准後再揀合例人員請補合併陳明謹奏奉硃批吏部議奏欽此○○護理湖南提督鎭筆鎭總兵奴才周瑞龍跪奏爲恭謝天恩仰祈聖鑒事竊奴才湖南武夫毫無知識渥沐聖明恩遇由偏裨攉陞鎭筸鎭總兵經前任湖廣督臣裕祿奏委接署湖南提督印務到任以來慚寸長之莫報寔兢惕而方深光緒十五年十二月二十四日接准湖南撫臣邵友濓咨會准兵部咨十一月二十日奉上諭湖南提督着鄭紹忠補授未到任以前着邵友濓暫行兼署欽此欽遵之下奴才正料理交卸提督印務嗣於十二月二十九日承准湖廣總督臣張之洞咨開現値湖南撫臣邵友濓丁憂開缺當經電請總理各國事務衙門代奏以湖南提督一缺請旨兹於光緒十五年十二月十九日准總署來電本日奉旨張之洞電奏已悉湖南提督着周瑞龍暫行護理欽此欽遵恭錄知照前來奴才當卽恭設香案望闕叩頭謝恩伏念奴才性本至愚才難勝任沐殊恩之疉沛實報稱而愈難奴才惟有殫竭血忱黽勉供職以期稍酬聖慈於萬一所有奴才感激下忱理合敬謹繕摺叩謝天恩伏乞皇上聖鑒謹奏奉硃批知道了欽此 
 
 

Page 12

 
 
[光緒十六年閏二月廿六日京報全錄]  
　　宫門抄○發抄硃批五道○署提督浙撫崧奏謝天恩摺○又奏知府告病開缺請旨簡放摺○將軍岐等奏特叅辦理旗犯摺○江督曾奏揀補陸路遊擊員缺摺○又奏揀員借補陸路都司摺○楚督張等奏遴署司道員缺摺○閏二月二十六日禮部宗人府欽天監正黄旗値日無引見○那王德慶各假滿請安○謙光稽查中左門覆命○河道總督許振褘請訓○湖北布政使鄧華煕請訓○殺虎口監督恒壽差滿回京○榮祿請假十日○禮部奏請換戴凉帽日期旨着於三月十四日○宗人府奏派彈壓派出謨貝子○召見軍機許振褘鄧華煕恒壽派出閱卷徐中堂翁同龢許庚身嵩申潘祖蔭祁世長景善徐郙廖壽恒徐樹　薛允升汪鳴鑾○發抄劉秉璋奏上年武員月課用過奬銀奉硃批户部知道欽此○曾國荃奏接辦春賑情形奉硃批知道了欽此○又卽用令劉有光補江陰令奉硃批吏部議奏欽此○又十年分漕運出力各員請奬奉硃批該部議奏單併發欽此○又知府沈鳳韶期滿甄别奉硃批吏部知道欽此○○暫行兼署提督浙江巡撫奴才崧駿跪奏爲恭摺叩謝天恩仰祈聖鑒事竊奴才於光緒十五年十二月十五日接准部咨光緒十五年十一月二十日奉上諭馮南斌着調補浙江提督未到任以前着崧駿暫行兼署欽此自天聞命伏地悚惶旋於十六年正月初二日准提臣歐陽利見將浙江提督銀印一顆曁王命旗牌文卷等件委署理提標中軍叅將雷芸桂齎送前來謹恭設香案望闕叩頭謝恩祗領任事伏念奴才疆圻忝任報稱毫無兹復渥荷温綸兼權提篆愧未諳夫韜略益時懍夫冰兢舉凡經武整軍操防訓練在在胥關緊要奴才惟有嚴督將弁加意講求認眞整頓斷不敢以暫時權攝稍涉因循以期仰酬高厚生成於萬一所有奴才感激下忱並兼署提篆日期謹繕摺恭謝天恩伏乞聖鑒現在封篆遵例暫行開用仍謹封固合併聲明謹奏奉硃批知道了欽此○○浙江巡撫奴才崧駿跪奏爲知府告乞開缺請旨簡放先行委員署理以重職守恭摺奏祈聖鑒事竊據布政使許應鑅按察使廖壽豐會詳稱據金華府知府繼良禀稱抵浙以來感受濕氣腰骽浮痛行動不能如常復牽動肝氣兼患心悸眩暈等症醫藥迄無太效惟有禀請開缺俾得回旗調理等情前來除循例恭疏具題外所遺金華府知府係衝煩難要缺相應請旨迅賜簡放以重職守應先委員署理以免曠誤查有候補知府郭式昌老成明幹堪以委署除檄飭遵照外理合會同閩浙總督臣卞寳第恭摺陳請伏乞皇上聖鑒訓示謹奏奉硃批另有旨欽此○○四川成都將軍臣宗室岐元頭品頂戴四川總督臣劉秉璋四川成都副都統臣雅爾堅跪奏爲特叅辦理旗犯漏未會審之知縣及失察之該管各官恭摺具奏仰祈聖鑒事光緒十五年十二月初十日臣秉璋據華陽縣知縣張繼具禀拿獲盜犯聶子才盛老九黄進軒等訊據供認本年正月間與另案擬絞在成都縣監禁之羅臭肉卽旗人受慷黑夜紏衆持械行刦林陳氏家得贓等情查川省奏定章程獲盜訊供後委員會審明確就地正法等因久經遵辦在案當經臣秉璋批飭成都縣許堯文卽將犯案監之羅臭肉解赴華陽縣會同張繼提同聶子才等研鞫據各犯供認行刦林陳氏家得贓不諱復經該兩縣錄供會禀核與原禀供情無異當又批飭將聶子才盛老九黄進軒羅臭肉照章正法亦在案正在辦理間據該犯兄馬甲壽喜聲稱伊弟閉散受慷因鬥殺案在成都縣監禁不知因何被華陽縣提出處决並未會同理事同知審訊等情呈控到將軍衙門臣岐元當派旗民委員檢查案卷並無舛錯惟張繼疏忽未經會同理事同知審訊致該犯兄懷疑具控現經委員曉諭該犯兄壽喜已經俯首無詞具結完案並據各兩縣禀稱羅臭肉原係旗人因伊弟羅桂娃前已銷檔悞以爲羅臭肉一併銷檔致漏未會同理事同知審訊實屬疏忽具禀自行檢舉前來臣等查此案旣經委員查明别無漏誤惟成都縣於新案定供後未經移旗销檔華陽縣於舊案發覺時又誤以與羅桂娃一併銷檔遂未會同理事同知審訊雖經自行檢舉究屬疏忽至該犯兄壽喜懷疑具控情出有因應毋庸置議合將漏未會審之成都縣知縣許堯文華陽縣知縣張繼曁失察之該管協領文炳佐領塔斯阿杭請旨交部分别議處臣岐元臣秉璋臣雅爾堅等疏於覺察併請交部照例察議除將全案供招及受慷前犯鬥殺之案分别抄錄咨部查核外所有會叅知縣協領佐領及臣等自請察議緣由謹合詞恭摺具陳伏乞皇上聖鑒訓示遵行謹奏奉硃批着照所請該部知道欽此○○太子太保兩江總督一等威毅伯臣曾國荃跪奏爲揀員借補陸路遊擊員缺恭摺仰祈聖鑒事竊江西九江鎭標後營遊擊吳邦柱告病開缺接准部咨所遺員缺行令揀選儘先合例人員請補等因咨會前來查是缺遊擊駐紥九江府城爲江西緊要門户地居濵江係屬通商口岸華洋雜處彈壓巡防最關緊要非精明强幹之員難期勝任臣於儘先各員内逐加遴選查有陞用副將兩江儘先補用叅將陳有元年四十八歲安徽滁州人由武童投効軍營轉戰湖北安徽山東江蘇等省迭著戰功歴保花翎儘先補用叅將俊勇巴圖魯名號復於陜西防剿出力案内經前陜西巡撫臣譚鍾麟保以副將留於兩江督標儘先補用並加總兵銜旋經部議攺爲候補本班後再按原保官階留於原省原標補用其加銜之處應毋庸議光緒四年十月二十四日具奏奉旨依議欽此經臣奏請以原官留於兩江歸標候補經部核准各在案覆查該員年强力裕盡力巡防歴在兩江征防有年辦事認眞熟悉沿江戰守情形以之借補九江鎭標後營遊擊員缺實堪勝任核與借補定章亦屬相符合無仰懇天恩俯念員缺緊要准以兩江儘先補用叅將陳有元借補江西九江鎭標後營遊擊員缺實於營伍地方均有裨益如蒙兪允俟部覆至日卽行給咨送部引見以符定例除飭取該員履歴及前在他省並無叅革朦保情事切結咨部查核外謹會同江西巡撫兼提督銜臣德韾恭摺具陳伏乞皇上聖鑒謹奏奉硃批兵部議奏欽此○○太子太保兩江總督一等威毅伯臣曾國荃跪奏爲揀員借補陸路都司員缺恭摺仰祈聖鑒事竊柘林營都司施占鰲前經因病由臣恭疏題請開缺所遺都司員缺聲明扣留容臣另揀合例人員請補在案伏查是缺都司係陸路沿海要缺攺設新章案内移駐南匯縣城接管南匯川沙兩營陸汛轄境遼闊緝捕巡防極關緊要非精明幹練之員弗克勝任按照輪補章程係題補第二輪第四缺輪用儘先人員請補臣於兩江儘先人員中逐加遴選謹查有副將銜儘先補用叅將朱長勝年四十五歲湖南湘鄉縣人由武童於同治元年投營効力隨剿江蘇湖北甘肅新疆等省迭著戰功歴保花翎補用遊擊克新復疆南北兩路在事出力案内經前陜甘督臣左宗棠奏保光緒六年正月二十日奉上諭朱長勝着免補遊擊以叅將儘先補用並賞給侃勇巴圖魯名號欽此新疆南路諸軍五次剿平邊宼案内經督辦新疆軍務臣劉錦棠保七年五月二十日奉上諭朱長勝着賞加副將銜並賞給二品封典欽此十三年經臣奏請以原官留於兩江儘先補用接准部咨准其註册各在案復查該員年强力裕曉暢營務緝捕巡防素稱前得熟悉該處地方情形以之借補是缺都司人地實在相宜洵堪勝任核與借補限制亦屬相符合無仰懇天因俯念員缺緊要准以儘先叅將朱長勝借補柘林營都司員缺實於營伍地方均有裨益如蒙兪允俟部覆至日卽行給咨送部引見以符定制除飭取履歴曁前在他省並無叅革朦保印結送部查核外謹會同江南提督臣譚碧理恭摺具陳伏乞聖鑒訓示謹奏奉硃批兵部議奏欽此○○湖廣總督臣張之洞湖北巡撫臣奎斌跪奏爲遴員遞署兩司道員篆務恭摺奏報仰祈聖鑒事竊照湖北布政使蒯德標欽奉諭旨調補福建台灣布政使當値湖北省舉行已丑恩科鄉試奏留暫緩交卸嗣於文武兩闈辦竣後已届冬月復經臣奎斌以該司熟悉情形飭令辦理光緒十五年大計俾免展延兹據該司蒯德標禀稱現在計典業經告竣並無經手未完事件新任藩司鄧華煕到鄂尙無定期該司奉旨入覲未敢久稽禀請交卸北上等情前來所有湖北藩司篆務亟應遴員接署以重職守查有湖北按察使覺羅成允操履端方留心吏治堪以署理所遺臬司篆務查有湖北荊宜施道方恭釗廉明勤愼條理周詳堪以署理所遺荊宜施道及宜昌關監督各篆務查有湖北鹽法武昌道葉蔭昉老成穩妥安靜詳明堪以署理所遺湖北鹽法武昌道篆務查有湖北候補道瞿廷韶練逹精詳情形熟悉堪以署理除分檄飭遵外臣謹恭摺具奏伏乞皇上聖鑒謹奏奉硃批吏部知道欽此 
 
