# 1902 - 52 - 4910364

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○繼鑑易知錄白紙價洋一元五角竹紙一元二角○潘頤福咸豐朝東華錄寳洋一元三角○王益吾咸豐朝東華續錄實洋二元五角○左文襄公奏疏碼洋四元○隠園三十六種實洋五元○刑案匯覽洋七元○景岳全書碼洋三元○資治新書碼洋一元五角○繒圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[籌捐防弊論]  
　　甚哉吾今而知各省辦理捐務侵胄　匿之弊竟如是其未易清查也夫國家以時事艱難庫儲支絀不得己而議收捐欵以濟要需若河工若海防名目不一大抵　　人納　得官益以各省水旱偏災何歲蔑有籌欵施振大都有賴於富紳雖其人類多役志於功名而本急公好　之忱　　樂輸者亦所在多有故自咸同以後事變日亟一經在上者設法鼓舞數十百萬鉅欵尙不難集設而成然無論何項捐輪旣由督撫奏准施行不得不委員分投開辦於是總局外必有分局數十處不足則更請鄰省官紳協助之或出自鄰省官紳樂善之本懷意美法良夫復何憾不知其間實事求是涓滴歸公者固不乏人而假公濟私孶孶爲利所入悉歸中飽者亦不知凡幾蓋無端而責人輸納卽在富豪之子未必樂從惟動以行仁修德之美名即彼吝　性成亦未便堅辭峻鉅庸詎知捐局即乘間舞弊竟有令人防不勝防者以我所聞有報捐知縣同知者部照固明明　定而底册實祇縣丞巡檢有報捐道銜知府銜者部照固歴歴可憑而底册實祗同知知縣凡若此者非身入仕途赴部查核安能洞悉其原昔有友人以數千金捐納知縣及入都引見始知受人之紿廢然而返幾以身殉又廣東某鹺尹以初次所捐部册未有其名重費鉅金始得此職種種鬼蜮伎倆自前年姚某事敗獲咎後縱不至明目張祗顧　全無面弊之所　卒不能盡絶然　白若輩浮　　海利令智昏遂不恤爲此不義之事耳若身廣簡命職居清要勢　與督撫相漙宜不至有非分之思矣不　去歲福建學政檀璣竟於按試泉漳等屬託詞集捐任情侵　多至四萬餘金經黃侍御曾源高侍御相相繼奏叅奉旨交閩浙總督許筠菴制軍查明立子斥革並勒令如數清繳歸入閩省振捐夫檀旣視學八閩身爲　省士人之師表不孜孜於取士衡文之道猶復藉口捐務以肥其私卽曰貪鄙出自性生不可概論而大員中且有此不肖之輩安見彼捐避中不更有開其先路步其後塵者若一旦摘其伏而發其奸吾不知合而追之其數當有幾許也目今捐納實官己奉明詔永遠停止一切假官冐職之弊雖可稍除然曾幾何時某疆吏即有奏請展緩之疏旣而許侍御祐身又以京師善士勸立學堂奏請奬叙雖奉旨斥不准行然他日事過情遷恐終難於持久防微杜漸深費疇　且此外各項捐輸猶是各樹一幟其實心爲善夙爲海内所推服者固未嘗稍留　摘之端而貪利忘義之徒陽以濟世爲名陰爲自肥之計者猶難枚舉所願有志籌捐協濟者皆以檀爲戒愼毋橫肆呑蝕貪此造孽之錢而彼設局籌捐者更有則改之無則加勉此後捐欵自當日上蒸蒸善自積陰功卽爲民造福若謂爲自矜戅直訐人陰私則吾豈敢 
[本館接奉電音]  
　　昨日午後一點鐘時京師飛電傳來上諭五道敬謹譯登○正月十七日内閣抄奉上諭工部尙書著葛寳華署理欽此同日奉上諭己故出使俄國太臣戸部左侍郎楊儒之子分省補用知府楊錫震加恩著以道員分省補用欽此同日奉上諭爲政之要首在得人内而部院外而封疆均應以詢事考言爲鑒别人才之準各部院衙門行走人員旅進旅退何能明晰例章諳通政事現當振興庶務亟應切實考課以期鼓勵眞才著各堂官於各衙門司員除掌印主稿各員每日自有應辦事件應隨時考察外其餘各員不分滿漢及筆帖式均令檢閱例案俾得專心考究遇有應辦應議奏咨事件卽令學習擬稿並准其各抒所見將說帖呈堂查閱以備采擇一切要差卽由此選派務使司員皆能出身治事書吏等自無從蒙蔽攬權至各省候補人員冗濫尤甚平時不加考核一旦使之臨民從政安望其措理得宜近來各省己有奏設課吏館者自應一體通行惟重在考核人才毋得視爲調劑閒員之舉應由該將軍督撫兩司等勤見僚屬訪問公事以覘其才識並察其品行擇其賢能量加委任不必盡拘資格其不堪造就者卽據實叅劾咨回原籍統限半年具秦一次務當破除情面嚴行甄别不准盧應故事稍涉瞻徇致負朝廷循名責實之至意特此通諭知之欽此同日奉上諭各直省衛所屯田原爲轉漕養育弁丁而設自漕糧改由海運以來屯衛弁丁半成虛設此項田畝私行典賣　轉糾葛弊端百出現飭定章改折漕糧自宜認眞清查改歸丁糧以昭核實而裕國課著漕運總督陳夔龍會同有屯衛省分各督撫將各省屯田地畝逐一澈底查明責成該屯戸禀宫稅契聽其管業將屯餉改爲丁糧統歸州縣官經理如有盜賣私售等弊亦准據實報明完納正供不究旣往更宜嚴禁胥役需索苛擾此後屯丁遊軍名目槪行删除其原設之衛守備千總等官並著裁撤改歸營用卽由各本省　掣於各標内仍以原班酌補所有詳細章程著陳夔龍等悉心會商妥議隨時奏明辦理欽此同日奉上諭政務處會同吏部兵部奏遵議河東河道總督錫良奏陳河工變通事宜一摺黃河改道以來直隸山東兩省修守工程久歸督撫管理錫良原奏所稱漕米改折運河無事河臣僅司堤岸撫臣是可兼顧等語該河督身親目擊自屬確實可憑所有河東河道總督一缺著卽裁撤一切事宜改歸河南巡撫兼辦另片奏宜裁宜留及分别緩念各節均著照所請行仍責成錫良將裁撤各 
 
 

Page 2

 
 
事宜一手經理俟諸事辦有頭緒再行奏明請旨至裁汰各員弁及應裁兵丁著吏部吏部隨時查核辦理至現　裁撤河督請將兗沂曹濟道移駐濟寗分管運河事務並河防城守營運河道屬河營弁兵應否裁留及此後運河修濬事宜著山東巡撫察酌地方情形詳議具奏欽此 
[召見廷臣]  
　　昨晚七點鐘京師飛電傳來告諸本館云本月十八日皇上召見軍機及裕德貽榖垂詢良久始諭令退出亦可見宵旰之勤憂矣 
[恩錫上方]  
　　昨晚七點鐘京師飛電傳來告諸本館云本月十九日午初皇上升乾清宫賜蒙古王公筵宴 
[承修鐵路]  
　　香港循環日報登美京華盛頓來電云粤漢鐵路己歸美人承辦議定綿長七百五十英里中經數大城預計告成之後第一年所收運費可逾洋銀五十兆圓此路由華美公司出名中國政府頒給文憑以五十年爲期股本洋銀四千二百五十萬圓五釐行息延美京總工程師及其副數人經理一切來華之期當必不遠矣 
[英添戰艦]  
　　香海新聞云頃聞英國水師部己繪畫成圖建造戰艦二十九號限定各容積九千墩以上按英國頻年振興水師不遺餘力宜其鷹瞬鶚視雄長列邦也我中國屢經挫辱所云整頓者仍多粉飾張皇見侮外人伊於胡底哉噫 
[心許聨英]  
　　香港循環日報云某日美國議員棣標氏當衆宣言曰我美與英雖未立有盟約然彼此早經心許若英國有事我美决不助與英爲敵之人以攻英國 
[駕船回國]  
　　香港循環日報云智利國朝廷派出海軍部武弁若干員於西歴正月下旬航海赴英營駕滅水雷船三艘巡船一艘運船兩艘回國蓋皆智廷倩英國某廠造成者 
[再續張冶秋尙書奏籌辦大學堂大槪情形摺]  
　　一譯局宜附設也查現隸大學堂之官書局開辦最早當時卽選譯各局書籍及外洋各種報章上海設立南洋公學江寗新設學堂亦先後奏設譯書局是譯書一事實與學堂相輔而行擬即就官書局之地開辦譯局一所蓋欲求中國經史政治諸學非藏書樓不足以供探討之資欲知西國政治工商等情非譯書局不足以廣見聞之用也惟欲隨時採買西書刷印譯本更宜設分局於上海則風氣旣易流通辦理亦較妥便又繙譯東文費省而效速上海就近招集譯才所費不多而成功甚易南中紙張工匠比京師尤賤擬卽將東文一項在上海隨譯隨印可省經費之半惟是中國譯書近三十年如外洋地理名物之類往往不能審爲一定之音書作一定之字擬由京師譯局定一凡例列爲定表頒行各省以後無論何處譯出之書卽用表中所定名稱以歸劃一免淆耳目然譯局非徒繙譯一切書籍又須繙譯一切課本泰西各國學校無論蒙學溥通學專門學皆有國家編定之本按時卒業皆有定章今學堂旣須考究西政西藝自應繙譯此類課本以爲　習西學之需惟其中有與中國風氣不同及牽涉教宗之處亦應增删潤色損益得中方爲盡善至中國四書五經爲人人必讀之書自應分年計月垂爲定課此外百家之書浩如烟海亦腚編爲簡要課本按時計日分授諸生蓋編年紀傳諸子百家之籍固當以兼收並蓄使學子隨意研求然欲令教者少有依據學者稍傍津涯則必須有此循序漸進由淺入深之等級故學堂又以編輯課本爲第一要事現各處學堂皆急待國家編定方有教法上海南洋公學江卾新設學堂卽自編課本以教生徒亦不得己之舉也臣惟國家所以變法求才端在一道德而同風俗誠恐人自爲學家自爲教不特無以收風氣開通之效且轉以生學術凌雜之虞應請由臣愼選學問淹通心術純正之才從事編輯假以歲月俾得成書書成之後請頒發各省府州縣學堂應用使學者因途徑而可登堂奥於詳備而先得條流事半功倍莫切於此一書籍儀器宜廣購也查大學堂去歲先被土匪後住洋兵房屋旣殘燬不堪而堂中所儲書籍儀器亦同歸無有臣愚以爲大學堂功課不外政藝兩途政學以博考而乃精藝學以實騐而獲益書籍儀器兩項在學堂正如農夫之粟商賈之錢多多益善不特前所有者器當買補卽前所無者亦宜添購方足以考實學而得眞才查近來東南各省如江南蘇州杭州湖北揚州廣東江西湖南等處官書局陸續刊刻應用書籍甚多請准由臣咨行各省將各種調取十餘部或數部不等此外民間舊本時務新書並己譯未譯西書均由臣擇定名目隨時購取歸入藏書樓分别查考繙譯至儀器一項除算學家所有以測量圖學家所用以繪畫外如水火氣聲光電化以及醫學農學專門應用甚多不特每門皆有器具全副卽隨時試騐材料藥水等項學生愈多則購用愈繁學問愈精則考騐愈數此類尤不可省譬之武備而靳予槍砲子藥而責以準頭命中必不能矣現擬先向上海日本等處購辦萬餘金以爲開辦普通要需再籌定經費向歐美各國廣購歸入各專門應用惟採買必須得人價目務從核實俟臨時由臣採訪通逹誠樸之員遣往辦理以期器歸實用欵不虛糜[  此摺仍未畢容俟明日續登]  
[設學教忠]  
　　香港循環日報云去歲之冬廣東越華書院山長丁伯厚太史與省垣各巨紳會商擬創設教忠學堂培植人才并藉以固結少年忠愛之心毋使奇衺悮入兹己禀經大憲批准施行矣所擬章程具列於後一教規必恪遵諭旨以四書五經綱常大義爲主以歴代史鑑中外政治藝學爲輔兼採宋儒胡安定先生經義治事分齋之法凡天文輿地吏戸禮兵刑工一切實學認眞講求務期明體逹用粹然一出於正一擇師必公舉品端學邃素孚衆望者各抒所長分門教授毋得濫竽充數有虧職業一選徒分己冠未冠爲二等各視其材質之所宜分門受業入選之始必須正人保認知其性氣馴良書理粗通者仍憑考試然後取錄其額數之廣狹以集欵之多少爲定一籌欵分公欵義捐兩門開辦之始先提廣州府惠濟倉存欵洋銀一萬圓爲建屋宇購圖籍一切創辦之資另按年提銀三千兩爲養學經費此外各邑公欵如册金學田等項按邑產之大小厚薄酌提數成其義捐則聽人樂輸不拘多寡總期根本盛大足垂久遠一度地宜擇通衢適中之地擬先在府學宫内相地修造並建書樓一座以爲藏皮各種圖籍之所俾生徒便於檢閱其習禮習操各有處所一立案辦理一有眉目卽一面具呈請官代奏立案其生徒卒業由官課騐得實給予文憑星才奬拔以廣登進之階此外一切課程及未盡事宜俟部頒學堂章程到後仿照叅酌俾臻妥善 
[彰癉惟嚴]  
　　蕪湖采訪友人云徽寗池太廣兵備道憲吳季卿觀察迭奉明詔裁汰吏胥雖不能希劉晏之悉用士人亦須次第嚴加甄别决不任若輩貪如狼猛如虎張牙舞爪恣其貪饕顧其中亦不無謹愼辦公者若不賞賚從優不足以昭激勸因酌留十餘輩各給薪水不准在外妄取一文錢似此彰瘴彌嚴凡在隸其帡幪者當無不馨香禱祝也 
[豸旌小駐]  
　　金陵訪事人云去臘簡授江蘇臬司效述棠廉訪奉兩江總督劉峴莊宫太保飭赴新任爰於小除夕前二日買棹赴京江在七濠口度歲至新正人日復擊檝渡江趨賀宫太保新禧暫假善後局總辦趙香普觀察公館小駐行旌 
 
 

Page 3

 
 
[白堤選勝]  
　　杭州采訪友人云省城上興忠巷有佛會菴者回有優婆夷在此焚修明月花之香聞薝蔔鐘魚蕭索齋廚中固無甚積儲不虞妙手空空兒竟疑爲雒下瑶光之類新正十一夜乘諸尼不備由前門掩入洞啓後扉然後潛入雲房任情搜括時己譙樓四鼓諸尼羣趨赴佛殿誦經見此情形色然以駭急呼令香工客作四面兠拿賊恐被禽倉皇遁去查點所失約值錢二十餘千文次日開列失單報知保甲局隨有人來庵報信謂在某處拾得質票十餘張住持尼粗識之無諗知所質者係饒鈸袈裟諸物及往典中取閱的係原贓因卽備齊本利購回而以洋銀一圓酬報信者○此間少年子弟每喜在通衢馳馬而又未　罄控肇禍之事時有所聞今歲新正天氣晴和游人如織六橋三竺時見鷗服鷺友策騎尋春某日有黃姓子約伴由清波門縱轡出城繞湖游覽行至茅家埠猛加鞭策逐電飛馳未移時馬忽溜韁黃遂踣地頭觸於石血溢如泉幸經同伴雇人舁回否則狼狽情形當益不堪設想矣○本月十二日報載祝融賀歲一則兹悉火起於湧金門内三橋址靈壽寺旁小弄内蓋德發醬園作塲也 
[隋苑鶯花]  
　　揚州訪事友人云去歲嘉平月二十二日清晨彤雲密布細雨如絲未及片時縢六君翩然稅駕雪花如掌盤舞空中至夜半始止約得雪三寸許一時老農老圃咸以爲來歲豐穰之兆相與省抃騰驩○新舊城粥廠向於歲杪停杓去臘經費不支致於中旬某日起停放土著貧民之領有粥劵者各給青蚨數十翼曰米三升○本月初八日上燈時蔣家橋街某姓豆腐店屋上忽烟燄迷漫紅光四射一時人聲鼎沸惶駭非常幸有人携水登屋狂澆始得熄滅事後查知鄰近小孩施放烟火餘燼墮落涼篷燃及屋椽以致釀成此禍刻下各家相約將凉篷拆缷徙薪曲突未始不足杜漸防微也 
[上海官塲紀事]  
　　前日南巿籌餉貨捐局總辦勞厚菴太守因有公幹命駕赴蘇垣晉謁大憲○日前江蘇海運滬局會辦沈太守鳳韶因事赴蘇小作勾留即於前晚乘舟返滬○去冬南巿馬路工程局襄讞委員余克安叅軍赴蘇松太兵備道轅請假一月至金陵勾當私事前日局中人接來函知己定於今日乘某輪船回滬矣 
[開印大吉]  
　　昨日爲開印吉期清晨七點半鐘時英美租界讞員張柄樞司馬先在本署舉行開印典禮隨赴蘇松太兵備道轅伺候未幾松海防同知劉乙笙司馬上海縣知縣汪瑶庭大令以及道屬印委各員咸趨轅叅謁滬軍營奇兵營及道轅親兵營各由哨弁督率列隊甬道兩旁屇時觀察朝服出堂行拜闕拜印諸禮然後更衣升座各員以次叩賀而開印之禮以成 
[禁抛磚石]  
　　日前蘇松太道轅接到各國總領事照會以近有頑童在各門城堞上施放風箏往往抛擲碍石有碍租界行人請爲禁止云云道憲袁海觀觀察當卽移請提右營叅將廖楚材叅戎諭令各城門弁勇認眞巡查嚴行禁止 
[工藝開局]  
　　去冬蘇松太道袁海　觀察將本城求志書院改爲工藝局一時報名入局習藝者多至三十餘人迨屆歲闌給假回家度歲刻以新年己過經觀察飭知經理人定於今日照常開局 
[勘犯赴配]  
　　惡棍謝掌華因在浦東刓人之目經上海縣主汪瑶庭大令訪拿到案訊實收禁詳奉上憲科以流罪日前奉到札文遂飭吏備就公文派差押赴山西配所盜犯于崇戎行刼錫金公所附近吳鑑璜家贓物拘獲到案訊實收禁通詳各大憲兹奉署江蘇臬司朱竹石廉訪札飭足四千里充軍應發陜西潼關廳配所爰於昨日派差起解此外又有寗波人沈連生者於前年毆斃人命事發到案訊實後詳奉上憲題奏擬定絞罪聽候部文處决兹奉恩詔改爲充軍應發湖北省配所遂於昨日派差押解起解至劉道士姚再良陳幅陳阿六宋征標等命犯十名亦在恩减之列如何擬議尙未有聞 
[報館被封]  
　　日前蘇松太兵備道袁海觀觀察查知去年十一月某日春江花月報仿魯論作淫詞侮聖瀆經毫無顧忌實於人心風俗有關除照會各國總領事一律查禁外札飭英美租界公廨讞員張柄樞司馬遵照辦理司馬因於昨日發出封條四紙飭差恊同包探將館門封閉並提館主訊究以息澆風 
[馬路工程局瑣案]  
　　去年十二月某日有鄒大山者自稱熟悉農務赴蘇松太兵備道轅遞禀請准承桃南巿十六鋪至陸家浜等處糞穢每月繳呈洋銀八百元充工程局經費道憲袁海觀觀察批飭工程局查明妥擬章程詳候給諭不料總辦翁子文太守正在詳查而鄒己潛行逃逸乃飭差拘獲暫押局中前日提至案前詰以爾旣赴道轅遞禀承挑糞穢何以今忽潛逃鄒供稱小的前次糾定股分遞禀道轅不料各股東忽然罷議小的獨力難支不得己而暫避太守謂此事係何人主謀鄒含糊以答再三研詰始稱在虹口靶子路訓蒙之秦姓爲小的繕禀轉交王姓遞呈太守命押交秦到案訊奪○李泰安扭其夥周阿根至工程局控稱被竊貨物求卽究追總辦翁子文太守研訊之下李供小的係寗波入在英租界抛球塲開設鞋店去年十月初五日被周竊取鞋料而逃今始尋獲扭案旋由王炳泰作保令周仍在小的處工作小的己允之矣求鑒太守著王出立保單交李收執○陳阿根在馬路中驅猪一羣橫衝直撞被某號巡捕拘案請懲陳供小的係南翔鎭人初至上海不知章程求恩寛宥太守姑念鄉愚無知從寛斥釋○唐福山控姚友卿馬長卿借錢不遂竊去棉被三條昨經翁太守升堂研訊唐供小的己將原贓領回惟求公斷太守飭姚馬各具改過結然後斥退 
[英美租界公堂會訊案]  
　　德商順發洋行主前控吳子良定貨不出一案經讞員張柄樞司馬訊明限期提出吳抗不遵斷原告遂屢次投催前日午後司馬會同德總領事署繙譯官佛爾克君升堂復訊順發行主聲訴前情吳延律師侯魯公到案聲稱所定各貨己被順發行主擇其佳者私行售去若仍提出受虧實多以故現己赴道轅　控矣司馬姑將吳交人保出靜候道憲批示遵行 
[上海六馬路仁濟善堂施醫給藥啓]  
　　謹啓者敝堂常年施醫給藥延請内外大小方脈自設藥局選辦各種道地藥材專濟貧病本年仍於正月二十一日開診特請内科徐子才徐澍生姚品驊倪頌兼劉卓如李佑之干芑生錢培生居紹文鈕靜山王賡伯諸位先生外科李瑞林錢廣甫方希曾王履吉黃訪周朱少甫六位先生又請專診育嬰堂諸孩之幼科顧雨田耿湘波黃文卿陸省吾朱子琴五位先生仍按單日早上七點鐘掛號八點鐘開診午後一點鐘至四點鐘照方由本堂自設藥局給藥倘遇疑難雜症就巢崇山費訪壺二位先生診視後由本堂給藥專爲無告貧病而設事歸實濟以副諸大善士憫憐貧病慨助藥捐之至意謹將開診之期請登報章布告公鑒嚴信厚楊廷杲黃宗憲朱佩珍施則敬劉芬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[黃堂文告]  
　　福州訪事友人云去歳十二月初二日署福州府程太守出示曰爲嚴禁事照得閩中國氣素稱純樸居其問者腚如何教崇古處勉爲善良乃世風不古民生日漓每有踰閑蕩檢之爲致貽世道人心之害本署府下車伊始利病尙未周知第就平日見聞所及亟應禁止者約有數端合行列欵示禁爲此示仰諸色人等知悉務各遵照後開條欵父誡兄勉湔除舊汚毋再稍有違犯自罹法網其各　蓮毋違特示計開一帶刀匪徒無論傷人與否按情節輕重酌定年限監禁奉憲通飭有案嗣後如有匪徒身帶利刀及結黨擾害者定卽嚴拿從重擬辦一省城地痞如羅漢殃痞等類隨時訪拿嚴辦儘法懲治然本府與人爲善不咎旣往倘能改過自新絶不苛求一冷街辭巷不准貪　重貲窩頓流娼土妓違者立將該娼驅逐并提屋主嚴懲一花會己移飭各營縣查拿不准開設如有再犯發縣從重擬辦包庇之差保一體治罪一兩人同行不准相倚相偎以手搭肩違者枷責懲辦一酒肆菜館湯房各處不准挾妓聚飲違者將店標封並治以容留之罪一城　小押限一個月内停當候贖一律閉歇以後不准私開如違飭縣標封拿辦一菜館非聚賭之塲不准藉消遣爲名進内打牌如違卽將聚賭之人密拿懲辦店主照例治罪一輕年子弟不准沿街酗酒故意碰撞逞兇滋閙違者立飭拿究並提本人父兄責懲一城臺不准擺設淫　誘人看視違者發縣責懲將器物銷毁一沿街擱賣淫詞小說或高懸招帖出售賭具殊屬不成事體亟應嚴禁倘敢仍前售賣一經查出照例旋辦一無論外江本地婦女不准出頭露面入廟看戯違者將縱容之夫男容留之廟祝分别懲處 
[路斃堪憐]  
　　昨日本城城隍廟前隙地上倒斃一無名男子衣衫藍縷形似卑田院中人嗣由四鋪地甲報明同仁輔元堂給棺收殮厝諸義塚 
[英美租界晚堂案]  
　　黃藴瑜控黃作琴將田單抵押銀兩延不取贖前晚讞員張柄樞司馬升堂質訊黃藴瑜供在治下開誠記木行去年瑞泰磚灰行主黃作琴以資本不敷將田六分一釐抵借銀五千二百餘兩日久不贖叩乞訊追黃作琴供平日與誠記有往來此田僅抵銀一千兩並無五千之數求鑒司馬飭差帶出邀集公正人將帳算明禀候訊核 
[英租界捕房紀事]  
　　日前葉寳和在福州路某茶館兠售江南彩票包探李星福見之以其有違租界章程拘入捕房捕頭著押候解送 
[公堂禀請讞員張司馬訊辦]  
日前某甲持銅質僞洋銀至金隆里某小錢莊兌錢流氓王長生見之卽冐稱包探向之訛詐適爲包探何阿春所見拘入捕房捕頭著押候解送公堂禀請究辦 
[法租界捕房瑣案]  
　　前年八月蟻媒劉錢氏誘得許姓家婢女冬梅鬻與羅店鎭人劉姓得身價洋銀二百二十元嗣緣不耐勞苦逃回滬上泣訴於舊主人將劉錢氏送案讞員杜枝園大令訊取口供暫行管押昨日蒞捕房命提訊詰供稱冬梅嫁羅店人時小婦人並未同往亦未收得身價洋銀大令著押候嚴比○去年章菊生章杏生兄弟二人行竊陳姓家皮衣十餘件被包探拘解公堂除吊到乾濺紫貂狐　各衣外尙少各贓大令飭押候嚴追昨日章母張氏投案求將二子開釋大令著驅逐出外二章聽候嚴比○大羅洋行西人前因小輪船上司機人董阿香損壞機器送至案下請追修費銀五百兩迭奉大令訊供押追在案昨日命提復訊董供小的家况貧苦無力賠償大令命押候過堂傳同原告再核○陳潘氏控張阿根誘拐伊女彩鳳大令訊供之下判枷三個月昨己期滿命將枷開去重責五百板發改過所監禁半年○流氓楊小圃冐充包探向人索賄適爲某包探所見解奉大令訊供著重責五百板發改過所監禁三個月○偷兒張阿福李國詒經包探解奉大令訊供管押昨日命提至案責張四百板李二百板一併驅逐出境 
[美租界捕房紀事]  
　　前晚禮查路第三號洋房某西人家所雇細崽陳阿林竊取絨毯二條旋被包探錢榮堂查獲解入捕房捕頭令押候解送公堂禀請讞員張柄樞司馬訊辦○昨晨翁義新混入寄居外虹口之甬人某姓家行竊綢衣數件携至某押鋪求質適爲包探劉阿炳所見解入捕房捕頭令押候解送公堂禀請懲辦○前晚某西人飲酒過醉仆于百老匯路傷及面部血流不止適爲某號巡街捕所見雇車送入捕房捕頭令轉送同仁醫院求治 
 
 
 

Page 10

 
 
[光緒二十八年正月初三日京報全錄]  
　　宫門抄諭旨均錄前○署燕督袁　奏營口常稅改歸新關兼辦請將山海關八旗官兵俸餉由部另籌摺○滇督魏奏代辦秦晉振捐彙造第二卯實官清册遵例請奬摺○湘撫俞奏特叅疏防監犯釀命之吏目請旨革職歸案審辦摺○署燕督袁奏激楊循吏懇恩奬勵片 
　　太子少保署理北洋大臣直隸總督臣袁世凱跪奏爲營口常稅改歸新關稅務司兼辦請將應支山海關八旗官兵俸餉同其餘應解各欵由部另籌恭摺仰祈聖鑒事竊臣前據山海關道明保禀稱接奉外務部行知常關徵稅事宜改歸新關稅務司兼辦作抵償欵等因查山海關經徵常稅每年例定正額銀六萬一千六百餘兩盈餘銀四萬九千四百餘兩加增盈餘銀八萬兩又整頓稅務化私爲公曾於營口續增溢餘一項約銀七千兩共計每年徵收銀十九萬八千餘兩内每年應支山海關八旗兵餉官俸米折養瞻等欵銀五萬九千餘兩應解部科官飯等欵銀一千七百餘兩奉天軍餉銀一萬餘兩内閣官飯並資助銀四千二百兩奉天各官養廉銀一千八百餘兩奉天總督巡撫學政養廉銀一萬六千兩内務府經費銀二萬六百餘兩漕船免徵例准作抵銀七萬餘兩均係内銷之欵歴屇關期分别造册報部統計一年額徵數目僅敷支發卽在暢收之年所餘亦屬無幾營口常關現議改歸稅務司兼辦雖五十里外各稅口仍歸該道經徵然營口乃通商巨埠百貨薈萃之區往年所收常稅約居徵額十之八九其餘水路各口不過十之一二今將收數最旺之口劃歸新關抵還償欵核計常稅應支應解各欵不敷甚鉅查上年常洋兩關同時停徵所有該兩關應解各欵業己詳經咨明戸部另籌惟旗練各餉兵食所關仍爲設法籌措按月照發本年開河後將山海關天橋廠錦州曁雙杜龍窖各稅口派員試辦涓滴歸公商賈寂寂所收稅項尙不足山海關八旗官兵俸餉之用而奉天各官養廉皆爲辦公所需亦未敢因常稅無著置之不顧爰將上年七月以前關徵存欵内通融挪墊次第批解現在養廉一項己解至本年冬季山海關八旗俸餉米折各項約可放至本年年底此後委實無欵籌墊應請由部另籌等情正在核辦間復據該道禀稱接准山海關副都統富順抄摺咨會該開八旗官兵俸餉等項銀兩己奏請仍留該道經徵正稅溢餘二項就近支領等因復查營口常稅畫歸稅務司兼辦所收正額盈餘各項均應抵作償欵勢難照舊撥解雖五十里外小口尙歸該道經徵而沿途海口如山海關錦州蓋州大孤山天橋廠以及各邊門分卡往年統計不過徵銀四萬餘兩除去該署辦公經費委員薪水津貼各局卡房租吏役工食等項己屬餘欵無多卽使全數留山海關八旗官兵俸餉尙恐不敷况兵燹之餘商民凋敝以後稅收能否照常未敢逆料且歴年常稅項下應解之欵不僅山海關八旗官兵俸餉一項尙有内務府經費奉天養廉軍餉内閣部科飯銀孰非辦公要需若不豫請另籌將來撥解無欵獲戾滋重請具奏等情前來伏查山海關常稅歴年以營口收數爲最旺該口常關改歸稅務司兼辦五十里以外沿海沿邊各口雖仍歸該道經徵惟地面蕭索客貨稀少所收稅項僅額徵十成中之一二除去辦公經費及員薪役食房租等項餘欵無多山海關八旂俸餉等項每年需銀五萬九千餘兩之多若仍令該道照舊支發難爲無米之炊仰懇天恩俯准山海關常稅内應支該關八旗官兵俸餉等項同其餘應解各欵自來年正月起由部另行籌撥以免貽誤至該道經徵各口常稅飭俟關期屇滿報明實數扣留本關經費餘欵聽候部撥理合恭摺具陳伏乞皇太后皇上聖鑒訓示謹奏奉硃批戸部議奏欽此 
　　頭品項戴雲貴總督臣魏光燾雲南巡撫臣李經羲跪奏爲代辦秦晉振捐彙造第二卯實官清册遵例請奬恭摺仰祈聖鑒事竊查臣經義前在藩司任内接陜西撫臣岑春煊照會以山陜久旱成災籌振維艱哀鴻徧野當鑾輿之臨幸益上厪乎聖慈先後奏奉諭旨特開秦晉實官捐輸准照籌餉事例四品以上按四成核奬五品以下按三成核奬遇缺先花樣按八成核奬銜封貢監翎枝按三成核奬等因並將章程咨滇司電明暫停滇捐由司刊印實收遴員設局代辦及札委各員分行勸辦業將第一卯勸辦獲捐實官及隨官貢監十成貢監共銀七萬七百二十五兩零銜封貢監翎枝共銀五千七百八十七兩零由司造册詳明逕咨山陜振捐總局轉詳奏咨核奬在案嗣准山西撫臣岑春煊電咨續收請奬捐册由滇逕行咨部以昭便捷正核辦間於七月二十九日接准電傳欽奉懿旨嗣後無論何項事例均著不准報捐實官自降旨之日起卽行永遠停止統限一個月内截數報部等因即經行飭停止迭據查明電咨戸部各在案兹據代辦秦晉捐輪總局布政使林紹年按察使全楙績詳稱續經勸獲捐員林葆恒等各由生員俊秀文童軍功報捐隨官監生加捐實官及由舉人貢監生實官加捐實官由俊秀報捐隨官貢監共計五百零九員名查照部章折收正項銀三十九萬八千二百二十四兩九錢業經隨時發交商號領匯分解秦晉助振其所收銜封貢監翎枝等項册籍較繁聲明另案造報以昭清晰先由實官各捐員等年貫三代及所收銀兩數目分造清册彙爲第二卯並將截存副實收隨同齎送詳請奏咨核奬等情前來臣等覆查無異除將清册副實收送部查核並將隨收部監飯照銀兩另行交商匯解外謹合詞恭摺具陳伏乞皇太后皇上聖鑒飭部核覆施行謹奏奉硃批戸部議奏欽此 
　　頭品頂戴革職留任湖南巡撫臣俞廉三跪奏爲特叅疏防監犯釀命之吏目請旨革職歸案審辦仰祈聖鑒事竊臣接據永州府屬署道州知州施啓宇禀稱光緒二十七年七月二十九日准寍遠縣移會恊拿民人胡朝元被曹闖古老槍傷身死一案要犯於八月初五日馳抵寗遠縣屬吳伯營地方初七日接據吏目劉德受禀報本月初六日在監斬犯顧梧淋與同監絞犯劉潤芝爭閙奪過劉陶芝手内剪刀戳傷劉潤芝臍肚殞命該州當卽馳回禀府札委寗遠縣前往相騐等情臣查監犯顧梧淋因槍傷曾照煦身死擬斬監候劉潤芝因毆傷劉光金身死擬絞監候均屬重囚該吏目如果防守嚴密該犯等何至爭毆斃命且斬絞監犯各有鎖銬在身勢難互鬥剪刀亦非獄中應有之物難保無受賄鬆刑等項情弊亟須澈底根究該州稱己先期因公出境是否屬實亦應確切查明據該管府道揭報由藩臬兩司具詳請奏前來除飭司委員前往將該吏目摘記署理并行提犯証及刑禁人等來省審辦外相應據實奏叅請旨將該管獄官湖南道州吏目劉德受先行革職以便歸案嚴行審究按律擬辦至有獄官署道州知州施啓宇於監犯互鬥釀命之時是否先期因公出境容俟確切查明有無事後揑飾規避精事照例分别辦理斷不敢稍涉寛縱謹會同湖廣總督臣張之洞恭摺具奏伏乞皇太后皇上聖鑒訓示謹奏奉硃批另稱旨欽此袁世凱片再吏治清濁全視激揚使賢者鑡知則中材望而奮興不肖亦從而愧悔此彰癉所以樹之風聲也臣旣劾貪劣之負復求循衰之選查有平鄉縣知縣朱家寳志趣正大才識明通撫字聽斷均能實力講求歴著政聲士民悅服署宣化縣調補清苑縣知縣李兆珍瞻略兼優品行端謹遇事不避艱險地方賴以又安署獲鹿縣請補高邑縣知縣桓泰潔己奉公饒有才略前在新樂縣署任内洋兵絡繹往來該員因應咸宜保全甚衆民多懷之曲周縣知縣齊耀琳愛民勤政守潔才長緝捕尤能認眞境人閭閣樂業署柏鄉縣成安縣知縣戚朝卿忠正慈祥學識並懋能以實心行實政輿論翕然交推以上五員均係循吏合無仰懇天恩俯准傳旨嘉奬以昭激勸嗣後如各該員始終勤奮再由臣隨時奏請恩施破格擢用臣爲激勵吏才起見謹附片具陳伏乞聖鑒訓示謹　奏奉　　硃批另有旨欽此 
 
