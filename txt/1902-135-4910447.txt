# 1902 - 135 - 4910447

 

Page 1

 
 
[特延名宿赴浙江文瀾閣校勘九通啓] [  圖書集成局謹曰]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿版九通類多殘缺不全尚難訂正全書以饜藝林之屬望因思杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓靑方蒓秋兩明經　五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
[續録江西巡撫李勉林中丞所訂防軍營制]  
　　駐防之制就全省形勢略分五路省城爲中路以常備全軍五營駐之用備不時之征調南昌屬縣及撫州建昌廣信等府爲東路以續備右軍防之其軍後營擇要駐附省近地左營駐撫州右營駐建昌統領率中前兩營駐廣信瑞州臨江袁州吉安四府爲西路以續備左軍防之其軍後營駐瑞州臨江兩府適中扼要之地右營駐萍鄉專護礦路左營駐袁州統領率中前兩營駐吉安南康饒州九江三府爲北路以續備前軍防之南康可不駐營有事由九江就近調撥後營駐饒州左右前三營分駐沿江砲臺以固江防統領率中營駐九江南安贛州寗都兩府一州爲南路以續備後軍防之寧都亦不駐營有事由贑州就近調撥左右後三營分駐沿邊要隘以固邊防前營駐南安統領率中營駐贛州操練之制每日午前自六點鐘起至十點鐘止午後自一點鐘起至五點鐘止由營官敎習督領弁勇同赴操塲教以體操口號步伐槍砲技藝陣式無任怠荒其裝卸藥彈營壘橋道　量繪圖諸事並時爲解說使之了然一切課程等級及應用器械由各教習公同酌定惟精惟一無或叅差每月逢九爲休浴日准其停操休息常備軍除日操之外每月由統領合五營而試之四季仲月由營務處覆校一次歲終則巡撫親臨校閱續備軍分防各屬不能時時調集除日操月操由營官教習哨官等親督教練外其季操由統領按時巡閱歲終由營務處禀請巡撫派員前　　校軍政之年再聽巡撫調集親臨校閱次其優劣明定賞罰而　陟之以肅戎政軍裝之制槍砲爲行軍利器各營所習須歸一式以現定軍制計之除書識火勇外每營應給砲五尊槍二百二十枝共需砲一百二十五尊槍五千五百枝均以精快者爲主設法籌備子藥隨所用之械按時配發至拉砲車之馬現時操練每營暫配用四匹以資節省出征時再行加派五生的以上車砲每尊馬六匹五生的以下車砲每尊馬四匹運送子藥車馬亦出征時酌量派用其官弁勇丁冬夏衣袴戰靴子藥袋等皆按名製給旗幟帳棚按營製給均一年一換無任缺乏此外鼓號刀斧鍬鋤及凡行軍所需者初成軍時照數製給一次均由營務處酌定式樣製辦分發核實開報不許扣餉薪餉之制統領每員月給薪水銀一百兩文案每員月給薪水銀四十兩營官每員月給薪水銀五十兩教習每員月給薪水銀三十兩哨官每員月給薪水銀十六兩哨長每名月給餉銀八兩書識每名月給餉銀四兩八錢隊長每名月給餉銀四兩八錢護勇每名月給餉銀四兩五錢步勇每名月給餉銀四兩二錢火勇每名月給餉銀三兩統領兼帶一營辦公費每軍月給一百五十兩營官辦公費每營月給一百兩拉砲車馬每匹月給　養三兩凡管帳目軍裝書記工匠薪糧油燭紙張等費均聽統領營官在公費項下自行酌用不許另支以上常備軍照全數支給月共薪水口糧公費等項七千七百二十五兩續備軍按八折支給每軍月共六千一百八十兩合常備續備三萬二千四百四十五兩其應扣平建仍照向章辦理營務處及製造軍裝兩局應支薪水局費並製備軍裝等項工料價值均另籌給核實開報運送之制西制有輜重兵卽湘淮舊制之長天爲軍行所必需今當教練之初擬暫不設如遇有征調在本防府州屬縣以内道路不遠者由各營自運毋庸雇用運夫其開差調往别府州者准隨時雇募運夫以資運送惟每隊不得過三名每哨不得過十五名每營不得過七十五名每名日支口糧實銀八分自開差起程之日起至到防之日止由統領以下各員開明營數哨數隊數何日拔隊何日到防出具印領由總理營務處核實支給若出征他省輜重較多臨時酌核加給卹賞之制凡弁勇陣亡者除照例奏卹外加卹銀四十兩受傷頭等者賞銀二十兩二等者賞銀十五兩三等者賞銀十兩成廢者另加官階大者資勞深者臨時酌量優給 
[本館接奉電音]  
　　昨日向晚京師飛電傳來上諭四道敬謹譯登○四月十二日内閣抄奉上諭向來内外大員之兄弟子孫每届五年查辦一次挑選侍衞拜唐阿差使自光緒二十二年查辦後迄今已逾五年又届查辦之時惟念該大員之子弟或身弱有疾馬步平常或年幼讀書一時不能學習馬步騎射卽挑選侍衛拜唐阿亦不能得力自應酌核變通辦理嗣後在京文職三品以上武職二品以上外任文職自總督至按察使武自將軍至提鎭該大員之兄弟子孫年已及歲應挑侍衞拜唐阿者該大員報明本旗由該旗造册咨送軍機處彚奏圈出者帶領引見　　弱有疾馬步平常不願挑選者該大員卽行據實報明該旗轉行軍機處聽其自便該旗亦無庸行催挑選以示教養而副量才器使之至意欽此同日奉上諭浙江金華府知府員缺著海福補授欽此同日奉上諭敬信著開去步軍統領之缺步軍統領著善耆補授欽此同日奉上諭京師地面亟須整頓著肅親王善耆督修御道工程並管理巡捕事務該親王務當悉心經畫認眞辦理以副委任欽此○十三日奉上諭大理寺卿著恩逢補授欽此同日奉上諭肅親王善耆昨已補授步軍統領諭令整頓地面一切事務殷繁著開去廂紅旗滿洲都統並毋庸管理健銳營事務欽此 
 
 

Page 2

 
 
[法國陰謀]  
　　英京倫敦來電云法人現方謀占葡萄牙屬地澳門及中國厦門二埠先是西歴一千九百零一年法政府欲向葡萄牙國購取屬地若干葡政府心殊不愜兹復擬在厦門添設領事官一員以便展布一切窺其意向如不能將澳門購爲已有卽須别設一法務期如願以償也 
[俄臣之語]  
　　英京倫敦某日報云上月某日俄國財政大臣某君謁見英國議員好納君言及我俄甚願與英人互敦睦誼並無間言蓋使我俄欲與英國爲難則儘可乘南阿非利加洲變亂時從中搆禍今旣絶不干預可見我俄實無異心矣且我俄自聞英日聯盟卽知其欲保守和平故更喜形於色至於所造鐵路當離印度邊界三百英里俾外人不疑我有侵略印度之心也 
[學生被譴]  
　　香港循環日報登阿美利加洲來簡云前者俄京聖彼得羅堡諸學生羣起作亂旋卽拘獲五百十五名推鞫之餘將爲首之十五名發往西伯利亞充軍其餘五百名交巡捕嚴行監禁觀此知平權自由之謬說不特不容于中國亦爲歐西各國所不容使彼專喜恃衆煽禍之諸生尚其鑒及前車莫再自貽伊戚哉 
[俄亂已成]  
　　南洋新加坡實得力太晤士報登英京倫敦來電云邇者俄京衆學生以平權自由之說煽惑民心致亂黨披猖揭帖四布俄廷憂之急派令可殺克兵至伊塞知里那輔地方剿洗陣斃亂民二十名傷四十名未幾淡毛輔及耶羅　輔并加山三處又以民變告然則俄亂其已成耶不知俄廷將何以處之 
[鉅鹿匪耗]  
　　天津直報登保定訪事人來函云本月某日直隸營務處探馬報稱鉅鹿匪首景廷賓於三月二十日率同醜類將近各教堂焚燬并殺害教民一人隨與正定大名二鎭標兵接仗數次官軍屢遭挫衂致有潰勇投入匪帶快槍分赴各鄉淫掠至順德府屬因奸人霸佔鄉民田產地方官並不設法調停反按原業派輸捐欵以致民心不服恣意譁囂地方官不問情由中請鎮標馬步練軍開砲將甲乙二村莊轟擊村民爰羣聚作亂抗拒官軍目下省中各大憲均派親信探馬分投查探一面由津統領派令駐往北京法兵數百名乘火車至保陽小作勾留卽於三十日開赴正定擇地築壘以期保護教堂 
[發引有期]  
　　聞之京師友人云合肥李文忠公靈柩定於四月二十五日由京起程回南安葬先期擬遍訃年世寅戚諸誼意届時執紼以送者必盛極一時也 
[兵艦又增]  
　　前報曾紀各國駐泊大沽口内外之兵艦運船日漸增益兹閱天津直報悉日内又增至一十三艘其中中國一艘英國一艘美國一艘法國一艘德國二艘俄國一艘奥國一艘義國五艘惟日本兵船則已展輪他往矣 
[蘇州府試六志]  
　　姑蘇采訪友人云本月十二日蘇州府　子振太守二覆所屬九縣文童將前列十五名另行考試題爲問中國近日變法路礦並重然農學不興則工無所作而商無所運廣開鐵路其利安在識者謂宜先礦後路抑有謂宜路礦並舉者至籌辦礦務或言官辦商辦官督商辦或言華股洋股華洋合股及用西人爲礦師或言專用西國機器而自以土著之人經理各說紛耘試舉其利病折衷以對此外長洲題問蘇省與浙接壤天時地利相同乃綜計蠶絲之利僅得浙十之三何相懸若是豈經理有未善與其備申其說元和題問鹽課爲歲入大宗自加課後鹽價陡昻梟販旣到處充斥洋鹽復私運入口將何策以善其後焉吳縣題問蘇州居浙省杭嘉湖下游一遇水潦易成災歉築圩衛田自是善策試詳言其利吳江題問中國今日工作間用機器古之工作純以人力然周禮考工一書卽當今製造之祖其攻木攻金攻石攻皮設色刮摩摶埴各職言之甚詳試以泰西工藝浙法與古合者分條証之震澤題太湖弭盜策常熟題問泰西最重農務以農部領之今中國亦有户部而注意財政寖失農桑之本宜如何參酌四制規取周漢古法以闢利源而敦本富試各舉所見以對昭文題問中國設工藝學堂如何始有成效克收實用崑山題收回茶絲利權說新陽題戢梟匪策通塲算學題今有　圜形長徑二十四寸短徑二十寸求圜周幾何補考首題皆古聖人也吾未能有行焉乃所願則學孔子也義次題禹聞善言則拜義恭默聖諭廣訓至若父有冡子至以明弟道也 
[浙省秋審]  
　　杭州訪事友人云本年浙江應入秋審人犯前經各屬押解來省共計二十六起男女犯二十七名口分寄仁和錢塘兩縣獄中隨由撫憲任筱沅中丞示期本月初六日訊勘是日辰刻司道以下各官咸詣撫轅伺候迨已初中丞公服升堂各官以次叅見四營兵士鵠立兩旁提牢官將各犯從西角門帶入中丞逐一訊取口供命執事人員按名賞給蒲扇草席手巾各一件饅　二枚角黍四枚靑蚨二百翼然後由東角門帶出時在堂彈壓者由臬司湍靜臣亷訪札委杭捕同知孟司馬芳候補通判羅别駕振謙大挑縣李大令龍元提犯委按經歴程叅軍恩謨按司獄顧叅軍興嗣府經歴陳叅軍之鏡府司獄魏叅軍觀瀾及仁錢兩縣典史方趙兩少尉經過之處上城總巡史别駕悠揚在通江橋中城總巡張大令光第在淸河坊沿途照料以免疎虞 
[寗海教案]  
　　紹興訪事人云有客自浙之台州府來此言府屬寗海縣民風强悍宼盜如毛前者州民應萬德仇教滋事雖經獲案正法而内地風氣依然未開上月二十　日復有匪徒刃斃教民旋由屍屬報請韓子珩大令詣騐後從豐棺殮飭捕緝兇并向教士商請從優給卹教士許之惟恐此後頑民仍不知以調和民教爲要義則大非地方之福耳 
[無可姑容]  
　　金陵訪事友人云前者藩署親兵兇毆陸師學堂教習黄子和孝廉幾釀巨禍事後藩憲吳仲懌方伯將肇事之頂馬伍弁斥革發縣訊懲伍弁自知咎無可辭哀求方伯姪婿冷利南大令爲之緩頰方伯不從迨孝廉傷已　痊案卽氷消瓦解伍弁乃商諸焦把總禀請方伯仍予蟬聨時適蘇撫恩藝棠中丞在省蒐軍方伯於晉謁時言及此事中丞笑謂如此敗類尚可姑容耶方伯唯唯而退傳諭不准再入藩轅遺差卽飭焦弁兼辦懲前毖後固宜然也 
[津沽火警]  
　　天津直報云本月初五日淸晨八點鐘後郡城東門内彌勒菴不戒於火房屋悉化刼灰至午後一點鐘許東門外天橋左近義興樓對門某煤油鋪忽以失火告一霎時以致火乘風勢四處蔓延雖經火會中人齊心撲救而向之望鄉對宇鳥革翬飛者轉　卽成瓦礫之塲無復留一椽半　矣 
[武林火警]  
　　杭州訪事友人云本月初六日之夜更魚三躍時湖墅甘露茶亭左近陸德大雜貨店中人悮翻燈内洋油頃刻火勢炎炎無從撲滅以致殃及左右鄰舍焚去房屋二十餘椽當火熾時城内各義龍傳集人夫前往施救嗣以城門阻隔怏怏而回以故祝融氏勢益猖狂 
 
 

Page 3

 
 
被禍甚巨云 
[緝盜保商]  
　　昨報紀絲業會館董事黄宗憲禀請蘇松太兵備道袁海觀觀察查緝盜刼繭船之案昨奉觀察批示云據禀各絲商田内地運繭來滬經過白鶴江至周太僕廟一帶時有被刦情事若不嚴行查緝何以安商旅而靖盜源候行太倉華亭上海寳山各州縣會營選派幹練兵捕嚴密緝拿務獲究報並咨呈李軍門請撥砲船擇要駐紥梭巡可也 
[邑宰騐屍]  
　　本邑三十保南四圖地保金旭明偕諸李氏投縣報稱圖内莊家境民人諸生全被吳阿弟戳傷身死請臨相騐等情縣主汪瑶庭大令遂於昨日上午十一點鐘時帶同刑仵書役鳴騶前往旣升公案金保禀稱諸生全與五圖民人吳阿弟積不相能前晚境上方演影戱薢　相遇陡起風波吳驀糾同王某及謝阿田等人將諸毒毆旣復持魚又亂戳以致諸腹上受傷經其母倩人舁至謝家未幾卽斃惟吳家住五圖應由五圖地保交案大令飭傳五圖地保楊根榮詰訊禀稱吳在四圖肇禍後乘間逃逸並不歸家小的已將伊父吳老木拘獲著交矣吳老木供小的耕田爲業兒子肇事時小的並不在塲刻下不知逃往何處容小的偵獲送案可也諸李氏泣請伸冤大令曰爾子亦必不安本分今旣慘死俟獲兇手定當照例究懲隨飭仵作騐得屍身血汚狼籍頭額胸腹等處均有鐵又傷甚深委係致命爰飭備棺收殮氏叩求免封大令准之飭吏填明屍格嚴諭差保赶緊查緝兇手解案訊供 
[西節停訊]  
　　昨日英美租界公廨應訊各案輪值美總領事署繙譯官海格思君陪審適海君以教中瞻禮之期不及躬親其事因照會讞員張柄樞司馬請卽停訊一日 
[結帳停公]  
　　昨日爲本邑西商所設各銀行結帳之期各處洋行例皆輟業是以江海新關各西人亦停辦公務一日蓋循照歴年定章也 
[定期賽花]  
　　客滬各西商定於華歴本月十五日在英界南京路菜市後洋房内舉行賽花之會一時奇葩異卉十色五光游覽其間者當别有一番興致也 
[上海巡局紀事]  
　　日前南市江蘇海運局司事楊某被賊行竊因開具失單投二十三七鋪巡防局請查局員姚二尹屢次嚴比汛捕迄未破案昨由楊訪聞贓在三泰馬頭同生娘娘處遂告知二尹二尹立飭地甲傳到同生娘娘聽候核辦○日前巫姓整容店小孩被挑柴夫某甲撞仆忙亂中誤將顧富全扭毆受傷顧心不能甘控諸二十三七鋪巡防局局員盛雨村二尹傳柴行主王榮堂研訊飭責一百板以儆事已了矣忽顧之親串錢富祥投局遞禀聲稱顧受傷甚重粒食不能下咽求恩核斷二尹諭令赴縣署控訴○前晚江北甘邑人何大寳邀友赴萬裕碼頭某烟館開燈忽被丁阿妹等二十餘人曳至街頭拳如雨下旋又扭至花衣街適爲巡勇所見將丁拘獲解至十六鋪巡防中局局員黄衡堂二尹飭地甲帶出善爲調處 
[南市雜言]  
　　昨日寡婦喬蔣氏投馬路工程局遞禀聲稱小婦人家住浦東爛泥渡附近兒子姜林駕舟爲業上月某日忽被舊識船户小阿二借去金戒指一枚向之索取出言不遜求恩究追總辦翁子文太守察閱禀中附有秦本幹名片因卽擲還諭以爾旣識泰須請繕函來局氏無奈姗姗而退○前晚浦東人胡金生由滬購物而歸行經南馬頭突遇甲乙丙三匪徒扭住兇毆乘間攫取所携之物并刃傷腿臂然後揚長而去又楊家渡民人楊某行至陸家渡附近亦被匪徒劫去洋銀二枚似此地棘天荆行人可不加之意哉 
[英美租界晚堂瑣案]  
　　許陳氏携其子蘭生控李少筠吞没布店牌號租金讞員張柄樞司馬准之飭差將李提到前晚升堂研訊許陳氏投案訴稱丈夫在日將祖遺悅昌隆布牌租與李少筠貿易言明每年租銀三百兩迨光緒十四年丈夫逝世兒子蘭生年尚幼稚向索租銀一味游約上年蘭生完姻曾向商借洋銀二百元今李旣不付租又將悅昌隆布牌掯阻顯見欺陵孤寡求恩究追李供小的所租悅昌隆布牌每年租銀三百兩雖歴十六年未付而氏之翁夫先後積欠小的銀約有七千餘兩除去尚須找給小的銀三千餘兩彼肯還銀小的自當還牌曾由布業公所董事理勸不依以致成訟司馬謂此事旣由董事理勸應仍歸董事調停陳許氏乃携子而退○前者俄商道勝銀行經理人投英美租界公廨控地販黄華棟卽黄少齋將地永遠租出避匿不交田單等情讞員張柄樞司馬研訊之下予限一月赶緊交單嗣黄浼朱桂山李良生保出今已逾限置若岡聞道勝經理人遂浼哈律師函請訊追司馬正欲飭差往提而李朱已將黄少齋之子連生扭至公廨前晚司馬略訊數言諭令押候訊核 
[英租界捕房紀事]  
　　前夜仁濟醫館門外忽倒斃一年逾大衍之男子巡捕回報捕房捕頭令地保報請某善堂給棺收殮○麥阿增行竊何阿廣家皮箱一口經包探趙銀河拘入捕房捕頭令押候解送公堂禀請讞員張柄樞司馬訊究○有兪仁者不知何許人僑寓全安客棧三十號房内自稱現在某親王處辦理文案招摇撞騙言大而夸日前向舒蠡騙去洋銀數百元舒遂投報捕房捕頭派包探李星福將兪拘獲押候解送公堂禀請究辦 
[續登宋忠勤公事略]  
　　宋忠勤公事略見諸香港循環日報本館曾於三月二十七日轉録報中嗣是連日新聞過多以致暫行延擱兹特續録於此以饜閱者之心○時公賞穿黄馬褂換格洪額巴圖魯勇號至是故大學士李鴻章復上其功授二等輕車都尉世職　授湖南提督捻氛雖掃回燄方張朝廷復命公與張曜率所部赴秦晉防剿同治八年正月軍抵神木縣遇賊於紅柳村再遇於鹽池及葛榛店每戰必捷回匪相戒不敢復犯榆邊逾年老湘營統將劉松山戰殁大營在前與糧道阻隔岌岌可危公急起赴援收復河西三縣攻陷五家疃納家莊洪岡各賊寨同時分兵搜剿鄂爾多斯餘宼後路遂通寗夏金積堡各軍因以無反顧之憂假手成功緊公宋是賴十一年調赴甘肅助剿屢奪要隘旣而西寧肅州以次克復關内宼氛已絶公遂以欽差大臣會辦哈密軍務以道遠運濟軍食不易分兵屯田士益飽騰議者以漢家老將營平侯比之非虚語也以功賞雙眼花翎調四川提督然其時關外軍事尚未竣公仍駐軍凉州十三年冬河州狄道降回閔殿臣等復叛公聞警捲中疾趨三日馳五百餘里回衆不虞其速至也大驚縛獻首逆餘黨悉散光緒元年奉旨東還時值晉豫奇荒奸民胡豹子等聚衆倡亂檄部將討平之六年奉命會辦奉天防務八年移軍旅順嗣後十餘年來簡練軍實威望甚著海疆賴以鎮攝先是公自關隴旋師以節餉故僅留馬步隊九營[  事略未畢明日再登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　黄三　控胞兄寳大掯給方單前晚經縣主汪瑶庭大令提訊夏鳳岡供　二黄均小的之甥其父逝世後兄弟兩人於光緒二十六年析產今以瑣事涉訟求恩公斷黄金元供小的係二黄之族叔三囝前開留憇閣烟館　乏資本於光緒二十四年將方單一　向李姓抵借洋銀二百元至二十六年十一月又將方單一角向小的抵借洋銀二百二十元先還李姓一百元去年李索尾欠又經小的代還一百元收回方單抵據今特呈求追給黄寳大供稱小的之父遺有住屋兩間與弟各得一間另有一間租　老虎灶茶肆方單剖分四角以二角分給三囝未幾三囝卽將此單向叔父抵借洋銀三百二十元盡情浪費三囝供稱故父所遺房屋前已公分另有小烟館被兄長獨霸每月僅給小的房租洋銀五角若租與他人月可得租金八元小的祇欠堂叔金元會欵六十五元今與胞兄串同將應給小的方單兩角揑造抵據誣小的抵借三百二十元大令察閱金元處抵據係寳大三囝同列名簽押遂著寳大還一百元餘由三囝歸還始准將單領去○寡婦張趙氏守節十二　去冬被浪子沈某勾誘成姦旋經夫族張蘭仁控諸三林塘巡防局移送縣署大令訊究之下發堂留養兹經氏父趙裕成邀同保人楊景華投縣具領前晚大令提集研訊趙供女兒苦志守節被夫族不容控請發堂小的今願領回後與夫族無涉楊景華供小的與趙係親串行今願爲之作保張趙氏供父親旣欲將小婦人領回叩求恩准大令飭將氏交趙領回管束不必再至夫家○毛錫全控趙生桃糾衆訛詐大令質訊之　毛供小的在引翔港開設釘鞋店趙生桃於三月十二日强賒釘靴小的不允卽糾同余增祥等人將小的兇毆後由鄰人王九皋理勸賄以洋銀六元由王過付當擾攘間店中失去洋銀十八元錢三千文叩求訊究余增祥供稱小的與趙同在某紡紗廠工作某日趙糾令小的向毛滋擾以致互毆趙供小的與毛本不相識正月某日無故被伊兇毆且刃傷肚腹三月十二日小的偶過伊店因向理論毛自知理屈央王九皋勸償小的　費六元事後忽赴捕房誣訴探捕信以爲眞將小的及余拘解公堂被張大老爺訊責五百板旋復投案控告大令判責趙二百板余一百板取具改過切結然後交人保釋毛申斥一番叱令退去 
[法租界公堂瑣案]  
　　本年正月趙雲寳之妻被車夫陳阿生誘出串同蟻媒蔣阿大挈至再直鎮托匪徒陶某求售控奉讞員杜枝園大令迭次訊供飭包探帶趙前往關提至則偵知陶已逝世因將伊妻陶趙氏帶回昨日解案請訊大令與費繙譯官會商著押候下期傳趙質對○潘王氏訴稱女兒大寳年一十有四前夜因事出外被匪徒王坤太誘去適爲包探所見拘送案下求准將女兒領回王供小的係紹興人向爲鞋工見女郎迷失歸路是以伴送回家叩求恩鑒大令判枷號兩月責五百板遞解回籍○馬王氏訴稱小婦人在八仙橋左近開設車寓流氓小崇明卽王恩初唆使其母王張氏盤踞家中强借洋銀三十元小婦人不堪其擾報捕拘案請卽訊懲大令判令將王押一禮拜期滿之後具呈改過切結然後釋歸○包探禀稱去年十月偷兒顧阿虎在捕房乘間脫逃近又竊取英租界某姓家錫燭　麻袋等物旋將麻袋售與萬成麻袋店小的因連收贓人孫榮卿拘案請辦大令判罰孫洋銀十元顧枷號半月責三百板○周全桂前控包王氏勒索洋銀二十元糾衆行兇等情大令訊取口供諭候查明再核昨日命提覆訊包探禀稱小的查得周屢次　擾更將包王氏之女毆傷請爲訊究大令判罰周洋銀五元爲包女醫傷費○蕩婦施倪氏知甬人陳餘吉失偶倩同鄉郁阿林之妻某氏爲媒得成眷屬賃居鴻源里近忽不睦串令鄰婦李王氏誣陳竊取金臂釧金練等物扭訴捕房旣解案大令訊得情節支離著陳詳細具詞呈候核奪昨日命提覆訊陳供小的與李王氏素不相識迨成婚後向之索取金練一條擬充貿易資本不料氏竟聽唆興訟大令命押候補提媒人郁某氏到案覆訊核奪○王春侯訴稱小的在某浴堂爲夥前晚有錢步蟾者入堂洗澡乘間竊物當塲拘獲送案請辦大令判責二百板贓給還失主○畢沈氏前控吳昌發毆傷雙目大令飭將王送至某醫院醫治吳暫行管押昨日命提詰訊見氏傷已痊將吳交的實人具保取具改過切結然後釋出○某西人家細崽楊貞桂前控同業王富生行兇訛詐大令著邀同見證人候訊昨日楊偕朱桂榮投案由朱訴稱小的目見王富生行兇訛詐大令著將王交人保去取具改過切結以後不准再向楊滋擾○印陳氏前控姚妙發將所押之田轉售與人大令著傳地保訊核昨日氏偕四圖地保林少卿投案訴稱此項田單由姚母抵押洋銀二十元旋被他姓輾轉抵押銀六百兩現在由張姓永遠租與洋人馬立師管業倩小的在租契上蓋戳小的因其中糾葛甚多不允所請大令著將姚交人保出限一禮拜内將田單贖出呈案候核○鄭殿揚訴稱家中失去金銀首飾報捕查獲竊賊趙　寶顧阿四倪連發吊到原贓尚未齊求恩追給大令著將趙顧倪三賊押候訊比 
[美租界捕房紀事]  
　　前日傍晚時鄉民某甲乘某號東洋車至楊樹浦左近忽忽下車而去遺忘所帶衣包車夫王阿四意圖吞没飛步奔逃適爲包探劉杏卿所見連贓解入捕房捕頭令押候轉解公堂禀請讞員張柄樞司馬訊辦○昨晨妙手空空兒張阿來掩入新記浜路某姓家行竊衣服携之而出適爲某號巡街捕所見拘入捕房捕頭令押候解送公堂禀請懲辦○昨晨賊犯李阿福闖人篷路某姓車寓内行竊東洋車一輛後由包探劉阿炳查獲帶入捕房捕頭令押候解送公堂禀請訊辦 
[金陵官報]  
　　三月二十六日江蘇撫臺恩會委派閱兵隨員統領南洋常備右軍候補道杜兪候補道錢志澄均到見隨同撫憲閱兵知縣李　奉皖岸督銷凌道委　　緝私總巡差卽辭又章心培辭赴引撫轅武巡捕羅　華到二十七日督憲牌示贑州城守都　員缺前經請以副將銜兩江儘先補用遊擊石邦獻請補具　在案兹是缺都司業准部咨扣歸月缺所有淸補是缺都司石邦　自應遇缺補還現查請補鹽捕營都司屬有明因案撤銷所遺鹽捕營都司員缺本部堂查有該遊擊石　獻堪以補還新授江西贑州府遺缺知府林開章辭縣丞滕晉修請假赴江北措資江平輪船馬儉餘禀知迎接撫憲回美國繙譯温秉忠見知縣蕭仁暉禀知過道班叩謝咨文卽辭赴引二十八日遊擊劉光啓謝委轅下親兵哨官派辦查閱營伍隨員知府楊書　到隨撫憲來並奉委兼中西學堂課程知縣王毓江禀知軍裝領齊辭回蘇巡檢熊廣祚畢錫祺世職引永林均　示騐看二十九日　憲牌示委　淮安府敎授鄒維杰因病請假遺缺查有試用訓導王恩瀚堪以署理日本頭等叅　日置益駐滬領事小田切萬壽之助　寗商務總辦大　恭太郎均會洋務局候補道汪見統領盛宇等營班廣盛辭請補松江府柘林通判蔡匯滄到隨撫憲來知縣芳鎭奉委解漕淮餉卽辭布理問王寳耕奉委　審學習差府經歴王運長禀知到省三十日候補道鄧炬席啓　均辭赴引署海門同知梁佩祥到丁憂候選道高蔚光到上海來知縣丁經三辭赴皖南公幹又胡葆慶奉委　辦儀鳳觀昔門保甲總巡卽到差兩淮鹽知事童錫珩禀知到省 
[上海六馬路仁濟善堂經收有一德施給藥一文願册捐二月十五至三月三十日淸單]  
　　無名氏大善士規銀三十二兩四錢九分童少衡保　平安銀十兩莫釐抱屈使者無名氏洋三十元秦立香求病愈無名氏曹彩生尤隱名　芬閣主人五户各洋二十元楊榮卿洋十元任敬承求父病愈復生昌種輝堂棲　　和　　　生王　棣許連捕趙氏梁黎氏隱名氏無名氏十一户各洋十元朱子祥爲子柳門水病愈洋九元王錦秀兩婿惠贈厚分隱名氏各洋六元鄭潤德堂戴承統堂王大小姐喜樂從　　失之日新居士葉硯香李百安石悅友陳翼謀　渭生陸至善李子淸厚大莊蕪湖陳桂　　盧氏免藥氏十七户各洋五元李拜經患所立齋積厚德堂南洋常備有軍前營四户各洋四元陳瑞卿鄭虞氏隱名氏無名氏四户各三元和康莊侍河間崔王姓郭姓陳順記金玉堂吳讓貽魏長根徐兪氏常熟無名氏無名氏無名氏無名氏十三户各　二元　　太洋一元銅洋二元童子兆十角顧學瀚求母康兒　京口周先魁袁景齋陳金聲范德行童水薌洪九穗兪古愚兪嘉覺暗室登陳寳記嚴石記譚門徐蘅寳昌　號晉大莊大豐　敬 
 
 

Page 10

 
 
善堂敬修堂斯美黨保兒安堂永利茶號勉力子周蔣陸氏求痊氏山東無名氏無名氏無名氏無名氏無名氏不留名三十户各一元　　記白蓮記　全記陳子記　　和微心子緝安氏武陵氏　然氏杜氏張隱名張姓隱名氏十三户各五角徐梓卿改過氏勃海氏三户各四角姚江沈潤東王各三角吳歲稔堂林涵初棉力山人各二角林在初　順局各一角德和祥號銅洋廿二元無名氏銅洋十九元袁聿水銅洋十六元隱名氏銅洋十二元三角陳麗生銅洋八元四十一角無名氏潘茂森各銅洋十元無名氏銅洋四元四十六角純泰莊銅洋八元無名氏銅洋六元三角大昌銅洋六十角不留名銅洋四元十二角無名氏梁瑞生各銅洋五元無名氏銅洋四元無名氏銅洋二元二角保平安人生銀銅洋二元莫生甫陳奕溥吉祥陞袁子泉協泰源五户各銅洋二元高平如盧淸凉不留名各銅洋一元省吾氏銅洋九角振興行銅洋七角貽　堂錢五百四十四文無名氏　四百文吳春記劉永記　光記方雲記洪　記魏師記王文　無名氏頂叙倫堂方敦本堂十户各錢三百六十文二齡女　一百六文十六齡童子十一齡童子各六十文無名字五十文陳冠時葉蓮生魁元省過子吳郭氏各錢　文以上共收規銀四十二兩四錢九分又洋四百四十五元九角銅洋一百六十七元三角錢四千九百七十又 
 
 
 

Page 11

 
 
   
 
 

Page 12

 
 
   
 
 

Page 13

 
 
　　　　　二十八年三月二十九日京報全録 
宫門抄諭旨均録前○浙江巡撫任奏爲請補海疆要缺知縣摺○綏遠城將軍信奏爲懇恩飭部籌撥辦理洋務用欵銀兩片○新任湖北學政胡奏爲到任接印日期並謝恩摺○山東巡撫張奏爲揀員請補知縣摺○又奏爲道員暫緩引見緣由片 
頭品頂戴浙江巡撫臣任道鎔跪奏爲請補海疆要缺知縣以資治理恭摺仰祈聖鑒事竊照平陽縣知縣謝焯鎣因疏於護教案内經前署撫臣余聯沅奏叅革職光緒二十七年五月初二日奉硃批著照所請該部知道次此所遺員缺係衝繁沿海題調要缺例應在外揀員請補查定例浙江海疆温州府屬平陽縣缺出令於通省内揀選調補如無合例堪調之員准以例准請補之候補並進士卽用人員酌量請補各等因今平陽縣知縣缺於現任應調人員内逐加遴選非現居要缺卽人地未宜一時實無堪調之員惟於應補人員内查有曾任應升實缺候補知縣鄒壽祺年五十八歲江蘇無錫縣人由文童軍功歴保以縣丞留浙江歸候補班前先補用同治八年七月十五日到省東防會汛二限石塘案内保准補缺後以知縣儘先補用光緒六年九月二十八日奉旨依議欽此准補黄巖縣縣丞丁嗣母憂開缺服滿起服領咨赴部九年十二月初十日蒙欽派王大臣騐放十一日覆奏奉旨依議欽此十年二月二十五日到省辦理三限石塘案内保奏准補缺後以同知補用復丁本生母憂回籍服滿由籍起復十八年閏六月二十六日回省奉部行知准其起復在案兹據布政使誠勳按察使湍多布以該員請補平陽縣海疆要缺知縣會詳前來臣查鄒壽祺心地樸誠才具明練以之請補平陽縣海疆要缺知縣實堪勝任與例亦符如蒙兪允該員係曾任應升　缺候補知縣今請補知縣銜缺相當毋庸送部引見　會同閩浙總督臣許應騤合詞恭摺具陳伏乞皇太后皇上聖鑒飭部覈覆施行謹奏奉硃批吏部議奏欽此 
奴才信恪跪奏爲綏遠城辦理洋務用欵極絀無術騰挪叩懇天恩飭部籌撥銀兩以濟要需恭摺仰祈聖鑒事竊查綏遠城自光緒二十六年蒙旗敎案疉出不時派員各處彈壓查案所需川資無欵可籌暫於正項内騰挪應付奴才上年到任後正餉旣亟須歸欵而查辦之件更層出不窮當於十一月間附片奏請將庫存烏科二城運解餉銀製備鞘箍等項提銀四千兩除補還正餉銀一千兩外所存二千餘兩　備查辦教案之需等因仰蒙兪允欽遵在案嗣因甘肅平樂縣教案　派員弁兵丁分駐烏伊兩盟各旗保護教堂并屢次派員前赴各旗催交賠欵查調案件津貼行餉所費不資而自和局大定後洋人又接踵來綏欵待送迎宜盡東道之誼洋務日夥需欵日增前項早經用盡不得已復於正餉内暫挪銀二千兩俾濟眉急現在左支右絀幾成無米之炊焦灼徒殷羅掘之術查各省凡有洋務地方均設局所委員薪水及一切用項悉有專欵開支今綏遠城洋務之繁幾與各省相將旣未另設局所浮費悉數芟除倘竟毫無辦公的欵交涉重要貽誤可虞合無仰懇天恩俯准飭下户部籌撥銀二萬兩由奴才派員領解俾將正餉銀二千兩歸還所餘一萬八千兩作爲辦理洋務專欵庶免竭蹶而裨交涉一俟用竢當與前提之四千兩歸併核實報銷以符定所有懇請飭部撥欵辦理洋務緣由除咨部外謹繕摺具陳伏乞皇太后皇上聖鑒訓示遵行謹奏奉硃批户部議奏欽此 
湖北學政翰林院編修臣胡鼎彝跪奏爲恭報微臣接印任事日期叩謝天恩仰祈聖鑒事竊臣於光緒二十七年十二月初五日蒙恩簡放湖北學政二十八年正月初六日陛辭跪聆聖訓仰荷指示周詳莫名感悚旋卽束裝就道於二十八年二月馳抵湖北省城二十五日准前任學政臣蔣式芬委員將關防文卷齎送前來臣當卽恭設香案望闕叩頭謝恩祇領任事伏念江漢爲人才薈端之區學政主風教轉移之　當此時艱孔亟尤以培育爲先自宜屏納歧趨講求實學如臣愚昧深懼弗勝惟有凛遵聖訓冀拔眞材根本萃則用世有資學術正則干城可倚凡彼濟變救時之略必求納諸大中至正之規庶幾士鮮陂邪國多楨幹至鄂省開辦學堂經督臣張之洞籌培稍有規模漸備現在正與撫臣力求推廣冀得成材臣仰承　謨勤求無已仍當隨時商同督撫臣認眞辦理以期仰副聖主宏獎栽 
之至意所有微臣感激下忱並接印任事日期謹繕摺叩謝天恩再臣經過直隸河南湖北地方麥田尚稱茂實民情亦甚安謐足以仰慰畫宸厪台併附陳伏乞皇太后皇上聖鑒謹奏奉硃批知道了欽此 
山東巡撫臣張人駿跪奏爲揀員請補知縣以裨地方恭摺仰祈聖鑒事竊查東阿縣知縣李光華調補曹縣知縣接准吏部知照係光緒二十七年十二月十三日奉旨第五日行文按東省照限减半計算扣至二十八年正月初三日作爲開缺日期以本月三十日截缺是月内祗此一缺毋庸掣簽例應按班序補逐一揀員查東省現無坐補原缺截缺卽用廻避卽用新選新補留省另補人員照章輪應分缺　人員到班新海防例分缺間班内有各項出身之分缺間補用知縣秦瑨現年五十六歲江蘇常州府金匱縣人由候選從九品投効淮軍西捻肅淸出力案内保准以巡檢留東歸候補班前先補用同治十年九月騐看到省侯家林河工出力保俟補缺後以應升之缺升用十二年捐升縣丞仍分山東試用賈莊河工出力保俟補缺　以知縣用歴年隨辦軍需出力案内保加六品銜光緒四年丁母憂服滿起復回東姚家口大壩合龍出力保准免補本班以知縣用十四年九月由吏部帶領引見奉旨著照例用欽此十月回東十五年期滿甄别加捐新海防例分缺間補用免試用該員老成穩練辦事實心歴經差委並無貽誤以之請補東阿縣知縣實堪勝任與例亦屬相符據藩臬兩司會詳前來合無仰懇天恩俯准以新海防例分缺間補用知縣秦瑨補授東阿縣知縣如蒙兪允該員係新海防例分缺間用知縣請補知縣銜缺相當毋庸送部引 
見亦毋庸聲叙叅罰該員係捐納之員仍令試俸三年未經署事並無交代理合欽遵改題爲奏新章恭摺具陳伏乞皇太后皇上聖鑒訓示謹奏奉硃批吏部議奏欽此 
張人駿片再查有降三級調用前二品頂戴按察使銜存記山東候補道丁達意經臣於上年堵築陳家窰漫口合龍案内奏保開復原官銜頂恭奉硃批著照所請欽此兹於本年二月接准部咨令將該員送部引見等因本應給咨飭令赴引惟該員督辦中游河工素著勤勞深資得力現在修培隄　籌辦春廂均須督飭營委各員隨時認眞經理中游地叚本長加以劃分下游上叚汎地工務尤繁全在該員悉心籌畫督率修防且伏秋人汛轉瞬將臨更非熟諳情形不能機宜悉協該員長於治河實心任事實未便令其離工遽易生手相應籲懇天恩俯念河防重要准將候補道丁達意暫緩引見俟霜情後察看淸形再飭領咨赴部以昭愼重除咨部查照外謹附片具陳伏乞聖鑒訓示謹奏奉硃批著照所請吏部知道欽此 
 
 

Page 14

 
 
[光緒二十八年四月初一日京報全録]  
　　宫門抄諭旨均録前○兩江總督劉奏爲揀員請補水師都司摺○又奏爲總兵暫緩陛見片○莎車恊副將胡奏爲接署巴里坤總兵篆務摺○貴州巡撫鄧奏爲揀員升補要缺知州摺○又奏爲保薦賢員懇恩獎勵片○督辦墾務大臣貽奏爲馳報抵晉並刊用木質關防摺 
太子太保頭品頂戴兩江總督臣劉坤一跪奏爲揀員請補水師都司員缺恭摺仰祈聖鑒事竊江南裏河水師太湖右營都司許國祥陞補遊擊遺缺接准部咨係題補第一輪第七缺輪用儘先人員行令迅卽揀員請補等因伏查是缺都司駐紥太湖地方該處湖蕩紛歧向爲奸宄出没之藪督率巡防極關緊要非精明强幹熟悉水師情形之員難期勝任查裏河水師儘先都司雖有胡明德一員現年六十九歲已逾甄别之年裏河内洋水師儘先都司蕭定拔係福山鎭標左營守備現丁母憂例應停其陞轉均未便遷就請補兹查有内洋水師儘先遊擊朱鳳祥年五十五歲安徽當　縣人由水師兵丁隨剿出力洊保守備於任賴捻股一律肅淸案内經前湖廣督臣李鴻章奏保同治七年八月初九日奉 
上諭朱鳳祥著以遊擊儘先推補等因欽此嗣經臣奏請留於江蘇内洋水師補用並聲明係由守備逕保遊擊並未保過都司於光緒二十五年五月十七日奉硃批著照所請兵部知道欽此旋經取造到標履歴咨准部覆註册在案該員年力强健營務勤明以之借補是缺都司洵堪勝任核與例章亦屬相符仰懇天恩俯准以内洋水師儘先遊擊朱鳳祥借補裏河水師太湖右營都司員缺實於營伍地方均有裨益如蒙兪允俟部覆至日卽行給咨送部引見以符定制除將該員履歴及前在他省實無叅革朦保切結送部查核外謹會同江南提督臣李占椿恭摺具陳伏乞皇太后皇上聖鑒訓示謹奏奉硃批兵部議奏欽此 
劉坤一片再新授狼山鎭總兵蔣良眷奉旨陛見自應欽遵北上惟查狼山鎭汛地遼闊爲長江北岸第一門户極關緊要現在遵旨裁改緑營以資整頓事務益形繁重必須得人而理蔣良眷在江多年情形熟悉仰懇天恩俯准該總兵蔣良眷先行到任一俟裁改營制事竣再行入都陛見以重地方出自鴻施除檄飭遵照外謹會同江南提督臣李占椿附片陳請伏乞聖鑒訓示謹奏奉硃批著照所請欽此 
頭品頂戴補用提督署甘肅新疆巴里坤鎮總兵莎單恊副將奴才胡義和跪奏爲恭報奴才接署巴里坤鎭篆日期叩謝天恩仰祈 
聖鑒事竊奴才　奉新疆撫臣饒應祺會照署巴里坤鎭總兵曾松明病故遺缺委奴才署理遵卽交卸莎車協篆馳赴巴里坤光緒二十七年十二月十七日准護總兵署中軍遊擊黄淸發將文卷印信移送前來謹卽恭設香案望闕叩頭謝恩祇領任事伏念奴才南湘陋質西域　官萬里荷戈未著邊功於大漢十年倚劍謬協戎事於渠沙方虞偏將之難勝忽攝總戎之重寄自天錫命伏地增慚查巴里坤地處要衝爲關外安危所係總兵職司專　操軍中統制之權當此時事方艱邊防吃重所有練兵習戰禦侮安民在在均關緊要奴才庸愚恐弗勝任惟有殫竭血誠遇事禀商督臣實力講求期於妥協不敢以暫時攝篆稍涉疏虞以冀仰答高厚鴻慈於萬一所有奴才接署鎭篆日期恭摺叩謝天恩伏乞皇太后皇上聖鑒謹奏奉硃批知道了欽此 
頭品頂戴貴州巡撫臣鄧華熙跪奏爲揀員升補要缺知州遵　改題爲奏恭摺仰祈聖鑒事光緒二十七年十一月初五日准吏部咨光緒二十七年十月初五日奉　　上諭貴州獨山州知州李宗　著卽行革職欽此應以奉旨後第五日坐初十日行文貴州省照限一百日减半計算應扣至十一月二十九日接到部文之日作爲開缺日期歸十一月分截缺係苗疆題缺毋庸掣簽應卽揀員請補查定例知州應題缺出應以候補人員請補如無人或人地不宜以候補人員題升如實無合例堪以應補應升之員始准以現任人員調補等語查獨由州地處黔邊與廣西接壤漢夷雜處民情刁悍訟獄煩多又爲廣西游匪竄擾出没無常非亷潔自愛明幹有爲熟悉情形之員不足以資撫馭臣督同藩臬兩司逐加遴選現在候補人員内均於此缺不甚相宜查有該州分駐現任三　　州同沈福鑾年六十九歲浙江烏程縣監生遵例報捐布經歴選用　効甘肅軍營剿賊出力保奏同治六年二月初九日奉上諭著以本班不論雙單月遇缺儘先選用並加同知銜賞戴藍翎欽此又因隨營疉剿出力保奏同治六年五月初七日奉上諭著賞換花翎欽此光緒六年赴部投供候選十年二月十五日借揀今職經欽派大臣騐看揀列擬正　十日奉旨貴州三脚　州同員缺著沈福鑾補授欽此遵即領憑於光緒十年十二月初四日到黔十一年二月初一日到任詳銷試俸并詳報苗俸於光緒十六年十二月初一日初次俸滿保洊奉部覆准入於卓異卽升班内升用各在案該員精明幹練措置咸宜以之升補獨山州知州人地相宜與例亦符據布政使邵積誠按察使曹鴻勛會詳前來合無仰懇天恩俯准以三脚　州同沈福鑾升補獨山州知州實於苗疆要缺有裨如蒙兪允再行給咨該員送部引見所遺三脚　州同要缺容俟部覆至日再行照例揀員請補該員并無承審案件承緝盜案徵收錢糧已起降調革職叅限之案此外一切因公處分應毋庸核計除履歴咨送部科外所有揀員升補要缺知州緣由謹會同雲　總督臣魏光　遵章改題爲奏恭摺具陳伏乞皇太后皇上聖鑒勅部核覆謹奏奉硃批吏部議奏欽此 
鄧華熙片再整飭吏治在懲勸之兼施黔省庸劣各員業經臣擇尤叅辦其廉能卓著勤勞罔懈者亦應予以獎勵俾資觀感查有候補知府陳惟彥實性樸誠充釐金總局提調認眞整頓捐數由此增收因其事鮮　情時爲不肖者所排擠該員前經請咨引見久未回省擬咨安徽撫臣催令事畢來黔以資委任又儘先補用知府鄭思賢辦事核實委令統帶練軍杜絶虚冐紀律嚴明兼辦保甲提調人皆虚循故事該員則户口親查防維周至商民感頌至其勇於任事勞怨不辭嫉之者雖妄爲謡諑而堅志不撓以上　員均屬能自樹立不肯隨俗浮沈堪以遠大相期籲懇恩旨嘉獎以資繳勸藉挽官塲積習臣當留心察看倘乃有操守平常遇事敷衍者卽隨時甄别示懲如是彰癉分明吏治或可期漸有起色是否有當謹附片具陳伏乞聖鑒訓示謹奏奉硃批另有旨欽此 
　辦墾務兵部左侍郎奴才貽榖跪奏爲馳報抵晉並刊用木質關防日期恭摺仰祈聖鑒事竊奴才奉命督辦蒙旗墾務於正月十八日跪聆聖訓欽感莫名遵卽束裝就道於二月十八日馳抵山西省城當與撫　岑春煊查照原奏事理悉心籌議擬將大概辦法另摺會陳後叩行北赴綏遠　會同將軍信恪詳加體察隨時奏明辦理其豐鎮寗遠墾務應俟西盟開辦稍有端緒再與察哈爾都統奎順會商妥辦次第舉行現在開辦伊始應行刊用木質關防以昭信守兹前經刊就又曰欽命　辦蒙旗墾務大臣關防於三月十八日敬謹開用除咨部曁分行外所有奴才抵　並刊用木質關防日期緣日理合恭摺陳明伏乞皇太后皇上聖鑒訓示謹奏奉硃批知道了欽此 
 
