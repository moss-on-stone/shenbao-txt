# 1891 - 356 - 4906715

 

Page 1

 
 
[新印東池草堂尺牘出售] [  申報舘啓]  
　　東池草堂尺牘係會稽謝帆初先生所著先生以軼羣絶類之才平　公卿展抒素抱名動一時是編特緒餘耳烏足以窺全豹然其中清言霏玉好語如珠有根秪有性靈有抱負非洗目上池水者不能道隻字特以新鉛排印公諸同好即日出售每部碼洋八分請向申報舘帳房本埠申昌外埠申昌及經售申報人購閲可也此佈 
[論中國礦務之弊]  
　　中國自近年以來各處之開辦礦務者漸有成效日前曾著一論以詳述其情形而以爲中國如天之　夫礦務而果能大著明效如此則由是而　以富兵以强其爲益也甚大如之何而非福所慮者辦理之不能無弊耳聖人謂有人此有土有土此有財有財此有用言乎土與財之可以爲我所用者全在乎人有以致之也試問由或近來各處礦務果皆得人而理乎督辦總辦位分既高操守亦固自不致與司事人等通同作弊而以下之作弊者實在所不免聞各處出煤之礦其煤自必以暢銷爲貴而乃銷之於本地機局或售諸外洋各輪船所用者則皆係好煤而售諸本國之輪船以及他埠之機局者則其中竟有攙雜石塊泥圑等類夫煤質雖重而攙和此等泥石假如一担攙至數觔值　能有幾何此等弊端皆係下等人爲之大都工役輿夫管棧諸人通聨爲之煤之用多一担中攙得數斤即少數斤煤積而至於　十担數百担數千担數萬担則所攙者亦多至數百千萬斤而其抽出之煤其爲數巨矣用以暗售於人以私實其腰槖此等弊端司事或尚知之總辦等人則竟可以睡在鼓中渾然不覺刻下中國所産之鐡亦殊不少論者謂其出産之盛過於外洋以其所出之鐡取而煉鋼火候既到爐火自青鋼之堅靸與外洋所購及外洋之鐡所煉者有過之無不及是亦可知中國自然之利其可以爲富國强兵之本者固不在泰西各國之下乃核其價值則購取中國礦中自出之鐡以煉鋼較之購自外洋之鐡以煉鋼價雖不至加倍要亦不甚相遠問其價則運脚費用外耗者己與購自外洋之净鐡不同而下爐之後竟可大打折頭盖其中亦有攙和僞物者以至一經爐火眞僞立見故各處製造機局情願購取外洋之物而於中國自出之礦産反以爲不甚相宜價則反較外洋爲高物則更較外洋爲劣其實則中國所出礦産不但不劣於外洋而且可以高出於外洋顧以作弊之故至於人皆望而生畏不亦大可惜哉夫中國礦産多於外洋並且高於外洋惟以運道諸多不便其近水口者或尚可以舟載若在陸地既無鐡路火車轉運必需負戴故水神運價逐節加增其價遂至於昂貴此其情猶可原也若以私弊而攙和僞物則罪不可恕矣然而中國攙僞之弊自古有之防之甚難且奈之何絲茶兩項爲中國出産之大宗而絲則換牌冒號粗細相雜茶則攙和僞葉或以還魂茶重製或以楊柳葉假充漸至西人咸知其弊而防之特甚漸至中國之茶不敢輕買又漸而外洋仿照中國亦自種茶養蠶積而久之外洋之自出者日益多中國之大利勢必盡爲所奪近數年來此兩業中人亦思各自振作極力整頓以兾或有轉機而無如不肖者仍不能盡絶私見私之不去而欲求其業之能復也又豈得乎觀於税務司爲茶業一事屢次苦口勸諭該業中人務須認眞整頓而至今亦無成效非置若罔聞也近年之茶攙和者劇少商人會館互相察覈重議罰章作奸者漸知無可售欺亦頗自悔然西人之疑心則一時未能盡去譯外洋報言某醫生考辨茶性以中國之茶爲有益而無損外洋自産之茶飲之不免成疾則是中國之茶固未嘗不爲西人所重特以有弊之故以至有所顧慮不敢放心購買而中國之業此者受累殊不淺矣夫以作弊故而自壞其事此其失算之大者然而作僞者則猶曰所欺者在西人但求發洋財而己遑顧其他至於不敢欺西人而轉以欺中國之人以隹者售之西人以劣者售之華人此又何説之辭耶雖然莫謂此風竟不可變也以中國所出供中國之用本所以自操利權但得愼選其持權之人而其人又愼選以下之人勿徇情勿存私勿使有用者不盡其用勿令所用者皆屬無用用人既當立法自精弊既去而效可呈誰謂各礦之興非中國如天之福富强之基也哉 
[本舘接奉電音]  
　　昨由京友電傅諭旨四道敬謹譯登○十一月廿五日奉上諭廣東高廉欽道員缺著李有棻補授欽此同日奉上諭湖北武昌府知府員缺緊要著該督撫於通省知府内揀員調補所遺員缺著高蔚光補授欽此同日奉上諭成都將軍歧元老成練逋由司員洊升侍郎補授盛京將軍調補成都將軍宣力有年供職勤愼兹聞溘逝軫惜殊深加恩著照將軍例賜恤任丙一切處分悉予開復應得恤典該衙門察例具奏並准其入城治喪伊長子宗人府候補筆帖式璟良著以主事用次子焜方著以筆帖式用以示優眷欽此同日奉上諭京師入冬以來尚未得雪現在節逾冬至農田待澤良殷實深寅盼允宜虔申祈禱本月二十九日朕親詣大高殿拈香時應宫著派貝勒載濂昭顯廟著派貝勒載瀅宣仁廟著派貝勒載澍凝和廟著派輔國公載澤同於是日分詣拈香欽此 
[玉堂清話]  
　　值年旗准承辦稽查壇廟事務廂藍旗漢軍爲咨取事稽察壇廟大臣都統多羅貝勒奕絪現在補授正黃旗領侍衛内大臣都統烏拉喜崇阿現在兼署禮部尚書都統熙敬現署對引大臣所遺稽察備察大臣之缺應請另行奏派相應行文值年旗轉行廂黃滿等二十三固山除現在稽查大臣並兼御前大臣領侍衛内大臣軍機大臣内務府大臣禮部樂部太常寺鑾儀衛提督衙門前鋒統領護軍統領前引大臣後管大臣御前乾清門行走侍衛及現在出差告假事故勿庸開送外其不兼前項差使無事故之都統副都統銜名於十一月十三日以前造册咨送承辦稽查壇廟事務廂藍旗漢軍以備奏請欽派倘咨送後續有出差告假事故即行咨送以憑辦理此係立等繕單事關具奏萬勿稍遲○新調大理寺少卿延松巖少廷尉茂由奉天旋京擇吉十一月初八日己時赴寺履新先期由司務廳黏貼紅諭示仰合署官員吏役人等至期赴寺謁見○頭品頂戴廣　巡撫臣馬丕瑶跪秦爲據情代奏恭摺仰祈聖鑒事竊臣接准廣西正考官翰林院編修劉玉珂副考官翰林院檢討吴育仁咨稱本考官恭奉簡命典試廣西由京趲程來粤遵例於八月初六日入簾届期選題發刻照章挑選詩韻阿刊題後因坊本裝釘訛錯倉猝失於檢點韻選二冬誤書洪瓏二字迨將題紙發出之後始知錯訛更正不及惶悚實深理合自行檢舉咨請代奏等因臣查廣西本科鄉試頭二三塲題紙己照例送部兹准該考官以挑選詩韻倉猝誤書二字自行檢舉前來相應據 
 
 

Page 2

 
 
情代奏伏乞皇上聖鑒訓示謹奏十一月初八日奉硃批劉玉珂吴育仁均着交部照例議處欽此○吏部爲移會事考功司案呈光緒十七年十一月初八日由吏科發出本部彚題各省盜案議處各員一本本日奉旨孫楫共十三案其七案着每案罰俸一年又六案着每案罰俸六個月龔照瑗共二案其一案着罰俸一年又一案着罰俸六個月劉樹堂着罰俸一年松林着罰俸六個月王廉共三案長禄共二案俱着每案銷去紀録一次免其罰俸餘依議欽此欽遵到部相應移會内閣稽察房查照○吏部示傳據都察院咨請揀發中城兵馬司委用副指揮一員查有在部投供之應補副指揮趙芳畦一員應行坐揀相應示傅該員於三日内親身赴部騐到毋違○年例春秋兩季開放王公百官俸米應由都察院奏派旗漢御史各二員稽察本年秋季俸米業經散票依限赴倉支米經都察院繕單請派稽察俸米御史於十一月初九日具奏本日奉 
硃筆圈出稽察俸米着御史富亮增濟胡俊章馮金鑑去欽此○新授禮部左侍郎啓少宗伯秀諏吉十一月十二日辰時履任先期經司務廳頒出紅諭仰合署官員吏役人等鑄印局使大四譯館大使序班通官太醫院吏目醫士以及僧録道録兩司至期進署謁見○吏部爲咨行事騐封司案呈本部議覆户部請將管解湖北京餉五萬兩以上之湖北候補同知盛昌頤照例給叙等因核與定章相符自應准其照例獎敘一本於十月二十九日具題奉　旨依議欽此欽遵到部除咨明户部外合將原題抄咨湖廣總督湖北巡撫查照辦理○内閣侍讀奎華謹禀申堂爲禀聞事今日侍衛處送到清字　旨一道皇上明日辦事用膳召見後出德昌門西苑門走北長街進景山西門由西山道至　壽皇殿拈香行禮内廷行走王等隨同行禮畢由西山道出景山西門仍走北長街進西苑門德昌門詣皇太后前請安畢還畫舫齋卯正二刻伺候欽此 
[八閩叢話]  
　　福州府直街日升客館開設有年一日有客口操官音來此下榻館主叩以里居姓氏自言黔人姓馮名勳由延平奉委至省館主見係仕宦中人館以後進廻廊侍奉頗謹一日馮託言因事出門忽有一二生客來訪至夕馮回向館主言詰朝如有客來乞即引入勿輕阻好次晨十點鐘許馮又出外閲片刻邀一地本人回並坐傾談十分酣暢既而南臺裕懋洋藥行遣夥送洋藥八枚至館主詰知爲馮而來延之入馮一見如舊相識夥將洋藥點交并付發單一紙計洋銀一百五十七元蓋馮於前日至行買定故今日送來也馮取洋藥放桌上啓箱出洋銀二百元連洋藥交與頃所來之本地客言爾可秤準帶回復對行夥言此君廼大街某錢鋪大夥卓卓有名者行夥遂聽其將洋藥携去馮正欲送之門外突有二客推扉入衣冠整肅儼然顯者略叙寒暄逕行辭出馮苦留不住無奈送出户外回顧行夥曰請少安毋躁僕即返也行夥不知其計坐而待之詎馮藉送客爲因飄然遠遁行夥候之良久十分焦灼至傍晚不能再待出城告知行主行主即率同十餘人與館主理論館主謂爾夥將洋藥交馮時並未告我如今失去與我何干行主遂悻悻而退事爲保甲委員所悉親往館中查勘見馮房内尚存蚊帳棉被紅毡面盆茶壺茶杯竹箱枕箱各一約值錢十千之譜試將箱擡異常沈重然外加扃鎖未便打開現聞館主己控諸侯官縣矣○西門盤查委員王少尹之子蔭石年甫弱冠癖嗜烏烟且常與惡少爲徒嬉游徵逐一日偕二三狎友在鼓樓前某姓烟館吸烟臨行阮囊羞澀不給一錢館主索之甚急蔭石反以惡語相加路人咸抱不平勢甚洶湧後經本叚巡員訪悉勒令回家提調朱司馬聞而惡之立傳少尹至局諭令將子管束勿再在外滋生事端訪事人所述如此其爲董狐之直筆耶抑爲魏收之穢史耶不可得而知矣○鹽道龍仁階鹾憲於本月十五日接得家報悉胞兄在籍仙逝讀書未竟雙涙交流霎時間昏倒於約歴三點鐘之久始漸甦醒幕府賓朋無不再三勸慰 
[榷轅紀事]  
　　本任蕪湖關道成端甫觀察今秋因教案調省父老借宼情殷久切雲霓之望刻下全案冰消中外輯睦上憲俯悉輿情遂於月之中浣札飭成觀察重回本任觀察捧檄之下乘輪赴金陵安徽謁見督撫兩院憲定於月底回遠臘月初接篆使君還我士庶騰歡想觀察必有一番展布以慰羣情也○署關道彭受臣觀察因有要公於月之十九日乘坐江通輪船赴省謁見各大憲旋於廿三日清晨回無料理交卸事宜○辦理裕溪關税務殷福田少尹禀報丁憂遺缺奉道憲詳請以巡檢傅和亭少尹接辦院批未到之前暫委北卡張學臣庫使代辦遞遺北卡差委通判吴少齋别駕權理均於本月中浣接差○鈔關各項差委向例以六個月爲期本届大江口查船房便商房内河關各委員均届瓜代之期彭觀察秉公遴委查船房熊松坪少尹蟬聨而下便商房委張晴波少尹内河關委張鼎臣少尹接辦業經禀詳省憲一俟奉到院批兩少尹即可接差矣○委辦江口保甲分叚婁午峰少尹現蒙道憲詳委管解鈔關京餉册檔差又從九房子明少尹亦蒙詳委管解鈔關末批京餉銀五萬兩俟明春北洋冰泮時齎領起程赴部投納 
[瓊花艶影]  
　　揚州鈔關門外附郭多有窮民誅茅結屋鳧茨櫛比一望蜿蜒本月二十三日晚間城上女墻遽爾坍卸砉然響震適壓壞某姓圑焦以致男婦二人同時斃命血肉狽藉慘不忍觀又有一人受傷惟尚不致殞命隨經守城弁勇據情禀報地方官立將所壞女墻雇匠修補○舊城何家巷陶姓子生而不能言刻己十有一歲矣本月二十日偶赴門前嬉戲甫一轉瞬忽失去不知所之父母年己衰頽鍾愛如懷中之玉連日偵騎四出蹤跡杳然其母以子既不能言語恐入匪人之手任意矯揉造作必受諸般苦惱以致悲痛尤深刻己遍貼訪單謂有能送至其家者定不吝從重酬報云○長至節服官者須循例恭詣萬壽宫拜牌慶賀刋江好事者藉此爲名糾約同濟招得著名菊部假東嶽廟演戲以樂昇平是日觀者如堵墻以致殿上磚臺兩廊階石均被擠擁坍倒甚多并於神前陳設一新又舁宛虹橋都天神像來觀廟中住持僧百計阻之不允或曰彼等實欲醵金歡飲以供大嚼故特爲是借花献佛之計也 
[甌海宦遊]  
　　温州鎭周静山鎭軍於本月十八日巡洋回署隨飭朱守戎督率舟師出洋巡緝適有海盜瞭見兵船將至遁不知所之守戎探悉盜蹤以五艘扮作商船沿海引誘盜見而尾刧迨駛近鎗砲齊發先後兠拿盜黨二十餘人或鳬水而逃或開鎗以拒當經斬獲盜首兩顆先擒匪目八名其餘有斷臂者有折股者紛紛逸去隨將所獲八盜於二十日解送道轅發交永嘉縣訊供詳辦○本月二十二日爲署温處道李健齋爵觀察夫人設帨之期屬下印委各員恭製壽言書成幛軸登堂祝嘏輿馬盈門觀察酌兕稱觥並招菊部演唱○永嘉縣邵補堂樂清縣惲植卿平陽縣沈庚明三大令於本月二十日乘海昌輪船遄返邵大令當即回衙視事惲沈兩大令尚在郡中俟二十二日赴道轅祝壽後纔回署云○前任瑞安縣楊稚虹大　現奉大憲調署鄞縣於二十日來甌核算交代大約事畢尚須赴省俟來春始履新云○郭外峯司馬近由省垣至申江附招商局海昌輪船於本月二十日安抵温郡○新委狀元橋厘局趙參軍於本月二十日附輪船來郡暫寓東陽春客棧俟臘月朔日進局視事 
[小姑膩語]  
　　廣東主考徐周兩星使於本月二十三日之晚馳抵九江文武各官迎迓如禮船泊龍開河接官亭前聞徐星使即須遵陸回京覆命周星使則奏請賞假一月回鄂省親云○本月二十三日福和輪船由漢皋鼓輪而下既抵九江即有小工雷某一躍而登希冀代客搬取零星略得蠅頭之利不料蹈空而墮適輪船與躉船相碰遂致下部受傷現送醫院求醫不知能保性命否○二十三日之晚十點鐘時對江某處失火時適星稀月黑一望迷蒙惟見紅燄成圑究不知在何處約歴一時之久火勢始衰○乞兒某姓安徽宿松縣人也地與九江屬縣毗連因挈妻子四口覓食於德化北鄉日則托鉢哀求夜則蜷宿於凉亭古刹幕天席地拘束全無以視名韁利鎖中人眞不啻仙凡之别矣某日行至一朝適己皆黃遂寄跡某姓家檐下邨中人萬某昔年曾撫潯城西國育嬰堂女孩迄今己閲數年堂中屢催送返萬依依不捨適見乞兒六齡 
 
 

Page 3

 
 
女子即攫而送往堂中乞人奔至德化縣呼寃羅大令堂當飭役赴堂查知果有其事因簽差拘萬到案押候究懲 
[航海被刦]  
　　　本月二十三日之夜奉化某姓航船開赴寍波啓行時有盜匪四人附舟而往舟子與衆客皆不知也駛近櫟社四盜齊出利刃禁嚇船中人船中人皆觳觫乞憐任其搜括致被刦去鷹銀百餘圓既而欲壑己盈喝令舟子將船攏岸舟子唯唯從命盜遂羣奔往南門外塘河行過航船埠頭適遇巡防局勇見其身帶重物手無燈籠因攔住盤問情由二盜即乘間兔脱其二則支吾以對一味指東話西正盤詰間舟子己自後追至始得捉住至天明綑送鄞縣請懲 
[䢴江官報]  
　　十一月二十日徐鹾尹瑞芬禀銷押解金陵餉銀差分發大使方鹾尹期禀到二十一日通分司項分轉陳大令元鑄均因公幹來揚葛鹾尹培源委大圑閘緝私江西張守戎國柱解餉來揚二十二日葉鹾尹祖泰委辦四浦掣騐差二十三朱大令應江公幹到揚 
[美界火災]  
　　昨晨八點鐘時本邑美租界虹橋西首捕房附近文監師路第二十號門牌工部局某西人家因隔夜煤爐未息以致火延板壁突兆焚如捕房既擊警鐘英法美各洋龍如飛而至吸取自來水灌救旋即告衰祗焚去板屋一所 
[委員銷差]  
　　余司馬楨祥由兩江督憲札委來申查辦美生私販軍火並研訊㺯生所用細思徐春亭等己列前報兹悉司馬己於前日乘輪赴江寗將查訊情形面禀峴帥云 
[定期覆試]  
　　本邑考試武童爲步箭己見前報昨經上海縣袁大令懸牌定於今日覆試刀石技勇並默武經云 
[爝火宜防]  
　　有某甲者販賣火油爲生計前日行至喬家浜偶一不愼失足倒地遂將火油潑翻　有小孩弄火以致火油燃著炎炎上熾爲大衆所見竭力澆灌始得無事 
[小賭成林]  
　　洋涇浜一帶賭檯屢經巡捕查拿此輩倐聚倐散終未能净絶根株近日黃昏時三角塲地方有托名擺水菓糖食攤者暗用骨骰摇擲以錢洋作輸赢更有擺栗子攤以套籖分勝負者最易騙人財物前晚有幼孩在彼觀視被騙去小洋八角僅得栗子十餘個其餘幼孩被騙去小洋一二角不等無不罄其私槖諸如此類指不勝屈有在輪船上爲庖人之馬某在是處偶然縱眺轉瞬之間囊中有時表一枚己被妙手空空兒竊去事後追尋杳無蹤跡徒呼負負昨日己開單報知捕房請爲醒緝矣 
[熬刑狡展]  
　　西人美生所用細崽徐春亭徐春山及鎭江關聽差楊大昌先後拿獲押解來申由上海縣訊供迭列報章前日由鎭江關查騐委員趙明府並由蘇松太道札委洋務委員王司馬到縣升坐花廰提楊研詰楊供稱係鎭江人在鎭江關當差己有十餘年美生在鎭江關辦事犯案之前令小的糾人入黨並代辦麻袋小的當時拒絶美生復令葛姓代辦葛亦是當差之人美生云待大事成就許葛充當文案美生平日所作之事頗爲機密小的實難知悉叩求恩典明府等一再研詰楊堅執如前明府喝令上挺棍良久仍無確供明府與司馬會商之下判令還禁聽候核辦 
[縣案彚録]  
　　陳阿星在英界混用銅洋由捕拘送公堂代理讞員宋二尹飭送上海縣訊辦己見前報晚袁海觀大令升堂研訊陳供稱小的係蘇州人向作小本經紀銅洋係向城中源源莊兌得現在惟求恩典大令喝令笞責陳叩頭如搗蒜大令謂姑念苦求從寛免責著押候備文遞解回籍陳供稱小的自十二歲來申迄今並未回籍目下原籍並無親族求恩免遞小的情願改過自新大令准如所請着覔的實保人來案具保○翟世昌在法公堂控董常孝承做軋花機器將貨送到與樣不符一案日前將原被解送到縣前日晚堂袁大令集訊之下翟訴稱係山東人令董做軋花機器一副言定銀一千五百兩當付過銀一千二百兩尚少銀三百兩言明貨到找銀迨機器送到則與原樣不符當即退還向追銀兩無著在法廨控告轉送來案求請嚴追董供稱小的承辦機器言定價值一千五百兩往外洋購到除收過外尚少銀三百兩此貨不能退還小的受虧不起求將尚少之銀追還方少堂供稱此事屢向兩造料理迄未定妥求恩鑒核大令訊得董常孝承購機器豈能將次貨搪塞實屬可惡判令收所並著方於年内清理○俞漢臣虧欠王綏芝藥材銀一百九十餘兩由王在法公堂具控屢訊未結前日公堂將俞解送到縣晚堂由發大令提訊王訴稱向爲藥材生意與俞認識一日俞向我言可否賒欠貨物由兄裝往午莊販賣可獲厚利俟回申後即將欠價付清小的信以爲眞當付藥料共值銀一百九十餘兩及伊兄回申甲向索前欠一味游控諸公堂轉送案下求恩訊究俞供稱欠銀是實現在光景拮据無力給還叩求寛限料理大令得供即著交保赶緊清理 
[英界公堂瑣案]  
　　天寳棧寓客胡三寳被安徽人任補親竊取對時表及玉器洋銀包探前往查問任非但不認反亦以失物投報捕房包探獲住吊贓解送案下先是清和坊娼婦汪文卿亦被竊金鑲籐手釧金約指等物娼奴王阿林向任問及任勃然大怒勒令服禮及宋二尹　訊任供認竊取胡物至汪娼所失概不肯招遂令胡領贓將任交包探帶回查明再訊以上情節皆己詳紀報章昨日包探禀稱小的再四問任堅不承認行竊汪娼金飾阿林訴稱小婦人傭於汪娼處任另與他娼相識某日因娼有客暫坐汪娼房適汪娼不在家中由小婦人代爲欵接及任出外即失金飾汪娼回來查悉責令小婦人賠償任仍執定前供二尹判令管押三月汪娼失贓俟查明証據再究嘻此眞嫖客之下塲耳寄言走馮章臺者尚其以此爲龜鑑○包探禀稱小的拿獲剪綹賊殷雙桂詰得曾竊路人衣袋内洋票一紙上有浦東高家行永和圖記三十日期計洋銀二十五元先支過六元現在票尚未失另有現洋銀則己用罄并稱曾竊得銀表鈎外國眼鏡殷供稱小的係蘇州人自知該死尚乞施恩包探又禀稱殷專在暗裏圖財實與積竊無異宋二尹判令笞責二百板押候備文遞解回籍贓存捕房以待失主認領○包探禀稱昨日李成章等中途與康會生争扭撕破馬褂由印捕拘拿送案成章及李桂樓唐長發同供稱小的等皆某處薙髮店夥被康積欠薙髮工洋一元有奇向之索取以致扭毆如今只求開釋包探將撕破之馬褂呈案宋二尹查得康臨訊不到著將馬褂存捕房候領領時須繳洋一元歸還所欠薙髮資成章等概行開釋○包探禀稱積竊張小中又竊法界崔林記布短衫携至英界經小的拿獲送案崔訴稱小的在法界開設某烟館被竊布衫投案請領張供稱小的係本地人疾病在身安能行竊宋二尹騐得病頗沈重飭送棲流公所醫養俟病痊發落贓給崔領去○黃乃祖訴稱小的家中連失衣物現由捕房查獲人贓是以投案請領華捕禀稱小的見張阿二携帶衣物與張阿木同行知其來歴不明一併拿獲問明竊自黃姓阿二供稱小的係本邑人連次犯法自知罪大惡極惟求免子懲辦俾得改過自新阿木供稱小的係寍波人平時膽量甚小安敢通同犯事惟阿二胡行亂作亦頗知情耳宋三尹判令將阿二發捕房管押三月阿木管押一月贓給黃領去○某牛奶棚西人沙投英領事署訴稱租得華人沈金海之地種草喂牛邇來時被人刈割且復掘地成潭查得係嚴伯生所爲請爲訊究滿副領事據情照會宋二尹飭差傳地保王少園及沈嚴候示王禀稱小的身充地保不知刈草掘泥之事沈供稱小的亦不知情嚴供稱小的略刈青草以後不敢再刈矣二尹著嚴具不再刈草切結王沈亦須隨時照料○包探禀稱前者羅增元失去衣服首飾經小的查獲竊賊張阿二周阿木正在解送時周乘機割去髮辫飛奔逃去是以祗將張及失贓解案奉老爺判令將張管押三月緝周懲辦今日小的己獲周連髮辮呈閲據羅言失贓尚未吊齊然周則言此外並無贓物矣周供稱小的惟代張質贓前己吊案並非同黨乞賜恩寛宋二尹判令管押一月○殷春觀訴稱小的有八角自鳴鐘一座無端失去疑張巧生所竊報捕拘案請即究 
 
 

Page 4

 
 
追張供稱小的並不竊鐘求恩開釋殷稱並無他人到過家中惟張去後即失宋二尹以殷疑竊無憑姑飭將張暫行管押俟查明核辦○應子明訴稱家中被竊水烟袋一枝由捕阻獲人贓送案請究竊賊楊昌善供稱小的飢寒交迫初次犯竊嗣後决不敢再犯尚祈寛饒一次宋二尹判令管押五日以示薄懲贓給應領去○陳蘭亭訴稱小的家中失去板鴨七十五頭由包探查明江北人李姓所竊得贓後即交與朱阿二是以拿獲人贓送案請究李供稱小的係江北人行竊食物實緣饕餐所致自分與專意圖財者不同求老爺網開三面朱供小的與李同鄉現復同居治下李將板鴨交小的實不知是竊贓宋二尹判令將李管押半月期滿遞解回籍朱管押三日贓給陳領去○潘長生訴稱小的家中失去水烟袋由何探查明孩子張德昌所竊因之拿獲人贓送案張供稱小的係上海人年十五歲母親給錢二百文令出外買物小的偶與孩子簸錢爲戲頃刻輸完因取水烟袋質錢抵補是欵宋二尹謂既己賭錢且又犯竊可惡己極法不容寛判令責手心一百下傳其母領回管束贓給潘領去噫賭實害人之具即使並不犯竊而其抽頭肥己亦己與竊賊無殊况加以攫人物件耶二尹之懲之也固宜○包探禀稱某洋廣貨鋪出店人夏鳴中竊取鋪内絨單圖質經小的拿獲知照鋪内執事人認明送案請究執事人麥寳泰投案請領失贓夏供稱小的係廣東人初次犯竊尚乞施恩宋二尹判令管押十日贓給麥領去○包探禀稱陸阿六袁阿小二人在某粥店醊粥見有八歲女孩六歲男孩即起意誘出寄頓王阿林家小的知之拿獲陸袁押至阿林家將二孩領出一併送案胡老四訴稱小的在治下開粥店家有男女二孩被陸袁拐出今既獲案求准領回陸袁言語支吾惟求恩宥王氏即阿林供稱小婦人素與陸袁相識受寄二孩自知不合尚求老爺俯念女流無識法外施仁宋二尹判令陸袁各笞二百板阿林掌頰一百下押候覆訊發落孩交胡領去 
[法捕房瑣事]  
　　某報關行廚司名阿德者昨晨投法捕房訴稱日前在興聖街小烟間内呼吸烟霞忽有徐景堂自稱係捕房包探夥藉端訛詐索洋六元方肯了事我見其來勢兇横不敢與之計較囊中有洋四元悉數付之允於次日再交洋兩元後在外面探聽知徐景堂並非包探夥當即扭住送請究辦捕頭著押候解案請訊○甲乙兩人於前晚在戲園觀劇游興未闌復在法界新街一帶游蕩不知何故兩相口角當經巡街捕將兩人拘入捕房管押一宵昨晨經備捕頭訊明情節著押至十點鐘時始准釋放○乞兒某前日在西馬路點心店内搶食點心經店夥追獲送入捕房管押 
[惜字驚心]  
　　昨接來書云嘗思君子戒愼乎其所不睹恐懼乎其所不聞此其德之所以大焉竊常於惜字一事而見有净絲烟包紙上蓋有朱書招牌等字固屬衆目昭彰而莫敢輕棄殊不知其所餘廢紙尚有字跡隠匿於其間照之則見此固人之所不及覺察也或作糊窓之用或爲覆瓿之需甚有委諸溝凟而不以爲非置之坑廁而莫知所惜噫是誰之過歟至烟行之所以造此紙者原不過分眞别僞以自高其聲價而己豈知天下之馳名難必暗中之造孽多端果使貨眞價實當亦自有人知似此炫異矜奇未免有于天怒惟愿各烟行及各業各寳號己悮者急宜痛改前非未悮者幸勿共蹈惡習竊以天理昭彰果報分明尤宜急爲省悟回頭是岸敬獻芻言伏惟藻察 
[化險爲夷]  
　　昨承林創記善士助敝堂施粥洋念元據謂乘輪遇險得慶更生感彼蒼再造之恩恭發善願又安記號爲同事林友輪舟遇險喜獲平安樂助施粥洋十元甫慶生還即動慈悲之念欣逢友面彌殷惻忍之心仰喜願之宏開允禎祥之駢集從此布帆無恙水陸咸宜可爲諸君操劵也拜登之下感頌莫名請列報章藉申謝悃[  虹口白大橋元濟善堂同人謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　十一月二十二日新授廣西右江道崔國榜到江西來知府王澧謝委總辦積穀局差知縣李文曜謝委龍鐇里火藥局差蕪湖分銷運判李傅芬到江寗縣丞甘隆春奉委聚寳門外粥廠差縣丞鄧琳辭赴浦口粥廠彈壓差通判鍾楠知縣陳維新呈上新河粥廠開放丁口數目二十三日首府李禀知今日考吏治内閣中書樊景曾留甘知縣沈璞均到高湻縣陶在銘辭江寍縣趙受璋銷假巡檢盧忠麒　謝奉委聚寳門外粥廠差兩淮候補鹽大使汪廷楨奉示考試二十四日候補道吴炳祥親到禀銷兼理兩淮鹽志局差知府王澧禀知到積穀局差石作楨銷積穀局差同知王庚年奉糧道委催趲差通判羅繼琛到通濟門外粥廠差知縣陳玉斌辭赴蘇算交代葛祥熊常牧李雋戴輔衜均禀知對本畢胡杰奉府委赴六合公幹縣丞金桂芳銷武闡隨辦供給差並奉委催提高湻寳應興化東臺泰興五邑地驛銀兩差典史彭瑞麟到補昨日知縣朱湘奉委下關厘捐差 
[妖惑兩志]  
　　温州瓦市殿巷童子宫楝宇傾頽香火寥落客歲始有人募捐重輸然布金地冷從無檀越到來至本月十四日未刻突有比隣蒸籠匠之徒某甲自言神附其身譫語狂言昧坐鐵釘燈山上大聲曰我乃本宫童子郎君也現在殿將傾圮急須修建當舉楊某王某爲董事可速將對面菜園地歸入殿基建造戲臺一所汝林裕春可捐洋六百元洪進德昌各須捐洋數百元若少分文逮汝懲治一時蚩蚩之氓羅拜其前呼爲活佛甲復手舞足蹈如醉如痴既復直奔林家箕踞桌上聲稱汝若不如數捐助三日内定當禍汝游手好閒之輩隨班逐隊附和同聲林被擾不堪然亦無法抗拒延至第三日竟有西郭人某乙送戲酬神歴言獲病虔祈如響斯應云云蓋皆假神惑衆騙局中之花樣翻新者也昔者西門豹治女巫本朝湯文正　淫祀千秋正氣懔然如生今之父母斯民者儻亦有意乎雖然巫覡之騙尚屬顯而易見獨有髠其頂偏其衣滅絶人倫自外名教妄謂欲傳衣鉢哄動愚氓如訪事人所述仙巖寺僧者誅之尤不容緩者也寺在永瑞交界之處爲天下第二十六洞天此亦彼教中之讕言無從稽者也近有僧名立參筮期本月初五日在寺中傳戒以致比邱僧比邱尼優婆夷優婆塞不約而至幾無插足之區但見頂上光光幾不知烏之雌雄兎之牝牡至二十日傳戒事畢立參帶領戒僧六十衆各持法器來郡募資鐃欽丁當遊行街市説者曰此亦異端妨正之一端將如之何而可曰昌黎伯曾言之矣人其人火其書廬其居攘斥佛老當自此始 
[善氣凝庥]  
　　謹啓者敝堂接奉王益甫翁來函交到晉和莊票洋五十元係閩省洪竹卿大善士祈病速愈再三續助囑解東賑濟急延年之劵着手自可成春救人爲却病之方勿察定占有喜樂善不倦功德無涯天佑吉人心者禱祝上海六馬路仁濟善堂籌賑公所施善昌謹啓 
[上海北市絲業會舘籌賑公所施少欽經收山東賑捐十一月十八日第三千另三十一次清單]  
　　十八日金陵隴西氏求身體安健洋廿元沙溪范洽聞病愈完願洋十元嘉興巢氏子求父病速愈洋十元廣昌隆杭莊昨晚隣街失愼幸獲平安五元常山庸字幸册鹽棧金秉陶爲得子蒙諸君惠儀將筵資移助三元李少翁由俞步洲對洋一元銅洋一元 
 
 
 

Page 10

 
 
   
 
