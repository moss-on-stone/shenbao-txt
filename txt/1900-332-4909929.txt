# 1900 - 332 - 4909929

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[書示用銀圓後]  
　　閩省前因制錢缺乏鼓鑄銀圓以濟圜法之不逮惟當時歸商經辦所鑄大小銀圓均未盡善致不能如粤鄂兩省所鑄通行於時近以資本不繼經閩浙總督許筠庵制軍奏明改歸官辦錢銀並鑄委布政使張方伯曾敭爲銀圓官局督辦鹽法道楊觀察文鼎爲銀圓官局總辦札行各屬出示曉諭略謂官辦銀錢局現已定期開鑄專選精於化學之人認眞提騐成色分兩總期比較廣東湖北兩省所鑄有盈無絀並就局中現有機器仿照廣東辦法添鑄當十紫銅錢相輔而行補救圜法嗣後司庫道庫關庫局庫凡民間完納錢糧地丁鹽課釐稅自應十收二成小銀圓按照番銀核計分兩外省所鑄銀圓無論大小概不收用市中買賣新舊一律通行其支發營餉俸薪雜欵則以官鑄銀圓三成搭放此係爲推廣銷路裕國便民起見省會外府不容歧異飭卽設立公估局妥議章程示諭民間一體通用不准錢鋪抑勒阻撓云云查銀圓之鑄創自外洋流入中國通行於市民間貿易喜其便利而昔之寳銀銀錠等物轉日見其少今兩湖督憲張香帥總督兩廣時以中國現銀甚多盡用外洋所鑄之銀錢而不自鑄以利民用未免仰他人之鼻息且更恐剝耗日深爰特購置機器設局開辦於粤東迨香帥移節兩湖復試辦於湖北兩省所鑄大小龍圓銀色最佳流行於江浙閩粤諸省無不稱便大龍圓雖尙不多見而市間所用之小龍圓則幾幾乎盡係中國所自鑄而外洋所鑄者轉寥落若晨星矣厥後易俊陳其璋王鵬運三侍御先後奏請仿照成法推行各省迭經部臣議准奏請咨令沿江沿海各省一律鼓鑄並聲明務須考核成色流通行使於是江南安徽福建浙江湖南天津吉林等省相繼設局就中惟江南大小龍圓能與粤鄂兩省所鑄並行不悖湖南天津吉林所鑄以路遠不甚多見而安徽福建浙江三省龍圓亦不能一體通用持向錢鋪兌換必多方抑勒甚有兌者雖願短價而錢鋪中仍不肯收兌者廣東湖北江南三省大龍圓雖可搭用然以不能用於洋商所設之銀行故流通終屬不廣卽以小龍圓而論惟廣東湖北兩省各處皆通江南所鑄已不能行用於浙推之他省想亦如此按之部議所請考核成色流通行使之言已覺不合今閩省又煌煌出示令將外省所鑄銀圓無論大小概不收用是自分畛域而塞通行之路欲其流布於各省也得乎否乎或曰閩中大憲之所以爲此言者以前此所鑄銀圓未臻妥善不能行用於各省今雖按照番銀核計分兩較粤鄂所鑄有盈無絀仍恐爲時所疑故杜絶他省所鑄而先自行用於本省此其中自有權變之道非故歧視他省也但國家之所以鼓鑄銀圓者卽不能行使於外洋亦當使中國各省一體行用乃今先不能自廣流傳又何怪洋商之不允搭放曾是爲民生籌利用之法者而果如此之昧昧乎夫使所鑄銀圓果能將成色分兩認眞提騐精瑩光澤遺憾毫無自當由大憲行知各省出示曉諭一律通行不准錢儈有心抑勒方爲善策若以各省所鑄之銀圓而但用於本省吾未見其利便於民也 
[本館接奉電音]  
　　昨日午後西安行在飛電傳來上諭一道敬謹譯登○十月十二日内閣抄奉上諭甘肅提督董福祥從前在本省辦理回務歴著戰功自調京以後不諳中外情形於朝廷講信修睦之道未能仰體遇事致多鹵莽本應予以嚴懲姑念甘肅地方緊要該提督人地尙稱相宜著從寛革職留任其所部各軍現著裁撤五千五百人仍著帶領親軍數營尅日馳回甘肅扼要設防以觀後效欽此 
[議和要電]  
　　前日字林西報接京師來電云各國駐京使臣已定於華歴本月十二日與中國欽命議和全權大臣慶王李相開議和局若此則易干戈爲玉帛當在指顧間矣 
[天語回鑾述聞]  
　　西字報云聞前月間皇上有密諭寄各省督撫中有極願回鑾爲諸王大臣極力諫阻不能自由甚願各督撫設法堅請俾卽返蹕等諭并聞浙江撫憲劉景韓中丞得此密諭後卽電致兩江總督兼南洋通商大臣劉峴莊制軍商奏迅請回鑾挽回大局按西報旣云皇上密諭不知其何從探悉也姑照錄之以質閱者 
[擬議之詞]  
　　西字報云前得山東來信謂各國所擬和約稿計共七欵一中國鐵路全歸西人辦理二各省皆駐西官三各省分駐洋兵五千人四戕害德欽使兇手就地正法五拳匪盡行剿滅六安置教民七各省稅釐全歸洋人辦理按此約未必果確聞前日欽命議和全權大臣慶王李相已與各國駐京使臣開議和局想不日卽可得有眞實消息矣 
[請設外部]  
　　西字報云聞各國擬請中國將總理衙門改爲外部派通達時務之大員人主持部務不得多設堂官以一事權而免製肘 
[英軍戒備]  
　　西字報云邇來英國水陸各軍籌備軍需不遺餘力統兵官概不准給假其芝卜洛塔二處兵弁有前經請假者現已一律奉飭回防後備水師隊亦均齊集製造局更昕夕不遑添造槍砲藥彈沿海一帶戒備甚嚴殆整軍經武之道宜然歟抑别有故歟 
[借道開河]  
　　華歴本月十二日路透來電云昔年歐羅巴洲至亞西亞洲須由大西洋繞越阿非利加洲全境頗費跋涉之勞自經法人開闢蘇彝士河得此捷徑往來稱便南阿美利加洲至阿北美利加洲其勢與歐亞相等今美國擬仿蘇彝士河法亦在中間開一河道則至小呂宋羣島可省無數路程惟是處爲呢蓋拉古雅轄境故美廷已向商借准其開濬并不許他國與聞 
 
 

Page 2

 
 
[查勘商務]  
　　西字報云前者英國水師提督西摩氏乘輪船蒞鄂人咸疑之實則查勘長江一帶商務情形並無他意本月初六日謁見督憲張香帥後旋卽東下 
[兵艦過潤]  
　　鎮江訪事友人云本月初十日十點鐘時有英國大兵艦兩艘道出京口下碇江心有頃兩管帶登岸乘輿詣駐鎮英領事署拜會博諾德君晤談良久然後回舟旋卽啓輪溯江上駛齊赴漢皋 
[保舉人材]  
　　前者上諭各省督撫保舉人材兹閲西字報謂兩江督憲劉峴帥奏保上元縣附生陳介福前江蘇撫憲今戶部尙書鹿司農奏保六合縣拔貢田其田京口將軍崇軍憲奏保江寗駐防生員戴紱庭江寗藩憲恩方伯奏保舉人孫啓椿濟濟英才不知裕何經濟爲國家籌富强之策也 
[鄂撫將臨]  
　　武昌訪事友人云署湖北布政使瞿賡甫方伯近接淸江來電知簡授湖北巡撫景月汀中丞由豫省啓節行抵袁江約計本月中旬卽可乘傳蒞鄂因特會商署湖北按察使扎鳳池廉訪遴委候補縣寶大令豐周大令鈞卽日督工將撫署內外丹堊一新并將應用器具及陳設等件一律妥爲置備所需經費先由善後牙釐兩局各籌撥銀一千兩如尙不敷再行陸續籌措兩大令接奉憲檄遵卽飭差分投赶辦 
[電緝逃官]  
　　武昌訪事友人云湖廣總督張香濤制軍近接浙江巡撫劉景韓中丞來電內開浙江金衢嚴道鮑道祖齡辦理教案諸多不合業經奏叅革職聽候查辦乃該道並不在浙守候贍敢私自遠颺實屬目無法紀荒謬已極查該道籍隸四川難保不私回原籍現已奏請飭下四川總督勒拿歸案因思該道如果回川必須道經鄂省應請貴部堂飭屬協同查緝如該道來鄂務卽派員押解來浙以便歸案訊辦等因制軍卽行知署臬司札鳳池廉訪通飭各屬一體遵照矣 
[浙省官塲紀事]  
　　杭州訪事友人云時交冬令宵小最易生心現經大憲添設冬防文武各員加意梭巡保甲局出示曉諭云現届冬防夜巡放槍居民人等毋得驚慌如此嚴密巡查居民當可高枕而臥矣○本月初八日藩憲惲菘耘方伯牌示嘉興府仨浦海防同知員缺以候補同知劉矞祺請補○調辦嘉善釐務事宜浙江候補知縣周大令大輔刻已交卸甯波西門外釐局差至省詣各憲轅禀到旋於本月初八日禀辭赴禾到差任事 
[九江官塲紀事]  
　　九江訪事人云本月初八日潯郡官塲接到南昌電音撫憲松鶴齡大中丞自奉調補蘇撫上諭卽奏請以藩司張莜舫方伯護理撫篆糧道李小川觀察署藩篆黃心渠觀察署糧道篆鹽道春會東觀察仍署臬篆王𨓜軒觀察仍署鹽道篆○初八日九江鎮宋偑珍鎮軍附福康公司輪船晉省恭送撫憲松大中丞行旌○上月二十八日九江道明華亭觀察因公赴省兹已事畢於初九日遄返潯郡各官恭迎如儀○統領江安軍王良臣總戎因天氣漸寒飭令向駐城樓廟宇之各弁兵俱歸宿營壘俾得便於稽查○前調署德化縣正任貴谿縣楊紹庭明府近奉憲檄署理武寗縣事明府已於本月初旬履新矣 
[潤州官塲紀事]  
　　鎭江訪事友人云駐鎭英國領事博諾德君以今夏北方拳匪肇亂鎭郡謡諑沸騰洼人乘間蠢動凡旅居西人及教堂商務均賴常鎭通海兵備道兼鎭江關監督長久山觀察竭力保全爰於某日偕繙譯官詣道轅謁見觀察婉達謝忱○本月初十日恭逢皇太后萬壽聖節普天同慶薄海臚歡是日五鼓道憲長久山觀察率同府縣文武各官齊集城内萬壽宮由禮生引至丹墀行三跪九叩首禮蹌蹌躋躋肅靜無譁鎭江關循例給假停工江中所泊中西各兵船皆高張五色彩旗以申慶賀○時届隆冬嚴寒日甚鶉衣百結之徒無地可以棲止風餐宿露情實堪憐鎭江府知府向子振太守特捐廉俸六百金購得義渡局左近空地起建瓦屋十二間現已完工命名庇寒所凡江湖流丐准其棲宿所内俾免凍斃之虞是亦加惠窮黎之善政也○上月間鎭江城内向陳二姓被盜劫掠迄今贓盜未獲省憲以丹徒縣莫嶼香明府及守備王守戎元捕務廢弛咎實難辭均著摘去頂戴以儆 
[彝陵火警]  
　　宜昌訪事友人云九月十八日之夜四鼓後忽聞警鑼亂鳴居民咸從睡夢中驚醒探悉火起於大南門外正街高陞棧城内外各水龍無不馳往灌救適棧中存有火油數十箱經水灌澆火勢愈熾有一戴姓客不及奔逃葬身火窟中旋得救熄左右鄰居幸未殃及事後地方官將棧中人拘去不知如何懲治也 
[杭郡市景]  
　　杭州訪事友人云自拱宸橋開埠通商後市面日盛一日本年六月間北方不靖市景頓然减色各鋪之閉歇者不知凡幾惟烟館茶坊酒肆以及戯園妓寮尙可支持不意近日亦漸蕭條妓寮之閉門者十居其五湖山第一樓爲各茶肆之冠忽於本月某日停止商務之壞於此可見一斑矣 
[荆沙雁跡]  
　　沙市訪事人云上月沙防營拿獲新隄滋事之匪首解經統領朱惠之觀察研訊後派勇丁輪流看管是夜値王洪元看守被其𨓜去王亦懼罪脫逃嗣被他勇獲住禀知觀察觀察訊得王賄縱屬實遂以軍法從事押赴江漢宮側梟首示衆○夾貴街雜貨店主某甲有子女各一女年及筓子已授室某日其媳忽然失去正在偵騎四出而女又不知去向先是女與同居絲線店之學徒某乙交頭接耳爲甲所見濳告知絲線店主將徒辭去兹因媳女俱失爰向絲線店主饒舌店主不得已許爲訪尋然究不知能尋獲否也○前者拿獲蒲圻縣滋事之紅燈教匪邱雲靑等三名經江陵縣張芸生明府研訊直認不諱明府錄供申詳上月十八日接到釘封明府遂升坐大堂提出邱匪等騐明本身押赴法塲梟首次日發往沙市白河套康濟橋洋馬頭三處分懸示衆○太古公司洞庭輪船於上月十四日抵埠暫泊旋卽上駛至十七日又由宜昌下行至新隄擱淺緣此船吃水過深大約須待明年春水發時方可游行自在也○富有票匪勾結紅燈教匪在監利縣朱河地方滋事已紀前報兹有友自監利來者云滋事時經沙防營拿獲匪黨十餘名解請監利縣恩大令研訊屬實遂據情上禀上月二十三日奉到督撫憲札飭將情節較重之匪七名就地正法餘俱監禁候再行分别核辦○統領沙防全軍朱惠之觀察因公赴省聞不日卽當返沙○荆宜施道奭召棠觀察被劾降補遺缺由上憲調襄陽道朱觀察其煊署理然尙未見明文不知確否也 
[宜昌近事]  
　　宜昌訪事友人云太古洋行新造之洞庭輪船於九月十五日初次開駛來宜行中施放鞭爆各號商均紛紛往賀惟聞此次僅裝貨二千數百件　裝足可容八九千件較之沙市快利兩輪船大幾倍之從此往來宜漢貨物流通不致有堆積之患矣○寳塔河下趙姓女年甫二十上月某日偶因細故爲母訓斥入夜卽不知去向偵騎四出蹤跡杳然不知能珠還合浦否○宜昌雖爲通商馬頭向無西式飯館近有海某者别出心裁租得英商立德洋房裝點一新於九月十七日開設番菜館門前高懸英國旗幟酒紅燈緑無日不座爲之滿亦可想見其獲利之豐矣 
[靑溪放棹]  
　　金陵訪事友人云兩江總督兼南洋通商大臣劉峴莊制軍以秋間亢旱爲災䖍求得雨允宜馨香酬報藉答神庥爰筮吉本月初六日爲始飭材官在城西倉坡惜善堂鋪設壇塲廣集黃冠諷誦經卷届日峴帥親詣堂中拈香闔城文武大小官員均隨侍行禮冠裳蹌躋肅穆異常○前者省垣自新所押犯忽逃去二十一名中有數名係會匪羽黨現經督憲劉峴帥飭縣移提各犯從嚴研訊改禁縣監禀候示辦 
 
 

Page 3

 
 
該所委員接縣移文無犯可交惶懼萬狀當開具𨓜犯姓名年貎呈請營縣代爲查緝日前始將兩犯拘獲卽押解入城禀請究辦 
[茸城霜柝]  
　　松江訪事人來函云新任府尊余石蓀太守日前發出關防告示懸於署前略謂馭下必先正已正已首重關防本府籍隷江右久宦京師一介寒儒世守淸白兹承恩命來守是邦事必親裁毫不假手所有幕友家丁率皆端謹下車伊始恐有冐充親戚故舊在外招搖者爲特諭合屬軍民人等知悉倘遇假冐官親在外生事者無論眞僞許卽扭交所在地方衙門嚴辦倘有甘受撞騙一經告發予受同科云云是亦仕途中官樣文章也○上月二十八日之晚日暉橋南楊某家因將所放馬匹驅回甫至城根一馬竟躍入夏姓家時夏姓婦適抱九月之男孩倉卒墮地致被馬踏傷而斃旁一四歲女孩正在晚餐亦因驚斃命事後詣楊處理說互爭之下忽有細柳中人代抱不平扭楊攢毆不知如何了局也○西門外猪行街財神廟左近一帶均係各巨鋪棧房本月初四日午後是處萃昌棧房内有匪徒猱升屋頂倒懸而下劫去棉線二捆零物一件棧司聞之立卽喚同團勇圍查杳無蹤跡時在白晝竟敢劫掠橫行亦可謂瞻大包天矣○初六日午後華亭縣林霨生大令提集獄中覊禁各犯逐一研訊隨飭還禁令獄卒小心看管俾免意外之虞 
[上海官塲紀事]  
　　南匯縣吳次竹大令昨日因公來滬命駕進城先詣道轅謁見余晉珊觀察繼至縣署上海縣汪瑤庭大令延入花廳商談良久吳大令辭别後卽登舟赴閔行鎭公幹○上海縣汪瑤庭大令昨日午後乘舟赴茸城晉謁府憲余太守面禀要公 
[催繳捐欵]  
　　上海縣汪瑤庭大令前奉藩憲陸春江方伯𣳻憲朱竹石廉訪札飭赶籌紳富捐欵當卽柬請各紳董到署妥商勸辦至今� 
踴躍繳捐者竟屬寥寥大令恐上憲札催已先墊解銀一萬兩昨日飭吏林榮往城鄉各處認眞催繳不得再延 
[控究串騙]  
　　徐張氏投英美租界公廨控夫弟徐阿唐串騙地價洋銀等情前晚讞員張柄樞司馬提案研訊徐張氏供稱小婦人有地一方憑夫弟徐阿唐浼中張平華顧柄生徐富全賣與林福堂執業得價洋銀四千二百元先付定洋二百元迨後交出方單曾收現銀六百兩餘卽由林交到匯豐銀行支票一紙囑向收取不料此票係屬僞造爲此情急扭案求追徐阿唐供此票由林與張顧繕立小的初不知情至收銀無著始知其事不敢通同串騙司馬判將徐阿唐還押候飭提林福堂及中人到案再行訊核 
[印兵操演]  
　　昨晨駐紥下海浦左近之印度兵約百餘名由統帶官督隊至新靶子路操練打靶聨珠之聲不絶於耳至十二點鐘時始整隊而返 
[馬路工程局紀事]  
　　本邑南市聚豐木行司帳人俞椿前以族姪爕章違忤扭控馬路工程局總辦程雨村大令提訊之下收押改過所三月期滿交俞領回管束詎爕章故態依然仍不悛改前日又送案請究大令詰其因何不務正業甘與下流爲伍爕章供稱叔父並不推薦生意且又不准回家每日給錢二百文實屬不敷用度大令判管押俟再送改過所禁押○前日陳錦華劉坤等數人在馬路中互毆由十三號巡街捕拘解捕房捕頭令移解馬路工程局總辦程大令研訊陳供二十四歲駕駛渡船爲業因與賣梨人口角以致爭毆小的自知不合已給養傷費了事劉供本邑人向駕東溝航船此事小的並不干涉惟阿福確曾助毆大令判收押候補提阿福訊究陳斥釋○竊犯徐勝卽徐阿炎因在馬路中徘徊觀望十六鋪汛捕夥姚興見其形跡可疑拘解工程局請訊大令命提研究據供小的並不犯竊大令詰以廣濟公司開彩之日道署某幕友之金對時表係何人所竊徐供小的曾識其人俟帮同指拿大令命帶去作線旣而忽乘𨻶圖逃爲捕追獲解案大令飭送改過所收押數月以儆○前日阮子興雇楊銀壽之小車推運白糖數包至中途忽缺去若干向論之下由二號巡街捕拘解工程局經總辦程大令提訊楊供小的原籍江北某邑人在滬推車已有數載此次並未犯竊求鑒大令命帮同追緝方可免究○前日王阿六行經新馬路在路旁小遺二十四號巡街捕見之以其有違定章拘入捕房轉解工程局請訊大令研訊之下供稱小的駕常熟米船初次來滬不知馬路章程求爲寛宥大令判罰小洋銀三角斥釋○竊賊毛金斗潛至楊家渡馬頭徐三九所泊之脚划船上竊取靑蚨四百餘文衣服一包行至馬頭爲巡街捕拘獲解送捕房捕頭令轉解工程局禀請總辦程大令提訊毛供紹興府屬山陰縣人與徐同業邇因失就以致出此下策叩求寛宥大令判管押捕房俟逾萬壽節期提案枷責 
[英美租界公堂會訊案]  
　　前者日商春日政馨控義和煤炭號主陳安淸積欠往來銀二百八十餘兩迭經前讞員翁笠漁直刺訊供諭令交保限期將欵呈繳迄今置若罔聞原告因復投案求催前日午後讞員張柄樞司馬傳陳到案會同日副領事松村君曁繙譯曰須直君升座研訊陳供此案前蒙翁大老爺訊斷限期繳銀奈小的此時無力籌措現雖有親友許爲佽助苦難如數求恩鑒察司馬商之松村君限兩禮拜先繳洋銀五十元餘欠著寫興隆票一帋交原告收執兩造遵斷具結而退 
[法租界公堂瑣案]  
　　蟻媒楊吳氏誘拐陸王氏之女孩被控到廨大令限吳氏交前夫之子姚金生姚錫生到案又供爲王阿二領去大令將王拘案押候提到二姚再訊旋經包探偵知二姚匿跡浦東張江栅前往拘獲帶回捕房昨禮拜二堂期解請訊究姚金生供拐孩之阿二現在逃往南翔拘案之阿二名姓相同實係誤拘楊吳氏請將兒子代押求恩釋出前往南翔找尋阿二大令以姚金生弟兄一味游供著一并管押楊吳氏准予交保出外赶緊找尋○吳洪葵上期遞禀控張家和欠洋二百二十四元圖賴不還大令准詞飭提到案昨日堂期傳同原告請究張家和供稱此欵係吳託小的代辦絲頭嗣因價値日跌吳欲退還小的不允是以被控吳供張於七月間逃避後直至本月始經尋獲此欵由張子齡經手可以傳案質對大令著將張家和交人保出原告於下期邀同張子齡到案候核○新協成烟館値堂人潘阿二控李三姦占伊妻潘陳氏請提究辦大令以牽涉縣署差役飭赴縣署呈控昨日潘將妻陳氏扭案請辦大令判一并送縣辦理○徐生本陳阿二同竊某西人對時鐘一架昨日提案著各責三百板○劉寳川禀在菜市街北萬興肉店爲夥有李才發連次來店混用僞質洋銀昨日又至當塲拘獲并在身畔搜出僞銀三元拘案請辦李才發供向爲縫工不識洋銀眞僞並非混用求鑒大令判罰洋銀十元李求减著改罰五元押候交案開釋○包探禀稱袁沈氏與竊賊陸阿二姘識前日陸竊取田金元家衣服報捕查緝適見袁沈氏將衣服質當拘獲人贓解案請辦袁沈　供開烟館因陸積欠烟資故將衣質錢抵算並非姘識求鑒大令謂卽非姘識亦係窩頓著罰洋銀五元掌頰一百下陸阿二著責五百板○包探禀稱偷兒張阿才在江天輪船行竊搭客對時表一枚拘獲後在身畔搜出洋銀八元解案請辦大令判枷一個月責三百板○包探禀稱李春元設攤誘賭鄉人受害者指不勝屈拘案請辦大令判枷一個月責三百板○包探禀稱偷兒陳茂堂行竊銅香爐一座對時表四枚被三條女帽三頂吊到原贓解案請辦大令判枷號一個月責五百板 
[澤被羣生]  
　　啼飢號寒人情所苦博施濟衆大聖猶難日前本館協振所承德政堂助陝西振捐十月二十三日期票元二百兩又黃懷𨓜大善士爲亡弟悅蓀遺存洋銀二百元移助陝西振欵以資冥福又陳太太求保佑福壽延年捐助陝西急振洋銀三十元又古黟遺德堂汪捐助陝西急振洋銀十元又漢口壽昌號求合店平安助濟急會龍銀五十五元又漢口寳昌參號求合店平安助濟急會龍銀五十元又晉和莊交來東匯世裔代募六户助濟急會洋銀七十元當此兵刼未消秦災又告生死肉骨苦乏良籌乃承諸大善士慷慨解囊源源樂助行見恩銘挾纊蒼生蒙衣被之庥惠等指囷餓夫鮮翳桑之歎善機所感福報彌隆五桂三槐可操左劵焉拜登之下謹誌謝忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　上海縣監犯陳阿六張茂康劉道士宋正標在監爭閙事緣陳阿六之姘婦時常入監衆犯以爲不祥與陳理論管監家丁斥陳不應喚姘婦進監致啓爭閙陳不服將家丁兇毆張茂康更助之爲虐由家丁禀明汪瑤庭大令大令遂飭匠製就木籠兩座昨午升坐二堂飭提四犯訊問陳阿六供本邑人係戳斃時阿二命犯張供紹興人係毆斃卲金生命犯同供一時糊塗在監滋閙叩求恩典劉道士供海門人宋正標供河南人均犯命案今因陳阿六時喚姘婦進監衆人不允張茂康助陳滋閙小的等不敢多事求鑒大令判陳張各裝木籠仍收監中諭令劉宋兩犯回監務須安分如再滋閙定須懲辦○前者浦東賈家樓孀婦賈倪氏控被故夫之兄賈阿妹逼醮不遂毆辱受傷當經汪瑤庭大令訊騐判候補提人証訊核前晚大令提齊人證升堂訊問賈倪氏供夫故一載小婦人矢志守節夫胞兄阿妹屢逼再醮小婦人堅不允從致被毆打聞欲糾人將婦人綑縛醮人故奔投案下求究地保包明卿供與賈倪氏遠隔數里是否逼醮實不知其詳細賈阿妹供弟婦挾恨誣控叩求明察賈李氏供係倪氏之姑寡媳因時常出外長子疑有外遇訓斥數語以致誣控今媳旣願守節婦人亦願領回管束大令判賈倪氏當堂交其姑領回賈阿妹亦毋得欺凌各具切結完案○宋鍚舟前控宋良卿圖賴借銀經汪大令訊判押交兹宋良卿措繳洋銀五十元禀請開釋前晚亦經大令提宋至案諭卽開釋洋銀存案候宋鍚舟具領 
[英美租界公堂瑣案]  
　　　前者陳殷氏扭控寡媳陳孫氏不聽教訓經讞員張柄樞司馬判將陳孫氏掌頰四十下案已結矣前日陳孫氏之兄孫炳生弟孫連生與寄名孫母膝下之姊妹行王徐氏串同日本人某甲藉口王徐氏有物寄存陳孫氏處欲向索回先至捕房聲明遂將陳殷氏故子動用之器物盡行搬取陳殷氏出爲喝阻被二孫毒毆受傷甚重陳殷氏忿甚復投公廨控請騐究司馬以此案業經斷結何得節外生枝卽函致捕房將一干人傳案研訊昨晨捕頭派包探將二孫王徐氏及日本人某甲一併解案司馬商之白繙譯以原被告均係華人日本人未便干預况姑媳爭執更與外人無干王徐氏挿身多事實屬可惡均著押候晚堂覆訊○廣東人鄧根寳控沈金林張李氏至家吵閙由六十三號巡街捕拘案請訊沈供小的操魯班業張李氏係小的之妹鄧向小的處定製招牌結欠工料洋銀十九元有奇向之索取突被串出西人將小的等兇毆叩求鑒核鄧供小的所欠僅十三元因所製招牌不甚合式故與爭諭不敢行兇司馬以鄧欠錢不還反敢串出洋人恣行兇横殊爲可惡著帶回捕房押追欠欵洋銀十三元另罰十元以儆刁狡○王有餘控戴生財行竊洋銀十九元經包探劉光震拘解請究戴不認作賊司馬以控竊無憑著卽開釋○周潮生濳至南京路五號門牌某洋人家行竊花盆四只經包探王湘洲拘解請究司馬判責一百板贓給還失主○積賊蔣阿全行竊張福生家綢布衣服十八件皮箱一口經包探張全林拘解請究司馬判責三百板遞解回籍贓給還失主○陸阿福同叔陸甲至兪星順所開餛飩店恣情大嚼不名一錢揚長欲去及向索取反被逞兇經二百十二號巡街捕拘案請究司馬判令各責二百板○潘吉仁至某處馬頭上行竊洋酒一瓶經管馬頭夥張阿大拘獲送案請究司馬判責五十板贓給還失主○李木生持北京鈔票二紙至某錢莊兌換洋銀莊夥不允流氓施大中見之以爲奇貨可居遂將李軋至某烟館指爲混用假票向之訛詐洋銀五元經包探張阿五拘獲解案請訊司馬判責施二百板鈔票給李領去○張永朗行竊曹慶章家木植五枝經包探劉阿炳拘解請究司馬判責二百板贓給還失主○蔡阿舟行竊徐景春孫順大家衣服一件綢料一尺經二百二十四號巡街捕拘案請究司馬判責一百板贓給還失主○孫金寳行竊小車上所置布裙一條經包探孫阿星拘解請究司馬判責二百板遞解回籍贓仔捕房待失主認領○張阿大行竊王阿四王阿小家衣服毡帽等物經包探倪順泉解案請究司馬判責一百板○王阿全行竊王永和談炳章家被一條紗布一塊售與專收舊貨之翁記三經包探李佩之拘獲送案請究司馬判責王阿全一百板　罰洋銀二元贓給還失主○李福堂周阿三在某船局中爲接客夥專向蘇州河畔一帶招攬行人一百三十四號巡街捕見之以其有違租界章程拘案請訊司馬判令各責二百板枷號一月發犯事地方示衆○本地人朱阿林行竊蔡桂生等家衣服十二件被三條布三疋經包探顧阿六拘解請究司馬判責三百板逐出租界贓給還失主 
[美租界捕房紀事]  
　　浦東人陳其昌在北蘇州路第三十五號洋房某西人處服役前晚乘間竊取洋銀數十元摥之而𨓜經西人投報捕房捕頭派包探劉阿五將陳查獲押候解送公堂禀請讞員張柄樞司馬訊辦○前晚小竊混名小無錫者混入西華德路某客棧竊取布被一條携至某押鋪求質適爲包探李佩芝所見拘入捕房捕頭令押候解送公堂禀請究辦○昨日浦東祥生廠江北小工王阿大張阿榮竊取廠中鋸子等物携至虹口西華德路某冷攤求售適爲包探孫阿新所見遂將人贓帶入捕房捕頭令押候解送公堂禀請懲辦○昨晨江北流氓陳阿福在漢璧禮路向同鄉人某甲訛詐不遂肆意行兇甲忿不能平立投捕房聲訴捕頭令包探張阿五將陳拘獲押候解送公堂禀請訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
