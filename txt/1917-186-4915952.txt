# 1917 - 186 - 4915952

 

Page 1

 
 
   
 
 

Page 2

 
 
時評 
[張勳不死（冷）]  
　　張勳雖逃矣然而不死辮子軍雖降矣然而不散清室雖將取消復辟矣然而不能廢除一切帝室之記號則此次變亂雖平而仍未平也何則其枝葉雖去而其根未除也 
　　余之對於時局也每執就事論事之主義故於事之外未嘗有所苛求而於事之内不能有所假借無論復辟之起原何來歸結何去特以就復辟之事及討滅復辟之事而論如是收朿斷非滿意也 
[專電]  
　　天津電　今日午前四時討逆軍與天壇之辮軍開戰辮軍失利傷及觀戰西人數人（十二日下午六鐘） 
　　天津電　天壇辮軍三千人投誠張勳避居和蘭使署（十二日下午六鐘） 
　　天津　紫禁城已改懸五色旗張勳住宅附近起火（十二日下午六鐘） 
　　天津電　徐世昌昨派鮑貴卿勸張勳繳械以所部交江朝宗吳炳湘改編聞張尚不允徐亦不肯入京（十二日下午四鐘） 
　　北京電　傅良佐等以談判中止出京時局復陷危險（十一日下午七鐘） 
　　北京電　段擬設臨時参議院以代國會（十一日下午七鐘） 
　　北京電　江大燮到京辦外交（十一日下午七鐘） 
　　天津電　梁湯入閣因各方反對甚多又辭不就（十二日下午四鐘） 
　　天津電　汪大燮到京後曾徧訪各公使聞昨日外交團正式訪問王士珍最後勸張勳繳械張答我不離兵兵不離械願率隊回徐（十二日下午四鐘） 
　　天津電　討逆軍已决定進攻特預劃砲火線通告外交團（十二日下午四鐘） 
　　天津電　徐世昌又派吳笈蓀赴京勸張如無效恐難免戰事（十二日下午四鐘） 
　　天津電　張勳回答不允繳械故討逆軍已决定即日總攻撃惟張一面仍派人求徐調停謂戰事危險我不負責（十二日下午三鐘） 
　　北京電　清室聞談判决裂甚惶恐求張勿固執（十二日下午三鐘） 
　　南京電　京電張部不受招撫外團因張頑抗向提警告（十二日下午八鐘） 
　　南京電　吳光新電稱率所部退回岳州（十二日下午八鐘） 
　　南京電　馮决事定仍以職權還黎總統（十二日下午八鐘） 
[外電]  
　　北京電　今晨各使署接到段祺瑞軍隊定於今夜入京之通告紫禁城附近之外人已奉命遷入使署區域張勳之友刻正極力運動欲爲張勳得保全顔面之投降條件使署不順干涉以爲張勳事已絶望記者昨夜晤張勳於其私宅張尚態度安閒禮節周到但决計作戰到底雖知大局無望然猶從容布置據云余之來京原欲爲國家爲清室求福利徐州會議時各督軍請余首倡復辟允贊助馮國璋且有親筆來函謂復辟領袖非今莫屬段芝貴徐樹錚等又從中鼓勵彼時段祺瑞未嘗不知余輩意旨但未同謀清室事前確未與聞完全出於意外事成則清室得益事敗則余獨負責任余不貪祿位兩辭王爵如帝制得許維持余願退休否則不降也各督軍前允以全力贊余者今皆背余敵有衆五萬余以三千人與之抵拒其責不在余而在彼等余未接調停之正式提議不過解除武裝之間接要求而已余在皇上與將士之前余决不願投降蓋若投降余豈不背棄前皇太后之囑託將何以對皇上與將士乎除榮譽與信義外餘者余皆願犧牲不有帝制則打仗耳此余最後一言也記者告别瀕行之際張勳續言曰爾我恐無再相見之期矣余事今已無望但願君念余爲誠實丈夫而非懦夫云云（十二日） 
　　北京電　昨夜各使署衞隊整裝準備外人義勇隊奉命出防蓋預料討逆軍或將於昨夜入城以便占領軍事要地而於清農進攻張勳也聞張勳仍不願降戰機愈迫似不可免華人紛紛移出紫禁城避居他處（十二日） 
　　字林報傳單 
　　北京電　北京捕鼠之活劇確將發現昨夜吳炳湘王士珍江朝宗往視張勳勸其依照外交團之提議率兵投降張拒絶之旋函致各公使部白一切略謂復辟意在福國乃爲國爲君之忠忱不爲人所鑒原昔之與勳同謀者今乃逼勳相見以兵昔之與勳共事及誼屬世交者今乃指勳貪竊權位懸賞以購勳頭視爲盜逆而世界文明國對於失敗者所加之談判勳不與焉勳宗旨純正無待自言天下後世自有公論勳不欲自居罪逆靦顔投降致貽正義之羞勳固以京人幸福爲重然清室與勳等之幸福亦未可置於不論勳當維持和平苟非先被轟撃必不發砲但不得公允合理之待遇則勳决不退讓亦不抛棄對於清室之良心上義務俟有誠實之解决及適當之保障勳方可讓步請貴公使爲人道及和平計再議調停辦法苟有可允從者自當遵守云云（十二日） 
　　北京電　段祺瑞雖懸賞購張勳頭並表示完全誅滅張勳之意然叚前託外交團轉交之公文曾謂張勳之生命財産准可保全辮軍如繳械投降准編爲常備軍隊是以段所欲者爲不附條件之投降而張勳則要求談判俾可得利於清室與張勳己身及辮軍之條件段若承認張之提議則不能不大改變其已採之態度但若不允從則須直入京城以攻張勳而引起既爲人人所求免又必殃及平民生命財産之戰事今張勳分兵三千駐於天壇又留兵一千紥於張勳私宅附近據一般推測駐於天壇者已允自行投降張勳在紫禁城上安設機關槍三架以控制前門與永定門而附近各路已置土壘沙袋機關槍以資防守包圍北京城之軍隊人數衆多辮軍斷難與抗若戰則未有不敗者也聞討逆軍已携砲至永定門之外自該處間接射撃　彈不難落於辮軍之中英意日使署適在此戰線上炮彈之不 
 
 
 

Page 3

 
 
準者將惠顧吾人矣（十一日）以上字林報 
　　天津電　討逆軍天津司令部稱張勳執迷頑固外人已中止調停討逆軍俟佈置妥善後即將進攻紫禁城云云目下包圍京城之軍共五萬人城内尚有兩師所可慮者張勳將實行其如外人干涉即使外人付其代價之恫嚇語耳（十日） 
　　廣州電　陸榮廷尚未抵粤故軍隊行動雖逐日佈置迄未决定官場僅每日交換電報未有眞重要之舉動民情漸覺躁急官場議變賣公産得欵小資軍用粤人起而質問此議之適當與否並望唐紹儀陳炯明孫中山等回粤當可保金粤省利益聞官場擬自辦番灘俾籌軍費（十日） 
　　廣州電　粤省截留國稅一百八十萬元粤人因官場僅籌軍費而不出師討逆頗有責言陸榮廷雖無解决朱省長刻已準備北伐岑春喧孫中山陳炯明不日可抵省（十一日） 
以上路透電 
　　天津電　時事日惡調停無效辮軍在紫禁城四周及張勳私宅附近築壕抵抗通至張宅之各街已皆設防段祺瑞運大批軍火接濟前敵討逆軍今包圍京城（十一日）大陸報 
　　北京電　段祺瑞派劉崇傑爲代表於十日午後四時至日本公使館聲稱張勳已拒絶段之要求不得已决以武力解决總攻撃之日大約在明後日一俟决定日期再行正式通告等語（十二日） 
　　北京電　段軍擬由朝陽門攻撃張勳之宅已於十一日集其主力軍於朝陽門外（十二日） 
　　北京電　外交團以危機急迫想將於十二日作最後之勸告（十二日） 
　　南京電　馮代總統電王士珍輔段總理以防北京之混亂（十二日） 
　　南京電　馮代總統恐在徐州之張勳軍隊擾害地方特與北方之擁護共和軍相策應一面派諮議胡令宣率兵二團駐防浦口（十二日） 
　　南京電　齊省長今晨八時就代理督軍之職（十二日） 
　　東京電　衆議院將後藤内相彈劾案列入今日（十一日）議事日程討論之結果以多數否决（十一日）以上東方通信社電 
[戰電]  
　　俄京電　俄軍已佔據哈里資俄軍復於哈里資獲砲三十餘尊（十一日） 
　　倫敦電　海格將軍報稱星期二日晚間敵軍猛轟二十四小時後力攻尼曷卜爾陣線之英軍陣地敵軍猛烈之砲火撃毁海岸附近砂邱之防務英軍毁伊塞爾河橋梁而退敵軍攻破英軍廣一千四百碼之陣地深入六百碼之遥進抵伊塞爾河右岸海濱附近敵軍且佔據稍南前鋒陣地數處但爲英軍團攻奪回（十一日） 
　　巴黎電　今晚公報云摩朗維萊爾與三○四山境有劇烈之砲戰（十日） 
　　倫敦電　德國公報云伊泊爾海岸與維斯俠特東面砲戰異常猛烈英軍在化勒比克西南面衝撃敗退雙方偵察隊戰於美細萊東北蘭斯附近聖康丹西北（十日） 
　　華盛頓電　威爾遜總統下令命國防兵於八月五日全入陸軍（十日） 
　　倫敦電　德首相郝爾韋格博士之地位今仍摇動連日柏林紛開政治會議首相出其最後之能力於國民自由黨保守黨及教會團體中羅致小多數之贊助人據最近消息謂興登堡上將有繼郝爾韋格任首相之說（十日） 
　　亚姆斯特丹電　德國佛蘭克費特報軍事訪員論德潛艇戰爭謂彼嘗屢戒國人勿望藉潛艇而决勝當知敵人於防攻潛艇之方法日有進步今必速造新式潛艇改良器械始能維持攻勢之利益至於英國全被封鎖及豫期潛艇於八月間可以奏凱諸說全不足信戰爭之勝負非可賴潛艇以决之云云（九日） 
[公電]  
　　楊齊復黎大總統電　上海路透公司請代轉北京呈黎大總統鈞鑑冬電謹悉帝孽横衍逞姦盗國憑陵元首頓復共和凡屬國民罔不髮指浙於冬日首先反對迭電河間主持聲討並已編成混成支隊開拔赴寗聽候馮代總理暨段總理會師北伐務殲醜類還我共和伏望我大總統爲國珍衞勉副天下之望臨楮攄丹無任企禱楊善德齊耀珊印 
　　吳景濂等覆馮玉祥電　豐台討逆軍馮司令王司令並請團各省各團體報館均鑒張逆稱叛公倡義致討功蓋民國天下共見讀庚電云非殲逆黨不足以安天下非殺張勳不足以謝國人詞嚴義正皓如日星聞此次圍難盤自去歲徐州會議此時陽言反對之人多屬始與陰謀之輩誠恐迫張太蹙盡揭秘幕必致多數與謀要人無地自容調停之說或即由此而起夫叛國何事張勳何人進與言和國胡成國去惡務盡滋蔓難除今日之事惟有直搗北京擒誅賊首窮究其謀之人禍根既已斬絶死灰始不復燃尤有進者張勳所以敢於叛國者由於倪嗣冲之倡亂厥罪維均斷不能懲此而宥彼尚望於我張之後并正倪罪奠國護法惟公是賴臨電不勝翹企之至吳景濂王正廷褚輔成林森王傑宋淵源吕復等叩眞 
　　河南張敬堯通電　上海申報館暨各報館公鑒張勳叛國同聲撻伐北京大局不日可定惟徐州叛逆巢穴張軍駐紥甚多或剿或撫宜籌良法現由總統總理簡任安徽倪督軍爲討逆軍南路總司令以敬堯爲前司令並奉命調派敝師混成一旅進駐商邱從周防堵良以有鑑於往昔編遣軍隊動啓釁端流爲盜匪地言秩序實受其害故先事預防以重兵周防豫境并聲援倪軍俾得早日編遣就緒以收殘局將來逆軍萬一有不受編遣或竄爲盜匪等情敝師定當竭力徂剿以安民庶現敬堯已移駐鄭州并派旅長田樹勝移駐商邱藉資鎭係祇求早靖妖氛使人民得安生業辛勤跋涉皆弗敢辭敬布區區特電通告南路前司令第三師師長張敬堯叩眞 
　　討逆軍總司令部聲明電　各省均鑒本日敝處接到由黄村發來庚日通電末署討逆軍全體字樣既無領銜署名之人又無機關名義其爲快個人之私假團體之名已可概見現正嚴飭查究揑電冒印之人尊處如接此電切勿誤聽特此佈逹總司令部眞 
　　倪嗣冲通電　段總理各督軍省長均鑒魚日奉馮大總統　令任嗣冲爲討逆軍南路總司令所有濫杭贛各軍及師旅　歸節制等因嗣冲材輇任重深懼勿勝第念戡亂匡時義不　却惟有上承大總統總理之方略遠徵我同袍同澤之嘉言　揮進行庶免隕越敝軍現已整戈待發合併奉聞倪嗣冲齊 
　　李長泰通電　督軍省長均鑒七月六日奉討逆軍總司令　第四號委任令開派李長泰爲本軍参贊此令七日奉第五　號委任令開派李長泰爲討逆軍東路副司令此令等因奉此遵即就職惟長泰才識疎庸忝膺重寄時勢所迫遑敢固辭口有奮勉從戎冀早報捷元兇授首方快人心諸公碩望宏謀素所欽佩尚望賜我教言俾資匡助爲盼李長泰眞 
　　雲南省議會通電　各督軍省長鈞鑒張逆謬倡復辟傾覆共和諸公一致聲討無任歡忭現在元首蒙難護國之責首在諸公且其尊名爲賊揑入僞諭爲諸公計亦宜首倡大義親誅叛逆以釋羣疑曾於陽日電請馮公誓師聲討務祈一致籲懇維國本滇省議會灰 
要聞一 
[東京通信（二十七）（心危）]  
　　黎總統避居日使館問題張勳盜國黎總統托庇於日本公使館回想罷段總理之氣慨誓不怕死之决心不免有今昔之感矣當此人民不屑北事宣統之時舉國無有統率者之日黎氏雖離職守總統猶是頭銜故日本公使亦以隣國元首欵待之尊爲上賓焉其時東京日日新聞曾有北京特電謂三日上午法國公使訪黎總統於日本兵營下午法國某醫博士往診察之疑其患糖尿病勸入法國醫院日本婉却之各國皆驚愕嫉忌美人尤甚云云此說而確則亦不得謂非一小波折也夫北京東交民巷使館林立黎氏何以獨投止於日本使館乎大約無甚特别理由東報所稱青木顧問敦促出此故至日本使館乃勢所必然其全部之理由殆若是而已日本使館以爲不願受此無謂之嫌疑故遂通告公表其顚末（其文已見前報）黎氏語日人曰張勳之初來藉口調停顧提兵數千早有過多之感然張自云無他余（黎自稱）以君子一言爲重遂聽之及今觀之彼口是而心非一切皆預定計畫也余唯有及早辭職歸爲一介平民以謝國人云云聞日本與黎氏商議今後之辦法有三（一）護送至日本（二）護送至南方（三）留之於使館第一法不便　實行第二法認爲非萬全之計可認爲萬全者惟第三法而已故一方黎氏願自居於平民而一方日本願尊之爲中華民國之代表而不惜供應云 
[張勳態度與京人恐慌]  
　　步軍統領江朝宗昨日午後往訪張勳於其私宅勸其無條件投降謂退位之諭行將發出共和軍亦已迫臨　門此際如堅持頑强之態度不僅部下兵士全遭屠殺即關下亦難免殺身之禍莫如解除武裝降心段軍以保一身之安全云云張勳聆言後毫不首肯江朝宗遂憤然蹴度辭去嗣後定武軍各参謀齊往諫張勳說以依從江氏之勸告爲有利張勳亦毫不爲動反謂馮國璋徐世昌與多數督軍均主張復辟未斷行復辟以前均有函電往還擬不日將此種文牘發表於日本新聞紙上以正曲直而誅此輩狡猾陰謀派之用心云云至午後六時止張勳尚未表示退讓之狀態並仍主張左列之條件（一）實行君主立憲（一）統管維持京師秩序（一）統管京師至各埠間交通權惟據参謀部某軍官所言則張已十分狼狽其情形雅不如從前之倔强其言曰日前逆軍在廊居大敗後張勳自知大勢已去性命恐將不保哀求王聘卿貸其一死餘無他求並云此次貿然舉行復辟雖由於張某之不明事理冒昧從事各由自取夫復何言惟此事發生本原於徐州會議會議之結果非惟全體贊成並有簽名手摺爲憑及至上台盡翻前議我張某雖死亦不瞑目言畢放聲大哭王素性仁慈見此情狀乃用好言安慰而允設法又據交通方面消息張勳知兵臨城下計窮力盡前日上午十二時已飭交通部預備專車擬親率敗殘軍隊退出城外暫進湯山以息殘喘再圖遠行一說謂張勳並挾宣統同去未知確否又聞張勳自向清廷辭職後每日必兩三次向其所部之辮子兵下密軍令間有親赴兩壇訓話及抽調訓練之舉查其意似仍蓄不軌舉動惟段芝泉總司令已密令王士珍陳光遠張永成江朝宗吳炳湘等及各旅團長嚴重監視外並有即日令其開去京城之議又聞張勳現在其私宅趕印電報密函多種聞均係事前贊助復辟之佐證用備徐東海來京後宣布週知冀解脫其叛國重罪又聞自討逆軍包圍京城張勳依然不屈决計背城一戰前日南河沿張宅附近已施防戰工程其南池子南北口已堆積多數土袋凖備届時閉塞又東安門橋下亦嚴行防範又聞前日正午十二鐘張勳由自宅出門至下午六鐘尚未歸宅外間有謂其已避往英使館者兹調查此說尚係不確惟駐京英國代理公使曾因復辟派所請求前日曾向段總司令要求謂張等係國事犯須設法保留渠等生命財産等語故曲同豐傅良佐等因於前晚入京研究善後辦法 
　　另函云張逆前本派員向外交團懇求綏頰外人意見一方爲居京外人之安寗一方爲人道計不欲見北京發現戰事使地方糜爛故允出向當局協商使張逆所部剪髮繳械投降認張逆爲政治犯准予避入使館保其生命財産接洽已有端倪故天壇逆軍確已應允繳械且有一部已遵照繳械張逆之竟亦似已無他一時遂傳張逆已避入英使館詎南河沿衞兵及某一街分部下不以爲然張逆乃復變計預傳抵死反抗意若即終歸敗滅亦必使京城　爛以洩其忿於是大　　備已　所居之南池子一帶用土袋疊積並將陸軍部所有軍械子藥悉數運去南河沿祖宗廟業已堆滿野蠻兇横大有咄咄逼人之慨據可靠之調查張逆初未嘗不有意中之條件必仍歸徐州老巢否則不惜犧牲北京使之糜爛旋見國軍進逼已不敢再執前見此所以有保身家即令所部投降之前議即現在之兇焰亦非一成不變無非仍欲稍有好看之下場而已某某要人現仍有持調停之說者昨日天津方面且有人入京接洽但前敵將士之憤激勢不可遏似此反復不定之逆賊稍事寛縱徒增禍患爲今之計惟有殲彼兇頑爲國除患耳安用調停段總理昨因解决時局重要問題及討伐張逆事曾訪徐東海協商一切北京居民聞張逆决定野蠻到底消息後大起恐慌南河沿本爲人烟稠密之地現已搬移一空九日夜間謡言甚熾居民恐慌益甚一時傳說討逆軍將於夜半入城戰事已於目前同時忽聞東南角有鎗聲數起益令人慄慄危懼旋復平靜無聞昨晨（十日）調查夜間之鎗聲蓋某軍因有誤會施放然現在之北京城已有風聲鶴唳之慨矣 
[外交團調停中之續戰消息]  
　　此次復辟亂事本無調停可言乃聞駐京外交團於九日上午十時在荷國公使館齊集開緊急會議討論中國時局問題其結果荷國公使即訪王聘卿忠告謂外交團希望收拾京中時局之策先將定武軍解除武裝等語雖未知王氏之决心然料討逆軍刻已包圍京城大勢已决裂故必向張勳警告若張不承認不得已即用武力解除武裝又一消息前日上午十一鐘駐京各國公使在日本使署開會其結果議决由外交團通告段總理張勳二人略謂外交團希望由王聘卿居間調停勿害張勳生命以平和解决此次之變局又聞駐京法使昨因某要人請保護其瀛眷大驚當以時局迫切即通告各國公使會議其結果决定電請徐世昌來京調停當即致電駐津日本領事松平氏敦請徐氏來京旋接松平領事覆電謂徐氏不肯晋京等語惟至昨日午前忽有徐世昌晋京之報於是各公使復會集於荷蘭公使館决定直將此旨通告徐氏然亦終無結果故北京外交團頃已派員到津聲明已再三勸告張勳繳械如再頑强則用武力解决時外交團决　異詞又英公使派員告段總理前託駐津英領事所商調停辦法兹以張勳野蠻不明外交且無退讓誠意兹將前語取消 
　　近日復辟之舉已經失敗清室非常悲恐聞梁敦彦連次奔波於日本英意等使館請求清帝之保護各公使大致已均謝絶略謂目下各國與清廷已無國際上關係不能代任保護並預意民國政府之對於清帝亦决不能加以過分之危險應無庸過慮現亟希望張勳兵隊迅速退出北京須當有相當之辦法清廷聞知此耗益加恐慌於時梁敦彦曾奉派赴各使館聲明如段軍入城倘張勳軍隊傷害外人生命財産當由段祺瑞負其責任各使館答言余等之意當由張勳梁敦彦負其責任云云其一方面圍困京城之軍隊因張勳缴械遲延極爲憤怒已决意進攻大約三路軍隊計凡十四縱隊每縱隊約四千人共約五萬六七千人連同北京固有之軍隊不下十萬人統計有大砲七十餘尊機關槍八十架將一舉而將張軍殲滅無餘現專候段總司令命令即行開始攻撃 
[杭州快信]  
　　北伐混成支隊長潘國綱昨電來省報告本軍奉令已即日開赴鳳陽 
　　省長以寗台各屬近有退伍兵士勾結痞匪爲患昨派差遣李長奎王佐宸馳往該處密查詳情具報 
　　政務廳長沈爾昌因公赴江寗准明日回省 
　　警備隊司令部委吳鵬清爲一區一營　宫何博寛爲一區一營一哨長張得功爲三區四營三哨哨長 
　　楊督軍准省長咨嚴令各軍隊一體緝拿在逃之一區警備隊哨長吳枕南並責成統帶陳步棠限日緝獲解案 
　　前赴北京警務會議各員請領川旅各費因開支各在千元左右恐有浮濫遲未核准昨已照數給發並未議減 
[南京快信]  
　　段祺瑞昨由津來電商北京善後馮復電務顧全秩序爲要 
　　段總理昨將閣員名單電商馮代總統 
　　王家襄來寗謁馮代總統商要政昨即回津 
　　馮代總統改任林長民爲顧問所遺秘書長缺任張一麐暫代 
　　張勳昨來電詳述未復辟前徐州天津會議經過之事實並稱己即失敗决以一死謝天下　倪嗣冲兼安徽督軍已見命令聞倪尚運動長江巡閱使節制定武軍寗人以張倪本一氣頗以爲疑 
　　浦口已設兵站討逆軍即日出發聞徐州可撫戰事張文生允將駐徐之定武軍即日調散分駐徐屬各縣徐州由此間開去之兵塡防齊兼督軍已將徐海道尹改委王曜銅山縣知事改委余家謨接充 
　　馮代總統以逆軍不日即可殲滅昨特電粤湘阻兵出發 
　　張軍統領張文生吳起恒白寳山殷恭先陳德修均可望暫時保全位置所部即刻不至遣散 
　　各省電馮代總統請撤清室帝號取消優待條件以平民憤 
　　王占元張懷芝張作霖均有密電來寗替張勳緩頰 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京中連日紛擾之西訊]  
　　字林報五日北京通訊云京中人士預料亂事將作凡能設法移其家屬及貴重物品出京或避居東交民巷者莫不紛紛遷徙其狀若狂其意以爲恐慌時代行將實現京津交通中阻電話因檢查綦嚴雖有若無電報亦幾至不通而往來京津間之郵件亦復間斷張勳兵士昨夜將糧食軍火運入紫禁城然後送入清宫此誠非好氣象也上次火車昨晚八時三十五分由京赴津惟有勢力與財力者始得附之而往經過廊房及第八師巡哨地未遇擋阻張勳初未知段軍前進迨津車於昨夜七時五十分抵京張始知之當即連夜派兵一千前往迎敵張勳擬召集旗兵但無成效灜台之清廷禁衞軍實不可恃其中華人居十分之六而軍官亦爲華人且在數月之前段祺瑞已收回其軍械矣昨夜發展之事最可注意者乃段祺瑞心腹前充國務院秘書長徐樹錚之來京徐抵後即昻然至張勳宅求見並傳逹口信略謂張若希望矜憐宜速率兵出京若欲打仗則宜戰於城外不可殃及無辜良民及外人若果以清室爲重則尤不可在宫中抵抗張勳聞之不置一詞徐既退出張兵移運軍火入宫之舉動遂發作矣梁敦彦今晨徧赴各使署衣冠輝煌儼然帝國外務大臣切實聲明北京苟有亂事因以危及外人生命財産則段祺瑞應負其責辜鴻銘運動復辟六年於兹未嘗稍懈已得外務部要職以酬其功今雖似失意希望猶存與訪員談論時輙謂報界對於已復之清廷宜發公允審愼之論調復辟後德華銀行經理柯德斯氏遽以該行名義向清室致賀此爲復辟聲中可注意之一事也云云 
　　字林報七月六日北京通訊云張勳現於紫禁城蓄積糧食甚爲忙碌今日糧車由西直門而入者絡繹不絶駐紮南苑之第十二師傾嚮段氏奈無子彈何第十二師之一團爲張勳所不信任者昨已遣發出城隨與同出者尚有第十一師之一部分此輩亦志在助段但無能爲力耳今日有飛機一架翶翔天空周歷帝黨軍之駐紥地繼乃向段軍方面飛回今日廊房萬莊間之黄村附近有戰事禁衞軍第十三師之一部分由張勳給以武裝迫令充當前鋒而以定武軍殿之均爲討逆軍撃潰四分五裂於是定武軍乃全數退至豐台段軍緊追於後定武軍復於黄村附近拆毁鐵路一段致段軍火車不能前進但所毁鐵路刻正連夜修理故民國軍明晨當可開抵豐台矣駐紥灜台禁衞軍第十三師之機關鎗隊今日奉張勳之命由西直門京張鐵路車站開往豐台先是外間盛傳張勳已令該車站預備火車以便載兵北逃云云實則不然蓋所備火車乃於下午載禁衞軍赴豐台者也曹錕之軍屯集蘆溝橋今日未向前進駐紥跑馬廠抵禦曹軍之定武軍今日下午亦匆遽移駐豐台京内辮子兵今所餘無多下午憲兵與警備隊均全隊出防若輩擔任維持治安衆信張勳之兵如圖回城則若輩必閉門不納吳炳湘與江朝宗確皆不忠於張勳者也第十三師因有滿人一部分尚願擁護帝制此外肯爲張勳用命者獨定武軍而已即第十三師能否可恃仍屬疑問也僞外務部尚書梁敦彦今日奔走各公使署請居間調停且謂張勳之條件志在建設有限制之帝政各使均向謝絶梁又請外交團止段軍以南苑飛機飛於城中謂此種舉動有碍外人安寗各使對於此請付諸一笑各使今日曾派代表數員沿鐵路而下要求路線交通不得阻斷諸代表歸時外交團將開會議討論此事今夜有火車一輛載外國援兵駛過西軍陣線余（通訊員自稱）嘗模糊想像地勢而信安定與黄村之間必已見戰砲彈墜落之處士爲龜坼電線亦全被撃落諸人之由戰地歸來者皆拾有空彈斷械等物以爲紀念品聞段軍疲乏而不潔惟軍容尚佳戰鬭精神亦好張勳之軍現正向豐台退走故各處未見有辮子兵蹤跡禁衞軍似已成一殘破物衆意辮子兵今必四竄逃入鄉間城中漸露驚惶之象蓋信下午五時辮子兵將取道永定門回城故也先是城門緊閉全城各店紛紛閉門輟業後知驚惶之起乃由憲兵數人舁入重創之兵九人所致既而城門復啟警廳迫令各店開巿本日謡言蠭起瞬息變化初稱今日宣統已乘飛機前赴蒙古繼傅張勳已親自率兵出戰繼又言張勳已被創入城諸如此類不勝枚舉實則無一可信者也清室今夜下諭命張勳回徐冀藉以平討逆軍之氣蓋已知帝制之不能成矣黎總统體已漸健黎之避難日使署引起種種浮言某某數界謂事由黎總統軍事顧問青木將軍預與日使署商妥今日晤蔡廷幹君述及此事蔡即辯明此說不確且謂彼於星期日進謁大總统勸其避入美使署即蒙允可旋大總統政躬不豫蓋由連日失眠少食之故瀕行變計擬入法醫院養疴乃率軍官二員同乘汽車前往軍官之一能操日語迨抵法醫院門前則須稽延片刻始能容入當時深恐有人追躡於後乃急逃入東交民巷操日語之軍官素與日使署相熟以避入日使署爲請經大總統允諾故乃馳車至日兵營房前請加保護焉蔡又謂張勳伎倆已窮一旦除滅則大有利於津浦鐵路而中國東北部行政事務可少一障碍張勳之養兵費歲需六百萬元糜費巨欵匪特無益且反辱國殃民焉云云梁敦彦宅前昨日高懸綢製大龍旗二面且站有辮子兵二名今日旗已不見辮子兵亦不知何往該胡同中他宅之龍旗亦相繼除去惟梁氏今仍强項不稍屈某外人勸其乘早離城梁曰我非唐紹儀可比也康有爲今仍未能逃出日怨張勳不加重用任以微職且欲藉端與張脫離關係康私語友人謂彼本擬於下届選舉總統時實行復辟惜今以躁急敗事云 
[粤省出師計畫與帝孽熒惑（平生）]  
　　粤省出師之議喧傳已久徒以餉項一層未有把握故日復一日未曾見諸實事乃霹靂一聲而宣統復辟之消息到矣粤中得此消息是在二號晚是晚人心震勳憤激者多歸咎於出師之緩紛紛議論亦有見報局刋派傳單疑其造謡而加以痛毆者是晚軍界中滇軍尤爲躍躍欲動軍長李烈鈞在軍署與督軍陳炳焜商議對付之策李烈鈞所主張過於猛進陳督軍則主張待决定於陸使李大爲不懌怫然而行於是外間誤會者疑爲兩人宗旨不同不免妄相揣度殊不知一主急進一主穏健見解各異而其反對復辟之心則一也至三號陳督已徧頒布告并發表電文多件陳督之態度已大有明瞭陳督深知粤東連年用兵元氣大傷兵費實不易擔負故致各省電文亦云倘能於最短芿間各省互相聯絡使彼孤立自斃戰禍不生亦未始非國家之福此乃其所持之宗旨故粤中民黨凡有請招集民軍者皆制止不准而外間物議則不免紛然矣况宣統復辟諭文有揑稱陸使奏請之語粤人觀之多抱懷疑之心至四號發表陸使聲辯背簽電文粤人皆爲瞭然故現在人心一致皆存一反對復辟之决心是晚督軍署邀請朱省長李軍長各要人開緊急軍事會議朱省長發表意見謂粤省爲南部要疆當請陳督軍留粤坐鎭鄙人願與李軍長爲討賊前驅並建議（一）速電滬催請薩鎭冰率艦南下爲水陸進攻之計策（一）速派妥員赴南京代表兩粤商組臨時政府爲北伐軍隊聯絡進行之總機關舉座均贊成决即實行而省議會又已於四號開會陳督軍出席宣布政見由副議長陸孟飛動議依照約法請馮副總統代行大總統職務在南京組織政府表决通過當即通電南京及各省督軍省長另有電文亦是如此主張至籌策討賊進行之方法聞陳督從長計議現决定調撥滇軍先行出發隨後酌撥陸軍策應其餘警衞軍等暫留爲地方防衞已與李烈鈞商訂進行辦法依此實行而滇軍師長張開儒義憤塡胸乂特與参謀張惟聖連日親往各營演說曉以軍人救國之大義勤加訓練以預備出發而餉項一層聞决定番攤承餉可得的欵數百萬即可以此爲大宗省會通過開賭案亦經特别提出以出師爲條件故滇軍歸長亦經請議會主持餉欵用途即爲此也其致省議會函云逕啓者滇軍到粤以來窘迫情形非楮墨所能縷述然果非洞悉原委恐縷述亦未必見信也兹略舉一端以供参考第三第四兩師若以餉項計算每月須三十二萬元左右第三師就地籌撥每月多則不過六萬元少或不及三萬元之數以供伙食尚且不足則餉項無着自無論矣至於添置服裝及一切用費更不知從何所出幸經中央撥發五十萬元分給兩師然亦僅蘇一時之困至於第四師則更難言狀前者多由聲濤以個人名義向省署每月暫借四萬五千元爲伙食之用自五月以來經中央飭由鹽欵撥給餉項後當經省長今行財政廳撥發詎財政廳以無權分配鹽欵爲辭亦祗肯每月暫借四萬五千元作爲伙食計兩月以來應領九萬元逐日派員赴廳請領僅領獲二萬四千餘元此中之困難如何尤可想見刻因逆督叛國吾粤謀申正義特設籌餉局其如何籌法固不敢問亦不欲問也但籌餉局之所以設立係爲籌措討逆之軍餉故不惜救國以累民則此後籌得之欵在未出發以前自當爲准備出發之用在既出發以後亦當爲接濟後方之用其義至正其理至明貴會有監視地方財政之權此事定必提出議案交請議决其應否通過之處當視用途如何以爲標準此固毫無疑義然亦不可不格外注意也萬一不能討逆亦必擇其最關緊急者以濟其困計全省軍隊經督軍在議場許可出師討逆者以滇軍爲先在粤最困者亦以滇軍爲最現果奉命討逆則兩師非三百萬元不能開動如尚留粤則每月非三十二萬元不足給餉合將敝軍近况縷陳貴會以資查考並希對於餉欵用途嚴正主持是所切盼此致廣東省議會師長張開儒方聲濤 
　　粤省出師規畫其情形如上所述至復辟消息傳到其間亦有帝制派暗中出而熒惑者日昨長堤大馬路有中年男子一人手持燒餅歌沿堤售賣並將歌文解釋據稱中有六一人不識山水倒相逢二語爲一康字應在康有爲主張復辟又謂七載空留一線延一語爲廢帝復出之預兆該叚警察以其摇惑人心將其驅逐詎有旁人不服羣起與警察爲難後有該警鳴笛召後各始鳥獸散 
[兩粤凖備討逆之文電]  
　　此次討逆軍之行動多爲近畿之北方軍隊西南方面以時間與地理關係消息較遲然其攘臂而起之實况自無異於北方兹誌兩粤軍民長官關於討逆之文電如左 
　　陸巡閱使通告全國電云（銜略）迭接張勳來電主張復辟據稱已代爲列名入奏等語又北京來電張勳擅造僞諭有據張勳馮國璋陸榮廷等合詞奏請復辟等語聞之不勝駭詫榮廷日前入都述職極意乞休適因故主尚存偶通私謁不過攄懷舊之蓄念并無别意存乎其間我國人民心理趨向共和辛亥之役確爲政治改良實屬種族革命義師振臂還我山河博道宏京方謂永除奴籍去歲項城稱帝海内騷然英傑羣興舉師護國徵諸往轍學識潮流榮廷分屬國民素以擁護共和爲職志决不敢以一己之私恩遽忘天下之公義况優待清室列在約法安富尊榮孰逾於此凡在先朝遺老正宜加意保全念我冲人更何忍置諸爐火先朝禪讓表申環球舍安即危義尤無取榮廷素志以國家爲前提在公義固絶對不敢主張在私情尤不忍見其危險所願諸公同申大義共奠邦基合力維持母任僉壬播　庶民國不致中變清室藉以安全大局幸甚謹布腹心諸希鑒察陸榮廷江印又電云萬急南京副總統鈞鑒各省督軍省長各都統護軍使鑒長沙譚督軍冬電悉張勳盜吾國柄宣言復辟刻下大總統已被幽脅不能行使職權按照約法第四二條應請副總統代行大總統職權以維國本而定人心抑廷尤有進者現在北京政府中斷一切命令當然認爲無效應如何另組臨時政府以繼續内政外交之進行即希公决從速施行陸榮廷呈叩江印又覆陳督軍電云萬急廣州陳督軍鑒江電悉張勳盜弄國權宣言復辟暗借外力勢所必然廷經通電反對并贊成湘督冬電按照約法第四十二條請副總統代行大總統職權并請即日組織臨時政府以便會師北伐矣希即查照榮廷浩明江印 
　　朱省長致上海岑西林電云和密頃接梁啓超江電段芝泉已由馬廠起師討逆日内即規復京師等語逆計張勳必歸失敗復辟之禍已不成問題惟回復國會一事關係極爲緊要似應乘馮副座代行大總统職權組織臨時政府之際即在南京將國會設法回復若俟京局平定之後再行成立恐各派又起紛爭莫若乘此紛擾時間各督皆不暇顧辦理自屬容易應請我公密商在滬議員無論人數若于即赴南京自行開會慶瀾已密商西南各省一致承認擁護又北京問題如此解决前途之憂正未有艾必須趁此時間迅將南方兵力輸入揚子江中堅以示形勢嗣後對於政局發言立論始有價值慶瀾已將警衞軍集中二十營擬先由海道直入長江滇軍繼之並請我公密商海軍迅籌補助輸送之法是爲至要立盼覆音朱慶瀾叩支印 
　　朱省長咨督軍公署文云照得民國締造於今六年狂逆之徒竟敢乘間覬覦背叛共和擅行復辟當經通電聲討並出示布告在案本省長現在統率所部二十營秣馬厲兵定於日内首途應由財政廳趧速籌備毫銀一百萬元刻期解送來署俾應餉需及一切行軍費用除令財政廳遵辦外相應咨會貴督軍煩爲查照飭廳刻日籌撥實初公誼此咨七月五日發 
[一星期來之福建（赤永通信）]  
　　時而預備復辟 
　　時而慶祝總統 
　　一星期來之福建變幻端令人不測此間得宣统復辟消息李厚基預備受新巡撫之職遂令趕造龍旗並撥欵修理皇殿諭警察轉諭人民改造黄龍旗慶祝種種事實已誌前報李厚基正在興高彩烈之際微日晚忽得段祺瑞仍爲國務總理之電而色爲一變遂召心腹會議有且看明日之說是晚東南街各女工之趕製黄龍旗者猶復玉腕不停羅袖捲也殆至六日又得馮國璋根據約法魚日蒞任代行大總統職權與張逆戰敗之報於是氣爲之餒急命停止龍旗製造與夫一切復辟預備並一面擬稿通知所屬申明反對一面致函各報館囑爲更正並不承認有預備復辟之舉其致某國人組織之閩報原函有云『商務總會懸掛龍旗敝處聞知即令警察廳查禁據稱係北京總商會電報囑其懸掛當經飭令收下並非奉有敝督軍諭示云云』報館據函刋出又於當日致電所屬其原文云急厦門唐旅長羅道尹漳州臧旅長曹道尹泉州馬司令閻統帶蔡道尹張司令建寗徐統帶汀州鄒統帶近接京電有清帝復辟之說實堪詫異東南各省現均一致反對閩省亦通電各省决不承認當此國事糾紛之際誠恐好事之徒造言煽惑擾亂地方本督軍素以保境安民爲職志合仰各該文武長官對於地方秩序務須竭力維持使商民人等得以各安生業一切照常倘有妄造謡言或有違擾舉動准即嚴拿懲辦以靖地方切切督魚云云又於七日晚致電馮總統並出布告於城内外其電曰南京大總統鈞鑒頃奉魚電謹悉鈞座依法代行大總統職權於七月六日就任逖聽之餘良深額慶伏維我大總統以經天緯地之雄才作定國安邦之偉業河山再造日月重光行見海字昇平四百兆人民共仰金甌永固五大洲遐邇同歡恭具蕪詞藉伸賀悃福建督軍兼省長李厚基率全省文武官吏同叩陽云云其佈告一與通電大致相同兹不具載八日警察街傳户諭懸掛國旗以慶總統成立旭 
 
 
 

Page 7

 
 
日既升則眩彩燦爛之五色國旗又遍滿城中景象至佳惟人民咸竊窗私語謂李厚基身居大員反覆無常前日預備慶賀皇帝今日又視總統一禮拜中判若兩人云云近查此種龍旗之趕製不僅督署而警察廳亦於東街義昌定製三百餘元之多限三日交貨省會警察廳長俞紹灜與督署秘書汪守坻相友善皆李厚基心腹此次李氏不倫不類之舉動實二人助成之也 
　　李厚附和復辟猶得曰武人不識事而堂堂民意機關之省議會議長亦不免此種嫌疑省議會先雖經李厚基壓迫閉會然當閉會時曾議决閉會期内如有要事及重要函電當由議長印刷分給各議員以期周知詎復辟事起各省長官及議會反對之電陸續到來而議長留中聞僅將宣統僞諭傳給閱看因此激起各議員之憤羣以書質問按議長林翰副議長鄭元楨鄭豐稔洪憲時代之贊助出力者 
　　詔安之戰十四旅北軍敗北已誌前報兹該軍現已退至雲霄縣由漳州來電告急前曾派十一旅一團往援昨日又派駐紥東湖之第一旅北軍兩營帶子彈三十箱乘福康官輪星夜往詔援助延平素多匪類李厚基前任張汝清爲剿匪司令並任民黨王化强爲招撫員前往剿撫兼施兹該處巨匪陳子江林宗漢二人有黨羽甚衆自稱曾爲護國軍不允以土匪名義就撫適有匪首蔣子雲就撫遂計誘二人投誠招撫之功作一小結束矣頃官場傳出消息謂護法軍已停止進行人民尚在疑信参半中 
[出兵聲中之鄂州]  
　　鄂督王占元之出師北伐至五日始行决定初王以本省防務重要擬自固疆域不即興師故吳光新來漢與第二師長王金鏡商議出兵王督尚無派兵之意迨五日得津寗電知馮河間段合肥就總統總理之任張大辮處於必敗之地未便再事觀望且黎天才石星川均紛電請纓石并逕調所部擬赴京擁護黄陂掃清妖孽其隊伍業由襄河兩岸開抵漢陽縣屬沌口如不出師北伐恐被人藉口然鄂防此際亦非常奇緊桂師確已抵常德黔師將抵洪江均以假道湖北會師武漢爲目的其中含有别意與否尚未可知故軍事會議雖議决出兵一師會合吳光新北伐而暗中則仍屬觀望現聞段總司令來電云東西兩路討逆軍連獲勝利已進逼豐台長辛店逆軍潰敗指日可平且北方義師既已雲集數逾二十萬無須湘鄂之師遠涉徒勞除電吳司令光新率所部即日回防外鄂軍亦應各屯原地不可輕動云云王督奉電本擬罷出兵之念祗以民氣激昻吳光新又以其軍已開拔抵漢不願中止乃與吳密議鄂省暫派一支隊（不足一混成團）偕吳所部一混成旅於六日開往鄭州八日到石家莊擔任堵截至吳之西路司令名義本係合肥自出組織討逆軍時所畀嗣因復總國務近畿各軍咸願受其驅策特任直督曹錕爲西路總司令魯督張懷芝爲東路總司令吳之西路司令已歸消滅矣 
　　王占元因湖北各師旅長以總統被困急待救援紛請出師討賊特於六日通電各鎭守使各師旅長告以本省已經議定會師某不准諸軍擅動之意已在言外錄其電文如下　頃接津電黎大總統已於冬日移居全眷無恙又奉叚總理由馬廠來電討逆軍總司令部業已成立分兩路進兵東軍由馬廠西軍由保定分道出發不日當可會師致討並電催岳州吳司令迅調混成一旅赴京援助現已商明吳司令即日出發北上本省復在武漢附近籌撥隊伍源源接濟保定前隊已到長辛店大局指日可平地方吃緊務宜嚴加防範以保治安爲要占元麻印 
　　吳光新由岳來漢籌備進兵發出要電頗多兹錄其較關重要者如下　勸張文生電云張康逆舉顚覆共和凡屬國民痛憤曷極討逆之師相屬於道足見大義所在萬衆一心殲此醜類期在旦夕兄在東省夙以愛國著聞斷不致爲逆効命况徐乃吾桑梓之邦豈忍蹂躪彈丸之地何能負隅新忝在愛末敢進忠告禍福之頃尚祈熟察見復致張懷芝電云支電敬悉請副座領銜勸告清帝收回成命一節正是仁人之用心惟鄙見政府須早設立方能統治自易政局斯時以擁副座代行職權爲宜新已整飭所部尅日北征致曹錕電云支電敬悉聲義討逆殊堪欽慰頃接芝老訓令執事已任西路總司令新不日率隊北上應援刻已準備先率混成旅出發子春另編支隊續進歸新指揮尚望指示一切以期協同動作是所願也特聞吳光新魚 
　　王占元於七日猶致張勳一電爲最後之忠告文中推重備至謂我公豪爽慷概盡人所推名譽聲光有加無已末又有君子之過如日月之食凡我同人相處患難歷有年所必能格外鑒諒不至有苛刻之舉等語則張勳此後之結果亦可想見矣 
[魯軍注意徐州方面]  
　　自各省討逆軍起北京附近已有戰事山東介南北之中樞握京津之咽喉軍事上戒備甚爲嚴密駐東之第五師除十九團尚駐濰縣外其他各團與工程輜重各營已於前數日分往兗州韓莊處節節嚴防徐州之辮軍自不能越雷池一步聞十八團駐青州之步兵一營亦已於昨早六時自靑來省奉令作隊開往兗州附近帮同防堵並作包圍徐州之預備 
　　外間傳言徐州之辮軍自接在北辮軍連戰潰敗之消息突於七號派兩千餘名冀由津浦路衝過援救在北之辮軍出險第五師師長張少卿在兗聞警即馳赴韓莊一帶嚴陣以待該辮軍見魯軍已有準備不敢冒險遂悄然退回徐州 
[贛省北伐軍出發紀聞]  
　　贛省李督軍反對復辟組織北伐軍隊已於八號出師李督軍戚省長各率屬員曾於先一日下午七時在督軍署設宴公餞第六師出發少校以上軍官列席者共六十八人飲次李督軍起立演說略謂逆賊張勳謀叛民國甘爲奴隸罪惡滔天濯髮難數自復辟之消息傳來全國軍民無不憤氣塡膺咸欲滅此朝食共伸天討本督軍上衞國家下順人心大興討逆之師諸將士類皆身經百戰迭著勳勞此次冒暑從征長途跋涉倍見勤勞諸將士本公忠愛國之心體衞國衞民之意各勉盡其職母負本督軍一片苦心祈將此意轉逹所屬兵士共一體知之敬以杯酒爲諸君視勝利言畢各盡一盞次戚省長抽出祝詞當席朗誦已亦各敬酒一盞次齊師長代表所屬全體將士致謝詞大致謂燮元等忝屬軍人討賊乃分内事今奉督軍明諭益加感奮謹當恪遵命令申明紀律掃穴犁庭共伸天討誓誅逆賊復我共和謹先領此盞以代表所屬將士致謝云云同時又慮省外人民或有誤會特爲出示佈告其文略云共和國體成之六年去專制之殘苛謀人民之幸福有背叛者法所不容窺竊神器借入京調停之舉爲稱兵叛國之謀脅迫宣統廢君號召帝制餘孽揑造大總統副總統及各省督軍省長合詞籲請文字勒逼大總統退位刋刻復辟上諭自稱内閣總理大臣希圖挾冲人以干大政賣中國以逞野心棄國法若弁髦視國家如兒戲似此土匪性質强盜行爲誠天地所不容神人所共憤現奉副總統明令會集義師共誅妖孽以保五千年黄炎之疆土以救我光華璀燦之民國義旗一麾全國響應贛省兵力雄厚義不容讓各屬駐防軍隊刻經酌量抽調編成義師陸續出發我父老兄弟同殷愛國定有敵愾同仇之心樂於贊成也其軍隊調集及經過地方萬我勿驚慌誤會至於本省防務亦已佈置完全且在戒嚴期内决無絲毫可慮深恐吾民未知底藴不免驚惶用特明白曉諭須知本督軍受全省人民委託之重必以保衞地方爲前提决不肯專事出征而不顧本省之防務願我商民人等各安本業靜候捷音切勿輕信謡言無端驚擾本督軍軫念民依維持公安之本意云云迨北伐軍出發時李督軍又對軍隊特致訓詞其詞曰天禍中國變起非常逆賊張勳入都謀叛挾冲人以攘大政幽元首而逞野心盤踞京師盜賊神器欲將共和根本完全推翻使我四萬萬人民永爲異族之奴隸種種罪惡國法難容現經會合各省同舉義旗誓清妖孽還我山河本省自辛亥以來我將士幾於無年不征無役不從備歷辛勤迭著戰蹟豐功偉烈久冠他軍兼之紀律嚴明秋毫無犯尤爲世人所稱道此皆我親貴之諸將士爲尊重紀律愛惜名譽所得也此次北伐務思中華民國締造艱難當續已往之戰功致無上之榮譽共守軍紀勿墮軍聲我將士同胞血誠深明大義當兹敵愾同仇之日定有滅此朝食之心總期迅掃贼氛還我光華璀燦之民國揚旌麾於國都留芳名於青史此爲全國之光不僅本督軍之榮幸而已云云 
[招撫張軍中之皖聞]  
　　今日（十號）李司令出示佈告各界謂倘有破壞共和擾亂秩序者即是民國公敵一經查獲按照軍法懲辦 
　　皖省張逆之軍隊已由倪嗣冲電請本省各界籌集軍餉一百萬元以備遣散並派馬少甫統領殷恭先鎭守使分赴各軍營宣撫如有願退伍者則令繳械給以軍餉如不願退伍者則按安武軍營制改編一律勒令剪髮暫由馬殷兩統領節制 
　　省城教育會省議會公益維持會商會及各界士紳致電倪氏謂張勳軍隊現在分駐皖省各縣共有二十三營請速設法籌餉宣撫以免地方糜爛當由倪氏電復云皖南張軍已令馬統領赴蕪宣撫當不致擾亂地方至餉項一層刻令財政廳會同柳議長及各界士紳設法妥籌昨在省公署會議已擔任籌集一百二十萬聞先向中交兩銀行息借將來由丁漕項下撥還 
　　倪氏前在蚌埠挑選軍隊十營預備北伐嗣因皖省張軍密布恐有譁變特電請馮代總統准安武軍仍駐原防地點以便監視張軍聞已得電復照准 
　　聞六安因前駐防軍隊奉調赴蚌現以時局不靖特由該縣知事會同紳商籌欵招添警衞隊四十名以保地方 
地方通信 
[蘇州]  
　　財政廳催解稅欵　蘇城稅務公所葉汀松所長接奉南京財政廳長訓令略云現值國家多故費用浩繁一切軍餉等欵均由本省預算支配在在關係緊要所有徵收各稅欵應速隨時彙解以濟要需葉所長奉文後趕速籌措擬先備洋三千元即日派員解寗 
　　蘇鄉梟匪猖獗　蘇鄉車坊鎭董事朱錫藩家前接梟匪管大肚子信函勒借銀洋三千元否則搶刦云云朱已將原函送請吳縣知事查核派偵緝隊前往緝拿解辦乃用直鎭某董同時亦接梟匪尚世忠來信勒借三千元限三日送往某處逾期則搶刦全鎭該董按函後警惶異常昨特持函來蘇面禀縣知事請求派水陸警察保護並查拿懲辦以安閭閻 
[松江]  
　　戒嚴中松事紀聞　軍界方面自接松滬護軍使盧永祥之戒嚴通電後對於戒嚴上之設施已次第執行如盧護使所頒戒嚴辦法七條中原有檢查郵件一條日昨松江防守司令何豐林業將此事辦法轉知縣署並咨請縣長即日派員會驗郵件李縣長當即轉飭警所逐日輪派警員會同防守司令部所派之蕭執法官前往郵局實行拆驗已於今日（十一號）始執行又松江軍事各機關如司令部軍醫院及各兵駐在地平時均由各營輪派士兵充當衞兵勤務但崗位不逾二人自九日起戒嚴後夜間已一律改爲複哨並於橋樑歧路等處添設步哨以重守望此外更派遣下級軍官隨時率同兵士梭巡各處藉防意外學界方面日來仍各事所事態度極爲冷靜如縣立六高等前次呈請舉辦畢業者現仍繼續舉辦已由縣先後派員監試完竣聞此次六校成績以楓涇之第三校泗涇之第四校爲最優亭林之第五校莘莊之第六校最劣聞第五校此次呈請考試畢業者數祇五人嗣被省署剔除學年未足者三人及考試時僅有二人而竟無一人試驗及格至第一第二兩校因與考人數過多成績不無出入現第一校已於今日（十一號）舉行畢業授憑禮縣署派委第三科科員袁玉雨到校行禮先合攝一影次由袁科員代表縣長致訓辭次校長訓辭次各教員演說次授憑次畢業生致答辭散會又一二兩校於此次舉辦畢業後第一校定古曆六月初三第二校定古曆六月初二招考新生期在擴充外此如省立第三中校之畢業生同學會則定本月二十七號起開交誼會三日並爲其同學美國留學生計鷺江開會追悼東吳第四分校則定於暑假期内設立專科補習會惟各校對於教育部令學生於假期内留校修學部令大約均不能實行缘第一步各校向縣請撥之欵均尚未批也 
　　自治委員被控之眞相　山陽鄉自治委員周寳善被陸希文殷其華（即殷震）等呈控後縣中即委柘林區自治委員顧君密查毫無實據旋周亦自請澈底根究以明虚實縣署因於前日傳集原被兩造並案中要證吳金福到署訊問陸等並拉向在陸所開茶肆内打藥針之地痞阿　到松意圖硬作見證昨經劉承審員當庭研訊先據吳金福稱渠娶孀婦周董並未與聞陸等所控索賄一節實係憑空揑造天日在上不敢誣指詰之陸希文等初極咆哮經劉承審嚴詞詰斥陸等始俯首無言旋具安分切結而退外傳謂陸等此次誣控因彼所開茶肆積欠茶捐頗鉅周曾聲言呈縣追繳故陸即架詞呈控以爲先發制人之計而殷則去年其祖故時（原充自治委員）即偕陸等呈保某君接充乃因誤其祖爲莊董致目的未逹此次之事有人謂黑幕中另有人唆使云 
[揚州]  
　　軍事中之小交涉　江都周知事前因驅逐辮兵曾與揚子小輪公司揚州經理戴禹門租用小輪四艘拖帶至浦每艘給價六十元言明揚州小輪一艘瓜州三艘迨至瓜州時該處祗剩二艘須守南京班來及南京班至該小輪帳房因未奉鎭局示諭恐悞班期未肯遵行定武軍即向空開鎗恫嚇於是勉允拖帶現該公司鎭江經理尤維吾來揚向周知事提起交涉以期恫嚇帳房索賠償費一千二百五十元經揚州經理戴禹門等從中調停周知事願出洋四百元（連租船在内）而該經理尚未允許也又聞揚子公司小輪日前開鎭揚班時有着軍服三人同購一票該公司茶房劉某與爭致地起衝突嗣經人調停始行無事詎昨日（十日）該兵士等三人復至該公司尋找劉某意欲與之爲難適該公司義國人在旁以軍人不應訛詐即用電話詢問團部稱並無某某兵士在外該公司遂將三人交該轄警區究辦旋又有某團之第三營第十連長某來向該區懇情稱願帶營自辦 
　　軍隊衝突消息　清淮鎭守使馬玉仁日前在寗請領子彈一百箱新式快鎗一千枝地雷五個於昨日（十日）由寗揚小輪運載來揚由押械之兵士在此間僱用帆船運往防地並聞馬鎭守之兵士與海州白鎭守使之部下在清河橋地方已發生衝突 
[杭州]  
　　出師之餘聞　自第一支隊出發後此間省外各高級軍官如葉旅長張台官等均志願率兵討逆因之軍署頗有組織第二支隊之動議旋以各防地人員均具有維持治安專責未便遽離故刻下軍署方面已將組織第二支隊動議暫行打消所有呈請從徵各禀詞一概均此令免議矣又聞齊省長以現當復辟風潮内地治安最關重要縣知事負有地言完全之責乃竟不顧大局往往藉端請假不待核准先已離署甚至有並不呈請私離職守亟應重申禁令嚴加取締昨特通令各縣知事復辟未銷滅以前不准率請給假如有擅離職守一經查察立即撤任嚴懲决不寛貨 
[九江]  
　　軍艦來往潯江　九江爲長江咽喉頗關重要上月來潯之江利兵艦因贛省派來之第二十三團已奉令編爲北伐軍由江裕輪船載赴南京會師北伐誠恐經過安慶發生危險特煩該艦護送八號由武穴開來之魚雷艇因與鎭守使有事磋商現尚停泊江中不日即行開駛聞建安兵艦亦准於日内來潯 
　　開會安慰人心　九江地方自治籌備處以現届戎嚴期内人民不免恐慌爰於昨日（九號）召集各界人士開會安慰人心處長萬和悅首先說明贛省宣布自主之原因及督軍與鎭守使維持地方之誠意且現在復辟既經各省反對不難指曰殲滅戰爭必不致延及南方諸君請各安生業毋自驚擾云云最後議决組織一公團聯合會每公團推代表二人遇臨時有事時得與軍政兩界接洽 
　　拿獲辮兵偵探　昨日某輪船下駛有由漢口來此之辮兵三名經鎭守使署偵探探悉赴署報告旋由使署照會領事轉飭巡捕拿獲内有一名供係商人當即勒令剪髮任其自去其餘二名聞係赴省偵探軍情由巡捕帶往捕房拘押又沿江岸某飯店内亦有辮兵四人被偵探盤查扣留 
雜評一 
[張勳果敢死戰耶（一子）]  
　　前數日之張勳或言逃矣或言將降矣而今日之張勳則頑抗如故也且將以一死决之也吾謂張勳而果能一死决之者則前日萬莊豐台等處之戰既出城督師此時即可一死决之矣何以又退入城内爲此負隅之抗乎其所以退入城内者以城内有商民外人清室三者爲其障蔽使討逆軍投鼠忌器而不敢進攻此即其不能死之明證也故今日態度之强硬不外二意一則以决戰大言恐嚇俾令顧全京師秩序者出而爲彼調停一則自知無倖免理欲縱其糜爛國家之毒計耳嗚呼此皆豈大丈夫之所爲也哉 
　　然則今日討逆軍之進攻者一面宜防其糜爛國家之毒計一面宜防其突圍北走之下策斯又不可不格外注意者矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[復辟實現後之上海（十一）]  
　　軍隊不得擅離　松滬盧護軍使昨接南京馮總統來電云前因各省區師旅聞逆慷慨同仇請纓自効當以地方防務重要通電各省軍隊非奉有政府命令不得擅離在案現在北方討逆軍已會師豐台京師指日可下徐州方面剿撫方略亦已就緒不難肅清近接各處來電仍有紛紛徵調之舉義償所激人有同情但各省財政本屬困難民心不無惶惑尤恐土匪乘虚蹈隙不可不防仍應查照前電非與政府商定行止毋得先自拔隊離防是爲至要切切國璋蒸印云云盧護軍使遵即抄錄原電分令所屬軍警各機關及商會等一體知照矣 
　　電傳北京險狀　日昨（十二日）本埠某國領事接有駐京使館電音謂張勳擁兵在京不納勸告仍甚强硬既不允解除武裝又不願脫離政界政正布置軍備掘濠疊土架以機關鎗砲以示死守今已略見發生衝突早晚必有劇烈戰爭事勢愈覺危險云 
　　注意逃散辮軍　本埠軍政各機關昨接齊省長來電以定武軍（即張逆辮兵）分駐蘇皖各處者約六十營現正辦理招撫事宜擬懼者或間有逃散爲此電仰迅飭所屬如有此項散軍或携有鎗械者立即扣留並隨時注意盤查以弭隠患 
　　協緝張勳偵探　松滬盧護軍使以張勳之婿林世豐所設之偵緝機關原在西門林蔭路十七號門牌曾經令由警廳搜查在案兹查林世豐現尚匿居租界仍舊暗遣逆黨潛往各處偵探消息當此嚴捕叛逆之時豈容混跡其間除密令軍警各署查緝逆黨外一面函致朱交涉員照會租界各捕房飭探一體協緝 
　　康有爲到滬說　字林報云康有爲已於昨日到滬其入西山爲僧之說實不確也 
　　京津紅會電訊　本埠紅十字會因近畿戰事籌備救護已紀昨報昨該會接北京總會來電略謂京會已組第一醫隊其醫務一切均歸協和醫校醫員主持備赴前敵如果軍情緊急再加組第二醫隊京城各醫院亦與聯合收治病傷軍民日前開始辦理入院療傷者已有多名每次津車抵京均派人在站迎護傷軍天津分會亦已組成醫隊出發廊坊實行救護等語該會接電後正在籌募捐欵力促進行 
　　水警編隊北伐　水警第二廳長趙雲生以張逆現尚踞擾京師自應選兵北伐共誓討逆業經議决由廳調選水警士兵一千名編爲北伐討逆隊由所部之第一第二第三三專署内各選精壯警士三百名所有頭目排長官員即以廳署衞隊及本廳官佐充任昨經分令第一專署長沈葆義第二專署長師蘭亭第三專署長仉志鵬等限予速挑選齊集送廳編制以便出發北伐共討叛逆 
　　軍警戒備嚴密　松滬護軍使查得斜徐路與法新租界之徐家洪路僅隔一河自斜橋迤西至徐家洪共有橋梁十餘座現當戒嚴之際防護自宜愼密故特規定自十一日爲始每一橋梁各派兵四名日夜分作六班輪流駐於華界橋堍遇有形迹可疑者須檢查放行以保治安昨已分令十五團第一營覃營長及三十八團馬團長三十七團第三營王營長等遵照各就管轄區域之橋梁派兵往駐 
　　松滬警察分防所巡官李錫恩以高昌廟一帶所居人民工匠爲多良莠複雜且該處爲軍廠重地值兹戒嚴期内防務不宜疎忽除諭令各長警不准請假外出外並於昨日爲始每一崗位一律加派雙崗荷鎗站巡夜間現督長警馳往裏日暉橋及江邊碼頭一帶嚴密巡邏以保治安 
　　陳醒漢等意見書　前湖北副總統府近衞憲兵陳醒漢等近均旅居滬上昨日具意見書遍發各省當道云天禍中國變亂相尋逆賊復辟竟成事實推原禍始其近因雖甚複雜而遠因實調停兩字有以誤之當辛亥改革之始革命軍半天下義師北指何難掃盪幽燕乃優容一項城至有去年洪憲之禍保存一清室復有今日復辟之謀此皆當日調停之誤也今兹之役亦强半誤於調停督軍團謀叛之始使有妥善辦法何難解决於幾先而必待張勳之調停引虎入室釀成今日之局面是欲利用調停而轉爲調停所利用可不痛哉幸而人心未死各起義師雲集京津直逼畿輔逆賊授首期當不遠而微聞猶有欲以調停進者醒漢等以爲逆賊叛國罪在必誅固無調停之餘地若一般帝孽陰謀危害民國者厥罪維均亦安有調停之可言夫除惡務盡姑息養奸古有明訓若僅懲逆首而罔治脅從事平後彼輩仍據要津今日爲亡國大夫明日便爲新朝元輔此時爲民國公僕異時又可爲帝制功臣起伏循環視同兒戲國家大事何日安寗此誠萬不可優容而稍事調停者也至清室優待條件經兹事變當然無繼續効力之可言揆諸天理人心至公至允此又萬不可遷就而稍事調停者也醒漢等光復伊始便執干戈鋒鏑餘生久忠民國目覩艱危之時局傷心痛哭而陳詞一得之愚敢安緘默至憲法者一國之大本也法一日不立國一日不安是宜恢復國會促成憲法以立民國之基礎今大總統黎公身陷賊中不克自由然身體安全則必有出險之一日副總統馮公代理大總統職務當於此時期間速行恢復國會以慰全國人民之望人望既屬天命攸歸矣醒漢等愛護共和情不能已用盡國民分子之責爲一再之狂言天下有明逹者採擇而施行之民國幸甚國民幸甚陳醒漢沈廣川田本丞丁爵等一百二十八人同叩 
[伍總長奉令免職後之電文]  
　　外交總長伍廷芳氏已奉明令免職所有外交總長印信行將派員送津兹將伍氏昨致南京齊省長電文錄後　南京齊省長鑒文電悉廷芳七日清晨抵滬是時馮公尚未宣布代理元首職務天津國務院亦未成立民國外交無人主持廷芳恐各國承認僞政府故有陽日通電並告各公使勿與僞尚書梁敦彦辦理交涉區區擁護共和之苦心已詳前電現廷芳已奉明令勉職民國外交有人承辦廷芳樂得卸肩現從事修養工夫北行自當作罷官印亦即送津以清手尾伍廷芳震 
[粤商歡迎伍博士紀事]  
　　昨晚本埠廣肇公所潮州會館嘉應大埔兩同鄉會旅滬粤僑各團體在寗波路該公所開會歡迎伍廷芳博士到會者唐少川朱鼎青陳可良唐翹卿梁綸卿郭竹樵曾明村黄少岩温佐才謝藴珊戴錫濤楊虎臣等一百三十餘人於七時入座首由同人致頌詞略謂法律爲立國根本前以解散國會違背約法公力持正義堅不副署我中華民國約法之神聖尊嚴賴以不墜此孟子所謂富貴不能淫威武不能屈洵足爲國民之模範增歷史之榮光今者大亂未平隠憂四伏前車未遠來軫方遒瞻顧前途罔知所届所望我公以維持約法之精神奮起設施務使我國億萬斯年永遠成爲法治國今日之歡迎非徒伸吾人崇拜英雄之心亦以表國民尊重法律愛護共和之意云云旋由伍博士起而演說云二十世紀以來共和政體已爲世界潮流所趨嚮如近日俄國亦改共和可見專制政治勢難存在於今日至共和國以法律爲主尤以國會爲尊前者武人欲解散國會始以哀求繼以威迫予誓以頭可斷副署萬不能從非有私於國會實爲尊得法律耳若無法律則國將不國所願我同胞人人遵守法律無難成爲法治國又言中國社會之不良由於腦根腐敗團體渙散所致尤望國民力求開通互相聯絡云云繼由唐少川君演說略謂地球上無論何國皆有黨派惟能以少數服從多數斯可趨於共和正軌云云繼由朱鼎青君演說略言現在同鄉正組織廣東俱樂部伍先生所言開通聯絡兩大端深望諸公注意實行云云末由同人偕伍博士赴樓上廣東俱樂部游覽一週伍君以其佈置完善即時加入發起人之列遊覽畢在休息室小憇後即分别各散時已十鐘餘矣 
[法租界預備慶賀民主紀念]  
　　法捕房施總巡以本月十四號爲法國改立民主紀念日循例懸燈慶賀本届各捕房通班繙繹包探中西越各捕預製燈彩定於十三十四兩日（即今明兩日）夜間舉行提燈會觀者勢必擁擠深恐有匪徒宵小乘隙摸竊强攫情事故傳諭各探捕届期須身茂槍械分段彈壓巡緝以衞行人 
　　另一訪函云明日（十四日）爲法國共和紀念之期本埠法租界依照曩例舉行慶賀典禮先期由公董局分别籌辦標桿旂幟燈彩遍植於各馬路並在大自鳴鐘門前紥成冬青牌樓飾以電燈於愛多亞路中間各電燈鐵桿上環懸五色電燈雜以旗幟路旁亦繋旗燈沿路密佈各捕房門首及法總領事公館均紥冬青遍懸電燈大自鳴鐘西首聚寳樓亦懸電燈無數沿簷下紮成雙龍搶珠燈彩並飾以佈景各店舗亦有懸燈助興者今日晚間舉行水龍會一次各龍社均已紥彩整備並由探目黄金榮會同各探集資紮成各項人物燈彩數十種参入會中游行更備馬十六匹爲前導聞尚有扮演各種戲據以助餘興所有會中人均由各探及探夥巡捕自行擔任昨由黄探目分别囑令於六時許須赴公館門首取齊然後排道起行周遊各馬路後乃赴操場演龍試技畢始行分别散回預計必有一番熱閙也 
　　又一訪函云淞滬警察廳長徐輔洲以本月十四號（陰曆五月二十六日）爲法國民主大紀念之期本埠法租界張燈慶賀届時游人必多惟值戒嚴期内誠恐匪徒乘機肆擾亟應預行防備是以面諭一二區警署警正轉知所屬各分駐所務派長警在華法交界地點愼重防護 
[赴英華工放洋]  
　　英國此次在漢口等處招募華工二百七十名來滬轉乘太古紹興輪船出口駛經牛皮膠洋面該諭觸礁失事由東洋公司輪船將該華工等援救回滬寄寓浦東華勇碼頭八號棧房又本月八號由聯益輪船裝來華工二百六十名兩共五百三十名均寄寓該棧等情已誌報兹悉此項華工均由湖南省城募集業由承募英人及工頭粤人楊某於前日（十一號）下午三時商諸太古公司温州輪船裝載出口繞道營口威海衞等處再轉輪直逹英國惟聞各華工登輪至起椗時檢點人數已少去九十名云 
[江蘇銀行上半年之盈餘]  
　　江蘇省立銀行總行設在本埠自聘請上海總商會公斷處處長張志蓀爲行長以來營業頗爲發逹添設分行年有增加現在所設分行如南京蘇州無錫鎭江下關徐州蚌埠通州等已有八處兹值上半年結賬之期計本年自一月一日起至六月底止所有總分各行均有盈餘兹特調查盈餘確數列下上海總行六千九百六十三元二角七分半南京分行二千四百八十八元五角三分四蘇州分行七千二百二十九元九角零一無錫分行八千四百七十七元七角零九鎭江分行一千一百六十九元二角五分七下關分行二百七十三元四角四分三徐州分行四百九十五元七角九分四蚌埠分行七百三十七元四角一分六通州分行三千九百二十四元一角五分四統共盈餘銀三萬一千七百五十九元四角八分三釐 
[又獲越貨傷人之同黨]  
　　皖人鄭秋江蔡信奎王東良經老閘捕房包探張炳成查與已經解送護軍使署懲辦之盜匪李金英金小三仔持械夥刦麥根路泰來祥烟紙店内大小現洋銅元一百六十元並拒捕開鎗撃斃泰利洋行經租處看門華捕邵德盛寳康絲廠學徒陳根寳兩命案内有關禀明捕頭協同西探前往法租界將鄭等三人獲解公共公廨奉中西官諭着押候美領堂期解訊在案兹悉張探前日又獲鄭等同黨桂貫之一名於昨連同鄭等三人併解公廨請究據張探禀稱此案眼線嚴寳昌已經解往軍署作證應請提回質證云云經諭襄讞得禀商之美柯副領事判鄭等還押候將嚴寳昌傳案再行質訊 
[命案解送地方廳]  
　　法新租界某洋人處侍者謝富貴前用手鎗斃汽車夫高阿九一案當經法公堂中西官驗訊明確因案關人命判將謝押候備文送歸内地法庭懲辦在案昨日午刻法公廨飭派中西探捕持文將謝富貴解送地方廳請辦當經檢察官預審之下判謝收押候傳各證人到案訊核 
[浦東試驗機關鎗]  
　　淞滬警察廳徐廳長刻向護軍使署領到機關鎗四支惟必須試驗以免臨時遺誤查得浦東爛泥渡三區警署附近曠地上可以試驗故於昨日派員帶同游巡隊士將該項機關鎗運往該處裝足子彈如法試放一過旋即帶廳存儲 
[電車撞斃老人之結果]  
　　華商二號電車二十二號司機人陳永才前因駕駛快車在永盛碼頭撞斃年約六十餘歲之老者報請地方廳派員驗明並據警區將陳永才及在車乘客願作證人之楊玉書併送到案預審明確將陳收押起訴審判廳候判在案昨午由推檢各官開庭辯論之下判陳永才罰洋一百元以儆仍飭收所押繳 
[輪船搭客私帶烟土]  
　　杭州輪船此次由汕頭開駛來滬於昨日上午十時抵埠停泊浦東華通碼頭經海關　巡洋員登輪搜查在搭客某甲行李中抄出大宗烟土計三百餘隻某甲知事敗露即乘人叢中逸去此項烟土係分别藏於枕頭草紙面盆及茶葉箱中關員等當將烟土帶關存儲候燬一面飭拿帶土之人到案解辦 
[遊民徒衆藉端歛錢]  
　　泰州蛤劉世祺等在恒豐路智和里租賃房屋以慈善學校爲名並冒楊小川鄒錦箴之名四處募捐騙錢肥己經四區姚署長訪悉逮案抄出各僞團體圖章鈐記及往來書函等證據正在訊辦問忽有劉維洪携洋三百五十元到區行賄經姚君一併解送淞滬警廳司法科訊辦已誌前報兹悉劉維洪本係清帮匪首人皆以老頭子呼之劉世祺爲其門徒平日專在义袋角一帶向同鄉人藉端訛詐此次案發被逮人心大快詎前日有維洪之徒衆多人分頭向旅滬江淮帮工頭等揚言此案已運動成熟可期消滅勒令醵資使用或數元或數十元不等刻聞是案已送地言檢察廳想法庭必能按律嚴懲也 
[中日商業聯合會近訊]  
　　昨有日本領事官加藤氏至愛而近路均益里九十九號中日商業聯合會事務所調查該會宗旨表示贊助近日本埠中日各商號贊成入會者頗不乏人並接有外埠函詢設立支部規則該事務所因組織伊始一切手續尚未完備正在積極進行 
[漢口實業團赴日考察]  
　　漢口新創第一紗廠之李顯廷昆仲與燧華火柴公司之齊相琴吳振齋及葆和祥瑞記各洋紗疋頭等號代表共十二人於昨晚乘日本之熊野丸赴神户考察實業以便回國後從事改良 
[各學校消息彙誌]  
　　務本女子中學校　尚文門外黄家闕路縣立務本女子中學校創始至今已歷十有六載歷届畢業生之執教鞭者遠至南洋羣島近在本埠均卓卓有名此次高等小學畢業者三十三名初等補修科修業期滿者四十三人於昨日午後行畢業禮首由校長曾公冶報告次由沈知事代表李頌唐給憑給奬并致訓詞次由道署教育科長錢繼曾及道尹代表余芷江致頌詞繼請省立師範校長賈季英演說略謂鄙人甫自日本考察教育歸將一得之愚以供商榷日本最有聲譽之女學爲東京高等女師範其附屬高等女學（即吾國之女子中學校）以家事縫絍爲主科其時間幾佔二分之一貴校自改辦女子中學後亦以家事縫絍爲中心可謂不謀而同足徵貴校合世界之潮流應時勢之需要將來成績定有可觀云云繼由前務本創辦人吳　久演說略謂鄙人對於諸君畢業可就過去現在及將來而論以過去之辛苦故有現在榮譽之報酬則將來更當如何辛苦以求相當之報酬云云 
 
 
 

Page 11

 
 
繼由該校高三主任教員施伯謨致訓詞末由校長致謝詞唱校歌而散復請來賓展覽成績各科學均斐然可觀而於女子無用知識尤爲注意故裁縫剌繡兩門成績猶擅勝場兹將高等小學第四届畢業生姓名籍貫錄下　侯醴華寳山　沈文耀上海　楊秀華上海　張秀餘上海　林清居福州　楊蓮華上海　錢靜芝常熟　狄綺君溧陽　童亦英慈谿　顧世英南滙　王芳蓀杭縣　吳學敏武進　沈文媛上海　張傑人上海　夏芬遠嘉定　周瑞珍寗波　周季雲上海　吳文瑛無鍚　嚴慧貞鎭海　胡根寳上海　魏弱男邵陽　楊　藻大埔　李月卿寗波　紀荷卿江都　楊　粹武進　沈文逹上海　凌秀娟上海　陳　絢宜興　徐秀卿慈谿　顧琴玉上海　陸敏英吳縣　沈有琪吳縣　沈寳玖上海　補修科姓名從略 
　　羣學會英文夜校　小南門外民國路羣學會内附設之英文夜校爲王慕詰等教授學生三十餘人每晚七時至九時授二小時兹定星期六（二十六日）放暑假並於日是午後五時由顧馨一主事備筵邀全體職員籌議會務進行事宜昨已分發請柬矣 
　　湖北旅滬公學　本月十一號上午湖北旅滬公學校行暑假休業式午後二時校友會假母校開第二次常年會到會者三十餘人首由會正陳必逹報告會務次更舉職員其結果陳必逹爲會正周宗模爲會副張善師爲會計李緯文趙光福爲書記王德棻張令綵凌華　包智源爲幹事繼由校長凌銘之及教員蕭則林相繼演說大旨謂本校各科雖已臻完備終慮有未能盡善之處望現在肄業各校諸君隨時將校務報告本校以期改良云云會後備有茶點師生歡聚而散時已五時半矣 
　　培德學校　虹口清雲里粤僑私立培德學校定於七月十五號（舊曆五月二十七日）午後二時舉行高小初小第一次畢業式并暑假休業禮已由該校備柬邀請各界届時前往参觀 
[公立法政學校招攷之布告]  
　　上海縣知事公署昨發布告云案奉江蘇省長公署第二九三一號訓令内開據公立法政專門學校呈稱竊本校擬於本年夏季招收預科新生八十名法律本科一年級编級生三十名法律本科三年級編級生及别科附班補習生各三十名政治經濟本科二三年級編級生及别科附班補習生各三十名除將招生簡章擇要登載滬報外惟恐此項學生散居各地見報不易理合黏具簡章一份備文呈送仰祈鈞鑒俯賜通飭本省各縣知事出示布告俾衆週知等情並粘送簡章前來據此除指令外合仰各該縣知事遵照即便出示布告如有合格學生逕向該校報名候試可也此令等因到署奉此合黏招生簡章出示布告仰中學校畢業或與有同等學力各生一體知悉如有志願投考江蘇公立法政專門學校者逕向該校報名候試特此布告 
[調查江浙兩省添設繭行]  
　　本埠絲繭總公所據江浙皖三省分所報告今年各地新增繭行計有八十餘家之多沈總理恐有漏領行帖情事特派妥員分往江浙兩省調查惟皖省路途較遠已專函大通分所及青貴銅涇分所代爲查報現蘇浙兩省派員兩人昨已分乘火車起程前往 
[工商研究會定期開會]  
　　中華工商研究會南洋商業公學定於七月十五號（星期日）上午九時舉行畢業禮并開歡迎新會員會除由該會會長楊小川君公學校長吳衡之君具柬邀請各界名流到會觀禮及閱成績外并函請王道尹朱交涉員蒞會演講是日下午一時又聯合國貨維持會在錢江會館歡迎伍博士云 
[警察逮捕教員三誌]  
　　地方廳無往傳徐國標權力警察逮捕教員一事已兩紀前報昨午該教員張海雲即投上海地方檢察廳禀稱本地人現在治下淘沙場時化學堂商業班爲教員家住麵筋弄如意里中舊曆本月二十一日家中所僱傭婦與隣家女傭因曬衣口角起釁衝突教員即上前喝阻未幾忽有名數巡警來家不由分說將教員拘入一區三分駐所轉送警察廳訊辦警廳長徐國樑盛怒之下親將教員批頰數下又被隨從人等將我扭住痛毆以致身受重傷衣服扯破眼鏡打碎該廳司法科又責令教員覓地搬遷似此情形實與警章有違心不甘服爲此來案起訴請求驗究等情嗣經賀檢察官升坐飭傳張海雲到案研訊之下騐得尚無重傷賀君遂當堂謂曰今日爾到廳所控各節本廳惟有據情存案而已若云起訴審廳往傳徐國樑到案則本廳無此權力因徐國樑乃是陸軍中將應受軍事裁判如果爾始終不服應赴松滬護軍使署控訴可也諭畢將禀詞收受備查張則令去 
[浚浦局工程師因病請假]  
　　浚浦總局總工程師海德生氏前因請假回瑞典原籍與陸軍工程隊某女公子完婚曾委本局副工程師司叨克（譯音）代理總工程師職務兹因司叨克君偶患感冒又呈請該局局長給假俾赴醫院養疴業由該局長允准矣 
[兩影戲園影戲]  
　　新閘路橋新創民國花園影戲所演各片新奇變幻足令觀者欣悅聞開幕以來營業尚爲發逹云　又北四川路虬江路口上海大戲院近由美洲運到三十三本連台影片中有蒙古酋長假調和之美名陰存攫利之野心因此瓜分國土一蹶不振罪魁禍首甘冒不韙與今日之張勳同一荒謬昨晚演頭二集觀者無不鼓掌亦足以覘一般愛國者之心理矣 
[戳傷髮妻之禁押]  
　　紹興人葛炳夫於上月二十九號行經東新橋街見某漆匠店樓上有一少婦與伊妻陳氏服式面貌相同誤爲己妻疑有不端情事回家用剪刀將妻戳傷咽喉三處由捕拘入捕房將受傷人送醫院醫治後將葛解經法公堂訊判押候陳氏傷痊再核在案兹陳氏傷已痊愈昨又解送法公堂訊據陳氏供稱丈夫爲煤炭生理現在失業賴婦人洗衣度日是晨不知因何用剪刀將婦人咽喉戳傷求究葛供因出外見某漆匠店樓上少婦與妻相同疑有不端且民人歸家妻子不願與我同臥更爲疑心故至黎明時以剪刀戳傷妻子咽喉現已明白悔之不及求宥中西官判葛禁押十四天完案 
[淞滬警察廳招領迷路女孩傳單三則]  
　　（一）爲招領事案據四區二分駐所呈稱竊據警李廷芳帶進迷路女楊根弟一口請爲安置等情當即訊據該女供稱年十六歲揚州人父名楊招富住十六舖翁名馬永富住嘉興路十四歲時許與伊家爲媳時被翁痛毆於前日下午走出回歸娘家迷路等語查該女身穿白老布褲褂面白赤足梳辮即派警至該處查詢均無其人無從送歸將該女送閘北寄養所留養外理合具文呈請鑒核等情據此合亟通傳招領仰該迷路女楊根第家屬迅即前往認領可也此傳 
　　（二）爲招領事案據二區一分駐所單稱據警帶進迷路女孩吳阿妹一口請爲安置等情前來理合將該女孩送廳並請通傳招領等情據此當即發科訊據該女孩供稱年十六歲龍華人父吳南根在浦東摇船帮工七歳時經媒人送至張志堂家爲養媳兹因屢受翁姑痛毆乘隙潛逃被警查見送廳等語除將該女孩送新普育堂留養外合亟通傳招領仰該迷路女孩吳阿妹家屬迅即前往認領可也此傳 
　　（三）爲招領事案據一區三分駐所呈稱竊據警張元帶進迷路路女孩一口請爲安置等情前來即詢問該女孩姓名住址均不能說似有癲狂病年約十一二歲身體胖大面麻頭梳小辮身穿白條布灰條布褲赤足灰布鞋理合具文送廳並請通傳招領等情據此當即發科訊據該女孩似患瘋症不能言語除將該女孩送新普育堂醫治外合亟通傳招領仰該迷路女孩家屬迅即前往認領可也此傳 
[婦人踢斃養媳]  
　　住居美租界塘山路一千八百二十一號門牌之寧波婦人徐江氏前日將八歲童養媳沈大德百般凌虐並用脚踢傷小腹立時倒地殞命當由同居婦人殷王氏徐丁氏將徐江氏送入捕房一面將童養媳屍體舁送斐倫路驗屍所昨早報請英公廨中西官蒞所驗明委係踢傷小腹身死當即塡明屍格飭屍母陳氏棺殮徐江氏押候訊明究辦 
[協提拐案婦人]  
　　法捕房施總巡昨日飭派包探王德奎帶同原告陸杏榮持片渡浦至爛泥渡三區警署聲稱陸住法界因髮妻張氏被伊阿姐龔張氏串拐無蹤現龔張氏匿居洋涇廟附近請爲協提等情當經解警正核准派警協同前往將龔張氏提署略詰一過諭交來探帶回歸案訊辦 
[凌虐養媳之懲罰]  
　　福州路三百六十五號門牌肉莊主無錫人榮紀才與妻錢氏因將十三歲養媳朱素珍凌虐被老閘捕房包探沈阿岳查悉將榮夫婦與女一併拘入捕房分别暫劉於昨併解公共公廨請究經中西官質訊明白以榮錢氏不應將女虐待姑寛判罰洋二十元充公榮紀才斥釋朱女交其父朱鴻濤領回俟及笄後正式婚娶 
[圖詐行兇押三星期]  
　　西藏路七十二號門牌雉妓院鴇婦張秀寳指控流氓李明岳糾黨翡翠阿福等藉端圖詐洋十元不遂被毆受傷等情昨由捕房將李明岳拘解公共公廨請究經王襄讞會同美博副領事訊明判李押三禮拜示儆 
[學徒認獲擲包匪徒]  
　　南巿關橋附近履泰京貨店於陰曆本月二十一日午前遣其走周立昌手持洋三十元至倉橋堍菜巿中收兌角洋三百餘枚回至潮惠會館門前突遇擲包騙匪將形似洋銀五十元之鉛條一包在途抛棄該徒拾取後被該匪多方誘騙致將所持之小洋如數騙去迨覺察後該匪等已杳如黄鶴後由店主周福根報請一區署查緝昨日該騙匪黄占元適在彼處經過被該徒認出立即扭控該署正在詰問時有黄之同黨王金山周三子在門外探望消息被賈巡長所見當即拘住併案請究旋據周三子供認得洋二十元王金山黄占元各分得洋五元均已用去當即一併飭送警廳司法科訊究 
[匪徒搶攫金圈]  
　　昨有老嫗行經法租界西新橋南街第七十七號弄口（該弄通民國路）突來藍衣白褲之匪徒一人將老嫗推倒强將耳上金圈拉去血流如注老嫗狂呼救命經巡捕到來該匪直往民國路而逃途人見其逕入華界迎面有淞滬崗警並不攔住任其逃逸而去 
[探夥拆梢並無證據]  
　　王小五子與五李氏王錢氏在公共公廨指控探夥丁和尚拆梢洋三十元等情由廨訊判丁交一百元人洋並保候查明再核在案昨晨復訊據西探目利扶司投訴原告向在梧州路開設茶館深知租界章程既被拆梢當時何不報告直至三禮拜後始托人函告總巡捕房顯有不實之處訊之被告丁和尚延律師侯魯公到堂代辯中西官核供以原告所控證據不足會判將案註銷被告開釋 
[帶上判押一月]  
　　浙江金華縣人丁新芝前日午後身帶紅土一包行經愛多亚路被老閘捕房包探陳阿根查見抄出紅土一併帶入捕房昨解公共公廨請究經中西官訊實判丁押西牢一月土送海關銷燬 
[崗警扭毆小販]  
　　昨日午後二時許滬城魚行橋北首有賣香瓜之某甲停擔道旁該處巡警以期碍路責令他去甲行走稍遲且口中　皂當被該警扭住毆撃致甲受傷口中流血後經旁人上前緩頰該警始允釋手 
[寳山縣解送上訴卷宗]  
　　寳山縣婦人王嚴氏前因謀斃幼孩經該縣知事將該氏提案訊實判决該氏不服投上海地方審檢廳上訴業經該廳核准行文該縣吊卷昨該縣署已將全案卷宗及該氏派警押解來滬到廳後飭將該氏收押候示 
[股東控案先行註銷]  
　　中華商業公司前投法公堂控元泰成蔴袋店主吳槐卿不出定貨蔴袋蔴布求請限出後因不出將貨拍賣尚虧銀七千餘兩限吳繳出在案後吳覆控稱元泰成係股份開設尚有股東陳佐堂蔡志揩等置身事外亦請提案訊追昨由捕房將蔡志揩傳到解訊蔡由逖百克律師代表稱元泰成向中華公司定貨内有蔴布二十五件所虧之銀一千七百餘兩蔡應承認三份之一計銀五百九十三兩今願如數繳案存在公堂以後蔡與元泰成脫離關係請堂上明白宣佈吳槐卿稱蔡應認虧銀數相符惟用去律費等項蔡亦應擔任一百五十兩不妨俟商人出外後向蔡面算判吳控蔡案准予註銷 
[江湖醫生被人扭控]  
　　住居南巿董家渡之江湖醫生施生福胡少祥前日有浦東陸家渡鄉民黄阿松因患肚角癰外症向之求治議定包價洋十五元已付十三元施即用火針針治詎不能醫愈旋即身死黄之家屬以被黄烙傷致斃惟因天時炎熱先將屍收殮昨由尸弟黄金林偕同寡嫂將該兩醫生扭控一分駐所並呈上銀針一枝請爲澈究當因事關人命飭即解送警廳司法科訊核 
[賠償原告眼鏡]  
　　英美電車公司十九號查票高麗人金景明指控二百零二號無軌電車上賣票人周濟廷將伊兇毆受傷打失金絲眼鏡等情昨由捕房將周拘解公共公廨經中西官訊明以周不應行兇判罰洋七元賠償原告眼鏡完案 
[展限十四天繳清]  
　　錢文祥前將田單一紙向顧姓抵借洋六百元歷十餘年本利置之不理被控法公堂判令共還洋七百元押追不繳故將該地拍賣得銀一百七十八兩尚少洋四百餘元還押追繳在案今已届限四又提訊錢稱現由家屬在外設法求請寛限措理判還押展限十四天繳清違干未便 
[道尹公署批示]  
　　滬海道尹公署昨批施廷標呈爲違法縱容請求飭縣依法訊究由據呈是否屬實一面之詞殊難憑信候令崇明縣知事迅速查訊明確秉公核判具報惟查所具訴狀並非正式民呈違章特斥此批 
[縣知事公署批示]  
　　上海縣知事署昨發批示云踏布公所業董唐壽及全體各坊呈破壞行規請封閉由據呈永大公坊破壞行規跌價私攬向論恃蠻等情既與該同業生計有碍勸阻不從經全體各坊蓋章連禀前來應准所請候飭查封閉可也此批 
[誌謝]  
　　兹有鈕某等請新劇員劉藝舟編演時事新劇名爲辮于造反并請沈佩珍周克新等演說國家興亡及化學家演各種幻術定於五月二十七日（禮拜日）假座法租界天聲舞臺開演昨承贈劵四紙書此誌謝 
　　更正　昨報載交涉員署與天津來往電文三道中有津密尤電等語兹接交涉署函謂並無津密電本是日所收發之電報亦無用尤字日脚電文内容雖有伍總長免職及嗣後外交事件送呈國務院辦理之語與所載不符云云合即更正 
來函 
[沈海觀來函]  
　　敬啓者昨今兩日貴報載有警廳沈某車夫被一區三所崗警毆傷一則查敝庽並沬雇有車夫近日亦無其他傭僕被警士毆打之事當係傳誤尚乞登入來函更正爲荷　沈海觀謹啓七月十二日 
雜評二 
[電阻出師（步陶）]  
　　京亂一星期有餘而各省出師之報始紛紛傳逹非有他故交通不便地勢使然也誠使中國大局其問題僅在一張勳與其辮子兵則時勢之敉平自可如河間蒸電之所預期而各省正可專注其全神於本省之財力與治安然而默觀近數日來各方面所含藴之意氣仍有增而未已其爭端之導線仍愈切而愈激將來省與省之間或一省中之某部份與某部份終不免有多少難言之隠此其於實際上將不利於吾儕小民者正不在張勳下也今者河間既知張勳爲不足平矣既以財衆與治安爲各省相勸勉矣竊願進而求之勿使一張勳去而衆張勳又繼踵以來更勿使財力與治安僅爲官場之門面而各地常多不平之氣斯亂之種子乃不生而各省乃可永保其固有之場合區區文電其奚爲哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[復辟賦仿阿房宫賦] [  觀欽]  
　　七月一共和刧改國體稱復辟京畿數百餘里不見天日辮軍南衢而北突附和老張希氣冲冲闖入宫牆清帝喫驚太妃痛哭貽禍冲人急煞世續竭力求饒聲涙俱落伏地呼號碰傷額角淋淋焉漓漓焉血不知其幾千萬滴（俗音篤）由他苦勸過耳飄風憑咱主張抱住眞龍升座受賀萬歲呼嵩養心殿上（清帝受賀於養心殿）春光融融總統府裏風雨淒淒一日之内一城之間而氣候不齊朝班領袖文武聖人隨聲附和朝宗士珍盲人瞎馬暮楚朝秦明星熒熒猩紅頂也綠雲擾擾孔雀翎也别栗僕鹿磕響頭也鷄喤狗呌謝皇恩也雷霆乍驚賀礟放也轟轟隆隆竟不知其有幾響也一舉一　胡帝胡天惡比莽卓而加甚焉其興高彩烈者不滿十天副座之出征總理之勞軍馬廠之興兵各省各府馳電討罪積牘如山滅此而朝食以警奸頑風起水立星馳雲集大軍一到京師之人甯不惕息嗟乎中華民國四億人之國也勳不愛國人亦念其家奈何出之以兒戲弄之若搬沙使錦繡乾坤變成百裕之破縷完全金甌變成寸裂之瓦缶豚尾垂垂變成奴隸之根性翎頂煌煌變成丑角之韃虜矯詔傳來變成天師之盡符惡劇做出變成散場之鑼鼓使天下之人不敢言而敢怒義師　起辮帥氣挫倚兵逃宣统苦四百萬元飯碗打破嗚呼召辮帥者總統也非宣統也滅辮帥者辮帥也非義師也嗟乎使辮帥而自受其身胡爲而求召既召而不主復辟則遞數年可至十數年而爲帥誰得而剪滅也辮帥不暇自殺請國人殺之國人殺之而復活之則國人又不啻自殺國人也（三） 
家庭常識 
　　洗白色綢衣　水中當加碼砂漿以白芨（均在中國藥店購）未上竹竿以前在乾淨桌上乘潮摺疊使平竹竿上套以軟布套置潔淨通風處陰乾如以肥皂洗之則不久色黄滯晦無光殊失美觀 
　　代肥皂　黄豆登場之後遺下枝幹不須雜他草柴用以炊火其灰取汁較勝稻草灰汁艮因稻草灰汁雖能去垢殊不利於白色之衣如經洗浣數次色必漸黄其功用不如黄豆幹灰汁之純良也[  王立方]  
工業須知 
[攝影術（三）] [  蓉軒]  
　　鉛筆修片法　以洗成之底片待乾後於人面上薄搽松節油少許映於鏡面上使回光照透花紋以削之最尖細之軟鉛筆於人面透明處輕加細點務使均密凡鉛筆所點之處曬出即成白色如所點不當則面相變成浮腫或生麻孔故非熟鍊手術者不如不修爲妥 
　　紅色修片法　洗就之底片如嫌曬出面色太黑可將底片之藥面以毛筆將面部塗透清水復以最明淨之淡洋紅水匀塗於面部透明處乾後再以清水塗之使匀則曬出之片面色即白此法較鉛筆雖易然亦非熟手不辦蓋難在染色均匀須深淺得宜耳加厚方　如照出底片因開鏡時受光時間太多冲出後花紋不清或全張透明可以左方加厚之（甲）（汞綠）一錢（清水）一兩（如渾濁可濾之）（乙）（安母尼亞水）一錢（清水）八兩右甲乙二水分裝二瓶冲片時先以甲水冲白再以乙水過成椶色復以清水洗淨即得 
　　滅薄方　如照出底片因開鏡時受光時間太少冲出底片全張昏暗曬片不易可以左方滅漙之（甲）（大蘇打）五徵（清水）二兩半（乙）（赤血鹽）一錢（清水）一兩右甲乙二水各半混合用過後棄之（未完） 
集益錄 
　　答第二十九問　藥房中所售之臭藥水雖假稱之爲石炭酸（Phenol）不知石炭酸之價格何等高貴用作尋常之殺菌消毒殊不合算故普通所售之臭藥水寳爲類似石炭酸之物質亦具有殺菌消毒之能力即Oresols是也其分子式O6H4（OH３）ＯＨ與石炭酸同在於Coaltar中Coaltar爲乾溜石炭（即煤）而得即煤氣公司中極大之事産品也今欲言Coaltar當先言Ooalgas（即煤氣）之製汉其法即入石炭於密閉之黏土或鐵製之甑中灼熱之使所生揮發性之物質通過於冷却器中除去Coaltar等之在常温時爲液狀者更通遇於洗滌器面除去Ammonia（即安母尼亚）等更入於清淨器以石灰綠礬等除去無水炭酸及硫化水素等則等精製之Coalgas集於貯藏槽中以供燈火及燃料之用今煤氣已製畢再言Coaltar之分溜其法即入Coaltar於鐵鍋或甑中而熱之通過其蒸汽於蛇管中使之凝縮因熱度之高低而得種種之物性在百七十度時溜出者爲輕油百七十度至二百三十度溜出者爲中油即石炭酸及Oresols存在焉二百三十度至二百七十度溜出者爲重油二百七十度以上溜出者爲Anthracne　O　殘留於釜中者爲Pitoh（即柏油是也或稱火漆）今舍輕油重油Anthraoene及Pitoh而專言中油將中油中之結晶物榨出以苛性鈉硫酸順次洗滌後使之昇華或蒸溜之即爲Naphthalene（那普塔林）所存下之液　即爲粗製石炭酸再加温苛性鈉液而振盪之其可溶性之部分復以硝酸或硫酸處理而蒸溜之則得結晶者爲結日石炭酸液體者爲不純石炭酸其所存不溶性之部分即爲Ctesols即臭藥水是也觀以上所言則臭藥不之製法極爲複雜且非大經營不可非合數種之藥品草草即能配合成者[  左丹] 　栩按臭藥水具有特别之氣味家庭間婦女每不喜用不如用綠礬石灰炭屑三項混合之粉功用相等而價極廉製法詳家庭常識初編一三二頁 
長篇小說 
[寫情小說柳暗花明錄] [  常覺小蝶天虚我生合譯]  
　　第二十章（三） 
　　裘狄斯曰佳乃接其書仍庋原處言曰吾今當以計畫告汝於是二人促膝深談室中頓入沈寂桌上蠟炬就炧亦復黯澹無光滿室乃起愁霧簷外方有夜鴟驚月而起磔磔作聲蘇惠恩忽一駭曰上帝鑒之汝乃爲此等事耶裘狄斯曰然此何不可爲且行之亦何害蘇惠恩曰危哉當知此事果敗至少當受七年之徒刑吾爲律師固知法者嗟乎事不敢也裘狄斯殊不動容毅然曰不謂汝膽怯乃如鼠當知吾策萬全何致失敗且有何人敢於出首若言彼人則彼手足已爲吾人所束縛又安能搬石而自壓其足蘇惠恩汝爲律師恐亦無能覔我破綻矣蘇惠恩曰破綻固無但我終畏法也言次一噤如中驟寒裘狄斯曰汝乍聞吾言固駭但細思之便覺無礙蘇惠恩沈吟久之曰汝策固佳今吾爲君之故乃不惜一爲之矣裘狄斯笑曰但計事成則吾人爾時已富又何往而不適何患事覺若彼則且日戚戚焉坐於愁城之中即此一事已足使自殺其身其死必矣蘇惠恩曰然則彼果死者汝當嫁我矣裘狄斯以扇柄撃其額曰孺子天下乃有蠢蟲如汝蘇惠恩受撃又不覺一噤女曰憶之當知汝已立誓雖欲反悔亦不能矣蘇惠恩曰即不誓亦安能袖手視汝裘狄期乃無其肩曰此方爲我良友矣今汝歸且細思之若有罅綻宜爲我更籌彌縫之術凡人任爲何事苟合二人之心思腦力終必勝於一人也然吾亦非自誇吾策雖小即律師亦無能駁之矣蘇惠恩曰誠然即其很毒亦非律師所能及女曰謝汝贊許今行矣因仰面以受蘇惠恩之吻蘇惠因大樂覺裘狄斯之唇其熱如陽足以鎔其心脾而己之唇則猶冷且顫也因低聲曰裘狄斯吾之性命托付汝矣裘狄斯頷之揮手令出蘇惠恩既出爲夜風所吹則覺腦際狂熱驟激而爲冰道旁林木一一化爲鬼影鴟梟代其作聲似告蘇惠恩曰七年之徒刑（第二十章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之雜說 
[形影問答（平原蔚杉氏）（見本報壬申年十一月初六日）]  
　　昔陶淵明嘗作形贈影影答形神釋三詩其序曰貴賤賢愚莫不營營以惜生斯甚惑焉故極陳形影之苦言神辨自然以釋之蘇東坡從而和之遂傳千古予何敢踵武前賢特以自有肺腸故爲依形傍影焉 
　　影間於形曰自有子即有我行止坐立子如是我亦如是是與子相肖者惟我也東西南北子何往我亦何往是與子相隨者惟我也且也自朝至暮自少至老無日不在無時不然是與子成固結不解之緣者亦惟我也我爲子役久矣我爲子累大矣乃子衣文繡而我不及故子之體燦然而我終誾然也子食膏粱而我無分故子之腹果然而我終　然也子有笑語而我弗通故子之口諠然而我終默然親子者我疎我者子有施無報是以問也形乃　影而答之曰噫異矣子何明於責人而昧於責己也不有幾何有子子言於我相肖者惟子子能如鏡中之我畫中之我鬚眉畢現面目宛然乎子言與我相隨者惟子子能如我之妻子我之奴僕奔走惟命指揮如意乎子言與我成固結不解之緣者維子竊恐我一旦居於幽暗之中寢於衾禂之内子亦將遁於無何有之鄉面無從捉摸矣且也我苦其心思而子不能知我之苦我勞其筋骨而子不能代我之勞虚有其表而無實可據宜其衣不及食無分而笑語弗通也又何說乎兩爭不决訴之於神神解之曰二子亦知夫火之與光乎無火則無光至於光若滅而火称熄矣子兩人亦猶是耳形以成影影從形生形存則影存影亡則形亡形與影眞合而分分而合二而一一而二者也兩忘焉可也問何爲哉答何爲哉（２３） 
尊聞閣律記 
[老婦再嫁少年（見本報壬申年八月二十九日）]  
　　某年未三十忽與一五旬婦人成婚禮鼓瑟吹笙哄動一時新房陳設飾以金銀錦被牙床備極華麗或謂某少年利老婦之所蓄也惟聞此女已七渡銀河矣而某少年於半載間亦經三　懶雲窩主奇其事記以詩曰五九佳人三九郎舊情新唱鳳求凰廿年七度琶琵曲半載三更玳瑁床老婦何慙逑穉婿好花端合着枯楊料因雅羡堆金諺（上海俗語妻大三黄金堆滿山妻大六黄金堆滿屋）眞箇黄金滿洞房 
[誤葬果餌（見本報壬申年九月二十日）]  
　　普京附近村落有某夫婦齒已垂暮一子充軍籍其鄉風俗每於生前置棺某夫婦亦循俗購置二具每貯什物於中果餌之屬亦與焉一旦某死其子聞訃假歸營喪有同居人爲之助理殮殯時兩棺内皆貯果餌物等遂並遷於一棺内舁尸入空棺中葬之其子董葬事畢旋見母言身充軍箱須立回營所母許之惟念子返家日少欲陳果餌使食以申慈愛不意甫揭棺蓋所謂果餌者無存惟死尸一具僵臥其中蓋忙中悞舁貯物之棺往葬也是時母子駭然立舁棺往墳發起貯物之棺而易葬焉２３ 
文苑 
[山塘竹詞十二首（鄧尉花農）（見本報壬申年十月十三日）]  
　　行盡長堤七里賒白公祠裹桂初花游入不減深秋興只是重來景却差　層沽好義本天良史筆千秋志亦償冷落五人殘墓在更誰杯酒酪斜陽　仙蓋神輿出意新一年三度賽良辰笑他士女紛事蟻星簇霞蒸辨不眞　散却雲鬚插犯由白裙紅袂更風流玉人愛把春荑朿銀索琅璫學楚囚　冶芳浜口夕陽空普濟橋頭烟景籠可惜疎陰纔幾樹不曾遮却萬燈紅　斜欹烏帽醉難禁一片笙歌漢柳陰烟外蘭橈星點密風香薰透碧波心　愍泉頑石問誰探大好眉波奪霽嵐笑拔翠釵簽蜜菓撃來還要替含甘　往日沙飛一晌停亂划畫楫換輕舲雙欹翠　憐春影紅閃琉璃萬顆星　傀儡無非一笑看幾家歌舞艶欄杆玉奴老死眉娘嫁誰把當年法曲彈　依舊栽花滿壁排剪新清供四時佳冶游歸去憐無伴携取磁盆付小齋　翠幕紅欄俯碧流三山清飲　觥籌而今悵望停橈處指點糢糊舊酒樓　兒女燈前閙不休紙糊泥塑滿籃兜數錢却買乖乖貨贏得人稱假虎邱（２３） 
神話 
[某婦（見本報癸酉年四月初九日）]  
　　嘉善某姓翁家饒裕年六十無子納妾某氏懷孕將分娩族中覬 
覦其財賄囑穩婆某婦云若生男乘其不備斃之迨臨盆號楚輾轉不得生者數日勢甚危急某婦語翁曰若俟其自生母子兩命必難俱保孰若割兒而全母乎翁不已諾之乃遣人至家携取割具訝其良久不返未幾報婦家失火婦跟蹌奔歸則屋宇已成灰燼而東西隣皆巋然無恙當某婦之去翁家也翁神情迷炫旋轉中庭忽聞呱呱之聲逹户外急趨入視則妾已分娩乃嶄然頭角一男也後某婦悔恨懼遭天譴盡吐其實以告人云１２ 
[工人遇崇（見本報癸酉年四月十一日）]  
　　浙江衢州之開化縣有地名華埠一大鎭巿也髮逆之亂江浙幾無完土該鎭亦風鶴頻驚各舖户啓閉無常有染坊工人某者避難鄉間賊退回鎭其坊尚未開巿客路踟踴無從投止因糖坊某夥比隣相識遂邀某工人往止焉晚膳後下榻於西廂之小樓樓益固有牆垣隔絶是夜工人甫解衣就寢目未交睫聞履聲錚錚似弓鞋之音由遠漸近俄頃已逹床邊揭帳視之則一二八女郎雖不十分艶麗而風致楚楚詢之曰我西隣某氏女也離此僅一垣之隔樓後有窄門可通往來故不避多露深夜來此言語間情態嬌弱可憐某心動不能自持竟不暇細詰與之狎不拒遂擁之登床于飛甚樂迨晨雞三唱始倉皇遁去並爲次日之約該工人欣欣然以爲奇遇次早洩其事於同人中以爲誇耀糖坊某夥駭然曰此地後垣不通往來况西隣某家只一女年十六已殂謝年餘矣君得母爲魅所祟乎不然婦人縱淫賤亦安有無半面之緣而即肯共枕席哉某工人恍然若失思之毛髮悚然次日遂不敢往小樓借宿矣會其坊開巿該工人亦理舊業而此樓亦時有客人寓居竟不聞有他異事隔半年餘適值中秋夜月色甚明工人方飲已酩酊大醉閒步至糖坊門首某夥戲之曰君得母欲尋舊好乎工人曰然坐談少頃醉意朦朧竟乘興拾級登樓和衣睡去次早至日已將午該夥友訝其何久不出也奪門百入則見已僵臥而氣絶矣噫是豈果爲前女所祟耶抑有别故致死耶（２３） 
[雜錄]  
　　答肝厥病徵方　用四五尺高之棕櫚樹一株連根取來將外面所生之棕剥去去其枝葉在樹老嫩之間有芯如芋艿式一枚將此物切片用清水煎服病輕者服下即愈發病時牙關緊閉四肢冷觸有昏瞀者此係肝厥病之重者用物將牙關挖開以煎藥用匙灌下效驗如神惟病輕者用藥十餘片煎服重者加倍常服是藥可免復發但購此樹有大者最佳小者無效倘無處尋此大樹祗少須三尺外方爲合用是方先嚴存日治愈親友多人此藥氣馨香撲鼻味鮮異常宜取其鮮者煎服藥力進步甚速所餘者切片掛於臨風處陰乾勿使霉爛儲入磁瓶内封緊以備發病時臨時煎服務請登入貴報以公諸世（李慕青） 
　　答肝厥病徵方　肝厥之症多由婦人氣鬱而成發病時至爲可怖治法莫若以煆瓦楞子（藥舖中有售）研極細末和紅砂糖少計拌匀開水冲服其厥可以立屢試屢驗病發時可一試（熱心） 
 
 
 

Page 18

 
 
   
 
