# 1900 - 92 - 4909689

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[禁海外華人私入保皇會議]  
　　我葢觀於本報所紀助逆被拘事而不禁重有感焉夫羅李氏何以被拘以其夫羅某經商舊金山悮信逆犯康有爲之言輸巨貲入保皇會也曷爲而樂輸巨貲入會則惑於保皇二字悮信我皇眞流離顚沛而康逆眞能保衛我皇也嗟乎康逆也而能保衛我皇乎哉恭讀歴次綸音康逆與同黨往來信函不用大清紀年僅書孔子降生後若干年代是輕蔑我皇也謂朝廷爲不足輔是鄙夷我皇也謂保中國不保大清是圖傾覆我皇也至於矯旨徵兵謀圍頤和園威偪皇太后是直欲陷我皇於大不孝以遂其弑逆之謀矣而尚謂欲保衛我皇我誰欺欺天乎奈何羅竟信而從之且輸貲以輔之其尚有人心乎哉雖然羅不足責如康逆之造言煽惑陰蓄異謀斯眞作奸犯科罪大惡極者矣夫人孰不欲富貴康逆自知覬觎神器人人得而誅之乃别出一途以富貴動人之欣羡其設保皇會於坎拿大妄謂助銀若干者奬以功牌多則或賞實官或封高爵有願開礦築路者給以憑證准赴中國興工彼商人遠涉重洋音信久疎尚未知其曾犯彌天大罪一旦被其甘言引誘以爲所輸無幾而旣可入仕途以致榮顯又得握礦路之絶大利權有不雀躍驩欣爭先樂助者哉其亦思我皇旣安然無恙安用康逆之保護康逆自身且難保安所得而保護我皇至所謂功牌實官封爵諸途及開礦築路之利將自康逆畀之乎則康逆旣僣居九五之尊斷不能免於赤族將謂由康逆奏請皇上畀之乎則十萬金之重賞詔諭煌煌已且難視息偷生安所得而封章入告此其騙局雖三尺童子尚能一覽而知而羅竟入其彀中沈迷不悟腰纒慨解陷及妻孥嗚呼愚已然亦妄已然則何以破其愚而闢其妄曰是在明白曉之嚴切禁之而已矣今者海外各國凡華人所至之地皆有使臣駐節彼都皆有理事停驂各埠亟宜臚舉康逆之若何謀叛皇上之若何購拿以及海宇宴然兩宮慈孝箸錄成帙頒給華商俾曉然於順逆之途而免致被其煽誘一面傳集各邑華商領袖令也外諄諄勸諭切勿悮入其會以致身家性命不克保全仍責令具結齎呈書明華商並無悮入逆會之人有則自甘治罪等語庶康逆從此計不得逞而逆蹟可以潛消乎或曰康逆計甚狡獪明知星使理事必先事防維乃移其會於暹羅安南火奴魯魯新金山使華官無從抑遏奈若何曰是亦不難安南旣屬之法火奴魯魯旣屬之美新金山旣屬之英宜由駐法駐美駐英大臣照會彼國政府聲明康逆所犯之罪請卽禁令嚴申試觀前報所登英廷曾謂康有爲如欲殘喘苟延不妨任其在南洋托足若膽敢設會惑衆陰圖作亂則非屏不容納卽當檻送中朝可知彰癉之心人所同具英旣以康逆設會惑衆爲不是法與美亦諒有同心更何致因庇護罪囚而失邦交之誼哉若暹羅則與華鄰近只須派員前往宣布朝廷德意使之毋信讕言急起行之當亦無所窒礙也至於康逆之心存不軌保皇會之種種陰邪月前所錄駁詞早已縷析言之兹不必如駢枝之贅已 
[本館接奉電音]  
　　昨日午前京師飛電傳來上諭一道敬謹譯登○三月初八日奉上諭貴州巡撫王毓藻由部屬簡放道員櫂任封圻宣力有年克勤厥職兹聞溘逝軫惜殊深加恩著照巡撫例賜卹任内一切處分悉予開復應得卹典該衙門查例具奏欽此 
[山東戕害敎士案讞詞]  
　　香港循環日報譯登西字報云英敎士勃羅克司君在山東被戕後駐京英使檄調上海總領事署英員甘勃兒君前往查辦甘君旣抵濟南袁慰庭中丞以下均以禮相迎并派親兵二十名伺候甘君卽乘轎往被戕處詳勘一周旋於西歴二月二十八號卽華歴正月二十九日會訊計名單所列犯事者共二十二人内有十五人已就獲旋又拘獲三人訊得其中大半牽涉大刀會匪但與勃敎士之事無干甘君共帶隨員二人一爲麥都斯一爲科靈均英敎士也當會訊時設公案三甘君與臬司坐正中左爲麥科二君及撫署譯員右爲候補知府三人所問一切均由臬司代詰甘君間亦親訊數言隨訊明戕害勃敎士之犯實共七人内孟光文何仿臣何慶明彭晏謨李東坤係大刀會匪之類李大程在其地開設客棧劉秀宜充當地保均承認下手不諱并稱事由孟光文起意因疑洋人曾樂斃其弟故來此復仇也至何慶明當捕獲時業已受傷李東坤彭晏謨祗袖手旁觀並未助之爲虐李大程無辜保釋劉秀宜等人亦均責釋惟三首犯大約須擬抵云 
[日議俄事]  
　　徐家匯匯報云俄國計定向高麗索租馬山浦界外之地如高麗弗允則改索馬山浦外與釜山相近之卡司古地方惟俄日前訂合辦高麗之約如派兵入境索租地叚及商借國債皆有一定章程彼此不能違越今俄人忽有是舉且派兵船四號至馬山浦其心甚爲叵測以故上月某日日本陸軍大元帥會同陸軍大臣及海軍大元帥召集廷臣在陸軍省密議議畢相約赴首相山縣侯有朋府第商定從違蓋預爲之防恐交誼不能久固也是日與議者尚有海軍及遞信兩省中人 
[西報說砲]  
　　英京倫敦某日報云目今泰西各國軍中所用之砲日異月新英國曾鑄有重一百一十墩之砲其彈重至十二擔每出用藥三百磅砲身高可及肩向皆推爲利器乃美國鎭守海口之魯馬砲臺上有一巨砲更長至五十英尺重至一百二十六墩每一彈丸重至二千二百五十磅遠擊十六英里彈行速率每一點鐘時可及一千四百英里砲腹能藏五十人復有一砲口徑十六寸彈重一墩初成時曾試其擊力遠及二十英里洞穿鐵板二十八寸最堅之木二十寸石枝五尺碎石堆積至三尺之厚然猶係舊式雖大而烈未極也邇者著名砲師麥先氏新製一砲名曰魚雷所用之彈長七英尺徑二十四寸内藏炸藥一墩惟只擊及四五英里若彈内藏炸藥半墩則可及九英里然攷其擊 
 
 

Page 2

 
 
力如有容積一萬四千墩之戰艦與彈丸炸裂處相去八碼已無片板可存嗚呼烈已說者謂此砲一出英國所有一百二十墩之巨砲不足道矣豈非天下軍械中之犀利無敵者哉 
[助逆株連]  
　　廣東南海縣境羅格圍人羅某輸巨貲於逆犯康有爲所創保皇會致家屬被縣主所拘此已迭登前報矣兹閱香港循環日報知此外尚有恩平縣境琅哥鄉人唐瓊昌卽唐芳伯亦因私入保皇會致縣主將其父名靈逹者拘押勒交聞羅名彤勳在美國舊金山開設傳濟堂藥肆唐爲文興報館主筆當康有爲之逃至美洲也在坎拿大創設保皇會郵傳小啓至舊金山煽誘華民入會唐代爲刊印羅則經理會中銀兩事爲中國派駐舊金山之正副兩領事查知會禀出使美日秘大臣伍秩庸京卿京卿立卽電咨粵督李傳相分飭南恩二縣查拿家屬歸案究懲縣主卽帶勇前往拘獲羅妻李氏及從兄羅沛回省禀奉傳相收押勒限將羅交案旋又會同城守營督帶兵差至琅哥鄉將靈逹鎖回噫叛逆如康有爲者自作自受斯亦宜矣乃蹤跡所至復創立私會刊布名單以致株累多人無辜罹禍其肉尚足食乎 
[查辦傳聞]  
　　武昌訪事友人致書本館云欽命巡閱長江大臣李鑑堂星使道出鄂中襜帷小駐本月某日傳見善後局文案某大令飭將歴年收支各欵開具清摺限三日内呈候查核一時街談巷議僉謂星使此來奉有密旨查辦鄂省各局欵目然歟否歟非執筆人所敢臆斷也 
[募勇防邊]  
　　漢口訪事友來函云前者陜甘大憲以時事多艱邊防孔亟非多設營勇不足以震懾奸民向稔楚省風氣剛强習於戰鬥爰委某武員親赴漢皋招勇兩營以收異日干城之效刻已蒞漢寓某客棧内行將出示開招矣 
[募勇登程]  
　　鎭江訪事友人貽書本館云總綂武衛先鋒左軍督辦淮徐練兵事宜陳雨人廉訪自交缷江西臬篆卽秉節至白門謁見署理兩江總督南洋通商大臣鹿滋帥面商機要旋奉榮仲華中堂電飭招募精壯十營駐紥清江一帶練成勁旅以壯聲威近已招募足額本月初四日先收平鏡輪船載三營至瓜洲口遵陸往袁公浦所過之處秋毫無犯紀律嚴明果能訓練有方則平内患而靖外憂未始不于此軍有厚望焉 
[鹽山患盜]  
　　天津訪事友人來函云有鄉人自鹽山縣來津言及有馬賊四五十人盤踞縣治東北鄉左莊一帶滋擾平民迄今已閱三年受其害者指不勝屈其黠者與之訂交冀免蹂躪因此其勢日盛若不及早撲滅其不與義合拳匪聨絡一氣釀成大患者幾希嗚呼是誰之過歟 
[稟請剿匪]  
　　蘇州訪事友來函云本月某日護理江蘇巡撫陸春江大中丞接青浦縣某大令詳文及紳士公禀知本月初三日縣境朱家角附近獨巷地方有梟匪與鄉民械鬥竟將鄉民毆斃六人併被劫去六人求發營勇前往剿辦等情爰立飭飛划營管帶周千戎桂堂鹽捕營綂領杜雲秋觀察預率領所部親往剿除想跳梁小醜不難一鼓成擒也 
[整頓釐金]  
　　武昌訪事友人云湖北巡撫于次棠中丞知釐金爲國課所關豈容司事巡丁侵漁中飽節經遴派親信人員周歴各局卡嚴密鈎稽近日某委員查得樊口釐局某司事有勒索商民情事遂據　禀知中丞中丞勃然震怒立飭樊口委員羅大令將司事押解來省發交武昌府訊辦似此認眞整頓不稍瞻徇釐務其庶有起色矣 
[郵政述聞]  
　　蕪湖采訪友人云春初此間郵政局下令各民局自華歴三月初二日起一律更換執照所寄總包封信件每磅改收洋銀六角四分民局恐無利可圖相率梗令届期郵局復傳諭各民局仍照每包一角之例展限一年惟不掛號者不能代遞民局告以須視上海總局爲從違苟上海不遵則蕪局亦無從遵照請俟飛電往詢可乎郵局允之旋得上海回電略謂一年之限在轉瞬間過後仍須遵照新章以故執照未便更換旋復詢以暫不掛號能否代遞郵局不依遂於初二晚相率閉門初三日内地旱班亦皆停止合埠各行號無不聞而愕然蓋蕪湖本水陸交衝雖沿海沿江郵局靈便至於皖南之徽寗池太皖北之鳳潁六泗廬和滁亳各府州縣非有民局終虞魚雁浮沈也連日郵局生涯十分暢旺非但新關本局户限幾穿卽沿街信箱亦無不在坑滿坑在谷滿谷綜理郵政之墨稅務司遂擬另賃寛大房屋加雇信差初四日遣人入市分布收信時刻章程並許派信差登門收信所售郵票亦飭人投送聽憑酌買若干其所不便於民者惟内地旱班阻滯而已至於局門啓閉向以清晨八點鐘時爲始至晚間六點鐘時爲止當前年蕪湖創設伊始因各行號信件多係晚間發遞特於每晚八點鐘時添開一點鐘許今則此例已經裁免各行號信件皆須提前往寄否則十叩柴扉九不開矣 
[大川利涉]  
　　武昌訪事友人云湖北省垣與漢口遙隔一江洪濤浩淼每日臨流喚渡者多若鯽魚間遇風狂往往因而失事雖有官渡紅船夫役隨時施救亦苦未能布置周詳前者富商胡某擬糾集資本定製小輪船常川濟渡大府恐礙划船生計未予允行近復有職商張某者具禀督轅願每月報効銀一百兩請准駛行小輪船并借用官渡局渡船往來拖帶每人取渡資十二文督憲張香帥俯如所請札飭漢黄德道兼江漢關監督岑馥莊觀察轉飭官渡局委員撥出渡船六艘交該商應用等因張遂於本月初三日設局開辦從此大川利涉一葦可杭亦未始非便民之善政也 
[漢皋火警]  
　　漢口訪事友來函云本月初三日之夜九點鐘時半邊街某山貨行比隣空屋内忽然火光四射烈燄飛騰地保見之立卽鳴鉦報警各處水龍飛馳而至竭力救援祝融氏始知難而退計焚燬房屋二間隣右均未殃及 
[大風覆舟]  
　　鎭江訪事友人遠貽雙鯉云本月初五日江中忽起大風石走沙飛勢甚猖獗霎時怒濤山立大䑸小艑走錨斷練者實繁有徒有一駁船載貨而來長年偶不留神致被封家姨捲入江心登時覆没幸經救生船夫役飛槳而往將人救起不致與伍胥屈子同遊然貨物已盡付東流難望珠還合浦矣 
[鄂省官塲紀事]  
　　漢口訪事友來函云漢陽鸚鵡洲竹木釐金局現經大吏逐一清釐併札委候補知縣畢大令培基襄同辦理○灄口向設巡檢一員兹者鐵路肇興市廛鼎盛交涉案件日益繁多非幹練之才難膺斯任日前上憲特委汪二尹文鈞前往署理二尹奉委後已檢點行裝禀辭赴任矣○夏口廳所轄仁義分司丁少尹祿名邇因别有差遣上憲特札飭准補斯缺之李少尹寅亮赴任少尹奉札後不日卽可束裝履新矣 
[潯郡官塲紀事]  
　　九江訪事友來函云濓溪書院爲闔郡生童肄業之所本年由九江府孫景裴太守禮聘吳孝廉東萬主持講席將來扶風絳帳成就必有可觀也○前署德化縣吳儀生明府政修於本月初二日挈眷買舟赴省○藩憲札委何少尹震署理德化縣城子鎭巡檢本月初二日少尹捧檄抵潯謁見道鎭府縣各官然後擇吉履任 
[鎭郡官塲紀事]  
　　鎭江訪事友人云本月初四日爲京口副都綂吉晉軒綂制懸弧令旦合郡文武員弁及八旗各營官製成屏幛及一切壽儀竭誠祝嘏署中張燈結彩徵召寳豐部諸優伶登臺演劇笙歌送響袍笏騰輝洵宦途之樂事也○鎭江府何子振太守目擊各錢莊時有虧倒情事因特設法維持責令嗣後開設錢莊須具五家連環保結有倒閉者按户攤賠意至美法至良也近日業經詳蒙大憲批准特出示曉諭 
 
 

Page 3

 
 
通衢想從此市儈險詐之徒或可稍知歛跡矣 
[西湖水色]  
　　杭州訪事友人云浙省敷文崇文二書院甄别後均已發案上月二十九日敷文吳左泉崇文孫仲華二山長一律開課敷文生員文題樊遲問仁子曰愛人四節詩題賦得樓臺山色裏得山字童生文題樊遲退見子夏曰詩題賦得楊柳水聲中得中字崇文生員文題子曰歲寒三章詩題賦得日華川上動得川字童生文題未可與權唐棣之華偏其反而詩題詩題賦得風光草際浮得光字紫陽因署臬司世振之廉訪深悉委員閱卷各弊另延品學兼優之幕友詳加校閱然後親定甲乙故至今尚未揭曉也○二月二十七日爲杭州府屬新進諸生入學之期是日辰刻府尊林迪臣太守排齊全副執事恭詣府學由正副兩廣文迎入官廳小憇片刻隨卽率同諸生詣大成殿丹墀下行三跪九叩首禮然後兩廣文率諸生詣明倫堂拜謁太守太守以禮答之 
[耕耤禮成]  
　　昨日爲致祭先農之期午前十點鐘時江海關監督蘇松太兵備道余晉珊觀察提右營叅將寥楚材叅戎松海防同知劉乙笙司馬代理上海縣篆務戴子邁明府敎諭邱廣文守備程厚庵守戎城汛周鑑之千戎典史趙少尉縣丞劉二尹主簿孫少尹先後戾止禮畢至先農壇行耕耤禮然後分道而回 
[飭造捐册]  
　　月前舒復初太守署理松江府篆時札行上海縣署内開奉署布政使司吳排單准江寗捐局來電淮徐海振捐限滿急須截數上年八月電催在案現又奉署兩江督憲鹿諭催卽速飭令各屬先將空白實收呈繳已塡用者並飭限一月内造報繳案立待等因准此查此案請奬前經札令將官紳捐欵及各典捐項按照例銀三成指請將叙開造履歴備同飯照公費一併解司核塡實收彚册咨請江寍捐局詳咨給奬在案兹准電催前因合亟轉飭等因到府奉此合就轉飭札到該縣立卽遵照迅將官紳典商捐欵赶速按照例銀三成指請奬叙開造履歴備同飯照公費定限半月内一併解赴藩憲核塡實收彚册咨局詳咨給奬逾期卽行截數切勿因循躭悮速速轉札等因日内代理縣署篆務之戴子邁明府已遵照辦理矣 
[查封備抵]  
　　本城廣大典鋪主人黄鎭心前因虧欠上海縣積榖及龍門書院公欵經署理江蘇藩司吳仲懌方伯札飭代理上海縣篆務之戴子邁明府發封嗣悉黄所欠甚多不敷尚巨復飭查各項産業備抵明府查得南市十二圖左近蕭家廠一帶棟宇雲連皆黄所置因於昨日派差前往封閉以備變價歸償 
[邑宰騐屍]  
　　前日鄉婦顧侯氏偕抱呈尹松園三十保九圖地保周硯卿投敬業書院泣稱丈夫顧小弟被諸順謀斃抛屍河内求恩騐明究辦以雪沈寃代理上海縣署篆務之戴子邁明府升堂研訊顧侯氏稱小婦人係本邑人家居治下三十保五圖諸翟鎭丈夫顧小弟務農爲業上月三十日因有要需向親串處借得皮及三件典質洋銀十五元次日回家行至九圖時已深夜被混名本土光蛋之諸順糾黨二人持刃戮傷頸項以致斃命旋卽抛屍河中小婦人以丈夫日久不歸正在各處探問至本月初七日清晨諸順在茶肆中向人演說謀斃情形有人告知小婦人急往彼處河中撈獲屍身傷痕宛在身畔洋銀已蹤影杳然遂將諸順交五圖地保張永生看管求恩蒞騐尹松園供小的是顧之外甥故作抱告餘供相同地保周硯卿禀稱某日顧侯氏至小的家中言伊夫被五圖人諸順戮斃抛屍河内小的卽同往撈獲屍身報求騐究明府諭令退去預備屍塲聽候往騐至昨日午前帶同刑仵差役乘小火輪船前往旣蒞屍塲升座五圖地保張永生將兇犯諸順解到明府詰問之下供稱小的係本邑人耕田度日顧小弟黑夜在小的田内竊取韮菜經人告知小的前往拘拿顧持割菜刀戮來小的奪刀乘勢戮傷頸項顚入河中旋卽斃命兇刀已隨手抛棄叩求恩典明府飭仵役騐得死者頸項果有致命傷離座親騐無異屍妻禀請自行棺殮免予發封明府准之飭取各人切結派差將兇犯諸順帶回署中聽候訊辦 
[愼防抑勒]  
　　日前有自稱十六鋪董事之劉炳耀具禀上海縣署聲稱現因舉辦圑防捐欵不敷應請出示曉諭居民以便加捐集事代理上海縣篆務之戴子邁明府批曰圑防捐項素有向章仍著照前辦理毋庸出示以免抑勒 
[不認行刼]  
　　本年正月杪大南門外金根生家被盜行刦當時拘獲盜犯袁福泰陳春山兩名解送上海縣署經縣主藍雲峯大令訊供收押兹者英界某包探續獲范海春一名解送公堂讞員翁笠漁直刺略訊情由移解到縣前晚代理縣篆之戴子邁明府升堂研訊范供小的係湖南某邑人前曾在某營當勇裁革後傭工食力並無行刦金姓之事明府飭提袁陳二犯質對袁陳同供此案確由范起意糾同小的等前往行劫明府復向范研究仍未吐實爰飭分别收押聽候嚴訊 
[防患未然]  
　　特用府補用直隸州題補陽湖縣正堂辦理上海英美租界會審分府翁爲出示曉諭事照得滬上崇墉櫛比燈火密若繁星稍一不愼卽肇火災而以戲館受禍爲尤烈蓋座客常滿一聞警信紛紛逃避喧嚷擁擠爭走一門墜珥遺簪尚屬細事屢有撞跌受傷因而斃命者卽如前日天寳戲園失愼之事可爲車鑒事關人命各該戲館應添開後門兩道設有不測尚可分道走避思患預防綢繆未雨除飭差傳諭外合行出示諭曉爲此示仰各該戲園主一體遵照刻速雇匠添開寛大後門兩道自開演至停演不得落鎖以備不虞倘敢不遵一經查知定卽發封决不寛貸其各凛遵毋違切切特示 
[英界火警]  
　　昨晨六點鐘時忽聞捕房蒲牢怒吼旋分四下知英租界有失火情事急出訪之則火起于望平街大有里南首二百二十一號門牌老錦椿帽店時已濃烟四射毒燄騰霄幸英法美各租界救火會西人驅皮帶車至揭開自來水龍頭竭力噴救約逾半點鐘許始得烟銷火滅是役也焚去樓房四幢又延燒南首寳泰粥店北首老洽昌潮州雜貨店近鄰九芝堂箋扇店雖未殃及亦已飽受虚驚其起火之由聞因傭婦煎茶不愼所致然乎否乎 
[賽馬先聲]  
　　每届春秋佳日寓滬各西商例有賽馬之舉現已定期西歴五月一號卽華歴四月初三日爲始舉行三日想届時車水馬龍必有一番豪興也 
[嚴懲串騙]  
　　有曹仲明者前被邵順發串同霍九皋揑造永豐棧所出牛皮及鴨毛棧單抵押洋銀三百元迨察知其弊向之理論置若罔聞因將霍九皋扭入捕房轉解英美租界公廨讞員翁笠漁直刺訊明情節飭押候過堂再訊邇日曹仲明又具禀求提棧主邵金奎究追直刺准之前晚倩襄讞委員張柄樞司馬研訊曹仲明供上年十二月某日邵順發偕霍九皋持永豐棧牛皮棧單一紙鴨毛棧單二紙向監生抵借洋銀三百元嗣經騐係贋鼎向之理論邵情虚逃避無奈將霍送捕解案今永豐棧主已蒙補提到案務求嚴究邵金奎供監生並未開過永豐棧棧單係逆姪邵順發與霍串揑求恩明鑒霍供認串騙願賠洋銀一百元司馬喝令笞責五百板飭差帶下還押限一月内繳到洋銀違則枷號遞籍邵順發旣已潛逃應向其叔邵金奎追究限十日内繳洋銀二百元覓保具限毋得違悮 
[被劫受傷]  
　　有朱長生者不知何許人向以販賣牛皮爲業前晚十點鐘時携帶洋銀數十元行經泥城橋西公共租界僻靜處突遇匪人胡老大手持利刃向之亂戮朱身受重傷痛極昏暈胡遂攫取洋銀而逸未幾某號巡捕巡緝至此詢悉情由舁送捕房捕頭令舁入仁濟醫館求醫不識能免性命之虞否 
 
 

Page 4

 
 
   
 
 

Page 5

 
 
   
 
 

Page 6

 
 
本草云海狗腎一物名曰腽肭臍其性大爲扶陽補腎養精堅固一切諸虚百損五勞七傷夢遺滑精腰酸骨软四肢疼痛乏力服則立騐本齋獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱耑治男子陽痿不舉四時可服舉而不固旣舉未久或精薄如水精冷如氷或未交精泄泄而不射雖年輕捐傷體弱之人服之轉弱爲强白鬚老翁服久陽足宛如幼年時也任意歡樂之事久戰久勝屢試屢效立能扶陽種子功效神速常服補命門益丹田開胃煖脾壯筋活絡培元固本養精烏鬚黑髮返老還童却病延年多子多壽此丸扶陽種子因十分靈騐敢稱第一絶非是誇口矣每料雙料念兩卅六元每兩雙料二元單料减半○另有始創秘製參茸海狗腎壯陽補身種子衍慶酒大瓶四元中瓶二元功效同上此酒如購十瓶照市九扣○壯陽煖腎種子膏每張一元○扶陽第一海狗腎每條洋六元○貴客信資自理近有假冐甚多購者愼之○託局購藥屢有假冐今定姓氏洋數淸單登明申報遠埠諸翁逢一細查接筍杜弊彼此美意 
[中井洋行專運日本各式紙料] 　　　　　　　 
啓者本行向設日本西京東京名古屋大坂等處巳歴多年曾與日本各造紙厰訂有專承銷售之約凡機器連史新聞紙料張及刷印書籍各件並糊盒包物所用各色紙張又各種銅鉛版諸色印 *墨統由本行運銷其機器連史自出售以來樓脩五鳳名重三都已早蒙貴客欣賞今特在上洋英大馬路同樂里開設分行專運一切紙張非但花色齊全抑且價亷物美以便貴客就近光臨實所盼禱之至 
大淸光緒二十五年十一月中井洋行告白 
[上海瑞樂洋行專辦各種機器遠近賜顧函問面議均可]  
[叙藥茶園]  
　三月初十夜演新排大齣頭 
　頭仔拾弓鞋寃連八命 
此乃廣東省新會縣故事情眞案實内中橋叚新奇並用齊全班名角文武合演殊令觀者廣見廣聞諸君祈早臨賞鑒是荷 
[群仙茶園]  
三月初十夜演 
平貴過關　天水關　五雷陣　探陰山　打皷駡曹　覇王莊　二本　遊張園 
[洋房拍賣]  
廣東路十六號祥利洋行於英四月九號卽華三月初十二點半鐘在本行拍賣洋房兩所坐落虹口把子路英册掛號Ｂ字二百七十八至二百八十號工部局號頭第五十九號面南清水磚墻能做五個房間又六十號亦清水磚墻能做七個房間四圍均有花園後面各有小屋兩幢此屋係一千八百九十四年託高易打樣屋内陰溝後天井俱全如欲悉此屋詳細者請至祥利洋行或徑到彼處六十號房内詢問可也 
[香港太古糖局拍賣車糖]  
本行由港自運ＡＢ唛五温Ｂ唛四温半ＷＯ唛四温二五Ｘ唛四温Ｘ唛三温七五Ｈ唛三温車糖準每逢禮拜二五早十點鐘在本棧房拍賣拍定卽收定銀限兩禮拜出淸如過期不出將定銀罰去下期另拍特此佈聞上海老太古洋行謹白 
[禮拜二拍賣准十點半鐘]  
在本行拍賣八仙雀花送子圖各色羽毛不限價届時祈請早臨爲盼此佈仁記洋告 
[另拍上等酒]  
啓者禮拜二卽本月十一日兩點半鐘在本行不限價拍賣上等砵酒紅酒車厘毡酒威時忌罷蘭地此次所拍之酒俱是上等貨與前所拍之貨價值不同特此佈告上海三馬路元芳洋行啓 
[上洋老益三堂外埠購藥二月初一起初九止清單]  
杭桓李公館卅六元漢口長泰號十元蕪湖林一齋四元震澤徐乾順一元蘇州順一元蘇州俞長春二角江西劉陰棠八元南通州王庚南二元嘉興厘捐局七元 
 
 

Page 7

 
 
   
 
 

Page 8

 
 
   
 
 

Page 9

 
 
[書院述聞]  
　　南昌訪事友來函云江西省城孝廉堂及豫章書院均定於二月二十一日甄别是日本應撫憲松鶴齡中丞親臨考試因在病假期内委藩司張筱船方伯代往點名生監題子貢問君子四章賦得白髮蒼髯五老人官韻未詳童生題足兵民信之矣賦得月出飛橋東官韻未詳孝廉堂另委署臬司春會東廉訪赴貢院扃門考試文題不以其道得之四句詩題賦得石耳山前路接天官韻未詳題後用硃筆標明限二更交卷○友敎書院甄别肄業生監由藩憲張筱船方伯擇定二月十八日在南昌試院考試文題友其士之仁者顏淵問爲邦詩題賦得興養立敎官韻未詳 
[上海巡局瑣案]  
　　江南機器製造局工匠崔寳生家住青龍橋左近曾欠成衣匠楊益清小洋銀七枚前日向索無著糾約同業陸桂生前往滋閙鄰人陳阿三葉二新向之解勸被傷眼角遂扭至二十三七鋪巡防局控訴局員邱友林二尹研訊之下著崔將工資如數付清笞責楊二百板陸責手心一百下飭陳葉各具安分切結呈案備查○前日乞兒陸阿榮由大南門外雇乘陳舟富所御小車論價不諧致相口角旋扭至毛芝棠所設車寓囉唣不休毛妻某氏惡之突舉巨靈掌摑其頰陸引以爲辱遷怒於毛突出利刃刺其背鮮血淋漓旁人陳明桂見而勸阻亦被刃傷手腕遂將陸扭至二十三七鋪巡防局局員邱二尹向之研訊判令鞭責竹梢三百下笞臀二百板著具呈改過切結驅逐出境諭令毛陳自行醫治 
[英美租界公廨紀事]  
　　英商新瑞和洋行主控華人繆增源積欠房租讞員翁笠漁直刺准之飭差提繆到案暫行管押訂期禮拜一會訊○日昨四百七十六號華捕陳文蘭向張二郎顧兆東攫取糕餌食之不給分文張顧據情投報捕房捕頭斥不准理陳捕俟其旣出尾隨至公廨附近扭住兇毆張顧奔入公廨極聲呼寃讞員翁笠漁直刺聞之略詰情由飭一併管押候訊明核辦○日昨妓女薛玉香控龜子薛大和尚任意凌虐霸阻從良翁直刺諭令暫交官媒看管候核○前晚十一點鐘時妓女陳月仙在胡家宅强拽行人作爲無恥句當六百零五號巡街華捕見之拘入捕房轉解公廨直刺諭令押候訊斷○前者本邑人黄義記控張記牛奶棚主張益祥圖賴借欵翁直刺准之飭差查明禀覆迄今事隔多日張仍延不清理前日黄將張扭入捕房捕頭轉送公廨晚間襄讞委員張司馬升堂研訊黄義記供上年冬張益祥浼人借去洋銀八十一元言明一月後歸還立有借據届期向索一味延約不得已扭入捕房轉解案下務乞嚴追張益祥供今已如數措齊繳案矣司馬卽將洋銀給黄具領援筆將借據塗銷 
[法租界捕房紀事]  
　　昨日捕頭克賴美派人傳知各車寓主轉告界内各車夫嗣後御車行駛須就左右兩旁一來一往不得在街道中横衝直撞違則拘送公堂禀請讞員朱森庭明府訊究亦防患之一端也○昨日捕頭查得八仙橋西首新闢租界内居民湯桂生常將牛糞堆積河灘不惟穢氣薰蒸抑且有碍街道因派包探前往責令灑掃潔凈否則拘解公堂禀請究罰○前晚偷兒張某手持水烟袋一枝至某押店求質適爲某包探查見拘入捕房捕頭令押候解送公堂禀請訊辦○某甲不知在何處竊得廢銅持至某售貨攤求售巡街捕見之立卽拘入捕房捕頭以所竊甚微令管押一宵從寛開釋○積竊某乙手持衣服數件飛步狂奔適被某包探所見拘住盤詰認竊不諱因卽帶入捕房捕頭令押候解送公堂稟請究辦 
[美租界捕房紀事]  
　　前晚江北小竊梁阿興陳阿狗混入北江西路甬人某姓家串竊水烟袋及衣服携至某押鋪求質適爲包探沈翠濤所見拘入捕房捕頭令押候解送公堂禀請讞員翁笠漁直刺懲辦○昨晨積竊張阿木李星有肩負木植彳亍街頭包探沈阿岳見其形跡可疑拘住盤詰知向百老匯路某作塲竊來因卽解入捕房捕頭令押候解送公堂禀請訊辦○昨晨小工李福生混入虹口怡和碼頭貨棧内竊取木板適爲二百二十一號巡街捕所見拘入捕房捕頭令押候解送公堂禀請究辦○昨晨梁上君子羅阿德混入北河南路某姓家竊取布衣携至某押鋪求質適爲包探張阿五所見拘入捕房捕頭令押候解送公堂禀請訊究 
[助振摭要]  
　　水之爲害甚矣哉山東除濱州漫口外濟陽章邱等處相繼汜濫居民顚沛異常義紳目擊情形　焉電逹惟慈惠爲懷者有以彌縫其闕耳陜西崇德堂善士洋三百元西昌佑昌生善士規元一百零四兩一錢六分六釐紹興鮑三記善士求合宅平安洋一百元隱居善士爲令郎有恙求速痊後不再發合家平安洋一百元委解拯濟聞災修德具徵積累之宏求志隱居不外匡時之略門閭昌大家室敉平彼飄泊無依者當感和風之布濩焉[  上海北市絲業會館籌振公所施則敬謹誌]  
　 
夫病不求藥全生者寡藥不對症難活者多且人有少長不同故用藥多寡亦異本公司禮延西士精心鍊製燕窩糖精益壽延年功冠參茸具百藥之功抱衆藥之效有益無損奏功甚速無論男婦老少四時八節有病無病皆可常服除疾之功實如響應近來名公鉅卿爭相推許譽美之書不絕於途踵門求購者戶限爲穿有應接不暇之勢按燕窩糖精其味和平開胃健脾能撫正氣正氣勝則脾胃强脾胃强則精神自來病魔卽去無論何病服卽奏功且異常適口故童叟皆願常食也至食用之法有病之人每早以燕窩糖精五錢開水冲服或隨意乾食大見功效無病之人每日隨意服一二兩或調蛋花或冲人乳或泡紅茶或冲牛乳或冲咖啡或冲開水一月之後則身體强壯百病不生此係五洲試騐之妙品四海應效之良方諸君子衞生有志一經嘗之方知言之不謬耳　南洋華興公司謹識 
[文痴武癲鎮心發狂作呆至寳丹]  
京都天寳齋秘製痴癲第一奇藥 
此丹專治男女文武癲狂及羊癲猪癲或錯心作呆服則立愈方用安神通竅補心化痰順氣癖邪降火利濕解悶平肝鎭魂寗魄之品大凡染痴癲一症皆因痰迷心竅憂鬱驚恐痰滯胸膈糊塗不醒或事結於心或功名未成或見色而痴或爲財而癲致染失魂落魄之症則自言自語大呼小呌弄文作武嘻笑怒駡染此之症受累無窮本齋覔得海外奇方何忍秘藏心存濟世非圖漁利行世有年俱稱靈騐治愈者指不勝數無論遠年新起丹到其效立見愈後永不復發誠治痴之至寳也初染五丸包愈久患拾丸除根雙料每丸一元單料减半函購當班回件認明鋪分上海二馬路中市西鼎新里口石庫門内交易 
[奇藥出世]  
泰西必達醫生創製戒烟救苦水大瓶十元中瓶二元小一元函購信力自理近多假冐請認明牌號地址方免魚目混珠 
本醫士戒烟救苦水自徐園問世以來服此而除癮者多如恆河沙數一時名聲火振幾有不脛而走之勢然尙有種種奇效使服過者莫不拍手稱奇五體投地故再擇尤略陳以告沉淪苦海者○一久年老癮體弱多病服之不但夙癮全除且身體轉强百病盡愈○一吸烟陽痿乏嗣者服此立能精神煥發臨事堅久不倦一索得男○一婦女吸烟旣多不能生育者服此能調經止帶受孕安胎○凡吸烟人面黑肌瘦日夕思睡懶於行動腰酸腿軟者服此立刻神淸氣爽容貌光昌且有力如虎步履如飛○凡性愛吃烟不肯戒除每晨冲服少許則終日身體爽快如公務忙碌偶然不吃亦毫無難過○一吃烟人氣喘多痰咳嗽不止者服此則順氣止喘痰化咳止○凡吃烟人感受風寒傷風不愈者服此卽愈○凡夏天早晚冲服永無發痧及傳染時疫之症○凡吸烟人飯量减少常常胞悶服此卽開胃消食肌膚豐滿○一此水甘香適口性極和平隨吸隨戒故能不出毛病消患無形與市上之用烟灰製成丸藥服之不得吃烟不服又思吃烟以致百病叢生判若天淵○一吸烟人咳血痰血吐血嘔血等症急用淸利童便將水和服二錢包可起死回生永不再發上海老閘橋北首唐家衖徐家花園帳房經售 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年二月三十日京報全錄]  
　　宮門抄○諭旨一道錄前○户部尚書敬奏爲遵旨議奏摺○漕督松奏爲甄别同知片○護秦撫端奏爲揀員請補直隸州知州摺○蜀督奎奏爲甄别屬員照例補用片○署江督鹿奏爲考試各員照章留省補署差委片○二月三十日理藩院鑾儀衛光祿寺八旗兩翼值日無引見○醇王謝賞陳設恩○那王續假五日○興伯續假十日○榮中堂請假五日○恩浩丁寳銓預備召見○召見軍機恩浩丁寳銓○○經筵講官户部尚書臣宗室敬信等謹奏爲遵旨議奏恭摺仰祈聖鑒事陜甘總督陶模奏各省關籌解光緒二十四年甘肅新餉依限掃數解清請將出力各員照案奬叙等因一摺清單一件光緒二十五年十二月二十一日奉硃批户部議奉單併發欽此欽遵由内閣抄出到部據原奏内稱前准部咨欽奉諭旨甘肅關内外餉銀關繫緊要經户部分别餉數請飭依限報解著該將軍督撫等嚴飭各該司道按照部撥數目掃數籌解如能依限解清卽由陜甘總督奏請奬叙等因欽此業經欽遵辦理在案兹查光緒二十四年甘肅新餉户部照撥銀四百八十萬兩各省俱已埽數完解臣維甘肅關内外所需餉項皆係計口授食協撥稍有逾期軍食卽虞匱乏幸賴各省關司道源源接濟方資飽騰亟應照章請奬以酬勞績經臣分咨各省查取應叙職名前來查前福州將軍現任直隸總督裕祿前福州將軍現任盛京將軍增祺兩江總督劉坤一湖廣總督張之洞陜西巡撫魏光燾前署江蘇巡撫現任四川總督奎俊前江西江蘇巡撫現任廣東巡撫德壽前山西巡撫胡聘之江西巡撫松壽安徽巡撫鄧華熙前河南巡撫現任浙江巡撫劉樹堂等督籌無誤實屬公忠體國畛域不分應如何從優議叙之處臣未敢擅擬伏候聖裁至各司道請奬職名謹繕清單恭呈御覽各等語臣等伏查甘肅新疆軍餉前經奏定章程自光緒十一年起彚總指撥由甘肅藩庫綂收分支各省掃數解清卽由陜甘總督奏請奬叙歴經遵照辦理嗣因所保員數逐漸加多經臣部奏明嗣後解清甘餉請奬人數除承恊省分之藩司運司鹽道糧道有籌撥欵項之責者准照吏部保奬例章辦理仍不准違例濫保外其餘無籌欵之責者一概不准給奬卽宥鹽道糧道省分而籌解餉銀内無動支鹽課漕務欵項亦不得濫予奬叙其有違例濫請者卽行奏駁以示限制等因亦經行知遵照各在案此次指撥光绪二十四年分恊甘新餉各省關均已全數解清臣部按照該督奏請奬叙各職名與各省關報解案據詳加查考原單所開藩運司道及原奏内所指將軍督撫共三十七員均在應給奬叙之列謹另繕清單恭呈御覽至各省關將軍督撫十一員應如何給予奬叙藩運司道二十六員或照該督所請奬勵抑或飭下吏部核奬之處恭候聖裁所有臣等遵議緣由理合恭摺具陳伏乞皇太后皇上聖鑒訓示謹奏奉旨一道○○松椿片再同知到工試用一年期滿照章應行甄别兹查試用同知翁德棻年五十五歲湖南湘潭縣人由監生報捐同知指分南河試用光緒二十三年十月十九日引見奉旨著照例發往欽此二十一日領照出都十二月初十日到工早經一年期滿奴才詳加察看該員勤謹諳練辦事妥實堪以留工按班序補除將履歴咨部外謹附片陳明伏乞聖鑒訓示謹奏奉硃批吏部知道欽此○○護理陜西巡撫布政使奴才端方跪奏爲揀員請補要缺直隸州知州以重地方恭摺仰祈聖鑒事竊查商州直隸州知州羅壽昌捐升遺缺截至光緒二十五年十二月二十九日作爲開缺日期自應照例揀員請補該州界連鄂豫爲入陜門户地當孔道政務殷繁一切督屬彈壓撫綏胥關緊要非精明幹練之員弗克勝任查定例各省同知直隸州知州如係奉旨命往或督撫題明留於该省候補者無論應題應調應選之缺准該督撫先儘酌量補用又各省應題缺出俾令於現任人員内揀選調補如無合例堪調之員始准以候補人員題補如候補無人准於應升人員内揀選題升又遇題調要缺酌量以候補人員請補時應先儘記名分發及科甲出身人員請補如人地不宜始准聲叙以各項候補人員請補又現任人員保舉以應升之缺升用及保舉以何項官階用及以何項官階補用凡係指定官階應歸候補班内補用人員除應升之别項缺出仍准照例升用如遇指定之項缺出只准歸於候補班内補用概不得仍行請升各等語奴才督同藩臬兩司在於通省現任簡缺直隸州知州應調俟補應補及卓異應升人員逐加遴選非現居要缺卽人地未宜實乏堪調之員其記名分發人員亦與斯缺不甚相宜惟查有本任候補同知直隸州知州調補大荔縣知縣尹昌齡現年三十二歲四川華陽縣進士光緒二十年由庶士散館奉旨以知縣卽用欽此十月選授白河縣知縣二十一年四月二十四到任二十二年五月經護撫臣張汝梅明保奉上諭著傳旨嘉奬欽此二十三年調署長安縣事十月二十七日到任二十四年正月遵湖北振捐章程報捐同知陞銜三月經撫臣魏光燾保薦人材案内以志趣超羣悉心民事列保四月初七日奉硃批尹昌齡著交軍機處存記欽此旋經調補大荔縣知縣奉部覆准在案八月調署渭南縣事十二月二十五日到任是年大計卓異因在渭南縣署任内拿獲會匪出力經魏光燾奏保以同知直隸州知州在任候補二十五年正月初七日奉硃批著照所請欽此查該員才具英發實心愛民爲陜省循良第一前在本任白河署任長安及現署渭南等縣各任内均無欠解錢糧積案展參及盜劫已起四叅之案以之請補商州直隸州要缺知州可期勝任與例亦符由署藩司升允署臬司李紹棻會詳前來合無仰懇天恩俯念員缺緊要飭部覆准以在任候補同知直隸州知州准調大荔縣知縣尹昌齡請補商州直隸州知州以重地方如蒙俞允該員係保以同知直隸州知州在任候補人員現照所保官階請補銜缺相當俟奉部覆照例給咨送部引見所遺大荔縣知縣員缺係要缺亦俟部覆至日另請調補所有揀員請補要缺直隸州知州緣由謹會同署陜甘總督臣魏光燾恭摺具陳伏乞皇太后皇上聖鑒訓示謹奏奉硃批吏部議奏欽此○○奎俊片再定例大挑分發各省試用之一等舉人於到省後該督撫切實甄别詳加察看果能勝民社之責者卽以知縣用又州縣無論候補試用人員以到省之日起予限一年嚴行甄别補用各等因歴經遵辦在案兹查有大挑知縣蕭紹鄼彭應璋良俊試用知縣阮德沅胡元太祿勛候補直隸州知州范萬選宋聨奎截取知縣繆介臣試用通判興元均到省一年期滿例應甄别據藩臬兩司造具各該員履歴清册塡註考語會詳請奏前來奴才查大挑知縣蕭紹鄼謹飭明練彭應璋才具明晰良俊練逹有爲試用知縣阮德沅明白安詳胡元太才識練逹祿勛年强才裕候補直隸州知州范萬選留心吏治宋聨奎年壯才明截取知縣繆介臣才具明通試用通判興元勤愼安詳均堪留省照例補用除將清册咨部查照外理合附片具陳伏乞聖鑒謹奏奉硃批吏部知道欽此○○鹿傳霖片再部定新章凡由俊秀監生出身各員無論捐納勞績均應一體考試等因兹查接管卷内經正任督臣劉坤一考試得試用知縣曾紀樑取列一等試用知府凌家森取列二等試用知縣黄應鼎取列三等以上三員應請留省照章補署差委未及具奏移交前來除咨部查照外謹會同護理江蘇撫臣陸元鼎附片陳明伏乞聖鑒謹奏奉硃批吏部知道欽此 
 
