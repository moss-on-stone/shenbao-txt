# 1893 - 207 - 4907283

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄汲摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官塲下迄閭巷瑣聞佚事纖悉靡遺缀錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[保暹羅以固藩封說]  
　　暹羅南洋大國也攷之瀛寰志略北界雲南東界越南南臨大海西南連所屬各番部西界緬甸西北一隅界南掌國有大水二一曰瀾滄江發源青海歴雲南入暹之東北境至柬埔棊入海一曰湄南河發源雲南之仙李把根等河至暹之北境會諸水成大河至羅斛南境入海海口曰竹與由竹與入内港至曼谷都城長一千數百里水深闊容洋艘出入此暹羅形勢之大略也至萬國史記中記暹羅之近事則謂西歴一千七百八十二年暹將法馬查扶拉逹約得富篡位歴三世至侖古倫柯爾德於一千八百六十三年踐阼勉勵國事喜傚西法聘美國人爲學校敎習模造西式戰舶與各國交通准英印商立和約置領事官遣貴族子弟留學於歐羅巴由是風氣漸開商務乃蒸蒸日上有客見之問曰久聞暹羅爲我朝屬國果信而有徵乎曰有之閒嘗與歐客披歴史書知西歴一千四百年間暹人朝於明明帝賜以印文嗣後遂屢屢朝貢至一千八百餘年我大清以緬甸國朝貢有缺檄令暹人起兵夾攻尋安南王阮光平父子篡黎氏而立宼中國沿海暹人助黎滅阮航海獻俘我大清嘉其有功大加賞賚客曰若是則暹羅旣聽我指揮不侵不叛固我大清之藩封也今者見侮於法人兵船直入美南河下碇濱角城外多方要挾遙致哀的馬敦書雖暹人尚未有低首下心然城下之盟有可跂足以俟者保全藩屬理所當然我中國奈何竟袖手旁觀絶不聞有所舉動乎夫屬國猶子也其仰望我中國猶子之瞻依父母也貴報前論責暹羅素不恭順於中朝且有虐待華民之事是以坐視不救任其滅亡此言誠然也然竊以爲子甚不肖爲之父母者固宜督責之訓誨之鞭笞以儆誠之乃旣未管敎於平時任其有心違忤及至旁人摧挫則曰此不肖子也我早已屏之門外聽若盡情作踐聊當我之督責訓誨天下有是情乎此暹羅之宜保者一也且屬國之於我中朝猶僕之於主貴報旣云暹羅定十年一貢之例則是自居僕役而所以奉主之意甚虔矣世固有僕而受主人豢養之恩者豈有僕旣服事殷勤時以土物獻其主一旦受絶不相干之人欺侮朝笞夕詈困苦不堪而主竟漠然置之若越人視秦人之肥瘠者乎此暹羅之宜保者二也况華人之經商於暹境者實繁有徒設市肆於此購田宅於此育子孫於此固已安之若素不思復我邦家今兹參被兵戈顚連困厄呼天搶地存亡未可預知日惟盼王師之來得以資其保護彼暹人縱不足惜而此千萬黎庶飄流海外横被摧殘言之傷心觀之慘目獨不宜興師命將爲之安輯其身家乎此暹羅之宜保者三也抑英之於暹惟通商之與國耳其開塲互市迄今惟七十一年耳商務之盛未必勝於我華旅暹之英人遠不及於我華乃觀貴報所載十三日倫敦電音一則曰英國駐法欽差已日向法外部大臣商議此事再則曰英外部某員在議院中宣言曰法人旣封暹羅口岸卽是交戰之機我英國依舊在濱角保護英人俾性命貲財不致有意外之失若是則英旣已悉心籌畫保護周詳我中國其忍置赤子於水深火熱之中使之慘遭蹂躪乎此暹羅之宜保者四也昔歲越南之役我中國與法人交戰一挫於馬江再挫於石浦甚至徐唐二公以失律獲譴幾受刑誅楊公玉科中砲而亡全軍敗績直至諒山一役始大張士氣威武奮揚當時之保護藩封可謂心力兼至矣今者暹羅有事而不一顧問居然效壁上之觀暹人縱不敢怨中朝獨不使法人笑我畏葸無能以致鑒及前車甘心退縮乎此暹羅之宜保者五也抑更有一說焉目今四裔諸屬國緬甸旣爲英人所得越南復爲法人所吞日本小如黑子彈丸亦敢翦滅我琉球夷爲冲繩之縣所幸存者惟暹羅與高麗二國耳高麗當多事之際民貧地瘠羅掘漸空今者目覩暹羅之危急萬分我中朝绝不援手逆料他日或爲俄羅斯偪迫或爲日本侵凌中朝亦未必肯仗義執言以存其宗祏恐不免漸漸離心解體轉求卵育於歐人是我中朝失一暹羅尚不足惜而坐令高麗一國鑒此而潛致貳心將四顧屏藩悉數入他人之手豈非我中朝之大不利乎故僕以爲中朝而欲舍高麗則已中朝而不欲舍高麗則保護暹羅卽所以固高麗人之心而壯高麗人之膽質諸我子以爲然乎否乎則應之曰君言亦不爲無見請筆之於報以告秉國之鈞者可也於是乎作保暹羅以固藩封說 
[諭旨恭錄]  
　　六月初八日兵部題考試八旗文童彈壓副都綂武童監試副都綂開列請點一本奉硃筆這塲内彈壓著左翼副都綂崇年去右翼副都綂恩普去欽此同日硃筆這監試著玉書去欽此 
[御苑蟬聲]  
　　五月二十九日爲初伏之期鑾儀衛管理馴象所冠軍使等官預飭所中頭校人等於是日晨牽馴象赴宣武門外護城河循例洗浴鑾儀衛預於此處支搭中軍大帳中設公座旁列金鼓號筒届時鑾儀衛官吉服升座兩旁鼓號齊鳴頭尉騎馴象由帳右下河至公座前用水澆洗一番由帳左上岸事畢各官退鼓號止是日都人士結隊往觀者如蟻之集人山人海幾無隙地可容誠非常熱閙矣○欽天監爲咨報事本監現有揀補滿主簿一缺揀擬正陪二員於六月初二日帶領引見相應造具滿漢排單各二分先行咨報軍機處查照○禮部爲咨行事祠祭司案呈本部具奏七月初九日文宗顯皇帝誕辰此一日虔誠齋戒禁止屠宰不理刑名照常辦事等因奉旨知道了欽此欽遵到部相應咨行各衙門一體遵照○新簡山東學政華大宗師金壽繕具安摺膳牌於初一日子刻專差齎往西苑呈交奏事官遞人請訓旋於寅刻躬詣西苑門於六項公所小憇候旨少焉軍機處發出傳單令華金壽於第一起入見上御勤政殿問以曾當過何省學差此次前往山東當嚴除考弊拔取眞才爲要並以鄉試在卽作速起身宗師逐一唯唯遵旨奏對畢循例陛辭跪安退出西苑赴各處辭行涓吉六月初四日出京○國史館示傳吏部送到漢謄錄侯昌期於六月初九日親身赴館騐到毋違○吏部爲再行曉諭事據都察院咨請揀發委用兵馬司吏目一員查吏目揀選上次捐納止此次應揀應補查在部投供應補兵馬司吏目無人按照定例於應補正從九品廪增附生出身並應補正從九品各項人員内揀選前經出示在案相應再行出示曉諭前項人員如有情願赴揀者務於五日内取具同鄉京官印結赴部呈明以便列入揀選○户部山東司示傳請領鐵路經費銀兩北洋委員補用知府曰曾炟等 
 
 

Page 2

 
 
知悉限於六月初四日親身赴部當堂報到○新任欽天監左監副奎司天臺左令秀涓吉於六月初四日辰時抵任由主簿廳示仰闔署官生書吏匠役人等至期一體謁見○軍機處爲片行事所有會奏中外臣工報効皇太后萬壽慶典欵項一摺於六月初五日具奏爲此片行在京各衙門如有應行廻避事件勿與同日呈遞○軍機處爲片交事六月初二日軍機大臣面奉諭旨本日引見截取繁缺知府之户部郎中周文令著於本月初四日預備召見欽此欽遵相應片交吏部查照辦理○兵部爲傳知事所有選補陜西神木營叅將楊廷弼選補山東武定營游擊張振乾選補貴州遵義恊右營守備馬錫藩等三員本部於六月初五日卯刻在東長安門外堂考馬步騎射相應傳知該三員各備弓馬佩跨腰刀務於是日黑早赴該處預備本部左堂考騐馬步以憑塡註考語聽候帶領引見○户部貴州司現准山西巡撫張大中丞咨開查歸化關稅每届一年例應先期奏明委員兼管歴經遵辦在案兹據歸綏道文保以該關監督印務自上届光緒十八年閏六月十三日由該道接管起扣至十九年六月十二日止一年期滿次由布政使胡聘之詳請奏委前來查文保管理稅務以來實力稽徵尚無貽誤兹届期滿自應仍委歸綏道文保兼管歸化關監督印務以資熟手而專責成除另行奏聞外相應咨明户部查照 
[陜右雹災]  
　　陜西醴泉縣屬東鄉魏村等處湻化縣屬東鄉方里鎭等十餘村耀州屬西北鄉呂村等處於四月初九日下午迅雷大作繼以狂風驟雨冰雹交加大如郁李逾時始止田禾被偃秋收無望當由地方官令下鄉勘災借放義倉糧米以濟民食陜撫鹿中丞得報後以小民罹此巨災情殊可憫除飛飭牧令暫行停徵外並委員往查應否蠲緩錢糧禀覆核辦軫念民艱可謂無微不至矣 
[履任電音]  
　　鎭江府王司莊太守仁堪由江蘇巡撫奎樂峯中丞奏請調補蘇州府缺所遺鎭江府篆前已欽奉上諭著彲秀補授兹接京都電信云彲太守定於本月二十日出京約七月初可抵京口矣 
[敬迓靈舟]  
　　合肥相國趙夫人靈柩定於本月十七日由天津發引航海南下已紀本報蕪地各縉紳聞之皆雇備紅船以待丹旐遙臨時執紼相送並悉靈舟溯江過蕪時當小泊崇朝以便華宗貴戚臨流叩奠若地方官府則概行謝絶云 
[遷地爲良]  
　　蕪湖新關北卡建設在下游里許陶家溝北首蓋爲稽查出口曁照票而設現因此處屋基已歸某巨紳開闢廛市禀請新關監督袁觀察將卡遷徙袁觀察稽查檔案知此處確係民基俯允所請諭飭關史鳩工庀材將卡改建於溝南之江濱所需銀兩准由關署支撥 
[大雨時行]  
　　福州亢旱已久氣候異常酷熱農民望雨情殷地方官遂至于山大士殿祈雨連日示禁屠宰初八日午後得微雨數陣初九日陰晴不定三更時狂風猛雨破空而來恍如萬馬之奔騰約一點鐘時始止至初十日黎明銀河倒瀉幾疑天柱將頽閱兩晝夜檐牙滴涸恍聞澗底鳴泉後街及西門街等處積水成渠深淺不等來往者須褰裳而涉或倩人背負以行貧民藉此獲利者不少早禾得此好雨旬日之間卽可收割雜糧如地瓜之屬亦可免枯槁竹籬茅舍間咸熙熙然有笑語聲傳聞福邑某鄉有古潭爲神龍之所居每遇歲旱鄉人往禱必以生鐵燒紅投於潭中巫披髮仗劍喃喃念咒見潭中隱隱有黑氣卽率鄉人走避不逾時陰雲四匝雨卽隨之歴來皆有奇騐前日鄉人赴潭祈雨適何大令因公至鄉遂繞道祈禱焉可見龍之爲靈誠昭昭矣 
[米貴病民]  
　　近日福州米價異常騰貴上白米每升須錢四十三四文乾糯米每升約須六十文延平府屬尤甚聞鄉民有因米貴而閙荒者官府遂令開倉平糶所惜猾儈奸商包攬漁利貧民未霑實惠不若上届官紳合辦之得法也 
[嶺南品荔]  
　　某甲楚南人前隨彭剛直公來粵充當勇目迨海氛已息戢矢櫜弓千里關山欲歸不得遂以販賣水菓爲生邵平瓜美幾忘却大樹勛高矣頻年以來勤儉自持年已不惑尚賦鰥居遂徧托良媒物色佳偶適有某氏婦文君新寡年亦與甲相若私心竊喜以爲良緣可訂前月經媒媪撮合以百兩迎之房闥之中歡如魚水甲每日出外贸易所得銀物皆付牀頭人掌理前日婦忽席捲而逃迨甲一肩紏荷薄暮歸來忽動室邇人遠之歎檢查銀物亦復空諸所有急尋媒媪追問已如神龍之見首不見尾甲此時始悟遇騙懊恨欲絶數年積蓄一旦盡付於無何有之鄉每與人言未嘗不潸潸淚下也○城北二十里許有李某者初業農終歲勞苦尚不足以赡其家於是幡然改圖離鄉井而適外埠未逾數年卽滿載而歸廣置田宅創建宗祠見者咸嘖嘖欣羡以爲大丈夫當如是也所建祠宇將慶落成前月三元里藥局焚燒相距匪遙致遭殃及祠廟屋宇悉數傾頽甲及子女數人均被壓傷不久而斃有知其事者謂甲初出洋時曾誘拐數人販賣獲利迨至外埠又爲猪仔頭數年故得驟致多金然罪惡貫盈不特非義之財不能長保且一家數口同泯滅於覆巢之下然則天道果昭昭也○順德縣某文童係某大員之哲嗣年甫成童而氣象軒昻大有矯矯不羣之概前日應府試時手携筆籃一個籃面大書乃父官階張太守見而異之詰問何必如此表暴該童清辯滔滔詞極鋒利太守因戲之曰諒爾文字必不甚佳該童忽變色曰我尚未作何以知爲不佳太守一笑置之迨蓋戮時閱其文果多疵累爲之殷勤指示如父師然並勉之曰世家子弟更宜認眞讀書以保全父兄體面該童不肯領受轉生忿恨自起講以下全卷皆寫草書並於卷面大書誓不覆試四字太守大度包容不與深究次日又使家丁送白卷一本囑伊覆試而該童竟悍然不顧性情如此學問可知矣 
[紅橋笛語]  
　　署揚州府許太守訪聞府醫學楊某劣跡多端卽行斥革旋於初六日出示通衢略云揚州府醫學楊某查於十四年據職員劉明倫等具保代理經前府給發印諭在案兹訪聞該醫假公濟私不知檢束甚至以三節兩壽勒令城廂醫生等餽送錢物並至各鄉以考試醫生爲名肆意恐嚇索詐似此滋擾殊屬不知自愛應卽斥革一面弔取鈐記印諭並通飭所屬一體周知合亟示諭爲此示仰府屬諸色人等知悉府醫學楊某業經本府斥革如仍敢在外滋擾索詐等情許卽指名禀控以憑提案嚴懲竊謂醫學之疲敝醫道之卑污至近時而已極官醫如此其他可知顧安得盡如許太守者悉心整頓挽狂瀾於旣倒哉○　蟲一物擇肥而噬其擾人也可憎然當枕畔夢回效周郎火攻之計偶一失手卽易延燒帳幙其爲禍也可慮本月初六夜揚城燈草行南巷内某氏婦因被此蟲騷擾披衣而起燃油紙取火尋捉睡眼朦朧致延蚊帳婦急欲將帳扯下無如火勢愈拉愈熾大聲呼救左右隣正入南柯聞人聲嘈嚷循途而往則此屋中烟霧迷漫勢將破頂而出幸人多手敏汲水灌之始行救熄椽壁雖焦屋庭幸保驚魂甫定好夢難尋曰羽輕揮不知東方之旣白○初七八等日陰霾不散淫雨連朝一縷新凉宛似雁來時候居人偶疎調養立卽患時疫醫生則飛輿往來樂肆則終朝擁擠無不利市三倍至西北一帶高田自揷秧後正苦火傘高張日形黄萎得此陰雨潤澤生機大暢他時擺稏登塲當可千斯倉而萬斯箱也 
[潯上官塲紀略]  
　　署理九江鎭總兵何采臣鎭軍明亮履任以來已經數載本月十一日民人公製匾額一方萬民傘十數柄德政牌四五十扇衣冠濟濟送至鈴轅鎭軍令兩遊戎三守府及新勁營砲臺營管帶官代爲欵待○特授南康府王少巖太守延長年逾古稀乞歸林下所遺之缺上游札委李苹三太守嘉賓署理本月初一日太守捧檄履新屬下各員及南康營都司齊詣黄堂道賀○辦理樟樹釐局王丹臣太守鳳池以二豎爲祟恐悮要公禀乞上游准其交缷上游允之札調三湖厘局安子馨太守廷桂接辦所遺三河局務委檀鎭生太守球辦理○代理德化縣薛俊甫明府銓於本月十一日酉刻抵潯船泊龍開河選擇良辰接印 
[江滸焚船]  
　　客有從大通而至蕪湖者爲言本月初十夜有夾板船一艘滿載洋油自來火揚帆上駛是夜灣泊大通北岸驀焉火發狂 
 
 

Page 3

 
 
烈焰無殊赤壁燒兵照耀江天幾同白晝江干各小划望見咸飛棹赴救擾攘終宵直至東方破曉始興盡而退當火熾時各小划名爲赴救實則乘間搶物祝融氏亦惡其貪得無厭攫獲划夫三名擲諸火窟而夾板船中人則一無所傷也至起火之由或謂天大雷雨電火飛繞而然或謂艙底自來火蒸鬱而然聞此貨係漢口某洋行所運云 
[瓜船沈溺]  
　　前日上午十二點鐘時浦潮盛漲有鄉船一艘滿載西瓜來滬銷售駛至陸家嘴相近適有洋布船一艘高掛蒲帆勢如箭激致將鄉船撞翻西瓜則泛泛若水中之鳬船上四人同時墮水經救生船援起三人其一隨波逐流而去想已深入鮫宮矣 
[不認放火]  
　　棋盤街北萬倍利呂宋票店放火一案由英廨讞員蔡太守會同上海縣訊供早已登報現經蔡太守將曾經供認之黄炳奎及知情之夏阿銀解縣前日由帮審委員葉司馬提訊黄夏互相推諉堅不供認司馬曰爾在公堂承認何以到此翻供著還所請黄大令親自研訊 
[嚴拿賭首]  
　　虹口賭徒拒捕一案已紀報章當英讞員蔡太守訊供時飭將喝令行兇之賭棍瞿關寳卽瞿樹寳暫押捕房兹又查得廣東潮陽縣人鄭茂順亦係渠魁遂由麥捕頭諭飭中西包探巡捕齊往搜拿至則庭户蕭然杳無人跡旋訪知鄭曾娶江灣某氏婦爲妻或者避匿外家因限令各包探務獲嚴懲不容漏網日昨各包探已偵騎四出分路　拿矣 
[誘拐宜懲]  
　　水販張姓在江北地方誘拐良家女子來滬以看會爲名乘間押入蘭芳里某花烟館爲娼收押價洋六十元荏弱花枝忽被狂風吹折此事之至不平者也適有同鄉人好作北里游與女相遇細述鄉里知小姑住處本在青溪不覺惻然動念旋回江北告知其母同泛滬江之棹徑投蘭芳里花烟館向烟鴇索人七十鳥恃孔方兄爲護符謂其母曰爾女由某丙薦來立有票據押洋六十元如欲領回須將原洋璧還遂邀到經手人某丙詢悉拐女者係張姓洋亦由張收去遂將情投訴捕房克捕頭命將某丙押候交出拐賣之張姓再行辦理誘拐婦女刑律綦嚴滬上爲逋逃淵藪此而不懲鳥乎用吾懲 
[冷攤匿物]  
　　金陵人某甲於上月廿八日至護城河元泰舊貨店購荷花瓣一枝允給價洋一角五分店夥阿毛以還價過少作爲罷論甲旣去復回願加洋五分適店夥有事外出經店主陳錦成交付甲將玳瑁邊墨晶眼鏡安放櫃上付洋後卽携所購之物徜徉而去置眼鏡於不顧店主以遺失之物不妨任我取携遂將眼鏡藏匿甲行不多時豁然省悟回至該店向索而店主已携至紥來街某烟館吸烟密遣人至捕房探聽消息甲以眼鏡定在此處不應掯匿遂與店夥口角扭入捕房捕頭命孫包探至該店查詢並無痕跡回禀捕頭捕頭亦以控失無憑殊難深信一并麾之使出該店主將眼鏡向壽康典押洋三元傍晚卽行贖出店夥以匿人之物有碍聲名遂將生意自行辭歇店主知挽留不住恐其漏洩春光浼相識者勸阿毛收洋一元五角囑其弗漏消息不料阿毛竟訴諸捕房將店主所作之事和盤托出克捕頭命提店主至捕房拘押候解公堂訊辦按護城河浜各舊貨店遇人看視貨物必勒令還價一有不合動輙毆人鄉人之受其害者指不勝屈正不僅匿鏡一事而已也克捕頭之必欲懲辦也宜哉 
[嚴懲拐賣]  
　　烟妓羅王氏卽巧雲控沈永發之子阿全將兒子炳生誘拐一案已列前報前晚二鼓時黄大令升坐花廳先提羅王氏至案訴稱係蘇州人今年廿三歲尚有丈夫小婦人於去春來滬在三馬路鼎豐里妓院爲傭有沈阿全時來游玩與小婦人姘識去秋勾引出外在法界後新街二號門牌賃屋同居今春將兒子炳生寄養沈處五月廿七日往領杳無所見因此情急將沈交永發扭控由巡局轉送案下大令問爾原住蘇州何處爾夫是何姓名現作何業兒子今年幾歲是否親生於何時寄在沈處答稱小婦人家在蘇州閶門外不知是何縣名丈夫名榮生性甚痴頑在鄉耕種兒子今年三歲並非親生實向胞姊處領來撫養爲子今年三月十七日寄往沈家大令問爾與沈阿全何時姘識供稱去年三月間併識八月初小婦人回籍未幾阿全有信來言伊在滬開設烟館令我速至店中爲坐櫃娘娘迨到滬始知受騙又與姘識大令謂查得新街二號房屋實係王榮生所借答稱不是大令曰然則王何以赴押所强欲保爾出外答稱小婦人自發押以來王已來數次並無異言昨日又來王已飲醉故在押所吵閙經人勸散以後如何不得而知大令問爾與王有無瓜葛答稱無大令謂旣無瓜葛何以與王相識答稱前在鼎豐里爲傭時王常來游玩故與認識大令曰其中總有别情爾可實供羅王氏俯首不語大令曰得無與王姘識乎該氏不答大令一再駁詰始供與王姘識大令問何時姘起供稱五月廿七日往沈處領子不見遂於廿九日扭永發至局喊控當蒙局員限永發十日内將子炳生及阿全交案届期永發不交由局解送案下自廿九日起小婦人卽與王姘識大令問爾知王向在何處巡局充當何職供稱聞王在十六鋪紫霞殿中局充當師爺大令問爾與王私姘借居何處供稱卽在紫霞殿門前小弄中大令提沈永發研訊供稱係崇明人今年五十六歲向在萬瑞碼頭駕駛划船祗生一子亦以操舟度日大令問爾子阿全今年幾歲現匿何處因何將羅王氏之子誘拐供稱兒子今年廿八歲業已娶妻生子不敢將該氏之子誘拐亦不知阿全何往供至此阿全忽投案供稱小的向在祺昌行船上爲舵工去春羅王氏自願與小的姘識賃屋新街地方今春該氏時時出外不願收養小孩棄之而去小的責其不應如此該氏懇小的代爲撫養於今正領至家中由母親照顧旋有友人袁永生因無後嗣將小孩過繼與袁當收糕點洋銀二十元由周阿大等爲中其時羅王氏亦在塲收洋十三元二角此次該氏向小的强借不遂故扭父親喊控小的適出外營生昨始回家是以投案大令問爾將孩寄與袁姓在於何時供稱五月廿一日小的與該氏拆姘後伊常至行中滋擾洋東遂將小的辭歇大令問袁姓何在袁卽投案呈上賣契一張供稱係蘇州人向爲玉器生涯近在玉器公所爲　客小的夫婦年逾不惑膝下尚虚故買阿全之次子撫爲螟蛉曾出洋廿元大令謂爾收買小孩理應查明來歴今乃鹵莽從事受虧不小况此孩係引誘盜賣乎袁供稱小的曾向阿全詢問堅稱是伊次子是以深信不疑大令問爾到此有何主見供稱叩求公斷大令謂本縣將孩給爾撫養可乎供稱可大令笑曰爾欲領孩亦非難事惟阿全擬辦何罪爾亦與之相同袁俯首求恩大令問永發曰爾子幹此等事爾知錯否供稱小的每日駕划船故不知情至云阿全誘拐小孩實無其事大令察閱袁所呈之契見羅王氏並未列名祗有孫阿全之名大令問阿全曰爾供賣孩時羅王氏曾取洋十三元二角約取去三股之二是否答稱是大令曰爾取一股在契上列名彼取二股如何反不列名供稱當時羅王氏自願不列名大令曰爾姓沈何以契上書孫阿全不答大令著拖下重笞四百板責畢問永發曰爾子錯否答不錯大令大怒著再笞一百板遂謂袁曰盜賣之人已責四百下與受同科爾不將小孩交出須責一千板袁供願交小孩惟身價洋可否究追大令曰有何不可問爾住何處供稱住老北門内殺猪弄内大令立飭原差蔡金帶袁前去携小孩至案少頃該差將小孩炳生提到大令判將炳生給羅王氏收領並謂爾係女流須令王榮生到案作保羅王氏遵諭正欲退下大令著將羅王氏交官媒聽候備文遞解沈阿全著枷號五日發萬瑞碼頭示衆所有身價早繳早釋沈永發袁永生分别斥退契據銷毁王榮生聽候查明究辦昨日午後由局員將王送縣大令飭交原差收管候訊 
[滬北閒談]  
　　蘇鄉婦某氏者雞皮三少不减夏姬與無錫人打鐵恩寳姘識賃居垃圾橋北首鴛鴦雙宿方謂此鄉可以終老婦固休休有容者又與銅匠某甲私焉戀新歡而棄舊好視恩寳如陌上人恩寳因此懷恨常與婦尋釁前日不知何故又與婦口角按倒在地拳足交施婦 
 
 

Page 4

 
 
痛極狂呼經鄰人爲之排解始得釋手氏身受重傷無可洩忿將恩寳扭至該圖地保處欲赴訴于老閘巡防局地保置諸不理婦怏怏而回訴知其兄某甲甲勃然大怒將地保扭至大新德茶肆講論地保謂須出洋油捐費方可送局甲至此頗有一口吸盡西江之勢將地保扭入英租界聞已赴公堂控訴矣○前晚十點鐘時有小孩因迷失歸路在老閘北唐家弄啼哭經頭圖地保瞥見盤問姓名住址答稱名來法年十齡不知姓父爲銅匠亦不知住處經地保送至巡防局陸二尹著帶回地保家中俟其家屬認領○江北人顧三以推車度日居滬北鐵馬路錢江公所後某車寓中雖有黔婁之貧頗效齊王之好與鄰婦某氏私識久之風聲漸露被該處流氓所聞將顧軋至陽春園茶肆謂爾等軋姘頭須臾我等烏龜董事商議不應專擅顧知力不能敵遂以孔方兄爲和事老龜董之勢眞炙手可熱哉○馬貴全者著名賭棍也在虹口老檯　攬賭客亦如勾欄中之有拉馬也有寍波人張某販人參來滬被馬誘入賭塲屢戰皆北將所携票洋六百餘元悉數輸去張知中計以孤掌難鳴遂至其友某乙處爲將伯之呼乙代抱不平邀同友人至朱家木橋尋馬問罪馬自知理絀遂效叚干木之踰垣以避未知青蚨飛去尚能復返否耳 
[南市剩言]  
　　昨日松江人某甲挑糞過本邑小南門外鈎玉弄西老虎灶前偶不經心潑翻於地老虎灶主某乙見而大怒將甲扭住痛毆甲再四求饒許備香燭除穢乙置之不理大肆兇鋒旁觀者恐釀禍端婉言解勸迨乙釋手而甲已身受重傷鄰人忿不能平舁至乙家僵臥乙知事不得了延傷科爲之敷治據云尚難保無意外之虞也○有弄潮兒名阿松者操一葉扁舟日向江頭渡客蠅頭利薄尚可療飢昨日渡至浦東遙見烟波浩渺中有大木二株漂浮不定乃以篙撈起竊謂可以易取幾文錢塘橋巡防局勇丁見之立時拘送局中請爲懲辦局員略加詰問判罰洋銀十元阿松無可如何連呼悔氣悔氣 
[百福駢臻]  
　　南市王公館以金山錢映雪善士助山西振捐洋銀一百元擲交本館協賑所解衣推食善與人同百福駢臻可操左劵矣除　奉收照外書此以寄謝忱 
[助賑福緣]  
　　太古昌内源豐昌號交來不書名大善士心願樂助晉賑洋五十元又來不書名洋十元又奉西興紫石山人大善士樂助洋三十元又奉淮城敬信山人大善士經募十七户共助洋三十六元又奉愛蓮居大善士樂助銀七十三兩五錢又奉瑞裕號交來福建安溪縣大善士樂助花洋三十四元以上均入山西急賑又奉杭州萬承志堂馮聽五仁翁交來廣嗣室主大善士樂助太乙救疫丹計賑山西一千服山東一千服直隸一千服福緣善慶報施有憑救病救飢同歸救命功德無量不可思議請登報牘叩謝宏慈[  上海六馬路仁濟善堂籌賑公所施] 善昌等謹誌 
[鴻恩久錫]  
　　古來許多世家胥由積德天下第一人品莫若行仁敝堂屢蒙諸善信解槖傾囊俾得聚金成塔今開四五月份常捐計七十八户共收到錢五十九千一百八十文又英洋一元二角照數拜登具徵惻隱同存彌綸罔間光爭日月宏施悉協無疆望慰雲霓偉蹟並垂不朽丐登報牘藉誌謝忱所有細帳另列清單以昭大信[  上海虹口元濟善堂同人等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[漢上題襟]  
　　漢口張美之巷有郭姓者以屠尸起家抱伯道之戚遂撫族人子爲嗣年逾弱冠爲之物色佳耦免作曠夫方謂膝下承歡老夫婦將倚以終老矣不料甲厭家雞而愛野鶩與郭家巷陳妓名四者繾綣情深洞入迷香不復念閨中人單衾孤枕甲母思有以阻之謂妓曰爾若需阿堵物不妨予取予求惟不可留吾子宿妓雖唯唯而竊笑其愚欵甲如故甲之暱妓亦如故甲母忿甚遂於初十夜十二點鐘時以土罐裝油用紙糊口與數人同往妓家時則玉漏將殘銀缸半炧巫峽之行雲已歇楚江之夢雨方濃甲母突以所携之罐從窓隙中擲入將芙蓉帳鴛鴦枕翡翠衾徧濺污穢三人倉卒不知爲計甲母向在門外申申怒詈經人排解始悻悻而返臨去時揚言欲將妓送官懲治甲聞而駭甚卽於是夜與妓偕遁次日尋之已無蹤影天下竟有是忘恩負義之人哉○湖北巡撫譚敬甫中丞出示嚴禁烟館前已列報自初四日起各地保鳴鑼警衆令於五日内一律閉歇此後卽有清軍府厲司馬都閫府高都戎仁義禮智二少尹並文武各員晝夜嚴查於是開烟館者無不銷聲匿跡惟一二狡黠者更於街頭巷角賃得一椽房屋購極便宜貨物陳設於前自外觀之儼然正經生意而不知其後進密開烟館有烟霞癖者因别處無可問津遂麕集於此獲利因之倍蓰然則官吏之禁烟館不啻爲叢驅雀矣苟非搗穴擒渠固不足以昭公充也○漢口房屋櫛此街巷之外竟無立錐地際此炎威大熾居人每於夕陽西下時在屋脊曬臺上乘凉初九日下午浮雲蔽日凉風徐來披襟當之者正不僅宋玉一流人未幾東北隅黑雲陡起狂飇怒捲黄塵亂飛人皆紛紛下臺下避之老官廟間壁某姓家有一六齡幼孩不及下臺被風吹落一跌千尋迨家人集視但見頭顱破裂不逾時而氣絶又聞後湖覆舟數艘淹斃人口不少濟生堂紅船破浪往救幾遭覆没箕伯之威洵可畏哉○有盛姓者在漢鎭三元殿開設木作坊前月承包曹姓房屋延擱數月尚未竣工曹遂另招伍麻子者爲狗尾之續盛聞之以伍不應攘奪生涯與之爭論角力之餘伍非盛敵致受重傷至十二日渺渺孤魂竟歸泉壤伍之家屬卽鳴地保向漢陽縣報案聽候騐視若何訊辦容俟續錄○有張子春者湖北督標中人也身居楚北家在漢南雖不免望月思歸停雲繫念然爲塵鞅所绊未能遽返征驂近日家中遣王某赴鄂接張歸家爲避暑計張未得其隙遂以青蚨四千五百翼囑令帶回爲妻孥餅餌資王辭張而歸以囑帶之錢向熊家巷下首某甲處販鹽冀收意外之利甲之家人欺其愚懦詐謂曰爾錢可付我待有鹽卽以給爾王信以爲眞不料甲家人竟向地保曰現有私梟在此爾盍拘之可藉以立功地保卽將王拘獲王不得已遣同伴杜某求救於張張遂至漢皋以地保不應訛詐鄉人大加呵斥地保畏張勢轉責甲之家人將錢歸趙釋王使去 
[西林塔影]  
　　前任松江府婁縣張筱蓉明府紹文因案呈悮撤省察看兹已一年期滿上憲牌示飭回本任明府遂卽啓行本月十一晚舟次西郊裏館驛碼頭十二日清晨八點鐘時排齊全副儀仗進北倉橋公館規模炫赫依然漢官威儀矣旋頒發紅諭定於十四日子時接印任事○濬河一事前已迭誌報端西南兩處之河皆於上月杪先後竣事惟東北隅因風雨交作屢煩戽水延至本月十三日始告成翌晨將四圍壩址一律開通憑眺江干清漣可愛矣回憶前者中叅府楊叅戎在任時建議開河督率弁兵通力合作僅由縣宰楊邑侯捐廉二百數十千以爲之犒此次經王邑尊捐廉外復向紳富捐資自洋銀數十元以迄數元不等民居則每一門面或一千文或五百文所得資財爲數甚鉅設局全節堂内商辦工程董事旣多傭工又衆朝筵暮席其樂無涯好事者編成俚言黏貼通衢幾至一日數起而兵士炎天烈日勞苦備嘗未聞賞賚有加祗中軍張叅戎時或賜以大肉云○北門外人胡某手胼足胝之流也某日午後有事田間耘耔之餘忽覺足根被蟲蟻所嚙然亦不甚痛楚絶不爲意俄而痛殊甚舉足視之則蜿蜒者一蛇也嚙其足根猶不肯釋揮鋤猛擊之始遁去而足踝已作青紫色痛益加劇寸步不能行知爲赤練蛇所傷急雇舟載之入市求醫醫皆束手謝不敏旋經人指引謂某丐廠乞兒獨於此道稱三折肱急往求之丐由傷處箝出蛇牙五枚敷以藥石痛卽漸减據云若再延數下鐘時毒氣深入足心必成殘廢噫赤練蛇之嚙人竟若是之毒哉然世之貌非赤練蛇而其毒較赤練蛇尤甚者諒亦不少出門者盍於此加意防之 
[縣案彚錄]  
　　臺灣藩憲唐方伯之公子乘斯美輪船來滬在吳淞口外失去竹箱一口當塲拘獲羅長發搜出水烟袋金鈕扣解送公堂由蔡太守將羅送縣爲前報所已記前晚黄大令升堂提訊羅供稱係清河縣人在臺灣當差已有八年途中並未犯竊大令問可知竊物者爲誰供稱不知大令曰箱中有書信及匯票二張現已止付爾等取去亦無用處不如實供否則解往臺灣羅執定前詞大令著笞一百板收所候究○包星獻控范湘甫掯付票銀一千兩黄大令准詞提案於前晚集訊包供稱向爲紙店夥范湘甫所出票銀一千兩係代湖州烏鎭元昌紙店王子軒買貨票係九月廿九日期不料廿七日元昌忽倒范遂藉詞不付范供稱係徽州歙縣人今年四十二歲向爲紙掮客元昌央出期票並未收銀是以不付大令曰此票爾不能置身事外如元昌不付爾何不在湖州控告著收所候提王到案訊辦○胡瑞昌控林仰芝虧欠貨銀一案林交過五百兩尚少銀一百兩洋九十一元限日措交已記本報前晚大令傳胡至案將林先後交案之銀六百兩給胡具領所少之洋爾當通融减讓胡遵諭具結而退○卞木生控徐阿狗行凶前晚由黄大令研訊卞訴稱係本地人家住廿九保四圖冋以耕田度日有徐阿狗與小的有仇此次徐在鎭上演唱花鼓淫戲小的在門前經過徐喝衆行凶將頭顱擊破木棍呈案朱保田供爲廿九保五回地保徐阿狗確在鎭上唱淫戲小的曾往喝阻徐反將小的毆擊大令問仵作在否差役禀不在原差將血衣呈案大令問爾是何人供稱小的是原差大令曰爾係原差血衣不應由爾呈上顯見得賄著笞四百板卞等斥退聽候提徐到案訊辦 
[吞烟兩志]  
　　有某甲者賃屋本邑董家渡旁煮雙弓米以餉餓者生涯頗盛囊中薄有積儲去年爲其子文定某姓女爲妻過門童養前日傍晚女潛向比鄰烟館内購服紫霞膏彳亍回家頽然倒臥甲以其久不出外異而視之則已面目烏青舌强不能言語延醫診察知是吞烟少焉卽毒發哀號延至三鼓時一縷幽魂竟隨芙蓉神臨風游戲矣女兄某乙聞訃而至與甲爲難甲理屈詞窮央人理勸再三爲之從豐棺殮并召羽士諷經超度乙乃恨恨而回○浦東塘橋人王春舟向在某沙船當水手近忽與划船婦某氏私識置其妻於不顧划船婦以雌虎而兼妖狐者也日與王狎暱不令須臾離一日舊鄰某甲問訊而來適與王遇寒暄之頃語之曰閫君分娩在卽請郎君撥冗一回故劍有情莫令怨東張西角也划船婦恐王歸去防之益嚴王不發一言絶裾竟去閱日回滬則已吞服生鴉片臉色青腫宛轉呻吟購藥灌之全無效騐移時卽長號而斃氣息全無乃殮以桐棺厝諸郊外按以上二則皆以婦女而吞烟自盡然一則久沈苦海難禁叱燕嗔鶯一則悮墮情天竟致摧花斫柳其死雖歸一致其情迥乎不同類而志之其亦竊附於老子韓非合傳之例乎○ 
[患痧兩志]  
　　前日下午有某甲者至本邑英大馬路某姓處整容坐甫定忽覺頭暈昏沈鑷工知其身患急痧爲之略剌幾下甲昏沈更甚乃雇人扶送歸家○新閘人某乙扛夫也昨日清晨肩挑杙至浦灘碼頭爲人運貨傍晚腰纒已滿正欲回鄉忽戰栗不休如墮堅氷之窟同輩知是痧症雇小車載送至家家中人急延醫治之藥未進而奄然斃矣 
[叩謝宏慈]  
　　金陵協賑公所經募第八批晉賑洋銀一千元汪崧甫文郎晬盤筵貲移助五十元常熟對塔書廬求功名助三十元泉州源成號李俊桂募二十户計花洋銀四十元廬江捕署毛募二十四户計本洋二十四元江海新關諸同人以徐子靜觀察五秩桃儀移助一百六十元二角望雲叩謝欽佩莫名乞附報章用資觀感[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年六月初八日京報全錄]  
　　宮門抄○諭旨四道錄前○閩督譚奏遵旨據實覆陳摺○豫撫裕奏叅革縣汛各官片○閩督譚奏揀補湖州右營守備片○又奏遴補海外水師陸路叅將摺○又奏遴員借補陸路遊擊摺○滇撫譚奏調署府縣各缺片○又奏甄别州縣各員片○又奏借發琅井柴本銀兩摺○六月初八日内務府國子監正紅旗值日無引見○熱河都綂慶裕謝恩並請安○廖壽恒請假五日○召見軍機長麟慶裕皇上明日卯初至奉先殿壽皇殿行禮○○頭品頂戴閩浙總督臣譚鍾麟跪奏爲遵旨據實覆陳恭摺仰祈聖鑒事竊臣准軍機大臣字寄光緒十九年三月三十日奉上諭福建邵武府知府董毓琦福寍府知府嚴良勳著譚鍾麟悉心察看如竟不能勝任卽行據實叅奏毋稍遷就將此諭令知之欽此遵旨寄信前來臣查邵武府知府董毓琦貌似有才性情偏執侈談西學究無實際其待屬員以愛憎爲是非不顧大體去歲臘底邵武所屬泰寍縣民鄧秀金有糾衆搶奪押犯拒傷兵役之案臣卽飛飭董毓琦星馳赴縣彈壓解散嚴拿首犯重懲詎董毓琦延不動身自委缷任建寍縣知縣錢登雲前往查辦迨臣另派候補府邱瑞錦拿辦結案董毓琦尚摭拾浮詞粉飾其事實屬不知緩急難勝表率之任相應請旨將邵武府知府董毓琦以通判降補以警浮惰福寗府知府嚴良勳人本長厚識近迂拘勤愼持躬頗知自愛雖才具不甚開展於公事尚無貽誤可否仰懇天恩准其留任供職臣隨時察看如不自振作卽行據實叅奏所有遵旨覆陳緣由繕摺具奏伏乞皇上聖鑒訓示再所遺邵武府缺請留於閩省另行揀補合併聲明謹奏奉硃批着照所請吏部知道欽此○○裕寛片再通許縣知縣謝立本前因疎防過客交久長於關廂地面被刦多贜日久無獲當經奴才奏叅摘頂撤任勒限協緝欽奉硃批著照所請該部知道欽此欽遵在案奴才於前次拜摺後卽恐該員緝捕不能得力隨商令南陽鎭臣崔廷桂整飭弁兵設法跴訪先在直隸境内緝獲正盜王玉成卽王大拚一名又經調署祥符縣知縣董慶恩懸立重賞選派幹役協同署直隸大名鎭臣李大霆派出弁兵拿獲首夥郭四得卽郭四幅崔得興路成三名並經直隸開州知州賈孝彰所派幹捕協同南陽鎭練軍拿獲王興貴一名均起有原贜銀兩皮包先後押解來豫隨時飭發審辦各該員弁不分畛域破獲重案洵爲勤奮除仍飭緝拿餘犯務獲並俟現犯審明定案附請奬敘外惟查該員謝立本旣不能防範於事前失事以後又不立時追捕一任贜盜遠颺迨經撤任留緝竟若身居事外訪查始終一籌莫展並未認眞緝捕實屬罔知愧奮奴才於地方捕務三令五申嚴切訓誡各牧令差知振作未有如該員之闒茸自甘有心玩視若因犯經他人拿獲稍事姑容殊無以示警惕而資整頓相應請旨將通許縣知縣謝立本卽行革職以儆效尤通許汛把總王修德厥咎惟均並請一併斥革爲此附片具陳伏乞聖鑒訓示再所遺通許縣知縣選缺照章此次應請扣留外補合併聲明謹奏奉硃批着照所請該部知道欽此○○譚鍾麟片再浙江湖州恊右營守備李文鈺軍政叅劾遺缺部咨應用期滿武進士行令揀員請補等因臣於浙江省期滿武進士候補守備内詳加揀選查有到標在前之浙江撫標右營期滿武進士補用守備裘國祥年三十九歲浙江嵊縣人由武生中式武舉光緒丙子恩科會試中式進士奉旨以營守備用分發浙江三年九月收入撫標右營効力五年期滿咨准部覆照章候補在案該員年力正强以之請補斯缺堪期勝任核與例章相符合無仰懇天恩俯准以裘國祥補授浙江湖州右營守備於營伍地方均有裨益如蒙俞允該員係進士營用守備請補守備毋庸送部引見除飭取履歴另咨外謹會同浙江巡撫臣崧駿浙江提督臣馮南娬合詞附片具陳伏乞聖鑒飭部議覆施行謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員請補海外水師陸路叅將恭摺仰祈聖鑒事竊照台灣南路營叅將員缺部咨係陸路題補第一輪第一缺應用儘先人員經查台灣現無已考到標合例儘先叅將隨於閩省儘先補用陸路各叅將内詳加遴選查有閩浙陸路儘先叅將有富年五十二歲湖南湘陰縣人由武童隨軍剿匪著績遞保花翎儘先副將旋經奏留閩浙補用光緒二年八月二十六日奉旨允准於台灣三次勦平番社出力内保加總兵銜造送履歴考騐收標因查守備保案不符奉部遞改以叅將遇缺卽補其留閩浙並總兵銜仍照原案註册歸班序補該員老練穩愼辦事勤奮曾在台灣立功保舉並委署北路右營遊擊辦理裕如核計儘先名次在前以之請補是缺洵堪勝任合無仰懇天恩俯念台灣南路營叅將員缺緊要准以劉有富補授於營伍地方均有裨益如蒙俞允俟部覆到日給咨送部引見除飭取履歴另咨外謹會同台灣巡撫臣邵友濓水師提督臣楊岐珍陸路提督臣孫開華合詞恭摺具陳伏乞皇上聖鑒飭部議覆施行謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員借補陸路遊擊以重職守恭摺仰祈聖鑒事竊浙江提標前營遊擊松奎於軍政案内叅劾所遺遊擊部咨輪用儘先人員臣查該遊擊駐劄寍波府城沿海要區督緝巡防最關緊要非幹練熟悉之員不足以資治理惟查有花翎副將銜留浙儘先補用叅將張興元年五十四歲河南光山縣人由行伍隨軍剿匪著績遞保遊擊於直東捻逆一律肅清案内保奬同治七年九月二十九日奉上諭著免補遊擊以參將儘先卽補欽此光緒十一年奏免騎射十七年三月奏請改留浙江歸陸路儘先補用四月初一日奉旨允准收入撫標左營歸班序補該員營務熟悉歴委管帶楚軍現署是缺遊擊篆務辦理裕如以之補授斯缺人地實屬相宜核與借補章程亦符合無仰懇天恩俯念浙江提標前營遊擊員缺緊要准以張興元借補於營伍地方均有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞恭摺具陳伏乞皇上聖鑒飭部議覆施行謹奏奉硃批兵部議奏欽此○○譚鈞培片再麗江府知府黄金衝撤省遺缺查有補用知府陳宗海情形熟悉堪以署理鎭邊同知缺查有現署威遠同知李應棠飭回本任遞遺威遠同知缺查有現署鎭邊同知候補同知張霖堪以署理署建水縣知縣林濟勳署南寍縣知縣黄毓崧均調省所遺建水縣知縣缺查有准補該縣知縣史建中飭赴本任南寗縣知縣缺查有准調平彞縣知縣孫祥麟堪以調署所遺易門縣知縣缺查有現署會澤縣知縣准補該縣知縣王德中飭赴本任遞遺會澤縣知縣缺查有現任師宗縣知縣曹衍瀚堪以調署所遺師宗縣知縣缺查有補用知縣王鎭邦年强才裕堪以署理據藩臬兩司先後會詳並聲明曹衍瀚任内並無三叅限滿已起四叅之案等情前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○譚鈞培片再道府同通州縣等官到省試用一年期滿例應督撫察看才具奏明甄别以肅官方兹查有在任儘先補用知府永北直隸同知姜瑞鴻知府銜補用同知直隸州知州鄧瑤五品銜前先補用知縣余鍾麟均各試用一年期滿例應甄别據藩臬兩司先後會詳前來臣查該員姜瑞鴻明幹有爲鄧瑤練逹穩成余鍾麟才識明敏俱堪以各本班分别在任留省補用除將履歴清册咨部查照外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○頭品頂戴雲南巡撫臣譚鈞培跪奏爲借發琅井柴本銀兩預採供煎以顧課欵恭摺仰祈聖鑒事竊查前准户部議覆嗣後如有必需煎鹽柴本卽應遵照奏案先期奏明始准出借以昭愼重等因當經轉行在案兹據鹽法道普津會同布政使史念祖詳稱據管辦琅井鹽務委員蒲榮嵩詳借十九年分柴本銀六百兩卽在該井正課項下如數借給飭令該委員出具印領收銀發交殷實竈尸採備供煎以顧課欵仍自次年夏季起依限按月扣收隨課解繳列入二十一年銷册造報扣繳不足卽飭該委員賠繳照例叅處承借之員遇有交缷查未逾限實欠在灶者准其移交後任扣繳清楚並飭將前借十八年分柴本銀兩扣繳清欵以符例案等情詳請具奏前來臣覆查無異除咨户部查照外所有借發琅井柴本銀兩預採供煎以顧課欵緣由謹會同雲貴總督臣王文韶恭摺具陳伏乞皇上聖鑒訓示謹奏奉硃批户部知道欽此 
 
 

Page 14

 
 
[光緒十九年六月初九日京報全錄]  
　　宮門抄○諭旨四道錄前○陜撫鹿奏揀員請署同知摺○又奏報銷軍需善後收支各欵片○又奏查明司庫實存耗羡銀數摺○東撫福奏籌解山西賑欵片○又奏報銷機器局光緒十七年用過銀兩摺○又奏捐建已故總兵專祠請准列入祀典片○又奏請准建坊片○六月初九日理藩院鑾儀衛光祿寺廂白旗值日無引見○良弼謝授詹事恩○浙江知府林啓謝恩○額中堂續假五日○關防衙門奏二十日大光明殿拜表瀾公行禮○召見軍機林啓皇上明日辰正二刻升承光殿○○頭品頂戴陜西巡撫臣鹿傳霖跪奏爲揀員請署要缺同知以重地方恭摺仰祈聖鑒事竊查准補　陜廳同知李登第於本年二月二十一日病故應以病故之日作爲開缺日期係繁難題調要缺例不掣簽自應照例揀選請補該廳地處南山五万雜處風氣素稱刁　一切彈壓撫綏在在均關緊要非精明幹練之員弗克勝任查定例各省應題應補各缺除知州知縣二項不准將試用人員請補外其餘道府同通直隸州知州等項委用試用人員内有能勝任者准其一律揀選題署又試用人員祇令咨部試署俟試署期滿果能稱　另請實授等語臣督同藩臬兩司在於通省現任簡缺同知應調及府屬知州知縣卓異勞績應升人員内逐加遴選非現居要缺卽人地未宜一時實乏堪調堪升堪補之員同知候補班内只有張碩士一員現經臣另案奏補孝義廳同知此外並無記名分發正途出身及候補同知應補人員惟查有試用同知趙鑑現年五十九歲甘肅臯蘭縣廪貢生祖籍浙江錢塘縣於咸豐九年遵例報捐復設敎諭是年選授甘肅高台縣敎諭十年閏二月到任同治二年四月丁父憂回籍守制於本省捐輸案内議叙同知雙月選用四年七月服滿起復五年三月赴部投供行抵陜西因道路不通留辦協甘轉運局文案七年三月事竣保加知府銜赴京遵例補交同知三班銀兩指省陜西試用七月蒙欽派王大臣騐放奉旨著照例發往欽此領照起程八月到省九年九月試用期滿詳請甄别堪以留陜補用因在西甯駐陜轉運局當差出力奏保補缺後以知府用光緒四年四月二十九日奉旨依議欽此七月聞訃丁母憂回籍守制六年十月服滿起復七年三月由籍領咨到省歴署孝義佛坪等廳同知兼淳化縣知縣華州知州各印務交代均經後任結報清楚歴署各缺及現署咸陽縣知縣均能辦理裕如民情愛戴實爲同知中出色之員老成穩練聽斷勤能以之請署寍陜廳要缺同知可期勝任雖該員係試用人員請署要缺與例稍有未符惟缺居繁要人地實在相需例得據實陳明且陜省同知現無應調應升保補應補合例人員核與前次試用同知李登第請署斯缺事同一律應請援案請署等情由藩司張岳年臬司唐樹楠會詳前來合無仰懇天恩俯念南山員缺緊要勅部核覆准以試用同知趙鑑請署寍陜廳同知洵於地方有裨仍俟試署一年期滿果能稱職另請實授該員係試用同知請署同知銜缺相當毋庸送部引見所有揀員請署要缺同知緣由謹會同陜甘總督臣楊昌濬恭摺具陳伏乞皇上聖鑒謹奏奉硃批吏部議奏欽此○○鹿傳霖片再陜西省軍需善後收支欵項奏銷光緒十七年以前册報請銷均户部　准覆奏奉旨欽遵在案查陜省地處邊徼界連五省游勇客民往來絡繹籖會匪類竊發堪　綠營兵制未復酌留各路防勇分叚布置彈壓巡防僅敷分布迭次覈實裁節現存防綠各旂營每年饟數較承平額饟有减無增所需鹽菜饟項及製造雜支等欵俱已按章籌支給發兹值十八年造報之期據善後局司道分造總數報銷清册具詳請奏前來臣覆核無異除將收支清册咨部並製造綠營操防鉛藥火繩等項遵章另案題估請銷外相應仰懇天恩勅部核明准銷謹附片具陳伏乞聖鑒謹奏奉硃批户部議奏欽此○○頭品頂戴陜西巡撫臣鹿傳霖跪奏爲查明司庫實存耗羡銀數循例具陳仰祈聖鑒事竊照司庫耗羡收支動存各欵例應於奏銷地丁錢糧時恭摺具奏兹查陜西省光緒十八年奏銷册造司庫現存耗羡及缺官扣半養廉共銀一十五萬二千一百七十四兩零除清册咨部外理合循例具陳敬繕清單恭呈御覽伏乞皇上聖鑒謹奏奉硃批户部知道單併發欽此○○福潤片再山西邊外七廳及大同朔平等府被災甚重朝廷軫念飢黎恩施迭沛凡屬臣庶欽感同深山東頻年河患工賑兼籌雖係自顧不遑而救災恤鄰義難膜視當經奴才率同司道及府州縣等官量力捐廉湊集銀二萬兩以一萬兩寄交直隸津海關道盛宣懷轉解山西交候補知州潘民表散放以一萬兩匯解山西撫臣兌收以期仰體皇仁稍資接濟理合附片陳明伏乞聖鑒謹奏奉硃批户部知道欽此○○尚書銜山東巡撫奴才福潤跪奏爲報銷機器局光緒十七年分用過銀兩懇恩勅部准銷恭摺仰祈聖鑒事竊山東省機器局製造各項軍火所需經費銀兩向由藩庫籌撥收支欵項遵照部定新章每年造册報銷凡有添購物料並先報明立案光緒十六年收支各項銀數業經奴才核明具奏兹查自十七年正月起至十二月底止造成各種洋火藥八萬八千九百六十斤大銅帽火一百三十九萬四千九百六十個鋼砲拉火四萬二千枝開花炸彈二百個銅螺絲引門二百副實心後膛砲彈一千三百個毛瑟後膛槍子二十一萬一千顆七響後膛短槍子三十三萬顆馬的尼槍子二萬七千顆洋鉛丸八十萬五千粒機器廠大號鍋鑪一具並添造各廠不敷應用機器修理各營損壞洋槍洋炮裝盛軍火箱盒等件共計採買硝磺銅鉛鋼鐵華洋各種粉料曁員弁匠役薪工運脚等欵應歸户部核銷銀一萬九千一百九十九兩六錢五分二厘八毫五絲三忽兵部核銷銀六千六百七兩二錢一分工部核銷銀一萬八千九百四十九兩四錢七分八厘一毫四絲七忽三微共請銷銀四萬四千七百五十六兩三錢四分一厘内動用光緒十六年報銷案内結存湘平銀一萬一千三百七十二兩八錢六分三厘三毫一絲二忽陸續共撥藩庫庫平銀三萬八千兩又專案奏撥藩庫庫平銀五千兩遵照部定新章雜用各欵每庫平銀一兩扣平四分均按湘平支發核計節省平餘銀一千七百二十兩一併列收作正開銷今除支用外實存湘平銀一萬一千三百三十六兩二錢二分一厘三毫一絲二忽應歸下届造報據總理局務按察使松林候補道林介景造册詳請具奏前來奴才詳加查核尚無浮冐情弊除清册咨送户兵工三部外所有報銷機器局光緒十七年用過銀兩緣由謹恭摺具奏伏乞皇上聖鑒敕部核銷施行謹奏奉硃批該部議奏欽此○○福潤片再光緒九年七月十三日欽奉上諭都察院奏編修尹琳基等聨名以已故總兵遺愛在民請准建立專祠等詞據呈代奏一摺陳國瑞前經降旨開復總兵原官宣付國史館立傳著冉加恩准其在於山東立功地方建立專祠以順輿情欽此欽遵轉行在案兹據滕縣紳士翰林院編修高熙前署福建長樂縣知縣王宜劼等聨名呈稱已故總兵陳國瑞前隨僧忠親王來東勦賊大小數戰多立奇功而於滕縣爲尤著咸豐十年間兗沂曹三府屬土匪蜂起勾結捻慆各匪刼掠横行焚殺甚慘民皆廢時失業口不聊生陳國瑞督兵追剿解散脅從擒渠掃穴積年巨憝次第削平用兵紀律嚴明秋毫無犯閭閻賴以安堵嗣因陳國瑞緣案遣戍滕民追念前功謳思弗替在於縣城東門外繪像建立生祠現知陳國瑞病殁之後業經仰沐聖恩准於山東立功地方建立專祠可否准由該紳士等公同捐資將原建生祠略爲擴充重加修葺改爲陳國瑞專祠並懇奏請列入祀典由地方官春秋致祭以隆報享等情經署滕縣知縣韓文朗詳由藩司湯聘珍核明具詳前來奴才伏查該故總兵陳國瑞前在山東省剿賊厥功甚偉業經奉旨准在山東立功地方建立專祠今該紳士等追念遺愛歴久彌深各願集資將滕縣東門外民建該故總兵生祠擴充修葺改作專祠出於至誠自應俯如所請除批飭照辦外相應籲懇天恩俯准列入祀典由地方官春秋致祭以順輿情至建祠經費係由紳士公捐應免造銷理合附片陳請伏乞聖鑒訓示謹奏奉硃批着照所請禮部知道欽此○○福潤片再據署黄縣知縣徐賡陛詳據生員王光曉呈稱該生已故長女李王氏係職員李恒谷之妻臨殁遺言將生前衣飾湊變銀一千兩呈由該縣發當生息作爲賓興士子川費洵屬好善可風核與建坊定例相符詳請具奏前來相應仰懇天恩俯准李氏家屬在於本籍爲其建坊給予樂善好施字樣以示旌奬謹附片具陳伏乞聖鑒訓示謹奏奉硃批着照所請禮部知道欽此 
 
