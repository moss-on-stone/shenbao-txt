# 1892 - 203 - 4906920

 

Page 1

 
 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彙編一書爲金君秋濤所輯其中分門别類此事屬詞不特身膺民社者所當時如年覽卽襄讞之員掌刑之幕孰不當奉爲圭臬哉今由本局以新鉛字排印紙色潔凈校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[彭剛直公奏稿出書] [  圖書集成局代啓]  
　　彭剛直公以諸生從戎敭歴中外無論紳商婦孺莫不震懾威名其生平奏疏皆能實實劈劈洞澈源流洵爲談經濟者不可不讀並可與曾文正胡文忠左文襄諸集參觀兹由懷南居士覔得浙江俞蔭甫太史代編原書八卷託本局排印校對精詳刻已出書白紙每部實洋一元二角存蘇州察院塲上海棋盤街文瑞樓二處出售 
[論中國宜認眞洋務]  
　　中國自與泰西各國通商互市以來講求洋務無微不至大而派員出使小而教習學堂語言文字以及製造　演幾幾乎西人所有者無乎不有然而說者往往以爲有其名而無其實輪船槍砲大半購自外洋不得謂之自製也語言文字往往擇焉而不精語焉而不詳凡有交涉事件輙聚訟紛如莫衷一是卽仿造外洋各物亦均未能深造此非中國之人其聰明不及泰西由於在上者不肯認眞講求悉心考究故因陋就簡自誤因循耳楚督張香濤制軍深知近日之中國不能不講求洋務而講求洋務必以分其利權爲第一要義於是爲鐵路之議通盤籌算精深博大藻密慮周顧以鐵路之創非鐵不辦於是又先求開礦之法相度礦苗聘請礦師以裕煤鐵之利煤鐵之利旣裕而後旁及於製造盖西人以中國所産之物重行製造運至中國仍以售之華人因而大獲其利而華人獨不能自造且欲造一物非求之西人不可此中國之大恥也香帥其知之矣故其於此等事務極認眞因講求開礦也派人至開平細加咨訪必使詳詢博考鉅細靡遺因欲製造也又派人至滬晝夜研求務得其精藴而後已因欲織布也亦派人至滬悉心考究必得其法以歸以是知香帥之於洋務可謂認眞焉爾矣中國礦務以開平爲已成之局而且最爲著名自唐景星觀察經理以來加意勤求無毫髮憾故開礦之事必取法乎開平至於織布製造等事則上海又早開風氣之先織布一局積數年之久而後告成現在抱布可貿厥法斯備而製造局近自劉康侯觀察綜理其事規模大啓精益求精去年新設煉鋼之厰聞已開至二十九爐愈究愈精日新月盛夫煉鋼一事爲製造中必不可少者外洋亦惟自瓦瓦斯創其始爲時未久近來則各國皆能自煉而中國居然仿而能之旣有此法則將來各處礦鐵皆可煆煉而於製造槍械砲彈等物以及一切鋼輪鐵甲均可資以爲用無煩事事仰賴於泰西所謂心戰而勝焉者也况煉鋼之外洋槍有樓彈子有廠分之則井井有條合之則秩秩有序而所用之工匠亦華人居多西人不過寥寥數人凡各種製器皆出自華人此則尤爲扼要以故香帥深加器重特派委員七八人來申自守尉以至佐雜不拘一格祗選其人之有精心而無躁氣者使之萬居滬地終日研求考織布者卽寓居織布局考製造局者卽寓居製造局必使法制規模一一理會事事詳明而後仿而行之庶幾閉户造車出門合轍此其用心爲何等乎香帥於洋務諸書特請宿儒繙譯華文以備參考窮年累月惟日孜孜盖有實事求是之志而於製造開礦等事心精力果一意訪求倘中國講求洋務者皆能如香帥之認眞則中國之富强又豈不可駕泰西而上之哉所派出諸公受香帥之知遇畀以重任自必能殫心竭慮一意鑽研各有所得互相觀摩以兾將來回告香帥大開旗鼓以奏膚功譬諸以駟馬駕輕車就熟路其爽快爲何如者西人每言中國之人多騖虛名不求實際卽如兵船管駕之員弁往往問以水道而不知詢以沙線而不答卽隷軍伍司槍礮之人亦竟有槍不知其何名彈不知其何等者以故中國不仿西法則已苟欲仿行西法必不能不仰給於西人卽其所用之物料亦不得不取資於西國以視陳嬴之一變卽成西俗者瞠乎後焉西人所言如此吾則以爲此言雖確中中國之病然亦由於中國之辦理洋務者不能謂　故也苟其認眞辦理上以是督率乎下下以是效力乎上上下之志孚而知之必期其深行之必期其力果有深知力行者奬以勸之其不然者罰以懲之上以是勸下以是應振作其精神奮發其志氣殫竭其才力開濬其性靈中國地廣人稠夫何至常出乎泰西之下耶所慮者不能認眞則上旣循例庸庸下亦虛應故事此則中國之通病西人咸竊竊焉笑之世有長沙傅能不爲之長太息哉 
[簡使傳聞]  
　　中國出使日本大臣李伯行觀察現丁内艱聞訃之餘卽其摺奏請開缺聞上意擬簡汪芝房太史爲駐日大臣大約奉命出京當在指顧間矣 
[海外祝釐]  
　　華歴六月二十八日恭逢皇上萬壽聖節日本長崎理事署預期諭令各商家懸燈結彩是日黎明張子豫司馬偕本署魯學博孔明府東譯官王上合觀明府及三帮董事均朝冠朝服在大堂行朝賀禮禮畢東西各官咸穿禮服至署道賀司馬欵以酒菓各官持杯致祝淸國大皇帝萬壽無疆次及理事安康帮交永固等語司馬一一答謝畢乃各飲酒告退至地署中大肆筵席以宴東西官東官自長崎縣知事以次及書記官警部長裁判長稅關長等西官惟二三領事而已入席後署内外及樓上燃點燈毬並放花爆大浦廣馬塲新地等租界中各商家亦徧掛明燈爭奇鬥勝東人士携男挈女爭觀上國威儀十里銅街如梭之織越日司馬偕譯員乘車赴各署導謝禮也 
[䬝𩘽可駭]  
　　六月二十六日厦門稅務司署及鼓浪嶼均升旗報知颱颶將作大旨謂由小呂宋臺灣經過厦門往西北方去於是港中舟舶均料理錨纜格外隄防輪舟亦預飭司機人爇火以待夾板船則將橫桅放下抛梃海中漁父罟師紛紛將船駛入港汶之中暫行躱避至二十七日下午升旗山懸至三十餘旗西人一目了然謂風颱已呈某處少頃雨師稅駕幾疑倒挽銀河水溢街衢深可没跦入夜更奔騰泙訇勢若萬馬干軍子初風伯果整隊而來跋扈飛揚聲如虎嘯雨師又助之爲虐海中洪濤洶湧矗立如山招商局拱北輪船太古洋行牛莊輪船本擬鼓浪出洋至此皆退避三舍山麓大樹無不枝柯榷折偃臥於粗砂大石之中時聞砉然數聲牆坍壁倒直至二十八日下午鐘鳴五下雨始停點風亦漸微說署謂如此巨災近三年來所未有云 
 
 

Page 2

 
 
[四明喜雨]  
　　寍波訪事人云日久不雨河水頓枯三農盻望甘霖昕夕鷺翹鶴跂本月初二日下午天油然作雲沛然下雨約歴半點鐘許雨師始興盡而回雖遠近郊原尙未一律霑足然天時陡覺凉爽早晚已無異新秋矣 
[火焚祅廟]  
　　蕪湖江口鶴兒山之東有土墳起一望綿延相傳前明時建有三層樓供奉佛祖然志乘不傳其事基址亦已模糊暇或策杖尋詩惟兒蔓草荒烟中時露殘磚斷瓦而已數年前有一秃子誅茅結屋供木偶於其中謬稱其地原係地藏菴昔時建有高閣今雖紅羊歴刼佛法常存幸蒙菩薩慈悲夢中感示故來築菴於此冀諸檀越量爲布施得以梵刹重新愚民信之爭擲金貲俾修五贜神殿於是齋魚粥鼓不愁香積廚空矣至去年教務敉平鶴兒山圈爲官地惟土堆了無關礙聽其獨存僧以顧問者稀風聲難透遂容留師尼之類會啓無遮淸凈佛門漸變爲淫荒世界本月朔日斜陽　墮忽見紅光迸射火毬滾滾而飛英領事署及老湘營近在咫尺間急舁洋龍汲水澆之約歴二刻時卽行救滅然所建之屋早已化作　灰事後地保查究起火之由僧戰栗以對曰近有外來和尙强欲掛褡揮之不去及火發卽不見或者爲其所種亦未可知語畢合十向地保屢誦阿彌陀佛其意惟求地保庇護勿使事過張揚而已特不知地方官將付之不見不聞耶抑將嚴爲查究耶 
[袁江雜錄]  
　　向章馬兵領到新馬三年内倒斃者例應賠補兹由鎭憲改定由同隊協助本兵繳皮肉錢一千二百文因此營伍中人無不同深感激云○翁邑侯曁保甲總局查案出示飭令各烟館仍於二更後熄燈閉門以免宵小匿迹且免考試時因之滋事也○某甲者娶婦已三月琴瑟未能調和甲潛　婦之衣飾付諸長生庫婦同索取兩相口角婦乃負氣取洋藥吞之曾不逾時香消玉殞母家聞信號哭而來　甲飽以老拳幷舁婦屍於供櫃上令甲帶孝巾呼親烺者三從豐棺殮始寢其事○淸淮正營左翼馬隊於淸江北岸搜獲盜匪一名解交營務處訊辦至盜匪是何名姓漏未報明訪事者之咎也○耕授鹽城縣方謙初大令於上月十六日自省來浦謁見漕憲道憲旋赴任所履新○委署桃源縣姚允平大令於上月廿三日自省來浦小年勾　卽赴新任 
[藩陽雜錄]  
　　營口訪事人云日前東街恒泰利魁昌湧兩家被盜雖木刦去財物然已驚駭非常地方文武官員因之飭令差等人每夜嚴密巡查以防不測○六月二十六日　河沿如戊號内櫃收得小米價銀六錠票帖一千八百千存諸帳桌抽屜内至夜三更時有盜明火執仗而入　數搜括以去據云盜祇二人入内均以藍布幞頭似乎畏人辨認其爲熟識者無疑不知官吏聞之其將用心緝捕否也○前報述恒盛壽因忌者四處流言累　闔街交易疲滯云云兹悉東西各鋪恐壞大局遂於六月二十六日邀請頭二三鋪曁各銀爐主到會互商務須彼此通融方不至於受窘說者謂營口生意向以誠　待人銀錢咸有限期　期則向銀爐兌取是以客帳放至二三千里以外貨物得以流通何今者惑於謡諑之言竟爾人心惶擾哉杞人之憂　能已已○六月二十六日之夜迅雷暴雨北風怒吼如獅翌日晨起天氣淸朗風益顚狂居人咸御薄棉以禦寒氣○范慶雲者東營著名賭棍也旣已膂　過人　復羽翼甚衆是以設爲陷人之阱官差莫敢誰何某日又邀得油坊中衆工人假某店空屋中聚賭適經海防廳查悉飭役潛往拘拿想旣入牢籠斷不再使其幸逃法網矣 
[得魚忘筌]  
　　漢鎭某甲閒居無事向公善局後面待竿垂釣緑波影動香餌徐投俄而獲魚數尾符意携至家中將以漑諸釜鬻以爲是區區者未足以供大啖復赴原處垂釣詎料偶一失足已入烟波深處載沈之下不復載浮甚矣貪得之心之不可存也 
[皖中雜錄]  
　　本任安廬滁和道丁潛生觀察月前交卸皖北鳳潁六泗道篆務卽率家丁等稅駕省垣此已列報兹悉觀察已奉撫憲沈仲復中丞飭知回任觀察奉到飭知　詣撫轅禀謝諏吉六月廿九日卯時接印省中文武各官詣轅叩賀輿馬紛紜非常熱閙○安慶人某甲賃居小南門外生一子年甫廿餘素不安分專以喝雉呼盧尋花問柳爲事甲以其有玷家聲恨之刺骨上月三十日其子竊取衣服付諸長生庫以供嫖賭資甲面數之曰忤逆兒如此作爲有子不如無子我將置之死地而後已言畢揮拳毆之其子亦不甘退讓兩相格鬥揪作一團旁人齊抱不平欲得梟獍而甘心其子無地自容遂奔赴江濵聳身躍下旋經魚舟救起得免葬身魚腹天下無無父之人甲子所爲眞乃忍心害理若不痛改前非將何　自立於人世哉 
[九派江聲]  
　　九江關道涂仲昉觀察於六月二十四日黎明時親至河干督率委員丈量木植見弓手張蓮從中舞弊遂發縣管押以待究懲幷訪聞有不法之徒盤踞上海三套口邊遇有過往之船輒取包攬作弊因派家丁前往查拿○涂觀察課試濓溪書院月課生監題子張問行子曰言忠信行篤敬雖蠻貊之邦行矣童題國家閒暇及是時詩題賦得吳楚江流畫裏看得流字○六月二十九　下午二點鐘時大通輪船泝流而上適鄱陽輪船　水尙傍躉船是以下椗江心卸裝客物有張姓小划船載八客上岸絆於錨練船遂傾翻八客同落水中幸衆划船救起七人其一則竟入龍宮蛟窟矣慘哉 
[東海揚塵]  
　　日本長崎文廟經我大淸理事官張子豫司馬禀諸李星使籌欵另建已見報章兹聞欵已集成卽度地井上氏所建廟旁將舊址擴充擇吉興作廟貌　遵中土規模將來大厦落成誠足輝煌海外也○小松依仁親王於陽歴本月六號　八重姬君至邸第成婚是日上午十一點鐘時親王穿海軍少尉服佩菊花大綬章八重姬穿白地西洋婚禮服襟邊各繫絹花橙枝靑葉　成新夫婦入别室更衣　王御燕尾服八重姬換白地紫花洋服然後拜見翁姑翁姑贈以吉語復退入别室正午會飲　妁上方秦山子爵及夫人陪宴者爲高崎男爵及夫人家令長崎省吾及夫人午後一下鐘時日皇遣使賜祝詞並珍物有警部護衛而來見者咸嘖嘖稱羡二下鐘　皇后亦遣使來賀少焉皇太子遣使至新夫　二　受旋乘馬車出　入宮叅謁　皇曁皇后又親賜吉語次進先賢所行叅拜禮退出赴靑山别宮叅謁皇太后歸途　至紀尾井町故伏見親王邸拜見本生母有頃退歸七下鐘越三十分時小松大親王在駿河臺御邸設筵宴待近族各親王其餘戚友及内外貴顯須俟秋凉大約陽歴十月然後設花筵招請云按親王爲故一品伏貝邦家親王之第十七子明治二年寄名丁山階晃親王十年入海軍學校十七年上試許可派往英國留學十八年始定爲小松親王繼嗣十九年復爲皇上養子同年賜名依仁叙三品二十二年進叙大勳位賜菊花大綬章二十三年任海軍少尉留學法國二十五年回國補授高干穗軍艦分隊士官八重姬　贈從一位山内容堂公之第三女芳齡二十有二姿容幽秀情　温和禀容堂公遺風夙昭氣節幼入跡見學校從花蹊女史游凡百家之學無所不窺女史愛其頴才屢屢於會見内外貴官時囑令對客揮毫人皆嘆賞其筆有光彩稱之曰旭花及第一次開勸　博覽會以所畫懸諸會中大爲衆賓稱贊惟時塾中寄宿女子生各室舉以爲長　日於書畫外尤善英學特聘英國女教師教之孜孜不倦久爲塾中翹楚京報紀十九號午前十下鐘時皇后召親王及新王妃進宮行親授勳章賜妃寳冠一等勳章妃受賜拜謝如禮○禮并縣丹生郡大森村　島天神前有窟焉幽暗深邃云有鉅蜈蚣蟠踞其中村民咸有戒心不皦於鄰郡建屋然實未嘗見其形迹也上月中旬片岡林藏人悴林吉外至此樵采俄聞豁辣有聲不知何響振襟返顧瞥見一巨蜈蚣倒掛窟前大驚而逃　吉心急足違致顚落深谷之底良久得同伴援出猶魂不附體歸告知同村各巡查謀所以騜退之法目下正在準備一切據稱此蜈蚣長一丈三尺有奇足長八九寸許○寍波人王惕齋被高野氏馬車碾傷左手控諸東京裁判所索貲撫恤現經裁判官駁斥不准遂又延代言事務人二名具　上控 
 
 

Page 3

 
 
[彝陵瑣綴]  
　　上月二十日江水陡漲丈餘至二十一二等日繼長增高水勢漸入小北門及小南門南關外地勢略高尙未被淹自魁星樓以下至招商局稅務司領事衙門龍王廟一帶平地皆水街東西鋪戶大率臨水而居街衢之水約深二三尺不等幸二十三日卽漸消退迄今已退出老岸七八尺水勢之大爲近數年來所罕見惟前庚午年大水冐過屋頂較今年之水更大丈餘○當水漲時大砲石地方沈没鹽船一艘中載鹽千餘包盡付洪波小河口有划子裝載八人離岸未遠遽爾翻覆僅有一人泅登彼岸餘俱與波臣爲伍矣慘哉○近接川中信此次夔府起蛟水高數丈夔州府城冲刷過半鮑大人新公館亦被水冲塌人畜淹没物件漂流蔽江而下源源不絶見者無不傷心慘目也○上月廿四日午後怡和洋行公和輪船抵宜當將貨物運出不逾時又開往漢口此船上貨不多下貨亦寥寥○某甲雇船入川行至大峽見來水湍急赶急灣避將繩盤繞石上船中人扒上懸崖始免生事然前面行船已覆溺二艘矣入川之險如是洵可畏哉 
[金陵官報]  
　　六月二十八日總辦皖岸督銷局候補道丁葆元帮帶信字營儘先都司謝德元由滬來均到見管帶老湘右營記名總兵朱連勝禀知今日到營接事淮揚鎭標中營遊擊郎桂林禀辭吳淸鑑奉示繕寫履歴分發江蘇試用巡檢殷廷植劉學偉均由京來到省二十九日藩臺瑞候補道程儀洛到由揚公幹回武進縣吳炳到蘇州來均見知府阮祖棠稟知復成谷米局各倉谷開盤曬張炳生復成倉榖吳炳仁榖米局積榖均禀知奉司委監曬差委署荆溪縣通判許之玨請假回蘇州就醫卽辭請補碭山縣陳守晸知縣戴輔道均禀知對本畢王治觀禀知今日開曬倉榖蔣嶙任治均禀知江浦查蝗蝻回正任㫿寍縣侯紹瀛到由蘇回縣丞查有銑禀知過知縣班仍留原省歸候補班用何亮榘布大使周殿魁均禀知盤晒倉榖未入陳邦燦銷催提鹽城桃源奏銷册差 
[竹西亭翫月記]  
　　揚州蝗蝻爲害已紀報端甘泉縣宰親赴西北鄉捕除甫於某日回署江都縣宰又於六月三十日詣仙女廟一帶履勘先期飭公役協同地保至鎭鳴鑼布告無論爲蝗爲蝻一經捕獲就近送交局中給價收買計飛蝗每斤給錢八文已出土而尙未生翅者每斤給錢十文蝻子每斤給錢三十文○甘泉縣李大令出示云訪聞本邑時有刁詐之徒隱匿自已姓名懷挾私仇羅織他人罪過匿名揭帖或編作歌詞任情汚衊或揑造奸贓欵蹟寫揭字帖挾制官長查此種揭帖多貼於通衢及衙署之前推其居心無非欲使官知受理治他人之罪已得事外逍遥殊不知所告雖實官長亦不受理且一經捉獲律有治罪　條立法何等森嚴豈容或犯本縣不忍不教而誅特將律例罪名摘錄示諭一凡隱匿姓名揑造文書告言人罪者絞監候一凡揑造奸贓欵跡寫揭字帖以及編造歌謡挾仇汚衊致被誣之人忿極自盡者照誣告人致死律絞監候一凡凶惡之徒不知國家事務揑造悖謬言詞投貼匿名揭帖者絞立决知而不首杖一百流三千里○揚州東營一帶爲烟花薈萃之區每當日過花梢珠簾齊捲鶯鶯燕燕紅袖凭闌過之者疑爲錦繡之城脂粉之國偶一厠足其際未有不惑志喪心者地方官有鑒於兹不顧打鴨驚鴛特意高懸厲禁惡鴇沈某氏高張艷幟句引狂且前經逮案嚴懲封其屋宇近又栽得三五搖錢之樹舊業重新浪蝶狂蜂趨之如騖有鹽溪人周某携所生之女來此締姻媒氏議久不成將遄返矣不意爲某氏所歡某甲窺見花言巧語竟將女羅致於烟霞窟中周目不諏丁僅得番銀數十枚卽聽甲書契成交而去不復知小嬌生身入陷阱矣逾日行經東營瞥見女小立花烟館門外雖身衣羅綺頭戴金珠而破粉結眉泪痕滿面見父過突前扭衣哭訴哽咽不成聲周錯愕久之曰吾以汝質爲人家靑衣三年後仍可領回何曾令汝作此皮肉生涯乎此間非可談心可隨吾至馬市口某茶社中細述及將至茶社某氏與甲已率强有力者多人追蹤而至紛紛擾擾一片聲喧適有浙水某君道經是處詢悉原委屋然大怒立倩從者喚地保至偕往謁某紳面陳顚末紳以事關風化卽刻具名柬送交城内總巡湯大令大令於上月二十八日先將花烟館房屋發封然後提訊嚴辦有見者謂女雖出自小家而粉靨鮮妍蓮鈎瘦小何乃翁貪鄙若是幾令其墮溷飄茵哉至若何懲辦情形且俟續聞再述 
[厦門近事]  
　　前温州鎭吳春泉鎭軍鴻源年屆古稀精神尙健邇者忽爲二豎所擾竟於六月二十八日下午五點鐘時騎箕尾而去○補授福建興泉永道雷頴生觀察正欲捧檄履新忽於上月初旬接江西原籍電音駭悉太夫人抱病甚重遂於十三日由陸路遄回梓里 
[監期屆滿]  
　　私販軍火案内之美生前由英刑司判以監禁九個月期滿須覔的實保人二名各保銀二千五百兩保以後不再滋事如無保人卽當解回本國此已載諸前報兹悉美生監禁之期至本月初六日業已屆滿昨由英刑司提出訊問領事官及海關道聶觀察亦在座刑司問美生曰汝有保人否答曰無問可能覔到否答稱不能覓到刑司諭以當照前斷期滿解回本國遂退堂想至初六日卽當由滬派差解美生至香港再由香港解至英國所有路費均須由美生自備云 
[南市火災]  
　　前晚本邑南市蔡陽　復來典鋪東首施姓家忽遭回祿之災二十三鋪地甲立卽鳴金報警俄而輔元堂果育堂復善堂花業錢業道轅十鋪保安會諧水龍風馳電掣而來分投灌救江海關道聶觀察提右營傅叅戎代理上海縣實明府及城廂内外各局員帶同差勇到塲彈壓其時已延燒何姓家直焚至一點鐘後火始息滅是役也共燬房屋十間幸四面築有隔墻是以鄰居均未殃及云 
[再訊縱犯]  
　　張錦山等得賄縱犯一事已詳前昨兩日報章昨晨葛同轉莅法捕房命將張卽小喜子提案嚴加訊鞫張供稱孔照太悞認竊賊范聾子爲要犯王聾子告知蔣福生等前往拘拿突被脫逃未經拘獲小的目覩孔有洋銀五枚交付蔣等其餘細情並未知覺同轉謂本委留爾在申原係保全爾之性命不料爾日久玩生竟敢通同作弊將要犯縱逃殊屬目無法紀喝令笞責一百板謂爾須思量明白若不將縱犯情由從實供出定富嚴究不貸張仍執定前詞同轉著再責一百板又提孔訊究孔供稱小的並不常在申江今年共來過兩次日前途遇范聾子悞認爲王聾子因向張告知同往查緝則范已逸去祗遺下手巾包一枚内儲洋銀五元遂與蔣等分用每人得一元謂爾等豈肯爲此區區將要犯縱逸孔供稱小的若有半句虛言定遭天譴同轉謂此時爾卽賭咒亦已遲矣著帶下笞責二百板復加詰問孔堅執不認包探王榮培禀稱小的聞孔向蔣通信時確言王聾子來申迨縱逸後又言范聾子究不知是王是范小的未經目覩無可禀明同轉又命將陳阿金及蔣帶案一再研訊著還押所候禮拜六解案定讞 
[鹽梟歸案]  
　　高福泰投上海縣署控鹽梟魏香匯在奉賢縣境開鎗擊斃伊弟由法讞員葛同轉解送到縣訊供收禁情形曾登前報昨日代理縣竇明府飭役提出略加詰究卽著原差協同營兵小心押解至奉賢歸案訊辦 
[上海縣署瑣案]  
　　王阿三以二形人妝作好女子模樣傭於某妓寮旋附江天輪船至寍波經法包探拘獲解送法公廨葛同轉再三研鞫然後送縣請懲本館雅不欲以穢褻情形浪費筆墨然旣有記事之職卽不得不列諸報端前晚代理縣竇明府升堂提訊問爾係何處人年歲幾何家有何人因何作女子妝束阿三鶯聲低囀供稱原籍寍波象山縣年十九歲家有父母當五歲時母親爲之穿耳裹足明府著交官媒收管聽候備文遞解回籍○顧方氏訴稱小婦人原籍蘇州丈夫於去年病故膝下並無子嗣翁姑遺有治下邑廟西首顧永興糕糰店及零星房産初由夫兄顧菊亭月貼小婦人錢七千二百文邇來竟置之不顧是以來案控告叩請提追竇明府飭提到案於前晚升堂研訊顧方氏訴稱小婦人現願入淸節堂守志所有應得之産求照股分派可也胡成章供稱菊亭是小的之妻弟小的與兩造均係至親是以曾從中解勸無如兩造皆固執一偏之見以致未能勸妥菊亭供稱胞弟故後弟婦確由小的照顧無奈目下店中生意寥落是以不能貼錢明府著菊亭於租錢中每年貼給 
 
 

Page 4

 
 
顧方氏錢三十四千五百文准其入堂守節其錢須先照會堂董屆期由董著人收取再將菊亭之子嗣於顧方氏爲子原被均遵斷具結而退 
[英界公堂瑣案]  
　　英國伶人安特生延律師卜易投英領事署控稱華人朱錫臣積欠洋銀二十三元二角七分向索不付請卽傳追梁副領事據情照會蔡太守太守飭差傳朱至案訂期昨日午刻會同訊斷卜律師偕繙譯投案申訴代安特生控朱欠銀緣起朱供西伶愛而司用小的經收戲資小的逐日交與愛而司毫無蒂欠蔡太守問卜律師曰爾知愛而司之人乎答稱愛而司與安特生合股演劇太守謂然則朱係愛而司所用設有不合應由愛而司控告况據朱供並無欠欵遂商諸梁君謂此案殊難准理且多不合梁君亦以爲然卽將情諭知卜律師卜律師唯唯而退○包控顧阿六禀稱王阿金控朱子峯持石擲傷小的是以拘朱解案大老爺訊究之下朱供出另有他人擲石遂諭令小的帶朱指交其人現已查明並無别人擲石且朱亦不能指交王仍供稱小的至某碼頭雇舟被朱持石擲傷朱供稱小的不敢擲石供畢泥首求恩蔡太守判令管押十二日○二百八十一號華捕禀稱小的追拿賭犯致被陳忠士所毆陳供稱小的並不賭錢亦無毆捕之事蔡太守飭包探查明再訊此已列諸報章昨日華捕禀訴前情包探唐寳榮禀稱小的奉飭查得華捕拿賭時陳奔入張阿坤茶館中躱避至曾否毆捕確未目見陳供稱小的係寍波人向在小東門外義泰烟館爲値堂人之夥是日有事至虹口適遇巡捕拿賭大衆奔逃小的遂隨同奔入茶館並不賭錢亦未毆捕張供稱小的在治下開茶館是日有多人奔入記不淸陳是否賭徒太守飭唐探將陳帶回捕房查明實在情由禀候核辦○陳小郎訴稱昨日小的在某飯店具膳遺下草帽一頂向索不還反被毆傷是以報捕拘送案下董正生供稱小的在飯店内當學徒陳來具膳遺下草帽正欲交還伊已出去後乘醉復來與小的及同事人阿七爭閙自已碰傷頭面小的並不行凶一百七十八號華捕禀稱小的曾送陳至某醫院請騐據醫生言十日可以告痊蔡太守飭將董交店主領去罰出洋銀一元給陳爲養傷費包探陸阿祥禀稱車夫楊阿福竊取王原齋家銀飾經小的查獲人贓解送案下　訴稱雇用車夫某甲轉雇楊替工被竊銀飾由包探查獲人贓請爲究辦楊供稱小的係崇明人行竊該死乞賜鴻恩蔡太守判令管押兩月期滿遞解回籍贓給王領去○包探王阿二禀稱曹阿勝竊取其主某西人之風雨表一枚經小的拿獲人贓解送案下曹供認行竊崩角籲恩蔡太守判令管押四禮拜贓存捕房以便給還失主○包探秦少卿禀稱小的查得陳阿三竊取某姓小孩銀手釧拿獲人贓解送案下陳供稱小的係杭州人年四十歲人貧智短以致如此惟求恩宥以便改過自新蔡太守飭押令回籍贓存捕房以待失主認領○陳阿發訴稱小的有皮鞋一雙晒晾門前被黃少岩竊取拿獲交捕送請訊懲　供稱皮鞋在帶鈎橋畔買得並非竊贓陳又稱當塲拿獲豈容抵賴蔡太守判令管押五日贓給陳領去 
[法界捕房紀事]  
　　合大衣莊夥陳陳茂榮控娼婦王素香與狎客陸英伯串騙衣服一案屢見報章昨晨陳妻袁氏投案訴稱丈夫病臥在牀是以小婦人前來求將衣服追給葛同轉飭將王娼及娼兄張金章章瑞卿一倂提案訊問之下章供稱小的向在高麗執役陸係杭春記紗縀莊司帳小的知其正經故與爲友不料伊竟向小的哄稱現有匯票銀八百兩將到許小的帮同貿易問爾與陳到蘇時陸母如何料理供稱去時由合大衣莊派夥沈義卿同去陸母與金章等婉言理勸兩人許還洋銀一百元當由陸母交出洋銀二十五元另立七月中期票二十五元金章無錢可付是以同來滬上其時由陸母另立筆據言明如不能料理仍可向伊追索同轉謂現已由王娼代其兄金章繳到洋銀五十元其餘爲數甚多准交妥保限五日内料理禀覆繳案之洋銀暫存捕房○前者王黃氏控趙張氏串通姦夫金良和邀同流氓僞充某包探之夥役詐去洋銀二十四元昨晨趙張氏將洋銀如數繳案葛同轉謂爾尙須將冒充包探之人交案方可脫然無累遂著仍還押○張和尙在某龜子花烟館騷擾經巡捕拘送公堂請葛同轉訊明管押此已列入報章矣昨晨烟鴇錢陳氏投案訴稱張等羽黨甚多恣行不法前次犯事曾經小婦人送案請懲不料釋後卽邀同金利源小工頭目李莫臣所轄小頭目阿羅及小工數十人屢次至小婦人家滋事偪令小婦人向之賠罪前晚又來吵閙經巡捕拘送　下阿羅等視小婦人爲仇竟將糞穢置此　中擲入門内務求澈底根究俾小婦人得安居宇下作此皮肉生涯同轉立飭將　提案詰問之下供稱小的與張並不相識烟鴇又訢稱前次滋事之阿忠小臘梨錢阿發等多人均由李向大老爺保釋此次閙事者卽與之一氣相生同轉諭令李將阿羅等四人交案張還押○前紀沈榮卿虧欠玉工陳春和洋銀一千元被控訊押昨日陳投案請追葛同轉飭提沈至案覆訊供稱小的現向友人湊得洋銀二百元務求諭令原告就此了事同轉喝令掌頰一百下仍還押所 
[贈册鳴謝]  
　　每年海關造册處例將上年稅務造成新册譯作華文印釘成書以供衆覽光緒十七年册籍刻已告成昨承見惠一編閱之計分三節首稅鈔貨價總欵次貨物花色專欵再次船貨雜欵要皆條分縷析羅羅淸疎復將各口稅務司所報情形逐一著爲論說以見貿易之道邇來消長若何而更以朝鮮三關貿易册殿其後大略謂去年爲華洋貿易鼎盛之時綜計貨物之價多至關平銀二萬二千四百萬兩回憶光緒十六年祗關平銀二萬一千四百萬兩舉兩年以判低昻不獨此十六年爲盈餘卽回溯通商以來實以本年爲巨擘云惟望此後蒸蒸日上年盛一年歴年滿巵自此而塞則不特本館之幸凡在行商坐賈亦孰不欣喜無涯哉因題數語於簡端 
[弭災修德]  
　　昨日本邑南市復來典鋪以洋銀三十元送交本館協振所請移作山東振捐媵以函曰昨早鄰居失愼蒙諸友及各水龍竭力救護得慶安全理應薄具酒肴以伸謝悃惟念時逢盛署油膩之物恐非所宜是以移請彚振飢黎以代諸君造福方免焦頭額卽施義粟仁漿减我蘭蒸免　稿餓此眞仁人君子之用心也拜受之餘書此鳴謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[失火傷人]  
　　本月初一日下午五點鐘時寍波南門橫街豆塔水橋下某米店因作晚膳遺火廚房頃刻時霧鎖烟迷火　　　警　報處各水龍星馳電掣而來文武官員亦均到塲彈壓然所燬房屋已有六七椽之多店中一女孩年祗六七歲當火起時適在樓上不及奔　　及衆人登樓救援則梯已燒斷迨火熄後扒出焦骸一叚若壞木然傷心參自有如是耶 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年六月二十五日京報全錄]  
　　宮門抄○分選單○大臣貴等奏查明屬官訐告大員各欵據實馳陳摺○楚督張奏本年應閱湖北營伍擬先閱武漢七營其省外各營請展至明年舉辦摺○直督李奏順直水災准開辦賑捐片○六月二十五日推班○景善客山各假滿請案○内務府呈進九九盒○又奏派致祭内外城隍廟派出巴克坦布崇光○奏派致祭四廟派出海公克公連印珠爾杭阿○倉塲奏漕船五日回空○召見軍機皇上明日辰初受賀辰正入座聽戲○光緒十八年六月分選單同知廣東廣州劉國光湖北舉　知州廣西養利武傳諴妥徽監知縣江西新淦沈壽龍浙江舉廣東龍川楊森廣西甲州同安徽壽州張紳山西供事吏目雲南路南蕭澤惠四川監甘肅新疆疏勒州劉鼎和江蘇監巡檢廣東歸善王澐江蘇雲南南寗韓玉書直隷福建仙遊王頌彬江蘇俱監　典史廣西懷遠丁爾均順天監○○臣貴恒臣周德潤跪奏爲查明屬官訐告大員各欵據實由驛馳陳恭摺仰祈聖鑒事光緒十八年五月二十日内閣奉上諭都察院奏已革總管椿齡遣抱呈訴被叅寃抑並有牽涉馬蘭鎭總兵各節奏明請旨一摺案關陵寢重地屬官訐告大員亟應澈底根究着派貴恒周德潤馳驛前往東陵秉公查辦據實具奏隨帶司員著一倂馳驛抱告方生該部照例解往備質欽此臣等抵馬蘭峪日期業於本月初二日馳奏初五日遞回原摺奉硃批知道了欽此臣等督飭司員將調到各卷宗連日詳細查核如已革總管椿齡呈訴被叅寃抑各節所稱陵寢重地定有規章巡更傳籌守門摸鎖乃八旗應進之差看守儀樹修養補栽爲内務府專司之任紅樁内外一切儀行海樹均歸馬蘭鎭總兵及所屬官弁專責一節據英亷咨覆以上三節固屬舊章惟道光四年儀樹被竊之案原奏内稱上夜官兵職司門禁亦應稽察樹株内務府郎中均無看守之責但應稽察儀樹其紅樁内外海樹均歸緑營管理並無看守儀樹之責等語並將道光四年十九年底案一倂咨送前來又原呈所稱道光十二年經前任總管内務府大臣奏請劃淸地界嚴定章程等因奉旨依議惟景陵南至牌樓門其孝陵與各陵均北由羅圈墻起南至神廚庫止爲該班章京甲兵巡邏之所嗣緣年遠内務府看守儀樹員役樹戶等每向八旗推諉是以八旗章京於光緒六年六月間合詞禀請重整舊章旋奉承辦事務衙門傳諭寳山兩砂樹株及神路兩旁儀樹歸内關防衙門專司等語該革員卽發張傳行飭知八旗官兵遵行一節查據承辦事務衙門將道光十二年原奏光緒六年堂諭抄錄咨覆與椿齡所呈相符又查據英廉覆稱道光十九年孝陵東下馬牌迤北砂山儀樹被竊該總管章京等經兵部議以革職與此次事體相同前准兵部查取專汛兼轄統轄職名又詳閱道光十二年原奏光緒十六年堂諭均無不令八旗巡查樹株之語卽將該總管等職名送部等語又原呈所稱去年八月間孝陵砂山儀樹被賊傷伐各一株總兵司員意欲私結値奉恩輔國公光裕到任查知不接篆務總兵始會同具奏迨兵部咨取查叅職名該總兵袒護緑營覆稱緑營無看守責成亦無挪移經過營汛無可查叅復令該革員衙門呈送職名該革員遞禀分晰因光裕　經到任該總兵朦蔽讒說未蒙批示反將儀樹妄擬爲八旗兼轄將該革員曁章京職名開送皆行議以革職一節據英廉覆稱此案因領催連福等報稱已革差役秀林形跡可疑派委總管托雲布等查訊據禀兩造各執又牌調遵化州知州陳以培會同員外郎毓綬審訊因案内盛吉患病該州回署嗣將盛吉發州研審往返需時與守護大臣等公同商酌於十一月十三日具奏以致該革員誤會且查道光十九年儀樹被竊並無查叅緑營失察之案此次亦無可查叅其將八旗擬爲兼轄係照案辦理等語並據光裕覆稱去年十一月抵任十四日接任其樹案係前任守護大臣於十三日具奏是以有查知樹案不接篆務之訛至該革員遞禀分晰分守界限未蒙批示因所禀與例案不合傳諭遵行光裕雖到任未久於公事均係公商該總兵並無讒言朦蔽核與英廉所覆大略相同此椿齡所呈分界原奏及向遵堂諭皆有証據該總兵等援照道光十九年奏案與原呈互有歧異者也至於訐告牽涉之事如原控總兵蒞作以來換造該署羣房數十間所需木料皆以除伐回乾爲名由圈内取伐磚塊由邊牆拆用一節查守護大臣光裕甫經到任無所用其廻護當咨行據實查覆旋准覆稱到任以來未聞該總兵以除伐回乾爲名在圈内取伐木植等情訊之椿齡亦不能指實復據英廉覆稱衙署修補房間添用磚石係購買有發票可對實無拆用邊牆情事並將發票呈騐是該總兵修補官署並無圈内伐木拆用邊牆自屬可信又原控十二年間大紅門附近儀樹被巨匪趙興砍伐該總兵將犯交遵化州私行入獄並未奏報一節據英廉覆稱窩販禁木人犯趙興於光緒十三年七月間被地方拿獲由該犯院内起獲松板松檁禀請究辦該犯係定陵禮部校尉當卽革退交遵化州嚴究迭據該州禀詳犯供狡展僅認木料係買自王環飭緝王環未獲將該犯監候待質等語調查遵化州原卷供詞並未有偷竊大紅門儀樹實據亦未有竊樹確供是英廉之未經具奏不爲無因應仍由英廉轉飭該州緝獲王環另案辦理又所控十六年八月間孝陵砂山有内務府幼丁竊鋸樹株該革員禀請究辦總兵反斥爲多事一節查據英廉曁内務府均覆稱該革員實無禀請究辦等語是此事無案可稽無憑查究以上三節皆屬牽涉所及質之椿齡或稱事屬誤會或稱得自傳聞並非有心添砌應請毋庸置議惟所控寃抑各節其有無寃抑應以所分之界限是否管理樹株爲斷臣等細心叅酌非前往查騐不能一一詳明隨飭司員親赴孝陵會同内務府司員八旗章京緑營官弁敬謹履勘並查勘西下馬牌北砂山儀樹被竊地方詢據該司員章京官弁等稱儀行樹株栽種修養看守爲内務府專管紅樁内外海樹栽種修養看守爲緑營專管八旗値班上夜官兵自道光十二年奏定畫界章程應北由羅圈墻南至神廚庫爲巡邏界限並不管理樹株等語臣等據司員回禀核之調到卷宗並椿齡呈内所叙章程均屬相符是八旗値班上夜官兵不管理樹株已爲有據况此次西下馬牌北砂山地叚爲八旗巡邏所不及之地旣非專管又非巡邏所及自難予以處分經兵部查取職名該總兵卽以椿齡等開送俟照道光十九年東下馬牌北砂山儀樹被竊原奏辦理十九年已在十二年畫界章程以後東下馬牌砂山卽爲八旗官兵巡邏所不及之地彼時原奏統將八旗兼轄職名係照前案辦理並非有心錯誤惟未將巡邏界限細爲查明辦理未爲平允不足以服椿齡之心查孝陵總管椿齡値班世襲防禦文鐸防禦玉林業經奉旨照部議革職可否將椿齡等革職處分開復之處恭候聖裁英廉辦理此案未能詳細分别亦屬疏忽應請將馬蘭鎭總兵英廉交部察議並請飭下守護大臣馬蘭鎭總兵嚴飭内務府緑營於應管儀樹海樹各專責成認眞着守毋得稍有疏虞致相推諉抱告方生無干省釋調到各卷宗分别發還所有查明屬官訐告大員各緣由恭摺據實具奏再臣等拜摺後卽帶同司員等起程回京合倂陳明伏乞皇上聖鑒謹奏奉旨已錄○○頭品頂戴湖廣總督臣張之洞跪奏爲本年應閱湖北營伍擬先閱武漢七營其省外各營請展至明年舉辦恭摺具陳仰祈聖鑒事臣准兵部咨光緒十八年二月十八日奉上諭本年輪應查閱湖北湖南雲南貴州四省營伍之期湖北卽派張之洞逐一查閱認眞簡校等因欽此欽遵咨行到臣查巡閱營伍所以整飭戎行考核軍實亟應依期舉行以重大典惟漢陽煉鐵槍砲等廠工程正在吃緊之際時有斟酌籌辦事件尤須親督委員洋匠等隨時考校督催以期早日觀成勢難離省所有本年應閱湖北營伍擬將督撫兩標及武昌城守漢陽協營共七營於本年秋冬間先行調齊校閱其餘省外各營應請展至明年再行舉辦俾得從容簡校以昭核實理合恭摺其陳伏祈皇上聖鑒謹奏奉硃批著照所謂欽此○○李鴻章片再光緒十六年順直大水爲災奏奉開辦賑捐業將本省外所收捐欵數目截至十七年十月底止四次奏報在案兹據籌賑局司道詳稱自上年十月本省賑捐現經全數結淸共續收銀三十一萬五千二百七十兩均已隨時兌收備用除專案奏奬銀七萬四千六百兩外其餘捐銀二十四萬五百十七兩内應由直查取捐生履歴請奬者已造册詳咨依限核辦其歸外省逕行請奬者仍由各該省自行請展限期奏咨辦理等情除將支用細數照案開單另摺奏銷外所有續收各省補解賑捐銀兩數　並結淸案欵各緣由理合附片具陳伏乞聖鑒飭部查照謹奏奉硃批戶部知道欽此 
 
