# 1904 - 36 - 4911065

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君前因秋試赶印後三百卷於是全書告成共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[重印大字康熙字典出售] [  圖書集成局啓]  
　　康熙字典一書爲考求字音字義者不可不備之善本惜木版卷帙繁重不便携帶石印字跡過小又　自力閱者憾焉兹本局特將前已鑄就之鉛版重印校讎縝密髮憾無遺每部定價碼洋三元卽日出售賜顧者請向申報館申昌書室購取可也此佈 
[重印十三經注疏五經備旨十七史商搉出售] [  點石齋啓]  
　　自來詁經解經之說莫詳于十三經注疏一書其次若五經備旨則疏解五經語意雖各樹一幟而其闡發精義類皆詳盡無遺本齋前將此二書讐校請詳悉心石印以惠士林海内風行早已不脛而走兹更用頭等潔白連史紙印成計十三經註疏裝釘三十二厚本每部定價洋銀六元五經備旨每部定價洋銀七角○十七史商搉一書爲王西莊先生所輯議論超　考据詳明論世知人折衷至當有志史學者不可不加意請求兹亦用頭等潔白連史紙印成每部定價洋銀五角卽日出售 
[俄日兩國俱不願戰說]  
　　俄日搆怨談者色變深慮一旦决裂兩國將相見以戎衣夫觀兩國近日備戰之情狀似乎軍情甚緊戰禍卽在旦夕之間而愚以爲此尚未可必之事也何也日民有戰心日廷無戰志日廷之無戰志也非果畏俄也其故因財力不裕軍餉難籌勢處於可勝不可敗故老成謀國者不敢輕啓兵端日民則不然自甲午戰勝中國後趾高氣揚以爲兵力之强足以稱雄海上乘此機勢不難摧俄人乏威燄而作東亞之主盟故無不欲秣馬厲兵一决勝負日廷知立國必以得民心爲本乃備軍實勵戎行一若亟亟焉欲一試其鋒以順儥情而伸士氣實則中藏有主可已卽已耳若夫俄則其君旣無戰心其民亦無戰志彼蓋視我東三省如砧上之肉釜底之魚無論如何終必入俄人之手特以日人旣梗阻其際則亦不得不爲抵禦之謀日人若不發難於先俄人决不願自居戎首觀俄皇永願弭兵之語與我駐俄胡星使電達政府謂俄甚望有第三國出而調停云云蓋亦可知俄人之無戰意矣或者謂此係俄人遷延之計實非由衷之言殊不知俄欲遷延而日人果有開戰之心竟與之詰朝相見則俄人雖欲息事而不得烏能久與之相持乃至今日兩國尚文牘往來未下宣戰之令此可知戰情雖急而尚未必卽見諸施行也且更有說者外間傳言英法德美諸國均願作調人然愚以爲法也德也固願力任排難解紛者也何以言之法與俄素睦而德亦欲修好於俄二國知俄之君臣上下無有戰心故德於西歴本年正月二十四號特開國會召集議員異口同聲願出和解法亦於西歴本年正月二十六號由駐京公使住謁慶王稱願合英美二國勸俄日修好棄仇俾時局得和平無事其實陽若爲息事寧人之見而陰則存結好鄰國之心至於英美則但申明中立之語而未嘗有勸解之言美於俄雖無怨嫌不過確守局外之宗旨而英則實有深意存乎其間焉何也英與俄兩不相下而又同欲得我西藏藩封藏處於兩大之間乃遂有互相牽制之事因此藏地得以安全亦因此藏地愈形危迫今者俄日尚未遽有開戰之事而英遽添兵入藏計有二千餘名日前已行至藏邊濟隴番漢地方致商民大爲驚恐假使俄竟决計與日一戰則今日交鋒明日卽英師入藏俄方竭兵力以拒新造之日何能分軍勢以攻素强之英卽戰而勝日而全藏之地盡爲英有縱使能席捲中國囊括東瀛而有一英在肘腋之間則亦未能高枕而臥况俄即勝日中國但有瓜分之禍斷不至盡入俄國版圖蓋中國爲各國之利藪决不肯使俄一國據而有之也英人洞知其故故惟袖手作壁上觀以待乘時而動俄亦深知英之用意如是故與日有不願開戰之心特不堪爲中國設想者俄日戰果受分裂之禍俄日不戰亦將有日蹙百里之憂也噫吁危哉 
[電傳宫門抄]  
　　昨日午後二下鐘越二十五分時京師友人專電告知本館云十二月十八日皇上召見軍機大臣及方朗是日並無明降上諭 
[俄臣入獄]  
　　日本大阪某日報云頃得西歴正月二十六號註卽華歴十二月初十日中國京師所發電報略謂日本末次移書俄國其所以遲遲未卽覆答者緣俄政府中二三元老與内閣大臣或和或戰意見互歧而海陸兩軍部内人員咸意氣囂張堅欲與日人决戰以致紛紛擾擾無所折衷某日將軍庫洛拔托金星馳赴旅順口大約必與總督矮立幾息甫互議從違至財政部大臣捕立司開則與親王阿列幾殺痕獨路不和不肯力籌軍費致被檻諸獄中此俄之所以狐疑不决覆答遷延歟又聞西歴正月二十五日註卽華歴十二月初九日中國簡駐聖彼得羅堡大臣胡馨吾星使電達外務部謂俄之覆答日本遲遲至今日者實緣二三執政者意見不符耳 
[俄艦行蹤]  
　　日本下之關來電云客有歸自旅順口者言及目下俄人忽改以大連灣爲水師根本地其軍艦之分泊各處者計旅順七艘大連灣一十五艘輔以水雷艇十艘海參嵗五艘仁川一艘烟臺一艘金陵一艘其中八艘管帶官尚未在艦 
[俄偵日艦]  
　　日本東京來電云我日所購春日日進二軍艦已於西歴正月二十七號註華歴十二月十一日駛抵錫蘭之古倫母埠下碇海心俄國某軍艦依然鼓浪尾隨留心偵伺 
[日籌加賦]  
　　日本東京來電云東歴一月二十八日註即華歴十二月十二日日本執政諸巨公會議戰時財政當日議有二策一爲貸國債一爲加賦稅就中地稅一項戰時須照平日加至二倍有奇惟加至何時先立期限 
 
 

Page 2

 
 
[簡員保路]  
　　日本大阪某日報登本月某日中國京師來電云山海關外鐵路向由大憲札飭朱軍門督帶綏靖步隊若干爲之守護然人數甚少不無顧此失彼之虞邇者俄日交訌事勢日益岌岌廷旨命馬軍門玉崑統轄步軍二十營星馳而往分駐各車站以靖匪亂而固邊防 
[英人意見]  
　　英京倫敦來電云西歴正月二十八號　卽華歴十二月十二日英國外務部大臣某君在威爾司省議院中當衆宣言曰我英政府仍當竭力勸令俄日兩國棄仇修好以期時局和平若必不得已而啓兵端則我英旣曾與日同盟自應遵盟約文字而行以盡我之責任也 
[德人譽日]  
　　日本大阪某日報登德京柏林來電云刻下俄人接准日本末次公文尚未覆答而日人名譽已滿於柏林且深信其可免戰爭之禍觀其對付俄人聲色俱厲知滿韓時局不難於此舉定之矣 
[美擴海軍]  
　　散維齒國火奴魯魯島來信云目下美國元老院中海軍人員方在議政院互議推廣海軍俾得列於環毬第二等海軍之國計前歲之杪共有軍艦二百五十二艘是歲新製者爲戰艦一艘木痕托路艦四艘破壞敵國水師艦一十二艘濳行海底水雷艇七艘目下又有戰艦一十四艘鐵甲巡船八艘保護海洋巡船九艘内河巡船一艘通用砲艦二艘鋼質水雷艇六艘合計四十艘方在鳩工製造今兹互相計畫不論有無事故務須大爲擴張云 
[美哥戰兆]  
　　美京華盛頓來電云西歴正月二十八號註卽華歴十二月十二日哥倫比亞國特簡將軍列司赴美京傳諭註美使臣準備下旗而返其意蓋欲毁去巴那馬運河條約使美人計不得成也若哥使因此竟離美京則戰端卽由此而兆矣翌日又來電云哥倫比亞駐美使臣薄蒲路乘旗艦名啞利磨皮亞者馳回哥京薄之司他道出卡他呆賢那羅時提督誇甫蘭遠出迎迓驩洽逾恒薄蒲路隨訪問地方官薄利烏捱路晤談一切又聞美國兵船名開幾其諾者已於二十八號載海軍六百餘名向誇洛痕觀此是美哥邦交愈益不穩矣 
[土蒲搆兵]  
　　德京柏林來電云土耳其國與蒲而加利亞人積有違言近益時局迫切蒲人已豫爲準備决計春閘與土搆兵土廷懼之聲請俄奥兩國爲之援助旋又得英京倫敦來電云有蒲而加利亞人積有違言近益時局迫切蒲人已豫爲準備决計春閘與土搆兵土廷懼之退歸如是則土蒲戰釁已成難望言歸于好矣 
[哪報盛情]  
　　德京柏林來電云哪喴國議政院領袖某公以日前矮立殺痕獨鎮大火成災德意志皇特派兵輪船爲之救護因於某日集議國事之際爲通國百姓代達謝忱迨西歴正月二十七號註卽華歴十二月十一日德皇誕辰哪君特郵贈獅子寳星以明感戴說者謂哪廷之以獅子寳星贈人蓋自此始 
[意求韓礦]  
　　高麗漢京來電云日前意大利國駐韓使臣向韓政府索取礦山權利西歴正月二十二號註卽華歴十二月初六日韓政府致書堅拒翌日意使復照會韓廷曰貴執政特未將條約披閱故不允我意開采礦山耳本公使今當執意行之無稍疑慮此後如有違背條約之處其咎當由貴執政任之刻尚未悉韓政府若何覆答也 
[韓賊跳梁]  
　　日本大阪某日報登高麗漢京來電云東歴一月二十九日註卽華歴十二月十三日派駐鳥致院之日巡捕報稱邇者高麗全義及公州等處時有火賊羣聚跳梁昨日糾黨四十餘名來此刧保四出縱火闔市蕩然富貴之家失去金圓以千計日人之僑居其地者咸相戒不敢出門 
[德兵被戕]  
　　德京伯林來電云化之鐵痕托托族黑蠻向來卵育於亞非利加西南部德意志屬土拔之他其地方近忽將德國設戍啞托金倫苦之兵士一十六名恣行殺害另有德兵七十名被逐而奔不知去向 
[教案讞成]  
　　重慶訪事人云前者四川永寗府屬天主耶穌兩教民人互相械門經督憲錫淸弼制軍委重慶府知府張振之太守前往查辦旋經太守秉公斷結兩造各無異言其讞詞曰訊得劉顯章命案正兇鄧海淸逃匿現已懸賞通緝據死者供出之朋兇伍厚安劉德安二名責懲收禁候緝獲正兇鄧海淸質明由地方官照例究辦武瀛洲命案亦據生供正兇馮玉成朋兇許海如劉巴二三名立予責懲收禁由地方官照例究辦再牟成九受傷甚重未愈據供正兇許海如朋兇馮玉成羅　子陳三苗三名許海如馮玉成因武瀛洲命案收禁羅吂子陳三苗二名責懲收禁候傷平復保辜限滿再爲禀請大憲核奪查張集成蔣金山二名各受有刀傷雖已平復而執刀傷人者不得不稍予懲儆張集成堂供係馮住臣卽馮王成劉巴二所傷將金山堂供係王國章所傷馮玉成劉巴二已歸武瀛洲命案訊辦王國章應收押三月以敵將來俟改過自新取保開釋其荒貨生理劉得喜鞋鋪生理劉興順雜貨生理鄭在興廣貨生理葉春華福等供稱馮玉成劉巴二羅吂子陳三苗計海如等糾衆到伊家攫去銀錢等件當時雖未請勘後經具控開有失單應由地方官查實訊奪葉春華福之子葉柱臣被趙子貞等拉去幸參府陳救回未受有傷趙子貞業已當堂供認趙子貞敢於糾衆拉人使非經官救回不定不又釀命案趙子貞應收押三月以儆將來俟改過自新取保開釋又馮玉成等竟敢糾約要匪林吉相等持械尋仇藐法已極應禀請大憲通緝林吉相等懲辦附録教民姓名劉顯章馮玉成許海如劉巴二羅吂子陳三苗蔣金山趙子貞以上八名均係福音教民武瀛洲鄧海淸伍厚安劉德安牟成九張集成王國章葉春華福劉得喜劉興順鄭在興葉柱臣以上十二名均係天主教民 
[贛匪解皖]  
　　安慶訪事人云本月初四日江西湖口鎭總兵某鎭軍飭弁押解票匪李定一名至安徽臬轅臬憲濮紫泉廉訪隨卽升堂訊鞫李供認不諱想不免明正典刑矣 
[嚴懲惡棍]  
　　蘇州訪事人云甬人王才常曹得貴著名匪棍也常在閶門一帶渾用銅質僞洋銀索詐行兇無惡不作人皆側目視之本月某日船户某甲向某鋪收得貨價洋銀十八元若輩見之藉端扭毆頃刻間懷中不動尊盡數化爲銅質蓋已被羽黨乘互扭時暗中易之也適閶胥門外警察總巡德舜臣明府道經是處甲且哭且訴其聲甚哀明府詰悉情由立飭差勇引至某烟館指拿到案研訊之下王曹俯首無詞明府判令各笞數百板荷以雙聯巨枷將僞洋銀十八元釘於枷面飭差恊同地甲押赴六門游行示衆俟期滿之後移送縣署發流氓公所監禁聞者快之 
[賊瞰柏垣]  
　　蘇州訪事人云本月某夜有梁土君子穴臬署圍牆意圖行竊署中人聞聲追捕始飛步而奔是夜附近某宦家亦被宵小 
 
 

Page 3

 
 
竊去衣飾約值數百金時藩憲效述堂方伯尚駐節臬署瞥見巨穴立傳警察文武員弁大加申斥不知能設法破獲以靖地方否也 
[粤垣火警]  
　　廣州訪事人云本月初四日之晚三更後省垣東鬼基義益油燭店不戒於火延燒東布街永曜坊鎮龍坊等處鋪户約計三百餘家救火水龍亦有被焚者可謂浩刦矣 
[螭㘬珥筆]  
　　京師訪事人云目下順天府中學堂學生缺額待補由當事者出示招考凡有志就學者均須年在十五以上二十以下身家淸白者旗籍取具佐領圖片民籍取具同鄉京官印結親赴地安門外兵將局中學堂報名定期自臘月十一日起至二十日止十日内遞次考試並不限定同日赴考各考生等無論何日皆須已刻以前來堂聽候出題扃試以免弊混○兵部武選司帮總辦司員朱君近以整頓部務一月中斥革經承書吏三名始革南薊科謝吏誥敕科王吏繼革某科吏某甲甲於庚子亂後方獲接充向章每閱六年更換一次今甫及二年許遽被斥革當時營謀一切費用皆貸自戚友幾至四千金窘急異常遂濳懷剌刀將與朱君拚命幸由皇隸奔告朱君懼而避之甲亦由同事者勸止次日堂憲聞知其事卽日將朱君調任武庫司○十一月二十五日睦隸候補人員某君押解洋槍子彈若干箱由保定乘三等鐵槽　軍至京行至西便門外距京止一二十里天已昏黄車中忽一壯漢一躍而起將箱掀擲道旁時某君身畔止一家丁急前止之謂此箱所藏者係槍子非銀也爾欲何爲其人不答操刃斫之家丁受傷倒地某君蹲伏車内不敢復言任其人縱身躍去比到前門外車站停車後某君雇人舁家丁至客棧延醫調治 
[迎春誌禮]  
　　昨日上海縣主汪瑤庭大令以本日爲立春令節循例舉行迎春典禮清晨十點鐘時率同學師邱贊思廣文偕縣丞楊玉史二尹主簿孫立幹少尹典史趙敬臣少尉排齊執事端坐顯轎迤邐出大南門至太歲祠拈香行禮隨迎芒神春牛以歸安置土地祠内候今日未初行鞭春之禮 
[奉檄勘基]  
　　本邑故紳李蘭墅明府之祖塋在二十七保三圖法國新拓租界中今者法界工部局因開築馬路迫令遷墳明府文孫名某者堅持不允控經上海縣署及蘇松太兵備道轅旣復浼本科翰林院庶給士朱錫伯庶常聯合諸同鄉電禀兩江總督魏午帥請卽設法挽回午帥旋卽電飭道憲袁海觀觀察勘明設法昨日觀察札委上海縣主汪瑶庭大令洋商租地會丈局員陳明府會同法領事巨籟達君及工部局某某諸董事於午後命駕前往勘視情形妥籌核奪 
[觀察謁客]  
　　江蘇候補道周健之觀察於昨日午前由省垣來滬舍館旣定卽命駕赴道轅拜會蘇松太兵備道憲袁海觀觀察旣復至上海縣署投剌拜會縣主汪瑶庭大令以禮欵之 
[諭候驗屍]  
　　前日木工趙友香投上海縣署訴稱同業王杏卿姦佔小的之妻小的阻之王遂迭來尋釁小的忿甚掣取劈柴斧擲之致傷數處今特前來自首并求施恩縣主汪瑶庭大令飭差查得王傷勢沈重命送仁濟醫館醫治將趙夫婦一併看管昨日二十五保三圖地保毛大投案禀稱王醫治無效刻已斃於仁濟醫館叩求核示大令諭令備辦屍場聽候詣驗 
[愼重正供]  
　　昨日午後江蘇督糧道陸申甫觀察江蘇海運滬局總辦孫述亭太守命駕詣招商局會同總辦顧緝庭觀察互商一切隨步至金利源馬頭監視駁兌漕米蓋以重正供也 
[鄭重告示]  
　　前日上海縣主汪瑶庭大令發出興商告示黏附華商公司獎勵章程飭南市十六鋪地甲糊裱張掛龍德橋左近俾衆周知昨日復傳諭地甲裘鎮小心看守取具收管切結存案備查蓋以昭鄭重也 
[飭拿逃棍]  
　　巨棍范毛毛前因命案收禁西獄伊兄范高頭向充江海新關巡查頭目因被牽涉逃匿無蹤刻已由英總領事照會蘇松銅太兵備道袁海觀觀察札飭上海縣汪瑤庭大令飭捕嚴拿矣 
[拐匪宜懲]  
　　拐匪阮長淸誘拐僑居法租界之陸姓家男孩賣與粤人某甲帶回粤東旋又向陸索取洋銀二十元允往領回陸先給一元餘俟帶回後照付阮遂一去不返前日途遇因卽扭入捕房解經讞員魏蒓塢大令訊供管押旣而包探查得阮父天正同惡相濟因於昨日拘案請懲大令詰訊之下長淸供前次到案之孩實係其父托賣並非小的誘來大令仍著限交陸孩到案然後送縣嚴懲 
[開智析疑]  
　　昨爲虹口崑山路中西書院散學之期先一夜邀集中西紳士令學生各操英語互相辯論題爲欲開中國民智創興報紙與設立學堂孰爲有益後由美國進士林君樂知及白約瑟步惠連二君斷定大旨謂開豁民智學堂實較報紙更爲有益一時聞者皆鼓掌稱羡中間學生擫竹調絲悠揚入耳事畢欵以泰西果點始分道而歸時已鐘鳴十下矣 
[新閘火警]  
　　前夜一點一刻時新閘梅白格里第六十七號空屋内無端火發當經救火會中人舁各洋龍到來竭力救熄僅燬去房屋三幢事後捕頭派包探徐雲珊往查起火情由 
[上海縣署瑣案]  
　　林長慶卽徐長慶控徐勝榮吞没洋銀一案前晚經縣主汪瑶庭大令提訊林供稱小的川沙廳人贅於徐姓勝榮係妻兄昔年岳母臨殁以地一畝給小的以三分給勝榮嗣因此一畝地在勝榮住屋之旁而三分在小的之地附近兩有不便商令彼此互換言明日後出賣其價作三分派前年小的因有急需將地三分賣得洋銀六百元分給勝榮二百元今勝榮將一畝賣得洋銀三千六百元小的應得一千二百元詎知勝榮頓食前言許將前次給伊之二百元如數歸還然亦一味游約求恩訊斷地保袁順榮禀稱長慶與勝榮易地一事小的略有所知至作三成分派之說則前未曾聞惟長慶前因所賣之地内有墳墓令勝榮遷去故給勝榮洋銀二百元金福生供小的與長慶僚婿伊等易地之事均不與聞勝榮供稱叔父無子應由小的承嗣叔母忽招贅長慶將所遺田地與小的平分長慶所得一畝不甚值價小的所得三分坐落馬路旁價值昂貴故願與小的互易後伊地已賣去數年彼時地價尚賤小的於今秋始賣價故甚昻伊賣地後曾付小的二百元係遷墳之費求鑒大令判令勝榮還長慶二百元並著長慶以百元捐入善堂○楊毛囡控吳子兪吳其祥掯贖單契一案前晚經大令升堂研訊楊供稱小的家住二十七保七圖靜安寺附近故父子卿於同治九年將地七畝及平屋三間押與其祥之父得錢九十五千並未賣絶今小的備齊向贖其祥掯勒不交求恩訊斷其祥供稱楊父子卿於同治九年將房屋田地抵與小的之父至光緒五年加找價值若干旋於光緒十一年賣絶刻下此項房屋田地小的已與兄長分析以故楊不能贖回吳子兪所供相同旣而楊檢呈稅契糧串供稱此地歴年由小的完糧明係楊姓户名安有賣絶之理大令察核糧串果係楊姓因斥兩吳曰爾等旣經買絶何不過户完稅實屬咎由自取判准楊照原價贖回 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
