# 1904 - 241 - 4911270

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閲者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[浙江巡撫聶大中丞奏結寗海教案摺]  
　　奏爲浙省寗海教案業已簽押議結謹將先後辦理情形恭摺縷陳仰祈聖鑒事竊查浙江寗海縣革生王錫彤聚衆焚毁教堂殺害教士教民一案臣業將與法兵官訂欵曁保護不力各員先後電摺奏陳參辦欽遵諭旨督飭僚屬嚴拿首要竭力磋商甫於本年四月初旬簽押議結兹據調派浙省洋務丁憂安徽候補道許鼎霖會同新授兩浙鹽運使前任寗紹台道惠森將辦理議結各情形禀請察核前來溯查此案釁由寗海大裏村教民王品松爭輪管祭田其胞叔王廷錫斥其旣不祀祖卽不應管此項田畝該教民夫婦自知理屈揑詞聳恿華教士朱國光出頭干預請縣拿究王錫彤聞之不平倡言仇教塑佛匠卽陳阿三又名包良幹等攘臂相助遂於八月初六十二兩日將王品松夫婦殺斃和者益衆十三日焚毁城内鳳潭兩敎堂殺斃華教士朱國光教民羅仁壽李和中竺時香及不在敎之胡建寅張禮元等一時人情洶洶附近城鄉各教民店鋪家屬多被焚搶迨至退回大裏村巢穴業已聚衆數千冀圖負嵎抗拒白巖寺匪僧禮釋復敢就近結黨爲之聲援臣甫經受任飭調防練各軍文武印委分頭彈壓保護嚴飭台防統領記名總兵王立堂督同剿捕攻入匪巢格斃匪僧禮釋悍匪周秀貴小王並不識姓名各匪追擒匪犯二十餘名内有王錫彤股匪葉崇捐卽明秀董麟有趙玉蘭曁禮釋夥匪王樹和章高成等五名情節較重經台州府知府徐承禮訊明供認或係執旗指揮或係進城焚搶屬實各予正法梟示以寒匪瞻一面解散脅從懸賞購緝先後拿獲要犯塑佛匠卽陳阿三及王錫彤之子王幼生竺興觀李件金竺才金王廷錫竺三元等法主教趙保祿因辦理認眞頗知感激臣卽檄令許鼎霖帶同丁憂安徽候補知縣汪承祖馳赴寗波會同前寗紹台道惠森與趙保祿開誠布公相機商辦此案初則法兵輪赴甬意存恫嚇繼則要挾多端開報失單索賠至三十六七萬之巨頗難措手臣先將緝匪保教分所應爲諸事無不盡力爲之使之無所藉口然後再令許鼎霖派委汪承祖親赴寗海會同副主教田法服按照失單逐欵清查持其所短據理力爭許鼎霖才優識裕熟悉交涉復能不辭勞怨因應咸宜自二月開議赴滬赴甬屢翻屢議臣節據票電隨時指授機宜相持三月之久始能定議計被焚教堂兩處被搶教民二百八十餘家被殺華教士一名教民五名統計賠償撫卹銀十萬兩臣察看情形委已唇焦舌敝無可再减當飭該道等與趙保祿簽押議結現在寗海地方已一律安静在逃首犯王錫彤仍勒限飭拿務獲懲辦禁押各犯亦經派委會同地方官訊辦容俟核定情罪輕重再與應懲文武各員另摺續奏竊維民教之釁大抵始於詞訟袒教則民怒袒民則教譁地方官聽斷稍有不平動輙釀成巨禍要挾卽因之而起是案王品松因田爭執事甚細微排解本極易易一經控究王錫彤等逞忿焚搶釀成交涉巨案辦理遂諸多棘手幸頼駐京法使駐滬法總領事力顧邦交友誼電令主教酌讓始得和平議結雖例以浙省前辦各教案已覺挽回不少而動兵勦辦地方元氣已傷賠卹十萬所費亦復不細與其事後補苴誠不如先事預防臣已飭許鼎霖查照條約成案妥擬善後辦法曉諭週知俾得有所遵守一面通飭在任候補同通州縣各員平日講求約章研究交涉公牘俟二三月後命題扃試庶幾心目瞭然臨時不至茫無頭緒似亦標本兼治之計也除將卹欵分飭籌給并咨外務部查照外所有寗海教案辦理議結各緣由是否有當謹會同署理閩浙總督臣李興鋭恭摺具陳伏乞皇太后皇上聖鑒訓示謹奏 
[本館接奉電音]  
　　昨日午後二下鐘越十分時京師飛電傳來上諭二道敬謹譯登○七月二十日内閣抄奉上諭本日召見之湖南試用道俞明頣著以道員留於原省補用並交軍機處存記欽此同日奉上諭八月十四日祭夕月壇朕親詣行禮欽此 
[電傳宫門抄]  
　　昨日午後二下鐘越十分時京師友人專電告知本館云七月二十日皇上召見軍機大臣及俞明頣 
[日軍大捷官電]  
　　昨晨駐滬日本總領事小田切君以本月二十日午後六點五十五分時由東京發來官電見示内開日軍第一軍隊自十五至十八數日劇戰後遂奪得安平及湯河沿等處各緊要地方其自海城向遼陽一路進發之各隊亦佔據鞍山店及沙河城等處現方驅迫敵人望遼陽而進查此次之戰殊爲猛烈我第一軍隊共計傷失二千餘人捕獲敵軍大砲八尊輜重車多輛及餘物無算其自海城前進之日隊途次曾屢遇敵兵但均被擊退十八日晨我軍進攻鞍山店鄰近敵人精鋭所集之地敵人并不抗拒卽行向北而退我軍隨卽追逐及十點鐘至沙河城左右我軍砲隊已出其前遂發砲猛攻敵人不支隊伍錯亂卽向沙河城北遁去復奪得大砲八尊及輜重車糧食車等甚多 
[擊退俄軍專電]  
　　昨日上午十二點一刻鐘接東京專電云攻圍遼陽之日本軍右翼於本月十六日至十七日擊退安平陽河沿之俄軍追擊至太子河支流日本軍中隊則由鞍山站而進十八日占據沙河鎭現尙乘勝前進　水軍左翼隊則已占據遼陽之西南俄軍於遼陽頗思集合殘軍然潰敗之餘軍容不免因之紊亂也 
 
 

Page 2

 
 
[湘省安堵]  
　　湘省訪事人云刻下湖南内地一律安靖凡與廣西毗連之地皆有重兵扼守匪徒雖悍斷不能越雷池一歩故近日民心頗爲安謐惟捕拿票匪甚爲緊急蓋非除暴不足以安良也 
[湘省募勇]  
　　漢口訪事人云客有自湖南至漢皋者據稱湘撫陸春江中丞因西匪日熾深恐擾及湘省非厚添兵力不足以壯聲威爰擬募勇若午營勤加訓練以資防守亦未雨綢繆之計也 
[教案將了]  
　　南昌訪事人云江西新昌縣棠浦村教案迄今尙未了結日前上憲委南昌縣江雲卿明府親往查辦明府於月之初八日馳抵瑞州府城查知相距棠浦村僅二三十里是處有官兵環逼紥營附近數十百里有身家者皆遷徙一空甚有初九日官兵進勦之説人心尤惶恐異常棠浦村與新昌縣城皆閉市數日明府知大變在卽立即禀見瑞州府尊俞太守請緩師期鋭身獨往初九日明府馳抵棠浦村紳士皆具衣冠鄉民并燃爆竹數百人恭迎道左請明府暫駐許眞君廟明府聲明此次來意并詰紳民願交兇繳械否紳民齊聲應日諾明府因與剴切剖論此事禍福利害關係重大萬不可稍有孟浪紳民感悟無不雀躍歡呼先是明府蒞任上高八年諸多善政紳耆皆以江青天呼之棠浦鄰近上高耳聞已熟故遂得迎刃以解也是時上高紳耆亦相率偕來棠浦叩見明府一面力勸棠浦紳民遵明府勸諭了結此案各紳因遂遍勸居民於初十日一律開市一時人心粗定風鶴無驚亦可見制治弭亂非誠信相孚者固不能遽至是也 
[蘇撫批詞]  
　　錫金二縣因議撥米捐致釀闔城罷市燒燬楊紳之事本館已紀其事於報端兹將端中丞批詞照錄於左鍚金二縣會禀境内因學堂捐欵棍徒造謡滋事情形請示遵一案據禀各情均悉地方興辦學堂本係近今要政經費不足早應由該縣等與紳商合力妥籌方爲盡職乃從前毫無置備僅恃楊紳一再與米商相持屢議不决直至禀學部院批飭將米行董事趙張逮案訊究始肯從七月起每年津貼一千元已足見該縣庸懦無能因循玩忽矣查米商原捐每石十釐每釐按年所收九百元至一千元不等今米商津貼一千元不過僅於原捐十釐中提出一釐爲數甚爲有限核其情節旣與加捐不同論其欵目尙不及什一之數何致米商心懷不甘醸此巨案此中必另有别故非旦夕之事也禀中又稱案定之後紳商允洽乃因外間謡傳楊绅赴省請飭各業一併捐輪遂致有初二三連日焚燬楊紳廳屋及竢實東林兩學堂之事夫楊紳有無赴省請飭各業捐輸之舉在造謡生事之徒誠不足責該縣等豈遂毫無見聞旣稱謡傳亦必非倉猝可以集事何以事前不能解散至云各持火把則楊紳之房屋明係被匪縱焚而禀中閃爍其詞於初二日則曰永免捐輸於初三日則曰並無匪類豈因案情重大乃欲爲匪解免爲該縣等自留地歩耶總之此案在楊紳辦事不無操切然果得賢有司早爲調停實力勸導則米商認捐之一千元何至訊押趙張後始行遵斷正由該縣等坐視不顧致使紳商積不相能然後匪徒從而煽惑以至破壞决裂該縣等不過諉爲紳士之不洽輿情推爲匪黨之造謡生事不知聚衆罷市放火燒屋不特陷吾民於無辜抑且令已有規模之學堂實心任事之紳董一旦化爲灰燼而地方愚蔽之習愈結愈深豈該縣等曾不一思竟靦然爲民父母張匪𦦨而壞學界乎該縣等辦理不善無所辭咎本應立時撤參徒以首要未獲不能使該縣等置身事外僅將陳令記大過三次汪令記大過一次以示薄懲事關罷市情節極重必須先將造謡生事之人拿獲嚴辦米商認捐之欵從前旣稱允洽亦不能因罷市遂聽邀免且此欵原捐旣有十釐核其所支不盡歸諸善舉並澈底查明撥爲學堂經費須知學堂爲朝廷飭辦要政清提中飽殊與加捐不同衆商等同一出錢豈不願撥爲正用斷不能聽一二商董把持謡惑再肇事端趙張於罷市一事未必不曾與聞亟須傳案質訊不容聽其諉缷應卽飭由該縣等隨同札委查辦之許守王令從速妥爲辦理毋再惰慢至干嚴參其焚燬之東林竢實學堂究竟毁去房屋幾間書籍什物若干并即查明繪圖禀報查該學堂爲地方之重務該縣等先事未能防護應卽責成該縣等分别賠修尅日興工毋誤該學堂學生講習之期此事關係該縣等考成愼勿延遲不辦至楊紳被燒房屋應俟拿獲犯事之人再行核辦如敢稍涉延遲則後悔莫及矣該縣等其熟思之切切仍錄報督部堂查核並俟學部院批示繳摺存 
[松江府禀金山徐阿照等投誠能否照准請示稿並批]  
　　敬禀者竊於光緒三十年五月初七日奉臬司排單札光緒三十年四月二十三日奉總督部堂魏批金山縣禀各鄉鎭一律肅清並移汛分防暨出力圑練人等奬給功牌辦理情形由奉批仰蘇臬司轉飭聽候撫部院核示遵行繳等因奉此查此禀内所叙徐阿照等投誠一節前奉撫憲以該縣並未先行具禀請示遽行招撫辦理荒謬批司飭令補禀該管道府察酌情形核議詳辦等因當經逕檄該縣遵照在案兹奉前因合亟札飭札府卽飭遵照前奉撫憲批示辦理毋稍率延切切又先於四月十九日奉臬司批據禀徐阿照等悔罪投誠如果實係出自眞心原可網開一面子以自新若槪子招撫在該令雖屬好生之德恐若輩兇惡性成一時勢窮力竭强就範圍將來駕馭稍疎復萌故智該令能保其後日必不爲患勉作良善乎旣據通禀仰松江府飭候各院憲曁巡道統領批示繳又於四月十七日奉巡道批徐阿照纎蟣阿毛大鼻頭阿照徐貴臣等均係著名匪目疊經飭拿有案據稱悔過投誠是否切實可靠仰松江府確切復查禀復核辦仍飭候督憲撫憲提憲曁臬司統領批示遵行錄報繳各結存各等因到府正欲轉行間旋據該縣以奉臬司排單札奉撫憲批飭前因禀復卽經批示在案奉飭前因當查該縣所禀徐阿照等悔罪投誠原難輕信遽准如禀辦理誠如臬司批示投誠果出眞心原可網開一面恐若輩兇惡性成一時勢窮力竭强就範圍將來駕馭稍疎復萌故智難保其後日必不爲患勉作良善仰見憲慮周詳無微不至遵經札飭該縣遵示詳細體察情形切實禀復去後兹據該縣蔣令禀稱竊奉憲飭徐阿照等悔罪投誠是否實出眞心能否保其後日必不爲患勉作良善等因仰見各憲深謀遠慮欽感莫名查錢圩長岸一帶人烟稠密民教雜處殷富鋪户亦屬不少該處紳民明知匪徒爲害惟恐殃及池魚不願剿捕該匪等藉此挾制負嵎自固且兵來匪去兵去匪來亦不可不慮若重兵永守又恐民以匪去不擾而反怨兵留爲擾者卑職忝膺民社除暴安良責無旁貨前次泖灣匪聚千數尙且親督剿捕區區百數十人豈不能剿留爲禍根以至癬疥之疾釀成腐骨之疽卑職自當慮及籌思至再匪徒所恃者黨羽旣衆軍械又利思前顧後是以諭令解散羽黨收繳軍械准其投誠使其無可依恃勉爲良善錢圩地方酌留陸軍移駐分汛卑職原有深意存焉卽使此等匪類豺狼成性異日故智或萌則剿捕較今當易於得手若現在冐昧用兵究與泖灣地方曠野情形不同玉石難分有損無益其中委曲情形一經具禀請示恐風聲洩漏轉致别生枝節此不得已擅准徐阿照等投誠之本意也此稿未畢容俟續登 
[查勘船塢]  
　　金陵訪事人云南洋艦隊向未成軍除鋼板蚊船外有魚雷船八艘鋼板蚊船多停泊於吳淞口門魚雷則常泊於石城橋畔惟因未設船塢凡遇修理均需駛赴滬濱殊多不便邇由南洋大臣兩江督憲魏午莊制軍飭籌防局及南洋水師船廠總辦擇地自建船塢旋擇得北河口江濱地頗相宜禀經制軍檄飭江寗府羅少杰太守率同委員舒雲亭大令霈於十五日前往查勘情形禀復酌奪 
 
 

Page 3

 
 
[委勘兵船]  
　　金陵訪事人云南洋大臣兩江總督魏午莊制軍前因南洋兵艦無多去年向日本訂造之快船又將戰事不能開駛來華爰查福建船廠造有兵船兩艘未及落成遽爾中止因電咨閩督飭廠赶將兩船完工並添置砲位器具已於前月竣事旋即駛抵省垣比經督憲飭中籌防局派人點騐船中所有機器各物據實禀覆制軍因兩船造自福建命名一日建安一日建威昨又委孫大令筠登船查勘船身及鍋爐機軸是否堅固完善槍砲藥倉位置是否得宜以便派人管駕駛赴各要隘藉資防守 
[委探軍情]  
　　漢口訪事人云東三省自俄日起釁後往來消息未能靈通刻由楚督張香濤宫保委候補縣胡大令廷儒馳往彼處坐探軍情遇有消息隨時電禀大令奉札後昨已禀辭就道矣 
[革令改押]  
　　廣州訪事人云日前大憲擬將官犯裴景福改押府經廳兹悉廳署房舍已經修竣本月十三日午刻由薛參軍會同按經廳南海捕廳親解裴犯至廳署改押間裴犯由南署提出時乘坐肩輿觀者如堵南海縣傳明府派有勇丁數名爲之押送俾資彈壓 
[鄂省官場紀事]  
　　武昌訪事人云糧道譚伯臣觀察向兼醫學堂總辦差昨奉張香濤宫保札委兼充農務局總辦所有醫學堂總辦卽委鹽道繼觀察辦理兩觀察均於次日赴轅禀謝擇吉到差○武昌府知府梁集菴太守前因偶抱徵疴禀由上憲暫委黄伯雨太守代理俾得養息精神迄今數月業已復原日前藩轅牌示著令回任理事太守奉檄後卽詣兩轅禀謝聞已擇吉本月十一日辰刻接篆矣○署黄陂縣知縣董幼帷大令治勛現奉藩憲札知已蒙督憲奏補斯缺大令奉札後特晉省禀謝勾留數日卽遄回任所 
[白下官場紀事]  
　　金陵訪事人云江北淮關前已奉旨裁撤所有應徵課税責成兩江總督委員妥辦督憲魏午帥因卽飭令將該關改爲淮海宿等屬税務局特委前署淮揚道現辦籌防局委員李藝淵觀察維翰前往辦理税務局事觀察奉委後以籌防差事尙未有接辦之人爰委候補知縣劉大令佐成先赴清淮查攷税課情形飛速禀報然後擇吉到差○江西督銷一差前經兩江督鹽憲檄調夏觀察時濟前往辦理觀察交缷營務處差事後於本月十三日趨詣督轅禀辭越日率同委員司事人等附某輪船往贑赴差 
[欽使閲廠]  
　　昨日清晨八點鐘欽差大臣鐵葆臣侍郎乘馬車至江南機器製造局總辦魏蕃實觀察率同帮辦提調及各廠委員暨砲隊營帮帶張雨春千戎等恭迓至花廳小坐欵以茗點俄而蘇松太兵備道袁海觀觀察上海縣主汪瑶庭大令提右營參將周子安參戎江南提督楊鏡巖軍門次第詣廠晉謁旣而魏觀察恭請侍郎駕至局内洋槍樓練鋼廠機器廠鍋爐廠木工廠水雷廠砲彈廠大砲廠生熟鐵厰輪船厰詳細察視工程機器物料一周至亭午始命駕返行轅 
[欽使行轅紀事]  
　　昨日午前九點鐘時欽差大臣鐵寶臣侍郎乘雙馬轎式車赴滬南製造局閲看各廠亭午卽命駕回轅午後又命駕至江南提督楊鏡巖軍門蘇松太兵備道袁海觀觀察釐捐局總辦陳觀察兆璜電報局總辦朱觀察寶奎招商局總辦顧觀察肇熙處答拜長江水師提督程從周軍門亦於昨日差弁來滬赴行轅禀謁候補道黄觀察誥劉觀察國邭那觀察良徐觀察乃光考察商務委員王丞堂清穆鹽捕營統領孫軍門金彪先後赴行轅拜會均由巡捕官擋駕槪不接見 
[晉謁邑侯]  
　　十六鋪中局巡防委員黄衡堂二尹前改過局委員王坤元參軍均於昨日至縣署禀謁 
[局員撤差]  
　　蘇松太兵備道袁海觀觀察邇將本埠巡防局各局員嚴查功過詳細整頓兹查悉南巿十六鋪巡防中局委員黄衡堂二尹永璣往往擅離職守因著撤去差使另委他員接辦 
[飭勤巡查]  
　　蘇松太兵備道袁海觀觀察以邇來城廂各叚流氓土匪仍不免混跡滋擾因札飭本邑各巡防局委員每晚仍須帶同勇丁勤加巡查不得稍疏防範致干咎戾 
[節孝入祠]  
　　本縣文廟設有灑掃局以備丁祭演樂時聚集之所局董每年探訪貞孝節烈男婦一次今自去年春季起至冬季十二月初八截止共探訪得孝子沈功起一名孝女陳義質等烈婦崇鄔氏等節婦趙錢氏等共計一百零一名禀由府縣轉禀督撫學三大憲核准奏請旌表以光泉壤奉旨禮部議奏欽此兹於本年二月初八日禮部核明均與例相符准其旌表奉旨依議欽此刻由禮部祠祭司奉到上諭咨行到蘇撫憲移咨學院一面札飭藩臬道府轉飭到縣汪大令接奉之下卽照會灑掃局董事知照各家屬預備牌位迎入祠中供祀現已由董事擇於本月二十七日恭迎已故孝女陳義質等三口烈婦崇鄔氏等二口節婦趙錢氏等二口牌位入祠届期知照各家屬一體隨同入祠行禮并請縣尊駕臨拈香 
[拘拿流氓]  
　　本縣汪大令訪得浦東二十二保五十二圖地保顧敬松包庇流氓顧海濤等向人訛詐滋擾惡迹彰明爰於前日飭差下鄉拘拿昨日坸到流氓顧海濤并地保顧敬松解送至縣汪大令諭將顧海濤先行收押顧敬松看管聽候提訊 
[幸逃法網]  
　　已斃惡棍小福生之兄大金林甫經釋出又因口出狂言仍復拘押候究邇因縣主汪瑶庭大令查得大金林尙無不法情事爰於前晚命提至案略詰數語判令從寛交保開釋 
[法界火警]  
　　前晚三點半鐘居民皆夢入黑甜忽聞蒲牢怒吼急出探視知火起於法租界紫來街城河浜一百四十三號門牌合豐小衣莊霎時間烈燄上炎冒穿屋頂延燒左右鄰居樓房六幢經英法兩捕房洋龍及救火會西人各驅皮帶車至帮同救熄事後查得起火之家保有火險報二千兩當將店主拘入捕房捕頭令押候堂期傳同各鄰居及被灾各户解送公堂禀請讞員陳楚生大令訊究 
[呑烟斃命]  
　　有郁福生者前在老閘橋北堍河清海晏樓茶肆爲堂倌邇因事辭歇仍假寓於内前日之晚不知因何背人呑服洋烟至昨晨同人見其神色有異再三盤詰始知其情當卽設法施救無如受毒已深延至午刻溘然長逝巡捕房聞之立傳三圖地保投上海縣署禀請相騐 
[舟子墮河]  
　　甬人某甲向以駕杉板爲生前日傍晚泊舟公和祥碼頭適有某輪船從口外駛來欲泊近岸旁雇甲之杉板令將繩纜帶住不料輪船上之鐵練忽然墮於甲之船中甲連船沈入波心及設法救起甲已遍體鱗傷奄奄一息當卽送至同仁醫院求治奈因所傷甚重旋卽斃命由家屬自行備棺收殮是亦無妄之災也 
[新書快覩]  
　　昨承商務印書館贈以案中案環游月球各一册仿稗官之形式闡理想之精微其中奇異之處幾欲遊神太虚令人拍案呌絶又熱學一册繪圖列説講解詳明科學善本此焉爲最藉書數語以志謝忱并以告世之喜讀新書者 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄] 　 
　　七月初八日吏部翰林院正黄旗值日吏部引見六十員刑部十三員鐵良前往江蘇等省考查製造廠請訓敬中堂續假一個月陸潤庠請假十日派出閲卷孫中堂李殿林壽耆皇上召見軍機大臣及鐵良馬吉樟順天府翰林院各遞封奏一件○初九日户部宗人府正白旗值日無引見前廣西巡撫史念祖到京請安鹿傳霖因伊孫以内用謝恩蕯保續假二十日皇上召見軍機大臣及史念祖熙麟遞封奏一件○初十日禮部太常寺正紅旗值日無引見阿公因伊弟以侍衛用謝恩朱候因伊弟以内用謝恩錫侯因伊姪以旗員用謝恩徐中堂等因伊子以内外用謝恩桂伯續假十五日蔡曾源周樹模預備召見皇上召見軍機大臣及蔡曾源周樹模○十一日兵部太僕寺廂白旗值日無引見江蘇卽補道岑春蔭謝恩陳璧等因伊子以内用謝恩堃岫謝署缺恩恩順請假十日皇上召見軍機大臣皇上明日辦事後至建福宫聖容前行禮畢還頤和園 
[漢臬雜志]  
　　漢口訪事人云夏口中學堂已逾暑假而學生缺額甚多經理其事者因遍黏招帖招人入學日來報名者已紛紛不絶矣○前者行劫崔家墩俞姓之匪首某甲匿跡武昌金沙洲刻已被捕勇所獲解請夏口廳馮少竹司馬訊供矣○大智門外自設火車站後萬商雲集熱閙異常兹郵政司多諾芬君特在彼處添設分局一所俾商旅得就近投遞信函○唐大令維藩近奉上憲札委管解高錫若干擔入京已於本月某日遵陸北上矣○得勝街巡警武弁周某私受賄賂擅用非刑被人員詞上控不知上憲若何批示也 
[隨苑凉螢]  
　　揚州訪事人云兩淮新字虎字曁巡警水師各營雖各有管帶均歸運憲恩新甫都轉總統兹都轉以運轅事務甚繁未能兼　禀請兩江總督魏午莊制軍檄委晉總戎明德總統兩淮水陸緝私各營本月初五日都轉設筵署中邀總戎及歐陽觀察述周觀　學海李觀察經畬蕭主政紹　徐都戎寳山讌飲○甘泉縣白大令旣奉上游接署檄文隨於本月初八日親歴縣境十三集巡閲一周旋順道至西北鄉踏勘某姓家劫案大約一二日後方可遄回○揚城開辦房捐收數不甚暢旺江甘兩邑宰迭奉上憲札催因卽會銜出示催繳略謂本縣房捐迭奉憲札嚴催立等報解兹夏季已過尙未呈繳分文春季亦多蒂欠除照會徐紳督率司事接收外合亟出示曉諭爾等須知房膏捐係籌還新欵奏明開辦立等彚解斷難宕延該居民具有天良務各照數呈繳並將春季蒂欠一併清完毋違 
[飭除垃圾]  
　　昨日本邑南巿馬路工程局總辦翁子文太守乘輿行經大東門外大馬頭時見馬路旁堆積垃圾頗多因飭捕頭傳巡捕到來向之詰問據稱此項垃圾均係附近各水果行所傾棄翁大守立飭小工頭諭令赶緊清除 
[婦女輕生]  
　　前晚某氏婦不知緣何至蘇州河畔躍入河中意圖自盡爲六百二十六號巡捕所見設法救起送入捕房捕頭令轉送公堂禀請讞員黄耀宿司馬安插 
[上海縣署瑣案]  
　　陳學有前扭孫正元至縣控被誘拐伊子縣主汪瑶庭大令判孫交保出外尋交現已日久尙未尋獲前日又將孫扭至縣署控稱孫奉諭後並不訪尋向之追問反被兇毆爲特扭求究辦孫供奉諭帮同尋訪卽托人四處偵尋此次陳又欲至杭州往尋向小的强索川資洋銀十元小的不允以致又被扭案求鑒大令察核供詞以陳亦非善類判令具結各自訪尋若再扭控究辦不貸○郭阿四前攫行人洋銀被獲至縣曾奉大令提訊屬實判責一千板押候再訊前晚大令提案復詰因郭傷痕未痊從寛免責判送押改過局一年○本縣糧差沈翔之夥丁坤隨沈帮同催繳十六十八兩圖錢糧已歴多年邇因丁侵用錢一百六十餘千屢延不交沈禀知大令提案將丁坤追比已訊過三堂至今分文不繳前晚復又　案丁供現由母親將自已田單一畝八分托人售賈求再寛限數天卽可成交叩求寛恩大令判再寛限五天赶緊措繳如故違定當血比○翁阿咸前因强取伊叔翁四海家之物控經大令提訊責押交還物件在案前晚復訊翁阿咸供叔父家所搬之物已由妻子交還現已知悔求請寛宥大令查得所供屬實從寛免責判令交保開釋 
[英美等國租界公堂瑣案]  
　　前者工部局水木作總工頭徐吉光投廨控寗帮木作頭周青阿富王文明等把持工作當經讞員黄耀宿司馬會同英總領事署繙譯官德爲門君訊供之下著將周等三人押候交任昌生董阿全到案核辦昨日董自行投案候訊本帮作頭何金土聲稱徐吉光囑喚工人小的卽將水作周阿裕薦去祇作工一日卽由徐回覆停止據云甯帮不能喚本帮工作之故任董同供不敢多事求宥周青供工部局定意甯帮作頭用甯帮工人不能以本帮攙雜兹徐吉光喚本帮工人工作實屬攪亂章程是以與之理論司馬商之德爲門君判周青阿富王文明三人各罰洋銀一百元以爲把持工作者戒餘人無千省釋○前者張留根張文秀控吕兆文紏黨强刧一案昨日捕房將吕解案覆訊原告供詞與前報所紀相同吕供仍舊狡展司馬商之德君判將吕笞責三百板管押二年○日前太古洋行控廣源漆店主汪小生店夥鮑茂坤寄頓竊臟漆油等情昨日經包探沈阿炳將已革巡丁陳小齋拘獲解案沈探禀稱小的將陳拘獲時詰知此項漆油實係吳阿四所竊緣阿四前在南巿恒來油行贸易故事皆熟諳聞此次所竊亦係恒來之貨求請訊究汪小生鮑茂坤供與前堂同陸小齋供詞狡展司馬商諸德君判將陳小齋管押三個月一面嚴緝吳阿四到案再核○前者包探錢少蘭拿獲僞造金飾之張中山卽姜中水潘仁生趙連生等解經司馬質訊著押候至江灣鎮拿獲假造鐵戳之陳某再辦昨經捕房將張等解案錢包探禀稱小的奉命至江灣訪拿僞造鐵戳之陳某並無其人求爲鑒察時原告福昌質鋪與方九霞東來升各金店均投案候示司馬商之德君以眞臟已獲毋庸再子深求隨著將張申山卽姜中水管押捕房一年潘仁生趙連生各責三百板王桂華金子卿訊無干涉從寛省釋○前者陳大誥控翁阿德拐賣幼女翁稱女已帶至汕頭實在無從追回求請寛宥司馬商之德君判將翁管押捕房二年○郭樹堂控鄭鳳祥騙取洋銀黄司馬准詞簽差協同包探將鄭解案司馬判押候過堂覆訊○偷兒張阿炳陳根榮先後串竊昌阿德楊周氏謝三妹韋全松沈宅王德全劉洪生沈姓等十一家金銀珠翠首飾皮棉夾單衣服等物甚夥由失主分别報由包探錢少蘭緝獲吊齊原臟傳同失主於昨日解案請究各原告投案申訴被竊情形質之張阿炳陳根榮直認不諱司馬著將起案之臟分别交失主領去張阿炳陳根榮各管押捕房十八個月 
[法租界公堂瑣案]  
　　律師克伯魯投法總領事署控華人趙小芳卽趙曉峯冐名招摇擅登報章告白兠攬詞訟等情由魏繙譯照會讞員陳大令飭提到案昨　傳同原告解案請訊趙供克伯魯雇用小的爲繙譯登報招攬並無不合大令謂克律師因爾作事不妥登報聲明辭歇爾不應再登告白兠攬詞訟趙供律師尙欠辛工未付大令著交保罰洋銀十元應領辛工著自向洋東索取旋據朱少雲偕毛寳慶沈梅秀等投案禀稱趙向裕新　棧借出支票洋銀五十元轉輾由張寳卿付與小的倩沈向裕新花棧收取由毛簽字屇期准付兹因不付票洋求請追給質之毛供此票與趙曉峯代出趙稱並無其事大令以紏葛太多著朱自向張姓收取○通州差役帶同原告鄉民錢二寳投廨呈遞信票請將匪徒 
 
 

Page 10

 
 
誘拐來滬　入蘭芳里某花烟館之烟妓錢二寶帶　歸案訊究大令飭探將錢妓帶案略交來差帶回通州訊究○嚴炳和顧阿和禀稱小的等有男女孩各一被張阿根誘拐出外藏匿有鄰居之薙髮匠目見令小的等出洋二元交與張阿根將二孩領回張不肯交出扭案請追大令著押候邀同見證下期來案候核○四川人陳性善由宜昌帶領男女幼孩四口附某輪船來滬包探以形跡可疑一併拘入捕房昨日解案請訊陳供由宜帶來幼孩四口内有二口係友人托帶大方棧執事林某與小的相識大令著一併管押候林某前來具保○顧阿昌禀稱在某浴堂爲夥昨日顧阿濤來堂洗浴乘間行竊同座客肚兠内洋銀一元二角當塲拿獲交還失主將顧拘案請辦顧不認行竊大令著押候查明復核○女孩周順福前日在菜巿街迷失路途經巡街捕帶回捕房昨日解案請訊大令著發堂留飬待家屬認領法界八仙橋西首芝蘭里口徐寶林米店與李陶烟紙店兩家披屋向係毗連本月十七晚遽釀火災迨救熄後捕房查得兩家均保火險因卽拘至捕房捕頭訊問之下彼此互相推諉昨日將二店主解案請訊包探禀稱當起火時有巡捕目見米店後披屋火勢上炎人聲寂寂大令判徐罰銀五十兩李斥退○法商伊麽田前控南匯鄉人陳樹堂於前年冬月承接棉花二千包當付定洋六百元旋因價值飛漲呑没定洋不交棉花經大令訊供押追迄今已逾一年尙未了結兹陳在甲患病沈重由管獄西人禀明捕頭昨日解案請判大令著發普育堂醫治 
[金陵官報]  
　　七月十二日瀋台黄知府譯傳賛禀知到支應局提調差准補崑山縣張紹棠辭赴蘇知縣宋康恆叩謝奉到開辦酒捐巡防十三日督轅牌示金山營遊擊何士元病故遺缺本部堂查有儘先遊擊曾樊貴又常州左軍守備華桂芳病故遺缺本部堂查有守備牛錫恩均堪請補又蘇撫右營守備姚長煊開缺遺缺查有海　營千總周秉魁开補　轅牌示邳州陶在銘因案議處遺缺查有　途特旨班知　應　錫堪以請補藩臺黄粮道胡巡道徐均傳見委辦江西督銷夏辭赴差陸師學堂錢由蘇回禀知聞學統領常備右軍　知府譚傳賛奉示察看世職　紹烈奉示騐看將弁學堂陶禀知問學候補道徐乃光辭赴吳淞公　炮官王世授叩訊保案行知上元　　票知考試鳳池書院上海出口捐局兆鄺雷到禀謝奉飭請補江浦縣奉部核進准補江都縣陳程菊齡奉常鎭道委赴京請領關防回 
[上海六馬路仁濟善堂壽振公所施子英經收山東等各處賑捐六月初一日至廿九第一百十九次清單]  
　　六月初五日丁硯耕因幼男病篤求愈洋十元○初六日 
陸王氏洋十元陳硯　爲小女求病速愈洋五元○初八日吳　　名氏愿祥二元○十一日松江王題雁求壽病速愈洋五元○十二日鄭世　廷年益壽洋一元鈕西屏洋一元安索居還愿二元無名氏求病速愈逢凶化吉洋七元○十五日無名氏洋一元○十七日丁繼昌祈求次子壽康平安洋二元○十八日求家宅平安八洋三元○二十日沈尙晉洋十元沈春　洋十元○廿二日錢允中洋五元○廿三日陳周　堂　十元陸月份共收洋八十四元扯七三九申元六十二兩零七分六厘連前共收元十五萬七千零七十一兩一錢四分三厘除解各處賑欵外凈存九八元一千六百三十四兩九錢八分六厘銅洋十元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
匿之征解浮糜之開支相沿之漏規外銷之津貼自督撫以至司道府廳州縣辦公益以加提各府廳州縣畜牲雜税綜計藩糧庫及各局處蒙自思茅兩關裁减正雜開支合之加釐等項每年支銀二十九萬九千餘兩經此搜剔幾同竭澤實已筋疲力　悉　無餘滇本受恊之省常年入不敷出近則轉奉協助京餉派認賠欵共增出銀四十萬兩以外况值興辦學堂資遺員生出洋創設上藝蠶桑警察諸務均以事煩費鉅左右支絀此瘠區辦事一切艱窘情形久邀聖明洞鑒亦爲部臣所體諒詳繹户部原奏籌餉十條多非指滇省而言就滇論之錢糧雜税中飽規差缺津貼前因提解賠欵悉已剔歸正用各項　支又皆極力裁節羅掘一空久無優差各目亦毫無浮費濫支各欵且各善缺自經裁提辦公愈形竭蹶幾於無米爲炊委實無處搜提　土産烟酒無幾味劣價賤僅銷本地並不販運出境非若通都大邑出産名烟佳釀運銷外省者可比其入滇行銀雖有潮絲葉烟仿紹麯酒來自廣東四川類皆零星販運不成整莊而民多苦寒不嗜吸飲銷路亦復稀少且有蒙自騰越入口完納關税者核計年抽　酒釐金亦微乎其微比之直隸不啻百分之一二伏思此次派欵爲數其鉅中飽陋規旣無可提烟酒税項復難成數籌維累月計慮俱窮然際此時局阽危練兵籌餉疉奉諭旨嚴切但使力所能致敢不勉爲其難詳加體察悉心商籌略仿直隸酌定税則分别加抽烟酒兩税年僅得銀一萬餘兩尤非熟計兼籌無以集兹鉅帑就地經畫惟有加收土藥課錫於無可設法之中爲多取非虐之計庶幾欵易　而商無擾查原定土藥一千兩僅抽正加釐銀十五兩兹擬每土藥一千兩除正加釐金外加收税銀六兩年約得銀六七萬兩土藥爲滇産大宗雖經加税而合計成本尙不爲重卽較諸浙粵等省加抽藥釐亦尙輕减此項烟酒土藥加税俱各隨釐抽　嚴飭各局釐員會同地方官切實稽徵個舊錫廠向由商人自備工本開採印發大票每票准買鍚二千五百觔計鍚二十五塊由爐户運商隨抽課釐極微並擬每鍚一票加收課錫一塊變價年約得銀四五萬兩飭　個舊同知按票核收審察商情均尙不致擾累又廣南一帶向銷粤鹽前因匪擾滯銷商販偷漏鹽釐日短現現在地方肅清逃亡復業遴委妥員前往該處認眞整頓稽徵鹽釐辦有成效年約湊銀數千兩以上四項每年共集銀十二萬兩上下均各專欵解司以資湊解而濟要需固知百計經營别鮮良第復苦欵項短絀籌雖足數現雖籌定各欵事屬創辦本年芙蓉多遭冰雹之傷收成歉薄個舊先經匪亂能否悉數徵足尙難預計必俟次年始有成數而滇庫如洗又無他欵借墊等情詳請具奏前來臣等覆查委係實在情形合無仰懇天恩俯念滇省貧瘠派欵數鉅一時籌難足額暫准自光緒三十一年爲始每年共認解銀十二萬兩分爲夏冬兩季批解户部交納用備緊要之需藉效壤流之助出自逾格鴻施臣等仍當督同司道隨時妥籌容俟續籌有欵再當如數報解除咨户部查照外所有遵旨籌備派欵覆陳滇省現辦緣由謹合詞恭摺具奏伏乞皇太后皇上聖鑒訓示謹奏奉硃批户部知道欽此 
[山東巡撫周奏爲揀員請補青州營叅將摺初二日]  
　　頭品頂戴兵部尙書銜山東巡撫臣周馥跪奏爲揀員請補青州營叅將恭摺仰祈聖鑒事竊照青州營叅將劉占魁因親老告請終養經臣奏請開缺並聲明遺缺扣留外補接兵部咨開以青州營叅將係新章陸路部推第一　第一缺應用儘先人員行令迅揀合例人員請補等因伏查該叅將駐紥青州府城爲省東大道現值路鑛繁興巡防緊要非精明幹練之員不足　資整飭臣逐加遴選查有花翎副將銜留東儘先叅將黄宏泰現年五十七歳安徽合肥縣人同治二年由勇目按効淮軍隨營克復浙江福建安徽湖北等省州縣城池嗣在山東陜西克復剿匪曁調赴奉天金州修築砲臺等案出力歴保至免補都司以遊擊儘先補用並加副將銜換戴花翎光緒二十一年管帶新建陸軍右翼第二軍因操防出力經欽差大臣原任大學士臣築祿奏准俟補缺後以叅將補用二十七年山東省剿辦匪徒出力經前升任撫臣袁世凱奏保以叅將補用是年十月二十六日奉旨著照所請該部知道欽此旋經臣奏留東省補用各在案該員樸實勤奮操防認眞以之請補青州營叅將洵堪勝任與例亦屬相符該員雖儘先名次稍後惟名次在前之劉魁張金安尤富麟李漸堂王庚年向懷珠彭金山均與此缺人地不甚相宜未便遷就請補合無仰懇天恩俯准以留東儘先叅將黄宏泰補授青州營叅將實與地方有裨如蒙俞允俟接准部覆再行給咨送部引見以符定制謹會同登州鎭總兵臣李安堂合詞恭摺具陳伏乞皇太后皇上聖鑒訓示謹奏奉硃批兵部議奏欽此署閩浙總督李奏爲懇恩俯念外海水師遊擊員缺緊要准儘先補用遊擊張立成補授浙江海門鎮標左營遊擊片李興銳片再浙江海門鎭標左營　擊黄文琮准補鎭海營叅將所遺遊擊員缺接准部咨係外海水師題補新　第一輪第一缺應用儘先人員行令揀員請補等因臣　於浙省已收標外海水師儘先遊擊内詳加遴選如名次在前之陳文英赴甘久木回浙撤標王大昌奉部行查保案俱未便遷就請補惟查有閩浙水師儘先補用遊擊張立成年五十九歳湖南　陽縣人出水勇隨軍剿匪署績遞保儘先都司續於克復武康石門孝　湖州案内出力保奏同治四年十月二十六日奉上諭著以遊擊儘先補用欽此嗣於光緒二十七年奏留閩浙水師補用二十八年正月初十日奉旨允准二十七年八月收入督標水師營候補咨部覆准註册歸班照請補該員精明强幹熟習水師現在管帶福安水軍左營福密砲船差務辦理裕如以之請補斯缺堪期勝任核與班次例　均各相符合無仰懇天恩俯念外海水師遊擊員缺緊要准以儘先補用遊擊張立成補授浙江　門鎭標左營遊擊於營伍洋防均有裨益如蒙俞允俟奉部覆准再行給咨送部引見除飭取履歴保案印結送部外理合會同浙江巡撫臣　緝槼浙江提督臣吕本元合詞附片具陳伏乞聖鑒勅部議覆施行謹奏奉硃批兵部議奏欽此 
[署閩浙總督李奏爲揀員升補副將要缺摺初二日]  
　　署與閩浙總督江西巡撫臣李興銳跪奏爲揀員升補副將要缺恭摺仰祈聖鑒事竊照福建順昌營副將謝國恩經臣革職所遺員缺係陸路題調之缺准兵部咨令揀員調補臣查定例各省題調之缺儘先現任人員内題請調補如通省内或　　　　要或人地未宜實無合例堪以揀調者准於現任合例應升人員内保題升用又題補之缺遇輪用應升人員内游擊以上　　　　　 
 
