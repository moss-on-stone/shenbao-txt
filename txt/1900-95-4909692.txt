# 1900 - 95 - 4909692

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[書川督奎樂帥籌辦圑練情形夾片後]  
　　子嘗慨時事多艱箸爲論說勸各省實力舉行圑練且以湘鄉曾文正公所創湖南鄉勇剿賊立功相朂勉蓋實見夫圑練之舉自奉旨興辦以來各直省督撫雖曾札飭各州縣一體遵行而各州縣大率虚應故事故特爲之大聲疾呼深望衆志成城無事則保衛梓桑有事則戈矛偕作特恐在上者不能切實督責則在下者不免苟且偷安一旦變起倉皇束手無策而始悔興辦圑練之不早與名爲圑練而不自認眞講求也晚矣乃觀四川總督奎樂峯制軍奏陳籌辦圑練情形夾片而不禁躍然而起曰有是哉其庶足仰副朝廷寓兵於農除暴安良之至意哉制軍到任後首先注意於此每於接見牧令及批行禀牘必反覆勸勉視地方之大小經費之多寡定練丁之數目大縣二百四十人中縣一百六十人小縣一百人選派公正紳士爲正副圑總延聘敎習予以軍械旗幟每年自十月至明年正月逐日赴局操練俟技藝精熟卽另行挑選更番替換責令始終勤奮推行久遠俾圑無不練之民民皆經練之兵復隨時派員密往抽查稽其勤惰分别勸懲若此則豈惟盜賊不敢生心且足爲官軍緩急之助豈虚語哉夫國家自餉需支絀倡議裁兵之後各處駐防兵士每苦不敷布置以致匪徒蠭起四出驛騷閙敎謀叛之風層見疉出迨至上憲調兵剿辦幸卽敉平而閭閻已遭蹂躪况不第匪患已也卽外患亦因之環生去年法人乘廣州灣界址未定强佔碯州遂溪吳川二縣之民忠義奮發訓練成圑法雖砲利船堅卒不能取勝至今法人言及彼處民情無不畏其勇悍蓋外人之於中華兵勇皆視之蔑如而獨以華民爲不可藐忽非眞民强而兵弱也亦非民智而兵愚也敢戰與不敢戰　耳今自奉旨飭辦圑練已逾一年不知各省督撫皆能以奎制軍之心爲心否且奎制軍立法如此又不知各州縣之奉行者果能始終不懈否惟鄙人竊以爲圑緣有數便焉就地籌費不支庫欵其便一以同井之人自保其身家性命斷無不竭力盡心其便二有事决不徵調應募者不致憂離鄉背井畏縮遲疑其便三地方游手好閒之人應募入圑得免在外爲匪滋事其便四特小民智慮短淺必待臨其上者董之勸之曉以大義激以公忠圑總得其人敎習得其法方得激昻慷慨發憤爲雄由是以一縣而推之各縣由一省而推之各省將見普天下皆有圑練卽普天下可增無數精兵内匪不足平外侮亦安敢起哉所患者朝廷有此良法美意而各州縣專務欺蒙粉飾不能實力遵行耳僕謂欲除其弊宜每月由縣官校閱一次分其優劣而黜陟之每季由本府調集會操一次明定賞罰期年則由督撫檄委監司大員簡閱擇訓練有方之圑總敎習予以官階優其祿糈以勵勤能則人無不奮矣略抒管見如此未知當軸者能採及芻堯否 
[本館接奉電音]  
　　昨日午後京師飛電傳來上諭二道懿旨一道旨一道硃筆一道敬謹譯登○三月初十日奉上諭袁世凱奏濱州張肯堂家漫口堵築合龍請將出力人員保奬一摺山東濱州張肯堂家凌汛漫口經袁世凱督飭糧道尚其亨極力搶堵於三月初一日將口堵合盤壓穩固初二日挂纜合龍至初三日閉塞斷流全溜均歸正河隄内民田尚可及時播種雜糧辦理尚屬迅速在事員弁不無微勞足錄督辦道員尚其亨吳承恩等及該汛官副將詹占元等應得處分著准其寛免其尤爲出力之分省試用同知丁道庭著免補本班以知府分省補用試用府經歴徐豐試用縣丞王鴻陞均著免補本班以知縣補用並賞給同知銜大挑敎職王世仁著免補本班以知縣分省補用儘先補用副將郭成著仍以副將留東儘先前補用並賞加總兵銜儘先補用副將吳志宏著賞加總兵銜留東儘先補用叅將劉振興著免補叅將以副將儘先補用並賞加總兵銜升用叅將留東儘先補用遊擊朱康仁著免補遊擊以叅將留東儘先補用並賞加二品封典儘先補用遊擊徐正誠著以遊擊留東儘先補用並賞加副將銜儘先補用守備陳貴安著免補守備以都司留東儘先補用儘先千總馬清林著免補千總以守備儘先補用儘先把總劉福元著免補把總以千總儘先補用並賞加守備銜以示奬勵餘依議又片奏留工効力之已革准補陵縣知縣許延瑞請送部引見前署朝城縣候補知縣黄亮臣著銷去察看仍以知縣留於山東補用各等語均著照所請該部知道欽此同日奉上諭本年入春以來雨澤稀少現在節届布種農田盼澤彌殷允宜虔申祈禱本月十三日著派恭親王溥偉虔詣大高殿恭代拈香覺生寺著派醇親王載澧時應宮著派貝勒載濓昭顯廟著派貝勒載潤宣仁廟著派鎭國公載澤凝和廟著派鎭國將軍載振同於是日分詣拈香欽此○十一日欽奉慈禧端佑康頤昭豫莊誠壽恭欽獻崇熙皇太后懿旨京師入春以來雨澤稀少予心實深殷盼因念感召天和當以欽恤庶獄爲先著刑部查明斬絞監候等人犯分别辦理减等以昭寛典而迓祥和欽此同日奉旨這所叅疏防絞犯越獄之管獄官湖南永綏廳經歴陶培著卽革職拿問提同刑禁人等嚴訊有無鬆刑賄縱情弊按例定擬有獄官永綏直隸廳同知吳傳綺據報先期公出有無揑飾規避著俞廉三查明核辦仍勒限將逃犯李老六嚴緝務獲究辦該部知道欽此同日奉硃筆秀林補授禮科掌印給事中欽此 
[總綂南軍]  
　　金陵訪事人云榮中堂創設武衛新軍曾調正任江西臬司陳雨人廉訪綂領先鋒右軍駐紥清淮一帶兹者中堂擬將武衛全軍分爲南北二軍北軍由中堂自行綂帶分防北洋至南軍則分紥南洋各要區顧非得知兵大員不足以資鎭懾月前江蘇候補道錢琴齋觀察德培隨同兩江督憲劉峴帥入覲晉謁中堂中堂以觀察創辦江南陸師學堂於今三年成效昭著堪以委綂南軍當卽檄令將武衛前軍十營後軍十營概歸觀察總綂仍聽中堂節制本月初七日省垣傳到消息陸師學堂諸生知觀察旌旆遄回必當量材器使故皆權忻雀躍擬爲國家効力戎行焉 
 
 

Page 2

 
 
[頒給關防]  
　　金陵訪事友人云省垣自創設新關以後尚未頒到關防前經江南鹽巡道兼金陵關監督某觀察詳請南洋大臣奏請飭部刊發金陵新關監督關防以昭信守其未奉頒到之日公文移會均暫借用巡道印信迨本月某日署督憲鹿滋帥接奉部文頒到關防一顆當卽傳諭金陵關監督徐叔鴻觀察赴轅具領觀察祗領之下擇於某日吉時啓用 
[東運述聞]  
　　天津訪事友人云今届山東河運漕糧德正臨前臨後濟前濟後濟左濟右東平東昌僕州等十帮業已到壩倉憲札催督糧道尚觀察提前䟎運傳聞德正頭帮已於二月十五日兌米裝船大約全帮到通當在本月中浣也 
[免加郵費]  
　　前者太清郵政局傳諭各埠民信局加納總包封郵費每磅須洋銀六角四分以致民信局相約閉門籲求减免等情本館已備登前報兹者金陵友人郵寄關道憲徐觀察告示一紙知總榷憲赫君體恤民艱刻已允爲暫减爰照錄之其文曰欽加三品銜監督金陵關道商事務江南鹽巡道徐爲出示曉諭事奉署商憲鹿劄開光緒二十六年三月初二日准兵部火票遞到總理各國事務衙門咨光緒二十六年二月十七日接准貴署大臣電開郵政局加價未奉明文稅務司驟加六角四分各信局紛紛呈訴情詞迫切查中國信局徧各口岸府州縣不下數萬人一旦失業恐爲害地方殊失民心期限已迫懇切總稅務司仍照初議取費不必再加以保民業等語當經本衙門轉飭總稅務司查明去後現據總稅務司函稱郵政局加價一事因入欵不敷出欵甚鉅議在民局總包加收然照平人每磅寄資僅得其半不爲多收現奉前因擬照舊章展限一年再行酌定善法等因除已電逹外相應抄錄總稅務司來函咨行查照可也等因並抄單到本署大臣承准此除分行外合行抄單劄關卽便轉移稅務司並示諭該信業一體遵照等因奉此除函致稅務司並轉行外合亟出示曉諭爲此示仰該信業人等一體遵照各安生業毋違特示光緒二十六年三月初七日 
[蘭玉同摧]  
　　天津訪事友人云北洋大臣直隸總督裕壽帥之第九公子字杰甫近在京寓染病夫人聞信卽於上月二十七日挈二公子及四公子乘火車回京探視及抵府第則九公子已赴玉樓之召夫人本有夙恙至此頓增喪明之痛亦於本月初二日駕返瑤池聞者爲之惻然○張燕謀閣學扶太夫人靈柩遄返通州長公子隨侍中途忽患喉症危急異常閣學卽發電至津聘西醫前往調治未及診視已於上月三十日蕙折蘭摧時年方舞勺也 
[津門火警]  
　　天津采訪友人云上月二十六日清晨宮北張仙閣畔承裕海味店忽然火起延及洪豐土局萃文魁書鋪等三家共燬房屋二十餘楹甫經救熄又報祝融氏稅駕於章家胡同榮德行内幸比鄰强有力者襄同撲滅得免蔓延迨二十八日午後宮北大獅子胡同對門同源永洋貨店後棧驀以火警告移時始烟燄漸衰是夜二鼓時河東興隆街源成永磁器店院中忽又火烈具舉霎時延及某姓宅洎水會中人竭力救護已焚去鋪户八九家矣本月初一夜十二下鐘之後居人方安排衾兒枕兒準備著昏昏沈沈的睡突聞鑼聲聒耳探悉河北大街某雜貨店被火時則北風捲地虎嘯聲雄火藉風威咆哮益甚一刹那已延燒百餘户東至河沿西至大關昔之繡地花紅平橋柳綠者至此祗餘斷瓦殘磗并有多人擠墜河内亦慘矣哉當各水龍噴薄之際火牛十隊竄至城内府署西街金姓家犀利無前雖以賁育之强亦難抑遏金係著名巨户雕梁畫棟鳥革翬飛轉瞬間房屋六七十椽頓成瓦礫誠浩劫也同時南巷某公館亦不戒於火焚燬兩家 
[彞陵火警]  
　　宜昌訪事友來函云二月下旬某日九點鐘時龍王廟左近皂筴樹畔陳姓家因有喪事焚化冥錠延及窓櫺烈燄飛騰不可收拾家中人急將屍骸舁出而飾終衣服已均付刼灰諺所謂禍不單行不亦信哉 
[津郡官塲紀事]  
　　天津采訪友人云直隸候補通判沈小夢别駕永銜由天津府某太守札委帮審案件○河道總督任小沅都水使者奉詔北上入覲龍光二月二十九日午後五點鐘時行抵津沽襜帷小駐○綂領武衛前軍中路等營馮鎭軍義和欽奉上諭補授廣東南韶連鎭總兵欽此前已見諸邸鈔鎭軍接奉綸音入都請訓上月下旬某日行抵天津旋卽乘火車北上○兩江總督劉峴帥入都陛見旣抵津郡卽於本月初一日乘火車赴京師督憲裕壽帥率同司道以下文武各員趨詣車站寄請聖安禮也○新授永定河道彥詠之觀察於上月下旬某日抵津假紫竹林佛照樓小住 
[京珥筆]  
　　京師訪事友人云前者直隸總督裕壽帥奏請籌欵摺内有整頓民間置産稅契偷漏影射諸弊一條當由部臣核准分飭所屬州縣實力稽查宛平縣某大令隨於二月二十七日出示曉諭略謂如從前置産之户有漏稅房地紅契者自出示之日起予限一個月准執白契赴縣呈請補稅紅契照例三分納稅外加三釐耗費概不追其旣往倘逾限期一經查出或别經告發定將所置之産追出入官嗣後置産之家務須稅契過割勿圖小利隱瞞偷漏自取咎戾云云相彼小民皆知守法奉公不復敢靳此區區致貽噬臍之悔也○順天府府丞某少京兆示期三月十一日考試大興宛平兩縣文童正塲先於初十日在貢院審音蓋亦愼重掄才之意也○吏部爲批示事據分發郎中劉篤敬呈稱山西太平縣舉人因籌餉捐輸議叙主事遵新海防例捐郎中分發行走取具同鄉京官印結呈請騐看分發到部查該員並未呈騐執照除將該員扣除騐看外應令呈騐執照後再行列入騐看又據分發縣主簿彭肇墉呈稱順天監生由河南本班先補用典史因鄭州大工合龍出力保免補本班以縣主簿仍留原省補用光緒十五年十一月初五日奉旨依議欽此取具同鄉京官印結呈請騐看分發到部查奏定新章内開凡保補本班離任以升階仍留原省補用人員於註册騐看時應照新章飭令補交分發留省銀兩等因查該員今呈請騐看分發並未補交分發留省銀兩應令遵照新章補交分發留省銀兩後方准列入騐看○户部山東司示傳所有黑龍江請領鎭邊新軍本年春季餉銀之委員佐領全德等所領銀兩本庫定於三月初一二三日開放該員等務於是日辰刻赴庫支領勿誤特傳○前有山東某邑瘋道人身穿黄服手擎黄傘亂語胡言意圖闖入禁門經守門官兵拘獲解送刑部研訊嗣悉此人實患失心之症不忍加以嚴刑已於本月初三日轉移送兵部飭差遞解回籍禁錮以免出外滋生事端 
[通州近聞]  
　　北通州訪事人云上月某日運河解凍有裝貨船二十餘艘由通州開往天津十七日行至楊村天氣忽寒河冰又結守凍三日尚未能容與中流○本年錢糧由通州孫刺史示諭於二月十六日開徵以三八日爲卯期逢期比較一次刻已飭差役分往四鄉催繳矣○順天提督學政張大宗師按試天津旣畢二月十七日道出通州暫駐文旆旋於十八日按臨永平府聞四月十二日有考試通州之說○今春瘟疫流行死亡相繼迄今仍未稍息且死者多係少年城内郡廟前陳姓昆仲四人只有一子年一十有二家人愛若掌珠某日穠春母索青蚨數十翼往觀音菴前觀劇至晚歸來連呼喉痛及未醫治已赴黄泉父母撫屍痛哭幾不欲生○宋莊王姓良田百頃家頗豐腴王翁年逾七旬今正病殁附身之物備極其豐浮厝祖塋甫逾數日匪人疑棺内有金銀氣乘夜劈開盜取嗣經守墳者察知告知王姓子報官勘騐刻尚未將盜棺者弋獲也○張燕謀閣學翼世居城西南豆各莊今正太夫人在天津仙逝擇期二月二十三日扶柩回里二十六日抵通州○日來市中通平松江銀每兩易制通兩吊三百文洋銀每元易制通一吊五百五十文 
[津沽桃浪]  
　　天津訪事友人云南營門内德國租界晴雲女落子園蓄有姊妹花數株每日登臺演唱歌喉舞態宛轉動人迄今已將三載疇昔之夜忽有武備學堂中人約伴顧曲忽與園中值役因細故齟齬略受欺陵卽回堂號召同儕興師問罪將園中器物擊毁一空燕燕鶯鶯 
 
 

Page 3

 
 
爭先飛逸事後園中人及巡捕之被傷者據情禀諸德國領事照會華官懲治○本月初四日津海關道憲傳諭沿街各種小攤限五日内遷移凈盡一時負販小民皆錯愕不知所措意者其將别有設施乎不然何遽下此逐客之令也○前報言如意菴左近某當鋪被盜一案兹悉實係河東西方菴畔中祥當鋪之事是處地屬偏僻四無鄰居當夜盜黨數十人各執刀械先將更夫及鋪中夥友一併縶縛然後至首飾房翻箱倒篋飽掠遠颺次晨日高三丈鄰人見其尚未開門踰垣入視則鋪中人均被繫一隅急爲解釋隨卽開列失單投縣報請勘騐現已飭捕四出緝拿矣○前者濟生社紳董以雁爲義鳥豈容見篡於弋人具禀道轅請爲查禁道憲某觀察准之局員蕭某仰承風旨卽帶領勇丁赴王連隄查拿心疑某姓或係個中人闖然入室肆意搜求室中適有孕婦揭被視之致婦受驚危殆旋將四人繫之去押於十叚保甲局擬俟次日送至總局被獲者多係鄉愚情急無措中有李某者乘人不備躍入水中意圖逃逸蕭弁持槍追逐李懼不敢登岸竟占滅頂之凶於是屍親李萬春赴縣禀控縣主林大令帶刑仵往騐飭暫棺殮立將蕭弁邦彥曁局勇李德勝逮案訊明押候詳辦 
[上海官塲紀事]  
　　昨日委署松江府知府張子虞太守預會丈局總辦朱司馬枚常熟縣知縣楊劬蓀大令先後命駕入城赴各署拜會至敬業書院時代理縣篆之戴子邁明府均以禮迎入茗談良久○昨日同仁輔元堂董事王介眉曹寄耘偕闔邑紳士恭送德政牌八扇至敬業書院戴明府再三謙讓然後收受 
[催解册籍]  
　　日前上海縣署奉上憲札催將本届秋審各項册籍赶緊繕齊呈送松江府查核彚辦不得遲延等因代理縣署篆務之戴子邁明府遵卽飭吏將各項清册二十四本繕造齊全昨日專派快役齎赴松江府署投呈至應解人犯沈得興定於本月十四日押解省垣昨已移請城汛周千戎縣丞劉二尹整備督解矣 
[札飭保護]  
　　日前代理上海縣篆務之戴子邁明府接奉署松江府舒復初太守札文内開奉署按察使朱札案奉署兩江總督部堂鹿札開准署兩廣總督爵閣部堂李咨現據英界内閣葛大臣臚第面稱携帶通事一人僕役二人由廣東起程游歴廣東廣西貴州四川湖北等省循長江到上海請發護照并咨行保護等因應如所請辦理又接英領事官咨送第五百五十九號給葛臚第執照一紙除繕給護照并分咨保護及將來照蓋用兩廣總督關防一併送回廣州口英領事轉交及札廣東廣西臬司會同布政司飛飭各屬遵照如遇葛大臣持照到境送請查騐卽以禮相待知會營員派撥兵役妥爲護送仍飭將該大臣到境游歴情形及出境日期具報察核并行廣西洋務局移行外相應咨請查照飭屬保護等因到本署大臣准此合行札飭札司卽便遵照移行通飭所屬一體妥爲保護等因奉此合亟札飭等因到府奉此合就轉飭札到該縣卽便牒移府屬各廳縣一體遵照妥爲保護毋違刻已轉移前途遵照矣 
[示用龍銀]  
　　日前蘇松太兵備道余晉珊觀察出有示諭云照得江南省城購辦機器設局鼓鑄大小龍圓分兩較準與洋圓無異經前任兩江督憲劉札飭前道曉諭通行在案兹准江南銀圓局來文以現在請得化學西員眼同鼓鑄是以分兩較準每日鎔化銀條悉由該員過眼已於二月初四日起開爐誠恐未及週知函請出示曉諭須知江南省所鑄龍圓與鷹洋分兩相符遠勝於前完糧納釐儘可通用此後如有市價抑勒查出定卽提案究懲 
[五馬榮行]  
　　江蘇海運滬局總辦張子虞太守經護理江蘇巡撫陸春江中丞委攝松江府篆日前命駕詣省垣謝委兹已買舟返滬飭丁赴松頒給紅諭定於十二晚由滬啓行十五日卯時接印 
[漕米運津]  
　　江蘇海運滬局辦理上届冬漕刻已竣事昨日總辦張子虞太守親蒞騐封令各委員押解津沽兌交津局以便轉解京畿儲之天庾 
[案須重訊]  
　　本邑著名匪棍顧阿六混號小八哥前因糾同張杏寳等數惡棍强姦鄉民趙文文之甥女尹朱氏案發經代理上海縣篆務之戴子邁明府訊責枷號兹者明府查核案情以顧阿六淫惡已極僅予枷責實不足以蔽其辜爰飭書吏重開提審單日内卽須提案覆訊照例嚴懲矣 
[大令騐屍]  
　　上月二十二日民人陳煜生偕弟婦陳周氏投上海縣署報稱胞弟煜堂被寗波杏生等騙至船上用刀砍斃抛屍浦中特將同黨蘇全生送請究抵旋由英美租界公廨讞員翁笠漁直刺緝獲兇犯林福福移送至縣代理縣篆之戴子邁明府研訊之下蘇林兩犯同供煜堂因與杏生妬姦起釁是晚杏生糾同阿竹阿升騙煜堂至船上砍傷而斃抛屍楊家渡浦中明府飭將兩犯釘鐐收押一面諭令屍親打撈屍身至前晚煜生偕陳周氏投縣報稱屍身今已撈獲昨日亭午明府帶同刑仵差役往南市楊家渡察騐仵作唱報屍身雖已腐爛腦際確有刀痕委係砍傷後抛入浦中溺斃明府離座親視一周屍親求准備棺收殮免予發封明府允之飭卽具結存案旋命駕回署飭書吏備文移請鄰封營縣及英美法各租界公堂一體協緝正兇務獲解究 
[監犯病斃]  
　　前者蘇州吳縣人汪子勤由其母汪王氏投上海縣署控告忤逆請永遠監禁邇者其母病故子勤在監患病沈重日前禀求推恩釋出代理縣篆之戴子邁明府飭發普育善堂醫治一面申請上憲核示未及奉到批回而汪已於昨日在堂身死堂董函報到縣明府飭差查傳屍屬訊核 
[各受薄懲]  
　　有王金泉者手提筠籃喚賣零星食物前晚至南市敎塲左近某小烟館以甘蔗求售來往蹀　趾不稍停江北人張二大正在一榻横陳臥領烟霞風趣惡其纒擾大聲叱之王不服反脣相稽以致互相扭毆旣而各赴二十三七鋪巡防局禀訴局員盛雨村二尹以若輩均非安分之徒判令將王掌頰十下復用竹梢鞭張背二百五十下所壞木桶責令分賠東洋車夫蔡全根揷身多事亦命鞭背三十掌頰二十以示薄懲 
[脫輻雙占]  
　　甬婦胡周氏僑居美租界穿虹浜同昌里某號房屋生有一女小字阿寳去年嫁同鄉董儀文爲妻董家徒壁立有司馬長 
卿風以致阿寳時賦采葛之詩歸寗父母日昨董至外家謂妻曰陌上花開可緩緩歸矣妻愠曰爾速滌釜上塵我固不能爲無米之炊也董大怒拽阿寳之衣促令速返氏恐女爲藁砧所逼扭住痛毆旋扭至捕房聲訴捕頭以家庭脫輻事甚細微一笑遣之并告以必不得已可自投公堂具控○蘇人蘇三全骨董鬼也妻顧氏荔枝年紀性極風騷雖已兒女成行尚抹粉塗脂　花惹草蘇恐貽羞中　每以正言規之氏如風過耳野性難馴前日又在街頭與人　搭蘇見之忿火中燒拽氏使回因之爭扭巡街捕喝阻不理乃一併拘入英界捕房轉解公堂禀請訊判讞員翁笠漁直刺倩襄讞委員張柄樞司馬升堂研訊蘇蒲伏案下供稱妻子不守婦道有玷家風顧氏稱藁砧欲將幼子鬻去小婦人不忍舍此一塊肉故與相爭求恩明鑒司馬斥不准理 
[申報館協振所經收山東河南江西皖北浙紹振捐三月初一日至三月初十日止第七次清單]  
　　三月初一日心原氏洋五元張堰恊源來李長芬爲男聯鑣疾病速痊洋三十元孫仲梅爲妻周氏求病速愈洋廿元○初二日趙冠慶洋五十元○初三日胡萬昌來丁兆聲舊歲今正求保清吉洋二十八元六角姚錫漢求偶感寒咳身子康健全愈洋十元銅洋一元○和四日崔芝記洋一元○初五日全泰盛來宋敦本堂張氏求病速愈洋十元無名氏洋五元○初七日全昌仁來周先魁洋一元以上總共收洋一百六十元零六角銅洋一元 
 
 

Page 4

 
 
此藥水乃本主人括打先生秘方創製從戊戌七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水而戒除烟癮者亦已指不勝屈此固久在賜顧者洞鑒之中初非自詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則戒烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥奇功一則以上三告白自出售至今按日輪登申新兩報閱報諸君但取而統觀之自知始創之人煞費苦心而面目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋化仁智里十三衖合併聲明 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探張阿五拘解匪棍王阿春張海生周阿榮到案禀稱王因挾嫌糾同張周等六將小輪船水手陳狗郎雙目挖去巡街捕見之舁陳至仁濟醫館醫治令將王等拘獲送案請究陳狗郎摸索上堂訴稱王前在美富小輪船當水手辭歇後疑係小的唆使所致懷恨在心上月二十一日之夜糾同張周二人向小的借洋銀十元小的不允卽喝令挖去小的雙目彼時雖有巡捕見伊等持有利刃不敢動手致被脫逃今幸獲案務求大老爺嚴辦王阿春供小的與陳素識並無仇隙實由張海生之父名福慶者及張福全朱毛毛朱班班等囑小的下此毒手小的不應聽從尚求原宥張海生供此事由王阿春囑小的行兇求鑒周阿榮供小的在某小茶肆爲夥與王素識此事並不干涉讞員翁笠漁直刺商之梅繙譯著將王等三人先行送縣並飭補拿張福慶等人陳狗郎著自行投縣備質○前日有姚毛毛者至大馬路方九霞銀樓擇定金耳環一副金押髮一枝金約指一枚俟櫃夥核價時乘間攫取飛奔旋由一百十六號華捕追獲送入捕房昨晨包探秦少卿解送公堂請究銀樓夥投案申訴前情姚毛毛供小係寳山縣人向業成衣實因失業無聊出此下策叩求恩宥直刺判責五百板發捕房管押一年○包探顧福其禀稱積竊張阿標袁榮昌串竊福利公司及梁阿玉等五家絲絨並綢布衣服錫燭臺今已吊齊原贜送案請辦各失主投案領贜張阿標袁榮昌供認行竊不諱直刺判各責三百板管押一年贜物分别給失主認領○前者張順成控鄰人孫王氏將女孩阿彩誘至寳山縣境售與趙姓翁直刺准詞飭包探石金榮拘齊孫王氏王阿春陳阿寳金阿海等一干人解案研訊張順成投案供訴前情並請將女孩給領孫王氏供小婦人與張隣居張之女孩實名順金小婦人誘出後托王阿金轉倩陳阿寳交與金阿海帶至寳山售與趙姓得洋銀二十元今已用罄王等彼此推諉不肯實供直刺判將王陳金三人各責四百板孫王氏掌頰二百下分别遞解回籍○水巡捕何瑞福解王楊氏陳孫氏到案禀稱伊等船上載有煤一墩向詢來歴言語支吾是以拘案請究王楊氏等同供此煤由人托載不能指出姓名直刺判將煤充公○包探趙銀河解送錢保生到案禀稱此人向在丹桂戯園執役不知因何忽吞烟自盡業經治愈解請訊核錢保生供同夥阿四唆使園主將小的辭歇故忿而出此直刺派差送往丹桂戲園令園主妥爲安置 
[法租界捕房瑣案]  
　　張陳氏前控李根來竊取鞋籃内洋銀二十五元讞員朱森庭明府訊鞫之下李不認行竊因命押候再核昨日其父李惠甫投案禀稱小的情願賠償求恩免辦張陳氏供稱小婦人尚失去珍珠四十粒一併求追明府謂旣有珍珠當時何不供明顯係逞刁著將洋銀發還李父叱令一併退去候堂期訊核○恒益祥布店主陳益裕控秦虁生葉德華等串騙竹布數十匹值洋銀四十七元明府訊供押追在案昨日命提覆訊秦葉同求交保出外清理明府飭包探帶出覔保限十日内理楚如無保人帶回管押○偷兒陳紹祺前因行竊花盆被包探拘獲解案明府判枷號半月昨日期滿命帶案開枷笞責三百板○偷兒夏阿榮朱茂生顧秋生朱裕生唐阿明等圖竊某姓家衣物拘獲到案明府著將夏朱顧三人各枷一個月期滿責釋朱裕生唐阿明各責五百板卽行開釋○拐匪俞成富偷兒陳阿浦均經明府訊明著枷號一個月期滿責釋 
[美租界捕房紀事]  
　　整容匠陳阿金携其梅鶴稅居西華德路某號房屋其子名福寳年甫六齡前月之杪一顆掌珠忽然失去偵騎四出蹤影毫無昨午偶至篷路菜市前公益里見其子在第八百十號門牌某姓家詢之鄰右知係粵婦吳王氏所居乃呼出抱至捕房訴明一切捕頭立傳吳王氏詰問據言由甬婦張陳氏孫王氏介紹以銀洋六十五元買爲螟蛉捕頭乃將福寳交其父領回命包探劉阿炳往拘張陳氏孫王氏以便解送公堂禀請讞員翁笠漁直刺訊究○張廣才蕭宗璜均甬産也昨晨驅一載貨車行經西華德路偶不留意將縫工王寳和之子小和尚撞傷四百五十號華捕見之拘解一干人至捕房捕頭見小和尚略有傷痕並無大碍命送同仁醫院醫治張蕭二人年已老邁且狀甚貧窮從寛釋出 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
G> 
[壽康土莊精製烟膏]  
大土清膏眞正不知年每洋一兩正小土陳膏每洋一兩正還灰一兩二頂陳雲膏每洋一兩四還灰二兩一多年宿膏每洋一兩四還灰一兩九精製陳膏每洋一兩五還灰二兩二極陳公膏每洋一兩七還灰二兩六陳莊川膏每洋一兩九還灰二兩八陳莊碭膏每洋一兩八還灰二兩七法製冷籠每洋二兩二還灰三兩二 
以上八種還灰槪係六成賜顧者請認上洋老北門外三茅閣橋南堍朝東石庫門内庶不致悞本莊兼運大小洋藥雲川西碭各土零躉發售其價格外克已以昭信實壽康謹白 
[水月電燈預白] 　　　　　　　　　　　　　　　　　　　　　　　　　　　　　　　 
禀准專利仿造必究今年恭奉萬壽蘇杭及上海已定燈不少新出紫銅玲瓏花架三連燈鳳凰雙頭座燈鳳凰掛燈能上能下巧妙非常光能照五丈遠至磁瓶棹燈早已膾炙人口現在晝夜趕造以應門巿外省各分售處新式燈不及分寄待售倘有欲購者請早爲函定本厰卽當匀寄庶各省得覽新式燈也凡有租燈借燈者萬難應命務祈原諒上海總厰謹白　　　　　　 
[天下無雙蘭椿氏　壯陽擯鐵丹]  
此丹乃壯陽極品自開天闢地以來未嘗有此種奇靈之藥倘樣樣壯陽藥盡皆試過都無効騐者不妨一試此壯陽擯鐵丹此丹仍無功効則任爾窮搜天下亦無壯陽之品矣照此藥者如臨敵時上足糧餉整齊勁旅百戰百勝未能稍剉其鋒此乾綱展而腎氣盈之故也老年人食而不化者間三五天服少許勝服諸補藥大瓶洋兩元小瓶一元上海大馬路抛球塲麗芳泥城橋麗華兩大照像公司寄售 
陽擯鐡丹 
[中西大藥房叭噠杏仁露]  
此露純用叭噠杏仁釀成精液專治上焦風燥肺熟喉炎胸膈氣逆時行頭痛以及老年痰飲聲啞服此均著奇效誠潤肺清心化熱疏風之佳品也用送官禮尤爲珍重每瓶五角賜顧者請認牌號不悮上海中西大藥房製 
[庚興水險公司]  
專保各口洋面平安水險章程均照大槪辦理設有不測立卽賠償如蒙紳商賜顧請至法大馬路密釆里對門本帳房面議可也庚興洋行經理人啓 
[上海廣揚興]  
本行批發逐月江南義賑票兼澳門票並吕宋烟函購原班回件此佈 
[泰隆保險]  
啓者本行今蒙英國紐瑞蘭派得利亞的克火險兩公司專托本行經理俾得自主權衡承保南北市房屋住宅生財貨物各種機器廠棧等險保費照律克己賠欵異常迅速倘蒙　貴紳商賜顧仍請　駕臨二馬路泰隆洋行帳房面議可也泰隆洋行司理　竺錦章謹啓 
[瀛華洋行新到各貨]  
啓者本行今又新到各貨均係合用之物細磁花瓶日用碗蝶洋漆盤匣檯架茶杌古銅香爐顧繡圍屏檯布絲巾掛畫法藍薩摩古磁綢緞布疋毛巾洋氈東洋車等不計其價從亷賜顧者不俱多寡請至英大馬路小行面議可也此布 
[廣東普太和　温腎湧泉膏]  
粤東昔有一富翁年踰半百妻妾數十人此翁常用此膏貼兩足心底房勞不倦下元無損氣貫泥宮子嗣爲艱者男婦可貼眞養生之上藥種子之靈膏也每大張洋二角五中一角小五分○上海棋盤街開張 
[謹防冐牌]  
啓者市上所有茂生及福記牌號各貨均歸本行一家經售近悉有冐牌等事凡貴客商賜購各貨幸勿被朦是盼上海茂生洋行白 
[五馬路公信洋行]  
經理火險公司 
大英士干的士祐能拿臣那而火險公司 
此公司創自倫敦始於一千八百廿四年資本四千二百萬兩今在申江招徠倘荷貴紳商賈保險房屋棧房住宅保費從廉倘遇不測賠償迅速用特佈知 
[必得利連中頭彩誌喜]  
第十一會頭彩並上附彩由本行門莊售出六會頭彩七會九會二彩均由本行售出得主台銜早日登報聲明今售第十三會票全張五元六角分條六角遠埠信購註明老北門外吊橋南堍原局立奉此佈 
[弍彩聲明上海立發票行]  
十一會江南票全張售與蘇城紗緞莊王君少塘董君子範張君鳳儀合得八千元今售逐月澳門票江南票全張五元六角分條六角遠埠信購原班回件老巡捕房北藍墻洋房内 
[盤店聲明]  
今有益泰莊現盤於寳泰所有前項往来貨欵並銀洋票等於寳泰不涉恐未週知特此登報聲明寳泰主人告白 
[大英醫院　新到鰵魚肝油]  
此魚油精力頗大功效迥别專治五勞七情勞傷吐血久咳傷肺破金絡血勞瘵色傷哮喘氣逆童子勞等患此者可將此油由漸而久積服三月可收全功無論本元已成不能醫治可將此油服下不令間斷卽能日見輕减久而自失如常人無病服之亦能長養精神身體强壯每日二次每服一調羹漸漸加多自有神效上海外洋涇橋北堍大英醫院啓 
[泰源永玻璃號　寄售司各脱鰵魚肝油]  
啓者本號承豐裕洋行寄售司各脱鰵魚肝油零躉批拆此油功效之大益處之多久已四遠馳名毋庸細述現因銷路甚廣但　豐裕洋行祗可原箱出售而零購者甚爲不便故托本號代爲零拆方得零躉均便也如　蒙賜顧請至上洋三洋涇橋南首吉祥街中市認明本號招牌始眞貨得而價亷也 
[怡和洋行經理火險公司]  
啓者本行承保岸上火險凡房屋生財衣服貨物等俱可代保倘有不測立卽倍償貴商欲保者請至本行或二洋涇橋南本分行面議可也上海經理孻仁士香港依士噸火險公司怡和洋行啓 
[保險已賠]  
二月二十九夜慘遭回祿當在太古天祥保宏各行保險該保險單不及帶出槪被焚去蒙諸保險公司照數賠償足堪登報鳴謝怡益隆謹拜 
[天下馳名]  
ＩＢADa　ＭＡＲＫ啓者現有大英國惠領生用五千人工作三獅牌花漆布漆布專托本行代售其價格外公道凡仕商賜顧者請至上海四馬路義記洋行五金雜貨寫字房面議本行告白 
[三彩聲明專批現拆定票零躉克已]  
十二會江南票三彩本號售出本埠滋源莊朱三條和泰荳行符一條泰生永紙號一條源源来五條上附彩乾大昌下附彩源源来共得四千四百元現售張條公道賜顧認明上海南市萬裕碼頭老馬路得月樓 
[出售]  
本號現有電燈機器數部藥水電鈴不論廠局可用專做電氣雜物包裝修造格外公道在虹口吳淞路一百廿二號同昌啓 
[三月十二日銀洋錢行情列左]  
新匯劃收市七錢四分二六二五 
銀拆八分 
龍洋找頭七錢二分四 
錢找頭八百文 
市錢一百十七千文 
卡錢一百十六千文 
衣牌九百十文 
[三月十二日匯票行情列左]  
銀行電匯銀票二先令八辨士八之三 
銀行現銀票二先令八辨士八之四 
銀行三十天期票二先令八辨士八之五 
銀行四個月期票二先令八辨士八之六　　 
[大清郵政收信時刻曉諭傳單]  
寄往何處輪船名某日截止收信時刻 
吳淞火車三月十三日上午八點鐘上午十一點下午一點半下午四點鐘 
寗波鎭海　江天　又　下午三點 
蘇州杭州　小火輪　又　下午四點 
香港汕頭經香港　 
澳門琼州北海龍　德公司又　下午六點　 
州蒙自河口思茅 
威海衛烟台　武昌　又　　下午六點晚八點至九點 
天津等處 
天津北京等處　海晏　又 
鎭江揚州高郵淮安清江宿遷台兒莊南京蕪湖大通安慶九江孤嶺漢口漢陽武昌武穴岳州城陵長沙常德湘潭沙市荆州宜昌重慶江永又 
掛號信件包裹什物匯寄洋銀統於五點鐘前送交郵政局郵票每日上午八點售至下午四點又晚刻八點至九點鐘止 
 
 

Page 14

 
 
[光緒二十六年三月初二日京報全錄]  
　　宮門抄○署江督鹿奏爲申明運京江北漕糧脚費溢額片○護陜撫端奏爲遵旨籌餉情形摺○署齊撫袁奏爲籌堵漫口籲請截留欵項摺○○三月初二日户部通政司詹事府鑲黄旗值日無引見○兩江總督劉坤一到京請安○橚貝子熙元各請假十日德公請假二十日○奕公請假十五日○文熙續假二十日○如銓劉宇泰預備召見○掌儀司奏初六日祭奉先殿濓貝勒行禮○召見軍機慶王如銓劉宇泰劉坤一○○鹿傳霖片○再查接管卷内據江安糧道吳重熹詳稱江北漕糧雇用民船由運河逹通動州一切經費前奉户部奏定每石准銷一兩二錢七分之數作爲定額等因查歴届重運漕船全視河道之通塞爲辦理之難易用費多寡不能一定上届南北運道淤墊太甚用費已不免加增迥非往届情形可比兼值水勢極小之年運道愈形淺阻沿途提剝䟎赶挽赶入黄河孰意三伏無汛以致不能出黄困守陶城埠北運口五十餘日歴將困守情形及設法辦理之處隨時逹部有案及到通壩比往年遲至兩月幸獲交倉無誤所有應支運脚委員薪水以及剝價挽閘夫役等欵遵奉部議核實造册報銷外其由臨清以至天津計程十二站向係順流而下毫無停滯本年則衛水極涸如寳塔灣油坊渡口驛一帶水僅二尺且有一尺七八寸者勢非提剝不克前進八帮漕船牽計共剝米二萬四千六百石每石給水脚銀五分共用銀一千二百四十兩迨抵天津派員查探北河水勢尤爲枯竭楊村以南淺處水尚二尺一寸其楊村迤北水僅一尺七八寸及至香河上下則水更淺小中洪僅一尺四五寸及一尺六七寸不等且河形灣曲仍屬溜激漕船卽全行起空亦難挽拽當卽派員分投雇剝寛給剝價設法招徠方得赶速提載由津啓行每起漕船須提剝五六成始能上駛八起牽計共剝米五萬五千三百石每石給水脚銀八分共用銀四千四百二十四兩實係格外减省支給並無絲毫浮冐查河運經費例奉部定每石准銷一兩二錢七分除今届造册列銷一兩二錢五分一釐不計外此二項剝價通盤核算每石僅祗用銀三分八毫零溯自江北試行河運以來水勢之乾枯未有如本届之甚銷費少溢限額亦爲數十年未有之事常年斷不能援以爲例除就欵登入漕項奏銷册内造報外詳請具奏本任督臣劉坤一未及核辦移交前來臣覆核無異無合仰懇天恩俯准勅部照數核銷以重漕務謹會同護理江蘇巡撫臣陸元鼎附片陳請伏乞聖鑒訓示謹奏奉硃批該部知道欽此○○護理陜西巡撫布政府奴才端方跪奏爲遵旨籌議裁提釐金津貼等項銀兩以濟要需恭摺具陳仰祈聖鑒事竊奴才前准部咨江蘇等省籌餉已有成數請旨飭下各省一體仿照辦理各就本地情形詳細籌畫比較每年入項究能增懅右干比較每年出項究能减支若干迅卽指定欵目核明確數一律存儲預備提用等因光緒二十五年十月十三日具奏奉旨依議欽此欽遵咨行到陜當卽行司籌議去後兹據署藩司升允會同善後厘稅等局司道詳稱竊維今日籌欵之難莫難於下洽輿情而上存國體恭繹迭奉諭旨無非嚴剔中飽愼節虚糜惟恐搜括民財致妨本計卽户部綜核度支循名責實亦惟以地方之繁簡不同物産之豐嗇互異飭令就地籌畫並不强以所難陜西司庫所入歲有常經近年解欵增多比較光緒二十年以前已增至四五十萬加以本年續撥洋欵籌解董軍月餉綜計數目不下六十餘萬兩之多是陜省於未奉文以前實以歴次遞籌未留餘隙至於年例放支陜西爲估餉省分本係量入爲出從前遵旨裁併局所又復力爲撙節僅敷辦公刻下收支各欵如户部所謂侵漁浮濫尚無此種情弊悉心籌畫惟有從前釐金改章之始各局卡酌給津貼每年共支銀一萬三千數兩均在一成項下開支現擬一律裁免又光緒初年陜省銀價每兩換制錢一串七八百文客商納釐有銀有錢其完錢者每兩連火耗折合制錢一串七八百文至一串八九百文不等局員自行易銀報解相安已久遂成定規近來銀價較低商民仍照常交明局員亦仍舊徵收藉補局用之不足並擬將此項折收個頭錢文每銀一兩提錢二百文歸公每年約可提錢一萬數千串文二共合計滿年約可得二萬三四千兩現奉部撥加還洋債銀兩卽指此欵以資挹注等情請奏前來奴才查關中四塞之區與沿江沿海各省情形迥殊物力有限辦理不無爲難伏讀光緒二十五年九月初五日諭旨各省情形不同宜於東南者或不能宜於西北其可行者自當切實奉行而實有窒礙者亦當剴切敷陳等因欽此是籌欵之難易數目之多寡貴因地制宜不能執彼例此久在聖明洞鑒之中若操切從事格外誅求轉不足以副朝廷愛民恤商之至意此次裁提各項津貼係前此所本無箇頭亦近年所始有現在辦理不過返回來之舊不至辦公竭蹶貽悮事機倘有藉詞巧取累及商民者卽當從嚴叅辦此外如有應增應减之欵奴才仍當細心察核隨時奏報以期少佐公家之急而濟時事之艱所有陜省就地籌欵除咨部查照外謹會同署理陜甘總督臣魏光燾恭摺具陳伏乞皇太后皇上聖鑒訓示謹奏奉硃批户部知道欽此○○署理山東巡撫工部右侍郎臣袁世凱跪奏爲籌堵濱州張肖堂家漫口謹陳擬辦情形並援案籲請截留欵項以濟工需恭摺仰祈聖鑒事竊臣前因張肖堂家凌汛漫口請將督辦營員暫緩叅處勒限堵合於本年正月二十八日具奏欽奉二月初五日諭旨著照所請暫緩叅處勒限一個月赶緊堵合毋得稍有延誤等因欽此仰見朝廷洞鑒下情恩施至渥跪聆之下感悚莫名遵經飛飭督糧道尚其亨候補道吳承恩等督率該汛防營欽遵辦理伏查張肖堂家隄埝本非著名險工實緣下游堅冰未開上游凌汛驟至水勢抬高丈許漫隄而過陡若建瓴冲刷日深奪全溜迭據尚其亨等馳報測量近日口門寛幾六十丈水深二丈餘及一丈七八尺不等背河一片汪洋正河則涓涓細流挽舟磨淺隄質旣係多沙水底亦沙泥相間將水進占收束愈緊淘刷愈深水力亦因之愈猛若以單壩進占决不穩固計惟雙壩并進方免涉險第雙壩所需料物較單壩不止倍增查堵口以料土　樁爲大宗刻值口門迤下舟不易行稭料　樁均須從上遊遞轉附近漫水近及坦脚遠處取土費亦不貲綂籌正雜料物土工及薪糧各項需欵在十四萬兩上下現擬晝夜赶辦而稭料等項尚難應手正在賛催欽奉諭旨赶緊堵合復嚴飭河防局及該道等派員迅購料物一面由上中游酌量借撥並雇捆廂船隻遴委文武掌壩員弁工次需用人夫就近招集災民以工代賑至所需經費十四萬兩山東司道各庫現屬無法籌措查二十三四兩年籌堵扈家灘楊史道口等處漫口工經前任撫臣張汝梅先後奏請截留京餉均奉旨允准欽遵在案此次事同一律合無仰懇天恩俯准照案截留光緒二十六年京餉銀十萬兩以濟工需當此庫欵支絀之時但能節省一分不敢稍涉糜費如實有不敷容再奏明挪撥臣惟有督率尚其亨等上緊舉辦速竣要工於撙節度支之中倍矢愼重冀口門早一日堵合上紓聖主宵旰之憂下解災黎倒懸之厄除將辦理情形隨時奏報外所有籌堵漫口並援案籲請截留欵項緣由謹恭摺具陳伏乞皇太后皇上聖鑒訓示謹奏奉硃批著照所請户部知道欽此 
 
