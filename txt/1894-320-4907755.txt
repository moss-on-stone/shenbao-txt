# 1894 - 320 - 4907755

 

Page 1

 
 
[售藥助振] [  申報舘同人啓]  
　　啓者兹承徐君聞韶以救治吞服生烟藥三十瓶貽贈同人同人以振務方殷願變價以充此欵此藥靈妙無匹每瓶照原價售洋半元祇須祥閱仿單卽可如法施救諸君子有樂善不倦者請臨本館帳房購取以廣流傳也可 
[重印六部處分則例及花月痕告成] [  圖書集成局啓]  
　　六部處分則例一書爲道光朝欽定條份縷析詳盡無遺誠服官及佐幕者所不可不寛者也前經售罄兹復印成每部分裝八本盛以錦函計碼洋一元二角花月痕亦已重印告成雖係小說家言而寫怨言情口吻逼肖與曹雪芹石頭記足以輝映後先每部四本碼洋四角諸君子請臨申報館帳房購取可也此佈　 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[行軍以賞罰爲勝負論]  
　　賞罰者朝廷所持以驅策天下之人者也賞罰悉得其當而懦者皆知立頑者皆知廉賞罰而不得其當必將無所懲勸而英雄豪傑之士咸不樂爲之奔走此其所關係者甚大非僅行軍爲然也而行軍則實爲尤要夫朝廷豈不欲使賞罰之悉得其當因以收得人之效哉其有時而不得其當者偶然有所蒙也行軍之事選帥爲要帥得人則不以蒙蔽爲心而律己以嚴者斯亦能律下以嚴而賞信罰必法重令行如此乃足以取勝否則致敗之道也前事無論矣卽以近年之事鑒之法人之擾中國頗受其欺馬江業被計燬而基隆已被佔據卽關外之兵亦節節退守幾至揖盜入門我退守一處則彼卽進逼一處旣而天威震怒立將唐徐二帥拿問進京從嚴治罪而統領前敵臨陣退縮之某某兩軍門立命在軍前正法似此雷厲風行而諒山之捷乃見報矣夫諒山之捷功出於馮蘇二帥此二帥者久歴戎行老謀深算忠心赤膽國而忘家又何得有所激勸有所觀感而後始能奮然立功而不知軍中之士有所激勵而殺氣以生此其中實有感應甚速捷於桴鼓者今年倭人之犯前此所得軍信無非節節退守頗有令人憤無所洩者近日恭讀諭旨數道及津友傳言而後知後事之帥無非前車之鑒也定依兩帥昏將軍也定帥則因練軍不得力有負委任依帥則以派出前敵諸軍畏縮不前均照部議卽行革職而定帥則暫留辦理東三省練軍事宜依帥則仍令在軍營効力以觀後效此則可謂雷厲風行矣而且衛汝貴拿問進京明正典刑以儆諸軍之退避先走者而大連灣之捷報遂接踵而至夫定帥之罪諭旨謂其練軍有年一無可恃蓋東三省練軍自左文襄創議以來迄今訓練已十餘年果能認眞操練則將以此爲國家免後顧之憂其初意實在防俄而不令其越我雷池一步也前者見李傅相閱伍之時與定帥同觀練軍優劣其奏摺内所稱水師則若何精壯也船隻則若何堅固也練軍則若何諳熟也紙上談兵大有如火如荼之氣概見之者咸以爲如此軍威又何患敵人之窺伺哉孰意空談者忽而徵諸實事倭人犯順恃强内擾而所謂如何精壯如何堅固之兵船皆深匿而不敢出偶一相遇於洪濤巨浸之間而彼此攻擊亦止工力悉敵而不肖之方伯謙且先自逃回矣幸而有管帶致遠輪船之鄧正卿軍門世昌勇往直前奮其忠義之氣與倭船勢不兩立乃能撞沈倭船與之併命而倭船乃俱受傷而遁而水軍之所謂如何得力則仍未之見也中國海面時聞有倭船游弋絶未聞有中國兵船游弋意者殺一方伯謙尙未足以示懲儆乎東三省練軍歲糜國家水衡錢數百萬而所謂諳熟者乃一遇倭兵卽節節爲退守計宜乎聖天子之勝然震怒而嚴加懲辦也然東三省練軍非盡不足用也亦在乎將之者之爲何如人耳左冠亭軍門寳貴統領練軍馬隊者也此次扼守平壤不幸而與衛營並立衛軍兵士因欠餉譁譟自相私鬥倭人知之立卽乘釁而來惟時諸軍皆猝不及防左軍門見之立卽請令於葉曙卿軍門請先赴南山扼倭兵之來路而勁兵後繼以相援應不知葉軍門何以不允蓋彼時諸軍皆爲葉軍門所總統也左軍門不得已自拔本營迅赴南山開砲倭人見砲從南山來而他處無應者遂悉兵以圍南山左軍門連中三彈蹶而復起者再直至肢體糜爛而軍士始潰聞被圍時曾乞援於衛軍而衛軍不之應他軍亦多先爲逃計絶無一應之者而左軍門遂以孤軍殉節由是觀之東三省練軍固未嘗不可用得統領如左軍門者則練軍皆勁旅有統領如衛汝貴者則向來著名之淮軍盛字營亦皆成爲無用可勝歎哉今者鄧左兩軍門皆荷優卹而衛汝貴拿問正法與方伯謙遥遥水陸相對似此賞罰分明足以快人民之心而慰天下之望以是知大連灣之捷音必有可信蓋近來軍信電報旣不准傳大都皆輾轉傳述而來不敢深以爲信獨此信則决之以理或非虚言且可卜此後中國軍務之日有起色也 
[本館接奉電音]  
　　昨日京師飛電傳來旨二道敬謹譯登○十月二十一日奉旨黑龍江將軍著恩澤補授欽此同日奉旨正白旗漢軍都統著榮禄補授欽此 
[英電譯要]  
　　倫敦廿二日來電云俄王薨逝後定於是日出殯太子則諏吉本月廿六日迎娶○又云法國議院已定出銀若干供馬達加斯加用兵之費○又云意大利南邊地大震動屋宇坍倒人口死傷爲數不少○又云英國太娒士河忽發大水徧地皆成澤國有大學院一所因此閉門恐水淹入也○又云日本國民兵現已悉數調出 
[疊報勝倭]  
　　昨日午後五下鐘時本邑官塲中接到烟臺報捷電音云十六二十兩日倭奴以兵艦十四艘來犯威海衛經砲臺統領戴孝侯軍門指揮軍士痛加攻剿力持兩晝夜倭艦勢窮力絀以次遁逃又云倭奴以陸路之軍屢撲旅順黄松亭軍門仕林與之鏖戰血飛肉薄奮不顧身倭奴傷斃甚多我軍兩次疉獲勝仗電音止此其詳須俟本館訪事人來函然卽觀以上情形而我軍已著著爭先倭奴已事事落後從此一鼓作氣掃凈妖氛直指顧間事耳閱竟爲之喜而不寐 
[譯天津西人信述旅順事]  
　　西字報載有天津西人十八日來信云船塢總辦龔魯卿觀察於十五日回旅順口是船於十八日開回天津帶有消息云大連灣有砲臺五座三座爲倭奴所據尙有二座經守臺弁兵奮力扼守與倭奴相持○文員眷屬現住旅順口者近亦相率遷徙爲避地之計○傳言龔觀察離旅順時駐守之兵不守紀律私竊居 
 
 

Page 2

 
 
家及官署物件及觀察回逮問多人帶至烟臺訊問旋將九人正法○來遠兵船前在大東溝海戰受傷入塢修理今已告竣已開駛出洋矣 
[制軍北上]  
　　金陵訪事人云南洋大臣兩江總督劉峴莊制軍奉旨北上擇於本月二十一日啓行二十之晚文武巡捕張李兩二尹殷王兩都戎傳令憲駕於丑正起節著執事人等預至轅門伺候鐘鳴二下大堂上正轉三更二門上雲板嘡然大門外砲聲隆然吹鼓亭中鼓角嗚嗚然各執事人魚貫而入少焉中門大啓護送兵丁先列隊而出制軍排齊全副儀仗出署由西轅門過花牌樓出旱西門至接官廳沿路居民恭設香案不下數千百起署中協劉協戎青照署城守協袁協戎大升在輿旁簇護督中營督右營城守左營老湘營新兵營新前營新軍營副左營督水師左營督捕營護軍左營清凉山護軍右營親軍中營前營後營後前奇兵中營現改之親軍左隊駐紥雨花臺之健勝營駐紥江東門朝陽門之健勝兩營均站隊江干鳴槍志敬新署兩江總督京口將軍張香濤制軍率同署藩司胡方伯糧道馬觀察巡道李觀察以及各局總辦候補道府縣各員署江寍府唐太守上九江寍陳趙兩明府以及各叚保甲分局員致統制文尙衣佐司協領等員武則劉袁兩提督戴賀姚萬朱李各統領均至接官廳更換朝冠朝服寄請聖安峴帥與香帥互叙寒暄致聲珍重俄聞三聲大砲峴帥登滿江紅官舫拱手作别始進艙各官隨鳴騶回署少選憲舟望下關進發將至下關又見兩岸雄師如荼如火細視之則爲駐紥下關之健勝兩營督標親兵水師營駐紥草鞋夾之金陵水師營排隊以送更有福安祥雲二輪船送至瓜州濟川輪船送至清江聞有雲南候補道鄧觀察在鏞亦隨同北上前報所未紀者合併聲明至陸春江觀察則送至清江大約仍回白下也 
[續調隨員] 　 
　　金陵訪事人云南洋大臣劉峴帥奉旨北上所帶隨員徐觀察等人早已紀諸報簡兹據官塲中人云尙有王弁得標殷弁開第爲武巡捕李二尹明坦張二尹存彞爲文巡捕余司馬貞祥爲繙譯官禹參軍崧齡劉二尹思懃爲行轅差遣官陸觀察元鼎本令隨同北上而張香帥素慕觀察才長心細爲不可多得之員遂函致峴帥留爲臂助并聞擬委以總理營務處要差俾得大展生平經濟然刻下尙未見明文也 
[籌防易人]  
　　金陵訪事人云江南諸務惟籌防局最爲緊要總管兵輪船軍火及海口砲臺向爲曾仰階觀察廣照總理其事現聞張香帥另有差委所遺局務已牌示委侯官沈文諸之公子愛蒼觀察榆慶瓜代觀察歴辦水師學堂及掣騐督銷等要差均能措置裕如故香帥將此重任付之也 
[武舉謝恩]  
　　浙江武闡放榜後擇於十月二十一日在撫署恭設香案廖中丞率同文武執事各宫及中式武舉望闕謝恩并分給衣帽傘匾令赴鷹揚宴循舊例也 
[倭奸被獲]  
　　杭州訪事人云本月十八日有一行脚僧在候潮門外砲臺窺伺經營兵拿獲搜其身畔有藥水一瓶此僧頭戴金箍髮盡披下及去箍視之則髮係假裝向之窮詰知爲日本人遂送入錢塘縣署訊問一時觀者如堵縣主令將頭門緊閉攆逐閒人是以口供若何外人不得而知也 
[海東觀日]  
　　本館常駐烟臺訪事人來信云某日晨餐後鑼聲亂鳴旋悉烟臺山下廣東街某鋪内積薪惹火致兆焚如幸施救有人得未延及屋宇○初三日午後有數西人在烟臺山迤東測量水勢及東砲臺形式有識者謂係俄國兵官也○初六晨細雨霏霏至午前雨較大田中二麥可望萌芽矣翌晨道憲至天后宫謝神○初六夜二鼓後有聲自西北來轔轔如車轂繼而屋宇動摇閱時始止蓋地震也 
[火警疊聞]  
　　蕪湖自初十起火患猖熾幾於連宵不絶合境官民嚴密防守露立通宵水龍夫役衣不解帶枕龍待旦乃十七夜四更時三街陡門巷後又肇火災飛廉氏助之爲虐致火勢跋扈飛揚一彈指頃已燬草房四十餘家同時河南某處亦焚數椽次夜東北風甚緊鐘鳴一點城内興隆街又報失愼江口保甲總局及各洋龍不憚遼遠捨命奔馳比到已焚去五十餘家皆係茅龍作祟是夜聞北門及某處共焚三起惟不及此處之蔓延耳十九夜人聲四起水龍狂奔而去三聖坊後又紅亘半天隨衆往視則自巷尾栅攔起北抵溝沿南自長街市房背後西至魏姓高牆東自老虎灶中間所有人家又皆化爲火窟紅光萬丈直犯斗牛幸下風俱是高牆大厦勢難飛越而過第官民及營兵各舁水龍麕集圍救亦竭盡筋力此處民居櫛比不下數十家縣宰王明府保甲總分各局員徹旦周巡凡救火器械皆令人肩荷以行鋪户居民則皆和衣假寐竹籬茅舍中人更輪派數人按叚露守一若每夜皆須隄防火警特不定其方向耳至其起火之由人皆疑爲匪徒所縱惟浹旬以來逐日之火皆經查出火頭並供明如何致火然皆列屋而居之小民並無諉爲縱火者斯亦奇矣所有疊次被災之户悉係貧苦小民道憲袁觀察樂善性成每次皆搜括廉囊按户賑給洋銀一枚合前後統計之所賑已三四百元矣同時下水門合肥李紳家亦飭人挨户散給洋蚨一枚民實受惠不淺矣 
[匪警續述]  
　　前報廣德泗安一帶有土匪蠢動蕪湖道袁爽秋觀察立卽遴委保甲武員曾都戎星速馳往偵探情形兹悉曾都戎於十四日天明飛棹啓程約十六七日始可行抵廣德數日來雖蕪地謡傳不一然究無一的實信息可據惟上游以良字營練軍與駐蕪之鎭標練軍對調於十七日率隊抵蕪據聞該營十四日由廣德拔隊起程時尙未聞有何警信惟近日各鄉盜風甚爲猖獗無明無夜任意擄搶雖有兵差躡足追捕然山嶺叢雜轉眼卽飄忽無蹤警信之傳或者卽因此而張大之亦未可知第該處毗連浙江高峯峻嶺綿亘數千里兼之土客雜處風氣素來剽悍匪類萌孽其中蠢然思動已非一次今者不但蕪地惡耗遥傳卽該處城鄉亦未嘗不流言四起風鶴警心州主徐直刺想已早爲防備矧現在鎭標練軍又從蕪湖率領大隊前往駐紥自卜聲威益將然究竟有無動靜仍須俟曾都戎探訪回蕪始可一决疑團也 
[募勇駐防]  
　　兩湖總督張香濤制軍奉命署理兩江督篆已列前報兹聞制軍接篆後首以防務爲要因見金陵地勢遼闊所有兵勇不敷調用鎭鄂時深悉三楚子地勇敢善戰忠義輩出因卽函商署兩湖督憲譚敬帥在湘鄂二處添募勇丁數營業派某員赴鄂招募連日在漢陽大别山頭之晴川閣下及漢陽城内之城隍廟等處挑選精壯一時如羆如虎之士應募而來者不乏其人聞此數營成軍後卽馳赴金陵以備調用 
[上海求志書院甲午秋季題目]  
　　經學題聖人有以見天下之賾解於穆不已解鮮我方將解禮運故聖人作則一節包春秋始元終麟說○史學題問儒者論治恒稱三代然姒子遺聞殆哉不絶六籍所載百家所存完篇碎句莫非至寳完者人知碎者能輯歟問遼金起朔帝割神州元吞天水全制禹域縱兵禍民孰爲最烈設官分職孰爲彼善撫虐等差能言之歟書薛登請選舉擇賢才疏後載姚氏唐文粹書崔仁師請不改反逆緣坐刑名疏後亦載文粹○掌故題書黄氏明夷待訪録後書江氏漢學師承記後書章氏文史通義後書包氏安吳四種後○算學題欲造整數句股弦能令句股較恒爲一法先取方斜率視倍方冪與斜冪之較爲一者以爲撰造之根斜率最弱者始於方一斜一數漸大卽得强弱相閒者爲方二斜三方五斜七方十二斜十七方二十九斜四十一漸密諸率次取斜冪與倍方冪爲句弦較與股弦較或爲句弦和與股弦和由是求得句三股四句二十股二十一句百十九股百二十諸式或取斜率弱者以斜爲句股和方爲弦亦得若以諸式之弦爲方句股和爲斜如前求之又可得遞次增大各句股而其句股較恒爲一可知方斜率數愈大率亦愈密以弦五爲方句股和七爲斜乃率之最疏者試論求方斜之法而考其强弱並增求得方斜率句股數各數式問股弦較加半箇句弦較比弦和較孰大四因弦和較比句弦 
 
 

Page 3

 
 
和孰大其大小之差可各指名以證之設三角形之三邉爲角亢氐其亢氐互爲大小惟皆小於角有角氐和甲亢氐和乙有角亢夾角求角氐夾角法置乙冪以甲乙較之冪减之於上又置甲乘餘割以乙乘餘切减之於下乃以下位自之加乙冪以上位除之爲長方積次以甲乙相减倍之以乘下位復以上位除之爲長闊較開平方得長爲所求角餘割檢表得角氐夾角前題若求亢氐夾角法將前開方式甲乙互更仍爲長方積與長闊較開得闊爲所求角餘割若甲乘餘切大於乙乘餘割仍開得長爲所求檢表得亢氐夾角或以所檢度减半周爲所求角凡此類題若求餘切因所求角有鈍銳直之分開方式必屢變無定故莫若求餘割爲定式○輿地題蒲姑考溝通江淮論問雅魯藏布江當古何水江蘇海防策○詞章題富於萬篇貧於一字賦以綴字屬篇必須練擇爲韻四樓懷古各七律一首緑珠樓花蕚樓燕子樓籌邊樓四橋懷古各七律一首板橋紅橋斷橋灞橋菊花羹不限體韵 
[籌餉先聲]  
　　江蘇通省息借商欵之事係在蘇州江寍上海三處設局籌借上海之局設在三馬路源通官銀號内名曰户部籌餉滬局專辦勸借給票各事所有銀兩出入統歸官銀號一手經理旣無絲毫規費亦杜絶吏胥中館之弊近聞上海各當道已首先創借業有成數合亟照登以供衆覽想富商巨賈忠義素敦當必有聞風興起迅集鉅資俾裕餉源者也署江海關監督蘇松太兵備道劉借庫平銀一萬兩又承借庫平銀十萬兩松海防廳劉借庫平銀一千兩上海縣知縣黄借庫平銀三千兩提右營叅將廖借庫平銀二千兩法公堂葛借庫平銀五百兩英公堂宋借庫平銀五百兩二品頂戴遇缺卽選道嚴借庫平銀二萬兩二品頂戴候選道葉借庫平銀三萬兩指分浙江補用道徐借庫平銀五千兩二品頂戴候選道施借庫平銀五千兩招商局總辦直隸候補道沈借庫平銀六千兩分省候補道唐承借庫平銀五千兩電報局總辦河南候補知府楊借庫平銀二千兩仁濟善堂承借庫平銀一萬兩滬局各事宜奉上憲札委嚴筱舫觀察信厚施少欽觀察善昌徐子靜觀察士愷葉澄衷觀察成忠會同上海道憲實力勸辦兹將札文照録於右頭品頂戴兵部侍郎兼都察院右副都御史江蘇巡撫部院奎爲札委事照得欽奉寄諭户部奏請飭各省息借商欵等因一案卽經分札各司關欽遵會議在案查上海爲通商碼頭富紳巨賈薈萃之地亟須遴派熟悉紳商人員實力勸諭以期踴躍集事查有嚴道信厚施道善昌徐道士愷葉道成忠均素稱急公好義堪以派委會同勸辦除分札飭遵外札到該道卽便遵照會同蘇松太道實力勸辦多多益善仍將勸辦情形隨時具報毋違此札 
[監司將返]  
　　江海關道劉康侯觀察前赴金陵叩賀張香濤制軍任禧兹聞將次回滬是以道轅各健兒業已齊集碼頭鵠候矣 
[南市小言]  
　　昨晨有年約十餘齡之小孩持菜刀至郎家橋求售庖丁某甲見之曰是可以供我宰割也向之論價久不能諧孩以冷語刺之甲遽伸手摑其頰孩不肯相下將菜刀向甲猛砍傷及手背鮮血淋漓甲怒欲扭孩送巡防局請懲旁觀者排解再三甲始悻悻而去○胡梅生在南市開設小水作藉磋磨錐琢以博蠅頭前日將晚令學徒阿坤出外購物至昨日尙未歸家疑被匪人所誘藏四出偵訪然不知能珠還合浦否也 
[另遷善地]  
　　美租界電燈公司向設在乍浦路近以地叚不敷購地裴倫路有恒路嘴角處刻已興工建造西式房屋數十間大約歲底可以告竣也 
[佛店仍開]  
　　嚴禁佛店已非一日美租界各佛店如篷路第三百零七號門牌之樓房及七百三十八七百三十九號之屋門首懸有匾額朱漆金字上書觀音菴等字樣天潼路第五百零七五百零八二號亦係佛店内塑偶像遊僧四五輩蝟伏其中洋洋如平時獨不解煌煌禁令何以視若弁髦也 
[示禁毒魚]  
　　本邑時有一種刁民私用毒藥雷公藤散布河中毒害魚蝦性命俟其死而浮起卽撈取售錢俗名之曰蕩江清實屬忍心害理况河中置毒不獨魚蝦受害卽人民汲飲亦不免於傷生事爲上海縣黄大令所聞立卽出示禁止大略謂勸諭爾等設網捕捉足供口腹之需何必置毒盡害殘忍至此不顧天鑒遭譴殊爲惡習此後再有刁民作此惡習以及地保徇隠朦庇一經覺察定卽併提從重嚴辦决不寛貸 
[東行㓾刃]  
　　某甲向充英包探某乙之夥去年斥退後在縣署捕役某丙處當差前夜八點鐘時有東行中人數名持械擁至法大馬路興昌里西首尋甲猛刺連傷八處血湧如泉事後由巡街捕雇車載送八仙橋捕房捕頭令送仁濟醫館求治一面嚴緝兇手送懲按東行爲江湖上切口卽吞刀吐火之眩人也 
[續訊小票]  
　　先令票自奉拘拿後屢在英領事及英會審署訊供判令將該公司中各夥伴罰鍰交保此已迭登前報昨晨捕房包探秦少卿至廨禀稱現在葡領事欲將該公司夥朱興生帶至署中訊取口供當由原差將朱傳到於下午二點鐘時送到葡萄牙領事署至其供詞若何容俟探明續録 
[英廨晚堂案]  
　　五十九號印捕及二百零四號華捕拘解史秋江朱史氏朱居氏陳金鰲史蘭五史桂榮朱金福王小富王阿二等一千人至廨金稱居氏等逼令寡媳史氏再適在路口角纒擾不休是以拘請訊究值日差禀明宋通刺押候訊奪前晚通刺升堂史供小的籍隸平湖來申二十餘年住居下海浦興慶里開設包飯作長女史氏乳名二寳許字與同鄉人朱四倌之長子金壽爲室於十九歲時完姻不料未及三載婿因病逝世女兒志在守節日勤針黹略得微資奉養翁姑三載以來相安無異邇來親家不知聽信何人唆使逼勒女兒改嫁與寍波人陳金鰲小的先不知情日前女兒私自央人告知小的爲此偕同兒子蘭五桂榮等向親家理論詎親家朱四倌避匿不面親母居氏一味恃蠻不由分說正在爭執之際經印捕等前來一併拘送案下史氏供年廿五歲丈夫棄世後小婦人情願隨侍翁姑始終守節因念故夫臨終時曾遺囑小婦人在家苦守侍奉翁姑不可失志故小婦人堅執不移若一旦失節使故夫在九泉之下飲恨無窮因此小婦人百折不回今旣爲翁姑所不容求將氏發交清節堂苦守以全名節戴德無涯居供丈夫朱四倌向在治下開設老虎灶不幸兒子夭亡寡媳原肯守節邇因生意清寥一家數口難以敷衍不得已而勸媳婦再醮適有鄰人阿才嫂卽豆腐姐撮合入贅開舊貨店之寗波人陳金鰲來家爲繼室得身價洋四十元並酒筵費用洋二十元共洋六十元及衣服首飾等件不料寡媳堅不允從小婦人等本不敢强逼再醮惟媳父史秋江不應糾集多人突來滋擾幸經巡捕前來拘解案下陳供寗波人曾憑豆腐姐爲媒娶醮婦史氏爲室言明入贅伊家共付過身價等洋六十元並衣飾等件蘭五桂榮同供小的等奉父親之命往接胞姊回家致被巡捕拘案王小富王阿二同供稱是日小的偶然行過此處見伊等吵閙上前解勸致被巡捕悞拘小的等並不帮同擾事朱金福供稱因寡媳不願再醮以致爭閙現在父親盤胞兄之靈柩回籍未能投案通刺判令居氏交保赶追伊夫朱四倌來案復訊餘人交保候示史氏暫交棲流所安置○前報載包探杜云卿見有娼婦王桂寳踽踽獨行向之盤詰據云被鴇母毆打後私服洋烟仍恐鴇復行毆擊以致私行逃出當經該探拘至捕房轉送到廨旋有形跡可疑之王朱氏探望值日差禀明宋通刺命交官媒候訊前晚通刺升堂訊究娼婦桂寳供年十九歲係天津人兹因父親棄世衣食難謀小婦人由母親售與某鴇家爲娼嗣被混混子某甲將小婦人誘拐至天津賣與蟻媒陳某後由陳挈之來滬轉售與法界蘭芳里龜鴇姚六子家爲娼兹因該龜鴇等時將小婦人狠心痛擊苦楚難忍日前該鴇復肆鞭撻籌思乏術遂私自吞服洋烟 
 
 

Page 4

 
 
以圖自盡尚恐龜鴇察覺再肆毒毆以致私行逸出悞走至英界適被包探老嫗王朱氏供本邑人兹因孤苦無依素藉賣花餬口昨日適至法界蘭芳里有素識之龜鴇姚六子囑小婦人探望是否伊之買女小婦人一時糊塗致受其愚今蒙提訊不敢隠諱惟聞該龜鴇等逃逸無蹤通刺訊得龜鴇毒毆買女最爲惡習未便輕恕判將朱氏交保具限半月内尋交該龜鴇到案再行究辦該妓暫交官媒收管候訊 
[英界公堂瑣案]  
　　積竊譚阿培前因犯案懲辦釋放後仍不痛改前非依舊操三隻手生涯先後竊取楊倫生等三家綢衣十件布衣四件布被三條楊等失竊後卽投報捕房經包探顧阿六緝獲吊齊原贓解案請究楊倫生郭榮海俞清泉投案中訴失竊情形並請領贓譚阿培供蘇州人家無恒産又無恒業以致流落滬江偷物度日宋通刺以譚阿培係多年老賊屢戒不悛殊難輕縱著交捕房管押三個月贓給失主分别具領○包探唐清山禀稱沈阿友徐咸桂二家先後失竊布衣棉被等件報捕後查係陳定寳所竊今將人贓一併送案沈徐投案申訴請爲懲辦陳定寳俯首無詞通刺判交捕房管押十四日贓給失主認領○三百零一號華捕拘解挨門行竊之吳三和至案禀稱昨晚二點鐘時巡經吳竹三所開茶葉店門首見吳三和手持小包東張西望上前盤詰始知掩入該店竊取洋十一元錢二千一百文眼鏡一副拘入捕房後同失主來案請爲訊究吳竹三供開設茶葉店吳三和原是舊夥昨晚不知如何掩入店中竊取錢洋幸經巡捕拘獲所有原贓求請給領吳三和供杭州人行竊原是不合如今只求恩典通刺判交捕房管押十四日期滿勒令回籍贓給吳竹三領去 
[來信照登]  
　　啓者格力司拍輪船於九月廿二日由廣東開往上海在港停泊於廿五日出口船中有單客姓冒揚州府東臺縣人年五十一歲據云在廣西三年搭輪回里在船於九月廿八日午時病故舟中苦無棺木幸船上買辦善心商之船主用板作棺安殮棺上釘一字板爲記於廿九日四點鐘行至福建建寗府山邉卽將此柩安放山邊所有隨帶竹箱一隻舊皮箱一隻箱内均屬舊衣等物買辦眼同衆搭客留存帳房以便日後給家屬領取猶恐該家屬未能知悉兹特録出求貴館登諸報章功德無量再聞得香港東華醫院上海果育善當皆可報領備存太平棺木不取分文因此係新船故而買辦未曾報領嗣後敬懇各輪船買辦帳房諸大君子務祈前去報領備存爲禱素知貴館見善必録故特佈致此請申報貴館諸位善諸合鑒 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鷸蚌相爭]  
　　烟妓名阿福向與爲機器頭目之史阿生姘識史近在某輪船工作離申已久阿福遂與流氓阿堯結露水姻緣阿堯固流氓中之巨其也阿福遂恃之爲護符賃屋美租界西華德路餘慶里第十二十三號樓房二幢比翼雙棲自以爲良緣美滿繼而引誘良家子女爲桑間濮上之事卽俗所謂臺基也史於日前附輪抵滬尋蹤而至阿福反目若不相識視蕭郎如陌路史忿不能平向索往時所給夜度資以致口角阿堯挺身而出繼呼流氓十餘輩定欲乘此機會一决雌雄史自知不敵挈身遁去前晚糾集同類二十餘人興師問罪擁至阿堯家阿堯早有所聞亦已糾衆整械以待鄰人恐肇鉅禍出爲力勸令阿福出洋銀四枚另備香燭服禮始了其事 
[法界公堂瑣案]  
　　江北人陳茂才前因犯案經同轉笞責荷枷擬於期滿後遞解回籍旋經陳妻周氏倩同鄉人王錦文轉懇嚴德保出本月十五晚又在偷雞橋戳傷夏玉巡街捕拘獲帮兇人紀蘇子卽小梭子解送英公堂昨日包探將紀帶回捕房解送請訊紀供稱小的在後馬路徐雨樓家當車夫與徐東升本不相識嗣在虹口鐡路舊基識面因其人素不安分不敢爲伍同轉謂爾與東升乃師徒何得諉爲不識紀供稱戳傷夏玉小的並不在塲嚴偕陳妻周氏投案遞禀聲稱小的奉諭尋陳不料已回家内周氏供稱邁姑有病丈夫回家看視同轉謂爾夫本當甚解回籍爾何以逗留上海周氏供稱小婦人因欠倩項尙未料理丈夫本在木輪船上執役戳傷夏玉實係東升丈夫並不與聞受傷人亦嘗目擊本月十七晚丈夫已回家求恩將王交保出外找尋嚴供稱小的已向夏玉問明十五日之晚東升誘伊出及至弄口見紀知事不佳卽返身回去旋被扭住髮辮連戳三下其時陳在旁並不動手現有縣捕蘇秋江願保王出外偕小的尋陳到案蘇禀稱王向在小的處爲夥陳本係副役因不安本分業已斥退今日小的顧保王出外限日交案同轉准王限一禮拜内尋陳及東升友芝到案懲辦○昨報紀興聖街某客寓中有形跡可疑之等因咨照包探告知捕頭拘入捕房昨日包探將拘到之石坤郎王兆琪顧有金三人解案並呈搜出之鐡鑿鑰匙禀稱王在捕房時供認竊取南翔鄉間棉花售得洋銀三圓四角鐡鑿以小洋銀一角購取石供稱小的係崇明人至上海平安街投奔同鄉人徐善祥欲謀賣糕生意及至南翔遇見王顧二人同轉飭將王顧帶出問石究竟如何石一味含糊命復帶出提顧訊問顧供稱王令小的携取鐡鑿不知何用問王向操何業供稱不知惟知石向在崇明開糕店此次來滬覓就問爾來此何幹供稱亦欲謀就王供稱小的在南翔西鄉竊過棉花售得洋銀三圓四角後遇二人知與顧串同於初七日至南翔初十日回上海同轉著將王押候笞責八十板石顧飭探查明有無徐善祥其人禀復核奪○陳松鶴控周永春私收貨銀九百餘兩同轉准詞出禀提周到案交保出外昨日陳遣同夥湯茂功投案求追周供稱小的保出後曾央親戚向陳熟商俾付現洋銀三百元期禀二百五十元分三年拔還陳不允是以延宕至今同轉謂爾旣有此欵何弗繳至公堂保人元豐順潘梅生投案稱南市裕生莊轉央本店蓋印圖章本限一禮拜内理楚保出後一味延宕小的受累不堪故此投案退保同轉著將周押候追繳○楊三喜訴稱倪金奎覇阻會欵洋銀七十九元有奇倪係會總求恩追給現出會已滿期會中人屢來催逼奈何倪供稱此欵均被會中人拖欠求恩交保出外陸續歸還以稱倪將會欵收取有意侵吞同轉著押候追繳○省許氏控王仁貴欠洋銀一案同轉提案之下著將此項呈繳公堂昨日王持公館馬路某小錢莊票洋銀四十元呈案同轉以爲期太遠著赶緊清理○孫楊氏控馬繁邑誑騙珠花洋銀一案迭經同轉訊供著將珠花總再罰洋銀二百元充公陸繼繳過一百五十元昨日馬妻葉氏遣抱姚春林投案遞禀聲稱馬往杭州措資此事實遭孫楊謙控求恩免追同轉調係馬已當堂供認何得狡稱謊控遂將原禀擲還著馬自行投案禀覆○已革陶夥陶兩全陸鳳池受賄庇賊經讞員萬同轉提案訊供不諱昨日會同祁繙譯官升座諭以爾等所犯之事照例比竊賊加一等治罪今姑法外從寛將陶枷號一月笞責三百板期滿送騐遞解陸枷號一月笞責二百板期滿責解旋命提扒竊程餼元桂德勝吳麗卿到案謂孫大老爺失贓内有碧霞石一方乃最重之物必須繳案方能了結桂所對非所問供稱小的奉押捕房日吞丸藥三四粒烟癮可漸次戒除矣而與吳如何糾葛供稱吳向開烟館小的欠伊洋銀十六圓吳供稱家有老母倚閭閻切求恩省釋開輪謂爾與竊賊爲伍咎有應得著押候笞責一百板又謂桂曰爾所犯之案照例應絞監候姑念爾人尙誠實是以格外施恩賞　爾爲副役在本公堂差遣桂叩首連連稱小的情願報効同轉著押候烟瘾戒除具呈以結程及劉寳林後杭州回文到來再行定案嘻桂旣人尙誠實而何以竟爲胠篋之流乎同轉之用令當差眞可謂賞　於牝牡　黄之外矣 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年十月十六日京報全録]  
　　宫門抄○諭旨二道録前○閩學政王奏恭謝天恩擢○閩督譚奏副考官請假回籍片○署皖臬丁奏報交卸兼署藩篆日期摺○湖督張奏解出使經費片○又奏解各項京餉銀兩片○署漕督鄧奏請免議衛守備處分片○川督劉奏調補知縣摺○十月十六日户部通政司詹事府八旗兩翼值日無引見○廣東巡撫馬丕瑶請訓○彭楚漢謝署長江水師提督恩○總隆阿謝留京當差恩○召見軍機馬丕瑶彭楚漢皇上明日卯正二刻至錫慶門跪送至蕉園門跪迎畢還海皇太后辰初出錫慶門西華門進祀華門還海○○福建學政臣王錫蕃跪奏爲恭謝天恩仰祈聖鑒事竊臣於九月初六日准吏部文稱八月初一日奉上諭福建學政王錫蕃毋庸更換等因欽此臣當卽恭設香案望闕叩頭謝恩伏念臣青齊下士倖列詞垣旣分校於棘闈復持衡於楚省清班遞晉彌殷鰲戴之忱視學卽膺倍凛鶼濡之戒涓埃未報兢惕方深兹復仰荷恩綸仍留舊任自天聞命伏地增慚竊惟閩中爲崇尙理學之區薰陶有素學政有培養人才之責化導爲先檮昧如臣懼難勝任惟有益加黽勉倍矢愼勤圭臬恪遵竭愚誠於蟻悃冰淵敬凛答高厚之鴻慈所有微臣感激下忱謹繕摺叩謝天恩伏乞皇上聖鑒謹奏奉硃批知道了欽此○○譚鍾麟片再臣接福建副考官鄒福保函稱福保奉命典試閩省道經蘇州本籍聞祖墓被水衝刷亟應修理兹閩省鄉試事竣仍由本籍經過請代奏請假一月俾得修葺先塋工竣卽行回京覆命等情臣謹附片具奏伏乞聖鑒謹奏奉硃批鄒福保著賞假一個月欽此○○布政使銜署理安徽按察使安廬滁和道臣丁峻跪奏爲恭報微臣交卸兼署藩篆日期仰祈聖鑒事竊臣在署臬司任内奉委兼署藩司於九月初一日接印任事當經恭摺奏報在案兹奉督撫臣會劄飭知按察使員鳳林交卸撫篆仍委接署藩司印務其本任臬司篆務仍令臣署理遵於九月初八日委員將藩司印信文卷移送員鳳林接收臣卽於是日卸事所有微臣交卸兼署藩篆日期謹繕摺具陳伏乞皇上聖鑒謹奏奉硃批知道了欽此○○張之洞片再准總理各國事務衙門咨光緒二十年四月二十四日附奏各海關應解出使經費嗣後按結解交江甯藩庫備撥等因奉旨依議欽此咨行到鄂當經轉行欽遵辦理兹據湖北漢黄德道監督江漢關稅務惲祖翼詳稱查江海關第一百三十四結提存出使經費銀兩業經委解江寍藩庫騐收詳請奏咨在案兹查第一百三十五結所徵洋商出口正稅六成銀兩除開支稅務司並關用經費傾鎔折耗外實存銀二十一萬六千九百十九兩零八分七厘按十成計算應提一成五厘出使經費銀三萬二千五百三十七兩八錢八分三厘又收招商局輪船出口正稅四成八厘銀兩除開支傾鎔折耗外實存銀二萬九千一百八十一兩八錢一分九釐按十成計算應提一成五厘出使經費銀四千三百七十七兩二錢七分三厘遵照户部核覆每萬兩扣給解費銀二百兩卽在所提出使經費内扣給委員解費銀七百三十八兩三錢零二厘計實解銀三萬六千一百七十六兩八錢三分四厘飭委候補主簿李準解赴江寍藩司騐收等情詳請奏咨前來臣覆核無異除分咨外謹會同南洋大臣兩江總督臣劉坤一湖北巡撫臣譚繼洵附片具陳伏乞聖鑒謹奏奉硃批該衙門知道欽此○○張之洞片再前准户部咨豫撥光緒二十年分京餉奏撥江漢關洋稅銀十五萬兩又光緒二十年分東北邊防經費奏撥江漢關六成洋稅銀十萬兩又具奏各關應解抵閩京餉改爲加放俸餉銀兩江漢關仍於四成洋稅項下每結提銀四千兩各等因均經轉飭遵照辦理所有江漢關奉撥前項銀兩業經委員管解第一二三批京餉共銀十二萬兩東北邊防經費第一二三批共銀八萬兩並第一百三十四結應解抵關京餉改爲加放俸餉銀四千兩委解赴京交納均經奏咨在案兹據湖北漢黄德道監督江漢關稅務惲祖翼詳稱在於所徵洋稅項下動支庫平足色銀三萬兩作爲本年第四批京餉又在於第一百三十六結所徵六成洋稅項下動支庫平足色銀二萬兩作爲本年第四批東北邊防經費銀兩又在第一百三十五結所徵四成洋稅項下提撥庫平足色銀四千兩作爲本年加放俸餉銀兩飭委大挑知縣盧以恕試用知縣馮振銑分别管解赴京交納並聲明江漢關本年奉撥京餉銀十五萬兩東北邊防經費銀十萬兩均已掃數解清等情詳請奏咨前來臣覆核無異除分别給咨管解外理合會同湖北巡撫臣譚繼洵附片具陳伏乞聖鑒謹奏奉硃批該衙門知道欽此○○鄧華熙片再據湖北督糧道岑春蓂詳稱光緒十八年分幫津資役奏銷案内襄陽衛守備叚必魁未完三分八厘帮津銀一千九百六十四兩五錢一分一厘一毫又未完三分二厘資役銀九百六十二兩四分四釐均於光緒二十年四月十九七月初四初九等日先後全數完解存儲道庫分别列入光緒二十年秋撥及二十一年春撥十九年帮津資役奏銷各册内報部查核應請免議詳候具奏前來臣覆覈無異理合仰懇天恩俯准飭部將襄陽衛守備叚必魁前叅未完各處分查照免議以符定章謹附片陳明伏乞聖鑒謹奏奉硃批户部議奏欽此○○革職留任太子少保四川總督臣劉秉璋跪奏爲調補富順縣知縣要缺以資治理恭摺仰祈聖鑒事案據布政使王毓藻按察使文光會詳竊照叙州府屬富順縣知縣陳錫鬯因案奏叅革職嗣奉部咨光緒二十年二月二十一日奉上諭富順縣知縣陳錫鬯著卽行革職等因欽遵在案應以奉旨後第五日行文按照限减半計算扣至光緒二十年四月初六日作爲開缺日期查例載州縣應調缺出俱令於現任人員内揀選調補又各省題請調補州縣歴俸以到任之日起扣至具題到部之日計算如已滿三年堪勝繁劇者議准又名項開缺令各省於每月截缺一次自初一日起至三十日止作爲本月之缺如有缺項相同者籖掣缺之先後接班序補係應歸酌量者仍由該省酌量補用各等語查光緒二十年四月分僅出富順縣知縣一缺係衝繁難要缺應歸酌量毋庸掣籖前已報缺詳咨自應揀員調補查該縣地方水路交衝幅𢄙遼闊井灶林立政務殷繁且爲官運鹽務曰岸輯匪巡私尤關緊要非精明幹練實心任事之員不足以資治理該司等於通省現任知縣内逐加遴選非現居緊要卽人地未宜惟查有署崇慶州知州事彭山縣知縣鄧維琪現年四十一歲係貴州貴陽府貴筑縣人由優廪生應同治十二年癸酉科帶補甲子科鄉試中式本省舉人甲戌科會試挑取謄録充方略館謄録光緒六年庚辰科大挑二等以教職用選授開泰縣教諭歴署綏陽縣教諭黔西州訓導於十五年己丑科會試中式進士殿試二甲朝考一等改翰林院庶吉士散館以知縣卽用欽此光緒十六年八月籖掣四川彭山縣知縣九月初二日經部帶領引見奉旨著准其補授欽此續遵直隸賑捐例報捐同知銜九月二十日領憑起程十七年正月十九日到省四月二十六日到任二十年四月調署崇慶州知州任内均無貽誤該司等查該員鄧維琪精明穏練勤愼有爲歴任地方辦理裕如以之調補富順縣實堪勝任該員名任内並無降革留任展叅及承緝盜刦已起四叅案件其餘因公處分例免核計請調具題到部計算歴俸已滿三年與調補之例相符等情會詳請奏前來臣查該員鄧維琪老成明練歴俸已滿與例相符合無仰懇天恩俯念員缺緊要准以彭山縣知縣鄧維琪調補富順縣知縣洵於地方有裨如蒙俞允該員係專繁簡缺知縣調補知縣銜缺相當毋庸送部引見亦毋庸另請實授其所遺彭山縣知縣缺係專繁簡缺應歸部選但川省現有應補人員請扣留外補是否有當理合恭摺具奏伏乞皇上聖鑒勅部核覆施行再該員鄧維琪各任内奉到叅罰案件尚有彭山縣民馬元憘砍傷吳映受身死一案罰俸一年彭山縣無名幼孩被毆傷身死一案彭山縣民陳恒汰砍傷任光斗身死一案彭山縣民向文華被刦一案均罰俸一年限一年緝拿此外並無叅罰案件再此案應以光緒二十年四月三十日截缺之日起限按照酌改題缺定限章程四川限七十日除小建二日應扣至七月十二日限滿該司等於六月初六日將該員調補係在限内合併陳明謹奏奉硃批吏部議奏欽此 
 
