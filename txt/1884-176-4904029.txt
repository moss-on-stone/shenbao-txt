# 1884 - 176 - 4904029

 

Page 1

 
 
[近日越南消息綜跋]  
　　初七日本報登有倫敦要電言本月初二日有華兵四千往政攻越南之朗松該處有法兵七日入駐守極力抵禦遂將華兵擊退兩軍互相死傷現在法外務大臣告知駐中國海面之水師提督帶同兵船詰問中國等語此事初四日已　電音前後符合事非子虚而本館懸揣中法現成和局何以復有此舉正在不明其故而是日報內所登越南近耗則係本館派在越南之訪事人於上月廿　日由海防發信所云據言法使巴君與迷祿將軍商議封口之外又由北甯調兵赴諒山復由河內調兵二千半至高平在太原北一百二十里半至東廣在太原西一百三十里該兵先由北甯經過至太原鎭然後分路而進查越南地圖並無諒山之名以四面接界按之諒山即屬朗松之訛音而核計時日決使與將軍調兵總在廿七日以前而華兵之攻之則在初二日大約法兵調去之後别有所謀故華軍出而攻擊然究不解其何因　昨報據官場傳述電音得其大略始知於初一日有法兵大隊無故至廣西邊界觀音橋逼我防營退讓各營告以候撫憲復示法人即放砲攻逼我軍不得已亦列隊迎拒　初三日又來攻復經力拒始退然則巴德　脱與迷祿商議調兵盖即欲逼邊界之華兵使其退讓而華軍統帶之員以未奉憲檄飭不敢擅退法人於是開砲相逼我軍不得不行迎拒如初四日電信法兵死傷數十人之説初七日所登電信中法皆有死傷固係法人自取其咎而不得歸罪於中國者也盖中法現已議和越南之事中國本不與聞惟草約既定而一切規條尚須於三月內商議定奪即如華軍駐守邊界應以何處爲限制亦待議妥之後行知粤滇督撫檄令各軍遵照此時固不能遽定也觀音橋地方係廣西界內抑在越南所轄按之輿圖此小地名未嘗著明本館不得而知第無論界內界外以理言之即係地屬越南非華軍應駐之處法人而欲略定邊境釐正版圖深以華軍在彼爲有礙於行事亦止可與營官商酌辦理迨營官以撫憲未復爲詞更宜稍待數日何至遽逞其蠻率爾放砲哉夫至於放炮則華軍雖欲不敵而不能矣華軍既列隊而出以敵法人則又欲求其無所死傷而不能矣法人不先開砲華軍必不迎敵法人不令華軍退讓華軍亦不攻至諒山此事理之顯然者也然則此一役也曲在法人矣中國民情自福尼兒與傅相訂立五條草約之後咸欣然相謂曰中法和矣海口可以安堵市面亦漸起色矣乃月餘以來忽聞此齟齬之信得勿惶然慮和議之復有變動也乎顧余以爲因諒山之役而和議就此變動則必無之事也蓋曲在法人自應中國向法人詰問不應法人轉問中國我之違約在迎敵然彼不先開礮我亦必不見其來而輙攻擊之彼之逼我退讓已屬違約逼而開砲違之又違矣現在兩車所傷之數差足相抵法固不甚挫鋭而我亦無大吃虧或者不復相詰就此過去則仍歸於和耳華軍駐紥何處轉眼三月諸事議妥自必明示地方從此法人無所藉口又何損於和者吾知法人强詞奪理外務大臣告知水師提督向中國詰問其勢非不洶洶然果如以上情形則中國亦與之論曲直而已法又何辭之可藉也但日來外間相傳僉謂法人有悔議之意鄙見所及當福尼兒由電音授以全權就近與李傅相商議一席之　遽定大事其章率有出人意外者或謂法人方用兵於馬島又云埃及之事法與英人不合故汲汲於行成然兩者當以埃事爲重盖蘇彝士河爲紅海出入之咽喉若以埃事而與免有違言則法兵東來過此河時慮有所阻是以乘勢退手抑更不止於調兵之不便而欲與英人爭管轄此河之名急於彼不得不置乎此耳今則埃事聞有端倪英法初未啓釁法之兵力或又可逞於越南而不屑與中國定持平之議因以諒山一役爲之發端是則不可知之事也然而中國固不任咎矣 
[上諭恭錄]  
　　○閏五月初二日奉上諭前因京師入夏以來雨澤稀少業經設壇祈禱朕迭次親詣　大高殿並親詣　時應宫等處拈香派惇親王奕誴等迭次分詣　時應宫等處拈香現在節論夏至尚未渥沛甘霖農田待澤尤殷朕心實深焦灼允宜再申䖍禱朕於本月初六日親詣　大高殿並親詣　昭顯廟拈香仍派莊親王載勛詣　覺生寺拈香　時應宫着派惇王奕誴宣仁廟　着仍派惠郡王奕詳　凝和廟着仍派貝勒載　拈香並仍派貝勒載漪詣　黑龍潭拈香所有　大高殿覺生寺常川住宿並輪班住宿上香行禮仍着原派之王大臣等敬謹將事欽此 
[粤西近耗]  
　　○近有風傳云粤西邊界有土匪揭竿倡亂聚衆已及二萬人其勢殊爲猖獗然傳者未言其在何府何縣事之確否固未可定姑錄之以符新聞之體例而已 
[絲信㨿聞]  
　　○聞得昨日有外洋電報來滬云今年歐洲所出之絲與去年一樣刻下在意大利定買生繭者甚多其價今年三佛郎半去年則三佛郎七五今年之價較去年稍爲便宜藍象牌絲計價每磅十四先零六辦士合上海價銀每包計三百三十五兩購者寥寥東洋所出之絲頗多自開市至今一禮拜內已跌價十五元矣按今年中國所出之白絲約可出五萬五千包粗絲可出四千包黄絲可出六千包去年白絲僅出三萬包粗絲黄絲與今年同日前本埠絲價尚無把握計現存之絲約有六七千包之數以後尚須增多也 
[茶信續述]  
　　○初七日報載倫敦茶信其間尚有小悞蓋此次格檽阿格爾輪船到英裝茶六萬五千箱而賣出一萬五千箱見字號一係永豐一係桃源一係通山而扯算每磅折閲三辨士云昨又續接電信知上等茶尚未虧本間 
 
 

Page 2

 
 
有略沾微利者惟下等茶則無不虧本而且所虧甚大蓋以下等茶多上等茶少故也今後華人之採辦下等茶者務宜格外當心庶可補救耳 
[失足落井]  
　　○前報登瘋子行刺一節嗣悉該革員經發審局疉訊後案懸未定因發交錢塘程稻村邑俟管押程邑俟以該犯究係革員未便辱於差隸之手發交糧廳鍾二尹看管鍾二尹乃另闢一室以居之役食皆由人送給然以其瘋　而亦不甚防範室之外向有眢井一口久無人汲飲故井中水之盈涸不得而知本月初一日該革員竟跳身入井人皆不覺迨午後見室中無人始到處尋覓得之於井中然死已多時矣二尹驚急無措愈詳上憲即委仁和縣查騐屍親願具甘結請免仁邑尊許爲轉稟飭令家人如禮收殮一切衣衾棺木皆極豐盛聞皆係鍾二尹購辦所　實　貲也 
[攔輿控寃]  
　　○初三日祁子禾都憲在杭啓程回京文武各官均出城恭送迨回時有人　住撫憲轎槓叩呈紅禀並極口呼寃劉中丞命將其人帶回再訊故所控何事尚未詳悉云 
[操兵受傷]  
　　○營口旗兵自鎭海營裁撤　又添耿營其中兵勇滿漢互用前日在鎭海操演藉即挑拔補充道憲特請左耿兩軍門看操先操砲位第一砲放出再裝火藥大都砲膛尚未洗净忽聞轟隆一聲砲火打出一勇丁正在砲門傍稍被帶着而左臂已斷右臂則有筋無肉兩目珠均被彈出昏暈兩時許始醒呼痛不止並稱有某人尚欠我銀七兩我自料無生理乞將此銀爲我料理後事云云哨官即欲舉刀砍死免其多受痛苦以耿軍門攔阻始止旋着官醫悉心調治然恐不能再活也隨後接操洋鎗操　二排第三鎗因重放藥彈銅冐按下鎗成三叚聲如數百根毛竹一齊劈開震得圍外之人耳鳴目眩放鎗之勇兩手及胸膛均被炸壞當時亦昏暈倒地及醒後醫官騐得尚無內傷當可醫治即取童便和藥敷　兩軍門　令罷操擇日再挑選云 
[台非續聞]  
　　○近日台州府屬土匪復熾前報曾經述及兹接該處來信據稱此起土匪以朱仲爕爲之首糾黨數百人專以打家刦舍爲事近暨官軍　住匪黨一人身邊搜出一百八十號執照一紙九門洋鎗一桿據供稱朱仲爕係金滿手下頭目因屢犯色戒不聽約束故屏之不與同事自金滿投誠赴粤朱仍據守老巢自樹一幟目下陳鹿箋太守通諭臨黄太三邑督辦團練以淸盜源而靖地方云 
[匪刼染坊]  
　　○昨接台州信云大溪謝森昌染坊近頗獲利土匪　垂涎之上月某日二更時有匪黨三十餘人各持洋槍一桿身穿號褂假冐官軍沿街揚言云我等奉札拿人各店户各宜閉門倘有不聽藥彈傷人死活休怨吩咐畢施放洋鎗彈如雨點人遂不敢出視土匪分二十人守街口十餘人打進染坊坊主見勢不佳從後樓逃走一夥伏床下被匪搜得一洋鎗按某履以白刃臨氏頸勒令指出藏銀之所搜拈滿載而去聞此路賊黨皆蟻聚晹谷㞼地方云 
[蘇垣近事]  
　　○前任浙江學政祁子禾都憲由浙起程北上已列前報兹悉憲旌於初六日申刻抵蘇舟泊胥門官碼頭撫憲以下文武各官咸出城恭　并齊詣接官廳寄請聖安抵暮始各回署而憲舟即於初七日解纜前進矣○嘉湖一帶向有賣珠寶紥翠花婦女浮家泛宅游行江浙出入紳富人家翡翠園傳　所謂趙翠兒其人未始無之也今　有姑嫂二人來縣進貨停橈濠上衣裝精潔體態風華桃李爭妍不啻玉人一對一時岸上游人河中畫舫均詫　得未曾有砲船哨弁某某等三人垂涎尤甚且悞認爲　板船妓遂以賣渡爲名登船惡嬲鶯聲婉解狺語偏狂遂由司棹者濳報廵局以冀解圍詎該弁等老羞成怒輒以失去手巾包內洋五十員轉向廵員滋鬧總廵程明府告知統帶焦協戎遣人傳回猶恃蠻抗拒程因稟明撫憲即提交營務處許廉訪訊　嚴辦已訊過兩次飭縣收營前日司中提訊定案由看管吳邑之差役押赴臬轅行至中途大雨如注暫避道傍店中差役正在紥縳　　之際該弁突然奔逸　差一路追趕直至花街巷口適巷內一人急歩而出與弁滿　猛撞玉山均　差役始得獲住是日三弁均由臬憲訊明　供分别釘鐐收禁其妻屬　衣頓足哭送入監聞此案撫憲本欲請令正法現經臬憲一再求寛始准從輕各責軍棍二百發往各原籍監禁三年云○初日之前神垣得有暢雨一次近日連得甘霖河水　漲尺二三寸豐收可望不禁爲之忭舞市間米價已跌去每升一文民困庶幾稍蘇矣○天庫前土堆埋屍一案現已獲到夥開妓舘之大姨娘供　　張德百壽子三人合夥張姓客與妓女紅仙係屬舊　是日來向紅仙訴説失業　苦欲　江北原籍懇借盡川洋五六元紅仙則以帳上拖飲不少不能再借直言回覆是夜尚與同宿不知何時潛服洋烟毒發自斃當尋張之親屬不得畏累將一屍身埋葬四散逃匿張德百壽子紅仙等不知　避何處等語至張姓妻子早經投案深知　夫游蕩失業無顔回籍一時短見委係服毒自盡情願領棺回籍埋葬不敢拖累邑尊大加奬許酌賞加資而去其在押之孫二等概子保釋惟專薦妓女藏匿月仙等四妓之臘娘舅及官媒看管之月仙等四妓將分别　辦擇配此案現已擬結即日出詳矣 
[潯陽禱雨]  
　　○上月二十九日上午天氣燥甚人皆揮汗如雨至午刻黑雲四布南風陡起雨點隨落隨止　酉刻西北風大作江中雪浪如山撞碎　隻無算北岸一帶大雨滂沱而南岸止有微雨數點本月初一日晨餐後東南方黑雲隨風而至大雨如注街渠水溢四鄉亦均沾雨澤三農無不稱慶云 
[桃葉渡江]  
　　○九江某洋行某司事之婦謝氏係揚州人去年因走失一婢自出尋訪行至小池口地方窄窄弓鞋漸形澀蹇因在蕭家門首暫焉息足蕭姓老媪延之入室款以烟茗展詢住址謝以九江洋街對又問夫君何業則以洋行司事對媪益敬禮之呼少女出見丰姿韶秀舉止輕靈固十五六好女子也謝甚愛之謂媪曰我二人倉卒覿面歡若平生此中殆有夙緣如蒙不棄請以女公子爲螟蛉女嫗欣然許之由是兩家往來甚密女每渡江到寄母家住見洋樓之高敞需具之精潔服飾之麗都飲食之肥甘戀戀忘歸而嫗亦不之禁也今年四月杪謝又迎女渡江看龍舟競渡住半月餘謝親送之回佯謂媪曰女年已長　嫁杏標梅不可不慮此後無事不必令其渡江蕭唯唯　即歸去次日黄昏後忽失女所在媪徑往謝宅問女來否答以未來媪無奈何懸帖通衢託人偵訪旋有岳師門渡船夥某告媪云某日有一女郎乘夜喚渡付錢六十文云往洋街娘家得無即是汝女否媪聞言復往謝宅理論謝反唇相稽加以恫喝現在蕭姓族人赴道署及領事府税務司等處控告不識合浦明珠果能復返否 
[本埠官報]  
　　○昨早許竹篔星使張湘濤制軍先後赴製造局閲倉機器邵道憲劉司馬黎邑尊咸往伺候本擬由統帶率領兵勇護衛憲駕業由黄太守知照捕房飭捕沿途照料而昨早奉張制軍諭不必用兵勇護　并不必飭捕照料制軍之體恤下情可謂無微不至矣 
[買絲轇轕]  
　　○本埠有某洋行向某絲商定買絲若干包及出貨時則云與樣不　故不肯收受而該絲商則謂因目前絲價漸跌故該洋行變計云刻聞兩不相下該絲商已擬延狀師欲向英刑司署控告而該洋行則令再取絲十包重爲檢閲究未知作何了結也 
[買票案續控]  
　　○開祥發公客棧張梅亭及跑碼頭接客之張雨亭等控泰安棧主方儉及夥陳必勝邀同吉星公謙益等棧合爲三益公司立有合同　招商局怡和太古兩洋行把持代客買船票一案節經列報昨又據張梅亭等聲稱奉飭現銀買票太古行等津票每紙仍須價銀十兩零八錢而無回用向章確以八錢作回用四錢歸棧主四錢歸跑碼頭人今被三益公司與招商太古怡和訂定合同公司向買船票則有回 
 
 

Page 3

 
 
用我等向買則無之且合同上載明無論由客買由我等買其回用統歸該公司名下直欲將我等生計一網打盡且我等舊用之夥大半被該公司用去每客票仍可得回用四錢然太古行既經到案有言在先豈容後悔太守謂太古行之西人雖曾投案然祗言明爾等可以現銀買票並不言有回用至爾等所稱該公司買票有回用爾等則無之語有憑據否張答稱公司所立合同即是憑據惟在該三行之買辦處我等不能取呈翟副領事諝如有合同在該三行之買辦處太古怡和兩行可由本領事令該洋東查問買辦有無合同并可查閲行帳究竟如何再行核辦招商局應請貴分府查問太守然之隨飭張退候示 
[糾黨索詐]  
　　○王瑞林前日糾人在太平街將醫生張石谷於轎中拖出扭至上海縣稱我子阿庚年十六歳因患腿癰四月初三日將子擡至張石谷處求醫張謂須用刀割詎甫動手流膿不止子即暈絶我央該處地甲理論張曾給我棺殮等費洋三百員現求撫卹蔣明府質之張石谷供稱王瑞林將子擡來時病勢已危本不肯醫奈王叩首央懇並稱如有不測决無異言我聞而惻然爲一奏刀實因病久力薄以致昏絶王瑞林即糾人向我索命我憐其貧苦曾給伊洋二百員並費用洋一百員事已寢詎王於前日串人邀我至太平街暗約流氓十餘人蜂擁上前將我由轎中拖出求恩明察明府廉得其情謂王瑞林糾黨索詐殊屬不法即喝笞責王一再求恩明府着具不再擾釁圖詐切結完案 
[拐匪遞籍]  
　　○崇明人王旺　將同鄉人李太岩唐桂卿扭交上海縣控稱我在外貿易前月回家妻已不見查問隣人知被李唐二人藉薦傭工爲名誘拐來滬我即與弟來滬在董家渡遇李唐二人　　查問李唐知事已敗露領我至伊黨陳姓家見我妻面即欲領回陳稱既欲領妻須償還房飯錢我方出外措錢妻又不見據李唐聲稱爾無房飯錢付陳故陳將爾妻領至川沙我一面囑弟追至川沙一面將李唐二人扭案請究蔣明府質之李太岩唐桂卿供稱王妻由同鄉人顧明揚王老煥二人領來交我寄與陳和尚家前日王已遇見何不即行領回致被陳和尚領往川沙現聞王弟已在川沙追及王妻諒有着落明府謂崇明人專誘婦女來滬實屬可惡且爾二人離人骨肉誘賣婦人不法已極若不嚴辦不足以儆飭將李唐二人各重責二百板遞解囘籍交崇明縣重究諭王旺全爾妻如無着落本縣將李唐二人遞籍後爾亦可禀請崇明縣究追 
[傭婦自刎續述]  
　　○前報傭婦自刎一節聞當時悦泰藥材行主因該婦倒臥之處有小尖刀一柄遂疑其自刎及送仁濟醫館後醫士見其右肩下亦刺一刀似不類自刎者詰其原委婦堅不肯言現已遣人至松江追其親屬到滬料理云 
[請賠布價]  
　　○南琛　碰船自金陵回滬時途中碰損朱隆茂商　該船係滬地號商桑錦記之産當碰撞時失去布一千三百疋光景桑錦記約官請賠至今尚未定斷復在蘇松太道衙門遞禀控追昨奉邵觀察批示云　案既移查委勘應候禀覆核斷不必躁瀆違式特飭 
[英界公堂瑣案]  
　　○粤妓鄭心好稱年二十七歳南海縣人丈夫何文連在籍病故後被歹人誘領到滬在二馬路同鄉鴇婦鄭阿喜處爲娼時遭凌虐乞府超豁黄太守問原籍尚有何人答稱祗有生母太守飭送廣肇公所命董事擇良婚配○傅順金稱爲鞋業從江灣買得白布二疋行至鐵路相近時已昏夜突有三人　路攫布我大聲呼喊鄉人齊來帮同獲住一人當交地保送由捕房解案李泰和供湖南人曾在營中當勇昨持衣包一個路經是處　被匪人攫去鄉民反悞認我　攫布地保禀李富時藏在田間旋即扭獲布疋已無着落黄太守商之翟領事判李泰和管押六月○剃頭匠陸阿相稱前在望月樓啜茶遇見相識之婦阿昭我招呼一聲詎伶人陳阿松藉此尋釁由孟七勸散陳又糾王阿保持刀戳傷我有右足訴捕拘陳王二人送　陳王二人均不　行兇黄太守騐得陸阿根受傷屬實商之翟副領事判陳押三月王押一月○包探陳阿九稱新　辦公西人酒後坐布日　之東洋車被摸去金鈕扣金八開金表　等件報捕查緝由我獲到布日朗供認取西人金飾托周阿四賣得洋十二圓布祗用洋四圓餘被各人用罄等語　將周一併送案該西人稱各件共值洋二十八圓布仍執如前周阿四供布托我賣金飾得洋十二圓我用二圓餘皆布用當　在茶館中賣與不相識之人今願賠償黄太守商之翟副領事判布日朗管押三月周阿四押令賠繳洋二十八圓俟洋繳到再由該西人具領○鉛捕讀稱偷鷄橋南首荒塲有人擺設賭攤由捕獲到賭徒九名黄太守判將嚴阿大趙阿金徐長春毛阿來毛阿桂陳松林王阿狗　行卿周阿二等各押十天 
[招認屍棺]  
　　○同仁輔元堂來信云本月初六日廵船在高昌廟浦面撈起男浮屍一具年約三十外歳身穿藍洋布長衫白洋布短衫褲套雲頭京鞋三根鬚頭辮線廵船又在增祥碼頭浦面撈起男浮屍一具年約三十左右身穿藍布大襟短夾襖藍洋布褲三根鬚頭辮線白布千針帮肚兠二屍均經本堂殮埋義塚如有親屬來堂　領可也 
[江西省垣疉來賑捐]  
　　○今有本埠蔚長厚票號解來江西省垣彭孟楊三大善士代募第二批順直賑捐規銀三百兩如數收到囑解災區仰蒙大君子垂念灾尾難辦　善爲懷不辭勞瘁正是萬家生佛謹代灾黎泥首叩謝昨奉到周小棠大京兆來信敝會舘解去賑銀正氣丸等藥收到以應急需然順天久晴不雨春麥無望大田可危善昌接到電信日夜躊躇惟祈昊天速降甘霖不致生民塗炭今託登貴報以慰慈念即請善安　　[  上海絲業會館籌賑公所教弟施善昌頓首謹覆閏五月初七日]  
[蕪湖鹽號巫直才善士代募賑捐致籌賑公所書]  
　　○少欽善長大人閣下前代募直東賑捐寄上一單業承登報助捐善士均悦服無訛近　籌祉延綏仁懷造福遥瞻吉　式抱頌私兹有敝友戴君仙儕樂以爲善經手代募捐册自三十三號至六十一號止共募得本洋三十八員英洋十七員合五十五員仍托蕪湖福昌順布莊轉　寄　開有各善士名號及捐欵數目幸即如數察收照單登報以備衆捐士覧觀實爲盼幸餘號俟續呈皖江殷實之家寥寥罕覯稽遲歳月尚祈諒原專佈肅請道安諸惟愛照不宣　　[  愚弟巫祖楷拜緘五月初二日]  
　　再啓者楷昨自江有囘蕪當將捐項核淸兹謹如數奉上惟近來市面艱難有心無力者居多江右亦經屢捐之後更非易於措手僅有敝友淸廉書屋主人於午節前偶得意外財英洋六員於弟行時封固交來不須捐票托代轉寄尊處懇請執事代購七月分吕宋票一張無論彩之多寡均歸貴所收助賑務特一併奉上請酌行之敝友交洋來時曾具衣冠視於司命爲灾黎乞福人有善願天必從之想不致空空負其夙願也並希囑登報章俾前途得以知之爲幸再頌籌綏統惟惠照　　[  弟祖楷又啓]  
　　接誦琅函并承貴友戴仙儕善士代募多多足徵同人踴躍佽助其出於鼎力吹嘘者良不少也又委購七月分吕宋票一帋彩無多寡儘數助賑名能副實殊不媿乎淸廉誠則必靈諒有禆於困乏權縱操夫司命亦能財帛轉輸德胥洽於好生定卜秧苗豐茂爲主人預期獲雋爲災壤共慶生　傳云人之欲善誰不如我三復斯言尤增顔汗耳謹代災黎叩謝恭請善安　　[  教弟施善昌頓首謹覆閏五月初七日]  
　　寄衣曲　○昨夜西風殺白草思郎僕僕長安道欲憑刀尺製寒衣寛窄不知心懆懆自郎仗策離家後賤妾腰肢瘦損久試著故衣不稱身况君日夕風塵走○望遠曲　去歳東風吹柳絮海棠花下送君去今春花開如舊時不知斷梗泊何處花開花落自年年雁往雁來遼海邊和淚寫書纒雁足高飛碧落渺秋烟○爲客善　夜冷如冰空牀寂熒熒青燈寒無色凄風苦雨聲蕭颯點點滴滴填胸　錦被重綿尚未温何况此夜關山孤零之久客棲身無所寒無衣飢無食　　[  浣紗江上看月人草]  
 
 

Page 4

 
 
[五月二十日余偕長崎米國領事及其同國按察符蘭度韋里近兩君至熊本縣縣令富岡君派屬官內滕氏先在百貫關迎接並預定舍舘於一日亭抵庽後應需之物供給畢備越日富岡君即至寓舘開宴余賦律句誌謝]  
　　○久别逢君眼更青　余於三年前曾游熊本與富岡君訂交　游蹤誰謂等浮華笙歌徵集雙株樹舍館安排一日亭　雙株樹係該地街名即一日亭所在之處　重譯賓朋先得句　米國同游諸君符蘭度按察先題英文詩一章甚長　同文官吏也忘形　熊本縣屬官五名在席皆求余書　請看斯會真嘉會牛斗光芒照紫溟　附近九州海疆日本人呼爲紫溟　　[  駐長崎理事余㼇拜稿]  
[大淸國余君爲領事官駐在長崎今兹甲申仲夏偕米國貴賓來遊佐賀將以明日海上赴於熊本因設小宴餞其行席上奉呈]  
　　○暫留玉趾水之涯敝邑光榮特地加火國迎人江上酒紫溟送客月中槎行蹤休説過千里聚首成歡即一家慙我無才比潘岳河陽縣裏未看花　佐賀縣令鎌田棗弼拜草 
[輪船來滬電音]  
　　○三菱公司托局麥魯昨晚由長崎禪臣洋行北京輪船前日由香港太古公司武昌輪船前日由天津均開來上海 
[浙省撫轅抄]  
　　○閏五月初二日學轅文廵捕潘禀知祁學憲於初四日巳刻由下馬頭起程進京　○初三日縣丞余純溎禀知藩委海鹽會同王合速提庫書黄國鈞暨莊書等叩辭 
[蘇省撫轅抄]  
　　○初五日候補縣查以觀缷署靖江發事囘　從九王文煥禀知換蘇差委　未入吳捷元淮徐海各屬提獄官薪水囘並謝委署丹徒縣高家司廵檢事 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年閏五月初一日京報全錄]  
　　宫門抄○諭旨六道錄前○發抄旨九道○御史桂等奏獲盜送部審訊緣由摺○東撫陳奏請暫緩裁撤勇丁緣由片○陝撫邊奏爲仍請升補通判摺○廣西撫徐奏交缷撫篆日期摺○又奏爲遵旨分别辦理片○川督丁奏藩臬各飭到任回任夾片○閏五月初一日內務府國子監鑲紅旂值日無引見○克王等各謝授缺恩○左中堂假滿詣安○內閣奏派騐放之大臣派出文中堂恩承許應騤周德潤○恩棠請假十日○召見軍機惇王醇王左中棠劉銘傳○發抄張樹聲奏廣西撫標中軍叅將王世淸補新太恊副將奉旨兵部議奏欽此○楊昌濬奏記名提督姚廣武代統淸淮防軍奉旨知道了欽此○又節婦馬周氏等旌表奉旨馬周氏等均着准其旌表禮部知道欽此○又補用主簿聶申翰等悞繕中翰請更正奉旨吏部知道欽此○李鴻章奏天津道徵收海税一年期滿奉旨户部知道欽此○又子牙河逼近展隄壓佔民地豁除糧賦奉旨户部知道欽此○又前刑部尚書潘祖蔭捐助直賑奉旨潘祖蔭着交部議叙欽此○又補用令孫淸華等期滿甄别奉旨吏部知道欽此○又山海關隨辦洋務出力之營口海防同知等照擬給奬改奬奉旨寳岱等均着照所請奬勵該部知道欽此　○○廵視南城御史臣桂年臣賀爾昌跪奏爲拿獲搶奪盜犯請旨飭部訊辦以儆兇頑而靖地方恭摺仰祈聖鑒事竊據臣城練勇局坐辦局務委用吏目李炘帮辦局務委用吏目趙士杰吏目隋殿甲呈報四月二十九日督帶哨官李殿元率領勇丁廵查至東　壇根地方會同正指揮魯壽陽副指揮沈祖　拿獲形跡可疑之周大雷二葛印兒等三名起獲驢頭當票鐵瓦刀上有血跡一案飭交內坊訊供詳解到城臣等公同訊問據周大稱係直隸武强縣人瓦匠手藝雷二癲王葛印兒同在一處做過泥水匠認識因貧起意偷竊於本年四月初九日夜癲王與我們三人走至左安門內太陽宫由墻入院癲王同葛印兒踹門進屋用紙摺燃火照看事主婦人驚覺喊嚷我同雷二各持木棍威嚇將事主毆傷搶出銀鐲籐鐲衣物等件分别當賣花用又於四月二十一日夜四更時我同癲王葛印兒劉二劉三張三張五等在崇文門外三條胡同不知字號當鋪竊出男女服棉被賣錢在癲王手收存未經分用又於是月二十八日夜四更時我同雷二葛印兒癲王在　京西黄村住户家踹門進屋經事主喊嚷我們用木棍將事主男女三人毆傷搶出衣服驢頭因驢頭行走遲慢用瓦刀將驢頭腿打破是以刀上有血跡我們進了永定門至東　壇根地方癲王將贓物拿去出賣未回我們三人看守驢頭致被官人盤拿驢頭起獲到案買贓人實指交不出各等供質之雷二葛印兒供亦大略相同所有起獲驢頭及起出青布小夾襖均傳事主認明具狀領回查該犯等胆敢結夥搶奪持木棍拒傷事主實屬愍不畏法且恐另有搶刦重案臣城例無刑訊除將該犯周大雷二葛印兒先行移交刑部外相應請旨飭下刑部嚴行審訊按律定擬其在逃之癲王等犯並請飭下歩軍統領衙門順天府五城一體嚴拿務獲歸案訊辦至拿獲此案在事員弁緝捕尚屬認真可否由刑部審明定案時聲明請旨量予奬叙以示鼓勵之處出自天恩所有獲盜送部審訊緣由謹恭摺具陳伏乞皇太后皇上聖鑒謹奏奉旨已錄　○○陳士杰片　再前准户部以各省軍務早平從前各州縣有添設防勇開支勇糧者應令即行裁止或有荒僻緊要刻難盡撤者奏明裁減聲明何時可以全撤其勇數薪水口糧亦即奏報此後一年專案一銷不准將各屬設防緝捕勇糧口分濫入軍需善後大宗及司庫錢糧各案內報銷以淸欵目而考勇數等因奏奉諭旨依議欽此尊咨行遵照在案伏查東省沂州府屬之蘭山郯城費縣等三縣地處邊境壤接江蘇徐海民俗强悍素爲捻幅淵藪自咸豐初年地方不靖曾准該三縣共募勇丁三千一百二十名實力廵防嗣因軍務平定迭次裁減現僅實存勇丁四百名悉歸沂州協副將曹正榜沂州府知府錫恩統帶分布各處要隘協同兵役梭織邏廵均係精壯足額並無一名短缺歷來拿獲巨匪全賴該勇之力居多且該處匪徒每乘冬令日晷漸知夏間高粱芃茂動輒糾聚多人邀刦道路此拿彼竄而各縣額設捕役有限非有勇隊幚同偵緝實不足以資震攝而靖閭閻該勇口糧每名祗日給一錢其餘管帶薪水勇目口分均由該縣等捐廉自備並不另行開銷若一律勉强全裁而另派防營填札是欲節省而轉增糜費臣體察情形再四熟籌寔未便遽行再减兹據藩司崇保具詳請奏前來惟有籲懇天恩俯准蘭郯費三縣原募勇丁四百名暫緩裁撤仍俟盜風稍息再行奏明辦理其所需口糧應令遵照部章每年專案請銷一次不得歸於軍需善後案內報銷俾免轇轕除咨部查照外理合附片具奏伏乞聖鑒訓示謹奏軍機大臣奉旨該部知道欽此　○○陝西廵撫奴才邊寳泉跪奏爲部駁升補漢陰廳通判員缺現飭捐免實授仍請升補以資治理恭摺覆陳仰祈聖鑒事竊查漢陰廳通判李家謨終養遺缺係繁疲難兼三要缺經前署撫臣葉伯英揀選洛川縣知縣趙鴻業奏請升補奉旨吏部議奏欽此嗣准吏部咨以洛川縣知縣趙鴻業尚未題請實授核與升補例章不符所請升補漢陰廳通判員缺應令另行揀選等因奏駁奉旨依議欽此於光緒十年二月二十九日咨行到陝旋據前署藩司張端卿臬司張煦詳稱覆查漢陰廳地處南山界連川楚五方雜處良莠不齊一切彈壓拊循均關緊要非勤愼明幹之員難期勝任現復於通省繁簡知縣及佐貳應升各員內逐加揀選非現居要缺即人地未宜一時别無堪升之員惟查前請升補之洛川縣知縣趙鴻業現年五十八歳江蘇舉人同治十年辛未科會試後大挑一等引見奉旨以知縣用欽此簽掣陝西是年八月二十二日領照到省光緒五年補授今職十一月初三日到任該員守潔才明辦事穩愜歷任已滿三年任內並無欠解錢糧積案展叅處分及盜刦已起四叅之案以之升補漢陰廳通判實堪勝任該員尚未題請實授與例稍有未符第例准捐免現已飭令該員專丁赴京銅局捐免實授仍請以該員升補等情會詳請奏經前署撫臣葉伯英移交前來奴才甫經到任例不出考惟人地實在相需例得專摺覆奏相應據實陳明籲懇天恩俯念要缺需員勅部核覆仍准以洛川縣知縣趙鴻業升補漢陰廳通判洵於地方有裨如蒙俞允該員係循例請升俟部覆到後再行給咨引見至所遺洛川縣知縣係簡缺陝省現有應補人員容俟趙鴻業准升部覆至日另行請補合併陳明所有部駁升補漢陰廳通判員缺現已捐免實授仍請升補緣由謹會同陝甘督臣譚鍾麟恭摺覆陳伏乞皇太后皇上聖鑒訓示謹奏軍機大臣奉旨吏部議奏欽此　○○革職留任廣西廵撫臣徐延旭跪奏爲恭報微臣交缷撫篆日期恭摺叩謝天恩仰祈聖鑒事竊臣於光緒十年四月十四日在越南諒山行營接准署廣西撫臣潘鼎新函開恭承簡命署理廣西撫篆於四月初一日行抵桂林初五日起程由梧潯至貴縣登陸擇於二十六日在貴縣行次接印等因准此當即飭派隨營委員俸滿即升知府唐鳳翔撫標補用叅將管義光恭齎欽頒乾字伍百二十八號廣西廵撫關防一顆於四月十六日由諒山起程馳送潘鼎新行次接收至王命旗牌現在尊藏廣西撫署臣於上年十二月謝恩摺內業經聲明在案惟潘鼎新來營尚需時日臣自應待罪營次暫繫軍心再飭各該將領遇事禀請潘鼎新核示機宜此後如有移咨禀牘遞到臣營需盖用關防核轉者當隨時包封飛遞潘鼎新行次核辦所有微臣交缷撫篆日期感悚下忱理合恭摺奏謝天恩伏乞皇太后皇上聖鑒謹奏軍機大臣奉旨知道了欽此　○○徐廷旭片　再臣於光諸十年三月二十三日准督臣張樹聲電開總署來電黄桂蘭趙沃奉旨革職拿問王德榜署廣西提督接統二軍請分别知照等因准此時前廣西提臣黄桂蘭先已因病開缺臣當即遵照分别行知王德榜趙沃欽遵辦理旋接前福建藩司王德榜以才力不勝禀歸據情代奏籲懇天恩收囘成命等情到臣比以時事多艱務求共濟再三相勸王德榜總以懼弗勝任爲辭臣祗　一面據禀咨會督臣酌奪代奏一面先行摘要電達各在案兹於四月十四日接准督臣電復並咨送三月二十五日附奏片稿又函致王德榜遵旨接署提篆各等因臣當即轉咨王德榜遵照辦理並札飭龍州廳同知蔡希卿會同署龍雷營都司黄振元公請廳庫提出前次　存廣西提督銀印一顆即日恭齎馳送王德榜行營接收並將左右兩路統領關防送王德榜核辦除王德榜接署提篆日期自行奏報外理合　片具奏至已革道員趙沃前次行知後即赶緊淸理經手事件刻期就道嗣復准督臣電示奉旨交潘鼎新查訊毋庸解交刑部等因現飭看管在營聽候合併陳明伏乞聖鑒謹奏軍機大臣奉旨知道了欽此　○○丁寳楨片　再新授布政使易佩紳於三月十二日到省應即飭赴藩司新任以重職守其缷署藩司篆務按察使如山亦同日飭回本任除分飭遵照外理合附片陳明伏乞聖鑒謹奏軍機大臣奉旨知道了欽此 
 
 

Page 11

 
 
[光緒十年閏五月初二日京報全錄]  
　　宫門抄○諭旨七道錄前○直督李奏請展收直岸鹽斤加價緣由摺○東撫陳奏爲查明覆陳摺○大臣豐奏爲遵咨查明各緣由摺○大臣杜等奏爲司員年滿奏請更換摺子○閏五月初二日理藩院鑾儀衛光祿寺正藍旗值日無引見○文中堂等各謝調授缺恩○英麟假滿淸安○特爾慶額續假二十日○召見軍機　崑岡　○○前大學士署直隸總督兼管長　鹽政一等伯臣李鴻章跪奏爲展收直岸鹽斤加價以恤商艱而裨賑欵恭摺具奏仰祈聖鑒事竊長蘆行銷直岸引鹽前因運本過重商累太深奏准同治十三年六月起每斤加賣價制錢二文五年爲限稍資津貼嗣經國子監司業汪鳴鑾擬推展蘆商賣鹽加價以助直賑飭據運司議自光緒五年六月起將加價展限五年每年交銀二萬兩共合十萬兩彌補直隷不敷之欵亦經奏准在案計扣至本年五月止五年限滿飭據運司額勒精額詳稱直岸商人楊俊元等以引岸迭遭灾歉商困益深賑欵未能交足請再將加價展限五年該同　　光緒五年六月起每年僅能交賑欵銀一萬二三千兩迄今共僅交銀六萬八千餘兩按原擬十萬兩之數尚短銀三萬一千餘兩　　　遭災歉本重運難銷路益滯連歳大祲之餘難鹽多被淹没蓆麻亦復失收車船脚價無不昻貴各商極形疲累是以未能交足此項賣鹽加價原因近年運本過重稍資調劑初非提　歸公他省亦有因商累加價貼補之案約計民户每人日食鹽三錢每日僅多費制錢一文零尚不至於病民而課欵得資周轉該司悉心　　　　商情異常艱窘加價驟難議停且賑務既未截止每届冬令貧民來津求食者絡繹不絶留養遣歸均需巨欵請自光緒十年六月起直岸賣鹽展限五年仍責令每年交銀二萬兩除撥歸上届　　　三萬一千餘兩其餘俱交籌賑局存備以後冬撫要需既於商困稍紓窮黎亦沾實惠洵屬兩有裨益等情具詳請奏前來臣伏　　　相應籲懇天恩俯准照辦以恤商艱而裨賑欵理合恭摺具陳伏乞皇太后皇上聖鑒訓示謹奏軍機大臣奉旨户部議奏欽此　○○山東廵撫臣陳士杰跪奏爲遵旨查明黄河南岸夾堤擬請將未竣工叚酌發津貼興修每年仍由民間防護恭摺覆陳仰祈聖鑒事竊臣於三月十六日在利津十四户工次接准軍機大臣字寄光緒十年三月初十日奉上諭都察院奏山東職員李道凝等以築堤防河工久民疲等詞赴該衙門呈訴等因欽此臣當以此項夾堤該職員李道凝等創築已久控案纍纍必須查明修起若干及坍塌未竣工叚究有若干里方能酌量核辦隨經節委兗沂曹濟道李嘉樂就近前往查勘去後兹據該道稟稱遵即親詣黄河南岸詳細確查沿途各州縣及迭呈之李道凝等專行堤上自隸東明縣王盛屯莊起歷開州濮州范縣至壽張縣之趙家個堆止堤身約長一百五六十里鄆城工即在范縣境內陽榖工即在壽張境內均已一律修成　末叚五里未修至丈尺高卑雖屬　等而規模局大足禦黄流間有卑薄之處盛漲恐遭漫淹不過十分中之一二經營補築所費無多原呈請發津貼一節該道面詢李道凝等據稱堤雖將成而防守爲日方長七州縣紳民心志不齊職等欲借津貼名目俾民堤變爲官事庶幾派費一切呼應較靈等語禀覆核辦前來臣查此項夾堤該職等創議於光緒元年當前升撫臣丁寳楨堵築賈莊口門建立南岸長堤之後李道凝之父李心谿因舊河受水較少長堤迤西濮州民埝迤東兩間相距約五六十里數百村莊夾處　間呈請堵築箕山河口就民埝加培築成夾堤藉資抵禦丁寳楨當以逼水太近恐難並恃且河口既塞河堤一築則北面全堤及濮州范縣必致更形吃重所害尤不止數百莊村而大局亦不可問節次委勘批飭未准迨光緒三年前署撫臣李元華增脩北岸堤工距河甚近於是李心谿等修築南岸夾堤之意益堅旋即私行動工糾集民夫籌辦四年春間前撫臣文格查明自賈莊堵合以後河溜遷徙於形勢尚無大碍既經該職等興修未使再行禁止當飭加意防守勿致有碍民堤此李心谿等修築夾堤之原委也厥後連歳據呈尚未竣工懇請津貼李心谿物故李道凝繼之歷任撫臣均以庫欵支絀官工修守尚覺維艱未准照辦伏查全河一百五六十里現祗五里未修其坍塌卑薄之處亦屬無幾該職等功虧一簣不難趕緊修成本無須再給津貼惟念民情困苦且延衺七州縣人心不一原呈所稱各節亦係實在情形臣擬飭各州縣一面勘明應修丈尺叚落在於賑欵項下酌撥銀二三千兩發給李道凝等集夫辦理以工代賑用示體恤至此工究係民埝每歳防汛公衆勢難兼顧自應各歸各縣由紳民自爲修守以節糜費所有遵旨查明黄河南岸夾堤擬議分别辦理緣由是否有當謹恭摺覆陳伏乞皇太后皇上聖鑒訓示謹奏軍機大臣奉旨該部知道欽此　○○奴才豐紳跪奏爲遵咨查明伊克昭盟準噶爾旗因連年荒歉賑撫無資請將空閑牧塲招墾收租賑濟窮蒙口食並取具印結恭摺具陳仰祈聖鑒事竊奴才前准理藩院咨開本院具奏據伊克照副盟長貝勒銜鄂爾多斯札薩克固山貝子札那濟爾廸呈報該旗屢遭旱災蒙古人等以草根樹皮爲食餓死滿野若不設法接濟必致另生事端該旗迤南有無主牧場一塊以之墾荒成熟收租散賑庶資接濟而免負債等情當經咨行綏遠城將軍會同伊克昭盟長查明秉公核辦兹據覆稱接到臣院咨文即派委員前往會同伊克昭盟長委員神木理事司員公同勘明準噶爾貝子旗請開墾耕種子地東西八十餘里南北十五里寛窄不一除山石水渠之外可耕之地六百餘犋原有設立封堆作爲界限係閑曠牧塲實於遊牧無碍取具該札薩克印結及所繪地圖轉呈查核各等情查此項請開地畝既經各委員會同盟長委員勘查明確核與各旗四址毗連界限相符無碍遊牧且因連年荒歉賑撫窮蒙起見係屬實情應否准其該貝子招墾收租咨院核辦等因前來臣等查臣院則例於蒙古私招民人開墾地畝治罪之條最爲嚴重原恐流民侵佔蒙古地畝私行典賣任意折算以致日久家民不能相安必興爭訟是以嚴行禁止乃數十年來亦儘有奏明開墾之案均由各該將軍大臣等聲明必不得已之實在情形奏請從寛准令耕種奉旨允行歷經遵辦有案今鄂爾多斯札薩克固山貝子札那濟爾廸旗請墾地收租以資接濟經綏遠地將軍咨請由院核辦事關請開蒙古地畝臣等不敢輕議准駁謹擬請旨飭卜綏遠將軍確切查明此項請開地畝日後有無爭競據實奏明請旨辦理等因具奏奉旨依議欽此欽遵等因前來奴才當即檄飭伊克昭盟長迅即轉飭副盟長準噶爾旗貝子札那濟爾廸確切查明此項地畝若一開墾招民耕種日後有無爭競經久能否相安據實出具印結呈報並行令駐札神水理事司員切查此項地畝將來奉准開墾所有招種民人應歸山西屬之河曲縣陝西屬之府谷縣分管各等情呈覆前來奴才詳核具印結送案查該貝子委因窮蒙生齒日煩連年荒旱萬不得已懇請空閑牧地招墾收租俾資接濟蒙食係屬實情合無仰懇天恩俯准所請以抒蒙困之處出自逾格鴻施除將該署盟長呈到印結咨送理藩院查照外所有遵咨查明伊克昭盟準噶爾旗因連年荒歉賑撫無資請將空閑牧塲招墾收租賑濟窮蒙口食並取具印結緣由是否有當理合恭摺具陳伏乞皇太后皇上聖鑒勅部核覆遵行謹奏軍機大臣奉旨該衙門議奏欽此　○○奴才杜嘠爾車林多爾濟恆明跪奏爲司員年滿奏請更換恭摺仰祈聖鑒事竊據烏里雅蘇台軍營兵部承辦章京四品銜郎中世魁呈稱竊章京前於光緒五年奉旨簡派烏里雅蘇台承辦軍營兵部事務於六年六月初三日扣烏任事起連閏扣至九年五月初三日三年期滿時該章京差赴江西安徽催領軍餉尚未回烏曾於九年八月奏請暫行展限一年俟差竣旋烏再行更換等因具奏奉旨着照所請該部知道欽此欽遵在案兹計至本年五月初三日奏留一年期滿例應前期呈明奏請更換等情前來奴才等覆查無異自應照例奏請更換其所遺烏里雅蘇台軍營兵部承辦章京一缺請旨飭下該衙門照例揀員接替以重職守除分咨外理合恭摺具奏伏乞皇太后皇上聖鑒謹奏軍機大臣奉旨該衙門知道欽此 
 
 

Page 12

 
 
   
 
