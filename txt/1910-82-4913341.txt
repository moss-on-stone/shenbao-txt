# 1910 - 82 - 4913341

 

Page 1

 
 
   
 
 

Page 2

 
 
上諭 
[監國攝政王鈐章二月二十一日内閣奉]  
　　上諭禮部尚書葛寳華廉明勤慎學問優長由部曹洊陟卿貳疊掌文衡擢授尚書宣力有年克稱厥職前因患病迭次賞假方期調理就痊長資倚畀兹聞溘逝軫惜殊深加恩賞給陀羅經被派貝勒毓朗帶領侍衛十員即日前往奠醊照尚書例賜卹任内一切處分悉予開復應得卹典該衙門查例具奏伊子葛紹煒俟及歲時以主事用用示　念藎臣至意欽此軍機大臣署名奕劻假世續鹿傳霖假那桐吳郁生二月二十日召見軍機王同愈 
 
 
 

Page 3

 
 
論說 
[歐美列强海政論（福建留法學生王慶驥來稿）（續）]  
　　德國水師。係今皇維廉第二所創。其先只以陸軍聞名。野那（一千八百零六年布人與拿坡侖戰大敗）敗後。布國生命。不絶如線。歐州地圖之上。幾不復有顔色。乃五十五年中。破奥破法。一雪前恥。以一麋爛之日耳曼。而有今日。皆由布國之賢君良臣。慘淡經營而出。其利器初在陸軍。海軍之興。則只在近日獨不觀十九世紀中。所謂布國海軍者。不過兩艘之砲艦。一艘之帆行小軍艦。及一艘運船耳。德帝國爲布國重建後之兩年。始定有海軍經費。歲出一百六十萬。年年遞加。至今（本年度預算表）。 
則達二千一百餘萬磅德之創立海軍分爲兩期首期從一千八百七十三年至一千八百八十八年。專治防守海軍。海軍大將賈迫衣。思以陸軍中小戰滅適法。（此法係以小隊散布險阻處出没擊敵西班牙民用以拒拿坡侖者）施之海上。多製防艦。驅逐艦。及魚雷艇。至一千八百八十九年。德皇變其海政。撤海軍府。立海部。部政軍務。各分其任。後十年定律。預計至一千九百零三年。當得大甲艦十九。防艦八。鋼甲巡艦十二。小巡艦三十。并定戰船退伍之年。（大甲艦及防艦用二十五年後即廢退大巡艦二十年小巡艦十五年）至一千九百年。又預計添大戰艦爲三十八。鋼甲巡艦爲十四。小巡艦爲三十四。滅魚雷艇爲九十六。限西一千九百零二年前告成。帝國議會。减去甲艦六艘。小巡艦七艘。日俄戰後。所减去船數。仍復補入。并將滅魚雷艇。添爲百四十四艘。船身噸數亦變。先爲（一千八百八十八年至一千九百零一年）一萬一千噸。（一千九百零二年一千九百零三年增爲一萬一千五百噸一千九百零四年一千九百零八年增爲一萬三千噸）今則爲一萬八千噸。甲艦退伍之期。促短五年。此舉大有深意。因前統計每二十五年當造艦三十八艘。今則二十年應得此數。德之水師定一千九百十七年全隊告成。維廉第二。西歷一千九百零二年十二月十一日在波石唐新宫宣言曰。（日日愈見祖國蒸蒸之發達非有海軍持久之力不能保全）水哉水哉。其爲德國之後望。豈有涯哉。（亦德皇語德皇言曰吾輩後望在於水上） 
　　所可怪者。在大西洋之彼岸。是年是月。相間不過一星期。亦有人先聲提論。其雄心發於言表。一若德皇。其言曰（海軍不可停進每年應添有新力吾輩當有頭等海軍力可應吾輩對外之政策）此乃美前總統西歷一千九百二年十二月初二日致議院書也。美海軍歷史之新。一若德國。其進步之速亦如之。自第二次獨立戰事後。（西一千八百十二年）直至南北交戰時。（此戰係在西歷一千八百六十年至一千八百六十五年由開放黑奴事起北國主禁畜奴南國主用奴禁奴黨林肯舉爲總統後戰事即起北國告捷）中間無大海戰。曾派艦赴地中海緝捕海盜者一次。南北戰時。北艦施行鎖口法。但南岸長三千英里。力不能及。以老船載石填塞。或用私家船隻掠敵商舶。載息後多年。美之海軍。尚未整頓。及南美洲太平洋之戰。（在西歷一千八百七十九年至一千八百八十四年因赤里與波利威爭硝磺加稅事秘魯助波擊赤里三國合戰赤里獲勝波與秘皆割地以和）始行急治。美與西班牙事起。美破西軍於聖查果。得菲臘濱及勃多海高。爲美權外漲之始。錫迫若望指美海軍歷史言曰。當一千八百十二年。吾國海軍兵力不足。屢受外侮。迫我執戈戰後海軍大治。乃至非洲海岸賣奴之海盜。用我國旗時。他國兵船不敢過問。一千八百四十八年。吾國海軍又復墜敗。外侮又至。幸即鑄砲造船。始免戰塲之慘禍。南北交戰時。外人無干涉者。亦藉海軍之力。八年之後。我國民在古巴被殺。我國旗被玷。全邦蒙恥。蓋因海軍日下。幾至於盡。（中略）戰艦者太平新式之徽號也。美人費三十五年之力一千二百五十兆之美金而得之。（此兩語見北美洲月報本年西正月份海軍部政篇） 
　　法國年來幾失此徽號。法海軍大將某言曰。（法國海軍巳成破衲不堪縫補宜製新衣以代）因法人常憤其海軍前時曾居二等。現時半由德美之競進。半由本國之腐敗。一墜入三等。再墜入四等。但法之海軍。忽興忽蹶。巳非一日有史可徵。考十四世紀前。土權不振。水師多事。沙爾第五。爲法海軍組織第一人。設霍遠船廠。四年之間。得艦三十。大將威炎若望駕之。擾掠英蘇各海岸。（一興）後復墜落。當法蘇華第一時。乃用鄭那之水師。魯意十三乃用荷蘭乃西班牙之軍艦。（一蹶）（蓋是時荷蘭海軍最盛有軍艦三隊西班牙亦然據葡萄牙及法之北部意大利之南部百勝大軍有艦百二十八艘戰兵萬八千水兵一萬砲三千尊）（未完） 
專電 
[電一（北京）]  
　　政務處議覆趙炳麟摺請將劃一幣制章程及辦法飭下度支部尅日妥定奏明辦理烟草加稅飭外務部與各國使臣妥商專賣辦法飭農工商部妥籌免釐加稅美極贊成英日以商約要端中國未能照辦爲詞請飭外務部相機商辦 
[電二（北京）]  
　　度支部奏現辦預算請飭京外就所有欵項量入爲出不敷則力求裁節期合預算數目奉旨照准 
[電三（北京）]  
　　海軍處電各省速保熟悉海軍人員備用 
 
 

Page 4

 
 
[電四（北京）]  
　　禮部尚書有簡紹英升授信 
[電五（北京）]  
　　樞電駐德公使廕昌速回 
[電六（北京）]  
　　鹿相病危續假五日 
[電七（北京）]  
　　慶王今日受世襲罔替册封 
[電八（北京）]  
　　四川提學趙啓霖告終養因與川督不睦故 
[電九（北京）]  
　　陸軍部人員有盡用學堂出身之議 
[電十（東京）]  
　　韓國統監承認清國政府要求在元山津釜山仁川三處設置清國專管居留地該協約巳於前月調印定西四月中旬發表 
[電十一（東京）]  
　　濤貝勒與各隨員於二十一日早乘自動車赴陸軍大學校聽有駕博士演講國際法堀内大尉演講海陸戰術金谷中佐演講戰爭史旋由陸軍大學校長井口中將饗晝餐午後參觀騎兵實施學校夜間由陸軍大臣寺内邀往官邸開晚餐會 
緊要新聞一 
[國會請願之復活]  
[奉天]  
　　奉天諮議局副議長袁金鎧前日謁見東督面陳繼續請願速開國會一事東督甚爲贊成允許代奏現該省諮議局巳公舉袁君往吉黑兩省運動同時具呈請三省督撫會奏 
[廣東]  
　　廣東國會代表沈秉仁昨有電致駐京代表團稱該省同志會現巳組織就緒日間即可成立並報告二次上書該省諮議開局巳另舉陳某月杪　行海外華僑亦公舉陸乃翔爲代表現巳抵粤不日北上請卽招待並稱粤省商會現擬通電湘鄂蘇直各商會同時發起聯合各省各埠商會於四月大會江口同時北上繼續請願又自治會通請同胞會議速開國會傳單云公啓者先朝以時艱孔亟確知專制政體不足圖存乃毅然實行宣布立憲宗旨奉行地方自治籌備清單内第一年頒佈自治章程第二年籌辦自治通飭設立自治研究所第三年各府縣地方自治議事會董事會一律粗具規模今年爲籌備之第三年矣而人民有以清單内所謂自治會應於上年籌辦今年成立請於上官者皆充耳若不聞一若先帝諭旨可弁髦視之者程度幼稚上下皆然此則國會未開無總機關以監督之之咎也去年各省諮議局成立政府巳承認各議員代表各省矣乃各省議員代表請願速開國會政府又以爲少數主動而輕視之此不可不合力奮爭者本月十七日一點鐘爲闔省紳商學報及各界同胞在文瀾書院會議設立速開國會同志分會之期凡屬公民渴望國會速開亦巳有年届期務請踴躍蒞會是所切盼 
[湖南]  
　　湖南諮議局常駐議員聯電京師國會期成會略謂長沙自治研究紳王綬文等卽赴京師懇請速開國會其意以中央政府在政治上無一定之方針地方上自治團體終難得良好之結果故現擬拚力於國會一途使全國人民先得一完全與聞政治之機關監督政府不得不爲良政府然後地方自治方可著手云云 
[江西]  
　　江西國會請願代表汪龍光於去臘由都返贛運動全省各界另舉代表入都催促進行日前由贛到潯徧謁紳商及各團體議開會公舉在京同鄉官一人爲代表藉以襄辦一切近聞潯郡紳商及各團體擬不日開會公舉公舉定後再行函懇認可以達要求 
[鄂路自辦之復活北京]  
　　鄂路拒欵代表員現因郵傳部巳經批示准其設立公司招股自辦故經擬定二十日後即行回鄂向父老報告到京後一切情形並組織妥協辦法以便候旨開工興修并聞各代表十六日連接鄂省來電五道均係催促代表回鄂擇日開工部四代表預備行裝異常迫切譯學館鄂籍學生黎芝孫沈貢球等數十人於十六日假章廠胡同聚豐堂設讌餞行 
　　十二日監國攝政王在三所垂詢各大軍機謂近來鄂省拒欵人情踴躍而郵部絶不聞有籌劃辦法惟事敷衍似此因循必誤事機當即飭諭郵部徐尚書早定方針至鄂省商欵究竟足恃與否應早調查確實詳晰覆奏以免延誤大事致失民心各大軍機聞諭後皆無言可答僅奏稱當與徐協揆磋商隨即退出或謂十四日之批示即因是而發者 
　　鄂路代表初到部時即經該部堂憲傳見許以轉圜迨與政府詳細磋商時楊度忽上一條陳主持借欵作爲官商合辦其言詞近於恫暍適當局者亦多贊成借欵之舉各堂憲遂爲所惑多方稽延兹代表張劉密三君以楊度破壞商辦大局不勝憤恨巳覓得條陳底稿見其措詞荒謬不堪其意蓋欲藉此條陳作　門賦以圖進身現各代表將條陳逐　駁露 
 
 

Page 5

 
 
布以爲　國求榮者戒 
　　連日張代表哭臥郵部門前常有四人潜躡其後至十四日夜張見其行狀類盜遂告知　　下三條某區警員當將一人拘住餘三人聞而潜竄被拘者經警員嚴訊言詞支離張堅請據法處辦劉幼丹廉訪以張尚未失去錢物固請從寛不究在此人巳拘留一夜不知係何人指使寃哉密代表近贈張代表詩云平生足膽智滑稽尤無對談笑烹梁王叱咤千人廢堂堂吾友張後起益可畏秦廷聲一號單父琴忽碎烈山豔如妝别山慘如睡大路還密須慚感惟有涙借問劉元城（謂劉廉訪）此意君知未 
[江侍御賦诗郤金北京]  
　　前侍御江春霖售書出都臺諫諸公以其兩袖清風各有餽贈爲侍御太夫人壽曾誌本報兹聞侍御平日清廉自持即循例之炭敬亦分毫不肯收受日來同臺贈金之事雖經飾辭以進太史仍不謂然巳於十三日函告趙竹垣侍御仍行堅辭並賦七律一章　謝同僚詩云同僚欵洽别應難盛餞躬逢况長官歸去巳無三策獻興來且盡一杯歡也知在宋金爲贐尚記過曹璧反盤閩海舟車今日便還鄉莫作遠行看 
[葛尚書因病出缺詳誌北京]  
　　禮部尚書葛寳華因病續假巳久兹聞尚書初患恙時係去歲舊症復發故仍延朱福詵講學調治而講學所擬之方多屬清洩之品宗伯因部務殷繁身體虚弱欲服温補之劑俾得早日銷假孰意虚不勝補轉至加重旋又改延朱艾卿益藩進以升豁等味日前吐出黄痰盈斗稍覺神氣清爽不意虚弱之體過服峻劑遽爾頭暈氣促竟達危候遂致出缺 
[津浦北叚總辦又將叅辦北京]  
　　津浦鐵路北叚材料廠總辦盧祖華攬權媚外濫用私人貪贓受賄私吞票費各節京師各報日有發布兹聞種種舞弊情形巳爲郵部尚書徐協揆訪悉密派本部右丞李經楚赴津詳細調查均巳得有確據李丞堂於前日回京即照所查禀覆並未代其廻護聞徐協揆得禀大爲震怒現擬具摺從嚴參辦按津浦鐵路開辦以來總辦巳屢易然總辦不過丢官而去耳而四百五十萬磅之借欵消磨盡矣僅撤差不追贓恐無以儆後來之總辦亦何以對四省之紳民 
[度支部又議加取地租北京]  
　　度支部澤尚書因本國地租之輕較各國懸隔甚遠查各國發達向皆改正地租以充國用故國家財力較充今中國地租亦應仿照改正日前巳飭該部田賦司將各省田畝地租規則事　查明並咨商各督撫清丈地畝改正地租有無阻碍之處速即復部以憑考核 
[蒙王條陳籌蒙政策北京]  
　　内蒙哲里木盟科爾沁左翼後旗博多勒噶台親王係僧忠親王之曾孫曾遞封奏一件條陳整頓蒙古政策巳交理藩部郵傳部會議其條陳内容略謂蒙古爲國家屏蔽而塞野貧弱亟宜整頓向來中外大臣所行整頓蒙古之政策不外墾荒設治實則交通不便所墾之地有限而設治又無富敎以善其後若欲統籌善策莫如先修鐵路鐵路廣通則農工商業及興學練兵設官等事皆可以次而理鐵路不通雖有善政皆枝枝節節而爲之也故鐵路爲經營蒙古之本謀而脩路勘綫尤宜縱横並舉縱綫南接京張北達恰克圖横綫東起錦州灣西至青海而錦州灣一綫可於朝陽分枝北轉斜趨洮南以達齊齊哈爾其經費或由部籌或集公債均無不可云云聞郵藩兩部均極贊成不日即將覆奏 
[學部奏設憲政籌備處北京]  
　　學部奏稱憲政之權輿必先資於籌備自非挈其綱領握以機關不足收循序漸進之功且恐失因事制宜之義臣部前奉明詔業將分年籌備事宜開列清單分别奏咨並於上年年終遵照館章先期陳明本年應籌事項各在案復念徒法難行得人尤要曾就臣部設立憲政研究所取敎育行政範圍以内之事關於憲法者繹其要義推究綦詳俾各司人員昕夕研求庶幾按期籌備要政得收切實進行之效兹復欽奉明諭應即專設憲政籌備處責成丞參率同司員認真辦理以仰副朝廷注重立憲廣勵庶官之至意 
[日人逞蠻激成暴動六誌杭州]  
　　日人逞蠻激成暴動一案五誌本報兹悉巡警總局於肇禍之後即將衝突原因及被毁損失各情詳報中座其叙述事情極爲清晰足爲日曲我直無須議賠之明證惟日人尚不肯承認兹將警局詳送清單摘要錄下 
　　起事之原因大井巷日商前田佐治村上喜次郎所開福壽堂蛋餅店於十四夜開門賭彩用氣鎗擊中者爲得彩聞當時有宏裕布莊店夥連中數槍應得彩物日人靳而勿與遂致口角觀者甚衆咸責不應日人村上怒甚毆打學徒於是衆益不平將日人扭住理論適巡警陳俊赶至排解巳將日人放手不意另一日人前田佐巿持槍作欲擊狀於是民人大譁幸有巡官巡警多名赶至勸諭喧噪情形稍定因有一人赴店報告謂日人用鎗打傷店夥復有街民多人蜂擁而至口稱日人用鎗打人定不干休該管巡官巡警儘力勸解惟民聚集巳數百人勢將搗進日店聲稱警察將日人拿辦方散該官巡警允將日人帶回及至巷口又見多人口 
 
 

Page 6

 
 
喊外國人用鎗打人定不放走巡警擁日人飛奔過布巿巷口見有多人口叫打打二十人一避進萬豐醬園一由巡警保護帶至警局當時民人即將萬豐醬園圍住此起事之原因也 
　　鬭毆之狀况甲加害者如何動手日人村上喜次郎用器猛擊乙被害者如何回鬭與日人扯衣互扭丙從旁插入者若干人日人前田佐巿一名帮打商民數十人狂罵未打餘多係旁觀 
　　物之損失若干甲房屋未損乙銀洋小洋約五元銅元數十枚丙貨物方玻璃櫉巳碎内物未失丁帳簿未損失 
　　人之傷痕若何甲害者有無被傷均未受傷乙被害者傷勢如何被日人毆打當時氣暈丙從旁插入者有無被傷無 
　　牽連被累者幾家甲牽累之原因因至日人所設商店尋覔滋事之日人乙牽累者物之損失日商宇都宫未直所失物件一銀洋大洋三元小洋一元餘二衣物呢帽一頂短衣一件背心一件絲手帕一塊燈一盞銀表一只日記簿一本一太平坊重松藥房方一口内藥品掛燈一盞門板二塊少玻璃櫃二格玻璃碎二十餘塊一太平坊丸三藥房方櫃一只玻璃櫉二格櫉左一格玻璃碎櫉右一格破損一大井巷西首近和堂藥店玻璃櫉破五格櫃二只一小井巷口永命堂蛋餅店照相一具損失玻璃櫉一只玻璃碎錢筒内少錢數千文一鼓樓前仁信堂藥房玻璃櫉兩只玻璃破藥櫃兩只略損保險燈一盞一東平巷口信濃藥房大衣鏡兩面洋燈兩盞大小玻璃一百餘塊丙牽累者之傷痕一日人宇都宫未直擠傷腰際頭上皮破出血 
[京師近事]  
　　禮部日前奏請欽派册封慶王之正副使當經派定倫貝子充正使禮部左侍郎景厚充副吏兹聞慶王此次所受册封係今上登極時加封慶王世襲罔替故册寳巳改鑄加封字樣查該册寳係銀質鍍金定本月二十三日午刻由正副使等持節往慶王府邸宣讀聖旨勅封 
　　政府近向英國馬基士木公司訂購軍艦一艘探係裝甲巡洋艦重二千四百噸需欵四十萬磅擬俟工竣後專充練習艦云 
　　憲政編查館現議前與民政部核議調查全國户口限以五年查清其中是否包括蒙藏土司苗猺回部在内未經叙明除蒙藏應别籌辦法而管轄土司苗猺回部之省分亦須再行會同民政部查詢是否能於限内一律查清以免貽誤要政 
　　聞甘督陜撫先後電達政府以現當禁種鶯粟吃緊之時而各省頑民多有狃於近利不遵禁諭甚至有抗拒之舉動旣不能嚴加强迫致啓風潮而禁令所關亦不可敷衍延悮擬請禁煙大臣會同民政部協籌變通辦法以免風潮現政府正在詳議中 
　　澤公前因偶患時症發聲殊艱請假數日聞此時病猶未愈尚須續假 
時評 
[黑龍江航路問題]  
　　自中俄續訂東三省商約之議起。俄商首先注重於黑龍江航路問題。要求俄官提議。今俄使果向外部要求該路共同權以。不特該路巳也。并要求洮南之領事裁判權。蒙古之輸債權。開礦權。在庫倫之俄人不受蒙王管轄權。其欲望之奢侈。殊足令人驚駭。我國而果欲保全滿蒙也者。不但僅以嚴詞拒絶爲對付。並當速行振興之策。 
[軍界之悲觀]  
　　自各省編練新軍以來。軍界之風潮迭起。首發難者爲安徽之兵變。今年則廣東閙事也。蘇州閙事也。清江浦又閙事也。論者每謂欲消弭隱患。應先注重於軍人敎育。欲注重軍人敎育。必自整頓陸軍學堂始。然而陸軍學堂之現象又如是矣。十九日杭州陸軍小學之閙事。以區區飯食不豐之故。竟致搗毁全校。毆傷總辦。夫軍人以服從法律爲主義者也。即使總辦有不遵部章虐待學生之事。亦應公舉代表上書撫院。聲其罪而討之。斷無借廚役不職爲名。聚衆暴動。破壞秩序。而不顧大局如是者。倘因此而全體解散。微特學堂之前功盡棄。即爲學生計。母乃自待太薄乎不禁爲軍界前途一哭。 
[敬告仁錢兩縣]  
　　杭州商民此次爲日商逞蠻閙事。聚衆至數千人者。皆出於一時之公憤。故事平即散也。若其中雜有流氓。安肯一鬨即散。並不波及中國商民。而無搶掠之事乎。乃仁錢兩縣令不自咎。其前此縱容日商在内地營業之非。而反皇皇出示。痛責商民曰查得前夜滋擾。其中雜有流氓祇知一味混閙。事後相率逃亡。自應訪拿究辦。方與治安無妨。嗚呼兩縣令其聽之。欲於治安無妨者。盍速與領事交涉。遷日商於拱埠。始可保後來之治安若因此而欲訪拿究辦。則恐愈激愈怒。而地方之蹂躙將有不堪設想者。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[東三省合辦勸業協贊會辦法奉天]  
　　東督錫制軍會同吉江兩撫奏稱據奉天勸業道呈請聯合三省設立協贊會擬定章程並擇三省適中之地設立事務總所以爲籌辦一切事務之機關所有該會應需各項經費擬援照三省公用分成攤籌成案辦理等情前來節經臣等批准照辦查該會事務所每月通常經費共需銀三百四十兩奉省應攤十成之五每月籌銀一百七十兩吉省應攤十成之三每月籌銀一百零二兩江省應攤十成之二每月籌銀六十八兩此項經費業經議定三省按月照數攤籌其餘該會應需籌辦出品公司股本洋十萬圓官商各半除　股五萬圓外公家應籌銀五萬圓該事務所辦事經費銀七千五百五十兩又派員赴江寗建築三省别館需洋七千五百圓以上三欵共計銀七千五百五十兩洋五萬七千五百圓仍應照章三省按成攤派奉省以五成計應籌銀三千七百七十五兩洋二萬八千七百五十圓吉省以三成計應籌銀二千二百六十五兩洋一萬七千二百五十圓江省以二成計應籌銀一千五百十兩洋一萬一千五百圓至出品公司商股五萬圓即由三省商家按成攤派臣等往復咨商意見相同均各應允照攤飭令三省度支司如數籌撥發交該所應用並聲明嗣後該會經費如有不敷再行隨時按成籌撥俾資接濟 
[鄂省大員公費尚未决議武昌]  
　　湖北司道府各官公費前經楊護督召集司道在會議聽集議巳經訂定數目至督署公費則經司道各官商諸諮議局各員擬定爲每月五千金惟楊護院因係暫綰督篆對於此事不置可否須俟瑞制軍到任後再議而司道府之公費雖訂有數目亦須由司道認可但高方伯齊學使馬廉訪金鹽道吳關道等均係署任咸存依違兩可之見故司道府公費亦未能據爲定案延不出奏職是故也 
[贛省諮議局紀事江西]  
　　贛省諮議局副議長郭。觀察賡平辭職經正議長柬請撫台馮中丞督同行政各官於十四日蒞局監督常駐議員投票互選當衆開票以葉先圻（萍鄉翰林）當選諮議局房屋須照章建造寛大塲所該局以現住劉將軍廟地方房屋狹窄而會議廳又不能容積多人前開常駐議員協會討論此項問題究因公家財政支絀未便另興土木當經議定以澹台門口之官立模範中學党校内餘地堪以建造會議廳現巳呈請馮中丞撥充該局局址惟該處僻居東北隅於交通殊不便利云 
[運動遷省南寗之無效廣西]  
　　去年諮議局提出遷省南寗議案業經决議惟張中丞劄覆以爲利少害多不肯出奏嗣由諮議局議員致函某宫保請其轉達張撫從速出奏以救危亡現接某宫保覆函云昨展公函以諮議局决議移省南寗張中丞未能照議出奏代爲轉達等語移省南寗本係鄙人倡議當時張中丞在弟幕中亦極贊成今閱張中丞箚覆内開前年出省視師周覽地勢熟察情形誠有如桂省京官章奏所云利少害多者撫今思昔悔悚交并云云是張中丞必有真知灼見確有不宜遷省之處始悔前議之未當鄙人未便謬執前見空言敷陳自應靜候中丞酌量辦理爲要專此奉復桂省人士接信後咸以遷省南寗於各方面均有便利今某宫保附和張中丞之議隨同反對謂爲必有真知灼見其實張中丞特以無動爲大耳豈有真知灼見者故對於張中丞此舉頗不滿意云 
[粤省實行禁售外省彩票廣東]  
　　粤督札飭各司局略云照得本署部堂於宣統元年八月廿四日恭摺具奏遵旨籌議賭餉各緣由一摺聲明粤省彩票一項截至冬底爲止並不准他省彩票到粤運銷於十月十八日差弁賫回原摺奉硃批著照所請先經抄錄摺稿咨行欽遵在案兹據廣東諮議局呈稱廣東彩票旣蒙截餉飭商停開則各省彩票似應一律禁其來粤兹聞巿上仍有湖北大小彩票及上海集益保商票銷售擬請迅將廣東禁止彩票理由錄案分咨各省督撫勿令該省彩票到粤分銷並請札飭各地方官一體查禁以期凈絶實爲公便等由到本署部堂據此應即照案欽遵查究以一禁令除咨湖廣總督兩江總督江蘇撫院查照轉飭承辦彩票商人勿令來粤分銷凛遵奏案期絶禍根實紉公誼外合就札飭札到該局即移會巡警道通飭所屬地方文武一體查禁如有銷售外省彩票商人店鋪即行拿究封罰勿稍玩弛仍一面出示曉諭遵照毋違 
[滇越鐵路全路開車雲南]  
　　滇函云滇越鐵路土方填泥各工程日宜良至雲南省城上臘均巳竣工現在舖設鐵軌亦己完備於陽歷二月初開駛貨車三月初即售賣客票至宜良抵河口一叚去冬即巳開車滇境大站爲雲南省城宜良阿迷蒙自河口與法屬老開接壤計程二日路線所經包子纍纍（滇人呼山爲包子）工程極爲險惡法人獨投巨資經營不遺餘力其意何居我人其亦注意之耶 
分類新聞 
政界 
[蘇撫通飭查禁郵電揑控蘇州]  
　　蘇撫寳中丞諭禁郵電揑名控告等情巳略記前報日昨通飭各屬查禁文云郵遞詞訟呈狀曁匿名假 
 
 

Page 11

 
 
　　　　件均經前部院陳分别牌示飭禁續後升任部院瑞在藩司任　　　　准通飭一體禁止各在案誠以民間上控伸訴自應親自來省　　靜候核辦其實係地方公事又當由地方官核轉方與定例相符如果僅憑郵遞電禀虚實巳難懸揣甚或事非切巳冒託公益大題泛稱士民全體臚列逕達一經澈查或並無其事或略有影響文牘川資之虚糜固屬無謂拖累者憑空受害隂謀者旁觀得志于情于理更有未安此邦素爲人文所萃近日參究新學士民之文明道德自必蒸蒸日上所慮闔省之大良莠不齊風氣所趨不無習染本部院忝撫三吳民隱固當勤求治安尤宜保衛今當受任伊始亟宜重申前禁無論何色人等如有上訴尋常詞訟事件均應於三八告期照章親赴或令抱告至本署收呈委員處面遞狀詞靜候訊問核批倘有郵遞之件概予立案不行以免諸弊至郵遞一切匿名泛託訐告等件輕則概不理問重則訪拿本人按律懲辦决不寛貸 
[鄂督電催趕辦禁煙統計武昌]  
　　湖北禁煙公所前遵憲政館章通飭各州縣造送禁煙統計表册限二月内賫省以憑彚辦現限期巳届各廳州縣造送到所者僅三十餘處其未到各屬迭催罔應者尚居多數昨特禀請鄂督電飭未造各州縣限於本月内一律造送到所巳經楊護督核允卽日電飭各郡守督催矣 
[堤工冒濫之真相湖北]  
　　鄂屬天門縣黑牛渡堤垸工程浩大前經天門縣羅令慶昌勘估須錢七萬串即敷修復嗣委知府彭覺先往修則謂須錢十三萬串較原佔幾多至一倍因此改委知府曾廣敷往修現巳動工修至八成而曾太守造銷至省竟開報至二十一萬五千串復較彭守所估多出八萬餘串楊護督以此項工程改委曾守承修原爲力求撙節乃不意轉較原估加增如許之多實屬大負委任深堪駭異若非辦理不得其法即係有心糜費因特仍委彭守覺先前往將此項工程認真考核切實删减另籌辦法尅日電禀核奪祇准照前估减少不准加多以重公欵而杜浮冒 
交涉 
[龍州道提解越邊匿犯之交涉廣東]  
　　廣東著匪何五犯案纍纍久未弋獲前被太平思順道李開詵探悉該匪逃匿越南故特照會邊防法官提解詎該法官據情禀由駐廣州口法領事照會督院略謂龍州道似無直接提犯之權限須由粤督照會廣州法領事轉致法官乃能提解等情袁督據此查中法會議邊防章程内載如有中國犯人逃匿越南由中國官員照會法官即須將犯提解等語並無必須由督院照會法官轉致提解明文且桂邊離越竄遠文牘往還久需時日該匪少縱即逝如須由龍州禀報到轅再行照會轉致提解如此轉折風聲洩漏該匪等必至聞風遠遞何能弋獲且龍州道爲管關道員所有交涉提匪是其專責來照所稱各節碍難承認當即據情札行龍州道飭照章程辦理 
[比商業巳允准停止修路天津]  
　　津海關道札議事會文云前據租界委員張倅式文王縣丞元愷禀稱前奉憲台札開准天津四鄉巡警總局咨稱比商費衛修墊海大道事前並未商允事後質詢比商費衛據稱仍以商准土城孫巡官方爲修理此路爲詞並云雖未立有約據即以東樓村之橋梁亦係費某出資提倡補修以便通行事同一律彰彰在人耳目况旣墊修一二里長之馬路需用工人不少明目昭彰確屬該巡警汛地之内焉有不知之理當經以路政主權所關力爲辯駁無論有無証據會商與否未便置議即應以事論事巡官本無允許他人修路之權而外人亦無擅自修路侵佔主權之理該比商費衛緘口無言隨亦自願以後不爲修理此路任聽其便作爲完結等情據此除咨會南叚巡警局查照並照會比領事查照備案外合行札飭遵照 
軍界 
[一字長蛇陣之新發明漢口]  
　　漢陽鎮張鶴齡鎮軍因近年恭奉諭旨水師改練新操自應演習槍砲講究口號步法以期練成勁　惟長江行軍雖以槍砲居先而駕駛船隻練習槧舵尤爲根本兹值巡閱春操期近特通飭所率漢陽簰洲田江鎮巴河四營略謂本鎮擬于三月中旬出巡所到之處不看陣式但將應操各船列成一字長蛇陣次第盪近帥船官打頭砲兵打　砲演砲之後按船點驗名額驗畢以條子收隊察看槳舵再按閱陸操並查看座船飛划等項如果官兵槍砲有準洋操精純船隻器械光彩鮮明者分别獎賞並咨請提台存記升拔否則亦分别責革參辦至所到地方不准迎送亦不准備辦供應以杜騷擾 
[李提又擬添招衛隊廣東]  
　　李水提現以值此地方多故之際一旦有警必須有護衛親兵隨時足敷調度方足以防意外而資藉手查所部現在雖有先鋒衛隊之設而調度仍屬不敷昨特移請督院擬添招衛隊一營連原有之先鋒協統共編成一標以資親隨而便督率 
學務 
[敎育會集議斥逐視學員鎮江]  
　　本月十八日丹徒縣敎育會特開大會其宗旨本爲補選職員及研究斥逐視學員之辦法嗣因天雨到會者未滿全體三分之二會長楊邦彦君報告開會宗旨後乃提議補選職員謂今會員到者雖多除來賓外祇及其半似暫不能補選衆皆贊成楊君遂謂前日諸君之公呈巳與趙宗抃看過趙現巳知衆不容定當辭退但稍有意見報告諸君如以爲非儘可駁詰惟必俟趙說畢諸君或登台演說或起立報告萬勿嘲雜致起衝突云云趙遂上台報告决定辭職之章見並上報告意見書一紙歷數中學情况並條陳改良意見請决議當由楊君報告中學一切情形復經評議員嚴棟臣駁詰略謂中學固應改良條陳亦有見地獨惜言之不早致有此番舉動且小學之腐敗較之中學殆甚數十倍何以半字不提顯係有意廻護羣皆鼓掌如雷趙羞慚而退退長即提議前次會員吳炳南君所繕公舉視學章程應行斟酌以便定期選舉並函致旅外回鄉届時蒞會隨由張楊李諸君等將章程逐條通過經會長核定後訂期三月初八日開會選舉仍用複選舉法决定後請學台加札委任 
[津貼勸學員勸學川資無錫]  
　　錫金勸學所日前致各區勸學員函云本所承舊設之學務公所遵照部章改爲勸學所巳歷三載查本所應盡之責渾言之曰推廣學務而求達此推廣學務之目的則曰籌欵曰勸學籌欵之法載於部章者曰［勸學員於本管區内調查籌欵興學事項商承總董擬定辦法勸令各村董事切實舉辦此項學堂經費皆責成村董就地籌欵官不經手勸學員但稽查報告於勸學所］此一說也曰［考查迎神賽會演戲之存欵紳富出資建學爲禀請地方官獎勵酌量各地情形令學生交納學費以上爲勸學所總董之責惟須據勸學員之報告聯合村董辦理］此又一說也由前之說責在村董尤賴勸學員之先事調查及調查後之商承總董擬定辦法由後之說責在總董而要須據 
 
 

Page 12

 
 
有勸學員之報告勸學員對於籌欵上之關係如此至於勸學之法具在部章循名知實毋煩臚舉夫以勸學員之責如彼其重而在本所經理之欵除支辦兩邑及首區公立各校外益以本年津貼各校之費出入相抵時虞不敷不能多備各勸學員薪津藉羣策羣力恢張敎育界真實偉大之業日夜慼慼用爲疚心今兹酌提歲費銀四百二十元爲津貼二十一學區勸學員川資之用至如何著手辦事之處俟擇定開勸學員會日期再協議决定 
[兩級師範學生之囂張杭州]  
　　浙江兩級師範開辦未及四年監督業巳七易敷衍因循餋成學生囂張習氣風潮疊出敎員如不恭維學生必至朝上課而夕被逐如前年博物科敎員本係日本早稻田優級生楊君擔任因不見容於學生自行告退續聘某日本人敎授佶倔謷牙理多費解而學生居然俯首帖耳服從惟恐不謹舊年西史一科亦係早稻田優級畢業之夏張二敎員擔任二君素木訥不善辭令學生羣起詰難濫牽課程以外事甚至譏諷哄堂二君憤甚相繼去職新監督頗揣學生之意向電聘某日人來浙敎授巳約月内到杭或云師範生崇拜洋敎員監督敎務長因勢利導聽命恐後置敎育安危於不問浙學前途良可浩嘆 
實業 
[禀復滬金路線之無礙松江]  
　　滬金鐵路經上海紳士發起後禀請官長凡路線經行之處查詢有無窒碍兹華亭金山兩縣巳經申復略謂所過之處雖防海潮冲刷然海灘外尚有護塘但得將護塘增高即無妨碍至路線所經之房屋儘可附入蘇路公司給予相當價值一例收買且兩邑紳民聞有滬金通路之議大爲歡迎將來附股必甚踴躍云云 
[赤坎便添設洋關松江]  
　　近日高雷廉欽商務日形疲敝前經北海商會總董禀呈督院及農工商部請照膠州九龍成案在廣州灣外赤坎埠設立新關復經大部咨行督院札飭司道體察情形妥議各情兹准布政司兼稅務處總辦會同勸業道詳稱略謂廣州灣租界設一洋關僅如黑子之着面其注於此者行將徙之於彼豈能以丸泥而封函谷藉白設關增稅事誠在我但設在租界以内與在租界以外情形迥異且從前借租之際旣未提及則事後創議不免又滋多口且法國能否照辦各國能否公認均無把握萬一議而不允上辱國禮下損主權尤覺無謂北海商會與欽廉兩口相距較遠見聞未確且稅務司亦云未能如願則設洋關以改常稅輕重等耳畫蛇添足何益之有所有廣州灣進出口貨物似仍責成高雷兩口切實稽查整頓赤坎添設洋關一節擬請暫緩等情袁督據詳後當即咨呈農工商部察核 
雜記 
[八十元竟欲扣留行李耶廣西]  
　　梧城某學堂監督張某湘人也前在京師大學堂肄業爲三大怪物之一去年來桂蒙省憲派委南寗某學堂監督照章月薪百元乃自張入校後月薪强支百兩該收支以其爲監督也不敢抗阻計先後濫支薪水約八十元至今年改派梧州某學堂監督去邕後事爲左江道所聞惡其貪鄙適張函邕託友人代取行李道憲知之即飭令將其行李扣留必須張填回八十元始准領回行李 
[窮秀才亦藉講社漁利矣耶漢口]  
　　漢口生員張忠錫發起創辦四字講社其章程係以印就之字一紙售與目不識丁之輩由社員將字義詳細講授俾得啓其聰明仍後紙收錢十文以助經費是將所訂章程具禀學司立案齊學使以奏定學堂章制内並無此項名目且辦法亦甚簡陋直欲藉識字之名爲漁利之地當耶嚴斥不准 
[吳大令身後之慘劇湖北]  
　　吳孝膺大令因虧自溺各同寅無論識與不識靡不深加惋惜身後所遺除虧累外藏書數簏而巳其夫人爲朱參軍鍾琦姊妹行朱館在花堤大坡附近嗣因吳大令身後蕭條議爲遷居以便就近照拂適間壁樓房建築新成遂稅居焉原訂十三日午前遷入所有箱篋什物俱巳預期舁往並留男僕駐彼看守不意先一日夜因作葉子戲致將兩棟樓房俱化烏有吁慘矣 
[潤州苦雨之影響鎮江]  
　　鎮郡自二月初旬以來隂雨連綿百物翔貴迨至十七八九等日雷聲隆隆大雨傾盆畫夜不絶野外菜蔬爲雨所浸不能發達田間二麥則尤日見黄萎目下米價亦因之飛漲第石價至十千四百文貧民操作一日僅可易米一升甚至並一升尚不能得者人心甚爲恐慌數日前句容縣東鎮地方忽有貧民數十人横行巿上倡言搶米各米店聞之一律閉門聞該鎮董事成君等業將提議籌辦平糶以濟民食 
清談 
[簡易識字學塾]  
　　學部編定簡易識字課本後。即通咨各督撫普設此項學塾。督撫札提學司。提學司札府。府札各州縣。至各州縣而更無可推諉。經費無著焉。人才難得焉。章程辦法一切茫如焉相與瞠目不能得一策。 
　　某縣某幕友。有應變才。曰是何難。城廂内外不有私塾乎。各塾師方苦利權爲學堂所奪苟每月貼以四五元。使懸一簡易識字學塾匾額。則三日之間。設千百塾亦易如反掌耳。速定議速詳。方可得嘉獎。何蹙蹙爲。 
　　某令猶豫不能决。曰如學司考查何。曰學司但主轉詳而巳。曰如視學員調查何。曰視學員獨無父母妻子耶。豈區區夫馬費。即可以資事畜者乎 
　　二人相視而笑莫逆於心。議遂定。 
　　不三日。各私塾師奔走某幕友私庽。皇皇若喪家之狗。 
　　又三日。各漆器店。皆添雇夥役。晝夜工作不稍停。 
又三日。城廂内外。簡易識字學塾巳林立雜著 
[國會借鏡錄醒（續）]  
　　十四年八月。北海道開拓使官名虐待其民。於是羣起攻之。不遺餘力。且痛恨朝廷。大有革命之勢。時天皇巡幸東北。左大臣熾仁親王及參議大隈重信扈蹕而行。大隈氏熟察世變。洞觀前途。作明治十五年開憲法會議。十六年開國會之意見書。呈於左大臣熾仁親王。旣而内閣諸官以其未經同僚公議。大不爲然。十一月十一日天皇自北海道歸。昏夜召大臣參議協議要事。十二月忽勅諭開設國會之期。詔曰。 
　　朕繼祖宗二千五百餘年之鴻業。振中古解紐之乾綱。夙夜焦勞。早宜推行立憲政體。俾後世子孫繼繩於勿替。故先於明治八年設元老院。十一年開府縣會。此皆循序漸進之道。當亦爾衆庶所共諒焉。顧立國之體。各殊其宜。非常之事。不容輕舉。而揚遺烈。弘遠謨。通變古今。斷而行之。責在朕躬。今定明治二十三年召集議員。開設國會。以成朕之初志。其組織權限。特命在廷諸臣。寛以時日。斟酌會議經朕　斷。富公布天下。 
　　此詔爲日本立憲政體之基礎。今日雄視亞東。而與文明諸邦齊　並駕者。皆胚胎於此也。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要件 
[俄國東方自由口岸閉鎖之原因及影響（譯日本通商彚纂）（楊志洵）]  
　　俄國之採用保護政策亦地勢所不得不然其爲保護也不用補給政策而專用關稅政策因之物價騰貴有損消費者之利益然其政府不暇顧也但能增國家之收入斯可矣故保護關稅係俄國歷史上之本色近時之閉鎖東方自由口岸亦行其歷史之故事耳夫世人所謂自由口岸云者謂其輸入之貨物仍得自由運致他國自入至出毫不納稅也若海參葳者從前惟貨物進口時無稅其運向俄國内地不問其貨係轉向他國者否概須徵稅此祇得稱之爲無稅口岸今之改制則爲有稅口岸是始終未足以當日由口岸之目也今　姑稱之爲自由口岸試即此自由口岸之閉鎖而窮其原因及影響 
[自由口岸閉鎖之原因] 　 
　　俄國境土廣遠而氣候酷寒地質磽确偶有物産不得不珍重而護持之此固無論其屬境之在歐在亞概不得不然者也顧其歷史嘗於東方開一自由口岸矣更時未幾終　閉鎖者其原因有三列舉如左 
[一鑑於東方俄國之貿易情形]  
　　俄國之外國貿易全然片面之貿易耳片面貿易云者人有輸入而我無輸出也蓋俄國自昔内産不振需要多取給外邦千九百一年曾經閉鎖自由口岸即此故也顧輸入雖可以人爲杜絶而需要不能以人爲禁止於是於稅率表中設有無稅貨物之名稱此無稅貨物皆人牛口用所必需也及日俄戰時輸入竟致缺乏乃不得巳仍開自由口岸戰事旣終片面貿易之趨勢亦復其故步則閉鎖誠意中事矣然新稅率中仍有無稅貨物表 
[二俄國之東方政策]  
　　日俄戰後俄人採用退守主義全力傾注於西比利鐵路雙軌之工程及建設黑龍江鐵路與西比利移民旣欲極力經營則移其歷史之保護政策而用諸東方固其所也 
[三歐俄工商人等之運動]  
　　俄國之歐洲轄境近年商工業雖大爲發達然非自然之發達乃保護政策之結果耳蓋俄國人口一億四千萬之中其需用歐洲文明貨物者僅其上等人民此其人數二百萬至三百萬耳由是其内地所生之物産不免超過於需要此等工商欲擴張其需要之區域其勢不能不於東方謀軍備上及經濟上之獨立乃以此極力運動其政府政府於是不復顧及遠東地方之利益而專顧及國家之全體以爲自由口岸一日不撤即全國工業一日不興且馴致輸入超過金貨外流由是則閉鎖之計决矣 
[自由口岸閉鎖之影響]  
[一閉鎖時之影響]  
　　前次於千九百一年俄國閉鎖東方自由口岸之時課稅之品其輸入者幾乎全行杜絶商况爲之一變此次之閉鎖凡寄居該口之各國商人無不豫先進貨以備其法之實施蓋自俄歷前年五月俄下院决定以後至昨年正月始通過於上院正月十六日始經俄皇裁可三月十四日始行實施中更若干時日故各商可以豫先進貨即在俄韓兩界間之堚春其寄居之中國商人亦復如是（未完） 
各省籌辦地方自治 
[江蘇（南匯）]  
　　南匯城區議事會于昨日午後一句鐘開會首由主席副議長陳贊平君宣布提議事件其議决案如左（一）公推陳贊平宋幼蟾二君爲本會議事規則旁聽規則及自治規約起草員（二）本會文牘庶務等員與董事會照章分設（三）總董董事等報酬因是日議員出席者僅半數俟下次開會再議（四）議員席次當即簽定（五）提前董事會成立日期兹將簽定議員席次錄下一號來建百二號朱亦麟三號顧梅仙四號李桂炎五號趙雲洲六號葉秀峯七號孟雲岩八號李夢熊九號顧頌熙十號陳贊平十一號王季昆十二號徐式時十三號王試梅十四號蔡吉士十五號朱漸逵十六號顧六瑄十七號瞿雅橋十八號沈秉鈞十九號周景樓 
[安徽（蕪湖）]  
　　蕪湖自治公所選舉議員巳於十三日在縣署大堂當衆開壓計當選議員二十七名兹將名單錄下甲級湯善福鄭潤甫陸廷楨潘伯和鮑小琴乙級朱從政崔之誠程瑞鐘譚秉鑑謝師程姜志彬陳廷桂黄大珂于樹敏何傳訓譚保泉李耀焜甘澤吕祖翼汪宏湘顧民德楊尚睿方昭軫崔耀棠翟楷陳鼎徐士芳内有譚君秉鑑一名現爲皖江報館經理難以兼顧業巳辭職聞自治監督擬以次多數李君希甲充補 
本埠新聞 
[商會總協理禀農工商部文（維持商業學堂）]  
　　竊職會前奉憲部札開接據上海商學會職員陳作霖禀稱今春商學公會年例選舉謬推霖主會務竊查此會之設本以研究商學培養商材爲宗旨故有商業中等學堂之舉捐資購地自建校舍一切課程悉合學部定章開辦迄今巳歷四年成效尚屬可觀第籌辦之初祗就同志者捐集開設非由商業團體組織而成境過情遷或以巿面艱難迫於力竭或以遠遊他埠未遑顧及非合埠團體可比担荷愈重持久愈難且學生出身尚無明文亦不足以資鼓勵特將學堂章程科目職員敎員履歷本年收支大概抄呈請提倡維持等情到部除咨行學部核准立案外查閱所開收支清摺尚有不敷欵目事關培植商界人才又經辦有端緒若得商會贊成則衆擎易舉指日即可觀成爲此札飭札到該總協理仰卽會同該道預算學堂常年經費妥爲籌畫俾得底於有成是爲至要此札等因奉此察閱原禀稱學堂開辦四年成效可觀初就同志捐資現因巿面艱難迫於力竭等語職道等以非將成效究竟如何開支能否撙節不敷若干詳細確查不足以明實在錄文函轉調查議董查復稱監院楊秉銓熱心敎育條理秩然學生程度日益進步常年經費除酌收各學生學費膳宿 
 
 

Page 19

 
 
H>第二張第三版 
費及另有常年可靠捐欵洋一千元一併抵過外萬分節省每年凈不敷洋四千五百元由監院詳列預算表附請採擇前來即於常會日邀集各議董公同核議僉以該學堂旣著成效培植商界人才應即照表維持以免中輟所少本年經費洋四千大百元議由職會認十分之四計洋一千八百元滬南商會認十分之三計洋一千三百五十元商學公會認十分之三計洋一千三百五十元匀擔責任合足洋四千五百元於宣統二年起每年照認數送由商業中等學堂監院楊秉銓分别核收以期持久而宏敎育除照錄議案分函照認外奉飭前因理合將楊監院預算表抄具清摺並分認商業中等學堂不敷經費議决情形繕禀呈乞大人俯賜鑒核實爲公便再查該學堂自本年正月二十日開學後肄業各生巳達一百七十五名内有鄰近各府縣負笈就學住堂膳宿之學生九十名程度均能合格較之上届學生名額實巳增多二宿合併附陳 
[官紳履勘河工]  
　　本縣田大令昨偕蒲肇河工稽查員游别駕下鄉至徐家匯河工局會同紳士察勘工程聞此叚河工本限二月十一日挑竣現因連日大雨積水過多未能遵限官紳到塲察看後即飭將壩拆去以疏水勢其未開各處着即一律停工俟秋後再行舉辦 
[兇犯毁枷脫逃六誌]  
　　戳傷妓女小翠子之龔三郎毁枷脫逃後尚未緝獲兹本縣田大令查得捕頭陳昌向在滬南與崇明帮渡船熟悉龔三郎之父本係船户昨特加差陳昌孫駿成裕吉祥等四人帮同查緝 
[巡官掩捕賭徒續誌]  
　　閘北四路分局巡官長警等在華興坊顧同祿家拿獲賭棍王和子等二十人押候訊究巳紀昨報昨日午後經黄正巡官提訊先據丁阿毛供該處聚賭巳久十八晚由沈阿根邀往同賭係大英子（即王和子）推莊輸空洋一百九十餘元由顧担保約二十晚往取致被逮案沈阿根供是晚贏得金練一條事後驗非真金前往理論致被拿案張阿三供現在鐵路文案巡官以其言頗含混再四駁詰始供實名張丙炎繼而自書小人自知犯法六字呈案求宥旋提顧同祿至案訊據供稱職員係江蘇候補知縣現充涙寗鐵路總稽查是晚聚賭實係現充典當包探之徐福林爲首當時卽跳窓逃逸質之其餘各人所供略同巡官謂顧曰衆供鑿鑿豈容諱賴判仍分别還押聽候解送總局嚴辦 
[沙船撞沉渡船]  
　擺渡船户蘇阿弟昨載渡客十五人駛至陸家嘴地方被青口帮沙船碰撞全船覆没旋由水巡援起十一人其餘四人尚無下落當時蘇阿弟即將沙船夥孫德雲扭至浦東總巡局經汪正巡官略訊一過移送上海縣訊究 
[汪總巡調署宜興縣]  
　　宜興縣知縣賴豐熙因事撤任調省察看其遺缺現由蘇藩陸方伯酌委上海浦東總巡候補知縣汪漢溪明府龍標署理 
[禀請補給照會]  
　　本縣田大令禀松江府文云案奉憲飭以清查公欵公産一案各州廳縣應設立清查事務所等因業經照准自治公所公推王紳宗駿等六人主任並偕同仁輔元堂設立清查公所由縣分别詳奉憲台一體給發照會准辦在案兹復准該公所以清查事宜　任繁重鈎稽考核正賴多才復經公同添選得謝紳源深葉紳永孚馬紳軼羣等三人皆素行公正衆望允孚足勝清查之責仍懇請給照會俾便到所視事等情前來伏查所呈係屬實情除先由縣分别照會外合再具文申請仰祈憲台鑒核俯准補給照會俾資相助實爲公便 
[熱心人得毋自悔]  
　　粤婦王胡氏控同鄉人徐阿有攫取包金押髮等情昨由捕房解廨請究氏偕見証陳阿榮投案訴稱婦人在虹口天潼路被徐攫取押髮逃逸由捕追獲解案請究訊之徐供在自來水公司執役是日適在該處經過聞婦人喊救聲小的熱心帮同追匪致被悮拘到案求察德襄讞商之美副領事仇君判徐交保候查明實情再訊 
[鄉婦虐媳之禍端]  
　　二十三保十圖胡家弄鄉婦胡陳氏之媳某氏日前被陳氏毆罵後不知如何所然身死迨某氏之母聞悉趕往理論早巳收殮現正吵閙不堪不知若何了結也 
[立豐莊欠欵何多]  
　　厚大莊夥席子青控立豐莊主劉長蔭倒欠巨欵迭誌前報前日又有裕寗裕蘇兩官銀號夥董吉卿夏震附追裕寗被欠銀一萬一千兩裕蘇被欠銀念四萬兩劉供此欵曾由商會董事勸過商人因係受愚不願償還聶司馬判仍交保候再核辦 
[傳訊錢莊經理]  
　　滬道蔡觀察以信大莊經理王眉伯積欠公欵銀一萬餘兩延不繳楚特札公共公廨寳讞員於昨日飭派差役將王傳廨過堂候訊 
[烟紙店失慎]  
　　昨晨天未破曉時西門外萬生橋堍德大生烟紙店不戒於火幸即救息祇焚去樓房三幛 
城内 
[客官失竊]  
　　雲府　補府經歷印花稅總局差遣委員岳汝　昨至縣署禀稱昨乘長江輪船來滬被扒竊偷去衣　及洋四十元求請追緝大令允之 
[城隍誕辰]  
　　本邑城媓神秦裕伯公昨日誕辰滬道委上海縣田大令代往拈香 
[押犯患病]  
　　盜賣地産之巳革地保白歧臻自去年收押至今巳有半年前晚啖喘病發不省人事昨由管所丁役禀報田大令諭傳官醫到所診治 
[道批照錄]  
　　薛恩禀批此案奉飭解司確核勘轉據呈前情現巳附咨蘇臬司彚核辦理並禀兩院憲察核矣仰上海縣轉飭知照此批 
[官事]  
　　淮北六岸督銷局提調兼督帶緝私水陸各營試用直隷州知州徐聿廷昨日到道禀辭回淮吳淞釣船捐局員知縣周慶瑩禀辭回差日本明治政治專門部畢業生　方書到道禀見 
南巿 
[追究保人]  
　　滬北虹口張恆春茶漆店主張崇山之夥梅海榮近因私買日本郵船會社所失之油漆逃逸　失主控由公共公堂將張提案責令交人昨張至南巿吳天元漆店内向担保梅海榮之陳　榮追究囚未遇見遂將其妻陳沈氏扭控工程局審訊氏供丈夫往松江掃墓未回　氏交保限三天函催其夫到案訊核 
[飯店欠債]  
　　邱蘭生去年將集水街之源盛飯店租於許阿福接開　時議定每月租洋二十元押租一百五十元先付五十元餘憑中証立票約期找付刻因至期無著又　欠租洋七十元向討恃蠻遂扭至工程局經陳副裁判訊明判許交保理楚尚有陸稿薦肉店主吳雲祥附追洋八十元因許不認着吳邀請同業勸理 
[密查賭博]  
　　總工程局巡員　南區區長訪悉該兩處境内仍有賭棍紏賭漁利爰令各　崗巡留心查察如有所聞立即回局報告以憑拿辦 
 
 

Page 20

 
 
[懲辦竊賊]  
　　行竊西門外某姓家門窻什物之曹阿狗王阿六兩人由法捕房拘解公堂訊知事在南巿移送工程局訊辦判各　責一百下拍照逐出並再派　至公堂將贓領回存局候認又竊賊陳吉生潜至華豐弄厚德里劉戴臣家竊取銅花扞一對携贓出外被巡士查獲解至工程局訊實判戒責一百下逐出贓存候秩王具領又南碼頭某醃貨店夥徐紹怡行至毛家弄口被積竊袁長勝摸竊衣袋内皮夾一只内有洋兩元二角當塲扭獲人贓送至工程局訊實判戒責二百下押兩月贓給失主領回 
閘北 
[巡警總局批詞]  
　　民人朱根生禀批據票朱金寳違斷覇産等情如果屬實殊爲不合候補科傳訊核奪着卽知照地保徐天裕禀批據禀巳悉仰該地保邀同周春和之族長周　官等投案聽一訊明再行核奪工人黄順生禀批陳正記病巳就痊應即提案押追免滋　累仰警法科查　速辦毋任狡延着即知照 
英租界 
[有無實據]  
　　顧徐氏控三馬路美仁里長泰客棧主石筱山吞没珠飾契據一案昨日由廨復訊石仍抵賴不認判文原保候查有實據再訊 
[鴇妓拉客]  
　　鴇婦陳楊氏與雉妓曾寳仙張寳寳金二寳王金玉林寳仙王蓮寳洪二寳等在途拉客昨由包探一併傳至公堂訊供不諱判陳鴇罰洋十元洪二寳王蓮寳發押棲流所十天其餘各妓各罰洋五元充公 
[騙案訊實]  
　　留學生張貽芳控施榮卿李伯鴻吞没珠飾價銀一案前晚由廨訊明李施二人串騙屬實判一併押候懲辦 
[妨礙衛生]  
　　石惟信出售攙水牛乳被工部局西人查見昨報捕房將石博至公廨訊明判罰洋三十元充公 
[小孩待認]  
　　小孩朱阿三在途啼哭由捕帶入捕房送廨請訊孩供川沙人年十歲在滬學習水木作父名咸林　在原籍判留候家屬來滬認領 
[茶館聚賭]  
　　楊　浦方明嵐茶館聚衆賭博由捕查獲昨解公廨請究判方罰洋十五元充公賭具銷　 
[不認行兇]  
　　陶大昌控流氓丁阿虎拆梢不遂持刀行兇由探將丁查獲昨解公堂請究丁供陶被張松與小　猻二人戳傷小的實不相干讞員以丁縱未行兇亦非安分之徒判先枷示三天期滿再押三月以儆 
[馬夫罰洋]  
　　馬夫王阿生陳阿炳均將車燈上號碼塗抺由捕查見指爲違章昨解公堂訊實判各罰洋三元充公 
[盜賣地産]  
　　魏天生控王萬生吳緝甫盜賣地産一案前晚由廨提訊王吳二人互相推諉判王還押吳交原保限三天理處禀復核斷 
[限期交人]  
　　董春記控張雲亭欠銀一還一案前晚由廨復訊據保人凌富卿投稱張在漢口包工約出月來滬判凌交保限十天交張到案訊核 
[被控控人]  
　　潘渭如控傳民和吞没欵項前晚由廨提訊傅不承認判交保理處惟潘亦有另案被控着印管押候訊 
[竊案類誌]  
　　朱德開竊取新閘捕房包探張天林包車上之銅皮被張拿獲昨解公廨請究讞員以事甚細微判押五天了事嚴阿金竊取金洪英家衣物昨由包探將嚴查獲解廨訊實判押六禮拜 
美租界 
[西人無理]  
　　昨有傭婦黄胡氏投報捕房稱被靶子路一百三十一號門版西人欠工洋十元不還反肆兇毆捕頭飭氏赴領事署控追 
[無心之過]  
　　徐阿三昨拖東洋車至北四川路撞碎某號電車玻璃燈被司　人扭至捕房請飭賠償徐稱因後有馬車馳來是以不及避讓並有乘車西人同來作証捕頭即令司　人歸告公司再行核奪 
[乞丐患病]  
　　病丐萬阿生昨臥黄浦路上由印捕車送捕房轉送公廨請爲安插 
[口角互毆]  
　　胡玉青陳阿根二人昨至西華得路某糕餅店買物與店夥某甲口角相毆由捕一併拘入捕房押候查辦 
法租界 
[同族滋閙]  
　　湖州人吳瑞元前日向族姪媳吳沈氏硬借滋擾由氏報知捕房將吳拘入昨解公廨訊究氏供瑞元前因犯事由族中逐出詎來申後時偕姘婦來家吵閙求請究辦質之吳供叔父死後應由小的承嗣故向理論判吳具　不能再往滋擾所有承嗣一節姑候查明再核 
[仍未還清]  
　　隆泰布莊主金欽衡前控菜巿街蔡同興新衣店主袁章順賴洋一百十三元經公堂讞員聶司馬判令折償洋一百元交保料理在案詎爲時巳久仍未理安前日又著保人交案袁帶呈洋六十八元判給原告具領尚少三十二元限兩禮拜交清 
[客棧怪劇]  
　　同陞泰客棧主婦陳王氏見庽客沈晉良鄉愚可欺於某夜使一蕩婦入内調戲沈堅拒不納該婦無計可施遂將沈枕邊之洋銀三元及白玉一方搶去翌晨沈即投報捕房將該棧主婦拘獲解廨訊究氏言語支吾判罰洋五元充公失物免追一併揮去 
[情或有之]  
　　張毛郎前日掮負土渣膏一簍中途被捕撞見以土渣膏係違禁之物即行拘入捕房昨解公堂訊究張供由素不相識之人囑令挑送後因被捕拿住彼即逸去聶司馬以所供尚屬近情判將土渣充公張即開釋 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
 [iG> 
[瓣香廬崔製半夏認明五開間門面瓣香廬牌號方是的眞]  
　　本店創製消痰半夏　哮喘氣急仙丹　參茸虎筋海狗腎　壯陽廣嗣金丹　九種心胃氣痛必愈丹等　久已中外馳名　無庸縷述　但著名之藥　假冐必多　外埠　購藥諸君　無從辨别眞僞　而藥丸又非他物可比　差之毫釐　謬以千里　爲此特登報廣告凡進盆湯衖必須走過絲藥會館認明瓣香廬牌號　尤須認明五開間門面方是的眞無悞若見一開間門面便是假冒如遣僮僕　必須識另字之人　千萬千萬設上海盆湯衖走過絲業會館寗波路口五開間門面瓣香廬總發行所崔宗武啓○製藥所仍根德京路在北里内 
[上海老九章綢緞頋繡號謹擇二月二十一日遷移廣告]  
　　謹啓者敝號設在上海英租界二馬路口迄今四十餘年選置各省名機定織上專各貨金銀庫緞摹本局緞屯絹庫紗線春羅紡漳緞漳絨鴛鴦線緞粧花彩緞花素湖縐徐綾沈濮以及顧綉朝服五彩壽幛等件發客無不精益求精今新增泰東泰西奇様綢緞各色花紗五光六離鮮艷奪目所謂有美必備無物有臻業已遐邇咸知早在　諸尊洞鑒之中今擇本月二十一日遷移於河南路棋盤街北泗涇路口坐西朝東洋臺門面先行交易擇吉開張倘蒙　諸尊光顧自當亷價奉酬誠恐五大洲貴客未盡周知特此布聞伏惟　台鑒　電話三十一日六十九號 
[介紹名醫毒門聖手]  
　　胡蒓香醫士○住二馬路石路西鏡中天照相館東首○誦清堂藥室 
白濁下疳黴毒等症西醫謂之花柳病吾國素無專科自海通以來妓院林立而毒氛流播傳染益多患之者每多貪速求效治之者又皆霸藥亂投一朝失足貽害終身至可慘也吾友儒醫○胡蒓香先生素精岐黃而於花柳病學尤爲注意研究病因之所在貫通中西治法在申臨診多年凡他家所不能醫治斷根者如骨痛筋萎透頂穿鼻一切梅毒重症均可包醫全愈奏效如神弟等介紹多人百無一失欽佩之餘用敢告世之患毒者　姚文欽　席芷靑　彭梅伯　郭頌靑同啓 
[國學扶輪社收買舊書]  
海内藏書家如有各種舊書願讓者外埠請將書名册數函示五日作覆本埠樣書送閱當面議價可也　上海棋盤街平和里本社啓 
[立除烟癮]  
　　廣東彭壽堂始創參茸龍涎香發四草戒烟長生丹萬試萬騐○不用嗎啡○速來嘗試○分售處蘇州都亭橋西新聞報分館○南京坊口大街大英藥房 
本堂秘製戒烟長生丹其靈效之神速可以推倒天下之戒烟藥無論癮之大小身之强弱一服此丹立刻烟癮頓除百病不生次日烟虫烟積悉從大便而下此及人之可以自驗者故多年老癮去如反掌歷年得此戒除者不知凡幾其初戒也開胃提神固無痰喘燥泄半月則人肥氣壯盡除枯槁容顏戒斷後轉弱爲强更能腎元充固是誠戒烟藥中第一妥速靈效者即未戒者間服亦能除痰隨時尤可頂癮並治氣痛瘧痢遺精痰疾每服一粒立效如神烟癮一錢服丹一盒近來藥料驟昂將次加價有志戒烟幸勿再悞每盒一元每打十二盒十元此丸性味之和平功效之雄大無論何種藥品斷不能及較之市上各藥大相天淵遠近嘉許異口同聲服者鑑别幸勿觀望自悞○珍珠嫩面神仙散專治男女烟容靑黑面色枯槁酒剌粉剌雀班紅點等類搽擦數次眞有返老還童之妙最奇者烟容黃枯立變紅潤雀班粉剌立能消滅面色靑黑立轉嬌嫩諸般瘡　立刻退除當此禁烟時代尤爲無上妙品此粉力大效速與他家所售者不同每打六元大瓶六角一試便知小瓶三角每打三元各埠批發代售格外公道　　上海抛球塲南首河南路廣東彭壽堂啓 
P>參茸珠术海狗腎汁壯陽廣嗣金丹 
　　凡購此藥務須認明崔氏瓣香廬牌號附近假冒切切小心○附送奇藥包治陽痿神妙莫測比衆不同海上壯陽種子之藥在坑滿坑在谷滿谷所難得者王道而兼神驗也本廬自開創以來未敢出售此藥者因無盡善盡美之奇效良方故也去秋始於陳尙書家得此出神入化之秘方第藥本昂貴不易製煉故遲至今日始克告成先將老年陽痿少年精竭之人一一試驗無不回天再造健如龍虎乃敢出而問世蓋本廬之名譽關係甚大不得不愼重至再也此丹專治老年陽痿少年陰虚以及精竅不固見色流精未交先洩旣交不久舉而不堅洩而不射或少年誤犯手淫或後天戕伐太過以致腰酸腿軟耳目昏眩神思恍惚身體委頓等症服之壯陽煖腎固精滋陰益命門之眞火療氣血之虚寒腎經旣足諸恙悉平冬不畏冷夏不畏熱鬚髮轉黑視暗若明雖琴瑟屢調精神不倦神勇奮發曲盡歡娱且儘可保險身體轉弱爲强更有比衆不同者如　諸君服無功效儘可將原藥退還情願原洋奉璧惟先走過假冐須認明瓣香廬牌號五開間門面方是的眞每兩實洋二元每料一斤收工本洋二十八元雙料治老年久痿每盒洋五元　遷設上海盆湯衖過絲業會館寗波路口五開間門面瓣香廬總發行所崔宗武啓製藥所仍在北京路根德里内照常交易 
 
 

Page 26

 
 
要摺 
[學部奏增訂各學堂管理通則摺（三）（續）]  
　　經費規條章第十一第一節經費分出欵入欵二種第二節入欵分經常入欵及臨時入欵出欵分經常出欵及臨時出欵均須各按年月詳細列表以便核計第三節學堂内無論何欵概不准挪作學堂以外别項支用第四節每月經費至月終由會計員造具清册呈監督堂長查核年終在京凡學部直轄之學堂逕報部查核非學部直轄之學堂由督學局或八旗學務處轉報學部查核在外省者凡提學司直轄各學堂逕報提學司非直轄各學堂由該管地方官或勸學所總董轉報提學司仍由司彚案分報學部及督撫查核第五節出入欵是否相抵或有贏有絀應於出欵之末注明第六節凡出入欵項均折合銀兩計算第七節出入欵填報表册應按照部頒式樣填寫第八節凡管理學堂會計人員如於經費有侵蝕情弊被人揭發經該管學務衙門查明屬實除撤差外即送交地方官按欵追繳若本堂監督或堂長以及别項人員扶同徇隱確有証據者應一律究辦 
　　接待外客規條章第十二第一節無論何項賓客皆不和擅入堂内各地游覽第二節凡學堂有客來參觀時應由管理員接待第三節參觀人所帶僕從不得隨入講堂齋舍以内第四節學堂中除師生因學事或當節日聚會外應酬一切外客但備茶點無宴會禮第五節堂中人員親友不得擅自入内由門役通報准在客廳接見第六節堂中人員親友來學堂參觀者必由本員親導不得一人任意游覽第七節學生親友皆在學生應接所與該學生接見不得擅入内探望第八節學生親友有欲參觀者由該學生禀准管理員後派員接待第九節學生親友來寠時在上講堂時限内門役不得通報或學生見客時聞上堂號音廳役亦必請客暫退不得妨礙功課第十節堂中無論何人親友均不得在内歇宿 
　　建造學堂　式章第十三第一節學堂地址不可在工塲附近以防有毒之煤烟塵埃等類不可在發生瘴氣之池沼附近不可與茶館酒肆戲園狎邪地方相近此三者於道德衛生均有大礙必須避之萬不得巳亦須在半里以外第二節學堂地址之面積以廣闊爲要尤必向南土地宜乾燥附近宜有溝渠以便消溼其體操塲之位置宜在學舍之南否則東南方西南方均可不宜在北方第三節學堂宜擇水泉清潔之地必考究其附近之井泉河湖適用與否嚴定限制不得任意使用凡掘井以深爲度内周以不滲水之材料以防淤水之侵入上必用井蓋不可與便所及渣草堆穢水坑接近第四節學堂之周圍宜多植樹木惟不礙室内光線及風向爲要萬不可使室内有隂鬱之氣當以落葉樹與常綠樹交互栽植凡有毒之植物及果樹萬不可栽第五節凡學舍若有前後兩進則兩簷間之距離至少必倍於其屋簷之高第六節禮堂占最大之面積大約一千餘平方尺（約縱横三丈以外）或二千餘平方尺（約縱横五丈以外）高等以上學堂宜再展拓小學如不備禮堂得在講堂行禮第七節講堂過大者於學生視力及敎員音聲均有大害其寛當以一丈八尺及二丈四尺爲度其長以二丈四尺及三丈爲度屋簷之高以一丈二尺或一丈五尺爲度凡在南方卑溼之地室内當設地板其地板離地之高以二尺爲度下則四面設透風之穴以透溼氣講堂内油壁之色以淡黄及灰色爲宜寒氣最烈之地方凡窗户必設二重地板宜用雙縫宜設煖鑪第八節物理化學及博物之專用講堂其學生坐位宜用階叚之式其各階段之高以五六寸爲度並宜特設暗室第九節窗之下緣離地以二尺五寸爲度窗門之高以五尺爲度窗之寛以二尺五寸爲度凡窗必開設於相對之兩方爲宜若限於地勢或限於結構僅一方有窗者則窗必位置於學生坐於之左方不可設於學生坐位之前凡掛黑板之壁不可有窗萬不得巳亦必在三尺以外以使學生便於注視凡窗之面積必有該室面積六分之一以上之比例凡窗内必用淺色布幔以蔽日光凡窗扇不可用開闔式宜用左右推移式第十節凡廻廊以三尺深爲度不可過深使礙光線第十一節凡各講堂必備二門以便出入以防意外危險第十二節凡各講堂之門宜用一扇以外開爲度其寛宜在三尺以上（未完） 
專件 
[紀廣東女子許有述番禺楊令濫刑無罪情形]  
　　番愚楊令將無罪之女子許有濫用非刑爲輿論矢集楊令慮上峰查究於初九日始將該女子發交善堂經各善董查問該子子是否在番禺曾受非刑據言去臘因受伊叔嬸誣逼毒打投訴警局展轉押解於本年正月十五日由警署札發番禺十六日由番禺送回河南巡警正局傳伊叔不肯到領二十四日復送警署二十六日再發番禺巳換新官將我收覊二十七日適見有女眷探望同覊之人欲托彼寄聲與毓桂巷堂庶伯母站立鐵閘門内與之攀談管覊爺門大聲喝問汝知否衙門錢規矩勒索通門頭銀十元帶審銀四元八毫我答以無錢要錢請在堂上問官取爺門輩老羞成怒穢言痛罵我恨其無禮問汝輩是何姓名一言我是袁制台一言我是李鴻章弟一言我是家將我謂袁制台堂堂大員何至管理女覊汝輩乃敢冒認褻瀆實屬膽妄爺門聞言益忿將我拳毆頭面玉腫伴婆亦因索錢不遂與爺門串謀密囑同覊女犯四人計陷該女犯一名黄月桂一名十二餘二人人皆呼爲二嬸廿九夜二更前後我正默誦明聖經十二突來調笑諸多醜態我莊言拒絶彼輩計不得行二嬸乃轉騎壓十二手扼其　月桂疾聲呼急伴婆招呼爺門入帶齊鐐扣不由分說將我鎖起或用籐鞭或用口咬推我至一凶穢之房仍復鞭打凌辱萬狀約小時許爺門入言大老爺提堂放汝先開鐐鎖我謂擅鎖不能擅開到堂上再說卒爲所迫開去時我負傷不能行爺門强扛我至堂下未幾楊大老爺坐堂盛怒喝跪大聲詰問我時驚魂未定不知云何傳供爲我緩頰少停問汝何故不從叔父命嫁人答以父巳將我許字吳姓問曾失身何人答以守身如玉可以請驗官曰胡說汝叔言汝勾和尚立即喝打其刑具爲木方凳高尺餘义脚先捺我手貼凳手指及手眼兩處用白辫帶綰住下用人牽緊然後打責先一人打頗輕又易一人打官仍嫌輕喝親兵盡力打去打畢官曰聽我言則釋汝出違則治汝罪我仍以前言自矢官不能屈扛回覊内加雙脚鐐二十九日伴婆及黄月桂等先後來搜身搜去銀九毫五仙當票一張衣服亦被扯爛且聲言大老爺交下蔴繩兩條籐鞭四條利刀一張如不服從綁住鞭打打完即殺終日拳足交下是日下午我憤極痰湧輾轉仲張昏迷不醒同覊阿玉惻然不忍極力救護將痰抺去良久乃甦忽見爺們楊家將等入内一見即打謂我扭斷手鐐藏匿身上非吹簫不可隨在我袋取出斷鐐立將我兩手反縛頸後加鐵枝不能俯仰二月初一早八點鐘幸得看閘之紮脚二嬸與同覊之阿玉阿三八嬸等代向楊家將求情解去反縛手足鐐鎖如故初二日阿玉等再求開鬆 
 
 

Page 27

 
 
楊家將怒曰汝輩再敢言照吹簫辦法初三日我感懷身世掩袖悲啼爺門又入亂鞭初四五時又鞭撻伴婆勸我謝罪我答以無罪何必言謝至初六日始開手　初八日始開脚鐐初九早八點鐘時差役入言今日用轎送汝出獄我言須見官訴明苦情差役恐我和盤托出力勸不可我益堅持各爺門紛紛向我說謂並無將汝難爲不干我事轎夫亦迫我上轎而工值無幾候巳多時我答轎非我雇誰呌汝不抬官太而抬女犯人隨問取回失物咸言無之我問送往何處索閱公文承差初不之允我言看畢即交回及承差給票與我我放入袋内承差色變責我食言我言須將失物交換彼仍不承認我請呌出管覊爺門對証面斥之曰當衙門差搜去婦女些少銀物亦不認帳耶爺門以一員給我我曰多一分不要將原銀擲回卒交九毫五仙再問當票不應惟聲聲稱大小姐我們怕汝官巳坐堂我問是否楊大老爺答言是的并請用轎送我到堂上我不肯因步行上堂所見併非楊大老爺實另一節員委員開言將汝送交善堂何故不願去委員謂到善堂即聽汝自由可以尋因汝師父我答發善堂即由善堂發放何能自由委員謂在善堂由汝擇人我答如不因有夫則早從叔言做少奶委員謂汝好刁我答講道理並非刁委員謂如不刁何故二十八晚在覊閙事我氣極答曰衙門黑暗串同害我如以我爲閙事何以是晚堂上不問我覊内之事而問我家内之事難爲大老爺尚敢說出没良心的話委員接言算官怕汝不必提前事我答必要說明我祖來廣東巳九代均有名色我父亦是二品官職請問大老爺是幾品我如有罪可以在堂上執法用刑雖至死無怨何以做官做得如此狠毒在堂上祇打我數十下反交權與爺門及女犯將我任意私刑毒打委員怒曰我可以再鎖汝汝不怕死耶我答曾尋死兩次二十八晚堂上又經求死楊大老爺不聽謂要磨折我今欲再鎖則再鎖何必又言送我往善堂委員曰今知汝無罪矣我答旣言無罪何以監禁我何以刑迫我委員無言惟開衙役口稱大小姐官巳下氣算汝最體面我又問取回當票委員初給一員加至二員我答當物係從姊妹處借來銀雖多不要委員謂此二員作爲體恤汝我答祇可作爲賠償傳供代答係作賠償不作體恤我答當票巳失我若硬索原贓似覺爲難但須交回衣料委員而銀即物到善堂後可以着人去購我答善堂非聽我使喚衙門如許當差之人旣由衙門搜去應由衙門購回爭論多時傳供探知我感激紮脚二嬸喝令領銀二員護送我到善堂半途代購衣料起行時巳兩打後鎮矣 
小說 
[官塲小說玉樹花（四十六）]  
　　第十二回標俊語寵冠三軍結全書珠穿妙謔 
柳喜聽了。方才自巳抺了眼涙。在袖子中間拿出一樣東西來。遞在吕觀察手内。吕觀察接過來看時。原來是一張長條的紅紙。上面寫着幾個字兒。好像是那裡門上揭下來的一般。吕觀察。看了十分詫異道。這是什。麽東西。柳喜道請大人看這幾個字兒。吕觀察把那一張紅紙。展開看時。只見端端正正的。冩着寵冠三軍的四個大字。吕觀察看了。還不知道這個寫字的是什麽意思。呆呆的望着柳喜問道。這是那一個冩的。柳喜方才把這件事兒。如此如彼的情由。說了一遍又假意把手巾去拭涙。看官。你道這四個字。是那裡來的。原來這個柳喜自從吕觀察派他當了海清兵輪的管帶。一到船上。就把一個當了多年的帮帶。禀請撤回。委了他一個親戚。對着那班手下的人。又是十分托大。見了人。冷佯佯的待理不理。這班手下的人。本來都知道他的底裡。大家都瞧他不起又見了他擺出這般的架子便都存着個輕薄藐視的意思。偏偏的這一番。吕觀察出省巡閱水師。兼察看這些兵輪員役的稱職與否。到了别的船上。看着那些鎗炮。　壞不靈。那班船員。駕駛不熟。吕觀察心中甚是不快。當時撤掉了幾個管帶。又把那些管帶委員。申飭申飭。記過的記過。惟有到了海清船上。吕觀察不免存些私見。將將就就的看了一下。没有申飭倒把柳喜獎勵了幾句。說他辦事認真。柳喜的得意。自不消說却惹得大家都不服起來。本船上的一個文案。本來和柳喜不合。更兼性好詼諧。便趁著柳喜到岸上去的時候。把他管帶房的門口。貼了一張紅紙。紙上寫着寵冠三軍的四個字兒。大家看着。都拍手大笑。等得柳喜從岸上回來。見了這張東西。又羞又怒。傳齊了合船的員弁。問他們是那個做的事情。大家那裡肯說。只推說不知道。柳喜恨恨的責備他們道。你們大家都推不知道。難道就算了麽。幸而是這樣的一件事情。由得你們大家推托。萬一個船上的鎗砲機器。有了什麽損失。你們便怎麽樣呢。柳喜說罷。有一個委員說道船上的鎗砲機件。各人都有各人的專司。有了損失。自然無從推委。這個事情。却不是我們的責任。照例不能問我們的。那位文案更笑嘻嘻的說道。這寵冠三軍的四個字兒。並不是什麽不好的字眼。無非說吕觀察噐重管帶的意思。我們要巴結着寵冠三軍。都巴結不到。管帶何必這般生氣。說着。大家都不顧管帶不管帶。竟一個個都大笑起來笑了一塲。竟自大家散去。 
國外新聞 
[韓國近事彚誌]  
　　二十日東京電云韓民之奉耶敎者現組織韓國公禱會以祈恢復韓國自治之權駐韓統監大臣巳禁止韓國各報登載日韓合併問題並禁續售安重根肖像之明信片 
[英國政界近事]  
　　二十一日倫敦電云英相愛斯奎士君在下議院提議請審查上下兩議院之關係並國會之限其星期四日可望解决此事旣定即以取締上議院否案權議案呈請核議首相愛斯奎士君在下議院演說聲稱目下之地位理應有第二議院輔助行政惟目前之上議院僅爲游戲之處而巳斐爾福君則謂上議院以財政豫算案商諸國民並無不合愛爾蘭黨領袖賴特芒君特向首相道謝謂國民黨將以誠意贊助各議案工黨領袖巴恩斯君亦言該黨同將贊助云 
[俄國實行併吞芬蘭]  
　　二十一日倫敦電云據聖彼得堡電稱俄國處置芬蘭議案巳呈入國會芬蘭制定法律除關於地方事務外均須聽命於俄國立法部芬蘭國會准選代表一員入俄國樞密院議員五人入俄國國會參議一切 
[日本細作被拘]  
　　二十一日倫敦電云據小吕宋電稱美國工兵隊中有兵一名私在考里基杜島以攝相器攝取砲臺形勢察出被拘據供係日人兩名賄令攝取旋將該日人拘獲大約將驅逐出境小吕宋日本僑民咸謂該日人係爲歐洲某國充當細作云按考里基杜島砲臺爲吕宋灣口門之要塞 
 
 

Page 28

 
 
[德國示好於土]  
　　二十一日倫敦電云德國照會土政府謂土國如果限於資財不能於本年與華通使交往則不妨以土爾其在華之利益暫託德國代表及與中國締結通商條約云 
[土布注重邦交]  
　　二十日柏靈電云土政府頒發文告謂布爾茄里亞國君游於土京時曾謂願兩國能互相友愛云 
[德意大臣會談]  
　　二十日柏靈電云德國首相於出離意京之前曾與意國新相及新任外部大臣會談甚久 
[王后爭位受辱]  
　　二十日柏靈電云阿皮西利亞（斐洲東北之小邦）王后因爭繼王位巳拘於尼院（以上譯字林報） 
 
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
 

Page 33

 
 
   
 
 

Page 34

 
 
   
 
 

Page 35

 
 
   
 
 

Page 36

 
 
   
 
 

Page 37

 
 
   
 
 

Page 38

 
 
   
 
 

Page 39

 
 
   
 
 

Page 40

 
 
   
 
