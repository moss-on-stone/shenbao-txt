# 1895 - 200 - 4907994

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[論中國之弊在空言無補]  
　　孔子曰君子每於事而愼於言又曰先行其言而後從之古聖人之於言也必先審旣言之後吾身之行事能踐與否如果事之能坐言起行而後暢然言之否則徒托空言反不如不言之爲妙也今之中國則不然上而官髮中而士子下而庶人莫不狃於便捷苟且之一念而當其大言不慙儼有旁若無人之概官長之在都中者咸以陳善閉邪自負見人過失卽交章彈劾謂某大員誤國殃民某大員貪贓枉法某大員植黨管私其痛哭流涕之談雖皇上英明斷乎不能不以其言爲是然使以彈劾人者易而處某大員之位果能不誤國乎果能不貪贓乎果能不植黨乎卽使無此數弊而所謂大臣以道事君者果可以迂疏寡效畢乃責乎昔年某中堂之壻在京供職頗著風節人之被其糾參者不知凡幾厥後中法戰事身爲大帥望風先逃稀以平昔議論如出兩人豈非空言無補之一證耶官長之在外省者僉以興利除弊自命然往往利不能興弊反乘之卽如我朝近年以來歳費數千萬金創設海軍在皇上方以爲得人而理庶幾成效可觀而封疆大臣當太平無事之日亦遂自信爲器械己精操演己熟於是公然列諸薦章謂某某長於製造某某善於統領某某能辨霧氣非此不足以制西人以怪誕不經之說竟敢上瀆宸聽一旦海疆有事而向之所謂長於製造者逃亡矣向之所謂善於統領者伏法矣向之所謂能辨霧氣者生降於異域矣辜負皇上數十年之屬望虚糜國家數百萬之帑藏清夜自思於心安乎然此等人員平時庸材劣蹟久爲時論所不齒不待一敗塗地令人始燭其奸更有一種大員狃於書生之見自許韜略宏通當邊疆用武之秋亦能奮勇拔戟自成一隊一若勝算獨操封侯可以立致者卒之議論多而成功少師徒撓敗無面見江東父老非又空言無補之一證耶至於士子學古入官通經致用理所固然然當事權未假正無須預獻芻蕘漢之黨錮晉之清談未始非以處士空言而肇禍聖人所以有不在其位不謀其政之戒也今之士子謁老師拜門生甚或條陳萬言之書干謁權要洋洋灑灑縱横時務瞭如指掌而試問其所以上書之心不過欲博一官半爵藉爲鄉黨宗族交游光寵計此外别無他務也若以彼所言之事責成其人未有不措施立蹶者而當軸者往往以言舉人但務虚名不求實效蓋今日之官長卽昔日之士子謬種相傳如融水乳國事之僨端在此輩此次中日議和有割地輸財之舉一時春明舉子動衆聯名求官長代奏力言和議之害平心論之此事洵屬堂堂正正非有血性者不能言固與條陳萬言書者不同然議和之不可中外大小臣工己言之衆矣而皇上仍未兪允者艮以不和則必言戰而戰事實難把握不若休兵息民徐圖振作之爲得計若含和言戰果有萬全制勝之策則朝内朝外袞袞諸公豈無一人見及而顧煩草茅下士之建議哉然則若衆舉子者立言甚正而猶未切中事機洞達時勢不可謂非空言無補也至於庶人之良莠不齊賢愚不等誠不容繩以修身踐言之道然三代之民不識不知順帝之則未聞有上下其議論者今則里巷瑣談輒及軍國之事於天下有道庶人不議之例迥然異矣民俗之偷耶抑官長與士子之空言有以導之耶大抵中國之風俗人情與外國異外國專尚一信字故設立議院俾上下臣民皆得言政府之得失蓋能言卽能行所謂言而有信者也中國之人久不講信若仿西國創立議院恐大言欺人者逞其簧鼓之口徒亂人意而於國家發憤爲雄之道則毫無裨益吾故曰中國之弊不在言路之塞而在空言無補也或曰中國空言之弊吾子旣論之詳矣然今者中日旣和皇上勵精圖治力求善後之策卽内外大小臣工亦復實事求是痛改前非而子猶假紙筆以饒舌豈子之所言非空言乎抑果有補於當世乎則對曰唯是僕之過也 
[諭旨恭錄]  
　　閏五月十七日奉旨分發陜西試用道升允浙江知府郭懷珠廣西知府濮賢恒山西同知徐兆灃江西同知倉爾楨廣東同知黄晋銘山東同知周文充浙江同知沈維驄湖南同知江煇福建同知趙銘安徽直隸州知州陳先覲四川直隸州知州萬錫珩東河通判鄭德潤廣東通判宋夢懷兩淮鹽運判趙普煦直隸直隸州州同吳畬直隸知縣章壽江蘇知縣何亮榘山東知縣秦守中山西知縣廷良張兆熊浙江知縣盛鼎彝周錫康湖南知縣王國珍四川知縣穆秉文廣東知縣兪文萊宋恒坊安徽知縣李文斛山西知縣梅鬱九汪敦元山西知縣徐普楊宜瀚浙江知縣吕遐繹江西知縣沈秉權湖南知縣劉燦藜四川知縣吳有林袁牖土聘婁棟張繼丙馬道節李端槩廣西知縣魏達文陳景華殷有鑑曾鵬星貴州知縣廖映旭兩准鹽大使藍和光俱照例發往保舉湖北補用知府傅屺孫山東補用知縣孫多耀吳增勱浙江補用知縣兪宗淵俱照例用卓異俸滿河南許州直隸州知州吕憲瑞着回任准其卓異加一級仍註册候升欽此同日奉上諭孫家鼐等奏請仍以永清縣知縣王言昌升補東路捕盜同知一摺着吏部議奏欽此同日奉上諭孫家鼐等奏兩淮勸解賑捐出力各員懇恩奬勵一摺着該部議奏單併發欽此同日奉上諭孫家鼐等奏遵查同知陳鏡清叅欵據實覆陳一摺順天東路廳同知陳鏡清派丁訪案任用非人致招物議陳鏡清着交部照例議處供事彭亦山着卽斥革與黄子和楊二均着分别遞解回籍交地方官嚴加管束以示懲儆該部知道欽此○十八日奉上諭雲南雲南府知府員缺緊要着該督撫於通省知府内揀員調補所遺員缺着奎華補授欽此○二十日奉上諭前據宗人府刑部會奏宗室錫鈞呈告御史鍾德祥家丁熊翼臣等訛詐銀兩牽涉本官當派徐桐剛毅會同審訊兹據訊明具奏鍾德祥雖無訛詐銀兩情事惟於錫鈞之賄求免叅該御史收受贓私訊據熊翼臣等供詞業己衆証確鑿乃猶希圖狡卸揑稱郭松亭等赴津情弊顯然亟應確切根究以期水落石出鍾德祥着先行革職歸案審辦欽此同日奉上諭敬信等奏遵保辦理圑防出力員弁開單呈覽一摺着該部議奏單二件併發欽此○廿一日奉上諭步軍統領衙門奏緝獲交拿人犯請交部審辦一摺所有拿獲之趙逢源一名着交刑部審明辦理其劉敬三卽劉起山一名前據倉塲衙門奏稱實係豐益倉花户並非倉匪等語着刑部一併歸案質訊如無把持優害情弊却行奏明釋放欽此 
[大帥征倭]  
　　友人得臺灣來信云劉淵亭大帥忠義薄雲誓不與倭人兩立上月二十日刑牲誓師言詞慷慨 
 
 

Page 2

 
 
旋統率黑旗精兵五營自臺南直攻臺北義旂所指殺氣彌天尅復之期當不逺矣 
[築路風聞]  
　　西報云傳言皇上己降諭旨允築鐵路自鎭江以達天津未知確否按鐵路爲富强之本計中國雖有數處建築不過小試其端所云自鎭江達天津一路曾創議於某君因循未辦論者憾焉今當息兵之後亟宜振作有爲以爲自强之策如此說果見施行豈非一大轉機哉 
[同舟格鬥]  
　　西字報云有輪船名巴勒司由香港赴廣東載有華人之爲運煤小工者一百五十人船中水手則皆係日本人山口後水手與小工忽啓釁端紛紛爭論各執一是及輪船行抵黄埔船主登岸兩下遂愈無顧忌持棍向前格鬥良久有小工一百名受傷送至醫院療冶水手亦有受傷未送醫院同舟共濟可使胡越若一家今乃挾忿尋仇動以干戈從事亦可見冰炭之不相容矣 
[粤勇善嘲]  
　　閱西字報載有粤勇嘲湘勇一則頗足解頤譯之以供談助粤東有湘勇一營駐紥一日有粤兵在湘勇營前行過以湘勇爲懦怯嘲之曰爾等何無用若此前在北地時與日本兵相遇未戰先遁曾無一人出死力以拒戰者可羞孰甚焉湘勇聞其言大爲忿恨遂與粤兵爭鬥附近防營聞信卽有粤勇多人風馳而至與湘勇對敵聲勢洶洶督撫兩院憲聞報調兵前往急爲解散飭湘勇移至别處駐紥以免爭競說者謂湘勇至今己成暮氣棒遭唾駡也奚足怪 
[板橋雜記]  
　　金陵訪事人云三條營人某甲向操雜貨業其妻某氏瓦窰也屢產女孩多溺斃者狠心辣手莫此爲尤上月中旬又將坐草甲親詣神前禱告冀獲寍馨及歸呱呱者己脫胎而下急問穏婆曰雌乎雄乎穏婆以好貨答之甲犬聲曰是豈賠錢貨耻齩牙切齒怒髮衝冠卽欲攫孩置便桶中穏婆慰勸再三甲堅不肯罷穏婆乃婉語之曰太爺請息怒待老身携出抛擲河中可乎甲頷之穏婆遂抱孩而去商諸其姊倩姊之媳乳之噫虎尚不食其子如甲者竟虎之不如矣彼爲穏婆者事不相干竟肯代爲撫養誰謂三姑六婆中心無好人哉○上月二十六日天明時鄱陽輪船由滬抵下關天津人某甲附之而至雇划舟入城至夫子廟碼頭將行李交挑夫荷之登岸行數十武始憶及遺落帳箱一具内有匯票數紙計銀二百餘兩急返至碼頭尋覔但見河中舟艦來往如梭烟水蒼茫無從指認不禁懊憹欲絶拊膺大聲呼曰天乎天乎我其將死於此乎忽岸旁一船户出笑語曰相公無恐相公所雇者係老漢之船遺一帳箱在船中相公莫非因此而欲尋死乎當相公上岸時老漢見有物在屢呼不應遂代爲收存今之檥櫂此間者欲待相公來認也甲聞言喜出望外再三稱謝出巨金贈之船户曰老漢惟不貪意外之財所以垂老年華尚在持篙弄槳若動輙索人酬謝則早己發福發財矣言己鼓櫂而去頃刻卽不知所之噫若斯人者謂非風塵中之隱君子歟○上月二十四日有不施轡勒之黄標馬一匹不知誰氏所飼由城北一路飛奔而來逢人便踏遇物卽嚙直奔至中正街市口横衝直撞勢莫能攖人皆躱避不及將某公館老媪撞翻在地頭破血流又將十三歳之幼童踏斷左膀又有挑煤夫蹋傷胸膛幸未致命當時街衆欲將此馬拴住以待主人尋找再向理論孰知此馬竟一溜烟直衝出三山門不知其所終○保甲總局章觀察因近日驢馬攔街往往釀成禍患且又碍於行走是以出示通衢從嚴申禁其文曰街市横截驢馬有磯往來行人設遇老幼經過撞蹋釀禍非輕米糧攔街卸載麕聚更屬可嗔屢經出示嚴禁何得視爲具又此後馱載糧食不准店前聚停如敢再違禁例提案從重究懲驢夫枷責示衆店主亦不輕縱勿謂言之不早爾等共各凛遵○近來有一種流氓專設丢包之計有人拾取卽誣以扒竊訛詐多端另有一輩人出爲排解名曰檯籠日前有某流氓故意在夫子廟行走失落草串錢五十餘又某店小夥不知其計見卽拾取置於懷内被流氓扭住呼曰扒手在此並索詐票據五千小夥一時有口難分經套帮十餘人擁入芹香茶室調處須備酒席服禮否則剥下衣服以示辱小夥畏其人衆不敢與爭只得隨至酒肆狼吞虎咽不啻風捲殘雲頃刻都盡計鈔八千餘文小夥身帶若干買茶沽酒之外業己用盡勢不能還酒帳流氓等大肆咆哮見其所穿衣服值數無幾遂爲脫身之計將小夥擁至街心拳如雨下一哄而散店主見小夥身受重傷恐釀巨禍祗得將筵席之費權付之於流水流氓之猖獗如此誠地方之隱患也 
[禾郡官聲]  
　　嘉府七縣更易其三海鹽縣調補吳邑尊石門縣調署熊邑尊秀水縣調署金邑尊庭棟惟熊邑尊己經接印聞金邑尊初定於上月二十六日接印不意至今未來後知省中尚有未了事件故須改期於六月初六日履新任事吳邑尊亦未到禾聞須於六月初二日始赴海鹽新任云 
[章江仕版]  
　　新任江臯翁小山廉訪曾桂十三日接篆前己報知兹悉廉訪於是日由公館至臯署行拜儀門及接印信禮畢陞坐公堂受賀并傳見屬員旋詣撫院禀知任事并詣各處謝賀前署臯繆芷汀廉訪交篆後亦詣撫院禀知卸事聞不日卽須遷出臯署以便新任遷入云○原任建昌府王梅臣太守春於夏初因病出缺己經列報兹哲嗣理藩院候補筆帖式珠蘭扶太守靈親回旗道出章江各官咸往　奠○新淦縣沈嘯雲明府壽龍近因患病請假回省就醫上憲批准後以卽用縣倪樸齋明府廷慶暫署明府癸未進士甲申到省聽鼓十年屢派差便此次初綰銅符想不難施其種花妙手也又廣豐縣夏曉巖明府之森雲都縣王子約明府守廉俱報丁憂所遺廣豐印務以卽用縣王承哉明府啓烈酌署所遺雲都印務以候補縣蔡玉庭明府瑩輪署 
[温郡試事餘聞]  
　　温州府徐乃秋太尊持玉尺以量才一時庠序中人莫不服老眼無花鑑衡得當兹將初二覆諸題備錄於後永嘉有如時雨化之者瑞安有私淑艾者經題閏月則闔門左扉詩題五月江深草閣寒得寒字樂清所以不願人之膏梁之味也平陽所以不願人之文繡也經題五月鳴蜩詩題賦得日長如小年得年字二十二日覆四縣子不語兩節永嘉初覆孔憲銘第一樂清蔣希周第一瑞安林贊周第一平陽邱錦舒第一二覆第一永嘉潘宗藩樂清王佑宸瑞安黄振壎平陽馬廷駒餘俟續聞再錄○寍州向有飛卷之風實爲考試惡習徐太守早知其弊故此次關防甚爲嚴密十五日初覆永瑞兩縣於清晨時塲外己將首題傳遍嗣因塲内防範極嚴有文成錦綉苦於無隙可乘者有僅遞小講而講下不能傳入者以故取列前茅諸君均屬眞才實學迨十八日初復樂平塲内有某小使潜在東廊後面牆隈窺探被徐太尊親自拿獲查究該處適與府前街第一齋紙店毗連立飭府役前往查騐不意帳房後墻果有新挖穴隙太守訪悉該店開設己六七十年素係誠實因不深究僅將帳房門窓用封條封固並將該小使叱退詎有考童邵某因此藉口竟於廿三日將第一齋招牌負去不知將來如何了事也○有某考童於二塲出塲時遺失包袱一個内裏書籍當卽禀追捕署陳鏡仁捕廉立飭快役跴緝嚴追果將小偷兄緝獲跟追原贓己經賣與府前文華書坊捕廉命將甲帶往文華堂追還大小書卷九十六本如數給還詎該童稱包内書籍有一百零四本尚少八本值洋百餘番向捕衙滋閙定要快役交出銷贓之人陳捕廉深恐貽累文華致多訟釁諭令快班不必指出飭將報竊門丁辭歇以報時並未記明本數是以昭予薄懲噫考試挾帶有于公令何該童竟不知廉恥而尚嘵嘵不己也 
[劉市叢談]  
　　蘇州訪事人來函云滸墅關上有某雜糧鋪係本地人某甲所開本月下旬某夜三鼓時突有一賊匪穴牆而　甲於睡夢中驚醒躍起燭視見賊面塗花粉身穿黑衣甲謂之曰我與汝並非不相識者將欲何爲該賊口操北音而答曰我此來旣不要汝貨物亦不要汝米糧但要汝頭顱足矣言己舉手揮刃砍甲倒地鮮血直冲甲妻某氏急卽趨救亦被該匪兇毆一頓甲旋卽因傷斃命事爲長洲縣王大令訪聞立卽飭差傳該地甲到案細訊原委至該地甲供詞如何及若何辦理容俟續錄○上月廿六日木瀆鎭某姓家嬸姪二人不知因何口角姪始僅 
 
 

Page 3

 
 
　言挺撞繼竟向嬸揮拳偶一失手竟將嬸母毆斃當經鄰右人等將姪獲住一面喚地甲投吳縣署報案請騐凌大令准詞立卽下鄉詣騐聞騐　　　　　　　　　　　　　　　身帶回縣署候訊核辦○上用廿六日下午省中接到刑部釘封文書卽於司縣等監内提出盜犯三名至元和縣大堂綁縳是日輪應吳縣監斬適因凌大令詣木凟相騐未回當由府尊桐太守另委元和縣葉大令代監葉大令卽會同中軍守備夏守戎帶兵二哨將該三犯解赴北寺大校塲處决聞該三犯皆係巨盜積案如山今兹明正典刑足爲愍不畏法者戒○察院巷口有某甲年近不惑素患疝氣症每發必呻吟牀褥者數日日前忽又大作痛楚較前更甚輾轉反側忿不欲生突取并州快剪竟將腎囊剪破登時鮮血淋漓不省人事家人瞥見之下不覺駭極狂呼一時鄰右麕集爲之延醫施救皆束手無策旋有人告以此症非請洋醫不可遂將病者舁至葑門外天師莊外國藥房請西醫救治未識能保性命無虞否○臨頓路雪糕橋附近有開來其鋪之蔣某膝下有一小嬌生年未及笄一日與對户某姓子嬉戲不知緣可口角唇鎗舌劍鋒利無前某姓子呆若木雞非美人軍敵手其姊以弟舌戰無能出爲相助并以穢語相加蔣聞之羞忿交并竟取阿芙蓉膏數錢背人吞服至夜半毒發幸經女母覺察立倩某善士用機器施救得慶更生不然枉死城中又將添一寃鬼矣 
[監司回任電音]  
　　昨日清晨官塲接蘇垣來電悉現署臯司黄幼農廉訪奉督憲檄飭仍回蘇松太道本任并聞廉訪定於本月十五日接篆劉觀察則仍回製造局總辦云 
[醫院述聞]  
　　南匯人周松喬腮間患骨槽風不獨飲食不便漸且糜爛不堪徧訪良醫苦無靈藥因於上月中旬買棹來滬投虹口同仁醫院求治適院主又醫生有事往東海因倩哲醫生代理診務哲君細加察騐謂是非刀圭所能奏效無己其乞靈於刀針乎乃於前日約同曹仇諸華醫將周按臥榻上薰以哥𡆗方藥酒使之迷睡旋出利刃將下頷盡行割去以藥敷之俄卽豁然而蘇並無痛苦術亦神矣哉○篷路某成衣店係寍波人某甲所開其夥某乙不知因何口角乙大受厥虧因潛購紫霞膏吞服至十一點鐘時毒發呻吟其聲甚慘甲察知其故倩人舁至同仁醫院求醫醫生如法救之將毒吐盡而愈 
[整頓栅夫]  
　　保甲總巡夏明府以近來竊案繁多諭飭各鋪栅夫認眞防守并擬就栅門上懸一琉璃燈燈上寫明栅夫名姓至栅夫除工資之外須酌加油火費不許地甲稍有减扣以期辦事認眞 
[急症宜防]  
　　日來滬上寒燠不時每發㿜螺痧症前日午後鐘鳴五下洋涇浜内無錫快船上篙師某甲忽罹斯疾醫治不及奏效閱一點鐘許卽魂赴黄泉身世蜉蝣殊可慘也 
[撈獲浮屍]  
　　昨日下午二點鐘由寗波杉板船帶來男屍一具停泊同仁輔元堂門首年約三十左右衣衫藍縷面目模糊不堪辨認當由善堂備棺收殮發壇標誌 
[銅工滋閙]  
　　湖北人某甲招集同鄉四十餘人在西門外楊維橋左近賃屋二三椽製造金鑼等項響器前日下午同夥某乙持洋傘一柄至義盛麫坊購乾麫七文麫坊檐下懸有鳥籠乙悞以傘柄戳下跌破食罐一枚學徒某丙向之索賠坊主聞之以其無心碰撞不與計較揮令出門不圖同業中人以爲辱己一聲呼哨齊執鐵錘擁入曳學徒使出任情毆擊並將坊中各物擊毁一空比隣解勸之人亦遭毆辱巡防局近在咫尺局員急飭勇彈壓若輩自恃人衆誓不甘休局勇欲向拘拿突遭批頰旋拘獲四人連鐵錘二枚解入局中局員升座研訊喝令將爲首之人各責五十板著具改過切結從寛斥釋鐵錘給還及至晚間若輩忽又蜂擁至局將丁戊二局勇擁至附近某茶肆紛紛滋鬧適坊主以學徒受傷且失去洋銀十賀八角奔訴局中局員商請董事馬君出爲排解勸令若輩備香燭向局勇服禮并免具結其事始寢 
[潰勇索餉]  
　　三十七號印捕及一百六十四號華捕拘解常家煇劉洪運唐復興馬清山等向黄楫索擾屠别駕於前晚質訊常供湖南人職員與劉唐馬等均在臺灣統領淮軍綦大人麾下當哨官前月臺北失守後職等均乘輪内渡於閏五月十二日抵埠共有哨官二十餘人及勇丁一百四十餘名現在分居小東門外等處各小客棧住宿職等本擬將各勇丁卽日遣回原籍緣乏川資不克成行嗣悉唐中丞及經理支放委員任汝訪等均己抵滬任委員暫住洋涇浜長生客棧故職與劉洪運等八人均詣任委員處商懇轉求唐大人酌給川資繼而任委員著黄楫發出票銀二百兩作爲各勇丁川資當據黄云此銀必由綦統領掣其墨領結一紙方可將銀交收當時大人因銀數甚微不肯出領結且所領銀數緣人數衆多不敷資遣回籍故職員等與各勇丁均逗留此間昨日職員等復至長生棧托黄楫帶見任委員面懇轉乞唐大人酌量加給俾得將各散勇遣回原籍黄堅不肯帶領職等面見任委員以致爭閙後巡捕前來拘送案下求大老爺作主黄供小的浙江山隂人向在臺北鐵路公司當役前月因臺北省城失守小的旋乘駕時輪船來滬借住長生客棧五號房間其臺撫署之支放委員任大老爺亦住此棧六號房内小的遂與認識日前常家煇等向任老爺乞給各勇丁川資銀兩常等因不能面見任老爺曾托小的傳話數次後由任交下票銀二百兩飭小的轉交與常手收惟須綦統領掣具領結一紙作爲証據因綦統領不肯出具領結以致小的不敢將銀付下現票銀仍存小的處惟任老爺己隨唐大人因事赴江寗謁見張制府現在滬上尚有臺灣後路粮臺賴大人住新閘地方小的可以帶領常等至賴公館當面求見惟常等不應與小的爲難甚至用細麻繩捆縳幸經棧主訴捕到來始得一併解案今求嚴究别駕謂黄曰爾己經手在前不能置身事外著令一併出外妥爲料理毋得再滋事端 
[英界公堂瑣案]  
　　蘇人朱耀仙披剃爲僧向在某處道院爲住持因其母某氏素在上海此次因事來申不料被鄰人趙六卿將其法衣等物設計騙去迨朱事畢到蘇方知此事立卽寫信告氏帮同找尋氏立卽據情投報捕房旋由何瑞福黄四福兩包探將趙拘獲並將各贓吊到昨晨解案失主投案申訴被騙各情務求懲辦趙供蘇州人與朱係屬舊鄰騙物自知不合惟求大老爺恩典屠興之别駕商之薩副領事以趙設計誑騙情殊可惡判令笞責一百板管押十四天以示懲儆○洋人亞而帶同侍者王阿寳等在浦江游船閒玩忽失去鈔票數紙計洋四十六元是時西包探適亦在塲向王根究無著當卽帶入捕房昨晨解案洋人亞而倩行中買辦王步蟾代訴失洋情由並稱當日西探根查後又在廚下查出洋人之雪茄烟三枝確係原贓洋則並未查得王堅稱並無其事實被誣指别駕謂疑竊無憑姑著將王押候飭查如能照數賠洋則押滿一禮拜釋放否則須押三禮拜○一百六十三號華捕拘解陸之安到案禀稱昨日小的向某小車查看捐照陸忽從旁覇阻爲此解請訊究陸供本地人小車係小的自置巡捕向查捐照不知何故將事夫毆打小的上前詢問亦被打傷現有傷痕求騐别駕判罰陸洋半元○包探秦少卿禀稱流氓王金榮向鄉人張阿生拆梢因張身畔無錢土等卽强將所穿衣服剥下事經小的查知爲此解請訊判别駕略加研詰以金榮拆梢可惡判將王押候責釋○包探沈金隆禀稱葉金生竊取姚守正之板箱四十八只計值洋七元報捕後經小的將葉拘獲送請訊究姚守正投案申訴前情請道失贓葉供板箱業己售去情願賠償洋七元現先繳洋二元二角别駕判令措繳洋四元八角外再管押一禮拜○包探倪順泉禀稱王阿三竊取王國興之牛皮數張售與葉金觀又竊王利山王炳祥之綢布衣數件質錢將質票迅與沈成來經小的查明各節因將一千人拘解請訊失主王國興等投案請領失贓王阿三供認行竊收贓葉金觀供因不知是竊贓故敢收買業己售脫贓己無從交出沈成來供與王阿三素來認識然亦不知是賊故受伊質票數紙那駕判將王阿二笞責二百板管押兩禮拜葉金觀罰洋十三元以十元賠償牛皮價洋以三元撥充善舉沈 
 
 

Page 4

 
 
成來管押三天○倪包探又解周阿根唐成雙到案禀稱匪有剪綹賊竊取吳連堂家小孩之銀手釧一只當被看破追赶賊卽抛贓逃逸今將拾鐲質錢之周阿根唐成雙解請訊究吳投案申訴情由周供物係拾得實係貪小所致别駕判令各押五天○包探竇如海禀稱倪阿鑑竊取同居范才生胡金金等家茶壺綢褲各一件經小的拘獲人贓送究范胡二人投案領贓倪供認行竊别駕判令笞責五十板管押兩禮拜○張如高手持銅洋至趙堂所開之錢莊混用當被察出扭交捕房昨晨解案趙堂投案供稱張來兌洋先係銀洋及估看後彼卽乘隙掉換銅洋當被小的看破扭捕送案張供詞支吾别駕判令管押兩天○粤人梁友桂竊取梁珍洪之布衣四件經包探倪順泉拘獲人贓送究梁珍洪投案領贓梁友桂俯首無詞别駕訊得梁友桂行竊屬實判令笞責一百板遞回廣東○水巡捕拘解在浦江抛泥作踐之工人陳長生到案請判别駕略加訊問判令罰洋五元 
[美界捕房紀事]  
　　前晚包探范進才在外虹口老街第二號門牌信順客棧查獲偷兒某甲拘入捕房捕頭研究之餘甲自言姓張名長林本年三月曾在通運碼頭寳華輪船上竊得某客所携功牌五套上有給儘先都司五起勝收執等字又借票一帋計銀一百兩象牙筋十雙均窩囤信順客棧内捕頭遂備范探將棧主毛步青拘入捕房押候解送英公當請讞員訊辦○鋸匠王金泉賃屋西穿虹浜收崇明人沈青郎爲學徒目前青郎之父沈益之串竊棉被一條事爲王所察知不動聲色於昨晨在北河南路將益之尋獲交與包探倪順泉連青郎拘入捕房捕頭詰問情由益之堅不承認及倪探在身畔搜出當票一帋觀之的係失贓始默然不語捕頭令將原贓吊出押候解送英公堂請究○有方竹溪者聞係南市王家碼頭順生米行執事人上月之晦至虹口西華德路恊興飯館收取米價與館主某甲口角扭入捕房甲言欠彼米銀屬實惟方曾欠會項若干可以劃扣另有宋長長者稱被方吞没會銀甚鉅方言會項有首會曹展卿在與我無干至於所欠米銀不得在會中劃扣捕頭命傳曹到案告以爾係會總可將會項妥爲料理甲之米銀應得如數付給隨令一併釋去 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[藉端滋擾]  
　　四百三十一號巡捕解送索錢口角之蔡梅坡陸蘭如至廨由屠别駕庭訊蔡供本邑人向習錢業上年冬間經友人李少梅薦在老閘大街陸蘭如所開晉昌小錢莊爲夥議定每月辛資錢二千文至今春歇出當陸開店時向小的借用帳檯錢櫃及算盤等物均未收逺邇因陸店己閉歇昨日小的雇挑夫數人向陸索還前項傢伙詎陸反誣小的積欠透支工錢六千餘文以致爭執後經巡捕送案求請訊究陸供松江人前在治下開設晋昌小錢莊延蔡爲夥言明每月辛工錢一千四百文至被透支錢六千餘以致將帳桌錢櫃等扣住不料蔡突於昨日糾集無賴多人不問情由强將物件搬去以致口角爭吵反至捕房朦訴今蒙提訊尚乞嚴究别駕訊得蔡梅坡不應藉端滋擾姑念年輕無知從寛著具改過切結存案備查以後不得再滋事端人証一併飭釋 
[上海縣署瑣案]  
　　朱寳心扭控張阿本掯付煤價銀前晚黄大令倩帮審委員夏明府升坐花廳研訊朱偕夥陳元同訴稱原籍蘇州與金陵某局總辦蔡老爺相識囑小的在甲專管購煤之事所有金陵總局由洪某經理上海分局由沈松浦經理此次來煤七十墩由小的託張阿本轉覔顧言明每墩價銀五兩二錢半除去用錢一錢計實銀每墩五兩一錢五分當收洋銀七十圓餘約半月内付清到期一味游移是以情急扭案張供稱小的係寗波定海廳人在治下南市開設煤炭店朱託代銷之煤其價銀每墩除去用錢一錢之外另有零費七分計實價銀每墩五兩零八分沈言洪欠伊之銀囑小的將價掯付伊得以割扣小的信之是以暫緩付去沈供稱原籍湖南在上海煤礦分局富司事因總局結欠職員銀兩擬將此欵割收免得往返封晉明供稱在煤礦總局司帳此次奉蔡總辦之命帶煤來滬由朱經售被張吞没煤價至今不付尚乞訊追明府判曰往來欵項各有經手亟宜各清各欵不能隔手割收致多枝節旣據沈松浦供被總局結欠銀兩亦應自向總局算理不得擅將别人轉手之欵割收隨著張沈覓取保人卽日如數繳銀各人遵斷而退○月前陳汝寅與龔友樵互控占地黄大令飭亭耆前往丈量禀覆前晚夏明府提齊黄造訊供亭耆禀　丈見有空地一分二厘若併與陳尚屬不敷併與龔則恰符其數照册核計龔應加五厘其七不應歸與陳姓明府傳訊翼供稱武生年六十六歳家住本城八鋪晝錦牌樓昆季三房早經分產有坐落本城曲尺灣市房一所地與龔毗連刻下龔起造房屋所占之地不止一分二厘其地向由武生安設小缸現被龔强行占去龔供稱小的現方起造市房照原契丈量地址應得一分二厘方與原契脗合前經亭耆從街中丈起並無占並之據明府曰照亭耆禀覆爾應得五里並無一分二厘可知確己侵占現亭耆繪呈圖樣詳細無訛陳堅稱武生細算卽一分二厘盡歸武生尚無不足明府飭令退去候飭亭耆再行詳細丈量明白繪圖呈候核斷○日前滬軍營統領蕭雲卿軍門飭管帶官某君　送遊勇何玉成文春和兩名到縣黄大令飭收所候訊前晚夏明府提案研訊何供稱小的係湖南人年三十二歳去秋由原籍來滬在滬防左營當棚頭現己裁撤無資兩船回籍然並不敢滋生事端惟向管帶稍借川資而己文供亦相同明府仍飭收所候核○昨日清晨黄大令拈香回○時各烏木作主三十餘人長跪大堂遞禀訴稱作夥相約霸持停工不作者己十餘日有碍生理叩請諭令作工大令問因何停工答稱行規每人每年祗收一學徒伊等不依故相約停工不作大令諭候批示核辦○寡婦朱姜氏訴稱家長朱祝眉在日充當海關舍書納小婦人爲妾生有三子一女現被嫡妻之子次孫乘父喪將小婦人母子女兒盡行逐出平日所居堂樓出租與人每月得租洋銀十七圓竟置小婦人於不顧訴請族長朱筵清勸理不豐是以投案求斷黄大令諭候提訊核奪 
[法界捕房瑣案]  
　　蘇玉興投案訴稱王性元欠銀避匿其子王恒甫挺押不繳請卽追比並求著保將掯匿洋銀二百圓之張青元追究鄭大令謂張業己赴道轅上控俟接到道憲札飭再行訊理可也蘇遂唯唯而退○日新洗衣公司主張維周具呈領狀請領失贓並呈西字信一函失單一紙大令飭探照單逐一檢呈給張領去○前者新康西人控馮正揚姚阿寳將田單抵押銀兩久不贖歸大令訊供之下著押候交人保出限一月内歸楚昨己過期有李金生者持同泰源保單投案具領大令問案懸日久何以今日始來保乎李稱向在蘇州今始回滬大令諭令俟堂期來案候示○大令命提在護城河某姓船上竊取衣包之陳阿榮到案著照原斷笞責一百板從寛釋出勒令回籍不准逗遛○陳發之在北京輪船竊取茶葉因之拘訊昨日大令飭提到案著照原斷先行枷號一月期滿責釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年閏五月十七日京報全錄]  
　　宮門抄○諭旨五道錄前○禮親王等奏風憲官員家丁詐贓被控牽涉本官請派大員會審摺○御史　　奏請節糜費摺○給諫慶等奏保奬獲盜出力各員摺○川督劉奏叅革通判片○又奏請飭知府暫緩回旗片○閏五月十七日户部通政司詹事府廂白旗值日提督衙門引見二十六名○麟中堂謝管宗人府銀庫恩○鍑照謝補進内大臣恩○山海關副都統桂祥到京請安○召見軍機桂祥榮祿○○宗人府宗令和碩禮親王臣世鐸等謹奏爲風憲官員家丁詐贓被控牽涉本官請派大員會審奏祈聖鑒事光緒二十一年五月二十三日准步軍統領衙門咨送宗室錫鈞遣抱馬林呈告御史鍾德祥家丁熊翼臣等訛詐銀兩一案除錫鈞交宗人府傳訊外當經鈔錄訊取詞連人證初文廷等一併送交刑部查錫鈞原供據稱有素不認識之熊翼臣買伊驘頭議價未妥揚言係鍾都老爺所用多有人饋送尚且不肯賞收嗣於五月初一日熊翼臣找向告說鍾都老爺現有奏章拿綽號有錫鈞之名錫鈞央求撤去熊翼臣向稱撤名須用銀五百兩錫鈞恐懼連日調說出給熊翼臣及同手之郭松亭萬利興銀票一百兩取有收條後有興茂永米局初文廷將銀票交恒盛鑪房王致漙往萬利興號取銀經伊扣住同赴官廳喊告等語初文廷原供在米市胡同興茂永米局生理鋪内與教塲四條胡同察院鍾宅交易鍾宅陸續欠米銀一百餘兩五月十七日鍾宅家人熊翼臣持拿萬利興錢鋪銀票二張計一百兩歸還鋪内前欠伊隨將此票交珠寳市恒盛鑪房兌銀該爐房是日遣鋪夥王姓持票往萬利興取銀不意宗室錫鈞將此票扣留聲言與鍾宅有涉訟之事隨赴官廳喊告等語臣等當卽遴派章京司員會同審訊據錫鈞所供與原呈大略相同傳訊初文廷亦供該鋪與鍾宅交易多年鍾宅所付銀票一百兩係熊翼臣親手交付令鋪内收帳實不知銀票來歴迨傳到熊翼臣則一味狡展核與錫鈞等所供大相徑庭不獨於贓證各節匿不吐實且並稱錫鈞爲藉端訛索屢傳郭松亭亦迄未到案查案關風憲官家丁詎贓被人指控詞連本官贓證均有可憑情節極爲重大必須澈底根究始足以肅法紀而重刑章可否簡派大員會同臣等審訊以昭愼重之處謹恭摺奏明請旨奉旨己錄○○江南道監察御史臣管廷獻跪奏爲請節糜費以裕帑儲而培元氣恭摺仰祈聖鑒事竊聞户部以償欵太鉅請飭大學士六部九卿及各直省將軍督撫通盤籌畫一摺己奉旨允準伏思户部爲財賦總匯酌盈劑虚何至束手無策部臣旣無辦法豈内外諸大臣果有辦法乎卽或有法亦不過曰加厘金也借商欵也裁廉俸也加鹽課也興礦務也修鐵路也用鈔票也稅間架也推廣捐例也夫天地生財止有此數我朝歳入之欵乾隆以前不過三千餘萬今則稅厘加徵增至七千餘萬矣列祖列宗有鑒前明末造之失丁賦之制有减無增遵行己久罔敢踰越目今雖無加賦之名而隱有加賦之實稅厘所入何一非小民之脂膏乎上之所獲日以多下之所蓄日所少若再行一切瑣屑補苴之政巧爲朘削無論億秭鉅欵爲數難盈恐閭閻貧匱衆志日離剜肉補瘡病日益甚暫支目前後仍不繼歳復一歳爲累何窮然則居今日而理財不在開源也亦節流而己不必變法也亦法祖而己矣乾隆以前歳入不過三千餘萬康熙年間三藩之變糜爛至七八省用兵至八九年未聞用不足也雍正乾隆年間大兵大役亦所時有未聞用不足也此外普免天下錢糧者六次普免天下漕米者四次以及各省稍有偏災無歳不緩徵無歳不豁免其爲數不知幾萬而部庫則常有七八千萬之儲以昔之所出計今之所入每歳應贏餘五千餘萬而部臣猶以拮据爲慮不知此五千餘萬者果皆實用實銷爲必不可少之欵乎抑蒙蔽侵蝕而盡付諸不可知之數乎爲今之計宜飭户部將現在歳支之欵與乾隆以前歳支之欵澈底清查認眞比較昔有而今無者何欵昔無而今有者何欵同一欵也减於昔者何事增於昔者何事逐欵分晰出具案語彚造清册呈覽其昔有而今無者不計矣其昔無而今有者概從裁撤卽今昔同有而其事徒爲具文無關實用者並可酌量暫行停止皇上亦宜力求儉約所有宮中用度一概規復舊制不使稍有增加伏讀乾隆四十六年九月丁卯高宗純皇帝諭曰卽以内帑而論乾隆初年内務府大臣尚有奏撥部庫銀兩備用之事今則裁减浮費厘剔積弊不特無須奏撥且每歳將内務府庫銀令撥歸户部者勳以百萬計等語可見事無鉅細但能撙節務實自有明效大騐也以今之入欵通盤籌畫使不得過乾隆以前歳出之數計每年可省銀四五千萬兩則二萬萬之賠欵四五年卽可全清全清之後每年常餘四五千萬則厘金可裁而民困蘇矣廉俸可復而官累除矣捐納可停而流品清矣因以造船製砲整飭戎行何難恩周宇中威加海外乎惟是歴來糜費半由中飽積習旣深固結難除今欲驟加裁减必將曰兵多於前餉不可缺也局員薪水不可省也南北洋辦理海防購買船砲營建學堂臺塢曁機器製造等局之要需難緩也夫養兵期有用耳昔時兵少而戰必勝攻必取今時兵多而坐困於區區之島夷則無用之兵宜汰也各省局員久奉論旨裁撤各疆臣因循瞻顧迄未奉行上年山東巡撫李秉衡到任伊始卽將局員裁撤殆盡每年可省五六十萬金東省如此豈他省不能照辦乎各疆臣之意不過以候補人員過多留爲調劑計耳伏查乾隆四十九年有準各省試用人員補期尚逺者呈明回籍俟到班時仍赴原省補用之例卽今大挑知縣尚有截留咨取之例若通飭各該員之補期尚逺無力當差者回籍候補於諸員亦無所損何必以有用之帑項養此無數之聞員乎購買之船砲全歸鳥有不必論矣錫堂臺塢久告成矣機器製造等局創建己二十餘年不知所製者何器所造者何物而應用船砲仍無一不購自外洋又何用此局爲也伏願皇上赫然震怒全行裁撤如有掣肘而阻撓者便是祖宗之罪人國家之蟊賊立予嚴譴無少假借誠以當此創鉅痛深之際正宵旰臥深嘗膽之時欲求有益於國無害於民舍此之外更别無策果能猛力振作則朝廷不得己之苦衷亦無難布昭於天下儻仍一味因循苟且補苴無論鉅欵難盈而所有之財上不在國下不在民而全歸中飽之蠧卽歳入再加數倍庸有濟乎臣亦知積弊旣深厘剔非易然際此時事艱難非改絃更張實無以收振弱起衰之效且率由舊章更覺有利無弊是以不揣冐昧披瀝直陳是否有當伏乞皇上聖鑒謹奏奉旨己錄○○巡視西城工科給事中臣慶綿等跪奏爲遵保拿獲疉次結夥施放洋槍拒傷事主盜犯出力司坊紳董請旨奬勵恭摺具陳仰祈聖鑒事竊臣等准步軍統領衙門於光緒二十年十二月並二十一年四月等日先後移會到城據原文内開各營叅將吳魁麟等會同西城副指揮李有益等曁紳士英麟等拿獲結夥施放洋槍拒傷事主搶刦盜犯張三丫頭劉舜卽劉羣兒張二卽張舜兒三犯均擬斬决梟示並聲明出力各員弁由該衙門自行酌覈請奬等因開列獲盜銜名移會到城臣等查此案西城地界岳各莊案己由西城按限開叅該司坊紳董不分畛域弋獲多名緝捕尚屬認眞未便没其微勞除副指揮李有益業經開復處分抵銷外謹將尤爲出力各員查照定章分别請奬以昭激勸敬繕清單恭呈御覽伏乞皇上聖鑒飭部覈議施行再此摺係西城主稿會同東南二城辦理於二十年十二月十五日按准步軍統領衙門移咨復行取刑部供招於本年四月十一日接據步軍統領衙門移送是以稍遲合併聲明謹奏奉旨己錄○○劉秉璋片再前管撫邊屯務試用通判於啓麟辦事顢頇聲名惡劣未便姑容相應請旨將試用通判於啓麟革職以肅官常理合附片具陳伏乞聖鑒訓示謹奏奉硃批著照所請吏部知道欽此○○留秉璋片再據夔州府知府誠瑞禀稱親父慶印隨任就養於本年三月初二日在署病故該府係屬親子例應於交代後依限請咨扶柩回旗守制緣該府前因夔關咨查騐免旗船稅數之案日久未蒙各關咨復現請將上年入川旗船各貨概由宜昌關現照洋關稅則核至應完數目咨川劃抵以昭簡便而期覈實惟宜昌關查數咨川遲早難以逆料而鉅欵攸關劃抵之案一日不定該府之責一日難卸若依限回旗不但該府交代無從清結卽接任之員不得劃抵確數亦屬無憑接辦懇祈暫緩回旗一俟劃抵案結卽行扶柩回旗等語禀請奏咨展限前來臣查該府所禀係爲愼重關稅交代起見應懇天恩俯念該員任内尚有經手未完事件准其暫緩回旗一俟夔關劃抵之案清解卽由臣飭令扶柩回旗守制以符定制除分咨鄂省督撫臣轉飭宜關查復並分咨户部本旗查照外理合附片具陳伏乞聖鑒謹奏奉硃批該部知道欽此 
 
 

Page 13

 
 
[光緒二十一年閏五月十八日京報全錄]  
　　宫門抄○諭旨兩道錄前○都統崇奏知縣試署期滿擬請實授摺○又奏司員期滿請准暫留片○又奏甄别知縣片○又奏調署同知知縣各缺片○又奏叅革知縣片○署直督王奏叅革千總片○又奏揀員借補叅將摺○將軍依奏留營知州請假回旗片○又奏請准揀補在營各缺摺○閏五月十八日禮部宗人府欽天監廂紅旗值日宗人府引見九名○試用道府升允等謝恩○鄭王請假五日○召見軍機崑岡升允○○奴才崇禮跪奏爲要缺知縣試署一年期滿遵照定章擬請實授恭摺具奏仰祈聖鑒事竊查前因赤峯縣缺出經升任都統慶裕會同直隸督臣李鴻章奏以候補同知張肇熊試署聲明俟該員一年期滿果能辦理裕如再請實授等因具奏由吏部議准覆奏奉旨依議欽此當經轉行遵照在案兹據試署赤峯縣知縣張肇熊詳報該員自光緒二十年六月初四日奉文任事之日起扣至二十一年閏五月初四試署一年期滿造具履歴清册詳經承德府知府崇祥加考轉由熱河道湍多布加考詳請具奏前來奴才查該員張肇熊現年四十四歳係江蘇儀徵縣人由附貢生遵例報捐通政司經歴光緒九年分發到司十年四月初授實缺五月記名倉監督十二月傳補委用倉監督十一年海運奏保以同知不論雙單月選用十二年海運奏保俟補同知後在任以知府補用十三年海運奏保俟歸知府班後賞加三品銜十七年七月截取引見奉旨照例用欽此十一月到直隸省十八年海運奏保俟補知府後以道員用奉旨依議欽此因天津縣讞局結案任邱縣冬撫勞績先後給予拔署州縣二次十月經前任都統奎斌咨調來熱隨經奏請留熱補用奉旨允准十九年八月委署赤峯縣知縣旋卽奏請試署任事之日起連閏扣至二十一年閏五月初四日試署一年期滿查該員張旋熊治理精詳勇於任事試署赤峯縣缺一年於地方公事均能辦理裕如以之實授洵堪勝任與定章亦屬相符謹會同署直隸督臣王文韶合詞恭摺具奏伏乞皇上聖鑒謹奏奉硃批吏部知道欽此○○崇禮片再奴才衙門辦事司員刑部候補主事張登瀛於光緒十八年閏五月十五日到差任事連閏扣至二十一年閏五月十五日三年期滿照例更換惟查熱河現正抽練兵勇派委該司員辦理營務文案糧餉事宜均臻妥恊未便遽易生手查部章凡有年限差事不准保留惟地方正值練兵營務一切尚多未竟事宜正須經理得人該司員旣己襄辦得手未便拘於成格致有貽誤台無仰懇天恩准將該司員暫留數月以資熟手實於公事有裨奴才亦收指臂之助俟數月以後營務諸事就緒再行奏請派員更替奴才爲公事需員起見所有司員三年差滿懇請暫留緣由理合附片具陳伏乞聖鑒訓示謹奏奉硃批著照所請該部知道欽此○○崇禮片再定章候補州縣等官到省一年期滿例應加考甄别歴經辦理在案兹查留熱補用知縣王文翰現年四十五歳係奉天錦州　寗縣監生由直隸分缺先補用巡檢遵海防例報捐府經歴指分直隸試用光緒十四年正月二十八日騐看二月十一日領照十八日到省嗣經派委齎送寳詔來熱遂留熱河差委於十六年七月初五日到郡旋因勦辦朝陽等處教匪肅清案内出力蒙保奏免補本班以知縣先前補用經吏部覆准請咨赴部引見於光緒十九年十二月初十日經吏部帶領引見奉旨著照例用欽此於是月二十日領照起程二十八日到郡復經奏留熱河補用二十年四月二十七日奉硃批吏部知道欽此計自是年五月十一奉到部文之日起扣至二十一年五月十一日止一年期滿例應加考甄别據熱河道湍多布具詳請奏前來奴才查該員王文翰練達安詳能耐勞苦堪以照例補用理合附片陳明伏乞聖鑒謹奏奉硃批吏部知道欽此○○崇禮片再署圍塲糧捕同知何安邦現經奴才調郡差委所遺糧捕同知一缺查有灤平縣知縣晉昌老成練達堪以調署其遞遺灤平縣員缺查有候補知縣王文翰謹愼持公堪以派往署理除分檄飭遵外理合附片具奏伏乞聖鑒謹奏奉硃批吏部知道欽此○○奴才崇禮跪奏爲特叅徇庇家丁辦事草率知縣請旨卽行革職以肅官常恭摺具陳仰祈聖鑒事竊維安民之道首在察吏吏之賢者固當奬勸其不肖者亟宜懲創奴才每於接見文武屬僚披閱公牘靡不留心核其政跡證以平時聲名之優劣查有候補知縣朱光大前在署平泉州知州任内審理程和一案有縱容家丁扣留騾頭情事迨至提訊任令家丁逺颺其徇庇情形己可概見當卽撤任札委熱河道調集全卷人證嚴訊核辦兹據熱河道湍多布訊明屬實詳請奏叅前來奴才覆核無異相應請旨將前署平泉州知州花翎同知銜候補知縣朱光大卽行革職以爲不守官箴徇庇家丁者戒現合恭摺據實直陳伏乞皇上聖鑒訓示謹奏奉硃批著照所請吏部知道欽此○○王文韶片再天津鎭標東安汛千總朱德高因東安縣楊稅務村廟會演戲帶兵前往彈壓查見村人黄相貴家有人聚賭當獲賭犯李羊子等四人起獲賭具紙牌並將平民黄連元誤行拿獲該村將千總等圍住拒傷奪回李羊子等四人因黄連元己被該千總帶走仍復追奪該千總跟役朱連元開放洋槍將隨同奪犯之解瑞和打傷身死兇逃無獲該千總因恐情節輕微檢得從前拿賭所獲寳盒抵作李羊子等賭具冀辦重罪由縣禀經提省飭發保定府訊明並情查該千總朱德高當村人追奪黄連元之時尚未追及非情急勢迫者可比輙任跟役開放洋槍致斃人命事後又聽兇犯逺颺並以寳盒抵換紙牌欲重賭犯罪名種種謬妄殊難姑容據保定府詳由臯司轉請奏叅前來應請旨將藍翎遊擊銜儘先都司天津鎭標東安汛千總朱德高卽行革職以肅營伍餘飭嚴拿逸犯朱連元並李羊子等務獲究辦外理合附片具陳伏乞聖鑒訓示謹奏奉硃批著照所請該部知道了欽此○○署理直隸總督雲貴總督臣王文韶跪奏爲揀員借補叅將員缺恭摺仰祈聖鑒事竊臣接准兵部咨正定鎭標固關營叅將　克達春調補保定營叅將所遺固關營叅將員缺應揀儘先合例人員請補等因臣查固關營叅將轄境遼闊毗連山西操練巡防均關緊要非精明幹練之員弗克勝任查有記名總兵正定鎭標龍固營都司張世達年五十三歳安徽人由武童隨勦髮捻各逆迭著戰功歴保儘先遊擊奏留直隸借補龍固營都司嗣因搶辦東明黄河及永定河漫口大工合龍並剿辦熱河教　出力洊保記名總兵該員年强才練營務熟諳以之借補固關營叅將員缺實堪勝任亦與例章限制相符應懇天恩准其借補以裨營伍除飭取履歴咨部外理合會同直隸提督臣聶士成恭摺具陳伏乞红皇上聖鑒敕部核覆再所遺龍固營都司員缺直隸現有應補人員應請留歸外補合併聲明謹奏奉硃批兵部議奏欽此○○依克唐阿片再上年軍務緊要前敵戰守一切非有曉暢戎機之員不足以資佐理當將花翎升用知府候選直隸州知州晉昌奏調來營札派前敵翼長差使時值軍事迫切未遑奏明該員自任以來鉅細精詳每戰必身臨前敵隨同奴才指揮深資臂助惟數月勞瘁過甚以致精神頓减現因和局己成再三禀請開去差使回旗調治查該員因勞致病尚孫實情現在旣無戰开自應暫給假期一月回旗調治以示體恤而期速痊卽行回營任差理合附片陳明伏乞皇上聖鑒謹奏奉硃批知道了欽此○○依克唐阿跪奏爲援案揀補在營各缺籲懇天恩飭部照准以資鼓勵而策戎行恭摺仰祈聖鑒事竊奴才於光緒二十一年五月初七日曾將仿照軍營章程遴選打仗得力人員專摺奏補吉江咨送佐領各缺在案嗣於五月初八日續准護理黑龍江將軍齊齊哈爾副都統增祺咨送呼倫貝爾城正黄旗索倫驍騎校勝福升授佐領遺出驍騎校缺一分又案查前經奴才調赴行營差委之吉林滿洲廂黄旗藍翎候選主事拉法站筆帖式鍾華呈請開去筆帖式缺仍留營當差以主事在營候選等請蔡批准外自應援案揀擇出力人員奏明請補查有鎭邊軍二起馬隊營官齊齊哈爾城廂黄旗五品頂戴領催全德勇往樸誠頗知勤　堪以請補驍騎校又查有文案處總管吉林鳥槍營漢軍正紅旗升用同知補缺後以通判不論雙單月儘先卽選候選筆帖式馬　　精明練達辦事認眞以之揀補筆帖式遺缺足資得力合無仰懇天恩飭部照准以資鼓勵而策戎行實爲逾格鴻慈除將擬　　　式馬駿顯咨行吉林將軍仍留營當差外其擬補驍騎校全德應俟撤防回省調轉後再行送部補行引見以符定制所有　　　　各缺緣由理合恭摺具陳伏乞皇上聖鑒訓示謹奏奉硃批著照所請該部知道欽此 
 
 

Page 14

 
 
[光緒二十一年閏五月十九日京報全錄]  
　　宮門抄○諭旨一道錄前○御史易奏請飭湔除釐金積弊摺○粤督譚奏請留武員差委片　　　奏揀捕　　片○者總兵楊奏報　印日期摺○總鎭董奏報歴過洋面情形摺○豫撫劉奏　辦盜犯摺○閏五月十六日兵部太常　　　　　　旗值日無引　見○出使大臣裕庚謝恩○肅王慶福松安各請假十日○八額駙立山各續　五　○　年續假十　　　　奏漕船五日回空○召見軍機敬信裕庚○○掌浙江道監察御史臣易俊跪奏爲厘金積弊太深請飭實力湔除妥定章程以杜中飽恭摺仰祈聖鑒事竊維抽厘一事雖屬不得己之舉而數十年來各省防營林立己爲籌餉大宗商民相安久　　累　值需欵孔殷之際與其從旁搜括曷若就此認眞整頓尚可歳增鉅帑不至病民也各省情形不同大要不患來源之少而患　蝕之多不患比較之不嚴而患勸懲之不實臣請敬爲我皇上陳之各省厘差定限一年期滿名爲調劑非有勞績不能得委其最　之厘差非勞績而兼有奥援者仍不能得委充斯差者大卡動獲萬金中卡或數千金小卡亦踰千金夫薪水能有幾何而此盈千累萬苟非作弊竇從何處多來固不待智者而知也其在稍知自愛委員縱未必涓滴歸公尚能顧名思義若劣員則任意侵漁毫無忌憚司事有充司事之費巡丁有充巡丁之費試思司事巡丁有何銀錢賄賂委員乎亦不過取償於商民而己不知司事巡丁私取商民一二金則釐卡少收商民十餘金矣查部章有按年按卡切實比較以收數之盈絀定委員之功過如收數較多再令接辦其短收各員立予記過停委等語各省總局其始非不遵照辦理無如日久視爲具文夤緣者雖多記過而不見撤差安分者雖多記功而不見留辦似此漫無賞罰人雖至愚孰不欲收多報少自飽囊槖乎委員狃於積習先私後公猶望釐金有起色也難矣擬請飭各省將軍督撫臣於厘金一切弊端認眞厘剔並諭令户部妥定章程咨行各直省以從前收數最鉅之年爲定額毋得藉詞减少其比較數目委員姓　接辦年月按月報部以備稽查有一連兩季記過者卽行撤差不得徇情留辦有一連兩季記功者不獨留辦並准咨部奬給虚銜封典倘一連四季記功大卡長收至一萬兩以上中卡長收至五千兩以上下卡長收至二千兩以上者卽准分别酌保升階如此側貪得無厭者不能鑽營戀棧而潔清自好者尚得保奬酬營庶人人勉力奉公儘收儘解比較之數自可逐漸加增第恐不肖委員又欲免過又圖肥己多方抑勒累及商民應由總局刊刻簡明告示徧行張貼如厘卡有額外需索故意留難情事准商民赴總局控告從嚴叅處俾委員知所儆懼不敢違章罔利上有益於國計下無妨於民生矣愚昧之見是否有當謹繕摺具陳伏乞聖鑒訓示謹奏奉旨己錄○○譚鍾麟片再現在和議雖成而臺灣戰事未己粤洋閩海處處毘連防務不容稍懈亟宜挑集各營勇丁練成勁旅以備緩急征調之用惟練兵必先選將值此時事我艱尤當破格用人以期得力兹查有儘先副將梁鴻盛忠勇樸誠老於軍事臣在陜西及福建時歴試其人可用又儘先都司趙奪標曉暢戎機能耐勞苦前兵部尚書彭玉麟會辦廣東海防該員卽隨營出力又守備張鍾血性過人熟悉營務爲將備中傑出之才以上三員責令認眞訓練營務當日有起色合無仰懇天恩俯將梁鴻盛等三員以原官留於廣東差委補用俾臣得收指臂之助除咨部外謹附片具陳伏乞聖鑒訓示謹奏奉硃批著昭所請兵部知道欽此○○譚鍾麟片再查接管卷内准兵部咨廣東瓊州鎭左營守備張煊病故遺缺係陸路題補第五輪第六缺應用揀發人員旣據扣留迅揀合例人員請補等因兹會同護理廣東陸路提督臣劉邦盛在於揀發守備班内詳加揀選除朱近光周國恩二員均告假尚未回營梁文光歐定邦丁憂俱未服滿至陳昌和譚偉英吳家銳丁炳南倫棣榮周夢熊文合鄭潤潮鄭家琅藍廷楷鄧惠良或於此缺人地不宜或營伍尚未嫻熟均未便遷就請補查有潮州鎭左營左哨千總補用守備楊元乾年四十九歳廣東潮州府普寗縣人由勇目遞拔潮州鎭左營左哨千總光緒五年三月二十日接劄嗣於剿辦歸善縣稔山會匪出力案内保奏請以守備不論水陸儘先補用經部議改以守備不論水陸補用光緒十七年五月初五日奉旨依議欽此又於南海等縣緝匪出力案内保奏請俟補守備後以都司補用先換頂戴光緒十九年五月初十日奉旨依議欽此咨送履歴准部咨覆歸入廣東陸路揀發守備班内註册序補臣到任未及三月例不加考查該員并無在外省軍營叅革朦保情弊請補瓊州鎭左營守備堪以勝任合無仰懇天恩俯准以楊元乾補授瓊州鎭左營守備俟部復到日再行給咨送部引見以符定制謹會同護理廣東陸路提督臣劉邦盛附片具陳伏乞聖鑒敕部覈覆施行謹奏奉硃批兵部議奏欽此○○提督銜調署河南南陽鎭總兵歸德鎭總兵奴才楊玉書跪奏爲恭報奴才調署南陽鎭總兵接任日期叩謝天恩仰祈聖鑒事竊奴才於光緒十七年四月蒙恩補授河南歸德鎭總兵本年四月准撫臣咨奏請以奴才與南陽鎭總兵臣崔廷桂互相調署奉旨著照所請欽此等因崔廷桂旋於五月初六日行抵歸郡接印奴才交卸後束裝馳至南陽五月二十五日准護理南陽鎭篆中軍遊擊雙魁將關防文卷等件委員齎送前來遵卽恭設香案望關叩頭謝恩祗領任事伏念奴才一介武夫知識庸愚忝膺專閫夫報涓埃兹蒙恩遇優容調署斯缺感悚彌深查南陽鎭轄境毗連皖楚秦邊時慮匪蹤出没角子山一帶伏莽未清巡防尤急以及練兵肅伍均爲職分所難寛奴才惟有力圖振作遇事咨商撫臣實心經理冀答高厚鴻慈於萬一所有奴才調署接印任事日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○廣西左江鎭總兵調署廣東北海鎭水陸總兵官印務車奇特伯巴圖魯奴才董履高跪奏爲恭報奴才洋巡班滿歴過洋面情形恭摺仰祈聖鑒事竊查道光二十三年十一月初七日欽奉上諭嗣後水師提鎭著於每歳出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此欽遵辦理在案伏查新設北海鎭奉行洋巡章程案内龍門册水師左右兩營所轄洋面每年分上下兩班出洋巡緝上班自正月初一日起至六月底止仍以龍門恊副將統巡下班自七月初一日起至十二月底止改以北海鎭總兵統巡自光緒二十年七月初一日起至十二月度止輪值總兵下班出洋統巡業經前署北海鎭總兵李先義奉旨赴鄂差委所遺北海鎭篆奴才於光緒二十年九月初十日在廣西左江鎭任内接奉兩廣總督臣李瀚章電飭調奴才接署奴才遵於光緒二十年九月二十日將廣西左江鎭篆務交卸起程題報在案於光緒二十年十月初三日行抵廉州北海洋次接印卽日出洋接帶兵船督率值巡備弁兵丁分駕船隻在於上下交界洋面往來梭巡督緝兹届下班統巡期滿所有歴過兩營洋面均屬安靖自光緒二十一年正月初一日起上班統巡洋務當卽照會轄屬署龍門恊副將龍殿甲就日出洋接管飭令認眞統巡督緝務期有盜必獲洋面乂安以仰副聖主綏靖海疆之至意除將洋巡班滿日期呈報兩廣督臣查核外所有奴才下班出洋統巡期滿歴過洋面情形理合據實恭摺具奏伏乞皇上聖鑒冉奴才奉到硃批奏摺三扣節次奉到前署總兵李先義硃批奏摺五扣共八扣合併恭繳謹奏奉硃批知道了欽此○○頭品頂戴河南巡撫臣劉樹堂跪奏爲審明拿獲强刦重犯照章懲辦恭摺仰祈聖鑒事竊查前因豫省盜風未熄請將夥衆强刦重案及土匪游勇仍照定章就近解歸該管府州提訊明確由司核詳批飭就地正法隨時彚奏奉旨允准並將光緒二十年夏季分懲辦盜犯彚案奏咨在案嗣據靈寳縣禀獲迭刦盜犯王營三卽王得堂周中岳卽路　　又名路振邦楊勞三　楊副水劉勞七卽劉薪意等四名訊認迭次結夥持械强刦朱玉貴等家得贓並致死亢榮剛一家四命不諱核其情罪重大未便稽誅當經批飭該營州提案復訊明確禀經行司核議批令將王勞三等四犯照章就地正法傳首犯事地方懸竿示衆以昭炯戒兹據按察使長祿詳請核奏前來除飭取供招咨部外所有光緒二十一年春季分拿獲强刦重犯照章懲辦緣由理合恭摺具陳伏乞皇上聖鑒謹奏奉硃批刑部知道欽此 
 
