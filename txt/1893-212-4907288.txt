# 1893 - 212 - 4907288

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遣者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴錄報端多至倍蓰是以將公堂案牘及一切巷語街談酌量外入附張以冀多多益善敬告閱報諸君尚其俯賜鑒察爲幸此啓 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百一十卷可謂集醫學之大成矣兹由公記倩本局印行字取夫新紙從其白校讎裝訂一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如子成書後始來購取價值當再釐定特此布陳惟冀　雅鑒 
[烟禁宜先於士子說]  
　　余嘗憫天天下聰明智巧之人往往墮於烟霞之窟終其身而不悔爲最可惜或曰是不足惜彼其墮入於烟霞之窟則其人之不聰明非智巧也可知然而自鴉片入中國以來其毒固先中於聰明智巧之士何則非聰明智巧者且不敢輕以嘗試也惟自恃其聰明智巧而以爲外洋旣以此物來華而我華人不能知其吸食之法是貽笑於洋人也於是窮思極想而得其法遂至一倡百和流毒無窮曾有友人談及謂初創吸食鴉片之法者非聖人不辦蓋外洋雖有此物其服食也不過用以入藥或煉之成水或研之成末觀於格致彚編所載外洋食洋藥各法皆備而從無如中國人之吸法者當其始入中國僅有大小各土而已何以忽然想出土當去其皮而熬成膏又何以忽然想出用鐵簽燒於燈上卽可成泡又何以忽然想出截竹以爲槍陶泥以爲斗用簽裝泡於斗門之上向火呼吸可以適意燈則必有罩也灰則可過籠也凡踵事而增華者且置弗論但思其初創之時其心思何等曲折何等宛轉何等玲瓏倘非極聰明極智巧而能之乎迨吸之旣久而遂成痼疾名之曰瘾瘾者疾之隱伏於身而不能主焉者也或書爲引引者引而誘之之謂已雖不欲物交物則引之而已矣其義一也夫中國之人未嘗無聰明智巧之士而何以獨甘陷於黑獄之中而不之悟或以爲氣運使然其實非盡關乎氣運也自定則收取洋藥之稅中國民人遂以爲國家旣明收其稅則必當弛其禁俾中國之人皆得購而服之而後稅項可以增盛而不知國家之所以收烟稅者蓋亦出於不得已而其所以仍有數項人禁其吸食者則不欲毒盡赤子蒼生也官塲中人一或嗜慾太深便登白簡則是官塲中不准吸烟也各處學校皆有烟禁則是士子不准吸烟也各省營汛皆有烟禁則兵亦不准吸烟也士子屬乎文兵弁屬乎武文武兩途皆無吸烟之人則外洋雖以此物毒中國中國之人雖受其毒而尚不至於毒痡四海孰意上之立法也如此而人之骩法也又如彼近來武營中無論爲兵爲弁日常無事每以吸烟爲消遣不特陸營爲然卽兵輪船亦多有之而士子之吸食鴉片者則尤不知其凡幾也或以爲短榻青燈搆思最妙然此物未入中國之時馬工枚速宋豔班香今之人亦未見有能突過前人者彼又借何物以爲搆思之助也吸烟之人往往怠惰不能振作精神恐向之能搆思者至此反不能搆思所謂利欲薰心利之薰心者銅臭是也欲之薰心者殆專指吸烟者而言之此外之所謂欲者皆不足以當薰心二字夫以士子爲人才之根本國家所以教育而陶成之者原欲以爲將來任用之地而乃先不自愛溺於沈痼不亦深負國家作養之意也乎昨得福州友人來函述及福州府張太守考試文童有某童者才華夙擅屢列前茅惟烟癮甚深昕夕一燈相對如影隨形府試時携帶烟具入塲天未黎明卽高臥薄板檯邊颼颼呼吸適爲太守所見遂大發雷霆立傳至案諭以洋烟一物本府嫉恨如仇署中自幕友以迄家丁無一人敢嗜此者考試爲掄才大典宜如何恪恭將事今爾如此荒謬雖有學問何足觀乎遂飭將卷繳回屏之門外並飭禮房書吏將名姓扣除閱之不禁拍案稱快嘗見棘闈之中孔孔伸頭房房露足而每號之中無不有二燈熒然烟氣撲鼻旁人見之以爲甚不適意而嗜此者則適意殊甚無一省不然誠復成何體統倘能皆如張太守之執法則童生先不敢染此生員更無論矣然必待親見之而後禁之則已晚矣此事當責成廪保學師凡有烟隱之生童不予出結苟能認眞釐剔士子又何至墮入黑籍也哉 
[諭旨恭錄]  
　　六月十六日奉旨蘇州織造著慶林去欽此 
[恭錄報效慶典欵項疏]  
　　中外臣工報効皇太后六旬萬壽慶典欵項一疏業經會奏兹將軍機處奏稿照錄於後以供衆覽和碩禮親王臣世鐸等跪奏爲恭逢慶典中外臣工情殷報効藉備工需謹援案具陳並擬定分交經費數目籲懇恩准以遂愚誠事本年二月二十六日内閣奉上諭據總辦萬壽慶典王大臣世鐸等會同内務府奏稱恭查乾隆年間歴次慶典自西華門至西直門將兩旁街道鋪面量加修葺並搭蓋經壇戲臺分叚點設景物各在案明歲恭逢皇太后六旬萬壽可否照案辦理請旨遵行一摺朕謹援成案竭誠籲懇欽奉慈禧端佑康頣昭豫莊誠壽恭欽獻皇太后懿旨西直門外關廂一帶及城内蹕路所經著平治潔凈兩旁鋪面房間稍加修葺至點設景物等項著相度地勢酌量辦理不得踵事增華致滋糜費欽此朕仰承懿旨欽悅實深卽著該王大臣等將一切應辦事宜敬謹妥議具奏欽此臣等遵卽相度地勢分别酌辦除俟查勘明確另行專摺具奏請旨遵行外敬查乾隆年間歴次慶典王公大臣以及京外文武官員各效微忱經欽派大臣將大小臣工願輸經費分别開單進呈仰邀俞允在案明歲恭逢慈禧端佑康頣昭豫莊誠壽恭欽獻皇太后六旬萬壽普天同慶凡屬中外大小臣工皆願祝嘏輸忱共襄盛典臣等查照乾隆年間成案酌擬數目開具清單籲懇天恩俯如所請庶葵藿私衷稍伸萬一至應交欵項臣等公同商酌在京王公及文武大小官員均在户部呈繳其外省文武官員所交之欵卽於各省藩庫運庫織造關稅等庫就近存儲聽候户部提解統由臣等隨時支取備用再查乾隆年間各省鹽商皆有捐輸欵項中各督撫奏明請旨准其報效以膀衢歌巷舞之忱此次各該商衆如有照案呈請者應由各督撫據實奏聞請旨遵辦所有臣等援案懇請報效經費緣由謹缮摺具陳伏祈皇上聖鑒恩准施行謹奏光緖十九年六月初五日具奏本日軍機處奉旨依議欽此○照錄恭呈御覽京外文武大小官員報效經費數目清單計開親王郡王贝勒貝　 
 
 

Page 2

 
 
子公將軍共銀四萬三千六百兩宗人府内閣各部院寺满漢文職各官共銀九萬四千八百兩侍衛處鑾儀衛八旂满洲蒙古漢軍前鋒護軍圓明園八旂内務府三旂健銳營火器領綠步各營满漢武職各官共银六萬八千四百兩公侯伯子男輕車都尉騎都尉雲騎尉恩騎尉满漢襲廕各官共銀五萬七千一百兩以上共報効銀二十六萬三千九百兩直隸省共銀五萬七千兩江寗省共銀三萬五千八百兩江蘇省共銀三萬五千六百兩安徽省共銀三萬三千五百兩山東省共銀五萬六千一百兩山西省共銀五萬一千五百兩河南省共銀五萬八千四百兩陜西省共銀二萬九千三百兩甘肅省共银六萬六千五百兩新疆省共銀四萬六千八百兩福建省共銀四萬五千兩臺灣省共銀一萬三千四百兩浙江省共銀四萬三千三百兩江西省共銀四萬一千二百兩湖北省共銀四萬三千六百兩湖南省共銀四萬四千九百兩四川省共銀六萬一千八百兩廣東省共銀六萬四千五百兩廣西省共銀三萬一千七百兩雲南省共銀三萬二千六百兩貴州省共銀三萬七千六百兩奉天省共銀五千七百兩吉林省共銀三千兩黑龍江省共銀一千兩熱河共銀三千二百兩以上共報効銀九十四萬三千兩統計京外各官共報効銀一百二十萬六千九百兩光緖十九年六月初五日奉旨覽欽此 
[北通州大水]  
　　通屬水災以道光十八年爲最甚光緖十六年水災較前届水高二尺今年水災較前届又高五尺可見水勢之浩大矣自五月十三日起天無一日晴地無一日乾運河之水時漲時落沿河兩岸室廬禾麥已受損傷五月二十一日裏河花兒閘普濟閘决口水向西南冲刷村莊無算本月初八日起大雨滂沱至十一日霪雨尤甚東南風大作運河水倐漲丈許漫過壩前長堤十二夜三更忽聞正北一帶滔滔汩汩恍似萬馬奔騰入皆譁言山水至矣轉瞬水如壁立由房頂漫過直至北鄕一帶馬莊范莊西流墳賈莊焦莊沙窠寨裏劉莊劉各張牛作坊等處人民逃避無路有升屋頂者有攀援上樹者范莊有二女當水來時急上花稭垜以爲崇高可恃詎意不轉瞬而垜陷人隨波去男婦老幼號哭之聲遠聞數里正在雨淋水漲之際北關灰鋪房忽焉火起久之灰物燒盡不救自熄黎明時吳渭濱直刺冒雨登城瞭見京西之水由裏河五閘傾瀉勢若建瓴與運河之水合成一片漫過北門外臥虎橋高逾五尺直入北門門洞中可以行船北關街道洋貨鋪當鋪雜貨鋪茶葉店瓷器店糕點鋪紙張舖錢鋪灰鋪無不被水淹没毁失貨物約值銀數十萬兩水至江蘇外局門口灌入浙江外局委員急至城内總局以避之飭將欠米船户交船頭暫行保釋水與北壩大光樓齊兩旁堆米號房存米七千石高西林别駕星夜面禀倉憲雇人槍上吊載船因水來過猛一時不及盡運仍有被淹者水向南下招商局上首有破城一叚被水冲塌倘再陷一尺水卽灌入城内東海子一帶居民不堪設想矣一支入北小門進東門灌入北菜巿由觀音寺前門出磁器胡同往西流至東街乾祥洋貨店門首城門洞水深丈許臨城一帶民房鋪户全行塌倒城上周圍拴繋救命繩竪立雲梯俾難民攀援而上曹姓有葦塘一叚不准在此救人被官役禀報州尊將曹提案重責五百板枷號城上示衆城内房屋非陷卽漏鮮有完整者一支漫東關石橋與黄亭子齊東關棧房麥子店糧店茶棧洋行布鋪雜貨店多被水淹淺深不等横街新設機器磨房被水淹没烟筩一半井筩捐壞麥子飄失大半河下船隻救人者固多攫物者亦不少有一木盆隨水漂來内有女孩并錢數吊一剥船户見之取盆與錢棄孩而去又一船在河中往來截撈箱櫃木器見人不救船至河心所撈煤油箱忽然火起烟燄騰空逾時人船俱燼城上觀者咸謂現事現報天道果不爽也至人民牲畜木料衣物等順流而下者不計其數有江蘇第四十一起剥船一隻浙江第四十五起剥船一隻各載米二百石在壩前候騐水來不及逃避全船沈没人口米石能否救出尚未有聞某姓一家十三口臨城而居水至房倒合家殉焉某姓夫婦二人水已進屋救生船急來援救其夫登船逃命其婦貪戀財物不肯遠離未幾屋宇傾頽婦遂葬魚腹中某姓家有母子二人子甫六歲見水來出外避之母被房梁壓斃横街擺渡口有三十餘人乘船過渡行至河心被浪激翻同時斃命惟一孩得慶重生西門南門新城南門亦皆有水但不及東北二門之甚吳直刺覩此汪洋傷心慘目當卽恭設香案整備猪羊叩天求晴派差速雇船隻優給價值紛紛四出接救難民安插貢院敦化堂留養局張小傳觀察適在武清查騐堤工聞信專差到署雇船救人祥許二倉憲亦派差雇船接救安插南門内外各客店四處難民满載而來約計到通者已不下二萬人倉憲道憲廳憲州尊浙江局委員及諸善士各備食物早晚按名散放亦有捐錢施捨者但災黎甚衆杯水車薪恐非久計州尊飛禀尹憲制憲急行撫恤沙竹湖同向有常平倉歴年存積榖米以備振飢之用州尊遂開倉提米交塔菴敦化堂兩處粥廠煮粥散放以救眉急定於本月十七日開杓目下被災難民接踵而至十三日午後雨霽天晴人心稍慰聞城南張家灣被水淹灌南門外大石橋禮拜寺宛在中央有棗林莊瓜塲二處救生船鼓棹往救只見二人餘俱不知下落裏河普濟閘長堤决口廿餘丈河底乾涸運漕弔載船不能運京停泊六七日本邑近數年來非旱卽潦元氣未復民不聊生今又猝遭奇災何蒼蒼者不佑小民耶 
[析津大水]  
　　津郡九河水勢繼長增高幾與堤平已列前報當時猶未漫口道塗之上猶未至褰裳以涉也乃至十四日而東門外東浮橋堍東新街一帶已被水浸潤然支搭跳板猶可往來至十五日水勢愈高跳板亦不能搭上而三岔河口韓家大門前北浮橋石道旣濟閣河北大街灣子北碼頭下而小洋貨街龍王廟朝鮮公館門前以及馬家口節節皆水而小洋貨街之水尤深東洋車冒水而前其車廂去水曾不盈咫尺傍晚時波及紫竹林水師營務處首當其衝俄而江樓附近房屋由街而院而堂而奥無不在水中央居人有鑒於前年之水没及炕沿相率挈家逃避皇船塢外之擺渡口同時漫溢河水疾於奔馬洶湧而來除紫竹林巿房之外東偏街道一片汪洋法工部局迅集人夫運土打埝始將來源擋住不至再增十六日沿河一帶尚無尺寸乾凈土此係河西一帶情形也更以河東言查海河係東刷西淤長堤一道因爲駭浪奔濤所嚙每形殘缺幸皆坨地堆積鹽斤爲商人資本所關不忍輕於一擲當將此堤加高培厚鹽垞可保無虞至垞地以上雖有官修仍難保固鹽關廳及興隆街各節水亦漫隄而過半及庭除行者居者一律帶水拖泥苦吟厲揭矣城廂如此村落可知聞城西大小稍直口曹莊楊柳青三河頭所有村莊皆已變爲澤國大田多稼淹没無遺良堪浩嘆又聞河北三官廟窰窪地形素卑歴來被水較甚於他處去年之災迄今尚未復元此次又被陽侯肆虐不啻雪後加霜正不知在上何以弭災捍患也北望雲津杞憂曷已 
[送殯誌盛]  
　　李伯夫人靈輀乘新裕輪船南下行過吳淞已列前報兹接天津訪事人信言當靈輀尚未發引時文武員紳先後就經壇上祭絡繹如梭十六日用小火輪船送柩上新裕輪船河北一帶執紼而來者尤如泉湧自清晨起卽見街衢積潦之中馬馳車驟藍綠肩輿觸目皆是經棚之外但見翎頂輝煌萬頭攢動苟非福德兼隆何以致此 
[學憲回京]  
　　順天學政李芍農少宗伯由通州試竣起馬回京考試八旗已於初四日入都繕具安摺綠頭牌仍由禮部官於初六日子刻齎赴西苑呈由奏事處遞入少宗伯於寅正趨詣西苑門外在六項公所内少憇嗣由軍機處發出傳單令李文田於第一起入見上御勤政殿詢以直順考試情形並經過地方雨水少宗伯據實奏對退值出苑與廷臣少叙寒暄遂卽乘輿回宣武門外繩匠胡同故宅 
[管帶易人]  
　　前帶基隆銘字正營劉繼周恊戎思盛因事撤委緣五月初四日該處士店被盜搶刼一案經方樾亭司馬購獲多犯一再鞫訊内有數名均係前充正營勇丁反覆稽查當該匪等搶刼該店時經劉協戎蔡知舉動不端先行斥革旋爲大憲所聞謂營勇所以衛民乃反敢於害民在協戎雖已洞察其非預爲斥革乃越時未久卽犯此案則平日不能約束已可概見遂將協戎撤委由總統基滬防勇及砲隊等營之 
 
 

Page 3

 
 
張月樓軍門保以記名總兵李賓光鎭軍前往接帶 
[勘界續述]  
　　臺撫邵中丞擬於大嵙崁地方添設通判一員已委候補縣謝㴻泉大令往勘界址惟是設官分治事頗繁劇加以大嵙崁地方凡撫番開墾稽查腦灶調度防營各事在在均關緊要且與新竹淡水宜蘭等縣毗連如何分明界址徵收錢糧以及一切興利除弊之舉必須通盤籌畫未可草率從事六月初十日新竹縣葉縵卿大令因劃界事躬赴會垣禀商撫藩兩憲邵中丞及唐方伯札委現當全臺稅厘提調之張子雲大令會同新竹葉大令宜蘭汪大令酌辦勘界事務張大令奉委後已於十三日赴憲轅謝委日内卽擬束裝起程炎風烈日中馳驅鞅掌可謂我獨賢勞矣 
[羅浮蝶影]  
　　廣州府張太守考試各縣文童告竣後定於本月十六日出正案○秋闈伊邇貢院號舍例得興修日前經督辦科塲事務委員帶領工匠等人逐一勘估想鳩工庀材當不遠矣○西江之水日漸增高沿海各處均遭淹灌南海縣潘子久大令關心民事怒焉憂之某日馳往查勘基圍以便及時修築○省城低下之區每當潮水漲時一片汪洋幾成澤國幸旋漲旋退不致成災來往行人已頗形不便矣○本月初十日下午隂雲密布紅日韜光俄而風伯雨師聯轡而至水内則波濤洶湧岸旁則拔木偃禾各船駛避不遑多遭沈溺某大令携眷來省因公館未定眷屬仍住舟中是日舟竟覆衣箱器物流失甚多眷屬幸卽救援不致隨前胥後種而去亦不幸中之幸也○南關人某甲年將耳順承先人之餘蔭坐擁厚資某日忽雉經而死有知其缘起者謂甲僅得一子年甫數齡珍之愛之雖掌中珠不啻也一日偶至門前嬉戲頓爲匪人誘去偵騎四出蹤影全無甲思子情深以致出此下策吁可憐哉○南海某茂才知某雛伶芳譽素馳纒頭甚富借端勒索滋擾不堪伶直言斥之茂才怒與之用武不料伶雖花嬌玉軟而力能扛鼎拔山致茂才大受傷夷狼狽而返事後揚言欲赴琴堂控訴特不知南面者果肯曲庇否也○鄕闈主考由京南下例於七月中旬馳抵粤境日前大憲札委試用鹽巡檢杜君廷瑾補用典史興君仁二員充當巡捕飭馳往南雄大庾山境外遠迎日來兩君已料理行裝欣然就道矣○荔枝爲嶺南佳果自爲楊妃所嗜而錦囊紅玉聲價頓高去冬霜雪過多樹盡傷損以致今年所出不及十之二三色香味亦迥不如前而每斤竟貴至洋銀三四角倘東坡復生恐不能日啖三百顆矣 
[劍閣雲横]  
　　渝城鼠竊獲案頗多耿鶴峯大令以其擾害地方將所獲竊賊二十餘名各於背上刺慣賊二字派差押赴巫山界外蓋謂路隔二千餘里未易遄回也○今秋慶榜宏開瞿大宗師示期於七月初旬錄遺先考川東各屬生員擔簦負笈者業已紛然就道矣○石印書籍運載入川者殊形遲滯聞科塲所需經策各書皆未運到故生涯未見暢旺重慶學院街所設各書鋪此次府試每家僅能售銀二三百兩亦可見牟利之不易矣○海菜行街被焚後房主無力修造任其衰廢黎觀察憫之允撥俸金萬兩借給各行俾得修復街道惟須殷實紳商作保按年分還方准借給云 
[軍斾回松]  
　　江南提督譚青崖軍門在滬小駐於昨日黎明時乘坐官舫用小火輪拖帶回松提有營廖叅戎及守備以下各官均赴江干送行 
[慶賀神誕]  
　　昨日相傳爲火神誕辰今日又逢雷祖誕辰滬城自大東門以至火神廟丹鳳樓一帶店鋪懸燈結彩熱閙異常保甲局恐人多肇事飭局勇地甲往來巡察昨日黎明時關道憲聶觀察提右營廖參戎松海防劉司馬上海縣黄大令及印委各員均赴火神廟拈香禮畢分導回署上午九點鐘時有西鄕婦某氏手持香籃一隻入廟燒香欲往雷祖殿行至山門口忽有卑田院中人團團圍住强索青蚨氏吝而不予厲聲辱駡衆丐遂一擁而前將所插金簪一枝攫去飛步奔逃氏大聲呼救迨巡勇至已無所覩氏乃撫膺躑足狼狽而去 
[萬壽停公]  
　　本月廿六日係皇上萬壽聖節普天同慶文武各衙門於前後三日不理刑名七日内均穿蟒袍補褂英廨讞員蔡太守照會英美領事除明日禮拜向章停訊外廿六廿七等日一律停訊並飭知各捕房將所有各案統歸二十八日解候發落 
[佛力無邊]  
　　滬城西門外靜修禪院有僧眞修居焉前日有本縣訓術司陳某在此經過聞鐘鼓聲鏗鏘入耳遂入内閒玩見男女雜坐履舄交错向僧詰問此等人何來僧告以楊仙人在此爲佛會善男信女咸來護法君弗等閒視之陳以巫覡一流爲訓術司所轄卽向僧大言曰某卽隂陽學陳老爺也爾等男女雜處涇渭不分有干禁令速將楊仙人交出免致貽累否則老爺大奮神威爾將藏身無地矣僧恃有某甲爲護身符不作菩蕯低眉竟效金剛勢目利口紛爭相持不下陳立卽回寓喊同隂陽學差前去將仙人拘回正待發作而甲已邀同無頼數十人蜂擁而至將仙人奪去堂堂訓術司竟不敵佛門護法哉噫 
[淫婦鏖兵]  
　　寍波人某甲橋寓滬南小東門外陸家石橋堍向作小本生涯藉以餬口其妻某氏桃李丰姿楊花性格與同鄕人某乙結不解之緣甲雖戴上綠頭巾依舊不知不覺如墮十重雲霧中前日乙約氏在十六鋪南首某茶肆啜茗調弄風情忽被鄰婦阿秀所見遂作青鳥使傳語於甲甲怒不可遏俟氏回家厲聲辱駡氏力辯其非甲尚擬信參半氏暗中訪查始悉係阿秀播弄是非以爲此仇不可不報糾合健婦數人奔入阿秀家毆人毁物不異孫行者大鬧天宫直至阿秀受傷氏始率衆散去酣娘子竟有如許神威苟非討狐猛將安能制伏哉 
[履道坦坦]  
　　本城小東門外吊橋由是右營廖叅戎籌欵興修工程已竣前昨兩日遂將竹笆拆去以便行人惟車兒馬兒尚須繞道他處聞此項工程擬請聶觀察親臨騐收云 
[米船沈溺]  
　　前晚有常熟米船一艘裝載白米數百擔至米埠銷售行抵蘇州河白渡橋下因潮水驟漲石尤風急舟子無力支撑遂將船停泊誤觸某洋人遊船之錨洞穿一孔水卽汩汩而入舟子大聲呼救勢已不及遂卽沈没昨晨潮退雇小工多人將米撈起然已淋漓盡致矣 
[兩車相碰]  
　　昨有日通東洋鋼絲車行之三十五號車載客至虹口東洋公司碼頭行驶如飛與龍飛馬車行之馬車相碰致將皮篷觸破該馬夫將東洋車扭住投美捕房控訴值班三道頭西捕以二人各有不是著出外自行調處 
[傳諭茶館]  
　　城廂内外各茶館每以售茗爲名以聚賭爲實經保甲總巡張司馬迭次曉諭禁止此風仍未盡絕前日司馬又飭各處地甲傳諭開茶館者不准陽奉隂違如敢藐玩重懲不貸 
[騙術屢行]  
　　前報竊表被獲一則葛同轉已將竊表之俞吉生押候掌頰四百下兹聞俞之行騙已非一次曾至英界西棋盤街九華銀樓定製馬鞍式金約指二枚约值洋十餘元先付定洋五角另至他處製成鍍金銅約指二枚式樣相似然後至該銀樓取所定之貨囑令學徒送至三洋涇橋地方其洋隨手帶回店主不以爲疑卽遣學徒隨之而往及至三洋涇橋忽稱主人有事他出请待片時卽至附近某茶肆啜茗清談向學徒手中取過約指反覆把玩以爲花樣翻新得未曾有嘖嘖嘆賞間卽以贋本黄庭相易而學徒不知也復向學徒索取發票答以未曾帶來遂倩學徒曰爾可將原物帶回待店主開明發票卽行送來僕在此守候君可速去速來學徒持約指回店主再三審視知非原璧卽與學徒同至茶肆而俞已去如黄鶴矣又至法界昇平里聚源銀樓騙取臂釧先後如出一轍昨經兩銀樓遞禀公堂求請追究二案併發想不免罪上加罪矣 
[埠頭開釋]  
　　划船埠頭喬芝山因悮開河要公被督轅忠信兩字營統領楊鏡崖軍門查悉送縣由帮審委員葉司馬訊責枷號發河工 
 
 

Page 4

 
 
示衆近來喬屢赴軍門處哀求軍門憐之遂於前日拜會黄大令晤談片刻請將喬釋放軍門旣出黄大令請葉司馬將喬提客略詰數语飭令具結開釋 
[鹽販遞籍]  
　　黄阿四在浦東一帶包販私鹽被柘林營分汛夏君拘獲送縣前日由帮審委員葉司馬提訊黄訴稱係湖南人向在營中當差向來安分不敢販鹽司馬著笞一百板收所聽候備文遞籍 
[行善同心]  
　　山西需振孔殷所賴仁人多方勸募俾充振欵積德實非淺鮮焉兹承臺灣藩署募洋二百五十九元五角鹿門總管募洋一百十元新竹總管募洋六十元寓鰲鹽館募洋一百　元惠心堂洋廿元無名氏洋十元由唐方伯之少君交來合規元四百兩洋三十六元係由斯美輪船來因各善士賑捐清單遺失用特聲明以上振欵委解拯濟剴勸詳明集成巨欵而善士孜孜修德彼顚沛無依者當亦鼓舞歡欣望仁風而下拜矣上海北巿絲業會館籌賑公所施善昌謹誌 
[再造福緣]  
　　謹啓者敝堂接奉泰興署經募七十五位大善士樂助晉賑洋一百元又奉寳和莊交來寳應同裕號孫幹臣仁翁經募二十三位大善士洋四十一元順聽堂吳潘氏太太樂助洋四十元均次山西急賑先後祗領具見大菩蕯慈悲無量善與人同俾中澤哀鴻西江涸鮒蒼赤免倒懸之厄青黄資接濟之功廣結福緣同登中壽宇望風頂祝敬誌謝忱上海六馬路仁濟善堂籌振公所施善昌等謹誌 
[以德濟德]  
　　謹啓者昨奉寍波鎭海海鄕籌賑公所曹胡梅范虞陸善長以本鄕赈務截止餘欵洋八百四十三元並續收未登報洋五十一元兩共八百九十四元由彚康莊匯到敝堂囑擇緊要災區撥賑祗收之下遵卽彚入山西迅速解賑以副大菩蕯大慈大悲以德濟德之至意當　爲急頌生佛者萬家一視同仁福蒼生於再造謹登報牘叩谢鴻施上海六馬路仁濟善堂籌振公所施善昌等謹誌 
[上海北巿絲業會館勸辦山西振捐滬局來啓節登]  
　　吳丹如先生募隱名氏洋二百元朱繼山續募二百元浙江分水縣劉湊捐一百二十二元日本光洋十元銅洋三元殷綬嵩助一百元春水綠波士求病速愈助一百元徐石翁募子記規元一百兩慶記五十兩又記三十兩鎖核二十兩明記洋五十元含秀書屋助四十元謹請登報祗布謝忱[  錢塘施則敬子英甫謹啓]  
 
 
 

Page 5

 
 
　　是書得自曾營幕友自廣西起事竄兩湖擾江西陷安慶踞金陵犯蘇杭竊寗紹攻嘉湖下閩廣窺上海直至李曾左彭　大帥次第蕩平於某處斬某僞王某地敗某逆酋七次圍金陵二次復杭州生擒各逆訉供正法等情均爲他書所未詳者並請吳君友如繪成金田結叛圖向帥困賊圖三王相殺圖安慶大㨗圖炮轟金陵圖生擒忠逆圖諸逆梟首圖各省奏凱圖維妙維肖有圖有說另載各僞酋封號名姓籍貫以彰逆跡每部實洋三角分文不减托上海四馬路文宜書局京都福建點石齋天津分司南大街立元號文美齋烟台天合棧汴梁文苑山房廣東雙門底瑞文永香港文裕堂江西四川古香閣沙市江左漢記漢口大英醫院漢報館蕪湖同泰和布號文苑山房廬州大啓堂鎭江文萃書局南京茹古齋蘇州觀前儀古堂閶門來靑　常州宛委山莊常熟抱芳閣湖南各書坊湖州醉六堂嘉興湖海樓已上均有寄售 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[袁壘雜言]  
　　近日炎威如炙居人每於晚烟籠後淡月升時至曬臺上納闵前日滬南梅家弄中沈姓家晚餐方罷有三四人徐揮白羽高敞青綾正在談狐說鬼有八齡婢女憑欄竊聽不料欄干忽折婢猝不及防從空墮下其下安設空水缸數隻婢頭適觸其上鮮血淋漓立時昏彚迨經人扶起有耳已削去其半從此臨淵不必洗屬垣不必防矣○前日天未黎明花衣街長義豆行夥高某手携燈籠乘坐划船至金福泰沙船提餅因跳板低昻太甚足偶踏空身已入水隣船見水面忽有燈籠一盞始問提貨先生何在俱以不知對雇人打撈杳無蹤跡江流渺渺空談招魂可歎也○十六鋪南首洽興裏街某姓因房屋朽壞鳩工翻造於前日上樑各匠如猱之升羣以斧鑿從事某甲在正樑邊釘椽偶爾失足一落千丈下有巨斧一柄正觸其上致將肩旁削去血液模糊慘不忍覩各匠報知作頭用板門舁往仁濟醫院療治未知有不龜手之藥續此斷肩否也 
[嚴禁調戲]  
　　本邑城廂内外各街道每於日墮崦嵫時卽有無業游民及手藝帮中人成羣結隊中唱淫詞小曲如見輕年婦女任情調戲略無顧忌此等惡習苟非人頭畜鳴者無不以爲當禁也辦理保甲總巡張牧九司馬素以嫉惡爲心卽於前日出示通衢高懸厲禁自此以後若輩當稱知儆戒矣 
[英界公堂瑣案]  
　　包探唐寳榮江阿三等禀王金華全張金等均係字林西報館出店投捕房報稱經過裏虹口石橋頭茶館門前突被錢長春及賭徒阿仁陸顔楊海泉等攫去篾竹筐内杜布十疋洋布衫一件並摸去洋銀四元小洋廿二角竹筐扁擔亦被取去由捕頭飭小的往查無攫布情事實因王金華全張金全富金等三人掮挑竹筐經過此處適有錢長春之女兒雲英挈同孩子乘凉王等將孩子碰倒雲英言不應横街直撞王等與之爭執旁人不服欲與爲難王等逃至附近張光祉所開染坊由張等勸散回告捕頭已傳錢長春及女雲英並諸隣人到案請訊當時捕頭問王金華等杜布何來據言在江灣鄕間取來捕頭命小的等同去查問王等言可往質對及同出捕房又言路途遥遠不及前去小的以奉捕頭之命不能不去王等又以吃夜飯爲詞再三逼令同去始言卽算並無杜布不必往對可見所言不實錢長春同女兒雲英申訴前情開染坊之張光祉供明雲英與王等爭鬧代爲解散隣人周吳氏及開茶館之楊海泉等同訴見王等所挑之擔碰倒孩子因之起釁經張光祉等解勸阿仁陸顔等同稱住居附近目覩伊等爭閙王金華全張金供詞支吾全富金供全張金係小的之姪伊同王金華碰倒孩子在後赴捕房誑報與小的並不干涉副捕頭禀王金華爲首滋事尚敢揑情誣訴且聳令字林西字報館西人登列報紙因此捕房悉心詳查果得實據務請重辦太守判王金華等枷十四日發犯事地方示衆期满管押二十八日全張金枷號七日期满管押二十三日全富金旣不干涉從寛開釋○包探江阿三同一百六十九號華捕禀俞立堂被俞春甫刺傷右臂等處拘案請訊俞立堂訴稱係山東人與俞春甫同處作工散工出外時俞春甫與女工調笑經小的喝阻伊竟拔刀相向刺傷右臂右肋指交巡捕奪刀送案劉阿金陳余民等同稱俞春甫與俞立堂口角持刀逞兇確係在塲目覩俞春甫供係清河縣人與俞立堂同爲小工因被欠工錢向索不還致相口角蔡太守騐明俞立堂受傷屬實飭將俞春甫連小刀移送上海縣訊辦○包探沈金隆禀泰州人高陸氏卽喜鴻在張金氏所開野雞妓院爲娼被氏凌虐不堪逃至法租界被張金氏之姘夫阿敖尋見爭閙之餘由法捕將高陸氏帶至捕房法捕頭以事在英界提張金氏送案高陸氏供係泰州人今年二十一歲被丈夫押在張金氏處爲娼言明二百元其實祗收一百二十元以四年爲期逐日出外招攬狎客已賺洋百餘元張金氏尚嫌不能抄小貨時加箠楚因此奔逃出外欲至浦濱投水突被張金氏之姘夫阿敖尋見逼令回院堅執不依同至法捕房蒙送案下求恩超豁張金氏供係蘇州人丈夫出外高陸低由其夫領來押洋二百元並不凌虐蔡太守飭官媒騐明高陸氏下體有傷可見凌虐情眞判將張金氏發官媒管押三月高陸氏留候備文移送泰州安置○包探秦少卿禀朱瑞林在湖州南門外行竊皮衣綢衣十六件至蘇州當洋四十五元兌金約指二枚尚存洋十九元八角始至滬上拘獲送案蔡太守飭將朱及洋銀移送烏程縣以便就近傳失主領贓○包探秦少卿禀端木四喜冒充軋花局中人至元康錢莊言欲兌小洋一千零二十八角作洋一百元當被取去小洋避匿不見由該莊報捕查獲端木四喜送案陳徐林訴稱係元康莊學徒端木四喜來兌小洋送去時伊言暫候片刻交洋百元不料乘間脫逃今始尋獲端木四喜供係南京人今年二十三歲在虹口賭輸起意行騙所兌小洋亦已輸去尚容措還蔡太守飭將端木四喜押令繳洋百元再行核辦○六十四號華捕禀大姐周阿金在路行走被楊關林奪去油紙摺扇今將楊拘案蔡太守判罰楊洋半元充西醫院經費扇交周領○繼春裕訴稱開設薙髮店與林子卿同業往來被竊洋烟筒交捕送案林供係善化縣人流落在滬是以犯窮蔡太守飭將林押候遞籍贓交陸領○包探孔阿三禀張阿二屢犯行竊昨夜又在虹口圖竊由四百三十四號華捕拘獲搜出賊具一併送案張供係上海人蔡太守判管押三月賊具銷毁○沈賢之稱賣菜度日昨有王阿龍等論價不合致被撃傷頭面由捕拘案王供係廣東人買菜論價被伊羞辱致相口角麥阿新供王與沈口角與我不涉蔡太守騐明沈受傷屬實判罰士洋兩元爲養傷費麥無干開釋 
[法捕捕瑣錄]  
　　某甲駕杉板船一艘向泊小東門吳淞碼頭前數日忽被人竊去四處找尋毫無形跡前日因事至吳淞見原船傍岸而泊遂向船中人詰問據云出洋六元由丙爲中向某丁買來君旣問及諒非無因乞爲詳述以破疑團甲說明前情隨船來滬在金利源碼頭停泊登岸時遇見爲中之乙丙買舟人向甲指示上前楸扭不免口舌紛爭爲巡街捕所見拘入小東門捕房副捕頭略訊情由卽轉解大自鳴鐘捕房押候堂期解訊○某戊者向充庖丁昨晨往小東門購菜論價之際被人竊去洋傘一柄幸卽知覺追至陸家石橋人贓並獲扭送捕房副捕頭將傘給還原主偷兒押候解訊○某已向推東洋車度活昨日交班後竊取同寓車夫短衫當塲拘獲送捕房捕頭略訊數語卽行釋去 
[桃隖瀘重杭紹鎭滬蘇各公所晉賑記三十五]  
　　六月二十三日起解十四批規銀五千兩又嚴佑翁補報逕解規銀七千五百九十八四九錢四分自三月下旬起六月中旬止共收銀洋錢申合規銀八萬二千八百十一兩三錢零八釐又嚴佑翁募收規銀一萬兩十四批止共解規銀八萬五千兩又嚴佑翁解一萬兩兩共解過九萬五千兩所有收欵細數另詳旬單○津關六月初八日批復云貴公所解到第一批至九批義賑捐欵均經隨時轉解潘紳民表查收赶放兹准匯解到第十批規銀一萬三千兩又痧藥辟瘟丹等五千九百五十四服裝作三箱已照數兌收彚解仍希迅籌接濟以资轉解及時補救此答○間考山西邊外七廳豐鎭隸大同府寗遠隸朔平府歸化和林格爾托克托清水河蕯拉齊均隸歸綏道與察哈爾游牧相錯處經度距京師偏西三度至六度緯度距赤道四十度至四十三度其北三百里爲瀚海隸内蒙古又北一千四百里盡外蒙古之車臣汗土謝圖汗境卽恰克圖互巿地飛騎飇忽無可設險又北卽俄羅斯國悉畢爾省近方開金礦設戌兵建鐵路通電線十年之間頓成重鎭彼亦自詡爲中路要區而我恃興安一嶺界畫中外今又有此百萬哀鴻飛鳴絕塞實邊不足走險有餘治晉振者諒亦洞知形勢不僅以一賑爲畢乃事也 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十九年六月十四日京報全錄]  
　　宫門抄○諭旨一道錄前○楚督張等奏鄂省酌給遣勇游勇船價錢文仍懇准作正開銷造報摺○江督劉奏揀補陸路守備摺○又奏請以副將廖德旺改歸江蘇補用片○又奏請更正官名片○晉撫張奏報十七十八兩年土藥厘金收數及現辦情形片○護桂撫黄奏鎭南關徵收洋稅並船鈔罰欵及支銷經費數目摺○六月十四日刑部都察院大理寺侍衛處值日無引見○額中堂假满請安○麟中堂文秀各續假五日○桂公續假十日○帛公請假二十日○志顔請假五日○薛允升請假十日○倉塲奏漕船五日回空○召見軍機懷塔布立山○○頭品頂戴湖廣總督臣張之洞湖北巡撫臣譚繼洵跪奏爲湖北省酌給遣勇游勇船價錢文仍懇准其作正開銷彚入善後軍需案内造報恭摺具陳仰祈聖鑒事竊照光緖十三年二月間准户部咨湖廣總督裕禄奏酌給遣勇游勇船價一片據原案内稱上年各省營勇紛紛遣撤自光緖十一年七月起至十二年六月底止由閩浙江南山東等省陸續派撥輪船裝載遣勇及投効未收游勇至漢者共三萬三千零五十餘名均須由漢口換坐民船回籍分别遠近酌定船價數目每名近者給錢三百文遠者給錢五百文陸續發過船價錢一萬零二百四十一千餘文彚入善後軍需案内報銷等語查所稱至漢者三萬三千零五十餘名發過船價錢一萬零二百四十一千餘文雖係恐人數衆多逗留滋事設法速行遣散或係實在情形恐此端一開於餉項大有關係所有發過船價令照數籌還或自籌閒欵發給所請彚入善後軍需案内報銷之處應勿庸議等因當經轉飭遵辦去後兹據湖北善後局兼辦報銷事務司道詳稱伏查自海防軍務平定以後各省營勇紛紛遣撤回籍漢口地當衝要各路遣勇紛至沓來加以本省報効未收游勇至漢口衆麕集巿𢋨不勝擾累而本地民船素視裝勇爲畏途若聽其自行覔載不但散漫無稽卽船户船風逃避再三斟酌不得不派員經理俾得有所约束是以禀經前督撫臣奏明飭由漢黄德道漢陽恊副將分飭府縣多雇民船分别路程遠近發給船價分别解送回籍以期妥速而免受累在案嗣奉准部文亦謂恐人數衆多逗留滋事設法速行遣撤或係實在情形是屯項遣勇不便聽其逗留户部亦曾慮及是以發過船價並未駁令追繳僅慮及此端一開皆得藉口開報於餉項大有關係但現在軍務久平各省營勇亦均裁定嗣後再無此項開銷卽使偶有過境遣勇亦不至如此之多儘可聽其自行回籍不再官爲經理以重餉項至此案所發船價雖無成案可援實係時勢所在不得不權宜辦理現在各勇均已回籍船價當時已照數發給鄂省實無閒欵可以籌還若向各船户索追船價不惟船户已非昔日載勇之人猶恐無此政體惟有懇請將光緖十二年分發過遣勇游勇船價錢一萬零二百四十一千五百文准其作正開銷彚入善後軍需案内造報以清積案而免賠累等情詳請具奏前來臣等覆核無異合無仰懇天恩俯准勅部准其作正開銷彚入善後軍需案内造報除咨户部外謹合詞恭摺具奏伏乞皇上聖鑒訓示謹奏奉硃批著照所請户部知道欽此○○頭品頂戴兩江總督臣劉坤一跪奏爲揀員請補陸路守備員缺恭摺仰祈聖鑒事竊徐州鎭標中營夏鎭汛守備劉承恩病故遺缺接准部咨係部推之缺應用儘先人員行令揀員請補等因伏查是缺守備駐紥沛縣夏鎭地方有督率操防之責該處民情强悍向爲匪黨出没之藪緝捕巡防均關緊要非精明强幹之員難期勝任臣於通標實任候補内逐加遴選查有儘先都司方寳怡年五十五歲江蘇元和縣人由武生投營隨剿轉戰江蘇山東直隸等省洊保以守備儘先補用嗣於關平西捻案内經直隸督臣李鴻章奏保同治九年四月初二日奉上諭方寳怡著免補守備以都司儘先補用並賞加游撃銜欽此十三年到標候補該員年力正健差使愼勤於該處地方情形亦稱熟悉以之借補是缺守備洵堪勝任核與定章限制亦屬相符合無仰懇天恩俯准以儘先都司方寳怡借補江南徐州鎭標中營夏鎭汛守備員缺實於營伍地方均有裨益如蒙俞允俟部覆至日卽行給咨送部引見以符定制除將該員履歴及前在他省實無叅革朦保切結送部查核外謹會同漕運總督臣松椿等恭摺具陳伏乞皇上聖鑒訓示謹奏奉硃批兵部議奏欽此○○劉坤一片再准江南提督譚碧理咨總兵銜儘先副將廖德旺於光緖十三年經前督臣曾國荃以該员生長江濱素諳水性奏請留於江蘇外海内洋水師補用欽奉諭旨允准轉行欽遵在案兹查該副將前署淞南營遊撃太湖協副將均係裏河水師之缺頗能措理裕如於沿江一帶支河汊港情形極爲熟悉若改歸内江裏河水師補用人地較爲相宜禀请具奏前來臣覆查無異合無仰懇天恩俯准將廖德旺以原官改歸江蘇内洋裏河水師補用俾收　輕就熟之效除飭取該副將履歴咨部查核外謹附片陳明伏乞聖鑒訓示謹奏奉硃批着照所請兵部知道欽此○○劉坤一片再案准部咨儘先都司彭壽長前於陜西防剿出力案内保奬遊撃一案檢查此案僅有彭春長請以遊撃歸兩江督標儘先補用當經照章奏改俟補本班後再按原保官階原省原標儘先補用是否其人因何舛錯應令查明覆辦等因當經飭據署督標中軍副將劉光才呈稱該員前保遊撃案内壽長二字悮冩春長實係開保時筆誤此外並無彭春長其人等情咨部覈覆以該員保案係屬奏奬應令奏明辦理等因前來理合附片陳明伏乞聖鑒勅部查照更正謹奏奉硃批兵部知道欽此○○張煦片再晉省土藥坐賈釐金經前撫臣劉瑞祺奏明於舊章每百斤抽收银十五兩外加收銀十兩共徵銀二十五兩行商稅仍收銀三十兩自光緖十七年始試辦在案溯自試辦以來已越兩年並無起色推原其故固由頻年雨澤愆期收成歉薄亦由民間怵於釐重利徵栽種較少統計前項厘金十七年分共徵收四萬二千餘兩而添設局卡十三處員役薪工則用至數千餘兩旋經調任撫臣奎俊飭將新設局卡裁撤改歸各地方官經辦以節糜费乃址八年分適值旱澇成災穡事不登土藥更少僅共徵厘金銀二萬一千餘兩據籌餉局司道詳請奏報前來臣查栽種土藥晉民相沿成習從前愈種愈多遂致妨及五榖近年民之蓋藏偶逢歉薄率皆束手無策仰給官赈費帑無算猶不免於流亡元氣因而大傷伏思民以食爲天多種一畝罌粟卽少一畝米榖於民間生計大有關繋似應設法嚴禁以期力挽頽風臣於春間卽頒發告示分别勸懲通飭各屬剴切示禁儻有禁之不從仍行私種者卽按其所售土藥之多寡照章徵厘亦不失以徵爲禁之意雖種者漸少收數無多於餉需亦不無裨益所有晉省十七十八兩年土藥厘金收數及現辦情形是否有當理合附片具陳伏乞聖鑒訓示謹奏奉硃批該衙門知道欽此○○護理廣西巡撫布政使臣黄槐森跪秦爲鎭南關通商第一百二十九結期满遵將徵收洋商稅銀並船鈔罰欵銀兩及支銷經費數目開列清單恭摺奏報仰祈聖鑒事竊照前接總理各國事務衙門咨奏明中法議定商務廣西在龍州辦理通商各等因飭行遵照去後嗣據廣西太平歸順道鎭南關監督蔡希邠呈報光緖十五年五月初三日開關辦理援照瓊州等處通商成案將所收正半各稅洋藥稅曁船鈔罰欵銀兩按三個月奏報一次將收支數目造册分别呈報查覈所收洋稅毋庸分别四成六成除應支一切經費外餘銀按三個月一次全數解部以充京餉船鈔一項以七成解交總稅務司爲建塔樓等項之用以三成解交總理衙門作爲同文館經費罰欵銀兩以三成解總理衙門三成歸監督四成歸稅務司用资辦公已將開關起各結收支銀數疉次奏報嗣准户部咨洋稅收支數目應開列四柱清單具奏以清眉目不必串入摺内聲叙等因亦經照辦並將截至光緖十八年八月初十日各關第一百二十八結之期收支數目開單奏報在案兹據太平思順道鎭南關監督蔡希分詳稱自光緖十八年八月十一日起至十一月十三日止乃各關一百二十九結期满所有徵收稅銀自應按結具報惟鎭南關開辦未久洋商尚未開立行棧貨物尚難暢行徵收致難豐旺兹將本結徵收正稅並燾鈔罰欵銀兩及支銷經費銀數造具四柱清册詳請奏咨再本結各洋商載運洋藥洋貨來龍無庸造報合併聲明等情前來臣覆核無異除將四柱清册咨送總理衙門曁户部户科外所有鎭南關按照第一百二十九結徵收洋商正稅並船鈔罰欵銀兩支銷經費銀數理合繕具清單敬呈御覽謹會同兩廣總督臣李鴻章恭摺具奏伏乞皇上聖鑒訓示謹奏奉硃批該衙門知道數併發欽此 
 
 

Page 13

 
 
[光緖十九年六月十五日京報全錄]  
　　宫門抄○諭旨兩道前○將軍裕等奏審明朝鮮國民人命案解回該國辦理摺○又奏請准已故總兵建立專祠並將事蹟宣付史館摺○陜督楊奏揀員借補守備摺○又奏鄜州營都司因病出缺片○東撫福彚報春季分各屬正法盜犯名數摺○直督李奏派員添購馬匹請給票免稅片○六月十五日工部鴻臚寺廂黄旗值日無引見○慶福假满請安○良景崇謝授侍講學士恩○海公徐樹銘各請假十日○葆公請假五日○豫公請假二十○○松溎續假十○召見軍機克們泰汪鳴鑾○○奴才裕禄興陞跪奏爲審明朝鮮國民人越境傭工共毆致斃人命仍循成案解回該國辦理恭摺奏聞仰祈聖鑒事竊據通化縣騐報朝鮮國民人金仁秀等因越境傭工共毆致傷内地民人楊寛身死一案當因事關中外交涉命案批飭行提犯證卷崇發委東邊道審辦去後兹據東邊道奭良督同委員提集犯證訊明解勘前來奴才等親提覆鞫緣金仁秀係朝鮮國平安道慈城郡民人光緖十六年正月間金仁秀私越鄰境通化縣三道溝其義父朝鮮人曹基英家傭工並在逃之朝鮮人崔丫頭亦係曹基英家雇工與已死通化縣民人楊寛同屯認識無嫌是年十一月間朝鮮人曹好俊託曹基英作保賒買楊寛雜糧九石共計價巿錢二百千許俟十七年秋間歸還迨至僅期給包米三石下欠糧錢央緩再算嗣經屢索未償十八年八月十三日楊寛找向原保曹基英命其代還前欠未允卽將曹基英家乳牛連犢牽去抵欠曹基英欲赴帽兒山巡檢衙門控告楊寛聞知亦欲告官經人說合送還牛隻未經成訟是月十八日楊寛赴帽兒山有事路經曹基英家門前遇見金仁秀崔丫頭詢知楊寛前往帽兒山疑其仍欲前去告狀向楊寛盤詰楊寛不服混罵金仁秀回詈楊寛赶向金仁秀撲毆崔丫頭在楊寛身後先用拳毆打楊寛並未成傷金仁秀用防身尖刀嚇戳因手勢稍重致將楊寛心坎並肚腹近上戳傷透内楊寛喊跌倒地金仁秀等畏懼逃逸各散當經曹基英之房東趙大禮聞聲趨視向楊寛詢悉情由通知楊寛之子楊富赶至看明將楊寛擡至趙大禮家調治卽投鄕約張永芳並朝鮮牌頭韓民國查拿崔丫頭無蹤僅將金仁秀獲住帶至趙大禮家令楊寛認明兇手詎楊寛傷重卽於是夜殞命報經通化縣咸斌騐訊通報當因事關中外交涉命案批飭行提犯証卷宗委據東邊道奭良督員審明解勘奴才等親提覆鞫據供前情不諱究詰不移案無遁飾查此案金仁秀與在逃之崔丫頭因遇見楊寛疑其前去告狀向楊寛盤詰口角爭毆崔丫頭先用拳毆楊寛未經成傷該犯輙用尖刀戳傷楊寛身死應以该铆擬抵若按中國刑律科斷應照共　人致死下手致命傷重者絞監候律擬絞監候惟该犯係朝鮮國民人應仍照歴辦成案解回該國自行辦理楊寛首先詈毆本干律例着已身死應毋庸議曹好俊所欠糧錢飭令傳追給還兇器尖刀供棄免起屍棺已由縣飭屬領埋逸犯崔丫頭仍飭縣並照會朝鮮國嚴緝　　另結除將该犯金仁秀咨送盛京禮部飭派弁兵解回朝鮮國辦理外理合恭摺具奏伏乞皇上聖鑒訓示謹奏奉硃批禮部知道欽此○○頭品頂戴河南巡撫奴才裕寛跪奏爲已故總兵功績卓著據情懇請建立專祠並將事蹟宣付史館恭摺具陳仰祈聖鑒事竊據河南在籍紳士兵部郎中王文謙刑部主事袁誠格並籍隸安徽之河南開封府鹽捕同知葉世椿等聯名呈稱原任河南歸德鎭總兵記名提督李承先籍隸安徽毫州起家行伍咸豐六年髮逆攻毫通城築臺架炮環撃勢瀕危險該故鎭與已故凉州鎭總兵蔣東才慷慨從戎同謀殺賊請於官夜率健卒突出焚毁炮臺復鳴鼓角以爲疑兵賊潰而城圍立解是爲該故鎭立功之始旋投効臨淮大營委帶馬隊攻克孫老孟寨各賊巢並復雷老崔庄等寨鹿毫一律肅清十一年調赴歸德大營委帶選鋒營馬隊截剿劉添祥等大股捻匪身先士卒盪决無前衆服其勇同治元年陳逆大喜犯汝甯諸軍大潰該故鎭督隊赴援生擒巨逆張鳳林等攻破尚店荒坡各賊寨軍威大振嗣攻復張崗賊寨又追剿任賴各逆力解光州並新息等縣之圍五年捻逆張總愚等大股擈犯省城民情洶懼該故鎭率百騎突入賊營擒獲悍酋並奪獲旗幟槍砲騾馬無算城賴以安旋帶隊防守黄河值任逆等詭謀决隄圖灌省城該故鎭得降目馮桂增等密報急分所部晝夜梭巡節次奮撃身中砲傷迄不少懈迨後援軍大至而賊乃西遁復設計招降目任雙等妥爲安置居民晏然厥功尤偉六月會同湘淮各軍追賊於直豫兩境出奇圍截直抵徒駭之間夜刦賊營諸軍繼之斃賊無算以是任賴各逆漸次蕩平積功薦保蒙恩擢至記名提督並賞給節勇志勇巴圖魯名號十三年調赴福建助防於光緖二年凱撤旋豫派充營務處統帶三鎭練軍並永清四營訓練有方悉成勁旅先後三署河北鎭篆實力巡防士民感戴十七年二月奉旨補授歸德鎭總兵時該故鎭署理河北鎭篆以操防勞苦觸發舊疾竟至不起奉旨照軍營立功後積勞病故例從優議卹在案伏查该故鎭早歲從戎轉戰數省在豫歴年旣久建功尤多至毫州乃髮捻出没之區亦用兵根本之地設非該故鎭首建奇勳則賊難猝滅是不特有功於毫其有關於豫皖大局者誠非淺鮮可否仰懇據情代奏准於豫省及毫州原籍地方捐建專祠並將生平戰績宣付史館立傳等情繕具履歴事實清册前來奴才查已故歸德鎭總兵記名提督李承先堵剿髮捻各逆身經百戰在豫最久功績爲多當毫州守城一役轉危爲安尤關係中原大局至今豫皖士民猶爲稱道弗置現據該員紳等聯名呈懇合無仰懇天恩俯准將李承先生平戰績宣付史館立傳以順輿情至所請於豫省及毫州原籍地方捐建專祠之處出自鴻慈逾格奴才未敢擅请除將履歴事實清册分咨外謹繕摺具陳伏乞皇上聖鑒訓示謹奏奉硃批著照所請該衙門知道欽此○○太子少保頭品頂戴陜甘總督臣楊昌濬跪奏爲揀員借補守備要缺以裨營伍恭摺仰祈聖鑒事竊臣接准部咨陜西固原提屬下馬關營守備員缺係題補第一輪第五缺應用儘先人員令揀合例人員請補等因兹查有花翎儘先補用都司陜西固原提屬商州恊營分防竹林關汛千　王彦年清力富强操防勤愼以之借補斯缺洵堪勝任亦與部章相符合無仰懇天恩俯念員缺緊要准以該都司王彦清借補陜西固原提屬下馬關營守備員缺以资得力如蒙俞允該員係甫經引見回任未满三年毋庸再行送部應請飭部發給實授劄付以符定制除該員履歴清册咨送兵部查照外謹會同陜西固原提督臣雷正绾合詞恭摺具陳伏乞皇上聖鑒訓示謹奏奉硃批兵部議奏欽此○○楊昌濬片再臣接據陜西榆綏鎭總兵蔣雲龍呈據署中軍遊撃劉輔軍呈據鄜州營經制劉安國呈稱鄜州營都司王魁得患傷寒病症醫藥罔效於光緖十九年正月二十二日病故等情當卽委查屬實取具承查印結並該故員家屬醫生甘結及原領劄付一併呈请核辦前來臣覆覈無異相應奏明請旨開缺所遺都司員缺陜甘現有應補人員容臣另揀請補除該故員原領劄付同承查印甘各結咨送兵部查照外謹附片陳明伏乞聖鑒謹奏奉硃批兵部知道欽此○○尚書銜山東巡撫奴才福潤跪奏爲彚報光緖十九年春季分各屬正法盜犯名數案由敬繕清單恭摺仰祈聖鑒事竊山東省拿獲情重盜犯俱係隨時就地正法按季彚奏光緖十九年春季分各屬審辦罪應斬梟盜犯共八名經奴才隨時確核照章批飭就地正法兹據按察使松林詳請彚奏前來奴才覆查無異除飭取供招咨部外理合繕單恭摺具陳伏乞皇上聖鑒謹奏奉硃批刑部知道單併發欽此○○李鴻章片再北洋淮練各營馬隊炮隊現均有疲弱倒斃之馬亟應另購換補以資操練據各統領營官禀報擬派游撃魏金堯千總祝鴻標守備李登元叅將潘萬銓千總蕭福廷安廷玉副將張志祥等前赴張家口外多論諾爾喇嘛廟一帶選購高大臕壯戰馬共一千一百四十四匹内淮軍盛字各營四百四十四匹銘字各營二百四十匹銘軍先鋒馬隊一百匹親軍馬隊營一百匹親兵前營及護衛練軍營馬小隊等一百四十匹保陽練軍一百二十匹俟購齊分解回防應用除分咨兵部察哈爾都統查照並行經過地方官照章餒養接遞護送外伏乞聖鑒勅部給票並由部知照張家口監督照例免稅放行謹附片具奏伏乞聖鑒謹奏奉硃批兵部知道欽此 
 
 

Page 14

 
 
[光緖十九年六月十六日京報全錄]  
　　宫門抄○諭旨一道錄前○大臣唐奏增設短鋪夫運京銅酌擬章程請旨立案摺○護桂撫黄奏揀補知府摺○又奏甄别知縣片○浙撫崧奏請准叅將歸標補用片○六月十六日内務府國子監正黄旗值日兵部引見三十名火器營八名○崇光假满請安○永陵總管連瑞請訓○興伯安興阿明桂各請假十日○梁仲衡續假二十日○海緖續假五日○禮部奏派繙譯文童監馬步射派出崑岡熈敬○召見軍機籌蔭連瑞皇上明日卯正至大高殿宣仁廟拈香○○巡撫銜督辦雲南礦務臣唐炯跪奏爲增設知鋪夫運京銅酌擬章程謹繕清單請旨立案恭摺仰祈聖鑒事竊臣前以東州昭通兩府駄馬稀少京餉積滯擬添設短鋪夫馬並運奏明在案隨卽委員前往查勘計里分設就地雇募惟時值栽種農忙又事屬創辦民間以京餉重件咸懷疑畏臣復飭公司會同委員明白開導寛給價值始行陸續認運兹據公司會同委員擬議章程请示前來臣詳加體察斟酌尚屬簡便易行其沿途相佃廟宇民房以備收發酌設司事人役過秤盤騐稽查偷換遺失均屬勢所必需統計運足京銅五十萬斤較之馬運增多銀三千三百八十餘兩如遇年豐米賤價值尚可酌减又或運不足五十萬斤開支自因而减少臣當隨時體察情形酌量辦理兹准部咨卽使不能較馬運節省斷不得浮於馬運應支之數自當遵照惟查一馬所駄之铜改爲二夫搬運卽當以一馬之價减半攤算一馬例給䭾價一兩六錢一分五厘减半攤算每夫只得銀八錢七厘五毫又以十八日攤計每夫每日只得銀四分四厘八毫零以現在東昭糧價尚不能買米半升勢不能不加成六分俾免枵腹是夫運開支不能不浮於馬運亦勢所必然小民以力謀生縱不得贏餘養家亦當使得一飽若並一飽不得誰肯搬運此又非可以刑驅勢廹也况東昭年荒民饑經督巡臣具奏仰蒙聖慈發帑赈濟是以背銅之夫亦在賑濟之列合無仰懇天恩俯准飭部立案遵行俾邊疆窮民仰沐隆施而京銅亦少積滯無任叩禱之至所有增設短鋪夫運酌擬章程請旨立案緣由謹繕具清單恭摺陳請伏祈皇上聖鑒訓示謹奏奉硃批着照所請户部知道單併發钦此○○護理廣西巡撫布政使臣黄槐森跪奏爲烟瘴要缺知府需員籲懇天恩俯准揀員補授以裨地方恭摺仰祈聖鑒事竊准部咨泗城府知府黄仁濟開缺以道員用光緖十八年十一月十四日奉旨等因應以奉旨後第五日行文按廣西照限一百日减半計算扣至十九年正月初九日作爲開缺日期應歸正月三十日截缺所遺員缺係烟瘴要區三年俸满撤回内地候升之缺例應由外揀員調補前以候補班前補用知府張璧封請補尚未奉准部覆兹據報張璧封於光緖十九年三月二十三日丁母憂應仍以前任知府黄仁濟開缺日期另行揀員請補查前准部咨此缺水土最爲惡毒别省人員不甚服習應於内地揀選廣東福建湖南雲南貴州五省人員調補又定例烟瘴苗疆缺出應於太平泗城鎭安慶遠思恩等五府歸順百色二州廳内先儘籍隸廣東等五省人員揀選調補如人地未宜准以别省人員揀選倘人地亦不宜仍准以籍隸别省人員揀選又定例州縣以上應調缺出以現任人員調補如無合例可調之員准以候補正途人員題補如係奉旨命往或督撫題明留於該省候補並著有勞績保奏奉旨儘先補用遇缺卽補者毋論應題應調應補之缺准該督撫酌量才具補用又道府以至佐雜升遷調補所遺調補要缺凡係由部題覆奏覆卽以題准奏准奉旨後第五日行文以接到部覆之日作爲開缺日期各等因遵奉在案查泗城府地處極邊兵燹之餘元氣未復一面整飭撫綏尤賴表率得人非熟習幹練之員弗克勝任查太平等五府内皆無籍隸五省之員其籍隸别省者非現居要缺卽人地未宜一時實無可調之員准補歸順直隸州知州王方田請咨赴部引見尚未回省百色直隸廳同知顧國誥上思直隸廳同知張塏均歴俸未满至别府别州内雖有籍隸五省人員或不耐烟瘴或情形未熟礙難率請更調至候補班内籍隸五省者或甄别專以簡缺補用或才具難勝邊要之任未便稍涉遷就亦無合例應升之員臣與藩臬兩司於籍隸别省候補人員内逐加遴選查有補用知府羊復禮現年五十四歲浙江杭州府海甯縣人由廪生中式同治丁卯科並補行甲子科舉人七年考取戊辰科咸安宫教習十一年由黔捐局捐納不論雙單月候選主事十三年四月二十八日蒙欽派大臣騐看覆奏奉旨依議欽此五月初五日簽分刑部學習主事初九日到部派在陜西司行走光緖元年派充陜西司帮主稿三年二月派在督催所行走四月派充陜西司主稿六月初一日奏留刑部候補奉旨依議欽此四月由黔捐局改捐同知指發江蘇試用五年奉委辦海運津局差六年六月二十八日經欽派大臣驗看七月初八日經欽派大臣騐放十一日復奏奉旨依議欽此旋於九月十三日到省十二月委南路總巡保甲差七年辦理海運出力奏保得缺後以知府仍留原省補用八年七月初七日奉旨依議欽此先於正月奉委江蘇書局提調並江蘇通志局提調十年十一月電調來粤十一年二月十九日到省派辦文案時值海氛吃緊馳驅兩廣等處創辦海陸電線並籌辦運解餉械各差十二年四月委清鹺局總辦五月二十七日以創辦兩廣電線出力奏保以知府仍留原省補用十月二十日奉旨依議欽此十三年十二月在廣東遵鄭工新例捐離原省改捐廣西以知府仍歸原班補用奉部核准在案旋在江蘇原省將奉委各事宜交代清楚並無經手未完事件給發離省咨文復在調赴廣東差遣省分請咨來廣西候補所有委辦各事宜交代清楚並無經手未完事件光緖十四年六月十一日給咨起程是年九月十九日到省委辦善後局提調事務前撫臣沈秉成奏舉賢能以該守通逹治體熟諳洋務識見遠大於光緖十五年八月二十三日奉硃批着交軍機處存記欽此該員係勞績保舉以知府補用之員應以光緖十四年九月十九日領咨到省之日起扣至十五年九月十九日止試看一年期满甄别留省補用在案旋委署鎭安府知府十五年十二月初一日到任十七年十月十八日缷事回省嗣因邊防五年期满案内出力保奏請俟補缺後以道員用於光緖十八年三月十八日奉旨依議欽此該員才優識卓幹練有爲熟習邊情能耐烟瘴前署鎭安府煙瘴邊要之缺在任年餘一切整飭撫綏措置咸宜循聲卓著足資表率以之請補泗城府知府員缺實屬人地相宜與例亦符據署藩司胡燏棻署臬司張人駿會詳前來相應仰懇天恩俯念邊地員缺緊要准以補用知府羊復禮補授泗城府知府俾煙瘴要區收得人之效如蒙俞允該員係勞績保以知府補用之員今請補斯缺銜缺相當毋庸核計叅罰俟經手事竣照例給咨送部引見合併陳明謹會同兩廣總督臣李瀚章恭摺具奏伏乞皇上聖鑒訓示謹奏奉硃批吏部議奏欽此○○黄槐森片再查定例大挑舉人到省後試用一年期满該督撫隨時甄别堪以知縣用者卽以該員期满之日作爲甄别日期又准部咨無論何項出身凡補缺應具題者試用期满由督撫甄别具奏各等因在案兹查有大挑舉人簽分廣西試用知縣陳應奇業已到省一年期满例應甄别臣查陳應奇才具開展練逹安詳堪膺民社據署藩臬兩司會詳前來除將該員履歴咨部外謹會同兩廣總督臣李瀚章附片具奏伏乞聖鑒訓示謹奏奉硃批吏部知道欽此○○崧駿片再案准山東撫臣福潤咨花翎副將銜儘先補用叅將袁春和現年四十六歲浙江長興縣人由武童於同治二年投効軍營剿辦土回各匪克復城池蕩平邊冠由軍功遞保以叅將儘先補用加副將銜並戴花翎嗣因邊防肅清隨同振旅入關歴在軍營當差並無經手未完事件現在情願離營回籍收標據情給文咨送考騐歸標註册委用等因到浙隨經咨准甘肅新疆撫臣陶模查明該員歴保各案相符咨覆核辦前來奴才伏查副將叅將等官留於本省收標照章應行奏明辦理該叅將袁春和從前並未保留浙江現准咨送回籍歸標可否仰懇天恩俯准將花翎副將銜儘先補用叅將袁春和留於浙江本省收標委用俾咨策勵除咨部查核外謹會同閩浙總督臣譚鍾麟附片陳請伏乞聖鑒訓示謹奏奉硃批著照所請兵部知道欽此 
 
