# 1900 - 319 - 4909916

 

Page 1

 
 
[新印各書籍發售] [  圖書集成局啓]  
欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六枓準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[勸票匪及早投誠說]  
甚哉吾不解票匪之何竟執迷不悟也夫康梁二逆創設自立會勾煽羽黨散放富有票聨絡各處會匪土匪約期在漢口漢陽等處起事其心固欲傾覆我國家也乃天佑聖淸事機敗露梟桀如唐才常傅慈祥輩二十餘匪經兩湖總督張香帥委員擒獲明正典刑票匪之不能有爲槪可見矣然長江上下游一帶士民之被其鼓惑者尙不可以僂指計旣不忍槪予芟夷又不能盡加化導於是移咨各省疆吏飭屬嚴拿首要務伸國法而快人心此外則予以自新不咎旣往特令各營縣陳設木桶准被惑者將票塗抺姓名投入桶内懲渠魁如此其嚴厲待脅從如此其寛仁此無他蓋欲啓人悔罪之心也彼入其彀者苟非甘心從逆梗頑不化之徒宜如何革面洗心痛自攺悔乃時逾三月各處設桶幾徧而繳票者卒寥落若晨星豈眞怙惡不悛甘就大辟而不悔耶抑幸法網之未密謂不難自行滅跡妄冀事外逍遙耶然亦思會中各種名册早經起獲除右軍統帥沈克諴及正龍頭康有爲副龍頭梁啓超外某也爲總堂某也爲座堂某也爲盟堂某也爲禮堂他若管事若値堂若刑堂若盟證若香長及一切執事人等都計二百餘名其中伏法者凡若干人其餘某姓某名不難按圖索驥如欲一一根究卽可將所獲散票匪首窮詰而知今何幸大憲網開三面槪免株連乃尙不急起直追痛除助逆之跡而顧遲疑觀望不思自返迷途其計不亦左乎或謂自師忠吉投營拜會拘獲正法之後人皆引爲前車之鑒因之裹足不前不知師罪惡昭彰非尋常從逆者可比正不必以此爲慮或曰同一繳票歸　上憲核辦且不能一律試觀張鑫山熊錦堂等得邀寛典而近日易錦城李和生輩則仍令解省研訊若果再爲師續　從此人心疑懼不復敢自投羅網致干不測之憲威然兩江總督劉峴帥之不肯輕縱者以其曾爲散票頭目耳果其並非頭目並未散票安知不終邀赦宥之恩書至此接金陵訪事友來信知已由太守訊明禀知峴帥准令鬆去刑具發回中江可見峴帥明愼用刑無枉無縱之妙用而凡誤購匪票者正不可因此稍沮攺悔之心也嗚呼自票匪敗謀以來各省線捕四出偵緝一經查獲實據訊明口供無不立予駢誅論其種種黨惡情形其罪誠不容恕然觀俯首就戮之際其情亦殊可憐竊意此中豈乏少年無識誤遭煽惑可開一綫之恩者乃以不早見機致不能保其首領詎不大可哀哉夫票匪之勢至今日而已衰矣首要各犯旣已次第伏誅卽使餘孽未除未必再有死灰復燃之患然在上者恩施格外原可置諸不論不議之條而入會者詎可不慮同黨成禽信口供扳無以自解乎况乎利盡交疎小人常態或舉所知自赴有司陳訴以求贖罪邀功其事亦正難逆料近者兩江督標某營帮帶辜人傑被鄂省所獲票匪供扳經香帥咨會峴帥請予嚴懲幸賴金陵護軍統領楊鏡巖軍門與江寗藩司恩藝棠方伯一再力求如免一死辜猶如此彼類於辜而不能如辜之才可動人憐惜者聞之不亦危乎吾故曰票匪宜及早投誠也 
[本館接奉電音]  
　　昨日午刻西安行在飛電傳來上諭三道敬謹譯登○九月二十八日行在内閣鈔奉上諭前據崑岡等奏遵查殉難各員請旨賜䘏一摺當經諭令軍機處覆核具奏兹該大臣等開單呈覺或臨難捐軀或闔門殉節允宜悉予褒揚以旌忠烈黑龍江將軍延茂之弟無吕級司庫延芝著照七品例從優賜䘏伊妻章佳氏弟婦愛新覺羅氏蕩爾圖克氏杭阿恒氏姪女二口均著准其旌表伊長子兵部員外郎衡璜著以郎中卽補候選道前浙江紹興府知府繼恩著照道員例從優賜䘏伊妾張氏姪婦瑚雅氏族孫女一口均著准其旌表二等侍衛世瀾一等子爵郎祺著照頭等侍衛例從優錫卹一品封典富謙及其子三等侍衛五福均著從優賜䘏記名副都統世襲三等子爵文福著照副都統例從優賜䘏伊子婦劉氏女一口姪婦伊爾根覺羅氏呼都哩氏姪孫淸霑淸矞姪孫女二口均著准其旌表二等侍衛兼公中佐領全氤著照頭等侍衛例賜卹伊妻朴佳氏子婦完氏次孫英綬三孫國史館繙譯官英緖均著准其旌表護軍叅領兼司鑰長世襲雲騎尉林著照副都統例賜䘏伊妻顔札氏次子崇剛姪崇茂姪婦白氏姪孫女三口均著准其旌表世管佐領兼雲騎尉徵續著照叅領陣亡例從優賜䘏翼尉塔芳阿著照翼尉例賜䘏伊妻戴氏子淸林子婦瓜爾佳氏孫女一口僕婦劉氏均著准其旌表該衙門知道欽此同日奉上諭江蘇蘇州府知府員缺緊要著該督撫於通省知府内揀員調補所遺員缺著祥福補授欽此同日奉上諭江蘇蘇松太道員缺著袁樹勛調補湖北荆宜施道員缺著濮子潼補授欽此 
[和局述聞]  
　　華歴九月二十九日京師來電云中國欽命議和全權大臣慶王李相與聨軍總統華爾德西爵帥會議時爵帥請將駐守直隸之華軍悉行撤去慶王及李相允之爵帥隨電達各國朝廷請速明示章程以便與中國早定和局 
[鐵路已還]  
　　西字報云由山海關以達天津鐵路前歸俄人暫爲管理迨上月中浣始交還中國所延工程師金達君刻下金達君已電邀避亂來滬之哈華君前往襄理矣 
[俄皇小極]  
　　華歴九月三十日英京倫敦來電云日前俄皇宵旰勤勞政躬不豫近雖逐漸痊可然精神疲𦮕不克視朝一切軍國事宜由其叔佛蘭狄墨公暫攝聞佛蘭狄墨公素喜窮兵黷武不似俄皇之一意和平深恐歐亞事機不免又有一悉變動也 
[司農奏疏]  
　　户部尙書臣崇禮跪奏爲陜西災象已成謹擬遴派義紳募捐辦振恭摺仰祈聖鑒事竊查陜西連歲歉收今年亢旱尤甚麥秋旣已失望雜糧迄未長成節逾霜降春麥不能下種通省惟西同鳳三屬向來稍有 
 
 

Page 2

 
 
蓋藏近時亦苦力有不及而北山一帶地本磽瘠更無隔宿之儲東境地連晉豫山路崎嶇惟東南龍駒寨居襄水上游爲挽連必經之地近時水源漸涸船隻重載艱於上駛運費旣鉅米商裹足不前現當乘輿駐蹕西安三輔重地關繫尤爲緊要非特目前急振萬不可緩卽來年靑黃不接之際亦宜次第籌維陜西撫臣岑春煊正議辦振而目前軍需浩繁庫儲空匱官振之力有限必須兼辦義振方足以緑民困而廣皇仁查有江蘇候選教職嚴作霖見義勇爲辦理義振多年不辭勞瘁絶無名利之心從前直隷山東山西四川等省水旱偏災經該員募欵運糧邀集同志親查散放緩急行宜活人無算屢蒙傳旨嘉奬欽遵有案惟目下東南商務情形日見凋敝籌欵之難更非昔比大理寺少卿盛宣懷督辦招商電報各局熟悉商情勸募振欵較易爲力卽將來匯兌轉輸亦須該京卿主持一是此外如補用道直隷候補知府施則敬候選道嚴信厚周寳生曩時經募振捐均著成效若令其分投勸捐亦足源源接濟應請敕下兩江總督江蘇巡撫轉飭嚴作霖約齊向來同事或司勸募或司採運一面親赴災區專辦義振事宜並請敕下三江兩湖閩廣四川各督撫出示曉諭紳商量力捐助仍檄飭各該地方官會同義紳妥爲經理如果集成鉅欵力能旁及則晉豫被災各區亦應量爲推廣一切辦法統由該教職等妥定章程與官振相輔而行庶幾實惠及民且以收羣策羣力之效所有臣等擬請遴員募辦義振緣由理合恭摺上陳伏乞皇太后皇上聖鑒訓示遵行再此摺係行在户部主稿合併聲明謹奏 
[奏留衡軍]  
　　金陵訪事人云兩江督標衡字全軍統領王子英副戎世雄前奉陜西巡撫岑雲階中丞奏調赴秦兹者兩江督憲劉峴帥奏請將副戎仍留兩江補用俾資指臂之助 
[除惡務盡]  
　　金陵訪事人致書本館云自康梁諸逆黨私立僞國會散放富有匪票在鄂中圖謀不軌事發後兩江總督兼南洋通商大臣劉峴莊制軍迭次飭屬嚴拿並曉諭軍民人等繳票投誠不咎旣往仍准投營効力緝匪立功迨月前上海解到投誠票匪易敬臣李和生兩人供稱長江一帶無處無匪黨潛藏制軍恐死灰復燃除准易李兩犯投營帮緝外仍嚴飭所屬各府州縣文武衙門加緊查拿務期一網打盡不使甘心從逆者竟得法外逍遙誠除惡務盡之道也 
[裁併鑄局]  
　　金陵訪事友人云江南鼓鑄銀圓局所鑄四開八開各小銀錢流布市廛觸目皆是以致價値日賤如以墨西哥銀一圓換八開銀錢十枚須找靑蚨一百數十翼若以八開銀錢十枚換墨西哥銀一圓所貼尤巨壟斷居奇誠駔儈惡習也兩江總督劉峴帥有見於此擬將銀圓局裁撤附入機器局專鑄大銀圓以免虧折 
[鹺曹更迭]  
　　揚州訪事人云兩淮運司柯遜菴都轉查得通屬餘東塲孫大使泰屬梁垛塲周大使均已俸滿迭奉人部調取引見爰特照章飭卽交卸所遺餘東塲缺遴委庫大使賴鹺尹豐烈署理梁垛塲缺委經歴馬鹺尹長源署理刻已詳奉督鹽憲劉峴帥批准隨卽牌示轅門一面分飭遵照聞兩鹺尹已料理行裝大約嶺上悔開時卽可抵任矣 
[私鬥宜防]  
　　廣州訪事友人云近日省垣泮塘五約及陳家祠等處時有村童數輩抛磚擲石互决雌雄旣而興愈酣膽愈大少年强有力者亦靡然從風以致彼處所儲磚石爲之一空地上種有茨菇數畝均被若輩摧殘上月某日兩造竟擊斃五六人究以釁由自起不敢禀官雖經西關汛弁帶領勇丁前往彈壓此風卒未稍平刻聞大憲已委廣勝軍一營馳往鎭懾矣 
[教士重來]  
　　金陵訪事友人云本年五月北方拳匪不靖中外釁開省中謠言四起各國教士相率避地圖存所有教堂類皆重門深閉屋宇器皿均經地方官派人看管以便日後交還近日和局將有端倪省垣安靖如常各教堂司鐸牧師次第遄反白門照舊開堂傳教行李甫卸卽詣各大憲衙門晉謁申謝保護之情 
[開辦膏捐]  
　　蘇州訪事友人云省垣膏捐總辦郭安亭觀察自任事以來明查暗訪委曲周詳上月二十二日特向各烟館勸令認定銷膏數目以便抽捐核定每膏一兩捐錢二十文並准加價發售俾所輸捐項仍歸之各烟客與膏鋪無損絲毫設有流氓滋擾及需索陋規者准扭局請究以故各渐館無不踴躍輸將也 
[山裂述奇]  
　　鎭江訪事人云南門外有地名上蕩者離城約數十里背山臨水風景天然上月某日之夜村民忽聞天崩地裂聲屋宇搖撼莫不從黑甜鄉中驚覺翌晨見山岡崩裂數丈碎石零星如拳如卵人咸嘖嘖詫爲奇事 
[浙省官塲紀事]  
　　杭州訪事友人云代理富陽縣張大令光第代理德淸縣潘大令紀恩均奉藩司惲菘耘方伯札飭攺爲署理以專責成○敷文書院山長吳左泉部郎超年老力衰堅辭講席撫憲劉景韓中丞敦請詁經精舍掌教汪柳門少宰鳴鑾移主敷文而聘譚仲脩司馬廷獻主講詁經精舍○九月二十日署湖州協劉協戎耀廷乘舟赴省禀見劉大中丞面陳防務二十四日卽禀辭回署○下二叚保甲分巡差現奉臬司榮廉訪札委候補巡檢張少尹瀚接辦上四叚分巡毛叅軍倫則奉札留辦○前調補温州府啓太守續現奉督撫憲會奏仍回福建興化府本任上月二十日已禀辭赴閩矣 
[松郡官塲紀事]  
　　松江訪事友人云新任松江府余石蓀太守九榖於九月十七日接篆後定期二十一日考選本署代書二十二日閱視城垣蓋亦到任時官樣文章也○上月某日金山縣武芝菴大令命駕來松叩駕松江府余太守履任之禧翌日卽辭回任所○新委金山縣徐大令景寅自奉署理江蘇藩司陸春江方伯札飭赴任卽日束裝履新已於九月二十六日接篆視事矣○上月二十二日華亭縣林霨生大令隨同新任松江府余太守閱視城垣旋於午後乘舟赴北鄉各鎭查閱保甲團練○東門外城汛楊把戎因事撤任遺缺經上憲委下塘汛徐把戎升署近者江南提督李壽亭軍門回松札飭楊把戎回任徐把戎則仍回下塘汛本任○靑浦縣汪南陔大令聞府尊余太守抵任因於上月某日乘舟來郡禀賀並呈遞履歴刻已事畢回任矣 
[潯江楓荻]  
　　九江訪事友來函云郡城泰來錢莊由江西省垣買舟裝載表芯紙數百綑及銅錢六百千至潯上月初八日行至姑塘遭風舟覆錢貨均墮入波心人幸無恙○蜀中吳君供職京華今夏遇拳匪之亂其封翁及眷屬同罹於難嗣君三人亦殉焉吳君隻身南返上月十八日行至九江府屬小池口一僕又斃途窮日暮旅况凄然不得已往謁德化縣應莘臣明府備陳顚沛之狀明府餽以洋蚨二十翼始得遄反故鄉 
[札飭查案]  
　　前者魯麟洋行德原輪船由滬泝江上駛道出南通州遣下紅板箱内𫏎男屍一具船中執事者查無屍屬報經州尊汪直刺行文查緝旣而富有票匪熊錦堂張鑫山李和生投安字營禀稱此屍係匪目彭桂生某日因犯匪規經匪衆偪令自行勒斃統領顔梓琴鎭軍請上海縣汪瑤庭大令移知刺史刺史細核情由以屍雖騐明頗多疑竇爰據情通禀各大憲昨日上海縣署奉護理江蘇撫憲聶仲芳中丞批札云仰按察司速飭上海縣移知租界委員一體確查詳辦並飭該州示召屍屬領棺歸葬 
[札取輿圖]  
　　昨日上海縣汪瑤庭大令接奉新任松江府余石蓀太守札文内開爲飭取事照得本府蒞任所有該縣全境輿圖急須查閱合行飭取札到該縣立卽著承速繪精細縣境全圖一幅裝裱齊全造具四址八至路途里數淸册一套刻日專关送府立等查閱毋稍遲延切 
 
 

Page 3

 
 
速特札 
[觀察謁客]  
　　廣東惠潮嘉道沈吉齋觀察守廉因公至滬昨日亭午命駕赴蘇松太兵備道轅拜會道憲余晉珊觀察觀察延入花廳茗談良久而别 
[研訊誘逃]  
　　前日本邑監生奚長春投上海縣署控陳岳亭與其媳陳朱氏誘匿女兒至晚縣主汪瑤庭大令升堂研訊奚供小的住虹口川虹浜家有餘屋租與陳岳亭棲其眷屬女兒咸鳳年十有七歲每日與陳媳朱氏做活形影不離今年六月二十三日女兒忽捲物而逃旣而房客唐錦昌及陳之乳媪宋林氏言及目見陳朱氏領去是以控乞究追唐錦昌供小的在租界工部局當管棧之役今年六月二十三日見陳朱氏領奚女從後門出當時並不介意後奚託小的找尋始憶及前事宋朱氏供小婦人年二十六歲浦東高橋人在陳家爲乳婦奚女素與陳朱氏莫逆時將物件寄存六月二十二日與陳朱氏密商良久至晚陳朱氏下樓三次翌日天未黎明卽與奚女偕逃越一日時方卓午陳朱氏獨自回家時小婦人不便多言至八月小婦人因丈夫患病辭歇回家蔡高氏供稱小婦人前在陳家爲傭於八月十二日回家收稻地保孫順和禀稱奚長春失女後曾託小的查問至今毫無下落外間傳言確係陳朱氏誘匿陳岳亭供小的在洋關當扦手租住奚長春樓屋其女走失實不知情今奚長春逼令小的交還小的惟有移家他適而已陳朱氏供小婦人係蘇州人年二十五歲奚妥咸鳳前雖與小婦人親密後因不允借衣以致不睦小婦人並未誘逃求察大令謂衆供確鑿不得抵賴著交官媒管押諭令陳岳亭赶緊尋獲奚女交案餘人斥釋旋復責成地保孫順和帮同尋訪如尋獲著奚陳酌給酬勞資 
[小蟹入簏]  
　　惡棍蘇阿如之同黨混名小蟹者屢在本邑南市及各鄉鎭魚肉懦良强行訛詐昨日英美租界公廨讞員張柄樞司馬飭役凌振洪福在南市潮惠會館左近平陽樓茶肆查獲解至十六鋪巡防中局局員黃衡堂二尹飭卽管押凌洪遂回禀司馬告知英界捕頭請立派中西包探馳至局中將小蟹帶回押候解送公堂訊辦 
[代繳騙銀]  
　　上月某日三益堂胡宦遣家丁殷升投英美租界公廨控蔣文明騙去洋銀六千元讞員張柄樞司馬提蔣研訊限期措繳前晚蔣叔道崑投案代繳十月二十日期票洋銀一千元司馬以爲期甚遠諭令在票上畫押到期向收如違惟向保人追究餘著赶緊繳淸毋得延緩 
[印兵操演]  
　　昨日午前九點鐘時駐紥英界泥城外之印度兵約五百餘各排列隊伍由統帶官督率至虹口新靶子路操演放槍打靶之技至十二點鐘時始整隊而返 
[法員請假]  
　　駐滬法總領事署繙譯官費亨祿君欲赴浙江普陀山等處遊歴禀請法總領事白藻泰君給假半月所有公事倩某君暫行庖代 
[上海巡局瑣案]  
　　昨晨鄉人顧石林顧香廷二人由七寳鎭至滬在南市萬裕馬頭滬南第一樓烟茶肆啜茗突被烟室値役之金治發徐石寳及流氓魏鑑華等指爲訛詐扭住兇毆二顧大呼救命適爲大馬頭巡防局勇丁所聞立卽拘至局中由某哨弁移解十六鋪巡防局禀請局員陳禾亭二尹訊明懲辦○前日黃元良扭小車夫袁洪壽至二十三七鋪巡防局控稱小的雇袁洪壽小車載運落花生四包行經小南門外張家弄口被袁私賣與黃萬興熟貨店今由小的查知爲特扭案請追局員盛雨村二尹研訊之下萬興店夥李永泉供稱小的向袁價買落花生四包曾付洋銀三元七角後袁偕黃來店欲將貨取回小的並不知其來歴叩求恩典袁供詞支吾二尹判掌頰五十下笞臀四百板仍無實在口供乃命鞭竹梢一百下交人具保落花生給黃領回 
[法租界捕房紀事]  
　　太倉州人黃某附張阿大航船來滬上船時將洋銀三十元交張收管及抵埠向索云已被人竊去遂將張扭入捕房捕頭詢悉情由以張漫不經心著賠洋銀二十元押候如數繳到始得釋歸○昨日有陳某者由某處附船來滬携有砧墩一枚雇野鷄扛夫甲乙二人舁送某處甲乙互相爭奪致砧墩墜入浦中無從撈取遂將二扛夫扭入捕房訴稱所失約値洋銀十餘元捕頭令押候解送公堂禀請讞員杜枝園大令訊究○屢次犯案之流氓小揚州及金生阿三等三人前晚在新開河左近搶奪途人衣服被某包探拘獲解入捕房捕頭令押候解送公堂禀請懲辦 
[公平輪船南來電音]  
　　九月二十九日接烟臺來電云公平船由天津回上海載客二百十五人内有廣東制軍及翁中堂陸學使諸公家眷此船今日下午開等語謹鈔乞登報布告同仁約計十月初一上午必能到埠仍祈工部局董及各會館各客棧添派妥友前赴金利源碼頭照料爲幸[  上海救濟善會丁紹芬濟急善局施則敬等謹誌]  
[幸獲生還]  
　　前日安平輪船抵滬載回粤中官商工匠之在京遭難者旋由廣肇公所發給水脚盤川乘廣利輪船返粤所有大小男女七十四員名口臚列於後劉啓雲六十四歲携有女眷小孩各一口陳鴻南四十一歲携有女眷一口小孩二口潘耀南三十六歲携有女眷一口小孩二口譚寳臣三十六歲携有女眷小孩各一口關耀西三十七歲携有女眷一口潘柱慶二十八歲携有女眷一口郭應二十歲葉恩二十二歲麥柱十八歲陳標三十歲梁仁四十七歲陳舫二十四歲劉仁二十八歲以上皆南海人林雪棠五十四歲吳嘏純五十一歲唐近十九歲盧權四十三歲宋寳山十七歲喬國蘭二十七歲陳勤五十八歲陳遠祥三十三歲吳恭甫五十一歲以上皆高要人郭康五十二歲番禺人盧鳳山三十七歲花縣人楊勝十九歲坤　氏三十六歲潘鑑全三十歲携有女眷二口小孩一口　紫芳二十六歲携有女眷一口汪德三十歲薛彭年十四歲梅蘭生三十二歲謝紹　二十二歲以上皆廣州駐防陳氏三十七歲順德人雷祖根二十四歲雷國衡三十五歲曾材二十一歲何玉倫二十三歲温應章十二歲携有女眷小孩各二口以上皆新寗人曾阿九三十四歲化州人黃阿生四十八歲茂名人鍾阿五二十五歲石城人符昌年三十七歲戴四通二十八歲曾阿秋四十八歲以上皆遂溪人吳貞祥十四歲高州人携有女眷二口小孩三口蘇邦五十二歲携有女眷一口小孩二口此外京官之不需公所資送者爲羅鳳華顔廷佐孔昭萊陳慶和麥鴻鈞蔡植勳韓日初梁士詔駱楙湘何藻翔區湛森饒寶書温守義鄔質義潘廣霈張寳森連家眷共大小男女六十餘員名口 
[協濟善會啓]  
　　謹啓者北方慘遭大刼爲生靈之奇變自滬上創設救濟濟急兩善會設法援救俾避難官紳商民共慶更生其輸欵之踴躍辦理之精詳均稱無憾矣惟近閱報章知保定不守某方伯等大員竟遭慘害其間官紳商民人等勢難安處向南逃避者必紛紛擁至直東交界之處若不添人增欵分投辦理與兩會相輔而行恐鄉僻小邑流落難歸者進退兩難籲天無告兹又接奉山東巡撫袁中丞覆蔡觀察電信云京津保三處逃難來此者日多如有南方善士望切速來援救否則轉瞬嚴冬飢寒堪虞等語同人因設協濟善會集資敦請徐覺生農部朱潤生大令及諸善友赶赴德州以上擇其逃難最多之區或給資南歸或分給衣食因地制宜相機從事然同人集欵無多杯水車薪恐難爲繼不得不仰求諸大善長慨解囊金以資接濟不勝禱切盼切是爲啓上海三馬路泰康祥絲棧内協濟善會同人楊兆　楊兆鋆尤炯　炳南丁紹芬等公啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　南市必得誠江南義振彩票店私售廣益普益各種彩票前日由捕頭派捕將店主李廷標查獲起出各票解經馬路工程局總辦程雨村大令訊明口供判將彩票充公罰繳水車一輛押候交人保出前晚李子炳耀投局籲求大令著將炳耀代押俟其父出外措辦水車如違送縣重究○前日船户周聚金扭夥紀太平至捕房訴稱被伊竊去友人寄存之衣服若干件質錢花用向索行兇捕頭轉送馬路工程局禀請總辦程大令研訊大令判責紀三百板驅逐出境 
[英美租界公堂瑣案]  
　　老婦金趙氏由長江上游某處附某輪船來滬登岸時被同船客劉乾修騙去衣箱鋪蓋竹籃等物昨在三馬路春申福客棧將劉尋獲報捕拘送公堂金趙氏伸訴前情劉供小的係湖南人與金趙氏同乘輪船到滬代其照料不敢拐騙求鑒讞員張柄樞司馬商之梅繙譯謂衣物均在劉處顯係拐騙判押捕房三月贓給還原主○童小月在途攫取張王氏銀簪經某包探拘獲解案請究司馬判令笞責二百板遞解回籍○積竊施子生行竊廣協順浦顧氏二家衣被等物被包探陳根寳拘獲解請訊究司馬判令笞責三百板管押捕房半年期滿遞解回籍贓待失主認領○前者張仲純妄控熊錦堂等四人指爲富有票匪訛詐洋銀四百元時翁笠漁直刺方操讞政諭令某包探帶回捕房押候覆訊昨晨某包探將熊等四人解案禀稱小的查得原告已不知去向司馬商之梅繙譯著將四人移送上海縣署請縣主汪瑤庭大令訊理○王阿福紀富郎行竊唐晉齋家衣服燭臺等物由包探石錦榮拘獲解請懲辦司馬判令各責二百板贓給還失主○張銀記王阿夏榮秀坤張茂法四人行竊某船塢所儲舊鐵一百數十塊經某包探拘獲解請究辦司馬判令各責三百板管押捕房二月贓給失主具領○童子沈小友在路擺設賭攤經三百三十七號巡街捕拘獲解案請辦司馬查接管卷知沈已懲辦數次今敢重蹈前轍總由父母管教不嚴所致著暫行管押候提其父嚴訊核奪 
[英美租界公堂會訊案]  
　　美商海斯敦洋行主人投本管領事署控寳源祥主抵地不贖私行盜賣請提訊追等情總領事古君准之函致公廨讞員張柄樞司馬訂於前日午後傳集會訊届期美副領事福君偕白繙譯詣公廨與司馬升座海斯敦洋行主遣西人藏克聲稱是地計十九畝坐落寳山縣境前由寳源祥執事人潘源昌持田單至行抵去銀一千五百兩迄今年久不贖私將原地轉賣與方鎭記兹將光緖六年業主卓吳氏原立契據呈請騐追寳源祥執事人孫世馥倩担文律師之夥費律師訴稱是地十九畝前由業主卓吳氏賣與寳源祥爲業寳源祥由潘源昌經手抵與同升和康兩錢莊潘故後復由兩錢莊主賣與方振記均有田單中證且已在寳邑過户並未聞有抵與海斯敦洋行之說原契何以在海斯敦洋行應請查明澈底根究司馬與福白二君商議良久諭候移文寳山縣查明過户之人再行訂期訊核○鄉人謝國豐控棉紗認捐局巡丁連景堂勒捐扣貨連倩費律師到案申辯牽涉包探張泉林索賄迭經讞員張司馬會同英領事署繙譯梅君研訊本報已詳志其事昨晨費律師帶見證人張柄到案復請司馬會同梅君研訊張柄供小的在靜安寺一帶當巡丁本月十四日包探張泉林之夥役混名石子阿根者向小的說及棉紗認捐局已設半月何以連景堂不付規費小的以租界並不收捐答之後遂將是言轉述諸連餘不知悉求鑒張蘭春供小的家住治下新閘向習扇業現在棉紗認捐局執事包探張天林之夥役駝子雲生向與流氓胡阿二龔頭子爲黨屢在新閘一帶訛詐平民本月十八日小的見胡龔二人及不知姓名之甲乙二人向謝索捐駝子雲生亦在其中餘均不知叩求明鑒包探張泉林供稱西歴本月九號午後三點鐘時張天林向小的言有巡丁連景堂者在租界中向鄉人謝國豐勒捐將貨携至局内今謝已投報捕房捕頭允派包探拘拿汝知連之下落否小的答以不知並無雇用夥役石子阿根及駝子雲生之事求恩明察費律師起而言曰此案原告所控勒捐並無憑證其弊均在胡龔二人是否包探唆使誰是誰非屢經兩造供明且包探在外所行權勢想堂上久已洞悉卽領事在中國會訊日久亦應知中國人之性情請將兩造供詞比較自然水落石出連景堂前雖犯事今已攺過自新如堂上必欲究辦恐將來中國公正人不能辦事矣至于鄉人所買棉紗旣至中國局中自應照中國例納捐至於連景堂手下已用夥役十五人均有牌號何必再囑包探帮查私貨許給陋規且胡龔二人並無牌號查係著名流氓所供均不足信總之包探需索非案内之事堂上自有辦理權衡而連實未雇用此二人與此案無干應請公平斟酌將案注銷司馬與梅繙譯商核良久判令將胡龔二人各押捕房一年罰連洋銀五十元充公謝交差押至局中納捐領紗費律師謂此案與連本屬無干而堂上斷罰洋銀本律師不能遵斷但旣已判罰著將洋銀五十元暫存再行上控可也 
[美租界捕房紀事]  
　　昨晨粤東賊犯鄭阿根至北河南路某小烟館乘間竊取烟槍一枝携至頭壩路某冷攤求售適爲包探劉光震所見帶入捕房捕頭令押候解送英美租界公堂禀請讞員張柄樞司馬訊辦○前晚北河南路新正元飯館火夫永生串同庖丁徐恊順値堂人徐長卿竊取布被三條後經飯館主查知投報捕房請爲查緝捕頭允之 
[救濟善會誌謝]  
　　敝善會承紹興夏槐卿觀察助來棉衣一千二百三十件楊朝慶男女衣十三件程世德堂皮棉衣十八件杭州慶福綢莊經募采芝堂棉衣褲一百件江陰學署助洋三十四元慶餘堂廿元無名氏三十四元無名氏給各難民回籍盤費一百元蘇州同元莊經募洋一百七十元五角又小洋二十角程世德堂一百元王維金爲妻求病愈十元綺香主人生子十元許惟典病愈完愿十元湖城愼記隱名氏廿元鍾英女史適馬氏五十元江西廣信府知府查蔭階太守二百元松江泖東生五十元揚州方滌園二十元肴夷道人小洋一百角又光學述墨一百部際兹西風蕭瑟天氣催寒北地哀鴻嗷嗷待哺幸得諸君子義粟仁漿源源接濟俾浮屠七級早慶合尖其爲功德豈有限量耶謹領之下先代災黎九叩首以謝[  上海慶順里濟善會陸樹藩炳南丁紹芬等謹誌]  
[救濟善會第一批託查覆音]  
　　救濟善會已經寄交各信及託查下落之人開單呈電至於有無回音本人能否南返一切倩形容後陸　報知蘇臬朱託查徐壽臣已　回南上海陳託查徐昌齡徐尙德在王家口下次可回瑞安孫託查張　已坐愛仁南旋上海丁宅託查沈永銜往山東省城與陸似梅同居上海怡大莊託寄開平　務總局馮信已交杭關道署託寄楊村分府時信已交人在京其眷在天津下次回南上海楊託查陸保善等聞除欽頤已故外其餘均在天津是奎錢氏在奉天絲業會館託查何寄邠内眷三人已坐愛仁回申甯波周託查瑞公館在天津紫竹林周秀庭託寄保定安春臺信已寄上海焦樂翁託寄北洋大臣署信并物專差送投物俟帶呈上海榮康號託寄文裕昇信榮康信義隆信盛源興信均已交上海唐家衖余託寄余松泉已交上海任憇亭託寄津石文軒信已交上海鈞記交傳楷臣吳朗齋信上海楊託寄楊華伯信專差送去中外日報汪頌翁託交曾敬翁衣箱一信專差送去箱俟帶京安康里曾　館託交曾敬翁信專差送交李符會託寄楊士驤信專差送交趙一琴託寄　州陳炳如信已交鎭江某查許師芷已到本會報名搭輪來　丹徒某託查顧華卿沈叔均到會報名　輪來申常州惲託查惲兆澄等三人均來會報名搭輪來申蘇州老德記託查金小嬌等四人聞均已搭武昌輪回申其中有阿秀者聞已嫁人蘇州老人和託查洞　東山人鄭雪卿坐愛仁回申上海絲業會館託查馬毓藻等五人馬毓　周冕朱鼎元在　州王肇洛胡中英在交州吳淞温託寄天津西營富興花　新浮橋北　温信洋均交到取有收條請來取蘇州屠託查費念卿雲卿懷卿均在靑縣杭州毛託寄毛毓泉信有四信姚炳熊寄保定直隸臬臺沈信已寄無回信源豐潤託寄楊彝卿信專差送去周緝之托寄傳申甫信張信另物三件張京卿現在京城信交專差　交物尙未交因不使也蕭山胡託寄胡　谷信已交胡湛託寄黃藴甫馮商盤信已交上海沈毓洙託寄保定沈彬士信已交上海曾紹賢託寄曾　如信已交上海盛廷蘭託寄曾奂如信已交公和洋行張季園寄張子　信已交上海許託查許篆卿在北京嘉與會館餘俟續信再詳 
[上海六馬路仁濟善堂籌振公所施子英經收山東安徽福建賑捐閏八月初一至廿九日第六十九次淸單]  
　　初一日古虞明善居士銅洋三元○初三日無名氏求病速愈洋陸元求合店　友順遂人小洋拾角○初五日王重道洋四拾元高悟卿龍洋英洋各三元○初六日恆孚銀樓來潯陽氏洋念元無名氏　夫疾祈痊洋八元姚伯英彭金淸合助洋六元小洋拾　陽湖捕署瑞記四元隱名氏因子病愈了愿人求母病痊益記三户各二元無名氏洋一元二角錢二拾文無名氏錢二百文○初八日奚仲侯洋四十元永利茶號一元○十一日江西吳餘福翁經募程四勿軒吳漁影吳才叔菘畦四户各五角怡餘軒三角翰孫幼端硯耕軒無名氏合七角○十五日楊無名洋二十元復源當戴硯農各十元汪以衡翁經募廿五户小洋陸十七角姚德泰洋二元無名氏小洋十二角孫仁昌寳樹堂無名氏三户各洋一元益泰昌朱宏大徐永利三户各小洋十角○二十日薛松源求病愈洋二元○廿五日錫堂氏求母强健子女免災易養龍洋七元英洋三元○廿六日服符完愿人洋十元純泰莊交來童善之久犬各小洋念三角張　經周蔭喬恆泰昌殷予泰龔子眞朱家仁張永興無名氏八户各五角柏錦川四角張淸如震大吳念竹姚渭安完全子五户各二角○廿七日隱名氏洋拾元○廿八日吳城齋洋四元閔善餘堂一元○閏八月份共收洋二百念元扯七三半申元一百陸十一兩七錢又小洋二百六十一角扯六二五申元十六兩三錢一分二釐錢二百念文作元一銀八分七釐以上共收元一百七十八兩一錢九分九釐銅洋三元連前共收元十萬零八千七百三十八兩八錢四分七釐除解各處振欵外凈存元一千一百二十五兩四錢二分半銅洋一百五十四元四角 
 
 
 

Page 10

 
 
   
 
