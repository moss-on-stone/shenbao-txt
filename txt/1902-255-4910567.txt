# 1902 - 255 - 4910567

 

Page 1

 
 
[新印各書籍發售] [  圖書集成局啓]  
　　十朝東華錄實價洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大淸會典碼洋一元六角○六科準繩六套實洋六元○醫門法律碼洋一元○諸君欲購者請移玉至三馬路申昌書畫室或申報舘帳房可也此佈 
[裁釐說]  
　　咸豐初年粤逆蔓延遍　下各路統兵大臣競募勇營餉需不繼維時烏程諸生錢東平謁雷侍郎以誠上抽釐助餉之議侍郎韙之創行於江蘇泰州寳應等處逾年收數漸旺頗足以贍軍需於是侍郎奏請推廣奉上諭雷以諴奏試行捐釐助餉業有成效請推廣照辦以裕軍儲並開列章程呈覽一摺粤逆竄擾以來需餉浩繁勢不能不借資民力歴經各路統兵大臣及各省撫奏請設局捐輸均已允行兹據雷以誠所奏捐釐章程係於勸諭捐輸之中設法變通以冀衆擎易舉據稱裏下河帶辦有成效其餘各州縣情形想亦不甚相遠著怡良許乃釗楊以增各就江南北地方情形妥速商酌若事屬可行卽飭所屬勸諭紳董籌辦其有應行變通之處亦須悉心斟酌總期於事有濟亦不致滋擾累方爲妥善蓋朝廷於籌餉之中仍寓恤商之意恩誼周渥固氓府所共知嗣後安徽浙江福建兩湖四川廣東等省均相繼踵行賴此接濟有資方得士飽馬騰巨憝漸次殲滅良由其數取之甚微官取諸商商取諸貨貨價取諸時較之漢之算緡唐之除官錢宋之經子頭子錢其法尤爲簡易且各局多係仿唐劉晏之法引用士人因地制宜商民均稱便利是則釐金一事非特救急之方抑亦理財之要務也所惜後之奉行者不能仰體上意設局愈多滋弊愈甚上司旣以此調劑屬員屬員之不肖者遂因緣爲奸任情尅剥以致商民羣焉受累損國體失民心怨讟之聲遍於道路於是同治三年侍郎郭嵩燾請預杜釐金流獘光緖七年兵部給事中劉瑞芬疏請各省釐卡分别裁撤十年都察院代奏舉人吳世傑請裁撤各省局卡委員十六年御史德蔭疏陳釐金積弊二十年御史鄭思賀請飭裁併各釐局二十一年署兩江總督張之洞奏請專任大員整頓釐金在諸臣明知抽釐一事實爲中國弊政雖不能一時遽裁亦不能不予以限制無如各省大吏當比庫諸支絀際皆恃釐金爲邑注之資省中候補人員又以此爲優差百計鑽營藉以爲肥身肥家之計故雖封　迭進亦惟敷衍了事終未能拔其根株今者商約旣成各項進口稅均照定章加抽一倍有半皇上遂於七月二十六日特降諭旨云抽釐助餉本軍興不得已之政近年以來收數雖多而委員司巡辦理未能盡善或至留難商賈弊端百出朝廷軫念民艱久擬概廓淸革除弊政現與英國新訂商約加收洋貨進口土貨出口等稅經定議著卽將各省局卡律裁撤不再抽收釐金至各省應解留經費將來免釐之後應將加稅進欵如何撥補之處著户部迅卽咨行各省預先籌劃俟開辦後再行奏請遵照辦理欽此旣而御史王培佑恐免釐之後各省仍巧立名目未免名去實存爰奏請設法預防流弊皇上又於八月初八日特諭各督撫仰體朝廷恤商愛民之意斷不准任令劣員巧立名目增設氏捐局所多方搜括騷擾閭閻倘有此種弊端定惟該督撫是問竊謂釐金一事從前曾胡諸公本擬於軍事告竣卽行停罷無如承平以後國庫日虚故歴年内外諸臣雖極力奏請而終未能决然裁去今一旦廓而淸之此後内地物價當可逐漸減輕斷不至如從前之昻貴而國家入欵旣有加稅補償亦不至過於支絀豈非國與民均受其益哉 
[江西鄉試首塲題]  
　　首題和五典叙百揆論二題孝弟力田論三題光武帝初起大學論四題陶侃用法恒得法外意論五題租庸調法論 
[貝子東游記四]  
　　出使英國致賀加冕之振貝子由日本東京往遊日光山前已譯登於報兹閱大阪報云當貝子未啓行時先於東歴九月六日清晨九下鐘越二十分時赴近衛聨隊駐紥處遍觀營舍　塲旋復游覽士官學校歴各兵科至十一下鐘越三十分時始歸上野精養軒行邸正午日本陸軍元帥大山君陸軍大臣寺内君海軍軍令部長伊東君約同宮内外務陸軍海軍四省人員假某旅館公讌迨一下鐘許貝子命駕至向島玩賞植半園風景隨泛舟隅田川由廐橋登岸至梅若實舞臺觀能舞直至四下鐘時始返行邸又聞貝子回華時日人擬遣神户丸相送駐　大臣蔡和甫星使有送至西京之說旋又得東京友人手函云貝子於華歴八月初十日由日光山返東京仍駐精養軒行邸十二日淸曉七下鐘越二十分時赴松濱豫定十三日由松濱乘火車赴西京小駐兩日十五日赴大阪觀覽各機器廠十六晨赴神户午後赴廣島小駐一日然後登中國派往遠迎之新裕輪船返天津臨行貝子以洋銀一千五百圓犒精養軒諸僕宮内大臣所派山内日高西鄉二君見之謂爲太多請收回五百圓旣而貝子復以五百圓捐入日本紅十字會至留學日本諸生則奬以洋銀五百圓員肓啞院諸廢人則給以洋銀一千二百圓洎駕抵新橋火車站日本諸大臣曁儒土岸田君吟香華商王上舍惕齋咸握手志别使署隨員夏棣山部郎適差期屆滿隨貝子旌節回華星使送至西京署理横濱總理事官張賡三太守使署頭等叅贊燕平部郎則送至平塜 
[俄艇東徂]  
　　英京倫敦來電云俄京聖彼德羅堡城鳥士基船局所製諸雷艇大半限於年内告成以便駛往亞東設戍意者其防日人興師耶然俄廷則尚未明白宣布也 
[逆黨成禽]  
　　西字報云西歴八月十八號意大利國邏獲一刺客得捻其言蓋薙髮匠也事緣是日意皇乘機 
 
 

Page 2

 
 
器車臨幸米蘭得捻其暗蓄陰謀突起行刺幸爲衛士所獲搜其室内藏有無君黨誓詞悖逆之謀一朝洩露恐不能免於繯首市曹矣 
　　六續京師管學大臣張冶秋閣學遵旨擬訂創設大學堂章程第四節高等學堂之學生班數每一班至多不得過四十人其以次遞升法每學過一學期則遞進一班第五節小學堂之教習宜以一教習認定班之學生而高等學業漸進專門教法自應别立應使各教習以其所長之學通教各班學生長於物理算學者專教各班物理算學長於地理史學者專教各班地理史學與中小學堂以一教習統教一班學生各項學問者不同第六節按照京師大學堂預備科章程高等學堂本當以西文肄習各科西學但中學堂卒　學生恐於西文功候不深難期領悟其不及格之人應設西文補習一科加功教授以期程度一律第七節遇敎倫理體操時得合各到學生同時教授第八節凡外國教習上堂教授時刻每日不可减於四小時中教習上堂教授時刻每日不可减於五小時籎九節凡考學生功課成績由教習將學生所習於功課核計分數數日一呈於總理通一月總數榜示堂中第十節詳定分數以百分爲滿格通各科平均計算每科滿六十分者爲及格不及六十分者爲不及格第十節倫理一科不在多言而在力行教習考成亦須叅之平日不能取定臨時應以每學期核計分數一次第十二節高　學堂考試法亦分三門一升班考試二年終考試三卒　考試此外臨時考試如教習有時偶欲考學生成績如何可以隨時出題考試至報考學生法高等學堂程度較深目前創辦伊始宜愼重去取或分别補習總期程度相等毋或參差第十三節凡升班年終卒業三項考試所定試日分數與平日功課分數平均計算第十四節凡各項考試皆總理教習主之惟卒業考試會同地方官辦理仍由教習命題比較分數其餘學堂内一切執事人員皆可親臨試所查看第十五節凡各項考試皆另備欵項分别給奬第三章各種規則第一節高等學堂設總理一員以主持全學統屬各員所用之人奏明辦理第二節總理之外應設副辦二員或三員承總理之命隨時辦理一切事宜第三節設教習若干員以分任教授各班學生各種學科之事第四節設文案一員專司全學往來文報第五節設藏書樓博物院收掌官一員或二員專司收發檢查書籍儀器標本模型等事第六節設收支一員以總局全學欵項出入第七節設　宿舍監督二員或三員照寄宿舍章程辦理第八節外國教習應照大學堂第六章第七章第八節章程辦理第九節總理教習諸員須擇品學兼優者任之不得徇情濫用致干糾劾凡副辦教習文案收支監督等員均受考成於總理以上設官第十節高等學堂應以中學堂卒業升入肄業第十一節高等學堂學生雖定例由中學堂卒業方准升入如有他處中學堂内學生雖未得過卒業文憑而其所學各科實足以副高等學堂各科目之程度者亦可憑招考收入第十二節高等學堂學生以二十歲爲入學之年學生卒業遲速不同或有上下叅差一一年者亦不拘定又現在甫經創辦小學堂准二十歲以下者入學中學堂准二十五歲以下者入學則高等學堂應准三十歲以下者入學爲限但此例於學堂開辦合法五年以後卽不行用以上入學第十三節高等學党學生卒業經大學堂覆考得過文憑之後任本人志願升入大學分科或願赴各處之農工商醫高等學堂學習實業者聽之其有願赴外國遊學者或官派或自請仍候臨時酌奪第十四節學生入學後應隨時剔退出學者一學業不進難期成就二困於疾病不能勤學三學期試騐二次不及格四不遵定規屢飭不改以上出學第十五節高等學堂學生卒業後應予出身文憑照大學堂章程第四章之第一節辦理其應赴科舉考試學生查照第六節第七節辦理章程未畢明日續登 
[豫備裁釐]  
　　中國裁釐加稅一事已與英人訂立約章兹閱香港循環日報云日前廣東大憲奉外務部電文略謂奉旨將各省局卡裁撤一事應俟各國全行議妥始定准期大約事在明年冬令刻下宜預爲斟酌或歸併或統捐以免臨事周章諸多窒礙云云刻下大憲已札飭所屬遵照預籌矣 
[應試人稀]  
　　本年補行庚子辛丑恩正兩科鄉試順天暫就汴省舉行兹得京師友人手函云士子之賦槐花者祗五千八百餘名之譜意者朝廷方改絃更張故不欲以科第起家耶否則火車已直逹信陽負笈擔簦較前便易胡爲而皆裹足不前也 
[覆試簾員]  
　　武昌訪事人云湖北巡撫端午橋中丞考試簾員後示其八月初二日一體傳至撫轅扃門覆試以便派分内外簾題爲問圜法久敝昔人論用鈔幣多陳其失西人行之何以無弊英磅耗折甚多宜何法以振頓之銀圓銅圓銷行未暢宜何法以通行之各員交卷後中丞饟以午餐至日下虞淵始紛紛退出 
[贛闈紀事]  
　　南昌訪事友人云本屆鄉闈試卷略有變更卷面上書第幾塲下塡府縣學分姓名首頁寫年貌籍貫三代以便彌封次幅騎縫鈐紅字第幾號中添第幾塲再次空一幅爲黏貼評語處然後接印紅格每行二十五字每幅二十行大約第一二塲每卷可書七千字第三塲可書四千辽先是士子之報名投卷者計共一萬六千六百餘名臨點不到者約六百人實數祗一萬六千餘人而已 
[訟藤難斷]  
　　姑蘇訪事友人云上月二十八日蘇州天賜莊東吳大學堂潘羅等姓學生七八人相約至閶門外某番菜館轟飲適爲奚姓昆季人所見爭起揶揄併辱及堂中主理及教習各西人以致互相口角迨夜半衆學生席散回城復遇二奚於穿珠巷口　奚高騎怒馬馬夫十餘輩揚　么喝將潘姓撞仆於途衆學生忿不能平理論之餘揪扭不釋馬夫恃其兇悍各奮老拳衆學生力竭勢孤受窘而返翌日忽有自稱某省候補縣之蕭惠如自稱某署幕友之王東生唆令二奚以衆學生攫取價值千餘金之金鋼鑽約指及鈔票若干爲詞控諸吳縣署縣主田春庭大令准詞飭差提羅姓學生推鞫見羅年尚幼穉弱不勝衣因撫慰一番當堂開釋二奚以大令不予深究迭次遞禀請追某日大令飭差將某學生提案研求於是合學諸生齊集署前偵探消息某敎習恐釀禍事親往勸回大令亦懼起風波將某學生略詰數言卽行開釋學堂主理孫君聞有是事正擬禀請上憲飭查而事已爲一憲所聞且查知二奚私養戰馬至二十餘匹之多殊屬有干禁令因札飭吳縣照例訊辦日來大令已訪悉事由蕭王二人唆使爰卽飭差嚴緝未識將何術以斷此訟藤也 
[之火警]  
　　烟臺訪事友人云七月十九日淸晨八點鐘時天后宮戲樓後某姓家不戒於火頃刻冐穿屋頂幸公會水龍馳往馳救　卽熄滅僅焚去廚屋兩間 
[預章火警]  
　　南昌訪事友人云本月初三夜定更後江西省垣柴巷口某米店忽報焚如幸各水龍施救得宜并有磚臍阻截祗燬米店一家並未殃及隣舍 
[越郡官塲紀事]  
　　紹興訪事人云正在浙江紹興府熊再靑太守起磻前因辦理平糶事宜多所遺悞奉上憲撤任所遺篆務委趙漁衫 
 
 

Page 3

 
 
太守惟崳代理聞現擬改爲署理然尚未見明文也○蕭山縣舉行縣試因正任李香畬大令棻奉調入簾由蔣鼎臣大令本鑑代理正塲題爲夫子焉不學兩句義明王愼德至惟服食器用義○浙江候補縣吳文甫大令躍金前在越郡襄辦酒捐復兼牙釐局文案現已期滿交缷赴省遺差尚未聞委何人庖代 
[潯郡官塲紀事]  
　　九江訪事人云江西農工商局總辦委某員赴滬購取農務工藝及鑄錢各機器共一百八十餘件本月某日運抵潯江旋由洪懋卿少尹轉運赴省○上年湖北候補道孫詞臣觀察經江西巡撫李勉林大中丞奏調至贑辦理九江營務處兼統帶定字營勇丁兹奉湖廣總督張香濤宮保電調回鄂督辦宜昌沙市一帶川鹽已於本月初五日馳赴鄂垣矣○新任湖口縣尹枚臣明府接印後於本月十一日來潯謁見道鎭府各憲并拜會諸同寅○新任德化縣典史王頤菴少尉奉檄履新擇吉本月十二日接鈐任事 
[漢口夕陽]  
　　漢口訪事友人云美國聖公會總牧師韓倫敦前因天氣炎蒸特赴東瀛避暑邇者秋風薦爽薄言旋歸某日已安抵漢皋聞尚須赴彝陵一行大約係稽查教務也○湖北候補縣何大令蔚紳近奉撫憲端午橋中丞札委接辦警察東局事宜本月某日已上院禀謝奉檄到差矣○漢江糧捕同知書别駕鳳見近日匪徒縱火爲禍甚烈特飭通班人役嚴密查拿旋卽拘獲四名解案訊辦 
[北固秋痕]  
　　鎭江訪事友人云近日常鎭通海道長久山觀察訪聞鄉曲細民每因小忿輕生致家屬藉屍圖詐查大淸律例凡屬自盡本無議抵之條爰申明例章剴切曉諭自今以後勿得輕肇訟端亦救世之苦心也○某日署丹徒縣洪鷺汀大令出示曉諭曰訪聞城鄉鐵匠膽敢私造小洋槍暗賣匪類亟應嚴查究辦除選差密拿外特此示禁倘敢再行擅造此等槍械定行提案加等治罪决不寛貸○近日署揚州府吳純甫太守深恐七濠口或有奸商販米出洋情事爰札派張少尹鴻恩帶領巡勇在彼處常川稽察○某日有一日本兵艦由申江駛抵京口下椗江心管帶某君舍舟登岸詣烏洲山閒遊常鎭通海道長久山觀察知之特飭租界總巡周錦堂游戎洋務局員邵虎伯大令各帶差勇妥爲保護翌日此艦卽鼓輪駛赴漢皋 
[上海官塲紀事]  
　　江蘇候補縣丞汪二尹鳴謙係柳門侍郎之介弟現奉蘇松太兵備道袁海觀觀察委辦梅家弄巡防局事務昨日特赴道縣各署禀辭前往視事○昨日欽命商訂稅則大臣呂鏡宇大司空命駕赴道轅拜會蘇松太兵備道袁海觀觀察晤談良久然後至上海縣署投刺縣主汪瑶庭大令飭丁擋駕○昨日松滬釐捐總局督辦朱詵伯觀察乘輿至上海縣署拜會縣主汪大令晤商要公良久而别○刑部郎中龎萊臣正郎籍隸浙江旅居滬上昨日因欲赴京供職特赴道營廳縣各署辭行○昨日江蘇海運滬局總辦林質侯太守命駕至上海縣署拜會縣主汪瑶庭大令互商海運事宜良久始辭出○昨日爲秋祭天后聖母之期清晨本城文武各官咸鳴騶詣天后宮竭誠致祭又以是日適逢獄神誕期由上海縣主汪瑶庭大令飭差就本署獄神堂陳列牲醴淸晨率同典史趙敬臣少尉整肅衣冠拈香行禮並傳淸音一班奏曲以娛神聽 
[備迎星使]  
　　上海縣主汪瑶庭大令探知欽命出使義國大臣許靜山星使由京南下將次到滬特於前日飭差預備供張以便届時迎迓 
[海外需才]  
　　本邑江南製造局廣方言館法文教習吳挹淸觀察經欽命出使法國大臣孫星使奏調出洋充二等叅贊刻已將教習一席告辭以待束裝就道矣 
[裏街設捕]  
　　本邑南市馬路工程局總辦翁子文太守禀准蘇松太兵備道袁海觀觀察將捕務逐漸推廣示期本月二十一日爲始遴派華捕二十名巡緝萬裕馬頭裏街一帶昨日嚴諭包探黄量海帶同地甲將街頭所設食物攤先行驅逐 
[讞員將易]  
　　法界讞員杜枝園大令由乙榜起家服官蘇省以知縣擢升儘先補用直隸州知州當前署浙江巡撫余晉珊大中丞備兵海上時檄調至滬委以此差兼辦會捕局務迄今已閱三載近經蘇松太兵備道袁海觀觀察諭令另候差委所遺讞政檄調他員瓜代大約不日將見明文矣 
[上海縣署瑣案]  
　　顧莊氏控陸雲山謀奪産業等情前晚縣主汪瑶庭大令升堂質訊顧莊氏供丈夫已故子尚幼稚因將銀錢出入及置買田産等事倩小姑壻陸雲山經管光緖十七八兩年曾購唐姓田七畝六分及陸子卿田六畝内有三畝二分已換顧德堂户名詎料陸潛於契上寫得主陸姓查核帳目被欠洋銀八十元向之索取祗還六十七元併將所購地十三畝六分據爲已有求恩訊追陸供此項田地七畝六分昔年由祖父抵與唐姓得得錢八十千後岳父借給洋銀四十元凑齊贖出小的卽將三畝二分田單交岳父收管尚陸子卿之田六畝由小的出資購置租與顧叚氏耕種今欲收回遂誣小的謀奪兩造族人陸省三顧秀堂顧晉高同供此田向由顧莊氏耕種去年陸指爲已産欲向收回顧莊氏言由伊出資倩陸購置究不知何人之産胡竹堂供小的與兩造誼關親戚去年顧莊氏向陸索還洋銀八十元嗣僅還六十七元尚少十三元陸欲作爲田租氏欲作爲存粳以致兩相爭執小的曾向勸解無如均不肯遵求察大令謂顧莊氏旣有田數十畝豈有再租種陵田耕種之理且陸爲氏經管財産難保不從中私肥惟契上均書明賣與陸姓究竟虚實不得而知姑　已換顧德堂户名之三畝二分給氏收管餘仍歸陸飭具呈遵結而退○本城紳士李姓函稱房客廣榮昌烟館主廖某曾欠繳房捐奉派差甲往提當卽赴櫃交納後被差甲索去小洋銀三十二枚請爲訊辦前晚大令飭傳差甲研究地甲裘鎭禀稱上月杪小的往收房捐時市上洋銀每圓僅作錢八百九十餘文後至廣榮昌收取廖强欲每元照衣牌作錢九百二十文因此未收後春鈞票往提小的卽將廖指交台差帶入城只並未同行不敢需索縣差曹坤禀稱前者大老爺飭往提廖時適小的下鄉催科由夥役恊同裘甲往提後廖入城與友人吸烟用膳費去錢若干文貿然誣指夥役婪索叩求明鑒大令判令笞責一百板以爲之警 
[南市瑣聞]  
　　本邑南市商船會館董事王介眉部郎逝世後各商號公舉王君偉生接辦○南市騐花局委員胡吉人明府招募巡丁八名在各馬頭巡緝每名月給工飯洋銀九元現已遴選足額矣 
[申報館恊振所經收順直江西長江振捐八月初一日至八月初十日止第廿一次淸單]  
　　八月初一日平安氏洋一元○初二日無名氏銅洋一元○初三日紀蓮溪求妻病速愈洋十元○初四日安徽崔照林龍洋廿元○初五日無名氏洋十元銅洋二元○初六日吳馥堂洋十元○初八日甯波永　昶來南陽勉力子爲次子病愈許愿洋四元○初十日無名氏銅洋一元以上總共收洋五十五元銅洋四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　昨晨二十三七鋪巡防局員高文軒二尹親率勇役至萬裕馬頭拿獲賭棍陳阿根押解回局旋查知彼處係十六鋪所轄爰卽函送十六鋪巡防南局請懲局員賈叅軍研訊之下判責四百鎖禁局門前小衆○前晚南市各巡局員均在十六鋪巡防北局會哨旋有北局勇丁陳福與名桂生者在局互毆局員陳仲賢二尹聞而惡之飭提至案訊知因俵分陋規不匀而起不禁勃然大怒命將陳責二百板桂生責四百板二人再四哀求始免斥革 
[英美租界公堂瑣案]  
　　包探顧阿六解姜家合俞谷邦李鳳珍到案禀稱姜曾以洋銀若干元買俞婦鳳珍爲室前日忽在途中扭毆故由小的解請訊究讞員張柄樞司馬以其中情節支離著押候覆訊核奪○包探趙銀河解頑童龔寳成到案禀稱此童行竊魏家記馬車上玻璃燈一盞報由小的緝獲人贓送請訊究司馬判責手心二百下遞解崇明原籍○包探倪順泉解賊犯張阿四及收贓人陳阿寳到案禀稱張竊取某行猪毛一包售與陳處由小的緝獲人贓解請究辦司馬判各責三百板枷號一月○包探桂生解革捕丁星泉到案禀稱前日捕頭派丁至虹口病房看守病犯汪大林漫不經心致被越窓逃逸捕頭恐有賄縱情弊命小的解請訊懲丁供是晚十點鐘後汪佯稱大便小的不知其詐隨往厠所轉瞬已不知所之時小的尚兼管他犯因倩他捕代爲照料奮步追尋而月黑宵深杳無蹤影並非賄縱尚乞恩寛司馬判枷號一月發病房示衆○包探桂生解華捕馬耀淸到案禀稱前日捕頭命伊看守同仁醫院病犯俞谷才忽被逃逸因令小的解請究懲司馬判枷號二月仍勒緝逃犯務獲重懲○女蟻許阿經誘朱姓女郎名阿金者至閔行售與花烟館事發經包探何四春拘獲解案司馬飭掌頰三百下遞解回籍○包探竇如海解羅榮生到案禀稱此人在五號及八號某西人飯店當細崽頭目前日偶因細故遽糾令各細崽一律停工報由小的拘請究辦司馬判罰洋銀五十元交人保出不准再往滋擾違干重懲○包探陳雲忠解著名流氓寗波永泉到案禀稱此人在厦門路戳傷俞阿四報由小的拘獲解請究懲司馬查得俞已送仁濟醫館療治著押候俞傷痊訊辦 
[法租界捕房紀事]  
　　昨日爲法界捕房發落各案之期捕頭查知上期並無應責人犯因遣包探禀知讞員杜枝園大令暫停讞務一期○小竊某甲竊得衣服若干件某乙竊得某姓家錫茶壼均持至某押鋪質錢適爲包探所見一併拘入捕房捕頭命押候解送公堂禀請讞員杜枝園大令訊辦 
[美租界捕房紀事]  
　　前晚西華德路第二十號洋房内某西人家細崽某甲竊取洋銀數百元而逸事爲西人查悉函請捕頭緝查捕頭允之○昨晨小竊吳阿大混入提籃橋某姓家行竊衣物旋爲包探錢榮堂查獲解入捕房捕頭令押候轉解公堂禀請讞員張柄樞司馬訊辦○昨日賭徒沈阿寳携賭具至北河南路誘賭適爲某號巡街捕所見拘入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年八月初二日京報全錄]  
　　宮門抄諭旨均錄前○陝西巡撫升奏爲遵旨覆陳改設常備等軍並釐正各軍勇數餉章大略情形摺○兩廣總督陶奏爲陳明議加鹽價情形摺○又奏爲請奬經理文報偵探洋情各員片 
　　頭品頂戴尚書銜陝西巡撫臣升允跪奏爲遵旨改設常備等軍並釐正各軍勇數餉章大略情形恭摺覆陳仰祈聖鑒事竊查前准政務處咨光緖二十七年七月二十日内閣奉上諭著各省將軍督撫將原有各營嚴行裁汰精選若干營分爲常備續備巡警等軍操習新式槍砲認眞訓練以成勁旅等因欽此仰見朝廷整飭戎行實事求是下懷莫名欽佩伏查陝省防軍舊有武威各營旂前年奉旨征兵入衛由奴才承領北上陝省兵力頓減防務難周前護撫臣端方奏明添募忠靖各營旗藉資塡紥迨去春入衛陝軍西旋隨卽分别裁併而武威忠靖各名尚仍其舊現在奉旨改爲常備續備巡警等軍應欽遵辦理覆查陝省新舊各軍多係練習洋操擬就其中挑選精銳共成六旗改爲常備新軍步隊屯駐省城便於調遣奴才前奏調開缺山東曹州鎭總兵萬本華已於五月來陝卽令統領常備新軍步隊六旗勤加訓練其餘尚有忠靖八旗兩營步隊忠靖武衛各兩翼馬隊多可造之選現擬裁營成旗改馬爲步共作步隊十二旗以六旗爲續備防軍六旗爲續備屯軍防軍有彈壓地方之責屯軍有開墾荒曠之需而仍以勤習新操爲不失立軍宗旨此外撫標練軍三營城守練軍步隊一營陝安鎭標練軍步隊一旗漢中鎭標練軍一簱延榆綏鎭標練軍步隊三旗成軍有年且多分巡地面擬請一律改爲巡警軍以符新章他若砲隊可以備槍刀之空馬隊可以增步兵之勢似亦當因時酌定擬將原有之開花砲隊二哨改爲常備新軍砲隊又據入防軍之練軍馬隊改爲常備新軍中營馬隊忠靖前左兩旗馬隊改爲常備新軍左右兩旗馬隊使與步隊相輔爲用至陝省防軍餉章步隊一旗舊額弁勇三百七十員名勇餉月支銀三兩三錢馬隊一旗舊額弁勇一百二十五員名馬勇餉乾月支銀六兩二十六年歲荒榖貴前撫臣岑春煊酌量情形步勇每一旗改爲三百五員名馬勇一旗改爲一百一十五員名其裁截之餉分匀加增以充各勇口食亦尚相沿未改現擬新設常備續備各軍馬步隊勇額就岑春煊原减之數作爲定制不再補足以免紛更唯餉章須分别酌改常備步軍本期嚴加訓練精益求精不厚其生不能策其力政務處來咨已有優給餉項之說應照洋操勇餉章程給發用示優異續備各軍視常備軍餉數差减陝西餉章每月步勇銀三兩三錢馬勇銀六兩似亦足以自給且岑春煊原議减人增餉本一時權宜之計現已榖價平减易歉爲豐不得援之爲例額數照裁減以後之新章餉項遵未增以前之定制核計續備步隊十二旗常備馬隊二旗滿年可節省銀六千四百除兩卽自光緖二十八年五月初一日起照此支放所有銀兩屯軍收買耕牛購備農器在在需欵卽以撥充開墾之資練軍餉額本較防軍猶輕應請如政務處來咨一仍其舊竊維此次欽奉諭旨振興戎政期在實力整頓加意修明奴才恭任疆圻責無旁貸住省各旗有萬本華專心訓練奴才仍不時親往閱操其距省較遠之防屯各軍亦由奴才批牘頻加遵旨申儆如實有廢弛營務者隨時撤叅懲一儆百决不敢以姑息之小仁隳軍實之大政至於虚欵侵餉尤爲營伍惡習奴才已飭各處曁省外文武各官按月親赴各營點檢一次其或箕斗不對年貌相懸卽嚴叅從事各營官功名富貴多由百戰叅辦之罰重則侵盜之念自輕總期軍籍皆有用之兵庫藏無虚糜之餉所有陝省改設常備等軍並釐正各軍勇數餉章大略緣由是否有當除咨部外謹合詞恭摺具陳伏乞皇太后皇上聖鑒訓示謹奏奉硃批知道了著卽督飭認眞訓練隨時考察務除積習而成勁旅欽此 
　　頭品頂戴兩廣總督臣陶模跪奏爲遵旨議加鹽價並因粤省商力艱窘暫擬變通辦法恭摺仰祈聖鑒事竊上年因籌備新定賠欵兩江督臣劉坤一奏請將淮鹽每斤加價四文奉旨飭下各省仿照辦理當經轉飭兩廣鹽運使國鈞督飭官商通籌遵辦無如粤省本無殷實鉅商凡承辦各處鹽埠皆由水客集股而成近年報効海防攤派捐欵一再搜括商力已覺難堪現又令其加價各商聞之幾至渙散良由粤鹽運本素重而私鹽隨地可以販賣值價相懸本已官不敵私現如按斤加價食户必更貪賤食私官銷愈形擁帶是以從前飭議加價各商曾請按年捐繳防餉十萬兩不願逐斤議加經前督臣譚鍾麟瀝情奏明在案此次價加係各省一律舉辦無論商情如何爲難自不能令其獨異當查有試用知府汪大鈞署鹽運司經歴候補鹽大使毓幹熟悉鹽務情形素爲商家信服又經派令與各商通盤熟計委曲籌商數月以來各商見賠欵實須按月籌解鹽各省均已照加於無可爲力之餘爲變通兩全之計擬就粤省實銷鹽數由粤商每斤認繳加價二文其運銷江西湖南廣西各省所加價值均聽各省之便商力能否承認另由商家禀懇各該督撫酌辦不歸廣東經收粤省所加二文則仍捐自商家並不取之食户惟是粤省引餉向本通融撥補現在加價祗能照實銷鹽數抽收以近年銷數均匀核計約可收銀二十餘萬兩商力實已竭蹶異常等語由該員等禀由兩廣鹽運使國鈞詳覆前來當查兩廣額定鹽引八十萬四千五百道有零按照每斤加價二文核計應加錢四十一萬九千有零以制錢一千五百文易紋銀一兩計應加價銀二十七萬九千餘兩今該商等照實銷鹽斤認加每年不過二十萬兩尚短七萬九千餘因查上年奉撥整頓鹽務之時臣查得粤省各塲産鹽甚多每有餘羡鹽斤爲船户等夾帶盜賣經臣於上年九月間派委試用知府汪大鈞候補鹽大使毓斡試辦收買羡鹽發商配銷該員等不辭勞怨寔力收配涓滴歸公迄今將及一年計收盈餘銀七萬餘兩尚屬著有成效如果始終認眞辦理尚可恃爲常年有著之欵以之彌補加價不足亦尚盈絀相抵除飭兩江鹽運司督飭該員等將加價配羡等事認眞經理隨時將欵撥解藩司以抵新定賠欵之用外所有遵奉諭旨議加鹽價並因體恤商艱變通辦理緣由理合恭摺具奏伏乞皇太后皇上聖鑒謹奏奉硃批吏部知道欽此 
　　陶模片再廣東文報局當差各員歴經遵照部議海軍保奬年限章程奏請奬叙在案光緖十五年十一月間前督臣李瀚章以上海香港等處爲接遞往來文件要津且洋務繁重派員分省補用知縣包家吉等分駐各該處經理文報偵探洋情以期迅速而昭周密兹查派駐上海辦理文報委員知州銜分省補用知縣包家吉洋文司事指分江蘇試用縣丞包鼎祺派駐香港辦理文報委員江蘇試用知縣梁耀曾洋文司事文童潘宗濟自到局當差以來歴年辦理一切往來文報均能愼密妥速並無貽核與海軍保奬年限相符先後據廣東海防善後局司道詳請照章奏奬前來臣等覆無異知州銜分省補用知縣包家吉擬請賞加四品頂戴江蘇試用縣丞包鼎祺請俟補缺後以知縣仍留原省補用江蘇試用知縣梁耀曾請候補缺後以同知直隸州仍留省補用文童潘宗濟擬請以從九品不論雙單月歸部選用合無仰懇天恩俯准照擬給槳以示鼓勵出自逾格鴻慈除飭取該員等履歴淸册咨送外務部曁吏部查核外謹會同廣東巡撫臣德壽合詞附片陳明伏乞聖鑒訓示謹奏奉硃批著照所請該部知道欽此 
 
