# 1903 - 184 - 4910855

 

Page 1

 
 
[推廣新聞] [  申報館主人啓]  
　　邇來聖主當陽中興郅治舉凡朝章國故内政外交日異月新在在胥關緊要本報有紀事記言之責所惜限於篇幅筆山墨海不能珊網宏收因於今日起將附張格外放寛每日添載要聞二葉庶朝廷新政臣下訏謨旦付棗梨夕遍陬澨誠足備學士文人之攷索而不徒供茶餘酒後之譚資也特此布陳諸維雅鑒 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[讀閏五月十三日上諭敬書於後]  
　　嗟乎伊古以來國家當兵事棘手之際未有賞罰不嚴而可以奏武功平亂源者也本朝龍興遼瀋戡定中原我武維揚震爍今古定鼎以後或外藩不靖或敎匪横行下至小醜跳梁偏隅肆亂一經廟謨廣運無不克奏膚功推原其故皆由當時握兵符者無不勇氣奮發從不存畏葸退避之心偶或挫失事機亦無不嚴譴立至試稽往事如康熙時三藩之役則順承郡王勒爾錦綂貝勒尚善察尼鄂鼐等均以逗留失機致削爵拘禁親藩之貴曾不稍寛乾隆時金川之役則誅訥親張廣泗伊犁之役逮將軍策楞玉保誅蒙古王額林沁及青滾羅卜回部之役誅將軍雅可哈善叅贊哈寍河都綂順德訥提督馬得勝烏什之役誅叅贊納世通辦事大臣卞塔海緬甸之役誅大學士經略楊應琚提督李時升叅賛額爾登額蘭州之役誅總督勒爾謹布政使王廷贊王亶望此外若臺灣逗撓之恒瑞任承恩黄仕簡石峯堡貽誤之李侍堯孫士毅襄陽失律之永保雖幸蒙寛典未加以大辟之刑然遣戍遠方庸詎能免夫如是故將士皆踴躍用命所至有功迄乎道咸之間朝廷以寛大爲懷粵逆洪秀全楊秀清亂起於一隅禍延於天下初時涓流星火本無難一舉而殲徒以大帥優柔疆臣粉飾賊蹤稍却遽報肅清宼燄方張動言安撫内外以蒙蔽爲事以致匪勢日盛大局幾危猶幸朝廷洞燭其情將何桂清翁同書諸人或則立予誅夷或則下之刑獄綂兵大帥知喪師失律必不可以逭嚴刑於是疲　之餘精神爲之一振不然雖有曾左諸公之韜鈐精熟紀律嚴明亦何能以虚言相懾伏哉今者廣西之亂亦旣數年於兹矣其初因裁兵令下各營散勇無可謀生於是糾合匪人日以刦掠鄉村爲事揆其用意未必遽有輟耕隴上之思苟使官吏嚴明剿撫得法亂事之弭本亦無難無如粵西大吏皆係庸懦無能任令匪燄鴟張並不早爲之計朝廷深恐禍同滋蔓久益難圖於是令王芍帥蘇熙帥駐節潯梧合力剿辦海内望治者方以爲么麽醜類不難指顧蕩平而不意曠日踰時邊患仍不稍弭尤可異者捷書之報方逹於甘泉宼警之傳仍騰於邊郡欺誑蒙蔽不顧爲識者所嗤今幸新任兩廣總督岑雲卿制軍不徇情面從嚴奏參皇上旣將王之春蘇元春革職道員黄仁濟總兵申道發發往軍臺布政使湯壽銘按察使希賢亦予以革職之罪全省文武大吏幾於一律更張雖較之國初時貽誤軍機即罹大辟者寛嚴已屬不同而經此懲創之餘合省精神當可稍形振刷且委署各缺又准不拘資格暫行酌量變通朝廷信任之專岑帥當亦有感激涕零亟圖報稱者壁壘重新欃槍盡掃草茅下士行將珥筆而獻平匪之頌矣 
[本館接奉電音]  
　　昨日午前京師飛電傳來上諭四道敬謹譯登○閏五月十四日内閣抄奉上諭江西吉南贛寗道員缺著江毓昌補授欽此同日奉上諭廣西提督著劉光才補授欽此同日奉上諭廣西巡撫柯逢時未到任以前著丁體元暫行護理欽此同日奉上諭江西布政使著李岷琛補授寳棻著補授湖北按察使欽此 
[宮門抄]  
　　閏五月初二日理藩院鑾儀衛光祿寺廂黄旗值日兵部引見六十六員值年旗四員署四川總督錫良請訓張曾敭歐陽述延齡文淇預備召見召見軍機及錫良張曾敭歐陽述○初三日外務部正黄旗值日無引見福建按察使朱其煊到京請安　欽等稽察中左門覆命昭陵總管連福請訓延齡文淇朱溍預備召見召見軍機及朱其煊朱溍連福派出閱卷王中堂孫中堂徐中堂張百熙裕德榮慶陸潤庠張英麟戴鴻慈李紱藻唐景崇壽耆皇上於明日卯初二刻至覺生寺拈香畢還頤和園辦事召見大臣提督衙門奏拿獲結夥持械拒傷事主迭次搶劫鄰境之盜犯尹續文卽尹車兒等十九名又拿獲結夥持械捆縛事主造次搶劫之盜犯劉小　卽劉榮等五名均請交刑部 
[電傳宮門抄]  
　　昨日午前京師友人專電告知本館云閏五月十四日皇上召見軍機大臣及保桂陳虁龍穆騰額繼綱 
[三續和蘭國京所訂萬國和解公斷條約]  
　　第三十二條凡遇案件可由兩造公同任意選擇一員或數員或卽在常川公斷衙門議員中選擇如兩造未克立卽商選議員應照下法辦理每造選擇兩員所選之兩員復商舉一員爲總議員如所舉之總議員意見不合兩造可商舉一國請該國另選一員爲總議員如仍不合兩造可各舉一國請該兩國會同公舉一員爲總議員第三十三條如所舉議員係某國之君或係一方之主公斷辦法應由此君或此主核奪第三十四條總議員爲各議員之首領如無總議員卽由選定各議員自舉一員爲首領第三十五條 
 
 

Page 2

 
 
議員如遇身故或告　或無論何事見阻應按章另派充補第三十六條議案之處應由兩造擇定否則卽在荷蘭都城會議一經擇定遇有事出萬不得已或經兩造商允公斷人方准更換地方第三十七條兩造有權派各專員前赴議案處俾兩造接洽更與議案處接洽並准兩造各派叅議或律師向議案處爭保本國權利第三十八條應用何國語言文字由議案處擇定第三十九條辦理公斷分爲二事曰訴陳曰辯論所謂訴陳者係將本案全卷或刻稿或鈔稿由兩造派員送交議案處各員曁對質國送交之件應按照本約第四十九條議案處所定程式期限辦理所謂辯論者係將此案情節向議案處口說發明第四十條兩造之一所有呈出文件理合知照對質國第四十一條凡辯論案情須聽首領督率所有辯論必須議案處核妥並由兩造商允方准宣布辯論之時由首領所派文案官當面寫錄備案作証第四十二條訴陳文件業已停止接收而兩造之一尚有續陳文件如未經對質國允許議案處當卽却還第四十三條倘兩造中之委員或叅議聲請查核續陳文件議案處應卽明白知照對質國亦可索取此項文件斟酌辦理第四十四條議案處可向兩造委員索取不論何項文件並令詳細講解如該員不允應卽寫錄情由備案第四十五條兩造所派委員曁參議准其向議案處申說維持本案之意第四十六條所派委員曁參議可將案情出乎常例之外及意料不及等處申說發明惟一經議案處判定不得再行駁詰第四十七條議案處各員有權訊問案情於委員曁參議並令將案中疑竇情節明白申說當辯論時議案處各員所有訊問之語指駁之詞並不作爲该各員確實見解第四十八條准議案處按照相爭國所具文憑並與此案相關之條約曁萬國公法大意藉以核定案情第四十九條議案處之權係酌奪全案辦法並定兩造結案之程式期限曁尋索證據此約仍未登畢尚須緩日續登 
[俄國增兵]  
　　日本大阪某日報云近得英京倫敦來電悉俄國黑海羲勇艦隊中有巡船三號高揭商旗駛過逹逹内路司海峽然後改爲兵艦歸入旅順艦隊中陸路則將向在土耳其開礦之工程兵調赴滿洲改爲黑龍江鐵路衛隊更令駐滑路沙烏之陸軍编爲二旗遣往亞東駐紥觀其舉動非特不欲將東三省陸軍撤退卽向駐俄之西部者亦不免檄飭東行矣 
[意國增兵]  
　　日本大阪某日報云意大利國向只兵船三號駐泊亞東旣而添派三船合成六號迨日來海軍綂領另簡他人遂又增派二兵船鼓輪東下 
[日人遇害]  
　　日本大阪某日報云東歴六月二十六日有二日本人一姓馬塲一姓武内帶同韓人九名因事至黄海郡所轄滿浦鎭突遇馬賊約三十人四圍攻擊以致各負重傷幸由義州派人救援始得護之出險迨七月三日日本駐韓使臣林君權助向韓政府嚴詞詰責大略謂我日民人之游歴貴國内地者貴國苟實心保護何至陡遭暴客所傷今貴政府如仍恝然於心置之不理則此後我日民人之有事於貴國内地者本大臣當自行保護愼毋以越爼爲嫌也 
[義州客述]  
　　日本大阪某日報云客有游歴至韓之義州者歸而語其友人曰由義至平壤相距五十一日里道塗平坦便於車馬往來中途有清川大寍鴨綠三大江支流横亘盈盈衣帶一葦可杭惟白馬山棧道崎嶇行人繭足山中林木蒼鬱綿長數里之遙其樹多松夭矯盤空霜皮鐵幹祗就山南一處計其價值約得日銀八萬圓龍巖浦經俄人締造經營日有起色建有公園一所占地三萬坪目下更度地八萬坪供軍人之用註日人量地以坪計每坪合中國六方尺河水甚深容積三百墩之小輪船可以鼓輪來往江流浩蕩誠勝區也城内有華人八十名韓人約二十名俄人則時來往於安東以故數無一定馬賊渠魁林七者經中國道憲袁公懸賞千金購人緝捕自知境内無容身之地率同醜類四十名依寓居龍巖浦之俄人藉工作以餬其口其眞膽大包天者哉安東有酒樓有妓院江口泊有小輪船二號可容積三百墩若容積八百墩之巨艦則頗難容與中流地勢與旅順口接連余寄居其地時聞俄國占守鳳皇城之將校不日將率兵至鴨綠江沿岸及大東溝東安九連城通化等處保護采伐林木之人及歸漢城則言已有俄人一百三十名侵入安東縣境矣 
[薇旌難挽]  
　　金陵訪事友人云江寗藩司李薌垣方伯自奉開缺另候簡用之旨兩江督憲魏午莊制軍卽商之江蘇巡撫恩藝棠中丞江甯將軍信立民留守入告九重乞留三月俾所辦各事依次就緒不致功敗垂成白下士民莫不翹盼温綸冀償素願乃近聞督轅接奉批回頓失所望使君遽奪借宼無由臥轍攀轅惟有頌聲載道而已 
[仍攝柏臺]  
　　杭州訪事人云正任兩淮鹽運司黄幼農都轉前經護理浙江巡撫翁筱山中丞奏請署理臬篆嗣奉電傳上諭飭仍回兩浙運司本任而以兩浙運司恩新甫都轉調任兩淮本月初五日中丞接到部文以新任臬司樊雲門廉訪將次來浙履新爰加札委黄都轉仍兼署臬篆 
[都戎受篆]  
　　杭州訪事友人云省城城守營都司張誠齋都戎前經督憲札委升署樂清營遊擊遺缺委穆都戎同春署理嗣以穆都戎另有要差因委劉瀛洲都戎庖代劉都戎奉札至省卽趨詣撫轅禀到本月初四日護理浙江巡撫翁筱山中丞飭赴任所供職遂擇吉初七日午時接篆 
[解散匪會]  
　　江西訪事友人云袁州府屬近有外來匪類勾結本地痞棍設立洪江會名爲鋤强扶弱實則藐法横行地方官恐釀禍端禀府移營撥出勇丁五十名前往查緝外匪聞風遠遁僅獲土痞數名研訊責押以示薄懲隨卽出示通衢勸令從速解散以後不准成羣結黨再立洪江會名目其從前誤入其會自領有憑據者或自行繳銷或交地保爲之焚燬當予自新概免深究如敢抗違一經查獲或被告發審實口供重辦不貸 
[鄂中學務]  
　　武昌訪事人云兩湖文高等學堂林學一門近由兼督端午帥聘定日人野尻大郎主持敎席月餽薪水洋銀三百元○前者江夏縣創設小學堂由本邑紳宦高君文濱慨捐銀一萬兩近日諸紳以高君好義急公嘉惠多士聨名具禀縣署請轉詳上憲奏請給匾建坊以昭激勸奉縣主原小蓬大令批示准如所請辦理○鄂省中路高等小學堂本擬就南樓前保甲總局舊基改造月前學務處委員估勘工程繪圖呈送兼督端午帥察閱午帥批飭赶緊興工 
[互相師友]  
　　金陵訪事友人云當南皮宮保開府兩江時就省垣創設三江師範學堂奏定章程考選華敎習八十人先令與日本習敎十二人互爲師友一年之後學有進益始得坐擁皋比旋復經陸師學堂總辦俞恪士觀察保送陸師畢業生十四人由今督憲魏午莊制軍親加考試錄取三人日前日本敎習已航海來華制軍爰定於本月初一日開學是日黎明時詣文廟拈香畢卽率領兩司曁學務處道員呼殿蒞學堂 
 
 

Page 3

 
 
總辦提調監督各員迎入廳事中小憩片時然後行開學之禮從此中學西學各抒心得相與有成融會貫通新機日闢今日之益友卽他日之良師逖聽之餘不勝厚望已 
[宗師蒞皖]  
　　安慶采訪友人云安徽提督學政綿逹齋大宗師試畢池州起節回皖省本月初十日午刻文旌戾止闔城文武員弁齊赴江滸恭迎宗師隨呼殿入城在試院駐節閱片時卽牌示本月十二日七學文生補歲考十三日考文生經古時事 
[盜劫分卡]  
　　鎭江采訪友人云距䢴郡三四十里之遙有名東二道橋者設有揚由兩關分卡歸常鎭通海道管轄補徵百貨稅銀本月初旬某日之夜三鼓時突有盜匪持械破扉蜂擁入卡劫去洋銀四五百圓事後卡中丁役奔赴揚城禀報江都縣署縣主某大令勘騐屬實飭役嚴密偵拿一面禀由常鎭通海兵備道郭月樓觀察移請淮揚海兵備道沈愛蒼觀察轉飭所屬營縣一體協緝 
[勒交梟首]  
　　聞之姑蘇友人云日前江蘇巡撫恩藝棠大中丞以南匯縣境周浦下砂等處梟匪爲患民不聊生札飭浙西鹽捕營管帶吳福海叅戎及中營管帶姚靖波軍門速將北帮梟首鄧海青南幫梟首林德勝擒獲解省重懲蓋深知二梟首當武弁時曾隸叅戎及軍門麾下故也近日復將軍門撤差勒限交案 
[調勇捕盜]  
　　聞之吳淞友人云江蘇巡撫恩藝棠大中丞以上月某某等日崇明縣境連出盜案日久無獲爰飭將縣主李大令摘去頂戴一面委飛划營管帶徐錦堂遊戎會同蘇松鎭總兵陳印波鎭軍馳往查拿務獲究辦遊戎奉札後卽赴吳淞口謁見鎭軍然後督帶水師望崇明進發 
[鍾山挹翠]  
　　金陵訪事友人云江寗藩司李薌垣方伯前飭上元江寗兩縣各設工藝局一所專收强壯貧民授以各種技藝其年在十歲以下七十歲以上及疾病殘廢不能工作者則時其衣食留養局中旣而上元縣主戴大令度地城北武廟之側擇吉興工江寗縣主盧大令擬就普育堂房舍擴充蕆事尚需時日而貧民無告者嗷嗷待哺情實堪憐方伯爰飭先假安品街撫善堂粥廠暫行收養是亦仁政之一端也○自奉旨廣開學之堂後大吏旣設大中小三等學堂尤注意於振興蒙學上元縣主戴大令曾將鷲峯寺妙相菴先後改爲課蒙學舍惟江寗尚付闕如近日有自稱紳士之唐某者查得縣治南鄉祖堂寺遺産甚豐住持僧頗不理於衆口爰糾合甲乙丙丁諸同志聯名禀請改作蒙學堂縣主盧大令批其牘尾曰該僧不守清規本縣久有所聞興辦蒙學堂原屬當務之急惟該職等並非地方紳董卽使將來以該寺改作學堂亦應由本縣在該鄉擇賢諭辦該職不得攙其雜間等因意者揆時度務别有深意存乎其間歟○前者李薌垣方伯以居民多將穢物傾棄馬路兩旁炎天觸之最易釀成時疫沿河居民更以糞穢倒入河中居民致疾之媒大半由此因籌助清理河道經費諭令紳董每日雇船沿河收取灰糞堆積曠野無人之處以免穢氣蒸騰旋又移會工程局將各處馬路以次興修一面製就木桶數百口分設街頭巷尾飭各路保甲局曉諭居民鋪户所有垃圾一律積贮其中並慮河水不能清潔派員赴上海購到掘井機器一架發交金陵機器局仿造四十架令城廂内外多掘官井俾民間咸得德食飲和從此三山二水間從此利賴無窮罔不馨香頂祝矣 
[玉人簫韻]  
　　揚州訪事人云運河歸江各壩向例水大則啓以保東堤水涸則閉以利舟檝本届伏汛將臨上游來源甚旺加以江潮盛漲揚河一帶拍岸平堤運憲程雨亭都轉爰於本月初旬飭將攔江壁虎兩壩一律開放刻下壁虎橋各處河流湍激舟行至此無不慄慄於心淮南總局憲因遴委童鹺尉設局置備救生船數號往來巡護長年三老咸頌憲恩○揚城羅灣街某餅店學徒某甲好勇鬥很屢滋事端某晚出外嬉游深夜始返店主斥之反唇相稽迨天明甲猶高臥店主憶及昨晚事矢口詈之徒亦出言挺撞店主怒欲摑其賴甲驀出利刃連刺數下店主負痛而踣宛轉血泊中嗣經店中人將甲拘獲擬卽送官請懲聞聞甲年甫十餘齡而兇惡至此誠戾氣所鍾也 
[札拿匪首]  
　　昨日上海縣主汪瑤庭大令接奉蘇撫恩藝棠大中丞札開刻下浦東梟首鄧海青林得勝李秀卿王升奎等人雖經避匿總在上海附近務宜設法擒獲解辦等因遂立出硃單飭各役留心偵緝 
[議懲梟黨]  
　　上海巨棍錢鼎盛卽錢毛毛又卽錢莊毛毛近因興販軍火接濟私梟經浦東保甲總巡謝岳松明府捕獲覊禁前日與南匯縣戴子邁明府及南洋常備右軍綂領杜雲秋觀察會商懲治之法戴明府以錢素行不法有案可稽不宜過於輕縱謝明府遂趨詣道轅禀知蘇松太兵備道袁海觀觀察然後移解上海縣署請縣主汪瑤庭大令訊懲 
[請撥軍火]  
　　署理南匯縣知縣戴子邁明府以縣境周浦下砂各鎭梟匪擾亂近且四處蔓延爰招就小隊一百名保衛縣署一面商之各圖董募集圑勇按叚設防前日乘舟來滬親詣道轅禀請蘇松太兵備道袁海觀觀察移文江南機器製造局撥給洋槍一百桿及火藥彈丸之類觀察准之 
[道轅牌示]  
　　前者李朝義所駕運鹽船駛至蕪湖被太古洋行湖南輪船撞沈一切情形已詳前報日前有自稱候選縣丞之茅姓者投蘇松太兵備道轅禀稱此船所裝之鹽值銀一萬二千兩求照會英總領事轉飭太古洋行議賠等情道憲袁海觀觀察准卽備文照會刻接英總領事文開此事已向太古洋行查詢據該行禀稱咎在鹽船不自謹愼湖南輪船毫無錯處不能認賠該鹽船如果理直不妨赴按察使衙門控請公斷云云觀察遂於昨日懸牌曉示 
[預備懸燈]  
　　西歴七月十四號爲法國改立民主之期寓滬法官商例於此日懸燈慶賀以誌弗諼日來法界工部局董已飭工匠人等沿途植立燈竿矣 
[滬城火警]  
　　昨晚九點鐘時本邑南市鹹瓜街太平弄口某藥棧不知因何遺火霎時烟焰迷漫火卽冐穿屋頂延及鄰居數家幸城廂内外洋龍二十餘架飛馳而至急開自來水龍頭汲水澆灌歴一時許火勢始得漸漸告衰當火熾時蘇松太道袁海觀觀察上海縣汪瑤庭大令保甲總巡朱森庭明府率同印委各員臨塲彈壓至所燬房屋若干椽則尚未能詳知也 
[移提違斷]  
　　虹口吳淞路鄉人奚桂泉私贖同族奚文瀾質於某姓之田若干畝經文瀾控請上海縣主汪瑤庭大令提案讯明諭令將田單呈出延至今日置若罔聞文瀾迭次呈催大令遂於前日移文英美租界公廨請讞員孫建臣直刺出票簽差持赴租界領袖美總領事署禀請簽字然後約同美界包探倪順泉將桂泉拘獲暫押捕房俟翌晨解送公堂略訊口供轉解縣署歸案訊辦 
[正字]  
　　前日本報金臺夕眺内有東四牌樓恒和號閉歇一語匆促悮作恒源合卽更正於此 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
啓者余長子兩合又名倍元今已外居自圖立業凡諸寶號至親好友如有銀錢貨物往來槪歸兩合自理與成利號謝秋亭無涉特此登報聲明以免後論特此告白上海洋行街成利號謝秋亭啓 
[遺失支票]  
今遺失公和上安康莊閏五月廿五期第三十三號支票規元四百兩今已向該莊言明作爲廢紙望　各寳號切勿收用特此聲明陳恆順謹白 
[逐子聲明]  
不肖子聲伯不務正業與匪爲伍屢戒不悛本月初四日又乘間逸去余因此决意逐出嗣後倘有在外借貸及爲非等情槪與余不涉陳樸卿白 
[曾伯廉各藥料]  
ＣＨＡＭＢＥＲＬＡＩＮ·ＳＭＥＤＩＣＩＮＥＳ·　 
醫生云小孩咳嗽夜晚更甚及哮喘之症痰在喉間不能咯出卽用曾伯亷所製之咳嗽藥服之病卽可鬆動咳嗽漸止痰亦易吐曾伯亷所製咳嗽藥治咳有效决無危險之事 
發痧一症須立時醫治不可稍緩爲此家中應儲曾伯亷痧藥此藥可隨便用之期中並無毒物無論小孩成人用以治痧别無他患 
曾伯亷所製止痛油爲至妙之劑無論人身因何疼痛敷之立刻可止頸子生硬風　疼痛筋絡疼痛骨節不和諸病因曾伯亷所製此痛藥　敷之眞絶好方法 
分寄各藥鋪出售每小瓶洋五角大瓶洋一元上海新　晉　隆洋行總經理 
[買船聲明]  
今有潘明山之嘉興航船一隻現已賣　王姓管業往來撐載一切均已交割淸楚言明如有潘明山在外欠債一應未了帳目等情是與得主王姓無涉自從聲明之後倘有各項往來未經了結者均向潘明山理値恐後瓜葛特此登 
報聲明此啓得主王姓告白 
[保險有益]  
啓者小行於十二夜被鄰災及貨物均遭水漬幸在祥泰洋行保險甚爲公道次日卽行賠楚特此登報致和里彙大啓 
[代附闈姓]  
老號在大馬路望平街口自製中西茶點各色特菓罐頭正吕宋烟送禮品物俱全分設新號在老北門代附廣東文鄕科闈姓根部快捷各省彩票批發分條格外公道函購立奉此佈上海老北門外萬福來新號啓 
[嫩面玉容散]  
此散治男女面上油膩黑氣烟色酒刺雀班暗晦等患每晨搽擦自然嬌嫩滋潤淸秀眞整顏妙品也每瓶三角每洋照拆四瓶上洋二馬路中市京都天寳齋便是 
[𤻤子頸聖藥]  
余患瘰𤻤七年醫藥鮮效苦楚受盡幸購上洋自來水橋北大街廣東老益三堂瘰𤻤聖藥四元二大瓶服之不半月竟將久年痼疾一旦除根世之患瘰𤻤者盍往求之南京東牌樓何潤伯啓 
 
 

Page 8

 
 
   
 
 

Page 9

 
 
[東撫周大中丞奏保洋務出色人員片]  
　　再山東補用道楊晟係廣州駐防漢軍正紅旗舒存佐領下人前在日本遊學八年由廣東同文館考取生員經京師同文館肄業採訪各國政事頗有心得三年期滿回京考試優等經升任撫臣袁世凱委辦山東全省洋務兼　東路巡訪營務處奏准留東差遣庚子議約經全權大臣慶親王電調進京派充議約處繙譯官和議告成回東接辦洋務臣復委辦營務學　兼綂巡警營軍隊仍兼管洋務營務事宜該員精勤明愼饒有謀略文事武備素所究心於英德政治語言文字尤爲精熟洵屬出色之才又奏　山東差遺委用之直隸儘先前補用道陳恩　係福建閩縣人在福建水師學堂習英文算學天文地輿駕駛測繪及槍砲諸法前在北洋派充水師兵官敎習練船學生旋又派赴歐洲肄業經英國海部派充依紀理西測量船大副官周歴歐亞兩洲測繪海道港道畢業後得有超等文憑又赴法國測量部學習兼習法文又派駐英國華盛頓城會同二十八國議員商訂航海公法又赴比國都城會同二十六國議員商訂江河行船公法又派往英屬坎拿大等處查勘華工情形差竣升署出使英國叅贊官積功保以道員留於直隸儘先前補用經直隸督臣袁世凱委辦直隸大學堂事務上年經臣奏調來東委派辦理山東省城高等學堂兼華洋總敎習并會辦洋務局事宜該員於各國政治及天文武藝測量駕駛等法研究有素不僅以語言文字見長前出使英國大臣薛福成稱其文武兼資最爲出色又謂其測海駛風從容料量不爽毫釐實爲不可多得之才該員性氣和平志趣堅卓學問淵博絶不矜伐現辦學堂朝夕辛勤實心任事將來可成遠到之器以上二員現在山東正資臂助惟才識出衆不敢不敬舉所知相應仰懇天恩准其送部引見將楊晟仍發往山東儘先補用陳恩燾仍發往直隸儘先前補用仍請暫留山東差遺可否加恩均交軍機處存記量予錄用出自逾格鴻慈非微臣所敢擅請謹附片具陳伏乞聖鑒訓示謹奏奉硃筆楊晟等著送部引見欽此 
[整頓土釐]  
　　九江訪事人云九江商務以土藥爲大宗設局徵捐日有起色刻下局中總辦沈幹臣明府接奉大憲札文内開凡過境土藥均須在九江綂捐分局綂納釐金因出示曉諭曰欽加運同銜賞戴花翎升用清軍府辦理九江土藥綂捐分局補用縣正堂加十級紀錄十次沈爲曉諭事本年閏五月初二日奉牙釐局憲札開查土藥綂捐原定章程過境土藥凡由入口處各局卡完納過境半捐後或擬改售本省准在中途局卡補足綂捐定章予以通融原爲便商起見詎商情難測日久弊生自應隨時變通期無妨碍嗣後凡有過境土藥旣入境各局　　　　　　　　　　　　　　　　　　　　不准至中途再行補完綂稱以杜取巧而　　查除報明撫憲外合行通飭等因到局奉此查過境土藥補完半稅原爲便商起見商人藉此取巧殊違定章體恤之意而與捐事有碍奉札前因合就示知爲此示仰各土商人等一體知悉以後各帮土藥均須在於九江報完綂捐如有報完半捐運往他處者卽由沿途局卡遞送出境不准先報過境再至中途補完綂捐倘過境半捐土藥並不遵章出境或遞送出境之後暗中倒灌銷售一經察覺定當押回本局查明按照抗完稅課例從重懲辦該商等販運甚難成本甚重萬弗惜此些微之捐欵而希冀倖免於法紀也凛之愼之毋違特示 
[哀感之音]  
　　山東來函云近有人傳誦七律一首味其語意似當道者憂世之作也具詩曰朔風吹雪海天寒老眼蒼茫不忍看故國空存周典禮士民猶重漢衣冠是誰持算盤盤錯尋此枯棋著著難挽日回天空奮力可憐筋骨已衰殘細吟一過殘覺凄楚動人或曰是爲周玉山中丞往膠州時所作然歟否歟 
[上海縣署瑣案]  
　　陸家渡巡防局員某君函送戎全生控俞春山誘姦逞兇等情一案到縣前晚縣主汪瑤庭大令升堂研訊戎供小的甯波人住治下浦東陸家渡妻子施氏被鄰人俞春山誘姦昨晚小的回家妻忽不見疑而往探果在俞家笑語因卽開門而入俞突持木棍亂擊致小的頭額受傷控局移案請卽究懲戎施氏供小婦人姑母與俞同居故於昨日前往省視丈夫疑與俞有暗昧事爭毆之下被擊受傷俞供戎於去冬租住小的餘屋被欠租值洋銀一元有奇向索挾嫌竟於昨晚持棍來家辱駡小的奪棍回擊致傷伊頭伊妻在小的同居之老婦處坐談小的並無誘姦之事大令判將俞責一百板收押所只卢戎傷痊訊核戎施氏申斥一番交戎領回管束○徐新春偕子毛郎投縣控華春山拐匿伊媳施氏等情大令訊究之下毛郎供小的崇明人年二十三歲前年娶同鄉邢馬郎之女邢氏爲室本年三月十八日歸寗後私行來滬小的隨父尋至華春山所開裱畫店内得以相遇尚乞究懲邢氏供故父邢文炳前將小婦人許字顧關金之子大郎去年翁及丈夫先後物故婆婆於二月十六日托叔翁顧春林帶小婦人來申再醮與華之學徒阿大收得身價洋銀六十餘元徐父子訛詐不遂揑情妄控求恩明鑒華供阿大娶孀婦邢氏由老協誠烟館堂倌張阿福說合氏之叔翁顧春林出立婚書收去身價今又串出徐父子揑情朦控婚書呈電大令飭將氏交官媒看管毛郎收押所中候移文崇明查提邢氏母屬到來集訊核斷○代理上海縣縣丞翁二尹飭役持名片送家工王升王慶到縣前晚大令升堂訊究王升供小的係松江人在翁老爺處服役近因乏用由王慶起意竊取甯綢夾袍一件當得錢三千文當票業經遺失其餘均王慶所竊王慶供小的共竊大衫馬甲馬褂早已質錢用去所收烟膏捐洋銀十八元七角亦係小的所用大令判令將王升掌頰一百下王慶笞臀二百板押追所竊衣服及所侵捐欵○前有康姓者控沈　卿欠銀圖賴等情大令將沈押追及交人保出理償沈卽乘機逃匿前晚飭提保人陸龍訊究陸供前奉大老爺將沈交小的保出今在家患病不能到案求恩寛限大令飭將陸交人保出限十日内交沈到案如違將保人押追 
[馬路工程局瑣案]  
　　南市捕房八十八號華捕倪富全前因事經馬路工程局總辦翁子文太守斥革并罰作苦工一月嗣又據南匯縣人李陳氏控倪誘匿伊女等情太守正擬提訊倪突於前晚三點鐘時乘機逃逸昨日捕頭查悉據情禀知太守立將管門巡捕押捕訊鞫○前晚徐阿仁闖入夏寳寳所駕烏山船竊取鋪蓋當塲扭獲送至捕房轉解馬路工程局總辦翁太守倩襄讞委員黄衡堂二尹研訊判責一百板贜給夏具領○寗波人蔡讓與船户沈泰來在途互毆被巡街捕拘送工程局黄二尹訊知事起細微飭具呈改過切結然後交人保去○船户夏裕春張阿生在太平碼頭爭裝米石互肆兇毆旋復扭控工程局黄二尹訊悉供詞申斥一番取具不再滋閙切結一併斥退○浦東人馬炳榮扭嚴阿二至工程局請追所欠洋銀三十元黄二尹研訊之下嚴供小的在日本大阪商船公司當寫票之役前由司帳人董樹棠倩小的向馬借洋銀三十元現在馬已不知所之求恩明鑒二尹令交人保出限一禮拜内折還洋銀二十四元 
[英美租界晚堂瑣案]  
　　鄉人徐兆貴偕其子萬康投案訴稱媳婦金翠金不守婦道求賜斷離前晚讞員孫建臣直刺提案研訊兆貴稱小的兒子向爲細崽娶金龔氏之女翠金爲媳不安於室胡閙不堪兒子無可如何情急控求究治萬康供小的妻子翠金所作所爲令人髮指求交伊母領回另行擇配小的實不願覆水重收矣金龔氏供女兒翠金今年一十有九翠金俯首無詞直刺飭掌頰二十下交金龔氏具領回家另 
 
 

Page 10

 
 
行擇配仍取具徐父子甘結存案備查○前者妓女洪佩珍投案呼寃經直刺訊明發交某善堂擇配嗣有吳祥興者自稱佩珍之父求准領回直刺飭暫行管押前晚提案詰訊吳供小的係蘇州府蜀某縣人女兒阿寳卽洪佩珍前被梁玉山之子根壽誘姦控告有案兹又與高小亭情好願給小的洋銀三百元納以爲妾後不知如何　又　令女兒來案朦訴今奉大老爺發堂擇配小的實不願伊嫁高佩珍供小婦人前被父親押入安康里龜子某甲家迫令賣娼取去洋銀一百五十元嗣又由龜子轉押與已故惡鴇唐南姐處高雖相識不知其名直刺飭各責手心四十下將佩珍發棲流女所押禁一年然後爲之擇配吳具呈遵結始得釋回 
[英美租界公堂瑣案]  
　　包探王長桂禀稱棋盤街東園烟館已歇堂倌鄧小連之夥莫錫橋病斃館中執事人朱九香擅自移屍經小的查知訴明捕頭拘案請究莫弟金榮訴稱小的胞兄錫橋暫寓東園染病而斃現願備棺收殮惟求酌給卹銀鄧供錫橋因病辭歇借宿館中前晚身死恐被館主責備是以擅自移屍並無别情尚乞原宥朱叩首求恩襄讞委員魏蒓塢大令商之美總領事署繙譯官白保羅君將鄧開釋朱罰洋銀十元再以十五元給屍弟爲棺殮之費○包探邵仁初禀稱小流氓俞明康見徐慶元手持洋銀至某銀樓兌得金約指銀練因尾隨其後突將金約指攫去報由小的拘獲送請究懲大令判責三百板枷示一月○包探陳雲忠禀稱前日賊犯夏德天掩入王月卿家竊取衣物報由小的拿獲送請究懲大令判責四百板押捕房半年期滿之後遞解回籍○包探徐榮珊禀稱犯案遞解之徐阿松今又闌入租界中行竊某姓家衣物由小的拿獲送請究懲大令判責三百板再行遞解回籍○包探李四春禀稱李星輸費阿茂在大仁鐵廠司更廠王查知失去舊生鐵值洋銀七十餘元之多並無外人入内是以報請捕頭令小的將李費拘案請究大令判各笞責三百板○包探竇如海解張山林到案禀稱此人向朱錦林索詐小洋銀一角不遂所欲突出小尖刀將朱左肩戮傷報由小的拿獲解請究懲大令判責四百板枷示一月○包探張全林解張阿毛顧福生到案禀稱伊等二人行竊沈玉山家衣服數件報由小的拿獲送請究懲大令判各責三百板押禁捕房一月贜給沈具領○包探竇如海禀稱鴇兒大脚銀珠卽蔡楊氏控王張氏將女兒押去洋銀一百元事已數年今被王張氏將女誘匿等情兹由小的將氏拿獲送請訊供大令以案中疑竇甚多飭押候過堂質訊察奪 
[法租界捕房瑣案]  
　　積竊周德順在英界寳善街某洋貨店行竊洋銀二十四元携至法界被包探拘獲周膽敢拒捕兇毆因於昨日解請訊懲讞員魏蒓塢大令著重責三百板洋銀充公○顧惠民誘領靖江人李劉氏來滬隨被氏之翁父尋獲扭送至案大令著將顧枷號一個月期滿責釋李劉氏掌頰二百下責手心二百下然後交翁父領回管束○流氓方瑞榮冐充包探向竊賊吳阿五勒索經包探解奉大令訊供著將方枷號一個月期滿責釋吳重責五百板免枷 
[美租界捕房紀事]  
　　昨日午前百老匯路第一千四百六十二號門牌某籐器店主陸阿根被比鄰江北人王延壽扭住兇毆受傷甚重因之投訴捕房捕頭令包探劉阿炳將王拘獲押候解送公堂禀請讞員孫建臣直刺訊辦○昨晨粵人某甲乘脚踏車至百老匯路適某乙曳東洋車至此不及避讓致被撞仆頰　受傷甲忿甚喚令某號巡街捕將乙拘入捕房捕頭以兩造各有不合申斥一番一併釋出 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
光緒二十九年閏五月京報 
[山西巡撫吳奏爲請奬勸辦善後捐輸出力員紳摺初一日]  
　　頭品頂戴護理山西巡撫布政使臣吳廷斌跪奏爲查明晉省勸辦善後捐輸出力員紳謹分别異常尋常酌擬奬叙開繕清單懇恩俯准以昭激勸恭摺仰祈聖鑒事竊照前因晉省敎案賠欵甚鉅籌措爲艱經升任撫臣岑春煊奏准開辦善後捐輸以資接濟在案維時饑饉之餘兵燹之後晉省紳富外則經商虧本歇業居多内則家道中衰謀生不暇艱難困苦比比皆然其稍可自給者亦以時局未安人心惶懼不免因之觀望集捐爲難較之平時不啻倍蓰而賠欵關繫重要又未能畏難而不爲其時臣方在署藩司任内因設法竭力籌辦禀承岑春煊遴派明幹員紳會同各地方官分投勸辦諭以集事優奬僨事嚴叅幸各員悉力悉心不惜苦口敦勸或　以大義使之樂輸或開導多方因之感悟時僅二月竟集欵至一百六七十萬餘兩之多並無抑勒擾累情事在晉省紳民急公好義洵屬可嘉然非各員紳不辭勞瘁勸辦有方亦未易臻此迨敎案議結賜卹各欵得以依期應付不啓責言實賴此善後捐欵有著方無貽悮其有裨於大局尤非淺鮮若不照章擇尤奏保無以資鼓勵而勸將來伏查順直勸辦善後捐輸奏請凡勸捐至三萬兩者作爲異常勞績分别保奬此外各省勸辦餉捐振捐亦莫不援以爲請均奉旨允准在案今晉省勸辦善後捐輸出力員紳與順直事同一律據善後捐輸局司道查明開單詳請奏保前來臣覆查此次勸辦善後捐欵正值晉省兵歉之餘物力艱窘萬狀該員紳等能以迅集鉅欵有裨賠恤要需其勞不無足錄間有辦捐滋弊之員業經升任撫臣岑春煊隨時叅劾在案所有實在經辦妥協出力各員紳自不能不分别予以奬勵以示賞罰之公臣覆核删減將出力稍次人員均已改給外奬擇其尤爲出力員紳凡勸捐至三萬兩以上者方准列入異常一暪兩以上者列入尋常按數核計仍餘銀十餘萬兩委無冐濫謹缮具清單恭呈聖鑒合無仰懇天恩俯准照擬給奬以昭激勸出自逾格鴻施除飭取各員紳履歴送部查核外所有晉省勸辦善後捐輸出力員紳分别開繕清單酌擬保奬各緣由理合恭摺具陳伏乞皇太后皇上聖鑒訓示謹奏奉硃批該部議奏單併發欽此 
[山西巡撫吳奏爲按班請署中缺知縣摺初一日]  
　　頭品頂戴護理山西巡撫布政使臣吳廷斌跪奏爲按班請署中缺知縣恭摺仰祈聖鑒事竊照高平縣知縣鹿學尊據報於光緒二十九年二月初二日因病出缺岳陽縣知縣王應霈據報於光緒二十九年二月十八日因病出缺業經附片奏明在案查该二缺係屬同月缺項相同例應簽掣先後當公同司道掣得岳陽縣知縣第一缺高平縣知縣第二缺復經咨部查照自應按班請補除將簽掣之第一岳陽縣知縣原缺另摺請以大挑儘先補用知縣黄宗鼎試署外所有簽掣第二之高平縣知縣缺坐補原缺裁缺卽用廻避卽用新選候補留省另補及鄭工遇缺先均無人新海防遇缺先有人不合例海防新班先新班卽並舊例銀捐遇缺先遇缺亦均無人新例分缺先有人均未扣滿一年之限不合例輪應大挑試用到班查有大挑試用知縣唐桂現年四十八歲係直隸清苑縣人由監生中式光緒元年乙亥恩科順天鄉試第一百四名舉人十五年已丑科會試後挑取一等吏部帶領引見奉旨以知縣簽分各省試用欽此簽掣福建因親老告近改掣山西領照赴晉十七年三月二十七日到省業經期滿甄别在案二十一年七月初七日聞訃丁父憂回籍守制扣至二十三年十月初七日服滿遵例起復於十二月初八日復行到省該員學富才優留心治道以之請署斯缺堪以勝任與例相符據署布政使胡湘林按察使豐伸泰會詳請奏前來合無仰懇天恩俯准以大挑試用知縣唐桂署理高平縣知縣以專責成仍俟試署一年期滿如果稱職另請實授如蒙俞允該員銜缺相當毋庸送部引見亦無叅罰案件謹恭摺具陳伏乞皇太后皇上聖鑒勅部議覆施行謹奏奉硃批吏部議奏欽此 
[兩廣總督德奏爲廣東永濟藥庫失事片初一日]  
　　德壽等片再廣東省鉅城八里之露澤園地方于光緒二十年建設永濟藥庫分立東西兩座儲存洋土各火藥派撥委員勇丁妥愼看守本年三月十三日天氣鬱熱雷電交作時方未正忽聞　然一聲屋瓦震動臣等當卽派人四出查看據報永濟藥庫失事旋據軍械局委員及番禺縣知縣馳往勘騐西庫藥房全被轟毁壓斃看庫勇丁一名管庫委員候補巡檢吉玉崑司事周裕滋受傷均重勇丁受重傷者七人輕傷者十九人東庫房屋大半倒塌藥未焚燬詳詢失事之由是日並未收放火藥重門封鎖看庫人等均在圍牆以外更無疏忍不愼之處惟西庫儲有棉花火藥性極猛烈久感鬱蒸之氣熱力内藴適觸雷電猝然轟發實非人力所能防範據軍械局及番禺縣查究明確先後詳報等情前來核與臣等訪查情形亦復相同管庫委員候補巡檢吉玉崑平時看守巡防尚稱愼密此次藥庫被燬實出意外幸四近均無村落尚未傷斃民命該委員以援救不及身受重傷者情殊堪憫業經撤換應請免予置議除飭將壓斃受傷各勇丁分别給予卹賞一在將東庫火藥妥爲移存並另議建造購補外所有永濟藥庫失事緣由謹合詞附片具陳伏乞聖鑒訓示謹奏奉硃批管庫委員仍著交部議處欽此 
[兩廣總督德奏爲知縣保案重複懇恩改奬片初一日]  
　　德壽等片再前署廣東海豐縣事卽用知縣劉能于剿辦惠州歸善縣屬三洲由會匪案内出力經臣德壽會同前督臣陶模奏俟補缺後以直隸州知州用光緒二十七年六月初五日奉硃批著照所請該部知道欽此轉行遵照在案兹據廣東廣州府知府沈傳義禀稱知縣劉能于勸辦湖北振捐出力案内先蒙湖廣督臣張之洞奏請俟補缺後以直隸州用光緒二十六年十月初一日奉硃批該部議奏單併發欽此經吏部行知來粵查核兩次保奬係屬重複現在劉能已准補廣東歸善縣知縣應請改奬等情轉禀前來臣等覆查無異合無仰懇天恩俯准將在任候補直隸州准補歸善縣知縣劉能前辦三洲田會匪出力所得補缺後以直隸州知州用之案改爲俟補直隸州後以知府仍留原省補用出自逾格鴻施謹合詞附片陳明伏乞聖鑒訓示謹 
 
