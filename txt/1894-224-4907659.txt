# 1894 - 224 - 4907659

 

Page 1

 
 
[經策通纂續集出書啓] [  點石齋主人告白]  
　　經策通纂一書久已紙貴一時不脛而走天下矣其引用之繁夥體例之詳贍無煩贅言兹有浙東名宿及延陵君高足數十人竭三年之力攷正集之少備者補輯攷正成書百卷周秦諸子皆句梳字櫛編蒐經學定攷訂之語如正集經史之例毫無遺漏又攷諸史藝文中古書之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目錄一門以便多士知功令之當遵此外一一照原書部分補輯可謂絲髮無遺憾矣現付本齋石印其體製式樣悉照原書想海内君子必以先覩爲快焉刻已印竣出書分釘十二本碼洋六元惟此書皆由脩儒辛勤纂輯而成卷牘並少於原書而成書較難　輯更難不准翻刻願諸君弗與寒士爭此區區焉此啓 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[論自强之計以培養人才爲先務]  
　　有國者將欲卓然自立不爲外人所侮不外富强二者富則貲財充牣運用不窮可以造船製械選將練兵自强之道卽寓於其中强則發憤爲雄言戰則克言守則固他人莫之敢侮卽可以常保其富是富强二者固相爲表裏也今天下一戰爭之局也歐洲各國大小相維强弱相制各恃其士馬之雄强槍砲之銳利兵艦之堅大以爲互相箝制之計銳意講求進而益上彼豈甘耗精力於無用之地哉蓋武備一日不修卽國家一日無以自立欲爲自强計固不得不於武備加之意也中日兩國同處亞洲與歐洲諸國不同往昔皆以閉關自守爲事武備略而不修顧自與泰西通道以後知刀矛弓箭之不足以制勝於是仿行西法多置堅船巨砲快鎗並設局廠自行製造歲費帑金巨萬日本自維新以來盡棄國中舊制一惟西法之是尚亦步亦趨迄今不過二十年水陸兵制悉仿西式侈然自是駸駸乎有爭雄域外之意旣滅琉球又佔朝鮮且公然以兵船闖入中國海面兵不必衆船不必堅其自視已有凌轢一時之槪中國非不仿行西法陸軍操練改用新式槍砲海軍不乏堅大兵船可備水戰之用顧自通商五十年來未嘗藉其力以與他國爭雄雖以區區日本亦敢輕用其鋒以與我相抗是豈兵力之不足歟兵船之不多歟快槍巨砲之未能命中及遠歟皆非也所以制敵者惟械而所以用此械者在人中國人數約有四百兆不乏聰明俊偉之才惟所習非所用所用非所習則有才與無才等文武鄉會兩試所取人才不爲不多然文試則但講制藝試帖不適於用策對亦但向故紙堆中掇拾陳言毫無實際武試但習弓箭雜技古者兩軍相見數十步之内方可接仗今則巨砲有能及四五十里者卽用快鎗相擊所及亦遠斷非弓箭之所能敵然則國家何必以無用之技繩豪傑之士乎今若翻然變計在各省廣設學堂延西國名儒爲之教授選子弟之聰頴者按照西學各門如商學礦學電學之類有裨於實用者分班指授以造就文才更增設武備水師學堂以講求武略先以聖學植其體復以西學廣其用待其學有成效仍仿鄉會試法擇其尤者上貢明廷文則給以官階派赴各省使各出生平心得爲國家効用如精商學則使之振興商務精礦學則使之開採礦産行之旣久人才以歴練而愈出庶務以整理而可觀以中國幅員之廣物産之饒取不禁而用不竭通商之利不難盡爲我有武備水師學堂中造就人才亦仿鄉會試例以次拔取或派赴各處軍營便之訓練兵士資格旣深卽委以統兵之任或派至各兵船上膺駕駛管輪之任西國陸戰海戰之法具有成書出奇制勝變化無方斷非門外漢所能窺測旣已童而習之待其學業有成派至水陸營中以資歴練必有奇才異能出乎其中一二十年後中國水陸軍營氣象必爲之改觀夫猶是兵也統以畏縮無能之將則精兵悉化爲懦卒統以驍勇善戰之將則懦卒可變爲精兵猶是船也以不諳海戰之將統之平日則養尊處優毫無振作臨事則偷生畏死觀望遷延有船與無船等統以素諳海戰之將則運用如神機謀百出一船可抵數船之用不觀英之崛起於英崙三島乎恃其水師之雄長駕遠馭墾闢屬地開拓商務蒸蒸日上列國會盟執牛耳者數十年至今猶方興未艾不觀德意志之挫法乎君臣上下同心協力日以報仇雪恥爲事製造槍砲獨出新法訓練兵士使人人皆有修戟同袍之意又與奥意聯盟患難與共勢力益厚然後一舉而勝法雷轟電掣所向無前虜其君圍其都卒使法人割地賠欵而後已自有此舉而德意志遂爲歐洲望國可見强弱無常亦視乎其人之能振作否耳中國於自强之術近年亦加意講求而尚未見諸實效者則豈非於培養人才之道狃於舊制而不知通變耶夫三王不襲禮五帝不沿樂時勢之變雖聖王亦不能强之使不變使五帝生於今日苟無新式鎗砲何以興阪泉涿鹿之師使三王生於此時苟不諳西國戰法亦無以奏牧野南巢之績中國苟恍然於自强之不可或緩人才之急宜造就待戰事旣了而奮然變計以圖之見兎顧犬尚未爲晚一二十年後當　有成效可觀取威定壩非異人任何有於區區日本开 
[諭旨恭錄]  
　　七月初五日奉旨大理寺評事著倉爾楨補授陜西　翔府知府著　衍熙補授廣西横州知州著賴久棠補授四川蓬溪縣知縣著周學銘補授河南鞏縣知縣著蘇國華補授河南汝州直隷州州同著鄭煓補授詹事府筆帖式著連桂補授廕生同貴著以文職用保送分發官安徽補用直隷州知州王敞江西補用直隷州知州柏齡俱照例發往保送直隷州工部主事許祐身户部主事王壽卿吏部堂主事文明俱交部記名以直隷州知州用截取中書科中書朱孫茀内閣中書王昌年保舉陜西候補道熙年直隷沿河候補知縣吳宗騏山東候補知縣張大秀俱照例用擬補盛京刑部筆帖式鐵明春著准其補授俸滿順天府大興縣典史陸家培著照例升用明保江蘇補用知府阮祖堂著以道員用欽此 
[本館接奉電音]  
　　昨由京友電傳上諭三道敬謹譯登○七月十四日奉上諭崑岡現在穿孝禮部尚書著崇禮兼署欽此同日奉旨崑岡現在穿孝正藍旗漢軍都統著敬信署理欽此同日奉上諭裕寛奏遵旨入都隨班祝嘏請派員署理巡撫一摺河南巡撫著劉樹堂暫行護理欽此 
[慶賀皇太后萬壽表式]  
　　内閣恭擬本年皇太后六旬萬壽諸王大臣慶賀皇太后表式進呈御覽一摺會同總辦慶典王大臣於六月二十四日具奏奉旨依議欽此俟表式刊竣卽可通行各直省將軍督撫學政提鎭遵照謹將進呈御覽皇太后萬壽表式照錄於左恭擬皇太后六旬萬壽諸王大臣慶賀皇太后表式 
 
 

Page 2

 
 
臣某等誠懽誠　稽首拜手上賀伏以璣鏡流光司契洽儀辰之化璇宮介祉添籌當週甲之年欽惟慈禧端佑康頤昭豫莊誠壽恭欽獻崇熙皇太后陛下合撰乾元含章坤厚慈雲普蔭握綏猷錫福之原愛日長懸昭一道同風之治兹當十月之初吉正逢六袠之開祥祝釐允協夫康强至德莫名夫巍蕩普于洽慶薄海臚歡臣等幸際熙朝欣逢聖壽伏願萱闈祜集晉鴻儀而耆耋延休蘭殿祺蕃緜鶴算而升恒獻頌臣等無任瞻天仰聖懽忭之至謹奉表稱賀以聞 
[節費助餉]  
　　本年皇太后六旬萬壽舉行慶典業經次第開辦近據傳聞凡恭備皇太后萬壽慶典一切經費統令各衙門竭力撙節槪减二成蓋皇太后因中日有事故令槪從節省以助軍餉也 
[復我邦族]  
　　華人之居日本者一聞中日開戰之信皆動歸思其無資回籍者上月杪卽由會館議妥每名給船票一紙外費二元計共費去現銀七千餘元然無資回籍者尚有數百人始聞華官交美領事保護將來仍可安居不料交美領事保護之後日皇於四號下詔共十條皆關係㝢日華人之事於是華人大驚七夕羣聚會議求給川資會館已許給發船票日皇詔語照譯於左日本明治二十七年八月初四日卽我華七月初四日明降詔諭准華人寄居日本各處計共十欵一華民之在國中何處者以後仍准其寓居此處穩妥行事身家物産悉由日官按律保護二寓居日本之各華民自奉諭後二十日内須禀請各府縣知事報名註册并書明籍貫行業三各府縣知事已准華人報名註册須給以文憑四華民已遵照第二欵報名註册後如欲移居他處亦可准行惟須預期禀明府縣知事批明簽字於文憑之上及至移居之地限三日内禀明府縣知事由知事照第二欵准其章程報名註册五華人之寓居日本者如不報名註册則府縣知事可驅逐出境六華民之寓居日本者如或使地方不穩及犯他案或有犯法事情除照日例懲治外可由府縣知事驅逐出境七此諭著華民之由日本官民雇用者遵照八此諭旣出倘有某處武官因戰事出示則須遵示上之言辦理不能照此諭九此後如有華人至日本内地游歴須領免狀由府縣知事禀明内務省大臣然後給發十自頒諭之日爲始卽須照此辦理 
[兩不偏助]  
　　香港憲報登有本月初七日告示云奉英外部大臣文中日交戰英國定爲局外之國兩不偏助按本報前紀日本托英國製造兵船業已竣工英廷以中日兩國戰事已成不將此船交與日本可見英國恪守局外之例正大光明洵不愧爲歐西望國也 
[諱敗爲勝]  
　　近來日本各報紀中日戰事大率諱敗爲勝惟横濵英字新聞立論一秉至公屢紀中日開戰以來中國水師頗善海戰日本著名之大鐵甲船名松島已被中國水師擊沈并拿去日本運糧船名山城丸此船本由郵船會社租賃新改兵船者也卽牙山之戰日本兵亦死傷二千餘人又本月二號英國某新聞館派駐日本訪事人現在横濵五番蝦台魯是日接駐紥朝鮮英員來電云日兵船五六艘被中國兵船圍在口内不能出戰云云果爾亦可知日人之情見勢絀矣而日本之流氓見英字報館屢紀中國獲勝竟持刀前去恐嚇西人惟對之一笑而已 
[不堪回首]  
　　日本擁兵朝鮮旣已虜其國王遂擁大院君攝政奉以虚名實則事事取决於日人猶恐朝鮮民心之不服也特出榜帖照錄如左爲通諭事惟我聖上仁德如天但以奸邪滿朝壅蔽聰明馴致今日之塗炭也至窮則變理之當然今迎國太公執政誠千載一時昇平之日也惟我大小民人勿生疑惑一心樂從是諭大朝鮮開國五百三年甲午六月日貼大院君旣攝政所有平日不附已及不附日本之官員一槪罷官處以重刑閔氏受禍尤慘前甲申年逃在日本之奸臣朴泳孝等皆由國王召還金玉均之父已正典刑其妻女尚在獄中俟秋後處决至此亦由日人釋出其刺死金玉均之洪鍾宇見逆焰薰天挈身逃避觀此可見大院君素與日本通同一氣日本恃爲内應故敢屢動干戈今者鍾𥵂已移山河已破蒼生塗炭白骨成堆然則大院君者不特朝鮮之罪人抑亦中國之罪人也 
[派船巡查]  
　　西字報云廣東調快船四隻至海面往來巡視如遇日船卽令停駛以便嚴密搜查倘載有軍火等件卽行拘拿聞此四船堅固異常行駛甚速不愧軍中利器惟不知船上弁兵能出力稽查以杜日人接濟否耳 
[鎭海防務]  
　　寍波口外鎭海砲臺已由寍波調兵二千名台州調勇一千名前去扼守砲臺上已裝巨砲多尊軍容荼火壁壘森嚴藐兹日艦其敢輕於窺伺哉 
[廉訪赴寍]  
　　江蘇臬憲陳舫仙廉訪遵旨晉京祝嘏本擬緩日啓行兹因有緊要機宜須赴江寍謁見制軍面商然後北上爰於十三日啓行文武各官均至碼頭恭送憲舟用小火輪拖帶望江寍進發飛槎輪船委員徐二尹帶領砲船沿途護送所遺臬司篆務撫憲委候補道韓觀察慶雲署理擇於十五日已時在滄浪亭行轅接印 
[太守赴任]  
　　新授蘇州府遺缺知府詹太守鴻謨經上憲委署常州府篆務曾紀前報兹悉太守已於十三日禀辭十四日啓行赴常州履任 
[武林剩語]  
　　秋闈伊邇士林紛紛傳說因海疆有事廖穀帥商請學憲徐季和宗師代理監臨但未見明文不敢據以爲信也○鄉試在卽嵊縣諸曁等處賭棍冐作考生絡繹來省小試其技均在學院衙門左右俟遺才後再遷至下城貢院前大張旗鼓前日被保甲局總巡獲住三人立卽笞責數千板荷以頭號大枷發龍吟院示衆○錢塘江茭白船一名江山船凡官員往來必坐是船而船中女眷平時倚窗賣俏作皮肉生涯日前封船五艘以備送福建主考夜間停泊船局碼頭該處江面闊大夜潮洶湧有一船被潮捲入江心立時反覆篙工舵師均識水姓鳬浮而逃惟老幼婦女五口均赴龍宮之召至本月初六日午前始得打撈齊集玉損香消傷心慘目已 
[因姦謀斃]  
　　温州瑞安縣沙㠗地方有黄上泮者向以薙髮爲業娶妻鄭氏略有姿色而水性楊花素與做篾匠之林培雨有染燈前月下嚙臂盟深因而時占反目視藁砧如眼中釘黄雖微有所聞亦無可如何現值早禾登塲温俗向有嘗新設席宴客一對野鴛鴦暗地陰謀乘嘗新時將黄灌醉用水銀拌入紅米飯内令黄食之繼復以扁擔加黄咽喉奸夫淫婦從兩端極力坐下登時氣絶血溢口鼻黄母知子猝亡情有可疑卽以因奸謀殺禀控琴堂朱大令聞報之下急帶刑仵前往相騐得實將鄭氏帶回監禁聞氏身懷六甲尚未動刑惟奸夫已聞信兎脫經大令高縣賞格勒限緝拿如能獲案卽當賞洋四十元想恢恢者未必任淫兇之漏網也 
[認眞操防]  
　　松郡正副兩營兵士奉提憲譚宮保諭酌派帮帶楊都戎胡守戎各率所部哨弁帶兵往南匯泥城並川沙兩處分投駐紥前已錄報嗣悉本月初旬金山營某游戎赴提轅禀陳金山衛係海疆陜要之處亟應調兵扼守宮保允爲禀商制憲適上海道署接奉督轅電諭轉咨提憲令提標新兵就近擇要駐守是以金山衛一帶亦須酌撥重兵以資防禦刻下兩營兵士除業經出防外所有貔虎之士日奉統帶張叅戎曾游戎親視訓練每日破曉後各持洋槍以鐵板爲靶練習命中之技間或操演開花大砲俾成勁旅亦有備無患之道也 
[羊城載筆]  
　　粤東學憲徐花農文宗巡試南雄業經事竣計程七夕前後文旌當可回省昨日南番兩邑宰已派有官差馳赴三水迎迓矣至學署考棚亦經鋪設整齊以備考試遺才○署南海縣楊左槐大令蒞任之始卽以除暴安良爲己任曾經示諭各街居民建設閘門雇勇看守以期守望相助詎各街視爲具文置諸不論不議之列近日盜風猖獗搶刼頻仍大令聞之赫然震怒昨日又發出簡明告示嚴切曉諭略謂各街閘門如不雇勇看守以致失事定提該街正副保及值事究問想有此嚴諭居民諒不敢不遵矣○電線關係文報不可稍有阻滯况當日高一 
 
 

Page 3

 
 
役戰務方亟大憲恐有奸民私行毁壞致悞軍情除將私毁電線罪名出示曉諭外並通飭各屬文武晝夜分班認眞保護倘有保護不力致被匪徒毁壞定將該管地方文武官從重叅辦○省中牌扁與油漆各自成行向不相涉近因牌扁工匠有兼習油漆事業者油漆行嫌其攙奪生理遂起爭端搆訟經年未能了結昨日廣府張潤生太守將此案提訊準情酌理勸令兩行各謀各業以安生理詎牌扁行恃有某紳爲護符抗不遵斷太守大怒立將牌扁行首事數人禁錮獄中俟其悔過遵斷方予省釋並欲將某紳功名詳革以挽頽風云○十一甫新街某姓家前日辰刻因祀神遺落燭燼致兆焚如幸時當白晝人力易施僅燒去小樓一座卽行撲滅○淸平高橋某番攤賭館初二晚入夜時突來暴客數人强將檯上銀錢搶掠而去其時匪勢兇悍無敢當其鋒適西關汛巡勇行至此處與匪相遇遂奮力窮追當塲捉獲匪徒二人卽押回營中歸案解辦矣○現在科塲期近各屬士子已紛紛來省但聞諸人恐省中疫氣未消致遭傳染多有懷疑顧慮却步不前者現計所到人數約少三分之一城丙試館大半曠閒市上貿易亦頓形減色彼持籌握算者欲多獲蠅頭之利而不可得莫不雙鎖愁眉矣○浙江朱蓉生侍御一新自罷官歸來卽由前督憲張香帥聘請來粤先主端溪書院講席繼主廣雅書院講席十數年來善誘循循成就甚衆兩粤士人皆尊之如泰山北斗不料忽患時症醫藥無效竟於初二晚酉刻駕返道山大憲聞訃卽委首府兩縣前往照料已於初四日大殮哲人其萎吾將安仰被其教者莫不同聲一哭矣○花縣某鄉前日因有事於神設壇建醮景物華麗燈色輝煌寓目之人莫不歎爲觀止一時遠近男女咸結隊往觀累百盈千幾無容足之地不料突來狂風一陣竟將醮壇吹倒燈片法物毁如粉碎無一存者看醮男女亦皆壓於其中呼號之聲遠聞數里風定之後先將各人救出然已壓斃十餘人此外之折足傷頭者尤不可勝算幸時當白晝若在夜間則風火齊來其禍更不可設想矣夫建醮祀神原欲以求福也乃福未至而禍先來彼媚神者又將何辭以自解哉○初三日大憲接到刑部釘封文書一角卽由獄中提出犯人三名恭請王命押赴市曹斬决首府兩縣及四營將官均往監視行刑省中營兵皆排隊隨往法塲護衛氣象森嚴令人望而生畏○十六甫某影相店前晚初更時因火油燈爆炸登時火花四溢幾兆焚如幸其時尚早人未就寢頃刻撲滅不致成災然亦吃驚不小矣又同時黄沙海傍某蛋户因晚炊失愼燒去篷寮一座亦卽撲滅云○聞學憲由南雄巡試回現已行抵英德縣境界定期十二日到省十五日開考遺才彼多士之懷才欲試者莫不翹首而待矣至學轅提調一職大憲已札委候補府張石磷太守代辦矣 
[鷺江紀事]  
　　厦門訪事人云惠安駱姓族人自相殘殺自去秋迄今死傷不知凡幾有數小村已被焚燒刻下駱姓弱房邀齊天地會出爲保護連合互鬥泉州五縣途爲之塞有地方之責者奈何竟置若罔聞耶○厦門太史巷及提督路頭兩厘卡委員一年期滿大憲牌示札委薛叅軍盧少尹二人接辦○香港患疫時中西各官會議禁止由港來厦之輪舟必待西醫騐得船中實無患疫之人方准駛入内港月前某甲家有親串二三人由香港患疫而回到厦之次日卽死一人翌日又連死數人於是疫氣傳至左右鄰刻已因疫而斃者已有三四十人死後身上均有紅腦硬塊或在喉間或在脇下或於胯旁或在脚跟大都與香港相同 
[戒酒笑談]  
　　西國烈酒之害與中國鴉片相同西人每嗜之多有沉迷不返者是以各國多設戒酒會俾得朝夕命提而能戒與否固不敢必也俄屬西伯利部杜波士省有亞理士架鄉者其鄉人亦設是會其中會友例以每年九月聚集一次在禮拜堂内先歌抑戒之章復效弁峨之舞或作傾跌難扶或作嘔吐狼藉爲醉酒者寫照居然盡相窮形令人望而生愧舞畢然後互相勸勉其有麴蘖癖者彼此商允訂以一年爲限卽須盡戒各簽立誓章爲據倘有違約破戒者一經查出卽罰銀二十五羅卜撥作禮拜堂經費嗣後會中之友可以交唾其面置諸不齒此戒酒會之大凡也聞有嗜飲者衆友以此相勸卽書一帖懸諸座右曰明日戒酒翌日友復見其飲責之某曰帖内書明明日今豈戒酒時乎夫以日相限且不能戒况一年爲期乎吾知此輩酒興高烈時必復效劉伯倫會友晤面時不妨作婁師德 
[補述星使啓行]  
　　出使日本大臣汪芝房星使奉中朝電召回國卽發電咨照各口領事一面將公事交代美公使并備文通知各國公使及日本各大員卽於四號坐汽車出京至横濵理事署於二號下旗卽將華人房産及名册交代美領事星使曁各隨員定於十一號搭法公司船起程回國 
[星使抵滬]  
　　出使日本大臣汪芝房星使下旗回國十一日率同隨員叅贊由横濵乘法公司船啓行約於十六日可以蒞滬已列前報兹悉星使於昨日天明時抵吳淞改坐小輪船來滬文武印委各員皆赴金利源碼頭迎迓如禮星使旋卽登岸赴滬北天后呼行轅暫駐襜帷 
[水浮除去]  
　　本埠河泊司畢出有告示云奉南洋大臣諭長江吳淞口外一帶所有水浮記號悉行除去 
[鞫案定期]  
　　怡和洋行高升輪船被日艦擊沈一事由怡和洋行禀請英按察司存案定於今日開堂審問 
[團兵夜哨]  
　　前晚九下三刻鐘有西商團練兵五百餘名中有洋槍隊短刀隊另有馬隊六十名車輪砲四尊火藥三車自浦灘排齊隊伍過大橋至美界百老匯路向東過提籃橋繞公平路北過新西華德路元芳路漢璧禮路乍浦路向南由蘇州河畔折而東過大橋仍至浦灘分散時已鐘鳴十下三刻矣 
[高昌司會]  
　　昨日爲南門外高昌司出巡之期會中除尋常旗鑼傘扇外有馬上冲風彎號馬執事吹打逍遥傘十餘頂雜以萬民傘陰皂隷花十景牌餘與昨日城隍會中所有景物大略相同出廟後游行南市各處臨壇賑濟復由壇起馬仍曲折繞道而行然後回廟沿途觀者頗形熱閙無賴之徒乘機竊取物件及抛磚擲石時有所見可見熱閙塲中斷無淸凈世界也 
[大鬧會塲]  
　　前日本邑城隍神出巡晚間由壇起馬進西門大街行至南北園茶館門前觀者頗形擁塞有某甲在人叢中亂軋適踏會中掮銜牌某乙之足乙仗城隍神威勢出言辱駡甲亦非安分之徒兩不相讓拳打脚踢扭作一團觀者愈聚愈多會首知事不佳挺身直前再三排解始各歇手然兩下已各受損傷矣 
[門兵推倒]  
　　前晚十二點鐘正戲館散塲之時城内居人在外觀劇者頗不乏人間有不知禁例仍欲進城行至小東門守候開門露立多時有人喊對牌二字城門兵立卽開放門外諸人守候已久至此迫不及待相與一擁而入勢如潮湧竟將門兵推倒門兵以寡不敵衆付之無可如何而已 
[劣跡敗露]  
　　泰陞輪船由香港來滬先一日美捕房接香港來電云泰陞輪船搭有某西人曾在香港犯案拆梢拐騙無所不爲囑令查拿及該船抵滬在虹口義和碼頭下椗捕頭飭華探江阿三西探抛四下船查拿西探抛四認識面貌因指點江阿三囑令認淸江阿三卽派探夥數人尾隨其後朝夕不離覘其作何舉動至半月有餘見其在某洋行某字號三處共騙銀若干兩又欠某酒館某飯館銀若干行同無賴遂報知江阿三通知西探於前晚在英租界三馬路拿獲拘入捕房候訊 
[騙物候訊]  
　　西人某甲控無領事管束之西人某乙冐育在海關辦公被騙去戒指等物約值洋二十餘元經西包探將乙拘解公堂由易副領事詰問甲申訴前情請追被騙之物呈出乙當時所簽名字一紙易君再三詰問知尚有被騙之人判將乙仍交捕房帶回候傳齊各原告於禮拜二覆訊 
 
 

Page 4

 
 
[醉漢糊塗]  
　　前晚保甲總巡葉臨恭司馬督率局勇差丁地甲人等出外梭巡至虹橋河畔見一人偃臥岸旁喚醒盤詰語甚糊塗酒氣觸鼻方知爲麴秀才所誤細視其人似以工作餬口者再四詢問答稱林姓素爲泥水匠傍晚途遇友人入肆沽飲素有劉伯倫之癖一見杯浮竹葉不覺興會淋漓屢罄巨觥深入醉鄉尚求恩宥司馬略斥數語詢其住址答稱不遠司馬立飭地甲送回其家得以無事不然夢中轉側蹉跌堪虞恐不免效李謫仙騎鯨捉月矣 
[飭差查究]  
　　小經紀人在街坊呌賣牙山得勝圖緣有法文經法捕頭轉商葛同轉查拿又禀總領事函致關道憲請爲札縣查辦已登前報現聞法界禁售後城内邑廟花園中往往有擺攤呌賣者上海縣黄大令出有差票派捕役趙金查拿究辦 
[更正]  
　　昨報登訪事人電告日船犯威海事本月初七日有日本兵艦十七號由高麗海面開行譯時漏書十字致悞爲七號合卽補正於此以存其眞 
[貺册鳴謝]  
　　各口海關每屆一年例得將帳結淸印成專册昨承以一帙見貺除淸帳外附以論說詳述各口商况井井有條後附朝鮮三口通商事宜尤爲當今之切要特跋數語以志謝忱 
[福緣善慶]  
　　同豐永金號交來恒孚銀樓經募酬愿居士助賑洋一百三十元遠游子病愈完愿賑洋三十元又助救狗經費洋十元楊埰記求母病速愈洋五十元姜忠堂爲妻馮氏久病求愈洋五十元餘記銀三十兩五錢鎭江拾捌和兌兩三記等洋三十六元銅洋十四元南京成公館洋四十元蔚豐厚票號交來葉玉澄善士紋銀四十兩先後祗領叩謝莫名敬爇心香登報以誌[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[整容割耳]  
　　鎭江銀山門王姓薙髮鋪開張多載徒夥數人向做市面馬頭主顧生涯頗不寂寞前日有西國兵船水手某甲偕友在某酒肆沽飲席散時甲沈酣已甚東倒西歪奔至該店呼令整容彼時該鋪東夥因事外出俱不在鋪只剩學徒兩人在鋪酬應該徒以生意到門殷勤相待不知甲已深入醉鄉也爲之散髮沃面奏刀旣畢持刀修飾間甲驀然傾跌該徒出於不意將甲左耳割下半邊登時血流不止甲呼痛楚該徒亦手足無措甲卽將徒扭住欲赴英領事署鳴西官究辦該處適當衝要觀者密若堵墻正喧嚷間適該兵船中有某乙從此經過詢以情由知甲飲酒太多致罹此阨該徒亦非有心肇禍力爲排解令該鋪出番佛五尊延西醫敷治未識能醫治全愈否 
[超度幽魂]  
　　上海縣監獄每逢三元令節縣尊簽票傳僧綱司雇戒僧六名誦經禮懴晚間放燄口一臺以祀獄中瘐斃幽魂昨日黄大令已循例舉辦矣 
[英廨晚堂案]  
　　前有吳明齋控黄如林悔議賴用求請提究宋通刺准詞簽差將王提案於前晚訊理吳供向爲掮客有何桂生租得公和永繅絲廠收繭機器至安徽收買蠶繭數百擔運至本埠銷售由小的向何講定每擔價銀七十兩售與黄如林三面言定每擔外加用銀二兩詎事成後向黄索取因何有事至金陵藉此圖賴呈請究追黄供曾與何合夥至安徽内地收買蠶繭運滬售與三井洋行托霍本才擔保先向三井借銀數千兩此項蠶繭均售與三井與掮客吳明齋無涉無未言及酬勞今蒙提訊爲此邀同擔保之霍正才投案質訊霍供稱鎭江人今春有何桂生黄如林至安徽收買蠶繭運至滬上售與三井洋行當向三井作保先借現錢若干以後蠶繭運滬仍售與三井餘不知情通刺以供詞各執著吳函追何桂生來案再行訊奪黄交保候訊○前由捕房解送在途拆梢之張梅春顧雪芝何阿二及陳戴氏一干人至廨宋通刺於前晚訊究張供稱無錫人向在蜚英館釘書爲業曾有同鄉同業之顧雲芝與小的撮合姘識戴氏已閱數月不料昨晚突有何阿二等將小的拉至茶館肆行拆梢是以鳴捕拘案戴氏供無錫人年二十七歲丈夫陳阿末不務正業出外多年不知何往小婦人於今春由顧雪芝之妻某氏誘引來滬旋由顧夫婦撮合與張梅春私識且與顧同住垃圾橋堍伏求恩典顧供小的與張同在蜚英館釘書此事原由小的牽引餘供支吾何阿二供無錫人昨日正欲趁船回籍適有友人言及張與戴氏私姘當與同船之戴阿根尋張同至茶館啜茗並未拆梢通刺判將張責百板具結交保顧雪芝何阿二各責百板並具改過切結戴氏掌頰一百下飭交官媒候備文遞解無錫縣轉交夫家收領管束 
[英界公堂瑣案]  
　　義生京貨店主何瑞昌控學徒馬錦山竊取發票一紙私向老閘地方德隆昌布店取土布十尺押錢使用經包探張阿五將馬緝獲送案請究何瑞昌投案占訴前情並求將馬暫押候知照伊父再理馬錦山供一時糊塗現已知悔惟求恩宥宋通刺商之易副領事著將馬錦山押候伊父來案領回管束所有當本俟伊父料理○包探沈金隆禀稱任鳳岐住某小客棧忽失綢褲一條報知捕房由小的往查係同棧之馬寳安所竊拘案請判通刺判將行竊之馬寳安管押一禮拜贓還失主○包探施富寳拘送在小菜塲行竊朱福興布衫之陳阿順到廨通刺判將陳笞責一百板贓交失主○榮廣太趙厚甫二人在四海昇平樓啜茗一轉瞬間所持雕毛扇一柄及官紗長衫一件早已不知去向立卽投報捕房由包探何瑞福查得係沈阿德所竊拘案請訊沈供湖州人因失業無聊出此下策以後不敢再犯通刺判將沈送回湖州原籍贓還失主○邢阿榮串同小孩徐小郎葉全生沈阿三等闖入各處馬車行竊得鞋子四雙布衫一件適爲包探孔阿才所見將邢等一併拘案通刺詰訊之下判將邢阿榮責五十板押令回蘇州原籍徐等三孩各戒責五十下押候伊父母來案領回嚴加管束○野鷄妓傭方周氏在途拉客適爲包探顧阿六瞥見拘解到案通刺判令當堂掌頰五十下開釋 
[法界捕房紀事]  
　　昨日禮拜四本爲訊案之期祁繙譯别有要公飭丁咨照捕房適讞員葛同轉欲禀見道憲遂將應訊各案槪歸禮拜六補訊○蘭芳里第十號門牌花烟館龜奴某甲及鴇兒某氏同惡相濟凌虐烟娼號泣之聲逹於户外巡街捕聞之將龜鴇及烟娼一併拘入捕房捕頭命押候堂期解請葛同轉究辦 
[鄂省官報]  
　　七月初三日候補縣常豐禀見謝奉委辦武穴下蘆局委辦縣河口氂局候補縣呂勳禀見奉委管解六批京餉候補府經歴巫國玉遵新海防例加捐知縣並請給咨赴京○初四日蘄州凌兆熊來省江陵縣丁憂龍兆霖自湘來俱禀到○初五日本任雲夢縣劉秉彝前謝牌示調補江陵縣缺○初六日候補縣虞汝霖赴撫署禀辭翁守範俱奉藩憲委管解五批京餉禀知候補縣王祜解頭批京餉回省禀到○初七日候補巡檢張華章起服來省 
[金陵官報]  
　　七月初八日卽用縣陳諴福建人由京來到省試用縣丞劉思懃由京來委署寳應縣徐福增赴任辭○初九日丁憂知縣張義澍叩謝○初十日候補道鄧裕生銷大通楚西掣驗差回○十二日知州湯華袞奉府委赴漂水會審案件回又奉府委赴江浦查訪事件 
[蘇省官報]  
　　七月初四日通判郭廷沛奉委解淮餉赴揚州卽辭○初五日候選通判姚祥符禀知本日委辦新電通報差正任荆溪縣薛星輝謝飭知回任知縣鄭學書禀謝奉委慶典點景差巡檢劉燮堯禀知奉飭派蘇差委○初六日陽湖縣葉禀知交缷陽湖縣事回○初七日知縣翁慶麟奉委駐守火藥局巡察卽到差○初八日吳縣凌禀知交缷兼署元和縣事分發江蘇卽用知縣周楙謙又試用知縣秦炳禮湖南人均禀到調署元和縣葉禀知本日接印任事五品銜分發江蘇試用從九蔣裕鈺由京　照來省家人禀報候補縣丞劉少洲于前月十五日病故藩轅牌示照得蘇州府海防同知鈕承筵病故遺缺查有候補同知華鼎元堪以委署○初九日管帶撫標正後營兩江補用副將韓殿爵辭行赴常熟主簿張輔廷銷太倉保甲差○初十日州同銜分發江蘇試用巡檢林昌　福建人奉撫憲騐看到省○十一日藩轅牌示照得蘇海防同知鈕承筵病故遺缺查有卓異回任應升長洲縣知縣王樹棻堪以請補以示昭文縣知縣徐樹釗病故遺缺前以舊海防新班卽用知縣沈熙廷請補業已奉部覆准應卽飭令前赴新任吳江縣李尊丁來省禀知交缷吳江縣事○十二日知縣范樹恆銷長洲縣帮審差並辭赴吳江騐收工程差 
[上海北市絲業會館籌賑公所施少欽經收順直山東賑捐四月十六至三十日第三千九百十一至廿五次淸單]  
　　十六日淮城王星府翁募助洋十二元尹公飽二元陳都庭爲父病未了願十元又爲出痘甚危得以獲安五元南通州劉樹森求母病速愈四元鎭江悉平氏一元宏元恊昇合助銅洋一元○十七日姑蘇葉俊卿募倪寳森求病速痊洋一百元山陰隱生求妾病速愈十元金陵永益公典希顔堂沈爲女目疾全愈完願四元○十八日蘇　源打樵用餘由源吉莊來洋十四元八角鄒門潘氏求病速痊由蘇城仁昌莊莊寄來十元松江婁署募設桶捐洋一元八角銅洋一元錢二千五百六文○十九日蘇州鳳祥求病速愈洋五十元無錫高耀祖由同康莊來三十元語兒隱名氏廿元公愼祥洋貨行交到順利洋行規銀十二兩二錢五分似柳居還願詳五元無名氏求産平安四元謝康候銅洋二元○寳和莊來楚水謀豫豐募戎益順錢十三千六百文復昌乎四千文陶五舍二千文生鈇　一千二百七十九文大頑莊洋五元金牛莊三元錢八百五十文共六户合洋廿九元三角○二十日平湖稚川松生子求病速痊洋一百元詳豐源穆姓酬願規元廿兩零四錢七分九厘羅虞亭求病卽愈由滸浦晉昌莊寄來洋十元篤行子求合家平安十元同姓求病愈洋五元漢口太平洋行募十三户四元張堰高桂六○廿一日汪騰湘爲手足不能運動求速全愈並求合家平安洋十元沈輔廷求父母康健六元又求妻分娩平安四元江姓求父病愈一元○廿二日湖州完願子爲次男病痊並求合家平安洋廿元趙貝氏十元隱名氏求牙痛速愈五元隱名氏完願四元務滋堂汪三元無名氏蘇一元江西石鎭街厘卡　卿氏祈保咳嗽全愈郤病延年一元○廿日韓良臣搬移新居蒙親友送禮折席費由壽康莊來洋廿元南匯顧無名氏五元周愛小姐求父病愈二元都德記求病愈二元○廿四日蓮靑居士繳願並求家室平安由泰源莊來洋十元松江東同豐曹務本求病卽愈十元心願氏二元淮城干張氏求生産平安二元松江顧耕心爲子照求病卽痊二元玉梅氏八角黄森記銅洋一元○廿五日嘉定徒酬生洋十元福州李不留求父延齡二元璜涇陳錫爵祈孫恙速愈一元唐姓五角○高郵丁玉軒募留軒償願人票錢十五千文續愆氏十千文玉輝氏爲亡兒解刧六千文題名氏洋十元共四户合洋三十一元○廿六日仁和朱枕湖求保闔家平安洋十元巢翰卿求母康寗四元日本洋一元太倉李夢花求長孫曹翰身體平安不染時痘一元○廿七日杭州虞連生保佑生意順手母親康健洋五元王公館無名氏一元○廿八日新城縣麻幼寓大今病愈完願並求手　速愈由蔚長厚來九三八平銀五十兩合規元五十三兩二錢五分寓錫諸輔廷洋八元顧錢氏二元無錫輔仁莊胡小彦五元無名氏一元三角○廿九日常州袁藎臣爲姪婦分娩後病危許願照助求痊稍愈由惠泰莊來洋一百元無錫正大趙廷瓚五元壽而康四元方龍山祈孫病痊二元不留名銅洋二元○寳和莊來楚水謙豫豐募安豐鎭隆典諸善士錢廿千零八百四十六文魏善士洋十元　葛莊二元錢一千零六十文共三户合洋三十三元五角○三十日浙杭思無邪齋主人因事完願洋五十元梁洗氏保子對開洋一元 
[上海六馬路仁濟善堂經收南北兩市各米寳行米麥雜粮捐五月廿一至六月廿九日第八十七旬九十旬淸單]  
　　元昌豐寳行錢二十六千九百六十五文恆祥念六千五百十四文豐和二十三千二百六十四文永愼和廿一千三百六十四文同順廿千一百三十八文同豐和十九千三百八十五文萬順公十三千九百三十二文生源十一千五百五十四文乾利八千六百二文同吉泰七千一百三十八文聚源七千九十九文恊昌泰九千三百六文愼茂豐八千三百三十九文豐記五千六百廿九文穗祥五千七十一文聚盛三千九百六十八文裕愼三千八百七十七文德盛三十四百四十四文同德一千九百七十七文潤元一千一百九十七文錦祥一千四百十四文恊記一千三十八文義記公一千二百四文錢恆泰三千九百六十五文恆源一千五文三和一千六百三十三文咸茂一千二十文大興合二千九百三十四文祫祥八千六百七十文恆隆二千八百三十三文大興順八百八十八文元生長七百廿二大洽興昌六百七十五文義生五百三十四文正豐六百十七文晋泰五百七十一文裕和二百七十六文萬源五百三十七文新興和四百四百六十一文同興二百廿六文振豐五千六百六十一文永順一千四百六十六文源順恊三千一百八十六文餘生二百三十三文德大三百三十九文唐永順四百六十一文萬昌一百九十七文恊豐二百六十五文昇記四百四十五文德泰一百七十四文北同泰一百三十文恆裕七十五又天成義七十文衡大五十一文寳泰十八千九百廿八文元吉泰十千二百三文正義隆七千六十八文恆大十一千五十八文震大六千六百七文生泰四子九百九十一文鼎豫十三千六百七文長義隆七百七十九文元餘八千八十四文泰潤二千九百五十七文三泰四千一百八十七文長豐五千六十八文恆泰四千三百五十五文大和五千四百七十六文潤泰六九二百四十二文鼎昌源四千廿五文裕昌廿　　　百五十一文元和三千九百十六文衍源六千六百六十八文松盛五千五百五十一文萬隆六千八百九十七文天和二千二百九十文葆生三千一百一文萬生三千四百三十四文愼生一千七百九十八文恊茂一千二百五十二文天元八百九十二文和記一千九百八十一文義記一千八十七文元泰一千廿九文公正三百十三文餘犬一千二百八十七文甡義二百七十九文南元昌七百三十八文萬祥昌八百九十文愼餘陸百六十九文泰興一千五十五文同泰陸百六十五文和泰二百三十文聚泰六百廿六文萬成二百三十四文萬祥二百三十八文萬盛泰二百九十一文新興一百三十七文以上九十八户共收錢四百六十三千一百廿一文 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年七月初四日京報全錄]  
　　宮門抄○諭旨一道錄前○工部尚書懷等奏遵旨查明大槪情形摺○大學士福等奏遵旨妥議具奏摺○閩督譚奏援案請學政代辦監臨摺○直督李奏南岸隄工改委管理片○七月初四日兵部太常寺太僕寺廂白旗值日宗人府引見十二名吏部二十一名刑部三名正白滿八名○福中堂等看試繙譯馬步射完竣覆命○江西總兵何明亮請訓○文熙　　　文○卓公薛允升安興阿各請假　日○徐郙準良各請假十日○淸銳嵩恩預備召見○掌儀司奏初九初十日祭奉先殿慶王端王行禮○召見軍機何明亮淸銳嵩恩○○經筵講官工部尚書臣懷塔布等跪奏爲遵旨查明大槪情形先行覆奏事竊臣部於六月十九日准軍機處片交軍機大臣面奉諭旨御史烏爾慶額奏工部琉璃窰有已革虞衡司書吏余翼朝父子盤踞逗遛蒙捐把持等語著工部堂官按照原奏各節查明具奏欽此並鈔錄原奏知照前來查原奏内稱虞衔司已革書吏余翼朝父子盤踞把持等語究竟如何把持原奏亦未經指實當經臣等揀派司員會同琉璃窰監督將該窰商人及書吏傳喚到部詳加鞫問據該窰書史供稱余翼朝並其子余紹魁並未進署于預公事伊等向不認識亦不知其現居何處該商所供亦屬相符並取具該吏等各甘結顧一面之辭殊難憑信必須該革吏余翼朝到案三面質對方無疑義查余翼朝係光緒十四年退卯嗣經臣部出示驅逐回籍該吏素不安分現在事隔多年是否潛行來京急應訪緝惟五城地面遼闊耳目難周除臣部業經行知該管地面衙門迅卽查拿外相應請旨飭下步軍統領順天府五城御史將該革吏余翼朝一體嚴拿務獲送交刑部嚴鞫虚實以成信讞至原摺所稱余翼朝改名余世忠報捐廣東鹽大使伊子余紹魁改名受田報捐刑部司獄業經臣等行查吏户刑三部捐册上有無該吏等姓名刑部司獄有無其人如果所捐是實俟緝獲該吏到案日由臣部將各部送來查覆文件一併彚送刑部以憑分别辦理謹將臣等查明大槪情形先行覆奏是否有當伏乞皇上聖鑒訓示謹奏奉旨已錄○○降二級留任又降一級留任大學士管理户部事務臣宗室福錕等謹奏爲遵旨妥議具奏事光緒二十年五月二十三日内閣奉上諭本日據孫家鼐等奏請於江蘇浙江每年河運漕米内各撥五萬石爲順天備荒之用一摺順天各屬近在輦轂朕軫念民艱每遇水旱截漕發帑無不立沛恩施無虞稽滯該兼尹等所奏雖爲積穀備荒起見惟荒政固應豫籌而立法尤貴盡善江浙河運米石數本無多能照撥倉糧積存日久有無流弊著户部能盤籌畫妥議具奏前據陳彝奏順天積穀請於每年抵通南糧内酌給一二萬石建倉存儲著户部一併議奏欽此欽遵由内閣鈔出到部據孫家鼐等原奏内稱近年順天府屬屢被水災溯查歴屆用欵以光緒十六年爲最鉅除棉衣及義賑不計外銀則八十五萬五千餘兩錢則五十萬串米糧則四十五萬餘石上年災賑案内亦用銀七十二萬數千餘兩米糧十五萬二千餘石之多仰荷聖恩發帑截漕優加賑恤並經各省官紳等顧念畿疆同籌捐助故於辦理賑務尚能勉强支持刻下大祲已過暘雨應時歲稔民和似無他慮顧豐歉乃天行之常水旱雖盛時不免惟能先時圖度庶無臨時張皇因思每年漕糧儲於倉塲者歲得百餘萬石除發放兵米俸米外歲可餘數十萬石然太倉之米陳陳相因溼蒸黴變從古已然是以往年放賑賞發倉米率一石而僅得七八斗之用其遠道不便轉運者奏請變價率一石而僅得銀一兩數錢之用考南糧由海道運京每米一石合米價運費計之需銀三四兩有餘由河運來者其費尚不止此此等漏巵誠爲可惜擬請於江蘇浙江每年河運漕米内各撥出五萬石爲順天府備荒經費自光緒二十一年起歲以爲常並請將此兩項共十萬石漕米折價同輕齎個兒錢運脚等項一併解順天府由臣隨時採買又據陳彝原奏内稱查順屬自光緒十四年至今六七年間大水爲災已經三次民間困苦情形可以想見懲前毖後所宜綢繆於未雨之時臣五夜思維積穀一層實爲當務之急可否每年於抵通南糧内酌給順屬一二萬石以備不虞此項穀石先儘四路同知數年之後四路積有成數又推之二十四州縣各等語臣等伏查順天府切近皇畿偶值偏災賑恤之詔一旬數下不待臣工奏請而聖念無弗周詳卽如光緒十六年發帑銀十萬兩錢五十萬串截漕米六萬六千石發倉米二十一萬三千石十九年亦發帑銀五千兩截漕米十六萬九千餘石發倉米七萬石湛恩汪濊中外同欽此次孫家鼐等豫籌備荒之策正所以推廣皇仁非謂恩膏有所未逮也查原奏所陳大率指各倉積弊而言假如一石之米而紅朽者居其半則煮賑者卽不堪食矣一月之期而延閣者去其半則槁餓者已不能待矣况承領則有費轉運則有費輾轉變賣折耗何啻大半此該兼尹等所以有折價採買之請也惟所請撥給河運十萬石無論河運合江南北不過二十餘萬石萬難分撥卽令江浙兩省改本爲折爲數太多亦恐有所窒碍至陳彝請撥漕米一二萬石爲數雖少而分儲各州縣辦理或非其人流弊亦難究詰臣等公同商酌查有湖南歲辦京漕三萬石向由該省收取折價派員在上海購米運津每米一石綜計米價水脚剝價個兒錢飯米折色等項共合銀二兩一錢九分八厘五毫九絲八忽五微若令該省米石毋庸辦運徑將折價水脚等欵解交部庫每年可得銀七萬二千三百七十二兩零積至十年可得銀七十二萬三千餘兩如此變通辦理旣不動支部欵又不累民分毫在京倉每年少進米三萬石於儲蓄尚無關碍而畿疆得此鉅欵緩急有備似較合宜再查臣部本有備荒經費一欵起於光緒九年每年共應解部銀十二萬兩遇閏加增銀一萬兩嗣因各省報解寥寥歸入正項撥用今擬專催各省按年如數報解由臣部另欵存儲專備順天賑撫提用如蒙俞允豐年可以取盈遇事無虞竭蹶至於廣集捐輸勸辦義賑仍由該兼尹等斟酌情形臨時籌辦是否有當伏候聖裁所有臣等遵旨妥議緣由理合恭摺具陳伏乞皇上聖鑒謹奏奉旨已錄○○太子少保頭品頂戴閩浙總督臣譚鍾麟跪奏爲福建省鄉試援案奏請學政代辦監臨恭摺仰祈聖鑒事竊照直省鄉試例應巡撫入闈監臨福建省自巡撫改駐臺灣後歴屆鄉試均經學臣入闈代辦監臨本年舉行甲午科鄉試臣兼管巡撫事不克分身入闈相應援案奏請以學政臣王錫蕃代辦監臨至科塲一切應辦事宜仍由臣督飭藩司等遵照條例妥爲辦理除分咨外謹繕摺具陳伏乞皇上聖鑒謹奏奉硃批著照所請禮部知道欽此○○李鴻章片再永定河蘆溝橋以上南岸至英山嘴九里向係無工處所因南面數里外一路山崗故不設防偶遇小修工程皆該處民力自辦考之永定河志並無歸何廳汛管理明文惟畿輔安瀾志内載石景山同知屬下經制外委一員東岸第一號北金溝起至蘆溝橋北雁翅二十號止又自西岸蘆溝橋北雁翅起至英山嘴迤南止分隷經管等語所設東岸卽北岸西岸卽南岸是石景山外委一員旣管北岸二十里又管南岸九里始自何年出自何案據志中亦未載明今昔情形不同蘆溝橋以上兩岸險工日多該外委現管北岸石景山汛地二址里已奔走不遑再令經管南岸九里實難兼顧且南岸之工應歸南岸管轄今若隷北岸之石景山屬隔河亦難遥制南岸新建减水大石壩現已告成防汛事宜關繫尤重斷非該外委所能勝任臣督同河防局並該河道再三籌議旣不便添設汛員致滋靡費亦不便沿襲舊制貽誤工防查蘆溝橋以下兩岸石堤向歸蘆溝橋司巡檢兼理應將蘆溝橋以上南岸自英山嘴至橋西雁翅止土堤民工長九里就近撥歸該巡檢兼理並派南岸千總恊防再將本河汛兵撥給八名俾資差遣改歸南岸同知管轄以一事權凡土堤一切修補零星工程仍照舊辦官督民修民守毋庸開銷公欵如工程較多隨時由該巡檢禀由南岸同知核轉至新建减水石壩及壩下减河修守事宜應改爲官工歸該巡檢千總督兵守護責成旣專籌防可期得力本年伏秋汛卽飭該河道照此派辦仍由河防局加派妥員會督防守以致周密汛期内减壩過水尺寸應飭該巡檢飛報局道轉報臣處查核理合附片陳明伏乞聖鑒勅部查照謹奏奉硃批覽欽此 
 
 

Page 13

 
 
[光緒二十年七月初五日京報全錄]  
　　宮門抄○諭旨二道錄前○司業瑞奏請將捐資道員先補知府片○府尹孫等奏揀員升補北路同知摺○將軍裕奏請簡放府尹摺○鄂撫譚奏遴員接署道員片○東撫福奏請將新選州縣暫緩赴任片○湖督張奏委員代防萬城大隄摺○將軍長等奏同知請開缺回旗片○江督劉奏調補叅將片○七月初五日刑部都察院大理寺廂紅旗值日無引見○瀟貝子續假五日○恩祥伊克坦預備召見○召見軍機麟中堂恩祥伊克坦皇上明日卯初二刻至大高殿並時應宮拈香○○司業瑞洵片再近日欽奉諭旨飭將道府兩項捐例先行停止仰　我皇上愼重官方之至意欽服莫名奴才竊以爲欲淸治原尤宜並除宿弊似獵等躁進之徒有不得不量加裁抑者計自開捐以來納資稍多皆得專摺籲求破格錄用志在道員者無不各如其願以相付膏梁紈袴厮輿販竪悉雜其中但挾萬餘金之欵卽可爲府廳州縣受轄之官方駕三司分巡數郡捷徑終南蓋猶遜兹便利矣此等輩流或生長華膴或出身微賤類皆闇於事理聞望不孚雖亦間有小才終多不知大體道員有整理地方表率屬員之責誠如　聖諭非捐資濫列不諳吏治者所能勝任捐例旣停此後無虞叨忝但比年報捐之員實已甚夥若必拘牽銓補勢將爲害軍民與其甄劾於後而貽誤已多何若愼重於先而保全滋大查同治年間部定新章凡保至藩臬人員如非曾任實缺道府均一律先補道員原以懲倖進而資歴練若能比照辦理實於求治培才兩有裨益可否仰求聖慈准將捐資道員非由正途及曾任實缺者槪令先補知府藉令練習公事蔚成吏才如果實能稱職再由該大吏出具考語請以道員升用如此略與變通似於國家停捐之美政不無小補附片謹陳伏乞聖鑒謹奏奉旨已錄○○臣孫家鼐臣陳彝跪奏爲同知要缺需員循例揀選升補以咨治理恭摺仰祈聖鑒事竊查北路同知賴永恭於光緒二十年二月十一日在署南路同知任内病故業經具題開缺照例以本員病故之日作爲開缺日期歸二十年二月分截缺所遺北路同知一缺管轄昌平等五州縣一切刑錢案件悉由該同知核轉係衝繁難三項要缺例應在外揀選因缺關緊要一時未能遴選得人咨部展限在案查定例京畿四路捕盜同知缺出先儘順天府屬人員内揀選能駕馭捕役緝盜有方之員具題引見補授又道光十八年新例内開遇有四路同知缺出先以大興宛平二縣升補一次再以順天所屬並直隷闔屬人員升補二次又道光三十年奉部通行内開嗣後州縣以上應升缺出先儘各項著有勞績應升人員升用如實因人地未宜必須於摺内聲明方准於合例應升人員内照例升用又同治三年奉部議覆臣衙門條奏章程内開嗣後凡保題升調人員應令於保題疏内將該員任内有無積案及欠解錢糧承緝未獲盜案詳細聲叙已起降調革職叅限者槪不准其升調各缺其有缺係繁要爲地擇人者亦應據實陳明仍照定例辦理不得以空泛考語濫行保題又光緒八年奉部議覆章程内開嗣後順天府四路同知缺出如輪屆大宛二縣請升時該二縣或甫經到任或不得其人仍查照例專條先儘順天府屬人員揀選能駕馭捕役緝盜有方之員請升不積輪升班次再有缺出仍以大宛二縣知縣内酌量請升各等語查上次東路同知郝聯微病故遺缺已以寳坻縣知縣謝裕楷升補又北路同知蔡壽臻升補治中遺缺已以三河縣知縣賴永恭升補今北路同知一缺輪應大宛二縣升補惟查奏補大興縣知縣趙文粹甫經到任宛平縣知縣王夢齡於本年二月到任核計到任日期與出缺同月均例不准升俟再有同知缺出補行辦理自應在於順天所屬人員内揀選升補兹查有覇州知州沈宗謨年三十九歲係浙江錢塘縣人緣祖父原任户部尚書署陜甘總督沈兆霖剿辦回匪遇水殉難遵例承廕知州於同治元年七月經吏部具奏奉旨依議欽此光緒九年咨送國子監讀書一年期滿呈請投供十一年選授今職十六年在順直賑務報捐花翎歴俸已滿三年據直隷布政使裕長按察使周馥會同出考詳請核辦前來臣陳彝到任未及三月例不出考臣孫家鼐查該員年力富强任事勤奮以之升補北路同知實堪勝要缺之任人地實在相需與例亦屬相符合無仰懇天恩俯念員缺緊要准以覇州知州沈宗謨升補北路捕盜同知實於畿疆捕務有裨如蒙俞允俟奉准部覆到日給咨送部引見至該員係屬升補任内並無承審積案承緝未獲盜案經徵錢糧已起降革叅限處分且請升要缺一切因公處分例免核計除將該員叅罰案件造册送部核辦外謹會同大學士直隷總督臣李鴻章合詞恭摺具陳伏乞皇上聖鑒勅部議覆施行至所遺覇州知州一缺應照章請歸部銓選合併聲明謹奏奉旨已錄○○奴才裕祿跪奏爲奉天府尹因病出缺诅旨迅賜放以重職守恭摺仰祈聖鑒事竊照奉天府尹興陞前因偶感時疫染患泄瀉之症曾於五月十六日奏請賞假一個月調理一切緊要公事均仍力疾與奴才商辦奴才每往看視見其病體虚弱飲食日减勸以靜心調養俾獲速痊該府尹自以受恩深重不敢稍躭暇逸擬於假滿後卽行奏明銷假詎意調治半月疾轉增劇至六月初三日病勢加重自知不起聲稱世受國恩不能再圖報稱將奉天府府尹印務送交奴才兼理並繕就遺摺交奴才代爲呈遞前於六月初四日申刻出缺伏念該府尹興陞由内閣侍讀調補户部銀庫員外郎蒙恩簡放奉天驛巡道洊升府尹在奉天有年居官辦事勤愼自持於闔省吏治民情均經實心講求力圖整飭今以感受時疫醫藥無效遽致因病出缺僚屬軍民無不同聲惋惜該府尹有子已故僅遺幼孫貢生印聯一人在署侍疾目覩情形殊堪憫惻其身後一切事宜當卽督同驛巡道等妥爲料理所有奉天府府尹員缺緊要相應請旨迅賜簡放以重職守並將該府尹興陞遺摺附呈御覽理合循例由驛恭摺具奏伏乞皇上聖鑒謹奏奉硃批另有旨欽此○○譚繼洵片再湖北安襄鄖荆道朱其煊現經調省派充文闈提調所遺該道篆務亟應遴員接署以重地方查有候補道錫璋穩練樸誠辦公勤謹堪以署理除檄飭遵照外謹合詞附片具陳伏乞聖鑒謹奏奉硃批吏部知道欽此○○福潤片再新選莒州知州朱鋆鄒平縣知縣桂麟現均領憑到省本應卽飭赴任供職惟查該二員初膺民社於地方吏治情形尚未能諳悉擬令暫入讞局帮審案件稍加閱歴再飭赴任據藩臬兩司會詳前來除將文憑咨部查銷外謹附片陳明伏乞聖鑒謹奏奉硃批吏部知道欽此○○頭品頂戴湖廣總督臣張之洞跪奏爲委員代防萬城大隄恭摺具陳仰祈聖鑒事竊照湖北荆州府屬城大隄濵臨荆江爲全郡及下游各屬田廬保障每屆夏秋二汛例應督撫輪年赴隄督防如有應辦要事未克分身前往奏委該管道府就近駐工代防歴經辦理在案本年輪應總督前往督防惟省城事務重要應隨時督同司道籌辦且鐵廠槍炮廠正在諸務吃緊之際端緒極繁欵項極絀事事均須籌畫督催刻難遠離未能在荆久駐所有夏秋二汛督防事宜自應照案委賆代防以專責成查有荆州府知府舒惠老練熟習辦事實心堪以委令代防現經檄委該府督同在工文武員弁親駐工所晝夜梭巡預備守水器具遇有險要工叚卽行搶護務保無虞並札飭荆宜施道周懋琦隨時稽察督同辦理以期隄防穩固所有委員代防萬城大隄緣由謹會同湖北巡撫臣譚繼洵恭摺具陳伏乞皇上聖鑒謹奏奉硃批知道了欽此○○長順等片再據吉林分巡道訥欽詳稱五常廳同知郭錫銘係内務府鑲黄旗漢軍振喜管領下人前經調省另候差委兹該員於交代結報後適接家信祖塋被水冲刷坍塌堪虞懇請開去五常廳本缺給假回旂修墓等情據此奴才查該員並無經手未完事件自應給假回旗並請開去本缺繕給咨文並分咨部旗查照外理合附片具陳伏乞聖鑒再所遺五常廳同知一缺本省現有應補人員應請扣留外補合併陳明謹奏奉硃批吏部知道欽此○○劉坤一片再江南吳淞營叅將駐紥吳淞口外爲外海六曹領袖必須熟悉風濤謀勇兼裕之員方資表率查有川沙營叅將金玉田前署吳淞營叅將多年洋面安靜於沙綫風濤山礁海島靡不熟嫺以之調補吳淞營叅將洵堪勝任所遺川沙營叅將員缺卽以正任吳淞營叅將徐傳隆調補於例尚無不合人地實屬相宜合無仰懇天恩俯念員缺緊要准以金玉田調補吳淞營叅將徐傳隆調補川沙營叅將以裨營伍巡防如蒙俞允各該員前於補缺案内業經送部引見此次係屬對品調補毋庸送部應請敕部頒給劄付以昭信守除飭取各該員調補履歴咨部查核外謹會同江南提督臣譚碧理附片具陳伏乞聖鑒訓示謹奏奉硃批兵部議奏欽此 
 
 

Page 14

 
 
[光緒二十年七月初六日京報全錄]  
　　宮門抄○河督　奏　交庚伏黄沁安瀾並請將河防局用人用欵限定立案摺○將軍裕等奏保薦司員摺○陜督楊奏知縣服毒自盡緣由片○鄂學政孔奏報科試完竣情形摺○豫撫裕奏委員解交内務府銀兩片○七月初六日工部鴻臚寺正藍旗值日無引見○熙敬因伊弟以道員用謝恩○道員阮祖棠熙年謝恩○陜西知府張衍熙謝恩○榮科謝放蘇州織造恩○懷塔布請假五日○良培請假十日○召見軍機阮祖棠熙年張衍熙榮科皇上明日卯初至紫光閣拈香○○頭品頂戴河東河道總督臣許振褘跪奏爲節交庚伏黄沁兩河一律平順並請將河防局用人用欵限定立案恭摺上陳仰祈聖鑒事竊臣前月渡河勘查兩岸各工均由撫臣前攝河篆時指示機宜加意籌備現在各廳埽叚均已盤壓穩實萬錦灘並五月底或報水長二尺或報水長一丈而黄河僅長數尺大溜仍趨中洪武陟沁河於六月或報長水尺餘或報長水四尺而次日仍卽消落現在各廳偶遇適溜卽行加埽抛石不數日卽將適溜挑出此兩岸各廳歲修情形如此也惟其石料有餘故爾遇溜卽堵因而無險可名臣於去冬河防局新欵早飭通判黄履中採石一萬方分布各廳今已一律運畢此次臨工復飭加辦碎石一千八百文以爲大汛期内愼益加愼之計無論以後河勢如何當不至臨時束手此皆仰蒙皇上天恩當日定章俯從臣請用能先時豫防而臣與工員得以倖免罪戾也顧臣竊有請者當日河防局之設微臣亦具有拙識不得不出於此如近日廳員辦工頗稱無弊然試思人之賢愚不一才之敏鈍不一各廳營弁汛兵大半皆勸廳員省錢之人未有勸廳員多費之人卽令多備料物然工之堅實與否非目擊者不能知也大河關生靈性命若徒恃文檄申誡終必流於虚欺而後已臣當時詳擇監工委員不徇情面力求其能任艱苦而又深知河務者計七廳各派二三員終年在隄凡遇應添之埽應護之壩面催該廳速爲搶辦協同防堵而其中稍有不實亦卽密以告臣故營汛弁兵不能售其術而廳員亦礙此耳目不能不認眞趨事而自顧考成矣近來積弊之除則半由監工委員之力不然臣有何術哉臣旣設河防局在汴城而委員分派各工復有專司辦石之員計皆在沙塵烈日之中風雨波濤之下寒暑積勞之病層見迭出每多再三求退臣皆未允以爲生當聖明宜各自奮不在區區名利也惟事久變生亦恐有弊故臣定章河防局歲支十二萬兩局中不經手銀錢卽委員薪水亦另籌欵不得於此開支局用此十二萬兩點滴入工而大要在專辦石方故大險恃以無恐蓋天事無定險來每出意計之外其四十八萬第以責廳員之認眞歲修而已若無工處忽生大險則不能責之廳官必當加費搶救然非抛石不爲功故此十二萬兩者常則可以爲培補之資變則可以爲保固之要臣之求免重咎而藉以仰紓宸厪者亦卽在此臣詳不敢移用他工一意以辦石爲主但使每年霜淸後卽先購石萬方則次年安瀾已有得半之望否則此欵散用誠恐全功盡棄又如河防局員臣旣屏絶情面則此勞苦趨工之人必不能省然亦不必多用擬限定人數二十員足敷兩岸調派故前歲兩年請奬卽以是爲準合無仰懇天恩飭各部臣查照立案嗣後每年河防局領銀十二萬兩卽先辦石一萬方不得他用短减其餘或加辦石或另積土照此常行不改自可備患而兼有餘又河防局額定監工二十員永遠不得增派一員計兩年安瀾照尋常勞績請奬除黄河廳員及沿河州縣照例請保文職二十員管汛另行酌保外其河防局監工出力之二十員亦乞照尋常勞績一體給奬庶於要工有裨而臣亦得稍收指臂之助所有節交庚伏大河平順及將河防局用人用欵限定立案緣由謹恭摺上陳伏乞皇上聖鑒訓示祇遵謹奏奉硃批另有旨欽此○○奴才裕祿綿宜文興鳳秀跪奏爲援案保薦京察連次一等司員恭摺會陳仰祈聖鑒事竊奴才等恭查光緒十七年正月二十九日准吏部奉旨議定疏通盛京五部司員陞途章程具奏奉旨依議欽此欽遵咨行遵辦在案兹屆甲午年京察相應援案會保以示鼓勵除兵刑二部並無保送人員外謹選得連次一等户部郎中榮彬由監生捐納筆帖式光緒六年補授户部筆帖式十一年題陞主事十四年京察一等一次是年題陞員外郎十七年京察一等一次十九年題陞郎中本年京察一等一次食俸十四年三十九歲禮部部中明良由監生捐納筆帖式咸豐七年補授禮部筆帖式同治九年十二年光緒二年京察一等三次光緒二年題陞堂主事七年題陞員外郎十七年京察一等一次十八年陞授郎中本年京察一等一次食俸三十八年年五十五歲工部員外郎裕庭由監生捐納筆帖式同治十年補授昭陵總管衙門筆帖式十一年調換工部筆帖式光緒五年八年京察一等二次九年題陞堂主事十一年京察一等一次十二年題陞員外郎十七年曁本年京察一等二次食俸二十四年年四十五歲奴才等公同察看户部郎中榮彬持躬端謹才具優長禮部郎中明良才識開展辦事明晰工部員外郎裕庭才具優長辦事勤奮以上三員均堪保薦奴才等謹出具切實考語專摺保奏用副聖朝路廣登庸鼓勵人才之鉅典一俟奉到諭旨遵咨送吏部帶領引見可否量予錄用出自恩施所有奴才等保薦京察連次一等司員緣由理合恭摺具奏伏乞皇上聖鑒謹奏奉硃批吏部知道欽此○○楊昌濬片再查定例文職自知縣以上如有自盡之案該督撫專摺奏聞等語前據署臯蘭縣知縣宋昇平禀據前署莊浪茶馬同知分缺間用知縣石楙官家丁楊喜禀稱家主石楙官於上年十一月交卸莊浪茶馬同知署篆回省因家本貧寒兼值端節臨邇所欠外債無償寓中又無用度於本年四月二十六日早呑服鴉片烟伊晨起知覺喊同家主庶母等急救無效延至是日戍時毒發身死該縣因公下鄉已禀請本府委員往騐等情當經臣批司迅飭委騐詳報去後兹據藩臬兩司會詳據蘭州府知府胡孚駿詳據委員候補知縣余人騊禀稱遵卽前往該故令寓所查詢石楙官服毒身死委因去歲卸署莊浪茶馬同知篆務回省缺分療苦毫無積蓄現值端節屆臨前欠各處債項無法籌償兼之寓中缺乏用度時常愁嘆經伊庶母等勸慰詎石楙官愁急莫釋遽萌短見於四月二十六日呑烟毒發斃命並無别故並據該家屬以天氣炎熱具結攔騐以免屍骸暴露等情該司等查石楙官年四十三歲江西瀘溪縣人由監生遵籌餉例報捐縣丞分發甘肅補用光緒元年三月二十八日到省關隴肅淸案内保以知縣仍留原省歸候補班補用報捐同知銜歴署環縣化平廳十八年遵新海防報捐分缺間補用十九年委署莊浪茶馬同知三月初一日到任十一月二十六日交卸回省兹據報服毒身故由府委員查明實因家貧愁急服毒自盡據該家屬具結勖騐並無别故會詳請奏前來臣覆查無異除咨部查照外謹附片具陳伏乞聖鑒謹奏奉硃批吏部知道欽此○○湖北學政臣孔祥霖跪奏爲恭報科試完竣情形仰祈聖鑒事竊臣於去年六月間曾將歲試已周曁宜昌施南鄖陽三府歲科並試情形陳報在案嗣因舉辦恩科鄉試於七月内錄遺一切照例辦理榜後中式舉人塡寫親供訖卽於十月初一日舉行科考歴試德安漢陽武昌黄州二十年正月下旬遵奏定新章改用輪船巡試荆州次荆門次襄陽次安陸五月十二日回省科試一律完竣臣於各棚内均嚴飭提調於塲外嚴密稽查並親督教官等周安塲内調覆時詳加校閱生童俱各安靜格守塲規文風視歲試大略相同而察其四書藝理法淸眞者較多似於讀文不讀書之弊稍知改悟發落之日臣必以敦品力學盹切勖勉並購舊刻朱子小學及近行學規類編等書酌爲奬賞每考畢一棚擇其尤爲秀出者調入經心書院肄業冀其黜浮崇實爲他日體用兼備之才以副聖天子培養學校之至意此後尚有鄉試錄遺曁優生會考當查定例屇期舉行所有微臣科試完竣情形理合恭摺具報再臣經過地方荆襄以上春間雨少大麥受傷其餘收成尚好近日雨暘時若可卜一律有秋民情亦極安謐堪以仰慰宸厪合併附陳伏乞皇上聖鑒謹奏奉硃批知道了欽此○○裕寛片再前准户部咨另籌内務府常年經費指撥河南省銀二萬兩分批解交内務府應用六月前解到一半十二月初間埽數解淸奏奉諭旨依議欽此欽遵咨行前來當經行司遵辦去後兹據署布政使長祿設法籌撥銀一萬兩發交委員於光緒二十年六月初三日起程赴内務府交納呈請奏咨等情據此除分咨查照外所有起解内務府光緒二十年分頭批經費銀數日期相應附片陳明伏乞聖鑒謹奏奉硃批該衙門知道欽此 
 
