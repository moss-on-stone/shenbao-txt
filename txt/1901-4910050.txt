# 1901 - 95 - 4910050

 

Page 1

 
 
[今日隨報分送捐册] [  本館代啟]  
　　昨由廣益善堂交來延壽集福捐啟一萬册囑爲隨報分送爰於今日代發伏望海内樂善君子量力捐輸源源接濟俾經理者集腋成裘之益　受惠者感飲和食德之恩無量功德於諸君子實有厚望也此啟 
[新印日本國志] [  圖書集成局啟]  
　　是書爲粤東黄公度廉訪所著廉訪前曾贊使日本研求彼國數千年來禮樂兵刑而于明治維新力行新法尤三致意焉成書四十卷原原本本洽見彈聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室二洋　　　文書局南北掃葉山房金陵詞源閣購取可也　　 
[三通考輯要出書] [  圖書集成局代啟]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山陰湯墊先先生有三通考輯要通雅堂主人購付本局鑄印俞曲園先生序爲宏通之才從此出矣袁來秋京堂序爲提要鈎元良工心苦一時通人咸推有淫之書讐校精詳紙墨如料有識共寳分裝六十本業已成書股票以外餘者　幾購宜從速遲恐不及每部定價十二元不折不扣批發而　上海三馬路申報館申昌書室發售外埠在曩時售股票處 
[整頓學校議]  
　　歐美望國之治民也曰教曰養中國惟養而已矣其於教尚未備何則中國各府州縣弟子員例得隸於學官以期考課顧爲學官者學術卽乖流品更雜類皆卑鄙齷齪庸妄迂疏但知歲時徵歛學租學使按部所至伺候奔走爭論新生之贄自謂職分内所有之事餘非所問也弟子員數百人所識面者不過十餘廩生餘皆視如陌路具報優行以錢爲媒謂爲國家設此輩以教育人才聽聞實駭至各省府州縣之有書院似略存尊師重道之義苟當軸者能實事是求課以時務有用之學當或不無小補乃所習不過帖括不及經史所治不過文蓻不及道德朔望考課官師分舉官課則無聊署客聽鼓屬吏滅裂鹵莽苟且校閱山長名爲講學實則非位置親朋卽徇情請託借講堂爲退老之田園舉皋比爲投贈之瓊瑰坐令青衿佻闥輟業荒嬉羣聚萃處永畫縱博長夜呼飲甚且横行街市游手好閒其間偶有一二自好之流攻苦加功然終朝呫嗶不出三科之墨罔聞六蓻之名謂爲國家養此輩以冀收大用名義不亦大乖哉昔宋晏殊知應大府延范仲淹教授生徒猶今書院也其後因其制爲學校然則學校之初固如是後乃陵夷衰微以至於今今之所謂無文無行無學無教無足重輕之各府州縣學蓋已盡失當時教士之精意矣今欲植人才收宏效必自整頓學校始欲整頓學校必合學校書院爲一始議於各省府州縣書院拓精舍可容一二百人州縣書院遴選鄕子弟之穎秀者省府書院各以其地之秀才舉貢集而肄業焉禮聘致仕縉紳學行並者歸教其鄕各主本處書院不論前之官職大小皆與地方官長抗禮示尊師也專任教導叅預選舉其餘皆不與聞教分四科曰性理學曰古事理學曰今事理學曰物理學性理學習孔孟老莊及昔賢語錄古事理學習内外史傳今事理學習現行律例近時章奏及外國現行律例各國公法父涉年季旬日各報紙物理學習新譯歐美人所著各種物理書其黜陟略用宋元明三舍積分法而變通之法以大課名次并計以得數多少爲先後造積分册隨課升降歲終簡州縣書院積分居最立品優長者升府書院爲秀才府書院積分居最立品優長者升省書院爲舉人省書院考其業三升而皆積分居最立品優長者咨於本省督撫以貢於朝卽會試於禮部成貢士各省府州縣書院舊有之月課更定其章程以待士子之有志上進而無力居院者依以上所分四科之目類出一題試以策論停止膏奬有優異者調考相符一律予以秀才舉人名目然此特一時權宜之計但爲目前急切而言之俟新學大明教術大備人有專學學有專教擴充之損益之是在神而明之者耳近聞粤省督撫陶制軍德中丞合詞疏請變通學校科舉藉獲眞才以濟時變有以知覺斯民爲已任得乎不禁拭目俟之已 
[本館接奉電音]  
　　昨日午前西安行在飛電傳來上諭一道旨一道敬謹譯登○二月二十三日行在内閣抄奉上諭都察院左都御史張百熙著仍在南書房行走欽此同日奉旨江南織造仍著祥煜接管欽此 
[勸辦新捐]  
　　武昌訪事友人云鄂省庫儲支絀應解京協各餉挹注維艱加以防務戒嚴添募勇營需餉尤鉅大府體察情形奏請開辦助餉新捐仿照新海防例一體給奬已蒙恩旨俞允遂由藩憲瞿賡甫方伯會同善後總局憲禀商督憲張香濤制軍檄委李太守常度赴宜昌劉太守度來赴荆州李太守沛恩赴黄州蔡司馬賡赴德安王别駕璠赴施南張别駕志瑛赴鄖陽程大令恩培赴荆門分别勸辦紳民食毛踐土具有天良當此時局艱難必能慷慨解囊毁家紓難也 
[大帥閱隄]  
　　武昌訪事友人云青山距省城三十里地勢低窪自湖廣總督張香濤制軍修建江隄居民同歌樂利現又飭江岸局就是處建築隄閘隨時啟閉以興水利而免旱撈之虞本月十六日制軍命駕至塘角馬頭登楚材兵輪船親赴隄邊勘視兩岸防營鳴砲致敬聲若聨珠江岸局總辦朱徐兩觀察曁各委員皆隨之前往迨憲　返省已六街三市燈火通明矣 
[擒獲匪首]  
　　蕪湖訪事友人云日前駐紥蕪湖之皖南鎭標都司劉都戎德昭督率軍士馳赴寍國擒獲匪首田化龍及匪黨甚多田係江西某邑人素稱兇悍此次就禽殆亦天心厭禍乎 
[藥廠開工]  
　　杭州訪事友人云去冬浙省硝磺廠被火後工作暫停現在郓火所需甚爲緊要防軍局憲特札委方司馬駿總理其事已擇吉本月十八日開工矣 
[節錄庚子五月二十四唐比部煊再上某大司宼書]  
　　近日團匪不靖九陌交訌問其名曰除教滅洋也然所殺者皆中國老弱婦孺魚肉良善恃符横行于洋人尚未損傷也所焚者多空所教堂兼及洋貨之肆而教民所麕聚之處亦屢試不得逞其能事已可想見矣然猶以殺人不枉濫焚屋不延燒爲詞至二十日之火則望空頂禮無計可施爲之說者諉諸翻潑穢水破污其法以致不救果爾則宜污其法者一家當之何一千餘户皆罹其災耶嗚呼此天災也明季王恭廠之異不如是之烈也團匪適在災異中耳天其示警於我中國之人乎修人事以廻天變未有亟於此時者矣近代以來朝廷德澤不下究小民疾苦不上聞良儒受官豪之割剝而不知大君有子奪士卒有將帥之使令而不知天子有恩威循例奉行虚文相向積重難返牢不可破宜先降哀痛之詔以振人心而勿拘忌諱如 
 
 

Page 2

 
 
陸敬輿奉天之詞是也我朝定制百官不得越職言事國有大政臺省不預聞每見喧訇海外而朝士莫得本末之所關宵旰宫中而廷臣未解憂勞爲何中貂蟬滿座皆不甚愛惜之官槐柳在門半乞憐昏暮之侣坐消歲月各顧身家一旦有事孰爲可恃宜廣求忠直之言以正國是而量加鼓舞如李伯紀靖康之策是也由是裁冗翫之兵以節餉需八旂禁旅皆市井游惰罔識忠孝間有甲械精新技藝嫻熟壯觀瞻有餘當鋒鏑不足况連日諭旨嚴切將士裒如充耳至被焚之家匪徒乘便徑行搶劫毫無避忌二十日之火延及城内竟有將衣械雇人替充而袒裼入鋪户擄取財物轉被洋兵戕斃者又有被洋兵嚇追棄擡槍刀械任其捆載而去者尤可恨者正陽城門次日餘燼尚燃衆目環睹弁兵在側無人肯澆杯水假令用以戰守貽誤何窮且逍遥衢路啟敵人輕侮賞賚錢糧招外兵譁笑此急宜沙汰者也又必通津保之路以安商旅自鐵路電綫之毁阻向來狃於便捷者猝爾梗滯不免惶惑且保定省會官弁往來適當團匪誘聚地方人有戒心而津通一路舟車市驛散廢已久豈能遽復舊觀都下華屋精廛盡成焦土凡衣食所需器用所資莫不取給於津儻游勇土匪一時竊發爲害商旅亦根本之憂也若將諸軍之羸弱者抽調分防加意巡護各專責成不勞自定此急宜布置者也尤當速清内匪以伸國憲勿令草澤豪傑從容得窺朝右之紀綱少召兵以防亂源勿令門户藩籬授外人以間隙敵人但可以理諭之不可使匪擾之則詞令庶得直大師雖用衆然必戰於門庭不可戰於堂奧則備禦或有餘至教民亡匿山澤實繁有徒怨毒旣深必謀報復須先止焚殺設法安插以靖兇殘而安閭里誠近事之急圖也甲午之役元氣驟虧未遑振作一旦大澤狐鳴揭竿飈起天開劫運中外均不及料禍福尤不易知朝廷苟不以開釁生事之罪責團匪何以掩外人之目致累年招攜懷遠之略隨之一擲緩急輕重斯不可不擇利而行耳我公愛國憂民獨有千古當以從來因賢豪而僨事者爲鑒勿爲後日挾成敗以論人者所議干冐無狀唯我公恕其狂瞽憐其愚戇幸甚幸甚 
[文旌過鄂]  
　　武昌訪事友人云前湖南學政吳侍郎樹梅交卸篆務趨詣西安覆命本月某日道出鄂垣江夏縣陳介菴大令已先時準備行轅侍郎小駐片時卽雇船西上湖廣總督兼署湖北巡撫張香濤制軍率同藩司瞿賡甫方伯署臬司扎鳳池廉訪曁闔城文武各員齊詣舟次寄請聖安禮也 
[委員庖代]  
　　揚州采訪友人云本月十八日兩淮運司程雨亭都轉接准泰分司申文内開伍祐塲顧大使聲文因病請假乞委他員代理篆務等情旋於十九日牌示轅門略謂伍祐塲顧大使因病請假呈乞委員代理查有候補經歴吳賜眞堪以札委除詳督鹽憲外合亟牌示飭遵云云刻下吳鹺尹已料理行裝約月内卽須赴任矣 
[凶占未濟]  
　　揚州采訪友人云距揚城數十里有六閘焉上通高郵爲往來邵伯之要道水流如箭湍急異常本月十九日某姓划船户由邵伯載客赴揚行至閘前偶不經心致鷁首悞觸於石時正風狂浪急船身遽覆諸人齊入水中呼救之聲聞於遠近旋經各小船飛駛而往援起七人惟甲乙二船户載沈載浮未幾卽渺無蹤影迨翌日之晚徐凝門外迤南某姓茅屋忽肇火災時已亢旱經旬一團茅草亂蓬蓬驀地燒天驀地紅一轉瞬間葦壁桑樞頓成焦土屋中人本赤貧如洗遭兹意外之禍惟有餐風宿露飲泣鼠思而已哀哉 
[武林火警]  
　　杭州訪事友人云本月十八夜三鼓時省垣慶春門北首曉星菴不戒於火菴中祗甲乙二尼每晚用火油點天燈是夜火力過猛燈忽炸裂致兆焚如燬去平屋四間餘未殃及 
[甌東火警]  
　　温州采訪友人云本月十七日之晚三歧後郡城五馬街曹仙巷福甡乾綢莊忽遭火厄鉦聲鞺鞳赴救人多萬斛狂濤四圍噴薄閱一點鐘許祝融氏卽戰敗而回事後查知福甡乾門面五楹及後屋一進悉化刼灰幸有高墻得未延及鄰舍然所失已多至三萬餘金矣 
[蕪湖火警]  
　　蕪湖訪事友人云本月十四夜臨清會館附近某姓家突然失火幸精健營統領徐壽芝協戎保衛營統領饒翼卿游戎督率勇丁馳往救熄然已焚去草屋十餘家矣迨十六日午刻江西會館花園迤西某姓家又火起燬去草舍十餘户 
[陜省官塲紀事]  
　　昨得本館派赴西安采訪友人手畢云正月二十二日湖南大憲札委候補知縣黄大令福堃董大令鴻勳解京餉銀五萬兩抵陜投行在户部交納同日安徽候補通判郭通刺文森解到京餉銀若干萬兩○二十三日翰林院編修吳太史庭芝黄太史家傑柯太史劭憼到陜拜會各大憲大憲皆以禮欵之○是日浙江大憲委候補同知張司馬愷候補知縣吳大令本　解到京餉銀十萬兩另由候補都司鄭都戎朝富解運軍火入城○二十四日江西大憲委州判林州倅元愷解到京餉銀五萬兩投行在户部交納○陜西巡撫岑大中丞籌集振銀委知縣王大令世鍈赴東路散放 
[浙省官塲紀事]  
　　杭州訪事友人云升任浙江臬司世振之廉訪因患外症于交卸運篆後請假醫治迄今兩旬業已漸次平復聞擇吉本月二十八日接受臬篆然紅諭尚未頒發也○蘭谿縣縣丞缺出藩憲榮伯衡方伯擬以新海防分缺調用縣丞賴二尹星樞請補已於本月二十日牌示矣○省城武總巡某君將届期滿浙江巡撫余晉珊中丞札委候補守備陳守戎慶生代庖○署杭州府經歴陳叅軍因事開缺由府尊宗子材太守札委按經歴趙叅軍鈞厚先行代理一面詳請藩憲榮方伯委員接署○拱宸橋保甲分巡一差由臬憲札委候補從九品方少尹德先接辦二４ 
[蕪邑官塲紀事]  
　　蕪湖訪事人云本月某日前大通松健營管帶潘遊戎志中親送撤勇回籍仍回滁州接辦緝私局差○署蕪湖縣陳雲湘大令近奉督辦皖南牙釐局湯小秋方伯札開皖省近來軍餉支絀奏請開捐實官虚銜欽奉上諭准如所請合行札飭到縣遵辦等因因卽遵照條例出示通衢○日前精捷營統帶劉都戎德昭馳赴寗國彈壓匪人現在寗事已平不久當卽遄返矣○和州荒田甚多經萬遜臣大令派人勘丈一俟姚直刺錫光到任卽當設法開墾以惠貧民○本月初十日爲徽寗池太廣兵備道兼蕪湖關監督吳季卿觀察考試中江書院之期委吳可實廣文點名給卷生員文題寛則得衆至威而不猛詩題賦得鸞翔鳳翥衆仙下得仙字五言八韻童生文題射不主皮詩題賦得古壁有丹青得青字五言六韻限次日六點鐘交卷○蕪湖關金桂口稅務委員胡少巖少尹經安徽巡撫王芍棠中丞調辦皖北七里河茶釐遺差由徽寍池太廣兵備道吳觀察委前解京餉之張少尹鼎臣接辦○本月某日廬州府陳仲英太守因公至蕪謁見徽寗池太廣兵備道吳觀察○蕪湖縣陳雲湘大令出示曉諭民人所有春季地丁六項地攤廬保馬政等欵一律於本月初三日設櫃徵收○甯國縣河裏西奸民揭竿起事爲患地方本月初八日皖南鎭總兵黄仲山鎭軍已由蕪邑馳回悉心剿撫矣○前者精捷營統帶劉都戎德昭因甯國匪亂拔隊赴援頃已馳至河裏西剿撫兼施頗爲得手○本月初旬某日宣城縣陳少魯大令赴安慶省垣謁見各大憲○本月初九日廬州府陳太守乘招商局某輪船抵蕪湖拜會教士滕伯泉司鐸晤談許久○江口鋪保甲委員鄭二尹仲常經上憲調辦内河關差所遺保甲一差調稽查兵輪船委員張叅軍幹卿接辦遞遺稽查兵輪船一差委朱二尹裕卿接辦○本月初二日署蕪湖縣陳大令考試鳩江書院肄業生童○日前交卸繁昌縣左大令因事至蕪湖旋卽回常州原籍○正月某日定遠縣曾旭初大令考試文童旋於本月初三日舉行武試○定遠池河驛釐捐局徵收浮溢經地方紳董赴鳳陽道署控告二 
 
 

Page 3

 
 
[嶺嶠春光]  
　　廣州訪事人云本月初二日相傳爲圭地誕辰各處廟中均放爆竹以申誠敬無藉之徒往往結黨成羣爭先搶奪以致滋生事端南海縣裴明府洞悉其情預期出示禁止曰照得粤省風俗每年二月初二日土地誕燃放花爆奪取爆頭往往因此爭　滋生事端并恐遺留餘火致兆焚如禍患尤爲不測歴經示禁查拿在案兹神誕將届誠恐惡習未除復行造放除飭差禁造花爆燃放并搶奪爆頭嗣後不論何廟亦概不准造放以致爭奪擠擁滋生事端如敢抗違一經訪拿到案定卽從嚴究治并將值事鋪户人家地保一併提究决不姑寛各宜凛遵毋違特示○上年宏豐公司所收文鄕科闈姓銀甚多旋因試期未定擬即一一交還其未交銀者作爲廢紙已禀請善後局出示曉諭凡曾購文鄕科闈姓者卽向公司照碼領銀每元扣去經費銀五分五釐限三個月爲止○某商糾集公司填築黄沙大垣尾河去年被紳士黄某所阻禀經前兩廣總督李傅相諭令停工俟札飭南海縣察看有無窒碍情形再行核奪兹者公司中復集議開築蓋因黄紳所帶練勇有傷斃人命之事不暇出而阻撓也○本月初二日爲粤秀書院甄别之期生監文題賢者在位至雖大國必畏之矣童生文題徒法不能以自行通塲詩題賦得鑾輿出狩回得回字 
[龍眠山色]  
　　安慶訪事人云余侍御誠格在家讀禮經安徽巡撫王芍棠大中丞延主敬敷書院講席侍御性極迂固蓋擅長八股而不知他學者也○南門保甲分局委員何少尹慶雲瓜期已届經保甲總局馮觀察鏡人札委候補典史徐少尉汝梅接辦已於本月十四日到差矣○巡查金寳門外街道委員孫少尹雲鶱現届期滿經保甲總局馮觀察札委准補英山縣七引司巡檢程少尹覺銘接辦○前任趙廉訪陳臬安徽創設課吏局由各大憲按月輪流課試一次拔其尤者奬給花紅兹者撫憲王大中丞示期本月十六日命題課試各作一論一說一詩大約不日當評定揭曉矣 
[紅橋畫舫錄]  
　　揚州訪事人云伸春上浣輕寒薄煖氣候清和迨十四日午後三點鐘時紅日韜光威揚箕伯黄沙飛灑匝地漫天至次日勢始稍殺迨十七日清晨忽轉東北風繼以甘霖一陣詢之老農老圃云爲二麥豐稔之徵果如是則茅檐蔀屋之中餅餌香聞當無不歡深雀躍矣○上月之杪徐鹺尹奉差至十二圩旋復赴金陵公幹事畢附甘輪船回將過下關步至艙面遠眺不知如何墜入江心其僕惶駭非常哀求船主施救司帳人某君憐之飭放小划將屍身撈獲聞鹺尹賦閒已久貧不聊生甫得一差不圖又爲蛟龍攫去良可哀已○翠花街某錢店於本月十六日黎明時不戒於火幸即撲滅未致成災○邵伯一帶本爲鹽梟出没之所近因緝私各營搜查嚴密梟匪無可存身遂紛紛竄入下河肆意滋擾刻聞上憲已調營前往緝查矣 
[雲間近事]  
　　松江訪事人云鹽捕中營管帶胡豐齋都戎禀經余統領札飭姚都戎魁和庖代擇吉本月十五日到差○奉賢縣境南橋莊家行等處梟匪充斥爲患鄕閭而地方土棍復倚之以自重互相勾結無法無天聞南橋土棍有三刀一篙子之稱蓋一屠夫一碍瓦匠一薙髮匠一舟子也近經生員蔣逢庚繕詞赴府指控府尊余石蓀太守批示署前略謂據稱土棍横行爲害良善何以被害之人並不告發卽地方董保亦皆箝口不言惟旣據開單呈控仰縣查明所控情形如果屬實卽著盡法拿辦等因梟棍聞之或可稍稍歛跡乎 
[上海官塲紀事]  
　　湖北荆宜施道濮紫泉觀察於昨晨蒞滬旋即命駕至道轅拜會蘇松太兵備道袁海觀觀察觀察延入花廳茗談良久而别及至上海縣署投刺縣主汪瑶庭大令飭丁擋駕○昨日午後江南機器製造局總辦潘芸笙觀察命駕至上海縣署拜會縣主汪瑶庭大令面商要公良久始别○江海新關梲務司安格聨君於昨日午前命駕入城拜會江海關監督袁海觀觀察晤商要公移時始握手而别○新簡福州將軍景月汀留守星於日前由鄂來滬駐節美界北河南路天后宫側出使行轅昨以將赴八閩新任命駕赴各當道處辭行至縣署時縣主汪瑶庭大令飭丁擋駕 
[移建祠宇]  
　　本邑浦左自爛泥渡至楊家渡一帶漢地均由洋商永遠租賃鳩工興造棧房楊家渡畔土地祠適當要衝不無窒碍各鄕董爰另行度地建造行將擇吉興工矣 
[移解盜贓]  
　　游勇張開桂何金榮胡萬生等人匿蹟本邑小東門外某小客棧注界包探見其形跡可疑向之盤詰並搜出手槍腰刀藥彈衣服等物因即拘請讞員杜枝園大令訊供移送上海縣署縣主汪瑶庭大令迭次推鞫狡展不承諭令押候復訊兹接青浦縣來文内開該盜在青邑某姓家行劫刃傷事主請連所獲各贓移解敝縣以憑訊究云云夫令以各贓尚在捕房特於昨日飭役持函禀請杜大令將各贓移解前來以便解送青浦聞杜大令業已咨照捕房矣 
[盜犯已招]  
　　前者浦東張家樓屈振傑所開雜貨店被盜行刼旋由法界探捕緝獲盜犯劉明山等七名禀請讞員杜枝園大令訊供移解上海縣署前晚縣主汪瑶庭大令飭提詰訊劉明山及劉二兩犯供認得贓不諱李金生初尚狡賴大令命責藤條五十下始供小的實名老五同往行刼是實張瑞園供小的前在某營當勇册上註名金敖與李同在門外望風並未入劫王明山供小的並水同劫亦未得贓次日適往典肆質物致被悞拘李萬年供小的祇取衣服一件傅才喜初供推諉大令命取藤條鞭背始稱劉明山命小的擊門小的並未同劫大令細加推鞫各犯所供如前遂飭分别收禁 
[備祭忠靈]  
　　去歲京師拳匪變起聨軍入都茸城宋養初侍郎憫大局之阽危傷乘輿之西幸卽於七月二十一日之夜衣冠仰藥在府第捐軀大節孤忠千秋炳燿今靈輀由京南返將於本月二十六七日道經滬上滬人士景仰忠靈束芻致奠佈告諸同志有與侍郎一日之雅者届期同赴法租界金利源馬頭舟次奠醊匪特略表鄕誼亦欽仰忠節之意也一切祭禮業已由首事者預爲恭備矣 
[彈壓匪人]  
　　邇來浦左各鎭時有流氓散勇到處滋擾提右營叅將廖楚材叅戎聞之特撥水師砲艇數號前往駐泊嚴防撫標滬軍營管帶龍葆珊遊戎亦派令某哨弁率勇彈壓 
[火未成災]  
　　前日黄昏時本邑南市大東門外大街老慶餘銀飾店中人方在披屋煮晚膳不虞遺火積薪霎時濃烟四塞幾肇燎原之禍幸卽汲水澆灌得卽烟消火滅不致成災 
[請展訊期]  
　　英商怡和洋行主控黄佐卿以田抵銀積欠利息五千六百兩前日之午黄延博易律師投英美租界公堂聲稱此案已在外邀人理處約一禮拜可理清請緩傳讞員張柄樞司馬與梅君互商准如所請諭令一禮拜後再行訊奪 
[情殷推解]  
　　頃山東黄縣丁怡善堂交來助陜振洋銀二百圓江竹圃燕圃柳圃樵圃梅圃共助洋銀五十圓勉庵氏助洋銀三十圓無名氏求免災保平安助洋銀三十圓無名氏助銅質洋銀二圓甘姓助銅質洋銀三圓本館協振所祗領之下深感各大善士慷慨爲懷慈祥在抱體上帝好生之德共解飛蚨憫窮民無告之情立蘇涸鮒降祥福善左劵可操敬爲災黎叩禱以謝 
[請觀治疾]  
　　泰西醫生李佳德能以電氣治疾兹印成極大之西字方單分送各處言於禮拜日卽華歴本月二十六日午後二下鐘時在洒邑虹口西華务路新開河之東曠地上支搭高臺請中西人往觀治疾之法此眞于橘井杏林外别開生面者好奇君子盍驅車而往俾得眼界一開乎 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賭徒不法]  
　　裏虹口胡家木橋向有分卡由淞滬釐捐總局憲派員於此稽查偷漏前日忽有著名賭棍瞿桂寳之子瞿龍龍糾同羽黨周桂生等在附近沙涇港灘上擺設賭檯開塲聚賭昨日卡員某君飭二十三保二圖地保前往諭令從速撤去龍龍非但不依並將刀槍排列檯前以相恐嚇卡員以龍龍如此横行實屬不法已極已禀請蘇松太兵備道袁海觀觀察核辦矣 
[上海縣署瑣案]  
　　蘇婦陸蕭氏被蕭阿金誘拐來申伺隙奔投縣署控告縣主汪瑶庭大令升堂研訊陸蕭氏供丈夫陸招大貧苦不能度日令小婦人往鄕下傭工日前被蕭阿金誘騙來申揑稱薦赴大户爲傭辛工較厚詎料到滬後被其用强姦佔繼又意圖價賣叩求恩斷蕭阿林無可狡辯一味求恩大令判令重簀三百板旋又將陸蕭氏掌頰一百下暫交官媒收管候備文遞解蘇州原籍由地方官飭其夫領回管束○揚州人戴春蓮控崔國海騙取洋銀前日經汪大令研訊戴供小的媳婦忽於今年正月十六日失去後知被管長山誘拐來滬因即跟蹤而至訪之素識之崔國海據稱知管下落旋被騙去洋銀若干元崔供戴因失去媳婦託小的轉託各包探代查後小的索酬洋銀戴即指爲串騙叩求恩鑒大令申斥一番釋之使出 
[上海巡局紀事]  
　　日前浦東洋涇鎭巡防局員葛鳳笙二尹特傳附近各圖地保到局著卽傳諭村民嗣後不准　資迎賽神會如敢不遵禀候拿辦○前日南市大南門外張姓家被賊竊去金戒指及衣服等物因卽開明失單投二十三七鋪巡防局請爲查緝局員邱友林二尹准之○南市永盛馬頭裏街某姓家被偷兒竊去衣服二包踰垣而逸迨失主覺察已蹤跡杳然遂赴二十三七鋪巡防局禀請局員邱二尹緝查二尹見之○前日南市二十三七鋪巡防局員邱二尹以境内失竊之案屢見疊出汛捕不能偵緝實屬玩愒悞公因提捕役陸福到案叱令笞責四百板勒限跴緝務獲正犯 
[英美租界公堂會訊案]  
　　英商有恒洋行金世美控林永祥擔保買辦陳鳳岐虧空脫逃請追給銀三千七百兩等情疊經讞員張柄樞司馬會同英副領事梅爾思君研訊諭令林照數繳賠所有存在金世美處之田單著即交還在案前日午後升堂覆訊金世美供前由陳鳳岐交到田單已送英總領事署換道契今知係宓李氏之產容即檢還惟賠銀須如數追繳林倩費律師聲稱情願賠銀惟田單應卽交出宓李氏供小婦人與陳鳳岐素識是以將田單托陳轉請金世美掛號司馬商之梅君飭將林另交妥人具保限一月内賠銀三千七百兩田單如金世美不卽交還准自投英總領事署控訴○工部局董控應文生陸芝堂私造聨單一案疊經會訊未結昨晨司馬會同梅副領事復訊應倩費律師到案聲稱此案已訊數堂所有情節早經兩造供明是地查係光緒二十一年由薩副領事代工部局董請應經買因寳山縣主不允是以與道憲訂立合同仍由鄕民納糧嗣後鄕民向掮客陸芝堂索取此欵卽由應墊付工部局旣無憑據不能向收地租故刊印聨單收取並無不合惟單内不應有奉憲代收字樣實係疎忽現在案旣訊明應請公斷司馬商之梅君以單内刊有奉憲代收如有抗違將地充公字樣顯係應主使判罰應銀二千兩陸罰銀二百兩交包探帶回押候追繳之後一併逐出租界張永全無干省釋 
[英美租界公堂瑣案]  
　　某洋人家細崽楊阿榮藉購物爲名騙得永康銀樓銀臂釧四雙及王根生等家牙骨摺扇衣服質錢花銷旋經被騙者查悉投報捕房捕頭令包探竇如海拘獲吊出原贓解案請辦讞員張柄樞司馬商之梅副領事判責五百板枷號兩月期滿遞解回籍贓給各失主認領○無賴陸喜朗王阿二姚福生陳阿興向吳桂千訛詐洋銀四元不遂其欲肆意兇毆經包探金阿三拘獲解案請辦司馬判將陸笞責五百板管押捕房一年餘人各責三百板遞回寗波原籍○某號巡捕湯福全之妻陳氏與陸林榮有私前晚經湯知悉驀地回家拘獲昨晨送案禀稱小的已不願領妻司馬判將陳氏掌頰二百下押候母屬具領陸笞責二百板枷號半月○龜奴袁茂載凌虐妓女袁三寳經六百三十九號華捕拘案請辦司馬判責二百板將三寳暫交官媒收管候發堂擇配○積賊應阿富竊取石根朗家布被等物經包探倪順泉拘獲解案請辦司馬判令管押捕房半年○流氓葛榮全遞解復來經某包探拘案請辦司判責三百板押候再遞回原籍 
[法租界捕房瑣案]  
　　月前唐朱氏控龔玉如圖賴借欵經讞員杜枝園大令訊明押追上期有陳增榮者投案遞禀請附追龔玉如借欵一百二十元昨禮拜五大令蒞捕房發落各案時陳又遞禀詞大令著靜候過堂覆訉○輪船積竊吳春榮前經包探拘獲解請大令訊明判令枷號一月昨日滿期命將枷開去從重笞責三百板釋之使出○偷兒李銀泉張阿富均經包探解請大令訊明判令將李責四百板押候交出同黨張責一百板卽行釋出 
[美租界捕房紀事]  
　　昨日午前九點鐘時楊許氏投捕房訴稱家住裏虹口老朱家宅昨日流氓楊子龍來家硬借洋銀不遂所求膽敢糾黨刼去金銀首飾及鈔票洋銀數十元請派我探查拿捕頭允之○昨日午前十點鐘時甬人孫仁紀投捕房拆稱昨晚行經周浦路突遇不知姓名之流氓若干人阻住去路硬借洋銀不遂所求肆行毆擊并攫去身畔所藏小銀錢五十六枚請派包探查緝捕頭允之○前晚妙手空空兒林茂榮至百老匯路見某西人爛醉如泥仰臥路側遂攫取銀質對時表一枚携至吳淞路某押鋪求質適爲包探孫阿新所見連贓帶入捕房捕頭令押候解送公堂禀請究辦 
 
 
 

Page 10

 
 
   
 
