# 1899 - 40 - 4909278

 

Page 1

 
 
[閲報紀暢談商務一則有感而書]  
　　去冬十二月二十七日本報紀暢談商務一則云英國商務公所委員赴巴卜爾口會議暢行東方貿易之法有巴爾克者宣言一切會議各員咸從而和之於是定計向政府投禀云本公所委員惟洞開中國門户以通商濬發利源以自益我英國人所深望也我英國人如有在中國從事貿易或建築鐵路者我政府不可不出力保衛至揚子江一帶利權猶之俄於東三省德於上東法於廣州權力所至名實兼全者也本公所所擬如此望政府實力施行委員李德爾云我外部官吏昧於亞東形勢宜添設外部侍郎一員以洞悉中國日本事情者充之專辦東亞諸務又有達生者宣言亟宜推廣緬甸鐵路之事請會員允議投禀政府曰本公所深以政府派人勘測緬甸揚子江一帶鐵路爲欣慰若使此路延長至重慶府則尤爲國家至幸之事矣委員登佑耳力贊達生之言且言自揚子江上游至緬甸一帶平曠之地已爲英國權力所及宜經營其地作第二印度而經營之成否一繫乎鐵路之通塞各員皆韙之遂照達生之言禀陳政府執筆人閲之慨然曰英歐西雄國也昔者嘗夷滅印度奴隸其人今乃欲開闢緬甸以及揚子江一帶鐵路以爲第二印度是將奴隸我四萬萬黄種矣嗚呼我四萬萬黄種其孰忍聞斯語乎夫英之國雖强雖富而其本國疆圉不甚廣悉恃通商於他國以攬利權通商之處以亞洲爲最而亞洲尤以中國爲最總計一年所得之利不可以京億數故英於中國商務實爲各國之冠有非可與之較短量長者英人知中國爲彼之利藪於是愈思開闢商務獨收其利中國孱弱官與民均習於苟安怠惰不思振刷精神以與之相制忍坐視金錢之流入於彼而不設法以挽回之因此民生日以貧而國勢日以弱顧自中日一役之役英人在中國之利漸爲俄法德所侵蓋俄租旅順大連灣法開廣州德据膠州灣英國在中國商務之勢已不能獨領全綱故英國國會議員伯德列得氏嘗曰日本於一千八百九十四年觀兵於東亞割高麗半島及旅順口以禦俄國南下之勢當是時我英國朝廷以羅斯伯雷爲相任俄法强奪日本所得之利於是中國北部忽爲俄國佔據貪婪無厭之求未知其所底止然英國苟出其智勇及今猶足制之使前數年羅期伯雷加意於此則日本之利不爲俄法所奪而俄人亦不得振其雄威且我國艦隊以日本艦隊爲後勁則東方霸權自必常爲我握乃政府不得其法坐使俄法跋扈飛揚豈非千載之恨事乎觀此知中日一役英人在中國所失之利甚大今故不得不亟亟焉以爲亡羊補牢之謀彼巴爾克及達生兩人之言欲闢緬甸揚子江一帶鐵路蓋恐不亟圖之英國商務將愈形其壞也英之商務壞中國未必即受其益而英人則大失其利其得利者惟俄國乎故英今日之所忌俄爲最而法則其後焉惟是俄法兩國英既不能制之於前致使於中國有鴟張之勢不得已而思連絡一國以樹奥援因與德有密約之舉略謂嗣後中國揚子江一帶利權盡歸英人所有鐵路亦由英人承築外人不得争權至山東境內及黄河兩岸建築鐵路則概歸德國以免紛爭英人此舉蓋恐權力不足以敵俄法而不得不略分其利於德國也所難乎爲中國者緬甸揚子江之鐵路既歸英人而英人遂將印度我矣是則可危可懼可恥之事也當國者其亦聞斯言而一省否 
[殲厥渠魁]  
　　○去歳安徽渦陽之亂本館悉心偵訪不厭其詳誌諸報端多至十有餘次歳首又得安慶采訪友人來書云自牛劉李邵魯諸匪首相繼倡亂後枝分葉布各霸一方其手下烏合之徒大都廹于飢寒所致迨鄧小赤中丞出示招撫旋聞徐州官軍大捷若輩勢孤力竭遂次第散歸先是所獲諸首已就地正法迨臘月二十五日撫轅接廬州電禀內開日來又獲三匪首地方業已敉平矣 
[滇藩就道]  
　　○安慶訪事友人云調補雲南布政使李仲仙方伯經羲籍隸合肥陛見後由京南下順道遄回珂里去臘二十日行抵省垣謁見撫憲鄧中丞拜會各當道越四日即馳赴碧雞金馬間涓吉接篆 
[留守接篆]  
　　○金陵訪事友人云去臘二十日署理江甯將軍毓留守賢節麾抵省由護篆之副都統額統制勅春迎入行轅小駐次日留守頒發紅諭筮吉二十四日接受關防届期額統制遣員恭齎關防文卷至行轅留守拜受如儀省垣滿漢文武各官均詣轅謁賀冠蓋雲屯車馬絡繹 
[械鬥續聞]  
　　○去冬荆州旗漢械鬥之事本館已疊誌報章兹得武昌采訪友人手函云傳聞肇事之際共傷漢民七人內有一人受傷過重旋即斃命餘亦僅存喘息未卜生死張香濤制軍以旗丁恃衆横行此風斷不可長因電商荆州將軍祥留守請查明兇手照例嚴懲留守以江陵縣劉巨川大令辦理不善咎亦難辭擬即專摺奏叅但大令身受重傷未知能保無恙否 
[照登礦務鐵路總局大臣議覆出使大臣伍星使陳奏礦務事宜摺]  
　　○奏爲遵旨覆陳恭摺仰祈聖鑒事光緒二十四年九月初十日准軍機處抄交出使美日秘大臣伍廷芳具奏開辦礦務條陳杜弊章程各摺片本日奉硃批著王文韶等會同總理衙門議奏片併發欽此臣等查原奏內稱中國地大物博各國環伺乘間要求非第利其土疆實亦羡其礦産我誠定計於先廣爲籌辦既可貽我民之樂利即可杜他族之覬覦從前辦法大約有三曰官辦曰商辦曰官商合辦但官辦則公欵難籌商辦則私財不繼官商合辦則商恐受制於官亦難取信於民瞻顧徘徊事機坐失是惟華商承辦許附洋股或相維制此法誠良若內地商民或因　本不足或因礦師難延或因機器難購欲求速效且資熟手勢不能不轉任洋商既任洋商則必須善訂章程始可有濟杜弊之要約有數端條陳淸地界定年限明抽分占華股嚴稽核防後患以備採擇等語臣等查中國礦産富饒甲於五洲其爲外人所覬覦已非一日特以華人資 
 
 

Page 2

 
 
本不裕向用土法開採收效無多近來風氣既開華商亦多糾集公司思效西法開採每以資本不足請借洋欵事當開辦伊始利之所在弊即隨之自非善訂章程誠不足以杜後患該大臣條陳各節洵屬杜弊防微之道此次臣等議定章程已將該大臣陳奏各條酌爲採入至原片又稱西人遊歷來華探測礦産殆徧人皆洞澈我反茫昧應由總理衙門延請上等礦師並招致曾經出洋肄習礦務之學生隨同總局委員遊歷各省按址履勘詳細記載列册備查並行知各疆臣檄飭地方官各就所轄境內博訪周諮確查礦産所在呈報總局庶幾披圖按籍一一可稽等語臣等查局中擬設礦務學堂延請礦師曾經奏明在案祗以經費難籌一時尚未及舉辦至肄習礦務之學生亦經奏明由南北洋大臣遴派聰頴子弟出洋尚未據該大臣等咨報從前學生有選派出洋肄業者然並無專習礦務之人現尚無從招致惟二十一行省産礦地方所在多有與其由總局派員往勘勢不能周不若由各該地方官就地查明較爲切實應如該大臣所請由各省將軍督撫轉飭各該地方官於所轄境內察訪産礦處所無論已開未開及開而復閉者詳細探明確勘繪圖貼説於六個月內咨報總局以憑核辦如蒙俞允即由臣等咨行各直省遵照辦理所有議覆各緣由理合恭摺具陳伏乞皇太后皇上聖鑒訓示再此摺係礦務總局主稿會同總理衙門辦理合併聲明謹奏奉硃批依議欽此 
[逆姪弑叔]  
　　○姑蘇采訪友人云淮安府屬鹽城縣近出逆倫重案一起訪之知其事者云距縣治十餘里之某鄉有金甲者素以耕田爲業夫婦二人年俱半百當兄嫂殁時遺下襁褓子金乙甲撫之如己出迨成人後不務正業屢戒弗悛不得已以違忤等詞訴之縣署縣主某大令略予薄懲管押數月此去歳某月事也洎乙釋出恨甲刺骨濳購利　欲得甲而甘心十月某日之夜突入甲臥房將甲夫婦刃斃甲子及媳聞聲起視亦㓾刃焉事經親族聞知拘乙送縣縣主詣騐屬實備文解乙至省垣臬憲朱竹石廉訪飭發蘇州府提勘大約日內即須恭請王命戮諸市曹矣 
[匪棍横行]  
　　○松江訪事友人云去歳臘月某日華亭縣屬莘莊左近金姓遣備人齎銀至七寳中途被梟匪刃傷將銀刼去報案後縣主劉謙三大令適奉府尊濮太守委赴上海相騐瘋犯殺人之案事畢順道往勘旋於二十二日返郡詣府署禀覆聞婁縣青浦交界之買花橋北鈕村廟尤爲若輩　没之處二十一日郡城東門外祝某挈子赴滬道經是處突來梟匪七名一躍登舟將某舟子推入河心奪櫓飛駛其一意欲呼救驀被刃傷手腕及額角縛置鷁首行數里然後抛置岸灘入艙搜索祝謂之曰僕輩筆耕餬口身外别無長物今君等惠而顧我惟此敝緼袍尚堪解贈聊爲君等解嘲可乎匪黨窮搜冥索果如所言遂將其父子所服皮袍褂褫去時已駛至泗涇鎭天主堂附近遂促祝登岸掉舟而逸祝回松後即投婁署禀報兩舟子遇救得生先後回郡婁縣主利吉士大令聞之震怒立派壯捕下鄉蹢緝並往謁鹽捕營員某君請爲協拿未知能弋獲否也 
[飢民滋擾]  
　　○安慶訪事友人云去年皖北鳳潁各屬水旱成災飢民流離失所給隊成羣向各富户勒索錢米或供其飽啖名曰喫大户受累者皆苦不堪言臘月二十五日有六百餘人蟠踞省城一帶恃衆强索每店需錢六百文至少三四百文苟稍鄙吝則巧取豪奪無所不爲時有懷寧縣差役楊升過而見之謂爾等如此行爲未免太覺無禮言未畢若輩即一擁上前肆行毆擊旋經人勸解而散楊索騐路憑知此輩來自鳳臺縣推石萬春懷寳西爲首所過之處壽州給錢十千巢縣給錢八千因領頭目至縣署禀知縣主顧明府飭給路費錢四千令差保帶至市中每鋪准募錢一百文不得任意需索及率衆滋閙隨即驅逐出境故地方尚覺安謐 
[潯陽官塲紀事]  
　　○九江訪事友人來函云兩江督憲前委江蘇候補道達右文觀察斌辦理江西督銷淮鹽總局去冬十二月初七日觀察附江寛輪船抵潯○新委湖口厘局總辦孫穉筠太守於去冬十二月初七日來潯拜會府道各員旋赴二套口龍開河小池口各卡視事○去冬十二月初二日湖口縣徐雲階明府命駕來潯叩賀府尊新任之喜至初五日返斾○去冬十二月初八日九江府同知曾葆農司馬接奉部覆調補南昌府吳城同知各員咸往道賀○去冬九江府聨敷青太守交缷篆務定期十二月十五日買棹回省屬下各員恭送如儀○九江府孫景裴太守札委于蘭軒少尹赴瑞昌德安二縣催奏銷册○管解京餉委員即用縣彭大令錫蕃大挑縣張大令元義即用縣丁大令方谷押解京餉三批於去冬十二月某某等日先後至潯因皖北道途不靖暫駐德化縣署○去冬十二月某日九江鎭宋佩珍鎭軍赴金陵謁見督憲劉峴帥面商要公十八日附江永輪船東下 
[吳下官塲紀事]  
　　○姑蘇采訪友人云蘇州總捕同知劉少峯司馬錫庚經上游奏保賞加二品頂戴開缺引見去冬十二月二十五日藩轅牌示遺缺以試用通判王士喧署理○去臘宜興縣徐大令錫祉政躬不豫飭丁詣憲轅請准開缺調理二十五日藩轅牌示遺缺以試用知縣郭曾程代理○太湖廳司獄瑞成金山縣典史韓鼎均經上憲委赴津通局辦理海運差旋經藩憲牌示以試用從九品汪述曾署理太湖㕔司獄以試用典史項森署理金山縣典史 
[泖水春波]  
　　○松江訪事人云前署府陳蓉曙太守在任時感先正劉融齋先生培植之恩就郡中方正學祠添築數楹供奉先生神位且創説書院分課經義治事以其額曰融齋書院遴郡中高材生十人住院肄業去冬濮紫泉太守蒞任後擬將院規大加整頓定於十二月十八日親至院中延見諸生以覘器識并邀請紳董籌商一切聞欲仿育嬰堂規模於總董之外添延司月紳董俾百廢俱興不至有名無實云○已故郡紳陸蒲生太史以木天淸品出宰滇南所識拔多知名士現任華亭縣劉謙三大令曾出其門下資以膏火邀入署中讀書迨大令榮蒞是邦眷念師恩情不能已時擬於簿書餘暇展謁墓門以伸敬意去冬十二月十五日備齊祭品帶同禮生執事人等乘舟赴青浦陸家角祭埽并邀太史之子名元旬者偕往里人皆傳爲盛事昔郡紳朱拜言先生秉鐸皖中賞識李傅相殷勤啓廸迨傅相署江蘇廵撫時秉節來松往謁師墓爲樹豐碑歷叙盛德今又得劉大令之不忘師誼展拜松楸誠可謂後先輝映矣 
[示徵船捐]  
　　○欽命二品頂戴江南分廵蘇松太兵備道蔡爲出示曉諭事據委辦上海馬路工程局候補縣朱令禀稱南市新馬路設立廵捕燃點電燈一切經費業將鋪户塲地車燈業捐各項分别收取以收抵支不敷尚鉅迭奉憲諭開辦船捐禀蒙諭飭曹董基善到局會同商勸查十六鋪橋南至董家渡一帶停泊各船以沙衛船木船等爲上米船及崇海關快等船爲次窰灘划等船爲又次體察情形再三籌商擬將各船分帮分等就擔脚之多寡生意之大小定月捐之等次從輕入錢請於光緒二十五年正月初五日起捐札縣會局示諭隨時會商辦理至本埠沙船及常昭錫金米船各有司董經管教帮船隻向係教堂主持分别熟商尚無異議除傳集埠頭帮頭人等諭飭隨同妥爲勸辦外開摺請示前來查十六鋪外灘興築馬路置辦電燈分設廵捕係爲振興商務保衛地方起見創辦至今用欵已十餘萬業已煞費經營此後擴充內街馬路需費正煩尤不容不預爲籌畫現在該局約計常年經費每年總須一萬餘金雖已收有鋪地車燈等項月捐仍屬不敷甚鉅勢難垂諸久遠勸辦船捐實爲不得已之舉今查核朱令所擬月捐各數較之租界內所定船捐减少已多係屬輕而易舉以地方之捐充地方之用業已勸允於前自必樂輸於後應准試辦自光緒二十五年正月初五日一律起捐除批示并行上海縣外合亟出示曉諭各號商船人等一體知悉爾等須知馬路經費各業早已按月輸捐獨船捐一項展至開正始行開辦實已體卹周至自示之後務各遵照後照捐數按月分别照繳毋稍抗違切切特諭計開 
 
 

Page 3

 
 
號帮一沙船大號約五六千擔擬月捐洋一元中號約二三千擔擬月捐洋八角小號約數百擔擬月捐洋五角一木船大號擬月捐洋一元中號擬月捐洋八角小號擬月捐洋五角一衛船山東天津雞頭在內大號約五六千擔擬月捐洋一元中號約五六百擔擬月捐洋八角小號約數百擔擬月捐約五角一潮州船每號擬月捐洋一角一共徵沙船大號約七八百擔擬月捐洋八角中號約五六百擔擬月捐洋六角小號約二三百擔擬月捐洋三角一常熟錫金米船大號約三百擔擬月捐洋五角小號約二百擔擬月捐洋四角一白銅船每號約七八百擔擬月捐洋五角教帮一無錫小網船大號擬月捐洋三角中號擬月捐洋二角小號擬月捐洋一角大埠一北叚航船大號約五六百擔擬月捐洋五角中號約三四百擔擬月捐洋三角小號約一二百擔擬月捐洋二角一南叚航船大號約三百擔擬月捐洋三角中號約二百擔擬月捐洋二角小號約一百擔擬月捐洋一角一駁船大號約一二百擔擬月捐洋三角中號約百餘擔擬月捐洋二角小號約數十擔擬月捐洋一角一蜆子船大號約二百擔擬月捐洋三角中號約百五十擔擬月捐洋二角小號約一百擔擬月捐洋一角一八卦船大號約七八百擔擬月捐洋五角中號約三四百擔擬月捐洋三角小號約百數十擔擬月捐洋二角一壚墟船大號約二三百擔擬月捐洋二角小號約七八十擔擬月捐洋二角一平湖姜船大號約五六十擔擬月捐洋二角小號約三四十擔擬月捐洋一角一南北雜貨船大號約二三十擔擬月捐洋二角小號約十餘擔擬月捐洋一角一烏山船大號約三四百擔擬月捐洋三角小號約一二百擔擬月捐洋二角一山貨船大號約百數十擔擬月捐洋三角小號約二三十擔擬月捐洋二角一猪船大號約六七百擔擬月捐洋三角小號約四五百擔擬月捐洋二角一石灰船大號約二百擔擬月捐洋三角小號約一百擔擬月捐洋二角一關快船每號約三百擔擬月捐洋二角一關外船大號約六七百擔擬月捐洋三角中號約四五百擔擬月捐洋二角小號約二百擔擬月捐洋一角一崇明關快船大號約八九百擔擬月捐洋五角中號約四五百擔擬月捐洋三角小號約二三百擔擬月捐洋二角一崇明杉板船每號約七八十擔擬月捐洋一角一水菓船每號約四五十擔擬月捐洋一角一太倉船大號約百數十擔擬月捐洋三角小號約數十擔擬月捐洋二角一青浦船每號約七八十擔擬月捐洋二角一魚船大號擬月捐洋二角小號擬月捐洋一角散帮一窰貨船大號約二百擔擬月捐洋二角小號約一百擔擬月捐洋一角一脚划船大號擬月捐洋三角小號擬月捐洋二角一長安蔣春船大號約四五百擔擬月捐洋三角小號約二三百擔擬月捐洋二角一樹石船大號約二百擔擬月捐洋三角小號約一百擔擬月捐洋二角一本地摇船大號約二百擔擬月捐洋三角小號約一百擔擬月捐洋二角一灘船大號約百餘擔擬月捐洋二角小號約三四十擔擬月捐洋一角一關外柴炭船大號約三百餘擔擬月捐洋三角中號約百數十擔擬月捐洋二角小號約一百擔擬月捐洋一角一三河春尖頭船每號二三十擔擬月捐洋一角一提船大號約三四百擔擬月捐洋二角小號約一二百擔擬月捐洋一角一林河船大號約百餘擔擬月捐洋三角中號約二百擔擬月捐洋二角小號約一百擔擬月捐洋一角一沙河船大號約二三百擔擬月捐洋三角中號約百餘擔擬月捐洋二角小號約一百擔擬月捐洋一角一絲網船大號約三百擔擬月捐洋三角中號約二百擔擬月捐洋二角小號約一百擔擬月捐洋一角一淮陽渡船每號擬月捐洋一角一女划船每號擬月捐洋一角以上號帮教帮大埠散帮四項所列各船共計四十二帮今擬月捐數目係按擔脚之多寡生意之大小從輕核定俟試辦三個月如有應增應减届時察酌禀辦光緒二十四年十二月二十九日示 
[下札互調]  
　　○前者英界公廨讞員鄭瀚生大令有與法界公廨讞員朱森庭明府對調之説本館曾紀諸報章兹已由江海關道蔡和甫觀察下札飭知想兩讞員不日當賦鶯遷矣 
[總廵赴省]  
　　○前日本邑保甲總廵戴子勵明府命駕登官舫拖以小火輪船泝江赴金陵叩賀督憲劉峴帥年禧蓋亦官塲之體例宜然也 
[查拿私燬]  
　　○本城陳市安橋混名麻豆腐所開之小錢莊專揀重厚之錢運至爐坊鎔化藉獲厚利前經上海縣王欣甫大令訪悉立飭差役協同地甲往拿旋有某紳爲之護符向差役説情朦混禀覆兹者大令奉到南洋大臣兩江總督劉峴帥示諭復飭差役嚴密稽查毋任若輩漏網 
[防患未然]  
　　○英界三馬路新開桂仙戲園鑼鼓喧闐觀者雲集捕頭以園中雖有後門然偶遇火災甚爲可慮因飭探傳知園主人須多置樓梯廣開後門否則不准唱演園主爰於日昨命木工添設兩梯始得重張旗鼓 
[鄉村火警]  
　　○昨日俗傳爲財神誕日大家小户多有於先一夕具牲牢酒醴爇香以祀者俗謂之接財神新閘迤北彭安廟左近某村落某姓家於前晚行接財神之禮不知如何失火焚燬瓦屋七八間稻柴數十擔是豈神之不歆非祀歟抑竟悮接火神歟 
[滬北火警]  
　　○前日之晚十一點鐘時忽聞捕房警鐘怒吼旋分二下知火起於老閘橋北堍錫金公所後面鄉民某姓家霎時冒穿屋頂火光熊熊業已不可收拾英美救火會各西人急驅皮帶車馳往施救奈是處地甚幽僻且在租界之外遂即折回聞共燬去平屋四五椽未傷人口 
[失火即熄]  
　　○前日亭午時本邑大東門外附郭古雲臺洋龍房內不知因何遺火炎炎之勢幾致燎原幸鄰居瞥見急爲汲水澆灌得即熄滅不致成災 
[銀行帳略]  
　　○昨日匯豐銀行送來淸帳一紙閲之知西歷一千八百九十八年下半年所獲贏餘多於往歳計半年之內除去諸費共得銀四百零一萬五千二百七十二圓九角又上半年滾存三十七萬六千九百十六圓七角六分合成四百三十九萬二千一百八十九圓六角六分兹經董事議得將一百萬圓歸入公積銀內公積銀本有九百萬圓今添一百萬圓共得一千萬圓已與銀行資本相將另將行中産業作少五十萬圓各股友所派利息每股分得英金一磅半又每股分給花紅一磅尚餘洋銀八十三萬四千六百三十六圓四角六分滾入今歳上半年帳內至華歷本月初九日總董邀集與股諸人在香港議事想諸人獲此厚利定當雀躍驩呼也 
[有肉如林]  
　　○屠夫聚衆已紀昨報上海縣王大令因念市面有關諭令原差協同捕役柴樛傳諭各猪作立即宰猪出售併赶緊理處禀覆候核各猪作主咸唯唯遵諭昨日市中已有肉如林矣 
[押犯脱逃]  
　　○木作頭應文森之子應桂馨因案管押上海縣典史署迄今尚未定讞前晚乘人不備破籠脱逃及署中人知覺四處搜尋已無蹤跡典史蔡少尉即據情禀報縣主王大令大令飭嚴緝務獲訊懲 
[情商取保]  
　　○本邑小東門外洋行街范德盛土棧與英界後馬路鎰大錢莊往來積欠銀一千七百餘兩經錢莊主具控於法界公廨此去年臘月事也至二十七日將土棧跑街夥季少淵扭解公堂朱明府以年開在即著押候嚴追旋經同順昌店主孫蓮甫向原告情商禀准明府保出理處 
[西孩失路]  
　　○昨午裏虹口蜜勒路有西國幼孩三口偶爾出游忘却歸途嚶嚶啜泣廵街華捕見之帶至捕房捕頭詢知三孩家住百老匯路五十五號洋房內即倩包探費阿銀雇車送回亦方便之一端也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[祝嘏盛儀]  
　　○金陵訪事友人云去臘二十二日爲兩江督憲　洋大臣劉峴帥七旬華誕屬下文武各官情殷祝嘏彈冠于于而來者文若蘇松太道蔡和甫觀察武若長江水師提督黄芍巖宫保江南提督李壽亭軍門均於望前聯翩至省預備稱觴及誕期前三日外府州縣大小各員旌旗冠蓋相屬於途合江蘇安徽江西三省現任道府鎭協以下以及南洋辦理洋務各員三江鹽務各印委車騎旌旄紛紛戾止届日天甫黎明省垣滿漢文武各官先後赴督轅晉祝儀而客官亦冠裳肅穆蹌濟一堂峴帥概不接見祗與公子輩淸談小宴竟日爲歡僚屬禮儀概從璧返惟標下某協戎所獻巨燭及某提督某總戎饋享之儀因念平日交誼甚深且皆情意真擘未便固辭暫爲收受似此亮節淸風允足爲百僚矜式矣 
[白下迎春]  
　　○金陵訪事友人云去臘二十四日爲立春令節先一日江甯府劉嘉樹太守率同上元縣蕭爵寅大令江甯縣戴子和大令暨府丞縣佐各官盛設鹵簿出迎濟門至社稷壇迎芒神春牛繞郭而行入聚寳門迤邐經南門大街花市大街三山街大功坊至府署頭門外彩蓬安置至立春時刻循例鞭春一時白叟黄童紅男綠女咸皡皡熙熙如登春臺之上 
[挾纊驣驩]  
　　○揚州訪事友人貽書見告云揚郡質鋪自去冬嘉平月朔起凡贖取棉絮襖褲及被胎三項者均讓利一分以此三項爲冬令要需質此者皆係肩挑負販貧苦小民故大腹賈亦稍示體恤也連日貧民之往贖者紛至沓來相屬於道鋪中恐有滋擾情事爰禀請縣署派差彈壓 
[恩威並濟]  
　　○前日滬南馬路工程局委員帮辦城廂內外保甲總廵朱森庭明府飭地甲傳集十六鋪二十三七鋪十二圖等處各茶肆主到局諭以現届新正本委體念及時行樂之意暫弛賭禁五日不准滋生事端逾期不得再犯賭博衆皆唯唯而退二十三七鋪廵防局員邱友齡二尹則傳諭弛禁三日惟高昌廟廵防局魯介朋二尹西南鄉龍華廵防局姜品珊明府以彼處市面淸淡恐愚民被騙受累無窮不准在街頭巷尾設一賭攤雖寛猛不同而其孜孜以愛民爲心則一也 
[淫詞宜禁]  
　　○强唱灘簧浪態淫聲最易壞人心術久經官憲懸爲禁令邇以時届新春本城邑廟中羣玉樓茶肆邀集蘇帮淸客串演唱盲詞小説男女混雜謔浪忘形保甲總廵戴子邁明府聞而惡之立飭差甲嚴行驅逐違即拘拿訊辦亦整飭風化之道也 
[因賭肇禍]  
　　○有混名魚東生者不知其姓在裕家浜開設老虎灶茶肆其子洪發不務正業專與匪類爲游前日午後四點鐘時在是處賭檯與牛肉阿本啓釁拔刃刺之血流如注昏暈倒地一息奄奄地保某甲聞之恐釀命案急尋洪發則已逃避無蹤乃將其父東生與受傷人一并拘送八仙橋廵防局局員以案情重大未便稍遲即飭地保將人犯送縣辦理 
[無賴攫銀]  
　　○去歳除夕有某甲者持鈔票十餘紙至英界大馬路某錢店兑換現洋銀店夥正在估看時突有短衣窄袖之人攫取鈔票飛歩而逃甲追之不及乃偕店夥投報捕房未知能弋獲否 
[攫銀被控]  
　　○前日午後吳隆順布店主吳粹卿投上海縣署訴稱在本城邑廟前開設布店已閲三十餘年店中銀錢帳目俱由姪兒玉麟經理前日之晚二鼓時玉麟不知何意串同其岳父譚子梅糾衆擁至店中僞稱索取莊銀乘間將貨物洋銀悉數攫去計值銀六千兩左右查譚在同豐南貨店執事請爲提究縣主王大令諭候提案訊核 
[刃斃案結]  
　　○上海縣待質公所押犯方子林被同押瘋犯錢四榮擊斃縣主王欣甫大令禀請府尊札委鄰封相騐已屢紀本報去歳除夕大令復提原告方榮峻質訊屍妻方沈氏供稱丈夫在某繅絲廠管機器榮峻曾囑付定銀與郭晉英定買絲繭後因市面呆滯不肯出貨反令丈夫賠償定銀旋復誣控被押臘月初已由張祿生等勸允銷案立有興隆票乃方榮峻延宕至今致遭慘斃叩求恩斷方榮峻供方子林出有興隆票二百二十兩現既身死願即交還大令謂爾既收取此票理應投詞請銷何得任意遷延致肇此禍遂飭將票據當堂塗銷令方榮峻貼償屍屬銀五十兩具結呈案 
[上海縣署瑣案]  
　　○去臘之杪王火氏控房客劉小軒擅拆房屋縣主王大令提訊之下氏供丈夫在日承充圖董遺有平屋一所同治初年租與劉父開設染坊今者劉父去世已久小軒意欲遷移擅將平屋三間拆去將瓦木等料賣與鍾桂春叩求究辦劉供原籍金陵故父避難至此租王姓之屋開設染坊後因不敷居住自造三間四面俱用靛青桶板釘作墻壁近年生意虧折不得已將坊閉歇所有自造之平屋曾向王火氏商議意圖歸併與伊伊不允是以拆缷其租屋間數載明房摺小的並未欠伊房租地保張進發供劉向王姓租屋已歷三十餘年此屋三間不知何人所造惟鄰近傳言確係劉姓自行搭蓋鍾供小的出外謀生回家未久從未買過劉姓屋料王大令察得兩造供詞各執諭候查明核奪○張田甫施來有投縣訴請騐傷大令訊之二十三七鋪地甲供稱張施二人皆隷糧米工頭楊和尚名下帮缷糧米今在永祥樓茶肆算取工帳致相口角被楊戳傷現在楊已逃逸張施二人同供原籍安徽餘語與地甲相同大令飭仵作騐得張受傷四處施受傷二處皆鮮血滿身遂飭送仁濟醫館醫治一面飭差查明實在情由拘拿行兇之人到案究辦 
[英界公堂瑣案]  
　　○甬人姚德化控盛小林即世杰騙吞洋銀前經幫審委員劉穆庭二尹諭令交保出外淸理盛事外逍遥置之不理姚復扭案請追去臘之杪讞員鄭瀚生大令升堂復訊姚供向在同芳居執役被盛騙去押櫃洋一百元迄今已逾一載延宕不還許薦至鐵路局當差亦祗托之空言叩乞究追盛供鐵路公司之事由錢大人委辦所收姚姓一欵已充公司費用應由七人照派歸還此外尚有股銀八千餘兩均已用罄豈職員一人所能抵償大令謂盛筆據鑿鑿無可推諉著仍交原保人保出從速理償○忻竹琴控徐澤甫積欠米價洋銀去臘之杪鄭大令倩襄讞委員劉二尹提訊忻供小的向爲米業掮客徐在鼎源錢莊執事曾向小的購米十石被欠洋銀五十元屢索不還求恩追繳徐伊米價係莊主蔡某所欠今已回籍小的無力借繳二尹著徐覓人保出妥爲理償 
[法界紀事]  
　　○顧王氏在英租界胡家宅賃屋一椽與縫工朱朗軒同處有子六齡小字金榮被朱誘出賣與寳山縣劉家巷某姓家得洋二十四元旋避匿法租界嗣經氏偵知確實尋至其處扭入捕房此去臘事也翌日捕頭令轉解公廨朱明府以歳除在即飭押候過年備文移請寳山縣派差協同包探將被拐之孩提回歸案辦理○元旦以後小東門外及吉祥街一帶賭檯林立呼盧喝雉之聲不絶於耳捕頭俯順輿情弛禁四日至前日薄暮六點鐘時飭三道頭華捕恊同包探傳諭各賭徒一律停止如違解送公堂嚴懲不貸 
[美界捕房紀事]  
　　○昨日淸晨小竊張阿義混入百頓路某姓家圖竊事主當塲拘獲扭入捕房捕頭以行竊未成令押乞丐牢一宵從寛釋出○江北無賴名小立子者在西華路與賭徒某甲互相毆鬥被廵街捕扭入捕房捕頭以釁起細微揮之使去 
 
 

Page 10

 
 
[金陵官報]  
　　○十二月十七日總理兩江營務處候補道陶由江陰吳淞看砲臺回揚屬運河隄工局候補道丁葆元總辦上海機器局直隸候補道林志道會辦吳淞開埠事宜前廣西桂平梧道向萬鑅鄂鑅河口分銷知縣鍾　濂均到見安徽撫標中軍叅將齊金鰲正任揚州營叅將袁大升正任如臯單儒紳廣東候補縣陳詩均見內閣中書孫毓林回常州開辦河工刑部主事郭景象進京均辭行候補道劉秉楨服闋回省湖口鎭許雲發太湖水師左營陳正珀邵伯厘捐知縣陳崇煌叩謝奉藩憲委署淸河縣牌示策電砲船建中送營務處看砲臺回均到○十八日廵檢龍振翊奉示騐看駐滬文報局候補道羅嘉杰湖北督銷候補道劉思訓叩謝禀知徐海賑捐捐奬花翎知縣張存彝銷解京餉差由京引　見回皖岸督銷候補道劉式通皖南茶厘候補道李維瀚統領蘇防等營副將李祥棒署安慶恊楊復勝交缷回丁憂候補道楊鴻度湖南來麻城分銷知縣潘升南均到又李如松奉委高等學堂差遣蘇松太道蔡到見江蘇試用府經歷汪恩澤廵檢吕康齡均由京騐看到省 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年十二月十一日京報全錄]  
　　宫門抄○諭旨八道錄前○贛撫松奏爲九江關税收徵不敷解懇恩將欠解各欵准予展緩摺○黔藩丁奏接印任事日期並謝恩摺○黔臬黄奏接印任事日期摺○燕督裕奏總兵到省飭赴新任片○十二月十一日刑部都察院大理寺侍衛處值日宗人府引見六名吏部六十名刑部六名正黄蒙四名正紅漢一名詹事府一名欽天監二名○富侯假滿請安○永隆請假五日○吉恒續假五日○玉麟預備召見○都察院奏派專司稽察派出良培○掌儀司奏十五日祭奉先殿端王行禮○召見軍機　熙　　麟趾　玉麟　○○江西廵撫臣松壽跪奏爲九江關税收徵不敷解懇恩將欠解各欵准予展緩並將來年續撥京餉改撥緑營兵餉海軍經費酌量减撥以資周麟恭摺仰祈聖鑒事竊查接管卷內據分廵廣饒九南道督理九江關税務誠勳詳稱該關徵收各項税課以前五年計之每年約收洋税銀六十六七萬兩洋藥税厘銀三十萬兩左右常税銀二十六七萬兩總計約共一百二十餘萬兩爲數本不爲少惟每年奉撥京協　餉及應支税司出使等經費當逾此數故歷年奉撥邊防經費銀八萬兩總止能解銀四五萬兩自光緒二十四年以來續奉户部添撥派還英德借欵四十四萬又南洋大臣奏撥攤還息借瑞記洋欵四五萬兩每年共增銀四十八萬兩雖經前撫臣德壽奏經户部議覆准將四成五成二厘洋厘及邊防經費加放俸餉截留奏解核計可抵者祇二十萬兩不敷之銀尚有二十七八萬兩以本係徵不敷之區每歳驟增出欵數十萬兩是無米難炊不得不挹彼注此故近年內府海軍各經費江西省緑營兵餉均無力解淸其竭蹶情形迭經詳奏有案明知際此時艱庫藏支絀中外正復相同苟能勉力騰挪何敢稍存推諉無如欵以挹注而愈絀餉以積欠而彌多而常税又因奉行新章短收以後更無把握實有不能支撑之勢不得不籲懇奏請分别减撥緩解謹將本年出入欵項披瀝陳之伏查本年洋税欵下奉撥京餉銀十萬兩江西省緑營兵餉銀十萬兩洋藥税厘項下奉撥海軍經費十六萬常税項下奉撥內府經費十五萬添撥京餉十萬貴州恊餉五萬二千又洋税洋藥税厘項下應解攤還四國及瑞記借欵共四十八萬兩應支税務司經費十萬八千按結扣解江海關出使經費約五萬左右同文館經費塔表望樓經費解官水脚新圖經費監督薪水以及傾鎔折耗等項銀四五萬兩又應提還上年支欵不敷融借五十萬數千又常税項下每年應支窰工經費一萬撥補窰工經費不敷銀二三萬兩不等撥補耗羡不敷開支銀二萬有奇總共實需銀一百五十六七萬兩即以往來收數計之亦實不敷銀三十數萬兩乃本年春間陰雨連綿茶市固形蕭索而近來土藥行銷日廣進口洋藥較少且今春奉行新章各省內河及長江不通商之處皆准華洋商人行駛小輪邇時各口富商鉅賈莫不爭相創置以圖厚利九江亦有商人添設小輪往來內地各處以致過關民船稀少大宗船料頓形减色而鄂岸鹽厘現因續借洋欵議歸總税務司派員代徵本年應解該關鹽税僅解至三月初十日止十一日以後應扣鹽税復經停解維洋税截至八月十五日第一百五十二結止三結共徵銀五十八萬九千餘兩尚與往年徵數無甚懸殊而洋藥税厘則尚止徵銀十八萬數十餘兩其常税則截至七月十一日止共抵徵銀十六萬有奇較之往年短絀頗鉅現在覈計奉撥各餉除已報解外尚有未解四國攤欵八萬七千瑞記洋欵二萬續撥京餉五萬緑營兵餉八萬　內府經費四萬六千零貴州協餉三萬六千海軍經費十四萬此外如坐支税司出使各經費及水脚折耗等項尚需銀三四萬兩冬季税收向本衰减通盤核算匪特舊欠二十年　內府經費二十二三兩年海軍經費無力兼顧即本年未解各餉亦萬難一律解淸再三籌度惟有先其所急擬將本年四國及瑞記商欵續撥京餉　內府經費竭力設法籌措無論如何拮据總於年內次第解淸其短解緑營兵餉八萬兩貴州協餉三萬六千兩擬於來春陸續補解至短解海軍經費十四萬兩及舊欠　內府海軍各經費實尤難兼籌應請暫行從緩俟轉來税收暢旺再行察看籌補至於該關税餉出入相抵不敷甚鉅現在內河小輪尚未暢行常税收數已如此奇絀將來小輪則愈創愈多而洋商雇用土船且有改完船鈔之議其本有之鹽税復爲總税務司經徵則常税收數勢必愈短若來年應撥各餉户部仍舊奏撥實屬力有未逮再四思維與其臨時貽誤曷若先事陳明請將欠解各欵准予展緩並將來年續撥京餉另行改撥江西緑營兵餉以及海軍經費亦請酌量减撥俾得竭力維持借欵免致失信外人等情詳請具奏前來臣覆加查核該關徵不敷解委係實在情形合無仰懇天恩俯准飭部將該關欠解各項准予展緩並將來年續撥京餉改撥江西緑營兵餉以及海軍經費亦請酌量减撥以舒餉力而資周轉出自鴻慈逾格除咨户部外謹會同兩江總督臣劉坤一恭摺具陳伏乞皇太后皇上聖鑒訓示謹奏奉硃批户部知道欽此　○○二品頂戴新授甘肅布政使臣丁體常跪奏爲叩謝天恩籲懇陛見並恭報微臣交缷甘臬接受藩篆日期仰祈聖鑒事竊臣於光緒二十四年十月十六日接奉陝甘總督臣陶模行知准吏部咨開九月二十日內閣鈔出十九日奉上諭甘肅布政使著丁體常補授等因欽此當即恭設香案望闕叩頭謝恩並奉督臣飭令先赴新任於十月二十四日准升任藩司曾鉌將印信文卷委員齎送前來遵於是日交缷甘臬祗領藩篆任事伏念臣黔中下士世受○國恩由曹郎而出守晉疆擢監司而兼臬事旋於光緒十五年蒙恩簡放甘肅鞏秦階道二十一年補授甘肅按察使二十二年十一月恭覲天顔渥承聖訓二十三年四月回甘祗領臬篆年餘視事曾無毫髮之能淸夜捫心愧鮮涓埃之報廼荷殊恩於楓陛復遷峻秩於薇垣聞命自天懷　無地查甘肅省邊疆最要回亂初平地方皆瘠弱之區藩司爲庶政所繫整齊風俗亟求吏治澄淸綜理度文當慮民膏乏匱竭力以協新餉收放尤關緊要以臣不才深虞隕越惟有隨時禀承督臣遇事認真辦理並懇聖慈俯准入都階見跪聆訓誨得所遵循庶幾勉竭駑駘以冀仰答高厚鴻慈於萬一所有微臣交缷甘臬接受藩篆日期並感激下忱籲懇陛見緣由理合恭摺具奏叩謝天恩伏乞皇太后皇上聖鑒訓示謹奏奉硃批丁體常已調補廣東布政使飭令毋庸來京請訓矣欽此　○○二品頂戴兼署甘肅按察使蘭州道黄雲跪奏爲恭報微臣兼署臬篆日期叩謝天恩仰祈聖鑒事竊臣於光緒二十四年十月二十日奉陝甘總督臣陶模飭知新授甘肅布政使丁體常應即飭赴新任所遺臬司員缺委蘭州道黄雲暫行兼署等因於二十四日准前臬司丁體常將印信文卷委員齎送前來臣當即恭設香案望闕叩頭祇領任事伏念臣衡湘下士疉沐恩施從前出守皖江毫無報稱光緒十六年仰荷殊恩簡放甘肅蘭州道九稔監司兩權臬篆愧泪埃之未報倍惶悚於寸衷查甘省係邊塞要區臬司爲刑名總匯民命至重必真僞以周知愼刑惟明庶勸懲之悉當况值回氛初静亟宜禁暴靖奸整頓保甲尤爲當務之急如臣不才倍虞隕越惟有勤愼自矢遇事禀商督臣認真辦理不敢以暫時兼攝稍涉因循以期仰答高厚鴻慈於萬一所有微臣兼署臬篆日期并感激下忱理合恭摺叩謝天恩伏乞皇太后皇上聖鑒謹奏奉硃批知道了欽此　○○裕祿片　再通永鎭總兵李安堂入都陛見現已來津應即飭赴新任以重職守除檄飭遵照外理合附片具陳伏乞聖鑒謹奏奉硃批知道了欽此 
 
 

Page 14

 
 
[光緒二十四年十二月十二日京報全錄]  
　　宫門抄○諭旨五道錄前○烏里雅蘇台將軍連奏招商開採金礦摺○黔撫王奏爲委署知府片○署江寧將軍毓奏爲謝恩德請陛見摺○豫撫劉奏爲交缷日期摺○滇督崧奏爲提督力疾銷假摺○十二月十二日工部鴻臚寺鑲黄旗值日户部引見三名正紅蒙二名廂白滿九名廂白漢一名嚮導處五名○奕功續假五日○錫公葛寳華各假滿請安○溥善請假十日○愛隆續假十日○恩鏞預備召見○工部奏派管理溝渠河道事務派出許景澄崇光繼祿溥顧○又奏派承修實錄庫工程派出堃岫○提督衙門奏拿獲兇犯侯得喜一名請交刑部○召見軍機崐中堂恩鏞　○○奴才連順跪奏爲蒙古地方金苗暢旺亟宜招商開採以裕財源恭摺仰祈聖鑒事竊維五金之産本天地自有之菁華極邊之區尤寳藏之所蓄積疉次奉諭旨飭令各省籌辦礦務復蒙簡派礦務大臣於京城設立總局專理其事凡所以盡地利而厚民生者莫不上厪宵旰勤勞內外臣工均應仰體聖懷力擔艱難伏查庫倫西北至恰克圖一帶毗連俄境土脈豐腴頻年以來內地人民出塞謀食者率以租地墾荒爲名偷挖金砂分運銷售獲利倍蓰附近之俄羅斯人亦多越邊潛採近已實繁有徒每滋事端官難查禁而地方遼闊即嚴予驅逐終屬具文歷經奴才分派妥員履勘究竟有金礦若干處如果開採有無弊竇是否可用土法抑須機器成本約需若干飭令詳細查明據實呈覆疊據禀稱蒙古圖什業圖漢車臣漢各旗界內據庫倫東北六台地約合三百四十餘里西自鄂爾河哈拉河至額能河共有金礦三處又西北九台地約合五百三十餘里北自色䟹河至伊魯河共有金礦二處周圍約二百餘里金苗甚旺其間以伊魯河所産爲最佳金質實爲漠河金廠以上其餘成色或八九分不等惟均産自河內水勢頗深人力掏取所得有限必用西法以機器汲水雇工開挖其利方厚第濱臨沙漠人烟較稀購食招工均須藉資內地若僅採一處徐圖擴充則曠日持久徒縻薪工似宜招集鉅欵延聘礦師購運機器相地開採同時舉辦於居中扼要之處設一總廠以資兼顧綜計成本約須銀三百萬兩各該處均隸荒遠匪特無礙蒙旗游牧且係有利無弊確有把握之事並繪具圖説檢取金砂呈送復據三品銜天津税務司俄人柯樂德利庫西稱蒙古金礦各苗中國集欵興辦俄人情願附股仍可代爲招集悉遵中國所立章程辦理如用俄人應聽中國官員約束各等情前來奴才覆查泰西各國富强之由大率經營礦務蒙旗産金之處偪近俄疆久爲俄人所豔羡防維杜絶智力俱罷若拒閉太深恐啓攘爭之漸何若豫爲之地猶得操縱自如前次烏里雅蘇臺屬境唐努烏梁海各界內俄人造屋挖金盤踞多年反客爲主事經查辦禁絶仍難前鑒匪遥尤當預籌至計者也奴才每於接見蒙古王公詳詢開礦有無窒礙僉稱蒙人生齒日繁生計日蹙近來祇恃洋商販運羊毛駝隻裝載磚茶出境歳獲數百萬金可資挹注始知利之所在端賴人謀果能開拓利源實與蒙旗有益蒙旗亦必有附股之人奴才叅以時勢證以蒙情是蒙古開礦一事既無礙於蒙旗游牧且爲蒙旗興無窮之利似屬難緩之圖惟是資本過重斷非一人之力所能成若僅用土法開挖實慮驟難著效自當招商集股始可收衆擎易舉之功現在中國商情籌欵不易然既有此自然之利不應棄之於地徒令兩國無業游民私挖械鬥或釀釁啓端邊庭利害所關良非淺鮮俄人既願附股不若因勢利導轉可就我範圍未始非固全邦交之一助奴才通盤籌畫所有蒙古圖什業圖漢車臣漢各旗界內鄂爾河等五處金礦擬請招商集欵合力開採由中國自行舉辦有礦之處均近俄界並准附招俄股仍按中國所定章程辦理以免事權旁落儻股欵不足應請協撥官欵查照礦務向章按年付息廠中所用工匠除礦師及管理機器等可聘用洋人外其餘淘砂工人悉募蒙衆及內地民人不得雇募俄人免防中國窮民衣食之計依一經開辦誠恐他商見利爭趨未免侵礙礦本宜先議定年限所辦各礦概歸該廠經理他人毋得攬奪將來開成之後除去付還股分本息暨各廠一切薪工經費所得礦利應分十成以四成報効國家解交户部以一成津貼蒙古王公以五成分歸股東俾得利益均沾惟地隷蒙古邊要事關中外交涉與别省情形不同必須官督商辦應請旨簡派大員專司督率一切事宜悉歸統轄擇廉幹委員駐廠監查每年將各廠採金實數收支欵目造具淸册呈送查核仍咨報京都礦務總局稽考以杜弊端而垂久遠如蒙恩准開採似於邊務大有禆益不僅推闢財源已也合無仰懇天恩敕知總理各國事務王大臣覆議具奏俟奉俞允再行妥擬詳細章程分繪四至界圖奏咨立案一面招商集股購置機器設廠興辦其烏里雅蘇台所屬唐努烏梁海各界內金礦如能一律開採俟奴才抵任後再當察看情形奏明請旨定奪奴才愚昧之見是否有當理合恭摺具陳伏乞皇太后皇上聖鑒飭議施行謹奏奉硃批著總理各國事務衙門會同礦務大臣妥議具奉欽此　○○王毓藻片　再鎭遠府知府全楙續升授雲南迤西道遺缺查有候補知府王繼先穩重安詳堪以署理又署貴筑縣知縣江良醇委署黔西州知州所遺員缺查有現署都匀府通判黔西州知州曹錦彝明通練達堪以調署據藩司邵積誠臬司玉恒會詳前來除檄飭遵照外謹會同雲貴總督臣崧蕃合詞附片陳明伏乞聖鍳謹奏奉硃批吏部知道欽此　○○署理江寧將軍湖南布政使奴才毓賢跪奏爲叩謝天恩籲請陛見恭摺仰祈聖鑒事竊奴才蒙恩擢任湖南布政使遵旨入都陛見仰蒙召見三次荷聖訓周詳最爲真摯而下懷之感激願竭血誠陛辭後出都道經濟南恭閲邸鈔十一月初七日奉旨江甯將軍員缺著湖南布政使毓賢署理欽此聞命悚惶罔知所措當即恭設香案望闕叩頭謝○恩伏念奴才滿洲世僕才識庸愚秉臬東邦兩載愧無報稱開藩南國三湘尚未旬宣廼蒙鳳詔榮頒虎符權綰畀元戎之重寄邀守閫之殊恩查江南爲襟江帶湖之區將軍有經武整軍之責舉凡修軍政飭戎行一切事宜在在均關緊要雖干城備選在三江自有雄師而弧矢伸威冀八旗悉成勁旅奴才愚魯深懼弗勝惟有仰懇聖慈俯准跪聆宸訓敬昭法守庶少隕越之羞上禀謨猷俾得有遵佑之準所有奴才感激下忱並恭請陛見緣由謹繕摺叩謝天恩伏乞皇太后皇上聖鑒訓示再此摺借用山東布政使印信拜發印迎摺北上合併陳明謹奏奉硃批毋庸來見欽此　○○頭品頂戴調補浙江廵撫河南廵撫臣劉樹堂跪奏爲恭報微臣交缷撫篆起程日期恭摺仰祈聖鑒事竊臣前奉恩命調補浙江廵撫當即具摺叩謝天恩籲請陛兒十一月初一日奉硃批著來見現在新任河南撫臣裕長行抵豫省擇於十一月十七日接印臣即檄委臣標中軍叅將韓立本署開封府事河南府知府張楷將河南廵撫兼提督銜關防暨王命旗牌書籍文卷敬謹齎交裕長接收任事臣於是日交缷即於是日起程北上入覲天顔跪聆聖訓所有微臣交缷撫篆起程日期謹繕摺具陳伏乞皇太后皇上聖鑒謹奏奉硃批知道了欽此　○○革職留任雲貴總督奴才崧蕃跪奏爲提督假期届滿叩謝天恩准予銷假恭摺伏陳仰祈聖鑒事竊照雲南提督臣馬子材前以傷疾舉發年老力衰咨請代奏開缺俾得回籍静心調理當經奴才代奏於光緒二十四年五月初二日奉硃批馮子材老成練達素著戰功著賞假兩個月毋用開缺欽此隨即恭錄轉咨去後兹准提督臣馮子材咨罰遵即静心調攝現在假期已滿病仍未痊惟現渥蒙温諭曲予拊循不敢具申前情自應欽遵免力供職以期仰答高厚鴻慈於萬一咨請代奏叩謝天恩准予銷假等請前來謹恭摺代陳伏乞皇太后皇上聖鑒謹奏奉硃批知道了欽此 
 
