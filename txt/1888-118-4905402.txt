# 1888 - 118 - 4905402

 

Page 1

 
 
[事類統編出售] [  點石齋代啓]  
　　古勘類書故研京十年鍊都一紀攟摭乎羣籍躭騖乎三上其結搆若斯之難也嗣唐歐陽詢藝文類聚後駢儷精贍者惟宋吳正儀事類賦百篇由明迄國朝或廣或廣廣或續廣或補遺至增補事類統編出而囊括古今至賾大備庶無滄海遺珠之憾本齋特購善本精書石印計三十五卷訂成十二册俾閱者瞭如指掌朗若列眉几案舟車取携良便洵人間第一有用書也刻已出書每部碼洋四元在三馬路逢源里愼記書莊發書此佈 
[硃批雍正上諭速購告白] [  點石齋謹啓]  
　　是書硃墨顯明裝璜精整發兌已久售出實已不少世有心嚮往之者乎速問淸遠里新泰絲棧或三馬路申昌書畫室與本帳房購取遲則恐將不及也價洋四十元分釘六十本外加文木箱子一隻此佈 
[音註小倉山房尺牘出售] [  申報舘主人啓]  
　　隨園太史才名滿天下等身著作久已流布瀛寰尺牘一書雖係信手應酬之作而亦滔滔淸辯意義翻新中間論政論文諸篇洋洋千餘言尤能發前人所未發山陰胡又廬先生恐其引用典故非後生小子所能一覽而知因爲句櫛字梳逐加註釋至于審音辨字精切確當更足使讀者一目了然誠太史之功臣後學之津逮也兹用新樣鉛字印成分釘四本定價每部洋兩角賜顧者請至本外埠各申昌及各處售申報人購取可也 
[新印東華錄東華續錄出售] [  圖書集成局啓]  
　　東華錄一書初編于蔣氏後長沙王益吾祭酒從事史舘復取累朝掌故列聖宏謨編纂成書箸爲續錄由是自天命迄道光九朝治績燦然大儀恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外藩恭順之情邊疆開拓之事亦皆編年記月一覽可知固宜家置一編朝夕披閱者也第原本已多漫漶坊間翻刻又皆魯魚亥豕訛悞良多兹用新式鉛字排印精選上白紙張校對裝潢俱極佳妙刻已告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲躉購則請移玉至申報舘帳房面議可也此佈 
[跋吳淸卿中丞勘災感事詩後]  
　　詩也者所以言志也詩具賦比興風雅頌謂之六義三百萹以降有賦而無比興比則或尚有之興則未之見也雅頌之音固所常有大都歌功頌德近乎貢諛者居多故雖採風之使不行而足以觀人情風土以及政教之美惡氣化之厚薄惟風詩猶有所取顧所謂風者各處之人自相歌詠而不足以上逹其情則亦湮没而不彰耳粤撫吳淸卿中丞以木天淸望出而爲萬家生佛前時辦賑成效可觀開府粤東經綸大展然其究心於金石考据之學則始終不衰雖生平未嘗與中丞結一面緣而曲園先生嘗爲余道其軼事出中丞著作一二種以見示恨未獲窺全豹而幸得略見一斑焉昨羊城友人郵傳惠州水患情形附以中丞勘災途次所賦感事詩如干首捧誦再三覺中丞之仁心仁術盡流露於定裏行間肅然而起曰是殆足以繼風人之後乎夫今年東江水漲其勢甚驟惠州正當其衝故其被災也尤先且地勢本處低窪遂致一片汪洋浩無涯涘自上月二十七日起水高丈餘來往府縣兩城非舟楫不得渡况又天公不做美兼旬大雨晝夜不絶所以助水勢者無所不至直至本月初十放晴而水勢又漲三丈有奇高處水深丈餘低處竟以三四丈計居民無所趨避輙寄居於城上攀雉堞以登相與扶老携幼巢集於闉闍之上其情形之慘誠有目不忍覩口不忍道者聞此次水災府城之内房屋坍倒已有四五十楹則城外之被災者可想而知矣小東門外浮來屍首枕藉縱横則他處更可見矣嗚呼自天降災民生不幸流離顚沛苦不勝言爲之上者誰不惻然憫之卽曰權不我屬發倉振廪之舉膽小者不敢爲然遇此巨災卽當飛馳奔告述諸大憲之前俾早一日報聞卽可早一日籌辦斷不可稍稽時刻致誤芸生此中丞於和平龍川長寗各縣之未曾禀報所以深致决也河源縣被水尤爲吃重城墻冲缺至十餘處城内水深至丈餘其高處亦數尺沿江舖户居民水與檐齊甚有浸過屋脊者縣宰李公徵庸率紳士多募船隻四處拯救渡之登城一面煮粥放賑並開義倉分别平糶請由省中購米運往接濟此則所謂救荒之要政辦災之實事非僅禀報捷速詳盡而已也惠州府李宮山太守以米穀樣數十種呈諸中丞請商購數百石運往河源寔心愛民不同俗吏又出示嚴禁市肆高抬米價並深知城中水深無從告糴貧民窘乏多有飢餓不能出門户者於是發義倉之粟飭人乘舟遍歴各處每人給米一升俾得實惠均沾不致轉乎溝壑似此户二千石正足與李河源交相輝映中丞詩中揭而出之所以示奬勵而寓勸懲蓋有深合乎詩人之旨者矣至其叙述災區描摹災象幾於繪水繪聲繪風繪影讀之如在奔騰淜湃間聽四壁嗷嗷不啻哀鴻之集我室吟聲摇曳作酸楚音恐鄭監門流民之圖亦未必能覼縷乃爾吾知讀其詩者當無不有凄然動念而發其惻隱之心者并有勃然奮發而生其感激之心者又有恧然自慙而生其愧奮之心者至其所以入民心而生其感激非中丞之所計及者也詩之感人至深且速較之條教示諭更足移情中丞當此沈災猝至親往履勘長途跋涉舟楫勞頓之餘夫亦安有閒情逸致以從事於韵語况晝夜焦勞籌思展轉所見者無非鳩形鵠面所歴者無非鯤浪鯨波心中目中無一刻不爲之傷慘安有此雅人韻事借吟咏爲消遣計吾知中丞之作此詩不啻瞻卬昊天之呼訴於彼蒼不啻立我烝民之通誠於上帝不啻爲災民作鐵淚之圖不啻爲地方陳板蕩之苦必欲使天下之見其詩者不僅稱之爲一字一珠而直稱之爲一字一淚一字一血富者見之而解囊智者見之而設法勇者見之而效命懦者見之而奮興賢者見之益自勵以竟其功不肖者見之亦自悔以歸於善如是而中丞之心乃大慰而中丞之詩不虚作然則此詩也謂之大文章也可謂之大經濟也可豈若斗方名士借一吟一咏以冀成名偶有一二得意之句卽沾沾自喜急欲誇示於人者所得望其項背哉讀中丞之詩當亦足以見中丞之志矣光緒戊子暮春下浣古越高昌寒食生謹跋 
[詳述換約情形]  
　　天津友人來信云去年中國與大西洋所立通商和好約章于本月十八日下午五點鐘時由李傅相及大西洋欽差羅沙在天津水師營務處互換事畢傅相盛備西筵以相欵待并邀在津中外各員與讌席間令樂工奏西樂以娛賓笙管嗷嘈洋洋盈耳酒數巡傅相舉杯致詞慶賀大西洋皇羅君亦舉杯酬答並爲中國大皇帝賀一時主賓歡洽迥異尋常至廿一日羅君偕繙譯官伯多祿坐太古公司重慶輪船南下行過大沽口砲臺上高懸大西洋旗號及五色彩旗更令弁兵列隊升砲十五門以申敬意重慶船上亦升旗答之洎砲放畢砲臺上各旗卽繽紛而下羅君旋于昨晨九點鐘時抵滬云 
 
 

Page 2

 
 
[宣南叢話]  
　　庫倫辦事大臣公署近於二月間失愼焚去房屋二十餘間所有公事檔案幸經搶出並未焚燬現擬將房屋赶緊興造俾資辦公所需銀兩先行挪欵支發容俟扣賠以歸欵項並以本署失愼未能先事預防自請交部議處等情入奏計已仰邀宸聽矣○西直門外榆樹舘南有黄土坑一區爲某甲之産招集多人就地刨挖用車載入城内售賣甲則坐享其利緣京中各房日燃煤火煤非黄土不能成團故其銷路甚旺十二日晨丙丁二人入洞挖土因地面之土經雨鬆動落下一塊内丁未及逃避兩軀壓成虀粉甲不得已報明本管坊汎請騐又平則門外九天廟黄土坑内亦於數日前砸斃一人血肉交飛筋骸粉碎亦經官詣騐尚未飭埋云○閱兵大臣禮邸等於十五十六兩日往海淀閱武樓前閱看外火器營健銳營圓明園馬步各隊官兵春季大操○中海西墻外蠶池口鋪户房屋圈入海内限日遷移由官給價等情迭綴前報兹聞奉宸院咨催該管地方官傳諭該處居民所有圈入之住户鋪户房屋限三月内全行移凈如逾限不搬者應照抗旨論罪毋得以身試法致蹈愆尤其上等房每間給銀八十兩中等房每間給銀五十兩下等房每間給銀三十兩該房業主卽日持契前赴内務府租庫繳契核明收騐房册立將房價銀兩由官發給俟搬家時每户再給移費銀五兩由官支給俾資遷移而示體恤○伊克坦升擢副都統所遺外滿洲火器營營總一缺有統轄全營督率操練之責未便久懸除咨取各項正三品人員與本營翼長外鳥槍護軍叅領一同預備揀選刻經禮伯二邸等定於二十日在内廷三所茶房揀選是缺 
[塲鹽移堆]  
　　淮南泰屬十一塲皆排列范堤之上距海甚近故每當西水下注塲境低窪者莫不有淹没之虞其中如丁溪草埝新興伍祐等四塲地勢尤爲低窪該四塲鹺商公同會議以轉瞬伏汛塲垣内儲鹽甚多目前不能運淸加以逐日收買竈鹽日增日多設遇水至如何搬運遂聯名禀懇上憲擬將該四塲垣内存鹽移堆泰州城外以備不虞該處距棧匪遥將來運商持照領重卽由堆所捆運等語當奉督憲批准現由鹺憲照錄出示曉諭並抄黏會議章程四條其一云塲鹽在垣本有區别此欠移堆仍應分年分垣分色各書一牌懸于堆上以免混淆其二云堆鹽之所地方遼闊除由各該商派夥巡守外亟應遴派勤愼廉明委員一人駐紥堆所專司監收監重所有薪水由運庫給發毋須商人花費分毫至租賃堆地及運脚等項應由各商自給其三云此次鹽斤出塲係屬移堆並非運售所有應繳公費准其暫緩俟運商領運之時再行呈繳以示體恤其四云鹽旣出塲距垣較遠往來運載以及堆所亟應派人巡查着卽檄飭泰州營就近稽察以免透漏等弊現在該商奉諭之下已在泰州南門外租定高阜一所鳩工庀材建蓋房屋約計端午節前當可起運矣 
[古潞近聞]  
　　由津至通建修鐵路已有成議現派人在河西丈地揷標取其地勢高而平衍也開工日期聞在秋間云○初十日興游兩倉憲率同坐糧廳在北關口袋廠騐二批袋布發給百家經紀限十日縫竣聽候騐收○滿坐糧廳福寳之廳憲於十三日隨帶書役頒發鐵斛乘舟由裏河親詣平上閘龍王廟會同大通橋滿漢御史當面掣斛烙印事畢各自回署○東大街皮袄鋪前夜有一無名男子斃於雨臺下衣裳藍縷形容枯槁乞丐者流也由地保禀報張刺史帶同仵作親臨相騐委係因病身死因無屍親飭保備棺殮埋揷標以誌○向來雜貨到通由雜貨行王姓赴坐糧廳呈報廳憲派家丁查騐始准起貨今春開河後百貨蜂擁而至有某號貨物不俟查騐卽行卸岸廳憲查知除將貨物發封科罰外復提雜貨行王某到案重責二百板枷號河干示衆以爲偷漏者戒○時過淸明天氣異常和暖衣已易棉爲夾忽於初七日夜寒風怒號次早水現冰凌何天時不正若此耶○年例東北兩街於二月間演劇恭祀水火二神前因考試恐滋事端改于三月初九日起在東西兩海各演戯四天戯臺左右支搭看臺俾婦女得以瞻眺間有障以蝦鬚簾者則宦家閨秀也是日來觀者蜂屯蟻集幾至對面不聞人語洵熱閙塲也○北京人某甲僱王姓驢赴通公幹奈驢老力弱中兩次跌仆抵通後甲欲少給驢價驢夫不允甲固孔武有力當將驢夫打倒並用驢鞭傷其頭顱腥血滿面莫辨人形驢夫扭甲赴州喊控傳諭補呈聽候騐傷訊辦○土壩李牧村别駕近日接到李傅相札文當卽遵飭出示曉諭略云體國之道經野爲先物土之宜務本爲要北方壤地平衍土性深厚各屬種菜木者如栗梨桃杏等物尚有出産若遷安之桑永平之荆可以造皮紙儲藥材者反不多見推原其故總因培壅扞移之法全少講究兹將種樹簡明八法並利益十事徧示居民俾得依法培植俟年終考其勤惰如種樹已有成效者略加奬勵大憲關心民瘼鉅細不遺行見葱葱鬱鬱生氣滿郊種植之利於此溥矣○許仲韜觀察蒞任以來興利除弊久爲紳民愛戴本月十四日闔城紳商恭製萬民傘額鼓樂喧闐衣冠濟楚恭送至署觀察謙遜而後受之○聞江浙兩局定于十七日開斛想祭壩當在月杪也 
[五茸春艸]  
　　松江廣化寺住持僧名雖托跡桑門而兩鬢毵毿然依舊卷髮如躉行蹤詭秘亦可知已日前經河廳逮去訊究之下笞以小板五百立喚薙髮匠至奏刀砉然盡行薙去所有寺中田産六十畝將單契交僧綱司具領○東嶽宮温天君等六神像每年三月二十六八兩日由會中人舁之出游日前已禀請府尊牌示允准想屆時又有一番熱閙矣○武生某甲喜與地痞爲儔常在茶肆中誘人賭博近有南鄉某乙被其所惑輸去洋蚨百板不得已將田單十餘畆由甲轉抵于監犯某丙以爲博進資乙隨備洋取贖而甲指鹿爲馬意圖賴去乙憤甚告知同輩向甲理論而甲已杳如黄鶴不知所之矣 
[福州官塲紀聞]  
　　軍憲善厚帥蒞閩以來勵精圖治於防守情形尤爲留意前月中旬會同楊石帥查勘長門一帶砲臺軍憲必詳考地勢以計砲位之遠近若何雖各國領事官亦皆稱羡且厚帥深悉外情前在杭州與楊石帥本係同寅今又同官一省故事事能和衷共濟力圖整頓惜石帥現方調任陜甘否則同官一方閩中之巖疆足恃也幸新任卞頌帥亦謀略素優將來商辦一切事宜定能得手誠可爲八閩軍民額手頌之 
[馬夫賽馬]  
　　西人於賽馬之後復任馬夫在跑馬中互相角逐以逞其能此常例也昨日天旣陰雨又值公司船開放之期故改於今日午後二點鐘跑起共跑七次海濵士女餘興未闌尚可往觀也 
[訪查命案]  
　　上海縣裴浩亭大令訪得法租界西興聖街三十六號門牌某花烟館中有烟妓吞烟斃命情事卽備文照會法公廨請飭捕房派人查覆祁繙譯官於昨日訊案時向備捕頭說知立飭包探前往查得該處三十六號門牌係周阿三與妻周朱氏現開花烟館有烟妓周阿寳者年十九歲於二十日夜半發病身死於次晨收殮及訪之左右近鄰均稱不知細底包探卽回告捕頭將情轉逹矣 
[老物可笑]  
　　租界之中風俗淫靡姘頭搭脚了不爲異乃昨日竟有年逾七旬之老人與將屆花甲之老婦因拆姘頭遂致肇釁解送英公堂一時觀者莫不掩口胡盧據三百十七號華捕稱蘇人楊寗福前與張金氏姘識已經離異因該氏被楊欠洋三十元向索不還兩相爭執楊打傷該氏右手查問情形據諸鄰人言楊實非是近年來姘旘之婦連該氏已有五人均將婦人錢財用去卽與分離今一併送案請訊張金氏供吳縣人年五十七歲向時帮傭度日稍有積蓄同鄉人楊寗福向我借洋三十元開箍桶店我卽與伊住在一處時常口角後被逐出索還借洋三十元非但不付反遭毆打以致右手受傷楊寗福供亦是蘇州人年七十九歲曾借該氏銀洋與之同處去年被其捲物私逃今反前來索洋與論爭執不敢逞蠻該氏又稱從無捲逃之事蔡太守以該男婦等無恥已極押令楊寗福繳洋三十元給還該氏了結 
[縣案彚錄]  
　　前日有江北人李得茂偕婦人王氏攔裴邑尊之輿喊控吳王氏誘拐女孩邑尊謂吳王氏因花趙氏控案發交官媒看管 
 
 

Page 3

 
 
在案爾等又來控該氏誘拐女孩有何證據李等供詞含糊邑尊隨升堂喝令各掌頰二十下一併斥退○山錦泉亦攔輿喊控徐秋岩欠錢一百六十千叩求提究裴邑尊怒其囉唣亦飭掌頰二十下斥退○前報列虹口人瞿桂寳由英公堂送請上海縣究辦一節前晚經裴邑尊庭訊之下瞿稱小的押在虹口捕房業經四年可否乞恩交保以後不敢再蹈前轍邑尊飭令暫發待質所候核○紹興人朱某在道署充當洋務書辦因私將契劵希圖押銀經龔觀察查悉札縣拿辦曾列前報兹悉朱已逃回原籍裴邑尊已據情申覆矣 
[英界公堂瑣案]  
　　包探陸阿祥稱昨見寗婦姚張氏投河尋死當卽援救問其何以尋死據言丈夫姚阿華向在上海爲木匠不顧家用因此來滬尋夫豈知夫另有私識之婦視我如陌路向論反欲將我置之死地拔刀欲砍致碎衣服爲此出外投河我聞該氏言卽將該氏帶至捕房由捕頭飭拘姚阿華送案請訊該氏申訴前情并稱年二十五歲滬上並無親屬原籍尚有母家碎衣請騐姚阿華供向在上海爲木匠張氏確是我妻因穿許多衣服圖遁適我手中持斧見而追赶不料其竟投河並未私識别婦欲置伊於死地蔡太守問該氏現欲如何答稱欲同丈夫囘里姚阿華稱向在滬上營生回里不能度日該氏又稱然則歸母家太守卽准所請隨飭官媒伴送該氏回寗波交其母屬收領太守又向姚阿華申斥令退○胡阿生倪阿桂同稱我等在江口華順碼頭爲扛夫突有葉增福林阿林等前來爭奪生意與論致被毆傷報捕抱案葉林同供我等由頭目名九如者囑往碼頭扛貨被阻爭擾我等亦皆受傷蔡太守隨飭葉林交保知照九如到案再行覆訊○晉源西字報館西人稱館内常失竊鉛字鉛坏歴年來已有萬餘磅之多今在李阿祥處起出鉛字一盤的係我處失贓爲此送案請究李供甯波人自備鉛字刷印各項去年七八月間有呌貨行拍賣前年十一月間已閉法文報館内之鉛字共有幾千磅每磅價銀五分均由寍波人受買我曾出洋三角向前在山茅閣橋垜長順洋貨店内爲夥之不識姓名人轉買來現在其人不知去向長順店已閉歇其餘許多鉛字賣在美華書館况晉源報館所用之鉛字與此種字式樣不同請爲比較西人稱縱非竊贓或者伊向我館排字房中人借用亦未可知儘可說明不得胡言李堅執前詞蔡太守隨飭捕房帶李將起案之鉛字到晉源報館比較式樣是否相符再行覆候核辦○包探唐阿順稱怡盛洋貨號之出店孫華三報失呢六疋拘獲金長泰已將四疋出賣一併吊贓送案孫供前日元生洋貨鋪來出呢太正因開棧房門將呢取出放在門口致被竊取金長泰俯首求恩麥捕頭稱查得孫華三糊塗已極蓋元生鋪向出小呢孫卽開棧門將呢放在門口以爲已交與元生孫卽自去然元生鋪之人未到及到時向取始知失竊蔡太守謂孫亦有疏忽之咎判金長泰管押一月贓交孫領○徐阿三稱寗波人摇麻雀杉板船餬口因被族叔徐阿昌爭奪生理與論被毆頭顱受傷由捕拘案徐阿昌供伊是我姪我亦摇杉板有人雇我渡江伊以爲爭奪生理遂致爭毆我亦受微傷蔡太守謂爾等旣是叔姪同業餬口奚容擾釁着徐阿昌交保徐阿三自行養傷嗣後不得再有爭奪情事○姚阿雲稱潮州人開炒麫店有陳阿興來吃麫不惠鈔與論被毆又壞傢伙值洋六元已賠洋一元有餘約尚少四元爲此交捕送案毁壞之件呈閱陳供與姚是同鄉人去冬曾被借錢千文向索以致口角姚稱伊是無業流氓賠償想是無力蔡太守隨判陳阿興管押一月以儆如果賠洋四元准其交保○一百六十一號華捕稱昨見陶雲生乘馬飛奔請罰蔡太守隨判罰阿雲生洋一元撥充醫院經費 
[法界公堂瑣案]  
　　法公堂兩次停訊積案頗多王司馬特於昨日訊理先據吳良才同妻陳氏到案訴稱我妻向來洗衣度日近因身體欠佳故做自來火匣且欲開粥店昨日午後有曹建如糾人奔至將妻撳住搶去衣服爲此鳴捕吳陳氏供丈夫出外買碱曹等前來說我上臺基將我圍裙及銀圈并别人託洗褲子等均搶去王司馬隨詰曹建如究爲何事起釁曹供是本地人向爲泥水匠與吳良才素來熟識因伊約我帮同捉姦因之前往旋在鹿鶴同春樓南首三十一號門牌内將奸夫奸婦雙雙捉獲姦夫名麻皮身畔搜出現洋十餘元意欲瓜分吳見洋陡然變臉稱我尋事吵閙我遂與吳良才及麻皮三人結辮同入捕房而良才夫婦已得洋元說與麻皮無干故先釋出我反被押臺基是王姓所開司馬着將吳陳氏帶出詰吳良才昨日同到捕房共有幾人麻皮今日爲何不到吳稱麻皮是託洗衣服者前日來取衣曹等卽以穢語誣之實無犯姦之事司馬謂伊爲何無端尋事必有别情吳堅執如前訊其家住何處答稱住八仙橋現擬開粥店兩處相離約有半里路司馬着將吳良才帶出復傳吳陳氏研問家住何處答稱在八仙橋吵閙時在同春樓财三十一號門牌内因見人來取衣服卽誣指捉姦司馬詰其旣住八仙橋爲何取衣人到彼處其人是何名姓作何生意陳氏供稱因擬開粥店故租三十一號門牌房屋業已搬動丈夫兩邊都住爲有胡阿勝者做報關行生意託洗衣服前來拿取在法馬路遇見因之同到三十一號門牌中曹等擁進生事稱爲捉姦王司馬着將吳良才吳陳氏釋出着於明日將胡阿勝喚來問明再辦又謂曹建如人家婦女不端與汝何干諒汝非安分之人着還押○前日有寍波人倪阿四在城河浜衣莊買布褲一條計錢數百文言定價值倪于身畔取出洋一元令其找錢店夥估是銅洋隨令掉換倪又於身畔摸出洋四元皆是銅質因之鳴捕將倪拘押昨日解案包探將銅洋又錢五百文押票十五張一併呈案倪供前在牛莊天津等船爲包飯今年在圖南輪船包飯停歇未久現住在十六鋪内煤炭阿三樓上有子在太古杭州輪船生意昨日杭州船發出辛工該船水手麻皮阿東於三點鐘時還我洋元因子要買布褲故於四點半鐘時前去買衣該店稱是銅洋因之齟齬彼卽鳴捕王司馬見押票都是本月所押甚有一日而押二三票者隨細加研詰差將倪暫押飭包探提到贓物再爲核辦○前報列有人携鐵錨被流氓拿住搜出錢文及到捕房流氓冐充公門中人後經會捕局差查到殺猪阿新一節昨日據携錨人潘阿祥供錨是已物船泊大東門碼頭由松江販花萁柴來滬賣得錢十八千有零洋二元另有船泊泥城橋浜因船上無錨故携錨前往重六十五斤路過小東門在炒麫店遇見多人將我拿住說是偷來囑將錨存下後捕到同被拘進陳阿新卽殺猪阿新供因時已夜深見伊掮有鐵錨明是偷來因之盤問巡捕來拘恐被管押故託假名王司馬着將錨暫存出外覓保來領潘卽放出陳阿新不應冐充當差之人判荷校十天示衆○太古公司管碼頭西人偕該行淡水輪船西人訴稱船中漆匠康松來偷白染漆一桶半價值銀五兩將康送案包探將康身畔搜出洋八元押票四張小皮袋一個做生意照會一紙呈案據康松來供寍波人漆是陸續刮下積存並非偷竊司馬謂卽使剩下亦是東家之物不能據爲己有今旣犯事送到判枷號一個月○廣東人鄭松亭訴稱有朱順南來吸烟在後又有男子數人婦女一人兩下爭論打架我店祇一人照顧不到失去烟鎗烟燈衣服并碎玻璃及往報捕男女均逸去祗剩朱一人爲此送案朱順南供在工部局内火車上做小工不時到鄭處吸烟三分前日去時見有二三男子同一婦人亦在吸烟因該婦是浦東人相離不遠因之認識聽見伊等說去看夜戯住客寓許多不入耳之言我卽揷嘴彼等惱羞成怒婦人將我掌頰男子將我毆打滿身疼痛王司馬謂鄭松亭失物諒非朱取况朱不曾走開必是散去之人所取着朱順南出外將該婦扭案再追失物○捕獲做紅黑籌騙人財物之江灣人胡寳寳解案據供習成衣業路過該處誤被拘來王司馬判押五日○捕在吉祥街横街口拘獲擲骰賭博之徐榮華解案徐供有名春生者擲骰博地栗囑我暫時照顧被捕拘來王司馬念其代人受過已經管押從寛釋放○前報列包探拿剝小兒衣之人昨日捕房將陸雲泉解案據供做帽店生意送帽回時路過三茅閣橋時已晚間八點鐘見有小兒呆立不認歸路旁有兩人欲領兒去我問小兒說是薙頭店中人因卽送伊回去先到大自鳴鐘西首問過不是小兒已認識路逕可以回家故抱送到鄭家木橋薙店中復回時旋有兩人將我肩上一拍囑同回薙頭店我答以無事再去彼等卽挾我至店將我扭送捕房說我是拐子王司馬着將陸雲泉還押着傳到薙頭店中人再核○甯 
 
 

Page 4

 
 
波人袁天寳曾於去年犯事到案自稱爲英包探夥經王司馬押令交保至年終無人具保因解英公堂請爲傳人具保詎袁於本年二月間又在法界犯事復經拘案迄今枷期已滿王司馬仍着交保袁供實是魏德之夥魏在縣署當差求請發縣司馬准將袁於今日交上海縣署懲辦 
[疾病侵人委頓旅邸經至好吳子蔚太史代延謝梅仙司馬施診獲愈前已登報誌感復爲詩兩謝之]  
　　二十年來險阻經天涯淪落苦勞形幸逢靑眼窺中秘賴有丹方溯素靈一代大文推巨手三巴神術繼前型媿予才短眞辜負心版從兹永泐銘[  素蕤閣主江右劍潭氏王大中拜題]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　十六日湖北周守戎玉堂解餉來揚施分轉鑛由通屬盤查鹽堆回十七日沈分轉述曾銷解京餉差江西項都戎世雄解餉來十八日通分司楊分轉海分司項分轉均禀辭回署 
[皖垣官報]  
　　三月初八九日牌示候補同知吳道灼委署池太同知署懷寗縣范葆廉知赴廣濟圩放賑回委署全椒縣朱壽祥知銷報銷局並前賑撫局差候補通判毛鴻知謝奉委辦和州厘務本任無爲州羅士瀛知奉憲委辦洋務局事候補按司獄俞炳章知奉憲委代辦支應局銀庫初十日牌示准補太平府經王忠元新選阜陽訓導吳之綱均飭赴新任候補知府惲寳楨知奉委赴宿松查勘堤工通判李萬淮知丁父艱本任石埭縣陳濬源知奉委催䟎白鉛出境十一日署亳州李祖福辭十二日委辦蕪湖洋務局知府祺厚辭知卸辦洋務局本任無爲州羅士瀛知接辦洋務局題補銅陵縣姚鵬翁辭赴桐城督修陳家州圩委辦和州厘卡毛鴻辭通判劉厚基知辭事賑撫局委解賑欵赴穎州知縣滕起龍到解河南餉回十三日牌示儘先補用通判秦霖委代理阜陽縣新選阜陽縣訓導吳之綱辭署全椒縣朱壽祥辭本任六安州劉宗海到勸捐回委署懷寗縣陳兆慶知任事懷寗縣范葆廉知卸事十四日通判水安濤知奉委帮辦運漕厘務 
[酬儀移賑]  
　　日前廣濟輪船進口與某輪相撞舟中諸客不免驚慌抵埠後有黄君慶雲檢點行李少衣箱一隻因卽登報許以有人送到謝洋二十元詎此箱並未遺失先經該輪買辦陳君望生在船料理代爲收置現已送還黄欲酬洋陳堅不受遂將洋二十元移助豫賑交由敝所掣收併解夫以黄君之踐言陳君之却金一信一介已足多矣兹復移充賑項惠此災黎其尚義行仁尤不可及謹綴數語以誌欽佩[  與昌協賑公所竹坪陳煦元謹識]  
[潤資助振]  
　　鴛湖王君子麐行草墨蘭雲溪包君芝田篆隷行楷靑溪宋君韵生楷書申江朱君錫三山水張君半溪人物江君穉春行楷江君肖庭花卉均願書畫扇册各百件助賑每件洋二角餘照扇册遞加來件交四馬路中西大藥房抛球塲埽葉山房并城内南號均可代收十日取件外埠信資自給潤資由三處彚送賑所[  埽葉山房代啓]  
[立願助賑疾愈卽繳]  
　　余爲子振濂年九歲感冐身熱疝氣重發默告上蒼及竈神前保身熱卽退疝病亦止許願助鄭州賑捐英洋二百元次日卽鬆第三日就愈如數助賑託錢莊送上請少欽施丈檢收並求彚寄未始非助賑中一策也[  杭州隱名氏謹啓]  
[上海高易公所賑務彚紀]  
　　志雨草堂主人函示以粤東突遭水患媿無餘資可助每值春秋賽馬或約朋輩駕車共游回思以有用之錢作無益之費雖無大譴亦乖天心特助洋四元願充粤振云是眞能節糜費以助義舉者○鴛湖寓主寄來三山恕道人病愈完願英洋五十元囑解鄭州助振愈病於此益徵○升補明江分府現任廣西桂平縣李子長司馬勸募桂字册六扣合潯平花銀九十六兩五錢申規元九十八兩一錢二分又梧州府釐金下水關助花銀十四兩折規元十三兩九錢七分均承百川通號王玉山兄交來先此報謝[  詠南陳德薰等謹誌]  
[三十初度述懷四律]  
　　華年忽忽已三旬虚負昻臧七尺身但向書中過歲月慣從藥裏辨君臣自無媚骨能諧世剩有眞心可告神却喜椿萱雙蔭茂無窮樂趣在天倫劬學徒教鐵硯穿愧難早著祖生鞭識丁弱歲憐兒慧遊泮髫年喜姪賢常抱殘編疑有癖不交俗物卽爲仙功名富貴渾間事祗祝雙親壽百年光陰底事易蹉跎壯不如人奈若何廿載靑氈知味久五年絳帳赧顔多持身幸不迷烟障失足休教墜色魔文昌黎詩愛白埋頭竟日樂吟哦此生無怨亦無尤引重無人意轉幽虞廪粟分慙薄俸胡齋功課愧潛修求志書院以六齋課士得胡[  戊子春日坡湖漁隱許慶堯未是草]  
[種榆山人鸞續之喜詩以誌賀]  
　　合巹筵開燭燦銀紅螺杯晉酒雙巡洞房春暖梅爭放點額妝催妙句新炙柳鍼茅推妙手頌椒咏絮本仙才眉齊鴻案稱嘉偶韻事爭傳到玉臺節過傳柑月上遲春光漏洩到梅枝玉爐香燼銀燈炧正是千金一刻時神仙眷屬本天成蠧簡鴛鍼共一檠從此蘭閨風月夜剪刀聲和朗吟聲○素蕤閣主周月琴詞史重來滬上居薈芳里乘月過訪掀簾一笑風度依然絮語燈前大有白司馬江上相逢之感不禁因詞史而念及吾友爰賦四絶以贈想三千里外素心人閱之能無天各一方之感耶錄請夢畹生點鐵○别來淸減轉多姿王次回句顧影苗條怯不支一種風神難繪處掀簾微笑泥人痴記否題徵畫箑時有人著意譜新詩而今明月程千里脉脉琴心若箇知鏡影　聲取意新徐熙妙筆替傳神尊前令我披圖索首冠羣芳屬可人掄花舘主輯鏡影　聲集倩城北生繪圖以祠史首冠之挑燈絮語漏將殘斜抱雲和不忍彈話到素心人遠隔一痕愁思上眉端[  惜紅生初稿]  
[胡君悅彭將之古黔賦詩留别勉步元韻贈行並乞高昌寒食生大吟壇同政]  
　　書劍安排萬里游關心風　　　　　轅遠别情難已盡室偕行興復悠管領騷壇聯歇浦飛騰驥足展遐陬此邦莫怨來何暮欲起瘡痍任挽留詩歌伐木　　　　手河梁憶舊盟到眼山川今雨感回頭雲樹故人情每懷明月蒼苔立欲趁斜陽晚渡晴壯志凌霄輸祖逖送君得意日邊行[  莘溪閒農鄭子梅拜稿]  
 
 
 

Page 10

 
 
   
 
 

Page 11

 
 
[光緒十四年三月十七日京報全錄]  
　　宮門抄○諭旨三道錄前○發抄硃批四道○監督福奏遵例奏聞摺○皖撫陳奏續叅革俻監追查抄摺○三月十七日内務府國子監正紅旗值日户部引見六名内務府十七名○克侯廖壽恒各假滿請安○裕理由口外賜奠回京請安○廣東副將吳迪文福建副將李思經各謝恩○黄煦常淸各預備召見○意公請假二十日○掌儀司奏二十三日奉先殿親行禮節○召見軍機吳迪文李思經黄煦常淸○發抄卞寳第奏逃犯假冒職官拿獲審擬奉硃批刑部議奏欽此○又候補道等捕拿出力請賞還頂戴奉硃批劉鎭朱咸庚孫儒卿均着賞還頂戴該部知道欽此○盧士杰奏淸淮善後局收支各欵報銷奉硃批該部知道單併發欽此○又請以徐肇濓補徐州運河同知奉硃批吏部議奏欽此○○張家口監督奴才福惠跪奏爲遵例奏聞仰祈聖鑒事竊奴才荷蒙天恩派管張家口稅務光緒十三年閏四月二十四日到任接據前任監督蔭保移交前任監督錫光代徵自光緒十二年正月初二日起至五月二十二日止一百四十二日稅銀一萬五千五百四十三兩九錢五分零星稅錢一千零四千七百文前任監督蔭保於光緒十二年五月二十四日到任接期代徵起至光緒十三年正月初一日止計二百十八日稅銀一萬八千八百四十九兩二錢三分五厘零星稅錢二千一百四十千九百八十文等因復准另文移交自光緒十三年正月初二日起至閏四月二十三日止奴才代徵後任一百四十二日稅銀一萬七千五百五十一兩二錢三分零星稅錢一千零一千二百五十文各等因奴才除將另文移交代徵後任銀兩錢文循例歸入後任報銷外所有接據移交自光緒十二年正月初二日起至十三年正月初一日止前任代徵計一千關期共徵收正額銀二萬四兩二錢三分盈餘銀一萬六千三百八十八兩九錢五分五厘制錢三千一百四十五千六百八十文遵查前項銀錢内發給過察哈爾都統衙門十二個月行糧銀一百八十兩内除案准察哈爾都統來文核减五成銀九十兩另欵存儲解部實發過銀九十兩居庸關稅課大使俸薪等項一年應支銀四十八兩五錢二分奉文每銀一兩折制錢一千五百文共折發制錢七十二千七百八十文抵銀四十八兩五錢二分外節省制錢二十四千二百六十文另欵存儲解部運送工部年例並添解大馬皮共三千張武備院大小馬皮二千張大小牛皮一百十六張車脚銀二百二十八兩七分二厘奉文每銀一兩折給制錢一千五百文共折發制錢三百四十二千一百八文抵銀二百二十八兩七分二釐外節省制錢一百十四千三十六文另欵存儲解部呈報錢糧解送銀兩盤費騾脚銀七十兩奉文每銀一兩折給制錢一千五百文共折發制錢一百五千文抵銀七十兩外節省制錢三十五千文另欵存儲解部奴才衙門書巡工食心紅紙張等項應支銀二千一百四十七兩五錢二厘除搭放制錢二千四百十五千八百三十五文抵銀一千六百十兩五錢五分二厘餘剩稅錢三十六千六百七十一文照例作爲巡查各口往返盤費並署内飯食以及差役巡查各小口盤費動用訖户部户料覆核並一年飯銀共三百七十四兩再准前任監督蔭保移稱户部來文内開直隷總督李鴻章遣員採買軍需馬一千一百十四匹免稅放行所有免稅銀三百三十四兩二錢准其作正開銷理合聲明又准前任監督蔭保移稱辦解武備院光緒十三年分年例羊毛六萬斤又添行羊毛五萬斤共羊毛十一萬斤實因毛價並未見减援照上年成案每斤以九分開支共銀九千九百兩嗣奉户部札開准其作正開銷至奴才任内應辦武備院光緒十四年分羊毛查本年毛價仍前昻貴應如何開支之處已援案呈請户部俟查覆到日在於代徵後任稅銀内遵照動發歸入後任報銷理合聲明兹准察哈爾都統來文内開奏撥光緒十四年無閏之年軍臺官兵俸餉等項共需銀二萬一千八百七十七兩五錢五分應令該監督照數解交等因前來案查前准户部來文所有軍臺俸餉奏明自道光二十七年爲始每年祇令解銀二萬兩其餘正額銀四兩零以及停解盈餘銀二千兩仍由該監督按年解部等因在案又查光緒十三年豫解光緒十五年分察哈爾都統衙門軍臺官兵俸餉等項銀前經解交在案今奴才應解光緒十六年分軍臺官兵俸餉銀二萬一千八百七十七兩五錢五分自應遵照撥交奴才將光緒十二年正月初二日起至十三年正月初一日止前任代徵計一年徴收正額銀二萬四兩二錢三分並於盈餘銀内動支銀一千八百七十三兩三錢二分二共銀二萬一千八百七十七兩五錢五分備文解交察哈爾都統衙門查收再查前經移文軍臺官兵俸餉每年祗令解銀二萬兩是以將其餘正額銀四兩零以及停解盈餘銀二千兩改解部庫兹察哈爾都統奏撥軍臺官兵俸餉等銀二萬一千八百七十七兩五錢五分旣將正額銀二萬四兩二錢三分全行撥交又動支盈餘銀兩所有改解中庫正額盈餘銀二千四兩二錢三分無欵解交理合聲明以上各項並免馬稅曁發給毛價以及移交軍臺官兵俸餉等項共動支正額盈餘統共開除銀三萬三千二百二十七兩二厘開除錢三千一百四十五千六百八十文核减存儲解部銀九十兩節省制錢一百七十三千二百九十六文俟奴才任滿後易銀解部再查察哈爾都統咨解逹里岡崖大小馬皮二千二百二十三張大小駝皮六百二十三張又咨解商都逹布遜諾爾大小馬皮四千五百四十七張大小駝皮二百六十七張又咨解太僕寺左翼大小馬皮二千三百五十六張太僕寺右翼大小馬皮一千二百三十一張以上各牧羣通共解交到光緒十三年分大小馬皮一萬三百五十七張大小駝皮八百九十張内除解交工部年例並添解大馬皮共三千張武備院大小馬皮二千張大小牛皮一百十六張外其餘馬皮五千三百五十七張駝皮八百九十張查馬皮每張照例交價銀五分駝皮每張變價銀一錢五分共得變價銀四百一兩三錢五分照例交廣儲司查收至光緒十三年正月初二日以後各牧羣解交牲畜皮張並發給書巡工食等項奴才仍遵照代辦歸入下任錢糧數内奏銷以昭畫一並將一年動用銀錢數目交内務府按例核銷其核減銀九十兩節省制錢一百七十三千二百九十六文另欵存儲奴才任滿後易銀隨核减銀兩另文解交部庫所有光緒十二年正月初二日日至十三年正月初一日止前任代徵計一年關期共徵收正額銀二萬四兩二錢三分盈餘銀一萬六千三百八十八兩九錢五分五釐制錢三千一百四十五千六百八十文除動支並核减曁移交軍臺官兵俸餉及以錢抵銀外實存盈餘銀三千一百九十兩四錢八分三釐循例暫行請存奴才衙門俟奴才任滿親齎回京應交何處另行具奏理合一併奏聞爲此恭摺具奏伏乞皇上聖鑒謹奏奉硃批户部知道欽此○○安徽巡撫臣陳彝跪奏爲續叅已革衛守備短交銀兩逾限未完請旨拿問監追查抄備抵恭摺仰祈聖鑒事竊查前任安慶衛守備調補浙江杭嚴衛守備武壽齡前在安慶衛任内短交徵存及前任移交接收各年漕項津貼蘆課正耗等欵銀兩屢催延不完繳經臣附片奏叅欽奉硃批武壽齡著暫行革職勒限完繳餘依議該部知道欽此當經恭錄轉行欽遵查照勒限追繳在案兹查該革備應交前項各欵銀三千九兩六錢三分除於叅後完解光緒十一年分津貼銀二百二十三兩二錢九釐尚短交銀二千七百八十六兩四錢二分一厘續又查出短交悞支歴年徧俸動缺漕項銀一百五十一兩三錢六分三釐連原叅各欵共銀二千九百三十七兩七錢八分四釐迭經嚴札飭催掃數淸交迄今逾限已久未據接續解繳核計短交之項爲數尚鉅衛賦錢糧攸關國課豈容任意玩宕若不續請叅處何以重交代而儆效尤據布政使阿克逹春按察使張岳年江安糧道馬恩培會詳請叅前來臣查該革守備武壽齡係直隸順天府大興縣人相應請旨將已革前任安慶衛守備武壽齡拿問監追提集經手丁書人等確切　審究明是侵是挪分别照例辦理除飛咨原籍直隸督臣將該革備家産嚴密查封備抵一面飭查任所寓所有無資財寄頓一律查抄外謹會同兩江督臣曾國荃漕運督臣盧士杰恭摺具陳伏乞皇太后皇上聖鑒訓示謹奏奉硃批另有旨欽此 
 
 

Page 12

 
 
[光緒十四年三月十八日京報全錄]  
　　宮門抄○發抄硃批五道○川督劉奏審明按例定擬摺○又奏甄别知州片○又奏請仍以余元煜補授新都縣片○又奏報前藏呈進貢物自川起程日期片○又奏甄别各員片○又奏甄别知縣片○又奏飭道員赴任片○三月十八日理藩院鑾儀衛光祿寺廂白旗值日内務府引見十九名○慶王濓公謙光各假滿請安○江南織造莊山請訓○徵麟謝放熱河副總管恩○成安善承各預備召見○承翰續假二十日○召見軍機錫珍莊山成安善承○發抄希元奏請以曹廷楨補伯都訥廳同知奉硃批吏部議奏欽此○又知州員啓章補伊通州牧奉硃批吏部議奏欽此○又請以委用令劉調元補敦化令奉硃批吏部議奏欽此○盧士杰奏洪湖運河水勢情形奉硃批知道了欽此○定安奏總統特爾慶額患病派員接署奉硃批知道了欽此○○頭品頂戴四川總督臣劉秉璋跪奏爲叙永廳僧人菖濚以覇佔廟産等情赴京在道旁叩閽呈控徐結等一案審明按例定擬恭摺仰祈聖鑒事竊臣准刑部咨光緒十三年三月十六日内閣奉上諭本日道旁叩閽之生員王廣福革生楊周南張景文民人李濟全等李待聘杜澱法民婦張李氏馮李氏劉宗氏王賈氏凌李氏王熊氏王崔氏僧人菖濚道人意空抱告敬雲劉光禹均着交刑部嚴行審訊其衝突儀仗擅遞呈詞之張煥章一併交刑部審訊欽此由軍機處交出原呈等件當經刑部審將僧人菖濚依聖駕出郊妄行奏訴者杖一百發近邊充軍例擬杖一百發近邊充軍奏奉諭旨依議欽此將人犯連原呈咨送兵部轉解來川飭令提集人証卷宗秉公研訊照例擬辦等因當卽欽遵行司委提人卷來省發委審辦去後兹據署成都府知府朱其煊督同委員訊明解由按察使游智開審擬解勘前來臣親提研訊緣曾人菖濚籍隸永寗縣光緒元年在敘永廳屬慈竹菴拜僧覺叢披剃爲徒係僧續松徒孫僧昌義師兄該僧披剃後卽往朝南海未經在廟九年十一月間僧覺叢因佃耕廟業之朱良楨私行將業加押短租轉佃與朱文象耕栽查知不依並因朱文象欠納租穀將朱良楨等控經該廳華英訊明斷令朱文象另立佃約認租朱良楨搬遷交業完結十年二月間僧續松因僧覺叢與僧昌義浪敗廟産不守淸規投同廟隣拔貢生徐結等赴廳禀逐卽經該廳准理差喚集訊明確斷飭僧覺叢以後不准管理廟事飭令回廟恪守淸規給食閒飯姑免驅逐維時僧菖濚朝海轉回曾知其事隨同朝山出外詎僧覺叢等回廟又欲出售廟租僧續松阻止吵閙適朱文象路過聽聞攏向詢悉前情當卽勸解僧續松不依僧覺叢走避僧續松喝令朱文象將僧昌義綑送僧覺叢亦卽赴廳將朱文象等控告嗣僧覺叢因在店候案患病醫治不愈經僧昌義雇轎送回該廟僧覺叢旋卽因病身死僧昌義報經該廳傳集人証眼同該僧騐訊明確僧覺叢實係死由於病朱文象等並無行兇之事與人無尤當飭僧昌義投具領屍安埋切結立案僧菖濚在外誤聽人言伊師僧覺叢係被朱文象等毆傷致斃僧昌義在廳控騐未究不知伊師病故實情由外至省卽以所聞毆斃等情在前督臣衙門呈控未准該僧復因痛師情切心懷不甘起意京控默叙前情慮恐情輕難准隨意揑砌徐結等覇拈廟産毆斃師命等情自作呈詞沿途募化進京適聞人言本年三月十六日聖駕出郊遂赴道旁叩閽奉旨發交刑部審擬罪名咨解四川委提人卷來省發委審辦兹據署成都府等審明議擬由司轉解前來臣親提研鞫據供前情不諱詰因誤聽人言懷疑控告並無起釁别故及作詞教唆之人案無遁飾此案僧菖濚因不知伊師僧覺叢病故緣由在外誤聽人言輙以徐結等覇佔廟産毆斃師命等情砌詞赴京在道旁叩閽實屬不知敬畏查所控徐結等覇佔廟産係屬無據空言卽稱徐結率領朱文象等將僧覺叢毒打殞命亦未指明何人毆傷身死且由誤聽傳言所致一經到案自知所控失實卽行投具悔結俯首認錯與有心誣告者不同均無憑反坐惟以傳聞無據之詞赴京衝突儀仗妄行控訴自應仍按本例問擬僧菖濚除越訴輕罪不議外合依聖駕出郊衝突儀仗妄行奏訴者杖一百發近邊充軍例擬杖一百發近邊充軍到配折責安置僧昌義訊無知情串通京控情事應請免其置議朱文象仍依遵照該廳原斷與該廟另立佃約認租按年𢳃納朱良楨不准干預廟地案已訊明無干省釋未到人証免提省累除將全案供招咨部外所有審擬緣由理合恭摺具奏伏乞皇太后皇上聖鑒勅部核覆施行謹奏奉硃批刑部議奏欽此○○劉秉璋片再查通行内載嗣後道府以至未入流凡由各官保舉並非應升之階令督撫試看扣滿一年後分别奏咨甄别後方准按班序補又業經在省人員勞績保舉補缺後以升階用者如係咨補以堂稿畫齊後第五日行文按該省照限减半計算以奉到准補部文作爲升階到省日期各等因兹查有在任南部縣縣丞候補知州張保慶試看一年期滿例應甄别由藩臬兩司造具履歴淸册塡註考語會詳請奏前來臣查該員張保慶年力强健堪以在任以候補知州照例補用除淸册咨部外理合附片具陳伏乞聖鑒謹奏奉硃批吏部知道欽此○○劉秉璋片再四川新都縣知縣范文彬開缺另補應以候補班補用知縣余元煜詳補兹准部咨以疏内僅稱該員甄别留省並未詳細聲叙何年月日奏請甄别碍難核議應令查明聲覆到日再行核辦並令遵奉題明定限於七十日内專摺具奏光緒十三年十二月十五日奉旨依議欽此欽遵到臣並坐十二月二十日行文知照應扣至十四年正月三十日作爲奉文日期遵卽行查去後兹據布政使崧蕃按察使游智開會詳查候補知縣余元煜於同治十一年十月初二日到省詳奉前護督臣文格甄别留省於光緒三年二月二十八日附奏聲叙該員明練有爲請留川以煩缺知縣補用是年四月十八日奉到原片内開軍機大臣奉旨吏部知道欽此欽遵在案兹奉行查所有新都縣一缺請仍照原題以候補知縣余元煜序補等語詳請具奏前來臣覆查無異合無仰懇天恩敕部將新都縣一缺仍以該員余元煜補授除咨吏部查照外謹附片具陳伏乞聖鑒謹奏奉硃批吏部議奏欽此○○劉秉璋片再前藏逹賴喇嘛遣使堪布甲木養札喜等由四川大道赴京呈進貢物前經駐藏大臣具奏並咨會到臣當經分飭沿途文武照章應付在案兹查該堪布甲木養札喜等帶領僧徒跟役於光緒十三年十月二十八日行抵成都查騐貢物行李共五百五十號共重三萬一千三百四十五斤核與藏中原咨數目相符當令將貢物箱隻包紥完固照章塡給印單封候黏貼飭委把總張鵬逵於十二月二十四日自成都起程北上一面分飭沿途各州縣一體應付派員護送至陜西寗羌州交替由陜西撫臣另委員弁接護前進所有前藏堪布甲木養札喜等自川起程日期理合會同成都將軍臣宗室岐元合詞附片具奏伏乞聖鑒謹奏奉硃批該衙門知道欽此○○劉秉璋片再查吏部奏定章程道府丞倅州縣等官無論何項勞績保歸候補班人員以到省之日起予限一年詳加察看出具考語奏明分别煩簡補用等因兹查有候補班遇缺卽補同知祝汝晉候補班補用知縣廖秉鈞均到省一年期滿例應甄别由藩臬兩司造具該員等履歴淸册塡註考語會詳請奏前來臣查該員祝汝晋才具明晰廖秉鈞年力富强均堪以本班留川照例補用除册送部外理合附片具陳伏乞聖鑒謹奏奉硃批吏部知道欽此○○劉秉璋片再查吏部奏定章程道府丞倅州縣等官無論何項勞績保歸候補班人員以到省之日起予限一年詳加察看出具考語奏明分别繁簡補用等因兹查有候補班前先補用知縣胡承銓到省一年期滿例應甄别由藩臬兩司造具履歴淸册塡註考語會詳請奏前來臣查該員胡承銓年力正盛堪以留川以煩缺照例補用除册送部外理合附片具陳伏乞聖鑒謹奏奉硃批吏部知道欽此○○劉秉璋片再查新任永寍道李經羲於光緒十四年正月初二日到省應卽由臣檄飭赴任以重職守除飭遵照外理合附片陳明付乞聖鑒謹奏奉硃批吏部知道欽此 
 
