# 1896 - 134 - 4908289

 

Page 1

 
 
[新印王叔和脉經靑雲集試帖詩出售] [  圖書集成局代啓]  
王叔和爲西晉太醫令素以醫學著名所箸脈經膾炙人口顧輾轉翻刻貽悮良多茲從黃氏原刻及錢氏守山閣叢書釐訂校讎印成善本後堆刋誤每部四帙價洋一元又全註靑雲集試帖詩選擇精良雅合絶時眉樣爲應試者不可不讀之書每部四本價洋六角賜顧者請臨北巿掃冀山房及各書坊購取均可 
[振興女學校說]  
上月二十四日本館曾箸變國俗說申言穩婆之宜屬於醫至二十八日更推衍其義勸婦女習醫學雖一知半解無當大雅之譏評然有志振興者亦未必目之爲迂論晴窓無俚與友閒談友忽送難曰子言婦女之宜習醫術固也然古昔醫中之盛名卓著者固無不讀破萬卷始出其餘力從事軒歧卽近世巿上懸壺之流亦必題其牓曰儒醫病者始屨盈戶外今欲以婦女而肄業及此試問婦女能識字知書乎而欲以浩如烟海之醫書使之貫通融會乎如或粗知字義略記藥名數種卽出而應病者之求恐攻補温凉顚倒錯亂其技類於不操刃之劊子烏能行道濟時必欲芸案埋頭窮年矹矹則天下恐未必有此不擳之進士醫林一席仍不能讓簪花掠鬢者平分不知子固何所見而貿然爲此說也執筆人乃斂容而正告曰子之說誠辯矣然亦知婦女果不可以識字知書乎攷泰西女學校之多通國中幾類恒河沙數小妮子年方五六卽使之入塾攻書旣閱數年則試可而升之中學旋升之大學後乃拔其萃而升之國學芸窓雪案其勤苦與男子無殊儘有光學化學電學礦學重學植物學動物學天文學輿地學一一詳稽博考淹貫宏通者故有學成而爲船主者有學成而爲主筆者有學成而爲塾師者有學成而爲醫士者而英國大家閨秀更篤志媚學嘗謂我國旣以婦人爲君主我儕何獨不可爲達官爲議員一若巾幗之倫必使與鬚眉並駕齊驅始足償畢生之願欲然則女子而可不使之誦讀哉旣使誦讀何者不可以托業豈獨不可使之爲醫哉日本祗亞細亞一島國耳而女子素知學問頌椒賦茗佳話斯傳自明治維新事事倣行西法於是女學校之設幾遍國中只以東京而計有高等女學校華族女學校女子師範學校此外私立之塾更不可以數計其所學除描花剌肅歌曲體操外凡測算繪圖光化氣電醫諸學以及各國語言文字無不量材訓迪善誘循循日后更督率其間以時攷校閨中文教蔚爲大觀固不第如昔時之能製和歌兼工書畫卽可稱爲閨閣之英也中國老生常談輙謂女子無才便是福亦有見女子之粗知文義者每悮讀傳奇小說以致放誕風流遂錮其靈明不使摳衣就傅坐令二十二行省四百兆黎庶半成爲無用之材豈非一大缺陷事歟須知女子之心專而靜專則無所紛擾靜則頴悟良多苟能自幼從師研窮經籍雖不必於測算繪圖光化氣電醫諸學以及各國語言文字逐一攷校精詳而道理旣明則上之可嫓美鍾郝養親課子芳譽流傳卽不然而操持中饋之餘不妨以書卷消除綺思卽及笄而嫁爲貧士婦亦得操一術以爲餬口之方彼無福者卽不讀書亦未必福集房幃若夫放誕風流仍是爲小說傳奇所悮苟能通達事理亦何致風花雪月蕩檢踰閑耶抑又聞之西友曰天地間父嚴而母慈人家小孩每喜依慈母膝下是以西國子女旣能言母卽教以拼字之法并示之以鳥獸草木蟲魚花卉諸圖迨舞象勝衣始送之入塾俾得引繩削墨就正明師今中國防提當四五歲時惟知飽食煖衣絶未有稍識之無學爲搦管者苟其母而幼讀詩書何至若此然則中國創興女學校其可視爲緩圖乎友曰子言誠善然言之非艱行之維艱子盍筆而存之以備當代大人先生之采擇乎執筆人曰可遂箸爲振興女學校說以繼變國俗及勸婦女習醫學二說之後 
[本館接奉電音]  
　　昨日午前京師飛電傳來上諭二道敬謹譯登○四月初三日奉上諭廣西左江鎭總兵董履高著開缺送部引見欽此同日奉上諭福建督糧道陳鳴志浙江嚴州府知府鶴山江西南昌府知府倪恩齡廣西思恩府知府周天齡均著開缺送部引見欽此 
[漢口茶盤]  
　　昨據訪事人專函云三月二十八日漢鎭茶業公所開列祁門寗州紅茶初巿開盤行情爰照錄之以供衆覽祁門現售三十餘字價五十三兩至四十三四兩寗州現售十餘字價五十三兩　五十兩按頭盤如此尙屬中平未審厥後何如 
[權衡公允]  
　　寗波城廂内外向用重秤自去冬經紳董禀請鄞縣出示曉諭一律改用十六兩官秤另設仁安公所令人前往更換先後已換去二萬餘桿該公所復派人在熱閙街巿陸續查察務必使家家戶戶盡換而後已近來更覺認眞卽偏僻小巷人家亦俱查到家藏重秤立卽爲之掉換說者謂該公所能實力奉行如此自不難一道同風也 
[日下紀聞]  
　　據都門訪事人魚箋云興辦郵政一奏係總理各國衙門具奏奉旨依議者總署現已移咨戶部由部飛咨各直省督將軍遵照辦理矣○年前順直紳士曾遞呈詞於姑蘇軍務正大臣前請捐貲集欵公修鐵路自蘆溝橋西至門頭溝計程六十餘里專備裝載西山之煤以代駝脚曾蒙王大臣等批准緩辦刻於三月中旬諸绅復聯名具呈聲稱目今集欵已足白金六十萬之譜以後附股者尙可源源而來請卽恩准興修等語并聲叙嗣後自天津西達蘆溝橋鐵路告成火輪回津時定裝運煤斤若僅靠駝脚載煤力必不逮京師煤價定須增漲大於居民有礙以故橋西鐵路之修勢難稽遲目下集股旣有成數早日鳩工實於京城煤價大有裨益因再具呈懇准早辦云云想執政者或當俯允所請也○刻聞總理各國事務衙門奏准擬在五城地面設立公司五處以備乘坐火車之人向該處購票並擬設供事官總司其事每月薪水銀一百兩帮辦司事每月薪水銀十兩○三月初七日工部各司經承在打磨廠福壽堂舉行財神會招承慶菊部演劇一晝夜外串名角笙簧盈耳在會者衣冠楚楚設席張筵拇戰之聲頗稱熱閙直至玉兔西歸始各陸續星散云○四喜部名優孫菊仙向在大内财府掛名當差遇内廷唱戲每傳喚演唱賞賜有加三月初孫又入内獲賞銀百餘金命其從人携之出城行至東南園僻靜處天已昏黑被同行之甲乙自高坡推下攫金去從人歸述於孫并指被誰搶去蓋甲乙亦四喜部伶人也孫浼人向兩人追索不與乃報諸官刻皆獲　收械甲已應承帮同奪銀乙不招認故尙未定案云○都中自三月以來多雨少晴雖陰霽不時於行路頗有滑澾淋漓之苦然小雨霢霂農田已慶膏潤二麥不至歉收亦快事也十六日北風忽作大放晴霽糧價爲之平和惟近日時疫漸起而且此傳彼染業岐黃者終日忙碌云○廣安門内牛街向多回民居住三月十三日有回教人孫某與錢某摔跤賭以酒食負者請勝者錢素習技而孫恃有力頗不服錢詎一交臂孫卽跌倒旁觀閧堂大笑錢旣勝洋洋自得向孫索酒食孫曰子 
 
 

Page 2

 
 
夕待於此我去卽回錢諾之移時孫返衆尙未散錢意謂孫來約已也仍談笑自若詎孫竟出袖中短刃以爲敬意刃入錢脇下徑寸血溢如注衆大譁各鳥獸散錢忍痛與孫白手而鬥久之錢連受重傷數處倒地次日斃命屍屬至官署喊報地面兵役立將孫鎖去尙未送部也 
[海外讕言]  
　　日本西字報云有客自南洋漫游回者述及南洋一帶蠻風未攺喜食人肉據云日本人之肉味帶酸然多食頗耐尋味言之若甚垂涎者○英京倫敦有一大屠肆每年須宰馬二萬六千匹一禮拜計五百匹約重五十噸此許多馬肉並不見有人食據稱悉供猫之大餐該處有大賣店三十家小賣店一千家以馬飼猫若是之盛誠奇聞也 
[荔影蕉香]  
　　廣東訪事人函云新任水師提督潘軍門假靖海門外行營爲公館聞準於三月廿三日卽在行營接印視事○省垣悉攤白鴿票大憲雷厲風行嚴行禁止久矣弊絶風清惟日久玩生西關私局時有所聞城内僻巷暗陬攤竟依然林立白鴿票私收者各處均有其人日前西關汛弁在帶河基捉獲票匪甘亞地一名又在第三鋪捉獲錢亞榮一名解恊臺轉送南海縣審辦矣○廣西柳州慶遠南寗太平四府早已告災日前湖南長沙寳衡一帶又求賑濟各善堂有應接不暇之勢某日廣西潯州桂平縣廣東會館來電稱潯州饑荒求善堂賑濟詎高州府又報去歲禾稻失收石城縣荒民最慘刻下流離失所餓死道路者不知凡幾亦望賑濟未諗省垣富紳善士濟衆爲懷能爲之普濟慈航否也○第十鋪新廣福儀仗租賃店前月接到惠州博羅縣出會雇用春色擡閣頂馬又託倩年華二八貌可羞花之女郎十餘口其隨伴之梳傭亦須少艾可人者該店辦齊賃大船一隻由省起行路經石龍是日離石龍二三十里灣泊該處有一卡卡有巡丁以爲可保無虞不料有匪徒偵悉直上該船看視戲謔内一梳傭見來者舉趾輕狂乃作申申之詈於是該匪上岸糾黨數十人尾該船之後俟已離卡十餘里一擁上船將各女并梳傭等全行擄去獨有一少女是夜不曾上牀與一老媪在儀仗箱旁打盹被刦時老嫗將身遮蓋賊未曾見得免聞此女在省已有客看合訂定價洋六百元現已返省該客喜甚立卽娶去刻下該店已報官緝捕并托該處大紳代爲訪明取贖并懇訂明切勿將花摧殘聞已有人出首肯力爲何護惟必要實銀一千兩不得已如數照付人財兩交三月中旬均已安抵省垣矣當此化日光天匪黨如此猖獗不法亦已極矣地方官宜如何處置耶○逢源街陳宅日前失去一婢刻已尋回詢之據云係住興隆社某裁縫婦所拐該主人卽同地保前往理論該婦初不承認及與婢對質始允認賠尋婢之花紅銀兩○麻瘋得自傳染者多當未發時殊難認識惟在傾硝爐一照則疾形畢露矣廣東買婢者必要在爐照過方肯交易不料上年有友在廣西買一婢來年十二三已照例在硝爐照過未幾見其面現紅雲急請瘋醫來看果係瘋疾冉著其就爐映照又與常人無異細究來歴誓不肯認爲瘋人後乃嚇以擲諸海中始云日瘋人因賣主教以騐時口含銀一枚則不能騐出切勿泄漏倘買主得知定將汝送入瘋院因此不敢說出云錄之以告騐瘋人者○上月十九譚制軍壽辰邇有商圇輪拖帶民船兩隻假名官差擄人勒贖等事爲某武弁偵悉跟蹤篤輪捉獲船上止存三人餘已聞風脫遁供稱此處司事爲胡廷謙屬胡廷槐所管云云未曉有無仇扳已詳上憲聞巳奏革捉拿歸案審訊如果屬實可謂咎由自取矣○塘魚欄娼寮林立打架閙事書不勝書聞日前有一客因眷一妓欲爲脫籍该鴇索價太昻未能成就此次帶有多人作爲說客倘若不允意圖搶刦爲該鴇知悉預雇打手該客知難下手始各散去○黃聖堂鄉人何姓家頗小康日前來省欲遊光孝寺入西門不知路徑問途於小孩小孩對以在此不遠可以領往於是一路同行忽遇一旗人問小孩何往以同往光孝寺對旗人意必此孩被拐因該處日前屢有失孩之事遂將鄉人拳打脚踢鄉人百詞莫辯後有同鄉人經過知悉卽赶回鄉中通知其家屬請紳耆到該處取保并費花紅銀兩若干始得釋放眞可謂無妄之災矣○長興里陳姓失去一妾名宜男聞爲大婦所逐其夫不能忘情送還者願出花紅銀一百二十元不知鴻飛冥冥能珠還合浦否也○寳慶坊梁宅雇用一婢年十二三歲入門不數日卽走失旋由安勇尋回該宅酬銀八元迨該勇出門未遠而婢又逃遁經鄰右拿回想 
主人必重加責罰矣 
[閩客談新]  
　　福州采訪友人云王大宗師於三月二十七日秉節抵省垣次日卽謁聖講書旋牌示二十九日考各學生經古四月初一日考閩侯兩縣文童○閩浙總督邊制軍牌示三月二十五日換戴凉帽仰所屬文武官員軍民人等一體遵照○福州土産以茶葉爲大宗本年各處山價視去年每擔高三千文及販運至省垣售價反視去年减二兩之譜現在東北嶺紅芽每擔值銀二十兩古田紅芽十七兩緑茶十八兩寗德緑茶二十兩日内西路東北嶺來貨日漸暢旺不知以後能漸濬利源否 
[鷺島潮音]  
　　厦門采訪友人云水師提督楊西園軍門於三月十九日乘官輪船至福州拜會將軍制軍面商公事厦門各官在提督路頭官廳恭送如禮○安溪縣内山素産煤鐵載在志乘惟地方官畏難苟安是以歴久置之不問近日周子迪觀蔡委某明府前往勘騐嗣有某姓呈具禀帖擬訪照從前基隆開礦章程商採官收先責令安溪紳富承辦觀察准之○厦門賭攤素盛近日廣東各賭棍又租賃史巷某屋開設四君子攤甫數日已爲上憲訪聞三月十九日夜半時率役往拘獲住開賭之粤中棍徒三名另有一西人亦被拘住旋卽釋還○打掃街道清理溝渠苦無經費以繼其後兹胡富紳願出資承辦亦善舉也 
[浙省官塲紀事]  
　　兩浙雙穗塲大使缺現奉運憲以候補鹽大使張鹺尹錫九題補候補縣福心湖大令鑑光籍隸粤東歴充要差深爲上游倚重前奉藩憲委赴嚴州府建德地方查看磺務現由差次奉札委赴湻安威坪督辦硝廠大令因專差來杭謝委○署紹興協白海山副桔因公來省面謁撫憲撫標都守俱排隊迎接○江防統帶鮑副戎友章現奉撫憲札飭赴聞堰一帶會操水軍并巡查河防於三月廿四日禀辭起程也○署杭州府林太守到任後嚴禁差役需索署中關防極爲周密深恐有招摇撞騙之人曾經出示曉諭兹又發告示徧貼通衢以防差胥舞弊其大旨云爲招告事照得衙門之設所以衛民而亦往往有爲民間之害者本府下車伊始深恐有差胥藉端索詐家丁護庇差役書吏停擱呈詞代書逾分索資者不論是否放告之期准居民人等隨時指名控告定卽從嚴懲辦至署中需用各物均係現錢賈買並無當差名目如有賖欠等事准該鋪戶來署坐索查出拖欠之人亦子從重加責决不姑寛切切特示○前杭州府陳六笙觀察升任岳常灃道其遺缺例應在通省實缺知府内揀員調補其遞遺之缺前奉諭旨以洪太守思亮補授刻下洪太守已領憑出京於三月二十四日行抵武林次日卽上院謁見撫憲呈繳憑照隨卽出轅詣藩臬巡道各衙門禀見然後拜會各同寅糾士○浙省學政徐季和大宗師考試湖郡聞已竣事於三月二十九日起馬案臨嘉興杭府科試有四月十五取齊之說雖未見有明文然試期想必不遠彼欲高擷芹香者自當磨厲以須也 
[携李餘談]  
　　嘉興訪事友人來函云西塘鎭各店鋪集資建醮懸掛各式燈棚七日並迎神賽會聞於上月廿八日爲始爭奇鬥巧采烈興高頗極一時之盛云○近聞各鄉蠶汛正當眠食之時故桑葉價已漲至一元四五角矣 
[琴臺餘韻]  
　　漢口訪事人函稱漢口前有長江後有長湖土人咸呼爲後湖者卽古之玉帶河也湖一望瀰漫與迤西而來入江之漢水僅隔一堤袤延數十里與黃孝二邑接壤一屆秋冬澄碧漸落頓如滄海桑田到處揚塵湖漘居民喜其平原無際乘間栽種稻麥等物及至春夏之交則外江内河湍急交漲往往一晝夜間驟成澤國邇者湘襄水起内外交攻大有高屋建瓴之勢兼之陰雨連朝積潦汙流不知鴨緑波又暗裏頻添幾尺故前此靑靑滿地者今則汨汨汪洋矣登高極目曷勝人間何世之感現在黃孝一帶夜行船麕集於新堤岸側往來者招招舟子一葦可杭一快事也○三眼橋者漢邑東鄉全地之鎖鑰也與江河之水脈脈俱通每屆春去夏來之候水勢由橋下曲折而進或當盛漲不無受害 
 
 

Page 3

 
 
田畝附近村莊引以爲憂現經鄉董等議將閘門掩閉亦防患未然之一道云○上月二十四日傍晚漢鎭緝捕局憲傳太守屺孫微服潛出帶幹役多名行至靑林樓某妓院中拿獲著名訟棍陳寳亭一名立時解局懲辦有知陳底緼者言伊現在靑林樓二聖祠一帶之娼寮中索財敲詐如楊聾子家客妓余小桂等共計魚肉有百十處事經局憲訪聞因暗地物色拘獲云云○某日元和輪船來漢有東瀛客數人相繼起岸在河街某客棧暫宿翌晨坐四人大轎赴華洋諸官員處分别投帖有知之者謂轎中人卽沙巿正領事官永瀧君久吉也勾留數日又鼓輪直上云○武昌漢陽漢口三埠生齒繁富良莠不齊串騙局賭種種弊端幾於見不勝見聞不勝聞近今世風日下宵小益多竟有一種愍不畏法之徒私充官親人等遇事招摇譚中丞因特頒示張貼通衢眎云爲出示曉諭事照得匪徒招摇撞騙定例厥罪匪輕本部院屢經示諭嚴禁飭拿在案兹房聞武漢地方竟有不法之徒詐稱與各衙門往來代人營求藉此撞騙而不肖者亦卽甘受其蠱惑遂致以訛傳訛誣衊官塲實屬大干法紀亟應嚴拿究辦以示懲儆而肅功令除飭府縣各地方官嚴密訪事外合行出示曉諭爲此示仰官吏軍民人等知悉以後各須自愛毋得藉事招摇並聽人許騙自罹法網如有能查出撞騙之人來轅舉發者無論事在已往目前一經究問屬實卽將舉發者從優給賞如係軍民卽賞銀二百兩候補人員則立予優差一次以示奬勵所有撞騙匪徒定卽從重治罪决不寛貸本部院言出法隨其各凛遵毋違特示 
[南徐攬]  
　　鎭江訪事人函云中國開採五礦實爲當務之急業經奉旨允行飭部通行各省興辦兩江總督劉峴帥前奉部文已部巡道胡芸臺觀察入礦務總辦並札行蘇省有礦府縣一體遵行前日常鎭通海道呂镜宇觀察奉到憲札卽轉札鎭江府曁丹徒縣出示通衢招商開採凡屬有礦山地須延聘精練礦師查勘確實有無何礦報明官憲招商承辦切勿再蹈從前股開礦務有始無終之弊似此實事求是如果辦有成效不特鎭江産礦之區利源司擅想中國地大物博定有取之無盡用之不竭者矣○上月下旬丹徒縣屬東鄉中興橋地方拿獲縱火匪徒一名當經洲董曁洲保等將匪送至縣署宗大令卽飭差看管候訊前日傍晚升堂提案據匪供認縱火三次並傷斃一人大令以此匪殘忍性生罪無可逭當笞大板一千釘錄收禁卽於本月初一日裝入站籠飭差擡赴江干雇船送至犯事地方示衆期限十日仍押回鎭江聽候處治○上月十八日怡私洋行安和輪船在吳淞口攔江沙地方與牛莊輪船相撞不及十分鐘安和竟沈計死者約三百餘人鎭江各號及居戶凡有在滬購物者無　至電報局發電詢問現悉胡大興水烟袋店主人城内胡姓余姓呂姓三子咸在申貿易又孫姓一家在滬繅絲爲活因家信催其回籍故挈同妻子一家三口均乘此船回鎭不料同罹是刼現在各家屬哀痛之餘咸至吳淞江上招魂安葬亦慘矣哉○鎭江府彦詠之太守日前考試徒陽駐防文童事畢兹於四月初一日午刻排導至皇華亭碼頭乘坐官舫由内河逕赴金沙扃試定於初三日取齊○彦太守之夫人於三月二十九日薄暮乘輿出西門詣招商局躉船乘汪寛輪舟順流而下前赴申江換輪至津聞夫人此行係接家報有要事回旗瀕行闔郡各官咸在江干恭送○七濠横街有官井一口附近居民咸往汲取轆轤上下昕夕不停上月二十八日午後有某甲往汲覺井内有物俯視之則一人倒竪其中大驚失色呼人來視經地甲將屍撈起見死者面貌清秀衣服麗都年約三十餘不似寒儉家兒地甲一面雇人看守以待認領一面據情禀官相騐○西門外王家巷某甲性好漁色尋花問柳殆無虚日其妻某氏身懷六甲數月以來腹膨膨矣比鄰有王姓娼寮某校書年華十九秀麗可人甲不覺垂涎遂商諸其妻僞爲錢唐蘇小鄉親也者前晚妓果欵步而來指東話西眉目間已各會意甲以洋銀一元贈一校書神女遂招襄王同入巫山深處次晨妓索資甲堅囊吝破致相口角旣而爭扭其妻出塲詈駡娘子軍各逞雌鋒環而觀者若堵牆甲恐肇禍允給洋事始寢 
[上海官塲紀事]  
　　南匯縣王驛生大令金山縣劉大令元誠崇明縣黃大令傳祺咸於前日來滬拜會各當道至縣署時黃大令　入花廳茗談片刻○日前松江府陳蓉曙太守札知黃大令高取同治上海縣志大令飭禮房書吏購置一部立派丁役齎至松江呈送○昨日爲蘇松太道黃幼農觀察誕辰闔屬文武各官及各國領事咸衣冠詣轅祝嘏觀察欲留各西員筵讌因招集梨園子弟在花廳演劇以侑清觴 
[名醫赴]  
　　靑浦名醫陳蓮舫比部經寍波官塲中人聘往診疾昨晚由上海航海赴甬聞小住數日卽返申江想十洲閣畔又當種杏成林矣 
[南巿述聞]  
　　昨日本邑大東門外　瓜街永和信局内被綢捐局巡丁陳采庭查獲漏捐生綢四十餘件禀知總辦立傳十六鋪地甲令傳諭局主從重罰鍰○昨日洪昇碼頭廣東人某甲所開乾利昌米行由租界中用小車裝運麻袋七百口往南貨捐局司事見而拘拿行主恃强不服將可事痛毆聞已移請縣署提辦矣○前晚某米店夥混名時泉麻子者在洪昇碼頭福興烟館吸烟吞雲吐霧之餘見有二少婦搔頭弄姿　情冶蕩遂向之調戲漸入游詞小船帮中人見之大爲羅皂時泉麻子亦自命爲庸中佼佼者以致兩相口角各奮尊拳旋經地甲阿四天祥出爲喝阻 
[上海縣署瑣案]  
　　前日本邑浦東二十四保一圖地保吳中漢投縣署禀請騐傷晚間黃大令升坐花廳提訊吳保禀稱小的所轄回中玩戶陳金奎抗欠漕糧屢催不繳昨日小的又至伊家催促伊竟將小的毆擊以致受傷當逞兇時小的身畔帶有糧串若干張及洋銀數圓一并遺失大令飭仵作騐得吳保腿上受有微傷諭令回去自行醫治廳候提陳訊明核辦○新閳巡防局員藍茂如二尹飭差解送謝天錫謝樹堂李三及地保金梅亭請訊前晚黃大令提訊之下天暢訴稱小的係江北某縣人向習縫皮爲人修鞋到餬厥口前日途與李遇出舊鞋一雙囑小的修補言明錢六十文後付以八開小洋銀一枚小的找伊錢二十八文伊嫌太少口角被毆小的畏其兇頑不敢與較事後欲投巡防局控訴李聞知又於次日糾集多人簇擁小的至某茶肆爭論偪令小的設筵以請小的不允又被毆至重傷小的因投巡防局控訴蒙局員老爺移送案下樹堂訴稱小的是天錫之父向在南通州知州署當差某日得胞姪文元來禀述及兒子被人擊傷以故來此控訴伏求大老爺伸寃金保禀稱尹等至巡防局喊控後局員藍老爺傳小的至局諭令爲之勸理無如兩造堅執已見均不肯降心相從不得已禀請送至案下李供稱小的係如皋縣人在治下新閘驅車度日某日囑天錫修鞋付小洋銀一角伊僅找錢十文小的因與爭論並未行兇大令飭仵作騐得天錫身上並無傷痕爰申斥再三諭曰本應辦爾裝傷朦控之罪今姑念爾父一再苦求從寛免辦蓍具改過切結始准交爾父具狀領回李笞臀五百下枷號兩月發新閘犯事地方示衆○昨日姚俊卿投縣訴稱治下八仙橋四圖地保夥役吳小弟串同族長姚金南盜賣義地任意將屍棺抛棄以致零胔斷骨暴露荒阡黃大令諭令明白補詞呈候訊核 
[英界捕房二則]  
　　粤人某甲在英界五福里開設雜貨字號往來頗鉅以故塲面闊綽轉掉靈通無如生涯雖廣虧本實多竟成外强中乾之勢端節將屆彌補爲難遂於前日倒閉計倒約六七萬之多内有某槽坊受虧最鉅錢莊三家及各號得悉咸往尋甲早已不知去向嗣在臥房中取得甲之小照一紙遂持至捕房請爲查緝捕頭告以事屬錢債未便准理○捕房拘捉乞丐蓋以其强索硬討擾害居民也昨日亭午有落差捕行經北泥城橋自來火行左近見一人衣藍縷而面塵垢忽忽行走該捕上前拘住乃告以係自來火行之小工已十餘年誰人不識可同往詢問洋東捕疑其說謊希圖脫逃遽掌其頰小工亦與扭毆正在相爭之時有續出之小工多入詢悉緣由不覺大怒各贈捕以老拳無算並欲拖入行中事經洋東得知著同至捕房聲訴捕頭以該捕辦事草率申斥一番將小工釋出 
 
 

Page 4

 
 
[美界捕房瑣事]  
　　虹口周浦路永泰繅絲廠甲罳丙三人雖係可事不知自重每將廠内女工任情調笑女工以其倚洋東勢力莫敢誰何詎廠内有銅匠十餘人短衣窄袖遇事生風與流氓無異昨日上午將放工時因見甲等與諸女工穢語污言不堪入耳遂羣起攻擊三人心不甘服喚二百九十六號華捕到來捕詢悉事爲甲等調笑婦女起見亦有不合因將甲等三人及銅匠八人一併拿解捕房捕頭將爲首之銅匠禁押餘斥釋○怡和洋行之某輪船停泊虹口公和祥碼頭前晚艙内失去小洋刀七打船主函告捕頭立飭包探施奎江查悉此項洋刀共有七人夥竊江北六人粤産一人現已將江北三偷兒拘禁捕房候拿齊然後併送英公堂訊究○昨午有流氓某甲在鐵大橋附近與行人尋釁三百零一號華捕上前喝阻甲反將捕辱駡不休捕怒甚立卽拘至捕房據情禀訴捕頭念其初犯令覊押一天以儆○偷兒楊阿福前經英廨暫發棲流公所看管兹包探施奎江訪悉此賊尙有竊案三起未將原贓吊出因禀知别駕將楊帶回捕房押候查核○西人某甲居虹口百老匯路第二百四十號屋内前晚據說洞門緊閉忽屋内失去鐘表洋銀等計有一百數十元之譜昨晨奔告捕房捕頭允派包探查緝○北四川路第四百五十五號門牌葉姓家前晚被偷兒撬門入内竊去衣服首飾洋銀等物計值甚鉅亦於昨晨奔訴求請代緝捕頭頷之○昨午天潼路有年約四五歲之女孩一口無人認領經二百四十九號華捕領送捕房捕頭飭暫留候人認領○百老匯路第二百五十號門牌外國雜貨店某日被寍波騙子哄去紅花數箱當時告知捕房昨日上午經包探竇如海將該騙子查獲拘解押候吊贓送解究辦 
[添醫施診]  
　　敝堂開診之初敦　内外科七位嗣又請内科酈君雨亭傅君少溪外科忻君鑑山今交夏令症候日多時有應接不暇之勢特添請内科　君德孚針科謝君雲山庶幾疾病堪憐問切可期於詳審補救有術針砭得奏其功能惟是經費日曾度支日絀所望遠近諸君隨時接濟則敝堂無竭蹶之虞貧民免瘡痍之患矣[  滬北廣益堂唐廷桂謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨瑣記]  
　　昨係蘇松太道憲黃幼農觀察六旬榮慶中西各官皆往晉祝英讞員屠興之别駕因於清晨前往追陪至午後始行回署所有早堂各案不及訊判今日又係禮拜故先知照德繙譯不必蒞廨並令各捕房將應解各宁暫停併歸明農解案訊判云○陸王氏生有一子名福生年已弱冠不務正業專喜與無賴爲伍氏雖時常訓斥同耳邊風甚且反唇相譏出言無狀前又與氏爭並將家具摀毁氏以如此違忤萬雖再忍當卽扭至英公廨請爲究辦值日差據情禀知屠别駕著押候訊辦陸王氏隨堂候訊○有孫肇芳者不知何許人曾向梁賢梁仁昆季借過洋一元六角前日梁等向孫索欠不料孫蠻横異常非但不還竟將二梁毆打致受微傷當由一百七十九號華捕拘入捕房轉解到案值日差問明情節入禀别駕著將孫押候訊奪並著原告明白補詞○何桃桃張文惠二人不知因何在途口角經一百六十五號華捕拘送到廨别駕著押候讯核 
[法界捕房紀事]  
　　昨日禮拜六爲公堂會訊之期適法讞員鄭大令欲赴道轅爰同祁繙譯官咨照捕房暫停讞○前晚捕房服役之細崽某甲乘暇往寳心茶園啜茗臨行悮遺眼鏡及烟管於桌上迨至門外猛然憶及回至原處則已不翼而飛問之茶博士一味支吾乃回告捕頭請派包探傳茶博士至捕房詢問茶博士謂烟管被風生一笑樓值堂人取去眼鏡不知如何遺失捕頭令將烟管賠償眼鏡則另賠洋銀兩圓○稽查揭帖已紀報端捕頭將揭帖中牽涉之沈德福交人保出後查得此帖係潮州人黃良德所繕黃向爲牌九司務專以翻天印之技誘人財物本年正月有某甲者被黃設計騙去洋銀一百餘圓沈知而呵斥致在玉露春茶樓口角黃恨之因造言生事謂沈倚通事包探爲護身符是以有恃無恐云云又知黃向充緝私巡丁夥役因於前晚在浦灌守候至天明聞黃匿於八仙橋南畔睦和里遂入内拘獲扭入捕房捕頭略詰情由命押候堂期解請鄭大令訊究○楊州人某甲鷄鳴狗盜之流也屢次犯竊經鄭大令訊懲及釋出又至某姓家竊取水烟袋一枝携至護城河畔某姓冷攤求售由包探拘獲解入捕房捕頭令押候解送公堂請辦 
[江督轅門抄]  
　　三月二十二日陸師學堂候補道錢禀知今日點騐自强軍營官萬國棠招幕步隧第三營記收二百廿四名前管帶淞防副中營候選通判曹德裕到裁撤回署溧水縣馮譽騏辭請補泗州都司朱玉慶叩謝行知請補廣東水師大鵬恊陳廷樑禀知缷代南琛兵船升捕鹽城營守備鹽城營左哨千總劉鎭標辭指分江蘇試用縣丞黃振鵬禀知到省守備朱培成叩謝○二十三日總理兩江營務處候補道桂籌防局候補道曾城内外保甲局候補道章袁支應局候補道唐陸師學堂候補道錢委署九江鎭劉靑煦首府李兩首縣王翁知府沈敦和知州汪喬年知縣閻懋曾均傳見湖廣司主事梅菼到會由京來軍械所候補道楊江西江軍水師撥解鹽餉推補遊擊陳有明到江西解餉來通判張景祜缷署沐陽縣龍璋到交缷回都司林國祥交缷金陵總台官叩謝辭赴都縣丞　贊韶劉旭主簿金枚巡檢唐志鈞張嘉澤從九張松祥奉示驗看均見叅將何心川辭帮帶江南製造局砲隊營補用主簿馮國士禀知接管金陵礮台事江安輸船楊星田澄波輪船王金相禀知修理機器壛到湖南回○二十四日知府沈敦相禀知赴各炮臺放餉前統帶四川督標親兵營兩江候補遊擊徐安聘到安徽來巡檢劉壽蘭禀知縣丞梁本榮於本月二十三日病故○二十五日藩臺瑞巡道胡正任徐州道沈守謙到交缷回釐捐局候補道穆陸師學堂候補道錢下關掣騐候補道楊儲材學堂候補道楊轅下巡查都司劉思進委署靑山營守備朱培成均叩謝都司蘇慶隆黃德興守備王永貴陳春林臨經歴羅眞修均奉示騐看均見三品銜前江西候補府捐升江蘇試用道兼襲雲騎尉劉思訓由湖口來禀知遵新海防例捐升道員指分江蘇試用正任松江府恩興交缷回均到同知劉卓栻通判李士彦知縣秦炳禮戴光禀知丵本畢委署邳州羅宗美調署如臯縣龍璋均謝委福安輪船黃友勝送沈守赴各炮台發餉准補溧水縣殷以恕回常州知縣沈啓字銷通濟門稽查差赴京引見請補泗州都司朱大慶署海門都司左茂勝均辭府經歴王鵬元奉籌防局委隨局差遣指分兩淮鹽知事黃霖到揚州來○二十六日文武各官均禀賀藩臺瑞傳見三品銜指分江蘇試用道兼襲雲騎尉劉思訓見正任松江府恩興見辭進京調署如臯縣龍璋見辭同知余貞祥到上海公幹上元縣王禀知考試奎光書院守備趙則普趙文寳指分福建縣丞丁文瑾由揚來千總木文琴天津來北洋武備學生馮福庚北洋來均到普陀輪船易錫蕃辭赴瓜州拖軍裝船 
[江西官報]  
　　正月十八日候補府許承家缷辦涂家埠卡回宜春縣彭履德禀謝飭知候補府檀球缷辦三湖卡回任貴震辦義寗州茶稅局縣丞周雲往九江代查輪船黃桂芬謝拔委一次行知黃毓琇往上饒催墊欵○二十日知縣王瑞同解九江關餉進京分發知府洪鑾禀到係江蘇人典史勞詩源由贑州候差回賴來濬由武寗程祥藻由分宜俱催墊欵回馮錫光往永新催墊欵喬永昭余本雋商永修洪祖誥俱禀見騐看○二十一日王萬育往九江就醫李祥和由京解地丁回署新淦縣倪廷慶禀請回省就醫以吳城鎭同知王儒楷署理 
[申報舘恊振所經收順直山東湖南賑捐三月廿一日至三月卅日止第八次清單]  
　　三月廿一日秀水閨女李婉貞求父病速痊洋廿元山東帮瑞生祥瑞蚨祥瑞林祥廣祥號謙祥益洋一百元○廿二日程鼎洋五十元無錫張紫珊銅洋二元○廿三日時香居士銅洋二元○廿四日浦祝記爲長子病愈完捐洋五十元朱芬氏洋四元吳宅洋一元祝少平安洋八元施府節省喪費洋三百元○廿五日不書名洋二元阿金轎夫洋一元樂鴻卿家洋廿元○廿六日孫鏡湖送施少欽封翁奠儀移振洋十元鴻運通銅洋三元德豐莊遞來許滌記洋廿元○廿七日亦中銅洋一元○廿八日瀾東清華堂許氏求保合宅平安洋卅元停雲子求合家平安洋廿元勉力子諸凡順遂人口平安洋廿元○廿九日杭州恊興來柳浦潘氏仲棻十八齡童子合助洋十四元溧陽退思齊主人助廣西振洋一百元陸穉臣洋一千元胡子實洋五百元周少薌洋三百元隱名氏洋一百元創朱氏洋一百元隱名氏銅洋一元孫星府遞來南匯營一號艇船正副哨官都司盛光新千總陳清輔洋卅元以上總共收洋二千八百元銅洋九元 
[萬善同歸]  
　　敝堂隨報分送集福捐册茲將二三兩月惠寄各戶謹登台銜於左韋容氏洋十四元恆泰號洋八元廣誠信陶氏兩戶各五元瞿夫人三省堂江西清愼吏葉周氏四戶各四元又三省堂次洋二元鶴鳴山房胡嘉賓兩戶各三元程公舘程善泰安徽相城無名氏汪篤卿陳壽山五戶各二元自求居士餐松飲菊軒孫燦廷敬修堂趙文堂祝淇園靜意到劉胡樹屏胡樹芬無名氏許靜山龍蔭樓楊克明求無病人祈消災人運道堂隱名氏李翰卿何得厚李芬齋郭紹緒存素堂王廿二戶各洋一元無名氏八角柔嘉女士姚雲門鄭漢泉倪佑之眉山氏王錦屏劉同文于瀛川八戶各洋五角尹徐氏施姚氏梁灝氏務本堂四戶各洋四角馬福裕馬福頤湯浩各錢三百六十湯筱吉湯吉慶湯順貽湯清各錢一百八十無名氏兩戶各一角宋晉泰靛號次洋二元藥水小洋十四元八角無名氏次洋一元共計洋九十二元六角次洋五元藥水洋十四元八角大錢一千八百文[  滬北廣益善堂唐廷桂謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年三月二十六日京報全錄]  
宮門抄○諭旨一遵錄前○教職單○東撫李奏署任總兵現已服滿仍請實授摺○開缺陜督楊　奏揀員借補都司摺○又奏委署道府片○又奏委署州縣各缺片○粤督譚奏特叅貪劣各員弁請分别革究摺○又奏請開復通判革職處分片○又　奏揀員升補叅將　○豫撫劉奏報交卸兼署河督篆務日期摺○三月二十六日禮部宗人府欽天監廂紅旗值日無引見○　貝子載瀛各假滿請安○承侯因伊弟以侍衛用謝恩○景泰桂山謝左右監副恩○熙貝勒橚貝子錫侯各請假十日○阿公請假十五日○信侯官祥各續假十日○彭見紳預備召見○召見軍機彭見紳○皇上明日申刻由頤和園還宮○光緒二十二年三月分教職單教授奉天昌圖朱勳成順天拔雲南景東董閶臨安舉正諭奉天興京王嶲先順天江蘇靑浦陳志堅蘇州山西代州秦撫岐太原遼州劉振德霍州陜西郃陽汪炳熙漢中富平王燦林同州三原黃玉堂興安甘肅靈州王式金蘭州湖北安陸蔡黎先黃州黃安余益杞武昌浙江金華謝煒紹興湖南桂陽鄭業鴻長沙益陽鄒振麟岳州廣東澄海陳輔清廣州德慶梁慶奎廣州俱舉陜西南鄭王廣年綏德優訓導安徽銅陵程秉釗徽州山西偏關張金鑑太原靈邱李恒朔平河南武安張加會開封修武高景浚衛輝江西瀘溪徐敏德廣信廣東平遠汪心鑑廣州四川慶符江濂重慶俱舉湖南鳳凰廳鍾朝生永順恩廣西恭城范錫朋桂林優武宣羅梓材平樂挨四川隆昌盧銘昌雅州挨復諭直無極張伯賡順天廪遷安張省三河間歲江蘇蕭縣路明昇江寍拔河南泌陽張玉德衛輝廪甘肅寗朔李桂芳固原恩武威李英平凉恩廣西馬平李樹藩桂林廪四川東郷陳鴻年叙永廳副仁壽張世江成都副復訓直隷保定張其梧天津山東恩縣孫肇勲濟寗河南河南蕭培元南陽新郷申纘庭汝州俱廪河南太康韓培梓開封挨山西陽城李名高太原歲湖南武岡王景崧長沙附○○降二級留任又降二級留任山東巡撫臣李秉衡跪奏爲總兵先因丁憂改爲署理現己服滿籲懇天恩仍准授爲實缺以資整頓恭摺仰祈聖鑒事竊記名提督登州鎭總兵臣章高元於光緒十九年十一月初九日因親母何氏在登鎭署内病故係屬親子例應丁憂開缺回籍守制當經調任撫臣福潤因該鎭督建膠澳砲臺工程緊要會同大學士前任北洋大臣直隷督臣李鴻章奏請改爲署理在任守制於光緒十九年十一月二十九日欽奉硃批章高元著改爲署任餘依議該部知道欽此欽遵轉咨在案兹該鎭自光緒十九年十一月初九丁憂之日起不計閏扣至二十二年二月初九日二十七個月服滿咨報前來臣查該鎭章高元久歴戎行治軍嚴整爲提鎭出色之員上年統領嵩武軍廣武等營調援出關嗣撤防回東駐紥青島一帶布置巡防深資得力且在東年久於沿海情形尤爲熟悉現旣咨報服滿合無籲懇天恩俯准將章高元銷去署理字樣仍實授登州鎭總兵洵於防務方均有裨益除咨部查照外謹會同北洋大臣直隷總督臣王文韻全詞恭摺具奏伏乞皇上聖鑒訓示謹奏奉硃批另有旨欽此○○太子太保頭品頂戴開缺陜甘總督臣楊昌濬跪奏爲揀員借補都司要缺以裨營伍恭摺仰祈聖鑒事竊臣接准兵部咨開甘肅提屬硤口營都司沈貴祥病故遺缺係第四輪第七缺輪用儘先人員令卽揀選合例人員請補等因臣隨在於留標候補儘先人員内逐加遴選查有留陜甘儘先補用遊擊鍾官福樸誠幹練以之借補斯缺實堪勝任亦與部章相符合無仰懇天恩俯念員缺緊要准以該員鍾官福借補硤口營都司員缺俾期得力如蒙俞允甘省現有軍務應請飭部先給署劄俟軍務大定卽行給咨送部引見以符定制除查取該員履歴清册送部外謹會同署甘肅提督臣張永清合詞恭摺具陳伏乞　皇上聖鑒訓示謹奏奉硃批兵部議奏欽此○○楊昌濬片再准調西寍道聯魁應卽飭赴新作遺甘凉道篆務查有凉州府知府王傚明白安詳堪以委署遞遺凉州府員缺查有儘先候補知府羅鎭嵩堪以委署各專責成除分别檄飭遵照外理合附片具奏伏乞聖鑒謹奏奉硃批吏部知道欽此○○楊昌濬片再武威縣知縣彭福孫捐升遺缺查有皋蘭縣知縣張祥會堪以調署所遺皋蘭縣員缺查有試用知縣姚世貞堪以委署寍州知州蔣履晉病故遺缺查有卸任岷州知州惟曾堪以委署署狄道州知州黃壽丁憂遺缺查有候補知州趙諭堪以委署平凉縣知縣唐受桐調省遺缺查有候補知縣劉廷璜堪以委署通渭縣知縣楊宸謨調省遺缺查有崇信縣知縣楊培之堪以調署遞遺崇信縣知縣缺查有候補知州李篤慶堪以委署古浪縣知縣黃炳辰調省遺缺醒有候補知縣易䇿謙堪以委署靖遠縣知縣劉子喆調省遺缺查有卽用知縣阮士惠堪以委署海城縣知縣柏以麗撤任遺缺查有補用知縣楊廷槐堪以委署階州西固州同杜紹勳因病請假遺缺醒有候補州判李忠翰堪以委署據布政使曾鉌署按察使周綬會詳前來除批飭分别給委外理合附片具奏伏乞聖鑒謹奏奉硃批吏部知道欽此○○大子少保兩廣總督兼署廣東巡撫世譚鍾麟跪奏爲特叅貪劣各員弁請旨分别革究以肅官方恭摺仰祈聖鑒竊照廣東賭風最盛向恃各衙門得規縱容而武營爲尤甚上年奏明嚴行禁革入冬漸有私開臣復出示嚴禁查有現任都司杜金衢縱匪開賭物議沸騰業已將其撤任相應請旨將花翎副將銜補用叅將現任候補遊擊廣東廣州恊左營都司杜金衢卽行革職又新興縣桐村汛外委張亮有誣良爲盜索賄滋擾情事據肇陽羅道吳仲翔禀揭當恠該外委撤任提解來省應先行斥革發廣州府審明擬辦又試用府經歴徐乃昌委辦西河口釐卡違例苛罰據釐務局司道查實詳叅應請一併革職以肅官方除咨吏兵二部外臣謹繕摺具陳伏乞皇上聖鑒訓示謹奏奉硃批另有旨欽此○○譚鍾麟片再候判黃贊勳前代理樂會縣知縣任内徵存正雜欵穀價銀六百四十餘兩米四十餘石迭催未解業經前撫臣馬丕珤會同奏請革職勒限叅追欽奉諭旨轉行遵照去後兹據布政使張人駿署督糧道閻希范會同交代總局司道詳稱該員叅追後陸續將欠解銀米完解清楚請將原叅革職之案具奏開復等情前來臣覆核無異相應請旨將前代理樂會縣事候補通判黃贊勳原叅革職之案准子開復臣謹附片具陳伏乞聖鑒謹奏奉硃批著照所請該部知道欽此○○太子少保頭品頂戴兩廣總督臣譚鍾麟跪奏爲揀員升補叅將恭摺仰祈聖鑒事竊照廣東平海營叅將郭顯廷遺缺經臣查明歴奉已滿之遊擊梁國桐於此缺人地不宜仍以水師提標右營遊擊武永泰奏請升署兹准部駁旣有歴奉已滿人員應照章請補隨時察看揀員對調所請以武永泰升署之處仍毋庸議等因咨行前來伏查水師與陸路不同宜爲缺擇人部臣必欲以梁國桐升補自應照議辦理查陽江營遊擊梁國桐年五十一歲廣東廣州府香山縣人由行伍遞補水師提標左營遊擊調補今職光都十八年十月二十二日接劄該員水務久歴並無在外省軍營叅革朦保情弊合無仰懇天恩俯准以梁國桐升補平海營叅將俟部覆到日給咨送部引見並由臣隨時察看辦理謹會同廣東水師提督臣鄭紹忠合詞繕摺具陳伏乞皇上聖鑒勅部核覆施行謹奏奉硃批兵部議奏欽此○○頭品頂戴河南巡撫兼署河東河道總督臣劉樹堂跪奏爲恭報微臣交卸兼署河督篆務日期仰祈聖鑒事竊臣上年十二月間欽奉恩命兼署河東河道總督當將接印日期及赴南北兩岸查勘工程防護凌汛各情形先後　奏報在案旋奉部咨議覆御史胡景桂條陳有以山東黃河歸河督管理河南黃河改歸巡撫兼管之奏奉旨允准臣正在核辦間接准新署河臣任道鎔電稱欽奉廷旨任道鎔仍著馳赴河南將現在應辦工程認眞經理欽此兹任道鎔行抵豫省擇期二月十八日接印臣於拜摺後卽將河督關防文卷等件委員齎交任道鎔接收臣卽於是日交卸兼署河督篆務所有河南黃河現在應辦工程自應由該署河臣遵旨經理理合將交卸河督篆務日期恭摺奏報伏乞皇上聖鑒謹奏奉硃批知道了欽此 
 
