# 1883 - 86 - 4903561

 

Page 1

 
 
[四書味根錄出售] [  點石齋主人啓]  
　　啓者本齋用石印照相法所印各書不特字樣縮小以便行篋携帶並務求點畫分明俾閱者不費目力此固久爲海內文人所賞鑒無待贅言茲又將圖書味根錄飭工照印其字雖較原本略小然仍縷晰條分無論童叟卽燈下亦堪彼誦兼之紙色潔白墨光濃淡相宜裝潢亦極精雅現約於三禮拜後卽二月二十外當可出書欲購者祈屆時至三馬路大禮拜堂南首申報館間壁申昌書畫室購閱各外埠由賣報人代售此布 
[新印字畫出售] [  點石齋主人啓]  
　　本齋用石印照相法近又印得散蔭甫太史篆書奪在堂銘出售計每堂十條價洋二角五分如欲已裱者另加洋六角又印得王蕓階先生着色散甫人堂每張價洋二角裱好者另加洋三角上海售處在申昌書畫室各外埠悉照舊處 
[論鴉片有可禁之機]  
　　鴉片之流毒中國誰不知之中國之人無論君民上下知愚賢不肖孰不欲禁絕鴉片以免厥害然而其勢有所不能者一則以中國旣收鴉片之稅又何能禁鴉片之來旣收稅則卽不得禁人之吸食而外洋亦以此爲藉口而進口之土年年加多有增無减於是乎中國竟成一鴉片之世界其有癮者則日增月盛今日吸一錢明日吸二錢加之不已不至於枯瘠不止其無癮者亦以此爲時路之趨今日入烟館明日入煙館不至于上癮不止一家之中有一人吸烟則效其尤者漸衆雖有佳子弟亦共趨於下流一鄕之間有一二吸烟者則風氣漸開少壯之輩咸欲爭相則效排而至於一邑一府一省何莫不然官塲中則近來烟禁稍嚴言官等又復時見陳奏故尚少有槪見然十中之一二亦正不免若夫幕友門丁差徒胥役則十中竟有八九矣武營之中烟禁最厲然營官之有癮者殆較多於文員兵丁之有癮則或不若差役等輩之夥至若生意塲中則小夥學徒掩耳盜鈴偶借烟榻爲偷閒之所尚不敢公然臥遊其大夥跑街出官等類則十中已有六七矣降而下之至於食力者流宜乎無此閑錢妄而不知此等人畧有數十文在槖則卽向短帘竹榻之間消磨𣌿刻以爲借此可以充精神長氣力故若輩之吸烟者十中居其八九而婦女之流亦且以吞雲吐霧爲能事如是而尚思設法以禁之鳥可得哉說者以爲革人之吸烟者多大都由於鴉片之進口者盛如能使外洋進口之數逐年遞减則烟將漸少而吸者自稀此言亦近似有理但恐外洋有此一宗大利其肯逐漸减少以自失其利源乎說者又謂現在外洋亦有戒煙之會明知鴉片之流入中國其爲害也滋甚故欲爲此會以禁烟議院中人亦有奐于此會者或其事機有可轉移然竊以爲外洋之創爲禁烟之會無異吾輩之屢爲戒煙之說華人戒煙之說或詩或歌或深或淺或抄錄分送或刊印持贈幾於遍滿天下而卒無濟于事其戒煙之藥種類紛紜戒烟之方所在多有而華人中之能戒絕者究有幾人豈華人戒烟之書果不及外洋禁烟之會乎或又謂外洋有此會則可以禁煙不出口勿以毒物禍中國是固可以阻煙之來路然禁烟之會外洋自創始以來至今歴時已久曾不聞其舉行一事籌設一法則亦空言無補聊備一說已耳吾以爲烟禁不開尚有顯違禁令者至今日煙禁之地已久而欲圖爲禁煙之舉不亦難而又難哉雖然不可謂禁煙之無其機也印度以鴉片爲大宗生意利市三倍故中國雖欲禁止而印度决不肯從然鴉片之利雖厚而其足以害人則印度亦未嘗不知也假使舍種鴉片而外印度別無可以謀利之方則亦不足爲怪乃近閱各西報見印度所出之茶其運往英國美國等處者一年多於一年相去竟至有數十萬數百萬之懸殊其所出之棉花亦復蒸蒸日上麰麥之運往他處者亦倍蓗於曩時由此觀之印度之地土所宜固不僅鴉片一物可以得利同一得利則與其種害人之鴉片以求利何如種利人之茶桑棉麥以求利之爲愈乎譬之屠戶放下屠刀立地可以成佛譬之妓女一經從良卽曰入門爲正印度人苟知他種之利日漸興旺不下於種鴉片則又何苦而務以鴉片之種爲得計致貽禍於中華也哉外洋有禁煙會是外洋已知鴉片之害印度他物之產不下於鴉片是印度亦不必專以種鴉片爲利當此之時苟中國遣一介之使爲之暢發而闡明之以與西人相商則西人亦何樂而不從耶故曰禁煙有其機也 
[本館自己接到電音]  
　　○本館於昨日接到在津友人專發電音到本舘內有二月初三日　諭旨六道敬謹譯登○二月初三日奉　上諭兵部尚書着瑞聨調補工部尚書着麟書調補額勒和布着補授理藩院尚書未到任以前着麟書暫行兼署欽此同日奉　上諭瑞聨着充武英殿總裁欽此同日奉　上諭福錕着調補戶部右侍郎兼管錢法堂事務貴恒着調補刑部右侍郎禮部右侍郎着嵩申補授欽此同日奉　旨正白旂蒙古都統着烏拉喜祟阿補授欽此同日奉　旨𤍠河都統着恩福補授欽此同日奉　旨粵海關監督仍着祟光接管欽此 
[烟土滯銷]  
　　○字林西字報載有北京西人來信云去冬外洋運到天津之鴉片烟士留滯不銷絕無過而問者蓋緣黑龍江等處近來栽種鶯粟其所收之漿足稱上品倘再能用心培植則可駕乎印度烟土之上故印度之土雖跌價而亦無人問及也 
[傭人爲亂]  
　　○本月初二日倫敦發來電報登諸晉源報中言法京有傭工之失業者五千人忽然滋亂嗣經巡捕驅逐拘獲甚多初三日又有電報云該傭人旋復逞亂欲將議院拆毁巡捕又竭力　拿據內部大臣言亂人已被圍住矣 
[陪都政令]  
　　○奉天府寓居之西人致信於字林西字報錄寄該處官府告示數帋一係議增鹽厘該處之鹽每石六百斤向係抽厘金二錢四分今加至四錢八分一係禁門兵竊煤該處凡有載煤及媒屑進城者守門之滿蒙各兵必强取之視爲陋規故現在下令禁止如有再犯當科以盜竊之罪從重懲辦一係禁辛耕牛凡牛之能耕田及方產而有乳者皆不許宰殺惟蒙古之菜牛則不在禁例一係禁浮葬蓋該處近多盜棺之賊往往開棺見屍剝取衣飾并含殮金銀故令掘地深埋免遭開挖也此外尚有數項禁令因無甚關要故畧之 
[法使言旋]  
　　○西報言聞得法國駐華京公使現經法國傳電召之囘國緣法公使與李傳相商辦安南一節近 
 
 

Page 2

 
 
日法國各部大臣皆另易新員咸因此事有所不愜故召公使回國一俟接仟使臣抵京卽當啓行遄返矣 
[穗垣近信]  
　　○廣東無雨已六閱月頗有充旱之患已屢列報兹閱香港西字報載有廣省消息言近日已獲渥沛甘霖雨勢滂沛計有一點鐘之久其間二十分時直如傾河倒峽十分酣足雷聲隆然響震四野當雷震時試處船上皆懽聲雷動作響助威葢俗傳春雷啓墊諸穢皆從此消除故草不歡欣鼓舞也該報又言去冬廣東天氣沍寒近北一帶積雪盈寸田間生植頗有凍壞者 
[緝私滋事]  
　　○安徽舒城縣之西鄕距城稍遠俗敝民貧往往習爲私梟成羣拒捕去冬有緝私巡勇六人履其地適私賑未歸勇等遂姦其婦女該處人衆將此六人者戮而焚之旋經鹽局查知底細移文舒城縣索緝兇犯縣知入虎穴探處子之難爲力也不得已誘該處董事交出兩人許以寬免乃旣至縣則械其首而梏其手足衆悔被紿且怒詣縣陳請縣敺而逐之衆益怒歸卽墮某董事之家築圍砦豎旗幟居然稱戈比干登琕守禦以待來者舒城縣深知野性難馴且居甌脫之間誠恐滋禍星夜據實通詳安撫裕大中丞立撥兩營前去彈壓於正月初四日由皖啓程兵旣蒞縣縣官復曉民以禍福諭以利害衆知省垣已命將出師螳臂烏足當事遂各爲解情願自首獻四人請罷兵衆亦釋鉤持鉏以趨春事仍由舒城縣爲之轉圜調息故現在滋事之處已平靖矣此事前曾於晉源報中見其梗槪兹因皖友所述較詳故再錄之 
[謀財害命]  
　　○嗟乎人之營營於天壞間者孰非爲財也哉然而財可以作福亦可以招禍財可以庇身亦可以喪身觀於營口友人所述一事頗足令人寒心矣某甲者在某油坊司出納之籍歴有年所該油坊爲營市之巨璧開創至今約有五六十年而貿易塲中沾染陋習往往有偷稅之事去年春夏間該坊雇舟裝貨乘隙而動免輸稅金三千有餘外人無知之者而甲則身在局中早已心爲識之近因用不守繩墨該坊遂下逐客之令甲因此懷恨密抄其偷稅貨數底帳携之而出寄居五台子地方之某乙家某乙者海城人也舊家中落時時爲人揶揄前年遂自海城遷居於此其爲人也非不學無術者可比且又捐貲爲司馬某油坊之主人曾遭訟累乙爲之解紛事畢而酬以金自此以後乙因主人之故時往來於某油坊漸與甲欵洽且乙與甲本同姓遂聨譜牒焉當甲之出油坊而至乙家也乙因事入都僅留二子在家甲因謂之曰某處有一大利市汝能爲我掉三寸舌我當贈汝千緡乙子稱甚善細詢其故甲取所抄偷稅貨帳示之曰汝待此往見某油坊管事者言我欲控於某署爲汝攔阻則彼必懼而挽汝說合如此則事可成矣然非二千金不可乙子允之遂往一設而成某油坊願出四千吊而另以五百吊酬乙子乙子不受歸以告甲盡以入己槖乙子亦不與計較然藴利生孽甲之財由此得甲之命卽由此喪矣盖甲之叔與舅皆爲庖人前曾有德於甲忽聞甲得儻來之物遂相率而來同甲乞貸甲峻拒之叔與舅大怒曰汝視錢如命我當取汝之命言罷逕去不意次日夜間甲竟死矣及天明乙之僕持盥且以往則門尚扃而窓已開但見甲腹裂腸出反接其兩手而緊縛其雙足頭則懸於脊間血污滿身乙僕見而大駭奔告乙子乙子率衆往視則炕沿有舊廚刀一柄鐵朽而鋒鈍口缺如鋸若用此以刲割則當夜豈無呼痛聲以此哄傳遠近莫解其故而乙父子素以長厚稱斷不下此毒手人皆不以爲疑所疑者甲之叔舅臨去時曾出惡言乃呼其舅至令視死者其舅願與甲子同往報官甲死之日在去臘念五夜迨念七日晚乙亦由都回家家人告以甲之死乙爲之淚下念八日午刻盖平縣徐明府詣騐乙　跪案下請爲昭雪明府置之不顧惟騐得該屍係先刲腹而後绑缚再砍其手騐畢令乙父子在家度几俟過初五日自行投縣候訉又拘甲叔到案細加研鞫見其貼身小衫上有血痕一點嚴鞫之則以烟筒油漬對乃將甲叔收禁以俊訊供如何容探明再錄 
[虐斃養媳]  
　　○天津城東十餘里之黃庄有黃某者務農爲業生一子一女女已嫁人而子則聘某姓女爲婦尚未娶也而某因貧故無以養女俾就婿家食卽俗呼謂童養媳也入門見憎於其姑及其夫姊媳無可憎憎其貧也於是朝捶暮楚食不飽而衣不煖時或餓甚則竊飼豕之食以充飢腸而夫姊歸寍則苛責尤甚於姑鄕隣皆竊非之而媳仍以婦道自守刻下年已及笄猶末賦好逑之什去臘中旬夫姊在炕吸烟坐視弟婦縫翁衣適隣媼入門閒話見媳針⿋極口稱賞不料益觸夫姊之怒謂似此戝婢焉能作好生活手持烟袋當頭一擊適中要害媳由炕沿倒地遽爾昏絕隣媼懼而走避夫姊見媳如此忽生奸計急將屍携投水甕遂出門呼曰弟婦投缸死矣不料隣媼早已播扬其事街隣聞之無不髪指而媳之父某知女死於非命遂邀同親族男妇百数十人尋黃問罪値黃父子外出其姑與夫姊預謀避藏之所而里中無一納者不得已匿於村外柴草堆中迨屍親到庄擲碎器具拆毁房舍仍欲得黃女而甘心知其有婿家將往覓之有好事者以頤指柴堆屍親乃扒開柴堆將二人拉出剝衣揪髪針錐交如幾至體無完膚鄕隣向前排解二人始得鼠竄而去屍父欲鳴諸官經衆婉勸並許以花棺錦衾𣩵殮其女事遂寢嗟嗟養媳固銜恨柱死而黃某亦破產傾家矣世之虐侍其媳者盍以此爲前車之鑒 
[竹西碎錄]  
　　○揚州西門內有螃蟹巷焉此地多貧家小戶施姓者舊家子也中年温飽老大無成不得已偕其要子檢拾碎布糊表成片以爲餬口之計然其收拾字帋尤有宿癖元旦出門見厠中浮一楹聨匍匐拾之先足墮厠幾至沒頂人皆掩鼻而笑之上月十四夜二更許施啓戶小溲見一白兎依依足下施欲俯而擒之兔乃奔急逐之入瓦磔叢中而沒施卽　家呼其妻子往掘之得一枯樹根竭力拔出則其下有一大罈纍纍者皆白鏹也急舁之歸更夫某見而問之施與以一錠戒勿言次日更夫持銀爲錢錢舖疑爲竊因詰之其事始洩有老於是鄕者言掘墁之地卽施祖之故址也此罈亦施氏故物耳○東關街胡姓家小康生平無所事事惟以課徒爲業有二子亦繼父業上月十八晚招二三友人小飲於家薄醉而散父子皆就寢至三鼓聲忽聞在外之男僕大呼有賊在內之女僕亦狂呼應之胡與子皆驚起操杖而出而令婦女擊銅盆以助聲勢僕本鄕愚執梃前驅見大門已開衆卽奔出僕爲凳所絆跌伏於地齒墮血流而賊於屋上飛瓦數片頭顱幾碎衆隣聞聲齊至未見　賊而胡之主僕皆臥地不起急扶入室所失約値百緍次晨卽訴於保甲局猜爲追緝噫保甲如故而盜賊橫行虎兕出柙是誰之過歟○舊城牛緑巷內有朱翁者家道小康中年後始得一子夫婦皆好施去冬妻逝翁早則出外暮則歸家而其後門臨文風河每見門外有冥鏹灰一堆間有血跡數點甚以爲疑遂伏而伺之至二更後見一賣魚者手携冥鏹一串焚化於門外叩首長號而去翁追而問之其人泣叩云我姓王邵伯人賣魚爲業家中只一老母我年三十四歲去秋一病不能貿易母子束手待斃汝家夫人贈我青蚨五貫母子二人得有今日皆汝家夫人之所賜也自從夫人棄世我無以報故每夜必在門外焚化冥錠以表區區之誠翁聞之悚然起敬延之入室且謂之曰爾若需錢貿易不妨告我王泣謝而去人皆歎朱之好施而重王之不忘德也○楊某者山東人也早歲從軍後遂家於揚州之新城娶妻生子矣而時値承平兵革不用楊乃貧薪以自給性雖粗魯而品頗純正鄕里咸信之去歲杪有人携黑布面花羊皮馬褂一件索價數千文楊貪其價廉遂購之意得甚新年穿所購之褂各家賀年忽遇一人熟視不已始則賛其衣之好繼而注目細視忽袖出鐵索摯楊夫楊大驚且號其人云我是縣中捕快祗因此案大受厥累今　此案破矣楊歴訴購衣之由其人不聽楊大哭且欲自戕正在喧閙忽對面來一人負棉繩一束楊卽指之此衣買自伊手卽扭定不放其人亦用力助楊又見來人所衣背心一件亦失單中物遂拘至衙門一訊而服楊乃得釋馬褂則已諸案矣論者謂此案之破可謂巧矣否則李供桃僵楊之寃 
 
 

Page 3

 
 
何由白耶○揚州風俗不論大家小戶廚房中皆有一小缸以盛冷粥剩飯及一切唾餘之食名曰惡水而鄕人則於每日清晨挑桶入城沿門收買歸以餵豕所得微價乃廚役灶婢之　餘主人不過而問焉然此等鄕人良莠不齊其乘間行竊寔有猝不及防者前日舊城中陳公館有鄕人入廚下倒惡水而出其時甚早怱怱而行此至大門閽人見其神色倉皇喝令止步鄕人不答閽人知有異追至街頭止其担搜其腰無有也鄕人大肆炰烋旁有黠者以竹桿測其桶竟得古銅鼎及燭台一對卽廳前所供也蓋此人由廚入廳取置惡水中以爲人必不覺而不意爲人所窺破於是將鄕人交地保噫鄕人自以爲智而適以成其愚人果可以妄作乎哉○鴉片煙之爲害盡人而知之前日揚州舊城西大街路斃一人衣服完好形容枯槁年約三十餘歲側斃於道旁見者驚駭卽告保甲局委員親往視之搜其懷得家信一封係致其胞兄者書中之意大約謂目下已決意戒烟用林文忠公之方不計死生背水一戰如能戒絕尚有相見之日否則請從此逝弱妻穉子幸撫存之云云其信面則寫送池州府城學前街王德𤲅收啓字樣揣其情形想係持信交局行至半塗癮發而斃者委員於是飭暫收殮而寄此信於池州待其兄來歸𣩵故里噫煙霞痼疾深入膏盲後雖悔之嗟何及矣其死旣慘其心不更苦哉 
[拐騙類誌]  
　　○正月二十日京口襄渡碼頭有男女二人渡江男操湖南口音女約十七八歲不施脂粉而容貌頗妍登岸時適爲砲船上之兵所見以其壯男幼婦跋涉關河况無僕婢又無行李心頗疑之又見女之齒穉而色麗也該兵遂肆意調戯問女何往不答問女何來不答問同行者爲誰亦不答而意熊瑟縮似有不敢告人之隱該兵見此情狀轉益疑之乃將男之髪辮扭住俱不能𨓜而又多方嚇女女始自言仙女廟人與同行者並不相識亦不知何以惘惘然隨之行猶記我在家時因事往親串家行至中途忽被此人以手摸我面我卽不省人事次日心始了了而離家已遠此人言明送我回家是以同行至此該兵聞之以爲拐匪無疑也乃將男女二人交地保送縣而致信於女家令其父母來領想此種拐匪送縣後必當嚴辦也說者謂若非該兵之調戯則拐匪之機關不破而女之墮溷飄茵尚堪設想耶然則拐匪之不幸正此女之大幸也夫○又西門外巴巴巷有邵姓者生一女甫九齡爲外而慧中父母愛之如掌珠令於桑巷穆姓家學薛夜來之術晨則往暮則歸均以婢媼伴行所以護惜之者逾於尋常一日傍晚忽有素不相識之老嫗至穆姓家謂女曰舊媼不暇來囑我代行伴汝歸家也穆姓家固未之疑卽令女歸而女忽欲溲漲且素不識老嫗不願與之同行老嫗知其意又恐邵姓舊媼來則機事敗矣乃拂衣竟出回顧女曰稍遲我再來及老嫗南去而舊媼卽來女遂與之偕返詢之父母亦不知老嫗爲何人其爲拐匪也明矣苟非女之警敏捷不墮甘彀中哉 
[議裁監工]  
　　○福州船局輪機廠去年因製造快船須增置刨床添募良匠曾經禀請批准在案嗣因交總監工核辦刨床不允增工匠不卽募遂將要工躭誤欲省費而反多虛費近日衆議將總監工一席裁撤不特年中可省薪水銀數千金而且一切工程亦可由廠員徑叵提調星使免得總監工從中作梗云 
[新設馬車]  
　　○閩省廈門近雖生意冷淡不及曟年然洋商之客居者實繁有徒對面之鼓浪嶼洋樓林立約百餘間依山而居頗饒𨓜趣年來新設馬車固無上洋之多然有開必先當必日增月盛也 
[善門難開]  
　　○士大夫好行其德見貧困之人而解衣衣之推食食之此誠不可多得無如豺狼其心者終不免鬼蜮其行此有心人所扼宛而嗟也恒某者漢軍正黃旗人也父爲兩淮候補大使父歿後恒卽卜宅於揚州年三十許性豪俠善技繋慷慨好施有朱家郭解之風焉小教塲空地謀食者羣集於此而賣拳棒者尤多入春以來雨雪連旬若輩遂無所覓食有河南人徐姓者素與恒相識至此乃踵門求乞恒見而憐之給以衣食又令其宿於柴室中暇時與之較槍棒意亦甚得且爲之說項於某委員隨解京餉行有其矣乃恒則竭誠相待而徐則野性難馴一夜忽跳院墻人內室而恒適大醉徐遂盜其衣物而去次晨始知被盜急全外院覘徐則已不知何往忽見屋角有衣襟爲風吹動登梯視之乃恒之皮套褲也家人忿極卽欲追捕恒喟然曰自貽伊戚夫復何尤追之未必卽獲獲之亦未必得贓觀此情形非一人所能爲其黨羽伏伺久矣何必與匪徒結怨然彼以怨報德終必破案我能容之天能容耶衆於是服怛之量而益信若輩之絕無善類也 
[諭種牛痘示]  
　　○會審分府陳爲出示曉諭事照得本分府於光緒五年分禀蒙前道憲劉批准在新閘大王廟後建棲流所收養貧病無告流民諭董經理迄今數載尚稱妥善除延內外科醫生常年施診外又於七年分添設牛痘局以便西北鄕民就近傳種先此示諭在案兹屇春暖施種之際誠恐鄕民未有周知合再出示曉諭爲此示仰諸色人等知悉如有幼孩及年已成童並未出痘者前赴新閘瘦流所牛痘局報名掛號以憑傳種實爲保嬰良法毋得觀望切切　一嬰孩初生半歲以後成童者皆可傳種牛痘惟忠他病者不能傳種　一牛痘種在兩臂不過數顆小兒飲食喜笑一切如常不必服藥避風旬日之間卽可載功　一欲種牛痘者先行赴局掛號由局發給號單候種至第八日必須赴局復看如有欲延至家診種者另送酬資不定數目由掛號時由局定期　一赴局種牛痘極貧之家每兒給錢一百文以作購買香菌蔴菇魚筍發物之資催助灌漿　一足漿後來局復看給錢二百文以爲菓餌之費稍示周恤俾廣流傳 
[徘徊歧路]  
　　○虹口靖遠街弄內四通八達之地也故匪類易於遁跡日前有鄕人某甲至滬瞻望左侯相之旌旂觀畢而回行至弄口突遇一人呼其名而招之甲曰素昧生平何以知我其人笑曰我與爾所居不遠何竟忘耶甲尚茫然其人卽以茶葉託其帶回甲言無物可裹奈何其人令甲將布長衫卸下以裹之不意甲之長衫袋內有錢二百餘文遂與茶葉一併裹好其人又言有物在弄內亦欲燒君帶回遂携包去而囑甲在弄少待甲信之立待良久其人不出甲始詢諸隣家則此弄固歧路也入弄尋之蹤跡香然懷悶而歸假令楊朱而在得毋爲之灑淚否 
[縫工作賊]  
　　○前夜鐵路西首四百六十六號房屋有賊於墻外穿穴尚未挖進適被巡街捕持燈照見趨而捕獲之搜其身畔有剪刀針箍等物頗似成衣匠卽解入捕房云 
[英界公堂瑣案]  
　　○童德桂稱被寍人高阿四竊我書卷是以交捕請究又有錢阿清稱失去洋琴一只亦被高阿四所竊亦請追究高阿四供行竊該死只求施恩陳太守判高阿四押候過堂笞責荷枷一月發頭門示衆贓交失主分別認領○田阿三稱失去時辰表一隻曾報捕房經包探緝獲竊犯李阿紀搜出押票一帋計押洋七元半已被用去洋二元半尚存五元當卽吊閱果係我之失贓故特到案請領字阿紀俯首無詞該押舖亦來請追押本陳太守判押李阿紀二月表給田阿三領去起案之洋五元給償押本 
[𠪇語請教]  
　　○幸而獲之坐以待旦　散軍　一點勇猛之氣　落地　隱膳　不　阮籍之待人也厚　遙看落紅成陣風飄萬點正愁人　以上各打俗語一句　蕊榜　片雲頭上黑　黑水洋　以上各一器皿　敬止軒主人哲臣氏撰○頭品頂戴　字一捲簾格　八虎闖幽州　古人名　棄連抱之材　四書一句　口　古地名　鼎鐺玉石　古人名　飛　古人名　敗鼓　藥名一　山　俗語　裁縫　六才一句　姑嫂　滬城店家招牌　漢高祖約法三章　古人名　四月大寒　藥名一　裏邊　字一　羊和馬　縣名　東風吹開寒夜凍　字一 
 
 

Page 4

 
 
相　千字文一句　第𨓜居士撰 
[吞烟急救方]  
　　○硼砂一百文　樟腦十文　掃粉十文　海金砂五文　右藥共研細末用净桐油調和塗油纸上貼於糞門所吞洋煙自然卽時吐出無不應騐　此方係友人傳來囑爲登報然果有效與否尚未見人試過也 
[浙省撫轅抄]  
　　○正月二十八日候補府陳汝齊禀知厘捐局委提調差禀見叩謝　縣丞王祖誥禀知厘捐局委嘉興府局聯票差禀見叩謝　○二十九日知府鄒仁溥禀辭回籍守制知縣錢廷珪禀見辭赴海寗公幹　顧德恆禀見辭赴江蘇公幹 
[蘇省撫轅抄]  
　　○二月初三日徐州道程國熙到蘇　候補同知李福冤銷上海就醫假卽辭赴津局　候補縣孫慶璜請假赴江北措資　○初四日候補縣兪辰禀辭回籍守制　候補理問朱祖恩禀知奉委婁門旱關盤查差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京報第三百四十五號]  
[光緒九年正月十六十七日京報全錄]  
　　宮門抄○諭旨十二道錄前○給事中鄧　奏極陳科塲積弊請　旨嚴懲摺子○又　奏請　宸斷施行夾片○大臣錫　奏請補驍騎校　○總管瑞等　奏爲奏　聞摺子○正月十六日○啓泰假滿請　安○恩嘉續假十日○召見軍機○十七日○載津由　西陵回京請　安○繼公等　東黃寺聽經覆　命○陸潤庠假滿請　安○貴恒等各謝授缺　恩○盛植型謝授湖北安襄鄖荊道　恩○四川學政邵積誠請　訓○寶中堂請假十日○召見軍機　盛植型　邵積誠　○○工科給事中臣鄧承修跪　奏爲極陳科塲積弊請　旨嚴懲以整紀綱而核名實事竊惟制科之設務在得人人才之興貴乎眞品　列聖以來待土極優防弊亦極嚴有犯法者立置重典而近來地方官視爲具文應試之士愍不畏法作奸犯科日甚一日有爲意想所不及者今年壬午科順天與各直省舞弊百出法制蕩然方今時事極難人才甚乏自　明詔停止捐納深幸正途得以疏通流品不至混雜而由科目以進者其獘更甚於雜途若不及早嚴懲則流弊伊於胡底謹就見聞所及爲我　皇太后　皇上陳之　一日愼簡考官自來考試試差先派大臣公閱進呈再請　欽定而近來與考者爭向公卿投送詩句謂之送詩片閱看者於認詩之外又先辨識字迹是以又相糾約結爲會課卽　現居貴要必派閱卷之人爲之評點次第俾字畫文辭預相習熟臨時更易檢尋故近來典試視學者往往物議沸騰不副衆望夫其自取不以道更何望其以道取人其得之不以文更何能責其以文取士臣請嗣後考試試差皆令糊名易書閱卷者如　殿試例於試　　簡派入內俟試之次日　泒王大臣監試謄寫畢移送閱卷大臣盡一日之力公同取閱於次日進　呈由前派監視王大臣拆視糊名調取原卷恭候　欽定其謄寫則精選各館供事及謄錄或並選六部中書吏嚴加關防細核譌錯如此則關通者無所施其伎倆並請　嚴飭各部院衙門與考者毋得求各大臣評閱會課暗通聲氣有犯必懲庶幾珊網得人冬烘免誚　一曰嚴懲房薦順天鄕試會試自咸豐戊午蒙　文宗顯皇帝懲創以後關節條子此風頓絕而外省則玩泄如故盖房官皆取之州縣凡現任者多不願候補者大半苦累故相率賄賣薦卷其獘在於州縣調簾未考之先考生卽採取慶次分房及久任該省者厚贄拜門許以酬賂分房俊卽囑家人將該生姓名向彌封所取紅號通同薦卷此等弊竇以閩廣浙皖爲甚　浙省又有紏合三四十人賄薦三四十卷有中者則獨任其費故寒士亦强爲之而房官之尢不肖者凡遇賄薦之卷更多衆不堪之卷並進以眩考官耳目謂之抬轎荐應請　嚴飭各督撫調取簾官必先擇其品行端方學問優長者扃試以後　密關防弗許出入犯者一經發覺賣者買者照科塲例處决督撫不早覺察從重治罪　一曰精核錄遺攷科塲定例每八十名取中舉人一名故錄還錄科皆須嚴行甄別近則氾濫廣收不問良楛以致士子驟增號舍擁擠順天至添設篷號三千餘座夫以康熙乾隆極盛之爵文治昌隆物亦豐裕如直𨽻江浙諸大省應試者尚不及萬人近則大難甫平士多逐末游行市里何以應試者轉多於前皆由錄科漫無區別莠士雜進則奸弊叢生槍替傳遞皆由此起近聞順天府有奏請添設號舍之舉無論貢院旣無隙地且人衆則聚鬨更易地廣則𥡳察難周而主考房官祗有此數束筍愈繁魚目愈混此必不可行者也請　嚴飭國子監及各省學政愼核錄科毋得逾額則嘗試者少別擇可精　一曰嚴𥡴考到國子監於錄科之先有考到以待貢監生之新至者近來京官濫出印結不問其所從來卽以廣東言之本省監生冗雜頗不易取于是羣焉入都臨時雇替槍冐或一手並作數卷或一人連考數塲監官旣不𥡴察送考亦不愼核其不肖之結官又或代爲包攬或揣其家富則指爲身家不清借事訛索則有之從未有當堂指出者如果認眞考錄則監生去取畢分何至正塲槍冒接踵摩肩駭人　聽請嗣後　嚴飭出結京官於士子到京必須悉審履歴年貌族親鄰里一一相符始爲出結凡考到錄科之日親到認識而國子監于考到一塲尤當督飭屬員嚴密𥡴查認眞甄別其文理荒疏者毋得徇縱濫收其錄科入塲者倘有奸犯等事則照例將出結官嚴懲國子監堂官亦嚴予處分其同鄕出結官敢有藉𥡴察爲名向考生訛索者御史得以風聞叅劾庶人知自愛不敢嘗試　一曰整頓謄錄順天鄕試會試謄錄皆由京外書吏調充字跡欷斜文句脫落往往至不能句讀北五省大率皆然聞河南尤甚而東南各省又有私雇謄錄之弊多以舉貢生員冒名入充塲前先與應試者關通私攺文字有攺至數百字者聞粵省已卯科鄕試中出硃墨不符者甚多換卷換謄不可究詰請　飭順天府府尹及直省督撫精選　手嚴防弊竇並請　旨於鄕試塲添派謄錄對讀各官　心核對如有私攺文字者照科塲舞文律嚴懲有潦草脫失者卽加責打而向來外簾官勞苦異常並無獎叙嗣後請　加恩凡派入謄錄對讀各官俱予加隨帶實級　謄各生亦優給工食使賞罰相權人知自勵　一曰整肅塲規近來鄕會試寬縱相仍巳非一日士子捆載車牽列書漏屋入闈之日公相往來甬道東西交織如市與交卷日號　一開互相攙亂凡換卷傳遞皆在此時聞本科順天篷號三千餘人槪不查戳則弊竇可知其尢駭人聽聞者公車京官項名入塲昌言無忌甚至翰林進士亦挺身爲之視科塲爲兒戯棄功令爲具文今再不懲必爲重禍應請　嚴飭監臨知貢舉大臣整齊士習嚴密關防如有前項換卷檢替情弊訪拿按律治罪不得故爲姑寬仍前玩泄　一曰嚴行覆試自道光二十四年欽奉　諭旨直省舉人一槪覆試申誡諄切立法周詳近則積習相沿閱卷者博寬大之名存苟且之見甚至詩中錯謬文理荒疏槪置不問作弊之徒益無所憚聞本年各省中式之士更多以槍替得者中皿尤甚或冐入順天一人而占考兩籍或多携監照一人而混考數名甚有本人尚在上海潜游而姓名忽登中錄有榜發之日物議喧騰應請　旨嗣後覆試恪遵　宣宗成皇帝甲辰諭旨認眞爲核其文理荒謬者立予革懲並請嗣後錄科考到各卷　飭令國子監堂官考畢嚴密封存俟取中覆試日調取原卷核對如有筆迹不符卽重行究治庶士皆向學可挽頹風以上各條皆近日科塲切安之務上關於　國體政治者甚大下係於民心風俗者綦深伏乞　皇太后　皇上俯採芻蕘斷自　聖心嚴旨厘革求才之本實裕化之原也方今丙外大臣樂於因循習爲寬縱無有肯實心爲　國者科舉爲士子進身之階如基一墮人才瓦裂政化益靡臣區區微忱不勝激切謹覼縷上陳伏惟　聖鑒施行謹奏奉　旨已錄○○鄧承修片　再國家登進人材以　殿試爲最重而相沿僅取肥重之字頌楊之文千啄一聲以爲合格讀卷諸臣又往往各有所私辨認字畫置之前列屢奉　明詔務取切寔條對不得拘泥格式而大臣多樂因循便其私圖相守成見牢不可破惟同治癸亥故大學士倭仁拔取張之洞卷爲獨破成格至今藝林稱美此其明騐也竊思　殿試至傳臚爲日甚寬講如臣條陳考試試差之法於　殿試次日精選謄錄供事人員嚴密易書閱卷諸臣專　　對切實文辭博雅者凡二十卷閱定以後至小傳臚日調取原卷並呈　御覽恭候　欽定則人材可得而字之工拙亦仍可分增重科名莫先於此臣查　殿試易書一事同治初年曾經舉人桂文燦條奏旋以禮部藉口成例斥　不准應請　宸斷施行謹奏奉　旨已錄　○○錫綸片　再查鑲黃旗滿州驍騎校春林在營病故所遺之缺自應援照神機營同治七年直隸章程軍營出缺卽以在營應升應補人員請補如本旗無堪以升補之人卽以本固山各旗人員內揀選借補以示鼓勵今春林所遺鑲黃旂洲滿驍騎校一缺查有正白旗滿洲集痒佐領下六品顶戴儘先前升用驍騎校領催書　神機營調來培城當差甚爲勤勉堪以驍騎校請補且係借本固之缺銜缺相當亦與神機營辦過成案相符如蒙　兪允應俟防務稍緩再行給咨該員部補行騐看除分咨部旂查照外理合附片具奏伏乞　聖鑒訓示謹　奏軍機大臣奉　旨兵部議奏欽此　○○熱河正總管奴才瑞芳副總管奴才世序跪　奏熱河會計司現存銀兩提撥緣由恭摺奏　聞仰祈　聖鑒事竊查熱河魯計司收存　御馬口分一項係每年各莊頭所交雜糧折價銀兩前經奏明作爲熱河官兵俸餉按季核支在案嗣經前任總管松桂等查明　御馬口分項下銀兩旣作爲官兵俸餉止欵除照例咨報每於年終徵收請將此項銀兩一併歸入奏報以昭愼重等因於道光十九年三月十四日附片具奏奉　硃批依議該衙門知道欽此欽遵在案伏查會計司外庫所存銀兩自上年十二月十七日奏明提　後存銀四千四百六十六兩四錢九分六厘奴才等遵照成案卽將此項銀兩如數提撥歸入明年俸餉項下支用至本年各莊頭應交雜粮折價銀四千四百六十六兩四錢九分六厘經奴才等督催均已全數徵齊擬請歸入外庫另欵收存以備次年預提俸餉之用除照例咨報戶部內務府備案外謹將提撥收有銀兩數目緣由恭摺奏　聞伏乞　皇太后　皇上聖鑒謹　奏軍機大臣奉　旨知道了欽此 
 
 

Page 10

 
 
[京報第三百四十六號]  
[光緒九年二月十八十九日京報全錄]  
　　宮門抄○諭旨五道錄前○大理寺卿英　奏爲請　旨飭下宗人府妥議整頓章程摺○少卿延　奏爲景山官學量爲變通請　旨餘下一併妥議章程摺○又　奏爲請　飭妥爲籌畫夾片○又　奏請　飭下一併妥議片○廣西撫倪　奏到省知州暫留差遣片○恭王等　奏爲充補章京摺○直督張　奏請　旌表片○鄂撫彭　奏審明定擬摺子○正月十八日○八額駙謝𥡳察火局局　恩○吳廷芬謝在總理各國事務大臣上行走　恩○巴克坦布續假五日○掌儀司奏二十一日祭　奉先殿載瀾行禮○召見軍機○十九日○楊公假滿請　安○召見軍機　○○𥡳察右翼覺羅學大理寺卿奴才英煦跪　奏爲覺羅學廢弛已久請　旨飭下大臣妥議整頓章程以正蒙養而培人材恭摺仰祈　鑒鑒事竊維我　朝自雍正年間設立覺羅學於培養子弟之中隱寓爲　國儲才之意基隸八旗學分兩翼有教習以課其藝文有副管以司其學務有滿漢京堂以𥡳查之有專管大臣以總理之法至良意至美也誠以覺羅子弟類多聰穎必使之入學肄業擴其見間以免固陋陶其性情以化驕矜復使之兼龔騎射清文不忘　國家本務所以我　朝覺羅代有偉人實　列聖之教育宏也自庫欵支絀銀米减成紙筆衣服亦不能按時給領致使學生糊口無資萬難認眞督課教習亦以學生輟業置散投閑冷署荒凉幾成虛設甚至屋宇傾頽墻垣坍塌八處學舍求其尚堪棲止者亦不過二三奴才自本年三月奉　命𥡳查右翼覺羅學彼時卽思規復簡制然以　國帑所關末敢輕議惟現在　咸安宮及八旂官學經該管大臣力籌整頓業蒙　兪允我　皇上培植人材無微不至豈忍置覺罹學而不思復舊哉可否請　旨飭下大臣將覺羅學務與八旗官學一律妥議整頓章程請　旨施行庶教習得以專心啓迪學生得以勵志藏修將見覺羅子弟明體達用大可爲經濟之才小亦不失爲純謹之士則　聖朝教養俊髦之制歴久常新矣再宗學之設視覺羅諸學體制尤祟近亦日就廢弛奴才愚見以爲官學旣思整頓宗學未可向隅應請　飭下宗人府妥議整頓章程具奏奴才愚昧之見是否有當伏乞　聖鑒鑒奏奉　旨已錄　○○鴻臚寺少卿奴才延茂跪　奏爲景山官學廢弛日甚量爲變通請　飭現泒會議人旗官學之人臣一併妥議章程以歸畫一而資整頓仰祈　聖鑒事竊維學校之設所以育人才而備官使近見八旗人才日漸彫敝而丙務府爲尤甚推原其始由於捐例一開多以資節進身而官學之本意愈久而愈失前蒙　恩允吏部右侍郎鍚珍之請　特派大學士寶鋆等會議八旗官學章程以除錮習而育人才奴才曷勝欽佩維是　景山官學始於康熙二十四年遵　旨議定以北上門兩旁官房三十間設立滿漢官學各三房用滿教習九人漢教習十二人簡選內務府幼童三百六十名作爲官學生以府屬司員五人管理學務載在會典第立法之初章程多末詳備尚賴人心風俗古樸是敦均能實力遵行無甚流弊近則弊端叢集雜糅不堪溯其敗壞之始由於學生之考取半多頂替繼則教習亦不到學矣甚至應用之器物多方折扣所司之經費半歸中飽致令學舍傾頽墻壁不具較之八旂官學之積弊殆有過之若僅止申明舊章無論舊章多未詳備卽使厘定加詳亦不過視同具文數月之後仍蹈故轍若僅令內務府自行整頓豈府屬司員所能勝任相應請　旨飭下現在會議八旗官學章程之大學士寶鋆協辦大學士李鴻藻尚書徐桐麟書仿照義學條規一供妥議章程以歸書一而資培養是否有當伏乞　皇太后　皇上訓示爲此謹　奏請　旨奉　旨已錄　○○延茂片　再現在會議八旂官學章程以用人籌欵兩端爲最要誠以用人者經久之圖籌欵者當務之急夫用人一事　朝廷自有權衡小臣曷敢妄議至於籌欵一節當此庫欵未充僅敷出入不得不設法另行籌措溯自抽厘以來各省存儲率多閒欵原以備不時之需向不報部部亦無從𥡳核惟曾任督撫者未必不悉其梗槪卽如戶部尚書閭敬銘兵部尚書張之萬皆曾任封圻特蒙　簡畀其平素公忠體國尤以不欺自律該尚書等前巡撫山東河南江蘇各省時於此等閒欵自所深悉若　飭交籌議每年指撥數萬金似不難於集辦擬請　飭令該尚書等會同原　泒之大臣等妥爲籌畫謹附片請　旨奉　旨已錄　○○延茂片　再景山官學係專選內務府三旗子弟充補共額缺三百餘人較之八旗官學幾抵三學之半若仿照義學條規整頓每年所需經費誠屬不資况學舍傾圯器具無存必須預爲修置若事事動支庫欵實難爲繼愚以爲修建學舍籌備器具卽由內務府曾任關稅及家道殷實者分任捐辦其每年所需經費由現任關稅各員自行籌捐該員等均係內務府世僕爲培養桑梓人才自必踴躍輸將衆擎易舉矣相應請　旨飭交會議八旗官學之大臣等一併妥議謹附片請　旨奉　旨已錄　○○倪文蔚片　再新選象州知州郭步瀛於光緒八年八月初一日到省應依憑限赴任惟象州與來賓武宣等處毗連現値土匪滋事搜捕正當吃緊未便遽易新手該員甫經到省情形未熟應請暫行留省差遣俾資學習俟歴練數月再飭赴任以重職守據藩𣳻兩司詳請具奏前來理合附片　陳明伏乞　聖鑒謹　奉軍機大臣奉　旨知道了欽此　○○軍機大臣恭親王等謹　奏查滿洲軍機章京刑部郎中吉順現在蒙　恩簡放直𨽻口北道所遺章京一缺應以署缺行走之內閣候補中書延祉充補祉延所署之缺應以　記名挨次補用之吏部郎中保謙充署爲此謹奏奉　旨知道了欽此　○○張樹聲片　再據清苑縣紳士候選知縣張銓等禀稱該縣孝女陳氏係奉　旨旌表孝行已故鹽提舉銜候選布經歴陳兆亨之女幼有志操長篤孝思有媒妁議婚者輒峻拒之遂矢志不嫁以終養親光緒四年其父傳染時疫醫藥罔效女禮佛誦經自朝至暮長跪不起如是者數日而父病不愈女復焚香告天割左腕肉和藥以進父病脫然去秋其父病歿女絕食號呼哷以身殉因有母在堂節哀侍奉然時以痛父之故悲思憂鬱漸染沉疴于本年十月病故等情飭據清苑縣知縣庚生查明屬實取具事實册結詳請　旌表前來臣查試孝女陳氏矢志奉親割股療疾終以痛父而歿洵屬至性過人擬請　旨飭部照例　旌表以維風化除册結咨部外理合附片具陳伏乞　聖鑒訓示謹　奏軍機大臣奉　旨着准其旌表該部知道欽此　○○湖北巡撫臣彭祖賢跪　奏爲審明謀殺一家一命首從各犯接照律例定擬恭摺仰祈　聖鑒事案據宜城縣知縣李連騎詳報民人詹幗懷起意謀殺小功服兄詹丕基緦麻服姪詹品志父子一家二命拿獲首從各犯訉供通詳一案批飭緝審擾解茲據該縣覆審議擬由襄陽府知府恩聯解經湖北接察使𦺄德標覆訉轉解到臣隨親提研訉緣詹幗懷係詹丕基共曾祖小功服弟詹品壹係詹丕基緦麻服姪詹丕基之子詹品志係詹幗懷緦麻服姪係詹品壹緦麻服弟均早分居光緒七年三月間詹丕基借詹幗懷錢一千文未償八年正月初七日詹幗懷詹品壹同在逃之詹品富路過詹丕基門首坐歇詹幗懷向索欠錢詹丕基不認致相毆詈詹丕基取切菜小刀向砍詹幗懷奪刀過手戳傷詹丕基下唇　接連左含亥詹品壹詹品富攏勸詹丕基斥駡偏護正爭鬥間經隣人李洪成勸㪚詹幗懷等懷念歸家詹丕基復同子詹品志踵往詹幗懷門首呌駡聲稱欲將詹幗懷與詹品壹等三人殺害罵畢走回詹幗懷挾恨起意將詹丕基詹品志致死恐力不能敵央允詹品壹詹品富相帮卽同詹品富携鐵斧小刀詹品壹徒手同追至僻處望見詹品志行走在前詹丕基落後詹幗懷喝令詹品壹等赶上動手詹品壹將詹丕基推跌倒地詹丕基臥地滾罵詹品富用刀連戳傷詹丕基右額角左眼角右耳埀枵連右耳根詹幗懷用斧背連毆傷詹丕基偏左左額角左眉接連左眼胞左耳根右脚腕又用斧刃連砍傷其頂心詹品志轉身攏護詹幗懷將其按倒令詹品壹用斧背連毆傷其額顱右額角右太陽穴脚後右耳根右膁肕經路過之李維洋瞥見趨攏喝阻詹幗懷等當各逃逸詹丕基詹品志均巳殞命李維洋信知詹丕基之胞姪詹品壹前往看明投保報經該縣騐詳差緝旋獲詹幗懷詹品福記供通詳批飭緝審該縣比緝　犯詹品富無獲覆提現犯審擬由府解經湖北按察使蒯德標訉明轉詳前來臣覆審無異查定律謀殺緦麻以上尊長者皆斬又定例殺一家非死罪二人擬斬立决梟示酌斷財產一半給被殺二命之家养瞻各等語此案詹幗懷因挾忿起意謀殺詹丕基詹品志父子一家二命查已死詹丕基係該犯小功服兄詹品志係該犯緦麻服姪自應照謀殺小功服兄從重按律問擬詹幗懷合依謀殺緦麻以上尊長者斬律擬斬立决仍循殺死一家二命例加擬梟示酌斷財產一半給詹丕基親属且領以資養瞻詹品壹聽從詹幗懷下手加功除詹品志一命係該犯緦麻服弟按尊長謀殺卑幼爲從加功例罪止滿流輕罪不議外詹丕基一命係該犯緦麻服叔合依謀殺緦麻尊長者皆斬律擬斬立决與詹幗懷均照例先行刺字李維洋救阻不及應毋席議詹丕基所欠詹幗懷錢文身死勿徵逸犯詹品富緝獲另結無干省釋是否允協除全案供招咨部外理合會同湖廣總督臣涂宗瀛恭摺具陳伏乞　皇太后　皇上聖鑒勅部議覆施行謹　奏軍機大臣奉　旨刑部速議具奏欽此 
 
