# 1890 - 166 - 4906167

 

Page 1

 
 
[二百念八號畫報告白] [  點石齋啓]  
　　滬上洋涇浜一帶洋廣雜貨鋪皆有軍火販售毫無忌憚是殆知有利而不知有害耳兹特錄粤垣某鋪主遇盜一事以彰果報至若東棋盤街洪順堂妓院有呂朱二客至彼吞烟覔死及天中佳節湘江有競渡之風於越有曹娥之祀皆足以廣見聞而新耳目後仍附閨媛圖說准於初六日出售此佈 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴　早已製成彩票售完矣兹又承陸續助下七俠五義世部每部一元二角隷有五十部每部六角吳都法乘一部石印小耕石齋畫　廿部未汲編入彩物之中是以另行求售諸君子有情殷匡救者請臨本舘　購庶幾裘成集腋飢民得早慶來蘇乎 
[論鑄銀幣造鐵路]  
　　天下之事有利必有害惟在審其利害之大小所在用以補偏救弊然後其利興其害除古昔之利害審矣知之不足奇言之不足用惟今日之利害爲天下全局所關是不可不知尤不可不言兹先舉一二端爲天下告以冀其萬一能行焉曰鑄銀幣考幣法自古有之非西法也上古用皮幣中古用玉帛漸降而爲錢刀其法不同其意則猶是也漢時有白金三品宋仁宗朝嘗鑄銀名承安寳貨自一兩至十兩此銀錢之濫觴也自西人竊取其制廣鑄銀錢運入我境内通行日盛民多便之幾至徧十八省窮鄕僻壤而有之於是中國言利者亦旣有繪圖具說請倣造之者卒有所格而不行議者固莫知其利且尤未悟其害也夫我中國果能閉關自守與彼長絶雖我行我法守北終古亦奚不可若其不能則不得不倣其利而除其害也何以謂之害彼鑄錢之法一圓僅足七錢銀色不足九成而歲以此錢購我貨物不下千百萬時價雖有漲落成色毫無添補是我得彼十萬銀錢較中銀而暗折一成有奇也以貨售我大抵皆取寳銀而歸是我償彼十萬銀兩較洋銀而又暗耗一成有奇也彼旋得寳銀卽旋鑄銀錢以售諸我利中取利往復無窮此之謂害而不得不除者也除之之法何亦用其法購機器量輕重定成色鑄華文銀幣倣而行之反害爲利可悉數焉彼以此來我以此往輕重相等成色相匀無虧無折無詐無虞其利一也成色旣定輕重無虧則無所謂平之大小色之高下而奸商之計窮小民之生遂其利二也由此而推之平餘可廢火耗無須以之納糧而小民便猾　窮以之納部而長官便部書窮千百年不能革之積弊一旦舉而盡空之其利三也有此三利而猶不行者何也或因課稅不能收納闤闠多所挑剔奸商播弄其間部書猾吏把持其際遂使良法美意扞格而不通坐視已困而使他人乘其敝吁可勝歎哉一曰造鐵路按火車之興西洋收其效已數十載用以通兵糧運商貨便行旅能使險者夷遠者近遲者速富强之基胥賴乎此所謂有利而無害也而自我言之上海已成之鐵路猶且廢之議行之鐵路屢爲時論所格試問其利害所在則議者紛然不一其說有以爲無利而有害者有以爲有利而有害者有以爲利多而害少者甚且有以爲害不可勝言者約而論之得二端焉其以爲有利有害及利少害多者大抵指病民而言也意謂東南數千里車舟之需小民仰食者無數沿途尖站客店碼頭仰食者又無數一旦火車旣成將電掣風馳朝夕千里舟車坐廢店站失業是一說也其以爲無利而有害且以爲害不可勝言者大抵指虞敵而言也以爲東南數千里城堡數十江河險阻敵不能猝至而深入一旦王道平平如砥如矢將敵人朝發夕至我軍扼守無從又一說也夫謂病民者必剖其所以不足病之道而其說自沮謂虞敵者必抉其所以無足虞之理而其疑自息請得而言之夫舟車尖站之生理視行旅之多寡爲盛衰向所謂關山阻長身勞費鉅故商旅多望而裹足其就道者皆有所必不得已者也今旣朝發夕至便宜妥適則行者勢將十倍集十站之生理幷爲一站猶恐不足安在其失勢哉况内地之河港非民舟莫渡中途之轉折商貨之起卸非民車莫通火車一往直前斷不能枝節而爲壟斷是不但無礙於舟車而且將大有造於舟車也此病氏之不足慮也至所慮敵人因利乘便長驅深入則又不然火車之製凹輪嵌鐵時須修理平直堅滑　行乃速斷其鐵而輪可立沮也所過之地尤貴平坦鋪沙塡墊方無滯礙溝其道而車可坐糜也來往必由雙鐵線無毫髮之差無趨避之道轟以砲而車可立碎也有此三者何患敵北而猶鰓鰓而患之侃侃而論之斯眞耳食之談說夢之見者矣乃至其利則可悉數而縷陳焉漕糧之轉運歲糜帑金若干有此車而糜金可半節也營勇之徴調所過騷動凡幾有此車而騷動可全免也山陝之凶荒賑運之艱難何若有此車而凶歲無虞也煤鐵礦務之開水脚轉運爲難有此車而礦務可興也有此無窮之利更無尺寸之害竊以爲倣行西法而最便者莫火車若也故臚列之以俟夫明於利害者擇焉至於築造鐵路之費其所自出西國具有成法或出自國或出自官或出自商或出自民或出自公司或始創自商民而後歸於國家當採擇其善者而行之從來成非常之功必待夫非常之人吾不禁睪然高望焉 
[京師巷語]  
　　王皮胡同開烟館之常阿三於四月二十日天微明時被人捉去其時常尙在睡鄕突來十餘人手持刀矛撞門直人在被窩中將常拖出扭至王皮胡同西頭刀棍齊施骨筋欲碎血流不止是時行人尙稀無人解勸毆打旣畢諸人赴中西坊署自行投案嗣經坊官親來相騐查明傷痕共若干處塡具傷格詳城常則延醫調治據醫生云難保無性命之憂也有知其事者謂諸人因吃醋而肇釁端云○掌扇胡同某妓館於四月廿二夜間一妓一客同服阿芙蓉膏而死經地面看街兵禀報中正坊署嗣經坊官騐明確係吞烟而死一面塡具屍格詳城一面鎖帶鴇母澈底根究有知其事者謂此客平日在某錢店營生素好狹邪遊近日被掌櫃知覺遂下逐客令客無安身之處驟萌短見妓女之死因爲客墊錢五百吊光景恐鴇母見怪是以輕生是眞一對可憐蟲也○打磨廠西頭有小茶社四月廿二日有借宿之某甲夤夜懸梁自縊經主人禀報南城司署嗣經司官查騐確係自縊而死别無情弊一面將屍格詳城一面將茶社主人帶署訊究未知有無别情俟審供後再述○黑龍江將軍咨報光緒十五年分徴收洋藥土藥數目造具淸册送部委員當堂投遞○四月中旬鑾慶胡同有甲乙兩人被差役鎖帶而去聞兩人專使假銀鈔受其害者不知凡幾此 
 
 

Page 2

 
 
次被差拘拿所有僞圖章等物全行抄出由南城坊署收禁候訊○津海關委員管解五成二釐招商局稅銀四萬兩到部當經委員投批餉鞘堆積銀庫之旁專候管庫大臣兌收 
[地中有水]  
　　安慶東門内東勝菴爲優婆夷焚修之所咸豐年間燬於兵火承平後有某尼結茅爲屋編竹成牆繼更募化多金重修佛宇香烟縹緲漸復舊觀上月廿四日陰雨不輟廿五日鼉更初轉大雨傾盆次日午後兩點鐘正殿香案前平地忽陷一潭黑水涓涓湧出初尙如碗繼竟如栲栳某尼驚訝告諸附近居人用一丈許之竹杆探入黑水湧出更多有年老者恐是蛟龍窟宅令取穢物潑之片刻間水果止尼又告知地保地保不敢隱瞞禀知首縣范明府明府於是夜二鼓後乘輿詣騐次晨禀明各大憲於是安廬滁和道丁恬生觀察首府聨仙蘅太守首縣范映泉明府撫標中軍邱雨亭叅戎城守都司馬子皋都戎等鳴騶蒞止令兵丁在出水處挖下得棺木一具年久朽腐内盛泥土廿八日經官飭人將棺抬起於是安靜如常 
[粮價甚貴]  
　　皖省近來陰雨連綿粮價爲之增漲上熟米每担售錢三千五百文中熟者三千一百文次者二千八九百文大麥每担千文小麥二千有奇黃豆每担四千有餘菜油每百斤八千八百文蔴油九千六百文柴薪亦不甚賤至蔬菜價則並無增减云 
[委查案件]  
　　安慶督粮府鮑曼山别駕昌現奉大憲札飭委往徽州查辦案件别駕奉札後旋卽趨轅謝委日内卽當束裝就道云 
[粤東新語]  
　　新授廣西鹽法道張觀祭人駿月前由京銜命南來假新豐街某客棧小住幨帷連日謁見制軍制軍將應辦各事詳爲指示旋飭令赴任以重職守觀察卽向各憲拜辭馳赴廣西履新○陸路提督唐沅圃軍門水師提督方照軒軍門皆以督憲之長公子中式貢士來省賀喜李筱帥謝不敢當次日卽排道出門親向兩軍門行轅答拜○記名提督黃軍門超群去年由張香帥檄調來粤差遣迭奉要差勤勞卓著李筱帥到任後見其歴練老成尤加器重現擬請將軍門留於廣東補用俾營伍操防兩有裨益業已具摺馳奏矣○崖州中軍都司缺現在奉到部咨准以候補都司劉都戎泮補授制軍旋飭令都戎赴部引見以符定例都戎親詣鈴轅領取咨文取道北上○仙羊街某大令寓所前夜被匪行竊所有貴重物件竊去一空是時大令因公外出只留家丁在寓及大令回寓細加查訪見門扇並無破壞顯係家丁與盜串通遂將家丁送交縣官審辦想一經審明定能水落石出也○入夏以來霪雨連綿竟月不絶各鄕田禾多被奄壞鄕民深恐收成無望紛紛來省告災近日省垣米市暢旺異常米賈壟斷居奇價則日有增長猶幸西江水源不甚漲大或可無陷溺之憂聞廣西天時亢旱望澤孔殷西江水源故亦因此枯涸東省則苦雨多西省則苦雨少彼蒼蒼者何竟不能稱物平施耶○廣州府屬科試現經各縣取錄全案申送到府府憲李宮山太守隨卽頒發示諭限於五月初二日以前各文童務齊聚省垣聽候開考彼有志觀光者愼毋遲疑自悞也○前署肇慶府事瓊州府知府謙和菴太守之太夫人月前歸眞瑶島太守扶櫬回省權厝於東門外斗姥宮連日設靈開吊省中文武各官均往行禮素車白馬絡繹於途生榮死哀太夫人眞可當之無愧矣 
[江戶問俗記]  
　　日本東京博覽會情形前已兩次郵登本報閱數日復往縱觀農林機械二館農林專究耕耘之事所陳如犁耙耰耡基鎡耨耜之類無不樸而耐久精而益堅其式雖與中國稍殊用法要亦無甚大異地産則有木棉禾稻桼稷菽麥以及絪草苧蔴無不臚列其間講求推究竹木不下數十類或粗或細或堅韌可作巨物或柔滑可備細工盖日本通國皆山林故樹藝之餘其材木亦不可勝用也機械館所列皆機器如春米磨麫紡紗織布印書切紙救火戽水諸事無不藉機括以爲之運動而火車鐵道馬車人力車及輪船鐵艦各雛形亦附列焉其運動也除用煤火蒸氣外有藉電力者有藉水力者日人嘗謂煤礦數百年後必有不給之時且火烈堪虞易於僨事不若電與水二者取之無禁用之不窮苟能細意窮研何在不可資其壓力特日本多山水自上而下大可借以鼓輪機若水係平流恐此事終難取法也○泰西日報風行幾於遍地皆是而其原則由於我中國之京報日本無人不識和字是以日報社鱗次櫛比通國不下二百數十家就東京而言其最著名者爲日日新聞每日新聞郵便報知新聞時事新報朝野新聞讀賣新聞朝日新聞改進新聞所延執筆之士類皆宏通淹貫名動公卿此外女新聞則專講織紝縫紉之事風俗雜志則僅陳民風土俗之宜醫報則爲歧黃家所必觀畫報則爲丹靑家所快覩近又經森君槐南森川君鍵藏剏印鷗夢新志每月一次選錄各名流論說詩詞此又日報之外篇藝林之韵事也○日人字義雖同口音互異以故翻譯西語竟有與吾華天壤相懸者嘗見公牘中譯英吉利爲大不列顚俄羅斯爲露西亞德意志爲獨逸比利時爲白耳義意大利爲伊太利丹爲丁抹驟觀之幾不能解也○畫分二種有國畫有唐畫偶人博物館見所圖諸佛像五色陸離無異坊者之堊墻壁意者卽國畫之濫觴歟唐畫取法吾華具佳者頗師古法有名應舉者云係百數十年前人所畫人物士女淡遠疏秀神似吾鄕改玉壺近有瀧和亭者工畫没骨花卉及墨竹亦頗名名一時若女士野口親小蘋則用雙鈎法寫花草翎毛一本南宋畫院噫近日滬上之畫純以草率掩其荒陋蛇神牛鬼幾不成章不料海外巾幗中乃尙有力追正始者我儀其人不禁心香敬爇已 
[鳩江雜紀]  
　　蕪湖自奉道憲督率嚴拿匪類後文武衙門及保甲局皆派兵役在外晝夜梭巡購線跴緝旬日之間拿獲無數五邑尊一一訊出惡蹟分别重辦向來拿辦匪類祗屬其文從未有如此次之認眞者刻下著名靑皮及遊勇會匪拔茅連茹搜獲殆盡間有倖逃法網者亦惟悄然潛遁歛影消聲地方官若能持之以久不稍懈怠則五方雜處之地不難立變爲淸凈之塲吾儕小民何幸如之○駐蕪英領事衛君察理刻下在赭山之麓購地一區建造西國墳塋以備覊旅之人埋骨於此云○客有從宣城來者述及本任太平府調署寗國府王子範太守已於上月二十三日接篆本任寗國府調署太平府吳述韞太守卸篆後因如夫人抱病仙逝請假一月治理喪事現署太平府春笑山太守須俟吳太守假滿履新後方得首途回徽州府本任云○西門外白衣菴有某僧塵緣未了綺障尤深與附近某姓女有染肉蒲團上結就因緣久之春光漏洩爲人捉獲僧自知失行向衆叩頭許以次日重酬放歸後遽爽前約衆忿極向僧官具控索討前款僧官以有徒如此玷辱已甚爰引佛祖荼毗之例於上月二十四日在廟後空地堆置乾柴灌以桐油令僧端坐其上諸沙彌圍繞唪經旋命舉火碧燄上騰紅光下罩初焚時僧猶躍起似欲逃免在後無名火三昧火頃刻熊然僧始跏跌示寂說者謂蕪地沙彌大率身游酒肉塲心染烟花障衣必羅綺鞋尙套雲紈袴子弟猶覺相形見絀若盡援是例吾恐焚之不勝其焚不識該僧官亦有大士慈航度登彼岸否 
[拉縴瀕危]  
　　蕪湖下驛磯山矗立江濵巉巖陡削向稱險境上水船隻尤爲必經之所每遇石尤作惡舟子在此處拽縴以過地險易於失足上月望日有舟子從磯頭跌下血面模糊慘不忍覩十七十九兩日又跌斃二人聞平日失足跌斃者往往而有據父老言從前本有大鐵練圍於磯上俾拽縴者拾級而上有所憑依惜鐵練爲兵燹所燬無人復建然拉縴者傍岸以行猶有路徑近年此山售於西人建造教堂將機頭圈進圍牆不留一綫舟子無路可行只得由磯外半空石罅中捫壁而過磯下波浪橫衝人行絶壁復拽千鈞之重雖欲不危如累卵不可得也教堂若能將圍墻拆進數尺留出縴道使舟子利於行走保全當必不少質諸仁民愛物者以爲何如 
 
 

Page 3

 
 
[袁江剩語]  
　　某營馬隊緝捕匪徒匪徒竟與對敵當經獲住一名斬首一級勇丁陣亡者二人○油價每日斤减去錢八百文二麥收成甚好小民皆欣然有喜色云○前任山東布政使王方伯刻奉太夫人之諱遄歸糊北原籍於上月十八日過浦 
[甌海叢談]  
　　瑞安協劉藜山副戎興邦奉飭回任於上月初間柢甌謁見鎭憲隨赴瑞邑履新於十一日辰刻接印前署瑞邑協趙戴山遊戎立鰲亦於是日交卸旋卽趁輪北上入都引見○永嘉縣寗琯香大令於四月二十八日帶同刑仵前往西溪四十六都英坑地方相騐屍身並迂道親詣柟溪蒼坡地方收屍兼帶辦下鄭地方教民滋事一案○温郡去年風災四處歉收米價騰貴德太尊深以爲憂開糶盈餘倉米價始平近聞呂文溪孝廉又請蘇二尹禀請續開義倉儲榖以惠飢民似此歉歲米價不至驟漲者皆太尊平糶之力也○温俗每屆端陽龍舟競渡鼓聲聒耳爭奇鬥勝屢釀命案本年德太尊預飭寗琯香大令出示論禁加以歲歉民貧醵貲不易以故綵閣水龍槪行停止端陽令節殊形寂寞矣○章安陳子山善士西永塲受荒甚重民不聊生因于前月間携帶銀洋親往香放但見菜色飢民賣男鬻女目不忍覩於是傾囊散賑共分去洋三百元有奇後被惡丐纒繞乘夜逃回善門難開其信然歟然以寒素之儒而爲賑飢之舉功德信不淺矣○四月二十日盈餘倉開糶　有某甲將已滿典票拐騙某乙之洋僞爲榖票囑其照票支榖乙固鄕愚目不識丁因倉前人甚擁擠一時輪糴不着且心中急欲趁航回去貪圖便捷遂受其愚迨經司事騐看纔知贋鼎乙方㗳然若喪放聲大哭訴稱一家五口連朝絶粒勉典衣被來城糴米其情殊屬可憫幸某錢莊見而憐之給洋一元乙始收淚而去吁騙局之幻一至於此何莫非荆天棘地哉○温郡米價遞漲每石至三元六角之　惟盈餘倉榖近奉德太尊平價開糶每百觔僅値一元三角一分乃竟有一種奸商陰令鄕農向倉陸續糴榖舂賣從中射利此眞害民蠧國爲王法所不恕也上月廿四日又有某甲冐充鄕農來倉糴米因被紳董覺察密遣局勇尾隨其後方知榖係某米行販糴當經局員蘇運卿二尹傳甲研訊據供該米行雇伊糴米每百斤給伊工錢五十文云云隨將甲枷號倉前以示儆戒○廿七晚十點鐘大雨淋漓霹靂一聲西門外橫街某甲被雷殛死又是日申刻平山地方又有一人殣斃○白鹿庵住持僧應池色相未空情魔易惹每與風流女菩薩私參歡喜禪前月杪在某店樓房被惡少擒獲蕩婦淫僧雙雙綑縳好事者蝟集蜂屯爭來觀看旋有某甲來作解厄眞人以僧爲送售萬佛牒所致暗中調停旋爲解脫然僧已破費不少矣 
[松江府試終覆題]  
　　初四日松江府恩詩農太守終覆華奉婁金上南靑七縣文童謹將題目錄後端人也其取友必端矣小講陽貨曰爲富起比夏后氏五十而貢至樂歲中渡至於心後比 
[格致書院夏季課題]  
　　格致書院夏季課題現已由寗紹台道憲吳福茨觀察所命首題問近來東南各省多用外洋銀錢民尙稱便中國如自造金銀各錢應用何策能否通行有無利弊試詳言之用備採擇次題西厤稱善適承明季之衰試證之今自出題之日爲始限至七月初五日截止逾期一槪　收凡肄業諸生仍至三馬路格致書室陸續交卷課卷不限以定式悉由自備大小長短盡隨厥便交卷之時自行固封不准旁人開拆用杜弊端卷面標明姓名籍貫爵里以便由山長彚呈道憲評定甲乙觀察以揚郡之名儒爲浙省之循吏繡衣出使豸節分符操玉尺以量才懸金針以垂範凡士子得其拔擢前茅者如登龍門必展驥足今所命兩題一爲圜法一爲厤法圜法鑄幣必使有裨於時局厤法正謬必當考源於西學諸生其悉對無隱庶有以上副觀察之屬望焉再者秋季課題　蘇　　　備道憲聶仲芳觀察所命早已專函奉請想不日間必觀風多士以示矜式尙其早切揣摩庶有以仰慰聶觀察之盛心也 
[自行造退]  
　　聞得北洋水師副提督朗君近日自行辭職如蒙中國允許卽當言旋英國云 
[絲市開盤]  
　　聞得本埠絲市昨日業已開盤計售去一千包其價每包約三百兩左右云 
[招認屍身]  
　　昨接保安堂來信云本堂又在崇明堡鎭一帶撈獲寳淸輪船遇難屍身三具現已載回廠内屍身尙有衣服可認如有親人望速至本堂認領可也 
[失火卽熄]  
　　本埠裏虹口東北工部局新築馬路曰崇明路附近王家宅鄕民某姓家於昨日午後一點一刻鐘失愼捕房鳴鐘報警英法美洋龍捕房藥水龍紛紛馳救麥捕頭督同中西包探巡捕前去初不知失火所在有頃始得探明已由附近鄕民帮同取水撲滅祗焚去平屋三間各洋龍中道折回惟巡捕頭仍去察看情形聞起火之由係遺火積薪所致云 
[定期開吊]  
　　曾襲侯靈柩來滬暫安滬南製造局已列前報兹聞靈柩停在大廳擇於初八日開吊初九日載往金陵開吊再行回籍安葬想屆時吊客雲集自必異常熱閙也 
[肆筵欵客]  
　　本埠官塲訂於今日在滬北天后宮懸燈結彩雇定名班演戲公請劉芝田星使飲宴觀劇曲奏霓裳肴陳水陸嘉賓賢主自有一番興會也 
[令節停公]  
　　昨係端陽令節英會審公廨循照向章停辦一日公事本署書役人等紛紛恭賀令節蔡太守槪　辭免 
[縣案彚錄]  
　　張蕭氏之子和尙遭朱三馬國良誘拐賣與陳李氏家一案由英公堂送縣後經裴直刺訊　將朱三遞解馬國良從寛交保嗣由崑山縣移請提馬及陳李氏等歸案訊辦當由原差將馬提案經陸大令訊責管押而陳李氏在逃未獲前日原差偵知陳李氏匿跡虹口小菜街地方當卽協捕前往拘至捕房解由英公堂轉送至縣陸大令諭令管押候訊○韓趙氏以丈夫韓三遭某甲拉至寳山　彭王廟地方禀請究辦陸大令准詞飭提去後至昨日韓三忽自逃出身已受傷卽由該氏偕同投縣禀請騐傷提究○陳彩文在英租界挑送硝磺由捕拘至公堂經蔡太守送縣由裴直刺　供收所前日晚堂陸大令提訊陳供硝磺係有人囑爲挑送小的實係悞犯人令以受人欺騙情　可原着覓妥人來案具傑○縣署中差保禀陳各事所用之禀名曰差禀與商民所用之禀有異所以别界限而嚴體制也前日有民人黃兆熙投縣具禀自稱監生因被某某等欠租請爲提追經六令察閱禀式乃是差禀當將黃斥退後於昨日批示略謂追租私事何得混用差禀且旣稱監生應知禮義此等妄爲之事豈監生所作耶 
[案牘瑣紀]  
　　一百九十九號華捕見有某甲年約三十餘衣服藍縷困臥路旁舁至捕房巡捕頭命送英公廨請爲安揷値日差問其姓名籍貫其人病勢沉重不能言據情禀明蔡太守飭送棲流公所及到公所業已氣絶立卽備棺成殮發壇標記召認○黃永發者不知何許人亦不知何故投蘇州河尋死爲巡街捕所見立爲阻止帶至捕房轉送英公廨蔡太守飭差暫留候訊發　○伶人劉天裕與潘忠義爭毆扭至捕房巡捕頭命包探顧阿大將劉潘二人移送英公廨蔡太守飭令暫押候訊 
[法界捕房紀事]  
　　三道頭華捕張湘寳巡至公館馬路側小弄中聞某甲家人聲鼎沸側耳聽之實因义麻雀而爭論遂赴捕房禀訴捕頭卽添派西捕同往拘拿賭徒見勢不佳紛紛逃散祗獲三人連賭具送入捕房管押此前晚事也昨晨備捕頭訊明情節着押待堂期送案請究○前日之晚新北門外丹桂樓茶博士某甲竊取同事某乙之棉被一條靑蛈一串行經公館馬路某號巡街捕見其情形慌急當卽拘送捕房昨 
 
 

Page 4

 
 
晨乙訴明情節認領原贓備捕頭允之甲則暫行管押以便解送公堂○高橋人某甲梓人傳中人也近以運斤不良無人顧問遂棄其舊業改而爲梁上君子某日㭺入新街某花烟館宿娼雲挑雨逗之餘濳竊銀洋八翼怱怱迭去蹤跡全無前日烟鴇遇諸中途遂紐送捕房管押○有人手持茶碗向老虎灶索沸湯灶夫不允以致忿爭口角之餘繼以毆鬥適　號巡街捕至將其人拘入捕房捕頭惡其逞兇着押數點鐘時始行開釋○有客賃屋一椽託稱開設洋行局面頗爲闊大邇以日積月累短欠包飯錢甚多重午良辰飯作主向之結帳客非但不給反將作主扭毆作主孤掌難鳴受虧殊甚遂奔赴捕房控告捕頭立飭巡捕將客拘押令其先行籌措飯資 
[没齒銘恩]  
　　昨有崇大善士福托壽康錢莊匯交本館協振所英洋一百元囑爲解送災區當此夏日方長飢黎待哺得飫仁漿義粟俾能殘喘苟延此後有生之年何莫非大善士之所賜哉除掣付收劵外復書此以志謝忱 
[冷髯五老會記]  
　　　世居荆塗間與吾鄰者王峻卿而李晋卿許午樓何西臣均予姻婭也方髫歲時世相好年相若遭逢於道必談笑移時始去於時未經喪亂渺不知人世間有離合事咸豐庚申後伏莽遍長淮南北吾邑居其腹陷賊巢者數年而峻卿諸人携家遠竄予亦從戎於靑豫間而離鄕益遠矣嗣僧邸帥肅淸淮甸鄕人節次言旋予復秉鐸於松滋梁安諸邑空山冷署投刺人稀每當花落春歸鳥啼夢醒歴數少小時朋輩幾歎　生不復把晤已丑冬主講申江聞晋卿僑寓近城亟訪之坐未定而午樓適至握手歡叙倍甚曩時相顧鬢　絲絲垂白矣越數日西臣田鐵厰峻卿由龍華又來視予予更爲驚忭豈天畢萃斯人以慰予天涯之遲暮也然則數十年盛衰聚散之感尙可言乎因爲五老會予附其末且自繩　予老去而爲斯會將以爲喜乎以爲懼乎夫老非練人情習世故工於趨避以取容於没世已也若惟此云老予將恨予之死已遲矣蓋必忍少年所不能忍任少年所不能任天人之故治亂之原得熟籌於揣摩閱歴者已久用則抒所蓄以福一世否則示諸後昆以爲國家儲他　撥亂之用庶乃副于鬚眉也已諸老其勉進予言[  懷遠陳去惡初稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[缸口廣益堂四月分諸大善士樂助月捐數目淸單]  
　　鍾藹翁十元唐茂翁六元陳善翁五元朱寳翁譚幹兄徐棣兄吳春兄黃佐兄王欣兄闕鳳兒七戶各兩元周蓮兄張金兄何瑞兄趙馥兄韓山兄宋記德大七戶各一元莊源大六角恊德五角何立昌四角恊順年捐四元同和洋行陳年捐一元二角祥泰米號經募四元隱名氏放生愿八元不知名白米二百徐雲翁金鄭氏二戶各一千升陽樓其萃樓金裕興春園四戶各三百恊盛舘協興舘恊豐沈春記鴻運樓五戶各二百風生一嘯樓五百應寳翁六百永愼金合順二戶各一百○共收洋六十元另七角錢五千二百白米二百○又各善土樂助消災廷壽册施醫給藥捐數淸單徐餘慶堂六元南豐縣胡詢臣敬業堂解二戶各四元由乾昌局來九江府狄榖貽堂由福興來景德鎭牙厘總局二戶各二元聊代兒孫種福田裕康行絲業會舘交來樂安氏武陵仲子求安氏五戶各一元由文報局來安慶省徐韶甫王藍方各一元張翰飛錢三百六十顧子良陸菊庭張澄記施履康四戶各兩角渤海氏無名氏高少堂三戶各一角無名氏奇記爛板洋一元又銅洋三元夢超俾人全年一愿錢三百八十四文○共收洋廿六元一角錢七百四十四文爛板銅洋三元又爛板洋一元又英法美租界各善姓樂助一文愿四月分數目英租界錢一千二百十五廣盛二百法界錢一千美界錢廿一千七百廿七文洋一元七角五分○共收洋一元七角五分錢廿四千一百四十二文○總共收洋八十八元五角五分錢三十千另一百八十六文爛板銅洋三元又洋一元白米二石合併聲明 
 
 
 

Page 10

 
 
   
 
