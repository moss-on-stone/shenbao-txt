# 1903 - 182 - 4910853

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂没無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操劵卜也肅此佈陳惟希垂鑒 
[重印雙璞齋四書五經義大全出書廣告] [  圖書集成局白]  
　　自八股改試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彥經義諸作彚而選之題有未備則敦請通材博雅分任操觚搜採富而抉擇精廻非市上所售者可比現由本局用新鑄鉛字排印成書都計五十六卷爲文三千篇流布藝林爭相購取所印首批業已售罄現印第二批裝訂十六厚本價洋兩元八角欲購者請速臨申報館申昌書室及各書坊購取可也 
[書贛撫柯大中丞奏請振工藝以保利權摺後]  
　　今日朝野上下皇皇焉日不暇給者固莫不以籌欵爲急務矣顧國之生財祗有此數捐下以益上移彼以就此雖暫救一時之急而源不能闢終難持以久長闢源之法或開礦或種植取天地自然之利濟人生日用所需核其所盈售之他國利源旣濬國用自饒理財之方此焉爲最若夫以我國自有之土貨加以人工精心製造揣摩外人之所嗜藉挽中土之利權如歴年出口之羊氈草帽緶之類亦爲入款大宗而江西之磁尤其顯著者也考中國古時祗有陶器而無磁器五代以降其製始精然如周世宗之柴窰北宋之汝窰及汴京官窰皆在今河南境定窰出定州在今直隸境南宋時臨安有官窰在今浙江境自宋以後各窰漸皆衰歇惟江西浮梁縣之景德鎭窰其名日著前明時國家曾設官監造以供御用嗣因中官任情苛索以致閭里騷然迨至我朝盡革其弊不惜帑項軫恤工商其精者皆上供宮廷之需次則售之民間聞從前每歲所入不下五百萬金現雖漸不如前而贸易猶稱極大所慨者外人自來中國初則見有佳磁不惜重金購去精美者一瓶一盌貴至數千金旣而自募良工刻意仿造雖其式樣之古雅終不逮中華而彩畫鮮明泥質潔白轉覺過之近來日本又仿西製物多價廉浸淫入我内地置身五都之市花罇茗碗幾於觸目皆然夫中國磁器之精良久已馳名海外爲他國所艷稱徒以業此者皆微賤之流舊法相安不思振作而東西洋諸國不惜糜厥巨欵刻意揣摩迄乎今日非特中土所造不能售入外洋抑且他國所成行將遍乎内地噫嘻工藝日衰利源自窒言念忣此可爲寒心雖然桑榆之補及今猶未爲晚也試觀北方仿造之景泰窰數年前所見者皆零星玩好之物價值甚賤並不見重於時自黄愼之學士招集良工設局製造所出之物陡見精良去歲安南河内賽會經西人品評推爲上品會竣之日得有金牌以從前並不經意之景泰窰一經有力者提倡之聲名爲之鵲起矧以江西之磁器久已名重全毬今得江省大吏創設公司并慮銀根緊迫百物騰貴爲之分設官銀錢號以利轉輸似此竭力擴充盡心輔助將見大開風氣磁業必日上蒸蒸曩時之每歲售得五百萬金者此後或不難突過之謂非大憲倡導之功哉抑嘗思之中國商業之最大者向推絲茶每年售諸外人得貲不下數千萬年來因印度等處遍栽茶樹採擷烘焙推究入微而意大利及法蘭西日本之絲亦精益求精漸能與華産相敵以是中國之業絲茶者日見虧折勢益不支今倘得在上者合通國之力創一公司於製造一切罔不求工而價值則不能减　彼外洋之産雖日益推廣而欲得佳品仍不能不求之中華果使於此數者得握利權雖各項洋貨源源而來漏巵亦可稍塞取中國固有之物以易各國不盡之貲較之損下以益上移彼以就此者其呈效當不可以霄壤計彼有理財之責者盍亦於此加之意哉 
[本館接奉電音]  
　　昨日午前京師飛電傳來旨三道敬謹譯登○閏五月十二日内閣抄奉旨廣東正考官著逹壽去副考官著景方昶去欽此同日奉旨廣西正考官著駱成驤去副考官著錢能訓去欽此同日奉旨福建正考官著李聨芳去副考官著劉學謙去欽此 
[宮門抄]  
　　五月二十九日工部鴻臚寺八旗兩翼值日無引見錫公假滿請安色楞額等演放水師砲位覆命徐會澧等察看標識覆命睿王請假五日德公續假二十日侍衛處奏派保和殿監試派出頭班阿王載　文璞恩福寳恒二班洵貝勒熙貝勒全福忠清阿惠聯禮部奏派稽察中左門中右門派出　欽敬昌召見軍機○閏五月初一日内務國子監侍衛處值日無引見葵公良泰各續假十日吏部呈進月官卷安存文蔭預備召見召見軍機及安存文蔭 
[續鎭和蘭國京所訂萬國和解公斷條約]  
　　第七條相爭國雖允他國調處如未經專條訂明另有辦法不得因此停止或遷延或撓擾徵調之事曁籌備一切戰務業已開戰如未經專條訂明另有辦法亦不得因此停止用兵第八條畫押各國業經商妥定有專門調處之辦法列下如遇重大案情有損和局相爭國應卽各舉一國田所舉國彼此逕相接洽俾得預防相爭國之絶交相爭國應將關係爭端往來文牘立卽停止至相爭之案作爲所舉之國應辦之事所舉之國自當竭力　結如未經專條訂明另有辦法不得逾二十日期限倘竟失和所舉之國仍應合力伺機 
 
 

Page 2

 
 
從中轉圜議成和局第三章派員查究第九條兩國遇有爭端而於國家體面緊要利害無甚關涉如兩國使臣未克議結畫押各國可審度情形商定派員將此案秉公詳細查明務期爭端易解第十條所派查究之員應按兩國商定專條辦理所定專條應詳叙案情明定委員權限並查案辦法查究之前須先訊問兩造至應遵程式期限如未經專條定明另有辦法卽由該委員自行酌定第十一條所派查究之員如未經專條訂明另有辦法卽照本約第三十二條辦理第十二條所派查究之員應由相爭國言明給以一切利便俾得將所查之案澈底清究第十三條所派查究之員查明後所有申報相爭國之文件在事各員一概畫押第十四條所派查究之員申報文件係專爲查實案情不得有判斷語氣至如可辦理之處概聽相爭國之便第四章公斷第一節公斷規例第十五條公斷之義係將兩國爭端卽由該兩國所舉之員按律商結第十六條凡關律法曁施行條約之爭端使臣不克商結者畫押各國認明公斷爲和解最善至公之法第十七條公斷條約係爲爭辯事件而定此類爭辯或業有成案或尚無成案所定條約或指一切爭端或專指一類之事第十八條公斷條約所叙卽指願從公斷者互相言明實心遵照公斷判語辦理第十九條畫押各國除現訂公約或專約言明應歸公斷外仍可於此等約章批准之前或批准之後遇有應歸公斷辦理事件另訂公約或專約綂歸公斷以期推廣第二節設立常川公斷衙門第二十條畫押各國因各國爭端使臣有不克商定者兹爲便於從速公斷起見言明設立常川公斷衙門隨時辦事該衙門應按照本約内所列辦事章程辦理如相爭國另有專條則不在此例第二十一條凡公斷之案該衙門一概有權辦理如相爭國未經訂明願歸公斷之約則不在此例 
[英報之言]  
　　英京倫敦太晤士報云邇者俄國向中朝要求各欵各國駐使於晤俄使時叩以命意之所在俄使答以我俄並無他意不過令滿洲安靖而已其言雖如此但徵之近事俄人不全占滿洲不止中國政府之告各國曰我華必俟俄人更訂約欵至極平允然後從之實則並無更改亦必至無一不從現在俄人方集重兵於鴨綠江兩岸以示聲威 
[鸞輅清游]  
　　昨得宦遊京師人來信云上月二十九日午前兩宮乘黄轎幸頤和園時適天朗氣清麴塵不起提督姜桂題派勇護駕帥旌招展軍樂鏘鳴嚴肅整齊一時無兩 
[命婦覲光]  
　　聞之京師友人云本月初二日各國使臣命婦齊赴頤和園覲見皇太后太后欵禮有加賜以指戒首飾綢縀荷包諸物並於辭退時一一握手珍重 
[軍火解滇]  
　　金陵訪事友人云日前兩江督憲魏午莊制軍特飭省垣軍械所籌撥軍火若干委員解赴雲南以資防衛蓋以此次滇匪猝起軍儲匱乏抵禦爲難制軍前在雲南總攬兵符備知底藴是以情深舊治特籌接濟使非關懷全局畛域不分安能如此 
[粵督新猷]  
　　廣州訪事人云本月初一日午後三點鐘時新任兩廣總督岑雲帥在海珠砲臺延各國領事官宴會以敦睦誼而篤邦交時四營將領咸在側雲帥諭令每夜親督各軍巡行城内以備不虞旣而提督何軍門長清飭弁請雲帥至廣貞兵輪船開筵暢叙至晚九點鐘時始回隨卽啓輪西上是日清晨雲帥詣文廟拈香一時攔輿遞呈者多至五六十起向時民人每遞一禀須費洋銀五六元今則一概免收當雲帥入廟時見殿庭上下塵封盈寸大爲不悅面諭藩憲將府學敎官懲儆藩憲旋卽牌示將敎官何茹芬吳士參摘去頂戴 
[粵督啓行]  
　　聞之東粵友人云新任兩廣總督岑雲帥以粵西軍事緊急先於上月二十八日之晚諭令善後局員發電三十餘通調集各輪船限於二十九日之晚抵省并預備民船六十號轉運糧食勇丁前往粵西分投布置所帶之勇計鄭鎭軍部下安勇五營阮君捷三部　常備軍一營并雲帥於庚子年所募勤王師本月初一日之晚六點鐘時在海珠取齊舟上高揭帥字旗隨風招展所有督轅曰行公事委藩司代拆代行如有要公仍須遞至行營核辦 
[議興警察]  
　　九江訪事人云江西廣饒九南兵備道道瑞莘儒觀察交缷所署臬篆遄回道任後卽商之九江府孫景裴太守飭德化縣江雲卿保甲總巡張植菴兩明府籌畫巨貲創立警察局連日兩明府邀集紳商議令各業認捐每月可得銀一千二百兩一俟章程釐定卽當開局辦公矣 
[醫學將興]  
　　武昌訪事友人云前者鄂垣議設醫學館講求中西醫術兼督端午橋中丞委武昌府梁集菴太守經理一切現已妥爲布置井然秩然惟敎習尚未得人日前太守查知候補知府林仲桓太守素精此道因禀知中丞派充總敎習從此啓迪後進醫道大興胥於此一舉望之矣 
[水利難興]  
　　金陵訪事友人云省垣民間日用之水大半汲自秦淮惟水利不興污穢殊甚江寗藩司李薌垣方伯下車之始卽創議購置機器吸運江流嗣據某世職禀請開放東水關導元武湖水入城然一者均有窒礙難行之勢旣而江蘇候補道潘觀察自稱已備資本銀六十萬擬創辦西法自來水禀請兩江總督魏午帥核　遵行午帥商諸方伯責令籌銀百萬助之方伯認集若干金復會同鹽糧二道曁各局所總辦諸君分别籌備一面令派辦處委員至上海自來水公司查考章程咸謂指顧可期集事矣不意某日欽奉上諭令方伯開缺來京另候簡用藩庫所儲銀兩未便挪移因此索然興盡兩道曁各總辦亦藉詞推諉禀請制軍立將在滬委員撤回聞者惜之 
[捧檄巡山]  
　　浙江提標某營參將周叅戎友信奉提憲呂道生軍門委赴各處巡閱因於日前督兵數十名取道育王嶺迤邐抵大嵐山等處搜山剔長途往返穴約歴千餘里之遙大約須月杪時方克遄回防次 
[鄂學行程]  
　　武昌訪事友人云湖北提督學政胡大宗師援試漢陽事畢之立卽遄返鄂垣兹已定於本月初三日起節赴黄州舉行科試矣 
[鄂省官塲紀事]  
　　武昌訪事人云湖北候補直隸州知州查玉堦直刺雙綏自奉上憲奏明派赴日本監督湖北游學生本擬卽日首塗嗣以所辦南路小學堂一切事宜尚未料理清楚遲至本月初一日始得挈眷東行○湖北藩司瞿賡甫方伯近以勞心案牘政體違和向兼督端午橋中丞請假十日○候補知府陳子大太守經正任湖廣總督張香濤宮保保送經濟特科現因開考在卽特於日前另請兼督端午橋中丞給咨北上午帥許之不日將束裝就道矣○鄂省警察南局委員馮韻軒大令現已另有差委所遺警察事務由梁集菴金峙生兩太守遴委劉仲章大令接辦 
[蘇省官塲紀事]  
　　蘇州訪事人云藩司效述堂方伯以署理靖江縣知縣許大令鈺調省察看所遺員缺委候補知縣賴大令豐熙署理 
 
 

Page 3

 
 
崑山縣知縣諸大令可寳因病出缺以新海防前知縣張大令紹棠請補宜興縣下洙司巡檢沈少尹企會因病出缺以新海防遇缺先補用巡檢孫少尹繼陞請補○本城北路警察局總巡劉大令啓墉到差未久忽於本月初十日奉督辦朱竹石廉訪札飭與黄渡保甲局員李大令廷琳對調○兼辦宜荆釐局事務之荆溪縣知縣全寳齋大令以釐金比較盈餘得記大功一次常昭内河釐局總辦何滇堂司馬亦以比較盈餘記功一次 
[金臺夕眺]  
　　聞之京師友人云本月初十日爲新狀元授職之期先由吏部傳知王殿元壽彭於是日辰刻赴吏部大堂月臺前望闕謝恩然後詣文選司求賢科魁星前拈香行禮○自東四牌樓恒源號閉歇以來市面大爲震動現經慶邸據情入奏請飭户部提撥庫欵十萬兩借給該號以備汪理帳目重復開張 
[保陽雁帛]  
　　聞之保定友人云邇來处城西北鄉劫案疉出而破獲者卒鮮說者皆歸咎於馬快之不能得力月初某日巡警馬隊由廣昌縣提到馬快一名交府署發審局嚴比○保定所募常備新軍近每乘隙脫逃刻經營中綂帶嚴飭緝拿上月二十五六等日在西路獲到四名釘上脚鐐解交營務處懲辦 
[潞水櫂歌]  
　　聞之北通州友人云日前衆回民齊集通州長營地方禮拜寺中捧經祈雨並傳知素奉天方敎之老少男婦一律持齋以伸誠敬○某日于家園人殷五與某甲爭毆氣忿而死屍親控諸州署州尊斷令甲出錢若干買棺埋葬○于家園迤北抛有無名男屍一具身首俱有刀傷觀者絡繹不知地方官亦有所聞否 
[津橋觀海]  
　　聞之天津友人云廣西提督蘇子熙宮保由滬上乘新裕輪船至塘沽換坐小輪船於本月初三日清晨九點半鐘時抵埠闔郡司道府縣文武各官齊赴招商局迎迓○本月初二日校士館舉行官課由長蘆運司汪都轉監試題爲秦商鞅變法與宋王安石變法得失論改訂律例以收治外法權策生財有大道生之者衆食之者寡爲之者疾用之者舒義 
[儲憲回杭]  
　　日前浙江糧道陸吾山觀察由京赴天津乘某輪船蒞滬在英租界吉陞棧暫駐征驂旋於昨日乘舟回浙省浙江海運滬局總辦林少筠太守親詣馬頭恭送如儀 
[訴請追償]  
　　前者李朝義所駕鹽船行至蕪湖被太古洋行湖南輪船撞覆溺斃六人因投徽寗池太廣道轅控告道憲童觀察批令自行來申投英刑司署禀請追賠一面行文蘇松太兵備道袁海觀觀察請卽查照核辦昨日忽有某省候補縣丞茅姓者赴道轅具禀聲稱李船係職員所雇行至蕪湖被湖南輪船撞沈船身及所載之鹽共值銀一萬二千兩控之蕪湖道縣各署蒙道憲勘明著投英刑司署控告現在職員逗留治下囊槖蕭然無力控呈求照會英總領事轉飭太古洋行議賠以保商本觀察得禀卽據情照會英總領事尚未知若何作答也 
[履勘盜蹤]  
　　本邑引翔港鎭景記洋廣貨店被盜行劫昨日午前上海縣主汪瑤庭大令帶領捕役會同營汛前往履勘飭捕嚴行跴緝務獲究懲 
[推廣民圑]  
　　日前本邑浦東保甲總巡謝岳松明府接奉蘇松太兵備道袁海觀觀察札文飭創興圑練等因遂招募土勇二十名以資保衛隨乂添募年力精壯者二十名定於本月十五日點名騐看前日復與各圖董籌商擬於上海南匯川沙兩縣一廳交界之八十九圖内每圖各設一局駐紥土勇一圑每圑百人歸圑長鈐束復於十圑長中擇一人爲丁長諭令民間每家三丁抽一五丁抽二凡年在四十以上五十以下者入圑後日間仍許執業晚則輪流出巡以收守望相助之效各董咸以爲然業已分投勸諭矣 
[嚴密巡查]  
　　邇來浦東各處梟匪猖獗保甲總巡謝岳松明府每晚派令在局當差之親兵營滬軍營各勇荷戈執戟遍歴各叚梭巡至兩鼓後復親率差保嚴密巡查以免匪類混迹 
[飭暫停工]  
　　南市浦濱三德堂馬頭前由董事雇工修築昨爲江海大關河泊司所悉以其未經知照飭暫停工俟檢呈所繪之圖騐明於水利無妨方准如前工作 
[法界火警]  
　　前晚二點鐘逾一刻時法界公館馬路致和里四號門牌大和糖行不戒於火霎時熊熊烈燄上燭層霄瞭望臺上見之立卽鳴鐘報警俄而救火會西人舁英法兩界各洋龍分投施救逾時即熄計焚去樓房三幢行夥某甲年老力衰當火熾時不及奔逃遂至葬身火窟事後經人將屍檢出舁至息影公所備棺收殮亦慘矣哉 
[下旂誌悼]  
　　中國輪船招商總局提調嚴芝楣觀察於三月初養疴回里邇者病漸增劇延至本月十一日酉刻逝世觀察爲開創是局之人經營勞瘁幾三十年當軸諸公追念勤勞因飭各船各棧及各口分局皆下半旗以誌哀悼 
[上海官塲紀事]  
　　缷任南匯縣知縣汪蘅舫大令於昨日來申趨詣道轅謁見蘇松太兵備道袁海觀觀察繼至上海縣署投刺縣主汪瑤庭大令延入花廳茗談良久而别○昨日川沙廳撫民同知陳桓士司馬因公來申趨詣道轅謁見道憲袁觀察嗣至上海縣署拜會與縣主汪大令互談良久然後興辭○新任南匯縣知縣戴子邁大令於昨日來申趨詣道轅謁見道憲袁觀察面陳一切後至上海縣署與縣主汪大令商略多時始别○前閔行釐卡總辦江蘇候補同知趙嶼秋司馬前吳淞釣船局總辦鍾堯階明府江蘇候補知縣汪小岑明府江南機器製造局提調李平書明府均於昨日詣上海縣署拜會 
[虹口瑣聞]  
　　昨日午前木工陳紀福陳紀生及某甲三人在美租界西華德路拆除舊屋不防舊牆忽然傾覆三人不及奔避被壓其中後經他人從亂磗中救出送往同仁醫院醫治無奈紀福傷及腦門旋卽斃命紀生及甲雖受傷沈重尚不致有性命之虞○昨日午後工部局灑水車行經斐倫路馬忽受驚狂躍是處濱臨河水霎時連車翻入波心馬夫某甲幸先期躍下然亦大受驚惶矣 
[澤被哀鴻]  
　　日前本館協振所承星江居士詹大善士求平安助來洋銀二百元又上海煥文書局主朱大善士錦章以去年患病許願獲愈遵助洋銀一百元又海陵張清河堂助山東振捐洋銀一百元又海陵張桐蔭堂助山東振捐洋銀四十元又章存德堂助龍銀一百元又無錫丁元記助洋銀二十三元又嘉興力薄子爲子病愈助洋銀二十元又燉煌吳與氏求女病速愈闔宅人口平安助山東孤洋銀五十元竊惟天人感應之機惟濟人利物爲最捷今諸大善士仁漿義粟普振災黎肉白骨而起死人功德所宣必能上格天意瓜豆因果福報隨之書曰身其康彊子孫其逢吉竊不禁爲諸大善士頌之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[籌欵須知]  
　　保定籌欵總局司道爲出示曉諭事照得本總局自上年奉欽差大臣直隸總督袁奏准開辦原因支欵甚鉅庫儲空虚不得已取及商民以應急用又因烟酒兩項爲嗜好所需前由户部核議重徵尚無妨碍是以舉辦籌欵必自烟酒始早經奏奉俞允通行各屬一體遵照在案至土藥一項省城舊有專局督飭各州縣經徵上年歸併本總局兼辦非創始也自開局以來所辦只此三端並無别項名目其他一切苛細雜捐本總分各局概不經收當爲爾商民所共見本司道忝膺斯任何忍重擾吾民所有總分各局局員均係遴選操守端潔之人厚给薪資認眞考察下至司事勇役亦皆約束惟嚴有犯必懲不使稍有滋擾當此時事艱難爾商民食毛踐土具有天良况燕趙人民素稱好義正宜及時報國不應觀望懷疑現在土稅照常徵收烟酒兩捐復蒙督憲奏准照舊辦理誠恐爾商民不能徧悉合亟出示曉諭爲此示仰闔邑商民人等知悉本總局所籌之欵仍係烟酒土藥三項重言申明勿再疑慮應完稅捐務當遵章依限呈繳各盡急公之誼勿存違抗之心倘有不肖胥吏藉端需索以及地方痞棍冐充本總分各局司巡巧立名目擅自苛斂准爾商民就近扭送分局或地方官衙門訊實禀報定予嚴懲爾商民亦不得挾嫌誣控致干反坐各宜凛遵毋違特示 
[警軍邀奬]  
　　蕪湖訪事人云此間保衛營自改爲巡警軍後綂帶饒翼卿游戎晝夜梭巡不遺餘力日前徽寗池太廣兵備道童觀察親臨校閱步伐整齊因賞給洋銀二百元以示鼓勵 
[警察善政]  
　　蘇州訪事人云總辦省城警察局務之蘇州府知府向子振太守以城廂内外時有遊手好閒之徒私養馬匹散布各處招人馳騁屢肇事端特分飭七路總巡出示禁嚴如敢抗違將馬充公乘馬之人拘拿訊罰其在街頭巷尾聚衆賭博者亦飭嚴行禁止似此雷厲風行地方可期安靖矣 
[示考師範]  
　　蘇州訪事人云蘇府中學堂額設師範學生十二名頃由督辦劉觀察體乾出示招考凡願應聲者應先到堂默寫並取具甘保各結定於本月十七日齊集堂中聽候命題考試 
[示緩考期]  
　　九江訪事人云日前江西德化縣江雲卿明府出示曉諭曰五月十四日奉府尊孫札開光緒二十九年五月初四日奉兩江學務處札開案照前奉前署督憲張札飭官紳保薦舉貢廪增攷充三江敎習當經通行江安西三省府州飭屬一體遵辦并由學務處攷試後又調取覆試呈蒙前署督憲張錄取敎員尚未足額復又擬於四月底再行續攷一次亦經通行三省府縣飭屬曉諭遵照各在案兹奉督憲面諭現因该學堂經費浩繁驟難籌足所有原定學生九百人額數分作三次補足應需敎員亦應照分三次攷補如額擴充以期辦理較易爲力其前次議行續攷敎員之舉應卽從緩另行示朝攷示卽飭行各府州一體迅飭所屬出示曉諭俾衆周知等因由府轉行到縣奉此合亟出示曉諭爲此示仰闔邑舉貢廪增知悉續攷三江師範學堂敎員奉諭暫行從緩聽候另行示期攷示各遵照毋違特示 
[潯郡官塲紀事]  
　　九江訪事人云綂領江西續備前軍蔣鎭軍於上月二十二日赴省謁見護理江西巡撫柯遜菴中丞○管帶續備右軍前營周春華守戎奉撫憲柯大中丞飭回九江城守營守備本任○九江關道瑞莘儒觀察札委劉景武少尹辦理常關稅務而以徐少銘少尹副之○總辦九江兩關稅務之五子掄明府奉關道瑞觀察札飭兼查新關稅務○本任江西督糧道調署廣饒九南兵備道兼九江關監督寳湘石觀察奉大憲飭回本任瀕行時紳民均製送牌匾以頌德政蓋亦官樣文章也○長江水師提督程從周軍門巡閱長江各營伍於上月下浣某日抵湖口湖口鎭總兵李雨亭鎭軍調集各營合操陣法軍門旋入内河巡閱於晦日過潯營縣各官均赴江干恭迓 
[上海縣署瑣案]  
　　馬小毛因被李阿秀胡祥春胡金慶王阿元毆傷投縣請騐前晚縣主汪瑤庭大令升堂研訊九鋪地甲李升將阿秀等人拘獲解案馬供小的操成衣業前日在城外某姓家工作事畢回家行經舊校塲見李胡等七八人將不知姓名之人兇毆偶一解勸突被毆傷叩求騐明究辦大令謂爾插身多事咎由自取未便准理叱令退去李甲禀稱李胡等人在小的所轄鋪内行兇是以小的拘案請訊王供小的家住舊校塲與胡金慶爲鄰是晚回家見胡等七八人將馬兇毆並不帮兇惟知此事實因朱阿榮與馬夙有仇怨故糾約胡等逞兇洩忿後經地甲來拘小的一一指出胡李同供此事確係朱爲首今已不知逃避何處小的惟向解勸並不助毆大令飭各責二百板胡祥春供當時小的並不在塲實被地甲悮拘尚求寛宥大令准卽省釋隨將王交人保出胡金慶李阿秀押候提朱質訊○前者某圖地保施鳳儀控張子良爭充地保攔路兇毆並用糞穢塗面等情業經大令訊究著將張收押縣丞署中候詳請上憲革去功名然後究辦張懼央業師陶光照求恩交保誓當痛改前非前晚大令提張研訊張叩首至再大令申斥一番交陶保去○王以能控韓松琴吞没房産等情大令詰訊之下韓供小的係本邑莘莊鎭人王爲小的妻弟同治六年岳父出資購得高姓屋十二間嗣因付價不敷由岳母向小的借去洋銀三十元立有筆據迨後岳母糾立一會每股錢十千小的曾與二股至第九會忽然散去時已付過錢一百八十千旣而岳母又因乏用將屋向屈姓抵錢三十千迨岳母身故無以爲殮時妻弟尚幼由小的出貲將屋贖出轉向沈姓押錢八十千置備棺衾現經小的將屋贖回大加修葺租與丁姓居住妻弟如欲收回須將借欵會欵及贖屋貲一併還清求恩公斷借據房契呈閱王供母親去世時小的年幼致被姊夫霸吞房産求卽追還大令判王歸韓錢一百十千始得將屋管業會錢旣已散去未便准追 
[南市捕房紀事]  
　　昨日南市鼎康洋貨店夥扭洪生禮至捕房訴稱被欠銀若干向索不還捕頭令押候轉解馬路工程局禀請總辦翁子文太守訊究○昨日姚和尚王鶴生在某茶肆中啜茗不知因何忽起爭端被巡街捕一併拘解捕房捕頭令押候轉解馬路工程局禀請太守訊究 
[英美租界公廨紀事]  
　　昨日輪應美總領事署繙譯官白君到堂觀訊適白君另有要公飭人知照各捕房并禀知讞員孫建臣直刺暫停讞務一日○讞員孫建臣直刺接上海縣移文内開准江寍縣文開王紀氏控顧金清王金德誘拐伊子等情查王金德及應訊之路金子等人避匿上海請緝移解等因日昨飭差協同探捕一併提到諭令押候備文解送上海縣轉解江寗歸案辦理○日商茂利洋行主人控崇明張益號主張源斌短交所購黄豆等情直刺准卽簽派廨差赴崇明關提張聞風避匿廨差遂將號中司帳人丁瑞庭帶回禀明一切直刺飭押候致函日本總領事請訂期派員會訊核奪○四百七號華捕送石春發到廨聲稱此人被金福林携來上海騙去洋銀衣服向之追索反被推入浦中經捕救　告知捕頭由小的送請妥爲安插直刺飭押候　供核奪○董龍賢控董阿法周長春借去洋銀四百元向索圖賴等情直刺簽差將周拘獲 
 
 

Page 10

 
 
押候質訊情由秉公判斷 
[英租界捕房紀事]  
　　偷兒張大春不知在何處竊得銀殻對時表一枚持赴某押鋪求質適被包探李星福所見拘入捕房捕頭令押候解送公堂禀請讞員孫建臣直刺訊辦○小利張根泉行竊唐永安胡少春二家烟槍洋傘經包探陳雲忠拘獲解入捕房捕頭令押候解送公堂禀請訊辦○福州路蕭芝岐所開烟館深夜開燈被捕頭查悉令包探劉光震投公堂禀請傳案訊罰○姜阿四不知在何處竊得銀殻對時表一枚被包探劉光震所獲解入捕房捕頭令押候解送公堂禀請訊究 
[美租界捕房紀事]  
　　昨日無賴劉阿生行至西華德路見某姓小孩手持千里鏡玩弄以其年幼可欺設法騙去及孩父覺察立卽投報捕房捕頭令包探陳洪德將劉拘獲押候解送公堂禀請讞員孫建臣直刺究辦○前晚偷兒林阿三混入楊樹浦路某姓家行竊衣服携之而出被某號華捕所見連贜帶入捕房捕頭令押候解送公堂禀請懲辦 
　　 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十九年五月二十九日京報全錄]  
　　宮門抄諭旨均錄正張○晉撫吳奏分别舉劾屬員摺○又奏揀員請補要缺直隸州摺○又全薦舉賢員懇恩送部引見片○陜撫升奏臬司到省飭赴新任片○大臣文奏派員接署城守尉片 
頭品頂戴護理山西巡撫布政使臣吳廷斌跪奏爲分别舉劾屬員以示勸懲恭摺仰祈聖鑒事竊維安民必先察吏方今時勢多艱民生日困惟賴得賢能之吏整頓地方與民休息乃能固邦本而培元氣迭奉諭旨整飭官方自以進賢退不肖爲第一要務晉省官吏歴經升任撫臣岑春煊升任護撫臣趙爾巽嚴加甄别稍知儆勉臣蒙恩命護理疆符夙夜兢兢深懼無以報稱而爲此舉劾屬員賢否才總不逮不敢不勉前經臣通飭該管府州每届三月將所屬賢否切實出具密考一次不准稍涉欺飾刻計護篆已逾三月留心體察並遴派廉幹可靠之員紳分赴各屬密查然後合之該管道府州之密考與夫藩司之訪察互相印證務得眞評不敢稍存成見謹將堪膺洊舉者十員應予嚴劾及尚須察看者十二員敬爲我皇太后皇上據實陳之三品銜調補太原府知府俞恒才猷卓越器識閎深廉正勤明邃於交涉在任候補道大同府知府李桂林學有根柢治術精深裕課恤商征收核實汾州府知府胡孚宸正已率屬澹泊廉平興學化民循聲卓著沁州直隸州知州王旭東潔已愛民悃愊無華裁减規費與民休息候補知府陳時雋幹練明敏爲守兼優勞苦不辭深裨墾務升補歸化城同知樊恩慶潔已奉公廉勤樸直志堅識定熟悉邊情署平定直隸州知州王爲幹講求時務練逹訓明治劇理繁政無不舉署安邑縣事擬補文水縣知縣劉彤光質樸勤明嚴於治盜調署平遙縣事屯留縣知縣未善元惠政及民輿情愛戴調署聞喜縣事和順縣知縣徐昭儉恤民袪累卓著政聲以上十員才品政續皆有可觀擬懇天恩予以嘉奬用昭激勸榆社縣知縣戚勳嗜好甚深罔知檢束於任内縱庇吏役商民怨咨前代理壺關縣事長子縣鮑店縣丞楚思孟放利而行民皆切齒於代理知縣任内藉案需索頗著貪聲議叙縣丞劉景春貪鄙巧詐不守官箴於署澤州府經歴任内需素陋規迨經撤任嚴飭猶復嘵嘵瀆禀曲沃縣侯馬巡檢李成林不安本分惟利是圖於巡緝之事藉端擾累閭閻潞安府訓導趙子瑩營私罔利不惜聲名於任内越售試卷士民不齒候選敎諭孔慶海行同市儈有玷膠庠於署太谷縣敎諭任内月課生員多所需索以上六員應請卽行革職擬補夏縣知縣何濟元措置乖方昧於治理於署神池縣任内派令轎夫看管城門致招物議應請以府經歴縣丞降補五寨縣知縣歐陽杭御下不嚴難膺民社於丁役在外需索示能覺察惟係舉人出身文理尚優應請以敎職歸部銓選蒲州府永樂鎭裁缺同知孫汝漳年力衰頽約束不嚴應請勒令休致署永寗州知州准補猗氏縣知縣梅鬱九辦事迓緩不洽輿情調署太平縣事潞城縣知縣劉祖陶才難治劇於民敎錯處之地尤不相宜以上二員應請開缺另補寗鄉縣知縣陳德輿辦公竭蹶毁譽互見應請撤省察看臣忝權疆寄渥荷殊恩不敢避遠怨嫌稍涉遷就此外如再有應舉應劾之員仍當隨時留心察看秉公甄别據實具奏以仰副朝廷澄叙官方之至意如蒙俞允所遺榆社夏縣五寨猗氏潞城等縣知縣長子縣鮑店縣丞曲沃縣侯馬巡檢各員缺晉省現有應補人員均擬請扣留外補所有分别舉劾屬員緣由是否有當理合恭摺具陳伏乞皇太后皇上聖鑒訓示謹奏奉硃批另有旨欽此 
頭品頂戴護理山西巡撫布政使臣吳廷斌跪奏爲揀員請補要缺直隸州知州以重地方而資治理恭摺仰祈聖鑒事竊照在任候補知府霍州直隸州知州齊福田因辦振出力奏保開缺免補知府以道員補用經部議准覆奏於光緒二十九年三月二十九日奉旨依議欽此按五日行文照限减半計算扣至四月二十日作爲霍州直隸州知州開缺日期所遺係衝繁難兼三要缺例應由外揀員請補該州地當孔道政劇差繁非精明幹練之員弗克勝任查定例特旨人員遇有應題應調應選之缺悉准該督撫酌量先儘補用不積各項班次之缺等語臣與藩臬兩司逐加遴選查有特旨班在任卽補直隸州知州崞縣知縣王爲榦現年四十二歲浙江仁和縣人由附生中式光緒十五年已丑恩科本省鄉試舉人就職敎諭於北城獲盜案内保歸不論雙單月遇缺卽選二十二年四月選授黄岩縣敎諭二十三年經浙江學臣保薦十二月初三日赴部引見奉旨著以知縣用欽此二十四年二月籖掣山西崞縣知縣三月初四日引見奉旨山西崞縣知縣著王爲榦補授欽此領憑起程五月十三日到省七月十三日到任二十七年六月經升任撫臣岑春煊保薦循良奉上諭著傳旨嘉奬欽此歴委兼護代州直隸州知州調署繁峙縣知縣同知篆務經前綏遠城將軍臣信恪保薦人才奉硃批著交部帶領引見欽此遵例請咨赴部於光緒二十八年十一月初二日引見欽奉諭旨本日引見之山西崞縣知縣王爲榦著在任以直隸州知州卽補欽此領照起程於是月二十八日回省旋委署理平定直隸州知州該員講求時務才堪治劇以之請補霍州直隸州知州實堪勝任與例相符據署布政使胡湘林按察使豐伸泰會詳請奏前來合無仰懇天恩俯念員缺緊要准以在任卽補直隸州知州崞縣知縣王爲榦補授霍州直隸州知州洵於治理有裨如蒙俞允該員係特旨班卽補直隸州知州請補直隸州知州銜缺相當無庸送部引見亦無違碍處分所遺崞縣知縣員缺晉省現有應補人員應請扣留外補所有揀員請補要缺直隸州知州緣由理合恭摺具陳伏乞皇太后皇上聖鑒訓示謹奏奉硃批吏部議奏欽此 
吳廷斌片再現在時艱孔棘以講求内治爲先尤以嚴核賢否爲至臣自護撫篆業經三月以近日查訪叅之平時聞見已於另摺分别舉劾在案滋復查有廉能任事確有實蹟堪膺洊舉者敬敢臚陳查山西補用道齊福田前在大同縣知縣任内恭辦西巡大差仰蒙召見奉旨以直隸州知州在任卽補旋補霍州直隸州知州因辦理振務出力保准開缺以道員用歴經升任撫臣岑春煊升任護撫臣趙爾巽先後奏保均奉恩旨嘉奬在案該員秉性沈毅剛明耐苦才猷卓越志慮忠純歴任地方及委辦要差於應行整頓各事無不切實措畵識議持正不爲苟同頗得兩漢循吏遺意爲晉省不可多得之員又查有奏保補用知府留晉差委河南候補直隸州知州朱濤前由察哈爾辦理洋務事竣　晉升任撫臣岑春煊知其邃於交涉奏請留晉差委歴充大學堂及洋務局提調辦理各事悉協機宜臣查該員精明幹練果敏過人逹變通權兼饒膽識求之近今交涉人員亦稱罕覯以上二員臣旣有眞知灼見不敢壅於上聞可否由臣給咨送部引見候旨錄用之處出自逾格天恩謹附片具陳伏乞聖鑒訓示謹奏夺硃批齊福田等著送部引見欽此 
升允片再新授陜西按察使許涵度現已抵省自應飭赴新任以專責成調任浙江按察使樊增祥卽應交缷入都展覲除檄飭遵照並咨部外謹會同陜甘總督臣崧蕃附片具陳伏乞聖鑒謹奏奉硃批知道了欽此 
文瑞片再據右衛城守尉額圖呈稱上年因軍政奏保卓異自應照例請咨赴部帶領引見並請派員接署城守尉關防事務等請前來奴才查綏遠城協領景秀爲人明白辦事勤愼以之派委除飭該員前往接署並分咨外理合附片具陳伏乞聖鑒謹奏奉硃批知道了欽此 
 
