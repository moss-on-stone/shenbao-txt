# 1902 - 10 - 4910322

 

Page 1

 
 
[九通股票截止日期并提前出書告白] [  上海圖書集成局啓]  
　　本局前刋圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昻貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○稱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[設鄉官議]  
　　治天下之道至纎至悉也在昔周公佐成王平定海宇手創周禮一書設官官分職以治庶民其制略於大而詳於小卽如地官一職鄉大夫之下有州長黨正族師閭胥比長遂大夫之下有縣正鄙師　長里宰鄰長以一邑之中而設官如此之多亦可見其治民者詳矣漢制十里一亭亭有長十亭一鄉鄉有三老嗇夫遊徼三老掌教化嗇夫職聽訟收賦稅遊徼循禁盜賊其數雖大减於周然有此三者於興學催科之事詰奸禁暴之爲已可釐然秩然毫無遺憾漢治近古此之謂與自漢以後世主於治民之事不甚經意而鄉官之制漸廢至隋文帝踐阼始一切罷去古意遂蕩然無存迄乎今日一縣之中壤地數百里所主持者惟一縣令爲之佐者雖有縣丞巡檢主簿典史各官然事權不屬備員尸素甚者志品卑陋魚肉貧民爲閭閻害夫以一縣之地之廣合城鄉計之爲戸不下數十萬縣令以巍然一身控制於上卽甚精明幹練猶未易於四境之内家至戸到而周知其利弊矧今之印纍而綬若者大半才具平庸但知奉行文書者哉然則爲之奈何曰惟有仍復古時鄉官之制而已其法一邑之地宜分城與鄉爲二鄉之所萃者爲農今議專設一明農之官凡溝渠之宜疏濬也田畝之宜稽查也樹木之宜栽植也雞彘之宜畜養也蠶桑之宜推廣也蔬果之宜講求也各隨其土性所合人情所需爲之勸導爲之督責勤者有賞惰者有懲如有新法可有益農務而爲鄉民不經見者更宜代爲購致隨時講明其用之之法俾新理日出而農事日興如此竭力講求而四野尚憂不治者無是理也城之所萃者爲商爲工今議專設一稽核工商之官凡貿易之宜公平也圜法之宜通行也作僞之宜禁止也仿冐之宜懲儆也藝之宜分高下也貨之宜别良窳也皆爲之整齊畫一袪其疑化其貪平其爭杜其僞或有無賴之徒設心誑騙遇事生風苟有害於商業工業則爲之立時懲辦如此竭力治理而工商不蒸蒸日上者無是情也若夫嚴保甲之法淸盜賊之蹤尤須設有專員而不宜因陋就簡夫耳目近則稽察易周居處習則性情易洽故苟能一鄉之中皆條理井然四民不失其業則由一鄉而推之一邑由一邑而推之一郡由一郡而推之一省由一省而推之天下固無不若網在綱而無有凌雜叢脞之慮顧氏炎武所謂小官多則其世盛馮氏林一所謂天下宜合治亦宜分治者殆深得此意哉或曰今制知縣之外有丞尉簿倅以爲輔佐各鄉又有紳董衿耆以分理諸事雖無古時鄉官之名而用意未嘗不合惟世之膺此職者大率庸瑣鄙陋爲民所疾視若更加增其數一事而立一官必致借官勢以立威欺詐鄉愚無所不至患不將滋甚耶則謹應之曰天下事貴治法尤貴有治人僕早知之矣然有整齊綱紀之責者須於立法之始先得昔人之精意然後勤愼廉潔之流可以盡其所長而措施無不得當若豫防其流弊而概斥爲法不足恃則因噎廢食之見而非予所知也質之當世君子以爲何如 
[俄欲甚奢]  
　　日本某日報云頃得京師來電悉俄人因交還營榆鐵路之事向中國索償銀一百二十五萬不知中國政府何以答之 
[美欲抗俄]  
　　日本某日報云美國駐華使臣謂邇來博采輿論大都因中國滿洲之事咸欲抗拒俄人萬衆一心甚爲堅勁 
[英人之意]  
　　廣州安雅書局世說編云英廷曾宣言俄人如欲獨握滿洲各種利權吾英必不允許卽在滿洲屯駐兵士亦須訂定年期滿後一律撤回俾地方種種情形與拳匪未亂前無異 
[議禁華人]  
　　廣州安雅書局世說編云美國舊金山議員定期西歴一千九百零一年十二月二十一號午後兩點鐘時聯合各埠議員紳士會董工頭互相議論擬禀請華盛頓總議員續行禁限華人之例遴選長於言語者當衆宣講各條一華人到美不購土産貨物一華人攘奪美人工藝一華人不從美國律例一華人品行不端一華人多病傳染美人一華人不能爲美國民人縱爲美國民人亦必有害於美國噫美人之恨我華人竟若此其甚寄語我華士庶尚其　所警惕以免外人賤之如犬豕馬牛哉 
[臺難平]  
　　前者臺灣土匪嘯聚作亂本館曾譯其情節列諸報章兹閱臺南某日報云東歴去年十二月二十六日卽華歴本年十一月十六日蕃仔山南灣潭又有匪徒起事駐噍吧年之守備隊長伊藤大尉督率中隊大部會同駐九重橋之望月大尉部下兵士若干名於淸晨九下鐘時包圍灣潭西湖洞奮勇攻擊殺斃匪首一人匪徒十四人 
 
 

Page 2

 
 
餘匪仍負嵎以抗旣而日兵漸逼漸緊相距僅五十餘米突而天險終未易飛越至晚不及收隊露宿山前是役也駐噍吧年之手島少尉身負重傷橋口少尉被憚貫右足駐九重橋之栗田少尉亦在陣前飲彈士卒死傷十七名 
[日棉壅滯]  
　　日本長崎埠訪事人云日本棉花銷路因海參崴增收關稅致航海而往者日漸寥寥日來神戸市景蕭然貨積如山各機廠難於支拄年頭臘尾咸不免束手吁嗟也 
[界限宜分]  
　　寓閩友人來函云日前福建洋務總局憲備文照會派駐福州之美日德各國領事官略謂閩省福州厦門二口各國類多設立領事遇有内地商務教務交涉事件向係查明在漳泉二道屬境者歸厦門領事辦理在延福二道屬境者歸福州領事辦理究竟兩口領事曾否自分所轄界限仍屬無憑邇來漳泉二屬案情動請由省照會遲延周折貽誤殊多而福厦兩口領事管轄限界應有專歸爲此照請貴領事將所轄地方界限切實查明詳晰見復以便飭屬就近商辦以一事權 
[軍艦南行]  
　　聞之寓厦友人云中國北洋水師隊中海籌海琛二艦定於日内開往福州入塢修整海圻則於十　月初一日開赴南洋巡閱初五日已馳抵厦門矣 
[去任緣由]  
　　安徽巡撫王芍棠中丞之去任也外間議論紛紜或曰被某御史列欵糾叅指爲袒助俄人之黨而本館派赴蕪湖訪事友則謂中丞素以公廉正直著實被石姓屬員所累稍一遷就致掛强章乃昨閱日本某新聞則又有大相歧異者其言曰中丞免官之事突然而起無異平地風波回溯十餘年前中國駐俄使署隨員及俄國外交官皆盛稱中丞威望才略後俄國前皇宴駕中朝遂遣中丞赴俄京慰唁中丞奉職之暇博訪俄之風俗默察俄之政治返觀借鏡得以了然於心此次事起滿洲中俄議約全權大臣慶親王意欲引爲臂助故奏請皇上下詔令卽交卸入京云三說各有不同究竟如何執筆人固未敢臆斷也 
[皖撫啓行]  
　　姑蘇采訪友人云新任安徽巡撫聶仲芳中丞交卸江蘇巡撫篆務後涓吉十一月二十九日啓行是日午前由撫轅排導出胥行迤邐至大馬頭恩藝棠中丞以次文武各員均臨歧餞送撫標水陸各營勇列隊江干槍聲砲聲不絶於耳中丞小憩片刻握别登舟帶以小輪船涉浪衝波望申江進發 
[情殷造土]  
　　南昌訪事友人云江西萍鄉縣顧勴堂明府培植人才不遺餘力自科舉改章後卽用四書五經義及經解史論時務算學輪課書院肄業生曾於上月具禀各憲轅附陳東路濂溪書院情事所有各書院肄業生之學有心得者隨時擇尤詳請大憲奬勵以冀有成兹錄其上江西提督學政吳絅齋宗師禀牘曰竊卑職於本年三月初旬曾將卑縣鰲洲書院課試肄業出色生童援案舉報並附陳創建栗江書院著有成效緣由禀蒙憲臺曁各憲批示嘉奬在案旋值憲節按臨考試經古袁郡合屬生員共取三十七名而籍隸卑縣者二十二人童生共取三十七名而卑縣得三十人可謂極一時之盛諸生童奮發興起染信卑職數年來諄諄勸導並未誤入歧途即何以墨守八股者至此亦幡然變計查書院章程前經禀定經史時務算學與八股試帖相間輪課迨去冬欽奉變法之旨今春開課卽將試帖裁除改爲經文預留改試經義地步七月間重頒明詔復廢八股卑職遇輪用八股試帖之課卽試以四書五經義猶憶戊戌年初廢八股試帖之時人心惶惑莫識所從今則經解史論時務雜作嫻習已久且大率多讀古又與四書義五經義原無二致而諸卷斐然可觀頗能擺脫八股窠臼屈計來年秋試卑縣士子當不至落人之後固有可爲預决者也惟是萍境地方遼闊分爲十鄉東門關廂以外爲觀化鄉淸江里所轄三圖再遠則爲名惠新康大安廷宣四鄉以幅員而論東路幾及全境之半而文風則東路最次同治所間曾中鄉榜迄今閴寂殆三十年往往數里之内生員寥落如晨星卽童生亦較各路爲少卑職前次任内查悉情形亟思鼓勵每屆縣試於東路童生稍好者必爲拔置前列無如該處之人資性較鈍又乏師傳於搭截手法諸題實非擅長小試獲雋旣難讀書應試愈少卑職早切隱憂光緒十八年會匪闌入大安里據爲巢穴果因讀書人少不能及早驅除舉發幾使滋蔓迨敉平後卑職卽倡大安里應添書院之議旁觀或斥爲迂闊卑職以爲昔王文成公每平一處奸宄卽爲分設縣官添建儒學此實正本淸源之道乃旋卽解任未獲施行丙申年回任察核情形　安里生童無多距蘆溪尚不甚遠蘆溪本有濂溪書院果能實力整頓於東路各鄉均有裨益惜該書院田産本少原定章程須兼供童生入洋花紅生員鄉試路費又係文武律近年武多於文經費爲其所分益覺不支卑職遂捐廉錢三百千文發交該書院首事力勸開課亦於四書五經文之外兼試經史時務策論算學因恐能者較少暫不分門任擇各題兼作取錄在前者照鰲洲師課栗江官課之式賞給各種書籍本屆歲試如陳作衡吳定川吳振邦等均蒙憲臺取錄經古由儒學詳送省城肄業士子益爭自濯磨每卷兼作五六題三四題皆能各具面目蓋策論係放筆爲直幹不似小題文爲觸犯禁忌所束縛於該路人筆性轉覺相宜從此文風大有轉機當可與西南北各鄉頡頏爭勝矣卑職現值交卸在卽所有各書院出色人才自應再舉所知上陳憲聽查有生員王守文論事詳明識見通達生員張亮采穎悟精進考古通今生員文覲宸留心時事不囿流俗近來立志習學西文西語尤開風氣之先生員歐陽壎卽增勳博通淹貫爲濂溪書院之冠童生歐陽昇勤敏好學肄業鰲洲已異凡庸在濂溪書院尤爲特出童生黄耆泛覽時勝諸書頗有心得雖文詞宜加脩飾要不掩其識見童生黄序鵷昔年縣試冠軍院試臨塲丁艱慨然有志游學因目擊滬上諸學堂習氣未除廢然而返閉戸潛修近來於古文頗有進境其餘如鰲洲肄業生員彭國淸胡新德栗江肄業生員廖玉瑩蕭菁莪濂溪肄業生員李德一童生吳定山亦皆詣有獨至此外一長可取者難以枚舉且有借他人姓名考課卑職所未能深知者至於算學一道近今風氣大開習者多造詣較深者亦有數十人本屆憲臺按試或適值丁憂或到遲未及報考是以僅取李光彝况榮陳以質劉永珍數人兹就卑職所知臚舉則有附貢生劉鍾泉夙諳算學因未遇賞音遂爾輟業近經卑職提倡重加蒐討講習授徒爲東路大開風氣生員張德星洞明算理傳授得人生員劉萬鵬僻處深山講明絶學童生甘光丙甘光甲甘光逵兄弟自相砥礪於算學中獨樹一幟童生羅冠南受業於陳以質爲大安里倡開風氣頗能靑出於藍以上各生童理合援案禀請批示奬勵庶言九鼎造就人材收效更非淺鮮幸甚禱甚 
[猛以濟寛]  
　　聞之寓粤友人云廣東南海縣裴大令政尚嚴厲所獲積年巨匪無不處以死刑計袁亞混梁亞義梁亞始三犯於十一月初二日在佛山站死黄亞堯潘亞宏葉亞祥三犯於初三日在疉滘站死陳亞日陳亞習袁亞永三犯於初四日在獅子竇站死周帶娣一犯於初五日在小唐站死崔亞岳一犯於初六日在沙頭站死羅亞芹一犯於初六日在龍津站死張二苟一犯於初七日在官山站死沈亞佐沈亞二沈亞恩三犯由淸鄉勇獲自杜村傳集諸紳問明出結隨於初九日在龍津站死區亞裕一犯同日在河清太平沙拿獲訊供候懲旋於某日出示剴切曉諭曰照得糾黨持械擄人勒贖罪應立斬梟示定律何等森嚴乃近日盜風猖獗擄贖之案層見疉出實屬不成世界必須盡法嚴懲訪聞石井鄉事主李南被匪馮亞本等擄去藏匿在陸亞祺屋内四十餘日始由差勇起獲擄匪馮亞本等固應按名嚴拿重懲而陸亞祺代爲寄頓藏匿如此之久顯係甘心串擄分肥毫無疑義除飭該鄉局懸花紅銀一百元並由本縣加懸一百元將陸亞祺認眞嚴拿務獲重懲外所有海陸亞祺住屋應先行諭局帶同淸鄉緝捕安勇營弁尅日前往查明卽行拆毁並將陸亞祺祠堂查封以示懲儆嗣後再有膽敢代匪徒寄頓擄勒人口者均照此懲辦决不姑寛其各凛之切切特示 
 
 

Page 3

 
 
[擬興地利]  
　　聞之寓粤友人云中國二十一行省版圖雖廣地利未興患弱患贫由來久矣近有粤人梁翰華者擬墾闢韶州府屬山林曠地以濬利源特於日前具禀兩廣督轅旋奉督憲陶芷芳制軍府批示曰查開墾荒山以闢地利實爲切要之圖據禀韶州府屬圭名羅傘山等處界連三縣林密山深地極廣闊苟能經理得宜妥籌善策自可收實效而濬利源察閱所擬章程並無切實辦法所需股本果否籌有的欵深恐徒托空言轉滋流弊仰廣東善後局會同布政司傳詢實情如該職員確有把握卽遴派幹練之員前往會同各縣履勘明確究竟能否開墾於地方有無窒碍禀候察奪 
[蘇省冬漕海運滬局銜名單]  
　　姑蘇采訪友人云本屆江蘇海運滬局各員已於十一月下旬某日經糧儲道羅少耕觀察委定計總辦知府林文炳會辦知府沈鳳韶知縣馬瑞熙委員直隷州知州陳錫純通判劉國邴蔣凱笙知縣陸淸臣楊溥應德完布政司理問朱之榮道庫大使樊恭振府經歴錢乘　縣丞張體賢胡義明李熊飛從九沙濟其劉馬沙三員均係兼差不給薪水 
[巨梟就禽]  
　　姑蘇采訪友人云著名巨梟喬漢武專在長江上游率黨販私行劫商估近爲兩江總督劉峴莊宫太保訪悉札飭溧陽縣某大令會同某營弁設法禽拿十　月某日獲諸縣境某鄉起出票布等件甚多訊實口供釘鐐收禁隨備牘申詳督署宫太保批飭就地正法大約不日卽當明正典刑矣 
[蘇臺火警]  
　　姑蘇采訪友人云十一月二十八日之夜二鼓時蘇州胥門外棗市橋附近某姓家晚炊遺火積薪中霎時烈燄狂飛不可遏抑更夫瞥見鳴鉦告警各叚水龍飛馳而往四面圍噴歴一下鐘時始得漸漸救熄計焚去房屋三四椽 
[鳳闕祥暉]  
　　京師訪事友人云近有一種匪徒私刊各顯宦名片僞繕八行書向外省來京之諸巨官行騙事發被順天府府尹陳玉蒼大京兆擒獲搜其身畔除京兆名片外餘若王中堂文韶敬大冡宰信諸名片無一不備何之研訊知購自琉璃廠英華齋刻字鋪遂於上月十二日派中城弁兵馳往搜查起獲各板片將執事人拘回歸案訊辦○上月十三日傍晚前門外紙巷子某姓洋藥店忽來盜匪多人徉稱兌換銀兩持槍恫喝劫去二百餘金有見者謂諸人皆腰繫革帶頭戴黑絨小帽身穿窄袖短衣絶類西人所用細崽模樣至十六日之晚宣武門外大街某錢店又被盜劫去銀若干兩輦轂之下匪徒横行至此緝捕之責者其將何以爲情耶 
[瀋陽客述]  
　　營口訪事友人云通江子爲東三省中最繁盛之區每屆油豆上市時商旅雲屯肩摩轂擊有廣增太號者夙爲衆商領袖去年拳匪變起首先集資倡辦團練置備快槍快砲竭力防維以故匪人不敢肆其猖狂卽敗卒殘兵亦從未闌入不意近日省中緝獲逃兵某某供出彼處各號皆與匪通藏有軍械甚富云云華官不察遽恊同俄國官兵前往廣增太搜獲快槍四百餘杆及火車路所用鐵軌俄官怒甚下令燬其屋號中夥伴紛紛脫逃俄官隨將執事人解至省中請華官訊辦○去年拳匪之亂蓋平縣東山富室李姓捐資建土城築砲臺募集壯丁嚴陣以待匪黨屢次攻撲不下心甚銜之上月初旬匪衆在沙嶺子被海城官兵擊敗分竄東山時李姓防範已弛遂得乘虛直入刼去寳銀四百餘錠戕斃數人及道經八义溝又擁至郭姓所開久大當鋪肆行劫掠後被駐蓋平之某營營官馬君督勇截擊擒獲甲乙丙三匪立予正法刻下餘匪紛紛竄入北方大約一時尚難平靖也 
[吳山眺雪]  
　　杭州訪事友人云浙江仁和錢塘兩縣定於本月十五日開倉徵收漕米先期由蕭藴齋黄鞠友兩邑宰出示曉諭幷將由單給各糧書領回轉給各花戸是日黎明兩邑宰帶同糧書差役赴倉致祭倉神然後升坐公案將各書差按照卯册一一點唱隨校準部頒鐵斛加貼印花迨事畢回衙已鐘鳴三下矣○浙省自遣撤防營散勇甚多時有行刼之事上月某日之夜江干分巡局員薛伯棠叅軍邏獲游勇三名搜出洋槍火藥送請總局憲訊懲至二十二日之夜水師營管帶楊都戎巡至雲居山見甲乙二人在黑暗中摸索而行知非善類搜其身畔藏有親兵前旗小隊號褂一件號補上標明一爲陳冠泉一爲張同生遂於次日送交錢塘縣署訊鞫 
[上海官塲紀事]  
　　前晚松江府余石蓀太守由郡城來滬恭迎調任安徽巡撫聶仲芳中丞上海縣汪瑤庭大令聞之命駕往舟次迎謁○昨日午前翰林院庶吉士李太史成章某省候補道黄觀察義忠先後命駕至美界北河南路天后宫側出使行轅拜會前任出使日本大臣李木齋星使適星使因公出外由家丁擋駕 
[遠迎皖撫]  
　　蘇松太兵備道袁海觀觀察探悉調任安徽巡撫聶仲芳大中丞定於十一月二十九日由蘇起節將次到申特於前晚率同上海縣汪瑤庭大令乘舟至梵王渡竭誠迎牙也 
[節摩戾止]  
　　前任江蘇巡撫調任安徽巡撫聶仲芳大中丞于昨日午後三下鐘時秉節抵滬江就新閘大王廟馬頭登岸蘇松太兵備道袁海觀觀察以次文武官僚次第呈遞手版中丞就官廳接見後隨命駕詣西門外斜橋畔北洋務局小駐節麾 
[催科憲示]  
　　上海縣汪瑤庭大令奉江蘇藩憲陸春江方伯所頒告示卽於昨日發貼通衢其文曰爲出示曉諭事奉撫憲札開准 
行在戸部咨開京師米價陡漲須運南漕一百萬石到京若全行采買恐轉多費仍令本折兼收總之蘇浙兩省共湊足京斛一百萬石由海運京等因所有本年折收價值刻已由司酌定完本色者除交米一石外另交公費一千文折色者每石收錢三千三百文再加公費一千文如出年外完納無分本折每石均加收五百文並交隨漕費脚每石加錢五十二文爲此示仰各業戸仍卽照章交納不得觀望遲延如有不肖生監需索規費掗交醜米短欠公費脚費錢文慫恿把持相率錮抗以及擁擠倉塲情事並書差額外需索一經發覺或被告發定卽指名提省訊明從嚴懲辦本司令出惟行各宜凛遵切切物示 
[懸金以待]  
　　日昨寳山縣金調卿明府行文上海縣署附送賞格一道略謂據結一圖地保姚俊侯報稱十一月二十二日圖中横浜橋南堍　無名男屍一具因無屍屬報求詣騐等情當經前往騐明該屍咽喉有傷給棺收殮飭差查拿各犯至今未獲誠恐匿跡滬江合出賞格如能拿獲正凶者賞洋銀三十元從犯每名賞洋銀二十元决不食言云云頃已由縣主汪瑤庭大令發貼通衢矣 
[示禁偷漏]  
　　辦理上海閩廣貨捐局花翎五品銜江蘇卽補縣正堂盧爲出示曉諭事前月本局禀請總局憲派司巡稽查儈漏今奉貨捐公局憲札開轉奉督辦松滬捐釐總局憲批飭先行試辦添派司巡嚴密稽查以杜偷漏等因到局奉此兹本局遴選妥愼司巡各二人嚴密梭巡以杜偷漏於十二月初一日起本局督飭司巡並會同貨捐公局委員查騐蓋印所有各行商報捐貨色聽本局查騐蓋印以昭一律倘有以多報少及查有偷漏之貨悉由本局照章補罰合先行示諭爲此示諭各行商船戸人等一體遵照自示之後所有各商報捐貨色聽候　局查騐蓋印以昭一律一經本局查有以多報少及偷漏之貨悉由本局照章補罰其各凛遵毋違特示 
[飭差丈地]  
　　前日本邑南市馬路工　局總辦翁子文太守飭差至沿浦江一帶將各木行基址逐一丈量次第登諸册籍聞是處均將改造市房爲整興市面之計故有此舉動也 
[公廨停訊]  
　　昨日前任江蘇巡撫調任安徽巡撫聶仲芳中丞由蘇垣秉節來滬英美租界讞員張柄樞司馬法界讞員杜枝園大令皆應隨同蘇松太兵備道袁海觀觀察至碼頭迎迓遂將公堂各案停訊一期 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　曹衡山控張雲生借端詐洋等情前晚縣主汪瑤庭大令升堂研訊曹供小的在浦東張家橋開設肉鋪張雲生賒肉數千文向索不付前月十六晚小的由滬上回家過張門首突被張綑縛詐去洋銀三十元翌日小的再往索欠又被毆辱及喚地保到來一味袒庇並串同圖董勒罰小的洋銀三十二元心不能甘叩求究辦地保張益興禀稱張雲生與曹同村家有寡嫂前月十六夜曹往誘姦被張捆縛告知小的欲送巡局請懲小的勸至再三張始釋去曹回家後卽於翌日糾人將張及其母毆傷張告知圖董圖董從中理勸曹自願出養傷費三十二元今張因傷不能到案叩求明鑒大令將曹交人保去著地保傳諭圖董以後圖内如有枝節不准私罰如違究懲○趙錦春控何小弟誘拐童養媳某氏等情前晚大令提何研趙趙供前月初二日童養媳某氏逃逸無蹤嗣查知被何誘匿有姪兒錫林爲証務乞究追何供小的與趙比鄰伊媳因何失去與小的無干逆姪錫林前被小的訓斥懷恨在心以故妄作見証錫林供趙家養媳於前月初二日失去後小的時見其在叔父家中是否叔父誘匿不得而知大令申斥一番諭令何帮同趙尋訪 
[上海巡局紀事]  
　　日前南市小九華寺住持僧了然被遊方僧靜能騙去洋銀五十元事後投十六鋪巡防南局禀請查緝局員允之○昨日午前二十三七鋪巡防局員邱友林二尹親率勇丁至萬裕馬頭掩拿賭棍比至各賭棍已聞風避匿遂廢然而返○前日浙江紹興府屬某邑人徐福堂扭其妻朱氏至二十三七鋪巡防局以背夫濳逃等詞喃喃聲訴局員邱友林二尹飭傳媒人徐和福到案研訊之下斷令徐領妻回家嚴加管束 
[英美租界晚堂瑣案]  
　　女郎陳阿毛扭控胞兄陳桂生逼令賣娼等情前晚讞員張柄樞司馬升堂研訊陳阿毛供年一十有八幼失怙恃依兄嫂度日胞兄桂生不務正業近欲押入娼寮逼令倚閂賣笑爲此扭案求懲陳桂生供小的向爲銅匠不敢逼令胞妹賣娼現有母舅有申可以邀請來案作證司馬諭將阿毛暫交官媒看管候其母舅來案具領○方紀福控鴇婦阿珠姐誘令伊女爲娼前晚司馬研訊之下方訴稱小的前將女兒押與鴇兒張娘娘處被張鴇轉押與阿珠姐易其姓曰洪字以蘭生使之高張艶幟小的聞知急措資向贖不料竟被掯匿叩乞究追阿珠姐供方女由張娘娘抵與小婦人今被楊姓藏匿張鴇供詞略同司馬謂方旣將女押入娼寮恩義已絶不得給令領回遂叱之使退一面限阿珠姐於十日内將方女交出聽候發堂擇配 
[英租界捕房紀事]  
　　偷兒周桂卿濳至雲南路周福第家竊取衣服三件經包探金立生拘入捕房捕頭令押候解送公堂禀請讞員張柄樞司馬訊究○日前偷兒張阿慶在虹口天潼路萬福館萬陽樓等處行竊銅面盆數枚持入英租界經包探胡瑞龍拘入捕房捕頭令押候解送公堂禀請訊究○流妓王大寳偕傭婦徐張氏徘徊漢口路中强曳行人某甲至家中歡會某號巡街捕以其有違租界章程拘入捕房捕頭令押候轉解公堂禀請訊究 
[法租界捕房紀事]  
　　輪船竊賊范德勝王老六濳入太古公司安慶輪船竊取某客所携衣服之類報捕後經包探緝獲連贓解入捕房捕頭命押候解送公堂請讞員杜枝園大令訊明懲治○有偷兒混名小常州者不知其姓氏前晚濳入某姓家竊得皮衣十餘件持至某質鋪質錢適爲包探所見拘入捕房捕頭命押候堂期解請訊辦 
[美租界捕房紀事]  
　　前晚日本人某甲醉容可掬闖入武昌路某雜貨店藉端胡閙擊毁器物甚多店中人喚令一百十一號巡街捕將甲拘入捕房捕頭令押送至該管總領事署禀請訊懲○昨晨妙手空空兒沈阿才濳入七浦路某姓家行竊衣服適爲某號巡街捕所見拘入捕房捕頭令押候解送公堂禀請讞員張柄樞司馬訊辦 
[蘇州官報]  
　　二十二日指分汪蘇試用直隸州判鄭邦瑞浙江人由津領咨來省禀到縣丞葛炳庚禀知本年秋季報捐改省安徽現在領咨起程並銷撫轅文巡捕兼監印差分發湖北試用縣丞高宗基湖南人由瓜洲來指分江蘇試用巡檢賀璜輅從九品謝　均浙江人由津領咨來省禀到又韓容彦浙江人禀知奉撫憲騐看到省昭文縣張禀到知縣江錫珪由木瀆厘局來劉廷鳳由内河厘局來陳景韶由五庫釐局來胡智澄由吳淞沙釣船捐局來都守仁陽湖周慶賢常熟劉歌雅震澤鍾進賢婁縣禀謝奉委淸查房捐差卽辭常州府督糧州判楊培禀到通判金殿元由松太公幹回同知銜候補知縣錢捕由吳淞貨捐局來卽辭並禀知在湖北賑捐案内奬給花翎太湖恊鎭仉到補用守備陳鴻昌禀知到盤門路武巡差二十三日同知倪啓佑溧陽通判吳光煜川沙知縣華德森崑山周相輔寳山姚詩聲武進張寳瑔無錫徐景寅金山直州判胡顯勳崇明均禀謝委淸查房捐差通判陳熊金壇任汝霖丹徒知縣汪壽年華亭王邦鼒吳江米仁粟奉賢張晸鎭洋王慶燿南匯均禀謝奉委淸查房捐差卽辭知州應祖錫由常昭海口厘局來趙謹琪由閔行釐局來鍾鴻鈞由吳淞沙釣船捐局來姚守彝由錫金厘局來府照磨盛朝泰禀銷南匯縣保甲差指分江蘇試用縣丞張秉厚尹祚遠從九品陳秉章均由山東籍騐看領咨來省禀到撫轅武巡捕秦羅松禀知交缷蘇省塘務差 
 
 
 

Page 10

 
 
   
 
