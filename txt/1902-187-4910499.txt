# 1902 - 187 - 4910499

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[杜華民入籍外洋以免民心涣散議]  
　　我聖清之待民人可謂德洋恩溥矣無苛歛無煩刑無意外之誅求無非時之征調設學校而以養以教遇凶荒而議振議蠲爲之民人者宜何如仰體皇仁不侵不叛食毛踐土永無貳心迨近歳中外通商濵海民人每喜出洋服賈朝廷恐若輩之流離失所也復簡使臣以撫綏之設理事以保衛之返國則嚴禁鄉人之婪索寄居則毋使彼族之欺凌似此煦嫗噢咻仁至義盡不特歴代史書所罕見卽各國之素以文明自命者亦曷嘗有若是之恩施稠疉無間遐陬者乎乃聞近者外洋各國每以小信小惠要結華人華人之罔識尊親者遂甘棄宗邦攺入其籍然使入其籍而安分守法懋遷有無猶之可也所可惡者若輩旣得外人爲護符卽傲睨同儕夜郎自大每有爭訟輙聳令外洋官吏挾制華官華官懾於外洋之雄强遂并入其籍之華人而亦不敢懲治以致若輩竟闌入逆黨恣意爲非如火奴魯魯保皇會中人煽惑我民肆行叛亂占據會館莫敢誰何我中朝所設領事楊君約束稍嚴則竟控諸美國理刑衙門幾致公庭對簿噫吁嘻何若輩背本忘親目無法紀竟若其甚此耶我乃服前出使大臣薛叔耘京卿之未雨綢繆先事防微杜漸也嘗見京卿致總理衙門手翰云昨聞人言英使華爾身曾在責衙門建議欲令寄居英國屬地之華民悉入英籍此事殊駭聽聞即飭叅贊馬格理至英外部詢其知否外部亦深訝異謂華使老成穩練不應輕發此議竊揣情形或因商議保護新金山華民故姑爲此說以資抵塞明知其未必能行遂未報知外部從前威妥瑪常有此等舉動希冀墮其術中僥倖成議出於外部之所不料彼乃自詡奇功直可置之不理彼亦無從置喙今日海外各國屬地寄寓華民不下二三百萬墳墓眷口均在中國不願竟化爲異類亦正斯民不忘其本之意萬無拒之之理倘一國强令入籍則各國必相傚倣若法若日斯巴尼亞如悉令就地入籍則絶數百萬華人喁喁内嚮之心恐各國聞之益滋輕侮不獨以後保護二字無復可言且非我民所願從辦理必多窒礙未知華使實有此說否貴衙曾否與之開議但旣有所見不敢不罄其愚忱云云竊以爲當時此說固出自謡傳其實華人尚翼戴中朝並無携貳至今日而民心涣散卽使外人並不强使入籍亦已早弛其歸向之心况外人於華民每待之甚苛旣入籍則保護有加視之無異本邦黎庶雖有星使理事轄制周詳亦安保其不見異思遷漸漸攺隸外人宇下乎然則如之何而可杜之曰明申禁令外人必嘖有煩言惟是示之以倫常導之以忠愛曉之以中國之慈祥在抱譬之以外邦之種族各殊使我民一意經商以爭權利雖有保皇逆會無從煽惑其心一面與彼國外務部大臣商訂一入籍之約此後有願爲彼國氓庶者必先查明並非逆黨確係安分營生之人由星使領事給以文憑而後彼國始准其入籍若是則我民旣感戴天朝之德意而又格於條例之紛煩其攺而入籍外洋者必日漸稀少卽保皇逆黨欲藉外人之庇勢亦有所不能更何致如火奴魯魯會中人轉向外邦控我華理事哉雖然精明强幹如薛京卿者旣未易數數覯則奉使而往者計惟有荏苒三載受代而歸一任我華民之自生自滅於海外而已矣入籍與否何暇計及於心哉噫吁嘻 
[三國約成]  
　　日本長崎訪事友人云東歴六月二十八號卽華歴五月二十三日得英京倫敦來電謂德意奥三國同盟之後議定條約已於是日在栢林蓋印調换矣 
[俄藩游日]  
　　日本長崎訪事友人云東歴七月二號卽華歴五月二十七日俄皇之弟卜利司公乘衰排司篤拍而兵船駛抵横濱港内各軍艦皆升砲懸旗日皇先派閑院宫親王在彼鵠候及卜利司公戾止卽偕神奈川縣知事周布君市長梅田君及朝日初瀨富士常磐四兵船管帶同詣舟次恭迎未幾卜利司公登陸小憩旋乘火車至東京新橋驛時有伏見宫親王及第一師團長某君宫内大臣田中君外務大臣小村君率同文武官弁數十員以禮迎接近衛軍亦列隊致敬卜利司公以次相見後卽乘馬車至芝離宫沿途有近衛騎兵半小隊爲之擁護至午後二下鐘往謁日皇及后於鳳凰間蒙賜宴豐明殿著各王族各大臣陪座語次詳問俄皇及后近狀至八點鐘始撤席次日日皇親幸芝離宫賜以菊花大綬章以示榮寵 
[攤除短數]  
　　香港循環日報云駐京十一國使臣於上月某某兩日會議中國償銀之事查得各國所索之欵共四百六十兆二十九萬六千二百九十三兩有奇而辛丑和約祗載明中國應償四百五十兆兩計短去十兆二十九萬六千二百九十三兩有奇因議定將所短之數按成攤除十一國使臣均經應允 
[俄更軍制]  
　　南洋新加坡叻報云邇者俄國兵部大臣議將陸軍分爲三等其駐歐洲者先在營五年隨攺充第一隊後備兵十三年第二隊後備兵五年始准回家安業駐亞洲者先在營七年隨攺充後備兵六年始准回家安業 
 
 

Page 2

 
 
在高加索者先在營三年隨攺充後備兵十五年始准回家安業 
[意國軍政]  
　　南洋新加坡叻報云邇年意大利歳入之欵共意銀六億九千六百五十四萬圓輸出海軍經費共意銀四千九百零三萬一千零九十圓計海軍省共有戰鬭艦十六號防海岸艦三號巡洋艦二十一號魚雷艦十七號逐魚雷艦及魚雷艇共一百七十號都載重三十二萬墩 
[日策水師]  
　　日本神户報云我日第三屆籌增水師之事現已議成其所以未即舉事者因欠餉太多耳聞所定添製戰船共須銀幣二萬萬圓限八年蕆事除鐵甲巨艦之外各船皆須製自本國廠中 
[安不忘危]  
　　英京倫敦來電云英國皇子定於西歴七月三號卽華歴五月二十八日查閱各屬地所駐之兵次日復查閱印度兵蓋亦安不忘危之道也 
[日人獲利]  
　　日本報云西歴一千八百九十九年日本工人之由廣島出洋者計七千七百二名連從前出洋者共一萬五千一百六十名是年由外洋匯銀貨返廣島計八十四萬六千六百四十八分另有九百八十二人挾貲回島多至二十三萬八千五百五元至西歴去年則匯回銀貨增至一百八十萬元獲利之厚於此可見一斑矣 
[奉興閩學]  
　　閩浙總督臣許應騤跪奏爲閩省遵旨設立大學堂謹將籌辦情形並叅酌山東辦法臚舉大綱恭摺仰祈聖鑒事竊惟興學育才實爲當今急務臣自奉攺設學堂諭旨後當委福建藩司周蓮鹽法道鹿學良綜理其事飭令妥籌舉辦嗣准政務處咨光緒二十七年十月十五日奉上諭袁世凱所奏山東學堂事宜及試辦章程著政務處通行各省立卽仿照舉辦等因欽此仰見朝廷求才圖治日昃不遑薄海士民莫名欽感查閩省設立前後學堂兼課中西文字垂數十年不乏翹出之才近來風氣已開士紳之家類知講求實學現在力爲開拓尚有端緒可尋惟閩本瘠區值此庫儲奇絀若概照山東辦法實屬無此財力兹當開創伊始固應不惜經費以立規模亦當力戒虚糜以期久遠臣初擬相地購建恐需時日查有正誼書院基址較寛劃出三分之二益以添購附近民房一律攺建學舍中間分設正備六齋延聘總教習一員俾之考定學業綜核課程中文西文分教習十八員分齋督課兼理譯書事宜遴派監督一員稽查一切事務住齋學生以一百二十人爲額其有志嚮學自備資斧者另設附齋以四十人爲額其有中學通達與西學已涉門徑者又設速成一班以四十人爲額兹定本年二月十五日就在省舉貢生童先行甄别錄取六十名並附齋四十名准於三月初一日入堂肄業餘俟各府州縣招考彚選來省再行考取如額所有常年經費由省城各書院膏火酌提三成略有津貼不敷之數飭由司道力籌的欵以濟要需現計修建齋舍添設器具曁購置圖書儀器約需銀一萬餘元其常年經費約需銀四萬元籌欵雖甚艱難第事關學校總當設法供給將來經費稍裕再將各額加增以廣造就現在辦理略已就緒臣當督同司道認眞考察總期學歸實踐欵不虚糜俾有成效可觀以仰副聖主作育人才至意除將辦理章程咨送政務處查核外理合恭摺具陳伏乞皇太后皇上聖鑒訓示謹奏奉硃批著督飭認眞辦理隨時考核務收實效片併發欽此大學堂詳細章程辦法一學堂之設所以培養人才振興實學士子入堂之初務使仰思朝廷待士之優時事需才之切人人皆懷忠愛爭自濯磨至教法欽遵諭旨以中學爲體西學爲用兩言爲宗旨並中學西學若非互爲發明則意有專攻必至迭相輕蔑流弊仍滋今擬於講授中學之時卽叅以各國已譯之書相証俾知中西之學其理本同一源與西人立國本末所在仿行其法孰得孰失擇善而從自無邪說莠言先入爲主卽所習西學亦不願僅得皮毛隘其志量一學生畢業後所有選舉鼓勵章程業由政務處會同禮部覆奏奉旨依准咨行在案應卽恭錄上年十月二十五日上諭一道繕造匾額敬謹懸掛講堂以示激勸一現在所立正備兩齋卽係中小學堂階級以便造就初學俟各府州縣依次設立之中小學堂後省城大學堂規制祗應設立專齋正備兩齋無庸兼設一堂中雖分正備兩齋惟創造之始學生均屬初學課程宜歸畫一應以本屇學生兩年畢業後甄别錄正升作正齋其分數不足者仍與二屆考送學生同習備齋功課一本屇考選學生以各屬未有中小學堂而蒙學堂亦在所設只得暫以經史策論先行甄别將來一屇考選時應先儘各屬中小學堂學生考錄不足則及蒙學堂以符體制不再招考一建造大學堂度地籌費恐需時日除暫就正誼書院基址畫出舉辦外現在再有增廣名額擬就附近鳳池書院舊有學舍先行修葺以便居住一面隨地相度果有合宜地基再行籌欵購建[  章程甚長容俟排日賡續]  
[校閱練軍]  
　　揚州訪事人云前者兩淮運司程雨亭都轉攺募練軍排日操練刻已技藝純熟由管帶羅游戎禀請小期校閱都轉遂於上月二十四日清晨命駕至西門外大校塲升坐演武廳點名傳令開演布陣之法繼更校閱洋槍打靶均能命中及遠步伐整齊爰勉勵一番升輿回署 
[示繳房捐]  
　　金陵訪事友人云省城大吏創辦房捐分鋪房市房住房三等去臘查明註册後居民禀請减捐大吏尚未核示邇經房膏總局曁派辦處司道先後札飭江寗縣及江寗房膏捐局大致謂國家需欵甚亟各省多已抽收房捐卽上元縣境亦早將春季房捐征收清訖不能獨於江寗有所减免所請斷難准行現在將派司事督同縣役甲長挨户收取所有正二三四月捐項務各遵繳不准違抗日前已由江寗縣盧肅卿大令江寍房膏局委員龍紫修大令會銜出示曉諭居民矣 
[飭捕蝗蝻]  
　　揚州訪事人云客有從裏下河來述及入夏以後亢晴日久泰分司所屬某某等塲境現已蝻孽萌生如再不沛甘霖勢必蔓延無際刻爲兩淮運憲程雨亭都轉訪悉檄委汪分轉親往設法撲捕毋任生翅而飛分轉奉札後刻已禀辭起程矣 
[獄犯瘦斃]  
　　杭州訪事友人云上月二十九日仁和縣獄所禁德清案犯陳雲峯忽染時疫而亡縣主蕭藴齋大令立命禁卒將屍移置獄外一面禀知府尊宗子材太守太守飛飭錢塘縣汪半樵明府前往相騐明府隨帶刑書仵作赴仁和縣獄騐明取具獄吏甘結隨飭備棺收殮然後詣府署銷差 
[鄂省官塲紀事]  
　　武昌訪事人云湖北候補府下燮甫太守近奉湖廣總督張香濤宫保委赴荆州查騐隄工五月下旬某日已禀辭就道矣○督鎧鄂岸淮鹽總局奭召南觀察良業於五月十八日到局任事前總辦沈幼燕觀察交卸後卽赴金陵督轅銷差○湖北候補府王幹臣太守仁儘近奉湖廣總督張香濤宫保委充湖北鄉試内監試刻已禀謝到差矣 
[鎭郡官塲紀事]  
　　鎭江訪事友人云正任江寗將軍調補福州將軍崇右廷留守由白下乘鈞和兵艦赴八閩任所五月二十六日道出 
 
 

Page 3

 
 
京江合城文武各官及八旗各營員咸詣江干恭迓○總辦鎭江下游釐局許東畬太守命駕赴姑蘇謁見大憲事畢由蘇抵滬五月二十六日乘某輪船遄回各官均赴馬頭恭迓 
[松郡官塲紀事]  
　　松江訪事人云藍翎侍衛新補松江城守營守備韓守戎棟樑籍隸北直近日捧檄來郡遍謁各寅僚適提憲李夀亭軍門駐節防次尚未回轅故未奉飭接篆聞守戎擬遄返珂鄉摒擋各事再行來松未知確否○奉賢縣王大令寀因病出缺後經上峯札委候補縣許大令之鈺代理本月初四日大令乘舟來郡禀謁余石蓀太守然後馳赴任所○華亭縣學教諭何庾香廣文綺秉鐸來五羊逾二十載春風化雨沾溉士林上月某日爲七旬誕辰紳士門人均往介夀由嗣君張筵欵之○左營左部千總楊鶴雲千戎因病出缺提憲李軍門札委候補千總許千戎士成來松署理 
[保陽紀事]  
　　聞之保定友人云省城練餉局總辦直隷候補道葉觀察元琦於五月二十四日之晚十二點鐘時腦後忽發毒瘡猝然物化所遺總辦一席尚未悉上憲攺委何人○省城日久未得甘霖時疫流行死亡載道清苑縣葉大令於五月二十五日親詣滿城縣境一畝泉取水次日在城南大關帝廟設壇祈禱以迓甘和○駐紥保定東門之新練右軍染患時疫者甚衆五月二十四日因此而死者多至五十餘名署直督袁慰帥賞給棺木瘞諸義阡並每名卹家屬銀十兩○五月十七日清苑縣葉大令在署中補考大學堂肄業生到者一十八人四書義題左右皆曰賢未可也諸大夫皆曰賢未可也國人皆曰賢然後察之見賢焉然後用之五經義題能自得師者王策題問銀幣日賤銅幣曰貴商民交困貽害匪細其各籌挽救之法以對 
[甌江泛棹]  
　　温州訪事人云浙江學憲張爕鈞文宗按試温郡時突有封口書由正和信局投遞閱之大震霆威將原函發交提調查究聞函中僅銀票一紙計白金一千兩壬寅四月某日期黄澤中署名提調王雪樓太守查得黄澤中乃瑞安縣童生家雖殷富而本科名藩孫山並無行賄實據上月十七日提案比對筆跡絶不相符詰之正和局主人供稱寄信之人年約四十左右聲稱此信由台州來給以號金百文囑代投遞云云一再研鞫並無端倪爰命將其人發學管押信局主申斥一番交人保出○玉環廳孤懸海外賭風素盛近有廪生華桐封者開設花會被樂清練軍某哨官緝獲到廳押候訊供詳辦各賭徒聞之膽敢鼓衆罷市現經樂清恊湯福祥協戎到彼親查不知如何辦理也 
[漢口夕陽]  
　　漢口訪事人云日前有某甲者具禀湖北漢黄德道署擬在漢口開設書塲旋奉道憲批示曰查漢口自上年開設戱園以來地方尚覺安靜惟創開書館應否准其一體納捐仰夏口廳查明具覆○武泰閘爲江夏全邑水流扼要處邇者湖廣總督張香濤宫保以閘口失修已久深恐陽侯乘間爲虐持札委武昌府梁集菴太守督工修築藉以保衛小民 
[鳩兹摘要]  
　　蕪湖訪事人云蕪湖米釐委員寄居金陵從不到局凡事悉委之司事籖手以故需索之弊終不能免殊可歎也○卡員張和賓少尹英祥需索崔謙泰報關行洋銀四百餘元事爲省憲所知刻已札飭某大令詳查虚實矣 
[儲憲回申]  
　　日前江蘇督糧道羅少耕儲憲由滬上乘某輪船赴金陵謁見兩江總督兼南洋通商大臣劉峴莊宫太保面陳要公刻已事畢而回昨日行抵滬上大約不日卽須遄返蘇垣矣 
[整頓捐務]  
　　本邑大南門外南馬頭附近向設有窰貨落地捐分卡由貨捐局督辦派司事在彼收取磚瓦等捐邇者督辦朱詵伯觀察查得是卡司事各人並不認眞稽察以致弊竇叢生未免餉源有碍爰倩總辦勞厚菴太守赶緊傳諭各司事務各遵照遇有窰貨到來定章按船查騐 
[求免騐屍]  
　　前日有何品山者以其子阿弟被堂兄毆斃等情投報上海縣署縣主汪瑶庭大令諭候翼日往騐至昨晨何投縣訴稱刻已由親族理勸明白求免騐屍大令准之取具甘結存案 
[逃婦宜懲]  
　　無錫女醫陳顧氏設硯法界復興里生有一子娶同鄉人許某之女爲媳瑟琴不洽時占反目之爻前年陳顧氏以媳逃回母家具禀控諸無錫縣署許知事不妙將女送回迄今已逾兩載前晚許氏忽竊物而逃所失衣服簪環約值洋銀百餘元之譜陳顧氏爰於昨日投訴法界捕房讞員杜枝園大令著靜候核示 
[翻印被控]  
　　候選縣丞宋文倬遣家丁宋升投英美租界公廨控陳沁泉翻印書籍等情讞員張柄樞司馬准詞簽差將陳提到前晚升堂研訊宋升禀稱家主箸有九通考輯要一書曾經禀准道憲大人示禁翻印在案兹查得陳私印若干已售去二千餘部請卽究懲陳供小的向開釘書作並非印書局三通考輯要由管秋初及張姓送交小的裝釘計共一千部除起案之四百部外餘書均發往各女工穿線至九通考除起案之三百餘部外尚有六百餘部亦已發交各女工求恩寛限七天將管等交案司馬供披閱所呈各書籍果係翻印無訛遂限陳於一禮拜内將管等交案違干重罰 
[五月分選單]  
　　知府河南陳州劉更夀安徽附同知浙江湖州曹鈺彝江蘇人知州雲南鄧川張傑貴州甲通判廣西潯州陳景沆山東監廣東惠州張順昌安徽人知縣福建長汀原恩瀛安徽附廣西宜山翁綬琪江蘇舉江蘇儀徵胡希林安徽廕府經歴河南南陽李宗瀛直隷監縣丞山東泰安舒霖四川監吏目奉天義州湯原鍇河南監甘肅岷州萬紹光直隸人巡檢直隷平山胡良謙安徽監州庫大使順天通州方性淦安徽監典史山東高密劉夀彭湖北房縣劉樹楨順天四川彭山張洪鈞順天山東卽墨孫學敬順天俱監 
[妙藥濟時]  
　　昨承虹口元濟善堂以治痧各藥見貺細加檢點計痧氣丸二百瓶紅靈丹一百瓶甘露茶二百包拜受之餘深感諸善士行道濟時先其所急方探肘後勝於玉札丹砂矣敬攄鄙悃用答高情 
[申報館恊振所經收順直江西長江振捐五月廿一日至五月十九日止第十四次清單]  
　　五月二十一日沈樹庭洋一元松江全盛來江李氏求女病速愈洋四元李雷生求合家平安洋四元○二十二日黄松蔭堂求合家平安小洋一百角○二十五日無名氏求財運亨通合家大小清吉洋十八元八角寅記洋十元○二十六日虚谷散人洋四元○二十七日汪遺德堂洋十元營口東和泰求合鋪平安票元十兩劉紹先洋五元陸振之洋三元陸嘉祥孫少懷洋四元常際唐甯培生賀運達合助洋三元趙澤園劉兆廣王賀堂合助洋三元董洪茂銅洋十九元銅小洋廿四角裕愼和求保平安順遂洋三十元○二十八日無名氏求子病愈洋四元未呈子求夏季合家平安洋十元李求安洋十元○二十九日最樂軒水票元十五兩合洋二十元兆錫漢洋十元以上總共洋一百六十三元八角票元十兩銅洋二十一元四角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[工人慘斃]  
　　有山東人名小紀者不知其姓氏前日乘某姓船赴浦東裝運火油放乎中流忽然火起不及逃避以致額爛頭焦雖經送至同仁醫院求醫未幾卽奄然殞命至昨日始由家屬備棺收殮亦可憐矣 
[上海縣署瑣案]  
　　前日梓人盛炳榮所收學徒秦某在虹口丁作被把作人邱姓從屋頂推下以致受傷身死屍母秦顧氏報經上海縣汪瑶庭大令蒞騐將盛拘送英美租界公堂轉送至縣此已備紀報章前晚大令升堂研訊盛供小的係本地人在虹口邱姓作塲内工作本月初一日小的因病在家遣秦前往旣而秦猱升上屋失足墮地受傷曾送同仁醫院醫治無效而死大令謂雖係跌斃然秦顧氏僅生一子貧苦異常爾終須酌量撫卹盛唯唯遵諭而退蓋口供已與屍塲迥别矣嘻異哉○前日山東人趙鳳祥扭同鄉人張和春至縣大令升堂研訊趙供胞兄在家務農嫂嫂於本年三月失去久訪無蹤今始知被張誘拐來申寄居閘北是以扭案請懲張供小的與趙嫂張氏素識邇來張氏因年饑無從謀食逃至上海自願隨小的度日並非小的誘來大令飭押候提氏到案質訊核辦○塘灣鎭人董炳和竊取本城陳姓家瑪瑙琢成之觀世音一尊陳倩縣差余慶將董拘獲私押某客棧中事爲董事錢椒所知據情禀諸縣署大令將董余提案訊供收押前晚飭差帶董復訊董供所竊觀世音已轉被他人竊去實難交出大令飭賠洋銀二十元限十天措繳 
[馬路工程局瑣案]  
　　前日小流氓李阿素在同春茶樓向茶客劉金昌恣情訛詐適爲包探黄量海所見拘入捕房轉解工程局總辦翁子文太守倩襄讞委員黄衡堂二尹研訊劉供小的向駕烏山船是日在彼啜茗李忽索詐洋銀五元小的苦無以應伊即糾黨逞蠻叩求究辦李供小的係江北某邑人在永盛碼頭老虎灶執役不敢妄爲尚求恩宥一尹判笞臀一百板掌頰四十下○前日糞船户楊錫堂負擔至馬路中經巡街捕拘送工程局翁太守倩黄二尹略訊口供判令枷號五日○偷兒陳阿二潛至德明里某棧内竊取衣服一件携之而出適爲汛捕所見拘至工程局黄二尹研訊之下陳認竊不諱遂判責八十板○篙師孫錫榮陳金貴朱蔣寳張進發丁阿木均在船中賭博被水巡捕陳向榮包探黄量海拘解工程局黄二尹研訊之下判各罰洋銀二元 
[英美租界公堂瑣案]  
　　工部局董延律師高易控陳桂松毛二梅郎錫芳掯勒地基讞員張柄樞司馬研訊之下郎供小的在新關辦公工部局所需之地確係族中十七房公産如能另買一地調换庶十七房皆得棲身小的曾將此意致信工部局董迄未見復此地每畝值銀六千兩叩求公斷讞員張柄樞司馬商之英總領事署迪繙譯官諭令陳等退去候工部局打樣西人估值收買不准抗違○鴻昌外國首飾店執事人某甲訴稱梁小紅桂阿成均係店中舊夥店中失去金戒指金臂釧金鑲寳石戒指約值洋銀三千六百餘元請卽訊究博易律師投案聲稱梁等三人素行規矩並無犯竊情事今請姑緩日期查明再訊司馬著將梁等還押捕房飭卽查確情由定於下禮拜五再訊○積賊余曰堂掩入張天生家行竊張見而唤捕余竟敢向之逞兇旋由某包探拘解請究司馬判重責三百板押捕房二年期滿遞解回籍○包探竇如海禀稱徐阿虎竊取林楚家衣物由小的拘解請究司馬判責三百板○包探倪順泉禀陳阿順竊取楊林亭家衣物由小的拘解請究司馬判責三百板○包探張天林禀稱過犯兪掌生串同沈全才扭殷金榮入某茶館訛詐洋銀一元故由小的拘解請究司馬判責兪六百板押捕房一年沈責三百板從寛開釋 
[法租界捕房瑣案]  
　　船户陳桂福陳阿弟爲裕太新報關行裝運樟腦私將鹽調换一包售與南市兪小春所開雜貨店報捕查獲解經讞員杜枝園大令訊供判將二陳各枷一個月責三百板兪押追銀一百八十兩再罰洋銀五十元兪堅稱贓由船户奚阿土携來求售僅得七十五斤大令因諭候提奚質對昨日二陳枷期已滿包探解案請示大令著押候復訊核辦○張永生持僞銀臂釧向朱銀華押店質錢致被送案請辦大令研訊之下張一味支吾大令命責三百板始供此貨實購自城内清嘉坊大令著押候訊明核奪註清嘉坊係專製僞銀首飾者之切口○賊犯王小梅經包探解請大令訊供大令判枷號一個月期滿責釋近忽在押所患病由管獄西人禀知大令大令提案騐明著卽開釋回家醫治○賭徒沈桂生經包探解請大令訊供大令判罰洋銀十元沈稱小的無力措繳尚乞施恩大令著責三百板卽行開釋○積竊周阿二王阿根經包探解請大令訊供大令著枷號一個月期滿責釋罰欵免追 
[美租界捕房紀事]  
　　昨晨廣東小竊梁阿全掩入南潯路薛仁福家行竊衣服携至某押鋪質錢適爲包探劉阿炳所見連贓帶入捕房捕頭令押候轉解公堂禀請讞員張柄樞司馬訊辦○昨晨跑灘賊林阿四混入日本郵船株式會社貨棧中竊取鐵管一枝携之而出被包探陳洪德拘入捕房捕頭令押候解送公堂禀請懲辦 
[金陵官報]  
　　五月二十二日江南提臺李軍門會辭行候補道劉忠訓到見由蘇回花翎二品頂戴江蘇補用道劉體乾由京引見回前代鐵字左營提督李清貴湖南來威靖運船王得標通州回江蘇候補知縣曹炳文由京引見到省均到首府朱兩首縣戴盧禀知奉督憲示在城隍廟設壇求雨道庫大使祁實賢禀知到省二十三日知州閔家鎭由蘇回知縣唐光晉奉儀棧曾觀察札委運解北鹽差卽辭又郭慶祺由京引見回請補海州判黄士榮銷邳宿睢三縣當木科則差縣丞李毓湘巡檢劉鼎門鈞禀知隨楊道赴正陽關又張惟清謝委南路保甲帮巡差縣丞翟宣綬袁夀昌均辭隨歐陽道赴江西平鏡輪船蔡濟奎逐程軍門赴太平回策電蚊船史建中送李軍門回江隂二十四日總統護軍等營楊軍門督帶新勝水師營徐寳山到見山西補用道陳占鰲到同知龍佐才禀知送前出使日本李欽差入都回又李宣龔由京引見見到省副將袁熙龍叩謝帮帶護副中旗知縣顔守銘禀知辭隨楊觀察赴正陽關會辦山西機器局都司孔慶塘到鈞和輪船馬廷樹辭送崇軍憲赴滬江平輪船馬儉餘江隂接貢回藩臺吳棍道胡巡道徐洋務局候補道汪籌防局候補道龔均見銀圓局候補道志禀知銀廠攺鑄銅圓藩轅牌示新選江寗府理事同知錫拉朋阿現已繳憑到省應飭赴任二十五日代理淮安府軍捕通判黄在福知縣張振聲又馮蔭樹到均見户部主事蔡開陽辭隨將軍赴滬威靖運船王得標辭送貢赴滬知縣張紹棠奉委會辦文闈供給所差又林駿達辭赴清江又朱文炳禀知交卸全椒分銷兼廬滁和總巡回全椒分銷知縣劉文煜由京引見回城守都司何福勝由下游公幹回新選餘西塲大使　雨公奉示考試州吏目王德海奉示寫履歴鹽巡檢朱恩源奉示騐看二十六日德國布撤兵輪管帶胡士大副甘紀兵官包恩領事貝特蘭均會洋務局候補道汪見繙譯黄琮見商務局候補道劉辭赴蘇直隸州際安謝委調辦北路保甲總巡差知縣張祖翼由蘇回卽辭隨歐陽道赴江西又史式珍奉委編譯書局文案卽到差府經歴翁景曾禀知到省漢廣輪船寗樹森到送李傳相靈舟赴廬州回藩憲牌示署江都縣典史汪時焕期滿遺缺掣得試用從九丁均平又甘泉縣典史戴源澗丁憂遺缺掣遺缺掣得巡檢湯霖又著山陽縣典史安復期滿遺缺掣得試用從九品李恩植均堪以署理 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年五月二十三日京報全錄]  
　　宫門抄諭旨均錄前○黑龍江將軍薩奏爲義振一律告竣遵旨酌保出力員紳摺○又奏爲候選知府捐助鉅欵懇恩分發補用片○調補河南巡撫張奏爲叩謝天恩籲懇陛見摺○安徽巡撫聶奏爲求是學堂已屇三年著有成效懇恩照章給奬摺○大臣裕奏報喇嘛循例移居片 
　　奴才薩保跪奏爲義振一律告竣遵旨酌保出力員紳恭摺仰祈聖鑒事竊奴才於光緒二十七年八月間奏報亂後災民麕集創辦義振安靜竣事餘欵籌備冬振擬請照山陜成案奬勵出力人員十二月初九日奉到硃批著照所請該部知道欽此查上年正月至五月共放錢米合銀三萬零二百二十七兩零勸集銀錢米糧及俄錢合銀三萬八千三百二十七兩零餘銀八千一百兩零業經據實陳奏並聲明餘欵購米囤儲籌備冬振在案兹據經理義振指分浙江試用縣丞朱堯佐呈稱新收奉發原備平糶續攺義振銀九千七百九十五兩零東海報効賑捐項下銀一萬兩新住將軍綽哈布撥發上海棉衣褲一萬件銀五千兩商務大臣盛宣懷捐助棉衣褲不敷銀一千四百五十兩除招商局曁東省鐵路公司捐送棉衣米糧運費約銀五千餘兩不計外統計前後振放三次共放錢糧棉衣合銀五萬八千八百餘兩奉撥及勸集銀錢米糧並俄錢合銀六萬四千六百二十兩零進出兩抵尚存銀五千八百二十三兩零開具清單彚報前來奴才覆查無異竊念江省兵燹後災民苦况籌振艱難情形早在聖明洞鑒之中此次創辦義振各員紳自備資斧奔走年餘備嘗暑雨冰霜之苦並歴兵戎疫癘之艱使數萬燹餘之民不爲饑寒所迫地方實共受其福當創議之初　以人衆欵竭易聚難散爲慮而該員紳等竟能始終勤奮集成鉅欵安靖竣事其經營慘澹辦理艱辛實較山陜等省無異渥荷聖慈顧念根本重地准照異常勞積保奬謹擇尤爲出力之陳德墩等十四員名謹繕清單恭呈御覽籲懇天恩俯准照單奬叙以鼓勵如蒙兪允出自特恩其餘各員由奴才酌給外奬彚案咨報除造册分别咨部外所有義賑一律告竣遵旨酌保出力員紳緣由理合恭摺具陳伏乞皇太后皇上聖鑒訓示謹奏奉硃批該部核議具奏單二件併發欽此謹將創辦義振完竣擇尤擬保文職各員紳敬繕清單恭呈御覽計開同知銜江蘇候補知縣陳德雱擬請免補本班以直隷州知州仍留原省前先補用廣東試用縣丞劉鏡心擬請免補本班以知縣仍留原省前先補用以上二員係勸捐出力候選縣丞卞德鈞擬請免選本班以知縣不論雙單月儘先選用候選巡檢黄澄擬請免選本班以縣丞不論雙單月儘先選用候選從九品胡景祺擬請免選本班以縣丞不論雙單月儘先選用附生朱維錦擬請以縣丞不論雙單月選用縣丞職銜曾繼盛擬請以縣丞不論雙單月選用文童歐陽樹勳擬請以從九品不論雙單月選用文童陳賛華擬請以從九品不論雙單月選用文童姚瑞雲擬請以從九品不論雙單月選用俊秀朱茂擬請賞給五品頂戴以上各員名係查户放振出力奉硃批覽欽此謹將創辦義振完竣擇尤擬保武職各員銜名敬繕清單恭呈御覽計開擬補驍騎校文信擬請俟補缺後以佐領補用補用驍騎校領催永福擬請俟補驍騎校後以佐領儘先補用本省水師營水手兵恩齡擬請賞給五品頂戴以上三員名係查户放振出力奉硃批覽欽此 
　　薩保片再前因候選同知李鴻桂於兵燹之餘勸助急振銀一萬兩經奴才擬懇援照山西振務成案奬勵准部咨光緒二十七年九月二十九日奉硃批著照所請該部知道欽此該員李鴻桂先於吉林停兵草約出力經吉林將軍長順奏保以知府選用兹據聲稱不敢再邀奬擢奴才查該員曾經隨使外洋熟諳語言公法前由督辦東省鐵路大臣許景澄劄派工程處照料委員歴辦交涉事件聲望素著亂後目睹江省流離情形集成鉅欵以襄義舉裨益振務不少洵屬洞達時務急公好義之員可否仰懇天恩俯准候選知府李鴻桂分發洋務省分補用之處出自恩施逾格除飭取履歴咨部外謹附片陳請伏乞聖鑒訓示謹奏奉硃批著照所請該部知道欽此 
　　調補河南巡撫山東巡撫臣張人駿跪奏爲叩謝天恩籲懇陛見恭摺仰祈聖鑒事竊臣接准部咨光緒二十八年四月二十一日内閣奉上諭張人駿著調補河南巡撫欽此臣當卽恭設香案望闕叩頭謝恩伏念臣至愚極庸渥叨殊遇上年由總漕任内蒙恩調補山東巡撫蒞官數月未展一籌仰維宵旰憂勞彌切神明内疚兹復恭承巽命量調豫疆寵錫自天悚惶無地查中州界連三輔都會六通練兵裕餉方事綢繆吏治民依亟宜整頓論河工則宣防綦重况鐵路爲中幹所經民教猶待維持盜風未全止息措施稍有失當因應豈能咸宜檮昧如臣深懼弗克勝任惟有籲懇鴻慈俯准臣趨覲天顔跪聆聖訓俾一切有所遵循以冀仰答高厚鴻慈於萬一所有微臣感激下忱並籲懇陛見緣由理合綐摺恭謝天恩伏乞皇太后皇上聖鑒訓示謹奏奉硃批著來見欽此 
　　頭品頂戴安徽巡撫臣聶緝槼跪奏爲安徽省求是學堂教習學生三年期滿均有成效可觀照章請奬以資鼓勵恭摺仰祈聖鑒事竊照光緒二十二年前撫臣鄧華熙奏明於安徽省城設立求是學堂酌擬學額課程並請量予奬勵一案經前總理各國事務衙門會同户禮二部議覆學生三年學成後照廣東同文館定　漢人世家子弟准其作爲監生一體鄉試各教習著有成效照新疆俄文館成案係有官職人員准保加升階一層等因於光緒二十三年二月十八日具奏奉硃批依議欽此咨皖欽遵辦理續將教習銜名學生額數清册咨部查照各在案兹據督辦求是學堂布政使湯夀銘會辦試用道陳永懋詳稱自光緒二十四年閏三月開學扣至二十七年三月已屇三年期滿經前撫臣王之春蒞堂大考先之以算學策論次及英法語言文字均能條對類舉各盡所長擇優取錄學生王琳等十三名復經調院面試日新月異確有成效各該教習等在事三年誨迪不倦實屬著有勤勞擬請照新疆俄文館成案凡有職官人員保加升階一層其錄取學生並擬照廣東同文館定章漢人世家子弟准作爲監生一體鄉試至原係生監者擬請給予八品繙譯官備充繙譯差使現均留堂學習以期學益深粹前撫臣王之春開缺交卸未及核辦詳請具奏前來臣查設立學堂爲當今培植人材切要之舉皖省求是學堂開辦已逾三年尚屬認眞其事前撫臣錄取學生王琳等十三名臣蒞任後覆加甄别均有成效可觀擬乞聖恩俯准飭部照章核議給奬以示鼓勵除將履歴試卷咨呈外務部曁吏禮二部查照外謹繕清單恭摺具陳伏乞皇太后皇上聖鑒訓謹奏奉硃批該部議奏單併發欽此 
　　裕鋼片再達賴喇嘛循例每年入夏移居洛而嶺岡傳習經典秋後仍回布達拉山往返均應奏聞歴經遵辦在案兹達賴喇嘛於二月初四日自布達拉山移居洛布嶺岡當由奴才等揀派弁兵迎護下山隨於二月十九日奴才等親往看視該達賴喇嘛起居一切安靜無恙理合循例附片具陳伏乞皇太后皇上聖鑒謹奏奉硃批知道了欽此 
 
