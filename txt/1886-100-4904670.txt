# 1886 - 100 - 4904670

 

Page 1

 
 
[清江售書及賣申報處]  
　　本舘向託友人在清江經售申報及點石齋申報舘兩處所印之書藉碑帖等件現在經理人新遷在東門内大街謙益布號内淮上諸君苟欲買書看報可就近價購此佈 
[石印五經備旨出書] [  點石齋主人啓]  
　　鄒梧岡先生纂輯之五經備旨向有通行版本後有人以七經精義一書分列諸經之上並附標題益便來學惟書中訛字甚多杖杜伏　宿不轉　坊友以石印請爰延名下士悉心校正字仿正韻一律繕寫而白文以下之註講等字皆用隂文俾眉目清麗字之大小適乎其中至於紙張之潔白裝訂之整齊則閱者能自辨之分裝十二本外用錦函取携之便無踰於此准於三月初一日出書售價每部四元本埠掃葉山房文瑞樓許六　　懷書屋南申昌皆可購取此佈 
[七十二號畫報出售] [  點石齋主人啓]  
緬甸内山有部民一種徧體皆有毛而面部尤爲蒙茸緬王好之居以别宫以爲玩物今爲英人所得推往歐洲以售觀於人本齋圖之列入畫報以　天下之大無奇不有焉准於初六日出售淞隱漫錄圖說一則仍附畫報之末此布 
[論錢法亟宣整頓]  
　　自太公設九圜之府而錢法以興漢之五銖半兩最爲得中王莽造貨泉刀布等五品名目煩瑣不適於用晋時沈慶之作小錢有鵝眼荇葉諸品其至小者竟至入水不沈所幸古傳之錢具在不難禁復隋文帝不學無術舉歴代通行之寶概行銷燬以鑄開皇通寳此爲錢法一大變唐太宗置開元通寳錢輪廓停匀命褚河南歐陽率更等爲四書體各臻其妙作開通元寳讀亦可自宋迄明雖有大錢鈔票相輔並行而通用錢式大率以五銖爲準永樂時亦仍銷燬古錢國朝錢幣今古並用鼓鑄之精勝于前代自咸豐時度支不足始鑄當十大錢及鈔票而民間不以爲便未見遵行唯京師承用之當十錢亦祗值三文耳夫人情之所不欲雖聖君賢相嚴刑峻法亦多無可如何各處交易或以銀或以錢或以貨近更雜以洋元而綜其大綱要以制錢爲斷營口錢業向有大會今正因無值年帮辦之家遂至散去半月有餘馬太守蒞任後始勸令依舊舉行月並駐紥旅順口之毅軍統領宋軍門來文飭關道籌辦制錢五萬串以資軍中用度當以營地現錢頗形缺乏據情轉覆軍門復飭毅軍糧臺李君親詣大會委辦大會遂又散去此雖一隅之地錢本無多一時固難湊集然亦可見錢法之亟宜變通焉最可異者大錢鈔票京外不行在京日用以銀易錢鈔其欲置貨於遠也則又以錢鈔易銀輾轉掉换折閱殊多首善之區似宜先爲補救補救之法莫如鼓鑄制錢收回大錢鈔票不復流行唯以銀錢二宗往來質劑海内同之且道光以前市中所用錢文如順治康熙雍正乾隆諸朝之錢何等美善至咸豐同治錢文則愈小而愈少矣今上御極十有二載民間未嘗見一光緒通寳管理錢法堂諸公何竟不知計及哉胡文忠言鑄錢之道百錢而能贏十錢五錢者爲上利百錢之費僅鑄百錢者爲中利百錢祗成八十九十錢者尚爲下利以其權之自上操也今徐孫麒星使請於東洋收買紅銅以資鼓鑄已經試辦而楊石泉制軍亦請於閩省設爐開鑄錢法之變通或卽在於此時乎且官爐固宜多設而私鑄尤必嚴懲私鑄之罪與椎埋剽掠同而作奸犯科所在多有要唯禁諭錢業勿貪小利屏私錢而不用庶鑄者自能易轍攺絃焉譚序初中丞宦蘇時嚴禁小錢市廛出入一律制錢每串以六斤四兩爲程其于破碎紅銅全行屏棄沾其利益已十餘年迨升任未幾市儈中故態復萌漸漸將私沙攙使致藩臬二盡近復大張示諭再申前議然積久弊生非實力實心難保無小錢之夾雜也朝鮮一國向用寛永通寳皆以紅銅爲之殊爲美好募有文字元字者尤覺其精視中國制錢不過七八折現前使用幾過半矣近亦遠不如前漸輕而漸薄矣其錢易售則其鑄易多其質易脆此通病耳亦無足怪獨是堂堂中國五金之礦近更精求開採但得銅礦日闢無須購自外洋各省之鑪仍若從前鼓鑄輪廓肉好精益求精未始非開源節流之首務曾何大錢鈔票之足云又各處錢業往往私造錢票錢籌散布旣多現銀到手輙行倒閉此等惡習與大盜不操矛弧何異所望賢有司明查暗訪雷厲風行無使若輩再施伎倆其爲利益非淺鮮也錢爲國寳當國者自有權衡非清議所敢及特因營口近事略考源流并詳沿革或亦采及芻蕘乎 
[諭旨恭錄]  
　　三月初六初七日奉上諭本日道旁叩關之革生王德剛民人王傑昌白才馮永盛民婦謝孟氏均着交行在刑部嚴行審訊欽此同日奉上諭本日道旁叩閽之民人王德儒曹國瑞均着交行在刑部嚴行審訊欽此皇上于未初還宫 
[電傳會試頭塲題]  
　　本屆禮部試因皇上恭謁東陵于初七日回鑾宣放考官應試舉人攺於初十日入闈所有頭場題目昨經在京訪事人飛電傳來合卽登報俾閱報諸君得以先覩爲快也四書題子張問行子曰言忠信行篤敬雖蠻貊之邦行矣言不忠信行不篤敬雖州里行乎哉立則見其參於前也在與則見其倚於衡也夫然後行子張書諸紳中庸不可能也取諸人以爲善是與人爲善者也故君子莫大乎與人爲善詩題賦得報雨早霞生得生字五言八韻 
[兵官回國]  
　　本埠西商團練兵官何理代君定於明日乘英公司輪船回國何君在上海管理團兵歴有年所遺愛在人各兵皆有依戀不捨之意故於其去也咸欲排班恭送以志離悰近已登告白於西字報約以禮拜日九點半鐘在海關門前會集各具戎衣携帶洋鎗砲位如大操之儀藉以送别想何君顧之亦必有色喜者矣 
[公司輪船攺期]  
　　公司輪船開行之期冬令則在禮拜三現以日晷較長故此次公司船攺於禮拜六收信禮拜日開行自是而後則無論英法公司皆定以禮拜五收信禮拜六開行云 
[杭垣雨雹]  
　　初六夜星月交輝天色晴霽氣候微覺暄暖及黎明時陡起狂風數陣屋瓦俱震風過後大雨如注間以冰雹一陣大如酒杯踰刻卽止天亦晴尚不止傷害禾稼也 
[天津西信]  
　　天津西人來信云近日大沽船廠工作甚爲忙碌幾無片刻之暇尚有挖泥機船一艘名淘海者現已駛至旅順口該處挖泥船尚有數艘相經此次淘挖後兵船自可停泊也又云有兵船三艘因大沽船廠不暇修理將駛 
 
 

Page 2

 
 
至上海船廠修理云 
[北河水淺]  
　　近聞北河水勢極淺攔江沙又高亘河心以致輪船隨灣停泊不能逕抵碼頭旬日以來輪聲帆影絶不復來惟順和輪船卸空後食水不滿八尺初七日始見抵津說者謂挖河一舉勢實不能再緩云 
[馳馬傷人]  
　　大沽輪船將到津河因水淺機滯第六灣中客貨卸空後本擬於初七日早回申嗣因舵釘脱落必須修理遂攺行期越日帳房翁某同其族弟馳馬至津族弟名仁山蓋在船上收籌者至紫竹林馳驟一周折而至海大道某已絶塵而馳仁山膛乎在後適工部局董　城者劈面行來嗣後面一車聲隆隆　急躱避不提防與仁山之馬相撞董卽倒地馬在董身上踏過仁山卽下馬扶董而董巳噤不能聲工程巡兵將仁山拿獲路人扶董起腰已折送至施醫院見其傷勢極危不敢收受居人有以鐵打丸研酒以進者喉中格格不入不逾時而斃命工程局將仁山送縣辦理死者之妻子在山東原籍其族人有在工部局内作出店者先行領棺收殮聽候邑尊發落 
[風灾剩語]  
　　初六夜九江風災疉記前報兹又查得鎭署道署前之品墻同時倒塌數丈高之旗杆均折爲兩段幸未傷人官牌夾地方所泊巴斗船撞碎數艘尚有數船走錨至今查無下落河岸有修造船兩艘經狂颷揭起落地頓成虀粉是處淹斃兩人壓傷男女數人又岳師門外某宅一家五口同　壓斃亦云慘矣至若小池口叚窰湖口等處風災聞亦相同附紀於此以補前報之所未備 
[京師火警]  
　　三月初一夜京師宣武門外米市胡同口宏泰茶店失愼店房盡付一炬鄰右幸不燃着惟西隣帋店延燒門面一間而已初三日夜二更向盡前門外肉市廣和樓戱園失愼其火由前櫃房而起當卽鳴鑼呼救幸水會速來立時撲滅戱樓未經延及實不幸中之幸也又聞初二日夜禁城後門大街合馨樓香燭鋪失愼延燒比隣之天露居黄酒館便宜坊掛爐鋪等五六家火燄十分猛烈皇上啓鑾十日内地靣官役格外愼重而火災連見足見人力不能勝天數也 
[多行不義]  
 
　　金姓住京師崇文門内東長安街門懸五世同堂匾額世爲某王府家人有名阿四者年約五旬上下生二子長年十六忽於二月中旬暴卒金痛子情深狐疑四起謬言庖人置毒食中以害子送庖至官詰之不實釋庖去又疑爲侍婢所毒婢懼而逃京師有隂陽生能辨人死喪家必用之死無異情者卽開一榜與喪家名曰殃榜喪家憑以抬棺出城金子死延隂陽生劉姓至聞金所言劉大疑不敢開榜而退迨庖人釋放金復延劉至劉勉開一榜而不書死者生辰繼而金請高僧超度僧索殃榜見無死者生辰怪而問金金漫應之廿一日金殯子是早婢疑主人必不在家潛回取其私物爲金所遇綑而撻之兩腿盡折金欲將婢生埋旁人代求始免以車載婢送至塋上空房將待其自斃金忿猶未洩復覓劉來問其殃榜脱落生辰之罪閉門呼家人毆之更以燭揷劉尻穴以辱之劉歸氣忿欲死劉妻乃往某王府門前坐臥三晝夜以待王出二十四日辰刻劉妻遇王輿於府門跪而呼寃王詰得其情立差府中護衛鎖金來府笞八十棍臀肉盡裂股骨皆折王復傳左翼叅領來府諭令帶金押禁翼中待王隨扈回然後發落刻金被鎖車内飮食眠息皆不如意兩股又不能轉移生死未可逆料惟日冀王侍圍歸來恩施格外耳誌之以爲殘忍者戒 
[日本火災]  
　　日本越中魚津地方於西歴四月初四日夜子刻燒毁民房四百餘家棧房五十座草屋二百餘户燒斃五人受傷者五十餘名至初五早始行撲滅又初六日晚間八點鐘東京府深川街起火延燒三百餘户并棧房三座至一點半鐘始滅 
[郡守得人]  
　　揚州一郡爲江淮鎖鑰七省通衢又係鹽賈總彚之區地沃政繁甲於吳越非得廉明强幹之員不足以整躬率物振靡挽頽正任宜子望太守因俸滿循例請咨引見薇垣遂委程雨亭太守署理斯篆太守印儀洛籍隷紹興丙子舉人丁丑進士以京職挹輸攺外操行高潔蒞事精勤前曾權攝斯缺甘棠之澤猶在人心今復捧檄此邦吾知有脚陽春定與紅橋柳色爭妍矣 
[城頭命案]  
　　本月月八日下午蘇州大教塲蔡家橋後城上突有男屍一口係被人刃傷致死兇刀抛擲在旁該處北利三圖地保立赴吳縣稟報馬邑尊正在升堂問案卽傳帶刑仵差役馳往相騐旋有一婦人來認據云死者係伊丈夫江隂人操舟爲業有一湖南人一江甯人雇舟到蘇欠付舟資伊夫屢次索取二客一味游移是日跟同上岸伊夫一去不歸客則返船取物而去今聞屍身年貌衣服相符故來認識邑尊見是婦毫無戚容且夫去不歸客復至船並未盤詰其中殊有可疑爰飭先行棺殮一面將該婦帶回會營研訊磨鍊徹夜未吐實情大約須緝獲二客始可水落石出也 
[銀號易主]  
　　厦門阜康悦來官銀號及福州裕盛官銀號自前年阜嚴倒閉後經手人葉某相繼病故卽由閩海關派人監收每日將銀送呈海關收入庫中號中諸人祗領薪水不做匯兌已兩年矣去冬胡雪巖觀察病故聞有朱某欲據爲已有屢議未定今正擬出銀六千元呈交軍憲署中以爲承辦地步業巳調停妥當擇吉開張近日不知何故忽爲福州商人奪去聞福州官銀號已定三月初九日開張而厦門官銀號日内亦歸新商承辦世事紛紛不定幾如煤者之舉棋此特其一端耳 
[嚴辦地痞]  
　　松江打毁教堂時有等菲徒搬搶器物事定後爲教中人告發者共二十餘人吳仲英大令飭差先拿二人到案一爲野莩薺茶食店學徒已認襲取酒壺等件一爲薙髮匠王姓綽號獃大乘間攫搶物件甚多多不肯認吳大令命鞭背數百始將實情招出又有唱花鼓戱之某甲當打毁教堂時城守楊游戎帶兵彈壓甲竟取瓦礫擲之遂爲營兵拿住吳伸英大令已將甲笞責枷號在案現奉憲諭須將此等痞梘流氓嚴行懲辦故一併釘鐐收禁云 
[蕪湖瑣語]  
　　去秋德蓮舫明府自休甯解組僑寓鳩江現奉憲檄調署南陵縣事卽於初七日前往履新○前蕪湖保甲局員沈榕青别駕卸委後謁見大憲請咨引見大憲遂檄令督解皖省海防捐輸銀兩及撥解海軍經費協餉大約日内卽可遄征矣○日内李與吾軍門將回蕪湖節府小住數天然後持節赴北洋謁見李傅相會商長江水師攺設兵輪及海軍各事○日前煤油售至每箱洋二元數角連日運到煤油數萬箱以致行情驟跌每箱祗值一元六角○今正捕廉邵少泉少尉嚴禁賭博雷厲風行近又刊刷示諭徧貼城鄉略謂賭輸之家如未還贏家之錢贏家向討許輸家赴案禀告定卽提贏家詳辦不與輸家干涉云云似此辦法賭風不難絶迹說者咸謂少尉雖祿薄位卑頗盡心于地方公事云○今春雨水連綿市面十分清淡操奇計贏者莫不仰屋興嗟目下農事方興農民竊竊然憂之怨天公不做肯作美云○上已後連朝風雨春車闌珊初七日風更急疾江中浪湧如山來往帆檣頗覺寥寥無幾云 
[皖山述要]  
　　盧彝圃方伯卸篆後奉旨著來京陛見後再赴江右新任方伯遂於本月初九日乘白雲輪船赴都○日前各大憲親蒞先農壇行藉田之禮時適大雨各憲皆青簑緑笠徒跣扶犁泊禮畢而回袍服巳淋漓濡染矣○江右某甲以軍功得保武職歸皖摽候補遂携眷寄居東門内火藥庫中月前試鎗打靶火藥被焚夫婦俱焦頭爛額其妻方結珠胎越日遽爾身故甲自怨自艾躍入水中當卽救起不致殞命然己遍體浮腫不堪矣 
[甬東雜錄]  
　　日前黎明時甯波江東白象橋有兩匪徒扭住一人欲作剥衣攫錢之事幸爲路人所見匪徒始行遁去該處離城不遠而 
 
 

Page 3

 
 
匪徒竟如此横行益以見行路之難已○蔡郎橋有王某者失業多年家道頓落邇來艱于衣食不得巳上郡借貸越日不歸其婦枵腹杜門已三日矣家有幼孩嗷嗷待哺婦於此時惟以眼淚洗面當晚遂服鹽滷而死次早日己東升門猶緊閉隣人但聞其孩啼哭聲呼之不應破屝而入則婦已僵臥床上身冷于冰於是着人尋其夫歸向親友湊貲買棺成殮吁誠可悲已○日前江北岸廣源洋行磚頭橋有氽來男屍一具年約廿五六歳身穿藍布棉襖髮添皂線當由該處地保撈獲一面徧貼招認字樣並無屍親來認嗣由善局備棺收殮插標待領 
[獲盜誌略]  
　　秀水縣捕役日前在東門相近城樓上拿獲兩盜年皆二十七八歳口操湖南音是日傍晚又在北門外月河内船上拿獲三盜亦係中年人當卽解交秀署收押其詳俟訊後續述 
[新增茶價]  
　　英租界顔玉樓等茶樓每椀加錢三文逐月成數半充賑濟半歸棲流公所經費嗣後旁人嘖有煩言由收捐人逐月書明某處繳到錢若干衆論始息此皆見諸前報當時認捐者祗有五家現又議定每椀加加錢四文所有茶樓十一家一律認繳所增之欵則以備該業中之善舉云 
[賭欵充賑]  
　　英租界大馬路東首西人住宅内有華人聚賭捕頭聞之督同包探楊阿炳及中西捕前往拿獲賭徒二十一名并搜出銀洋金鐲金戒指時辰表等件昨晨一併解送英公堂麥總巡捕頭禀稱查得該洋房係沙遜洋東之住宅侍者李順發家住在間壁與洋東房屋可以通行李竟通同賭徒由自巳門口出入在洋房聚賭往拘時李順發已脱逃有羅子薰跳窓跌傷大腿卽送至仁濟醫院現尚未能到案邵順　頗有貲財且在伊身畔搜出金鐲一只又在各人身畔搜出銀洋一百三十七元九角時辰表兩只内一只約值洋百元金戒指十只并有第二萬七千五百七十號之吕宋票半張一萬九千六百十二及二萬五千四百九十三等號者各一條及賭具均行呈案太守詰李阿順等究竟何人爲首答稱由李順發邀我等前往麥總巡捕頭又稱先聞該處有賭派人往探時見羅子薰在彼推牌九羅太守商之佩副領事謂糾衆聚賭例禁森嚴若輩胆敢違犯理合重辦今姑先將起案之銀洋提出三十七元九角歸西醫院經費其餘銀洋金鐲金戒時辰表吕宋票概送陳與昌絲棧撥充山東賑捐李阿順等概交捕房帶回俟補提李順發及跌傷之羅子薰到案再行科罪 
[秉公發落]  
　　金陵婦人李廖氏同妹李張氏赴道轅控女兒被人誘拐爲娼攺名周雙林往認被某署書吏霸阻一節當經羅太守將會審署招書方祥芝詰問方稱與周雙林素不相識惠病在家約有半月現甫稍痊照常辦公驟被該氏妄控殊不可解惟憶該氏前到案控女時大老爺命書辦檢查前卷禀明該氏一再將女價賣且非親生纒擾不休由陳大老爺斷將該女擇良婚配并着該氏具結不得再生枝節早經完案等情大老爺亦親閱案卷斥逐不理或者該氏因此挾怨誣控太守亦憶前事飭將該氏帶案喝曰方書辦從未到過周雙林家爾何架詞妄控豈非因前此控告不准之故怨及該書辦耶該氏稱書辦實與周雙林相識意存廻護提及前事太守謂此係本府命伊查卷何謂提及仍飭管押當將各情申詳候示嗣經道憲札飭秉公發落太守又於前晚升堂集訊各訴前因太守謂是案早經斷結豈容該氏再生枝節如女果係該氏親生屢經抵押價賣爲娼母女之情已絶况非親生母而敢任意纏訟牽累他人可惡已極本應究誣控之罪姑念婦女無知從寛免辦周雙林原斷擇良婚配豈知仍舊爲娼亦屬非是飭將周雙林發堂擇配着該氏具遵斷切結完案 
[暫緩遞解]  
　　前報紹興人朱鴻德在縣呈控次子朱廷相忤逆一案當經伊弟朱鴻仁呈請交保而鴻德又請遞解回籍莫邑尊卽於前日將廷相提出起解詎廷相堅不肯出將頭在班房中亂撞極口稱寃原差據情禀報莫邑尊以事屬可疑飭將廷相暫緩遞解候提鴻德兄弟等覆訊核辦 
[爭田涉訟]  
　　北新涇人金載山同母陶氏妻金氏投縣控被金瑞華糾黨毆傷莫邑尊卽於昨午後先將原告詰訊據金載山稱耕種餬口緣潘姓有田四畝有奇前曾抵與金姓嗣由潘贖回後本年二月十九日絶賣與小的處當潘姓抵與金姓時金曾將地租與同族人金瑞華作刷布場及賣歸小的後栽種棉花昨日瑞華不問情由唤人在該地刷布將花踐踏盡凈其時小的他出妻母聞知卽向理說瑞華糾衆攢毆妻母受傷甚重旋經仵作騐得伊母陶氏及妻金氏略受皮傷邑尊遂飭載山同妻母出外靜候提到金瑞華核訊 
[窩盜被拿]  
　　觀音閣劫案之盜犯除已經獲案訊供外復由本縣捕役趙金帶同夥役前往松江緝拿餘犯昨晨回滬並無所獲午後又由縣捕在滬南廿七鋪地界拿獲湖南人一名據其人稱盜黨犯事之先均居伊處犯事後大約同往松江一帶而去等語想莫邑尊提訊後當有確供也 
[英界公堂瑣案]  
　　華捕稱昨見薙髮鋪學徒被司務毆打爲特拘案張阿二供初被司務吳阿五掌頰繼將剃刀擲來致傷面旁吳阿五供因張阿二呼唤不靈偶打一下伊反倔强碰在我之剃刀上羅太守驗得張阿二受傷屬實隨謂吳阿五虐待徒弟咎實難辭判罰洋四元給張阿二養傷○張王氏稱隣坊失愼致累我家失物不少由捕房緝獲王月泉朱得寳并起贓衣二件認明麗實投案請領王供衣在路上拾得朱供王囑我將衣押錢被捕拘獲羅太守判將王月泉笞責五十板朱得寳從寛關釋贓交該氏○押舖夥馮阿保稱昨夜被賊從屋頂下來竊去衣物今由捕房獲賊起出水烟袋等三件缺少尚多王桂田供有相識之柴阿桂囑我同竊祗分給我三件並無他物羅太守飭將起案之件先交馮阿保王桂田交捕着交柴阿桂到案再訊○開鐘表店之劉馬氏稱失竊自鳴鐘四只今在賣舊貨之張玉亭處認見兩只尚少兩只請爲究追張玉亭供自鳴鐘向同業買來祇此兩只羅太守飭將起案之鐘先交該氏張玉亭交捕查明有無餘贓并着交同業人到案再行發落○鄧定倫稱被石阿逢租用西式鐵風爐延不交還向索反被打傷頭面請爲究辦石供風爐原要還伊因逼迫太甚致與爭執羅太守驗得鄧定倫受傷屬實着石阿逢交還風爐外再罰洋二元給鄧養傷○華捕稱見王阿金謝阿永在路打架爲此拘案王供被謝欠洋一元向索爭執課供因王索逋太急致與爭扭羅太守以釁起細微着謝阿永繳洋一元歸王完結 
[法捕房瑣事]  
　　有募大姐者在妓院帮忙家住法界西洋涇浜早出而暮歸昨晨大姐出外將大門鍵閉詎有妙手空空兒在旁覷大姐去後卽將鎖扭斷瞥然入内搜括衣服六件打作一包另取紡綢褲等三件携在手中及出門爲隣人所見大呼捉賊追至某店門首賊見追兵將及擲包圖遁而追者仍猛力向前將賊獲住送至捕房某大姐差言趕至而衣包巳歸烏有法捕頭略詰數語將賊管押侯解公堂○前有甲乙二人手携女衣經小東門外巡捕拘押嗣因公堂連日停訊備捕頭將兩人釋放衣包着覓保來領次晨忽有人到捕房貿然作保法捕頭着覓租界店户蓋印方可作保其人一去不來前日忽有在南市擺舊貨攤之某丙將甲扭進大自鳴鐘捕房請爲暫押捕頭詰問緣由據丙稱此人於日前携來零物售得錢五百文我將物件放在攤上忽有人謂是某教堂中彌撒臺上之祭器失竊後早經報緝遂唤地甲將物取去并稱尚少别物着我將賊交出否則惟我是問我商懇將老母暫押自已出外尋人迄今三日頃在法馬路飯肆中將甲尋到故請暫押以便回報等語法捕頭允將甲管押及昨晨有人到捕房將甲解進城中諒是歸案懲辦也 
 
 

Page 4

 
 
[筆露將停]  
　　吳慶餘念椿先生交來潤筆洋百番前此已有百番送交蘇州電局助賑洵可爲筆下超生矣海内善士欲得法書者每件行書三百文扇册每頁屏對每條匾額每字書丹每尺作一件堂軸作二件儘三月以前寄至湖州府經廳署内過期勿寄因移潤作賑千件爲額也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十二年三月初六初七日京報全錄]  
　　上諭二道錄前○發抄旨三道○東撫陳奏爲遵旨開單　奬摺子○又奏請奬勵副將片○浙撫劉奏覆嚴禁拐販夾片○又奏請旌表夾片○又奏請照例議卹夾片○又奏報户口衆數夾片○發抄曾國基奏記名提督邱時成借補安徽營叅將奉旨兵部議奏欽此○楊昌濬奏浙江海門鎭孫昌凱回籍終養彭大光署理奉旨知道了欽此○張凱嵩奏請加會澤雲南等縣龍神號奉旨禮部議奏欽此○山東巡撫臣陳士杰跪奏爲遵旨保奬歴次堵口出力人員開單具陳仰祈聖鑒事竊臣前覆奏搔溝决口堵築合龍緣由欽奉上諭准將出力各員併案擇尤保奬仰見聖主垂念要工微勞必錄之至意下懷欽佩莫可名言伏查臣九年到東沿河十餘州縣漫口林立下車伊始卽派文武各員分投堵辦自春徂秋共計堵合清河鎭南北嶺韓家垣張家莊于家莊顧家溝杜家溝劉七溝船家道口馬家莊小魯家莊等處而小口如姚家莊九龍口鄭家莊宋家莊等處不與焉十年春堵合十四户卞家莊李家莊等處五口嗣於伏秋汎兩期内堤埝浸决各員弁往來搶救寒暑無間又共堵合霍家溜河套圈蕭家莊張家莊張家灘等五處而補太堤口門不與焉十一年春堵合李家岸陳家林甯海莊傅新莊楊家莊五處迨至伏秋盛漲堰頭鎭大馬頭孫家馬頭玉符河趙莊溞溝等處先後報决復經竭力搶辦直至十二月底始行一律告成在事各官紳始終辦工俻極辛苦其因積勞至疾與夫搶險殞命者亦已不少三載之久臣僅奏保十四户大工一次餘俱聲明彚案請奬欽奉批旨允准在案現在各處口門均已全行堵合復蒙聖恩准將趙莊溞溝兩案由臣分别保奬伏念連年以來堵築大小各口至三十餘處之多用欵僅一百三十餘萬金此皆由各官紳等仰體朝廷厪念災黎之意實力同心用能工堅費省力凂河防積習以至於此實非臣意想所能及也所有在工各員除出力稍次人員由臣酌給外奬並千把以下武弁咨部辦理外理合將歴年堵築決口文武員弁紳士人等擇其辦工最久異常出力者酌擬奬叙分繕文武清單二紙恭呈御覽仰懇天恩俯賜准照臣九年奏准異常勞績分别給奬以示鼓勵出自逾格鴻慈謹恭摺具奏伏乞皇太后皇上聖鑒訓示謹奏軍機大臣奉旨該部議奏單二件片一件併發欽此○○陳士杰片再查記名提督周禮濂樸舅耐勞上年堵築李家岸陳家林大工甚爲出力又記名提督王衍慶在溞溝二次挑挖引河並搶築壩頭晝夜弗懈現在全工告竣蒙恩准保出力人員該二員均有微勞足錄自應酌給奬勵擬懇天恩交軍機處存記遇有提督缺出開列在前請旨簡放又總兵用儘先副將黄金得十年堵築十四户大工案内經臣奏請免補副將以總兵記名簡放並加提督銜欽奉諭旨允准嗣經部駁惟查該副將歴年辦理河工堵築决口出力甚多去歳李家岸及溞溝兩處口門勞績尤著應懇特恩准其免補副將以總兵遇缺簡放並賞加提督銜以昭激勸而勵將來謹附片具奏伏乞聖鑒訓示謹奏軍機大臣奉旨覽欽此○○劉秉璋片再前准刑部咨内閣抄出署湖廣總督卞寳第片奏囤户誘賣婦女摺内稱江皖一帶常有搶拐婦女至上海各處售賣名曰白螞蟻其凌虐逼勒之慘不減於湖北又御史劉恩溥條奏犯法婦女請量予監禁摺内亦稱蘇州上海等處惡婦開設花烟舘俗謂白螞蟻者爲之拐販婦女肆無忌憚等情奏令該省詳晣查明未覆仍應請旨飭下浙江巡撫迅速查明覆奏等因奉旨依議欽此欽遵咨行到浙經臣行司催飭各屬確查去後兹據按察使孫翼謀詳稱飭據杭州等十一府屬先後查明詳覆均稱並無如湖北省囤户興販誘取婦女逼勒凌虐之案至惡婦開設花烟舘號稱白螞蟻拐販婦女惟江蘇上海地方有之浙省與蘇省毗連之嘉興湖州二府及杭州省城尚無此等習氣卽閒有婦女甘心下賤開設烟館者近亦禁之甚嚴此外各府更未聞有似此名目竊查夥衆開窰誘取婦人子女藏匿勒賣窩頓娼妓引誘局嫁與夫略拐和誘興販搶奪婦女分别斬絞流徒例内均有專條卽有藐法婦女沾染上海等處惡習有白螞蟻名號開設花烟舘誘取良家婦女凌虐抑勒情節較重之案如罪應斬較照例定擬外其犯該軍流律得收贖者亦可比照京城奸媒有犯誘姦誘拐寔發駐防爲奴之例辦理立法巳極詳備地方官果能認眞查禁遇案嚴懲自足以示懲創而勵風俗似毋庸另立科條徒致窒碍等情詳請具奏前來臣覆查無異除仍嚴飭各屬認眞查辦並咨部外理合附片陳明伏乞聖鑒勅部議覆施行謹奏軍機大臣奉旨刑部知道欽此○○劉秉璋片再據浙江候補道唐樹森等禀稱同鄉湖南湘鄉縣已故節婦劉李氏係已故儒士劉世華之妻性秉柔嘉禮嫻内則自于歸後相夫克謹事舅姑以孝里黨無間言夫故時氏年三十歳茹苦守志節孝素彰殁年五十八歳計守節二十九年又據杭州府知府吳世榮詳稱同鄉安徽寗國府太平縣已故節婦杜陳氏係杜伯潤之妻於歸後婦道無虧夫唱婦隨克盡其禮迨至二十六歳夫亡守節足不出户上有邁姑下有幼子室如擬磬白無宿粗賴針黹微資以供菽水處家以和里無聞言殁年五十六歳計守節三十年又安徽桐城縣現存節婦李高氏係監生李保康之妻咸豐十一年四月十三日保康道出蘇州適值髮逆竄擾遇賊不屈殉難氏年二十五歳旣逢兵燹復遇災荒矢志撫孤備嘗辛苦現年五十四歳計守節二十九年又據試用知府時慶萊等禀稱同鄉江蘇揚州府東台縣烈婦程李氏係前浙江候補從九品程文曾之妻同治十二年五月文曾染病垂危該氏求以身代遂於是月二十二日仰藥以殉時年三十三歳又江蘇儀徽縣現存節婦嚴劉氏係監生嚴能裕之妻夫故時氏二十五歳旣無遺産又無遺孤貧苦之餘又遭兵燹依棲母家數十年内外無間善現年九十四歳計守節六十九年又江蘇甘泉縣已故節婦劉許氏係附生劉毓成之妻咸豐三年粤匪竄陷揚城該氏先期奉翁姑避鄉間劉毓成遇賊被害氏年二十九歳聞信痛不欲生經親族勸以翁姑在堂勉代子職該氏始銜哀痛侍奉如常迨翁姑相繼逝世喪葬盡禮殁年五十七歳計守節二十九年又江蘇江都縣現存節婦　劉氏係監生趙時澧之妻夫故時氏年二十三歳抱棺痛哭誓以死殉戚族再三勸解勉以大義始稍進飮食生二子均善爲教育凡讀書授室均在流離之時該氏獨能持家有法訓示有方戚黨靡不敬重現年六十二歳守節四十年又據補用知府正任乍浦海防同知徐臬等禀稱同鄉貴州玉屏縣巳故節婦鄭胡氏係監生鄭毓歧之妻夫故時氏年二十八歳上奉衰姑下撫嗣子盡孝盡慈人無間言殁年五十二歳計守節二十四年又玉屏縣現存節婦洪鄭氏係文童洪聿謙之妻夫故時年十八歳痛不欲生經衆勉以大義稍自抑制　是侍奉翁姑躬代子職亦竭盡孝道迨後喪葬莫不盡禮撫養嗣子成立至於授室猶諄諄教以義方該氏現年五十歳計守節三十二年又玉屏縣現存節婦鄭劉氏適文童鄭錫昌爲室甫及半年錩昌病故氏年十九歳遺腹生男教義成立現年五十一歳計守節三十二年該職等居同桑梓見聞較眞備具事實册結禀懇奏請旌表前來臣查已故節婦劉李氏等均係節比氷霜心堅金石或潔清自矢經大故而誓保其貞或艱苦備嘗歴百折而不回其志雖遭逢之各異皆節烈之堪嘉洵爲巾幗完人宜荷褒揚盛典合無仰懇天恩俯准勅部旌表以維風化除册結咨部外謹會同浙江學政瞿鴻禨附片陳請伏乞聖鑒訓示謹奏軍機大臣奉旨劉李氏等均着准其旌表禮部知道欽此○○劉秉璋片再准吏部咨開浙江常山縣已故六品頂戴文生徐起熊前在順天府呈報於咸豐十年十一月禦賊被戕今據該撫咨覆查明徐起熊咸豐八年四月初十日禦賊被戕前報實係錯悮查順天府請卹之案係屬奏明未便據咨照准等因卽經轉飭該縣查覆去後兹據該故生之胞姪廩生徐廷琪禀稱胞伯徐起熊於咸豐六年奉委辦理團練督勦出力賞給六品砃戴咸豐八年四月初十禦賊被戕此係實在死難日期出具甘結由縣加結詳請更正等情前來臣覆核無異合無仰懇天恩勅將該故生徐起熊被戕年月查照更正照例議卹以昭核實理合附片具陳伏乞聖鑒謹奏軍機大臣奉旨吏部知道欽此○○劉秉璋片再查直省州縣徧查户口例應年終具奏所有光緒十一年浙省滋生民數據各廳州縣於秋後徧查保甲時挨户册報由府親往抽查核對統計男女大小共一千一百六十八萬五千三百四十八丁口造具清册由藩臬兩司會詳請奏前來臣覆核無異除清册咨部外理合附片陳明伏乞聖鑒謹奏軍機大臣奉旨知道了欽此 
 
