# 1900 - 36 - 4909633

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華録實洋十元○潘頤福咸豐朝東華録實洋一元三角○王益吾咸豐朝東華續録寳洋二元五角○左文襄公奏疏碼洋四元○隨園三十六種實洋五元○刑案匯覽洋七元○　岳全書碼洋三元○省　　書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一　二角○補註洗冤録碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳録碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[書昨報所紀英人得地後]  
　　英搭之戰已數閱月當釁之初起環地毬各國無不爲搭人心焉危之謂搭之爲國其大僅一彈丸而又宅於阿非利　洲之南地甚瘠而天氣炎蒸其人皆由荷蘭遷往之農夫平日祗知足胝手胼安識經文緯武一旦臨以英之猛鷙　　牛之僨豚有不走且僵者幾希而謂能與之一决勝負乎及英屢遭挫衂搭人心愈壯氣愈雄百出其計以抗英英雖猛將如雲謀臣如雨幾不足與搭人支拄惟有危城困守昕夕翹望援師於是泰西各日報中議論紛紛咸謂英之敗於搭人實中於貪之一字搭雖小然其國遍地皆金苗得其地而有之頗足收富國强兵之效而又富於米榖因糧於敵不愁輸挽之艱於是决計興兵狼吞虎噬夫誰料搭人固勇敢强悍且又朝野上下萬衆一心英之陸軍非其所敵卒　喪師折將所損良多嗟乎天下凡事皆悞於所貪英惟貪搭富饒以致天理人心皆所不顧貿貿然勞師動衆絶域鏖兵何　以持盈保泰爲心者而亦冐昧從事若此乎或曰英以經商中國爲要務今中國北數省俄之勢力日雄向惟有英　　制之俄尚不致肆行無忌自英與搭人生釁未免兼顧不遑不將使俄人權力漸張而英反致退居於後歟曰是不必慮英之爲國素以水師稱雄於海上軍艦數百號堅巨迅疾莫與比倫合俄法數國之水師猶未足比權量力今者水師並未調遣與搭交戰者惟陸軍耳如或俄人伺隙弄兵則全國水師仍不難朝發夕至更何畏縮之有哉或又曰英自與搭人開戰以來所費軍需亦已不少俄人苟窺見其帑項匱乏豈不因此而生心則笑應之曰此更非英之所慮也天下惟强可以致富英之强旣如此其富自不煩言而可知拔一毛於九牛之身烏足以憂耗損且因征搭而需軍實譬猶取之內府藏之外府耳他日者一鼓而下占踞搭之土地撫有搭之人民收刈搭之田禾開采搭之礦產數百千萬取之裕如而尚何計及目前之軍費今者搭卽逞其勇猛之性誓不肯降心相從而國小人稀總難持久英之於印度法之於馬逹加斯加往事已然可借作前車之鑒何致煩局外之代爲隱憂乎雖然英雖有利可圖且不必虞俄人之乘間生事而揆之於理則實有所未安夫英之與搭人非世仇也搭人亦未嘗疾視夫英而欲日尋干戈以致生靈塗炭也祗以搭之議院不欲英人參預其間此亦國家內政所宜然奈何英竟藉口而興師征伐揆之於理曲固在英何况涎其遍地金苗遂恃强而恣行蠶食宜乎各國皆瓊琚圡佩大放厥詞謂搭非黷武窮兵而英實貪得無饜也質之明於萬國時勢者以爲何如 
[中法所訂廣州灣租界約章]  
　　第一欵因和睦之由中國國家將廣州灣租與法國國家作爲停船躉煤之所定期九十九年惟在其租界之內訂明所租情形于中國自主之權無礙第二欵議定在停船躉煤之界用以守衛作運興旺等情所有租界內水面均歸入租界內管轄其未入租界者仍歸中國管轄開列於左東海全島𥒚洲全島該島與東海島中間水面係中國船舶往來要道嗣後仍由中國船舶任便往來租界之內停泊勿得阻滯並勿庸納鈔征稅等事其租界定在遂溪縣屬南由通明港登岸向北至新吟垸官路作界線直至志滿墟轉向東北至赤坎以北福建村以南分中爲界赤坎志滿新墟歸入租界黄略麻章新埠福建各村均歸中國管轄復由赤坎以北福建村以南分中出海水面横過調神島北近水面至兠離窩登岸向東至吳川縣屬西砲臺後面分中出海三海里爲界卽中國十里黄坡仍歸中國管轄又由吳川縣海口外三海里水面起沿岸邊至遂溪縣屬之南通明港向北三海里轉入通明港內分中登岸沿官路爲界此約訂明並繪圖畫明界址互相劃界分執後兩國特派委員會勘明確妥定界址以免兩國爭執第三欵於九十九年期內所租之地全歸法國一國管轄以免兩國爭執又議定租界內華民能安分並不犯法仍可居住照常自便不可迫令遷移其華民物業仍歸華民管理法國自應一律保護若法國需用物業照給業主公平價值第四欵在租界之內法國可築砲臺駐紥兵丁並設保護武備各法又在各島及沿岸法國應起造燈塔設立標記浮樁等以便行船並添設整齊善堂以利來往行船以資保護第五欵中國商輪船雙在新租界灣內如在中國通商各口一律優待辦理其新租界各地灣內水面均歸法國管轄法國可立定章程并征收烟船各鈔以爲修燈樁各項工程之費此係專指廣州灣內水面而言至𥒚東水面已在第二欵內聲明　第六欵遇有交犯之事應照中法條欵互訂中越邊界章程辦理第七欵中國國家允准法國自雷州府屬廣州灣地方赤坎至安鋪之處建造鐵路旱電線等事應備所用地叚由法國官員給價請中國地方官代給中國民人照章給與公平價值而修造行車需用各項材料及養修電路各費均歸法國辦理且按照所定總分數目華民可得鐵路電線之益至鐵路旱電線若在中國者中國官員應有防護鐵路車棧電線等務之責其在租界者由法國自理又議定在安鋪鐵路電線所抵之處水面岸上均准築造房屋停放物料並准法國各商輪停泊上落以便往來而重邦交此約應自畫押之日起開辦施行其現由大清國大皇帝批准及大法民主國大伯理璽天德批准後卽在中國京都互換以法文爲憑此約在廣州灣繕立漢文四分法文四分共八分大清國欽差廣州灣勘界大臣太子少保廣西提督蘇押大法國欽差廣州灣勘界全 
 
 

Page 2

 
 
權大臣水師提督高押光緒二十五年十月十四日卽西歴一千八百九十九年十一月十六號 
[鐵路述聞]  
　　牛莊訪事友人云中國興造山海關鐵路前已由關外修至錦州而另闢一枝自營口河北逹大窪告成之後均已照常售票開車其自大窪至錦州一路去臘亦已竣工先行運送本局各項物料定於本年正月方可運貨載客聞總辦張燕謀京卿曾親詣查勘擬再添一枝路通至鐵嶺北逹通江緣此二處多產高粱及荳祗以豆一項而論每年轉運至營口者約有二百四五十萬石之多雜糧數亦相將故將藉此以挽利權也並聞俄人所修奉天之路南逹旅順北接西伯利亞復由海城縣境大石橋分一枝路接至營口自蓋平縣至旅順五百餘里工程亦經告蕆現已售票開車每土絲一包收取運費洋銀兩元客冬上海絲市騰貴蓋城所產價亦飛翔客帮購絲至申每包須虧銀二十兩左右因此人皆裹足不前云 
[國寶流通]  
　　京師訪事友人云前者大部以制錢缺乏建議鼓鑄旋由寶源寳泉兩錢局鑄成當十大錢八十六萬五千餘千至去年十一月杪解交部庫其分量較舊鑄當十錢略輕旋由户部奏准自臘月起所有八旗兵丁應放錢糧每名搭放新錢一千扣銀八分如日後　價或有增減當隨時變通目下步軍統領衙門及五城察院均出示曉諭令將新舊錢一律通行不准市儈任意挑剔其有居民應交各項官欵亦由崇文門稅課司左右兩翼户部大庫一律搭收以昭公道 
[購拿逆犯]  
　　鎭江訪事友人云常鎭通海道長久山觀察近奉兩江總督鹿芝帥札文飭各府廳州縣一體嚴拿逆犯康有爲及其徒梁啓超旋由丹徒縣主王明府出示曉諭并高懸賞格略謂如能將康梁二逆犯悉數拿獲者賞銀二千兩拿獲一名者賞銀一千兩想二逆罪惡滔天神人共憤天壤雖大當亦無可容身矣 
[軍旆赴蘇]  
　　松江訪事友來函云本月某日江南全省提督兼自强軍統領李壽亭軍門命駕登官舫帶以小火輪船鼓浪赴蘇垣賀各大憲年禧事畢尚需往白下一行大約回松之期須在元宵節後矣 
[議興水利]  
　　廣州訪事友來函云天久不雨井水乾枯居人咸思創設自來水俾免汲飲之煩兹經某某等人先後具稟當道捐貲承辦其用化學製造者則有虞厚生用水池畜水者則有龍熾雲何秀啓經大憲飭屬核議現聞龍將所擬章程重行更改具稟撫轅德中丞已飭藩司督飭善後局及農工商局彚案妥議詳覆核奪矣 
[京師盜案]  
　　京師訪事友人云兵部書吏某甲僑寓前門內輦兒胡同家徒壁立無以爲生其同居之寡媪某氏亦甚式微去年十一月杪突有强梁數十輩排闥入室將甲按住出白刃加其頸喝問爾將阿堵物藏匿何處從實獻出免飲此刃甲稱終日營營僅得蠅頭微利實無藏鏹可指君等得毋誤認陶朱門第乎盍速釋我免結一重冤也盜至此爽然若失然不樂徒手而去遂翻箱倒篋搜括零星媪甫由戚屬某宦贈度歲資數十金亦被刦去次日相對欷歔束手無策聞者爲之惻然迨臘月初旬某日傍晚前門外東珠市口某烟錢店亦有盜持械而入劫去白金三百餘兩及練勇聞信踵至若輩業已逃逸當塲追獲四名送官究治想不難躧緝餘黨按律嚴懲也 
[輪船被劫]  
　　廣州訪事友來函云去歲臘杪有由省開往深井黄埔新造等埠之小輪船因時屆歲除搭客尤爲擁擠船主人格外謹愼凡不甚熟識及衣服不整潔者不准附載是日有身穿湖縐衣服之數人另有若干人自言欲置辦妝籢器物衆皆不疑其有他不謂行近深井地方各人均從身畔出洋槍猛放數響船中客不敢聲張任若輩將銀兩及貴重衣物搜索無遺然後挾駕長照前行駛及至蓮花山下荒僻處卽驅船中客登岸不許携帶各物客至此如脫陷阱共慶生還至此船則不知駛往何處刻尚蹤蹟杳然也 
[盜犯成禽]  
　　京師訪事友人云去年中秋節前朝陽門外某洋藥店被劫日久未破至臘月初旬某日河陽汛弁督勇出巡見有四人越城而出遂拘獲其一帶回詰問知係行竊倉厫米石之犯且與汛弁某守戎有一面緣因籲請從寛辦理守戎有難色此犯聲稱如蒙赦宥願作眼線指拿行刼朝陽門外某洋藥店之盜犯守戎聞之允如所請次晨帶領兵士前往南城六鋪某娼寮執獲二盜一鞫而服并供出夥盜某某刻已先後拘獲四人矣 
[五茸命案]  
　　松江訪事友人云前者婁縣所轄七寳鎭附近二十三圖內有民人毆斃某甲一案嗣悉死者姓沈名長生爲是處王某之贅婿王之長女適陳阿小爲室及因病逝世沈卽糾同親族至陳處肆行騷擾並將奩具搗毁一空因此僚婿積不相能日思尋仇報復某夜沈携洋銀十一元赴某乙會期陳偵知其事潛糾妻叔王丙伺於要隘俟沈至出其不意持繩繫其頸負至近處河干擲入河心猶恐未死復持樹枝痛擊之道至氣息全無始各翩然而逸翌日乙至沈家詰問爽約之故沈婦某氏據情告之且稱至今未返頗切憂疑盍共覓之遂相與循途而往果見一屍伏於灘上近前視之果沈也知爲陳所害鳴諸地保偕投婁署禀報縣主屈吉士大令帶同刑仵前往相騐見屍頸有繩勒痛額上傷痕顯然遂飭塡明屍格將案中人証帶回研鞫想殺人者死律有明條正兇帮兇皆當照例問罪也 
[漢陽命案]  
　　漢口訪事友人云新正月初二日午前青林樓畔弄內龜奴汪六所開妓院中突來勇丁若干人尋芳選勝院中人眼大如箕以閉門羹相欵勇丁老羞成怒與之格鬥卒以衆寡不敵受創而歸號召同營興師問罪刃傷二龜奴登時斃命旋由個中人投廳署禀報廳尊陳少石司馬刻已提犯訊供矣是日漢陽縣南鄉農民某甲因賭與某乙啓釁大肆兇毆乙廻非甲敵受傷而返翌晨卽斃命旋由屍屬拘獲兇手解送縣署請懲 
[京江市景]  
　　鎭江訪事友云去年市上生涯羣推錢業爲獲利之冠蓋此間各莊兌收匯票取利向較他埠爲優兼之錢猢猻心計最工忽而雪上加霜忽而烘雲托月大抵皆先事剌探故絶少因耗蝕而閉門者兼之中秋節後銀拆漸增各大錢莊尤得獨操勝算其次則爲土業緣鴉片一物來源過稀上海各土行市價有增無减而江北皖南宿遷豐沛等處小土收成豐稔業此者皆往設莊收買來貨山積一至冬令價值日昻個中人因得居爲奇貨此外海味雜貨烟茶等項亦皆有利可圖惟綢布廣貨米糧深受虧折城外各酒樓茶館因廣帮米市移至鳩兹致被拖欠多至二三千金之譜迨至年終所收帳目又僅得五六成遂不免獨抱向隅之憾耳一樣春風分冷暖桃花含笑柳含愁洵堪爲彼業中人詠之 
[皖省官塲紀事]  
　　安慶訪事友人云安徽藩庫廳汪叅軍保誠於去年臘月二十二日報丁內艱所遺員缺經藩憲湯小秋方伯檄委候補州同郭别駕申綬署理已於二十六日接鈐視事矣○去臘督辦鹽河釐卡安徽候補知府劉太守沛然奉撫憲鄧小赤大中丞委赴全江口騐收砲臺工程事畢言旋經中丞調辦求是學堂所遺釐卡事務委支應局員石司馬暫爲兼辦○前蕪湖保甲局總辦童米蓀大令寳善經撫憲鄧大中丞委署和州直隸州篆務當卽交卸局務於去歲臘月二十日赴省禀辭前往履新所遺蕪湖保甲差經臬憲聨廉訪札委候補矸隸州陳直剌先覲接辦 
[烟海鯨波]  
　　烟臺訪事友來函云烟地粥廠例於正月朔停放一日因於上年臘月杪預發饅頭各一分俾鳩形鵠面者藉此可以充飢是亦體恤小民之意也○去歲和豐典鋪開市以來生涯甚爲茂盛因烟地各典有取息至五分者和豐則僅取三分至臘月復减息六釐以是閭巷貧民歡聲雷動○臘月之初天氣晴暖嗣後屢得大雪寒威漸覺嚴凝及歲杪沿海一帶盡結堅氷說者謂海水鹹滷向來冬令未見冰凌今則 
 
 

Page 3

 
 
棱棱者觸目皆是亦可見天時之凛冽矣○有某甲者更夫也日得工資百文僅敷餬口顧癖於賭博囊金輪盡無以爲生爰竊得友人對時表一枚持赴博塲以圖恢復詎料五木無靈仍復敗北其友失表後至博塲偵訪見表袋猶在甲腰間爰將衣服褫去以洩其憤如甲者非所謂咎由自取哉　 
[羊城雜録]  
　　廣州訪事友來函云去冬嘉平月某日河南欖導尾汛梁弁鎭鏗因病出缺大憲委新會營左營千總潘千戎灼文署理旣而督轅又牌示新會營右營守備缺委該營右營右哨千總潘灼文署理調補廣恊左營左哨把總韓國彥飭赴本任○去歲粤中晚稻歉收米價日見昻貴柴薪魚肉菜蔬價值亦日上蒸蒸以是各項貿易頗爲减色惟綢縀店生涯特盛打銅街上九鋪添開至十餘家茶樓酒館亦日有加增○粤垣貿易以絲茶爲大宗去歲茶市尚稱平穩惟絲價太昻在養蠶種桑之家頗獲厚利而富商大賈反折閱甚多省垣各機坊亦相率因虧本停歇未識將來能有轉機否也○去臘某日清晨省垣太平門內晏公街元昌藥材行突被匪徒闖入開槍指嚇將櫃上銀千餘兩分携而逸事後行夥喚集同人前往追赶則已不知所之矣○闈姓舊商張榮貴因報効銀兩逾期不能繳足已由大憲革退另行招殷實人承充其已繳之銀五十餘萬兩悉數充公張心有不甘特遣其婿彭某赴京控諸都察院照例發回原省大憲委員會訊因當時張有逾期繳不足數自願將已繳之欵悉數充公等語以是無可置辯至已收未繳之項仍須押追去臘張忽在押所患病家屬詣撫轅禀求德中丞釋出調理中丞批示仰按察司核明辦理 
[靈隱曉鐘]  
　　杭州訪事友人云元旦令節文武各官均須至萬壽宫朝賀本屆浙江撫憲劉景韓中丞藩憲惲方伯學憲文宗師並文武各員循例舉行是典旣而復至文廟拈香○年終敬神燃放爆竹民間習以爲常然稍不經心卽成火患雖經官憲出示嚴禁而居民鋪户仍置若罔聞上年十二月二十六日東街大樹巷及吳姓機坊因敬神燃放花爆飛灰著於積薪上幾兆焚如幸天時陰溼火勢未卽上炎經人撲救得滅然已不免飽受虚驚矣○新正以來天雨泥濘路滑如油出門賀禧者咸有行不得也哥哥之歎初二日楊雪漁太史乘輿赴各署拜賀年禧由藩轅拜會惲方伯後復繞至糧道署不隄防土滑泥鬆後肩輿夫立足不穩跌倒於地左腿受傷一時血液淋漓昏迷不省太史卽命人舁至廣醫濟院請西人梅教士療治據云腿骨已斷醫治須時性命可保無虞惟不免已成殘廢矣 
[彝陵譚薈]  
　　宜昌訪事友來函云近來江水忽退輪船來往時遭淺擱之虞日前快利輪船由漢來宜擱於調關左近及昌和輪船前往拖帶亦被擱住幸固陵輪船駛經其處始得恊同曳出然快利雖經出險而固陵輪軸反傷復由快利帮同帶至宜昌須俟春水生時帶往漢皋重爲修理某日沙市輪船由宜赴漢擱於沙市上游鄢市閱兩日方能展動日本大元丸亦在天心洲下游擱淺一晝夜并失去鐵錨一口行船之難於此可見矣○去臘十四日日本大元丸開往漢口前土藥局總辦凌觀察附之赴省日本領事官加藤君由重慶來宜亦附此船至漢口以便另附他船往申江○去歲除夕城內某姓家被竊多金翌晨赶往下游尋覓甫至寳塔河左近見一麻陽船形迹可疑上船盤詰共有婦女三口艙中藏醃肉數百斤包裹等物纍纍然不知其數隨將所失贓物認明收取并駕船至宜昌稟官究辦○正任四川藩憲开任安徽撫憲王芍棠中丞於去臘某日由川來宜前往漢口其家丁幕友先已附某輪船下駛地方文武各官咸在接官廳迎迓○宜昌江中本泊有英國兵船一艘近又有兩小兵船來宜停泊或言在宜度歲或言須開行入川究未知兩說孰是也 
[儲憲謁客]  
　　昨晨江蘇督糧道羅少耕儲憲命駕赴道轅拜會蘇松太兵備道憲余晉珊觀察觀察延入花廳茗談良久而别旋赴各署投剌聞觀察擬設席滬北徐園讌之 
[查騐軍裝]  
　　去年北洋大臣直隷總督裕壽山制軍電飭上海江南機器製造局赶緊鼓鑄巨砲若干尊工竣後由總辦林觀察委員押解前往旋經制軍派員騐得工程不甚美善電逹蘇松太兵備道署道憲余晉珊觀察因於前日會同鐵路總辦潘芸蓀觀察詣局查勘俾此後懲前毖後精益求精 
[懸賞緝盜]  
　　近日上海縣署接到寶山縣尹輔卿大令來文內開去年十一月初一日據浙江鄞縣人陳文孚禀稱在南瑞兵輪船當第三管輪家住吳淞張華浜丁家宅地方十月二十九日之夜被盜匪執械毁門刦去衣服甚多開單報請勘緝等情當經會同營汛履勘屬實飭緝逸犯迄今未獲誠恐匿跡申城移請派捕協緝並送賞格擬定如能拿獲正盜者賞洋銀二百元夥盜每名賞洋銀二十元知風報信因而拿獲者賞洋銀十元日昨代理縣篆之戴子邁明府已飭　留心跴緝矣 
[請領犯棺]  
　　前者厲雨亭劉明山二犯因僞造中國通商銀行鈔票事發由英美租界公廨讞員翁笠漁直剌飭差緝獲録取口供移解上海縣署解府過堂發回監禁　去臘某日厲犯瘐斃獄中代理縣篆之戴子邁明府稟請蘇松太兵備道憲余觀察札委寳山縣尹輔卿大令來申相騐委係病斃因卽棺殮厝壇在案近日屍兄厲登春在寗波原籍聞耗來申投縣禀稱胞弟旣蒙騐明病斃叩求恩准領棺埋葬明府准之飭具結領棺而去 
[善舉籌資]  
　　前晚八點鐘時法商某君糾集同志在法界公館馬路大自鳴鐘客廳舉行跳舞會籌欵以充善舉入會者每人收取洋銀兩元一時不速之客多至百餘人　手　呼興高采烈直至鐘鳴一下始興盡而歸 
[令節稱觴]  
　　昨日爲日本國神武天皇紀元令節傍晚駐滬日本總領事曁諸紳商假北河南路東和旅館肆筵轟飲以慶良辰直至月上梅梢始盡歡而散 
[催繳存欵]  
　　去年臘月二十七日周紹仁投法界公廨控本城人方秀甫圖賴所存銀一千零九十六兩讞員朱森庭明府准詞出票拘到方子友琴略訊口供以年關在卽諭令先繳銀五百兩方准交人保出旋由謝友三孝廉投案訴稱友琴曾延舉人授讀是以來案代質明府謂爾旣係西賓不應屈膝公庭著卽退年至除夕方遵繳銀二百五十兩明府准予人銀並保限本年上元節前一併繳楚前日堂期原告投案求追明府飭包探傳諭保人赶緊措繳 
[上海巡局紀事]  
　　前者流氓陳阿寶卽陳逹寳在大東門左近攫取瞿鳳山所携搭連袋一口被瞿扭送十六鋪巡防中局局員文斌臣二尹責令交出同黨小山郎等人陳支吾以對遂判令笞責若干板鎖示犯事處兹已期滿由地甲解案請示二尹命具改過切結從寛釋出○江北挑水夫王德林與小九華前某小茶肆挑水夫王阿三夙有嫌隙前日相遇於途肆行毆擊旋互扭至十六鋪巡防南局聲訴局員曾二尹提訊之下姑念事起細微著地甲帶往調處不予深求 
[英美租界公廨紀事]  
　　有黄德和者不知所操何業邇者稍獲蠅頭之利遂在外别營金以屋貯阿嬌其妻王氏知之不免如梅子含酸以致時時反目日前竟披頭散髮奔訴諸　美租界公堂讞員翁笠漁直剌飭卽提黄到案諭令連王氏押候訊供昨日其戚某甲勸令言歸于好隨卽具禀求銷直剌允之一併從寛開釋○張陳氏不知因犯何案致被包探所拘昨日捕頭派二百十號華捕押解至公堂直剌飭暫交官媒管押聽候訊懲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[膏店批詞]  
　　廣州訪事友來函云去臘省城河南烟膏行與承辦膏費之商人同赴藩轅互相禀控兹將藩憲牌示照録於後永安堂商楊佳泉等呈批該商承辦膏費經善後局詳明給諭業已通飭遵行在案至於稽察彈壓旣有專管地方之州縣又有禀請札派之委員凡有一切事宜儘可隨時禀理若謂省城河南膏店擇肥占辦一層政體攸關斷無允准之理惟據呈稱該公司擬欲派丁查數按牌不發雖屬一面之詞亦不可不自爲防範當兹開辦伊始要在開誠布公抽費固當認眞滋擾適足僨事務卽恪守詳明定章審愼妥辦如果實有違抗把　情事仍由印委各員查明懲辦可也其省城河南烟膏行均安店等批示云牌費向歸官抽爾等膏行隱漏欺朦習爲慣技不得已招商承辦祗求餉項增益原於本行外行並無歧視彼時敬信堂如能稍知自悟立將餉項認足何至被永安堂攬去乃計不出此一味抗延迨永安堂承辦之案詳奉批准開辦三月有餘按月餉季餉隨時繳足爾等始覺省然殊不知政體攸關豈有出乎反乎之理至於收費換牌私開究係善後局批准定章爾膏行各店果能化私爲公不再匿報又何事畏累歇業自誤生理卽或實有爲難情事亦應自向永安堂和衷商辦該永安堂旣認鉅餉具有身家當不至違示苛求自干咎戾若徒固執私見有意抗違動輙以勢將激變挺而走險等詞挾制聳聽此風斷不容長倘竟實有其事是皆各膏店之主使定予切實根究嚴治其罪勿謂言之不預也此批 
[無賴宜懲]  
　　有某甲者衣冠中人也前日午後至滬城邑廟前東園烟館與友人坐談突有無賴子大呼曰徐先生父執也今幸相逢請以烟霞相餉甲曰我與爾素味平生且並不姓徐爾何冐昧若此耶無賴子突將甲衣扭住爭閙不休適地甲到來詢明原委將無賴子解送巡防東局局員陸二尹適因事公出由差勇交地甲看管候二尹回局時禀請究辦 
[上海縣署瑣案]  
　　本邑元順錢莊主某姓於去臘價買合記米店李菊生之米十石開列米票發給貧民及貧民向李領米不免尅减廾斗并攙雜紅陳貧民嘖有煩言事爲元順主所聞投縣禀請提究代理縣篆之戴子邁明府准之立飭差役提李詰問李供小的係米業摺客顔面攸關願罰鍰以儆求免施刑明府謂剥削貧民殊爲可惡本應笞責姑念生意中人罰米五石仍令開列米票繳案以便施濟飢黎○前日陸嚴氏扭控嗣子耕生忤逆戴明府研訊之下陸嚴氏供丈夫逝世已歴一十九年嗣子耕生向業成衣自入新年日偕流氓來家擾騷并被取去布疋等物求恩究辦以儆兇頑耕生供稱二十七保五圖地保夏順生唆使小的誑稱賠人衣物向嗣母索錢小的悞受其愚今已悔悟求大老爺法外施恩明府著掌頰五十下發改過局監禁一月期滿察核 
[美租界捕房紀事]  
　　昨日亭午時粤人趙長法唐讓祺醉態酕醄行至外虹口西華德路忽見有裝貨車轔轔而至阻不得前遂向之任情滋擾六百二十五號巡街捕見之將唐趙拘入捕房捕頭以若輩酗酒滋事不容輕恕令押候解送公堂禀請讞員翁笠漁直剌懲辦○昨日清晨江北小竊王阿四胡阿三奚長發沈桂庭竊取外虹口怡和碼頭某貨棧中所儲舊鐵適爲五百十六號巡街捕所見拘入捕房捕頭令押候解送公堂禀請訊辦○昨日清晨偷兒李福堂混入西華德路甬人某姓家竊取衣服適爲五百七十七號巡街捕所見拘入捕房捕頭令押候解送公堂禀請究辦○昨日亭午時馬夫王阿三駕四輪馬車揚鞭飛駛行至黄浦路適爲一百八十八號印捕所見恐肇巨禍拘入捕房捕頭令押候解送公堂禀請科罰 
 
 

Page 10

 
 
   
 
 

Page 11

 
 
   
 
 

Page 12

 
 
   
 
