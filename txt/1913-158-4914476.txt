# 1913 - 158 - 4914476

 

Page 1

 
 
論說 
[蒙古政治攷]  
　　蒙約行将解决矣聞約中權利多所喪失出未發表無可置言竊以爲蒙古之於民國苟其地隸爲民國之一部固有絕大之關係即離而獨立彼壤地相接至數千萬里獨可於其政治茫然而不一究之乎攷蒙古政治 
[第一章　政治上之蒙古概論]  
　　蒙古行政之根本在自治易言之即在其旗制當在前清時與新疆及西藏等同爲理藩部之所統轄有將軍都統大臣等各官派遣於蒙古各地就其實際觀察之則清政府僅僅綜攬名義上之主權蒙古諸部但奉其正朔而已各部内之行政皆由世襲之酋長及喇嘛行之中央政府亦僅監督之而已即其派遣官亦與本部十八省督撫及現代都督爲中央政府之地方官以統治軍民者殊異其趣而理藩部與派遣官之外員無何等統屬的關係派遣官直隷於滿洲皇帝恰如各省督撫不爲民政部交通部等所統轄也至欲詳論蒙古之政治狀態須分中國政府之對蒙統治（中央行政地方行政）與蒙古之自治制而研究之對蒙統治以前清時之理藩部爲首其餘如邊外之各派遣官及散置於内蒙古各地之道府州縣皆爲官治機關至其所謂自治機關如蒙古各部落之首長即以扎薩克爲中心而組織之旗及盟之類是也 
　　務飾外觀之美而表面與事實全然背馳而不吻合者此前清之通弊也以是關於轉輾不定之行政問題而欲探其眞相尤屬難事况其一望沙漠言語異而風習不同文獻記録一無足憑而欲研究蒙古旗界屬於各部落自治之行政狀態豈易言耶各旗界之面積以及人口自古以來無有知之者其財政上敷理之材料亦全未發見此世人所知也 
　　雖然論蒙古各部落之行政以稱爲旗之區劃爲其自治之基礎當無可非議然竟目其旗爲一國家以其首長扎薩克所駐在之地謂之王府甚至有所謂宫中或府中之用語不免稍涉於夸張夫蒙古旗中大者有廣袤百里之封土與清之宗室同襲世爵并統率幾多之部民故其首領宛然爲一國王者而細核之則其所謂廣大之領土實爲荒漠之原野人煙稀少放牧於其中之牛羊僅以維持其人民之劣等生活絕無所餘以供其貯蓄地上亦不見有巨價之設備偶有之亦爲外來移住之民不然則喇嘛之寺院而已前清因特别事由而予以特别之待遇雖生活程度較低之蒙古王公亦得有非常之尊敬惟其簡陋之政治實較之斐州及南洋之蠻人部落而尤劣日常所行者祗墨守舊來之慣習而已其首領亦多愚昧無改良鞭策之勇氣雖在今日猶依然維持其帳幕内一牧長之狀態蓋可慨也（未完） 
要件 
[工商部咨各省摘録吳匡時報告請轉飭各商會文（附報告）]  
　　爲咨行事接准駐法代辦函送商務隨員吳匡時元年冬季商務報告前來查閱該員所論吾國繭綢及薄綢不能暢銷海外原因頗爲精確於將來改良輸出不無裨益相應擇要摘録原文咨行貴都督民政長查照轉飭各商會知照可也此咨 
[駐法商務隨員吳匡時報告]  
　　所駐國人民之風俗習尙有關於本國貨物在所駐國之銷路者吾國製造品頗能合法國人民風俗習尙者 
　　山東綿綢　五年前此項綢織大風行於法國其用處最繁者以供女子之夏衣次則男子之夏衣門面以新尺一尺二寸爲最合宜質宜堅厚查法之進口稅則由所産國直接來者可特援最輕稅則例每新担納三百七十五方（案中法千九零二年商 
吾國工業品統依最重稅則而日本製造品之運運法彼等所訂商約無物不援最輕稅則完納他日改訂商約極宜注意俾使華貨易於外銷）倘先運至他國貨棧而轉運於法則須從最重稅則完納其數爲每新担六百方攷運銷山東綢者多間接而少直接今雖銷路已減而去年尙有十五萬方之輸法故此數亦不可謂爲不鉅目下山東綢之銷法有二但此二銷法皆間接銷出彼等秘守銷法而不肯說出從吾國何廠運來總之貨箱上稅關封條則確自煙台來者其第一銷法如巴黎之各大舖託在華坐莊（立興洋行等經理）代購現貨現買此之爲定貨故每批之貨爲數甚大坐莊取用錢之法照發票所開之購價爲得憑得九五扣此外别無分文利息至運費關稅則買主自理第二銷法則專爲販賣者之粗織先於在華坐莊隨時以最廉之價收下彚寄馬賽海口或巴黎稅關貨棧寄存關上或在關中之貨棧内專租一室以存之或卽存於總貨房中此項綢貨尙未有主顧故在關上申明作暫時路過貨品寄置於貨棧然後綢商向各外埠兜售已得主顧卽以應銷之疋數向關上說明納稅取出方得自由發寄此項納稅仍得援最輕稅則惟略添貨棧寄存之小費耳 
　　山東綢銷售之市面　此項綢織無論爲定貨爲非定貨而銷出時則自陽曆十一月至二月爲大宗因此時銷出方可備夏日之需按此項商業若全特間接出銷則必日見退减且法之里昻設有一專廠購吾烟台野蠶絲改用茄搿織機而自織之如此則出貨較吾之手工織爲速而成本又輕織法匀凈更復美觀且生絲進口無稅是則進口稅又減去矣（野蠶絲用新法繅成者由上海轉口運至里昻每新斤價八方七十五生丁左右價金係九利權莫如由華商直接來銷而其價須比在本國所售者不再加多更須酌减欲使吾綢成本减輕惟有集大資本創立一國貨外銷工廠選購鐡製織機於瑞士或義大利或法國設之於山東省産煤左近之區或有瀑布左近之處使機力之成本減輕更覓交通便捷之道况野繭絲原料爲吾自産而烟台已有新法之繅絲廠（前年都朗博覧會得有優獎）倘能互相連合組織一廠則卽法國不能多銷而用吾山東綢者舍法以外亦正不乏也且吾工人勤而價廉原料取之甚易苟於機力上更圖减輕成本之法則此項工業確有可與他圖爭勝者矣請大部飭令煙台絲業商會亟速研究以期不落人後倘有勃然起者匡時願爲詳細調查最新織機之購法及組織以資臂助焉 
　　二薄綢與板綾　查此二項絲貨每新担納稅六百方在法國商場流行者皆來自日本彼國銷法往往由德國漢堡三井經理時有兜售專人到法而在巴黎亦設有一分銷處係中東物品公司經理者居多創辦人爲法籍猶太人也其所銷薄綢之門面自新尺之六新寸至新尺之一尺八寸爲度其狹門面者不盡本色以供婦女裏短衫及貼身長衫之用其批發之價每新尺自一方至一方五十生闊者則售於造窗帘廠者居多至其板綾較之吾國者爲柔和而色澤鮮明專供女短衫女帽裏子之用其門面悉爲六新寸此二項綢每年銷於法國者約有十二二五八八七四方之數然此銷數僅爲一法國耳則其銷於他國者亦可想而知矣昔日本之造此綢則用木製改良織機而運用木機則另以蒸汽機動之然尙不敷應銷之數故一千九百十一年日人在里昻定購茄搿式織機百六十架定於千九百十二年實行此式機之工作從此出貨愈速而品物愈精矣七八年前江浙産綢各處均設有分莊專銷日本者其後日漸衰落七年前嘉興某鎭有一春間閉歇十餘綢莊吾國無識商民以爲商家攙入劣綢太過以至名譽損失不得信用故不能銷往東洋不知此非眞因實則日本本織此綢之廠現有十七家專做經理出口者横濱六家東京二家神户一家西京一家至其銷至法國者觀其裝箱非常得法每疋用洋紙包裹且不用有色之紙以免受潮沾污每箱外部之角附訂新半寸長之小木匣内置綢樣數小方以備關上查驗其營業之用心生意之日擴至可驚駭而吾太湖一帶業此薄綢者甚衆更在日本之先惜無如日人公司之組織故團體不大間有一二熱心經營者於千九十一年義國都郎賽會時陳賽貨品並印成英法義德四國文字之說明書以期推廣銷路其來賽者則在盛澤有汪永亨昌及張益源生浙之秀水則有春源昇至一千九百十二年匡時卽取彼等來之綢製爲標本至全法各商舖兜攬願定貨者絕無僅有户上零購者然不足恃爲銷路兹將該三家出品銷路有難易不同之處縷陳如下 
 
 
 

Page 2

 
 
時評 
[蒙藏（無名）]  
　　蒙藏問題自民國成立以至今日未有反也蒙古先倡獨立而西藏則先用兵征蒙征藏之聲甚於一時然爲其他問題所捲久已寂無所聞淡焉若忘矣 
　　近者爲攻擊政府之具蒙古問題當有與俄訂約簽字之說然據兩國之當局均否認之是蒙古問題依然如昨也而近且有内犯敗我之電 
　　然久無聲息之西藏問題今日逹賴喇嘛忽有棄兵言和之事政府亦命停戰與議是則西藏問題之解决或將不遠矣此其故蓋因蒙有俄之後援而英則不若俄蒙則素有叛立之心而藏又僅因苦於官吏之惡感是故藏可回復原狀而蒙則難矣 
[命令]  
　　五月二十四日臨時大總統命令　章炳麟授以勳二位此令 
任命李欽署湖北財政司長此令 
任命陳琪爲赴美賽會監督兼充籌備巴拿馬賽會事務局局長此令 
　　代理國務總理段祺瑞呈稱據甘肅都督兼署民政長趙維熙呈稱甘肅省城警察長李于鍇呈請辭職李于鍇准免本官此令 
　　代理國務總理段祺瑞呈稱據甘肅都督兼署民政長趙維熙呈請任命楊丙榮爲甘肅省城警察廳長應照准此令 
　　代理國務總理叚祺瑞呈稱據雲南民政長羅佩金呈請任命黄毓臺爲雲南省城警察廳長應照准此令 
　　代理國務總理段祺瑞呈稱據雲南民政長羅佩金呈請任命稽祖佑爲滇越鐡路警察局長應照准此令 
　　陸軍總長叚祺瑞呈請授徐于爲陸軍步兵上校並加陸軍少將銜顧乃鑄岑詩絅爲陸軍步兵上校薩君泰陳鳳斮李映傑譚鴻修許燕士李文滙胡義慶劉鳳玉李祝陶爲陸軍步兵中校易瓚仁程士鳳周紹煊張人鏡王良江都如晶黃紫臣李振翮陳以琛陳登雲彭紹齡李成發爲陸軍步兵少校陶熙光爲陸軍騎兵少校林亮爲陸軍砲兵少校白武爲陸軍輜重兵少校應照准此令 
　　陸軍總長叚祺瑞呈請授葉成林吳壵顔景忠爲陸軍步兵上校周元哲爲陸軍工兵中校劉少坤何晏唐英馬奪魁李嚴李東平曹鑑清胡繼桐謝炳章李華堂爲陸軍步兵少校楊復光武銘燕書春爲陸軍騎兵少校楊蓁趙以寬吕建同爲陸軍砲兵少校于擒漢爲陸軍工兵少校應照准此令 
　　陸軍總長叚祺瑞呈請授張茂林郭昌明張煦李壽藩劉風同朱承恩李士善曾仲宣李民雨吳慶恩謝達文朱盤銘靳雲鶚高臯言詹瀚宗陳書田方大章趙鎭南周家諴爲陸軍步兵上校許昌培李庭良爲陸軍騎兵上校藍元張大剛張英傑爲陸軍砲兵上校王家琦鍾毓英爲陸軍步兵中校並加陸軍步兵上校銜朱光奎吳江左爲陸軍憲兵中校陸鍾麟陳步棠孫鄧離譚鼎勳何滙然韓尙忠張榮魁周明鏡周繼恩謝元勛劉漢幟周心蓮吳鐡漢葉耀堂張煥相劉昌鳴王炳炎周恩綸王衡文馬延年趙玉珊郭兆棟張紹良黃家楷譚杰吳泰有易世森爲陸軍步兵中校王兆鵬爲陸軍騎兵中校章世嘉湯邦彦馮祝萬陳鍾英應德明吉興爲陸軍炮兵中校李華周福成爲陸軍工兵中校鄭廷鈞林烈楊其偉爲陸軍輜重兵中校劉福洪爲陸軍步兵少校並加陸軍步兵中校銜龔家鶴羅肇啓爲陸軍憲兵少校路啓坤陳青雲曹文龍張杰傅青雲鄒衍貴劉鏖鄫昌光郝鳳鳴余文會葉楚傖姚啓新陳章甫梁煥章魏烱球張漢鄧頌日黃道强周靖波陳海波何林劉福海周壽崧丁耀江汝勝張志誠劉星曜張兆龍莫玉林陶希雲劉鳳圖江河清劉言昌葉中竇復祥陳鎭林潘志遠汪英胥大誠卿占魁劉克忠蔡鶴孫黃碧秋孫焯岳鼎芬邨光遠吳儉愼黎曾逢周亞衛牟念均張連奎方景銘爲陸軍步兵少校王古烈爲陸軍騎兵少校何旦裘紹章武陶俊汪兆劍李柱南謝裕藩爲陸軍炮兵少校崔錦洲沙愼思爲陸軍工兵少校江鞏任大發爲陸軍輜重兵少校應照准此令 
　　代理國務總理叚祺瑞呈據直隸都督兼署民政長馮國璋呈稱天津警察廳長楊以德轉呈勤務督察長賀培桐呈請辭職賀培桐准免本官此令 
　　代理國務總理段祺瑞呈稱據直隸都督兼署民政長馮國璋轉呈天津警察廳長楊以德呈請任命李鈺林爲勤務督察長應照准此令 
　　陸軍總長叚祺瑞呈據浙江都督朱瑞呈稱軍法課課長王有丙擬請免職等語應照准此令 
　　陸軍總長叚祺瑞呈據湖北都督咨稱陸軍步兵少校劉起沛驕恣性成不守本分請褫革軍官等語應照准此令 
　　軍人干預政治禁令綦嚴揑誣攻訴尤屬謬習前據甘肅軍紳商學各界電訐吳炳鑫縱兵騷擾增運兵炮都督趙惟熙濫發軍火曁藩司何奏篪雙方離間居心險詐等情現經查明均由統領周務學揑名飾詞憑空妄訐實屬藐玩已極周務學前加陸軍少將銜應卽撤銷并由陸軍部開軍事會議嚴行懲戒以肅軍紀此令 
　　五月二十五日臨時大總統命令　任命焦大聚調署甘肅提督此令 
　　甘肅肅州鎭總兵柴洪宿應回本任供職此令陸軍總長段祺瑞呈請任命孫當時爲廣西都督府副官長于鳳岐爲廣西都督府軍務課課長熊靖孚爲廣西都督府軍需課課長石孟涵爲廣西都督府軍法課課長蔡化文爲廣西都督府軍醫課課長應照准此令陸軍總長段祺瑞呈核覆正紅旗漢軍都統擬以王景和襲世管佐領請准予接襲等語應照准此令 
　　邊藏自上年以來迭遭變故始因客軍肆刧繼則土匪搆兵無辜商民慘遭荼毒廟宇一切多被燬掠耔市停廢交通阻滯猜防互迫紛擾莫安西顧厪懷惄焉如擣現據雲南蔡都督電呈達賴喇嘛派充邊務大喇嘛洛桑吉麥郎結文稱達賴令番𡼾勿得爭戰並懇委員到境查辦等情該喇嘛等傾向中央盼望和平殊深嘉念已飭尹督等嚴飭川邊各軍隊撫輯番民保護廟宇僧俗人等毋得稱致損害所有川邊區域應守前清末年界限軍隊所駐勿過江達以西凡附近各處番人無叛逆顯狀皆丐勿得派兵前往其各邊軍隊有擾害番民者准即呈訴一經審實定予嚴辦爾僧俗人等亦宜各釋疑慮勿得阻兵息悖驅逐漢人隔絕道路以期永遠相安同享共和幸福於無極焉此令 
[專電]  
　　北京電　暗殺團女子周予儆自向執法處出首謂由黄某某介紹至滬受某委託付欵四萬令來京謀某某重要人至京詳查始知其欲謀不軌事實不符因交出新發明之炸彈若干枚 
　　北京電　徐寳山被炸後政府决以徐寳山弟寳珍代爲軍長但以現僅接運使張弧電未接蘇督公電故未發表 
北京電　贛督電袁謂讀張閻各電駭愧前電僅發表箇人意見可矢天日若謂欲謀不軌非所敢受此間國民黨知李必去運動歐陽武代李甚急參謀部已有允意袁堅不許 
　　北京電　李準電勸粤督有人心厭亂勝算未必可期等語 
　　北京電　章太炎章行嚴李經羲等力電調停袁電囑來京 
　　北京電　今日日本議員團叅觀兩院兩黨相約勿提出懲兇問題 
　　南昌電　李督因鄂派黃祖徽來贛解釋南北嫌疑要求兩條 [T13 ]一 [/T ]責任内閣 [T13 ]二 [/T ]民選省長推定代表賀國昌宋育德曾秉鈺張魨璠聯合各政黨會議俟黃磋商後南北退兵 
　　南昌電　廣濟知事歐陽葆眞以北軍武穴贛軍馬頭鎭對峙駐紥市面惶恐商家歇業居民遷徙分電鄂贛一律調回息謠安民 
　　南昌電　省議會二十四日閉幕改組臨時會續議要案 
杭州電　徵兵補充敎育團長今已舉葉煥華汪鎬基二君 
　　杭州電　水警籌備處改派周鳳岐 
杭州電　報界公會同業反對者半將解散 
　　南京電　應省長致財政部電前清江督借欵三百萬及滬道借欵三百五十萬現已飭司查案開單連合同另文咨送核辦 
　　南京電　程督省長現接泰縣參事會員宋祖東等電告省會議决公費較前諮議局增加數倍全省人民力難擔負乞仍照諮議局公費等云云 
　　南京電　財政部現將大借欵合同通過紀實刷印成册函請程督轉送各機關各團體藉釋人民誤會 
　　南京電　程督現飭金鼎辦理二年度軍事預算並與參謀長韓國鈞籌辦一切 
　　南京電　陸軍部派派建築科科員胡某昨日來甯聞修理陸軍第三預備學校事宜 
　　南京電　江蘇銀行現擬發行鈔票八十萬接濟市面 
　　南京電　都督府昨由財政部匯到現洋二十萬元接濟軍餉 
[特約路透電]  
　　北京電　中政府近請達賴喇嘛派代表至察木多與中政府代表討論藏務以便各抒意見調停爭端藏人以自開戰以來消耗金錢甚巨徒使邊境糜爛兩無所利故亦願早停干戈重見和平達賴喇嘛近亦曾派專員赴滇申請休戰議和 
　　北京電　總統宣布關於藏務之命令謂自上年以來藏邊時起騷亂藏兵初則侵入邊境從事刦掠不法之徒乘機煽動殘害平民焚刦寺宇人民失業百事皆廢交通阻斷騷亂無已睠顧西陲能勿惻念今達賴喇嘛之專使洛森其瑪蘭基（譯音）大喇嘛致書滇省蔡督謂達賴喇嘛已命西藏將士停止用兵並請派員調查詳情調停爭端足見達賴喇嘛等皆有翊贊中央政府蘄望和平之意殊堪嘉尙今已命尹督及各官員嚴飭藏邊華軍撫綏閭閻保護廟宇及令僧民脫離禍害前清所定界線繼續有效華軍不得駐紥江達（譯音）以西附近地段之藏民如無叛亂切實証據華軍勿得親逼如有華軍滋擾則當卽行報告中央政府藏地僧民勿起驚恐惟亦不得抗拒華軍驅逐華民則民國政府自當興之和平相處云云 
　　北京電　英國調查罌粟委員業已回京據稱湘皖二省未見有一煙苗數星期前所聞種煙之區今已空無所有足見地方官剗除煙苗極爲認眞政府聞諸省已遵行命令頗爲忻慰而各國公使亦皆嘖嘖稱讚中政府禁煙之功效故湘皖魯三省均將宣布禁絕罌粟魯省調查員尙未回京 
　　北京電　華日會社昨晚開成立宴會日本華族團亦皆在座與宴者八十人内有伊集院君及中國各政黨領袖伊集院張繼湯化龍等均發演說注重聯絡邦交 
　　北京電　華族團明日將由陸徵祥欵宴下午擬晋謁袁總統參衆兩院定於星期四夜開宴歡迎 
　　哈爾濱電　據聖彼得堡電社消息近有蒙兵一隊約二百名在巴倫蘇特斯基聯南擊退華兵千餘人華兵死者一百零二人被俘者十八人蒙兵獲炮二尊來福槍多枝子彈若干死傷極少 
　　哈爾濱電　庫倫至恰克圖之汽車業已通行 
東京電　日皇之病已大有起色 
　　北京電　郝爾博士前染癍症已於今晨八時逝世日來染此症者已漸减少 
[譯電]  
　　北京電　據國權報載稱中國駐俄公使報告政府謂俄國外務部大臣已與陸軍大臣商定與華開戰計畫命卽派大軍增厚新疆邊界兵力該報又謂俄果與華開戰則新疆恐將不保云 
　　俄京電　據奉天電稱内蒙古各王公雖經宣布願竭忠民國而已向中政府提出抗議反對以蒙古改爲行省並要求自治及練兵之權 
　　北京電　駐紥新民屯之陸軍第二十師團兹有一部分由京漢鐡路南下大約乃關往漢口 
　　北京電　陳琪（譯音）已派爲舊金山萬國博覽會中國專使 
　　葡京電　軍法會議審明保王黨十六人同謀作亂内有陸軍少佐一員隊長一員並開釋嫌疑犯二十一人 
　　土京電　挂用美旗之土船萊伐達號在斯米拉灣觸及浮水雷搭客二百人爲法國某兵船救起八十人 
　　阿爾巴萊電　紐約州上議院法典股員會主席斯梯爾韋爾君被告於近今修訂股票交易社法制時曾受賄金 
　　倫敦電　英國首相愛斯奎士君及海軍大臣邱乞爾君巡遊地中海察閱買爾太防務及海軍艦隊之運動繼復參觀海陸軍閱兵式當地居民公舉代表上書首相請速准買爾太自治首相答稱買爾太一地爲全國之要塞非尋常之地可比並允將所上之書愼加研究 
　　意京電　意國陸軍部次官在議院答某議員質問近今特里波里戰敗問題據稱是役確失大砲四尊惟於委棄之前已損之使不能有用又謂新時代之戰術與古代不同寧棄軍械若干以代犧牲人命至此事有無别情今尙難言云 
 
 
 

Page 3

 
 
　　柏林電　據意大利財政大臣宣稱意國於本年五個月内已盈餘意幣六千五百萬枚 
柏林電　德國國會豫算股員會已通過追加之陸軍豫算案惟政府請增軍官一千五百三十八員由該會减去一千零八員又請增下士八千六百零七員亦由該會减去一千零四十四員 
　　柏林電　德國國會豫算股員會將於本星期中開國防議案二讀會繼由國會於本星期末開該案二讀會政府堅請卽行通過該案至關於該案之特别稅及其他財政問題則允俟過夏季休會期後再爲决議 
　　東京電　日皇病狀已漸痊可今晨（二十六日）熱度减至三十七度一脉動减至七十二次朝野大慰 
　　柏林電　英皇以維多利亞大十字勳章二座分錫德國外相茄戈及駐英德國大使里區洛斯基親王俄皇亦錫茄戈亞力山大萊維斯基勳章一座 
　　柏林電　俄皇業已回國德皇親往送行據某官報載稱三國君主在柏林會晤後近東問題大有把握 
[公電]  
　　徐竇珍通電　南京程都督應省長莊督辦章師長各省都督省長各軍師旅團長各報館均鑒前第二軍軍長徐竇山於敬日被炸身故當由淮運司曁全體軍官分電報告度邀均鑒查故軍長被害詳情詢據受傷差弁王得標稱係於五月二十三夜十一時有人送來木匣一隻據稱内貯古磁花瓶係吳慕賢由上海專伊送來寄售並信一封時傳事人告知事長已睡渠云且放在此俟與軍長閱後明日十時來候回信傳事人以吳姓與軍長往來甚熟不加防範遽送入辦公房交差弁高鎭清手收因其封固未敢開視詰朝八時前軍長入室啟篋封長甚固與軍差弁共力啓之展少許煙燄遽發彈暴炸猝不及避穿腸洞腹肉薄血飛燎及頭面轟去手腕隨時殞命差弁高鎭清已糜爛王得標距較遠受傷未死據傳事人稱該兇手身材短小面瘦而黑口操南音交信後卽從容而去禍機猝發距送信時已逾九句鐘之久當已遠颺現除懸重賞嚴緝凶徒外謹將被炸情形電呈代司令徐竇珍泣叩印 
　　揚州電　各報館同鑒徐軍長寳山被炸情形已由弧分電京寗在案此事係在廿三號夜有甯波口音人僞充骨董商吳國賢之夥寄一木匣送徐求售時徐已就寢徐僕以吳商時有骨董求售因將木匣置徐書屋廿四晨八時徐親啟視匣内炸藥暴發徐折臂膀一僕身軀分裂均身故書屋頂兩間炸壞現已奉陸軍部令委寳山之弟徐寳珍代理軍司令並由弧會同商學各界維持地方秩序軍民安堵無恙恐謡傳失實特此奉聞張弧有 
要聞一 
[政黨紛紛記]  
　　兩黨之提携據某國民黨員議國民進步交涉委員自兩黨各舉十人並自國事維持會參加十人於今晚會聚國事維持會事務處商量一切唯因兩黨所主張之程度推測其結果恐難卽望圓滿解决縱使第三次會議妥協有望然該會議不過互行交換意見申言之各代表聽取妥協條件之後再提出於本黨議員會求其决議始得確定如望兩黨妥商卽告成立尤爲困難至於外間所傳在滬兩黨妥商告成一事實爲訛傳且此次妥商外間誤傳謂兩黨在議院之行動悉歸一致者亦屬不確所有宋案憲法總統諸問題與今次妥商問題全然無涉僅就大借欵問題特行調和意見此次調停不爲絶無希望職是之故云云 
　　三黨之競爭進步黨理事業經决定嗣因三黨黨員多競爭幹事地位從新設置參議自三黨中每黨各推定十二人隸屬理事之下商議進步黨重要黨務因之各黨選出之職員如幹事參議理事等計有二十七八名之多 
[外交部新訂交涉員通則]  
　　外交部近以特派各省各埠交涉員新訂職務通則兹查得其全文如下外交部特派各省交涉員及各埠交涉員職務通則第一條各省設特派交涉員稱曰外交部特派某省交涉員掌承外交總長之命辦理全省外交行政事務各通商巨埠分設交涉員稱曰外交部某埠交涉員掌承外交總長之命辦理各埠外交行政事務第二條特派交涉員及各埠交涉員均兼受該省行政長官之監督各埠交涉員於職務上所關事項除呈報本部外兼須報告於該省特派交涉員其關於統一全省外交行政事項兼須商明特派交涉員辦理第三條特派交涉員及各埠交涉員於職務範圍内遇有與軍事行政或地方行政相關繫事項必須經由都督或民政長者除呈報本部外得隨時商請都督或民政長辦理特派交涉員及各埠交涉員於職務上所關事項有必須由地方行政司法各官廳及軍隊執行者除呈報本部外得隨時分别函知各該長官辦理特派交涉員及各埠交涉員對於各官署或官吏之公文書程式另以部令定之第四條特派交涉員之機關稱曰外交部某省交涉署各埠交涉員之機關稱曰外交部某省埠交涉分署第五條交涉署及分署除以各該交涉員爲署長外設職員如左科長科員第六條特派交涉員由外交總長經由國務總理呈請簡任各埠交涉員由外交總長經由國務總理薦請任命第七條科長科員由該署長官呈報外交總長委任第八條得任特派交涉員及各埠交涉員之資格如左一外交官領事官任用暫行章程第六七條所列各資格一曾任外省交涉事務人員第九條得任交涉署及交涉分署委任官之資格除科長須兼通外國語文外均適用現行得任委任文官之資格第十條科長員額每署不得逾四人每分署不得逾三人科員員額每署不得逾八人每分署不得逾七人科長科員員額另以表定之第十一條交涉署分設四科職掌如左第一科掌關於總務事項第二科掌關於交際事項第三科掌關於外政事項第四科掌關於通商事項交涉分署分設三科由該署長將上項職掌分配之交涉署及分署設科不及三四科之數者由該署長將上項職掌分配之第十二條特派交涉員各埠交涉員及科長科員之俸額另以表定之第十三條交涉署及分署之公費額另以表定之第十四條科長科員之辦事得力勤勞卓著者得由該署長酌給津貼惟至多不得逾本俸五成第十五條任交涉署及署科長三年以上得由該署長呈報外交總長存記以本部主事調用並認爲有薦任官資格遇有僉事缺出酌量薦任第十六條交涉署及分署爲繕寫文件辦理庶務得酌用僱員第十七條特派交涉員及各埠交涉員直轄區域另以表定之第十八條特派交涉員及各員交涉員得於本通則範圍内擬訂辦事細則呈請外交總長核定第十九條本通則自公布日施行 
[浙報停刊原因]  
　　廿四號浙報新聞内有標題曰（咄咄戒嚴期内之徵兵）一則謂浙省光復後財政困難達於極點每月軍餉較多於前清吾民之負擔已重有識者每有兵患其多之嘆不謂此次朱都督閱操事畢借補額爲名委員多人赴金衢嚴温處五府屬實行徵兵奉派各員非辦清鄕之人卽辦禁煙之人昨有某委等不願奉命詎第六師長吕公望竟敢造作嚇語妄稱朱都督現在戒嚴係防爾等第二次革命爾等應速離省等語朱都督閱之大怒方擬查辦而第六師長吕公望參謀總長金華林及奉派徵兵各員紛紛晉謁謂浙報所載問答純係揑造其意蓋欲挑釁軍隊激成内亂如前次之朱吕交惡記等條處心實不可問非請立予封禁不可都督府卽電知各機關召集臨時會議幸警察廳長夏君極力緩頰始决議僅勒令停版三星期以示懲戒業於是晚飭知該報舘遵辦外同時咨會郵政局將准與掛號遞送前案暫行取消又聞報界公會亦於廿五號下午召集臨時大會恊議對付並决擬辦法五條其最注意者爲聯名請縮短停版期限是日到會者有某某等六家 
[雜評一（無名）]  
　　傷心之言柏都督之電李都督之電周女刺客之言近日以來除調停者之言外類皆此等自矢天日之談以及聲辦不與聞暴亂之避禍語嗚呼我非挑釁人然而我爲妄動者傷心矣 
　　議院中尙知有羞恥自從參衆兩議院開院以來幾不知世間尙有羞恥事乃今日爲日本華族團到院參觀故兩院相約不提懲兇問題是則兩院羞恥之心尙未喪盡也因此心之動擴而充之大有後望矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[揚州徐軍長被炸情形]  
　　徐軍長遇害略情已見昨報專電兹承揚友見示當日情形照録如左 
　　先一夕之禍胎廿三號夜分時揚州第二軍軍長徐寳山隠士街私第忽有一商人模樣手捧紅木小箱一具裝潢頗廲直入徐竇山居第衛隊問其何往答曰有要物送軍長求見衛隊問奉何人所差答曰小吳小者名國賢古董店主而與徐竇山交往甚稔者也衛隊以軍長已就寢令其留此代呈其人曰此係極貴重之古董質脆箱中以棉緊塞若一顚動則將損壞明日君等代呈時務須小心請軍長自開若碰壞吾與君等皆賠不起也言已以箱並鑰與衛隊匆匆去衛隊遂將此匣交於號房云 
　　炸藥發現情形翌晨（二十四日）八時徐起後卽喚一薙髮匠來整容畢由號房呈上聲言此係昨夜吳姓囑一古董客送來者所藏古玩一件徐偕隨侍之差弁三人取視先命一僕啟之僕人不諳機括徐呵之去而自啓旣開見中有一物白紙封裹甚嚴層層剥之逾時未盡乃持紙一洒見火星爆烈大呼曰不好了炸彈來了隨手一揮適墮於地轟然一聲將徐頭面及肩上炸去半截屋頂亦爲炸破而身後一差弁亦被炸死一說爲薙髮者一說卽爲侍役九金子云 
　　軍隊之接統炸藥發現時附近居民聞響聲疑爲槍斃犯人頃間街市傳徧有人往訪徐之第中人未悉其詳繼詢第二軍司令部始悉其詳嗣經各旅團長開軍事會議公舉其胞弟寳珍前十二師師長暫攝司令由兩淮張運司岱杉率江都縣李知事電致國務院一面將各軍隊按叚分防以維秩序嗣接中央覆電允准隨卽續電都督省長其文如下南京都督省長鈞鑒徐軍長被害情形業經電陳頃奉大總統電令開敬電悉徐軍長爲奸人暗算竟至殞命深堪痛惜此等兇徒斷不可任其漏網所有該軍司令着徐寳珍暫行代理責成嚴緝兇手安撫軍民其該軍長身後事宜卽由該運使會同料理除飭部另發命令外特此電飭遵照等因合亟電聞運使張弧 
　　兇手之嚴緝徐炸死原因衆說不一近日軍界中尤非常憤激誓欲偵覓此萬惡暴徒爲徐軍長復仇並使人問小吳家則云並無其事遍索送紅木箱者全城無所獲當時並有徐之十弟兄中某者入徐宅探視親覩其狀伏哭盡哀當發電十二圩致徐之義弟張玉山者令其至揚協助徐寳珍少將安輯城外並偵緝正兇云 
[直晉各校聯合運動會紀盛]  
　　北部聯合運動會係聯合京津通保海甸宣化唐山山西各學校而運動者運動情形已見昨報兹悉該會爲體育競淮會所發起種種佈置及一切費用俱由體育會籌備並蒙内務部指借天壇齋宫迤北曠地爲運動會塲由警察總廳撥派工役數十名代爲整治開會期自五月二十四日上午九時起至十二時止爲運動初賽一百碼賽跑二一百二十碼跳欄賽跑三擲鐡球四二百二十碼賽跑五跳高六二百二十碼跳欄賽跑七擲鐡餅八跳遠九四百四十碼賽跑十撑竿跳高下午自二時起至六時止爲運動决賽一百碼賽跑二八百八十碼賽跑三一百二十碼跳欄賽跑四擲鐡餅五跳遠六四百四十碼賽跳七擲鐡球八二百二十碼跳欄賽跑九一英里賽跑十撑竿跳高十一二百二十碼賽跳十二跳遠十三二英里賽跑十四半英里替換賽跑十五一英里替換賽跑是日到會運動者北京則有北京大學校法政專門學校明德大學校匯文大學校旅京東三省學校京師公立第四中學校高等師範附屬中學校海甸之清華學校清河之陸軍第一預備學校天津則有北洋大學校軍醫學校德華普通中學校天津府中學校天津新學大書院直隸公立工業專門學校南開學校唐山路礦學校通州則有協和文學校保定則有高等師範學校宣化則有宣化中學校自山西來者則有山西大學校山西第一師範學校山西法政專門學校山西模範中學校山西商業專門學校山西農業專門學校山西陽興中學校總計到會運動之學校共有二十八洵爲中國未有之盛舉是日有中美軍樂隊到場奏樂並由袁總統特製獎牌三種及大小銀盃各一具大者贈聯合運動會中連得三次最優成績者小者贈此次運動會中運動員之得點最優者此外並由南洋孟尼拉僑商製贈大銀盃一具由此次聯合會中得點最多之團體領受之是日場内設有清潔之西菜館預備來賓午餐其運動會經費由美國舒美甘博士及侯克倫先生等倡導外並由衞爾史先生演電影戲及比克先生奏琴所得券資悉數捐充會費至運動場之平面測量等概由美國測量員力盡義務云 
[贛省兵備之現狀]  
　　駐贛第四旅長蔡森奉都督命令將十八兩團全數調省頃聞蔡旅長電復贛南一帶匪徒出没不常須留紥七團藉資鎭攝蔡旅長則已親率第八團來垣聽候調遣現約已抵吉安日内卽可抵省機關炮第二連奉都督命令准明日向九江出發軍械局衛兵獨立排今日奉都督命令出發九江駐紥九江軍隊因九江兵多地窄不便操練分駐九江上游綿延至於武穴與武昌開來武穴之兵現正南北對峙兹將余鶴松勸告兩電録左 
　　致彭程萬電南昌代理民政長彭轉省議會曁各師旅長各報舘公鑒贛省之事日瀕於危推諸李督初心何忍出此大抵激於一時之義憤未暇計後日之安危諸公或爲行政長官或爲人民代表或援兵符之重寄或爲輿論之機關向具愛國熱忱多爲李公所倚任詎忍坐觀成敗不爲匡救之方松遠在京華莫名惶悚現已電請撤回武穴之衆取消遏糴之文止謗息謠端在此舉尙冀諸公内維桑梓外籌全局交相勸諫以保贛民幸福以全李公令名戇直之言尙希諒鑒鶴松叩 
　　致李烈鈞電南昌都督李鑒南北意見漸消贛省風聲日急以我哥向明大義素洽輿情何忽有此進兵武穴遏糴武昌駭人聽聞之舉現在内外人士對於我贛咸具惡感大有不平之鳴松自愧與我哥相處最久相知最深未能始終相從左右至有今日而同志諸君近在咫尺亦不聞隨時匡救致使我哥陷於危疑之域設一旦機勢發動在中央固不能拂衆議爲我哥曲恕而同鄕父老又豈能再爲原諒耶曉夜憂思五内俱裂倘能及早改圖撤回武穴之衆取銷遏糴之文一面電達政府剖明心跡挽回當日令名保全贛中幸福尙不失爲民國偉人現在中山來電辨白皖督亦漸就中央範圍湘粤等省焉可恃爲臂助將來事到萬難惟哥一人處於孤立之地松有見及此不得不披肝瀝膽作最後之哀鳴唯我哥熟察之鶴松叩 
[直豫之小紛擾]  
　　北直驕兵熱河圍場兵變之說近日多有傳述兹聞係因駐圍軍士向來紀律過寬任意游行全無稽察嗣熊都統到任後飭屬嚴行整頓遂由營長創設號籤凡兵丁出街者必須領籤爲記各兵不服時有齟齬突於前日晚間十時紏衆數十人將所存號籤概行抛毁並出外搗毁娼家聲勢洶洶幸哨長趕往勸諭就緒紛紛回營及管帶回營查明爲首之人將加懲責各兵聞此消息私自焚香結盟决以死力反抗經管帶查覺一面把守營門收回槍彈一面將首犯立時處辦現已平靜無事昨日已由熊都統報告中央矣 
　　南豫土匪沁陽防軍失利昨日交通部據信陽州電局急電報告汴鄂二省交界地方之匪有八百餘人竄入沁陽該處防軍僅二百餘衆寡懸殊與戰失利現在退保縣邑居民驚懼遷徙紛紛請迅派兵攔截痛擊免其嘯聚愈衆剿辦更難爲力云 
[魯省出現亞東少年團]  
　　魯省現亦有人秘密運動勸令反對中央日前名鐡城者致函壽張縣王知事引爲同調兹將王君兩函録左 
　　致各報函本月十四號突接省中郵寄一函下署鐡城封面草書亞東少年團五字内載條件語多不經似謬認不佞爲其同志者然其事之能否實行姑不具論此宗件函於治安上大有關係特祈貴報代爲佈覆以死其心 
　　答該黨函鄙人十年前在北京曾入秘密同盟會清廷旣解素志已償現奉委任爲一縣民政長官行政司法各有專責前此黨籍早經遵令取銷日昨接有署名亞東少年團者自省來函囑以要件并推重職恐係　會鄙人責任除保衛地方維持安甯遇有侵害職權者得以國法制裁外他如對於國家建設事務但視才力所及無不勉盡天職反是概不與聞特此佈覆并希諒察壽張縣知事王中雋白 
[鄂省破獲機關再誌]  
　　紀雲任正剛等被捕審訊情形已詳昨報兹悉該二人已於二十一號下午由軍法局審明鎗斃聞紀任兩人俱曾在鄂軍第八師任連長事係去冬退伍爲改進團之發起人事敗後潛匿漢口旋乘南北風潮激烈又在省城保安門外丁公橋組織公民討賊團所需經費多係季曾等之餘黨接濟紀自組織機關後逐日發布票布傳單鼓吹軍人入團定於二十號夜起事詎經在團人都督府護軍出首揭報由黎公派憲兵一營於十九號午前往匪巢卽拿獲紀任二人及徐耀等七人木印一顆飄布三箱武器兩箱呈由黎公親問迨犯人到府時都督偕軍法課長程振遠參謀長吳醒漢會審紀等直認不諱并牽有某中將等在内問畢卽發交軍法局分别輕重定案擬辦程漢卿君遂於二十號午復加研訊除徐耀等從匪另案辦理外紀任二人照内亂未遂罪斬决擬定後禀由都督於二十一號午發下大令執行後改爲鎗斃遂在二門内建立與人相等之砂堆令紀等面望對面遂用馬鎗由背後擊斃紀受四鎗任受二鎗云 
　　二十一號破獲機關兩處一此次公民討賊團之鄂省交通機關設於漢陽門紅牆巷内經丁公橋破獲之從匪王勝供出卽經軍法局派兵一連前往抄獲匪徒五人書信六大綑圖記三個飄布徽章數箱其書信概係與季曾等來往者又探得該團係改進團所改組望山門外沙洲尾大棚户第四家乃匪徒製造炸彈機關處經偵探周珊茂於二十一號率憲兵一營前往拿獲匪徒三人炸彈一箱炸彈料質三桶手槍四支當已解由都督發交軍法局訊辦矣 
　　二十一號夜二小時有匪徒四人各藏炸彈手鎗在長街芝蔴嶺公儲錢局旁米店縱火詎火將起時卽有憲兵一連由陶家巷小路出見當將圍住乘其將拿武器時措手不及先獲三人其餘一人僅開放一手槍亦被拿獲一并帶回訊辦並派人彈壓救火直至四小時始滅共焚去四成等大首飾店三家云 
[鄂省採運西貢米原因]  
　　湘贛皖省現以本地災荒禁運米榖至鄂湘省並煤炭亦禁下運日前經黎公迭次電商湘督通融弛禁乃不惟不允且將湖北石首縣由水路運省之米亦飭華容縣雷灣釐局扣留指爲石首人收買之湘米黎公發電嚴詞詰責譚督因爲地方人士挾制不能自主現鄂中商民大憤以鄂係出資向湘購糶並非乞振彼持遏糴主義是甘自棄利益刻下川米雖源源而至然仍不敷軍民之食特呈請黎夏二公電致政府核准援前清己酉成案與洋商訂約採購南洋西貢之米一百萬石以平恐慌昨内務財政實業三司與交涉員已會同分别向武漢兩商會漢口三井怡和等行磋議籌欵及購運條約一經議妥卽由洋行電致西貢採運兩星期可到漢口至煤炭鄂境所在皆是惟人工較貴火力不佳致多喜用湘煤現在湘旣停運正可擴張鄂煤銷路云云恐於此事湘鄂人將起惡感也 
[四川浮圖關兵變追紀（一）]  
　　譁變之原因四川駐浮圖關外遺愛祠之蜀軍第二團第一營兵士向來尚守紀律數日前卽聞有人煽惑之說官長防備甚嚴五月二號夜間演習歸評語過厲散隊後各兵士相聚謀曰官長督率嚴厲固是軍隊本分原無足怪惟所領月餉概是軍票近日軍票價值異常低落幾至無處兌換官長徒重敎育不爲我等力爭生計未免傷心中有見習生劉占元者遂乘機鼓動少數兵士爲其所惑立卽譁變其已就寢者俱被迫脅而起全營閧然并擁入浮圖關牽動砲隊此卽譁變之原因也 
　　就撫之中變事旣起該營彭營長卽來城報告師長卽命張副官同彭營長回營安撫時天猶未明兵士無從辨認拒之張副官未得入關而返天明後再派張副官與方參謀同往安撫說以利害曉以大義兵士始甯貼秩序漸就回復而謀亂者之心未饜復以金錢運動劉見習生劉復大肆煽惑百端聳動乃有斫電竿拉大砲之種種舉動而亂象成矣 
　　叛兵之投降安撫旣無效乃調蜀軍一團第三營二團二營模範營機關連及蜀軍一團一二各營次第圍攻第二十團二三各營堵截於五月五號將曉時攻擊之一面告諭繳械投誠者免死該兵士見勢不敵遂自將首要劉占元殺斃投誠一律繳械 
　　市面之安靖此事雖前後覊延三日之久因與渝成遠距故市面無驚且兵士等自始至終無一搶刦燒殺及驚擾人民之事各國領事館及各敎堂俱全無恙就近如李氏宜園亦無一花一木之損失事旣平定城内外卽行人無阻市面如常矣 
[粤省近事紀要]  
　　粤督派員晉京粤督自接中央嚴電後卽覆電袁總統末有電令謂漢民僻處海疆或有誤會固甚願政府人民以誠相見使漢民蒙誤會之名而不至使漢民所誤會者或竟演成事實也等語措詞不十分强硬後又與閩浙兩督磋商各派軍官北上陳明意見刻接孫督電閩省已派人起程赴京云云聞粤省所派者係軍官參謀長覃流欽陸軍校長李孔嘉等五員亦已起程進京云 
　　圍捕駁壳會匪高塘駁壳會匪鬧事迭見前報聞昨日胡督令第一師第二團一三兩營挑選士兵二百名會同番禺縣游擊隊往高塘墟剿辦翌早五時搭專車到石井分兵三路進圍高塘墟而匪等在高坡瞭望呼叫一聲越山扒嶺四散而逃適遇官軍第一路由石井後抄入後山與匪相遇匪等見官軍人數過多不能抗拒即逃下山有泅水者有入村藏入厠所者後由本軍擒獲四名後收隊回高塘墟在舊墟東練館搜獲無煙子彈兩大籮毛瑟鎗五枝五六響手鎗數枝而番禺縣陸知事所帶游擊隊則搜獲鴉片煙及賭具兩大皮箱又煙賭犯十八名現官軍在高塘休息半日是晚卽追蹤進剿云 
[宜興馬匪之猖獗]  
　　宜興東鄕下邾街鄰近太湖向爲匪類出没之所本月十九號土匪刧該處張筠如家及其全村張之老母傷甚重其小叔受刀傷三十餘處並鎗傷鄰人匪約四百人自半夜擄至四更乃轉至施瀆村刧徐丙大徐丙義家以洋油燒徐姓兄弟令速說出窖藏共被刦去洋萬三千餘元又至蔣少笠家刧去四千元皆係窖藏云二十號官紳及事主紛紛電禀都督派兵痛剿章師長得悉飭一標三營曹管帶吉徵率步兵一隊淺水兵艦一艘機關鎗一隊星夜趕往會剿該管帶所僱載兵之船高而且大内地河淺橋低不克通行乃轉塘而行遲至二十三號至宜宜城官紳告以地方已糜爛不堪請速下鄕痛剿曹又不敢猝發 
　　宜興駐城易管帶桂生之兵大半通匪匪首馬漢成（卽馬洪明）因此無恐刦案未發前鄕問要求宜城駐防兵下鄕捕匪詎知兵未至而先送信於馬匪令其暫避竟被逃去今曹管帶又如此匪胆益肆民心益慌現在馬匪令其徒持名片遍送周銕鄕之稍有身家者索其供給或百元或數百元所求不遂則繼以焚殺居民十室九逃幾無乾凈土矣 
　　該鄕自光復後巨案迭起該縣知事事前不能預防事後又不能痛剿以致匪黨日廣東連湖匪南結山賊若不另派賢員改調得力水陸軍隊前往清鄕剿撫兼施則值此蠶事正忙之際損失已屬不少且轉瞬割麥插禾亦且無望不識該縣官紳及都督省長將何以善其後也 
[蘇省臨時議會第二次狀况]  
　　江蘇省議會於二十三日開第二次臨時議事會本日到會議員計九十六人敎育司黄炎培出席一議長宣布學務審查會審查揚州私立法政學校合併改爲公立案報告略謂本届議决民政長交省欵補助私立學校規程案訂有甲乙丙丁四項爲取得補助之標準法政係專門敎育與規程第一條甲項之規不合此案不能成立候再公决云云由是各議員紛紛集議應照審查報告原文不能成立付表决多數贊成二宣布學務審查會審查學校已成立之學區宜實行强迫敎育案報告略謂强迫敎育爲東西各國所通行而我國學務尙在幼穉時代風氣未盡開通一時驟難普及自宜設法先從勸導入手爲督促進行之計應由各縣知事責成視學員及各市鄕學務委員担負完全責任實力勸勉務使已及學齡兒童責令入校以期敎育前途日漸發達請付大會公决云云此案經衆集議應照審查報告付表决多數贊成三宣布學務審查會審查提倡公園案報告略謂公園爲衛生事宜之一尤於敎育有種種裨益持論甚當自應咨請省行政長官通行勸諭各地方切實提倡於省城商埠建設而推及各縣市鄕公園林立實爲地方之幸福云云此案經朱議員紹文請議照報告原文先於省城商埠建設而推及各縣市鄕似有統屬之意况省埠公園已立不若通諭各縣量地方財力之大小從速興辦後付表决逕咨民政長通飭各縣市鄕極力興辦多數贊成四宣布學務審查會審查提倡敎育博物館案報告略謂敎育博物舘爲社會敎育之一本與學校敎育相輔而行原案於省城先行設立以備任學務者得所參考等情所見極是查本省預算案内已列有敎育博物舘一項並說明擬就甯垣先行設立而後設分館於蘇揚各處已合提倡本旨至就中附說通俗圖書館一層應咨省行政長酌量辦理云云此案議照報告原文付表决多數贊成五宣布學務審查會審查建設蘇州省立第二圖書館案報告略謂命名必分第一第二者必希得省欵推廣擴充將來他縣必援蘇例而設立第三第四第五而不止省敎育費必大受影響况蘇地旣號人文淵藪有可園之故址有滄浪之佳境其文人學士自應歸該地方提倡創辦或爲公立或爲私立裨助敎育之發達云云此案議照報告原文付表决多數起立贊成六宣布公斷審查會審查蘇清節堂報買沙灘爭執案報告爭議此案有一時之久後延長三十分鐘仍然未决議員一閧而散 
地方通信 
[松江]  
　　葆安營添補模範隊葆安營模範隊向就水師各營挑出併成一隊就貢院中屯駐敎練因陸續汰削額數寥寥現由沈統領 
 
 
 

Page 7

 
 
令知各營補足一隊並與親兵隊劃清職務 
　　國民黨支部追悼林宋國民黨松支部於二十五號就陳公祠事務所開春季大會並追悼宋敎仁林述慶兩先生到者百餘人兩壁輓聯懸掛幾滿惟是日適因天雨東西商團均不果蒞會云 
[鎭江]  
　　鎭江警察廳改組就緒新廳長龔壐揆蒞任後已將警廳各科改組就緒兹特彚録如左秘書趙祖望一等書記田福昌總務科長張榮齡第一科員沈麒第二科員鄭國麟一等書記笪鳳岐二等書記郭道埏行政科長任起夔第一科員林蔭第二科員莫慶霖一等書記趙澄法二等書記唐幼伯司法科長蘇本廉第一科員熊仁第二科員鄒宜璟一等書記江其綬二等書記高爾壽衛生科長高驥第一科員陶達第二科員彭炘一等書記張相二等書記趙宗宣勤務督察長劉震消防督察長江濤警察醫薛傳鈞收發趙頌維司印兼校對龔鈞會計助理王培初陸學文捐務員劉春波收捐司事唐謙孟國華江梓琴葉憲章收捐司書吳湘名譽稽查員余自能劉集賢經收房捐員俞玉清房捐司事王竹生房捐司書張錫之稽查員于坤稽查項錫藩陶德源郭漢章徐士彬 
　　江北土匪猖獗江北桃源縣下蕩地方現有土匪麕集肆行焚搶附近三十里鄕村無寗者淮北馬步各軍王統帶派兵一隊前往剿辦適與該匪會於白沙莊大戰三小時之久該匪甚爲驍勇擊傷兵士四人嗣因子彈告盡始率衆四散現官兵已分途追緝矣 
[天津]  
　　省議會爭取消代表順直省議會前所舉之省會聯合會代表本國民共和兩黨各出其一共和黨之代表郭熙洽有辭職之說全體尙未承認本星期三日省會會場共和黨員提議取銷該會代表國民黨力爭之互相辯論秩序大亂而散星期四日共和黨以消極抵制議員皆不到會乃改爲茶話會討論婉請共和黨議員出席以維大局 
[雜評二]  
　　報館之資料徐寶山被炸後兇手能否如宋案之速破未可知也眞相若何未可知也牽涉若何未可知也所可知者各處之通電又將紛起矣齗齗然之爭論又將紛起矣宋案未了繼以徐案國人視線又將移集於徐案矣報紙又將添無數資料矣 
　　今日之秘密機關宗社黨血光黨暗殺黨皆黨也九龍會湖海會忠孝會皆會也護閩社忠清社無情社皆社也改進團乞丐團討賊團皆團也試將黨會社團種種秘密機關分表列之其數實可驚駭 
　　夫集會結社組黨合團各國皆以光明出之而我國則以秘密出之各國皆因之以進化而我國則因之以擾亂眞怪事也默 
　　江蘇省議會蘇省正式議會閉會甫七日而卽有臨時議會之召集說者曰爲預算事件之重要耳預算一日不確定則行政之經費何自而生 
　　然吾聞開會已多日矣而連日議席上不過宣布上次審查案耳於預算乎何有嗚呼其斯以謂代表公民之省議員 
　　北部運動會運動爲發達體育之一種近日北部運動會聯合直晋二十八校諸青年學子而爲游藝上之競爭誠哉空前之創舉矣 
　　乃至考其經費所自出則爲美國之勞美甘侯克餘二氏又或不足則取給於衞爾史之演電影戲比克之奏琴所得者以全國公民之敎育部而曾不見一文之補助焉其如提倡 
風聲者何萍 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宋案今日觀]  
　　京師地方檢察廳公函逕啓者前准貴廳函稱查暗殺前農林總長宋敎仁一案經本廳檢察證據除應夔丞洪述祖外國務總理趙秉鈞國務院秘書程經世均涉嫌疑非經質訊不足以昭公允合依各級審判廳試辦章程第四十四條之規定函請貴廳迅予分别傳案一併移解過廳以憑訊奪等因當經本廳飭司法警察將傳票二紙分别送達並據趙秉鈞函稱本月十三日准貴廳送到上海地方檢察廳傳票内開暗殺宋敎仁一案本案經檢查證據該被傳人跡涉嫌疑着卽來廳候質限五月十九日到廳等語查暗殺宋敎仁一案前據洪述祖青島江電稱述祖非假託中央名義不能達其目的各節已足證明秉鈞與本案毫無關係卽謂程都督應民政長宣布證據中有秉鈞致應夔丞洪述祖函各一件查致應函係發給密碼電本一事向例外省奉差人員均得請用密電應係長江巡緝長故卽照例發給復恐藉此招搖故又囑共有電直達國務院至公無私已可概見其致洪函係答洪代應催詢津貼一事因應担任解散青紅兩帮曾由程都督電請中央每月津貼二千元及應派員領欵經秉鈞飭查國務院内務部均無成案可稽恐係大總統特允程督電請之件故函中有應君領字不甚接頭與總統說定方好等語詞意顯明無難復按决不能據此二函指爲與本案有嫌疑之關係故秉鈞實無到廳候質之理秉鈞對於此項傳票當然可以拒絕惟民國立國精神首重司法獨立而尊重法官意思卽爲維持司法獨立之道且秉鈞與宋案固無關係而對於發給密碼及爲津貼兩事亦負有解釋義務現在秉鈞舊疾復發曾住北京法國醫院調治當有診斷書可證已於四月三十日呈明大總統請假十五日在案自未便赴滬用特援引刑事訴訟法草案第三百另三條規定請就秉鈞所在地詢問相應函達貴廳轉知上海地方檢察廳知照等語並據程經世呈遞聲明傳票一紙内開暗殺前農林總長宋敎仁一案本案經檢察證據該被傳人程經世跡涉嫌疑着卽來廳對質等語查程都督應民政長宣布此案證據其中涉及經世者一爲二月二日應夔丞所發冬電請爲轉呈詳審原文究竟能認爲謀刺宋案之證據與否姑不具論卽使認爲電文有可疑之點而經世身任秘書每日轉呈文件不啻百數十通事後實無一一記憶之理是轉呈之文件經世絶對不負責任無待深辯而自明者一爲洪述祖二月四日寄應夔丞之函内稱以後用川密與兄不必再經程君之手等語尤足證明經世不豫聞應洪所有關係此外並無文件與經世相涉此不可不詳細聲明者也縱令據上列二事以爲傳喚經世出庭之理由查宋案關係現在雖應認主要爲武士英嫌疑爲應夔丞而洪述祖與應夔丞究有何等干係至今尙未分明當未分明之先卽使經世到廳亦無人與之對質是傳票所開來廳對質似爲事實上不可解之事兹謹尊重法律依據現行審判廳試辦章程第十八條規定呈明貴廳轉行上海檢察廳查照辦理各等情前來除接准齊電後業於蒸電篠電將辦理情形具復外爲此函復貴廳查照可也此致上海地方檢察廳長蔣棻印（按京廳此函係於五月二十日發遞上海地方廳於二十四日午後接到） 
　　司法部致檢察廳電上海地方檢察廳現在審廳審理宋案所有進行情形及其手續該廳務須隨時報告司法部敬 
　　檢察廳覆司法部電北京司法部鈞鑒敬電奉悉宋案依法進行趙程答辯已到廳應犯業經審廳預審終結定陷日公判惟洪述祖迄未引渡仍乞鈞部轉請外部交涉上海檢察長蔡光輝呈徑 
　　卜總巡請備座位公共捕房總巡卜羅司君以宋案要犯應桂馨及各項物証皆由捕房起獲現旣定期公開法庭本總巡自應蒞庭以備該犯狡賴時得以指明一切故於昨日函致地方審判廳長預備座位以便偕同西捕頭阿姆司脫郎律師侃克曁繙譯與華探目李星福等到庭觀審張代廳長以法庭地甚狹窄座位不多惟卜總巡等旣欲到庭應請先與陳交涉使接洽然後照辦業已函復卜總巡知照矣 
　　法庭旁聽規則公判宋案日期已經地方審判廳宣布所有開庭一切布置亦俱完備兹因旁聽一節亦關重要故張代廳長除飭印旁聽券外特將司法部規定法庭旁聽暫行規則摘録刋印以備發給觀審者知所遵守旁聽規則如下（摘録部定旁聽規則）第一左列人員審判長得援據法院編制法所定之權限禁止入座旁聽及發給旁聽券（一）有精神病或酒醉者（二）携帶危險器具或顯露凶暴情形者（三）其他認爲擾亂法庭秩序者第二旁聽人除法院編制法所規定外不得有左列各欵之行爲（一）接談拍手或於審判有妨碍之行爲（二）對於審理各員之言詞爲批評非笑或雜以諠譁（三）宣告退庭或閉庭後任意逗遛（四）吸烟（五）任意吐痰（六）其他有失敬禮之行爲第三旁聽人不守旁聽規則時得勸止之不聽者由審判長照法院編制法所定分别予以處分（本廳特定旁聽規約）（甲）特别旁聽座（一）特别旁聽人員入本廳大門時須投交名刺於守衛（二）特别旁聽人員如委派代表來時代表人須將被代表人之姓名簽於名刺投交於守衛（三）特别旁聽人員在開庭前由招待員導入第一接待室（借用縣行政公署會客處）法官出庭然後入特别座旁聽（乙）新聞記者旁聽座（一）新聞記者入本廳大門時須投名刺於守衛（二）新聞記者在開庭前由招待員導入第二接待室（本廳會客廳）法官出庭然後入新聞記者座旁聽（三）新聞記者座以二十座爲限（丙）普通旁聽座（一）普通旁聽人入本廳大門時須於旁聽簿書明姓名住址職業黨籍（二）普通旁聽人入本廳二門時須受警員之檢查（三）普通旁聽人在開庭前由招待員導入集候處法官出庭然後入普通旁聽 
　　函請派兵守衛張代廳長以宋案要犯應桂馨及各嫌疑犯業經定期開庭公判惟恐是日或有閑人强欲闌入故於昨日函請江蘇水警第二廳李廳長届期請派兵士四十名來廳守衛以昭愼重 
　　楊律師預備辯論律師楊景斌爲宋案要犯應桂馨擔任辯護現因公判在卽所有案卷證據亟須研究以爲辯論之準備故於昨日午後一時特詣地方審判廳索閱案據當由録事姜文保在該廳律師休憇室接見將案卷證據檢出給閱楊律師細閱一過興辭而出復至檢察署會晤廳長在辦公室檢閱文件而退 
　　楊律師之聲復應桂馨辯護律師楊景斌所遞之委任狀内因有應犯花押曾由張代廳長詰詢楊律師是否應犯親自簽押着卽明白聲復在案兹悉楊律師以担任此案係由應之家屬延請並非應桂馨直接委任卽所遞之委任狀亦由應之家屬逕遞以致狀内花押未悉何人所簽昨已函復張代廳長查核矣 
　　要求探監之藉口應桂馨之家屬迭次要求至獄探望曾由地方檢察廳長駁斥在案兹聞該家屬以應桂馨祇居嫌疑地位照律預審終結之後自可准予家屬探望故又商請楊律師再行申請矣 
[省長酌减繭稅]  
　　上海稅務公所昨奉省通令云案查前據上海絲廠繭業公所總董楊兆鑿等呈以别種土貨均按值百抽二獨提出絲繭加重稅則力難擔負請將繭稅劃一辦理等情當以上年省議會議訂各貨稅率卽就從前水卡捐章以錢文改徵銀元其未經定價之貨物依照時價值百抽二訂定加入並非各種土貨均按值百抽二徵收且絲繭向完總稅理應循舊辦理前已特别减輕碍難再减卽經明晰批駁去後兹又據該董事以商情艱難尙求酌量輕减使繭商略蘇擔負不致連年爭執等情查此項繭稅本屬無可再減第念商情艱困尙係實在情形旣據該董等一再呈請本公署爲提倡實業起見於無可核減之中姑再量予變通酌减十分之一每鮮繭百觔稅銀一元八角乾繭百觔稅銀五元四角以示維持之意此係逾格體恤應永遠作爲定案嗣後不得再有異議除批令轉致各繭商一體遵照外合行訓令該公所遵照辦理上年各處徵收繭稅流弊滋多今届稅率又减務須按貨核實稽徵勿再稍任隠漏其包皮一項仍照舊章每百觔不得過六觔出運之繭如有觔兩浮溢應卽從嚴罰辦 
[催報縣公署改組情形]  
　　上海縣知事奉省長通令云内務司案呈查縣公署組織條例業於第一百十六期省公報公布並限三月底前一律改組具報各等因在案兹限期已越多時查有江寧興化吳縣上海南通如皋豐縣沛縣邳縣東海贛榆等縣尙未據報到署殊屬不合合再訓令各該知事迅將該公署如何改組情形及應行請委佐治各職員限令到後卽行遵照辦理具報勿延切切至改組各縣應塡佐治職員表及辦事細則未經呈報或報而未合者仰卽查照塡表說明及第一千九百四十三號訓令辦理具報備考 
[添闊浦岸之請議案]  
　　南商會致函市政廳董事會陸總董略云接本會議董郁君屏翰函以南市創辦電車勘定路線鋪設電軌現已接至外灘將近至十六舗工竣在卽查該處沿浦馬路本不甚寬現在鋪設電軌兩旁路線更狹請議添闊浦岸等情按此事與商務頗有關係惟工程浩大應否進行及如何籌辦請交夏季議事會核議公决云 
[婦人投浦之疑團]  
　　婦人陸王氏前日至南京路碼頭投浦圖盡由捕查見帶入捕轉送公廨昨由官媒解案請示卽由成衣匠陸法根投稱王氏係是妻子因口角走出請爲給領訊之氏供孟河人年二十八歲旋卽低首不言堂上詰其因何覓死據稱事關重大如果供明恐累多人故不愿言關讞員商之英領康君以氏所供可疑是否有神經病判送醫院騐明再核 
[瘋婦酷嗜鴉片]  
　　住居西門内之賈沈氏素染烟癖且患神經病已將髮髻截去每届出外必帶煙具到處吸烟前日下午氏又携具乘車至南商會謁見某董欲向己閉源元莊索取存欵停車後卽在對面某成衣店付給車資小坐片時被人潛報崗巡帶至一區移送禁烟局轉解第一初級檢察廳看守候訊 
[究竟是虚是實]  
　　婦人秦唐氏控伊婿任叔平外有姘婦毆斃伊女任秦氏請求開棺相驗已由地方檢察廳長蔡君諭令先行具結靜候偵查核辦在案昨午忽由該氏之子秦嘉根借同該氏之弟唐榮卿並親戚徐福卿宋良才等到廳訴稱當時秦唐氏實因聽信讒言一時氣忿來案具訴現將實在情形陳明請求將案註消蔡廳長以秦唐氏來案起訴時曾具切結聲明如有虚誣願甘反坐何能起滅自由况案關刑事尤無撤消之例遂卽斥不准行 
[李廳長專管水警]  
　　江蘇水警第二廳廳長李英石君任事以來曾將組織辦法詳細籌畫業已定妥呈奉省長核准於六月一號正式開辦所有原管之陸軍步兵各團營已由李君函致江蘇陸軍第二師章師長派員管理並於昨日命令各團營赶將一應事件預備移交矣 
[羣學會評議員選舉部長]  
　　前日爲羣學會評議員互選正副部長之期於午前十時開會評議員王煥功等三十八人全體蒞會投票楊東山君得最多數當選爲議長周采臣得次多數當選爲副議長 
[省會聯合會致北京電]  
　　北京大總統國務院參衆兩院新聞團鑒准蘇督轉國務院效電飭將本會解散違法妄行狂謬已極本會爲各省議會各意組織以憲法未定各省共同福利或利害衝突協商之事甚多集各省之意見備國會之諮詢對於行政旣非曲爲阿附亦無蓄意反對不圖中央政府愧對國民預知爲輿論所不容遂乃仇視本會效電謬戾請晰言之原電謂上院議員由省議會選出詎知參議員爲全國代表非省會代表謬一又謂無自由聯合之餘地查集會自由載在約法省議會條例並無不准聯合明文若謂省會爲法人則商會有聯合會甚至軍警亦有聯合會豈商會非法定機關而軍警則可自由行動耶謬二又謂該會旣非法定機關但雖非法定要爲法律所許可前清專制諮議局設聯合會尙不解散今名尙共和竟襲專制不爲之實謬三又謂會在租界詎知會址在上海城南陸家浜確爲中華民國領土今竟指爲外國租界豈國務院未經國會議决擅行秘密結約售與外人耶謬四又謂蔑視國會自爲駢枝夫國會爲最高立法機關本會爲地方立法機關之組合體胡云駢枝本會徵集各省意見研求地方利害貢陳國會以備採擇用昭尊重胡云蔑視謬五又謂兩院固均難承認政府又豈能默視夫本會於兩院毫無侵越自無所用其反對况純爲立法間之關係豈容行政置喙且政府有憲法起草委員會之組設明明行政侵越立法乃不解散而獨恣虐於本會謬六又謂外人環視設有質問貽民國羞豈内政可由外人干涉耶借寇自重如見肺肝謬七又謂蘇議會取消代表不愧文明省分查蘇會僅於地點微有異同並非根本上反對聯合離間各省挑動惡感莫此爲甚謬八又謂依法解散試問所依何法謬九又謂明系統而保秩序夫系統無碍上文已明本會如有破壞秩序卽請聲叙斷不能含血噴人謬十以上十條謹待明敎不能答復請卽取消效電如不答復本會决不解散以保我約法上之自由再本會純爲維持民國保全統一而設成立以來依法行動宋案借欵同時發生宋案詞連政府祗以維持司法未便置議大借欵違法簽約條件嚴酷爲亡國導綫念二省議會同聲反對本會據實請願交國會通過正義公忠當爲全國所許效電不遵法律不明理由妄行顯赫之威施其壓制之術竊爲國務院不取也情摯言直統希亮察省議會聯合會有 
[謝贈]  
　　吳善慶君以摺扇一項向由我國自製近被外品輸入侵奪利權不少爰組織一蓋日製扇社於滬上先製名人書畫摺扇一種嗣後奪製國貨力求精良以助華産之發逹其有益民生亦非鮮尠也昨承惠贈十二柄書此誌謝 
[城内]  
　　地方審判廳民庭批○（陳薛氏呈訴請求勒限嚴追批）狀悉此案已經判决仍照第七初級廳原判令陳關榮將單據呈案給贖現以各初級廳管轄區域更變前第七初級廳所轄各區劃歸南市第一初級廳管轄仰候上訴期間經過後抄録本廳判詞照會南市第一初級審判廳查照原判執行可也（張福山等訴盜賣祠産批）權利拘束中豈得任意處分耶卽仰該民通知張瑞昌等知之靜候定期復訊可也（李順林訴李永林不還借欵批）弟兄興訟有何體面仰各自延請親族和平調處可也 
　　地方檢察廳批○（余周氏控李周氏等誘拐播弄請求提究批）狀悉據訴爾女於前年十月間被李周氏騙領至朱阿小家過寄等語有無誘騙是否屬實此事旣在大赦以前卽不能再行發覺本廳未便受理至稱爾女並非賣與朱姓欲求互相往來係屬民事關係着卽自赴審廳請求處理可也（毛炳慶訴孫少卿詐欺僞造請求懲治批狀悉查此案當時如果發生刑事問題該民何不於决定之前提起刑事訴訟卽初級審廳亦何至不送檢廳遽行决定來狀所述殊難憑信現在此案旣經初級審廳决定該民如果不服儘可依律於該管上級審廳上訴以免兩歧仰卽知照 
　　靜待質訊○閘北第二區巡士顧立基因拐案牽涉由第二初級廳解送地方檢察廳諭令同區供職候傳原告質訊在案昨據原告李福儒投廳訴稱我妻實遭顧立基誘去藏匿現在顧恃無証據一味刁狡請求提案嚴訊蔡廳長諭候移傳顧立基到案質明再核 
　　並無傷痕○朱敬偕証人杜最濤控徐仁壽糾衆行兇等情昨由第一初級廳解送地方檢察廳請辦當經危檢察官騐得朱敬並無傷痕遂將一干人証備函飭警發往第一區查照違禁章程訊明核辦 
　　劣保宜懲○西鄕二十八保南十二圖地保許星槎同夥王阿桂等前因盜賣圖中公地與外人得有善價爲上海縣知事訪悉將許王二人拘案管押在案兹因飭吏押同下鄕指勘被該鄕自治所出而拒却故已於昨午備文將許王二人送請地方檢察廰訊辦矣 
　　硬借逞兇○李少卿昨投地方檢察廳訴稱家住本城南張家弄昨日在途被住在穿心街三茅閣橋内之朱壽山糾衆攔阻硬借行兇請求提究蔡廳長諭候查明再核 
　　火警續紀○滬城天官牌樓某姓家失愼已略記昨報兹悉火起於九十一號門牌姚順泰成衣店樓上係因晚炊不愼致兆焚如卽經各社皮帶車到場救熄祇焚去樓面一間昨日巡警第四區區長張竹蓀君已飭傳該店主到區判罰洋二元以儆 
　　逆子吸煙○孫耀祖昨至地方檢察廳控稱家住道前街生有一子名阿慶近日在家設榻吸烟民人囑令戒除非但不聽反敢行兇違忤請求拘案究懲蔡廳長准如所請立飭法警隨同孫指提到案訊明究辦 
　　縱火害人○莊公濤莊子卿同証人莊泉生莊記生婦人徐洪氏等控徐順林縱火焚燒房屋由第三初級廳移解地方檢察廰昨經楊檢察官略加詰問判押候原告等到案再訊 
[南市]  
　　幸未踏傷○硝磺局局長徐文韶昨日午後乘自備馬車至南市經過大逹碼頭撞倒三百五十四號崗巡幸卽扣住未致踏傷該巡士扒起後急將馬夫拘住徐則出而抵抗遂卽帶至一區詰問區長以其不照行車章程着罰洋一元充公 
　　女子思家○江西淦縣女子陳愛珠年十六歲去年四月間隨其母來滬賃居某客棧旋被人拐賣於福州路某妓院爲娼繼因不願於九月間私逃出外至濟良所求請安插當經送往江灣耶穌敎會愛育學堂肄業不料前晚又串合同學十四歲江北女生巧英逃出在該鎭某酒店住宿一宵巧英卽回江北原籍愛珠則至車站乘車來滬轉乘輪船至江西家中旋因川資無着赴南市江西會館請爲給資回里旋由該會館董事詢明來歷未便允許遂卽送至二區轉解淞滬警察廳訊究 
　　女子待認○鎭江女子王小寶向住滬北六馬路胞姊處昨至甯紹碼頭欲乘輪船回里忽然迷路由四百四十一號巡士帶至一區問明年十七歲父名義芝姊夫趙愛子現開鞋店旋經區長派探查明六馬路並無趙姓鞋店遂命移送淞滬警察廳請卽查傳家屬來滬認領 
[閘北]  
　　第二初級檢察廳牌示○本月十九號奉江蘇高等檢察總廳第五十四號委任令内開委任許守廉爲閘北初級檢察廳檢察官此令等因奉此守廉卽於五月廿三日到廳任事除分移呈報外爲特牌示仰各週知 
　　第二初級檢察廳批○（周鴻奎呈訴王洪順硬借行兇批）訴悉爾被王洪順毆傷當時未據投廳請騐本廳無從核辦不准此批（曹仁德呈訴林西周拐匿伊妻批）仰候訊明核奪 
　　違背烟禁○住居陸家莊之徐仁舉在家私吸鴉片前日被檢察廳司法警察查獲搜出煙具等件解廳收押聽候預審核辦 
[公共租界]  
　　銅匠重婚○甬人王如鑑向業銅匠携其妻子賃居北浙江路三百八十五號門牌歷年薄有積蓄因見附近文極司脫路十號住户羅陳氏之十八歲女兒愛金貌尙不惡垂涎已久近央隣婦張錢氏爲媒曾出茶禮洋四十八元金飾六件正式聘定擇期本月二十日（卽前日）成婚嗣被女母偵知王已有大婦不願將女爲妾邀同媒妁向王理論詎王卽以羅陳氏欺騙等情延請律師報告捕房於昨日派探將羅陳氏及媒証張錢氏一併拘解公堂經聶襄讞會同英領哲君訊悉前情以王所控欺騙不實判將被告開釋刑事案註銷所有婚事着歸晚堂另行起訴 
　　拐賣女孩○拐匪蔣金堂去夏與婦人王俞氏串拐陳敬芝家六歲女孩順弟得洋三十五元賣於虹口竇大馬車行主婦陳仲氏爲義女兹被陳偵悉於前日報請捕房派探將各人與女一併拘入捕房分别收押昨解公堂經中西官訊悉前情判蔣押西牢二年王俞氏押女所一年陳仲氏身價不追斥釋女交其父領回 
　　冒名收賬○顧厚生向在虹口武昌路成大煤炭店爲夥前因虧空賬洋三百六十一元已經歇出詎顧出外後又冒收賬洋三十八元兹經該店主倪賡甫查悉前日報請捕房將顧拘押昨解公堂請究先由原告投訴被告虧欠賬洋歇出後延不清理業已具禀請追兹又冒收賬洋應請訊究訊之顧供認不諱中西官以冒收賬洋係屬刑事判顧押西牢四月以儆所有民事案候傳同保人再行訊追 
　　捕房捉賭○賭徒蔣阿桂前晚糾合同類趙明根毛五寶袁阿榮吳福祥王阿根李阿寶等在元芳路三百五十三號屋内聚賭抽頭被美捕房捕頭偵悉率同中西包探前往將以上各人連同賭具一併帶入捕房昨解公堂訊實判蔣阿桂罰洋十元餘人各罰二元一併充公賭具燬去 
　　驚散鴛鴦○新署前甘肅路一百七十三號住户沈耀廷之妾潘氏素性淫蕩近與同居人李高林私識前晚乘沈外出與李續歡嗣被沈歸家撞見鳴捕帶入捕房分别拘留昨解公堂經中西官訊悉前情以男女均屬無恥判分别各押一禮拜以儆 
　　男孩迷路○男孩王阿生前日在虹口吳淞路徘徊四顧巡捕知係迷途帶入捕房昨晨送廨請示據供寧波人年十五歲父已去世母在原籍判送寧紹同鄕會安插 
　　情節支離○顧三勝控張振聲拐若十二歲女孩阿根昨經公堂復訊明晰以女係張之姘婦王氏所生已經押出由顧出洋二十元贖回遂判張繳還原告洋十二元開釋女准王氏領回 
　　串竊耕牛○陳錫生與盛愛生串竊鄕民王恒順之耕牛三頭逃匿租界兹盛已由閘北警署拿獲昨派偵探同老閘捕房包探陳阿四將陳錫生拘解公堂經中西官預審明白判解巡警總廳訊辦 
　　祇可拍賣○李熊氏控倪獻廷顧伯華不理存欵洋二千五百元經公堂判倪存洋二千五百元顧交人銀並保限七天登報聲明並邀各股東到案質証在案昨晨十時復由王襄讞會同德領裴君研訊兩造仍延律師上堂代辯良久中西官以被告旣不愿將欵缴出遂判將藻文印刷公司發封拍賣並着將賬理算明白禀候核奪 
　　不累姘夫○繅絲女子陶小妹王月珍近被汽車夫田金山誘至小客棧内姦宿數宵前晚田將兩女誘至元芳碼頭擬乘貴陞輪船帶往天津被美捕房包探查見一併帶入捕房分别收押昨解公堂訊悉前情中西官以兩女自愿不予深究遂判一併開釋 
　　便宜滑頭○劉竹二前晚誘令蕩婦施周氏至楊樹浦某屋内姦宿後氏以劉所許之錢悔賴不給遂奪取劉之衣服不還在途爭執詎劃卽以氏攫衣等詞報捕將氏拘押昨解公堂請究該氏投訴前情訊之劉供不承認中西官以氏不應攫取劉衣着押在所一月以儆 
　　監犯瘐斃○羅阿二前因犯案由公堂判禁西牢一年前日患病瘐斃經捕房諭飭地保查明收殮 
　　尋獲逃妻○方明仲之妻李氏前被陳阿龍拐若西華得路昨經本夫尋獲將氏扭至捕房控告捕頭諭方領回管束 
　　女孩被拐○前晚有年約十三四歲之女子朱小翠在途啼哭由捕送入捕房據供被人誘拐來滬捕頭命送濟良所留養候查　　女工爭論○前日傍晚梧州路五十八號日本人所開之棉花棧内有女工數十人向帳房算支工資忽起衝突該棧報告捕房捕頭派探往查再行核辦 
[法租界]  
　　何嘗公正○張少堂控顧卿記包造房屋半途抛工透支銀三千餘兩一案昨經公堂覆訊原告公正人邢富庭禀稱估計工程與張所控之數不相上下被告公正人施竹庭稱顧尙須向張收取造價業已經人勸過由張再找銀五百兩張稱商人向顧追銀 
 
 
 

Page 11

 
 
豈有找出之理中西官以公正人所禀太相逕庭實屬不公當將公正人取銷着原被各呈圖樣候核 
　　供詞不符○錢應土出售田畝將無主棺木三具遷往他處嗣被魏吉甫偕地保沈錫卿及自稱中人之錢桂卿索詐洋四百元控經公堂傳訊在案昨日覆訊魏供入贅魏姓爲婿此棺木係岳家所葬其妻母陸氏亦投案供訴與魏相同官以魏前後供詞不符且無單契糧串何能憑信一併斥退如再滋擾惟地保沈錫卿是問着各取結備查 
　　大鬧茶館○高文富曹金高在茶館内與沈其發爭吵將沈毆傷由捕解公廨訊究高曹同供因賭起釁判押候沈傷痊再訊 
　　違章受罰○周小毛駕駛空汽車爭先飛馳有違定章經捕房傳至公廨請訊周供因往接東家恐誤時刻是以稍快判罰洋五元充公以儆 
　　展限還租○新瑞和前控李重甫虧欠房租經公堂判令交保限交在案昨又由收租人投廨求追李供再求寬限判展限七天交清如違押追 
[雜評三]  
　　暗殺案之比較宋遯初被刺先謀諸古董客徐寶由被炸亦託名古董客 
　　刺宋之兇手爲身材短小面黑之武士英炸徐之兇手亦爲身材短小面黑之人此其相同之點也 
　　惟宋案中古董客所携之古花瓶後在應桂馨家搜出是宋案之古花瓶有功於緝兇者也而徐案古董客所携之古花瓶實爲炸斃徐寶山之禍首 
　　宋案中短小面黑之兇不數日卽破獲而徐案中短小面黑之兇手未知何日破獲耳 
專件 
[中華民國世界語會消息]  
　　紀元二年五月念二第二八號中央事務所在上海西門林蔭路 
[會員題名（十一）]  
姓　　名　　號數　　姓　　名　　號數 
澧　川君　　一四○　王振聲君　　一四一　 
仁　靜君　　一四二　鵑　聲君　　一四三　 
冠　卿君　　一四四　何心扶君　　一四五 
梁氷絃君　　一四六　郭崇機君　　一四七 
程祖培君　　一四八　黃其楨君　　一四九 
韓惠泉君　　一五○　林伯祈君　　一五一　 
韓濟萬君　　一五二　洪再生君　　一五三 
黃貴焜君　　一五四　易子義君　　一五五 
陳　武君　　一五六　黃黻琴君　　一五七 
李熙斌君　　一五八　高承元君　　一五九 
　　通訊處　均廣州東堤二馬路本會廣州事務所 
本會紀事 
[五月三日]  
　　法國巴黎世界語報社寄贈（評論）第八期一册 
　　比利時敎育雜誌社寄贈世界語報全份 
　　俄國夸那世界語報寄贈報紙一份 
　　常熟陳衡哲女士等答函授練習題共十三件 
　　福州陳仕楷君等函取世界語彩券 
　　陜西沈佳畬君等函索章程計二十四件 
　　六合沈子達君續繳函授費及本年入會費 
[五月四日]  
　　貴州王敬余君四川陳維高君蕪湖邵文君長沙左公達君均入函授部 
　　錦州濟生公司錦縣石景安君等均索閱章程共三十件 
　　西安朱叙五君等答習題共五件　 
　　安慶周振華君等函取彩券 
　　長沙李硯亭君函詢托購彩券銀信 
　　（答）早於四月十七日退回 
國外紀事 
　　法國巴黎之世界語商店 
　　用世界語爲推廣商業之良法 
　　實業家不可不知 
　　巴黎一處各商店利用世界語者甚多其專售世界語品物或以世界語爲商標者已有數十處兹列舉如下 
　　保險公司三處訂書作一處漂白所一處香檳酒製造所二處襯衫衣匠一處旅舘五處紙版工場一處理髮所三處蛋餅公司二處書肆二處家用什物店二處音樂器械公司一處簿記學家一處印刷所三處經理廣告處一處共計三十七處云（譯法國世界語報） 
　　按歐洲商人經營事業務從大處落墨目光之遠抉擇之當遠非東方人所能及其項背卽此世界語一端又爲西人占去先着此實東西商業勝敗之一大原因也雖然見兎顧犬亡羊補牢乘西人勢力未擴充時急起而直追之則失之東隅者末嘗不可收之桑榆也 
 
 
 

Page 12

 
 
   
 
 

Page 13

 
 
自由談 
游戲文章 
[遊自由動物園記] [  東埜]  
　　春申江之東有曠鑿焉彌望平蕪是曰望平之鄕富者得之環以短垣飾以亭榭博搜珍禽異獸而實之園旣成任人遊覽不施禁阻自由動物園之名乃以此而大彰癸丑之春結伴往遊入門閽着守焉問之都三其姓鈍根其名髠首脫頂言辭敦撲其諸混沌氏之遺民歟歷階而進巨石當其衝自由之花蟠踞其巔羣蝶繞之瘦者如蜂小者如蚊其垂首歛翼偃臥於花心者栩栩然遲遲然不自知其身之何許也 
　　仙乎仙乎折而西有亭翼然臨於水次顔曰尊聞閣萬選新詞琳瑯滿架二鶴守之其一玄裳縞衣長頸瘦身逋仙後裔乃一寒至此哉其一素居寡偶神情冷落不屑與儕輩伍其殆守獨身主義者歟緣溪行艸長如茵波平若鏡俯而鑒焉形影相射儼然二我渡橋而北花木掩映臺榭參差羣鳥翔其上麋鹿遊其中不可以悉記也最後抵一軒羅列人類怪誕萬狀友指謂予曰汝識之乎顔色憔悴形容枯瘠者槁木子也睅其目皤其腹袒裼而偃臥者便便也低眉合掌跌坐着團上者西方之拙頭陀也面目薰黑衣褐寬博狀如非洲黑奴者玄郎也昔徒耳其名今乃目擊其實海外奇談豈欺我哉予漫應之曰然旣而思之斯園之設暫數載耳所據不過數里之間所容不過動濳之屬而花木泉石位置井井相與處其中可以恣劇談閱小說發自由之談話結文宇之因緣優哉游哉可謂極人間之游戲羅大塊之文章者矣反觀今之秉國政號偉人者撫大陸之平原據中原之形勝負山而面海襟江而帶河殷籍富厚宜若可以有爲試爲之按其實乃專事破壞不知建設哀鴻遍野荆榛塞途工輟其業民有菜色則其對此園也其亦有愧乎歸而記其事於右凡以誌感也 
[許氏新說文（續）] [  瘦蝶]  
釋偉 
　　偉大也自大人取消後偉人之名目遂發現於社會凡人能如脂如韋以取悅當世則羣奉爲偉人又韋皮革也苟復有人擅吹牛皮亦可博偉人之名然偉大之事業未聞有所建設亦徒得名耳 
釋捐 
　　捐有捐棄之義字形同損然較之損則筆盡又損矣籌捐者必具偏才與利口始克享肉食然我民之肉有限而偏才利口者比比皆是我民其奈之何其果願捐棄耶其捐棄而無裨於國耶 
釋瑛 
　　石之似玉者曰瑛蓋碔砆之類也王與皇音同言英皇相並也王又作玉言英雄必愛玉人也故凡名瑛者饒有艶福神瑛侍者之金釵十二胡瑛之一娶雙妻此皆彰明較著者也 
釋儀 
　　人而有義則威儀儀威儀也然威儀云者表面之現象耳前清之季且因避撑而特缺義字之末筆則義有缺點而儀且不成矣故溥儀以君主而遜位紹儀以内閣而潜逃人而不義必至於斯 
釋革 < 
　　革之首從艸形亦同艸蓋艸創也然非二十年苦心經營則新中國萬難産出下置十字謂建設完備國基鞏固當俟之十年以後也又革皮也皮爲外表革皮不難須併心革之其庶幾乎三 
自由談話會 
　　國不可有游民民不可無本業國有遊民則於政治上必受莫大之破壞民無本業則踰閑放蕩之行百出不已如光復以來前清官隸之無事者固多而各處退伍之兵尤衆以此等無知無業之蚩氓置之里巷之間欲其守分難矣實業之不興工廠之不立坐視寶藏而不之出外起豺虎垂涎内任遊民紛擾嗚呼此非吾官紳衆姓之過與舍利就禍吾不知其何以爲心也 
　　初夏已届日漸炎熱一般人無一草其帽每帽之值或一二元至五六元不等購帽者乃掦揭然持其帽以示人曰余之帽二元也言時意若甚得順不思一帽二元十帽念元其價非廉矣購者千百人利源外溢非少矣然購者固不足怪因其不得已而然也但我國商界諸君竟不能製一最廉最佳之帽以抵制之爲可歎耳 
小說 
政治小說 
[鐵血男兒（一百三十六）] [  常覺　獨鹤]  
　　梅聆尼言亟曰阿兄豈欲坐視西奥司亡於烏王之手乎妹謂阿兄倘勉從衆議大業立就且此舉保全同胞生命維持國家治安厥功至偉一旦重覩太平人民必額手稱頌奉阿兄爲救主極誠愛戴况今日之事如箭在弦上不得不發又何用遊豫退讓坐失時機耶尼未答陶復頷首曰令妹所言實具至理窺公爵意不過因黑君所言故縱土兵入境一事似類私通異邦有虧亮節然不若是則兩軍相持戰事不得息烏王不可去而西奥司將不至國亡種滅不止直尋枉尺宜若可爲百姓事後追思亦當諒君苦衷感君大德也尼微哂曰果如所言百姓唾罵之不暇安望其感戴乎君豈不知西人性質勇於公戰若有人躬擐甲胄戮力疆塲則同胞皆奉之若神聖愛之若慈母如其陰謀詭遇通款異族卽使心原爲國幸而成功亦將積毁銷骨無以自處矣黑時已不復能耐廻顧陶曰吾儕且去休僕事方冗不願久留此間作無謂之辨論公爵旣膠執已見則西奥司前途祗得付之天命耳言旣欲行尼阻之曰僕自有救國之策雖不欲服從烏王亦斷難悉如君願覩此風潮澎湃救國情殷固不得不出而任事一小時後行將馳赴蘇利卡相度情形再定趨向君且言現居屋爾西宜如何可通消息黑聞言謂尼有轉圜意狂喜即曰若問通訊至爲易易容僕詳告語未畢忽聞邸外有兵隊步伐聲及門而止梅疾行至窓前探首外望驚呼曰警長陸登率警兵四五十人圍吾宅想將入内搜捕矣黑急探懷出短刃顧陶曰吾情蹤跡殆已敗露速戒備陶曰若曹或另有他事未必爲拘捕而來且請公爵出外一詢其來意時履聲槖槖已登樓梅急躍至門側欲鍵户户未闔而陸登已昻然入陶急滅燈曳黑退避室隅陸入室後見昏黑無可辨認乃大聲詢曰萊司公爵何在尼取一燭燃之顧其光線甚微室中仍黯淡陸覩尼即額手爲禮尼莊容曰陸君來此何爲陸曰奉王命捕主要罪犯求公爵相助尼曰罪犯醫誰曰陶米洛甫尼徐言曰陶係前任俄使未可輕言拘捕陸曰陶已犯煽惑人心擾亂治安之罪有逮捕狀在此豈容抗拒况陶已被逐猶匿跡都城卽無作奸犯科之証已屬違法僕職務所重當然得拘執之（二） 
言情小說 
[麗綃記（二十三）] [  栩]  
　　席顔曰予與翟愛爲總角交而綰春與翟愛亦自孩提卽相識故予知之深其發生此想之因則在家庭專制婚姻不自由之二點翟愛與綰春在髻齡時卽有嫁娶之念乃其父母已各自爲配爲禮法所範致各不能遂其本願因之推念此不自由之原因乃發起一種家庭革命思想於是有綰春之稱爲九姊者從而和之九姊者亦以婚姻不自由之故旣嫁而下堂者也惟其戚屬輙因此而鄙夷其人故其憤恨此拘謹之禮法爲尤深由是姊妹相逢莫不以改革禮法爲洩忿之快談而贊成之者日益衆多遂有結盟之舉其初之盟惟各自矢對於所生之子女准許其婚姻自由操家政者不得行其專制已耳姊妹中以綰春爲最美乃推綰春爲盟主旣而同志愈多大率一本其自由宗旨不復以形蹤爲嫌而一般拘謹之輩不免從旁詆斥視爲蕩檢逾閑之舉而於是推究社會上之心理莫不因世世相承之家庭專制轉以惡習慣而爲善良之禮法也又復推求此惡習慣何自而生則知委竟窮源製造此不良之禮法者實政府也於是推廣其宗旨乃有政治革命之思想欲達此改革政治之目的則非推翻專制政府不可此綰春之主張也而九姊者忽復得一愛人受其陶鎔創爲種族革命之說而於是與綰春之見遂成反對且九姊者狃於淺近之見無時不欲輕舉妄動以爲除一滿官即足以改革一方之制度而其愛人又從而和之其愛人固武人也遂躍躍欲爲佔據一方之舉行使其改良政體以自成一國喜君乎此誠所謂不度德不量力之甚者也喜尤曰吾聞革命黨之名久矣而不知其内容乃如此以弱女子而爲黨魁又何能爲哉席顔曰不然彼組織革命黨者亦另自有人而女子一部分之發起則如是耳今者亦旣聯合而爲一氣故其勢力之膨脹實將充塞於宇宙之問而急功躁進之人又莫不欲一舉手而成諸侯之國故主激烈者實亦不乏其人而惟具有學識之輩則皆以爲不然故主平和一派者亦居多數（二） 
　　超然之討黄鼠狼檄贅虜之人中黄新本草文極佳妙惟意近虐謔恐受者不能堪故珍藏未登希亮之 
　　本報收受投稿分兩種待遇 
　　一酬金者一等每千字奉酬三元二等二元三等一元其等次以篇末之（一）（二）（三）記號爲定 
　　一不受酬者記者銘心爲謝篇末無（一）（二）（三）記號 
　　俶髠醉紅居士紅豆相思館主天白李生佐彤太痴酒丐棲梧豁公定夷定耕孫公劍痴一冰署芸懶漁織簾亡是公侍仙景鶱鶚士荷僧幻那遠香邐園柚斧蘅香拜花蜀西閒人太寬蘇生鈍錐小杜覺道人榴花軒主篷心室主莽漢虎疾劍盦劍秋諸先生瘦紅碧梧緑窗倚桐雲珠秋孃蘭貞芝卿庭珍錦雲藝俠漱馨清芬海珊半梅侍仙内史盧善珍魏鋤月姜映清張曼君諸女士鑒自由談出現以來蒙諸文家不棄時以瑶章見惠爲本報生色深感盛情爰擬徵求照片鑄板排印以代買絲之繡君等惠稿尤多祈即賜寄玉照爲幸 
 
 
 

Page 14

 
 
   
 
