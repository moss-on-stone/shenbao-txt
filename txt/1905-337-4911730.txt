# 1905 - 337 - 4911730

 

Page 1

 
 
[電傳宫門抄]  
　　十一月十四日召見軍機張英麟 
[論讞員不應辭差]  
　　天下事有强弱有是非而我國外交家向守但有强弱無有是非之成見相與對付故年來失敗之事已至累牘難盡此次爭奪女犯閧閙公堂爲西人言則扶植其混成裁判之力爲華人言則華官能挽回垂失之權利意見一别横生衝突粤國愛國各持一説吾今不暇置論吾所欲論者則以讞員能盡官守能保主體能爭國權觥觥大節爲中國官塲所僅見而事變一起總有正當之辦法不應上禀關道辭退職位（禀中言與其變兹棧豆貽誤將來何如籲懇憲恩另簡賢員接辦藉圖補救云云）遂浩然掛冠而去也上海洋涇浜會審章程從無女犯未經判斷卽可押入女西牢之明文而近時界女犯往往押入捕房西女牢者蓋以前任華官怵於外力不敢與較所致而彼中遂視爲不成文之法規竟欲沿爲成例而關讞員獨能侃侃正論爭執定章蓋其守職盡法有足多者一旦德其請退另易他員則他員必將以今日强項之不安其位相率改弦易轍唯諾敷衍爾時會審公堂尙有形制之可言乎此爲官守計其不能辭差者一上海一地有完全之混成裁判論其性質正與埃及相類吾今日而猶言主體吾無恥矣雖然今日之上海猶是租借之地位而公堂之法官又能不負責任不失法規以保守國之公義爲目的者也今乃擾亂法院受人干涉此等喪失國體之事非華人獨尸其辱蓋西儒李拔所謂蔑法律之獨立亂人民之治安者實己見諸行事緣此之故而我必悻悻去位代以他人旣不能維持公義又不能保全主體吾國政權不將從此剥落净盡乎此爲主體計其不能辭差者二從前外交諸公著著失敗國權墮落由來漸矣此次閧堂一事本埠西報多所左袒而最爲可異者則字林報之論説曰余等須致公文於江督與滬道詰責其事則公廨之會審委員不過一具物一有上官之命不能不聽命從事充此言也是倚有强權屈服公理將以爲所欲爲者迫我以難堪之勢不知强者之議論本有一有强弱無是非之見而在弱者斷不能因强者之用意如此而先自處於有强弱無是非以放棄其職任人類與人類之交接苟是非之極致彼强弱終不得而掩之今若以一禀辭職爲計適以墮其術中而事之是非爲勢之强弱所掩此後會審之權將永無還復之時矣此爲國權計其不應辭差者三吾非不知經此變故遭此侮辱會審一職己有不能安居之勢然公堂一日不去讞員一日不能不盡其所任以今日讞員之錚錚佼佼度越流俗吾知上之有江督滬道之據理力爭下之又有總商會之竭力挽留從善磋磨此案總有良善之結果吾願吾讞員靜待時機勿生厭世主義而遽萌退志也 
 
 
 

Page 2

 
 
[彚錄閧閙公堂後商議對付情形]  
　　（其一）紀中國官紳在洋務局會議情形○昨日午前十點鐘滬道袁觀察命駕詣滬北洋務局寓滬各紳士以及各帮商董均往晋謁會議西捕侮辱華官事各商董代表各人意見謂西人如此舉動苟無善策以維持之租界實有難居之勢道憲　觀察則謂此事自當據理力爭惟商民如有意見務須禀由本道再與西人理論各董又謂關讞員辦理此事力爭主權實爲從前各讞員所未有現萬不可允其辭差觀察亦甚以爲然旣又議定由官商合電至英外部力爭此事其電費歸道憲擔任議畢袁觀察對衆宣言謂今日各紳商到此甚感盛情此事由本道一人任之如有一分之力卽當盡一分之心去留利害在所不計至關讞員辦理此事甚是本道必能俯順輿情爲後之任租界讞員者勸并望各紳商轉告大衆勿過憤激衆皆拍手歡呼然後相率散去是日到者約四五百人（顚） 
（其二）江督覆上海道電○十三日夜十點鐘上海道接江督電云文電悉公堂暫停亦是一法己據情電逹外部請照會領銜公使查辦仍望與各領熟商轉圜之策馥元（顚） 
（其三）滬道照會各領事文○爲照會事據公共租會審委員關丞金令等禀稱（原禀已見昨日本報從略）今英副領事顯爲違背更任捕頭人等在堂之上强行無禮大違各國駐京大臣與總署所定之章卽係自違本國定章英德副領事徒逞己見不顧大局况公堂爲公共之公堂實萬目觀瞻之地如此藐視妄爲設或激成公忿如各國大局何禀請核示等情並將捕頭毆打廨差傷損情形開具清單連同奪下西捕木棍附呈到道查租界婦女犯案應由公廨管押疊經照會前租界領袖總領事轉飭捕房遵照向章辦理在案據禀前情閲之深爲駭異公堂乃施行法律之地尤繫中外觀瞻似此當堂毆差奪犯不惟輕藐法律亦且有失體統爲通商以來所未有殊出情理之外餘飭令會審委員將公堂暫停一面電禀請示並分别照會查辦外合亟備文照會爲此照會貴總領事請煩查照施行須至照會者（求） 
[（其四）照會暫停堂期]  
　　滬道袁觀察旣據讞員關司馬禀知西捕閧閙公堂後卽照會十三國領事暫停公廨堂期至十三日金大令仍與德領事到堂會判者因德美諸國領事皆能確守章程且並未奉江督回電故也至本日禮拜一堂期則須暫行停訊俟有妥章再議（顚） 
[（其五）廣肇公所商董致外商兩部電稿]  
　　外務部商部鈞鑒十二日英捕誣指李王氏誘拐搶押西牢毆役辱官一案查李王氏實係黎王氏四川府經歷黎廷鈺之妻廷鈺病故其父黎植生久在重慶經商爲廣東本帮董事特托同事及同鄉親眷偕同寡媳幼子扶柩回粤携帶使婢數口均有買據經巡捕騐明行李百餘件並請有川東道護照英捕無端指爲誘拐復經廨訊明乃竟違章搶押西牢並敢毆役辱官實屬無理全眷及親友等現尙押未釋經闔省紳商會議查確實情衆情極憤後患堪虞乞大部鼎力維持據理詰責以安人心而重主權寓滬廣東全省紳商徐潤黄以權陳維翰譚國忠司徒懷陳啓康李鍾俊徐麟光羅崇齡曾磐何瑩方惠昌盧清華袁啓材鄭憲成（南） 
[（其六）西員亦不以閧堂之事爲然]  
　　昨日午刻滬道袁觀察柬請前駐滬美總領事古納君南洋正律法官担文君鐵路參贊福開森君老公茂哈同君副律法官羅誠伯觀察商董朱葆三觀察洋務繙譯萬翰香司馬午餐觀察席間談論西捕閙堂之事舉座亦不以爲然席散後觀察復邀担文羅誠伯萬翰香三君入密室會議至薄暮未散（見） 
[（其七）商學補習會集議傳單]  
　　英副領事德爲門君違背條約縱捕毆官官且毆辱民更難保特定十五日午後三句鐘借城内點春堂開會集議對付之策（外） 
[（其八）公忠演説會集議紀略]  
　　十四晚八時公忠演説會假徐園開議華官被辱事到者約五千餘人演説者爲戈朋雲嚴承業劉人傑錢文史孫羅德林大松等大旨謂除請撤換英副領事外宜究治捕頭並此後工部局宜增華董至西陪審官與捕房之權須定限制而女犯押西牢一事亦當爭回云云（外） 
[（其九）捕房指爲拐犯李王氏之來歷]  
　　日前捕房指爲拐匪之李王氏實卽黎王氏籍隸廣東係已故四川候補府經歷黎廷鈺之妻四川粤商董事黎植生之媳此次率同子炳鐸扶送靈柩回籍由黎植生倩陳笛南屈逹夫二人伴送曾由招商渝局向重慶關道領有護照於十月二十一日由渝至漢附太古洋行鄱陽輪船來中爲英界捕房拘畱指爲拐匪頃四川招商渝局己發電到申聲明其事矣（南） 
關讞員上滬道禀（爲捕房捺解案犯事） 
　　敬禀者竊照巡捕房逐晨解訊案件並不以昨到捕房之案卽於翌晨解廨每逢禮拜二四六值美德兩領臨堂之期不過酌解瑣屑之件數起或十餘起聊以塞責如逢禮拜一三五英領堂期將各案彚解往往因事多不及訊理仍行帶回捕房須待下期英領臨訊再行解訊是以案犯之獲到捕房如明日非英領訊期卽覊禁過宿甚至有屢解未訊延押多日未悉各該巡捕頭是何居心卑職正在派役確查之際於本月初八日據老巡捕房解廨誘拐趙王氏押娼之張姜氏張三狗兩名口因是晨係禮拜一英領堂期訊案過多不及訊理此案卽據捕房仍將該兩犯帶去禮拜二並不解訊遲至禮拜三又值英領堂期卽據解來適訊另案時遲又未及訊仍據帶回禮拜四又未解案延至禮拜五英領期又據解到卑職伏思此案始於初八日卽禮拜一解到旣不及訊則應俟翌晨再解來案候訊何意禮拜二四均捺擱不解每值英領訊期方解來廨查捕房不能捺解案犯均應隨獲隨解今竟欲解則解欲押則押案犯之未訊而先遭捕房連日覊押者不知凡幾若不竭力整頓則庶民之被累不堪是以第三次所解張姜氏張三狗兩名口卑職未便遷就訊理合將捕房 
 
 

Page 3

 
 
　解案犯情形肅禀陳明應將該兩犯如何辦理之赴伏乞大人鑒核示遵再該兩犯因十二日卑職未允與訊仍被捕房帶去合并聲明（外） 
[兩國全權會議滿約紀聞北京]  
　　日昨慶袁瞿三全權與日全權會議滿約條欵大旨須缩短撤兵日期母庸日本添駐東清鐵路護兵并不允日本管理滿洲鹽務及捕魚林木事業准其設立銀行其安設電線須約定年限開礦限以方里其餘各條亦有准駁之處近日正在竭力磋商雖不知結果如何惟聞每次會議兩國大臣必暢談盡歡而散云（帝） 
[兩宫諭將議約情形隨時進呈京師]  
　　頃聞兩宫傳見慶邸垂詢中日議約情形並諭自今爲始若與日本大臣會議條約之事隨時按照兩國大臣對待言詞及議商規模一併繕寫節略卽刻進呈以備參考（龍） 
[杭垣振工會會議抵制美約杭州]  
　　本月初十日杭垣廣貨幇拒約代表顧竹溪等特邀振工會會員代請褚博甫君至會館開歡迎大會是日到者共有二十餘家首由馮君暢亭布告開會宗旨繼由諸君演説歴三時之久并公議决定實行不進美貨辦法四條與會者一律簽字實行十一日又在錢業會館開會各商號到者共有四十餘家仍由馮君暢亭褚君博甫陳君惠農韓君少如先後演説并議定辦法五條其最切要者一條云（今日議允後凡我同業向與各商家往來者如有私進美貨一經察出决不與之往）於是各號領袖均一律簽允直至五時散會（外 
[邵陽匪徒滋事請勦湖南]  
　　湖南邵陽縣屬隆回都小沙江地方有劉網事者聚集匪徒大肆滋擾縣主某大令禀由寳慶府轉請省臺飭武岡各營派兵馳往該處極力勦辦（文） 
[永新縣抗糧滋事旋即平靖江西]  
　　吉安府屬永新縣各居民向以抗糧爲能事尤以某鄉素號紅毛國者爲最本年鄉人聚衆抗糧由張大令飛禀省憲派兵彈壓鄉人一聞信息復糾鄉團圍攻縣署多方要挾甚爲激烈張大令復電禀省憲轉電飭吉安續備後軍就近馳往相機辦理適某鄉孝亷數人在省聞信飛函回籍竭力解散昨袁統領電禀省憲以永新抗糧滋事一案該軍一到卽允完糧交兇旋又電禀稱該軍鄒哨弁已拿獲匪首尹五妹子一名省憲電飭將犯交縣訊辦（信） 
[滇督丁奏請飭部指撥的欵開闢雲南]  
　　省城商埠摺 
奏爲雲南省城開設商埠需用經費懇請敕部指撥的欵以濟急需恭摺仰祈聖鑒事竊查雲南省城商務日漸繁盛經臣援照湖南之岳州山東之濟南等處成案奏請於雲南省城開設商埠經外務部會同政務處議准復奏於光緒三十一年四月十二日奉旨依議欽此鈔錄原奏咨滇轉行欽遵辦理去後兹據雲南農工商務局補用道方宏綸會布按兩司粮儲道詳稱遵卽督紳連日躬詣省城南關外履勘商埠周圍基址西起雞鳴橋東至桂林橋南界雙龍橋北以大東門外溥潤橋爲止計東西長三里六分有零南北長三里五分地面平坦形勢扼要誠爲將來商賈會萃之區惟滇省地處極邊素號貧瘠向賴協餉藉以支持近則協撥久虚而辦理新政護路添營出歀之增幾十倍於往昔今議創設商埠經營一切更需鉅欵而庫欵奇絀經費無從籌措然事機重要關係大局又未能因經費難籌遂使因循延誤查濟南新開商埠係奏請將膠海關每年實存銀兩按結提撥五成作爲山東辦理洋務曁開埠經費擬懇援案奏請指　的欵銀三十萬兩以濟經始最要之需并擬商埠規條曁繪呈地圖詳請查核前來臣覆查所擬規條尙屬妥協勘定地勢經臣親詣履勘亦皆扼要惟創辦伊始需費浩繁滇省庫儲奇絀無可騰挪合無仰懇天恩俯准飭部援照膠海關成案指撥的欵銀三十萬兩以濟要需至工程巡警發審各局容後妥擬章程再行奏明辦理除將現擬現條地圖咨呈政務處外務部商部查核外理合恭摺具奏伏乞皇太后皇上聖鑒訓示謹奏光緒三十一年十一月初七奉硃批商部知道（珠） 
[會議加捐蕪米創辦皖省鐵路蕪湖]  
　　安徽鐵路籌欵以加抽蕪湖出口米捐及鹽斤加價両項爲大宗蕪湖米捐局卞柳門觀察前奉江督周玉帥札准總理安徽全省鐵路李伯行京卿函請轉飭皖屬地方官傳諭紳士各舉代表人限以本年十一月初一日齊集蕪湖會議開辦鐵路事宜並於蕪湖出口米每石加抽銀五分作爲開辦經費業經卞觀察諭飭廣潮米號湯鈺泉等遵照在案兹據米號商人利源長三益等聯名禀稱本年米市滯銷商情困苦請免加捐以示體恤經江蘇安徽両米捐局會同關道據情請覆督憲候示遵行旋奉江督電覆蕪米加捐爲鐵路要需定於冬月初一日開辦萬不容延緩李伯行京卿因於上月二十六日由滬來蕪連日與安徽米捐卞觀察工蘇米捐朱觀察關道童觀察互相會議蕪米所加鐵路之捐業已商准酌給股票以昭公允（甘） 
[皖省各州縣舉代表人會議鐵路招股蕪湖]  
　　安徽鐵路辦事處設於江口李公館卽李伯行京卿庽所所舉議員到者三十七人均贊成李京卿原議中有一二人以浦信鐵路侵占皖省路權起與辯論李京卿謂只可請其改線不能要其廢約是日下午兩點鐘開議至四下鐘始散兹將安徽鐵路各州縣所舉鐵路議員名單照錄于下靈璧王時夏涇縣周肇熙宜城吳政修繁昌佘鴻綱壽州孫傳檙孫多森無爲州邢鐸蔣聲椿巢縣班瑞桐城王雲章霍邱竇以藩婺源李榮幹江峯青寗國洪兆奎蕪湖鮑文鑣廬江孫國華和州朱廣濤舒城高魯黌王元良霍山黄從默宿松石秉爔廣德王秉謙懷寜黄赤暹歙縣黄質許承克休寍孫廷梧程宗泗績溪章洪亮含山李桂馨何夢麟合肥龔心銘張華斗（甘） 
 
 

Page 4

 
 
[商議電催法律學堂經費並擬派提調等官北京]  
　　日昨刑部各堂憲齊集本署會議法律學堂章程冀速開辦並擬卽日電催各省督撫務將允撥法律學堂經費赶緊籌解緣開辦在卽勿再遲延以濟要需云云又聞各堂議商法律學堂提調等官擬派董康許受衡王世琪王儀通麥秩巖周紹昌恩潤諸人分任其職（帝） 
[練兵處電調叅謀學生北京]  
　　昨日練兵處電致各省督撫請挑將弁武備學堂學生擇其科學程度較高者保送數昌咨交本處考騐以便撥入叅謀學堂肄業俾速造就（師） 
[陸軍速成科選驗甚嚴長沙]  
　　陸軍速成科應考各生連日經該學堂總辦俞綬丞觀察按次考騐合計三千餘人選騐合格者僅百七十餘人二塲試騐國文尙須裁汰蓋因缺額不多而舊班學生已有二十四名故選騐之時必須限格從嚴也（初） 
[警官學堂投考甚多長沙]  
　　本月初一日爲湘省警官學堂第二次招考之期從前陸續由各州縣申送及自行禀請投考業經批准存記者已多至數百名其臨時禀請投考者千餘名上月十四日爲報名截止之期是日親自報考者又有千餘名合計二千八百餘名其中候補職官僅數十名餘皆本省世職及舉貢生監聞職官中有試用知府兩名舉人四名貢生百數十名良由科舉停罷風氣漸開足證學堂科舉不並立之關係甚在也（初） 
[江北提督奏改清淮警察清江]  
　　江北提督劉延帥會同江督周玉帥奏請改辦清淮警察畧謂清淮警察於光緒三十年二月經前漕臣陸奏明開辦係用標兵衞隊練兵三項改充原以經費不足難求完備奴才到任後畱心察看於警察職任尙未講求爰將清江原設警察三百九十四名挑選識字合格者五十名留作學兵其餘悉數裁撤另在宿遷桃源等屬選募學兵二百名計共二百五十名特由北洋調取巡警學堂畢業官弁等來浦敎練限章個月畢業並參照北洋現行章程擇要編輯訂爲清江警察暫行六程大要以詰姦防患息爭衞生爲綱領分别條目俾資遵守酌加薪餉使得專心業於九月初一日開辦設總局一所分局四所統計官弁兵夫三百三十三員名月支薪餉錢二千一百八十餘千開辦經費衣履雜項尙不在内奴才當於防餉内竭力籌挪核實開報其淮城警察以及水巡馬巡暗巡應俟財力稍裕再議擴充云云（榮） 
[紹昌有署外務部侍郎消息北京]  
　　聞政府人云内閣學士紹仁庭昌慶邸以其在外務部辦公認眞熟諳交涉日昨在軍機處謂此次若有外務部侍郎缺出當保紹昌署理（龍） 
[出洋考察政治大臣今日約可抵滬]  
　　滬道袁觀察昨得津電知欽派出洋考察改治端戴二大臣約於今日准可抵滬飭本縣汪大令等預備迎接（近） 
[續商部奏訂各省礦政調查局章程]  
　　第四條調查己開之鑛無論官辦民辦又華洋商承辦均應檢案拋圖册逐細詳查除遵照部頒表式按年詳塡曁將鑛質案據等隨表送部外其尤要者一應稽查按年鑛税若何抽取及歷年比較各若干二應分别官荒民地各占若干方畆儻有外人己開之鑛或租定之鑛其所占地址更應查照章程合同予以限制并一律繪圖貼説送部備查其餘苟有可以剔除弊竇收回利權裨益税課之處該員皆應隨時設法整頓并具報商部及本省督撫互相維持期收逐漸改良之效 
第五條凡各省未開之礦及開而己廢之礦除由該局自行查獲外必須有人呈報始能知悉知其詳者莫如該處土人應由各省將軍督撫飭下各府廳州縣剴切曉諭所屬紳耆如有深知某處有礦與得有礦苗者應報由該府廳州縣迅卽申送該局或由本人自送到局均宜聲明該苗得自何處該處係何地名以便查勘説礦産處所現有土人私挖地方官不加查禁或業經紳商禀知地方官而地方官匿不查明或延玩不報該局卽應分别禀知商部察核辦理 
第六條凡有礦産處所一經各地方官及各紳民呈報到局或由該局自行查獲應先覓取礦苗如法化騐屬實後迅卽帶同工師訪查履勘除按照部頒礦産表式塡明外並應按照下開勘礦各章程逐一登記清册繪圖貼説連同所得各種礦質裝封標識一并呈送商部考驗 
第七條凡勘有礦産處所查係官山該局卽應查照兩江總督光緒三十一年七月二十七日奏案會同地方官出示曉諭不准民間私卽民間礦産紙准賣與本地居户須憑中證報官查無頂冐諸弊始准立契過割此外尙有未查各礦自應照此一體辦理倘有朦混私賣情事惟該管地方官是問該局如扶同徇隱應由商部按照此次奏案一并奏參懲處 
第八條凡有偷挖礦産私售礦地或已領有礦照擅自轉售他人及刁生棍徒託言風水龍脈等説故意阻撓辦礦者一經查出應由該局迅速禀報商部一面逕禀該省將軍督撫轉飭地方官從嚴懲辦母稍寛貸 
第九條該局如延請外洋礦師務須嚴定權限與訂合同並先將尙未簽字之合同呈由商部查核無礙方可簽字准行該礦師如入内地勘礦應由本省將軍督撫飭屬曉諭妥爲保護以免滋生事端惟該礦師亦應自守禮法認眞從事倘不知檢束一經發覺該局卽應撤退至勘礦時一切川資費用均由該局發給不准要索地方官供應並不准絲毫擾累商民亦不得任意　畱致生事端 
第十條凡商民有禀開礦産無從雇覓礦師呈請該局派員帶同礦師前往探勘者所有一切旅費應酌量道里遠近時日多寡定一酌中數目山該商民備辦惟勘畢後須將詳細情形一一記載分别有局報部未完 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　 
[各屬繳呈運庫公欵改訂新章揚州]  
　　向來各屬呈繳銀錢等欵現兑者由解役當堂繳庫間有莊票或銀劵往往隨文交由公文號房轉呈自前此號房挪用通屬繳欵案發後恩都轉深以舊章未善特諭庫廳許鹺尹另訂繳欵新章號房祇准收發公文外無論銀劵莊票一槪不准代收以昭愼重兹經鹺尹議以此後各岸各塲繳欵不論劵票現兑均令解役於三六九堂期持文到堂繳庫由庫廳於來文上加蓋某月日當堂收訖戮記並登簿落號一面先給收照逾日憑照給發廻批一槪不由吏胥經手昨已禀由都轉允准批示永照此例辦理云（化） 
[委員辦理建始分銷磺局武昌]  
　　前者建設磺局禀請洋務委員辦理分銷兹聞此事己經洋務局批准委縣丞朱繼宗前往建始城北借楚南會館試辦官磺分銷局并兼緝私至一切經費仍由建始官局支銷以歸簡便（位） 
[管帶仍交標統看管鎭江]  
　　四標敎練官韓樹棨中毒斃命牽涉三營管帶與文案周君經標統交縣訊問後仍由縣送交標統看管候請督練公所核示辦理（思） 
[蘇鄉盜案連劫三家蘇州]  
　　蘇鄉蠡墅鎭協茂當鋪於上月三十夜突來盜匪八十餘人撞開大門入内行劫旋復擁至鄰右徐仁娥家及某荳腐鋪肆行刦掠荳腐鋪主杭某出爲抵禦被盜刀傷翌日投報吳縣署請騐縣主張蓮仙大令詣騐之下以當鋪房屋與徐姓毗連祇能作爲一家遂令地甲以當鋪荳腐鋪同時被刦報案不料是夜協茂衣莊又爲宵小所算所失甚鉅刻聞張大令於謁見上憲時己目請議處矣（首） 
[潯江學務九江]  
　　署德化縣濮亦農明府以科舉旣停讀書士子舍學堂無進身之階化邑民立初級小學堂現祗仁貴桑落等鄉開設三處而又形同村塾多與定章不符爰諭令紳民將已設各學堂遵章分别擴充改良其未設學堂處所亦卽力爲提倡或撥用宗祠公欵或勸令殷富醵資按鄉村之大小設學堂之多寡於一月内妥速籌欵興辦母再藉詞諉延○科舉廢停後士子皆以學堂爲進身之階潯上學界魏調元劉星洲趙文瀾諸君創辦開設文化學堂一處現己禀准學務處立案一俟明春卽行開學○各省官派出洋學生以贛省爲最少現在撫憲擬於各學堂挑取五十人再由各州縣招攷五十人共成百人派赴東洋留學其所取多寡視各州縣之經費盈絀爲衡近日德化學界中人紛紛赴縣署請送者已有二十餘人濮大令已允准送省赴攷以定去留（名） 
[金華府痛懲門丁納賄金華]  
　　金華府海鶴汀太守前日突將簽稿家丁侯某拘付首縣收押諭飭嚴行訊究派有幹役看守甚形嚴密聞侯前後舞弊之案共六十餘起受賄五千餘金均由海太守逐件查明業經毓質夫大令提侯密訊已均供認不諱想須嚴行懲辦矣（才） 
[新任兩淮運司履任有期揚州]  
　　新任運司趙都轉於十月二十七日抵金陵謁見周玉帥後赴鎭江爲哲嗣完姻然後往蘇見陸春帥小作勾留卽來揚履新聞已定於冬月初九日接篆（化） 
[江督飭禁外人任意遊觀砲台局廠鎭江]  
　　江督周玉帥因各國洋人往往任便遊觀各砲台局廠殊非愼重軍政之道昨特札飭各防營砲台嗣後不得任許外人入内觀覽卽各局廠學堂如有外人前往遊觀亦應移知洋務局核准方許入内併卽通飭所屬遵照辦理鎭江砲台總臺官温幹臣明府己接到此札矣（此） 
[蘇撫課吏案揭曉蘇州]  
　　蘇撫十月分考試同通州縣出案超等五名戴壽昌謝垚曹樹培莫小農唐鶴年特等八名吳昌鼎賴家祥徐炳章樓蔚然胡雲程於蔭光黄紹瀛鄧雲卿一等六名劉恩田孫澍稷杜子彬王寳基趙嗣式阮譜咸沈運樞鍾蓀黄文鎬陳廷楨嚴寳騏雷舫黄元吉宋乃謙倪文范趙家璧二等二十三名（基） 
[調查淞關卷宗吳淞]  
　　淞口關卡厘局林立加之文武營號船捐埠捐善捐名目不一每貨船經淞雖最小之船亦須納捐十餘千文多則百數十千不等近聞張殿撰王叅議等旣在淞口倡闢漁業設立魚塲漁學將來魚汛須聯絡南北各網魚船在淞儲銷其捐釐必須整定始無損碍故擬將一切浮捐號費調查從前宗卷以便禀撤（右） 
[滬江官事]  
　　三品花翎翰林院庶吉士奉派出洋考查政治叅贊官麥惠農庶常鳴鈞又前震澤縣知縣張步青明府鵬翔昨俱由蘇來滬住鼎陞棧○補用知縣陳逵南明府翼昨亦由蘇至申住太古源洋棧○調委北橋巡局委員汪晋嶠二尹鳴謙昨至道轅禀知十五日前往接差（近） 
[宴議要公]  
　　上海道袁觀察定於十六日在滬北洋務局設席特請盛杏蓀宫保晏議要公（近） 
[段董集議保衞地方事宜]  
　　前日本城八鋪叚董陳慕萱君爲發起人邀集各叚董在土地堂集議保衞地方有益各事（近） 
[海運預備開局]  
　　江蘇海運滬局總辦吳觀樂太守定於日内來滬開辦海運事宜昨已札飭在局各人預備開局一切（欣） 
[修理艦艇記畧]  
　　江海北關巡洋艦專條號及辰字魚雷艇均在南市商廠船塢修理今己竣工前日由南辮在總管輪陳遊戎親坐辰字魚雷艇往龍華一帶試騐速力計每點鐘能行二十英里尙有宿利兩魚雷艇由管帶甘聯鰲林建章禀情南北洋總統薩軍門准其來申修理當於前日人塢（欣） 
[嚴懲疏忽差役]  
　　縣差李炳捕役朱福卽李少山民壯瞿和卽阿六押解南匯縣軍犯蘇阿木中途被逸故將該差等奉飭解省勘訊在案前日已奉批示發回李朱二差捕均著杖八十監禁二年瞿則免杖監禁二年以懲疏忽上海縣汪大令因飭分别收監聽候照判訊杖（近） 
[编查户口]  
　　十六鋪南北中三叚各鋪户兹由總工程局總董派令司事率同地甲挨户編查丁口以便黏貼門牌灼知境内人數（欣） 
[巨瘤誌異]  
　　虹鎭鄉民張金和向業銅匠十年前右背忽生一瘤其大如斗投同仁醫院求治經西醫如法割下權之竟重至七十磅左右而張亦得無恙技亦神矣（古） 
[瘋漢投江]  
　　雲南人楊淦號厚安向在天津警務學堂本月初二日由上海附鄱陽輪船至漢陡患瘋癲之症初三夜船至泰興聳身躍入江心船主立命停輪援救無如江深月黑無處打勞當由該船帳房將行李取出當衆檢視依舊封固存候家屬認領（居） 
[包探捉賭]  
　　前晚五十四六十六兩號西探帶同華探倪順泉劉阿炳至天潼路二百五十四號房屋拘獲聚賭之柴阿興何阿連計阿文陳阿三李阿吉等二十二人一併帶入捕房押候解廨訊辦（古） 
 
 

Page 10

 
 
[上海縣案]  
　　賣珠寳之黄王氏掮取各店珠寳質當侵用被同源昌經手蔡子明扭縣控追經汪大令釘鐐交媒押追在案兹有德昌成店夥趙伯漁附控求追並牽涉王馬氏沈七姑娘兩婦大令併飭提案於前晚集訊王氏供自有資本三千八百元掮取各店珠翠當洋乃因收賣舊貨之用所有當票己交同源昌德昌成兩家蔡子明供王氏取去之貨已爲代贖二票計洋一千餘元尙有一票因有德昌成貨物在内未便擅贖趙伯漁供被氏取去珠翠代贖當票五張尙餘一紙與同源昌貨合當未贖王馬氏供亦販珠寳爲業黄王氏賒欠楊天祥成泰等三家貨洋係婦人作保情願代爲料理德昌成之大珠一顆碼洋七百元係婦人掮取被王氏哄去當洋三百元亦願理償沈七姑娘供桐鄉人與黄王氏同鄉素識借住伊家所有各店往來生意毫不干涉大令判沈開釋馬氏交保料理担保各欵黄王氏仍交媒管押候核○大南門外西城根倒斃割去腎囊之男尸一案前日緝獲常在該處滋事流氓小陸葉子寗波阿壽兩名亦經大令訊究小陸葉子供姓蔡在西門外織帶作爲夥阿壽供姓金在大南門外向開烟間不敢犯法大令判各覔妥保候核無保卽非安分之徒禀候嚴究○又訊朱炳章控朱阿堂郭春堂串拐伊女阿翠一案因郭在法捕房管押故提在押之阿堂質訊阿翠供被阿堂誘拐寄匿西門外郭春堂家阿堂供與阿翠路遇故領至郭家寄宿大令判阿翠暫交官媒飭傳其父具領阿堂還押候辦（近） 
[總工程局紀案]  
　　崇明人秦鳳鳴娶同鄉施海湖之女爲妻旋因反目妻向母家許久始回致秦忿甚偕同蟻媒帶妻來申住同和公客棧意圖價賣被同棧同鄉之倪松桂得悉函知女父來申在中華樓相近遇見口角互毆由巡士一併解局經孫明府提訊以秦不應起意賣妻判責手心八十下突有施渭卿投案供係秦之表兄秦妻逃回母家曾在崇明縣呈報有案明府以其插訟申斥再三並喝責手心一百下著秦領妻完案○鐵錨弄口野荸薺茶食店失愼已志前報巡士拘獲店司王受之解局請究孫明府飭傅店主張晋福至案質訊供曾保險限一千兩是晚係樓上糕烘所致幸卽撲息明府斥其不愼判罰洋五十元○正大鐵行出店王阿龍送貨至王家碼頭與横沔船夥金雪香口角互毆金將王之頭額擊傷由巡士拘訊明府判罰洋一元充公再給王養傷費半元（欣） 
[公共公廨紀事]  
　　甬婦蔡珠鳳被翁夫蔡金會等凌虐奔入濟良所解廨訊供堅稱不愿回家判由濟良所償蔡婚娶洋元離異在案昨經所中西董送到洋四十元請將婚帖發還過割司馬判將洋存案聽候傳蔡具領完案○蕭煥樵控陸雲樵圖賴欠銀向索避匿浙江上虞縣原籍求恩關提等因關司馬准卽簽差往提候訊○成衣匠陳士彬控王德焜與婦王欒氏逼媳陳氏賣娼奉訊供詞狡展判押候查在案兹因在押多日昨由卜姓投廨請將王夫婦交保候訊司馬准之（見） 
[英租界捕房事]  
　　廣東路東棋盤街六百二十五號門牌正泰士棧六百二十六號正泰恒洋貨號前日天明五點鐘時失火經正泰恒並鄰人救熄幸未成災事爲捕房知悉派探趙銀河徐榮珊往查起火情由互相推諉惟壁間挖有一洞甚屬可疑因據情回告捕頭昨日復往查辦○陳雲軒在紹興某米店爲夥前日私收帳洋潛逃來滬爲薦生意之朱耀祖至滬尋獲詰其洋存何處陳稱己兑金飾並置備皮衣朱卽訴諸包探陳金標將陳拘住檢點現存各物件計值洋一千二百元左右因連贜物併送捕房押候解堂請究○甲乙二人混入大新街源成豐鞋店竊鞋爲一百八十號捕巡見當卽拘入捕房捕頭飭探石金榮至店查明實在情形飭將甲乙押候解訊○閘北捕房印捕在途拘獲送路三歲小女孩一口帶入捕房捕頭飭送公廨安插（見） 
[法租界捕房事]  
　　永安街萬安樓客棧因樓下廣悦興打包店失火延燒盡付一炬有寓客朱某投報捕房稱有英洋數百元存放棧中未經取出昨日故由棧主禀告捕頭請將此項洋銀由火場内扒出歸還原主捕頭准之○萬安樓客棧自遭火災以來捕房派捕輪流巡緝昨有流氓及乞丐數十人在火塲挖取燼餘爲捕頭所見立飭探捕往拿當塲拘獲二十三名一併帶回捕房押候堂期解辦○流氓王阿二糾同羽黨四人在新北門外强搶柏油由失主報捕飭探拘入捕房押候解訊（居） 
[美租界捕房事]  
　　某甲在北河南路開協昌盛雜貨店前晚突來流氓三人搶去洋四十二元由甲報捕請緝捕頭准之○木工祝金林同妻某氏因事至新記浜路突被滬氓二人兇毆並刀傷頭面由捕將祝送醫求治一面緝兇究辦○東洋車夫葉阿珠闖入百老匯路某西人家圖竊爲西人鳴捕拘送捕房押候查辦○姚阿堂在北河南路搶取行人財物由探朱子藩拘押候辦○陳友明竊武昌路施阿能家衣飾由探朱子藩拘護押候解訊（古） 
[皖省官報]  
　　十一月初三日委辦三河厘卡知縣周兆鏞辭藍和光知奉委提前歙縣短交銀兩州判王德淵知奉臬台委核對差縣丞伍炳文知奉臬台委監印差初四日知縣李闊王壽臧均辭代首縣下鄉催漕按照磨錢振家由桐城操行軍回初五日代理鳳廬同知曾行途到委辦南陵巡警從九曾鳴祥到並謝酌委一次知縣李振遠知奉臬台道台委加札習藝所初六日桐城縣陳正源署貴池縣陳守先均辭府經胡逢羲辭赴寗國差遺隂慶楷知奉臬台加札留辦自新所兼習藝差 
初七日委辦東門渡厘卡知縣張學鵠馬文錦知奉府委調南路小學堂稽查沈釗辭赴和州查魚業並催商品 
[杭省官報]  
　　十月十三日候補府許星箕縣氶郝泰年未入陳葆誠均禀見候補府繆鶚起知縣唐永錫均禀知由京領照來省禀到十四日黄巖縣知縣缺詳請改委候補知縣瞿世琥署理候補府劉蔚仁禀知本日接辦讞局總辦差潘祖頤禀請假三天知縣程肇元禀知於术採辦完竣呈請騐收十五日憲駕黎明出轅詣 
至聖廟行香畢上院八座司道候補道杭中二協武職統領旗務紳十均差賀本司理問黄庫大使璧候補縣丞高長惠巡檢定錫珍龐樹新主薄沙炳鋆未入陳葆誠均禀見候補巡檢朱秉琛禀奉憲委署遂昌縣典史缺叩謝從九劉述祖由京騐看來省禀到十六日候補府王晉觀知縣孫大鵬縣丞李遇甲毛鴻　均禀見候補同知方駿禀辭赴安昌厘局差調署仁和縣異廷玉禀知奉憲委署仁和縣缺叩謝王祖恩禀辭赴菱湖厘局差十七日杭州府宗候補府高尙縉蕭文昭即用縣茹震模候補縣顔其慶殷李铳縣丞宋景祁蔣琦從九李聯玠均禀見十八日候補道楊崇伊拜會知縣朱世傑禀辭赴臨浦厘局差仁和縣黄錢塘縣汪候補府經歷嚴鎭寰縣丞胡鎭藩典史黄欽榮均禀見十九日鄧嘉禾禀辭解餉赴都並考查北洋警務差署會稽縣丞宋嘉珍均禀見二十日候補同知陳蕃誥禀奉憲委乍浦厘局差叩謝縣丞黄恩貞禀知改指分發來省禀到廿一日東防同知李禀辭赴塘巡險朱秉琛禀奉憲委調署平陽縣典史缺叩謝 
[喜筵助賑]  
　　謹啓者九月二十四日爲四小兒植甫完婚辱蒙諸親　惠賜隆儀理應薄具杯酒酬答高情伏恩崇寳沙一帶被災甚廣待賑孔殷謹將筵資移作賑欵藉代諸親友造福今送上英洋一百元卽希察收彚解災區並請刋登各報以誌謝忱謝綸輝謹啓上海北市絲業會館籌賑公所施則敬抄登 
[上海六馬路仁濟善堂經收川寳沿海水災賑捐十一月初一日至初十日第廿五批清單]  
　　蔚盛長寳號交到汴省商會同人經募計規銀一千零六十九兩焦樂翁撥棉衣助洋三百元如臯謝實樹堂洋三百元凌雲洲徐炳春各洋五十元劉壽華洋五元求母病愈人洋五元唐連順唐順林常永寅于曼生王弼臣平江吳詠記各洋十元隱名氏洋一元馮永康洋一元儀徵縣署中洋十六元署浙江遂昌縣李綬卿大令洋四十一元五角南京萬春全號銅洋十五元三十六角常熟賴永盛烟號小錢十三千文王仲記夏春來章裕號各新衣五套胡永興新衣三套不必留名舊衣十五件共收規銀一千零六十九兩洋八百三十元五角銅洋十五元三拾六角小錢十三千文新衣十八套舊衣十五件 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
