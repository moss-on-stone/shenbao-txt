# 1919 - 187 - 4916667

 

Page 1

 
 
   
 
 

Page 2

 
 
   
 
 

Page 3

 
 
時評 
[法國共和紀念日（冷）]  
　　歐美亞三大洲有三大共和國法美中華是也使此三大共和國而爲有力之結合則有益於世界之民治主義也多矣故七月四日之美國共和紀念我人曾以熱誠慶之今兹七月十四日之法國共和紀念我人亦必以熱誠慶之 
　　非共和國之結合在兩國之政府共和國之結合在兩國之人民何則共和國之精神以民爲主故也况法之與我中華自革命以來暗中助我人民者不少我人尤當表示之 
專電 
[北京電]  
　　外交協會議决不簽字後辦法六要旨請政府飭專使仍進行和議奥約簽字加入同盟對德戰爭宣告終止日約當然取消通電國人一致主張 
（十三日下午五鐘） 
[北京電]  
　　使館消息山東問題英法美意在巴黎代表分任調和（十三日下午一鐘） 
[北京電]  
　　段頃晤徐謂新閣應促成朱深誠資淺但總統肯提出國會當無留難徐不允 
（十三日下午五鐘） 
[北京電]  
　　内閣仍擱淺徐樹錚與倪曾必欲擁段上台段堅執不從（十三日下午一鐘） 
[北京電]  
　　吉奉事漸緩和據私家電報孟希望與以面子願卽下臺（十三日下午五鐘） 
[北京電]  
　　安系密議新國會八月終閉會兩院合組憲法會議 
（十三日下午一鐘） 
[北京電]  
　　孟復院電遵令送印與郭不受各團體又攀留何時得擺脱卽晉京就職（十三日下午十鐘） 
[北京電]  
　　莊景珂電告日政府希望我補簽歐約如不滿意可俟聯盟會議時提出意見請求列强糾正（十三日下午十鐘） 
[北京電]  
　　某要人對國内謀和力主先决法律謂新舊國會同時取消以現勢論當可辦到 
（十三日下午一鐘） 
[北京電]  
　　滬議北總代表確定錢能訓南方已表示同意惟安系反對甚力聲言非王揖唐不可（十三日下午一鐘） 
[北京電]  
　　籌邊使官制案參院完全通過（十三日下午一鐘） 
[北京電]  
　　徐樹錚出資十二萬派沈某收買蒙鹽組織官運局稽核所反對（十三日下午五鐘） 
[北京電]  
　　龔覆岑恢復中行則例暫不公布事關全國金融自應力予維持（十三日下午五鐘） 
[北京電]  
　　新國會假江西館追悼已故四議員龔親到致祭 
（十三日下午五鐘） 
路透電 
[和會最近記事九日巴黎電]  
　　五國會議於靜待數日後今已决定指派國際委員會調查法意軍隊在阜姆衝突事法國已承認此議主張意代表蒂土尼氏應調查阜姆情勢法人報告歸罪意人 
[七日柏林電]  
　　聯邦會議贊成批准和約 
[七日哇太樺電]  
　　今日坎拿大首相波登氏在下院提出動議致謝坎拿大海陸軍戰中出力一案經反對黨領袖贊成得一致通過 
[俄國之過激戰七日丹京電]  
　　愛沙尼亞公報稱北俄義勇軍前乘勝向彼得格勒進攻者今戰事失利已棄克拉斯那桀戈加砲臺與彼得格勒那伐鐵路車站數處而退 
[六日希爾新福電]  
　　聞彼得格勒各國使署領署等皆爲過激黨佔領文件被奪署中駐員亦被拘捕指爲間諜過激黨出示凡有私帶軍火者一經查獲即當場槍斃 
[英國之戰後經營八日倫敦電]  
　　内務大臣今日在下院提出議案主張修改煤鑛律令每日工作八小時者改爲七小時每日工作九小時半者改爲八小時如至一九二○年底國會通過决議案國内經濟狀况可容續減工作鐘路則自一九二一年七月十三日起鑛工每日工作六小時 
[八日倫敦電]  
　　海外貿易大臣斯梯爾美特倫爵士上書辭職書中質問政府於恢復國際貿易一事之誠意何在此節關係匪細並謂彼在任時屢受牽制尤以領事制及同類事務爲甚云 
[八日倫敦電]  
　　愛爾蘭之新芬黨近來屢有煽亂情事而以提泊拉里境爲尤甚故杜白林已頒發示文勒閉提泊拉里境内新芬黨機關及與有關係之公會 
[七日倫敦電]  
　　現有蔓延甚廣之行動尤以工界中爲甚主張由政府施行嚴法以阻止民生要需之居奇今工黨與工業聯合會已議定合組代表團之辦法志在使政府知繼續支配物價之必要責言紛起謂澳洲與紐絲綸惟存肉食數千噸現待輸運而倫敦貨棧中亦存有羊毛數千包工黨議員桑恩氏致書日報謂工黨將利用其實業機關非此不足以壓倒食價云糧食大臣已宣布進口肉食每磅減價一便士 
[八日倫敦電]  
　　澳洲首相休士氏今日由帕丁頓啓程返澳 
[法意之糧食問題九日巴黎電]  
　　法總理克勒滿沙氏簽定命令幾全取消現有之取締入口品條例僅餘物品十二種須按值徵税並限定其入口之數 
[九日巴黎電]  
　　里波氏語某報代表謂物價昻貴確殊可慮或將引起與意國相同之騷亂關税過重開放邊界亦屬無益 
[八日巴黎電]  
　　糧價過昻民氣勃發故政府已發布命令開放邊界以輸入糧食 
[七日羅馬電]  
　　主要糧食入口商家已决計聯合經理糧食入口事宜 
[九日羅馬電]  
　　昨日各大鎭較爲安靜各處罷工者均紛紛上工當道所定減輕之物價已於多處實行羅馬罷工風潮因以挽回 
[美法近事記八日紐約電]  
　　無畏式戰艦四艘與驅逐艦三十六艘今晨在沙角外迎接華盛頓軍艦並放禮砲以歡迎總統另有四十五艘軍艦分載副總統閣員與其他大員在港外歡迎總統 
[九日巴黎電]  
　　法國財政總長以增加官俸議案提交國會每人所得俸金每年不得少於三千八百佛郎 
[九日巴黎電]  
　　法國勞動聯合會不贊成爲政治目的於七月二十一日罷工 
公電 
[郴州趙恒惕等通電]  
　　各報館均鑒迭奉軍府政務會議電知德約簽字於我國保留條件訖不允從業已拒絶簽約以我國主權攸關意見屏棄於世界和平會議此辱此恨言之痛心（中略）我湘南將士一致决心誓與國同生死以爲外交後盾務乞南北當道各本誠意迅速賡開和議併力同心共挽危局千鈞一髮幸毋貽悔趙恒惕林支宇林修梅宋鶴庚□家棟魯滌平羅先　□國光蕭日熾劉夢龍吳劍學李仲麟李韗珩叩眞印 
[揚州旅外學生會電]  
　　申報館轉各公團均鑒外交阽危國亡無日敝會認爲當今根本救國方法一解散安福部以清禍原二恢復國内和議以平内訌三提倡救國儲金以償日償四繼續抵制日貨以示决心他如中日密約不認有效山東問題非達到保留目的决不簽字務望各界一致進行以維國脈揚州旅外學生會覃 
[興化旅外學生聯合會電]  
　　申報館轉各學生聯合會鑒本會於七月十一日成立謹聞興化旅外學生聯合會叩眞 
 
 

Page 4

 
 
   
 
 

Page 5

 
 
   
 
 

Page 6

 
 
各通信社電 
[北京電]  
　　安福派主張以王揖唐爲總代表並謂任誰議和非兩國會存一不可 
[北京電]  
　　國務院設立統一會議由段祺瑞徐樹錚主持凡關和議函電皆得送交閲年張伯英負保管責任（以上十三日）以上平和通信社電 
[北京電]  
　　魯督電日人擅捕學生逾越權限乞交涉 
[北京電]  
　　趙倜電稱近在商邱虞城與匪接仗均獲大勝 
[北京電]  
　　曹錕電請以周符麟補冀南鎭守使 
[北京電]  
　　江庸昨日抵京（以上十三日） 
以上中華通信社電 
[北京電]  
　　籌邊官制參院亦通過不日即行公佈 
[北京電]  
　　郭宗熙電允暫維現狀請促鮑督軍從速赴任 
[北京電]  
　　政府接吉林各團體電據稱某國人將進兵吉省特飛電郭宗熙愼維秩序毋令外人藉口并電催孟恩遠即日入京 
[北京電]  
　　陳毅電外蒙形勢日緊聞謝軍决先斷絶張庫交通阻我援軍請催邊防軍急進 
（以上十二日） 
[北京電]  
　　交通部飭京奉京漢兩路備車二百輛以便裝運奉軍出關 
[北京電]  
　　梁士詒歡迎新銀團并將銀公司加入中交兩行反對銀公司將不附股 
[北京電]  
　　漕運招商承辦受人指摘現擬變通辦法自行採辦歸商轉運 
[北京電]  
　　西南覆電承認錢能訓爲總代表錢以和議尙無把握暫不受職 
[北京電]  
　　院電沈銘昌據駐日莊公使電日本有將青島交還意望轉諭商民力持鎭靜勿生意外交涉 
[濟南電]  
　　日人搗毁英美烟公司案聞已移京交涉 
[香港電]  
　　日前喧傳滇軍攻桂現悉并無此事 
[香港電]  
　　軍府將順粤人意思以伍長粤惟仍有人反對主張飭軍警强迫商民開市（以上十三日） 
以上中孚通訊社電 
國外要聞 
[歐戰與歷史上大戰之比較]  
　　法國無線電社巴黎通信云自歐戰開始以來所有關於人類損失之統計表已陸續公布於世然欲得精准之統計須俟休戰後方能切實調查現美國當道根據協約各國政府所供給之文件已草成統計詳表據參謀總長馬希將軍之調查此次歐戰死亡總數共達七百三十五萬四千人此數僅包括陣亡及受傷斃命者而言兹將各國死亡人數列表如下 
俄國　　　　　一七○○○○○人　德國　一六○○○○○人法國　　　　　一三○五○○○人　奥國　　八○○○○○人英國　　　　　　七○六○○○人　意國　　四六○○○○人土耳其　　　　　二五○○○○人　比利時　一○二○○○人布如利　　　　　一○○○○○人　羅馬尼亞一○○○○○人塞爾維亞及孟國　一○○○○○人　美國　　五○○○○○人　　觀於上表所列死亡之數吾人試回溯以前戰爭之損失藉資比較曩昔戰爭中可驚可駭死亡最多者厥爲日俄戰役雙方受創甚鉅伏屍盈野流血成渠設吾人未覩此次之大戰者將以是役爲有史以來絶無僅有之血戰矣蓋日俄軍隊遼陽一役雙方損失大約相等俄軍死亡約六萬五千至七萬人日軍死亡約四萬二千人質言之俄軍損失約佔百分之二十日軍約佔百分之十四然考古昔戰爭其傷亡之衆殺戮之慘未必有讓於近世例如七年戰爭死亡之數約佔百分之四十二拿破崙戰役損失計爲百分之三十五克里米戰役死亡約佔百分之十五意大利戰爭死亡約佔百分之十普法之役普軍死者一萬七千人傷者九萬六千人臥病者三十八萬人因病而斃於醫院者一萬二千人總計是役雙方損失約佔百分之十四 
　　上述之日俄戰爭爲今次歐戰前損失最鉅之役計失去戰鬭力者約佔百分之二十五是役日軍死者四萬七千二百人傷者四萬七千四百人因傷斃命者一萬一千人臥病者五十五萬五千人其中斃命者二萬八千人此僅就全部戰事而言尙有一役之損失遠過於上述之比例者如巴洛蒂尼（損失百分之三十）奥斯德里（損失百分之二十五）滑鐵廬（損失百分之十五）沙法利（損失百分之十二）諸役是也其他歷史上之大戰爭如巴爾幹慮蒲加吉利亞摩拿斯蒂諸役平均計之死亡約百分之十云 
　　世界大戰經歷之時期紀之如下此次歐戰起自一九一四年八月二日終於一九一八年十一月十一日共歷四載三個月零九日之久實爲近世最長之戰役較之美國南北戰爭歷時四載尙逾三個月之久蓋南北戰爭起自一八六一年四月終於一八六五年四月也克里米之役歷時二載自一八五四年四月十日起至一八五九年三月三十日止意大利戰爭歷時僅二月一八六四年普（普魯士）丹（丹麥）戰爭歷時九月一八六六年普意聯軍進攻奥國歷時僅六星期普法戰爭歷時六月自一八七○年七月十九日起至一八七一年一月二十九日止俄止戰爭歷時十月中日戰爭歷時九月一八九八年美（美國）西（西班牙）戰爭歷時四月南斐州戰爭自一八九九年起至一九○二年止歷時兩載零六月日俄戰爭自一九○四年起至一九○五年止歷時一載零六月一九一二年巴爾幹戰爭歷時僅七星期而已 
　　當歐戰未發生之前事人恒曰未來之戰爭雖慘而爲時必短不知此種流行之意見實有大謬不然者各國軍隊之衝鋒交綏久戰不疲徵調軍隊幾超過最高度以上豈吾人意料所能及哉 
國内要聞 
[北京通信（孤憤）]  
籌邊使官制案吉奉聞之風雲 
　　籌邊使官制案爲政府所提出寥寥六條祗可謂爲規定籌邊使之職權而不可謂之官制前次衆院開會政府委員於説明後要求省略審查即日開二讀三讀會繼續討論已未系議員始主要求代理總理自行出席繼主交付審查前一説曾付表决未能成立後一説爲已未系議員所堅持致釀成毆傷一議員罷免一警衞長並各擬提訴訟之風潮今日（十日）午後續行開會討論此案方未開會之前已未系中尙有人向安福交涉欲提一修正案爲轉圜之地安福如能容納其意見即不堅主審查交涉未了開會已迫已未系除反對最力之分子未經出席外其餘比較的溫和派亦俱到會開議後並無劇烈之辯論修正案亦僅安福系之克希克圖等曾一提出主於第三條後追加一條籌邊使於施行第二條各項事宜時（第二項規定西北之交通林礦墾牧硝鹽商業敎育兵衛各項事宜均爲籌邊使職權以内之事）須與各盟旗盟長札薩克等先行妥商辦理聞此條提出之故初不因借以減輕已未系之反對而因蒙古王公之在京者曾兩致書蒙藏院對於此項官制日爲有妨蒙人固有之權利大滋疑慮克等懼失蒙人心故提出此修正案旋付表决亦併通過已由衆院備文咨達參院參院亦已列入下次之議事日程外間有緣已未系前日之堅持遂疑其今日之淡漠爲與安福系以不再堅主回復二年之中行則例爲交換條件者實則已未系現狀亦實有不能堅持到底之勢矣 
　　吉林之孟恩遠以與聞復辟之嫌疑段祺瑞前任總理曾擬將其免職遭吉林軍人之激烈反抗而止現在適遇張作霖欲偕巡閲使名義實行大東三省之主義内外夾持東海遂不得不下令將孟内調此令下後昨晚吉林官銀號之駐京人員即得吉林不穏之消息今日中國銀行又傳吉林分行已被孟派兵佔據據吉林旅京官商所傳説且謂奉吉兩軍已在伊通縣方面大起衝突綜計兩省兵力奉天約有九萬人吉林約有五萬人似吉林遠遜於奉但奉軍除留駐關内及分屯湘陜等處外衆寡之勢亦僅僅相當且孟早料内調之不免與奉天之藉口出師故即餉械兩項俱有準備其策則以吉林官銀號出面向某國借入一千萬元以半購械以半留充戰爭時之餉需故吉林與某國之關係已頗不淺方内調令將下未下之際某國公使曾有一書送達外交部略謂該國人口財産在奉吉兩省者甚多如有戰事要求相當之保護如有損失並要求相當之賠償故此事不能僅視爲兩省之私關稍一不愼且必釀成重大之外交但孟於北洋系各將　中資望甚老故直隷之曹湖北之王江西之陳江蘇之李山東之張聞張孟交惡卽紛紛致電調停曹並派有代表馳往奉天爲孟疏通感情結果孟終不免内調於此數人而子不無所損則此數人勢必繼起排解使兩省軍隊之衝突不致久延時日並稍減兩省人民顚沛流離之苦亦未始非意計中事也 
[我國拒簽德約後之近訊]  
　　我國拒絶簽字後外人對此態度如何頗耐人尋索據昨晚外交團方面消息謂巴黎五大國之專使連日密議結果已對我專使提出一種勸告措辭頗爲委婉其大意謂中國應以世界眼光爲從違云云我專使仍以須候政府訓令爲辭未爲少動至駐京各公使自見明令之後已紛電報告本國並請示此後對華應取之方針又據西人方面消息我國拒絶簽字英法美諸國俱引爲不安因願從中排解調停關於山東條欵之爭執以彌此憾擬由中日兩國另訂換文傳聞陸專使等之意見若另訂换文須容納我國主張除中日兩國簽字之外並須英美法諸國代表同在換文簽字作將來確實之保證各國及日本尙未允諾云云惟向政府方面探詢謂未接到此項報告至陸專使昨來一電乃係報告法國國會全體一致通過和約法政府已正式批准英國日内亦可批准依照約章五大國中有三國批准和約即發生效力電中並未述及三國調停山東條欵之説 
　　北京學生聯合會昨日發出三電力拒補簽德約電文如次（其一）上海全國學生聯合會曁各省學生聯合會各報館各團體公鑒近聞政府電巴黎專使如得交還青島保證即追加簽字似此辦法與無條件何異政府本無定算遷改靡常望國民仍堅持不簽字决心並電政府力爭北京中等以上學校學生聯合會叩灰（二）巴黎中國公使館轉陸王顧魏專使鑒拒絶簽約輿論翕然近聞政府訓電迫加簽字實違國民公意務望堅持到底國家幸甚北京中等以上學校學生聯合會叩灰（三）巴黎華法敎育會轉留法學生全體公鑒專使拒絶簽字洵足代表眞正民意乃聞政府近電專使追加簽字用意殊不可解望探確見覆並希隨時監督專使以竟全功北京中等以上學校學生聯合會叩灰 
[新内閣仍無産出希望]  
　　龔氏暫登揆席十天之期旣過九日之限未滿欲幹不能求去不得自陷於苦境態度頗爲消極另提周田之説近又無形擱淺連日外問所傳内閣之種種消息多係揣測之詞昨據政界中人謂九日爲龔兼代二次延期滿限之期是日龔曾入府謁見東海一方面聲明滿限願即卸職一方面促問提人問題東海除請其再行延期維持些日外並有余亦不願再當艱鉅務請稍候余當與汝同去之語聞是日段芝泉亦入府仍表示贊助周内閣已未方面連日會議頗願設法與安福婉商提携通過周内閣但安福方面則執定不要周樹模已成相持不下之局至李盛鐸王揖唐日前所發之通電原冀各省督軍必有相應者不意遲至昨日止除陳光遠外並無一處回電而陳電又有不滿該派之詞此外則張樹元沈銘昌亦有一電略謂外交緊急非從速組閣政府無人主持前途殊多危險云云蓋純爲該省困難情形而發與李唐去電毫無關係因之該派極感失望惟亦絶對不肯讓步連日對東海仍施用種種恫嚇手段擬有電稿長七百餘字主張一切依法解决解散新國會恢復舊國會牽涉總統問題意謂倘必欲提周組閣則此電卽行拍發而同時暗示須由朱深組閣東海對此態度亦殊强硬曾謂按照約法提出内閣總理之權是否屬之總統抑係屬諸國會云云説者謂依現在形勢新内閣似無産生之期龔心湛雖欲擺脱恐一時不可得也 
[朱啓鈐謝絶參與和議]  
　　南北和議停止以來國人之望和平者一面打電催促一面希望朱唐再出而維持和局乃江汪南下與唐交涉不得要領北京政府仍日促朱啓鈐來京朱氏屢辭而政府屢促近又派吳鼎昌赴津勤駕吳氏抵津後已於前夕會見朱氏而朱氏態度仍然消極并謂日内將再往北戴河小住避暑以遠紛擾昨日朱氏且電致龔内閣謂無論如何不能再負議和之任請此後不必再以電來其措詞非常决絶據政界中人云和議能否再開另爲一問題惟朱啓鈐三字已絶對與和議脱離關係不能復相連續兹將朱氏朱電録下北京國務院龔總理鑒弟不能擔任和會之事前電業已詳陳兹復奉函電賜詢一切無任惶悚查前次唐少川提出八條在正式會議席上經弟一再請其從長考量繼續商議少川均表示不能讓步語意堅决並聲明辭職即席取消總代表資格無可磋商有記事録可證是會議停頓弟等不任其咎隨卽奉准辭職北旋以後經過情形已非弟所願聞汪江兩君前往亦未晤面現在時局變幻内外囂然社會之是非靡定南北之黨見紛紜政府若尙認爲可以進行應請另派總代表繼續尤勿頒賜詢及弟也再弟現從事商業謝絶政聞各方函電均未拆閲嗣後尊處若再下詢恕不奉復務希諒察朱啓鈐蒸　當局對朱氏旣已無望欲另求替人意中唯有一錢能訓氏聞業向南方提出要求同意南方似亦可以同意惟聞錢氏不願再入政界又鑒於朱氏在滬爲難情形每有戒心第目下此席舍錢莫屬政界中人皆信東海終能勸誘錢氏挽其出山云 
[籌邊使官制與安福派]  
　　西北邊防使官制案政府送達新衆院安福已未兩派因此引起大鬨乃安福一面消弭風潮一面進行開會前日竟以單純之安福議員於五分鐘内完全通過即晚並咨請新參院同意參院爲趕速通過起見遂發通知訂於十二日開會討論此案查十二日爲三造共和之紀念政府各機關均放假休息獨參院對於此案迫不及待紀念日亦開會議説者謂安福議員已只知有徐樹錚矣聞已未系昨曾發出通電聲明十日並未出席原電如次　京津滬漢各報館轉各機關各團體公鑒西北籌邊使官制案五日本部同人積極反對情形已於歌日電陳計已達覽本日衆院議程又首列此案本部在院本爲少數安福主張蠻横辯論批駁皆裦耳不聞一意以表决之形式通過本部同人因其不可理喻除消極反對别無他法特公推數人入場監視外全體均不出席特聞已未俱樂部全體議員公叩 
　　籌邊使官制案通過後徐樹錚以蒙邊界連數省區域遼闊部落繁多統籌全局必須先召沿邊各省區及内外蒙代表來京開一邊防會議聞已分電各處限月内一律到齊至前擬設立之籌邊銀行以色彩過於顯露已改爲邊業銀行一切章程并經徐樹錚自行擬定 
[吉林更迭督軍之風雲]  
　　吉林因易督問題軍界有動摇之象昨聞政府分電東省一面不許郭宗熙辭職一面催促鮑貴卿就任對於孟恩遠則頗加慰藉去電略謂主座倚重方殷調京後擬另任要職務希飭令部下勿滋誤會俾安大局得我公一言必能消弭巨患於無形交代後請即命駕來京是所至禱云云又某方面接孟青日所發私電則稱督印已交俟交代清楚即行尅日赴京吉省軍官夙明大義當能服從中央命令不至發生枝節問題據政府中人謂孟恩遠極願來京唯爲高士儐等所阻而其他軍官確未隨聲除和且有表示反對者故未必釀成大變又據外人消息謂吉林軍隊傳有動摇之説因之人心洶洶儼若大禍將至農工商各界代表開協議會於省會僉謂陸軍獨立則吉林省人民所受影響甚大此種計劃宜有以勸其中止此議表决後即通告於陸軍方面並開始爲反對獨立之行動又省長以下各官吏多持反對故高士儐等計畫能否實行尙屬毫無把握至張作霖之態度大有可以注意之價值張氏對於吉林軍界之動摇目爲出於一部軍人對於將來位置心抱不安所致儼若無足生輕對於吉林軍隊已令奉軍爲十分之防備如彼等出於反抗則奉黑兩軍當爲夾攻張氏昨並電交通部請飭漢口鄭州兩處即行豫備專車以便將奉軍即日運回奉天厚集兵力據在京奉省人云孟督恐受牽掣一時不能來京而鮑督亦一時不能赴吉到任聞東海頗關心及此除請趙次珊增子固擔任調處外日内擬派張錫鑾氏赴奉吉一行云 
　　又據奉訊吉督孟恩遠明令調京後經左右所慫恿竟用反對田中玉之故智於前日（八號）早在長春宣布獨立吉林省城亦調有重兵將中交兩行永衡官銀號電報電話各局曁一切重要機關各派兵一連嚴行把守銀行門上均貼有封條商民異常恐慌各城門亦有軍隊把守來往行人盤查甚嚴長春各銀行號亦均封閉富户大商多遷徙避難奉督張作霖得此消息已連開軍事會議準備對付聞張作霖之意如孟氏帖然交卸將來政府或將孟任爲特别區域都統卽令其將所部悉數携去否則卽一律撥歸西北籌邊使節制絶不允殘留吉省以免妨碍軍權統一至新任黑督之孫烈臣日前已遄回奉天現正與張接洽赴任事宜孫以黑省地處邊陲防務重要要求張氏准其撥兵一旅隨帶前往更求允將舊部二十七師中撥選衛隊兩連以資扈從所有二十七師並總司令部事宜亦已收束就緒卽將交卸二三日仍須返京與政府接洽一次然後回奉赴黑接任並聞張氏以黑省事務繁多非添設帮辦軍務不足以資辅助現已保薦吳興權師長帮辦黑省軍務兼邊防總司令云 
[軍事消息]  
　　陳毅密電政府稱烏梁海喀什喀一帶前因俄黨軍隊侵擾各旗初由嚴使帶隊前往繼因土人被虐不堪經外蒙官府派員帶蒙兵前往會同政府軍隊堵擊保護海人未入烏境近以俄黨猖獗中蒙各隊力不能支退守南山與嚴使隔絶音問烏梁海總管巴達巴亦被带退出該旗前赴外蒙求援外蒙官府即將前派帶隊赴烏失敗之貝子革職另派他員率隊前往陳使亦調高團所部往助深恐緩不濟急由外蒙官府先發給槍械令巴總管轉給烏梁海土人抵禦俄黨日前俄黨復分股踰山侵入攻擾各旗海人以被虐已久衆心憤激聞俄黨復來均齊心堵擊迭次傷斃俄黨甚夥且中蒙援軍亦陸續開到俄黨不支業均竄回俄境嚴使亦回駐烏城巴總管已回該旗地方漸告肅清惟深恐俄黨復來騷擾以圖報復用特電請擬由駐庫高團所部再抽調一營前赴烏梁海協防可否之處乞示遵行 
　　楊增新電稱邊防吃緊俄亂未已槍械子彈實不敷分布請添撥步槍千五百枝帶彈百萬馬槍千枝帶彈五十萬俾免國防疏虞 
　　張廣建電稱前令肅州總兵張永桂撥隊駐防毛目頭批兩營業已出發并令就地募步兵數營塡防肅州兹接張永桂報告添募步兵業已先招足兩營於七月一日檢騐成軍除飭認眞訓練外謹聞 
　　張作霖電稱内外蒙交界一帶匪氛日甚防務吃緊除遵照中央計劃由奉撥隊擔任各路防務外所有索倫山前後各旗形勢緊要請由邊防軍内撥隊前往防堵以免疏虞 
　　陳樹藩電稱駐防嵐皐二連排長戴鳳臣馬青雲等受人煽惑率衆譁變當場戕害連長排長王守先等三員已飭張旅飭部搜拿現在該逆脅衆二百餘竄匿嵐屬山中自稱靖國軍營長非嚴緝無以儆效尤除飭嚴搜重辦外謹陳 
　　豫督趙倜電稱據常翼長電稱所部馬隊管帶李象山連日在虞城郾城固始等處搜剿股匪悍首金三等率衆船踞候莊劉莊一再抗拒經所部奮力四攻追擊連日共斃匪一百數十名擒獲匪首金三等數名訊供法辦等語查該管帶當暑炎正盛之際奮力剿匪功不可没應請從優給奬 
[京華短簡]  
　　公府消息東海現定十四日在懷仁堂召集特别大會議案計分三項（一）對外應持之方針（二）國内和議之進行（三）組閣人物之選定預定列席者爲全體國務員新兩院正副議長參謀總長蒙藏院正副總裁參戰督辦西北籌邊使以及高等軍事外交顧問曁各省區駐京辦事代表 
　　據外人方面消息蒙古問題尙不如外間所傳之緊急蓋外蒙王公大都矢忠民國决無意外舉動外間所傳消息實因軍閥派恐和會簽字參戰軍當然不能存在故意鋪張其事俾可出兵蒙邊以爲將來保存該軍地步至外蒙所以稍有不靖者實緣俄國布爾脱族現入過激派與日本軍閣派暗中所派之人聯絡以擾亂蒙邊之故又謝米諾夫有無擾蒙之計固不得知然即使有之鄂政府與俄民必不贊成其勢力亦必薄弱也 
　　據中美通訊社消息關税餘欵已由公使團於上星期交付於政府取用惟政府財政極困近來應付俄國之賠欵每月約五萬鎊已有兩月未付俄國財政亦窘頻頻催付政府聲言前謝米諾夫在西比利亞擾亂華人財産損失六百六十萬盧布之巨此次扣留應付賠欵蓋爲作抵之計俄國政府覆云西比利亞華人之財産損失究有若干必須俄政府派員調查確實後方可認賠即如一九一一年中國革命之役外人損失財産之調查中政府延至一九一四年方准支付就中國之前例言似無强俄國即行履行賠償之理由現俄政府已將應賠與中國之欵存入哈爾濱之俄國銀行俟調查確實後可即行交付云云政府如何回答現尙未悉 
　　昨日黑龍江電稱據滿站商會報告本月四五六等日謝米諾夫又在大烏里車站搜去華商欵項二千數百萬盧布盡被强奪現尙陸續繙搜查該處華商十餘家均係烏站殷實商家運往鄂木斯克等處售貨之欵並無不法行爲而謝軍竟硬行截奪並扣留商人似此蠻横行爲應請迅與俄使嚴重交涉云 
　　十二日原爲二次恢復共和之紀念政府以三日已經舉行本屬一事故擬呈請取消此紀念日昨日國務院秘書廳已通函各機關十二日仍照常辦公國務例會亦照常舉行 
[吉林通訊]  
　　吉省當道因維持錢法停止期市以免奸商紊亂市面驟聞似屬有理然從實際觀察之殊爲不然蓋吉林信託期市僅小洋與羗帖兩項實無操縱金融之實力羗帖一項已屬無足重輕期市上幾於無人過問而小洋一項期市所講者均係不出區域之永衡票縱使漲價至二十吊若當道能使現洋金票中交票不加貼水與永衡票價格齊一以現在各紙幣之價格衡之不但不爲貴而錢法尙不大壞否則現洋金票中交等之貼水愈加愈主永衡票信用愈趨愈低勢必物價愈貴社會小民必愈增恐慌遺害更不堪設想總之錢盤之漲落係自然之趨勢而維持之方端恃實力設無實力期市雖能停止現市决不能停而中交金票現洋之貼水均 * 
歸現市所購需過於供能禁其不提高貼水乎在期市未停以前永衡大洋票尙在三十六七吊以内現洋利在二十吊以内而旣停以後大洋票反漲至四十五吊有奇現洋利竟超過二十吊以外又中交金票之貼水由一元四五漲至二元有奇今日中交及現洋利雖稍見低落而大洋票尙在四十吊以外此外金票低落則以别種原因非停市之效果總以上諸項觀之足證停止期市對於維持錢法毫無效力可言况眞能操縱期市者實在長春長春租界之期市旣不能停徒停止吉林之期市曾無濟於事故聞期市現又復開云 
　　省議會正副議長及議員等鑒於財政紊亂已達極端而吉林永衡官銀錢號實握一省財政之樞紐自創設以來歷年旣久積弊滋深不得不急謀整頓之方以圖補救經公議整頓辦法數項（一）禁止官廳借墊欵項（二）取銷分號（三）禁止接濟各支號（四）裁汰冗員（五）實行號章（六）設監查委員會 
　　吉省敎育廳爲推廣敎育起見特舉辦長春城區義務敎育設立事務所仿照吉林模範區辦法先由調查入手凡年在六齡至十六齡这見童均在調查之例一俟調查完竣即日定期招集開學其一切經費先在省中借墊一俟縣中籌有的欵再行逐漸提回按東省人民智識固閉皆以敎育不發達之故而某國人租界所在之處卽有彼等之學校尸祝代庖使人可慨此事若能　實舉行亦國家前途之福也 
[黔滇之愛國運動貴州之國民大會]  
　　貴州各界因青島問題失敗特發起國民大會以爲外交後盾業於前月一日在公園光復樓前開會到會者極爲踴躍會場内遍貼庽意畫及對聯午正十二時振鈴開會由主席何敬之君報告開會大意云此次青島問題在巴黎和會交涉失敗一由日人不顧公理一由政府無能現在各省均已發起國民大會一致力爭吾人亦應亟籌對付方法繼由張步先君陳述青島交涉失敗事實次由張伯修君演説略云吾國近年外交失敗國人未嘗不羣起圖救大聲 
 
 

Page 7

 
 
疾呼然忽焉即已沉寂此所以終歸失敗也今日國民開會熱度已達極點實爲空前未有之盛况吾民救亡之責義不容辭無如代表眞正民意之國會横被解散吾人不得已而開國民大會代爲呼訴救國之目的一日不達到團體一日不解散人之愛國誰不如我深願大家努力做去又由胡雲皺君演説日人謀我之歷史希望國民堅持永久勿忘今日之激刺又由郭子華君演説略云國不可無民民亦不能離國今日吾國現象譬如盜已入室而主人猶在夢中危險殊甚吾人今日開國人大會即所以喚醒同胞深望大家注意又由凌惕庵君演説略謂吾國今日强國要素無一可恃今惟以民氣爲戰爭利器庶可免將來精神上之痛苦又由趙毓松君演説略云吾國外交失敗由來已久而日人謀我尤急昔旣經營東三省今又佔我青島不守退還之宣言益以二十一條之嚴酷條件辱我甚矣猶幸我專使尙未簽字不然中國其危矣夫青島爲山東要隘山東乃南北咽喉青島一失山東斷不能保山東不保則中國不亡何待故欲保全中國非先爭回青島不可云云又由劉伯俊君演説謂國内非有人賣國則吾國一切利權不致斷送今日國民大會旣全國一致以國民的外交伸正義於天下可爲赴歐專使交涉之後援次又由鄭廷章君（農校學生）演説吾人開會原爲伸張公理爭還青島第須有始有終方能有濟回憶四年救國儲金大會國民何等熱心今日更不可無此精神王永昌君（師範學生）演説云山東爲我國聖地無論地理上文化上均有極大關係吾人誠宜誓死力爭顧南北和議忽又停頓内訌不已將何以對外吾人於此應要南北當道勿因循誤國徐心田君演説大意亦在激勵國民演説至此暫時停止由主席將擬致巴黎和會及北政府各省電稿請張步先君宣讀一面推舉代表多人赴督軍省長公署請求代爲主張嗣又由龍沛生（南明中學生）君演説對付日本方法莫妙於抵制日貨前年曾提倡一次然究未能堅持到底此後願國人竭力振興國貨杜塞漏巵庶幾國恥可雪云云演説至此時間已久遂摇鈴散會是日各界到會者大都手執白旗大書種種字樣閉會後復列隊游行至省長署始散吾黔民氣之盛於此可見矣 
[雲南之學生愛國會]  
　　雲南自接到青島失敗消息後一般人士異常憤恨已由各公團屢次分電北京及巴黎專使處力爭並於十日前就滇省南城外公園内開公民大會羣謀抵制到會者約達五六萬人實爲從來未有之盛舉近日省立中學校聯合中學校法政工業農業各學校成德中學校省立師範昆明縣師範獸醫各學校又復組織一學生愛國會總會設於省立中學校分會設於各學校專以提倡國貨保持主權爲宗旨已於前星期日開成立大會至於滇省商界素來銷售日貨極多近亦激於愛國凡稍有資本者均多於店前粘貼停售日貨力爭青島字樣又有新開雜貨店名張福泰者乘此時機私購大宗日貨爲滇人探知即有多數公民前往該店質問至近二三日來省誠最熱閙之三牌坊一帶忽聚集數百人在彼攔阻街道凡遇頭戴草帽眼掛金鏡及手持洋傘者不問是否日貨均多被取下打壞優攘數日軍署恐釀成他項枝節乃於昨日派軍隊出而解散更有無賴乘此喧閙之際有街搶物被捕由警廳處以槍斃之刑現在各學校學生及救國團諸君以當街毁物聚衆滋擾均非學生舉動昨已遍貼傳單勸人以文明抵制並派人查訪如再有上項不規則行爲即行扭送警署懲辦此數日來之情形也 
[紀廣東國民大會之預備會]  
　　日昨廣東外交後援會因外交緊急召集廣東各團體開國民大會預備會到會各團代表凡數百人是日公民團並因聯集各團體赴軍政府第七次請願任伍廷芳爲省長同蒞該會擬定是日會議秩序六項（一）主席宣佈開會理由（二）衆會員歡迎滬上國民大會代表植君乃瑾（三）請植君宣佈上海大會情形（四）討論國民大會進行辦法及决定開會日期（五）茶會（六）各社團公民聯赴軍政府請願一時開會推宋以梅主席先宣佈開會理由以歐洲和會簽字問題關係國家存亡現上海國民大會派植君來粤决議組織續開廣東國民大會以求一致挽救特開此預備會討論進行方針植君今已到會請衆起立表示歡迎云云各皆起立旋由植君先道謝歡迎盛意繼言曰鄙人此次自上海歸來承國民大會幹事部委託到粤組織開國民大會昨已向各界聯絡已得贊同今日諸君踴躍來會先開一預備會籌商進行事宜鄙人以上海國民大會幹事名義得列席其間非常欣幸竊維國家危急國民應合力起而挽救否則徒倚政府國民祗作壁上觀國事甯復堪問從前我國外交俱操於少數武人官僚之手故一遇問題發生政府嚴守秘密不曰外交應宜愼重即曰中央自有權衡不准國民干預而國民自以爲無能力干預亦即放棄不問數年以來外交失敗喪失主權而中日間所訂一切非法條約又皆出於最少數人之手坐是之故至今愈趨愈下乃有歐會和約我國外交失敗之耗傳來然國民對於此次外交頗能覺悟不似從前民氣之銷沉大爲可喜（中述上海情形略）今廣州國民大會各界早有此志不過因格於情勢今始預備開會初非受人運動可斷然也吾人愛國不分先後總要能切實做去國家始有利賴此次上海各界對於外交問題以爲北京政府已罷免曹章陸職第一步目的已達以後重大之事須轉換别種手段始能達其重大目的故各界仍積極進行在學界方面如學生組織演講團也組織半夜學校以敎工人也印刷傳單以散佈也儲蓄金錢以振興工業也組織負販團以推廣國貨也皆現在學界進行之事實商界方面堅持不用日鈔日貨不裝日船數月以來始終如一今且有組織平民商會以提倡商權將來救國成績當不亞於各界至工界方面日與學生接近要求學生盡義務實施平民敎育最可喜者從前當鼎革之際上海有事發生流氓痞棍皆有竊騙搶刦行爲此次對外問題發生不惟無竊騙搶刦之事且與學商工各界聯絡盡力維持秩序大陸西報甚稱許之吾人果能將此輩施以最淺近之敎育一旦國家有事正可利用民氣以爲外交後盾鄙人想上海人已具有此愛國心他省人民亦何莫不然况貴省地臨南海交通利便人民知識早稱發達愛國事業豈後於人今兹開預備大會吾人正宜依上海進行辦法將重大事業設法做去無負今日籌備會之本旨故鄙人與各團體諸君研究所得者約有三項第一件速電我國專使堅持不簽字第二件廢除中日間一切不平等之條約第三件懲辦締結密約負責任之人然欲將此三事做到大抵不出滬上國民大會所主持各界積極進行之辦法亦即鄙人以上所述之情形也今日閲報陸專使來電報告决不簽字則第一件已達目的今欲將第二件做到非各省速開國民大會協力進行不可至欲達第三件目的一般人觀察以爲非武力不可但依鄙人所見殊不謂然試觀北京學界處積威之下尙能迫政府罷黜曹章陸是則以公理戰勝强權之證苟我國民人人具有自覺心合力做去不患不達目的諸君老成謀國素所欽佩請將三大事件詳細討論云云植君演説畢衆鼓掌復由謝英伯起言國民大會爲民氣之表示非急開不可擬照前次開會辦法速辦衆以爲然旋由主席提出定期十號舉行並舉謝英伯何劍吳兩君爲正副幹事長曾景星盧伯寅李樸生張啓榮及梁英女士等二十人爲幹事擔任籌備植君復再演説抵制日貨爲今日急務並述滬上各界所組織十人團及救國負阪團等内容希望兩粤人民依此組織以期全國一致演畢鄒議員海濱復起演説詳論抵制之實用不特可以救國且可以保障世界和平後復申論民氣可用本日於歡迎植君外應再聯合各代表赴軍政府爲第七次之請願云云衆大鼓掌演畢汪議員書城演説歐約現經各使報告决不簽字當籌所以善後之法應以取銷各種密約爲主衆以爲然旋開茶會約三時各團代表數百人乃冒雨聯赴軍政府并定期開幹事籌備會辦理大會各事而散 
[程潛案之近訊]  
　　程潛事件議論紛紛李烈鈞對於此事亦有意見發表兹録其電文如下　廣州軍政府各總裁各部長參衆兩院莫督軍雲南唐總裁南甯陸總裁譚督軍貴陽劉督軍成都熊督軍楊省長永州譚督軍郴州趙總司令韶州李督辦漳州陳省長汕頭方會辦抄送廣州吕督辦鈞鑒自停戰言和北方即派員四出以利誘單獨媾和爲事南方固衆志成城然鑒於民生凋敝國計日蹙促成和局計固亦樂於緩和感情待彼醒悟於是因北方之分投不同南方隨機應付不免惹起聯徐聯段之疑議究之聯徐聯段勿論是否應付得宜均已失嚴格之論據故吾人應付之分際要自宜審前者北方亦有人來粤説鈞與某氏聯絡共商大局其意甚希望南方將領先和會而承認總統當以軍府總括全局和戰自有通籌詎可歧途應付婉辭拒絶胸懷坦然日前湘南緝獲陸某一案殆卽前以説鈞者轉説頌公顧來説者爲一事承認與否又爲一事莫須有三字何以服頌公現頌公去職以趙宋諸君之嚴正繼統其軍自屬湘南之幸特念頌公百戰功高偶以他方之擀煽遽蒙不潔竊鈎竊國慨嘆何極區區之愚非爲一人爭得失實爲全局衡輕重倘同人因懲於此益致審於應付之分際則頌公之不幸又未嘗非全局之幸也李烈鈞魚印 
　　程潛通敵案前政務會務之總裁會議已議决暫行革職聽候查辦兹聞經參謀總長李烈鈞之轉圜已將此事取消其所根據之理由大約視程潛此種行動亦不過竊鈎之類耳竊鈎者誅是爲不平之獄然則程氏可速來粤自白矣 
　　程潛二次通電云廣州軍政府各總裁各部長參衆兩院莫督軍雲南唐總裁南甯陸總裁譚督軍李省長上海孫總裁唐總代表貴陽劉督軍成都熊督軍楊省長韶州李督辦漳州陳省長汕頭方會辦黄岡吕督辦西南各省各總司令各師旅長各省議會各報館均鑒自上月十一日陸鴻逵在永興馬田墟被馬軍拘留二十七日馬軍揭出傳單一紙内含種種煽惑湘軍之語并附北方來函三件電稿一件二十八日湘軍師長趙恒惕等由馬行營發出通電與潛脱離關係濳得電即覆電令其維持秩序離去郴縣所有關於陸案始末業經電呈軍府在案潛兩年以來外摧强敵内撫饑軍每念孤危未知死所一旦得超然遠引保其餘生未始非私中之幸惟彼旣以陸事爲口實不敢不粗爲陳説以干清聽查此次發布之書信三封一曾毓雋一薛大可一黄敦懌電稿一紙内署有朱澤黄王正雅等名銜即一般所據爲潛之罪狀而誣爲單獨媾和者曾毓雋與潛素昧生平朱黄與潛行動分歧已非一日若薛大可黄敦懌在政治上乃毫無關係之人單獨媾和問題何等重大即使彼等欲媒介其間亦何足以博兩方之信任且即據其來書亦大半游説之辭尤足以證明潛之毫無關係况近來單獨媾和者不但成效未睹亦已反對朋興覆轍在前潛又何甘自蹈且馬軍搜獲函件均係由北方帶來潛未有絲毫筆跡倘使北庭有意離間得三數不關重要之人如陸鴻逵者各携函件分投西南郡帥而我西南一如所以待潛者待之則是北庭不折一兵而使西南大局一朝瓦解豈非至危之事耶總之此中顯係奸人合謀搆陷借題嫁害以成其私變雖起於一朝而所由來者漸吾湘軍人遂墮其術前途危險寗復可言又以往事證之濳於媾和則主張恢復國會爲惟一條件於湘省會之改選則數次力爭卒達保存之目的電文具在可以覆按誠欲單獨媾和又何必以此取忌於北庭其誣衊傾陷不辨自明惟潛此次去職負疚良多實有不在此而在彼者長岳旣下不能直擣武漢師徒撓敗護法基礎幾致動摇潛之罪也長岳再陷淪爲敵土人民失所流離豕蛇載道肆虐村市爲墟潛之罪也郴桂一隅輸欵輸米百數十萬不能償還失信於民潛之罪也從軍之士兵出死入生寒不得衣飢不得食欠餉積累三百餘萬給發無期潛之罪也死亡將士負傷士卒旣不能隆其撫卹以慰幽魂復不能優其給養以勵袍澤潛之罪也今不此之責而以莫須有之事加潛潛復何詞潛奔走國事亦旣十有餘年對於國家俯仰無愧惟負性愚戇與時多忤自維德不足以御衆誠不足以感物智不足以知機才不足以制變與民增累負疚在躬清夜自思豈勝漸悚今幸脱離關係自當屏跡窮山不問世事他日疆場有故尙有効力於國家之一日也臨電無任神馳程潛叩光 
[山東茌平警佐蹂躪女校]  
　　吾國敎育正在萌芽時代方且長養培植之不暇烏可再遭蹂躪山東茌平警佐陳忠啓身爲官吏有維持地方之責乃竟將該縣第一女子國民學校敎員漫駡語涉輕佻敎員王淑采來省呈控刻經派員查實已將該警佐資格取銷知事並受申斥兹將省署通令録下 
　　案據茌平縣第一女子國民學校敎員王淑采呈稱爲警佐恃强逞惡攪擾女校污辱敎員懇恩調查究辦以懲奸惡而維學務事竊以淑采於民國七年應茌平勸學所聘請充任城内第一女子國民學校敎員年餘以來稍稍著有成績方期竭力整頓擴充學生名額詎料本年四月二十九日午後警佐陳啓忠潛入校内進門即突入女厠便溺經夫役向前攔阻伊竟口出惡言隨駡隨走闖入講堂斯時當十二點鐘後學生均已下班淑采正在指點習課之際見伊闖入講堂即向前質問伊係何人來此何爲伊口稱警官陳老爺來此參觀窮極醜態穢語令人不堪復挨至各學生位次任意擾亂淑采正色拒絶請其速行退出伊竟口出惡言謂汝等學校不配吾參觀吾爲參神而來（按址係借用雙忠祠旁院）汝是何等臭女人敢拒絶陳老爺正在理論之際伊友人將伊扯去伊隨走隨駡行至校外猶百般辱駡聞者莫不掩耳各學生恐遭二次擾亂至下午遂各散歸本家至今尚皆畏懼不敢入校淑采當即據實呈請縣長查辦復呈經勸學所轉呈縣長查辦該警佐自知無禮太甚央人處説情願備酒陪禮有勸學所長蔣玉泉勸學員王鳳祥等可證惟該警佐之舉動已觸學界公憤無一人肯爲處説者查學校慣例外人參觀必先通知本校得其許可始得入内該警佐於學生下班時間潛入本校其意豈可參觀進門先入女厠其意更屬叵測闖入講堂任意攪擾敎員學生均受凌辱詈駡無禮更爲已極乃淑采在縣據實呈請查辦迄今尙未予以何等處分該警佐近更意氣揚揚對於本校横加蜚語任意污衊各學生心懷疑懼至今皆不敢到校上課若不將該警佐澈查則本校必從此解散爲此伏乞鈞憲立將該警佐撤差嚴加懲辦以儆奸邪而維學務實爲公德兩便等情當經批示並令行東臨道尹澈查具覆以憑核奪在案兹據該道尹呈覆遵即令委科員丁世封前往該縣按照所控各節確切查明詳細聲復以憑核奪去後兹據該員呈稱案奉鈞署委任令遵即前往該縣親到勸學所及各學校按照各節詳細調查與該敎員所控無異委員復到該校面見夫役查問當日情形據云是日學生下班適值有事出門回校後見女敎員神色倉皇異常憤怒問之女僕報稱該敎員下堂後瞥見一人自女厠出形容難堪當即質問汝係何人何以不先通知逕自入校即欲參觀本校亦須準備敬禮孰意其人正言不入反用手指點該敎員聲稱汝等學校不配參觀吾爲參神而來汝何得妄行拒絶口角中言語頗涉輕佻經其同行伙伴再四勸阻携之而去該校與孔廟接近爲警備隊第三隊駐防所再問之門崗始識爲陳警佐及隨行伙伴二人云云該敎員以女校不堪攪擾即行呈明該縣知事并由勸學所據實轉呈在案該警佐初尙不以爲意及聞女敎員各方呈控始行央人處説向勸學所長聲明情願備酒陪禮惟因其到處肆口謾駡惹起一班學界人憤恨不平據委員所見異口同聲僉謂該警佐具有維持地面責任似此行動殊屬不成事體况女校成立招生不易一經摇動前途實多障磚謹將查得情形據實呈覆恭請鑒核等情前來查該員所查情形與該校長所控無異警佐身爲官吏有維持地方之責乃故向女校滋擾殊屬不知自重有玷官箴據查該警佐頗涉輕佻亦復不能稱職請鈞署俯賜撤換以維警政而肅校規伏乞鑒核施行等情據此查茌平縣警佐陳忠啓攪擾女校情形旣據查明原控屬實殊屬有玷官箴應即撤差並將該警佐資格取消永不叙用該縣知事近在同城不聞不問亦屬失於覺察應一併嚴加申飭除指令東臨道尹轉飭遵照曁遴委秦道平前往接充警佐令行茌平縣知事遵照外並分令各屬一體知照 
[皖省懷寧之水患]  
　　皖省懷甯縣西路七里亭馬産地濱湖河歷被水淹上年有黄紳書霖組織利民公司就該處建築圩堤開墾以冀歷被水淹無用之窪地一旦成熟即可大獲其利詎知該處河道上通潛太各縣及石門湖等處爲山洪發洩之所每至春潮泛漲江流湧入該地即成一片汪洋絶非砂土之堤所能抵禦者且此河道往來商舟絡繹不絶苟被塡塞不但梗阻舟楫交通而山洪湖水無處發洩石門湖一帶田地勢必俱入水底爲害於民實非淺鮮乃該公司自築堤以來侵佔民間田地鄉民亦無可如何近因山洪陡發大雨連綿竟將該公司所築之西堤衝潰已變成澤國所有附近一帶田地均被淹没毁傷屋宇人畜無算現聞該處農民已具呈禀控呈請迅予取銷該公司以救災黎矣 
[杭州快信]  
　　嘉善商會農會自治公所等團體電稱本邑地勢低窪疊遭大雨田禾盡淹災象已成華亭塘浚河堵壩瀉水更緩鄉民惶急萬狀乞電飭工程主任迅即開壩並派委履勘不勝待命 
　　省公署連日迭接各縣知事及各地人民電報水患已飛令錢塘會稽金華各道尹迅派妥員馳往各縣查勘分别重輕呈候核奪 
　　湖墅米市近因蘇蕪等處來源稀少全恃入鄉採購農户餘糧以資接濟致市價漸漲城内每石起米售洋五元六角湖墅每石五元四角 
　　嘉湖鎭守使王桂林鎭海砲臺總司令張伯岐日前因公晋省今晨共爲已故童師長開會追悼定明日分回防次　今日下午軍界在西湖忠烈祠爲童開追悼大會文武當道曁各界要人均往致祭非常熱閙 
　　哈同夫婦建别墅於西子湖畔（尙未落成）日前來杭避暑寓葛蔭山莊聞該氏對於興修岳陵允慨助萬金浙江印花分處長畢奎現已遵照部電收集税欵三萬金呈解應用聞官産清理處昨亦有專欵匯京 
[南京快信]  
　　蘇滬總商會電齊省長嚴厲禁米出口免斷蘇省民食李督昨電北政府請持平解决奉吉爭潮免激成重大變端 
　　于寳軒赴滬係啣錢幹臣密命與唐少川接洽 
　　各界聯合會擬十五日開成立會聞當局有禁阻説　　南京學生聯會以北京政府通電認抵制日貨爲排外舉動昨分電各省痛駁 
　　邳縣匪勢又熾李督電張文生鎭守使陳調元旅長協力痛剿以靖地方 
　　全國烟酒事務署前令各省局長預備烟酒税獨立籌設徵收機關蘇省擬設蘇城鎭江靖江等四處前日事務署來電以開辦多困難緩設 
　　實業廳籌設商品陳列所各屬商會均復電贊成刻已積極進行 
　　下關南京飯店規模宏大工程行將告竣兹聞因附有日商股本恐營業失敗現已停止進行 
　　浦口商埠局提調兼軍署參議朱振儀前奉派赴奉公幹兹已於昨日回寗消差 
　　軍民兩長前委任用道尹田寳榮楊宗漢查辦警廳長王桂林控案現已疏解了事昨日銷差 
　　第六師旅長張中和昨呈李督續假二十日 
　　敎育部參事湯中昨由寗乘通車赴杭 
地方通信 
[松江巡記與巡官衝突]  
　　江湖馬戲日前至亭林鎭大寺場演劇鑼鼓喧　妨害場鄰縣立第五高等小學之上課該校職員請該鎭沈巡官飭警往驅詎各長警每日收受馬戲班規費兩元不肯遵命門警田某因與沈巡官挺撞沈命巡記張執中將該門警懸牌開除張拒不遵辦外問各長警亦附和之聲言全體辭差沈憤極立命搬出行李向縣警所辭職旋經該鎭各紳極力勸慰始允回局任事 
[聯合會二次開會]  
　　各界聯合會會長繆其清於十二號午後一時召集各界代表假公共體育場開第二次代表會推沈玉璇姜粟香沈受伯周子庚周鶴雲等五人爲起草昌限於兩日内草就會章交議並議定設平時通訊處於同盛正蓆棧如逢聞會則假公共體育場 
[南滙函請總董監算交代]  
　　齊省長以南滙杜知事屢被紳士呈控調署江陰省議員朱祥紱陸以鈞等因該知事交卸在即尙未將南邑兩年徵收盈餘撥還地方已函請公欵公産經理處總董秦始基照章監算該知事交代賬目以重公欵 
[奉賢開辦暑期講習會]  
　　奉賢縣勸學所定於暑假期内假第二高小開暑期講習會自七月十七日起以三週爲限除聘定主任講師二人外更由勸學所所長朱鳳聲囑城市第一校校長朱企曾轉請上海敎育家顧蔭亭楊聘漁吳景　三君臨時演講現聞顧君等定於十八日前往講演云 
[鎭江電爭漕運]  
　　鎭籍省議員劉長春等寗云省長鈞鑒漕運奉令設局事在實行值此水旱爲災江北蝗蝻發現本省民食堪虞前經議决米禁即係爲未雨綢繆乃大府不體念民艱尙復厲行粃政務乞統籌全局力予維持倘獲矜全仍伸前禁江蘇幸甚大局幸甚省議員劉長春霍仁泰黄江徐庭啓叩文 
[絲米市况]  
　　鎭郡各絲行近接上海消息謂絲市大爲活動故此間絲市每百兩已售開四十三元左右尙有繼長增高之勢夏繭貨身甚佳繅折又好市價每擔已售開三十四元左右惟出貨甚稀米價因霪雨兼句價遂步升每石市價已近六元五月 
[嘉興電請維持民食]  
　　新　鎭南會第三區自治辦公處等於前昨電省略云嘉興頻年災歉民鮮蓄藏近因霉雨連綿河水暴漲禾苗被淹災象已成以致米價逐漸騰貴民心惶恐前昨忽有商人來嘉採運漕米邑民聞之愈形驚駭請速飭令禁阻云 
[吳江絲料缺乏之陳訴]  
　　蘇屬機業代表黎里高鴻澤盛澤張鳳庚等以浙省繭行條例取消蘇省機織原料無着呈商部浙省長官云代表等世居蘇省機織爲業自社會日趨繁華　織一業之逐漸改良者亦日有進步如華絲葛錦縐盛紡條紡芸紗野鷄葛羅文緞鐵機緞縐等種種名目均行銷各地風動一時每年輸出於省外國外者數亦在千萬元以上因之南京鎭江蘇州常州盛澤等處之機民賴以生活者數達億萬人而此項織綢原料因蘇省繭行林立生絲不敷應用每年均採購於浙之硤石杭州等處數約二萬擔以上近聞浙江取締繭行條例被省議會完全取消全省機業聞之惶恐異常竊以中國國貨綢緞一業爲出産大宗所恃以聊可維持者全賴浙省之用絲原料尙可採辦製成熟貨猶可抵制舶來之品且蘇屬各地機民數以億萬計而仰事俯蓄得以生活者亦全賴此浙之土絲若一旦條例取消各地繭行勢必林立他日用絲盡變乾繭其如中國綢緞一業從此消滅何其如二省億萬機民及機民之妻室老幼謀生無着何且尤有進焉者機民向少知識一旦失業其影響於社會治安者豈屬淺鮮况浙之取締繭行條例非第爲浙民而設浙果取消條例而害及蘇之機民關係二省治安按諸事實考諸法律尤非浙之議會可以提案而取消代表等憫實業之消滅憂生計之將絶切膚之痛迫不得已爲此大聲疾呼合詞上陳伏乞嚴訂取締繭行以維實業 
[杭州湖州雨中之損失]  
　　湖屬菱湖等處魚蕩菱秧受災尤烈蓋因水漲菱秧均遭拔起漂蕩無存魚蕩之魚亦以河水泛溢逃失無數損失甚鉅昨日（十二）放晴光人民歡騰異常惟午後三四時起天又陰雨 
[醫藥學會開會]  
　　民國醫藥學會昨假省敎育會開第五届常會到會者均係各地代表約有四十餘人會長湯爾和君主席報告上海科學名詞審查會開會情形次各地代表學術演講（一）湯爾和述驢與騾之血液及其血球之形狀并有標本供覽（二）葛成勛术雷爾氏創療法此法爲歐洲戰爭中所新得者用次亞鹽素酸曹達液灌注一洗從前之舊習對於創傷治療有偉大之功效（三）汪于岡述燕窩之定量分析大意謂燕窩之滋養分甚少有益於人身不多并有分析表揭示會衆（四）林世偉述晚近愛克司光線與醫學之關係（五）馬鴻韓述攝護腺炎與淋毒性尿道炎之關係其餘學術講演尙多據報告七年度之經過一北京分會成立二保定分事務所成立三組織胎生名詞草案付印四編訂細菌名詞草案五擬具傳染病預防條例草案六陸軍部發補助費一千元七内務部發補助費五百元八敎育部於七年十二月起每月發給常費一百五十元 
[咨籌澥浦漁課]  
　　兩浙稽核分所昨咨鹽運署云澥浦漁課與鎭海蟹鹽税情形相同現在蟹鹽税旣由穿長塲直接按擔徵收澥浦漁課事同一律自應仿照辦理請煩籌議尅日飭塲劃歸官家辦理藉免紛歧 
雜評一 
[朱錢（默）]  
　　南北之和不和非人之問題也當局苟欲言和朱可也錢亦可也無論何人皆可也苟不欲和奚必論人乃今則一再强朱一若非朱不能續此和議焉朱旣堅拒又一再强錢錢旣得西南同意宜可以無阻矣而又徘徊不即發表焉此其故何也朱錢决不能擔保新國會之不廢則必不敢擔此總代表之責任安福亦决不肯聽其擔此責任除朱錢外又誰人敢擔此責任然則根本之阻力不除所謂和議恐從兹千古矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[法國共和紀念之慶祝昨晚之提證會]  
　　今日爲法國共和紀念日昨晚九點時法租界舉行提燈會以申慶祝前導中國軍樂隊與安南軍樂隊同義義務學校全體學生法租界商界聯合會均皆紥就各式紙燈燈上標明何界字樣又工部局各捕房全體人員預紥各色紙燈英法兩界之洋龍亦紥燈彩齊集大自鳴鐘工部局草地上然後出發至法總領事署天主堂街折回法大馬路往西過霞飛路至顧家宅公園及盧家灣法公廨總巡捕房始各散去當舉行提燈時沿途燃放爆竹公同慶賀 
[官商事前之布置]  
　　愛多亞路外灘紥有凱旋門法公廨及各捕房亦各紥有燈彩法商所紥電燈首推外灘義品銀行爲最計共五色各項電燈有千餘盞之多餘如中法實業銀行等亦各紥有數百盞致法電燈公司工匠奔走各處接裝燈盞甚爲忙碌昨日午後尙在趕裝沿途燈盞法總領事署客廳餐室早已裝飾一新預備茶點於今晨十一時接待前往慶賀之各國官商並於届時飭令捕房加派中西越南各捕前往彈壓照 
[法總統普恩賚氏肖像]  
外爲愛多亞路黄浦灘之凱旋門 
料届時浦江護艦亦一律懸旗鳴砲共伸慶祝 
[校友會之賀函]  
　　中華民國各校校友會聯合會籌備處特於日前函致法公使曁駐滬法總領事道賀法國共和紀念兹録致法使原函如下　大法國公使閣下敬啓者本月十四日爲貴國共和紀念之日同人因自本國加入協約後中法兩國彌形親善謹竭誠請閣下轉達本國國民慶祝貴國國民之意本國自國體改革以來國民渴望眞正民主主義之實現及本國之發展貴國爲共和先進之國故國民甚望貴國國民表示同情量加援助昔辣斐德君將助美國獨立美人至今不忘大德同人甚望貴國更有無數之辣斐德出爲本國國民之指導而援助之也此次歐洲和約關於膠洲及山東三條顯背本國加入協約維持人道正誼之初衷本國國民絶不滿意致本國專使未能簽字以後辦理善後尤望貴國朝野主張公道加以援助則本國國民將永永感謝於無旣謹此佈陳極希轉達並祝貴國國運昌隆及閣下政躬康泰中華民國各校校友會聯合會籌備處謹上八年七月十二日 
[魯人請示拒簽歐約後方針]  
　　上海山東協會因北京政府所發拒絶簽字之布告措詞含渾特開會議電達北京其文如下　北京大總統鈞鑒歐約拒簽應具决心明令游称不言辦法奸黨邪説仍主補簽果隳其計大亂立起敢請明示决心及應付方針杜絶蠱感解釋疑慮國家前途實利賴之上海山東協會叩元 
[上海學生聯合會消息]  
　　昨日（十三日）該會在事務所開職員常會因會長假出由副會長彭听主席首議儲金救國案此事由商界發起學報兩界均應力加贊助擬俟該會評議部討論後再議次議聶雲台君發起之中華紡織公司一致主張加以贊助復次議該會義務敎育團細則修改後通過最後議該會派員赴法領事館慶祝事略有意見發表遂宣告散會 
[義務敎育團進行辦法]  
　　（一）分辦義務小學商界義務學校工界義務學校三種（二）義務小學應由本會中等以上各校分辦一所另由總會調查於當地酌添若干敎員及經費分會辦者由分會擔任總會辦者由本會擔任（三）商界義務學校由各街商界聯合會擔任覔出空房一所授課時聞酌分晝夜若人數過多則一街分設數所人數希少則數街合併每所每次由總會派敎員前往輪流課授（四）工界義務學校設於各工廠内或工廠附近空地以工人之多寡分班數授課時間於下午放工後舉行敎員由總會按時捎往（五）義務小學永不更改商工界義務學校則除暑假年假外改爲每週授課若干次（六）總會所派各敎員由本會酌量津貼車費（七）本會特設義務敎育團委員會以委員九人組織之有决定及公布敎授及管理方針並隨時調查進行之權（八本則如有未善之處可以隨時修改 
[和議復有動機之消息平和通信社消息]  
　　有新自京來之某君述最近韓玉辰與龔心湛之一段談話如下　九日晨十時龔心湛約韓君至其宅談　龔首述對於西林之誠意次述主和方針約有下列數要點（一）先法律而後事實（二）先與軍府商有頭緒再派代表南下（三）决不單獨媾和并抨擊前内閣與陸幹卿接洽之失敗韓問公之法律意見如何龔答新舊兩國會合併制憲即可結束了事韓聞之即力駁此説爲安福系向來之主張何可仍相沿襲並歷述其種種不可行不能行之理由以折之龔乃恍然大悟當詢韓西南意見如何韓云國會自由行使職權固難辦到而舊國會於南京或天津北京開會制憲改兩法選總統作此三件大事實爲最後之讓步先生欲先議法律問題最低限度當從舊國會制憲上説起再降而下之則西南萬萬不能容納請大注间龔聆至此意頗爲之動謂容與王揖唐商呈再談云云　北京前内務次長于寳軒氏昨日來滬在往訪之人叩以此行用意並望其對和議盡力于氏答稱彼此次南來專爲赴揚州寗家藉事休養並未帶有政府使命關於和議一層彼希望早日成功但現已在野無從盡力云云又聞于氏已定明晨赴嘉善約勾留一星期然後折赴維揚便道返京昨今兩日其知交往訪者颇多于民聲明現處局外極力避談政治云 
[聯合通訊社消息]  
　　自汪江兩北代表來滬和議二字又稍稍萌動然總代表未來即江汪兩君亦尙未以代表名義正式活動故迄無有價值之消息可以報告兹因徐東海盼望和議早成甚切屢促朱桂莘再度南下朱因種種關係不欲負此重責遂有前内閣總理錢幹丞南來之議惟今兹對等和議甲方派出代表乙方代表對之作何態度殊有研究之價值猶之國際間派遣公使須得駐在國之同情也兹聞南代表因國人盼望和平非常迫切故對於朱錢兩君任何一人擔任總代表皆可誠意相與接洽初無所擇於其間惟朱錢以外或以軍閥派人當此職任則南代表爲求眞正和平起見或有必要之表示亦不可知　錢内閣時代之内務次長于寳軒於前日自京抵滬曾語人云予此次新脱政局乘間南下省親完全爲個人行動不含政治意味惟對於和議本良心之衝動因熱望其早日成功且對於時局認爲非和議成功絶無解决之望至錢幹丞擔任總代表一節因朱君不欲再來政府方面確有此議惟是否竟成事實尙在未定之天如果錢君出任斯席則必能順從大多數國民心理以與南代表商决時局此行余可以預言者因理海渴望和平順從多數國民心理之事實國人已爲所共見也于君又謂組閣與和議儘可分爲兩事至其理由則非一言所能盡云 
[昨日傍晚之風雨]  
　　昨日下午七時許狂風大雨雷電交作街水積貯盈尺滬南沿馬路電線杆木有折斷者民居牆壁被大風雨摧折坍倒者甚多滬杭車站西某姓舊房屋於是時竟爲風雨所倒電車公司所設之路側亭子亦被風吹倒華商電車公司往來電車因電流被空電所引於是時停止數分鐘始啓機駛行 
[鄉間荒象已成]  
　　昨據西北鄉來滬農人述及自連旬霪雨田禾已受大礙現花桿因根蒂受濕均遭霉爛荒年之形象已成况近年工廠林立花田已受挫折今歲加以霪雨收成不堪設想云云 
[美輪船公司討論遠東航業]  
　　大陸報云花旗輪船公司之馬尼刺香港新加坡横濱神户之代表業於昨日到滬將與上海經理人瓊斯通氏舊金山經理人楊格氏會商彼此交換意見以討論遠東航業載客裝貨之狀况 
[華僑懇親會紀事]  
　　前日（十二號）下午三時華僑聯合會邀集華僑學生會南京曁南學校各華僑學生并旅滬華僑曁各界來賓特開華僑懇親大會到會者有滬上各學校南京曁南學校華僑各學生及先施公司香亞公司南洋烟草公司維達公司華盛貿易公司商務印書館裕成工廠粤僑商業聯合會潮州會館大埔同鄉會中國聖敎會徐州同鄉會及會中職員會員等二百數十人當由李登輝宣言本日開會到會者以華僑學生爲最多特請華僑學生會會長謝碧田主席報告開會宗旨繼華僑學生何葆仁演説學生求學當有恒心崇道德并對於此次罷課情形大略報告繼雷一鳴演説敬愛華僑學生比敬愛内地學生尤甚因華僑學生責任較内地學生爲重一爲對祖國之責任一爲對於華僑敎育實業之責任繼劉仁航演説專從華僑二字發揮謂中國漢族在古時往往因僑而變爲華現在後人不能保守又將由華而變爲僑説來是最傷心的譬如台灣本爲中華土地現在住居台灣的中國人就爲華僑這（由華變僑）與（由僑變華）請華僑學生諸君注意並云今山東青島萬一被日本奪去這青島不是又由華變爲僑嗎歐洲各國均抱由僑而變爲主人翁的宗旨所以他的殖民地日見增多望華僑學生亦抱定此宗旨繼陳漢明演説爪哇火山炸裂受災甚鉅注意籌募賑濟繼吳鐵城演説謂華僑學生往往説中國政治不良社會黑暗很不以中國爲然要知道這改良政治改良社會的責任華僑學生也當負擔繼柴連馥言注重令華僑學生留心調查國内實業繼尤惜陰言擬由華僑學生提倡郵政儲金以爲全國首倡繼周天槎言華僑在海外受居留政府種種不平等之待遇皆由於祖國之不强云云嗣因爲時已晚由謝碧田致答謝來賓詞至六時始攝影散會 
[工界志成會籌設織布廠]  
　　工界志成會於昨（星期）在楊樹浦新康里所謂第五次常會到會者張純生尤水泉蕭海珊趙得榮歐陽純波曁會員等一百餘人午後三時開會首由度席明潤身報告按照議事録規定先組學堂案决議下學期先招初級生四十名嗣議組織布廠手續仍照上星期議案積極進行並議定先組模範廠（廠之大小視基本金爲主）俾仿造各種新花樣文明席法布及縐布將來果能出品優美社會歡迎資本家必有投資入股者然後再建巨大工廠經多數表决又議會員認股案（以自由承認不計多寡爲宗旨）結果共認定一千股左右（每股五元）議畢散會 
[銅鐵機器公所開討論會]  
　　本埠銅鐵機器公所同人鑒於世界大勢知非積極進行從本業内部大加改良力圖進步不足以與外人爭衡故昨日（星期日）下午二句鐘在虹口華德路銅鐵機器公所内開一同人討論會由厚生機器廠朱超君提議本公所應辦各事如下（一）本公所須重行組織將從前一切腐敗氣習一概剗除結合一强有力及有精神團體（二）欲中國各實業及本業發展須爲本業工人謀設一相當敎育機關（三）爲本業同人交換智識聯絡感情互通消息研究學術非報紙雜誌不爲功故亟須組織一機器工人雜誌其餘討論公所内應必良各事尙多現擬再擇日期開一全體大會舉定一切幹事人員然後從事實進行云 
[工商研究會常會紀事]  
　　昨日午後三時中華工商研究會開星期常會到會職員爲馬樹周王漢强謝復初沈卓吾邢孤舟金子兼十餘人及來賓多人當即研究送會物品經邢孤舟研究某某國貨公司送來枕蓆攷其原料確爲我國中南兩部各省所産之龍鬚草惜其編織尙欠整齊猶有待於改良又有廣東謝君善能製油皮鞋甲之墨油紹興胡君善造洋紙均於是日到會由會請其將所製之品送會研究以便提倡此外又有本埠實業製造廠來函請爲提倡事福州醒華製造局來函請設分會事各人均有意見發表分别函復至前擬歡迎吳淞工學社學員事公議俟該社函復後再行訂期辦理當時并由評議長沈卓吾報告與新世界經理錢庠元接洽陳列所借屋事據錢云尚有兩月請同志及早準備王漢强報告實業團成立不日發售諸劵事甚詳至五時散會 
[中華實業製造廠之發起]  
　　滬商江政卿聯合同志發起中華實業製造廠專門製造洋傘及琺瑯器具其資本定十萬元分二千股以五十元爲一股由發起人自認一千股餘向國人募集之現設籌備處於公共租界福建路六百二十九號聞其製傘之技師係朱君彤墀云 
[振興期成團開成立會]  
　　中華振興期成團於昨日（十二日）午後二句鐘假蓬萊萊南北市報關公所開成立會振鈴開會後由主席周求已報告宗旨並讀簡章一遍次由姚知吾陸廷棟唐孟僕相繼演説大旨均謂振興實業提倡國貨以期根本救國並願諸團員勿畏艱難持之以恒等語次選舉團長曁各職員當選人正團長石芝坤副團長周求已書記姚知吾浦夢覺唐孟僕幹事姚家强浦夢覺席　秦元桐調查王雲卿王子鈞吳夢醒張鴻飛次全體攝影因報關公所地點不合故改假也是圜攝影畢散會該園臨時事務所暫設老縣署街廣智義務學校内 
[烟酒聯合會籌備愛國儲金]  
　　中國烟酒聯合會昨開星期常會並第二次籌備愛國儲金各業領袖到者甚衆首由主席陳良玉報告前次常會俞葆康提議愛國儲金一事業經通過今日應請到會諸君公定一具體辦法陳祝三起言現在各業多數以大洋五角爲一額多寡隨人自認鄙意此事以普及爲宗旨不必以每額五角爲小本會儘可仿此辦理朱信齋起言如此辦法鄙人係表同情蓋我兩業中人如西菸皮絲紹酒土酒捲烟客烟旱烟以及槽坊醬園等業人數甚衆同具熱心一經普及其欵不難立集經裘景芝史美璜張少孚樂維皐錢子蘭等先後陳述意見公决各業各自分投勸集暫不指明用途由會另具一種承認書分發各業自行塡數每逢星期報告到會一俟指定用途再行收欵次由金拜仁提議此事手續甚繁應另推幹事當經推定陳祝三洪少楚俞葆康史燕堂張少孚王　敷裘景芝史美璜錢子蘭爲愛國儲金部幹事其餘各業再行續推議畢時已六鐘散會 
[商店籲懇免加房捐三誌]  
　　公共工部局議自本年秋季起加收界内商號居家房捐二釐並附徵特别捐經商民聞悉决定於每一馬路中之大小店舖合爲一組繕具無力擔負之理由書分投呈請華洋各行政機關打消此議等情已誌報端日來此項理由書各馬路各組多已呈遞兹將北四川路等處商家上某外交公署要求轉商工部局取消加捐之呈文録下　呈爲市面清淡生計維艱驟增房捐力有未逮環請轉商免予加增事竊商號等均在北四川路等處納捐營業兹聞公共工部局於本届秋季徵收房捐時有增加二釐及帶徵特别捐一次情事其數溢出常額甚鉅商號等無力負擔聞此甚爲惶急輾轉討論僉謂惟有懇請貴署遴派妥員與工部局直接磋商務達取消前議之目的以恤商艱除逕禀工部局要求將另捐問題取消外謹將商力棉薄不能擔荷之理由詳爲貴公署陳之（一）自歐戰以來金融窘迫物價步漲租界各華商大半經濟竭絀日在困難之中卽各國洋商亦頗受影響照常納捐已屬難支設再驟增鉅數實難擔負（二）我國自辛亥迄今内訌外患連年不息以致商貨停滯百業凋零雖竭力維持尙有岌岌可危之勢若再增加負擔大有朝不保暮之概（三）年來滬上米珠薪桂房租電燈自來火等項逐漸增加其值開支之浩繁已達極點况值内地災荒迭見各省肥事頻仍本埠各商已大受影響照常捐納已屬勉力支持設再增加殊非保商之道（四）住居公共租界内之舖户商民所納房捐已照值價百分之十二如果再事加征商民實已無力應付（五）歐戰終局和會簽約各國均得無上之榮譽勝利工部局旣欲酬勞從戎西人給予年俸似應另行籌欵不能攤派未得絲毫利益之華人以上種種理由均係商民等萬不得已之苦衷伏祈俯念商力艱難迅即遴派妥員與工部局直接磋商打消前議免予加增實爲公便 
[海軍司令署無線電台簡章]  
　　海軍司令公署前爲軍事傳遞電信便利消息起見特在署前隙地上建築無線電台一座以便全軍互通聲氣設立以來便捷異常兹山公署電務課擬定簡章呈請藍總司令報部核准分令各處無線電台電務官遵守兹將簡章録左 
[海軍司令公署線電台簡章]  
　　一本署無線電台爲全軍互通消息而設暫用小電機候將來報務發達再行改換大電機俾與各艦可直接通報　一本電台設立正副電官各一員見習生二員電機副軍士長一員電機中士二名　一正電官管理全台軍機及通報等一切事務副電官帮同正電官管理一切見習生承正副電官之命分理收發報務副軍士長承副電官之命管理電機關閉擦修及拆裝等事中士帮理副軍士長發理一切報務　一本電台通日通報時間暫定十小時　一本電台去報由副官處交來拍發來報送譯電室轉呈隨到隨報　一本電台除收發報務外其餘一切事務均承電務課長之命辦理　一本電台每逢月終將一月内報務造表送電務課存查　一本電台呼呌號定ＸＯＢ　一本電台收發報務均用末突電波長度　一本電台通報規則均按無線電萬國公法辦理之 
[王旅長誥誡軍人]  
　　陸軍第十九旅旅長王如見於昨日上午十點時至閘北共和路步兵三十七團團部令由團長陳錦春傳集全團官佐及第一二三各營官長開軍事會議當衆傳諭略謂現聞有匪人希圖煽惑務將所部各士兵妥爲約束嚴加防範云云事畢回旅後旋於下午五點時至步兵三十八團團部令由馬懋勛團長集合該團所屬各營官佐等會議仍以前事諭令誥誡各士兵切勿受人煽惑云云 
[偵緝隊士捕盜遇害]  
　　劇盜小山東迭在華界一帶犯案經淞滬警察廳徐廳長令飭各區所隊分投購線嚴緝在案前日上燈時警廳偵緝隊士李廷才在方浜路西段將小山東拿獲押解往廳不料行至邑廟東省馬姚弄地方小山東向李探告明欲在該處小便該探允之詎小山東即在褲脚管中拔出利刃向李探胸前猛刺一刀李探受傷後雖鮮血直流仍將小山東扭住堅不釋手小山東又將李探連戳十餘刀將元色羽紗衫卸下奔逃又遺下白帆布鞋一只李探身受重傷尙鳴警笛在後窮追無如傷勢過重追至弄口即行倒地該處附近並無崗警不一刻爲一區二分所巡長趙汝蘭得悉立率全班長警馳往追拿兇犯當據途人聲稱該兇早已雇坐黄包車向租界逸去云云該巡長見李探倒於地上神智昏迷急雇車派警護送至紅十字分會求治到會後經醫生察得李探傷在要害無可挽回即命家屬舁回南市青龍橋三百六十六號家内甫出會門即行氣絶該家屬遂將屍身停放青龍橋塊搭蓋蓆棚一面由一區二分所王警佐將李探奪下元色羽紗衫白帆布鞋等據情詳報徐廳長請示徐警廳長據禀後除將衣鞋存案外立飭偵緝隊全班隊士四出查拿限三天將小山東務獲解究昨晨徐警廳長又函請地方廳派員相騐午刻梅檢廳長委派熊檢察官沈檢騐員等前往相騐升坐公堂後據屍妻李羅氏投案供稱年四十五歲丈夫李廷才係江蘇海州人今年四十八歲在警廳充當偵探已有多年昨晚因捕拿小山東致被該匪用刀戳斃請求伸雪云云並據二十七舖地甲陶愼忠投案伸訴一切問官得供騐明已死李廷才周身共受刀傷十一處其中胸部兩肋小腹等處四刀爲致命之傷塡明尸格判令屍妻李羅氏自行棺殮聽候獲犯訊究旋即返廳禀復午後該氏又投警廳禀明伊夫遇害情形家中遺下男女小孩五口要求伸冤撫卹等語徐警廳長諭飭靜候示遵 
[浦東發現虎列拉症四誌]  
　　浦東爛泥渡一帶發生疫症詳情三誌本報兹悉該項病菌現正蔓延勢燄方張異常險惡該處棺木店均不及趕製特至浦西批購運往應用上海醫院逐日加派醫士督同練習生施治濟生會亦派醫生往治均有應接不暇之勢連日患疫之人以工廠男女工人居多數又函云浦東烟泥渡一帶時疫盛行濟生會派濟生隊長陳榮華許奇松等率領全隊渡浦救護十二日該隊抵浦東時由第三警區曾署長曁紳董等各派警保照料設臨時醫部於第一樓其隊員分三路一至楊家渡一至中渡一至陸家嘴等處分送濟生丹並各種時疫藥水五千餘瓶病重者由隊員親用病牀舁至臨時醫疗施治給藥共百數十號之多 
[監獄自編警備隊]  
　　江蘇第二監獄自遷往漕河涇後該監獄與獄長放雲亭以地址曠野防範緊要等詞呈請上峯　給槍械添募警察三十名自行訓練警備隊以資防護兹悉前項辦法已奉上峯照准　興獄長奉令後立委本署第二科科長魏英兼充警備隊正敎練官宋傑爲副敎練官魏宋二君已於日昨禀知就充兼職業經開始敎練所 
 
 

Page 11

 
 
有槍械子彈已由敖典獄長派令第二科長帶同主任二員前赴上海兵工廠函請謝總辦照撥一面將成立情形飭科備文呈請高等應達部備案矣 
[陳替庥不認曾犯刦案]  
　　法捕房探目沈得福包探任水揚於日前晚上偵悉糾黨持械搶刦寗波定海某姓家之台州人陳替庥（即陳贊修）匿居法新租界愛來格路增榮里三十九號門牌内故此前往將陳拘獲帶入捕房聽候解廨訊究等情已誌前報昨日將陳解送法公堂請究先據浙江水上警察廳來探范聲伯投案禀明前情請求移提訊辦詰之陳替庥供民人實係民黨一份子曾於上年間由民黨王文卿與民人同至廣東地方辦事迄今始行來申致被拘案實無糾黨搶刦之事請求查察李襄讞商之法副領事德君會判還押聽候切實查明眞相再行核辦 
[水警探員指提刦案犯]  
　　昨有水警第二廳探員張占魁至閘北五區警署報稱有曾犯刦案之王其麟李順才沈錫金三人現匿貴境請爲派警協提等情經王警正派出長警會同該探將以上三人一併捕獲解送司法科訊辦 
[西人贊助我國敎育之感佩]  
　　西人何興華先生花旗銀行執事也對於我國敎育素具熱忱此番五四運動先生曾著函勸告學生情詞懇切兹粤東吳衡之君贈以一區其文如下（嘉惠士林）何興華先生久居吾邦與吾邦人士夙深契合休戚相關曩者政體改革先生適主共和西報筆政内而鼓吹外而疏通民國成立隠受其惠而學界尤蒙其益鄙人創辦南洋商業公學得先生贊助規模乃備學子之受其陶冶者靡不成材進德其所授銀行科前後畢業二次數幾盈百收效尤著鄙人感佩之餘特贈斯額以誌弗諼中華民國八年六月吉日衡之吳秉鈞鞠躬題贈 
[各學校消息併紀]  
[寰球學生會學校]  
　　靜安寺路寰球中國學生會定於十五號上午新鐘十時舉行高等三年級及初等四年級畢業式共有畢業生三十餘人並聞該校本届上學期日夜兩校報名者異常踴躍因校舍不敷不能十分推廣故額滿見遺者有五十餘人之多下學期另訂新章夜校加收學費凡舊生在七月十五以前報名者收學費六元（報名時隨繳報名費二元入校時再繳四元）以示優待惟過期者須照新生例一律收九元 
[湖州旅滬公學]  
　　北浙江路湖州旅滬公學創辦已十三載本届男女學生多至千餘人兹於日昨暑假並舉行高初等畢業式陳列本學期各科成績邀請各校董曁各學生家屬參觀到者甚衆高等畢業生六人（郁仁充宋聯沅潘增張文照張榮爵王文淵）初等畢業生汪桂全等四十一人聞該校暑假補習科定於十七日（星期四）開課以國文英文算學爲注重云 
[南洋女子師範　]  
　　前日下午文極司脱路南洋女子師範學校校友會開第一次常會會員到者五六十人先由主席王元振報告開會書記李達權報告一年中之會務會計喬靜文報告一年中之收支次修改會章用合議制組織幹事部爲執行機關無正副會長名目次選舉職員十二人盛懷潔張鳳生王元振鄭錦霞喬靜文爲幹事員李達權陸任遠陸振權干青雲爲評議員吕素紈爲會計員後討論會務共籌進行策待散會已七時許矣 
[務競女學]  
　　昨日（十三日）閘北務競女學校舉行第二届畢業禮上午九時半開會首由校長陸希英女士報告開會宗旨及訓辭次由敎職員相繼演説後由本校校董發給奬品畢業文憑及學生答辭十一時散會現聞已定於明日起開暑假補習課云 
[民國女子工藝學校]  
　　公共租界重慶路西興隆坊民國女子工藝學校爲周雲濮女士創辦已歷八年生徒日增近得旅滬熱心志士擔任常欵由校董胡象美倪兆春楊君耀名譽校董袁不同吳鐵臣尹匡時謝遠涵徐元誥劉昌言謝碧由等於暑假期内開會議定下學期建築校舍創辦女子工廠爲提倡國貨力圖實業者之發展並聞所辦義務補習科不收學費廣招學生已定於本月二十日開學 
[初級小學]  
　　小南門内白糧倉路初級小學校係程穎女　等所創辦迄今十有餘年成績優美遐邇咸知昨日有該校舉行第七次畢業禮兹記其畢業生姓名如左張汝馨（男）（浙江鄞縣）黄均慶（男）（江蘇寳山）應和春（男）（浙江海寗）陳鍾祥（男）（江蘇太倉）朱宜圓（女）（江蘇青浦）程鴻璣（男）（江蘇吳縣）羅傳元（男）（江蘇上海）王怡祖（女）（江蘇南滙）聞下學期寄宿通學尙均有餘額云 
[中西商務學校]  
　　昨日（十三日）閘北中西商務學校舉行暑假休業式土午十時開會首由校長蔡朗軒報告本校開辦以來之經過情形次由校董陳振球今表孔一鳴曁本校敎員相繼演説由校長給奬而散 
[厚學校]  
　　虹口粤僑私立厚德學校自民國四年創辦迄今已届四年國文科向由應克洲主任應君頗有文名故下期擬添設文學專修科以保國粹兹已開始報名矣 
[北區公學]  
　　海寗路福壽里北區公學昨日（十三號）開同樂會學生到者百餘人各欵以茶點並由總幹事以吳有三演講越王勾踐臥薪嘗膽之故事並中西各種趣聞該校乘暑假暇晷創設暑假義務學校授以國文英文算術拳術無論商人學生均可入學不收學費定於陰曆六月二十日開學聞近日報名者已溢百數云 
[育才英華之義務戲]  
　　昨日育才英華二分會爲籌義務學校經費假座大舞台開演義務戲賣座甚佳二校招待頗週販賣員亦出力有競雄女學史　華女士及毓秀女學錢梅芬李梅琴李珍瑜三女士帮同育才售賣愛國花籃内實糖果等物來賓購者頗多 
[昨日半淞園演放氣球紀]  
　　昨日下午新鐘六時美國航空家比立士君在滬南半淞園演放氣球是日爲第二次演放觀者較前日尤衆雖赤日當空酷熱異常而亭下樹蔭客多據滿常汽球將升時塲中有一少婦中暑暈倒當經其家人舁至門前用汽車送投時疫醫院醫治聞傍晚即痊安然歸家云六時十分汽球所繫之繩由比立士君解除汽球即上升坐於汽球下者爲比立士之僱員粤人某君於鼓掌聲中隨球冉冉上升約離地有五六千尺時某君即使系於球下之繩分斷其斷繩之上端復有圓形大布一捲至是乃散開而成一大傘人即系於傘下隨風飄墜其汽球與下墜之人脱離關係後益升入高空俄有黑烟一縷自球下出球即停全中不動斯時下墜之人已緩緩落地適止於車站南首一小浜中手足皆未受傷當即收捲布繩從容返園汽球停於空中逾一刻鐘之久所貯之氣洩放已盡球形即驟變而成重量之布匹遂往下直墜落於園東北浦灘邊蓋其時風向已轉也時已六時三刻霾雲四布雷聲隆隆暴雨垂下觀客遂爭先言旋途次滿身淋漓者爲數頗衆 
[莫千山又通臨時電報]  
　　滬杭鐵路管理局奉交通部通告云爲通告事浙江莫干山夏令電報房於本月六號復設通報特此通告等因查浙省之莫干山向爲避暑地自滬杭鐵路與該山消夏社訂定聯運車票以來中外避暑人士益覺便利近日乘車上山者日多該山每年自六月十五日起至九月十五止除臨時設有郵政局外並設有臨時電報房爲旅客傳遞信息一經秋冷即行撤銷 
[委員考察緝私防卡]  
　　兩浙鹽運副使曁稽核所洋員現爲整頓蘇屬緝私各營軍紀起見爰於前日特委李仁杰張次乾二員會同蘇屬緝私宋統領派委之總稽查張竹居先往閔行漕涇二處考察緝私第三第四兩營防卡並查點兵士該委員等當即會同前往分别考查矣 
[派警駐護日華紗廠]  
　　浦理陸家嘴日華紗廠近因所雇巡丁不克盡職特函請淞滬警察廳援照香烟廠等成例派警駐廠保護徐廳長接函後令行該管三區警署曾署長查復尙屬可行業於前日派巡警十名巡官一名前往駐守梭巡保衛矣 
[濟生會撥欵振濟蕪災]  
　　上海中國濟生會前日接蕪湖善會樂善堂萬春圩告災之電即經登報呼籲分投設法進行兹悉該會昨日集議公决籌墊不一千元即日交上海商業銀行滙蕪交辦事員翟展成酌量撥濟一面續選會員赴蕪會同調查報告以憑續籌辦法 
[濟行會之給藥忙]  
　　濟生會昨接湘振聯合處來電請求發給藥品其文曰濟生會鑒普濟藥水已到二萬瓶惟以地廣人稠不敷散放此二萬瓶擬作爲敝處自購至貴會再擔任若干請酌定並望從速購寄以憑配發又濟生丹功效楫大活人舞數湘民乞者踵至供不應求亦盼趕辦多數寄湘爲禱 
[飭查緝私隊長溺斃原因]  
　　蘇屬緝私第一營第二隊桂隊長於本月初間墮江身死屍身日久始經撈獲兹統領宋子元聞外間有謂該隊長被鹽梟以竹篙擊落浦中等語因飭第一團兼一營高營長查復核奪 
[婦人跌傷醫治無效]  
　　年約四十餘歲之徐姓婦人家無依靠在閘北長安路怡興里其婿某甲處暫爲棲身日前偶上曬台曬晾衣服失足跌於後弄石板上磕傷腦部頓時暈絶曾見報端兹悉該婦自送寳隆醫院醫治多日迄無效果於前晨傷重身死當即通知其婿到來舁回家中成殮 
[火車搭客急病殞命]  
　　昨日（十三號）滬杭鐵路由滬開杭之第一百零四號早快車有一搭客形似小工年約三四十歲在上海北站購買到杭州三等客車一張乘在第三十八號三等車内車至松江時該客忽患急痧不及救治立時斃命即由松江站站長命將屍身扛下發電通知路警王巡官並車務總管一面命該處地保赴松江縣署報案並出示招領屍親收殮埋葬云 
[三監犯染疫斃命]  
　　天時不正疾病叢生日來滬上發生疫症各處皆有如西門内老普育堂舊址地方分監所禁各囚前日下午有盜犯林邦常陳鳳翔等二名發生疫病李獄官深恐傳染急命併送時疫醫院求治無效延至昨晨相繼斃命由院報告地方廳委派熊檢察官毛檢騐員等蒞院騐明均係因病而死因無家屬令由善堂棺殮發封厝壇午後又據該院報告到廳略稱該分監又送來監犯王某一名醫治無效頃已病死再請派員來院相騐云 [P鷄犬擾人清夢 
　　達商律師昨至法公堂控稱敝律師向住法新租界奚蕚年住宅隔壁奚花園内蓄養飛禽走獸甚多鳥啼犬吠通宵達旦吵閙不休向論不理有左右貼鄰之人可證請求科罰將欵充作善舉以儆將來奚蕚年延賚美律師代辯稱被告所蓄之鷄犬已經關閉屋内祗在白畫開出並無不合之處等語奚稱商人現已將此項飛禽遷移别處飼養求察中西官判照共實行如違提究不貸 
[法租界華捕換穿黄色制服]  
　　法捕房施總巡以天氣漸炎各捕須換穿夏季號衣查向來西越兩捕係穿黄色制服華捕制服則係天青羽毛製成兹着於即日起中西越各捕服色須當一律故昨日各華捕亦換穿黄色制服號帽與號衣一律黄色 
[請封器具備抵擔保押欵]  
　　裕商公銀號前以金振泉擔保沈福祥將瓶花牌生絲抵押欵項過期不贖代爲售去所得售價不敷押欵向索補償不允控由公共公堂將金傳案訊明判令償還不敷之數嗣因金振泉抗不遵斷故原告延律師於前日投廨陳明前情並稱被告係福和絲廠主今該廠雖閉查其器具猶存請求給諭發封備抵並將被告拘押金延律師到堂要求准予被告交保王襄讞核供商之美副領事丁君判被告交人銀並保候查明福和絲廠是否係金所開再核惟調查期内該廠一切物件不得擅移 
[期票銀仍判照數歸還]  
　　陳秉衡在公共公廨呈控恒裕汕廠經理樊家田不付期票銀一千三百八十四兩一案業已訊明以被告所供此項期票係逃夥戴姓竊去然無確實證明故判照數還洋在案嗣被告不服延律師於前日投廨要求復訊原告由律師到堂反對並要求着將被告交人銀並保原審民李襄讞與美包副領事磋商之下判照原斷執行 
[被告各交舖保候訊]  
　　鄔茂通在公共公堂呈控周海榮朱瑞階將嚴照照賣給無糧無單地皮十六畝四分内向承租人姚茂泉盜收一部份之租金又已閉同康錢莊理賬員陳鴻烈控盛寳親黄肯記結欠該莊往來銀兩又煃大煤號經理蕭鳳星控張長松不還貨洋又義康米號控楊子琴不付米價等案前日均由駐廨管理傳提包探將以上各被告傳至公堂請示經中西官諭令被告各交舖保聽候排訊 
[縣署批示兩則]  
　　潘松林等呈爲設立公會請先給示保護由　呈悉案在轉呈核辦間所請示之處應俟奉到部示核准另呈核奪仰即知照 
　　夏廷芳等呈爲劣保朦混税契請查革由　候提蔡旭洲沈子卿查訊核辦 
[淞滬警察廳批示三則]  
[王蓋仁批]  
　　來呈據稱由漢來滬帶有衣箱二口分藏鈔票現洋到埠第托由野鷄挑夫頭陳發狗將箱過至奉天小輪復經該商輾轉運至麥家圈裕記棧内檢點衣箱查悉大箱内失去鈔票二千八百元又現洋三百五十元事後據魏廣興云爲陳發狗等冒探檢查致有此失等情察核呈詞情節離奇已極查該商將衣箱托交陳發狗過至奉天小輪事在俄頃之間其後又經自行運至裕記棧房檢點始知失去鈔洋然究在何處失落並無確實地點夫失洋多至三千餘元之鉅數不爲少乃該商竟毫不情急初僅托人查詢迨隔旬日之後方以陳發狗等冒探等語具控到廳疑竇重重不方而喻按該商旣將箱物親交陳發狗運送過輪來呈固明知其爲野鷄夫頭人雖至愚極蠢萬不能以一素知之人聽其冒充身分檢查而去之理况雖云檢查究竟有無侵洋來呈亦未指實先後矛盾不攻自破本廳早逆料此中别有内情正核批間又據張阿濤等以該商私運禁物爲其充線被關查没故思藉口失洋希圖訟制各情請究前來想海關查没禁物必有案可查諒非張阿濤等所可僞造果如所云則該商咎由自取方慶漏網之不遑何得再行裝點砌詞來案朦瀆所請不准特斥此批 
[張阿濤等批]  
　　據呈已悉前據王蓋仁以被陳發狗等冒探檢查致失鈔洋等情具訴到廳當以事隔多日情詞離奋嚴詞駁斥在案該民等旣在海關充線有案可稽固毋庸鰓鰓過慮也此批 
[夏袁氏批]  
　　呈悉查徐愛昌等環控爾子夏大順子冒探敲詐各節前經訊無佐證當即不爲置理惟糾衆暴行屬實則其平日不安本分可想而知本應押候嚴懲姑念該氏年邁需人侍奉從寛准予保釋嗣後再有不法情事定當并案究辦不貸此批 
贖約儲金消息 
[發起儲金贖約救國同志會啟]  
　　竊維國家興亡匹夫有責此次外交失敗激起風潮各界人士皆知以救國爲前提羣起而馬一致之表示可知國人對於國家觀念非盡薄弱但凡事貴求實際不尙空言旣有主張要當　澈吾國人從來辦事往往有兩種特性非築室道謀舉棋不定即熱席過高流爲激烈猶之一鬨之市俄頃即散如五九國恥當時國人非不激昂慷慨曾幾何時便淡焉若亡此五分鐘熱度之所以被護亦即自來交涉失敗之最大原因固毋庸深諱者也誠欲一雪此恥亟宜奮起吾人之責任心庶乎其可近聞魯省請願團聲明籌欵代贖高徐濟順鐵路借欵合同並認負擔該欵全額之半餘歸各省分擔近日政府宣稱該路祗訂草約此時向贖尙有商量之餘地魯省欲爭青島而以贖回路約爲第一步辦法最爲切要同人等不自量力竊願附該國之後聊盡職志以冀共襄厥成按該路借欵爲日幣二千萬元每元約合吾國幣五六角共合中幣一千二百萬元除魯省已認半數外自餘一半擬從滬埠着手以爲之倡兹先發起同志會徵求各界同志入會分任勸募贖約儲金指定銀行爲收欵機關以一元爲起點推而至於十百千萬多多益善少少無妨隨人能力志願不加强迫銀行收欵後給予收據次日五釐起息儲有成數即要求政府實行贖約並以該約原訂一切權利讓予本會爲交換品似此辦理庶幾投資者本利均有着落且有該路實業上之希望而使已失路權及隨路將喪失之國土均得早日回復一舉而數善俱備當亦愛國志士所樂從也惟兹事體大同人等發起此會非敢好大喜功不過竭其愚誠冀收得寸得尺之效要之爲山起於一簣衆志可以成城以我國人民之衆倘各慷慨解囊區颧數百萬何難立集所望邦人君子合力策進俾得償此宏願無任馨香禱祝之至附呈簡章佇候明敎 
　　計開 
　　一定名　本會定名爲儲金贖約救國同志會 
　　二宗旨　本會以發起勸募儲金籌備爲政府墊欵贖回高徐濟順鐵路借欵條約爲宗旨 
　　三會務　（甲）徵求會員　將來分名譽特别普通三項現在擬請學工商界各領袖勸令各團各帮各業推舉代表入會 
（乙）選舉職員　臨時選舉由發起人中暫行推定正式選舉另定規則由大會决議行之　（丙）勸募儲金　勸募方法另訂細則由大會决議行之（丁）指定儲金機關由大會决定四職員　（子）臨時會長一人主任對丙對外一切事宜（丑）臨時副會長一人輔助會長執行各事　（寅）議董暫不定額决議事件修訂章程並提出議案　（卯）本會設坐辦一人書記一人會計一人　（辰）本會自會長以迄會董完全義務其餘各職臨時期内亦不支薪嗣後如何支給俟大會决定　　五經費　本會臨時經費由發起人自給將來經常等費應如何開支由大會議决行之 
　　七會所　暫設事務所於 
　　以上均係臨時性質俟正式會成立即歸無效 
　　臨時發起人祝蘭舫宋漢章田汝霖盛竹書勞敬修陳光甫秦潤卿朱吟江王少坡吳紀宏原福堂趙聘三魏星文民國八年七月日兹將已認定之數録下祝蘭舫認洋一萬元聚成東五百元王紹坡五百元孫玉臣一百元益順盛二千元合盛興五百元益豐長二千元通聚公一千元王修五五百元孫文卿三百元趙聘三五百元東興恒一千元張勤圃五百元張鳳亭三百元益順恒一千元宋漢章一千元王蔭機五百元秦潤卿一千元唐少泉五百元唐樹齋二百元胡景山五百元天泰成五百元張梅臣五百元協茂棧一千二百元源康順一千元和泰號一千元公和利一千元恒和泰五百元楊子經一百元德順和五百元合成益五百元泰盛東五百元三合永五百元山東商業銀號二百元和聚公五百元益順和一百元福和公五百元東德記一百元義昌成三百元德聚和一百元日昇恒三百元元和一百元萬益成二百五十元頤壽昌一百元人和恒二百五十元玉成棧一百元鹿丹亭二百三十元聚順和一百元趙子芳二百元和聚棧二千元聚成二百元和聚湧五百元同昌興二百元王滙川二百元同昌合二百元和聚興五百元永祥誠二百元楊次玉二十元順和成二百元原文山五百元鴻祥永二百元李翰卿三百元復誠義二百元葛雅梁二百元源成東二百元鄭良卿三百元同義東二百元長生利五百元王澤南一百元洪來盛五百元成生利二百元天合棧五百元元成永五百元成順泰五百元義昌五百元謙順惠五百元源裕興二百元東順利五百元葉筱航五百元東順隆五百元趙孔言三十元永發祥五百元朱履平三十元德餘號五百元朱德昌二十元德泰號五百元國蔭堂二十元義聚永三百元朱曉村二十元福順泰三百元王紹武二十元協和成五百元劉東乙二十元華吉泰五百元王榮熙十元怡順昌一千元于仁山十元新盛昌一千元錦霞明五百元東泰恒一千元元記五百元裕豐德二千元益昌五百元中興和一千元中和棧一千兩永興福五百元中和順一千元同順泰五百元和豐德五百元鴻順永五百元豐盛恒五百元謙亨武五百元和順盛五百元中和生五百元錦成福五百元雙順合五百元傳利號五百元和記二百元同豐號五百元廣和成二百元永順和五百元源利長二百元裕慶合五百元萬隆德二百元福發盛五百元成文厚一百元福昌和五百元公義局一百元裕昌和五百元唐子貞五百元增發裕五百元曹書清五百元恒順束五百元王守田二百元福豐慶五百元唐星三一百元同義和五百元趙實堂一百元恒順慶五百元浦蓉生一百元景式九一百元劉鳳池三十元馬欽安五十元崔顧庭三十元周玉彩五十元楊子秀三十元董向臣五十元李丕堂三十元王明　五十元王彤軒三十元蕭碩庭五十元　堯章三十元蕭敬賓五十元徐占鰲二十元吕子猷五十元高春箎二十元蔣傑臣五十元周竹銘二十元吳榮生五十元王挹霖二十元林立齋四十元午子章二十元張聖齋三十元戚渠川二十元王宇甫三十元宋幹臣十元劉濟東三十元陳九仙十元楊鵬程三十元林尙廉十元趙敬堂三十元閏丹亭十元周蔚山五十元鄭獻亭十元孫子豐五十元李俊卿五元焦介臣十元孫永修五元荆樂堂十元冀天銘五元冷化長十元潘義周五元劉襄堅下元宋得一五元田子祥十元益興德一百元高雲卿十元王星齋一千元黄斌閣十元萊永春一千元黄明軒十元彚成祥五百元卜春泉十元裕成五百元孫賢卿十元六吉五百元胡萬德十元仲聲甫一百元遲煦十元陸尊五三百元遲寳鼎五元政記公司一千元積善堂十元政源絲號五百元楊廷鑑十元政記油坊五百元梁紹舜五元劉文蔚五百元張德慶十元王潤生十元張九經十元未光明五十元寗竹亭五十元程德勝一百元王子玉十元梁竹春十元鐵業公會一萬元龐志德一千百元昌祥五百元文興長三百元德昌號三百元葛伯和五十元以上二百二十二户共認定洋九萬三千六百十五元 
　　其他各業認定之贖路欵項消息併紀於下 
[錢業]  
　　萬源莊同人認欵如下賈實甫五十額張善青四十額朱永耀三十額賈辛甫二十額黄萬育三十額王昌順二十額何宇棟二十額陸瑞生二十額黄仲安十五額王玉麟十五額周先宏十五額麗兆開十五額張振卿十額馮朝倫十五額王明瑞五額巢魁祥五額陳西廣五額丁景和五額李新吾五額周金廷二額李純讓二額費厚卿二額賈發康十五額許大成五額朱和上二額周志恒二額共三百七十額計洋一百八十五元　嘉發莊同人認欵如下戴中孚五十額田秉之五十額黄維洲四十額邵炳照三十額鄭子通二十額戴中閎二十額何爾章十額錢柏林十額黄萬沅十額霍慧安二額戴中林二額戴中銘二額王崇富二額蔣柳堂二額公記十額共二百六十額計洋一百三十元 
[顧玉麟及其家屬]  
　　聯保火險公司經理及其家屬認欵如下　顧玉麟十額顧沈氏四額顧劉氏二額顧鏞勳二額顧周氏四額顧王氏四額顧鳳皐二額王阿二車夫一額奶嬸嬸一額共計三十額 
[烟葉業]  
　　生記烟葉號同人認欵如下　陳坤豪三十額裘文烈十額樂墨卿八額林錦雲六額王麓庭六額華朝源六額沈潮初六額封炳增七額楊兆祥四額張引顧三額陳銀華四額吳增泉兩額樂錦邦兩額裘瑞昌兩額沈瑞生兩額樂嗣及兩額共計一百額 
[洋貨業]  
　　滙通洋貨公司同人認定額數列右　滙通公司二百額陳勵青二百額鄭長初四十額桂心潭二十四額周冶秋二十額包子雲十額邵永慶十額俞桂舲十額周昌揚十額孫綬臣十額鍾洪潮十額吕鳳翔十額范承霈十額謝寳樹六額沈東山六額徐鶴林六額倪安心六額陳賓遜六額凌烈生四額陳南庭四額翁大林四額以上六百零六額每額大洋五角共計三百零三元 
[顔料業]  
　　綺園顔料掮客公會認欵續登如下　俞志青一百額薛益元八十額毛炳璋五十額黄增福三十額吳謙恕三十額薛巨均二十額林若藩二十額丁少山二十額徐楚善十額王蔭春十額沈坤記十額許莘田十額孫榮軒十額鄔蔭亭八額吳重華六額張錫璋六額符樹椿六額章渭泉六額戴頌平四額周茂椿四額邱德生四額錢榮安十額以上共認四百五十四額共計大洋二百二十七元 
[絲織公司]  
　　物華電機絲織公司同人認欵如下　物華公司一百額陳保欽一百額王植三二十額洪蓮生二十額孫絜之周星一劉叔銘梁　瞻鄒祥卿李錦坤以上各十額吳聽松吳少琴陸寅生王杏生陳敬齋李義堃戚松年倪益生徐錫欽王冕羣俞萬英飯司嚴才新以上各四額葉鳳岡嚴錦奎葉允若李松圃施寳庭姚錦海汪長友傳世栢顧方臣沈瑞林周寳發施銀泉茶房嚴才根茶房孫玉堂潘子炎以上各兩額計繩祖周龍壽范駿華周文俊馮榮桂顧珊茅王富有許甲衞吳炳菊張少卿張少甫卞桂山孫雪山王錦和汪竹梅彭志鴻魏瑞甫徐合春許昌發許子祥朱葆生邵鶴林沈耀祖顧金生王高林周錫華張心田孫金寳孫秀芳葉小發邱順祥王傳發蔣福寳趙春祥楊耕發寳棠王三記徐以興蔣阿彩孫安林吳阿彩唐女工潘女工俞女工温女工田女工包女工胡女工陳泰源童阿榮車夫阿大車夫阿二以上各一額總共四百三十額 
來件 
[上海豆米業愛國十人聯合團規則]  
（名稱）此爲上海豆米同業各團組合而成大致辦法參照中華救國十人團聯合會章程酌量辦理因名之曰上海豆米業爱國十人聯合團（宗旨）提倡實業注重國貨聯絡同業酌量儲金（資格）凡吾同業中人品行端方志趣純正者均得爲本團團員（或非同業而在正當職業與本國宗旨相同願遵規則能組滿一團者亦得加入）（組織）集十人爲一團公推一領補凡志願入團而不能糾集十人者可報名本聯合團代爲介紹組合成團（入團）成團後須向本聯合團報名親塡志願書每人給領徽章一枚惟旣成團後務須始終勿渝不得中途渙散（次序）每團次序以入團先後爲定由本聯合團自第一團起依次編列入册（職員）（一）正副總領袖各一人主持全體事務（二）幹事八人襄理全體事務（三）文牘書記各一人擔任函牘事務（四）會計一人擔任儲蓄並銀錢賬務（選舉）職員由各團領袖中投票選舉每年選舉一次連舉得連任（儲蓄）團員每人每月須量力儲蓄至少須國幣兩角愈多愈妙由各團領袖以團員名義繳入會計處彚存指定同業各字號其儲蓄證分列團員户名由會計處塡給各自收執全部儲欵達一萬元以上由總領袖召集全體團員公議辦法（如提倡實業等事）（會期）每年開會團員大會一次每月舉行各團領袖常會一此商議進行方針如有要事發生得由總領袖召集全體領袖臨時會議（費用）每人於報名時應繳入團費洋兩角又每月酌助經常費銅元三枚以爲一切開支費用如遇有臨時必要應需由各團員自由捐助並不向外募捐賬略由會計員逐月報告（地址）暫假南市豆市街麩業公會（附則）本規則如有未盡事宜得隨時會議增修 
中華職業敎育社通訊 
[中華職業學校鐵工場承造各種鈕扣機器]  
　　中華職業學校附設之鐵工場除承造工場用之大小車床跑床鑽床虎鉗及各式銅鐵機械外兼修理紗廠麵粉廠機件近又鑒於各種鈕扣之銷路日益增加特仿造大小鈕扣機器其名稱如下 
[螺甸鈕機器]  
　　（一）鑽胚機（俗名頭車機）（二）磨平機（俗名二車機）　（三）揀選機（四）車面機（俗名三車機）（甲）普通車面機（乙）舊式動力車面機（丙）新式動力車面機（五）鑽孔機（俗名四車機）（六）磨擦擦機（七）發光機 
[撳鈕機器]  
　　（一）大小衝床（二）大小各種模型（三十四種） 
[操衣鈕機器]  
　　（一）切圓機　（二）起邊機　（三）製底機　（四）切攀機　（五）裝攀機　（六）配合機　（七）各種模型 
　　以上各種機器如欲購辦者望到校接洽可也 
來函 
[山東協會致王彦臣函]  
　　王彦臣君鑒奉讀兩函備悉一切兹有要事亟待磋商務懇於五日内下午一時至六時屈駕至新世界對面德醫何心齋診所一譚爲禱 
雜評二 
[慶法國共和紀念（庸）]  
　　共和國人民之愛護共和猶生命也惟愛護之深故於共和紀念之令節必有一種懽欣鼓舞之忱發於心坎而爲眞切之表現不特本國然即對於世界共和國之紀念節日亦同此快感蓋本於愛護共和之觀念而然也 
　　是故吾國民之於友邦共和國之紀念令節期歡忭愉快實不亞於本國之國慶四日之慶祝美國獨立紀念與今日之慶祝法國革命紀念胥此物此志耳 
　　而况立於共和國體之下對於同一國體之人民其感情必愈覺親摯古語有之同聲相應同氣相求萬物皆然而人類爲尤甚故吾國民於姊妹國之令節歡慶實出於至誠而非直以此爲國交之點綴也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係沈信卿先生手書 
新談 
[旅美觀察談（百三七）] [  一之]  
　　記者嘗讀某女士所著盡蓋研究各國兒童之心性者也其謂全世界兒童未解作書以前恒有一種信手塗成之簡單「意象晝」其作畫處或在壁間以黑炭代丹鉛或在道旁塞門土上用粉筆劃成無數圈線而連綴成圖形此雖不得躋於美術之林然頗足以隠示兒童思想之高尙與低劣也有萃各大洲各大邦兒童之意象畫於一編者逐類視之蔚然成大觀覺彼盈寸方格諸小幅儼然别成無數之小天地歐西諸國民有全國皆能援筆作小畫者其文明程度之高又當足於意象畫中表示其特色也 
　　一國之人民未有其敎育不普及而能悉具圖畫之智能得蓋圖畫本普通敎育中之一科敎科不完全本國文字不注重則非主課之圖畫亦更無由覘其成績父母不善畫兒童禀賦之遺傳性甚淺薄則意象畫亦更無自而顯其特色矣今試回想及於我國街頭巷尾牆角路隅凡經頑童信手塗抹形似一種意匠畫者當以何物爲最多乎其意匠畫旁注之文字當以何類爲最能習見者乎此固大足以覘我國人民心性與其敎育之程度也 
　　華民嘗以酷好平和著稱於全世界故中國兒童最喜書「天下太平」四字此與美利堅之以工商立國其兒童喜書「數字」與「算號」合加減乘除爲公式者各有其表示優點之特徵也所深惜者我國兒童最喜畫「龜」其「畫龜」之取義無非「好駡人」耳國民「好駡人」最是表其敎育之不普及與思想之不能高尙處此世界大不之局最足取層於大羣也我國主張思想平等之有志青年苟非殫精竭誠不厭繁瑣以從事於國民敎育以化除國民卑劣之心理而盡滌其舊染之污則雖日日言改良文字終是「畫虎畫皮難畫骨」悉成舍本逐末之圖矣不亦至堪痛惜者歟 
新智識 
[童子軍游戲（九）] [  上虞陳伯源譯]  
（二十二）離此一樹 
　　擇一平坦空曠之地以頸巾繫諸四週之樹取形圈圓作爲界線以爲防守隊之根據地并指定外圈之樹以作防守線佈置旣定分團爲二 
　　一爲防守令暫居其根據地 
　　一爲襲擊使其隊四出隠匿 
　　公證人乃鳴笛三聲戰爭由是而始防守者即離其根據地四出瞭望以窺敵人動靜」 
　　至於襲擊方面其目的則在於公證人鳴停止游戲笛之前能以多數人不爲敵手所觸得達防守隊根據地内而達上目的者每一人可紀功一分 
　　襲擊者苟以一手按諸一所標之樹幹則敵人不得虜之倘防守者過意圍困之則此襲者可以命其後退曰「離此一樹」惟一樹祗能保衞一人 
雜録 
[影戲話（三）] [  瘦]  
　　影戲中之偵探片以機關繁複行動活潑爲上情節曲折尙在其次近日社會中人最喜觀機關歐美人心理如何吾不之知而吾國上中下社會以及婦孺則無不顧而樂之梨園中優伶爲歛錢計每編一新劇亦必有機關若干種情節之貫通與否均不問也吾知他日變本加厲舊劇中或亦加以機關如演空城計時忽平地現城牆一座不必更用布牆爲代而諸葛亮之一琴一扇亦能不翼而飛從天外飛來不亦奇笑耶吾於影戲中所見機關以偵探長片「怪盜」The　Phintom　
Boadi中之一幕爲佳其先一室本爲盜窟中賭場有羣盜聚賭其間忽偵探來奪門欲入門外守者力尼之乘隙微撥案頭一機關羣盜立入複壁長案上所散紙牌一一隠去所有案椅雜具不脛自走忽互相配合或成琴台或成樂譜之架或成會場中之客座井井排列疾如電笑羣盜亦易裝而出或爲賓客或爲琴師歌樂之聲旣作儼然一音樂會矣偵探入室見狀嗒焉而去中西女塾生演劇攝影（在大英戲院） 
觀其變易之速令人可驚殊不知其何術致此也一二年前海上盛行一種偵探影片每種僅四五本層見疊出其偵探曰聶克温脱VickWinter機警如狡兎吾所謂行動活潑者惟聶有之每演一片觀者恒雲集焉柯南道爾之福爾摩斯偵探案亦嘗見於影片之中予所見者爲「佛國竇」The　Sign　ofFoor及短篇數種已忘其名福氏探案以理論見長或從事於手紋足印之間一以暇豫態度出之以視聶克温脱之跳踉奔突判然各異其不識幕端西文説明者但見福氏作冷靜之行動莫名其妙故觀者歡迎之誠遠不如觀聶克温脱名家小説至此而丁厄運矣 
　　影戲中之共花花女予見之於浩靈配克影戲園爲一意大利片演者均彼邦名伶飾亞猛者瀟灑風流恰合身分名女優某夫人飾茶花女能於一舉一動間將芳心中哀怨之情曲曲傳出自非庸手臨死時作捧心呻楚狀尤極纒綿悱惻之致白幔受風微拂若眞　茶花女芳魂來格者其表情之工妙吾無間然惟體態如楊玉環似嫌太肥此等哀情之劇竊謂宜以飛燕身材者爲之庶瘦影伶　愈顯善病工愁之態即如演紅樓夢中之林黛玉亦非瘦人不可若以腰大十圍者演葬花焚稿諸劇人不將望百却走耶 
小説 
[潛艇歷險記（續）] [  翠岑譯]  
　　第二十五章　弗雷脱！汝誠勇者 
　　台列克方治事猝然問曰密司透麥快亞君意云何嚴寒之冬季制吾行動矣麥快亞曰然也言時且搓兩手以速血液之流蓋室中雖有電氣之爐而其温度僅略高於零度也麥快亞輪值之職務方畢甫自岸上歸時日將没艇中人員均當歸艇彼等在白日得游閲於兵工廠之大部分惟須遵守共和政府所簡任之廠長命令耳Ｒ十九號之修繕工程進行頗速升降舵早已修整苟無意外明日即可裝置潛望鏡之管亦已覓得一俟鏡片及附屬物配置完善潛艇即可出發矣是時麥快亞續言曰尼伐河（自俄京流入芬蘭灣之河）之氷凝結極速除穆司可哀運河有破氷船終日破氷外他處無地不可載車穆司可哀運河者芬蘭灣中以人工鑿氷而成之通道藉以連絡俄京與克朗斯太間之深水運輪者也艦長曰吾望波羅的海於此數日内弗　氷結吾儕　工作垂竣矣然終恐無望耳麥快亞曰福達愛斯有信乎艦長曰尙未實則彼不返亦未必有信此少年非浮躁者流當無害當其離此前····門外忽有輕扣聲艦長曰入也門啓開雪田塞簾入狀至不寗艦長急問曰開雪田何事開雪田曰艦長爲犬事密司透逼達愛斯之犬事曰又傷人耶開雪田曰否失蹤耳無人見其出然不知何往矣曰何時失之對曰不知厨夫謂食前犬尙在厨中今同伴遍搜艇中不見也台列克曰汝亦一搜福達愛斯之室乎曰艦長搜遍矣台列克乃俯視睡椅之下曰此間亦無之汝再細尋之或者彼竟潛出遨游一覘俄京狀况也開雪田遂致敬禮而出語其同伴同伴謂Ｂ十九號之福星失蹤實爲Ｒ十九號之不幸於是水兵數人出至甲板與埠頭之俄國衞兵作手勢之談話久之俄人藉頷首摇頭及普通手指信號之力始知Ｒ十九號之福星失蹤而有人覓得者當得酬報云至晚俄國水兵與船役成羣結隊而至粗毛醜形之犬充塞於船埠之上後至者復川流不息羣欲得Ｒ十九號之重酬Ｒ十九號之官長臘爲之昏艇員則羣集甲板觀此空前未有之犬類展覽會顧其中并與弗雷脱相似者而無之艦長台列克遂謝羣衆羣衆始失望趦趄退 
[自由談之自由談] [  不冷]  
演講與分頭談話 
　　余謂今日通俗敎育之法演説不如分頭談話蓋常識有餘之國民遇有一事祗須當衆演説而衆自能解常識不足之國民須將其事之始終本末曲折詳盡言之而後始能了解當衆演説决不及分頭談話之入人深也 
 
 

Page 15

 
 
   
 
 

Page 16

 
 
   
 
