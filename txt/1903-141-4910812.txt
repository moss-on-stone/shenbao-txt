# 1903 - 141 - 4910812

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵莊水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂沒無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所　身其康彊子孫逢吉者此理可操劵卜也肅此佈陳惟希垂鑒 
[紀客述官軍赴浦左剿梟事]  
　　浦左梟匪之亂可謂極矣民人日盼官軍　剿幾如大旱之望雲霓矣四月二十五日下砂匪首王升奎之黨俗所謂南帮者忽又持械赴周浦尋北帮鄧海靑之徒不得則就巿心亂放空槍砰𥔀之聲無異新年爆竹旣復闌入太平弄欲得無頼邱雪香而甘心邱素與蕩婦某氏私其夫恨之自顧勢力非所敵則跳而投梟黨中至是嗾令諸梟就其家擁之去鎮之人有與梟稔者急爲緩頰已被諸梟　　樹上連發四槍洞其腹而殞而所私蕩婦嬉笑自得一若痛癢不相關者然嘻亦可謂全無心开者矣正擾攘紛更問忽　傳上海有官軍至諸梟聞之仍釋甲執冰而嬉略無畏懼意少焉前驅抵鎭始知來者爲知上海縣事汪瑶庭大令及撫標滬軍營管帶龍葆　游戎共帶縣役民壯數十名弁勇百數十員名至則由鎭紳迎入萬緣堂緬陳一切　時遣甲乙二棚頭　赴下砂偵　好事者尾之而往見甲乙直入匪巢良久而出羣訝其膽之壯而心之精及詢以所探情形則徴哂曰胡探爲我輩惟　　矣至則暫避耳言次出洋銀四圓八角　詢者曰我輩初以言餂梟酋梟　厲聲斥之意不稍動婉勸至再始允却　　　并出　銀犒我輩我輩今當繳令回營矣是晚大令返滬游戎則督率官軍駐周　資　罪　胥責之地保並未捐及　商翌晨惟聞鼓聲逄逄然角聲嗚嗚然沿途旌斾翻雲戈矛耀日如荼如火威武奮　於是民人喜色相告曰官軍出而剿匪矣我儕小民從此可望安居樂業矣洎抵下砂鎭果不見梟蹤乃繞行一周振　而返驀一聲呼哨羣梟密布如林游戎乃勒馬顧民人曰猖獗如此實不能容我當星夜調大軍不掃平剿　不止也　踉蹌返周浦　息稍定卽傳令回滬上防次鎭董極意挽留復遒往觀梟匪所排之砲游戎曰彼旣有砲我亦須以砲禦之惜乎忽促啓行未及携帶今必回滬請紅衣大將軍來此一奮神威也遂留勇二十餘名　餘隨帥旌以去自是連日梟匪之　　浦者　布放烟　　肆中　管　　作劉海圈衣窄　短後衣或小扇輕衫作書生模樣見駐勇則以冷語刺之甚且引與同游或故作驕蹇不法語勇告人曰吾儕之來惟思殺敵致果耳今主將如此吾儕殆顔面無存矣不如及早歸休飽　老米飯跂脚臥營門之爲妙也自此居民岌岌不自安富室漸有避居滬上者道途偶語咸謂鄕也諸梟懾於官軍嚴威恣睢猶未過甚兹則官軍之底藴畢露已略無畏葸情形是不剿而小民尙得安居一剿而反恐羣遭塗炭矣嗚呼噫嘻至北帮梟酋鄧海靑原倚龍王廟爲巢穴至此恐南帮之尋仇報復也進而屯北蔡鎭見有由周浦赴滬者必執而搜之或强指爲南帮諜人處以私刑偪令出貲來贖有康姓者　翩華服驅車過其門被弔空屋中勒獻番佛六十尊始縱之去顧某醫家者流也梟召使治疾以無脈金不卽往翌日　銀六餅急乘輿詣梟巢梟忿然曰先生來何暮也我固知先生非重幣不克致然亦知悮人性命厥罪非輕乎今者我家疾人已不必治治之亦無能爲役然不有以示薄懲恐此後益罔知顧忌顧駭甚急遣舁者回以洋銀八百枚爲壽梟乃笑而釋之外此如張馬徐秦皆鄕間著姓傳聞梟　次第向之勒索蓋以兩黨相持日久日用不貲故不得不於計窮力竭之餘爲此殺人越貨之舉也抑又聞之奉賢南橋鎭有所謂三刀一篙子者當金苕靑大令攝縣篆時適値拳匪起事因召令充團練兵專延教師授以擊剌諸技及團散輙嘯聚爲非斬木揭竿兇惡視他梟尤甚近與南帮梟匪通同一氣踴躍用命願効馳驅松屬洙涇張堰葉榭閔行諸梟則平日與鄧交好聞有鬨鬥事已於日前駕槍船赴浦左以爲聲援觀此情形雖官軍視若風馬牛並不欲犂庭掃穴而梟與梟戰在指顧間各邑居民尙有寍字哉並聞當周浦殺人之日下砂梟酋王升奎方率其醜類至新塲公然後擁前呼拜會鎭上董事旋將其仇某甲縳諸巿南受恩橋上鞭藤棍四十下血肉狼藉一息奄奄曰我爲縣尊行法也噫行法而假諸梟匪之手縣中其尙有人乎哉至於滬軍抵蘇家橋時路旁有一人甫被鄧黨所殺屍横田野慘不忍觀或謂軍麾若早過片時則是人當可獲免此則臆度之說我不敢謂梟黨之果見滬軍而懼滬軍之果能救此人使得生也或曰梟黨最喜佞神南邑有潘九者海盜也明季被禽伏誅厥後鄕之人不知於何時立廟以祀呼爲九老爺月前王梟爲之開光上袍率黨羅拜近復資雇梨園子弟演劇祠前檀板聲中羣梟畢集鄧則每出隊必先致祭龍王牲帛香花致誠致慤衣冠蒲伏默禱移時此則無異明末獻賊之封贈梓潼神邇年北省拳匪之崇信西游封神諸仙佛自來萑苻嘯聚未有不借神道設教以疊惑愚民者也以上皆浦左客來函所述頗足補日前梟鬨紀之未詳嗟乎嗟乎梟之爲患竟若此其甚官軍之畏梟竟若此其深坐令奉南二邑中羣盜如毛幾無尺寸乾凈土誰是爲民上者而尙付之不見不間耶雖然不見不聞猶未甚害我蓋深惡夫巍巍上將統率師船而暗中仍與諸梟一鼻孔出氣者 
[電傳宫門抄]  
　　昨日午前京師友人專電告知本館云四月三十日皇上召見軍機大臣及長　　連是日並無明發上諭 
[償銀已定]  
　　京師來電云刻下英人已確允中國所付之欵於九年内以銀核計至第十年後或金或銀再行　　蓋與美國同一　重　鄰也 
 
 

Page 2

 
 
[波希通使]  
　　日本某日報云波斯國王近遣使臣往駐希躐國雅典京城說者謂波希絶交歴二千三百九十三載今忽互通使傳邦交其殆由此復敦乎 
[遼事已平]  
　　日本某日報云頃得牛莊來電大略謂日來俄國派駐滿洲之陸軍大臣苦洛拔托幾痕君游覽東瀛實爲中俄兩國和平之兆目下牛莊人心平穩風鶴不驚惟稍有俄兵擇地駐紥而已 
[滇中匪亂]  
　　京師來電云月前雲南臨安府城被土匪所陷朝廷覽奏責令地方官以期收復目下由蒙自以逹通海電綫中斷消息不通某日中國總稅務司曁法國駐京使臣所發電音皆無從傳逹原其故大約土匪毁去綫竿所致傳聞有法兵二千名或曰五百名由洛卡烏馳抵蒙自然道聽塗說未足信以爲眞也 
[惠匪未靖]  
　　廣州訪事友人云惠州府屬歸善縣境匪徒向推何姓爲首盤踞西山負嵎恃險官軍不敢深入以故其勢迄未稍衰上月初旬縣宰劉大令督帶振武軍信字營勇各一百名馳往剿捕匪黨拒之甚力槍砲兼施轟斃振武軍什長火夫各　石擄去勇丁四名信勇亦間有傷亡欲期掃穴擒渠恐非旦夕間事也 
[續錄江西内河水師巡警軍章程]  
　　第八條給發騐票擬刊騐票若干張編立號數蓋用關防分給各哨遇有外來小划無論人貨載船但是黑夜開行應由駐汛巡船詢明船戶姓名因何事來往何處查無違犯情事註明印簿塡給驗票始准放行下汛巡船查騐有票加蓋圖記毋得留難倘有訛索等事查出照章究辦第九條查拿盜賊河道遇有可疑之船必須加意盤詰果係匪類有眞贜確證者准就近拿送有司衙門訊辦一面通報本營照章記功哨弁不得擅目用刑以昭愼重第十條護餉救生凡釐金餉項以及丁漕錢糧由水路解省到汛報明者各汛船均應一律妥爲保護至往來船隻遇有風濤危急者尤宜盡力救護如懶惰畏怯觀望不前照章記過懲處第十一條彈壓械鬥江省有數縣習慣械鬥間有用船隻互相爭鬥者該營哨如有風聞宜先事解散倘不聽從一面飛報本營一面通知該管府縣如不及防由水路來者亦卽知會上下鄰汛相機辦理第十二條調用河保各州縣河保河快原爲緝捕而設現水師改辦巡警凡砲船駐紥汛地該處河保河快應歸巡警軍節制如有辦公不力者俾可隨卽懲辦所有姓名卯册擬通飭各州縣造送本軍以便查考至該役等工食仍照舊章由縣給發第十三條改立艙長各船哨弁夜必宿船俾有約束至送籌勇丁無人督率恐滋事端擬將砲船原有之艄砲手改爲艙長名目每夜令其督同水勇四名携帶洋槍海螺等件傳籌巡警遇有强劫等事不能制服者卽吹海螺其上下鄰汛聞聲立卽駛往接應第十四條調回砲船查内河汛地向章省河至吳城上十五里之葉家嶺爲止饒州至康山皆係長江水師汛地其姑塘左蠡饒州都昌古縣渡景德鎭等處均歸長江水師所轄前内河派船各處專事護卡者因江軍未撤船隻有多儘可調用今江軍已撤水師又改巡警汛多船少駐紥不敷實難兼顧而庫帑支絀又不敢請欵添造擬請撫憲咨商長江水師撥船接護姑塘等處釐卡以便將内河水師護卡各船一律調回改駐汛地第十五條禁止干預營哨弁勇職司巡警所管河道如有賊盜以及遭風失水等事是其專責至岸上街巿公所局署鋪戶有事應歸陸師巡警管理毋得干預其餘口角鬥毆細故在岸傍船側者祗准出爲排解不得擅作威福如有牽涉河道之事亦當會同陸師巡警委員辦理不得推諉第十六條定期操練每月遇二六日操練槍法打球遇四八日操練長矛雜投遇十講習風濤沙線泗水等事哨官隨地督操營官每月校閱一次統領按季校閱一次春季水漲調齊全軍在鄱湖合操水陣一次均各嚴定賞罰原議操練打靶惟查前營有淸吉嶺地方係内河公業可以打靶其餘各營均無打靶之地兹特改爲端槍打毬似較妥愼第十七條嚴定賞罰另立功過賞罰章程通行刊布每月查核一次照章分别辦理第十八條自籌公費凡内河水師統領營哨及文案軍械所各項薪糧均照舊支領無庸籌議外惟此次開辦巡警所有一切用度以及刊刻章程紙張筆墨所費不貲查内河毫無公欵現在庫儲支絀未便請領應由統領在本軍自行籌備以資辦公營哨員弁功過章程一土匪滋事奉調征剿在事出力員弁分别詳請優保如能拿獲起事土匪送縣訊明禀報在案應卽詳請破格奬勵一匪人滋鬧敎堂奉調彈壓保護無事者經地方官禀明存案所有在事員弁准記大功一次一破獲鄰境盜案及在逃要犯或汛内明火執仗搶案送縣訊明禀報存案出力員弁應請注册提前酌委優缺優差一次破獲鄰境竊案哨弁記大功一次一河道遇有械鬥能迅速前往彈壓解散辦理妥速者該員弁准記大功一次章程未畢容再續登 
[和州獲盜]  
　　蕪湖訪事人云安徽和州西鄕鷄籠山某寺住持僧素饒于財盜匪垂涎已久某日麕至寺中恣行搶刼和州直隷州知州何直剌亮標聞報親臨勘騐屬實飭役緝獲劫犯四人釘鐐收禁大約卽須明正典刑矣 
[鄂渚祈晴]  
　　武昌訪事人云人夏以來雨多晴少江流盛漲　岸平堤低窪之區深虞浸灌武昌府梁集菴太守關懷民瘼督同江夏縣原小蓬大令設壇祈禱以期大放晴光賢有司一片眞誠必當上回天意也 
[鷺嶼飛雲]  
　　厦門訪事友人云厦門一島外臨大海内港紛歧盜匪易於藏匿回華洋客帶有貲財屢遭刼掠水師提憲楊西園軍門因於去秋捐廉製造八槳快船數艘委員挑選精壯勇丁數十名駐泊提督碼頭專事護送洋客不取分文數月以來頗能安靜兹軍門又訪悉官潯潘塗等鄕盜匪麕集爰委福健軍左旗管帶張君領勇赴鄕分駐○泉州某甲等三十餘人結伴來厦渡臺謀生四月某日向磁街某雜貨店購取旅劵乘日本舞鶴丸起程入口後日官到船查察知所携旅劵係去年某洋行給發茶工早已作爲廢紙因著原船一并載回并禀請臺灣總督行文厦門日領事照會厦防同知嚴拿售劵之人懲辦○邇來疫氣流行死亡相繼而以寮仔後一帶爲最某書院學生因之紛紛告假回籍教習某洋人亦避赴鼓浪嶼○鼓浪嶼自作爲萬國公地後興泉永道延少山觀察曾於本年會同各國領事議定章程在日本領事署簽押詳請督憲具奏在案已今奉旨允准遂於四月初五日卽西歴五月一號度地設局開辦一切交涉事宜○厦門自遭回祿後各街房屋將近造齊顧所築牆垣未能堅固四月初六日午後颶風大作雷雨交加二十四崎頂某鋪房屋忽然坍倒男女五人奔走不及壓斃其二壓傷其三亦无妄之災也○厦門各鄕民之贸易南洋各埠者爲數甚衆鄕婦某氏因夫在小吕宋多年未歸特向美國領事官請領護照偕夫弟往探詎料到埠之時查騐不少假借婦恐遭挫辱躍入江心迨輪船上人急放杉板救援已不及矣哀哉 
[孤山放鶴]  
　　杭州訪事人云今春潮汛甚旺海塘衝壞良多當事者撥欵興修工程將次告竣四月某日杭嘉湖道憲宗子材觀察親赴各處履勘一周旋於十九日遄回赴撫院面陳一切○嘉興府惠式堂太守於四月十七日隨同蒙古喀拉沁親王來省趨詣撫署禀見翁大中丞 
 
 

Page 3

 
 
○嘉美釐局總辦某大令已屇瓜代之期由總局憲札委王大令蘭芳接辦○去年天時亢旱冬不藏陽入春以來陰雨纏綿峭寒特甚時令不正疾疫易生現在患喉症者頗多往往一家數口相繼而亡攝生者識不可不愼之又愼也 
[甬江帆影]  
　　寗波訪事人云寗波府牙釐總局總辦潘竹巖太守祖頤現屇期滿例須瓜代上遊已遴委白佑之太守曾烜來寗接辦大約交替之期卽在指顧間矣○鄞西十字港裕昇當被劫後迭經事主赴各署禀報迄今日久仍未將盜首緝獲日前各鋪主復聨名投府署具禀府尊葆太守批飭鄞縣周少軒大令查照前任黄菊友大令批示移會營汛上緊緝拿盜首林文炳懲辦毋稍縱延○日前慈谿縣某姓家被盜劫掠所失約値洋銀六七百元○王炳發不知何許人携其妻張少鳳著喬寓甬江近被牙釐局幕友曹立齋强行佔據王心不能甘迭赴各署控告日前復具詞訐諸寗紹台道署道憲惠觀察批示云王携妻遠來溷跡妓院實係自取卑辱咎無可辭惟曹立齋旣爲幕友宜知自愛自重如果因姦硬佔殊屬非是應飭鄞縣查辦 
[鑑湖波影]  
　　紹興訪事人云諸曁縣小學堂自張穉厚大令柬邀陳霞丞部郎回里創辦後各紳富籌集捐欵頗形踴躍刻已延聘富陽章嘯繡孝廉爲總理以西安詹澤漙茂才充西算教習其經史物理各學歸本邑徐眉峯上舍蔭棠全鐵珊上舍重耀　韻珊明經瑶琪分任○蕭山通益公機器紡紗廠前曾承領官欵十餘萬金奉大憲咨部備案分季呈繳息銀近年因公欵奇絀一再將本提去刻又由大憲委安大令炳文來紹催提諒須掃數淸解矣○紹屬各城鎭油坊向來以牛運車甚覺呆滯旣而某坊購得西法機器建設汽爐施以火力僅派數人分班司理卽可畫夜不停今歲菜子頗慶豐收各坊均擬赴滬上購機亦可見内地之漸開風氣矣○新城職商程世郊就西門外安徽會館開設福裕和鮮繭行曾倩太古洋行保水火盜險擇於四月二十三日開秤頂高鮮繭每百斤售洋銀五十六元 
[訓練巡捕]  
　　昨日午後三點鐘時滬南馬路工程局總辦翁子文太守諭令捕頭帶同各華捕至潮惠會館前隙地操練步伐至四點鐘時方回 
[難民不法]  
　　前日有某省難民百餘人扶老携幼行經南巿大南門就大佛廠假宿旋闖入僧房攫去洋銀三百餘元迨住持僧覺察則已不知所之矣 
[讞員去任]  
　　前英美租界公廨讞員張柄樞司馬因事被言官糾參以致降調撤任定於昨日携眷赴省垣午正十二點鐘時排齊全副執事并紳商所送萬民傘德政牌由公廨啓行迤邐過大馬路進盆湯弄繞行新街然後登舟就道新委讞員孫建臣直剌及襄讞委員魏蒓　大令同往江干送行 
[西儒講學]  
　　尙賢堂總辦美儒李佳白先生屢在六馬路格致書院宣講列國政治往聽者頗不乏人本月初二日即禮拜四晚八點鐘時仍在院中宣講土耳其與希臘政治之異同留心時事者盍一聆偉論乎 
[上海巡局紀事]  
　　王鶴卿扭李扣扣至十六鋪巡防中局以糾黨訛詐等詞訴請究辦局員黄衡堂二尹研訊之下判責四十板○十二圖汛捕某甲昨在高昌廟左近拘獲竊賊王連喜搜出兇器數件因卽解至巡防局局員馬午橋參軍研訊之下判責二百板然後移送上海縣署請縣主汪瑶庭大令訊辦 
[馬路工程局瑣案]  
　　前日孫東生與陳阿四在馬路旁小遺爲二十五號巡街捕所見拘入捕房轉解馬路工程局總辦翁子文太守倩襄讞委員黄衡堂二尹研訊二尹令各罰小洋銀一枚○船戶謝掌發扭張阿榮至捕房訴稱被伊竊去划船一艘昨日解經黄二研訊謝供小的係浦東人船泊恒生馬頭前晚十一點鐘時因事登岸惟留女孩看守致被張竊去張供小的在糧船爲水手是晚回來時已深夜不得已借用划船以渡並非竊船二尹令將船交謝領回然後覓人保釋○木工馮阿順在路小遺經陳長林所見喝阻不依因之扭至捕房聲訴捕頭令解送工程局黄二尹判掌頰二十下 
[英美租界公堂瑣案]  
　　包探王長桂解顧復其曹洪三張小第到案禀稱伊等三人均係著名流氓顧前已犯案解經懲辦因此改易名姓冒充探夥向邵春林之子索詐洋銀六元報由小的協同西探拿獲送請訊懲顧等俯首求恩讞員孫建臣直剌與襄讞委員魏蒓塢大令商之英總領事署繙譯官迪比南君判各責五百板然後將顧收禁西獄一年曹張各管押三個月期滿之後分别遞解回籍○包探徐榮珊解胡金賢到案禀稱此人與孫韓氏同居乘間行竊衣物報由小的緝獲解請究懲大令判責三百板押改過局三月○包探王長桂解楊文渭到案禀稱此人前以道勝洋行某洋人支票私簽名字持赴匯豐銀行支銀當塲察出解經張大老爺訊得實係鄭某所簽諭令補提未獲今特送請核辦楊供聞鄭已赴漢口求派差押同小的前往指提大令准之○包探倪順泉解車通遠　案禀稱前者胡國香控車串人訛詐張大老爺研訊之下供出同黨盧阿巧因交人保出予限尋盧迄今未獲爲此送請訊核車供小的向業廣貨實係被誣盧住有恒路係著名賭棍小的不敢往尋叩求明察大令著交原保人保去限十日内將盧交案○包探顧阿六解陸阿榮到案禀稱此人行竊李才寳家衣物報由小的拘獲送請訊究大令判責三百板枷號一禮拜○包探石金榮解陳曾益到案禀稱此人係不流氓日在淸和坊盤竹　龜奴朱阿銀向之申斥致被持棍毆傷報由小的拿獲送請究懲大令判枷號三日發犯事處示衆 
[法租界捕房瑣案]  
　　餘和豐報關行主馮益梅控車夫魏召科行竊藥材等情前經讞員孫建臣直剌訊取口供交人保出嗣因逾限不理勒令保人交案魏畏罪脫逃遂將其父魏金安拘押昨日代理讞員李茹眞大令飭提復訊馮訴稱現已有人調處折償洋銀三十元請將金安開釋大令著具結存案備查○偷兒周月山至新人洋貨店購物乘間竊取洋縐一疋當塲拘獲解經直剌訊供收押昨日大令飭提至案重責三百板釋之使去○流氓金根生在某花烟館宿娼乘間行竊衣服報捕後包探查得金又在英界犯事禀請移提拘押因之昨日大令訊取口供著重責五百板押候送還英美租界公廨○王阿生張小亭竊取某姓家衣服十餘件被包探拘獲解奉大令訊供著各枷號一個月期滿責釋○竊犯張寳元被包探拘獲解奉大令訊供著枷號一個月期滿責釋 
[美租界捕房紀事]  
　　徽州人某甲在西華德路開設恊和茶葉店昨投捕房報稱店中失去洋銀若干疑店夥某乙所爲向之盤詰乙卽吞服生烟現方毒發呻吟請爲核奪捕頭令送同仁醫院醫治○昨日午前小工林阿榮在西華德路某茶肆中向工頭吳某結算工資不知因何互相毆擊旋復扭赴捕房伸訴捕頭以事關錢債令自投公堂控告 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　寡婦鮑王氏等控夫弟鮑桂三霸吞店業存欵一案前晚經縣主汪瑶庭大令提齊人證升堂研訊鮑祖林供稱職員前在狼山鎭顔大人麾下當差鮑王氏前有洋銀八百元存鮑啓盛店内嗣因其子兆德完姻將此欵提出用罄職員念其無資度日曾勸鮑桂三每月津貼洋銀六元至鮑張氏本有洋銀一千元存店亦因其子烈德娶婦用去四百餘元烈德故父在日曾出洋銀六百六十元受抵秦姓房屋一所房契在桂三處邇因逃德烈德均係螟蛉故議將桂三長子嗣與長房次子嗣與二房兆德烈德應均令歸宗職員並有號褂一件在元昌漆店求卽給還鮑王氏供稱丈夫排二去世已三十年因無子由翁撫兆德爲螟蛉子現與夫弟桂三不睦故桂三欲將長子嗣與小婦人兆德自願另居由桂三每月貼小婦人洋銀六元藉以度日大令問兆德撫自何姓答由故翁撫育是以不知兆德供稱小的本姓鮑並非螟蛉子光緒十六年及二十三年祖父母喪事均由小的爲承重孫所發訃文迄今尙在况小的並未犯事皆因叔父桂三有心挑唆使母子不和冀遂其霸産之計桂三供稱小的之仲兄斗祿於光緒十八年去世由族長鮑佐桓等令小的經理伊所開之鮑啓盛店務店中資本計共一千元歴年生意淸淡虧欠銀一千四百兩另有元昌漆店係租自吳姓資本無多長嫂王氏前存之欵早經用盡次嫂張氏存項除支用外祇剩四百餘元有摺呈閱佐桓供稱昔年姪孫桂三曾被其嫂王氏控告奉黄前升憲諭令監生勸息光緒十九年桂三邀監生及親旅二十餘人與兆德烈德互議以老宅房屋及鮑啓盛漆店作爲三房公産長房兆德二房烈德三房桂三兆德之父排二名建鏵故時無子由監生等議立同宗鮑林建之第三子兆德爲子時建鏵父母均在旣而先後逝世均由兆德爲承重孫今桂三謀奪家産將已子分嗣長二兩房逐出兆德烈德於理殊爲不合况房契存項均不在公産之内載明議據現已存案可謂查閱張氏供稱小婦人母家在松江婁縣光緒十九歲嫁鮑斗祿爲繼妻在松江完姻有媒妁可憑後至上海知原配潘氏尙在小婦人遂訴知母家叔父張小如以斗祿不應以良作妾於光緒十四年控諸婁縣署有案可稽供畢呈上一千元之存摺一扣並號褂一件大令見褂上有狼山中營親兵字樣問張氏曰此褂何來答稱去冬同姓不宗之鮑祖林自稱營官帶領兵丁四名驀至小婦人家不問情由將兒子烈德毆擊幸衆鄰喝阻始行散去號褂卽於此時在地捨得大令謂祖林曰爾非原勸親族據上無名何得插身多事隨將號褂給還諭令赶緊回去不得在此滋生事端祖林唯唯叩首而退大令察閱張氏存摺見利息支至光緒二十三年而止問以何故張氏答稱迭次往取桂三分文不付且桂三經理店務以來侵用萬金每年祗給小婦人與王氏洋銀各四元所以前年小婦人等喊控有案至房屋由丈夫出錢受抵實是私産與桂三無涉求連存欵照給至列德係大婦潘氏親生丈夫故時祇有九歲田小婦人撫養成立今被桂三霸吞産業　欲逐伊出外求恩公斷烈德所供與張氏相同大令判曰察核桂三所呈張氏支摺數目不符殊屬弊混今酌斷爲存欵洋銀七百五十元仍照一分利息再每月由桂三另貼張氏三元按月一併支取房契一節將來回贖時價歸桂三收取仍三房公分刻下房租歸張氏收用並准桂三將長子繼於長房次子繼與潘氏烈德仍爲張氏之子均著遵斷具結呈案○英美租界公廨劣差羊福卽羊阿寳前因袁世梁黄介綬控案索詐不遂擅押木籠控奉蘇松太兵備道憲袁海觀觀察批飭上海縣拘案收押以令業將夥役薛仁富先行枷示廨前羊因患病求緩刻已病痊前晚大令提案略詰令　以巨枷發公廨前示衆三月 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年四月十八日京報全錄]  
　　宫門抄諭旨均錄正張○護晉撫吳奏請將武備學生擇優考作文階並令地方官兼知兵事以收文武並重之效而圖自强摺頭品頂戴護理山西巡撫布政使臣吳廷斌跪奏爲請將武備學生准擇學術較優者考作文進士舉人等項量用文職並令地方官兼知兵事以收文武並重之效而圖自强恭摺仰祈聖鑒事竊維兵事至爲精微將才必求智勇非沈濳學術之本無以運韜鈐非合一文武之途無以資鼓舞現在時局日新時變日亟輪船輪車之制創而昔之荒徼絶域如在戶庭自火器機器之式新而昔之堅甲利兵無殊枯朽各强國雖皆以教育爲本農商爲用而其能恢拓疆土陵鑠全球則無不以兵力爲主近以近事言之亞非兩洲之不競於歐美日本之强於暹越西班牙之失吕定古巴大抵皆兵强者勝兵弱者亡其他小弱之翦　於人役屬於人者更不可以數計周未兵爭合爲十二裂爲六七者以中土而成戰國今列强併爭分合無定是以全球成戰國未有兵力不振將才不育而能自立自强者也又昔之言兵者以謀略爲貴今東西各國之言兵者則兼重謀略學問此又隱符好謀愼戰之經有勇知方之訓固非徒矜血氣取决一時者所能希冀於萬一也溯自近年疊奉諭旨嚴飭各省設立武備學堂以講求兵學培植將才仰見聖謨宏遠振興武備之至意凡在臣庶欽佩同深惟是中土自宋明後右文輕武積以成習土習於貴兵習於賤古語有能挽兩石弓不如識一丁之說今又有好人不當兵好鐵不打釘之諺大凡爲兵勇者多出遊蕩無業及亡命不法之輩鮮有知尊親之義敦詩書之文者其有身家者往往去之若浼爲將帥者自非文武兼優謀勇過人則止能備驅策之選甚或恃其剛很逞忿生事多所貽誤下焉者目不知書什常八九得志則放意驕　失志則等於苟賤且有與會匪土匪爲伍者此皆由不講兵學不重武員之所致也是則欲中土兵力之强非人人有樂於爲兵樂於爲將之心不可欲人人踴躍於爲兵爲將非有以鼓勵誘之不可伏維列聖垂訓淵深超越前代申誡文武並重之旨至再至三考之定制滿漢尙書侍郎多兼八旗都統等官外省督撫亦時與將軍都統出入漢提督如趙良棟岳鍾琪楊遇春皆蒙特旨擢改總督我皇太后皇上臨淸以來如楊岳斌張曜劉銘傳皆自提督爲督撫至今武員談之胥有欣羡追慕之志此又朝廷破格用人激勵羣才可爲天下萬世法者也臣維三代六卿皆兼將車泰誓周官尙可考見是以三代之制庠序之稱曰士而卒伍之稱亦曰士實爲文武合一文武並重之明徴春秋戰國以逮秦漢凡任元帥太尉大司馬者多卽其時執政之官漢之三公九卿與將軍校尉疊爲遷轉而由羽林軍起家者尤衆魏晉而後斷自陳濳大凡公卿尙書外至剌史太守縣令多帶將軍並以軍號之崇卑升降爲等差爲黜陟是以其時文吏嫻武略者史不絶書迄於唐初猶存此制其後兵柄多授於武人儒臣恥言夫武事而金元國人仕者文武尙不甚分於是兵力遂有南不如北中不如外不慨明祖雖命進士兼習騎射卒鮮適用是以明之亡也兵皆擅於左良玉高傑之徒文臣相史可法瞿式鉅之倫雖抱忠赤之忱而其效騐乃不敵晉陶侃温嶠之毫末此文武太分之弊也即如中興以來湘軍將帥若江忠源曾國荃羅澤南李續賓李續宜彭玉麟等淮軍若張樹聲李鴻章劉盛藻丁壽昌等亦多由文士起家並非專以武階洊進此外以文員帶兵者更指不勝屈足見軍旅之任文武兼通則易收效此已然之明騐也現在武備學堂各省多已設立緑營員缺行將汰盡出路一切亟宜預籌否則備習各種兵學之業歴累年之攻苦上之不過得一哨官營官下之僅得厠一兵丁恐非志士所願出也今東西各國兵官弁無不識字通文頗與古合此又外制之可採取者也臣愚擬請此後　　武備學生皆照各省大學堂諸生考騐學業擇取於經史各種兵學兼優者一體作爲文責生舉人進士後量用文職以次遞升其次者仍令　　備各軍効用並請常備軍兵官專用武備學生如爲營官准兼帶州縣銜分統准兼帶知府銜統領准兼帶道銜遇有各省兵備道及府州縣邊要缺出各省督撫於武備學生出身銜缺相當内擇其經史兵學兼優者分别具奏請旨量加简用仍與統領等互爲遷轉各地方官皆知武備即可就近教練民兵仿古寓兵於農之意近時德國民兵最多最强亦由於此卽如歴代流賊草宼及前此髮捻回苗之亂其始起必在一州一縣倘任州縣者多屬之兵則亂萌甫見卽可芟除不致勢成燎原害及天下似又暗銷兵禍弭患無形之要用也如各州縣印官未諳兵事者擬請於現任佐貳内量用學生一員以便督練則學生之出路日寛武職之鼓勵日優庶十年之後知兵之才布滿於天下志勇之士亦皆樂於是途近代右文輕武之習藉可挽救現准北洋大臣袁世凱咨鈔會奏令選通文理之員弁兵丁赴北洋學習刻下晉省遴選頗難其選已飭設法揀取精加甄錄卽當如限派往用資練習倘蒙聖恩飭議准行武備學生叙用文職之請則今之士子等皆必願入武備坻堂將來知書兵弁人數心多文武兼資之選儲之不匱駕馭操縱之方似無逾此且以刻下時勢論之文武有必宜兼重者更有數端曾國藩謂湘軍諸將以行立功皆得力於主敬之學左宗棠謂將兵之要在智欲其果勇欲其沉胡林翼論兵最重審機蓄勢堅忍苦守於李續賓三河之難則痛恨將才之不可贖且謂將帥必謀勇才德兼備方爲全才其於當時將領孰可統萬人孰可統數千人孰可統千百人均衡較銖兩不肯稍有假借卽如咸豐同治年間用兵之時而兵之强弱全視將之能否嘗有號稱勁旅戰勝攻取冠出一時遐邇震慴及將領一易頓成弱軍又有屢北之軍經名將爲之淘汰收拾卽可成精卒固知兵事至精至微非謀略學問兼優不能爲良將夫以兵學之重如此朝廷以至優之途至貴之格待之則能者不屑學拙者不悅學將才之出復何所望此不可緩者其一名利賞罰所以動人漢武帝求絶域之才則張騫諸臣出唐太宗重直言之士則魏徴諸臣興卽如制藝試律不過文藝之末自功令懸爲準繩則豪傑之士雋異之才尙皆竭力爭之殫精求之以得爲程不工不止何况武備本所當重誠以昔之勸制藝試律者有之勸武備何惠問不精謀略不裕將才之盛必可預决此不可緩者又其一歴來武弁難改文階揆度其由文理未諳識字過少施于吏治隔閡殊多今之武備學生凡經史要義交涉大綱皆列于課程嚴加考騐必無不習政治文理之弊以之臨民自無扞格此途一廣儒通兵略將知經術周漢之隆歐美之烈均可頡頏者必基于此否則始諸學終靳其用旣非聖朝造就之懷又乖多士研求之意學無從勵兵何由强學堂之設將類空名侮訕之來何以禦之此不可緩者又其一臣前在北洋曾將此說陳于李鴻章亦深謂爲然終以定制難更未曾入告刻下時艱之棘武備之急較之昔時更形吃重内地匪亂尙未盡平外勢日强當圖自立蓄艾補牢斷不容緩兹幸恭逢我皇太后皇上振興庶政百度維新武備學堂叙用文職一一爲將才蔚興之機國勢强盛之本亟宜與時變通似未容仍泥舊轍伏乞聖明深察遠鑒飭下政務處會同吏部各部妥議施行則大局幸甚又查漢唐宋元郡縣之官皆兼知兵事唐宋元且以四衛至明始改此制　時髮捻之變督飭兵練愼固封守仍須州縣知兵方能得力此又言地方官宜兼兵事之證擬請各省緑營撤後所有巡兵全歸地方官管轄凡府州縣均加帶營務銜旣於護解餉犯保衛地方及莠民匪黨倉猝滋事易收臂指之助　使文吏練習兵事更可廣儲禦侮之才亦懇飭下一併核議以重武備臣查中土歴來以修明教化整肅綱紀爲本所以維持天下者原與列邦不同而兵力未强國勢漸弱殊爲宋明以後致弱之一大端儻蒙宸厪鑒察飭定文武通用辦法垂爲憲則薄海有識之彦上進之士自無不爭勵折衝敵愾之忱則將才可得兵氣可振隱以寓保邦固本之圖顯以　禁暴戢兵之用時局所關不敢緘默臣不勝悚惶屏營之至所有請將武備學生准擇其優者考作文進士舉人等項量用文職並令常備兵官兼帶文職銜地方官兼知兵事以收文武並重之效而圖自强各緣由理合恭摺具陳伏乞皇太后皇上聖鑒訓示　　奏奉硃批政務處議奏欽此 
 
