# 1895 - 287 - 4908081

 

Page 1

 
 
[延請金陵訪事人] [  申報館主人啓]  
　　本館派赴金陵訪事之人刻已另有高就兹欲延請一人以承其乏如有淹雅君子熟於官塲體例里巷風謡者請卽惠函以便延訂特此布聞 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論剿回之不易]  
　　憶自春夏間客有自新疆來者别已數年相見歡然爲言關外情形歴歴如繪歸途經甘省其邊境之地匪徒已有蠢動之意省中各處漸覺震驚聞省憲已調兵往剿料此星星之火尚未燥原似尚易於擈滅故得歸途無恙然客曾言回匪聚衆現雖數十人極多數百人烏合之衆不足爲慮然必致愈聚愈衆民賊不分而後止現雖不過偏僻之地打家刦舍然必至據城攻邑殺官戕吏而後止而叩其所以然之故則因該省漢回雜處其實回多於漢太平無事之時相安耕鑿則回皆民也一旦騷動揭竿樹幟則民皆匪矣該省兵力未必厚糧餉未必足以有限之兵禦無限之匪斷不能操必勝之權况現在該省之兵回教居多恐不但不能取勝卽潰逃從賊反戈相向亦意中事耳當時聞客之言尚覺疑信參半遠在數千里外何從探悉情形而今乃烽烟告警電報屢傳所謂星星之火尚未燎原者已如杯水車薪之不能遽遏雖未必盡如客之所言要不能不佩客之預見也本報前日譯西報云本月二十五日接京師電音内開今晨甘肅來電言蘭州省城已被回匪攻陷陜甘總督楊石泉制軍力竭自盡而道路傳言則謂蘭州失陷後制軍奔投雷軍門正綰營中軍門所統約八千人刻下亦被回匪所圍朝廷聞奏飛飭董軍門福祥星速往救并傳旨山西陜西河南山東四省督撫調營襄助雖轉譯之西報尚未能詳悉情形然其大局糜爛已可槪見并傳聞董軍門曾封章入奏有臣部下兵士招自甘省皆係回民一至故鄉恐卽離散之語誠如是則現在用兵更難矣各省各郡各邑之信回教者雖不如甘省之多然已無地無之各省各營之中兵士之信回教者雖不如董軍門營中之多然亦無營無之今欲調兵須先挑兵必使一營之中無一兵信回教者始可調往現招之兵無論矣然安能於各營中細查挑選苟選之不凈留一回兵卽可煽惑十人至煽惑十人卽可煽惑百人則此營已歸無用用之適以資宼此用兵之難也且不特兵士多信回教卽統領将弁之中聞信回教者亦復不少雖皆高爵厚祿久受國恩斷不至喪盡天良捨身從賊然同爲一教之人縱不欲從賊或不敢殺賊難保無欲前且却之情未聞有将帥欲前且却而可以督率兵士殺敵致果克奏膚功者此命将之難也兹姑勿論其用兵命将之難兵法云兵貴神速一有事端是宜從速調集各軍併力合剿乃甘事起有數月聞已蹂躪至十餘州縣董軍門督兵往剿至今尚未交綏是釀成其勢也致其勢已成始檄調始招募歲月徒延餉糈虚糜何坐失機宜之至於此極也中國額兵之無用固盡人而知之額兵之外固有當時所招之勇視爲節制之師者也豈臨事而亦無用耶如以爲有用雖一省之珍力有不足則各省之兵儘敷徵調何必再爲臨渴掘井之謀現招現募如以爲無用則各處練軍防軍水陸各營皆可裁撤亦何必徒養此無數無用之兵哉有兵之名無兵之實卒致無一兵之可用鳳凰九連金復海蓋之事可以爲前車之鑒矣説者謂以當時左文襄之威望各将弁之奮勇兵士在壮盛之時餉糈在易籌之際尚力戰數年始得肅清關内所謂肅清者不過使回之不敢爲匪並未将關内之回盡行剿滅也大憝雖除餘孽未盡惟經文襄之懲創憚中國之兵威是以十餘年來該匪未敢稍動乃自中日起釁爲日所敗大損國威該匪未始不以我兵之無用致生其覬覦之心乘間竊發傳聞聚有數十萬之多然尚在一省之内用兵尚能專注若蔓延日久恐山陜之回起而應之關外之回又從而後至使我不能兼顧則用兵必更難於今日矣此不可不慮者也運籌帷幄身列戎行者其何以慰我朝廷西顧之憂哉 
[輪船慘刧]  
　　昨日文匯報得天津來電云聞拱北輪船忽有物在艙中炸裂其時船上滿装遣勇致斃六百人亦慘矣哉 
[盜刦大姓]  
　　世普塘係金山縣轄境該地阮姓族大人多家資巨富向爲一邑之冠同族五房比屋而居於八月二十三夜魚更再躍時突來盜匪五六十人明火執仗號砲一聲鎗火齊發阮姓聞警舉家驚皇手足無措盜黨到處搜尋自二更直逹五更倒篋傾箱恣情刦掠一空所有始各呼嘯而去聞所失英蚨計共一萬二千數百翼金銀珠寳衣服等物爲數甚巨翌晨開單報失劉邑尊隨卽輕車減從前往勘視雖經允爲限緝但冥冥鴻飛未識能入弋人之篡否並聞道路譁傳謂該盜尚有拒傷事主情事果否確鑿容俟續訪再錄 
[杭火續述]  
　　衆安橋上廟中火起延燒房屋致一百十二間已列昨報兹悉火起之初左近鄰人望見廟中　縫縷縷濃烟噴冐不絶咸相率入廟看視見烟起於僧房房門關鎖乃打開房門黑烟横衝而出房内迷漫烟霧不見火光衆意欲散烟息火将房牕及兩邊板壁一齊打毁不料火經風激立卽穿屋而出其燄甚烈遂成燎原不可救止該房僧人在河下吃茶直至火勢已成方知房中失火當卽逃避無蹤廟門前向擺一油貨攤人皆謂火起攤上次日攤仍擺列訪諸河下諸人始知其詳差幸各路太平水缸經保甲局憲督飭缸缸儲滿兩頭又是靠河取水甚易故不致過於蔓延洋龍義龍之功不可没也且水龍集内必有義槓一起皆係年力强壮之槓夫承當此役專救人家所停之柩極爲勇往奮不顧身不獨於火門中能将柩搶救卽柩身大半是火但不起燄亦能救出尤有勇而巧者兩人空手能托柩搶出半里路外此次救柩共有四具惟瑞昌桂圓店之柩先見火勢甚猛卽囑義槓救出屋幸未焚而柩則不便再進遂在門前搭蓋明瓦高棚暫行停放次日開弔出殯有一壮漢至某洋鐵店店已被焚向火門内直穿而入救一臥病老者負之於背乃從火林中飛衝而出老者鬚髮全白聞已八十餘歲兩人頭髮衣服均無焦灼痕跡老者固爲僥倖而救者之勇而好義尤爲難得又有某店主人夥友學徒雇工共十三人火未延著時在内收拾銀洋衣服不料火已延及欲出無從又無後門十三人乃一齊用力将後墻打一大洞均由洞中扒過鄰屋始得由鄰屋後門逃出亦云險矣計所焚者盡是 
 
 

Page 2

 
 
店鋪錢店土店烟店鞋店襪店籃店雜貨店竹貨店刷兒店索兒店洋鐵店縐紗店茶食店豆腐店糕糰店素麫店湯圑店燒餅店猪肉店羊肉店醃臘店南貨店香粉店棉花店紙店剃頭店釘店刷印坊羅磨坊醬園藥店線店以及麫館飯鋪茶室酒肆柴棧烟寮其起火之廟則土地廟也 
[續獲盜犯]  
　　杭州蘭區地方張同泰柴行被刧拒傷事主當卽捉獲一犯已列前報兹悉所獲之犯係温州平陽人經仁邑尊嚴訊後将餘黨五人姓名供出伍大令隨派差捕渡江訪拿並移知寍紹各郡恊同緝捕兹於某日由差捕拿獲三人由西興過江而來並由紹防統領添派營勇押送前來此三人者聞已在紹供認搶刦該柴行之夥盜不諱伍大令當卽坐堂略問情由卽將三犯釘鐐收禁 
[江寍試事四誌]  
　　金陵訪事人來信云江蘇學政龍大宗師於八月二十六日考試駐防上元江寍句容各文童正塲駐防首題過宋上元前日於齊江寗明日之鄒句容去魯通塲次題貉道也詩題賦得松花點衲衣得衣字二十日招覆文童經古計取十二名經學正取葛傳勳江寍許家恒上元陳澤上元備取陶隆僎江寍劉文儼上元張祖基江寍雷培霖上元李琦溧水姜良臣六合存秀駐防史學正取宛長鴻江寍算學正取婁國徵江寗 
[甌江試事]  
　　温州訪事人云上月十九申刻接奉徐季和宗師牌單内開定於十八日辰刻從台州起馬○二十二日辰刻宗師秉節抵甌提調宆舒端甫太守預期出城迎迓在城文武員弁則齊赴碼頭上恭迎宗師就接官廳小憩隨進朔門從大街轉百里坊以抵試院接見屬員畢卽牌示二十四日丑刻謁聖講書寅刻閲牆放告黎明考生童經古二十五日考闔屬生員二十六日考教官及優生二十七日考樂平童生二十八日覆試經古二十九日考瑞玉童生九月初一日覆試一等生員初二日考永泰正塲大約初八日卽可校閲外塲矣○宗師按臨之日卽牌示云本部院訪聞有金華朱姓在外招謡撞騙意圖混入槍替現尚寓在大南門城下小屋之内卽飭提調官嚴密查拿 
[温州火警]  
　　八月二十一夜更魚三躍郡城東南二堡倉橋口某麫坊忽然火起延及大街北至簡巷口宏大布店南至税庫司前夏日盛線店直焚至東方旣曰吳回氏方偃旗息鼓而回共焚去店屋二百餘楹合二堡中崇樓傑閣已靡有孑遺矣慘哉○先是初八夜二十三都上戍周嶼亦兆焚如延燒三十餘家初九夜譙鼓四下隔江草廠十餘座同時被燬茅龍盡點睛而去郡城各水龍馳赴江干無從施救而返 
[短徵續聞]  
　　前報載福建閩安關委員沈司馬蕃短徵六千餘兩上游特委華司馬承棨查明核辦兹據道路傳聞華司馬以去歲日人釁啓各貨阻滯以致税收大减爲詞向上游禀覆云 
[五羊刧案]  
　　廣州訪事人云省河中有名水鬼氹者居榖埠之上游妓船數十艘如雲之集類皆烟花下品所謂青脣吹火推篷出難近眞如鬼手馨者也某日之夜鼉更二轉突有虬髯客十餘輩手携刀刃闖入元緒宫中刧取一妓而去迨龜鴇糾同黨羽四出追尋而雲水蒼茫已杳無蹤跡矣鴇母以失此錢樹忿不欲生躍入河中欲以身殉後得人入水拯救不致魂赴清流亦可憐已○上月十八晚西門外錦龍中約某柴店被匪人行刧當時店中諸夥見若輩猙獰兇惡皆不敢與之爭持惟暗中默識匪之面目而已次日某夥挑柴往大河基某娼寮見匪人匿跡其中遂回店報知立請西關汛勇及巡防營勇馳往掩捕匪人見有勇至在門内嚴備以待一巡勇首先闖進竟受槍傷頭裂腦流登時倒斃其餘各勇咸畏縮不前迨後請得安勇到來始将匪人擒獲八名解請縣官訊辦 
[照錄禀稿]  
　　四川資州富紳周司馬維綸今已晉捐郎中其所擬辦礦務情形曁章程六則已登前報當時曾請李傅相代奏今聞六月中旬經部臣會銜代奏已奉旨著正郎回川與鹿制軍會同商辦俟覆奏後興工兹将其禀請代奏底稿并礦務廠規二十六條礦務條例十二則詳錄於後以供衆覽候選郎中周維綸職員周鳳歧朱煊廖鑫王漢庚李文蘭宋永言江維瑛周永年徐長煜謹禀宫太傅伯中堂爵前敬禀者竊維古聖人制三幣以交有無珠玉爲上黄金爲中刀布爲下所以阜通貨財權衡輕重利至普也周官卝人掌金玉錫石之地若以時取之則物其地圖而授之昔禹以荘山之金鑄幣而救水患湯以歴山之金鑄幣而拯旱災先儒謂金銅無凶年榖帛有歉歲此誠通權逹變之至論體國經野之遠謨中國地大物博百産豐盈三品之金著於禹貢益州古稱天府物阜民殷稽之史傳則卓氏以銅鐵程鄭以冶鐵富埒王侯地理志言益州朱提山多出銀是産五金之地以蜀爲最著溯自中外通商以來每歲進口貨價浮於出口者二千餘萬金洋人墆財役貧逐利稽市最絲茶百貨商民錙珠之利剝蝕幾盡中國銀有日減無日增較之水旱偏災傷耗金錢者奚啻百倍朝廷創立海軍購製堅船快礮餉濟天下水陸各軍又歲需銀敷千百萬近來疉奉諭旨籌辦礦務於是雲南之銅漠河之金山東之銀開平之煤先後欽遵辦理各著成效四川金銀銅鐵各礦甲於天下雍正年間金川用兵僅開寗遠府屬之馬頭山復興洞一處得金鉅萬故迹猶存目前軍需奇絀籌欵維艱而蜀中礦務未議開採者一則謂測騐礦苗之難也一則謂籌集鉅欵之難也一則謂聨絡番民之難也一則謂彈壓工役之難也具此數難無怪高目時艱者幾經長慮郤顧不敢輕於一發然窮變通久道在因時興利除弊得人斯理伏讀光緒十三年正月初十日奉恭錄咸豐三年三月二十八日上諭朕思開採礦廠以天地自然之利還之天下較之一切權宜敝政尚屬無傷體制有裨民生惟在地方官經理得宜自不致别滋流弊卽如各省舊有礦廠按年開採抽課官民日久相安豈非明騐等因欽此仰見聖謨廣運軫念時艱薄海臣民同深欽仰職遂於光緒十八年五月入都擬赴都察院衙門條陳經御史吳光奎採訪入告聞已奉旨交議溯查光緒十六年刑部主事鄭寳琛籌辦四川全省金銅各礦禀由中堂咨明四川總督核辦有案嗣因寳琛物故未及舉行職此次來津擬照前案仍懇中堂准予認辦以便復奏竊職於同治年間從事雲貴總督岑軍營因得悉雲南銅礦規模上年遂約同鄉精研礦務者數人襥被裹糧披荆斬棘徧歴雅州府屬之大穴頭山寗遠府屬之冕寗縣之麻哈母雞溝馬頭山打箭鑪屬之巴旺土司等處逐一履勘歴見川西産礦各山樹木枯絶始悟金能克木金盛則木必衰故土諺有木盡金出之語又往往聞大聲鞺鞳響震巖谷詢之居民謂爲銀火發笑番俗占騐休咎以利刃割堅木觀其文理縱横謂之打木刻其術恒多奇中曾占此山發笑之故知爲金旺欲洩之時有人開採决不阻撓該番衆秉性質直素無欺誑職察其言確隨與巴底土司多登旺清巴旺土司多登旺吉等訂立合同言明興辦該處礦務以後不得渝約番衆欣諾異口同聲是蓋我朝深仁厚澤涵濡二百餘年遂使邊民向化願献晝琛洵爲千載一時良會而職綜籌全局確有依據乃可得而言焉如慮測騐礦苗之難則有温江朱鳴儀大全鄭澤沛張國華冕寗鍾學源等皆熟習地理深諳礦學其餘各種礦質一見能舉其名步脈探苗絲毫不爽委以測騐勝任愉快矣如慮籌集鉅欵之難則蜀本奥區都邑繁盛職之鄉里姻族友誼周斌張志惠陳宗漢陳宗品李國楨李青蕃張彬宫學清張開源陳宗虞劉祚恒張開第廖炳政陳金餘楊海峰謝聨輝廖承縉松桂黄河全熊萬春王德明盧定之鄧宇鵬陳志駿楊清高鍾永興陳志上謝維廷鍾相臣李起榮郭政郭安戴式棻游萬崑宋永成何恩慶等或家資鉅萬或辦事勤能與職均屬至厚親友稔知礦苗豐旺無不願集巨資及時舉辦並不必請帑於公家且開辦金礦不用大號機器則成本自輕概歸商民辦理則糜費更少礦産金銀隨採隨用需欵雖鉅竭蹶無虞如慮聨絡番民之難則此次請往試辦之初擬自内地雅州府屬大穴頭山之銀礦寍遠府冕寗縣屬麻哈母雞溝馬頭山之金礦開起習久相安漸推漸廣然後徐及打箭鑪土司所屬之巴底巴旺等處該番衆旣立盟約永不翻悔且現有該處土把總潘生貴言伊胞兄堪布達賴喇嘛江曲札喜素爲番夷信服現在京充當唐古忒學正教習如蒙允准試辦擬請轉咨理藩院衙門札委該堪布江曲札喜前往土司各處善言開導安頓夷人决不滋事則恐開邊釁一節無過慮矣如慮彈壓工役之難歴攷近時各省礦廠多者役人數千少亦不下數百並無聚 
 
 

Page 3

 
 
衆滋事之案蓋大利所在人皆護惜維持惟恐其敗廠中工役復由各股商雇募土著良民連環互保則外來匪黨無從羼入管子曰衣食足而知榮辱焉有飽煖無憂而肯輕干法紀者乎查雲南礦務曾經欽派大員督理此次擬辦川礦似宜仿照雲南成案准與奏明欽派大員赴川督理以昭愼重俟興工之日由大員請於川督轉飭地方官隨時稽查飭團保護以靖地方而維利源夫天下無不可除之弊在辦理得宜而已以上數端皆職所謂確有依據可以上紓厪念者也方今時局日艱商民交困若不取財於地奚以圖匱於豐四川礦産充盈金銀尤旺倘及時開採盡以礦中所出鑄就金銀錢以便民用必與泰西金磅銀洋其質更美則外人所恃以侵牟大利者自無所施其伎倆矣且夫利不百而不興弊雖微而必杜誠使開辦川礦有利不能無弊不開可也卽有利之百而不無弊之一亦不開可也今開一省之礦實兼各省所開之礦興一隅之利能奪各洋所爭之利而又不費官本商自集其貲工自食其力邊民自輸其誠上之足以富國强兵下之足以厚生利用夫亦何憚而不爲職邊徼庸愚衣食粗給不求仕進亦志不在温飽此次跋涉來京𤁋陳開礦之請蓋旣激於洋商之居奇復迫於鄉鄰之敦促謹援鄭寳琛禀請開辦前案肅具寸禀並粘連圖説章程呈懇中堂矜憫愚誠准職開採試辦俟二年期滿之後查看情形照章納課二成解充軍餉之費餘八成歸衆股商均分懇恩據情復奏蜀民幸甚天下幸甚爲此恭候批示祗遵虔叩爵綏伏乞垂鑒職維綸等謹禀○附禀者查川省礦非一地産非一種必須幹練大員督率開採庶提綱挈領次第舉行久欽前任出使日本大臣李洞逹政體歴練人情而於東西洋各國礦務均經實力講求現在奉諱旋華大任息肩可以墨絰之時振興礦務之利倘蒙中堂俯念川省礦務重大援古人内舉不避親之義仿照雲南礦務成案俯准據情入奏請旨欽派督理四川全省礦務實足以洽人心而興大利不特川省人民之幸抑亦國家富强之道也職函商同志又商之天津司道意見相同用敢不揣冐昧附禀凟陳伏乞鑒核施行 
[訓練精勤]  
　　安慶訪事人云長江水師恊譚鎭軍自上月初一日起每日調齊各哨弁勇在玉虹門外演武廳前操演洋槍打靶及藤　刀矛諸藝黎明卽從事迨日暮方回營又令各砲船在江面水操砲聲隆隆震動山岳據云長江水師提督将次出轅查閲故預期訓練以免荒疎亦猶秀才之臨塲作文所謂急來抱佛脚也 
[釁起牆茨]  
　　金陵訪事人云城北某氏婦年可二十餘風致嫣然一笑百媚其夫某甲漁人也侵曉必提籃入巿日旰始歸歸則持數十青銅向壚頭覔醉旋蜷臥蘆花被底鼾聲若雷腥穢滿身從不解温柔鄉樂事氏厭惡之密與機匠某乙私歡愛逾恒誓同生死春水白魚多比目秋風紅豆最相思竹垞老人閒情詩未必有此柔情密意久之春光洩漏事爲甲聞而憑証全無無從根究一日乙又潛入婦室倒鳳顚鸞之際適爲甲妹所窺私告鄰家婦鄰家婦素不善氏之所爲曾諷以微詞被氏效女嬃之詈至此遂奔訴諸甲甲怒從心起大踏步返将妻飽以老拳次日邀集魚行夥數十人分持魚簏魚义魚箵魚椵尋乙責讓務欲得而甘心乙亦約同機匠十餘人與之對壘唇槍舌劍旗鼓相當拳足交加勝負莫决旋有人運粲花之舌爲之排解其間而甲誓不甘休定欲赴公庭控告恐牆茨之釁非賢長官所能以五花妙筆判之也 
[大令勘地]  
　　美租界同浦路豫順里一帶地基向係陸姓之業旣而陸續售與洋人祗餘里東𨻶地二畞數分族中人互相爭奪遂由陸� 
讓山陸友梅等涉訟琴堂歴一載餘尚未結案前日午後四點一刻時黃愛棠大令親臨勘視旣升座先傳地保周關詰訊禀稱刻下原被告均已在此伺候矣及詰讓山供稱祖遺之地尚存二畞有餘族弟友梅屢思攘奪友梅遣子蓀桃投案供稱遺業理宜均派大令飭呈契據蓀桃唯唯書吏齎呈册簿及北穿虹浜輿圖大令與契據對明謂本縣之意無論原被告有契呈案與册簿輿圖符合者卽照契給地立石所有無契之一畞零作爲公地卽飭樹立上海縣公地界石令各人具結而退計報時鐘已鳴六下十分矣 
[墜木傷人]  
　　寍波人曹阿喜家住英租界盆湯弄就門前開設木器作前日下午有一橫木從空墜下適中頭顱致傷面部皮開肉爛鮮血涔涔經人舁送同仁醫院求治未知能藉妙手以回春否 
[買妓得兒]  
　　小東門一枝春街烟鴇愛卿所開之花烟間内上月某日由江北水販帶來婦女多名愛卿擇其尤者出身價洋一百五十元置爲烟妓前日該妓忽然腹痛産下嬰孩居然寍馨兒龜奴見頭角崢嶸不忍棄置遂據爲已子諺云時來運來娶婦帶令兒來今龜子置妓得兒亦不可謂非時運也 
[偷油被押]  
　　某甲在某輪船司點燈之職逐日餘剩火油積而成箱雇小工携之登岸擬覔售主爲巡街西捕所見将人贓拘入捕房甲卽自行投訴捕頭命将小工釋出甲押候解送公堂 
[縣案彚錄]  
　　王炳坤控馬紹坤賣地翻悔求提訊斷等情黄大令准詞飭提全案人証到案前晚經夏明府提訊王供由舅母吳張氏之孫吳某抵來田地數畝坐落新閘橋堍抵洋六百元後經原主馬紹坤憑中周文邦嚴愼堯來説馬紹坤曾将此田抵與吳張氏收洋一千二百八十元現在願将此地出賣小的代爲投主沈姓買業議定價洋二千一百四十元當付定洋一百五十元定於九月劃界歸地詎知馬中途悔議求恩斷吳張氏供是王炳坤之舅母馬将該地連屋抵與小婦人洋一千二百八十元旋經小婦人之孫因要完婚私取此宗方單轉抵於王炳坤現下旣已出賣小婦人祇須收清抵價馬紹坤供其地抵與吳張氏一千二百八十元是有其事王炳坤代投沈姓價買論價二千一百四十元出於口談並未立據現因小的之嫂有地二分八厘在内不愿出賣是以小的回覆前途以作罷論地保陳惠亭供小的聞知賣主尚有未妥是以契中未曾僉押周文邦嚴愼堯供是爲中現在方單在小的處徐松泉供是代筆同供確因馬嫂阻撓不愿出賣小的等屢勸不洽明府謂馬曰旣已憑中議定價賣收過定洋難以反悔應照原議行事馬堅稱有嫂之地在内小的不能專主求恩明鑒明府判邀其嫂於三日内投案再行訊明核奪諭畢一併飭退○陳松泉控蒋桃壽欠租覇房求請追繳押遷等情黄大令飭差拘提到案前晚亦經夏明府訊斷原告陳松泉未到蒋供租陳市房二上二下坐落縣東老學前開設木桶店每月房金六千文租賃今已歴數十年結欠房金三百餘千尚有頂首在内實因生意寥落難以支持陸續虧欠以致成此巨數求恩明察今蒙提訊小的願於九月二十日搬移出屋惟所欠房金求大老爺勸諭原告俯念數十年賓主實係力不能支非刁滑可比請讓免追明府以蒋旣願搬遷著差帶去自向原告親商减讓○楊榮榮前投縣署喊控沈炳發糾衆搶女强勒成婚並媒人沈開寳助傑爲虚等情當經黄大令提案訊供之下判将沈炳發枷號示衆在案現已枷期屆滿由差保禀明請示前晚亦經夏明府提案飭令疎枷因查楊榮榮未曾到案質訊爰飭覔人保去候楊到來卽行送案質訊發落○散勇吕文桃在本邑西門外開設小烟間刻因督標奇兵右營管帶鄒燮祥軍門移請上海縣飭差查拿驅逐黄大令准卽派差前往拘吕到案亦經夏明府訊問吕供湖南人前在營中當勇裁撤後無業可圖在西門開設烟館以圖餬口店内尚有兒子該處地保亦知小的素常安分從不犯事叩求明鑒明府得供諭曰旣是安分營生候傳該處地保及爾子到案領爾回去○輪船積竊張漢卿前經縣署拘獲收押自新所與張子銀等三犯通同黨羽由所外挖開牆穴脱逃已紀前報兹經法公堂緝獲張漢卿一名移送縣署歸案立理亦經夏明府提訊供稱受張子銀之愚囑令同逃小的自知該死叩乞施恩嗣後决不敢再犯明府喝笞三百板發收改過所 
[英廨晚堂瑣案]  
　　三百八十二號巡捕解陳俞氏控胞兄俞關寳行兇毁物一案請訊陳俞氏訴稱小婦人年五十有四本邑人自幼童 
 
 

Page 4

 
 
養於陳瑞齋家迨父母物故後胞兄關培不務正業嗜好甚深以致家業凋零拉車度日時至小婦人處索飲食稍不遂意卽扭住小婦人兇毆前日乘小婦人外出時貿貿然來其時小婦人之翁正生午餐伊卽将飯椀擲碎并毁及報時鐘燭臺等物俞供稱小的家業蕭條至藉拉車爲活曾回胞妹稱貸現旣到案求大老爺飭胞妹不時照顧則感激良深矣屠别駕謂陳俞氏曰爾等究屬同胞應念父母之情稍加體恤遂判令将俞掌頰一百下飭具不再向姝子索詐甘結○銅工孫小瑞送　至虹口途遇流氓陳長生被扭至某茶寮索詐洋銀并肆兇毆經巡街捕将陳拘獲解至公堂前晚别駕升堂提訊孫補具呈詞稱小的在新北門開設銅作七月三十日陳言欲借貸洋銀轉瞬間将櫃上售貨所得之洋銀一圓搶去次日又紏約無賴十餘輩擁入店堂滋詐經人勸散小的卽控諸縣署縣主黄大老爺批斥不准以致陳兇膽愈大恣横不堪前日送貨至虹口永昌號内陳追蹤而至擁入某茶寮强索洋銀二十元小的不允卽被兇毆連呼救命始有巡捕來拘否則定遭伊之毒手矣陳供稱小的與孫同業現在大東門外某銅作爲夥月得工資洋銀三元因七月杪同業延僧建醮時孫邀小的入新北門眞武臺賭博輸去洋銀一元因定欲歸償向之商緩以致口角不敢糾黨兇毆孫稱伊一派謊供大老爺不必深信同業建醮係七月二十三日小的素不喜賭博安有輸錢向索之事别駕判令将陳笞責四百板孫稱小的恐伊出外報復将若之何别駕著陳具不再向孫滋詐等情甘結然後開釋 
[法廨停訊]  
　　昨禮拜四爲法公堂訊期因祁繙譯别有要公飭人持片咨照捕房停訊一期 
[食報靡涯]  
　　昨日本館恊振所得秦杏渠善士書略謂求小兒病速愈助洋銀四十九圓又銅質洋銀一圓當此深秋時節災民凍餒交加得善士慨發仁心俾免死亡相繼他日三槐五桂繼繼繩繩豈第消災免病而已哉書此以預爲之兆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　竺再人紹興之嵊縣人薄游滬上借居大亨棧日前獨坐房中忽大呼捉賊棧主周桂卿問以頃間並不見有人出外賊在何處竺言棧中人恐不規矩余考籃中有洋銀一百圓須交明與爾周告以如果交明則此後倘或失去定必賠償竺卽回房将洋銀一封交司帳人囑勿啓視至前日将晚司帳人向竺索取房飯資竺求緩數日周聞之謂君有洋銀寄存何勿開用竺面有難色将包啓之則其中均係鉛餅周知其有心誣累立卽告知包探黄四福並憶及前有住客孫鶴年者失去銅圖章上鐫陽文鶴年二字及水烟袋一枝曾登申報告白今見竺形跡可疑或是伊竊黃探将竺帶回捕房搜其身畔圖章及烟袋押票具存遂於昨晨将行李一併解送公堂周投案申訴前情竺供稱貢生年二十有七丙戌年蒙瞿大宗師取入嵊庠旋卽捐貢當二十一歲時開設茶棧今年因虧本閉歇日前至蘇州懇孫姓薦往保定府習幕現擬赴天津取道至保定别駕謂爾旣是讀書人何故竊取人家之物並将鉛餅混作洋銀竺俯首無詞差役又在行李中搜出嵊縣呈詞一紙上書儒童竺友靜卽再人别駕始知其並未入學捐貢遂著留候過堂訊辦贓存捕房待失主來領○自來火行主人訴稱行中時失鐵塊今見小工沈金福竊取舊鐵一方是以指交巡捕解案請懲沈供稱小的係江北某縣人貪小行竊叩乞施恩别駕判令掌頰五十下枷號一禮拜發犯事處示衆○包探孔阿才禀稱昨日某號華捕巡路時拘獲違章之馬夫王小金張阿生王阿才陳才榮今特由小的解案請罰别駕判罰小金洋銀一圓阿生二圓阿才及才榮亦各一圓一併撥充某善舉○積竊顧阿寳曾經前讞員懲辦數次今又串同王阿金竊取張禮卿余太記萬富有龔長富吳卿林等家各物各失主投報捕房後捕頭倩包探范進才拘獲並在窩贓之金阿金家弔出銅脚爐一具一併解送公堂張等五失主紛紛投案領贓顧俯自無詞惟求恩典王供稱小的係本地人小本經營藉以果腹此次由顧邀令入夥實係初次叩乞從寛阿金供稱小的不知賊贓故敢收買别駕判令将顧重笞五百板交范探帶回捕房管押兩月期滿遞解回籍王管押一禮拜阿金管押三日○包探衛阿和禀稱粤東人黄耀賓家失去綢被絨毯各一投報捕房後捕頭遣小的往查知同居人雷阿記曾携綢被質錢因之拘請訊究黄投案申訴前情雷供稱小的亦粤東人去年由原籍來滬謀生借居黄處失物之事小的並不知情亦未携被付質當衛探查問時竟将小的毆傷供畢解衣請騐别駕騐得雷雖受微傷並無大碍而衛探所禀竊物未得眞憑著卽交人保釋至於衛探毆人一節並不深求 
[美界捕房紀事]  
　　某西人開設機器鐵店於西華德路與百老匯路轉角處雇浦東人某甲工作前日午刻甲忽背人逃逸西人遂投訴捕房捕頭倩包探倪順泉傳薦保人料理○前日下午四百六十五號華捕巡至北四川路見某號東洋車夫有觳觫之状心焉欵之阻而搜查則車箱中有一蒲包内盛赤條條之孩屍一具因卽解送捕房捕頭詰問之餘車夫言屍由武昌路三百十八號門牌某粤人囑令抛棄捕頭令交還所指之粤人囑携往租界外瘞埋○前晚寗波人某氏投捕房聲稱家居武昌路第二百六十號有素識之某西洋人突來告貸不允所請卽被兇毆以致失去金耳鐶一枚請爲查究捕頭告以爾可自行尋獲指交巡捕帶回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
