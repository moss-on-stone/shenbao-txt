# 1882 - 341 - 4903456

 

Page 1

 
 
[水流雲在軒試帖出售] [  點石齋主人啓]  
　　水流雲在軒試帖鄭通甫先生啓掄所著先生河南祥符人也道光壬辰舉於鄉庚子成進士入詞垣歴淸要錚錚有聲今歸道山十餘年矣文孫輩紹述家學繼紀隆然　　稿來滬謀梓之開石印工省而期速印百部而去顧有美弗彰吾黨所恥版本具在復爲印若干部爲先生廣其傳至是詩之妙處閱者自能辨之不必予之贅一詞也現定於卽日出售每部收回工料洋三角外埠仍照曩例此佈 
[書汕頭爭地案後]  
　　本報登有汕頭爭地一事前日又述續信細觀此事情形乃歎中外往來巳久中國官員於待遠人之法殊未能以大公至正之心處之而動輒爲西人所藉口也數月之前有康三省外國教堂亦以建造教堂之地向該處人購買執有契據而地屬旗官所轄旗官不知通商條約帶領人役到該堂將西人及司往之華人拘去硬欲退地不許建造並傳該地原主逼令繳價收地西人大受窘辱致事後赴愬該國欽使照會總理衙門查辦此案尙未了結不謂汕頭又出爭地之事噫何華官之不善辦理也夫買賣田地房産吾華人與華人之交易歲不知其幾千萬處契稅一項歸入州縣正賦其數亦不爲小而所以得成買賣者則舍契據而外無他可憑之物也産有祖遺有自置有公共三者之中惟公共之産銀主不甚願置以其爲祭祀之需或爲善舉之助非一人所能擅主卽使兄弟皆諾房族同來而或者尙有明瞞暗騙不實不盡之處所謂有錢不置懊惱産者正謂此也惟係至親隣佑深知其家初時如何分析如何留遺到塲諸人之外别無可以紏纏之人則始坦然受之此外惟官地則不敢買賣盖官地爲衆耳衆目所知無人私賣亦無人肯買也至於契據或其先置産之時有老契收執則賣日一併交出於新立契上載明或有老契而巳被遺失或管業多年而不知買自何家則但立新契載明老契遺失日後尋出作爲廢紙等語而銀主亦可坦然承受以其有中人簽名也且慣作中人者城市鄉村所在皆有此爲某家之産此爲某人之田平時大半探明而屋有左右鄰田有四至界卽臨時詢問亦得其詳斷無以不明不白之産業希圖中金勉强撮合而甘被日後之訟累者也若稅契一法則又未可槪論者糧不及過則必待他産而并稅之産不絶賣但請過户而暫管之故置産者亦不盡以印契爲憑也至通商以來凡民間田地之賣與西人者則不能以華人交易之例論之蓋産上或有轇轕華人可以理值而西人無由與訟也業生或非本人華人自能辨别而西人不相認識也故於繁瑣之中定一簡易之法則推以賣者所立之契請官用印而執之以爲據焉通商口岸此等買賣不知凡幾如上海更日日有之一畝之地值價數百金華人斷不置此貴産而西人需之甚急或築馬路或造市房不暇計其貴賤以故上海泥城外八仙橋新閘老閘浦東虹口前數年尙有熱閙冷僻之分而至於今日一律翔貴鄉人有地一區會逢其適卽可致富顧所憑者關道署中用一印於紙上耳官不用印則産有糾葛憑中還價而西人不能居盜買之名盖以禮往來懐柔之道固應如此民情卽甚險詐不得使異國商民因買産而同罹訟累也汕頭亦係通商口岸按之和約自許西人買民間地畞造屋築塲悉聽其便然使産底不淸則其咎在於賣主而不在西人此固事理之易明者乃汕頭官憲不與用印而偏往來辨駁於德領事之前豈不知産爲官地與否德人初不知之以爲盜　但提追出賣之人使之退價可也何爲費詞而與領事辨哉且此地不能無疑地在海關之旁海關爲官建之所其基地本係官地抑設立海關時鳩買民地而成之自有案卷可稽而旁地之連屬與否固可線界弓量按原地畝分以求其合第旣爲海關餘地則關上應早有用處何至使底里克買辦認爲己産而盜賣之耶契初請印則買辦必不遠離買辦自是華人追究盜賣乃爲正辦豈該買辦以西人爲護符華官傳不到案始與西人反復辨論乎目下事未議妥而西人裝鎗守界設有齟齬卽行開放倘釀成禍事豈不又取他國之笑耶噫互市之局垂三十年而交際之道猶復不明此等案情層見疉出吾其如華官何哉 
[本館自己按到電音]  
　　本館於昨日接到在津友人專發電音到本館内有十月愈九日諭旨四道敬謹譯登○十月念九日奉旨巡視南城事務着阿克敦去欽此同日奉上諭雲南糧儲道員缺着劉海鰲補授欽此同日奉上諭御史載彩奏旗營領餉請飭明定章程以杜弊端一摺着該衙門議奏欽此同日奉上諭前因雲南報銷一案迭諭雲南安徽及沿途各省督撫將崔尊彝潘英章迅速解部候質兹據衛榮光奏稱崔尊彝家丁呈稱該員在江蘇丹徒縣途次病故遲至一月呈報情有可疑等語着安徽江蘇各巡撫確切查明該員是否實係病故卽行具奏至潘英章一員前據岑毓英等奏稱尙未回滇該員籍隷湖南着湖南巡撫及沿途各督撫仍遵前旨查明該員現在何處迅卽泒員解送來京毋稍遲延欽此 
[電音照錄]  
　　前月二十八日倫敦發來電報云有電音至英國報舘言阿拉比與其從逆諸人巳定發配西浪地方限兩禮拜卽行起解矣 
[外洋消息]  
　　前聞海關派人廣收各種海錯云欲送赴英國海錯會所需兹閱禮　六英公司輪船來滬帶來外洋新聞帋云上朝巳發電報至英請留五十萬英尺地叚以備陳設中國所選送海内鮮物云該報又言刻下中俄交界事宜業己和衷商度惟出之遲遲想須計出萬全也 
[印度茶數]  
　　印度新聞紙云今年西歴正月一號起至十月底止印度加拉吉打地方所出之茶其運往英國者計有三千八百十七萬六千零三十一磅去年此十月内止有三千四百零九萬四千二百四十八磅前年此十月内則僅有三千四百零二萬三千九百四十一磅以今較昔竟多至數百萬磅茶業之興旺何如哉 
[越界拘船]  
　　前月二十五日香港西人來信載在字林西字報言二十四日有中國厘卡上人七八名乘小艇駛至某沙船上該沙船本泊在英國界内卡中人乃將該沙船解纜移至華界船中所有土兩包并他物共計約值洋一百五十元盡被攫去倘港中英官聞之未識作何辦理也 
[津信錄要]  
　　字林西字報載有天津消息云法國駐華公使目下無日不與李傳相會晤緣商議安南之事矣 
 
 

Page 2

 
 
安南之事議定後當再議法高通商和約也 
[勿藥有喜]  
　　前聞恭邸偶抱微疴中外頗深馳系盖恭邸體素康强近服泰西鐡丸鐡酒過多以致肝腸觸動經醫官多方下劑刻巳漸臻安定矣 
[邊防孔固]  
　　昨得賦秋生由旅順防營來信云該處自丁軍門移營駐紥後逐日操練軍容甚整并有後路烟台製造局接濟軍火是以器械極爲精利而砲位尤取新式邊圉得此重鎭海疆定卜乂安惟該處水土不甚淸美而又多霧嵐瘴之氣或不能免寒威尤甚乍交小春重裘卽擁想見風雪從戎者之倍著賢勞也 
[般鳥近聞]  
　　現接有馮君明珊由般鳥遞到郵筒言是處英官銳意招徠因廣採輿論妥定章程以期旅客獲安共慶樂郊之適俾成生聚之謀十月初十日馮明珊胡翼南帶同順德温作明新安許華等謁見英國駐劄北般鳥總督求施格外之恩以恤來歸之衆酌給地叚俾中國農民附航前往以謀生計得資種植用獲枝棲所有議定章程備錄於左以供衆覽一英國北般鳥總局擬給荒地與中國守分農人如能携帶妻子到來領地開耕者更妙以每農人給地半英畆卽華人三畝有妻者一英畆有子女者則酌量遞加總之盡其力以能耕爲止二所給荒地以十年爲期不收地稅十年之後則察其地之肥瘠分上下兩等上等地每英畝每年納稅銀三毫下等地每英畝每年二毫三所給荒地先由皇家借資雇人將林木斬伐然復給領開耕四凡農人或携帶妻子由中國來此埠其水脚銀先由皇家借支五每家農人由皇家先行借交匱辦各樣紺種器具銀十四圓六所有農人到來居住房屋亦由皇家先行借資預爲蓋好七凡農人所用各樣種將亦由皇家借資代爲購辦聽其取用八每農人每月由皇家借米飯銀三圓以供給一年爲度九所有由皇家先行借出各費如來埠水脚耕種器具斫伐樹木搭蓋住屋代購種籽每月米飯等項統計若干限一年以後則要該耕户將地中所得出産陸續攤還不計利息十凡農人所領地叚俟淸還皇家欠項之後卽給地紙永遠爲其子孫管業待十年期滿然後照納地稅而己以上章程略書十欵倘有未盡事宜則由香港巴厘公司再行妥議現温作明許華二人擬照以上章程每人先帶守分農人一百名并其妻子前任領地開耕云 
[嚴辦齋匪]  
　　江西省先後拿獲齋匪共計數十名於十月初六日先斬七名并將首級懸各城門示衆矣夫持齋結會律有明條而陷溺其中者迷而不悟其罪可誅其情亦可憫也兹將南昌縣賀明府告示照錄如左江西南昌縣賀爲出示曉諭事照得江省前有齋教會匪屢圖蠢動莫不立時擒獲悉正典刑可見天綱恢恢疏而不漏豈容以身試法本縣訪聞近有不法匪徒在於城鄉内外煽惑愚民脅從入會給付僞據言之實堪痛恨除移會營汎選派幹役一體嚴密查拿盡法懲辦外合行出示曉諭爲此示仰闔邑諸色人等知悉爾等如有被脅入會者迅卽革面洗心勉爲良善如有巳得僞據者許卽繳案銷燬寛其旣往倘敢怙惡不悛藏匿僞據則是愍不畏法一經拿獲到案定卽從嚴懲辦决不寛貸毋違特示 
[冬防嚴密]  
　　江西省城内外保甲局委員辦理冬防各極勤愼夜間於三更前出巡至五更始回大街小巷無不徧歴各處栅欄自三更以後均行銷閉不准私自開放云 
[杭省近事]  
　　邇來日暖天晴草枯地闊武塲中馬箭地球均於上月二十三日竣事兹悉監臨憲示定於二十六日辰刻入闈點名給卷默寫武經親試龍門箭一枝卽於是夜州榜仍迎至撫署西轅門張掛又二十四日聞仁和錢塘兩　屋下共有一百零六里約期齊　至撫署吉荒盖緣半月前有數里鄉民　杭府署跪香告荒太尊准其狀詞而惡其聚衆結羣意存挾制爰將首事者覊押之故各鄉民議有此舉也現聞陳中丞己分飭委員至各處查勘其虚實不難立斷也 
[皖垣雜錄]  
　　皖省被災以後民皆失所年不順成是以裕中丞據情入告請停征下忙錢漕以恤災區而培元氣闔省士民無不感戴云○夏間江水泛漲迄今未退小雪前後仍屬有增無减爲近年所罕見也○皖屬蕪湖縣有盜犯一名一夜忽越獄而遁現由縣尊懸示賞格如獲盜送案者賞銀三百兩如知線送信者賞銀一百兩想重賞之下必有勇夫該犯必不能逃法網也○某甲年三十餘傭工度日其母年近古稀孀居數十年撫睱成人愛如掌珠數年前爲子聘某氏女爲妻性甚剛愎婦姑間時有勃谿聲姑每隱忍之而甲在外傭工亦不能制其妻也婦因是終日游蕩姑婉諷之婦曰無多言祗須阿芙蓉二錢便可將我結果矣上月中旬婦在他家抺牌爲戲畫夜不歸姑至此亦不能耐謂婦曰豈有少年婦人而終夜不歸者耶婦曰雨晦風瀟此中情事阿婆亦奚從知之姑曰我雖不知然新婦如此作爲獨不畏人言哉婦聞此言痛哭歸房且作覔死狀姑　遺人邀子歸家入房視之則婦方偃臥在床旁有酒杯烟漬猶未盡也母子見之大敬知其呑煙急取藥灌救而醒然亦險矣○有某婦者其未於今夏病故㷀㷀獨守無以爲生且夫死後積欠纍纍適有開篾鋪之某甲知其情欲誘致之乃託比隣某乙夫婦爲撮合山刼以入門坏土未乾琵琶另抱矣婦之嬸知之欲以誘孀逼醮控甲於官經隣佑調處而罷夫編户遺嫠爲强暴所脅而不能自守者多矣安得援律法以懲之耶○在皖垣小南門外肩挑之某甲有一女年及笄矣有離城數十里之某乙遣冰委禽焉雖未合𢀿而女則往來夫家盖鄉間風俗如此不足異也秋間甲妻有疾召女歸家使侍湯藥及病愈亦不送女回夫家乙暗托人訪其蹤跡則知在四眼井河邊某妓家爲傭以破瓜之年紀作賣笑之生涯乙遂不能釋然於懐邀衆至甲家索女旋經隣佑調停限于三日内送女于歸云○一尺布尙可縫一斗米尙可春兄弟二人不相容向謂古人之爲此言未免過激乃近聞皖友所述甲乙之事始歎古人不我欺也甲乙居洪家塘雖飲食游戲相徵逐而性情嗜好則不同其父於赭宼亂時投筆從軍爲大帥所重保至州縣官分發到皖十餘年矣屢得優羊囊中頗有阿堵物前年病殁甲母携二子扶櫬回里而以所積宦資廣置房屋出賃與人所得和金頗有贏餘斯時甲乙二人年未弱冠不知稼穡之艱難每與狎友肆意治游母稍稍呵斥之而甲乙終不能攺也數年以來遺貲漸罄不能供其揮霍矣甲欲將所置舊屋售與他人乙知之努目視甲曰父之遺業汝何能獨得耶甲曰瓜分何如乙首肯越日在姚家口某店中邀集買主及中人等定價寫契甲旣畫押乙不肯畫甲曰弟前己許我矣今何翻悔乙出惡言甲卽以老拳贈之未書鳳尾之名先搆鴒原之釁衆中有解事者爲之勸釋嗣經其母招其舅氏來析産爲二自此以後東澗水不復流入西澗矣○有某宦者僑寓於皖頗爲隣里所稱道前年某宦死其子尙幼在家讀書然家中無應門之僕因託開雜貨舗之某甲物色之適有桐鄉人某丙與甲相識甲卽荐丙於某宦家丙服役勤愼頗得小主人歡日前某宦家有婚嫁事懸燈結綵陳設煥然丙忽生妄念于夜深人靜時將堂上所設沉香如意等物藏之而去明日主人出視則人物均巳烏有矣乃向甲理論斥其所薦非人甲默然無詞以對 
[縣試首場題]  
　　松屬七縣均於十一月初一日舉行縣試上海應試童生共有三百二十名范邑尊仍循舊例在敬業書院扃試兹將首塲題目照錄如左巳冠首題而親仁至賢賢次題古之人得志未冠首題信之少者次題學而知之者次也通塲詩題賦 
 
 

Page 3

 
 
得舊書不厭百回讀得書字五言六韵恭默聖諭古者家有塾至歸於一致也 
[浦潮陡漲]  
　　前日夜半東北風驟緊昨日午潮大漲是以租界低處之地皆爲水浸而老北門外水深一尺出入者皆倩人䭾之而行惟婦女則不便肩默不得不繞道他處云 
[賽會俗例]  
　　英租界潮陽樓南首有羽士租屋於此設三芽眞君殿燒香者頗衆本年春間鳩工庀材復於西門外建造三茅殿工竣己久煥然一新各情己列前報聞於昨日午刻迎請三茅眞君像自潮陽樓行宮起馬有淸道旗肅靜廻避牌九天司命及三茅眞君牌又有萬民傘兩頂鑾篤十八對頂馬一騎快手八名皂隷八人後有緑呢暖轎一乘再後又有對皂八人淸音一班及令旗令箭勅印等轎最後卽三茅眞君像亦八座顯轎與會者共計二百餘人觀者極形熱閙云 
[貨船沈没]  
　　前晚有磚瓦船一隻由外虹橋口進港港内有駁船一隻停泊該處時值潮落錨尖透露及瓦船順流而下則潮巳落枯船腹竟爲錨尖所觸頓穿兩洞船卽沉没惟人口則無恙云 
[失物互辨]  
　　松江三號航船曾泊於南市老白渡碼頭船上諸客登岸之際其間有張姓客失去竹籃一只内有期票衣服雜物等件杳無蹤跡該客與船户饒舌謂期票尙可掛失衣物應賠船户以船甫抵埠諸客爭先登岸所有失物總由自不小心殊難認賠云云未識以後如何了結也 
[英界公堂瑣案]  
　　牛乳棚西人乘坐馬車被何行奎所拉之東洋車碰撞以致馬驚車壞將何交捕送究陳太守飭將何行奎押候原告西人投質再訊等因巳列前報昨由原告西人投案申訴前因並稱馬與車共值價銀一百四十兩業巳自行修理並不欲追償修費惟請辦犯事人何行奎祇求施恩太守謂何巳管押多日著再押十四天以儆○唐文彬禀稱現在泰安坊開憶豐絲棧因常失竊衣物且無外人入内遂疑及所用之傭人故將茶房及轎夫人等四名盡行辭歇詎轎夫陸阿五不服屢次吵閙是以交捕陸阿五則稱以後不敢陳太守隨飭陸阿五具嗣後不再到該棧吵閙切結卽子保釋云 
[助賑愈病]  
　　屢閱貴報有助賑愈病之說今始知其靈騐誠不誣也兹有敝宗兄呂和菴來申訪友忽受急症醫藥罔效危險之至因代伊焚香禱天許助皖浙賑洋各五元今巳平安旋里病竟霍然兹將英洋十元送電報局匯去此事非爲揚名願天下巨富之家大發慈悲救災民無數之命此眞積德累功之機會超出苦海之慈航時哉不可失吾言若枉天地神明鑒之 
[接錄涇川夢井生吳廣霈感秋擬古三十首]  
　　灼灼燕脂草産自隂山北憔悴辭西戎飄零來漢國君王重遠貨雨露深培植微根入上林百卉羞無色論材良極賤得時偏自悅不隨荆棘除竟共桃李發何知桃李風亦遜松筠雪秋霜下前苑萎棄和泥拔獨憐妖媚姿猶玷女兒吻一身未遑適乃爲四海憂救時有君相胡不散髮游西山采薇蕨東海張釣鈎得魚還貰酒列坐嘯侣儔醉來同拍手一笑浮雲收廣厦闕萬間同袍散九州側聞羊裘公高揖白水劉咄咄　加足相助爲理否上古治結繩事簡政寗壹伏聖畫圖書不聞用丹漆拙哉蒼頡翁造字奇鬼哭快哉秦呂政焚書俗儒泣六經燦在天空文一時滅英雄氣忽仲劉項于斯出何圖好事夫作俑紛同轍倒讀傳東倭橫行肇西域文字若牛毛輾轉鑿純樸攘攘萬國爭車書愈駁雜歎息祖龍死誰敢一炬烈戰國有義士漆身苦仇趙再剌雖不成擊衣動靈曜衆人輕死節國士更何報亡虞百里奚輔霸豈人料更有燭武者却秦詞令妙壯也不人如無能今况老此言泣帝天白日羞囘照恢恢周旦材吐握期聞道求賢如成遺所由大豐鎬誰憐刖足夫楚璧竟空抱叱咤復叱咤今辰更何日一年苦局促忘却生時節哀哀父母恩鞠我誠罔極弧帨一堂懸蓬矢四方射肇吉錫佳名相期光令德舞勺倐成童失怙早爲客吹竽道不投上書面空黑少年困貧賤骨肉多交謫微名苦難就長劍欲摩日高天一片心不爲牢愁窄哭阮何足師俗目由來白男兒負經濟奚必秉國鈞孝友立政本周書巳具陳雞鳴省庭闡穆若朝天君平明會昆季雍如對僚賓堂階集臧獲靄然臨臣民庶事擥綱領百端赴陶甄勞怨必已任甘苦維衆均一室愼掃除矧宰天下人布衣有眞樂坐輔王風醇四座寂無喧聽吾一放言山何冠而崔海何鏡而淵天心有限制人事多變遷後王擴遠圖奢灝苦不填張騫窮大夏元祖收于闐開邊亦有限畛域紛蕩然神風何足引石橋何足鞭樓船象五嶽萬里庭户前九州集殊俗華風雜腥膻狼顧而鷹視蠶食以雞聨腐儒攘臂起摶虎張空拳舞干有苗格尙述唐虞年巳矣齊管仲卓哉周魯連 
辛巳之歲余返自南溟卽從使者鄭公玉軒於美都節館淸閒律墨散適眠食外無所攖懐顧居恒岑寂寡懽出則侏𠌯接目少卿有言異方之樂祇令人悲耳盈盈兮一水渺渺者千日未免有情誰能遣此矧乃明月在天高秋如洗萬籟齊發隣瑟夜彈蒙叟有云所謂吹萬不可咸其自取者非耶旣發行篋得步兵宣城太白工部諸集出而誦之聲琅琅若振金石於是起則忽忽如有的失寢則營營如有所思出則茫茫如有所觸百端交集一往遙深誠纒結而莫能自解也洎乎興酣落墨奮臆直書得詩三十首雖敦厚之偶傷竊凌　而自喜郢巴之調原不足供名流頦脫也亦惟與二三知己言志抒懐而巳壬午中秋前五日夢井生瀚濤甫自跋於北亞墨加洲華盛頓之節廨 
[戒煙要言]  
　　立志鴉片颧須聽局中話黎明空腹來按胍諄諄誡每服一道藥第一要爽快刻刻當行走萬勿自怠懈吐瀉報分明妙藥照單派按時粥與麵他物防吃壞天寒易感凉衣煖勝日曬要訣盡在此功不虧一簣癮除善調養勞動致力憊今後再做人此關分成敗○今將十月分戒烟人姓名開列于後計二百零四名連前共四百三十四人○初三期黃文成王懋德姚勞慶張玉林莊龍壽金榮榮王煥然謝金榮余淸典戚阿和蔡冠卿湯景全榮鳳卿周鳳記程逹甫許阿榮王三鶴吳眞福朱德和徐松榮顧阿大王裕亭洪學順方桂生謝倍龍姚慶元王明生謝天飛態小培吳春和劉友德張杏生徐文耀施祥舲○初八日期張肅温康榮發張咸春鄔邦才朱永卿劉園宵曹先勝錢大林魏理堂錢小弟鈕少安成　生鄭吟仙沈兆榮鄔世元唐慶齡朱淸泉徐靜山沈少愚張學奎陸大昌龐志忠周四海朱隆生鄭書田陳裕良吳阿春華振先夏利才夏利仁湯壽卿宋生華陳士蘭陳林甲○十三日期周阿三葛理生方有春王元發富德行朱文卿耿志聰陳炎發楊福春蒲祥發林文治林治良吳企人曹松泉周福林程順生顧福隆陸長生張阿春蘇廣生李志朝陳阿昌張炳和陸坤全周仁志魏發明吳二趙連升孫茂和周念屺顧阿大周文龍○十八日期何錦卿姚愼卿僧智印戴寳森徐成順壽文卿蔣阿根周心田魏天行錢增萼浦壽生俞元發朱阿生吳少琴顧錦雲張蘭生汪金金周誠顯呂本禮鄭春萱馮敦忠黃永昌鈕琴齋陳阿連姜福生嚴盖齡劉仁杰葉芝芳邱雲和沈金大任明山何小春徐阿永沈少梅高德明張桂林○二十三日期全開榜陳贊英趙金順陳仁　汪阿炳傳毓忠陳春寳王林慶汪仲卿郝四有周靜軒張子卿葛老伍李雲山陸阿桂孔廣淸唐志奎葉德卿翁阿添程國華宣富生王立村何如元張阿珍楊晋東沈阿生林阿玉曾兆升華保生魏珊丁寳林張禹祥李忠祥鄔金法陳德魚汪東成○二十八日期林竹亭戴良秀陳小亭趙阿茂王灶佑王秀廷江錦榮笪阿大金均祥林秋生賀阿生馬富木費秋泉金少山金竹卿僧紫峰李少卿薛雲軒朱錫卿高月樓許成耀宋錦岐汪進燈朱湘舟陳榮祺錢增桂王五福黃月池邵武世徐熙春丁金寳費信傳 
[浙省撫轅抄]  
　　十月二十五日知府張琳分發來省禀到候補縣丞張兆霖禀謝藩飭准補諸曁縣　王龍章服滿來省禀到○二十六日運判沈三成銷管解京餉差李昱禀知藩司委署歸安縣事叩謝前署管界巡檢焦定元交卸回省禀到主漢沙炳鋆禀謝藩司委赴甘肅解俸緞差 
[蘇省撫轅抄]  
　　十月二十九日丁丑翰林陳汝昌湖北人自籍來赴浙○十一月初一日前刑部山西司主事徐嘉駿浙江籍來起服赴都龍景曾卸署常熟縣事回藩轅牌示照得長洲縣萬葉封因病請假數月當經飭委崑山縣金吳瀾暫時代理在案現因辦漕緊急萬葉封尙未銷假所有代理斯缺之金吳瀾應卽調委接署嘉定縣程其珏調補吳江縣業經奉部覆准飭令赴任所遺嘉定縣缺杳現在代理該縣之候補知縣吳作霖堪以委令接署 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緖八年十月二十日京報全錄]  
　　宮門抄○上諭一道錄前○府尹畢等奏爲請援案發給米石摺○大臣啓奏爲奏聞摺○廣西撫倪奏請給奬摺○閩撫張奏循例考充房考摺○廣西撫倪奏循例考充内簾摺○總管世奏爲奏聞摺子○十月二十日吏部翰林院正紅旗值日無引見○睿王請假十日○内閣奏派騐放之王大臣派出肅王麟書耀年王之翰○兵部奏派磨勘武塲試卷派出錫珍瑞聨張緖楷○常儀司奏二十五日祭奉先殿瀅貝勒行禮○召見軍機○○臣畢道遠臣周家楣跪奏爲城内新建廣仁堂收養童幼婦女照案籲懇恩賞米石以濟窮黎恭摺仰祈聖鑒事竊臣衙門前於光緖七年據紳士翰林院編修袁善朱百遂刑部郎中馮光勛員外郖季邦楨等呈稱直隷總督在天津設立廣仁堂法甚周摯京都地面較廣貧民流寓更多識等倣照其法試行賃屋收養旋在廣安門内爛麫胡同購屋八十四間建立廣仁堂一所仿照天津成法辦理查有無依童幼自五歲起至十五歲止收入堂中棲宿逐日養贍分設義塾延師課讀逐月稽查以期造就其資卿惷愚者另敎各項工藝以備日久資生不至中歸游惰所有衣履等事均由堂中供給又京師舊有敬節會於婦女靑年守節籍貫淸白志行堅貞者查明按月給費其翁姑子女亦各照加分數由堂量撥近來經贒不敷恐漸廢弛經大學士直隷總督李鴻章籌貼購屋價本按名籌欵撥助餘由紳士量捐仍恐持久維艱查普濟堂粥廠資善堂煖廠每年均邀恩賞米石歴經請領在案懇爲援案奏請賞給等因經前兼管府尹臣童華前府尹臣游百川援案籲懇天恩每年賞給小米三百石以濟貧困而垂久遠仰蒙俞允照撥本年復經臣等推廣辦理於順天各屬分設義塾及工藝紡織等所以直隷總督原撥寍　四厘善捐京師廣仁堂中支用尚恐不繼復請增撥船捐以資各屬分設義塾等因奉旨依議欽此凡兹窮黎莫不仰沐天恩同資教養臣等以旣動官項奏明由臣等及直隷總督隨時積察自與資善百善等堂僅由紳辦者有間除由原辦各紳照料稽查外復經酌派臣衙門經歴范思本同稽出納以期周密今計自上年奏請恩賞米石巳周一年擬請照案仰懇天恩賞給小米三百石以濟堂中按口授食之需俟奉旨後卽照上年成案咨部具領所有京師廣仁堂請發米石緣由理合恭摺具陳伏乞皇太后皇上聖鑒訓示遵行謹奏奉旨巳錄○○奴才啓秀跪奉爲奏聞事竊奴才啓秀仰蒙聖恩派令協同管理盛京内務府事務奴才　應將宮殿内供奉尊藏内庫恭存一切陳設物件敬謹查明具奉謹查内務府案卷内載太廟供奉册寳共六十二分敬典閣上層尊藏玉牒黄檔紅檔共二百四十包寳十顆敬典閣下層尊藏玉牒黃檔紅檔共八十包崇謨閣尊茂實錄一千五百一十三包聖訓三百八十包實錄圖一匣奴才敬謹贍抑供奉尊藏均属妥協惟敬典閣上層供奉十代聖容十箱行樂圖四箱奴才未敢擅啓敬於秋分節後擇吉恭晾時敬謹卽瞻又恭存列祖列宗所遺御用鞍轡弓箭腰刀槍劍櫜鞬高宗純皇帝御用朝冠朝珠朝帶袍褂鞍轡弓箭槍劍腰刀櫜鞬甲胄仁宗睿皇帝御用朝冠朝珠朝帶袍褂鞍轡槍劍腰刀準捷槍撒袋弓箭宣宗成皇帝御筆字挂屏鞍轡威禽槍木桿槍銀什件樺木鞘小刀子火鐮火紙筒文宗顯皇帝御用鞍一付籐鞭一把撒袋一付弓四張箭三十六枚等項奴才敬謹瞻仰妥爲尊藏及各宮殿陳設一切金玉銅磁物件金錁金條銀錁書籍字畫册更併收存綢纓紗呢羽縀及文溯閣收存書箱各等項按照印册逐一詳細查點俱各相符奴才均嚴令該管官役人等敬謹小心看守仍不時敬謹稽查以昭愼重謹將奴才詳查緣由恭摺具奏伏乞皇太后皇上聖鑒謹奏軍機大臣奉旨敬悉欽此○○廣西巡撫臣倪文蔚跪奏爲地方會同防營捕除積匪二十七案謹將在事出力文武官紳遵旨擇尤保奬恭摺仰祈聖鑒事竊粤西伏莽所在多有連年辦理善後猶復竊發頻聞光緖六七年間經前撫臣慶裕嚴督搜捕擒斬著匪多名當己彚案奏報聲明出力員弁擬請擇尤酌奬光緖八年三月初二日奉上諭准其擇尤酌保欽此在案前撫臣慶裕正擬核辦間適值調任移交到臣臣竊維嶺南邊瘠山谷阻深悍俗旣難以轉移岐徑又易于竄匿各地方官紳冒瘴癘越險阻懸賞購線跟緝維艱故求弭患未然良安暴戢寔賴该州縣等同心戮力平時聨絡營團俾得及時樸滅庶免滋蔓難圖而欲爲振興鼓舞之方不可無奬勵載成之舉此前撫臣所由縷列各案籲請恩施也特是論賞固宜從優勸功必期核實所有開送出力人等經臣逐細詳查大加删减綜計大小二十七案共保文武八十餘人合之則見爲多分之自覺其少務使從事諸員曉然於名器之不可妄撽而寸効微勞亦蒙褎錄莫不羣相奮勉志切同仇將匪迹可以潜消卽吏治益臻上理庶足仰副聖主激勵群材綏靖邊陲之至意除升任梧州府知府現任藩司徐延旭應如何奬叙出自天恩未收擅擬外其餘在事出力員弁謹擇其勞績較著者逐案繕具淸單進呈御覽合無仰懇聖恩俯准照奬以示信賞之處出自逾格鴻施此外應以千把總外委拔補者由臣查明咨部註册合附陳明謹會同署兩廣總督臣曾國荃恭摺具奏伏乞皇太后皇上聖鑒訓示謹奏軍機大臣奉旨徐延旭着交部從優議叙餘着該部議奏單併發欽此○○署理福建巡撫臣張兆棟跪奏爲鄉試房考實缺人員不敷調派循例以候補人員考充恭摺具奏仰祈聖鑒事竊照科塲條例内載各省鄉試房考如現任人員不敷考選准於卽用分發人員内擇其文理優長者與實缺人員一體選充專摺奏明等因歴經遵辦在案兹福建省舉行壬午科鄉試照例應派房考十二員經督臣何璟兼署巡撫任内選有署仙游縣事正任侯官縣知縣鄭宗瑞晉江縣知縣羅大佑永福縣知縣王經應調補鳳山縣知縣張星鍔四員均係寔缺此外科甲出身之現任人員或現在要缺或有承辦要務不敷選調併於候補人員内選有　補漳浦縣侯補知縣施錫衛卽用知縣魏廷梁饒世纓邱晉昕丁振武試用同知秋　禾大挑知縣尹翼經郭春瀛八員以上實缺候補共十二員文理俱優堪以並充内廉房者其餘檄調各員分别派辦外簾執事臣恭摺具陳伏乞皇太后皇上聖鑒謹奏軍機大臣奉旨知道了欽此○○廣西巡撫臣倪文蔚跪奏爲本年舉行壬午科鄉試實缺人員不敷考充内簾遴選補用人員一體充當循例奏祈聖鑒事竊照道光十年二月内准禮部咨奏准外省鄉試房考官各督撫照例調取科甲出身之現任各員試以文藝遴選充補如現任各員不敷考選准於卽用分發人員中擇其文理優長者與實缺人員一體充當仍將現任人員不敷派用情由奏明等因又道光十二年六月内准禮部咨奉上諭各督撫務將簾官認眞考校不得以年老荒謬之員濫行充數等因欽遵在案兹本年舉行壬午科鄉試據藩司徐延旭先期調到科甲出身人員詳送到臣遵例調至署中認眞考校詳加遴選有候補知縣陳蓉顔嗣徽曾紀平三員均係舉人出身文理尙優令與實缺人員一體充當内簾所有各簾官内並無年老荒謬之員濫竽充數謹循例恭摺具奏伏乞皇太后皇上聖鑒謹奏軍機大臣奉旨知道了欽此○○熱河正總管奴才瑤芳副總管奴才世序跪奏爲恭摺奏聞事本年九月十三日據羞管西峪事苑副成保報稱據值班官兵王淵聲報八月二十七日有芳園居當差幼丁王立泉在西峪邊界碧峯寺廟迤西路旁石臥碑前歇凉碑有損傷形跡等情職卽趍赴石臥碑前詳查碑上刻有御製詩歌前面二十八字後面十九字寔係磕有微傷隨卽傳到當　幼丁王立泉連日追訊始行供認身年十七歲安派割打荆條園裏樹木八月二十七日身路過石碑前歇息寔因年小糊塗無知用鑄刀磕傷碑記並無别情等語職　將查訊各情據寔呈報等因前來奴才等不勝驚駭當派委苑丞五福五岱當祥等前往詳細查看旋據禀稱職等公司查騐得石臥碑一座前後兩面所刻之字均係隂文兩面字筆畫之邊旁楞角間有微傷核與原報所傷情形相符其字體並無損傷等因禀覆前來復經奴才瑞芳等前往覆查與該苑丞五福等所查情形無異當卽提訊該犯王立泉仍堅供不移查園内西峪地面建立石臥碑一座刻明御製詩歌理　敬謹該犯王立泉雖一時糊塗不曉事體因差路過擅敢損傷碑字　　胆大妄爲亟應嚴行懲辦奴才衙門向無刑訊除將該犯王立泉先行解送承德府看押外相應請旨飭交熱河都統訊明辦理至該兼管之苑副成保失于防範請交内務府議處奴才瑞芳世序及兼轄之苑丞五福五岱常祥失于覺察均難辭咎請一併飭交内務府察議謹將磕傷石碑情形並將該犯王立泉暫行看押各緣由理合據寔奏聞伏乞皇太后皇上聖鑒謹奏軍機大臣奉旨着照所請該衙門知道欽此 
 
