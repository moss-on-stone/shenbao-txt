# 1904 - 99 - 4911128

 

Page 1

 
 
[重印明季稗史發售] [  圖書集成局白]  
　　明季稗史一書搜採名人箸述十有五種所紀皆前明鼎革時事中間如廷臣門户之爭疆吏撫宼之議以及庸奸之賣官鬻爵奄宦之納賄擅權舉凡勝國之遺聞皆足爲盛朝之殷鑒惜坊間向少刊本本局曾用大號鉛字排印成書紙張潔白校對精詳每部六本僅售洋蚨六角定價尤極從廉以是海宇風行久爲有識者所鑒賞兹特重行付印以廣流傳售價仍照曩例海内士大夫之欲研究明季遺事者請臨申報館及各書坊購取可也續編葺華尤廣不日可以出書肅此佈陳諸維雅鑒 
[續三乘槎客自由界說]  
　　自由之說最盛者莫美法二國若凡官廨公所議院其牆壁上皆大書特書曰利排地卽自由也曰挨葛利地卽平權也曰法拉得尼卽團黨也美法二國皆行民政故不得不如是以要結民心耳夫民至衆也無不喜得其自由然欲得自由之志願則一所行自由之成效則殊於是又以平權導之用明貴賤一體復以團黨終之以示聨絡之意團黨者兄弟之義也言上下相親不啻同胞也此特就三字正面之義而言實則三字之中具有不自由不平權不團黨在也不然衆志旣可成城果何必設官爲政立律以治耶此三語旣爲立國宗旨皆在國人心目中又何必竟書之於官廨公所議院耶可知其借此三字之名以爲上下之交線旣有交線卽有界線旣有界線則所謂自由平權團黨者自有限制非可侵越旣不可有所侵越則自由中必有不可自由平權中必有不可平權團黨中必有不可團黨矣或曰此自由平權團黨三語乃美法變革時黨人之口號此則非吾所敢知也今試卽法國國律言之男女不及二十一歲弗克自由凡事宜順從父母爲主女逾二十一歲可自擇人而嫁然必須請命於父母父母許乃可嫁否則須三請於父母有三請不許之據始可憑官斷合惟是嫁則嫁矣而父母可不給嫁資與其應得之家産貲財以絶之此則各行其自由之權界線不容混也男子之欲得祖父業者亦然男子逾二十一歲旣可自由然照例此後五年須充兵役不得娶婦五年旣滿可以娶婦復有五年須充備兵每年入營操演二十八日此後又有五年年須操演七日最後更有五年國家有事徵爲守兵兵符到門無從遁避計前後列名軍籍者二十年此二十年中所享自由之利益幾何後此二十年外所得自由之利益亦復可想又子弟旣爲兵官或充出使應可自由矣若無恒産以養妻孥經本管上司騐過不得娶婦倘必欲娶則須先行辭職以法國素講自由其眞際乃若此此外尚有刑律齊之教化導之資財挾之倫紀匡之則自由所存者恐無多矣往者法國巴黎有人創自由之會聚婢僕御人廚丁等相謀曰自由之樂上下共之禮拜星期主人主婦入堂瞻禮或觀戯或聽樂種種行樂而吾輩則執役如故甚至主人主婦卽於是日讌客或設茶會或跳舞會吾輩則反加忙碌殊非平權之勢也於是相率於禮拜日罷工致主人主婦於是日事事躬親無暇更享其樂遂控諸上下議院及立法司議員等會議畢發一令曰主人主婦自樂其樂僕役亦自樂其樂兩無所害惟曩者主人雇僕皆按月計辛今按日計之禮拜日僕役欲往取樂主人不得禁止可將是日之工值别雇他人以代之是亦無害於事也自是諸僕役自由之權復爲所奪不敢再相率去矣大抵自由之義本有十解一曰自主以一已之本領供一已之快樂此自身有所恃也遇挫折時其中心亦無主矣二曰自保循其本分硜硜以守不敢侵人亦不欲人之侵已也三曰優待卽自便也自便者乃長上所許准也如父母許小兒自便嬉戯朝廷許官吏自便告休主人許客自便飲食言語也四曰除免如貨物許其免稅罪囚許其釋放也五曰地方内之自由譬如一城之中某貨可以免稅某案可以减輕係就其地風俗之宜行之他處不得援例六曰一定之自由如指定地方許人遊歴可行之處則許之行不可行之處則止之又如許此人遵此地許他人遊彼地人旣不同所遊之疆界亦異不得有所逾越七曰自由之來歴循其禮節儀文請許其自由如客起告道賓來辭别是已八曰選舉之自由舉議員之事甲舉張乙舉李各從其意無得勉强九曰性命之自由兩害在前從其輕者受欺受抑聽其上訴是已十曰著述之自由私家之言無傷風化不呈請文部允准亦不享版權限制竟付剞闕以問世也凡此十事首二條爲一人私見之自由第一條之病似近於狂勢必自欺自誤矣第三條以下皆自由之律有以束之夫自由動於内心能爲外境所制雖狂也亦當如第二條之自保不遑遑問其他哉此外墨洲有自由極者旗竿也乃懸其民政國旗以爲自由之望然馬勒亦名自由銜狀彎欕拴於馬口雖可容馬舌伸縮究竟自由不多由是觀之自由之望子懸於空中者乃虚張之利益而自由之銜　銜於口舌者豈非實害乎英國律例中常用自由之語以賜别國之自主國之自主出於他國所賜安保無約章以定權限乎又有准人自由之律係准其臣下可以自由處不必以律拘之此一半之語也又有准人自由一切與常人等乃奴隸身不自由今乃許之與常人比此釋免之辭也總之自由倘可由已何必待人之准許自由能於准許則自由必非由已明甚已耶人耶此中之界限可深長思也[  此說未畢容俟續登]  
[本館接奉電音]  
　　昨日午後二下鐘越十分時京師友人飛電傳來旨一道敬謹譯登○二月二十五日内閣抄奉旨杭州織造著盛桂去欽此 
[電傳宮門抄]  
　　昨日午後二點鐘越十分時京師友人專電告知本館云二月二十五日皇上召見軍機大臣○二十六日皇上召見軍機大臣是日無明發上諭○現換珍珠毛褂 
[俄帥籌邊]  
　　華歴二月二十四日英京倫敦來電云俄帥苦洛拔托金定計在鳳皇城屯駐兵士扼守鴨緑江如有敵軍到來立卽與之開戰海城一帶則另駐大隊陸車以阻敵人由遼東灣登岸 
[俄設江防]  
　　華歴二月二十四日英京倫敦來電云俄國陸軍統帥刻在圖們江邊分築堅壘六處駐兵守衛 
 
 

Page 2

 
 
蓋以防日人之伺隙渡江而東也 
[備行教禮]  
　　華歴二月二十四日英京倫敦來電云旅順刻甚平安寄居是地之俄人豫備舉行耶穌復活節典禮一面嚴防敵軍來襲因日本軍艦仍時在口外遥窺也註俄歴較泰西通行之陽歴遲十有三日以故刻尚未過耶穌復活節期 
[平壤平安]  
　　華歴二月二十四日日本東京來電云高麗平壤一帶刻甚安平日兵之駐守其間者與韓國之人毫無猜忌刻有調往北方者 
[日平教禍]  
　　華歴二月二十四日日本東京來電云俄日開戰以來日人之奉俄國古教者民間多向之滋擾刻經日廷降旨敉平因日例民人可任意信從各教也 
[俄撤燈臺]  
　　日本大坂某日報云某日上海海關稅務司出示曉諭大旨謂牛莊海上燈臺刻已由俄人撤去輪帆各船之在遼河行駛者切須留心保護免蹈危機 
[詳述定州戰事]  
　　日本大阪某日報云某日俄國簡駐奉天之亞東總督參贊官夫鐵之電告武職大員迭之希路略謂西歴三月二十八號俄帥米希愛司氣陽誇統率可殺克騎兵六隊進抵高麗定州陡遇日本騎兵一中隊及步兵一哨鏖戰之下可殺克兵猱升附近高阜連發巨砲縱横交擊日兵隱蔽人家屋後避这時已幾瀕於危忽有日本騎兵三中隊到來爲之援應可殺克兵瞭見急迭發快槍遥見三中隊中之一隊歴亂倉皇望嘉山遁去尚有二隊則衝開血路闌入街心未幾又有日兵四隊來援可殺克兵遂行列井然徐徐而退是役也日兵大遭挫敗兵士所乘之馬被可殺克兵擊倒甚多俄軍則陣亡武弁四員兵士三名另有十二名中彈受傷舁回療治 
[平壤軍報]  
　　日本東京某日報登高麗平壤來電云西歴四月二號俄兵之駐在宣川者忽捨之而去註宣川在定州迤北數里距平壤二十餘里是日本陸軍先鋒隊進抵鐵山與敵之偵探軍交戰註鐵山在宣川迤西五里許偪近海邊又聞俄之陸軍向以義州爲根本地兹忽潛師而遁尚不知其有何陰謀也 
[日報論俄]  
　　日本東京友人由德律風傳語大阪云俄國軍備向來不甚完全此次與日交兵僅滑路沙一區兵械貲糧豫爲儲峙此外食物不免左支右絀一經開戰窘狀畢呈靑泥窪海參威海運頗甚艱難先於本地貯存糧食哈爾濱爲亞東陸軍根本地其始明知兵食不敷供給準擬由旅順轉運榖米濟之乃自開戰以來向所恃以轉運之海程全然阻隔西歴二月上浣用船滿載食米越大西洋而經美國留存桑港高積如山先是正月下旬英人購就卡其夫煤十五萬墩運赴東亞擬以五萬墩售與日本五萬墩售與香港五萬墩售與靑泥窪迨乎戰釁一開視爲禁貨不能悉入俄人手中乃闌放遼西中立區域中恣意蹂躪人夫食料四出搜羅復欲將交戰地方展至遼西十幾洛拿秃路註卽啓羅邁當而中國政府因循坐悞自謂無勢力與之爭持一任俄人足蹟直至山海關附近俾求得出死入生之路軍士得以來往自如窺其隱情實欲破壞遼西中立之局是時英美軍艦皆在牛莊過冬蓋以牛莊旣爲中立地方例得於此寄泊也不料旅順之師屢敗俄艦時出没於渤海一帶突將日本小輪船擊毁隱然欲操控制海面之權今聞英美軍艦統帶人員已奉本國訓令一俟春永旣泮著卽駛出口門俄人籌畫再三似欲下禁制船舶出入之令云 
[譯俄弁論火車運兵事]  
　　英京倫敦某日報云俄國使署某武員曾論及西伯利亞鐵路轉運之力大旨謂倫敦各日報所記我俄西伯利亞及華東鐵路火車運兵轉餉之事於情勢皆未了然當此路興築時鐵軌過輕工程亦不甚美善車中設有臥具者爲數無多以致西歴一千九百年中國北方有事時希爾卡河黑龍江方冰凌凝結十四禮拜内祗有兵士五萬二千名戰馬一萬一千匹軍需數千墩由秃郎司運過貝加爾湖是除軍需不計外每一禮拜僅可運兵士二千七百名馬七百一十匹分而計之歴一日夜二十四下鐘時僅運五百三十人此次六閱月内由木司科逹哈爾賓之兵士平匀計算每一禮拜可運至五千七百七十名隨帶軍需若干此後兩閱月内可運至一萬五千名蓋轉運之力實較前大增矣 
[三韓近况]  
　　高麗漢京來電云目下元山德源一帶依舊平安無事慶典雄基灣等處駐有俄軍時派出偵探兵晝夜梭巡無稍疏懈薄希之秃灣兵備頗爲單薄俄人暗將火油積貯人家屋内如遇敵人來襲立卽縱火自焚吉州以北人民多有陷於烏港者深望俄軍戰而獲勝庶免意外之虞云 
[韓廷報聘]  
　　高麗漢京來信云自日本聘韓專使伊藤春畝侯陛辭回國後韓政府議以法部大臣李址鎔齎國書赴東京報聘西歴二月二十八號韓王明降上諭曰交鄰睦友之道貴儀禮往來朕今特命法部大臣李址鎔爲日本報聘大使卽令前往欽此聞李旣奉命尚須奏調參隨各員整頓一切行李歴十餘日如克啓行云 
[韓將不國]  
　　高麗漢京來電云西歴三月三十一號日本駐韓使臣林權助人覲韓王奏稱邇者貴國政府大有更新政務之意宮内府外凡與諸友邦訂立各項盟約雖須鄭重於心一或不愼有違我兩國所定約章必致損失利權且虞陡生意外之變是以本使竭誠以告爾後不論何事如與外人立約務須告本使以定從違實兩國皆有利焉林使又以俄兵入韓之後平壤以北各處地方官吏多所逃亡以致俄兵鼓行前而毫無阻隔因請韓廷速飭赴任供職并子以莫大之權俾治軍莅民皆得便宜行事觀此是韓日聨盟之後韓廷政令已悉在日人掌握之中矣韓將何以爲國哉吁 
[法韓交涉]  
　　高麗漢京來電云西歴三月二十八號法國駐韓使臣某君移書外務部内開敝國倫騰商會曾與貴國内藏院立契承辦西北鐵路所需鐵軌及各式機器價值高麗銀九十萬圓按月支付二萬圓又與内藏院卿李容翊議定興販官葠之事如有他人增價承攬仍須按照倫敦商會所立契約施行務請如約將銀交付云云韓廷答以官葠限以售倫騰商會只能照付以前十閱月應付之價二十萬圓惟一時尚難如數付淸請以後每月付給二萬圓至付清爲止不知法使唯唯允從否也 
[電述藏事]  
　　奥京維也納來電云英國陸軍闌入相藏迭次與藏人交綏歐洲大陸各邦咸謂此事出諸意外蓋以俄日開戰而後俄政府曾派令駐紥中亞細亞之陸軍一隊直抵印度邊陲迤邐而入阿甫汗未幾卽英藏事起刻下外間傳聞有英俄協商之說然確否尚未得而知也 
 
 

Page 3

 
 
[英軍告捷]  
　　英京倫敦來電云邇者西藏人民嚴防英國遠征軍隊直入拉殺都城因要於唔路地方互相鏖戰血飛池塘奮不顧身計陣亡酋長三人兵士約五百名另有二百名被英軍虜去并失去俄國所製後膛槍若干枝自下英軍損害無多仍在唔路地方駐紥藏人則已收合敗殘士卒向拉殺遄回矣 
[英人好善]  
　　華歴二月二十四日英京倫敦來電云駐倫敦之日本總領事官以英人所捐撫卹日本陣亡軍士家屬之貲計共英金一萬一千磅匯寄回國 
[九龍大火]  
　　華歴二月二十五日英屬香港來電云本日九龍有一棧房公司中大貨棧所貯火油等貨忽然火起轟轟烈烈銳不可當所燬若干刻尚未經詳悉 
[規模齊整]  
　　京師訪事人云工部衙門燬於兵火前曾購定王府井大街延姓宅擬卽入此辦公兹經大司空奏請以太常寺改爲工部延姓之屋改爲太常寺署又因八王府業經奏請改爲鑾儀衛署卽以兵部所購之東安門内河沿官宅改爲八王府經此一番更調則吏户禮三部依舊在東兵刑工三部依然在西規模差形齊整矣 
[鎭郡官塲紀事]  
　　鎮江訪事人云日前長江水師提督程從周軍門秉節蒞鎮江查閱防務刻已事畢於月之十九日溯江赴金陵謁見兩江總督魏午帥瀕行時水陸各軍均列隊江干鳴槍志敬○　　簡授徐州兵備道李觀察經楚之瀛眷於月之二十日由金陵乘舟過潤州暫泊大馬頭小任勾留卽於二十二日揚帆北渡○前鎮江統捐局總辦李潤齋大令將釐務交清後於上月二十一日乘某輪船赴白門禀見各大憲○駐防鎭郡之南洋續備新勝水陸各營管帶徐寳山都戎近聞圌山下游紅帮梟匪大有蠢動之勢爰調集師船馳往巡哨 
[五茸春草]  
　　松江訪事人云西門外長壽橋南一帶地頗荒僻紳董就有嬰善堂設一團防分局以資巡緝某晚忽有一無賴闖入局中玩弄槍械巡丁阻之不服見其醉也扶令他去移時復入竟向巡丁毆擊遂被縛送婁縣署禀請縣主屈吉士大令訊懲○時局日艱匪徒蠢動現正俄日開戰之際兩江總督魏午帥恐沿沿海匪類乘機煽亂遂嚴札各州縣立卽會商地方紳董一體舉辦團防松江府署接奉排單尊府丁次軒太守遵卽轉札華婁兩縣署陳屈兩大令遵飭城鄉紳董嚴密舉辦西門外爲合郡精華所萃現就塔橋左近募欵設局招集壯丁六十名騙成團練勇敦請中營右部千總李靜甫千戎訓練千戎允之謂須禀明中軍張冠庭參戎再定行止○米珠薪桂年甚一年貧苦小民往往艱於一飽金山縣所轄張堰鎮土梟滋擾市面日衰西賈富紳競謀遷地爲良之計梟黨欋摇大局阻止米糧器物一概不准搬移於是市景更覺寂寥米價因之銳减囤户運米求售幾無應者本月十六日糙米每石售洋銀四元零五分翌日貶至三元六角次等者祗三元三角然無人顧問云 
[耕耤禮成]  
　　昨日爲致祭先農之期上海縣知縣汪瑶庭大令先期飭差預備祭品清晨九點鐘時偕縣學教諭邱贊思廣文率同縣丞楊玉書二尹主簿孫立幹少尹典史趙敬臣少尉命駕至大南門外先農壇俄而松海防同知黄小署司馬提標右營參將周子安參戎上海營守備殷一峯守戎蘇松太兵備道袁海觀觀察次第戾止茶行耕耤典禮禮成隨卽分道回署 
[松試定期]  
　　上海縣署接到華婁兩縣主陳屈兩大令移文内開松屬歲考已由江蘇提督學政唐定於三月初十日取齊等因縣主汪瑶庭大令當卽轉移學師邱廣文傳諭各生童届期前往應試毋得自誤 
[局員更迭]  
　　本城改過局委員王昆元二尹經蘇松太兵備道袁海觀觀察札飭調辦新閘太陽廟巡防保甲事宜所遺改過局差另委粥廠委員姚殿卿明府接辦明府奉委後定於三月初一日到差視事至現辦太陽廟巡防保甲事宜之高介臣二尹則已因案撤差矣 
[粥廠將撤]  
　　本邑大南門外施粥廠自去年十月初一日經蘇松太兵備道袁海觀觀察札委姚殿卿明府開辦以來已歴數月現照定章於二月杪停止施粥明府遂將各欵詳細造册呈請觀察稽查 
[上海官塲紀事]  
　　太陽廟巡防局員章次荍二尹奉蘇松太兵備道憲袁海觀觀察派赴鎭江公幹昨日趨詣道署禀辭就道○北橋鎭巡防局員羅秋甫二尹龍華巡防局員沈秋蓀二尹均於昨日詣縣署謁見縣主汪瑶庭大令○前署南匯縣知縣戴子邁明府於日前由申赴南與張玉泉明府結算交代昨日公畢而回趨詣道轅晉謁道憲袁觀察旋復至縣署拜會縣主汪大令 
[上海縣署紀事]  
　　前日楊和尚在南市陸家浜張金慶所開浴堂内洗澡被銅匠金發糾率其弟金茂持刃戳傷以致斃命報由上縣主汪瑶庭大令驗明屬實昨日飭役緝兇究辦○南市二十三七鋪汛捕瞿慶前因擅改信票誣良爲盜被上縣主汪瑶庭大令訪悉飭捕役徐文拘押訊究瞿乘看役不備忽然脫逃昨由看役將伊弟阿三拘至縣署大令著勒交瞿慶至案訊究 
[萬國紅十字會設立金陵烟臺分會]  
　　啓者本會前經邀請鄧笠𦨞通守馳赴金陵禀商江南善後避總辦何詩孫觀察設立金陵分會現得來書略云何觀察業已慨允并邀姜蘅浦兄爲帮辦日内擬卽上院回明午帥請飭文武各差缺酌量捐助府廳州縣與各釐卡各武職由江寗首府釐捐總局楊鏡巖軍門分别致函各寄捐册一分卽假金陵省城門帘橋和靜書屋姜公館爲收捐處刻因捐册不敷請再添寄等因除備函酌寄捐册外如蒙金陵樂善官紳捐助經費請卽就近送往掣取收照俟轉解到日卽由本會彚列清單乞登各報至烟臺去旅順靑泥窪牛莊等埠不遠亦應添設分會已會同招商總局楊京卿諸公電請烟臺招商局李君載之轉邀中西董次第開辦謹將往來兩電一併鈔乞登報惟祈公鑒二月二十二日致烟臺招商局李君電烟臺商局李載之滬設中西合辦萬國紅十字會聞有東三省難民乘民船潛渡又聞太古四川等輪船載難民三千數百人均到烟流離可憫擬請邀中西商數人爲董事合辦分會遇有此種難民查明酌量接濟資遣欵由滬會撥還各董舉定電示姓名事關善舉乞速辦先電復總局曁會董公電二月二十四日烟臺招商局李君回電招商總局列憲曁紅十字會諸善長鈞鑒電諭敬悉查四川等船載來搭各均係山東人在東三省一帶貿易刻已回籍以後遇有難民流離可憫者自當遵諭資遣此間分會中西董事俟舉定後由電禀報全叩[  上海萬國紅十字會同人謹啓]  
[急救吞烟靈方]  
　　鴉片流内中國愚民因此輕生者不知凡幾予自得此方活人不下百數擬欲公諸同好除刊印分送外敬請時列報章以冀遍傳宇内方用南硼砂七錢潮腦二錢海金砂一錢五分輕粉三錢共爲細末用老桐油調攤油紙上令吞烟者正坐將藥緊貼肛門藥從下部入烟毒卽從口中吐出無論吞服烟土烟膏皆可救活屢試屢騐海内君子勿輕視焉[  皖北林之豫謹佈]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蕺山新柳]  
　　紹興訪事人云自大憲禁運制錢出境商賈亦互相維持繼又得小龍圓及當十銅圓源源接濟錢困遂得漸蘇刻下地方官忽頒示每洋銀一元作錢九百文以致商民大譁幾於罷市旋經紳耆瀝情具禀如納糧繳捐等欵仍照官價九百文俾與省中一律民間貿易往來准照市價千文惟日後倘周轉不靈仍以九百文爲限○前者蕭山縣出有要案臬憲陸吾山廉訪委趙大令世芬來紹會縣查勘刻又奉藩憲翁筱山方伯札飭劉大令永安至蕭山稽查捐務○新授蕭山縣李大令前泮刻已奉文俟前任李大令棻清理卽須擇吉履新矣○諸曁俗尚强悍縣宰張子厚大令患之令紳董分赴各鄉開講鄉約旋又舉辦學堂兼及西文算學一時士林聞風興起城廂内外紛紛創設蒙學堂所冀地方官實力維持毋使如他處之沾染民權自由惡習則幸矣○會稽皋埠鎭居民櫛比店鋪如林去冬舉辦團防甚爲草率刼竊之案依舊頻仍月之某夜有盜匪以石擊破富户何美生家之門擁入室中肆意刼掠迨至箱篋皆空始呼嘯而去事後檢點所失約值千餘金因卽開單報縣求飭捕役嚴查 
[南徐春色]  
　　鎭江訪事人云江南武威新軍後營右哨正勇唐雲程係湖南武岡縣人本月某日忽夾帶號衣乘間逃逸管帶李參戎查悉立卽懸賞購緝期在必獲以儆效尤○俄日開戰江防戒嚴常鎮通海道兼鎮江關監督郭月樓觀察屢奉憲檄籌備江防近復商准江南武威新軍統領魏軍門撥派勇丁三百名分赴城内外各國教堂晝夜巡邏○常鎭通海道兼鎭江關監督郭月樓觀察奉督撫兩憲檄飭舉行警察以衛閭閻業經釐定章程指日開辦並飭警察總局委員竇奠高大令出示招募巡兵本月十四日親蒞點名隨遴派教習某君每日帶至薛家巷迤南曠地操練步伐彼都人士莫不樂觀厥成 
[上海縣署案]  
　　日前秦裕坤投上海縣署控周長春佔地一案縣主汪瑶庭大令以兩造禀詞互異飭地保沈裕卿查明禀覆隨於前晚升堂訊鞫沈保禀稱小的奉諭查得秦姓墳地在南周姓之地在北毘連之處樹立石碑鏨明秦姓界址因向周詰問據云地係祖傳户名周春山歴年赴櫃完糧並無佔地之事索閱田戰不肯檢出大令飭差提周質訊 
[英美等國租界公廨晚堂案]  
　　日商某甲永遠承租吳姓地若干畝内有八分數釐忽被人朦請升科暗中盜賣因禀請本管總領事照會蘇松太兵備道轅道憲袁海觀觀察札飭英美等國公共租界讞員黄耀宿司馬查明原委司馬飭傳地保徐士良詰問禀稱此地本吳姓之産由吳售與胡姓不知如何被尤子鈞及雷某朦請升科暗中盜賣請傳訊值年地保陳耀芳必知一切細情前日司馬傳到尤及陳耀芳研訊之下尤供稱此地本係吳三官之産計共二畝四分内有八分並無田單事爲升科局查知招人繳價承領旋爲日商所得請換道契並給吳洋銀六百元爲遷墳之費曾禀請上海縣備案現忽由胡另租與通和洋行道契尚未領得陳呈閱地圖司馬莉將尤陳一併管押聽候補提案中人覆訊核奪 
[英美租界公堂瑣案]  
　　朱陸氏訴稱小婦人在英租界石路普慶里某妓院爲傭本月某日回鄉掃墓令女兒阿巧代庖至二十日回申阿巧嚶嚶啜泣再三盤詰知十九晚被素識之縫工張桂堂誘往法租界黑暗弄中姦污因卽投訴捕房捕頭命包探沈阿炳携至醫生處驗得下體紅　求恩究辦襄讞委員王松丞刺史會同英總領事署繙譯官寳述德君傳訊阿巧供年一十二歲是晚張誘往買衣不允被伊强抱至法界黑弄中强姦事畢抱回次日母親回來實因下體痛楚不堪是以哭泣張供小的與朱陸氏因事口角致被挾嫌誣指並未行姦求恩鑒察朱陸氏復稱數年前小婦人在公陽里妓女金菊仙金鳳仙家傭工張攬製衣菊仙鳳仙均被姦污小婦人目見其事務請究懲刺史商之寳君判責五百板發押捕房半年期滿之後再責五百板然後收禁西獄四年产噫所姦者係娼奴耳而懲罰至如此之嚴然則彼少年浪子之宿幼娼者皆將不得免於重罪矣可不畏哉○楊樹浦捕頭行經陽春茶館前聞樓上人聲嘈雜登樓查察見陸福林糾得多人在内摇會惡其喧閙卽將館主陳利泉及陸福林連連簿籖筒洋銀等物一併帶入捕房昨日解案請訊捕頭禀稱陳所開茶館内前因賭博被罰仍不悛改請卽嚴懲陸供稱小的係會中見証人並未喧閙實因另有茶客訓誡其子捕頭遂疑小的糾賭求恩明鑒陳供稱小的自前次罰鍰後不敢賭博求宥刺史商之寳君判罰陳洋銀十五元陸十元諭以嗣後不准在茶館内摇會違干究辦○楊樹浦集成紡紗廠司事人某甲訴稱工頭謝永卿糾衆停工任意滋閙請爲訊懲謝供稱廠中新改章程短付工資各工不願工作小的不能免强刺史諭之曰各工人現在廠中工　理應遵守定規卽或不願亦不應滋閙遂飭交的實人保出安分營生○包探沈阿炳拘解在北海路捋取沙文桂家小孩手觸之周阿四至案禀稱此人專事攫物求爲懲辦刺史判責二百板枷號三日手鐲給沙具領○有葉逵者控蘇春元蘇徐氏誘拐伊妻等情經讞員黄耀宿司馬准詞籖差協同包探沈阿炳將蘇提案刺史略詰數語著押候過堂核辦○招商局管棧洋人克納地訴稱小工戴民友張常甫於清晨乘人未起時撬窗入内行竊汗衫等物查此項汗衫價極貴重請卽嚴追戴張同供小的等初次犯事求恩寛恕刺史判令各責二百板發押捕房九個月起案之贜給洋人具領○錢張氏因晾衣服悞碎陳友興陳昌湖家玻璃窗許賠洋銀二角二陳不允滋擾不休氏遂投報捕房捕頭以事屬細微者氏償錢若干文以了此事二陳又至氏處吵閙用卽扭入捕房昨日解案請究二陳同供氏糾人至小的家中吵閙反來誣控求鑒刺史將兩造各申斥一番從寛開釋○包探徐榮珊禀稱高雲泉家被竊大錫燭臺等物投報捕房經小的拘獲竊賊趙章寳將贓理於鄉間地下現已起出請爲懲辦趙俯首求恩刺史判令發押捕房六月贜給高具領○包探徐榮珊禀稱小的拿獲竊賊陳阿毛起獲無主之緑色綢被二條布被一條竹籃一具解案請究刺史著將各贓留於捕房招人認領陳俟禮拜三解案訊核○捕頭禀稱租界内近有送煤炭之大車横衝直撞前日李三子所曳之車撞壞世和洋行之車是以拘案請訊刺史判將李枷號十日發世和門首示衆○陸金記開設外國成衣鋪日前命學徒陸阿培送裙至某女工家縫紉有王阿狗者誘至河南路小弄中乘隙攫之而逸陸遂投報捕房緝拿未獲前日學徒送裙至某處王重肆其技被學徒獲住送入捕房詰問之下據稱前物質得洋銀五元已經用罄捕頭令送案請究學徒陸申訴前情王叩頭如搗蒜求恩寛宥刺史判責三百板發押捕房半年贜給陸具領○昨報紀游方僧將某木工擊傷頭顱一事昨經捕頭將僧解案供稱名龍渭行脚過此木工指爲賊人銜忿擊之尚求鑒宥包探李星福禀稱受傷之人竇姓名茂生現在仁濟醫館尚可醫治刺史飭將龍渭帶回捕房管押俟竇傷愈解案訊辦 
[法租界公堂瑣案]  
　　甬人王桂友向在某兵船執役其妻陳氏寄居褚家橋左近夙與浪子朱文卿有染前晚王請假回家目見情形將朱及妻綑縛解送捕房昨日捕頭命包探轉解案下王聲訴前情包探禀稱小的查得王前因失業困窮縱妻與朱姦宿今已有就不准往來二人 
 
 

Page 10

 
 
依舊戀姦故被拘拿送押讞員陳楚生大令著將朱笞臀五百板陳氏責手心二百下向王申斥一番叱之使出○姜李氏與伊子阿順串竊黄自元家衣服首飾值價洋銀三百餘元控奉大令訊詰情形在氏身畔搜出當票弔到原贓黄稱尚少若干務求追給昨日大令命提復訊阿順供稱各物係小的之兄所竊現在兄不知避匿何方大令著押候從嚴追比○蟻棍隐天正阮長清父子誘拐陸袁氏家幼孩被陸拘獲控奉前任讞員魏蒓塢大令訊供管押昨日陸投案求追大令命提二阮復訊二阮同供實未誘拐大令命仍還押所著陸邀同見證人於下期來案質訊核辦○流氓王阿金伺於護城河畔見某婦珊珊而至伸手攫取金挖耳一枝持向某押店求質適爲包探所見拘解至案請懲大令判枷號一月期滿之後重責八百板贜存待氏具領○某姓家車夫朱阿三行竊雨具及衣服等物被某姓扭訴捕房昨日解案請訊大令以贓未弔齊著押候嚴比○某成衣店所雇縫工胡如水行竊洋銀九元經店主送案請究大令暫准交人保出候傳原告到案質訊核辦○某西人家所雇細崽張蘭春行竊香餅酒等物被西人送案請辦大令判枷號一禮拜責四百板○偷兒沈士登在新闢租界某里内撬門圖竊適爲邇者所獲解案請辦大令判責二百板 
[美租界捕房紀事]  
　　前晚無賴西人某甲由英租界某處雇坐第二千三百十八號東洋車至虹口篷路西華里口時當深夜路絶行人甲頓起淫心曳乙入室中强欲以非理相持乙不允奔訴捕房捕頭告以如其人再欲行强准扭入捕房以便解請本管領事官究辦○前晚有俄國歹人二名闖至派克林路擊碎第十四號洋房某西人家窓上玻璃意圖入内行竊不虞爲某西人所覺喚令五百五十四號巡捕將二人一併拘入捕房捕頭令押候解送該管領事署禀請訊辦○昨晨偷兒王雙海掩入虹口某姓家行竊衣服携之而出被包探劉阿炳所見拘入捕房捕頭令押候解送公堂禀請讞員黄耀宿司馬訊辦 
 
 
 

Page 11

 
 
   
 
 

Page 12

 
 
　　餉銀四十萬兩實在存銀二十六萬八千六百九十七兩有奇四柱出入係屬符合除將清册送部查核外理合恭摺具陳伏乞皇太后皇上聖鑒謹奏奉硃批户部知道欽此 
[四川總督錫奏教習知縣曹鴻圖因病自縊並無起釁别故片初七日]  
　　錫良片再據署成都縣知縣鄒放詳稱教習知縣曹鴻圖係山東長清縣人於光緖二十九年正月隨帶其戚萬象辰家丁劉升到川租賃本城武姓房屋居住因在途陡患怔忡病症延醫調治未愈六月初病勢增劇憂鬱莫釋常思自盡經萬象辰劉升勸解防範詎曹鴻圖於十一日夜四更後乘萬象辰等回房睡熟漕用布帶在臥室門枋上自縊身死次日黎明萬象辰等睡醒驚覺起身進房瞥見喊同鄰人解救無及報經該縣驗訊塡格錄供通詳批司飭委成都府知府雷鍾德親提訊詳兹據該府提集萬象辰等到案訊明並無起釁别故取結議擬由司核明具詳前來奴才查教習知縣曹鴻圖身死之處業經署成都縣知縣鄒放驗訊曁飭委成都府知府雷鍾德提審明確委係因病自縊所致並無起釁别故死由自取與人無尤應毋庸議萬象辰劉升均救阻不及亦毋庸議屍棺由府飭令領回安葬除咨部查核外理合附片陳明伏乞聖鑒謹奏奉硃批該部知道欽此 
[浙江巡撫聶奏爲據情代奏摺初七日]  
　　頭品頂戴浙江巡撫臣聶緝槼跪奏爲據情代奏恭摺仰祈聖鑒事竊據特旨簡署兩淮鹽運使湯壽潛禀稱光緖二十九年十二月二十日奉札准兩江總督咨開准軍機大臣字寄十二月初二日奉上諭兩淮鹽運使已有旨令湯壽潛署理著魏光燾傳諭知之等因欽此恭錄咨會准行壽潛並先恭閱初一日電鈔紬繹諭旨林下微員猥逢物簡洵屬曠世一遇苟有人心奚惜肝腦前署靑陽三月實因父衰母病不便迎侍益以縣事繁難非書生坐論所能效是以蟪蛄在耳誓墓以歸每念百里且不勝矣詔徵幕辟乞免再三今以兩淮重任冐焉承乏商困私充之地臨以望輕資淺之人溺職必在意中一已之譴罪不足顧以溺職而重爲親辱一負朝廷特拔之恩而塞破格用人之路則壽潛之罪滋大乞歸將十稔矣年近五旬徼倖具慶明知行不俟駕詎可不在進止於堂上壽潛之父仰感恩知未始不勉以大義聽其馳驅壽潛之母謂之曰君命至重非小臣所敢阻無如舊疾時作非老而加篤雖梅花官閣帶水可逹而亦無從來由養親母葛氏年已七十五歲頭風三四十年近兼胃痛無一二月不發發時天地轉旋勺水不進藥當舟車數十里卽暈吐交作兩淮固較靑陽爲便而靑陽亦在近例不能就養於十年以前安能就養於十年以後皇上方隆孝養伏懇代乞恩施俯鑒來諗之情撤銷道銜開去署缺以免貽誤而動孝思一俟母疾有瘳謹當循例乞咨謁部赴引無任感激屏營之至所有母病未克久離恭懇恩收成命緣由伏祈代奏等情前來理合據情代奏伏乞皇太后皇上聖鑒訓示謹奏奉硃批著照所請吏部知道欽此 
[浙江巡撫聶奏請候補知府顧思義謹飭安詳堪以留省補用片初八日]  
　　聶緝槼片再前准吏部咨道府州縣勞績保歸候補班人員應於到省一年後詳加察看考核等因歴經遵辦在案兹查候補知府顧思義試看一年期滿據藩臬兩司詳請會奏前來臣查候補知府顧思義謹飭安詳堪以留省照例補用理合會同署理閩浙總督臣李興銳附片陳明伏乞聖鑒謹奏奉硃批吏部知道欽此 
[浙江巡撫聶奏爲遴員調署州縣片初八日]  
　　聶緝槼片再錢塘縣係省會首劇政務繁重應卽遴員調署兹查有海寗州知州郭文翹堪以調署錢塘縣知縣遞遺海寗州知州員缺卽以現署錢塘縣部選景寗縣知縣鄭汝騤調署據藩臬兩司會詳前來除批飭檄遵外理合會同署理閩浙總督臣李興銳附片具奏伏乞聖鑒謹奏奉硃批吏部知道欽此 
[兩江總督魏奏請豐利場大使陳家惠銷去察看字樣留淮另補片初八日]  
　　魏光燾等片再前豐利場大使陳家惠經前署臣張之洞奏叅兩淮監務貪污各員案内奉准部咨光緖二十九年二月十九日奉上諭豐利場大使陳家惠性情偏執輿論未孚莉開缺察看等因欽此當經恭錄轉行欽遵在案兹查該大使陳家惠自開缺察看以來考以公事甚屬明白極知愧奮應請銷去察看字樣留淮另補據兩淮鹽運司恩銘具詳前來理合附片具陳伏乞聖鑒勅部查照施行謹奏奉硃批吏部知道欽此 
[浙江巡撫聶奏請原參義烏縣候補知縣汪等開復片初八日]  
　　聶緝槼片再據布政使翁暫桂詳稱查浙江省各屬徵解光緖二十七年分契牙牛雜商稅錢糧奏銷案内據各屬報徵銀三萬五百八十八兩零又新昌開化靑田雲和景寗等五縣先解銀二百五十兩零共銀三萬八百三十九兩零内除完解銀三萬四百四十三兩零循例留支光緖二十八年本省武員養廉外尚有義烏樂清泰順等三縣未完銀三百九十五兩零其臨安於潛昌化烏程長興安吉孝豐奉化定海山陰會稽臨海義烏武義開化建德湻安壽昌桐廬分水永嘉泰順麗水靑田遂昌等二十五廳縣連錢契牛雜稅徵數册報未齊又新昌開化靑田雲和景寗等五縣未據册報契稅徵數當經查明應議各縣經徵接徵銜名開摺詳經前撫臣任道鎔附疏奏叅咨部察議在案今據定海義烏永嘉樂清泰順靑田雲和等七廳縣完解契牛雜稅共銀四百七十二兩零並據開化縣報契稅徵數其先已完解請詳咨扣議等情到司除續完銀循例留支武員養廉外查各項錢糧叅後全完未奉部覆以前例准扣議所有原叅署義烏縣候補知縣汪元龍署義烏縣事候補知縣鄧履中署開化縣事候補知縣鍾守鑅署樂清縣事截取知縣李登雲署樂清縣事候補知縣錢寳鎔正任泰順縣知縣朱懋清等各職名現尚未奉議覆理合詳請奏咨開復等情前來臣覆核無異除咨部查照外理合附片具陳伏乞聖鑒勅部核覆施行謹奏奉硃批該部議奏欽此 
[浙江巡撫聶奏爲浙省課吏館月支薪工等項銀兩數目摺初八日]  
 
