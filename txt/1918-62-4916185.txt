# 1918 - 62 - 4916185

 

Page 1

 
 
   
 
 

Page 2

 
 
時評 
[人各一心（冷）]  
　　張之意在復段倪之意在排李而曹張等之意則又並不如是是誠人各一心矣人各一心所謂督軍團者已不復能團矣 
　　復段所以樹權排李所以除患不主復段與排李蓋以其權非所得其患非所當也各人之心自有各人之私關係　如是而欲其能團抑亦難矣如是而欲能其分心於國抑更難矣 
　　段已去矣馮又辭矣王亦走矣張倪李王張曺等將混戰矣此之謂北方武人派之下場 
專電 
[北京電]  
　　張作霖對馮長電已覆到内容對出兵有所辯明而仍注重内閣問題謂總理得人各方同意政令自行總統切勿懷退至免李事並不注重利用張者在恢舊閣抑馮權意漸明（十日下午二鐘） 
[北京電]  
　　王克敏述倪眞意在排斥李督以免後禍内閣彼可随便且不願段即出山蓋張欲復段閣取權利倪欲以免李職除禍患目的不同但曹等現護李督軍團仍不一致（十日下午二鐘） 
[北京電]  
　　馮覆張作霖昨日來電言組織强有力政府自是正當辦法可速聨合各省商定何人應任總理余當依衆議今後政令舉可期其統一若一二人推舉恐無益似指張舉段言（十日下午七鐘） 
[北京電]  
　　王士珍昨由安定門出京到津寓奥界函告馮段誓不復返（十日下午六鐘） 
[北京電]  
　　王士珍前日已赴津不問政事徐表面仍徇馮勸張撤兵某派力言馮已允免李其實馮現尚無决心並對人言中央如有權免李則可先免張馮將有第二次通電（十日下午三鐘） 
[北京電]  
　　昨晚廊房又到奉軍千五百名借駐法國營房暫不前進（十日下午六鐘） 
[北京電]  
　　閣議關於邊防問題决定咨由參戰處代行奉省派兵赴黑鎭攝（十日下午六鐘） 
[北京電]  
　　參戰借欵千萬昨國務會議由財長報告祇有歸日包辦先向三菱及中日實業公司商墊衆無異議（十日下午六鐘） 
[北京電]  
　　曹錕由前敵電告庚日會師適値大雪改靑日總攻擊惟至昨晚止未接戰報（十日下午六鐘） 
外電 
[哈爾濱電]  
　　西米洛夫大佐因軍械不完備被迫退走現佔據滿洲里附近之某地點過激黨之大軍仍在進行華軍陶司令通告過激黨領袖謂如越過邊界即將視爲挑戰云吉林現正急調軍隊屯集滿洲里華員宣稱中國視西米洛夫之軍乃屬於所經承認之俄國臨時政府者（八日） 
[白拉哥夫慶斯克電]  
　　阿穆爾哥薩克兵與志願兵已拘獲此間勞兵會會長及過激黨諸領袖並解除過激黨軍隊之武裝而監禁之内有紅旗軍之預備聨隊若干及水手數人此間治安完全恢復哈巴羅夫斯克開來之過激黨兵一小隊得悉此事登時開回（八日） 
[東京電]  
　　衆議院股員開會時某議員質問外交總長本野男爵已否接協約國請出兵西比利亞之公文答曰未又問曾否與協約國交換關於此舉之意見答曰曾有此事惟目下不便宣布來往公文之内容反對黨領袖奥柴基氏謂政府當此危急之際仍不深信國民之代表令人可憾彼殊贊成日本之出兵俄國今爲德人所蹂躪自將歡迎日本之援手但日兵之臨俄如不出以謹愼轉足驅俄人就德首相寺内伯爵答稱出兵西比利亞之舉尚未議决政府自當竭力謹愼應付重大之時局云（九日） 
[大阪電]  
　　每日新聞華盛頓通信員電稱美國現要求擔保日本如出兵西比利亞則一俟俄國大局安定即當撤退該報之揭載此電已引起此間人士不良之感想蓋所傳如果確實是美國疑及日本之誠意也（八日） 
[海參崴電]  
　　自過激黨佔據銀行税關後商界大爲驚惶商店皆閉門輟業紅旗軍及過激黨曾拘捕商會總理並各銀行行長擬押解哈巴羅夫斯克反對過激黨者已組成白旗軍全鎭甚爲紛擾　夜英美日軍艦均準備派兵登陸恢復治安是時過激黨乃將所拘之人開釋惟危機今仍潛伏云（七日） 
[北京電]  
　　北京人士已開始出京避禍赴津之火車滿載客商各携貴重物件移往安寗地方九江電稱張懷芝率兵兩營昨日由九江出發開往南昌（九日） 
[廣州電]  
　　軍政府已於六日接收司法權刻擬收管鹽税事宜伍廷芳擬正式就外交職辯理西南外交事件（八日）以上路透電 
[北京電]  
　　據總統府方面消息昨日接張作霖來電謂若今有勢力者組織内閣當即撤兵馮總統明知其意欲組織段褀瑞内閣故發回電云究欲何人組織内閣望明白指定（十日） 
[濟南電]  
　　近來民黨在山東東北方面有所運動以致頻傳不稳之警報烟台鎭守使接得報告云（數日前有馬賊數百人由滿洲方面乘帆船而來在山東沿岸上陸將進攻登州及黄縣）當即派遣軍隊嚴行防備並派軍艦三艘前往該處巡邏（十日） 
[廣東電]  
　　陸榮廷於八日離南寗由水道東下將赴何地未詳大抵非梧州即潯州據廣東一般 
 
 
 

Page 3

 
 
人士對於陸氏之行動非常注意據多數人之觀測皆謂陸氏因近來北方形勢動摇將視察各方面之情形然後定對付之策陸氏此行其目的即在是云（十日） 
[廣東電]  
　　莫榮新於八日發布通電列舉北方政府之行爲毫無誠意之事實聲言當努力貫澈最初之目的（十日） 
[東京電]  
　　今日（九日）寺内首相在衆議院答尾崎行雄氏關於出兵問題之質問云日本及聨合與國皆須至必要之時始决行出兵今日時尚未至故關於出兵未有所决定（九日） 
[東京電]  
　　德國報纸聲言日本之干涉西伯利亞即爲欲使該地日本化之先聲日本輿論皆謂德報如此之論調無非德國之權略而已蓋欲藉此使英美諸國嫉視日本以阻日本之出兵西伯利亞也（九日）以上東方通信社電 
[東京電]  
　　昨日（九日）寺内首相在衆議院預算委員會答尾崎行雄氏之質問謂爲帝國計爲聨合國計有出兵於西比利亞之必要時則必毅然出兵自無待言惟在今日尚無若何之决定云云（十日） 
[東京電]  
　　石井駐美大使决定四月中旬赴任（十日）以上共同通信社電 
戰電 
[巴黎電]  
　　駐巴黎俄國大使致文法外交部駁斥白里斯特里土夫斯克地方所簽定之辱國和約謂此種條約出於通敵者之手俄國不能容忍今俄人當以恢復統一與獨立爲其主要目的云（六日） 
[巴黎電]  
　　法國各報皆哀羅國之委曲媾和惟承認羅國再事抗拒亦屬無益徒足延長痛苦且謂協約國决不承認此種奴遇勇士之和約他日必踐行其對於羅國之義務云（七日） 
[倫敦電]  
　　今日正午海格將軍報稱敵軍藉重砲火之掩護在伊泊希東面襲擊爲英軍所敗又在格勒尼愛叢林東南與波爾加貝勒東面進攻均未得利一新敎堂境之敵砲隊拂曉時大爲活動（七日） 
[倫敦電]  
　　德公報云德軍在狄克斯末特西北俘敵一百十七人陣線多處之法砲隊轟擊更烈昨日德軍擊落敵飛機十九架（七日） 
[羅馬電]  
　　上星期意軍陣線無甚變動僅偶有斥堠隊戰事與砲火而已天空戰事殊爲活動意飛機擊落敵飛機十一架自失兩架敵飛機時於夜間以炸彈擲擊意國不設防之各鎭瑞士與奥國間邊界封閉後萊巴克格拉士薩爾士堡三處集有奥兵甚衆中立國各報皆料奥軍將取攻勢意國各報皆關心遠東之時局而於日本所持對俄態度頗表同情輿情深信日政府必將堅决謹愼與協約國進行一切（三日） 
[倫敦電]  
　　今日財政大臣巴拉勞氏在下院提出戰費案時詳述各方面之戰局略謂俄國之脱離戰爭各戰地除德國殖民地外均受影響至於德國之殖民地今已完全消滅羅國失俄之助致遭厄運深可扼腕美沙波太米亞與巴勒斯坦之戰事固屬困難然實爲印度與埃及計所幸今日用兵之衆尚不若吉靑納貴族預計之多薩洛尼亚英軍地位因俄國之變局殊難稱意此軍本可有爲今惟能處於守勢中歐帝國他日或將遣軍攻之而使英軍不能對抗然敵國兵力非不窮蹙斷難同時并舉縱能遣軍亦須付絶大之代價以易寸土西歐戰局若無俄國之事變問協約國奏凱之希望上年可以見諸事實然德雖勝俄斷難深入徒增俄人之怨毒耳近數月内敵兵移至西歐陣線者至少當有三十萬人奥國或亦能遣兵赴西然自英倫海峽至亞德里亚海之協約軍陣線人數仍較敵爲多而協約軍之砲與飛機亦均較敵爲優敵軍如聚全力而攻一短狹之陣線則失地自不能免然其關係不足影響全局云云（七日） 
公電 
[孫洪伊爲國會間題之通電]  
　　各省議會商會農會敎育會及各團體各報館均鑒此次戰禍之啓肇自段黨非法破毁國會護法軍之與實爲國會而戰今欲求戰事之解决自以能否恢復國會爲　海陸各軍之宣言具在此我中外人士所共聞共見者也乃今北京當局襲袁世凱故智借口外患急迫一致對外之説誘我義軍而一般憂時之士亦有欲棄置護法主的之國會以苟求訖事者無論外患是否迫急今尚未能斷定即使所傳不謬則立憲國通例國家當有非常事變必先召事國會與國民共商大計同負責任蓋所謂政府者非僅一行政機關足以當之必合立法機關乃能完其效用去其一而存其一在平時且不能况外患憑陵而欲折衝禦侮乎且夫今日之爭匪第國會之存廢實關法律之存亡匪第目前戰事之勝負實關今後國家之治亂安危國於天地必有與立所謂國本是也君主國家以君主爲國本一切制度學説必惟尊君故雖至於植遺腹朝委裘而天下不亂民主國家以人民爲主體民之代表機關即惟國會吾國人承襲君制餘想或誤認總統在國會之上不知總統乃國會所産出國本實爲國會而非總統必使國會於法律上有所保障不可動揺而國家乃有所託命不至於亂今言恢復國會猶是從俗之詞民國根本大法厥惟約法約法無解散國會之規定政府即不能有解散之行爲是國會於法律上固依然存在特爲暴力所阻不能開會耳吾國舊説以綱常名敎爲一國之大防專制時代所以維繫者胥頼於此今旣無有人焉能具此絶大勢力使引而反之一人專制則此神聖尊嚴之國法即今日之網常名敎安得妄行毁棄以三數跋扈武人稱兵迫脅遂能推倒國家之最高機關則國本必陷於顚覆破毁而不可救而國家更何恃以圖存乎遠蹈唐季藩鎭之轍近成墨葡爭擾之局外患乘之國亡無日雖有蓋世英豪恐亦無術以善其後矣夫袁氏欲謀帝制必先迫散國會段氏欲專政權亦必毁滅國會彼奸人所視爲寇警即吾民所倚爲保障自國會破散以來北京當局盜賣國權朋分財賄顚倒法紀穢亂名器種種行徑直等於盜刦而豈復一國政府之所爲使國會而在何至漫無顧忌倒行逆施至於此極且言論出版集會結社等等自由權利凡吾民所應享者無不被剝奪以盡而税法煩苛金融紊亂商業彫敝民生困窮行政長宫惟知　利地方自治靳而不予舉凡一切民政不獨不能實行且已不復議及此種慘毒之現相以國會解散後爲尤甚其接於吾民之耳目者惟有恶劣政府據於上驕兵悍將横於下三數叛督操弄政局湘鄂川滇搆兵未已而奉軍又以截械逼京見告矣苟挾有一師一旅之衆皆可横行無忌莫敢誰何是前屈服於一人專制者今且將屈服於無數專制魔王之下吾民其尚有噍類乎蓋法律失效武力横行其禍必至於此而遷流所及且有千百倍於今日者茲特其見端耳法律與武力不能並立國會復則法律勝不復則武力勝法律勝則國本有托武力勝則大亂靡已千里毫釐爭此瞬息邇來關於國會問題意見紛歧莫衷一是有主以舊法召集新會者有主改遷衆院存留參院者有主借地方勢力之分配以爲交換者更有主開聨邦會議以期消滅此爭執於無形者在言者或亦有委曲求全之苦心而每一議出士論譁然终不足以饜國人之望蓋政治爲相對的或可通融法律爲绝對的必難假借且民主國之主權在民欲求民主政治之實現則必尊重代表民意之國會今之爲　和説者大抵皆誤認特殊勢力而以武力爲支配民國之中心民主國家一變爲軍主國家而附會遷就怪誕離奇非欲稍變形式以破壞約法即欲助長武力以分割民國如熊氏聨邦之説則實懼據有中央之一二人不能盡呑民國而欲分之各省使各嘗一　也君制旣亡舉國皇皇無所歸適袁氏馮氏爲總統則以爲主權在於總統段氏爲總理則又以爲主權在於總理卒則均歸敗裂而國亦並受其害今又駸駸乎移而寄於督軍矣民主之大義不明其爲禍豈有極哉今俄國之内亂未已其黨人之勢力豈足以擾我邊疆德俘雖夥而充實軍備亦豈易集况歐洲大戰方急　人亦安有餘力遽能大舉東來是外患之究意尚在不可知之數使吾民先自張皇失措捐棄國會顚覆國本陷國家於永遠危亂之中豈愛國者所應出此諸公法律名家政治泰斗與國家有休戚之關於社會負指遵之責尙望懲前毖後深維始終立議院政治之始基奠民主國家之大本共和命脈爭此一髪敢佈腹心竚候明敎孫洪伊叩灰 
要聞一 
[中央權位問題之西報評論]  
　　大陸報北京通訊略云聞諸罵悉北京政界内幕者軍人派擬定辦法内有河間去位黃陂復職東海總揆三項日内即將實行至多不出半月政局混沌已數星期謡諑繁興於今爲甚茲得此項消息殊可視爲新異日前傳説張作霖派兵赴秦皇島强取軍械而爲張辯護者初則力闢此説之虚僞繼謂張之行動先得政府同意不過收留軍械以實軍需俾可遣赴北陲以阻過激黨與德人之攻擊耳乃閲時未幾張作霖扣留京奉車輛派兵來津志在示威以抗河間之説紛傳衆口矣張作霖擬於陰曆二月一日實行復辟之風聞又接踵而至矣今日種種傳言遍於京師或謂張軍已至豐台佔據隔離醫院没收鐵路房屋以駐軍隊將依照預定辦法提早數日重作張勲行而未成之惡劇或謂河間將被解往天津覊留於指定之住宅或謂臨時參議院將開特别會議舉段祺瑞爲迪克推多幸今日種種謡言無一確實惟河間歸位於黄陂東海將出任總理新國會將於六月二十日召集諸説似尚有因黄陂非絶對不可出山記者已屢言之河間殆已自知對於南方一再讓步致捐威望無顔戀位不如歸位於黄陂之爲愈黄陂與南方領袖早已互通消息有所磋商或者黄陂復位南方當可減輕其召集舊國會與恢復南京約法之要求歟南方信任黄陂而北方　信任東海近來政界要人其身分之高莫過於東海以言身分問題民國最高級人物如黎總統馮代理總統前總理熊希齡段褀瑞諸人自衆視之皆在帝國元老如徐世昌其人者之下此誠可謂怪異者矣使南方果承認黄陂復位並取銷恢復舊國會與約法之要求而北方亦承認東海總揆並依據修正選舉法召集新國會則亦未嘗非眞正解决時局之法蓋東海非已有切實之了解未必願爲總理而黄陂非確知不致於數星期内再坍台下野亦未必肯爲馮婦若兩人果皆願上台則必先有眞正解决法在鴦亦從可知矣他日新國會召集其所議之最重要事件厥爲選舉總統黄陂縱出山不過暫時藉以解紛未必有連任總統之意河間亦未必有被選之望北方軍界頗注屬東海黎馮旣不出場則可與東海爭總統一席者除段褀瑞而外殆無其人惟段方專辦參戰事宜未必有意於此也綜之馮去黎來段不活動徐獨攬權南方不爭憲法北方不復倔强各有所得而無觖望此乃極大事件惟政界有關係者則確信可以辦到究不知此種一千年黄金世界果能於下月問實現否耶 
[王克敏已回京]  
　　八日午交通部接到王財政總長准即晚十時回京之電遂由談部報告大總統旋於晚七時公府又得天津電話稱王總長因某項重要問題當晚將復返蚌埠但聞元首接王總長自津來電話後當即用電話諭知不必再回蚌埠可即晚回京王總長乃於八日晚八點由天津上車十點半到東站下車後逕往公府謁見總統十一點十五分總統在實光門内辦公室延見會談時屏退左右祇聞王氏對元首詳述赴安慶與倪丹忱接洽情形據云倪督已允去電勸奉督撤兵回奉張希望總統將江蘇督軍一席更換則一切事均可解决至倪對於總統辭職一層則極不以爲然云云該晚十二點十五分王總長仍未退出公府也 
[總統拍發重要通電之經過]  
　　總統辭職之説外間喧傳已久嗣因王克敏南下接洽故辭職通電又暫行擱置七日晚間奉軍逕抵廊房王克敏自皖來電代陳奉督等希望改組内閣罷斥李純之意此電遂终至拍發特語氣已較原稿爲輕含有徵詢意見之意亦并無辭職字樣各省得到此項通電後將奚以安慰元首之心乎茲將經過情形略述於下 
　　七日總統旣得王克敏電旣邀王聘老入府商量聘老託故不往總統乃親自打電話與聘老在電話中商談詳情無從探悉惟聞聘老意頗不然其説元首同時並遣專員走謁東海以李純免職問題就商東海如何答復亦未詳至夜間十一時遂令將通電拍發全文計有二千餘字歷述種種困難上半仍用舊稿下半略有增改與前㣲異謂國會旣已消滅法定繼任人物又値虚懸某無力搘持决意引退惟應向何處辭職辭後何人接替諸君各負疆圻重寄與國家休戚相關必能妥籌善法望於旬日以内商定見復某期内仍當暫維秩序云云總統之决發通電是否即係表示不允張倪等所請之意固不可知但聞意思似尚活動謂可商最八日午後外間乃有傳總統已出京則確係無稽之説不足信也惟聘老意甚憤慨八日午已整理行裝即將出京雖經陸錦等竭力勸止然是日公府會議已無聘老蹤跡矣 
[各使離俄後行程阻滯消息]  
　　昨得外交界消息此次各國公使離開俄京因鐵路不通遲至二十五日始行動身其由俄京東下者爲美國日本中國暹邏四國公使一同随行者計約一百五十餘人其由俄京西下者爲英法義諸國公使延至二十七日始行動身其行程未詳但東下返國之各公使原訂本月五六日即可抵奉不意離俄京未遠鐵路即爲過激派所搗毁遂即停頓惟現聞滿洲里西齊都以西之鐵路上月二十五日過激黨與哥薩克軍隊衝突之結果鐵路竟拆斷一百華里之長商旅現已不通一星期有餘故各使行至此時仍須繞道入奉至電報不通之處遍地皆是非無綫電不能拍逹故行程消息迄今遲頓即外交團亦不能預定中美日各使何日始能行至東省也又聞我國駐俄公使劉鏡人與美日巴西暹邏邇四國公使於上月二十六日由俄京同時起程計算五六兩日可抵哈爾濱不料俄境馬都里西境千餘里地方鐵路忽被俄兵損壞一百餘里各公使尚滯留彼處聞俟一星期後始可行抵哈爾濱云 
東京通信（心危） 
[中國出兵尚早説]  
　　時局陡變俄國形勢日險影響於　亞者匪淺西伯利亞出兵問題日本已喧騰於朝野雖有軟硬兩派而目前尚取穏健主義余昨已詳述之矣然丁此戰亂之秋頃刻萬變一旦德國勢力東漸日本爲自衛計亦必出兵况最初英美但希望日本出兵之歐洲戰場而目下各聨合國報紙且多慫恿其出兵西伯利亞是因東亞之形勢或依俄德關係而一變歐美未能兼顧故有依頼日本之說也 
　　此間自得我國參戰督辦段君出兵二師團至滿洲里之說其輿論不甚注意日人對於此事之評論云以表面上而言中國國境之防衛中國固當自負其責而以中日兩國之實力及其實際上關係而言日本與中國各當一面即日本須出兵於此滿洲東部西伯利亞而中國則須防備西北邊境雙方須有完全之協調方能逹此共同防衛之目的况今日俄德及日俄間之關係未定之際段氏一派即爲無責任之行動於時局或不無影響我（日本）政府負東洋全局之責任而不與中國妥商共同動作根本上之計畫不無遺憾者也彼段氏之軍事外交策雖一時或生南北調停之新現象而南方派之猜疑過甚恐不能促進其國内之和平統一故亦非應急之策也日本政府須自任爲南北之公平調停者庶幾中國之内政外交得以統一然後以北方軍隊配置於北滿洲東西内蒙古南方軍隊於伊犁新疆方足以備德勢東漸也云云此種論調爲憲政派之主張蓋彼所最不喜者即我國軍隊之出動於滿洲方面也雖然我國之出兵於外交上能否得將來之利益尚屬疑問苟因外交急迫而内亂得以平靖則吾人所希望者也蓋默察今日國内之形勢雙方爭執之點早已軼出範圍其眞正之目的何在如入五里霧中莫得其究竟矣苟以外交上之激剌而各同心對外勿爲閱牆之爭則庶幾乎幸矣至日本出兵問題目下已漸趨於致此後外交形勢上有無變動正自難言政友會對此問題之意見前函已略述之 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[奉軍自由行動之最近京訊]  
　　奉軍之逼近奉軍將開抵廊坊已鬨傳數日至七日果已開到確開京兆尹公署於該日午後迭接安次縣所屬廊坊警察廳兩次電稱奉天軍隊由灤開來一列車計馬隊一營於七日午前十時開抵廊坊尚有二列車午後可到至將開往何處容再續探云云至傍晚消息則稱午後二時又續到一列車計灤州奉軍原爲一百零七零八兩團業已全部開至廊坊北京自下午得訊後市中紛紛傳説頗起驚訝天壇方面確已有人勘查似奉軍不日當直抵北京也奉軍入關本掦言將開拔南下然津浦搭車應在津沽今馳抵廊坊則顯然爲準備入京並非南下張作霖七日來一電聲明出兵之目的謂係踐去年天津會議奉天出兵兩師之約第二路原列張敬堯一師今已移以攻岳兵力過單長江方面又値多事故特派出三旅以兩旅開赴前綫隸張檢閲使麾下專任湘贛方面戰事以一旅作爲後應暫駐直境預備臨時調遣並無他意云云電中並痛詆李蘇督及馮玉祥等又發表其主張之要點爲剗除主和之人物組織强有力之政府而對於馮總統則至今仍言擁護又聞張之計畫待三旅軍隊全數入關分布京奉津浦各要點之後將對全國發一通電宣布其主張至其南下之軍隊其目的點在浦口留北之軍隊則駐紥北京或即在豐台廊坊等處夫踐約南征固無足異然北京並無南軍踨跡今不由津浦南發而越津沽至廊坊以翱翔於京都之郊外者果何事哉又聞張作霖之眞目的即第一要求罷免長江三督軍第二則改組内閣换言之即恢復段内閣至對於元首當然用請求之形式不爲意外之舉動而總統方面如無允許其要求之决心則辭職問題當然發生至於河間辭職以後之善後如何不惟非張作霖所知卽張氏周圍之大策士亦尚無完全之計畫也 
[河間之態度]  
　　奉軍自入關以來節節逼近京師馮總統對此態度如何極爲留心時事者所注意茲據某要人言馮總統對於奉督進兵問題極持鎭靜態度并語其親信某君云値此時局紛糾余（元首自稱）正求去不得張雨亭如能親自來京從長計議余亦極爲盼望特於日昨密召第十五師師長劉詢入府磋商京師一帶防務并囑其轉論各軍如遇奉兵開抵京師時切勿稍加誤會輕起衝突云云 
[曹張之聨電]  
　　據府院方面消息云七日曹錕張敬堯張懷芝等聯名電致奉督張作霖云頃得各處探報稱執事進兵京津截留軍械等情聞之不勝驚訝錕等一再思維諒公必不出此伏查天津會議宗 
旨相同嗣經中央頒令主戰錕等各領大軍躬赴前敵籌備兼旬始將各路軍隊分布戰線現正開始攻擊努力前驅以期一鼓而下以伸國威何期警耗頻來誠恐軍心摇動其貽誤更非淺鮮况外患逼境吉黑危在旦夕尢頼執事出兵援助務望顧念大局化除意見先將軍械交還一面將軍隊撤退以定人心執事究竟有何隠情何妨明白見示再由錕等轉陳主座萬事總有磋商之餘地幸勿膠執成見竚侯電復事機迫切故敢直陳尚祈亮察云云 
[七日之府院消息]  
　　七日星期四爲國務例會之期上午十時錢代總理首先到院各部總長除王財政江司法外餘均於十一時後始行到齋遲至十一時二十分始行開議僅由陸外交報告某項密電數起略加討論因日昨列入日程各案多係與財政司法兩部有關今王江兩總長旣未列席不便討論故日昨之閣議直無成績可言至十二時一刻卽宣告延會由劉海軍總長作主延錢總理及各部總長惲秘書長等八人同入四照堂西餐至下午二時半始各散回本部又一消息七日之國務會議所列之議案以財政司法兩部提出者居多數因財政王總長現已出京司法江總長請假未到均不能開議是日所討論者（一）責成川邊鎭守使陳遐齡會同川邊軍統領彭日昇維持川邊秩序及電示驅逐藏番之辦法（一）電覆鮑黑督請示外交軍事進行方針（一）續議捕獲審檢廳條例修正案此外尚有外交要案兩件因極秘密未便宣布議畢後即由陸子欣曹潤田兩總長進府報告元首又據國務院人員云是日重要議題本爲西伯利亞出兵軍費案因王克敏南下故未開議適日來因奉軍入關問題勢將惹起大政潮遂先研究解决茲事辦法僉以奉軍入關與安徽問題有密切關係而安徽問題所由生則倪李反目實爲其唯一原因故非先疏通倪李不可研究結果聞已决定照此着手進行但未知其所謂疏通者果用何方法也并聞向來國務會議時由院秘書長列席記錄會議情形獨七日廢止記錄是亦可注意之一事也日來國務院方面仍照例開國務會議惟近日正因閣員輪流爲主人宴請春酒頗有昇平氣象至公府方面則非常忙碌上午傳見靳雲鵬有要事密詢下午則傳見院秘書長兩次又總統辭職閣員皆不贊成而徐東海等表面上亦不以此舉爲然 
[參戰處紀聞]  
　　參戰問題現雖愈逼愈緊惟目下應行研究者爲是否先行派兵赴歐抑或先行設法鞏固北鄙國防實屬最難解决之問題茲據公府消息近日段芝泉督辦疊與總統錢代總理協商對於以上兩事决意施用雙管齊下辦法一面速將國内現有軍隊擇其精鋭者指派兩師或三師分駐東北西北要隘一面招募新兵五萬專備赴歐更聞此種計畫已提交督辦參戰處不久即可表决着手進行云云然以我人觀之今日之當道何暇及此不過徒託空言而已矣對於歐戰出兵問題政府今已列於會議中爲第一最急之事惟其究竟如何籌備傳聞不一刻下段督辦與靳雲鵬等所提辦法雖多其已議有端緒者僅以下兩項（甲）先由北洋軍隊内挑選兩師爲赴歐模範軍然後再往直魯豫等省以極嚴之限制施行徴兵（乙）輸送各軍（先以黑省爲限）旣與日本取同一主義應即派員速赴日本調查一切手續以便有所依據而謀進行云云至參戰欵項已向美國商借業經美政府提交國會刻聞此項交涉尚無成立希望 
[黑龍江之俄警消息]  
　　滿洲里消息俄屬西比利亞亂事逐漸蔓延聞依爾古次克又落入過激派之手滿洲里防務吃緊俄過激派已將烏金斯克佔據勢將南犯江省當局已連次急電中央請示方針 
　　距滿洲里一百二十華里俄境内有哥薩克兵三千餘名將西比利亞鐵道線拆毁若干里江省駐防滿洲里軍警刻下防備甚嚴 
　　依爾古次克及齊都俄商家軍械財産均被多數黨没收並封禁各報館各報之辦事人多被拘禁 
　　西比利亚一帶德奥俘虜均持有軍械哥薩克兵見過激派勢力膨脹有附和者北滿形勢甚爲可慮近據赤塔電稱過激派得俘虜之助又佔據赤塔哥薩克已完全退讓 
　　西比利亞俄民不堪過激派之擾又因飲食缺乏紛紛繞道由滿洲里登車來華每日約有千餘名之多 
　　督軍署近准中央電稱俄過激派聨絡我國黨人擬在邊界謀亂等情虚實莫辦惟準備不可不愼飭一體嚴防以杜亂萌 
　　警備總司令張焕相親赴滿洲里一帶視查軍防並沿線各站所駐軍隊之布置現已起行 
　　前次封鎖滿洲里税關禁運雜糧出境嗣經俄站要求准運小麥接濟民食近因依爾庫次克過激派日熾故滿洲里出口糧石仍舊禁運出境二月十四日滿洲里開往後貝加爾郵車由逹烏里站退回並聞赤塔開來之車亦返回赤城據俄人云因謝梅諾夫與多數黨開戰故不通行 
[湖北戰地通信（二）（赤水）]  
（三月五日） 
　　外交緊迫復辟謡興北方之風雲日緊湘鄂戰事勢當和解西南諸人皆有請和之電而湘鄂之民亦願早和可免兵災在鄂省軍事當道亦皆有和意惟張勛臣以攻岳之令旣頻誓必攻下岳陽爲北洋軍人吐氣故驅其部下自作前敵使蒲圻崇陽嘉魚沔陽以及湘北各屬兵連禍結無有已時刻下各方面雖有議和之聲而北方前敵各軍仍復進攻不已南軍僅取守勢其意非專待和局殆亦自養鋭氣以候敵疲將一鼓而進也昨日直隸第一混成旅由新隄進攻臨湘所屬之漁磯該處守軍僅二千人相戰兩日已有不敵之意本日軍中消息南軍已退出鄂境第七師則出羊樓洞港口直向武岳鐵道進攻大有不得岳州勢不生還之意外交緊急北方危殆則非所知也若曹軍大隊尚遲遲在後他若鄂軍及第八師第十一師第十八師第二十師各以所處地位不同而行動亦異要之鄂省戰地之北軍其行動約可分爲四種一戰派二和派三兩可派四且住派張勛臣之軍以取岳爲目的節節進攻是第一派王督軍所率之第二師第三混成旅雖駐於新堤沿江一帶絶對以維持地方秩序固守本土爲主與曹張之軍表面上雖若聲應氣通而實際上不爲增加又非後援是曰第二派曹仲珊以張作霖驅兵入關北方摇動直隸待鎭兼之西南請和已有息機可和而不必戰但負攻岳司令名義且有攻守同盟之約不敢顯然表示和意是名爲兩可派至所謂且住派則指第十一師第八師第二十師而言各皆敗殘之軍分駐各處正待蓄養元氣且住爲佳總之極端主戰者惟張勛臣使有一事可以滿張之意則和議亦不難告成於武昌也 
[湘鄂之戰事與民食（武昌通信]  
　　湘鄂間南北軍於一日大戰雖無大勝敗可分然北軍究處優勝之地位聞正面戰線已前進三十里右翼通城平江一帶則侵入湘境六十里左翼新堤嘉魚亦展長火線佔有羅山白螺磯外傳南軍已潛由城陵磯渡江佔據新堤上游某地圖襲漢陽此説實係謡言前因戰事緊急砲火劇烈新堤至漢口間小輪於一二日未開班致有此謡茲者小輪已經復行湘漢間大商輪亦可上下始悉新堤一帶並無南軍蹤跡但南軍因城陵磯一帶濱江之地爲岳防門户此處若失北軍水陸夾攻即難保守岳州故所有主力軍多移在左翼與正面北軍當道慮其由沿江而下以圖新堤或嘉魚之　洲亦移重兵以防之實則南軍近日惟取守勢並無乘時侵鄂之意每次開戰皆係北軍往攻北軍如不進佔湘界南軍並不進擊邇來時戰時止外問皆謂停戰不知戰否之權係完全操於北軍北不進攻戰事卽可休止矣北軍之正面防線第一道設於羊樓峝新店鎭一帶第二道汀泗橋官塘驛一帶第三道紙坊嶺金口鎭（均距鄂垣六十里）一帶外傳城外白沙洲亦劃入戰線殊屬不確（該地因濱江臨河駁岸傾圯當道以現在水涸特雇工培修駁岸河坡所有沿河棚户有碍工程曾命地保鳴鑼飭遷謡言遂起）此三道防線皆係扼險而守建有砲台多座南軍如取攻勢到武昌實非易易聞蒲圻縣城與附近濱湘之車埠均近江河地勢平坦無險可守現在一切軍需均未敢置於蒲城大接濟全在汀泗橋正面之軍前係第七師及附屬第一混成旅現已易以第三師及直隷第一三兩混成旅至第七師則調往嘉魚崇陽十一師則在通城十五師與八師之一旅則在新堤一帶依前數日戰况而觀此次北軍作戰尙稱堅苦耐勞然時局與軍情均屬變幻莫測且直皖軋鑠殊甚前途正未可料也 
　　武漢物價因軍事影響無一不漲米炭已增價及倍其他日用飲食各物增價兩三倍者甚多不暇爲之細述武漢爲交通四逹之區現雖兵亂不過上游運輸斷絶下游及京漢路車船固照常通行其影響已如是之巨若湘省與湖北交通最便若贛若桂若黔與湘皆運輸困難其受影響實倍於武漢聞長沙無物不漲至兩三倍即食米一項本爲湖南出產現在存穀之家皆以時局不靖不肯出售竟漲至紙銀五十兩或光洋十五元一石上月二十五日湘省草潮門有人持紙銀一兩（本値洋三角）向米坊購米二升米坊以紙銀是日又跌不肯售賣於是激動市民公憤皆以錢百文强迫米坊糴米一升登時鬨動全城人民均出購米痞徒隨波逐浪肆行搶刦城内外米坊數百家非被勒買卽强搶一空軍警彈壓不住當街鎗斃搶奪者數人始將風潮鎭定但米商已損失不資次日竟無處購米由公家開辦平糶始獲維持查湖北荊沙宜昌前於臘底間米價曾售至一千三百文一升鹽價亦售至一千二三百文一斤以長沙與荊宜比較猶屬便宜數倍嗚呼戰事若不速已行見湘鄂人民均爲餓殍矣 
[湘省之金融與民食]  
　　湘省米荒風潮迭紀前報地方人民以如此現象將有斷食之虞非常惶恐昨長沙總商會長左宗澍爲此具呈聯帥云竊商曾前以金融問題影響平民生計前途至爲危險呈請令飭財政廳督同湖南銀行迅籌救濟方法以維現狀業奉令行在案乃昨二十四日本城竟發現强買米石之事是商會前呈所稱禍患伏於蕭牆觸發卽在眉睫者竟不幸而言中矣此機一動不可遏抑恐庚戌三月之變將復見於今日而生計革命風潮愈演愈烈方且不可收拾當此多事之秋外侮未除内訌復作其若之何查穀米一項雖云缺乏亦非全無來源何至騰貴若是此其故不在穀米而在金融矣緣自陰曆年關旣度以來金融變相幾至不可思義紙幣日落現貨日高光洋至一千餘兩滙水至一萬五六千兩錢價至二兩有奇以是百物價値隨之而漲票銀十兩僅買穀四斗有奇每米一石竟糴錢二十四五串雖按之現金原非甚貴但數旣如此之鉅未免駭人聽聞且銀價愈跌愈賤貨價愈漲愈高哀我小民日入幾何而食用所需無一不貴旣不能度日勢必鋌而走險以謀一飽强糴之舉其事雖可惡其情亦可矜故欲爲根本解决之謀非從金融問題實施救濟不可明知此事受病已深非空言所能補救然使政府純用放任主義一聽市面之自爲消長而不加整理於其間則流極所至必有不堪設想者於無可設法之中作萬一補苴之想縱不能有治本之策亦當求治標之方公家多一分維持小民卽減一分痛苦地方亦藉保一日之治安否則金融紊亂伊於胡底生計所迫隠患滋深將不僅如前日情形已也商會爲顧全大局起見理合瀝情瀆懇鈞座俯賜察核令飭財政廳督同湖南銀行迅籌救濟金融辦法以維市面而靖人心不勝激切屏營之至 
　　譚聯帥昨出布告云照得共和國民首貴自治時艱孔亟地方秩序尤宜極力保全本總司令兼理湘省民政以來目擊湘中金融紊亂紙幣低落小民生計日益艱難正切憂憫之餘力謀補救之策乃近來穀米價値亦日加昂積聚者相率居奇匱乏者無從告糴本非歉歲竟若荒年爭鬧之聲不一而足而地方團體執一隅之見各分畛域禁止流通此界彼疆幾同秦越倘竟任其長此以往勢必羣情惶惑愈啓恐惶茲特酌定辦法凡各縣儲穀之户應將盈餘流通本省併須準諸現時價値此後不得再行高抬至對於本地告糴之貧民尤應由官廳就地酌商情形定價平糶其各匱乏必待糶食之户均須遵照所定價値備錢就糴不得低價强索聚衆阻難本總司令眷念瘡痍對此民食問題幾經籌維審愼凡爾有衆允宜各自顧全秩序恪切遵行如有視爲具文或閉糶以居奇或逞蠻而滋鬧則是自失國民資格并敢違抗命令當此軍事時代惟有執法以繩之除令由地方官會商紳耆就各地方情形詳查酌定平價外合行布告仰各界人等一體知照毋違 
[劉存厚離川後之消息]  
　　成都失守外間喧傳已非一日而政府方面則於前日始接到此事正式官電其佔據成都者爲滇軍第一師師長顧品珍率兵十四營政府又接管金聚旅長電告劉川督由成都退出後即往廣元縣刻已不知下落有謂已赴陜省者確否未卜又一消息劉存厚退出成都後即抵廣元聞共發有兩電一爲馬電係陳訴川東將士歸附敵軍因之部下兵力太少寡不敵衆致有今日並言自身溺職之罪萬無可逭懇予罷免等語第二電爲敬電係報告熊克武殘酷情形浮於滇軍某不忍地方之糜爛故未能始終維持致成都落於敵手兩電皆發自月前因川中交通不便故延至三號方逹公府某通信社謂近接管金聚支電稱廣元失守但聞府院方面尙未認爲確實云 
[三省將開國防會議說]  
　　據奉官場所傳消息云俄德媾和後俄過激派與德俘合謀由西比利亞東竄擾亂北滿邊境已距滿洲里不過百餘里黑龍江鮑督軍急報中央當派前陸軍部次長徐樹錚與總統府顧問日人飯田由夫氏阪西少將等來奉與張督面商出兵防範北邊張督自中央專員蒞奉卽召集二十七師師長孫占鰲二十八師師長汲金純二十九師師長吳俊升東邊鎭守使馬龍潭剿匪司令許蘭洲暫編混成旅長任毓清開軍事會議徐氏面述總統之意擬令奉天出兵二師開赴黑龍江沿邊滿洲里一帶駐防以防俄德之兵南下張督以奉省陸軍不過三師統防營警備隊計之約共三萬五千人若調撥二萬人遠防本省地面遼闊匪患頻仍恐兵力單薄防務空虚當與徐氏磋商擬由奉出兵一師再由吉林黑龍江各出兵一混成旅徐氏亦以張言均係實情擬親赴吉黑兩省與孟鮑二督軍商議張氏亦擬請吉黑兩省各　知兵大員代表來奉或兩督親自蒞臨開三省軍防聯合會共　如何抽調　隊如何籌備軍需及布置邊防各計畫以詔愼重聞已電知吉黑兩省當局請加研究矣 
　　奉吉黑三省合議國防吉省擔任東清路線防務黑省沿江海濱 
 
 
 

Page 7

 
 
阿穆爾各省及海山崴漠河一帶均須添派重兵一方關於蒙古邊界者亦順妥加防範現在三省當道以俄國現已陷入紛亂我國爲防患起見當嚴加防制（一）聨合俄國和平一派加以扶助共禦暴亂派（一）所出軍隊遇過激派及同盟軍隊擾亂侵略時加以防禦否則不輕與之啓釁（一）東省鐵路現已歸我完全保護治安關於庫倫方面應速與俄使協議收復以免庫倫受過激派之鼓惑破壤邊防 
[吉林伊通縣戒嚴近况]  
　　伊通軍警各界下令戒嚴一節曾誌前報茲聞誠團長因黨人多聚雙陽縣屬即派第十一十二兩連兵隊前往該縣鎭懾至二月二十七日午後有雙陽縣署科員郝俊甫來伊面謁鄭斷先知事報稱該縣警察所長王某附和黨人私藏鎗械業經查有確據於今日（二十七）拿獲其黨羽共有五百餘名均在該縣八里路郭家店已被陸軍包圍今日恐須開仗云云鄭氏以伊通與雙陽比鄰相距咫尺雙陽不保伊亦難守遂諭知警察所及城一區二區警衞隧并商務馬隊消防隊保衞團等令其於設卡梭巡偵探盤詰各事宜須照前格外注意並親自帶領護兵在城廂左右往來巡查又飛令第二第六團防隊團總曁第一團巡隊團總即時帶隊馳赴二道溝驛馬站三家子石頭河子與雙陽接境一帶扼險設卡嚴密巡緝無論警圑各界凡來自雙陽者均應嚴爲盤查 
[廣東軍事近信]  
　　大舉攻龍之準備自陽江城被龍軍襲擊後我軍退保第二防線暫取守勢龍軍屢來繞犯均被擊退故連日未有若何激烈戰爭現聞李總司令根源勸策於莫督軍謂龍軍蔓延數縣彼利在勾結土匪及煽動方法潛滋暗長坐大其勢我宜大舉合圍乘勝撲滅不宜零星出發致中敵謀莫督大然其説即令李總司令即日下令滇軍動員二號三號連日出發滇軍第七旅全部旅長朱培德於三號下午六時由天字碼頭下船向某方面出發李總指揮方軍長李總司令均到碼頭送行激厲將士均願奮勇前敵李總司令謂滇軍留粤有年幾令脾肉横生今日討龍以振起朝氣爲西南將來最名譽之師云又聞陸巡閲使已由桂省撥兵二十營取道某地會師攻龍又聞討龍軍總稽查張錦芳會同陳參議章甫梁司令在陽江水東一帶地方將原有團練及警隊改编軍隊兩營以爲討龍軍之先導昨已組織成立即日督赴前敵特據情電報軍署察核莫代督閲電大爲欣慰頃已復電嘉許又一消息云林虎司令昨率所部已將陽江克復現擬一面先將防務嚴密佈置一面派陳德春仍率所部會同魏軍夾攻電茂故以現在兵力不敷支配昨特電促劉志陸總司令迅統第三軍全部斷進惟劉氏以餉械兩宗尚未領足在省各營驟難出發頃已電飭江門新昌之卓貴廷盧振球各軍卽日馳赴麻仙塡守外其餘本城文明門之游擊第一隊亦已飭於明早開拔又討龍第四軍總司令魏邦平前乘寶璧坐駕艦返省頃聞魏司令昨因得接克復陽江電信知前敵正在追擊中已於二日趧回前敵督戰魏司令瀕行時并令警廳各員務須上緊跴緝狙擊程故總長玉堂之兇徒勿令漏網並聞前副都參謀李根源自由李烈鈞函奉爲駐粤靖國軍總司令辭不獲已即行就職昨以龍軍寇粤勢日披猖經由莫代督請其率軍平龍當卽慨然應諾其前隊第三十三團團長楊益謙已率隊於一號出發茲探得其令旅長朱培德令文略誌於下照得逆龍不道妄事逞兵破壞西南罪難髮數爲此令仰該旅長迅將所部第三十三團第三十八團第二十五團編爲一梯團即以該旅長爲梯團長刻日出發公益埠集中以便待命佂剿云云聞第三十八團團長張懷信於昨二號率隊出發而第二十五團團長趙德裕則於四五號出發朱旅長旅部曁總司令部亦將隨後開拔戰地云 
　　莫擎宇潛返香港莫擎宇自潮梅失陷即遁到閩省今則毅然行矣莫到閩後係下榻督軍署副官處惟莫爲好動不好靜之人前次喪師失地中央自有責言雖經李厚基再四勸慰究難平其抑鬰之氣日惟以酒自遣當去閩之前三日曾偕其隨員十三人前往鼓山覧勝遊鼓山回後陡起雄心於是而去閩之念决矣去閩之念决後即向李厚基發表李厚基初尙加挽留繼以其去志甚堅乃聽之又以東道主之誼贐以三千元現欵莫之去閩爲一月之三十日初莫氏本定於一月二十六日動身因是日曾得京電有所接洽致阻行期乃於三十日束裝就道莫行時殊秘密李厚基曾派參謀長張哲培送於馬江莫之隨員本有十三人此次隨莫去閩者只有前潮軍營長某一人外前鎭守使參謀員未詳其姓氏莫此行係取道厦門前赴香港軍界多謂莫因其家屬前由汕頭喬居香港莫赴港爲與家人團聚計然淺之乎視莫矣莫赴港原因實爲圖復潮汕若謂莫現無尺寸兵權圖復潮汕爲夢想則須知此黑幕中蓋大有人在簡直說來即今閩粤之風雲也莫去閩時曾由李厚基代電中央聲明莫氏去閩並報告莫氏去閩之原因莫之隨員十二員除某營長及參謀一員已偕莫去閩外尙有十一員現仍留閩 
[程璧光被剌後之所聞]  
　　捕獲嫌疑犯提議國葬禮程璧光被害情形迭誌本報查此案發生後因兇犯在逃卽由當道懸賞購緝並遣派偵探偵緝連日尙未破獲二號晚十時許莫代督據報本署偵探員報告已得此案最有關係者爲已革黃埔魚雷局長周淦莫督即派撥衛戍司令部駁壳隊六十名會同第五區署三等區員何瑞南前往永漢門外廠後街第二十五號門牌李寓（卽周之同居）搜捕不料行抵廠後街口即與周相撞將其拿獲并由五區署派武裝警察數名將二十五號門牌住户嚴密看守周卽解督軍署十二時許莫督復派員會同何區員前一該宅搜查搜得謀殺程氏嫌疑函一件駁壳鎗二枝手槍一枝往并解回軍署是晚由莫督親自審訊畢暫押督署 
　　程璧光被剌後各界人士無不竊竊私議咸以是夕在陳塘永樂樓挹爽廳請飲之東道主爲可疑而尤以程氏未往時頻頻電催赴宴爲全案關鍵經地方檢察廳秘密搜查證據决擬提起公訴票拘歸案訊究聞陳祐嘉得此消息於昨午快車赴港聞案中尚有嫌疑之一人此人現充海軍學校助理官兼鱼雷局長周淦因海軍學校風潮有主動情弊希圖乘機取得校長職頗有惡感於程現聞鹽務緝私統領彭澤與程總長有同學之誼以程氏死事慘烈心極哀痛特秘密親自偵查得悉周淦有絶大嫌疑故已親自督帶衞隊將其拿獲並搜有種種證據解送督軍訊辦查周於民國二年時充江大兵艦艦長龍氏入粤時投降於肇慶後由龍派充海軍學校校長前年攻龍時其弟周天祿運動寶璧江大故至今尚留充要差於此暗殺案之有無關係不難水落石出云莫代督以程璧光被刺一案懸緝數日莫得端倪殊深焦灼昨日特傳各軍官到署限日破獲並謂長堤軍警林立之地竟有此巨案發生地方軍警事前既已疎虞事後又不能捕獲眞兇殊屬有忝職守現復由本署重出花紅倘軍警能將兇犯捕獲解案懲辦除給賞外仍當予以破格升遷否則亦應處以捕務廢弛之咎云三日國會非常會議爲故海軍總長程璧光應依國葬法舉行國葬典禮案特開會議取决經已全體决議通過用國葬典禮茲將提議案原文錄後海軍總長程公玉堂於二月二十六日午後八時半在廣州海珠碼頭突被奸人鎗擊腹部受傷兩彈晚卽溘然長逝查此次北京政府非法解散國會之時程公早已洞燭其奸翩然南下號召各艦隊合力護法迨後兩粤宣佈自言遂偕林總司令率各軍艦來粤與西南護法各省義軍協同维持國會並防術粤疆著有殊勲現正在出師討逆之際遽失此軍界泰斗凡我護法同人得此噩耗無不同深哀倬查國葬法第一條中華民國人民有殊勲於國家者身故後經大總統咨請國會同意或國會之議决准予國葬典禮等因程公具此殊勲實應膺茲榮典茲特依照院法提出程玉堂應受國葬典禮議案請即開會公决提議者林森吳景濂等共一百三十九人附國葬法條文第一條中華民國人民有殊勲於國家者身故後經大總統咨請國會同意或國會之議决准予舉行國葬典禮已故私葬者亦得依前項之規定補行國葬典禮第二條國葬經費五千元由國庫支出第三條國葬墓地由國家首都擇定相當地址建築公墓或於各地方擇定相當地址修造專墓或由死者遺族擇定塋地安葬均由國家建立碑銘以表彰之第四條關於葬儀及修墓一切事宜由内務部派員辦理第五條予國葬典禮者由大總統親往或派員致祭第六條舉行國葬之日所在地之官吏均往與祭同時全國官署及公共團體均下半旗設位遥祭第七條殯葬時所在地及經過地方之官署及公共團體均下半旗并由國家派遣軍樂隊護送第八條本法自公布日施行 
[杭州快信]  
　　省署昨日午後接奉中央密電（或卽馮總統二千餘字之長電）立召各秘書齊集本署會議一切 
　　各縣選舉調查名册已一律申送到省齊省長昨特派第二科長鄭維章會同各科員趕速從事審查並委朱承章爲選舉事務所庶務員 
　　二師第八團施團長承志昨召集全團軍官佐分上下午兩班在舊提學使署團本部舉行春季學科考試 
　　上海盧護軍使昨函督署以杭縣雲栖寺素爲叢林古蹟現聞時有匪人出没該處轉請飭屬保護楊督軍已分令一區陳統帶警廳夏廳長遵照辦理 
　　嘉興統捐局長王國鐸有調任金華道尹消息　　江蘇緝私統領宋明善昨呈報上月二十八日准蔡統領移交篆務卽日任事 
　　督署上校參謀張國威向在日本士官學校畢業所娶日本後藤女士去冬因病回國現已逝世徇該國俗例火葬現奉木櫝到浙昨在學士路私宅治喪當道咸往弔唁 
地方通信 
[蘇州]  
　　蘇關税務司請假返國蘇州關税務司黑澤到任已將六載近因其妻某氏水土不服致成疾病黑澤君特請假三月携同眷屬回日本國養病所遺税司職務暫請英人某君代理黒君已於前日交卸啓程返國一俟假滿即當來蘇就職云 
　　公賣局長來蘇查察蘇省烟酒公賣局殷局長日昨到蘇查察第二區烟酒公賣税務各事今日事畢返寗 
　　文武聖廟祭期舊曆二月初六日爲上丁祀孔之期初七日爲合祀關岳之期昨經吴縣吳秀芝知事令飭第一第三兩科員按照頒發祀典條例將應行備辦各事預爲籌備一面函致敎育會查照矣 
　　巡官更調吳知事昨飭將蠡墅鎭警區巡官陳樑撤差遺缺另委吳文煥接充日内卽當交替云 
[松江]  
　　江浙交界之治螟談去秋江浙交界處之松江金山嘉善各縣田畝均被螟災而浙界各田受害尤烈現届春季螟孽漸次化蛹若不及早殲除爲害益不可測上星期松江縣農會長吳履剛曾邀集該會各職員議請縣署訓令各鄕自治委員勸導各佃員將受害稻根悉數掘起燒燬藉防遺孽爲害茲聞嘉善縣自治委施能亦已具呈浙省實業廳請訓令被災各縣掘取稻根用火燒燬其所定辦法擬令各佃於秋季完租時每畝少完白米四升作爲此次掘取稻根之工食現此種辦法已由浙江實業廳咨行江蘇實業廳轉令松江金山靑浦等縣飭令仿辦本邑李縣長奉文後擬即令委縣農會長吳履剛前往江浙交界處察看情形並與交界處之江浙自治各委員妥籌除螟辦法然後呈復縣署以資照辦 
　　令查實業行政經費縣公署昨奉實業廳訓令查訊實業行政經費是否列有專欵飭卽依據現狀分别門類塡表送廳以憑檢核 
[南通]  
　　警務近聞石港市爲南北往來之孔道地方商務頗見發逹土娼亦因之甚多前陳桐軒區長任内區内娼妓之踨跡竟一掃而空繼任區長馬某任事後舊妓多有捲土重來者現馬被該區人民馮璈控告楊局長已派稽查周子英前往查辦劉橋區警員張竹峯夙與地方紳士感情尙洽頃因餘西區警員徐子霖以足疾維艱不能供職具呈辭職楊局長特令張竹峯調往接任遺缺即以興仁鄕區員陳劍寒補充 
[鎭江]  
　　實行帶徴學欵屠宰稅帶徴敎育經費一案上年曾奉省令按照部定數目帶徴三分之一鎭屬掦中縣屠宰稅業已歸肉董認定包辦應帶徴之學欵由敎育欵產經理處函請縣公署飭知該董等實行帶徴自本年三月一日起每隻帶徴銀元一角按月繳縣分撥濟用 
[掦州]  
　　釐捐局長更調瓜泗釐捐局長劉復鳴現經財政廳調任寶蔣釐局遺缺另委方松年充任方奉令業於九日來瓜定期十日接事 
　　關於外交之通令内務部咨齊省長轉行各道尹分令各縣知事内有關於外交事項（一）注意敵國人民出境（一）保護外人財產（一）嚴防俄國革命黨趙知事奉令后業通飭所屬遵照辦理矣 
　　省視學員蒞掦敎育廳長符鼎升現將全省學校劃分五區派視學員五人分區視察以稽敎育成績而利進行茲江北視學員劉仁航（寶應人）已由寗出發八日晚抵揚定於十日在省立第五師範學校開茶話會研究一切後即從事考查各校狀况云 
　　廳長呈報到差南鹽廳長錢承俊業已到差九日備文呈報運使矣 
　　河工局長來揚串場河工局長束勗嚴現因公務來揚謁見淮運使禀呈一切旋卽乘輪遄返 
[安慶]  
　　憲兵哨移駐蚌埠皖南鎭守使行署設於省城前清中軍府署惟馬鎭守使兼統安武軍第一八兩路該統部職員甚多使署屋少不敷居住刻已就憲兵哨駐所卽前清守備署特設第一八兩路統部所有憲兵哨則完全移於蚌埠云 
　　偵察皖籍黨人倪督軍在蚌得悉探報滬上皖籍黨人擬乘馮玉祥屯駐武穴皖防吃緊之時分赴皖南北聨絡軍警力圖舉動已添派軍事偵探多人赴滬偵察矣 
　　搶匪佔據吳山廟日前迎河釐局被刦當由霍邱縣畢知事帶領衛隊會同駐正軍隊擊散該逃匪沿途將壽縣境之小口集一帶電桿斫斷竄入合肥境内糾集數百人佔據吳山廟（距合　）六十里）勢甚猖獗民心惶恐該縣左知事已派衛隊前往剿辦惟該縣兵力單薄特電呈省署請督軍速派軍隊合力剿滅以保地方治安云 
[九江]  
　　張檢閲由潯致北京電聞張檢閲使昨自九江致中央一電云芝已於昨日安抵潯江陳督極表歡迎衹俟將軍隊布置完備與陳督磋商進行方略後即赴贛西特先電陳至馮玉祥已商之陳督擬派員規勸令其迅將軍隊交出另候任用俾免牽擾合并附陳 
[天津]  
　　熊督辦請獎日商工賑善後督辦熊希齡以此次水災直隸寳坻高陽饒陽等縣人民素長機織被災後無力購辦棉纱因而失業者約八九十萬餘人爰倡代辦棉紗因民而利之一法與日商三井洋行訂購棉紗三千餘包計價日金一百萬元日商三井等因事關賑務議價格外從廉原定紗包按照本年一二三月定期紗價約減去四萬餘元實屬厚誼可風特呈請援照大倉男爵奬給勲章成案准將日商男爵三井八郎右衛門獎给一等嘉禾章社長三井源右衞門獎給二等嘉禾章以資表章業已照准矣 
[杭州]  
　　辦理國會選舉之人員内務部來電籌辦參衆兩院選舉齊省長已將辦理選舉總事務所着手組織所有辦事人員昨聞已經委出計所長一員朱國鈞（分浙道尹）副所長一員鄭惟章（省公署第二科長）所員胡穎之（第四科科員向兼辦省議會選舉事件）許寳頣（分浙侯補縣佐）該員等奉委之後當即組織事務所（在省署内）業於昨日成立矣 
　　清理官産處會辦易人清理浙江官産處會辦林同奉令調部另候任用遺缺以黄定儀接充聞日内卽可到處接事矣 
　　退還車票扣費一成滬杭甬鐵路運輸總管昨通告各站略云凡搭客已經購票而因病或他故不及乘車應立刻知照站長使該車票能再乘後開之客車惟此項辦法必須有確實原因否則須另購車票如欲將原票退還則本路當按其票上價目扣費一成以免弊混仰各查照布告俾衆周知 
雜評 
[眞意何在（默）]  
　　張作霖派兵入關之眞意究將何在除前傳種種消息外昨謂其志在復黎以起徐今又傳其擁馮以復段矣昨傳其志在罷李而今又傳罷李非張意而爲倪意矣此種離奇怪誕之消息眞令人莫明其妙蓋徐段旣屢次聲明不出山張何以强爲主張倪旣與張關係密切何以主張忽又不同再以他方言之張旣聲言出兵與曹等有成約今何以曹又勸張止兵又言擁李張之出兵旣决於天津會議今何以督軍團之意見又極不一致内幕之變幻若此豈非可異之甚耶然以吾言之無論其爲内閣爲罷李爲助戰又無論意見之同否總之利用張者各欲藉此種種問題以攫權利而固勢力可斷言者也安有所謂眞主張哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[滬商會調和南北之主張]  
　　上海總商會覆漢口總商會電云滬商傳誦支電遂於靑日開議僉以年來擔負愈重困苦愈甚捐税擾民如吸骨髓雖不獲安袵席尚冀苟延殘喘乃自南北啟釁更受痛苦北則津浦路貨久積不裝中交票價幾同俄幤南則蕩析離居小民昏墊長江四千里如川湘雲貴兩廣交通斷絶貨物停頓民不聊生金融枯窘上海爲全國總樞環顧各省商情竟如衰病之嫗兩肩重負旦夕之間行將埀斃旣斃則捐從何來餉從何出時局阽危已在眉睫直北災祲未已潮汕奇禍又見邊圉挑釁强鄰日迫若不速息内訌皮之不存毛將焉附仗義各軍旣以民意爲從違應以輿論爲進退抑知兄弟鬩牆外禦其侮罷兵息民本無和戰之可言英人李德立君志在調和屢電中國政府曁各省督軍以協約國義務排解南北軍意見聞其言論令人愧死其大旨與尊電相同惟慮南軍主張未能貫澈應先分電川湘雲貴兩廣各省告急如念存亡安危在此一舉允派代表就商再行電致北方勢如順流請以滬漢兩總會名義通電各省商會表示一致然後採取敝電警告南軍而後轉逹政府彼時召集各省商會列議未遲至大綱條件應候南北代表蒞會再提臨電迫切敬候後命上海總商會齊 
[鍾紫垣將往英倫]  
　　滬寗鐵路總管理處議員前任局長鍾紫垣君在路十餘載與路事極有經騐茲交通部以滬寗路借欵條約内分派餘利一節中英兩方各執一詞久未解决雖經咨由駐英施公使委託律師提出理由在英倫法院起訴尚未判决鍾君於路約知之有素因特派令前往倫敦與銀公司從長磋議聞鍾君刻正預備放洋云 
[滬寗鐵路防疫之周密]  
　　滬寗鐵路局前因津浦路線内發現肺疫深恐聨運接軌易於傳染當飭滬寗全路醫生注意車客妥爲防範在案茲聞任局長以滬寗路醫生均係分駐大站對於車中旅客有無時疫發現恐未能隨時覺察車行迅速一經傳染散布各站即不易撲滅因於昨日加派衞生稽查員專事稽查車中旅客如有疑似之症在車發現卽随時施以消毒手續並令該車客立時下車轉送醫院診察以淸疫源而重生命業已委任湯某專司其事所有車中防疫章程並飭詳細擬訂呈候核辦 
[南車站派定防疫檢查員]  
　　淞滬警屬辦理防疫事務凡輪埠車站均須派員督警調查昨特派委高殿魁爲南火車站防疫檢查員率帶警察四人當川駐站每次車到之時如見有旅客患疫者即行勸入醫院診治以防傳染 
[西報紀取締德僑之請願]  
　　大陸報云本埠現有人發起擬就請願書分送各協約國人民請贊同署名一俟贊成人衆即將呈送中國當道請求從速拘禁在滬及附近各處之德僑或逐出境外昨聞本埠大公司多家已一致贊成又聞此項請願書係由英人發起蓋以目下有許多德僑住於上海附近之避署地方令人見之不懌故也傳説此舉專爲德僑而發請願書中並未言及奥僑云 
[米業續議糧食出口問題]  
　　本埠米業對於協約國欲在我國採購米麥牛羊茶糖一事以其有關民食經業董張樂君顧馨一等邀集米業司年司月開談話會討論對付方法已紀前報茲悉該業同人又於昨日午後開第二次談話會僉以英法兩國要求在我國採運麵麥日本國亦擬繼續採購米糧現在部派專員秦君已由上海至無錫鎭江等處接洽聞該兩處商家均有允意囤積之户已居爲奇貨未肯輕售故日來滬地米糧到貨甚少價亦驟增至每石八元四五角惟淞滬一帶多産木棉産米較少全頼常昭蘇錫内地産區運米接濟以應市面乃此次竟從發源地點廣爲收羅滬上必受巨大影響急宜集合衆意堅持拒却方足以保民食云云遂决定即行函致南北兩商會請爲轉呈農商部請示辦理 
[對於總統預備辭職之商議]  
　　聞盧護軍使昨因接到北京馮總統預備辭職通電當於上午十時許召集師部各上級官佐會議良久主張挽留惟未便單銜電覆當派副官元殿元赴浙商之楊督軍是否聨合各方面會銜電復抑各自單銜電留俟協商妥洽再行作覆 
[調派軍艦進攻岳州]  
　　駐滬海軍司令部接中央電令調撥軍艦四艘進攻岳州經饒總司令查得滬南浦江候調之軍艦祗有南琛及列字張字二魚雷艇惟南琛艦尚須修理故特先令列張二魚雷艇迅速預備駛岳昨日又以新造之永績永健二砲艦砲械等件均已配置完全爰特催令該二艦長預備出發協助攻岳 
[商議江浙聨防辦法]  
　　松滬護軍使盧永祥浙江督軍楊善德邇因湘鄂戰争風聲日緊閩粤衝突亦在眉睫江浙區域表面雖尚安堵而彼黨謀浙之心仍未稍減自宜急籌聨防辦法防患未然故日來雙方各派參謀秘書來往浙滬秘密籌商聞已擬有簡單聨防辦法數條一俟雙方通過即當令行所部遵照施行云 
[盧永祥報告吴淞防守情形]  
　　松滬盧護軍使前接參陸辦公處來電略謂國防吃緊所有各要塞各駐防軍隊均宜愼密防範等因昨經盧使電復略云松滬最要門户爲吳淞要塞而要塞四圍爲寳山縣境現爲愼重國防起見於該縣境内察度情形駐有職師步兵第二十旅旅長榮道一步兵第二營營長楊秀林砲兵第一營營長陳典瑞砲兵第十團團長張長林砲兵第一連連長于春會機關鎗連長趙璧堯步兵第四十團團長朱聲廣酌率所部協同要塞司令防守云云 
[軍警又頒戒嚴令]  
　　昨日（十號）本埠軍警各機關又頒布特别戒嚴令除發給臨時口令外並函致陳交涉員轉知駐滬各國領事知照洋商勿至戒嚴區域以内游歷以免誤會 
[又有閩省新兵過滬]  
　　福建李督軍前以閩省轄地遼闊防務緊要去年秋冬間雖招新兵一師尚屬不敷調遣故又呈准中央添招步兵五營派副官何恩普於去臘前往徐州一帶招募茲經何副官陸續招得第一批新兵約三百五十餘人派委排長白秉臣於陽曆三月初搭乘津浦火車南下抵寗後換乘夜班火車於昨晨（十號）抵滬在北站備車二列另裝龍頭拖送經新龍華站折回南車站下車即在南碼頭滬軍營操場建搭篷帳二十六座暫爲駐宿候船送閩一面由白排長報告護軍使署請飭軍警照料聞第二批新兵不日亦將由徐送滬云 
[土棧破壞烟禁之自衞]  
　　公共租界石路等處前有小店多家裝成烟纸店或小錢莊模樣私售烟膏嗣經捕房察悉嚴厲查禁若輩即將店收歇紛紛遷至界外重振旗鼓故公共租界以内之烟膏店已漸漸消滅惟各土棧奉諭閉歇迄已日久仍不退屋改業依然私賣近因捕房查拿風聲日緊而該土棧等以大利所在仍不能翻然自新免蹈刑章聞日來均已雇人在前後門户爲之望風如有主顧在内適探捕與形跡可疑之人在外經過卽用暗號通信冀免破獲云 
[請驗已死二月有餘之女屍]  
　　新閘路同昌里一千三百四十一號門牌住户揚州人徐國佐之妻劉氏於去冬十一月間自縊身死未經報官請驗由徐備棺將屍收殮寄厝江淮公所内業已運回原籍詎上星期六上午忽有屍妹張劉氏延代表律師至公共公廨聲稱敝律師爲張劉氏之代表因劉氏之胞姊徐劉氏於去冬自盡短見由其夫徐國佐將柩運回揚州已有兩月之久惟身死不明請求移請内地官廳將徐劉氏之屍棺移弔來滬開棺檢驗以明眞相云云並由徐國佐之代表律師投案辯稱徐劉氏實爲病魔所纒困苦不堪是以自縊身死並無别故儘可派探向附近隣居調查並謂徐國佐因劉氏死狀甚慘故不忍報官相驗此係華人之習性使然惟屍親代表律師請求弔棺開驗一層敝律師並不反對應請堂上察核即經張襄讞商之義副領事羅君諭令退去候會商核奪 
[梅白格路盜案續紀]  
　　新閘梅白格路鑫益里五百十二號門牌趙曾藩家於八號夜被盜刦去値洋一千餘元之金珠飾物現洋報捕請緝已誌昨報茲悉該管捕房捕頭因恐該盜等或有通同内線情弊復飭中西包探前往趙家詳細查察詢據趙之眷屬答稱家主係浙江候補道尹甫於前日離滬家内祇留婦孺所有男女用人數名女傭雇用已久男傭兩人一有十餘年一有九年均甚可靠諒無通匪情事惟被刦名贓尚不止一千餘元業已檢明約有二千餘金云云該探等當即據情回訴捕頭仍飭嚴密偵緝務獲贓盜解案懲治 
[台州强盜解往軍署]  
　　盜匪金二苗（卽金九苗）陳小美（卽陳小連）均台州人因在滬糾黨夥刦新閘愛文義路張陳氏及七浦路陳其昌等兩户衣飾現洋由捕拘解公共公廨訊實判均押候解送護軍使署懲辦在案茲悉此案原審官張襄讞業已飭承抄錄全案卷宗於前日發交新閘捕房着令即日起解 
[三誌查獲私運進口之紅土]  
　　土販林木陳阿五由外洋私運烟土一百三十七斤來滬雇划船户周阿二王阿虎爲之駁運經水巡捕房查獲解送地方廳訊辦等情已兩誌前報茲悉此案經檢察官預訊得悉若輩販運私土結有團體另有主謀之人每日私販來滬二三次由林木等爲之包運主謀者共有三人現均在逃素已請由林廳長照會公共捕房及水巡捕房一體查緝矣 
[烟洒聨合會常會紀事]  
　　中國烟洒聨合會昨開星期常會首由主席陳良玉報告接伊犂商會來函詢問本會近時進行情形公决交文牘主任金拜仁將原函所詢各節詳叙函復次由烟業俞葆康邱介帆孫瑞麟報告陜省不靖西烟來貨斷絶上海全市存貨不足應一二月之需求因此市價日增時局旣非一日可定我業必致無貨可售同業焦灼萬分云云次紹洒業王闓敷土黄酒業洪少楚報告自公賣税發生以來釀缸年減存貨缺少現糧價陡增存本更重而銷路則日見衰減去年南北同業莫不虧蝕如税則再不改良惟有讓舶來品獨占優勝矣次皮絲業林偉卿起言吾業近來製法改良稍有起色次旱烟業樂维臯等起言我業如能仿照南洋兄弟烟草公司力求改良必受社會歡迎營業當不致一落千丈後沈子卿起言照各業所報情形雖受時局之影嚮而税則之不良實爲最大障碍願諸公毋因時局致缓進行要知我商人營業所在即生命所在設竟呼籲無靈惟有固結團體另籌方法衆皆贊同議畢散會時已五鐘矣 
[塞北關違令徵税之抗議]  
　　本國土布及手工棉織品經農商部呈請國務會議議决由部通咨各省自七年一月一日起免徵釐税三年蘇浙等省早已奉令實行惟直豫閩晉等省財政廳均藉詞推諉仍照舊章徵收曾經各該商會請由全國商會聨合會具詞呈請財政農商兩部依照前令會咨各省財政廳迅即實行等情去後尚未奉到批回頃該會又接綏遠總商會公函以該處塞北關爲南北輸運商貨要道該關對於土布及手工棉織品仍舊徵收釐税請即轉呈財農兩部會咨該關從速豁免以恤商艱而免向隅等因全國商會聨合會當即具呈財農兩部請予維持原呈錄後竊本會於本年一月二十交日據綏遠總商會函稱前接兩次公函得悉土布及棉織物自七年一月一日起豁免税釐三年並海關兼管之五十里内常關税亦一併照免等因遵即分行各縣商會並本城各布商遵照辦理去後施據各布商報告本城塞北關對於七年一月一日以後所到之布疋棉織物等貨仍需照舊徵收等語即行據情質問塞北關從速答復茲准塞北關函復昨接琅函詢及土布及棉織物免税一節查此案前奉都署牘開准農商部咨以土布棉織物暫爲免税等因當以本關每年税收此項土布棉織物占居多數一旦豁免收數必致税減呈請轉爲咨部核減比較本關並逕呈財政部在案旋奉都署指令以綏區經費因難係屬實情仰候據情咨部請予緩辦一俟部復到署再行令遵等因此案即經呈部目前祗好遵都署指令暫行緩辦一俟部令到日再行奉聞希轉飭各商人知照爲荷等因到會查土布及棉織物免税一案本經國務院會議决定比較短絀諒院部早經鍳及且全國關局皆須減收必有一定辦法分别核減不獨該關爲然又敝區連年災害頻仍商人生命財産損害不可計數卽其他省區無豁免之規定綏遠尤應特别免除以示體恤乃竟以全國免征之税災區獨欲續收萬一各省相繼效尤中央政令消滅無形則國貨永無發展之希望洋貨自必愈見暢銷將來民窮財盡國且不國何有於税案關國計民生相應函逹大會查照迅賜轉請院部電令該關照案辦理不得藉詞違延以重法令等情到會查此案自奉大部定限通咨以後各省區多未一律實行或藉詞延宕或有意抗違乃塞北關竟以税收鋭減爲辭請由綏遠都統轉陳綏區經費困難咨部請予緩辦現仍照舊征收致令各布商報經該總商會聲明特别災害請轉懇格外體恤商艱前來本會竊以塞北關專重地方經費竟置民生於不顧且妄擬變更部令旣背大部惠民保商之本旨更何以撫災黎而繫民心擬懇大部俯念綏遠地方災民異常因苦關係至爲重要核予咨商財部會咨綏遠都統轉令塞北關依照部案准予豁免土布税釐以恤災民而蘇商困所有呈據綏遠總商會函報綏遠區特别災情各布商於土布豁免税釐一事竟被塞北關額外抑勒仍舊征收懇轉請核予維持一案緣由是否有當除分呈財政部外理合據情備文呈請大部鍳核施行 
[華僑學生會派員往閩]  
　　華僑學生會因華僑學生在福建各學校求學者頗不乏人特派何葆仁前往調查並勉勵各華僑學生奮興求學對於體育尤宜注重聞何君準於本月十三號啓行先赴厦門與曁南總局接洽再往各處調查云 
[學生會學校之交誼會]  
　　寰球中國學生會學校於九日晚七時開交誼會首由校長朱少屏君報告宗旨略言當今之世交際日繁諸君學成之後目必投身社會則交際之道不可不講且今諸君在校終日孜孜於學業無暇交談同學數百烏能盡識更順有以聨絡之今晚此舉即本斯意云云次請本校敎員美國意理拿愛大學學士俞希稷君演説略謂吾人求學貴能實用古聖有云幼而學壯而行蓋以僅能紙上空談不可謂爲學業竟成也憶昔吾負笈美國有某同學資質遇人爲全校之冠畢業時得最榮耀之學位一時聲譽馳遐邇返國後即就某鐵路總辦之聘蓋因其卒業於鐵路工程科也孰知此君能學不能行旋歸淘汰再諸君來此求學首當拳拳服膺切勿一暴十寒論語有云温故而知新可以爲師矣諸君其勉旃演説畢由敎員沈繹之率全體學生唱歌以助餘興繼由各生登台演説或説趣談未進荼點而散 
[請放倪嗣冲購辦之軍用品]  
　　江海關監督公署接盧護軍使來函略謂茲奉軍民兩署電稱皖省倪丹忱將軍近派署員來申採辦軍用皮件及軍衣等類請轉飭各關卡一律照驗放行等因合即轉函即希轉致新關税務司一體查照 
[修正檢查棉花章程之省長指令]  
　　上海縣知事致南市縣商會函云逕啓者前據花業代表程酉山等遵照部飭修正檢查章程並附原訂章則送由貴會函復到署即經據情轉呈茲奉省長指令呈及附件均悉候轉咨農商部查核備案仰卽轉行知照此令等因奉此除抄錄修正章程繕發布告令行棉花檢查局遵照辦理外合行函復即希查照 
[碾米公所第一次常會記]  
　　南北機器碾米公所於陰曆二十八日（即昨日）假閘北慈善團開第一次常會正副會長張樂君錢貴三及同業廠家三十九家之代表先後到會三時振鈴開會由主席張錢二君報告開會情形繼卽提議各廠代客家碾出之米糠每摧作價洋六角又白粞三元五角糙粞一元九角泥粞七角議定之價以十天爲度二月初一起初十止後再於初八日第二次會期再議初十至二十之價目公决之價同業勿得私自更改如違查出議罰議至此時已鐘鳴六下遂散會 
[催兑殖邊事務所之常會]  
　　催兑殖邊商困事務所昨日午後在姚家弄思敬學校開常會各債權人先後齊集討論良久咸謂上星期曾議决再函向北京總行催詢開兑日期並轉懇總商會拍電催促刻未接到復音不知若何解决惟滬行停兑迄今二年有餘如再拖延不得不急籌對付方法以逹理償之目的遂互相議論至五時許始行散會 
[赿境購監之干涉]  
　　各處官鹽局售於本境用户之鹽價格一定不稍遷就而售於本境以外者往往取價從廉以廣招徠前日有住居西門華界之劉大成至閘北隆泰鹽棧購鹽七包計洋十五元被租界公茂鹽棧司事李鴻升偵知以其赿境取巧即在新閘橋堍守候見劉將次車鹽過橋即唤巡警拘入四區警署經余署長傳到隆泰經理吳崇祺質訊一過一併解送司法科訊辦 
[迎賽施相公偶像之熱閙]  
　　老西門内虹橋堍之施相公廟平日香火極盛此次因肇家浜退屋讓路該廟亦在其列現在新屋落成由廟祝等訂定陰曆正月二十八日爲神像開光並於是日迎神出遊昨日届期午刻各會首齊集廟中排齊全副儀仗舁像出游前導除尋常執事外有逍遙傘陰皂隸對馬頂馬軍樂隊馬執事等由廟出發出西門進東門繞行邑廟等處然後回廟經過之處觀者甚衆巡警並不干涉云 
[大世界贈品開標]  
　　昨日大世界游戲場贈品月券第五次開標午後二句鐘仍在共和廳舉行是届共售出贈品月券一萬零九十四號當將號珠入球當衆開標計得標者共一百二十號頭標九千零七十九號二標七百二十號三標七百一十號四標六千六百二十三號五標一千四百六十三號 
[偵悉未婚妻下落]  
　　金阿大前憑媒妁聘定朱金氏之女爲媳現因男女長大由金倩媒前往將女先行接回以便擇日成婚詎已被金氏將女押於英租界某姓家另在蘇州買得女子一口托媒人送至金阿大家希國朦混後被阿大察悉卽將金氏及氏子榮生扭控法公堂判　 
 
 
 

Page 11

 
 
金氏管押榮生釋出限交伊妹到案再行訊核昨又傳訊原告投稱民人現已偵悉朱金氏之女實在英租界俞姓家據俞姓稱必令金氏交還身價洋二百元方可將女交出等語現榮生旣逃匿不到請將俞氏及女捉案訊核云云中西官准予改提到案訊究 
[呈請永禁渡夫勒索]  
　　浦東商民朱維藩等昨呈省長公署文云爲勒索病民擾害行旅環求給示永禁以利民生事竊查本邑黄浦八長渡係屬上南川各縣往來孔道夷攷縣乘其置設之初本爲地方紳民捐資剏立原係利濟便民由各善局柄管理之權故曰義渡嗣因行旅日繁渡船增數始定每人收取渡資五文藉充雇用夫役之用詎至前清光緒三十三年冬間路政局提議增加渡資五文鄕民聚衆反對拆毀剏議諸董房屋釀成巨案貽害無窮旋蒙前兩江總督部堂張出示永遠禁止增加始得完案迨光復以後管理渡船之權自善堂移至工程局及自治取消復由工巡捐局市舶所承辦其事該渡夫等遂數典忘祖視公共捐置之渡船爲私産變本加利居爲利藪去年四月間渡夫趙和尚等竟聨名向工巡捐局藉詞生計增加渡資覆准而後大施敲吸因之鄕民擔蔬至滬銷售所値不過百文而渡夫勒索人貨渡資至四十文者羣情亟亟輿論譁然繼雖由三邑商民先後呈請上海縣知事工巡捐局局長將布告撤銷而該渡夫等陽奉陰違依舊多方要挾致口角毆鬭失事溺斃等事報不絶書似此嗜利悖理勒索病民殊屬地方大害爲此環求省長俯賜鑒核准予給示勒石永禁並令知淞滬警察廳飭警随時糾察嚴行罰辦如果再有前項情事發生應照剏設義渡原案由鄕民捐資另添渡船以濟過客俾安行旅而利民生感戴上呈 
[糾衆傷人和平解决]  
　　流氓葉錦章陳根福因於西曆一千九百十七年一月五號糾衆在公共租界福建路六十一號門牌酒店内各出兇器將錢仁生戳傷數處由捕將葉陳兩人獲解公共公廨訊判各交五百元人洋並保候錢傷愈再核在案茲悉錢在醫院醫治已有年餘傷勢難平然已成爲殘疾上星期六由葉等之代表朱斯芾律師投廨聲稱此案雙方已在外理勸妥洽和平解决應請將案註銷經張襄讞商之羲羅副領事准照被告律師請求會判將案註銷被告開釋 
[婦人裝傷請騐之拒却]  
　　婦人馬陳氏前日至地方檢察廳訴稱家住北新涇附近丈夫已故遺有田畝耕種度日並有竹園一方去年二月間所出竹笋被同族馬阿興竊去當時雖然知悉不與計較現在竹笋又將發生前往禁阻偷竊詎阿興不服行兇將氏毆傷除報告北新涇警區外來案請求驗究等語午後經李檢察官提案研訊一過騐得該氏周身無傷且所訴各節情詞支離當庭却下不理 
[兩造各有不合]  
　　滬城黑橋浜開課命館之瞽者柴寳貴同母朱氏至新磚頭開銅匠店之萬錢生家忽生冲突用刀砍傷萬之手指由警拘送地檢廳訊辦等情已誌前報前日下午經該廳沈檢察官提案究訊柴寳貴母子偕證人氏女王柴氏並林興裕等投案訴明一切問官驗得萬錢生右手大指實受刀傷一處惟並無大碍照兩造供詞多涉暧昧當以各有不合判令一併開釋以後不准滋優萬傷著自行醫治 
[昌大當賠償問題之辯論]  
　　法租界昌大典當失愼後擬將焚燬之貨按照當本二成賠償後有當户二十餘家出而反對推舉代表章水天延請巴和律師控經法公堂集訊判將焚剩之皮貨吊案估明質價與原價所差之成數再行核奪在案昨又傳訊捕房派人到案禀稱吊案羊皮九張已由西探長帶同華探持往各當及皮貨店估看每張祗値洋三元共値二十七元其當價則有十七元請爲察核巴和律師稱堂上派人將皮帶出估價之時原被告並未在場不能承認應請堂上另派公正人公同估價方能作憑逖百克律師稱此項皮貨旣由堂上派西探長持往估價有何疑惑今原告律師尚有反對實爲詫異况昌大賠出已多至於保險一層係是保護自已資本且亦並未賠足已受虧捐原告稱被告有種種可疑之點係另一問題非但有關名譽且與典當同業信用有極大關係請爲詳察中西官判展期七天再行訊核 
[欠欵如數追償]  
　　婦人甘吳氏在公共公廨呈控徐子雲王甘氏不理欠欵一案前星期六上午由王襄讞會同英卓副領事升坐民庭研訊據原告代表律師上堂譯稱被告曾向原告立據借洋五百元尚有被告王潤濤並未到案應請責令徐子雲王甘氏償還原告本利洋六百六十三元八角四分等語訊之被告等供詞推諉中西官判被告等按照原告控數還洋 
[地産拍賣抵償]  
　　承裕錢莊控葉逢春抵地不贖等情因被告臨訊不到已經公共公廨缺席判决在案上星期六由原告代表趙袷章投廨聲請給諭將抵地拍賣賠償中西官判准如所請將地拍賣抵償 
[不理貨欵之聲辯]  
　　日商高田商會在公共公廨呈控已閉大德電燈公司主紀漢臣不理電料價銀一千九百餘兩等情前星期六由廨傳訊原告延代表律師上堂陳述案情訊之紀亦延律師到堂代表辯稱被告結欠日商貨欵共有四家原告乃四家之一當被告之店被火後該日商等之貨欵已在三井洋行保險欵項内劃付有三井洋行代出之收條爲證原告不應起訴俞襄讞商之日副領事林君判紀交五百兩人銀並保候另行訂期研訊 
[不還借欵之辯論]  
　　水巡捕房已革包探陸阿九在地方審判廳控訴浦東人潘新來不還借欵一案前日午後經該廳周推事官開庭辨論原告投案訴稱此欵被潘拖欠多年屢索無著請將本利銀洋訊追質之被告供稱民國四年由前在輪船上營業之莊孟思等介紹按月拔付迄今已清所付銀洋均由莊經手求察旋經兩造所延律師出庭辨論良久問官判各退去候傳介紹各人到案再行審核 
[被訴人交保候訊]  
　　劉鏡清在公共公廨呈控蔣星階蔣秀冬不付存欵及利息並鹽務股銀九千四百餘兩又樂庭之控陳佐臣欠洋一千四百二十五元不還又賀培根控謝玉如不理擔保謝增詰在美昌號爲夥盗用賬洋一千餘元並銀三百八十兩又祥泰號控吳甫卿不付票銀二百兩又徐桂堂控馮錫麟不還借洋二百零六元等案業經捕房將被告各人併傳到廨中西官諭令分别交保候訊 
[滄州别墅用人舞弊]  
　　静安寺路滄州别墅西式旅館式拉夫傅任甫（即傅志久）因收賬舞弊彼該館主劉問芻查悉報告静安寺捕房於前日派探王梅生將傅拘入捕房押候解送公共公廨訊究 
[續誌冒騙牛奶醬油之敗露]  
　　甬人壽順興私刻承茂號圖章揑寫字條至百老滙路二百八十三號門牌順興號内騙取値洋一百六十元之牛奶醬油被該號夥察破拘送捕房已誌昨報茲悉壽順興被捕後由探查得尚有冒用裕盛等號名義向各商號騙取白糖牛奶等物消贓於南京路某南貨店及福州路某番菜館情事因即禀明捕頭將壽帶出吊贓候再解究 
[婦人聚賭抽頭]  
　　住居新閘梅白格路八百零五號門牌之婦人陳沈氏前晚糾衆在家賭博抽頭被新閘捕房捕頭查悉派捕前往將賭具帶入捕房業已禀請公共公廨出單飭傳該氏到案訊究 
[查禁小茶肆聚賭]  
　　楊樹浦沈家灘引翔港及華德路高龍橋一帶各小茶肆自舊曆新正以來賭風甚熾茲爲該管捕房捕頭所聞即飭中西探捕查禁拿辦想若輩當可稍知歛跡矣 
[竊賊委係跌斃]  
　　日前有不知姓名之竊賊至庫倫路永興里張天表家圖竊未遂跌傷斃命已兩記前報前日下午地方廳林檢察長委派劉檢察官帶同檢驗吏到場驗得死者委係跌傷致命當飭地保報堂收殮 
[鐵行内吊出賊贓]  
　　南市求新廠主朱子堯前因屢次失竊鐵板函請淞滬警廳徐廳長飭警查緝在案茲經偵緝隊查獲積竊倪義生（綽號暴蹩脚）詰據供認曾竊該廠鐵板十二塊値價數百元均售於閘北沿河永盛里口源泰鐵行當由隊士至該行吊出原贓九塊連同行主（嚴增元）併解淞滬警廳司法科押候究辦 
[過犯行竊被拘]  
　　過犯葛來仁復來租界至華特路八百七十五號門牌侯有根所開之豆腐店内竊取棉袍皮女袄等物適被包探蔣阿二查見將人贓一併帶入捕房押候解廨訊究 
[洋人屢次失竊之控訴]  
　　洋人勞白而至法公堂控被貼鄰某洋人寓中之侍者胡光龍陸續至伊住所竊去物件甚多業已報捕派探程子卿將胡及同黨張阿寳拘獲解案請爲訊究並由程探禀明當時查獲情形並在胡處抄出鐵棍一根大衣一件送案請察詰之胡供認在該洋入處竊取鮮雞鉛桶等物不諱張阿寳供與胡係是朋友並未行竊中西官判胡押西牢三月張押七天 
[收賈贓物被獲]  
　　住居浦東陸家嘴怡和里某號屋内之河南人馬新東因收買某鐵廠失竊之爛鐵一百餘斤被崗警楊炳勲查獲馬出賄洋一元要求彌缝楊警拒却不受即將人贓併解三區經解警正訊明前情判將賄洋充公獎賞楊警馬從寛罰洋二元斥釋贓鐵存侯失主認領 
[兩孩串同行竊]  
　　劣孩趙清海前因竊取某姓家衣服被探拘解法公堂訊明懲辦釋出未久茲又紏同年歲相若之朱國柄潛至法租界小東門外黄浦灘輪船碼頭上竊取搭客王新梅之衣服而逸王因衣服内藏有借據道契方單等件必須追還當卽報告捕房飭探徐阿東將趙朱兩劣孩一併查獲吊出原贓帶入捕房前日解送法公堂由失主申訴前情請爲追究詰之趙朱兩孩均供認行竊不諱中西官以趙係過犯押一月朱判押滿五天釋放吊出之贓給予原告領去 
[竊取香水]  
　　王柏生前日至南京路屈臣氏藥房内以購物爲由乘間竊取香水一瓶被司閽印人查見連贓帶入捕房經捕頭略詰一過押候解廨訊究 
[勘誤]  
　　大條銀價於本月九日加長二五（計四十二辦士七五）昨報紀一星期中之金融狀况誤爲長半辦士尚有本月份標金自二日至九日每條共跌銀六兩六錢誤爲漲銀六兩六錢今特校正 
要件 
[金陵大學校餋蠶速成科緣起簡章]  
　　絲爲衣料之大宗欲絲業之進步必先養蠶之改良茲有美國著名昆蟲大博士吳偉夫先生來華先生對於蠶絲一門尤擅專精本校用特組織養蠶速成科使國人得知最新養蠶之科學吳博士以普及中國科學養蠶之新知起見不惜犧牲一切遠涉重洋前來敎授本校爲謀中國絲業改良之公益起見盡純粹義務組織是科俾益羣衆願國人幸勿交臂失之也簡章如后 
　　一宗旨普授養蠶最新之科學俾謀絲業之改良 
　　一學期民國七年陽曆四月十日起至六月二十日止 
　　一辦法不論程度不限年齡不納學費凡來就學者均可敎授 
　　一課程敎授（實習之方法）（辨蠶之善惡）（辨絲之優劣）（科學養蠶取絲之新術）等課 
　　一試驗各生到校必順携帶各本處最好之蠶子若干先本其固有之方法養其帶來之蠶種其有不良之處由吳博士随時敎正其最良者逐一詳細紀載以供羣衆仿效總使各生到校咸得最良之經驗最新之科學 
　　一考試使本校原有之學生與校外新來之學生互相比賽技藝之軒輊成績之優劣 
　　一獎勵擇其技藝最高成績最優者由上海絲業公所獎給最華彩之旗幟一面持回原籍旣可引啓國人注意羣起效其技藝購其種子又可促進本鄕之人奮發精神力 
圖進步 
　　一額數不限人數之多寡凡中國素行養蠶取絲之各省各縣各鄕各實業學校均可派人到校學習但川資及膳宿費等須各生自備 
　　一傳授其技藝最高成績最優而得獎者必須將技藝詳細傳授將種子廉價出售與國人庶收舉國改良之效 
　　一附則本簡章未經盡載者請函詢南京金陵大學校 
　　一地址南京金陵大學校 
來　函 
[淞滬警察廳來函]  
　　逕啓者連日各報載敝廳徐廳長患疽一節頗勞遠地親友函電詢問查徐廳長腰背間近患一瘡當延醫生施治現已就愈照常治事即希登載報端以慰親友遠注爲荷 
雜評二 
[滬商會之主張（訥）]  
　　滬商會調和戰局之主張在先勸南而後勸北然以近日之情勢言之南方一部分人誠亦有持貫澈訴諸武力之主張者而觀多數要人通電類皆有表示就和之意即如此次湘鄂間之戰事南軍始終取守勢不欲輕於一戰北軍則毅然下總攻擊令前敵屢屢進逼憤慨不平之氣躍然難遏是北之不易勸尤爲彰彰者也南方縱有和意而北方要求過苛亦豈能强之就範是故今日之出任調和者宜先審明其是非曲直商一公允無偏爲全國人公認之條件然後向兩方懇切勸告此而不從是背國人之公斷國人當共棄之此最爲扼要之論也至於勸告之孰先孰後有何關係也哉 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
[百弊叢譚]  
[天竺道上之丐頭] [  伯]  
　　杭有友人問余曰爾亦知天竺道上之丐頭每年收入多至數千元之奇事乎余聞之駭然意謂丐頭賤業無論其如何狡　亦不過上而向住户索幾文例規下而向乞丐敲幾文釘錘足矣其收入之豐萬無數千元之理旣經友人爲余詳述此中弊竇而余復加以精確之調查始憬然知天下聞名所謂西湖三竺之莊嚴勝地尚有慘無人道之離奇情事存於其間也請爲閲者諸公告之倘得一有權位之大人先生設法剔除庶幾余述此篇爲不負也已 
　　嘗游天竺諸君以及曾至天竺燒香之善男信女當無不知天竺道上乞丐之多其中有瞎眼者有駝背者有斷手爛足者每見一人經過則羣起而呼號人孰無惻隠之心故無論零錢銅板銀角無不本其身分及探囊利便之所得稍予布施此固人性本善之結果而不料天竺丐頭竟乘此而大張其黑幕欲揭其幕請先述乞丐之種類大别之則有二一曰自家身體之乞丐一曰非自家身體之乞丐（閲者見此乞丐種頪之名稱當無不詫異以爲所謂自家身體與非自家身體各惟妓女有之從不聞乞丐有此區别而不知天竺道上之乞丐其眞相即如此）所謂自家身體之乞丐即得來去自由之乞丐此種乞丐之數據天竺附近居民所言每年不下千人之多或有過之其得在天竺道上安穏乞化者因每年每名須供奉丐頭一元丐頭得其供奉則容留之不得其供奉則驅逐之羣丐以此道上收入甚豐故亦樂於孝敬丐頭以求保護而丐頭對於此種乞丐其乞化得多者不過問乞化得少者亦不過問他若居住上衣服上飲食上乞丐欲如何即如何換言之丐頭除享受一元之額例外槪不加以何等之限制計算丐頭關於此種收入每年已不下千元或千餘元之多諺有之呌化子身上剥棉袄聞之已屬令人可恨然此猶弊之小焉者至所謂非自家身體之乞丐則尤令人忍不卒聽此種乞丐之來大半由於丐頭之誘拐或幼童之無人收領者丐頭或抉其目或斷其手足或下以毒苗而使遍體生癣疥之疾並敎以種種呌化技術在此輩乞丐殘廢已成已如陷入天羅地網而無可逃脱遂不得不任丐頭之所爲朝驅上道暮收之歸終其身之所得除丐頭予以每人之生活外餘則全飽丐頭之私囊而丐頭猶必每日視各個乞丐討得之多寡給予口糧雖嚴寒酷暑必使若輩蒸炙於烈日炎炎之下瑟縮於朔風凛凛之中蓋此輩乞丐旣非自家身體丐頭寗復愛其肉軀而於本身之收入自甘短少丐頭於此較之年收自由身體乞丐之規費則有過之無不及於是養尊居優聽差遣者以數十計大有堂上一呼階下百諾之象舊日之百里侯不過爾爾去歳南海先生過此目睹悲慘之狀曾大發慈悲擬集資爲若輩建一收容所彼特憐此芸芸乞丐窮而無告孰知個中爲丐頭一種之營業其弊竇竟有出人意表者即建一收容所恐猶不能澄其本而清其源也（六） 
家庭常識 
[使犬警吠] 　　 
狗最畏寒卧時必以尾掩其鼻方能熟睡如欲其夜吠者可剪其尾鼻寒無所閉塞則終夜警吠矣 
[臨時染色] [  楬幻空] 　　 
繍花灑線如灰色者一時不及付染即用紅紙燒灰存性摩擦至再遂現鲜明灰色之灑線矣較之染成者更覺光滑 
[戒烟去毒丸] [  春冰館主] 　　 
生黄耆一兩炒淮山藥二兩建蓮肉（連皮心）一兩眞潞黨二兩何首烏二兩廣皮一兩土炒冬术二兩製香附一兩佛手片五錢生甘草（水灸黑）六錢葛根四錢木瓜片一兩木通七錢澤瀉一兩白芍一兩白薇（酒洗）一兩兔絲子二兩紫丹參二兩鷄内金二兩炒榖芽二兩覆盆子一兩金櫻子一兩茯苓一兩五錢生粟榖四兩棗仁一兩五錢防風四錢玫瑰花五錢右藥共研細末另用紅棗二兩沙糖四兩五味子二兩女貞子一兩山萸肉一兩龍眼肉二兩生姜一兩烟灰二兩共熬水加蜜和丸如梧子大　一錢者每日早晚用開水每服一百粒第二日早晚減一粒百日減淨此方係一七十老人每日三錢之癮四肢木强服丸戒斷戒時并無腰疼腿酸打嚏抽筋不眠減食夢遺瀉肚等病戒後精神志氣日强願同病者試之 
工業須知 
[玟瑰精製造法（二）] [  獨幅閱歷子]  
　　　（接芽法）多用生紅花之樹爲砧木以尖利之刀剖開砧木之皮約六分長將嫩枝切口削作馬耳形揷入砧木所剖開之裂口中以稿捲扎緊接芽旣活後當截去砧木之上端自然發生茂盛（接枝法）接枝雖不及接芽法之完全然接芽者不能行於春季且冬時取枝甚易非若取芽之難也故亦通行此法其法將原本截去上端留離地處八寸或一尺之長爲砧木以鋒利之尖刀從截口處順落刻一深坑上梢闊下宜尖其大小深淺宜視接枝之粗細爲率再將接枝之下部削成三方尖形一邊留皮兩邊去皮邊接合於砧木坑中用藥扎緊經二十日内外自然發壯（未完） 
詩囊 
[寒食懷人] [  触庵]  
　　寒食靑靑楊柳枝杜鹃聲裏雨如絲梁園日暮東風急正是江南花落時 
[秋過許昌]  
　　一湖寒碧上長陂落日孤城見酒旗無那行程還一日許昌門外立多時 
[冬日有感]  
　　寒窗日日坐朝昏客子東來欲斷魂國事何堪言大計區區齊魯已難論 
　　年來歲月總天涯千里黄塵不見家起望龜山更惆悵明湖烟月入悲笳 
長篇小说 
[二城風雨錄] [  英國郤而司迭更斯原著常覺小蝶天虚我生合譯]  
　　巻下第三十章（一） 
　　時爲八月之新秋湯訥自英至法將乘車以赴巴黎沿途至崎嶇馬瘏而車笨竭蹶者屢車輪咯咯然若衰朽之人受撞而咳途中尤多木栅栅必有守行旅者遇盤詰殊嚴詰之不已復令下車搜驗故十里之程行之乃需一日夜間宿處又多敗屋而屋中之人皆猙獰似欲噬人者湯訥至此心已翼翼覺所見景象殊非初料之所及也日者驅車登道已可遠望巴黎似有煙燄蔽天其中尤多囂呌之聲實則去巴黎城關猶二十里也其間關栅尤多旅客過此如過險灘幸者得取途以進不幸者則縛而繫諸黑室認爲貴族生死之數蓋不可卜矣湯訥自思此行大似魚入網罟進則進矣更欲退而出者其難殆甚於登天故每深入一步即增一重險隘身後栅門砰然覺又一重鐵扉閉矣天且入暮道途尤多梗阻紅冠之流皆鷹瞻虎視似將俟隙以伸其爪湯訥不禁戰慄知今夜不能行矣乃戒御人入一傳舍草草下榻將於明日入城心知此身巳入重地險兆當尤勝於前日故夜半有人破扉而入湯訥亦不復驚凝眸視之入者乃爲店主其後有紅冠之愛國志士綴三色徽章荷鎗於背逕搴湯訥之帳卽面其牀沿而立店主曰國民此兩志士將護汝以往巴黎汝可隨之登程湯訥駭然曰國民何語我固未邀志士爲伴巴黎亦我熟游之地自能往也兩志士聞語紅冠之穗微動嗤曰吾儕護汝豈必問汝之願否耶店主見兆不佳亟曰國民毋多言趣從兩志士行須知前途險阻非得衛護不能往也湯訥自思此二人來意必不善但旣身入虎穴亦不得不委曲求全姑從之行但入巴黎吾即無畏意决乃披衣下床店主以盟水至匆匆沐竟則門外已有三馬佇候兩志士挾湯訥登鞍卽以兩馬夾之而行如防劇盜籐鞭一動逕向巴黎而奔此時冷風吹襟颯颯有寒意天色猶未破曉也（未完） 
 
 
 

Page 14

 
 
   
 
