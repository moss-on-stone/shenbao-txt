# 1917 - 237 - 4916003

 

Page 1

 
 
   
 
 

Page 2

 
 
時評 
[内（冷）]  
　　内外無定界也外之外有外而内之内有内故内爭之最可懼者層層鞭辟以入内耳 
假定以國家爲内外之界國家以内皆爲内也西南與中央之爭謂之内爭然而西南與西南之間廣東之省長已又起爭點矣省外之鎭守使又聞獨立矣中央與中央之間府院聞有問題矣各派已有暗潮矣此所謂内爭中之内爭也 
然而尚非止此也爭省長之兩方中又或有爭鎭守使之下又可獨立府院之中又各有派而各派之内又有分支進推其極非至人人相爭而不止蓋以一人之内更無可分而爲内外之别也 
然則必至人人相爭而後止其爭甯有止時耶 
命令 
八月三十一日大總統令廣東督軍兼署省長陳炳焜請辭兼職陳炳焜准免本職此令 
又令特任李耀漢署廣東省長此令 
又令都護使烏里雅蘇台佐理員范其光着仍回外交部特派黑龍江交涉員原任此令 
又令任命恩華爲都護副使充烏里雅蘇台佐理員此令 
又令國務總理段祺瑞呈請調任嚴家幹爲國務院僉事應照准此令 
又令内務總長湯化龍呈試署僉事彭方傳因病辭職應照准此令 
專電 
北京電三十一日閣議討論廣東問題已如昨電决以李耀漢任粤省長即日發表 
（三十一日下午九鐘） 
北京電陳炳焜與李耀漢聯合後態度一變廣東各派或有衝突（三十一日下午九鐘） 
北京電粤督某秘書電告朱省長巳離省陳意任李耀漢長粤湯提付本日國務會議通過 
（三十一日下午二鐘） 
北京電段得龍濟光條陳處置粤事要電即晚進府面馮商决 
（三十一日下午二鐘） 
北京電馮段密令滇代表由宗龍電唐聲明兩事（一）政府以兵入川在安川非制滇（二）在川滇軍編爲國軍一師外之一小部分亦准留駐川南（三十一日下午二鐘） 
北京電吳光新假道陜西入川陳督來電巳在漢中鳳翔爲設兵站（一日上午十二鐘） 
北京電奥留沈使爲質必駐華奥使返國始許出境（一日上午十二鐘）北京電奥使約十號赴滬乘中立國船回國（一日上午十二鐘） 
北京電電召許蘭洲來京商决黑省軍務聞因與鮑督新生衝突故令離黑（三十一日下午二鐘） 
北京電海部通令關於戰時海上事件應照千九百零九年倫 
 
 
 

Page 3

 
 
敦宣言並戰爭中國際公例處置（三十一日下午二鐘） 
北京電馮擬在象山設海軍大學巳提交閣議（一日上午十二鐘） 
北京電濟南巳下戒嚴令 
（一日上午十二鐘） 
北京電吳炳湘忽辭職商會呈院請留（一日上午十二鐘） 
北京電中日滙業銀行巳在停頓中（一日上午十二鐘） 
北京電一千萬日借欵交付手續定蓋印日起十日發行中政府國庫債劵更三日内設發行所於横濱正金本行準大借欵規定由小田切代表蓋印後即可隨時交欵（三十一日下午二鐘） 
北京電政府通電各省截欵必先奉准若事後以一電報告者無效（一日上午十二鐘） 
北京電熱河區内德人採礦權農議咨候撤銷（三十一日下午二鐘） 
北京電印花處長授李景銘（一日上午十二鐘） 
外電 
　　香港電中華日報廣州訪員謂李耀漢巳應陳督軍之請就省長之任（三十一日） 
廣州電陳督軍不以省議會舉胡漢民任省長爲然另舉肇慶鎭守使李耀漢任此胡巳上書引退（三十一日） 
香港電國會議員陸續抵省日内尚有百人由滬赴粤（三十一日）以上路透電 
北京電馮總統以個人之名義通電各省徵集設立立法機關意見各省復電主張召集新國會者多則召集參議院問題觀此形勢或將打消（一日） 
北京電據外交當局者談奥國公使定於十五日前後乘由上海開行之和蘭輪船回國該公使請如德國公使回國之例求協約國給予該使通行之保護證目下正在交涉又言中國加入戰團一事現正由國務會議研究然無論如何决必加入云云（一日） 
北京電意大利公使之要求中國政府斷難承諾（一日） 
北京電特使曹汝霖赴日之說目下復起其寶决無是事（一日） 
奉天電黑龍江省代理督軍許蘭洲因與新督軍鮑貴卿之關係未能圓滿動有率其部下軍隊不穏之舉奉天督軍張作霖出爲調停許蘭洲尚未允受勸勢益不穏人心因之不安（一日） 
漢口電武漢兩總商會因關宣戰後之影響及調停南北問題特於今日午後一時開大會議先於昨日（三十一日）通告商界（一日） 
漢口電新任湖南督軍傅良佐今日（一日）午前十時乘坐江元軍艦由楚有軍艦護送到鄂王督軍及他文武各官均出迎接即入軍署駐節（一日） 
漢口電現有湖南於昨（三十一日）獨立之風說惟此間尚未接到確報（一日） 
漢口電王督軍一日（一日）召集營長以上武官在署開軍事大會議（一日） 
漢口電長江上游總司令吳光新日前入京與段總理接洽一切並籌軍費兹已事畢不日急行南下已有電告王督軍矣（一日） 
南京電中央擬於各省設徵兵司令部卽由各省督軍兼任先從北方六省開辦俟與西南意見調和之後再於南方設立以行對德宣戰之實（一日） 
濟南電禹城縣之新軍日前忽然變亂之後該兵大十到處掠奪至齊陽縣渡黄河而向章邱方面途中於二十九日襲擊口口（電文不明）機器搶奪槍械甚多旣至章邱更經萊蕪縣新泰縣併入沂州匪黨似將與曹州之毛思忠握手云（一日） 
東京電在東京之張繼戴天仇兩氏今日午前詣參謀本部謁見田中參謀次長晤談甚久 
（一日） 
以上東方通信社電 
戰電 
　　倫敦電今晚海格將軍報稱伊泊爾戰地之英軍已將聖約化克東南之陣線稍向前展蘭斯與伊泊爾附近敵軍砲隊大爲活動（三十日）倫敦電海格將軍報稱天氣仍無晴象今晨敵軍猛轟亞勒安哥希勒北面英軍陣地且圖襲擊英軍陣線未獲效果（三十一日） 
巴黎電今晚公報云末斯河兩岸砲火甚厲 
（三十日） 
俄京電公報云俄軍在哇克拉南面伊里施蒂附近蘇細太河流域擊敗進攻之敵軍敵軍大受損失敵飛機四十架屢次襲擊里加灣與芬蘭灣之諸島且以炸彈九十枚擲擊俄軍艦及船港工事敵軍艦魚雷艇潛行艇曾出現於海濱附近里加灣則有敵漁船游弋其間（三十一日） 
紐約電紐約省聯隊之兵二萬五千人今日經過城中則往練習營時時觀者甚衆皆向歡呼 
（三十日） 
俄京電俄外交總長台里斯慶柯氏電謝美總統威爾遜申明力助俄國之盛意謂莫斯科大會表示全俄人民與美國人民同一意見深信協約國以公道與自由名義從事之戰爭終必獲勝云（三十日） 
要聞一 
[東京通信（心危）]  
　　美鐵禁輪問題 
東京巿長逝世 
美國自本月（八月）八日宣布無論爲交戰國爲中立國非得政府之特别許可不得輸與鐵材石炭及燃料之後日本之將受其影響者已詳前信兹日本上下對於此事極思補救之法而各政黨如政友會憲政會國民黨及商業會議所如東京横濱名古屋京都大阪神户等六大都會之商會集議於東京陳請政府講求解禁方略而政府亦巳電訓駐美佐藤大使及石井特派大使要求美政府解除禁令以維持其造船界及鐵工廠之營業將來之結果雖不可知而禁鐵輸出之於日本實具有莫大之影響益可見矣日本人謂之爲生死問題誠非虚言也論者謂美國之所以有此禁令者有四原因焉（一）防止攪亂美國國内鐵材之價格（二）防止日本輪舶經中立國而輸入敵國（三）懼日本於戰爭終息之後獨佔勢力於航海海界（四）希望日本輪船廻航於大西洋故知美國有此禁令之决心已非一朝一夕而能容許日本之要求與否實爲一大疑問也顧其對於解禁之方法則有二說（一）速圖船舶之統一（二）允許美國之希望以廻航於大西洋而要求其輸出四十萬噸相當之鐵材以救目前之急二說中後說雖爲苟安之計然舍此則别無良法亦勢有所不得不然者也 
東京巿長奥田義人氏法學博士也近方昇授男爵列席於華族昨忽逝世巿民以其有功於巿政也乃爲其營巿葬以表彰其功績已於今晨（二十六）在日比谷公園行之花圜數百對執拂者數千人我國全權公使章宗祥氏與焉奥田氏於明治十七年卒業於東京帝國大學後入司法省爲法律調查委員於山本内閣時以文部大臣而兼司法大臣其指揮之得宜爲時人所稱許山本内閣旣倒乃在野繼爲中央大學學長　選爲巿長者前年六月中事也就職雖僅二年而解决歷任巿長所難解决之問題如電車制度之改革電燈之整理三電之協定等問題以鞏固巿政之基礎實爲其巿長任中最大之事業爲之營巿葬者蓋亦飲水思源之意也 
[吉長鐵路借欵之協議]  
　　吉長鐵路借欵合同聞巳將簽押其國於訂結此項借欵合同之日本代表龍居賴三氏於二十八日巳與中國代表權量陸夢熊二氏會晤兹定於今日（三十日）午後三時在交通部協議一切緣此項合同在中國方面尚有應協議之處故尚需時日始能簽字又聞某要人曾發表對於此項合同之評論略謂吉長偕欵由來已久但此次新合同欵額由二百十五萬而增爲六百五十萬年限自二十五年而增爲四十年此甚長時間之中鐵道事業之進步國際情形之日新月異當爲何若又聞會計營業管理之各主任皆係聘用日人亦當然與昔日傅良佐及李鳳年爲局長時大異其趣且據外交方面傳述日本對於鐵道頗爲進步便擬由此延長而爲吉林與會寗間之鐵道再自會寗而出朝鮮之淸津與防衛朝鮮鞏固北滿地位皆有莫大關係故草合問亦曾有延長敷設之言云云 
[最近北京之外交要題]  
　　國際委員會戰時國際事務委員會於昨日上午十時關會委員到過半數十時一刻宣告開議由陸子欣委員長主席將昨報預誌之三種問題順序討論其第一案爲内務部提出之救濟德奥困難僑民方法就内部原案略加討論其第二案爲交通部所提出敵國僑商在華貿易行爲及與本國人商務上之往來并德國輸入内地貨物是否即須禁止一案討論多時尚無結果至第三案加入倫敦會議問題並未加以討論該委員會視此案不過係個人之意見且關係重大非該委員會所可解决者擬於即日移交國務會議又各委員對於其他進行事務亦略有互要相諮商之處至十二時許卽行宜告散會 
加入問題觀自對德奥宣戰至於近日加入問題又爲外交機關之一重要議題但至今仍未能提出於閣議因加入問題之中有加入倫敦會議不單獨講和條約與加入巴黎經濟同盟兩大要點或謂今日但與加入倫敦會議不應加入巴黎經濟同盟不知旣已聲明不單獨講和而後列國當然希望我加入巴黎經濟同盟故兩者有不可分離之勢討論加入與否當先决定可以加入巴黎經濟同盟與否此事所關甚鉅應爲詳細考量故解决尚需時日云云又聞某要人主張加入巴黎經濟同盟曾經在國務會議時口頭提出因事關中國現在與將來之經濟不易解决兹聞有一說帖呈交國務院段總理巳批交戰時國際事務委員會徵求意見云 
意使條件說昨日北京日報（英文）及其同主人之公言報登載有意大利公使與外交當局之談話一則除略道該公使於某日所提出之三種要求外并用述話體格詳載阿公使當時之談話其實此事發生在於上星期六阿公使會晤外交當局時（聞係次長）确曾提出三項希望一賠償復辟時外人損失二海關監督用意人三接收天津奥租界請政府用友誼的意思答應刻下此事尚在開始談判之際現外交部秘書廳以該報所載全與實際不符巳飭警廳令該報更正矣又據英文京報云意大利公使要求中國三條件各節已誌各報兹由政界得來消息與外間所傅微有不同表而出之藉資參攷（一）聞段軍討逆時曾有意人業理髮者受有微傷願中國於此損失賠償并無要求間接損失之事因意國并無極多商業故也（二）鹽務署之德奥人去職自然應由與四國大借欵有關連之協商國人民或由中國人補充之今竟使擬特别請求安置一二人（三）意使擬將民國二三年之天津界務懸案重行提起將東北界展開數十丈惟該處原係奥國租界故外間誤會有意國欲繼續接管奥租界之說並聞當此磋議之衝者爲高爾謙次長云云 
[一千萬元墊欵之内容]  
　　一千萬元墊欵合同已於前日簽字曾誌昨報兹聞前日所簽押者實爲草合同至其正式合同直至昨日下午四時始由財政梁總長與日本銀團代表（聞日本銀行之出資者共有十六家之多）小田切萬壽之助在財部簽押惟合同上所標年月仍爲八月二十八日全文共十二條據日人方面所傳則其中重要之點大略如下（一）名稱第二次善後借欵之墊欵此項墊欵合同之序文略謂中國政府於四國團所商借之第二次善後借欵未成立以前希望先借一千萬元以應急需日本資本家乃於協議以後承認訂結墊欵合同云云（一）金額一千萬元由日本大藏省（即財政部）發行證劵（一）期限一年若中國政府希望延長亦可展緩一年於第一年之末由日本大藏省從新發行證劵償還第一年份之借欵彼時即就擔保品之鹽稅餘欵中每月扣除一百萬元作爲償還基金又如第二次善後借欵成立時當儘先償還此項墊欵（一）利息七釐但交欵時須先扣去全年利息（一）回扣百分之一（一）用途充七八九三個月政費其說明書與善後大借欵形式相同（一）擔保鹽稅餘欵（一）稽核準善後借欵第十四條辦理（一）償還方法無論在中國或東京均可惟不得以應還他種債務之撥欵以上皆合同中重要之點惟此項墊欵本以日金計算現在銀價飛騰爲近來所未有且昨日巿價每日金一元僅合我國六角七分左右又須扣去回扣及全年利息實交之數不足六百萬吃虧太甚聞當局因此又有暫行緩提或改充抵償洋賠各欵之說惟現在尚未决定 
又聞段總理日昨特與梁啓　總長密商此項借欵之用途據梁總長稱中央政費各省解欵如能稍見起色則目前尚可勉强支持此欵需用最急者即爲宣單後各處增加之臨時費用及陸軍預備費與維持中行紙幣費用此數事中究以何者爲最要聞總理擬交下次閣議公决 
[新贛督過甯之談話（南京通信）]  
新任贛督陳光遠於今日（三十一）午前八時乘津浦車抵寗贛省會議長任壽祺前因歡送李督來寗住下關招商旅館尚未回贛陳督以任議長爲　省人民代表下午三時特用電話請任入城會晤兹錄其談話如下　陳謂兄弟聞先生在此久候抱獻良深任答鄙人此次以個人資格躬送李督來寗履新適逢台節通寗得早表示歡迎欣幸之至敝省自李督坐鎭以來五載於兹地方安謐金融流通現狀大有可爲今得我督來撫是邦能本李督政策發揮而光大之將來使我贛省在長江流域爲一模範省則前途受賜多矣陳謂聞李督在貴省事必躬親無微不至且與各界感情甚洽兄弟必依舊軌而行且深盼各方贊助事事商酌以免閡隔任答商酌二字最好凡公文多官樣文章若事先商酌則無不接洽之弊陳謂兄弟平日作事素不喜官場習氣且深痛惡官場黑暗任答方今大局對内旣不能稱爲穏和對外已有宣戰之事前途如何不敢逆料惟敝省當幾次事變均未稍受震撼是以今日得慶安全蓋李督治贛專以保守地方爲主義鄙見以爲處此政局未平之時無論何黨何派其不願亡國之心理則一在地方言地方亦無不欲振興而安甯之故辦地方之事當以和衷共濟爲主督軍以爲何如陳謂先生所論極可欽佩兄弟到贛後如有益於地方之事當無不盡力所能及爲地方謀安全爲人民謀幸福對於國事當視大勢所趨决不敢輕舉妄動以逆潮流無論何黨何派能悉心襄助兄弟者當竭誠歡迎任答欣聆督車治贛方針深爲欣慰將來蘇贛携手力謀治理幸福未可限量陳謂鄂督王子春亦極洞明大勢將來三省定可一致互相扶助任答鄙人二三日内即赴滬回贛時當再叩轅欣聆敎益贛人盼望督軍甚於望歲乞早啓節蒞贛以慰民望陳謂今日到寜李督極意攀留約二三日即可赴贛母勞錦注云云談話約三十分鐘任興辭出巳鐘鳴六下矣 
[南京快信]  
　　敎育實業兩廳行將組織聞敎育廳經費二萬元實業廳經費一萬六千元 
政府電督軍署請將本省擔任軍防軍隊數目名稱詳細電告 
省警廳王桂林昨呈復省公署境内並無德奥僑民 
鎭守使王廷楨來電俟京中事務淸楚即行回甯至禁衛軍全體將於九月十日前出發 
李督擬將江蘇遊擊隊三營與要塞掩護團合併改編混成旅 
此間巡緝隊昨奉憲兵司令部司令陳調元令開往幕府山曁揚州兩處昨已分别前往 
水警第二廳長趙會鵬詳報太湖梟匪不日可望肅淸 
上海交涉署咨詢南京造幣分廠謂滬上發現異樣銅元質地甚薄是否廠造發行抑由私鑄 
江蘇淸理官産處長特令各屬官産所於沙田灘蕩官荒四項售賣時附徵經費五釐 
新任江蘇烟酒公賣局長彭淵恂准於今日（二日）接任視事 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[黑龍江又起恐慌]  
　　黑龍江許蘭洲與英巴兩旅長相持不下鮑督屢次調停未能和解英巴要求許氏出江而許則寸步不讓相傳仍擬以武力相見鮑督巳電請張雨亭督軍協商方針現聞英巴兩旅長曁　鄂李吳各團長均在哈埠與鮑督所派張參謀長允孚在道外開軍事會議商决此事張已將會議各情密禀鮑督矣省城自鮑督蒞任後解除軍警戒取銷郵電搜檢近以風潮未息復重申戒嚴令又派員檢查郵電較前尤爲愼重又聞許蘭洲據守師部不但不聽鮑督軍之命令且派人暗地監視鮑督所有郵電等局交通機關一律或人把守不准鮑督自由拍發信電近又查知從前受其參謀長李景林及警察廳長楊雲峯之愚弄故已先派人將楊雲峯看起李景林早已逃避於昂昂溪俄車站許氏探得其處派兵三十名前往捕回一同看押因此恐尚惹起交涉許氏又派其心腹在札蘭屯收降蒙匪一千餘名盡調入江省以備與鮑督一擲飽督因不能通電本月二十四日特派專人到哈將一切情形報告中央現在江省大局極爲危險將來如何尚未可知但二十四日中央命令已調任許蘭洲爲將軍府參軍未知灌事能轉圜否也 
[禹城新軍譁變詳紀（懷瑾通信）]  
　　禹城一縣隸於山東之東臨道管轄距省治僅百四十里爲濟南與德縣間之一大站本年春間新軍改編當道者即將第二旅第三團第三營調駐是間至今巳數月矣詎於昨二十六日晚間忽爾譁變全營軍士大掠之後俱携帶槍械整裝東竄濟陽齊東一帶與土匪顧德麟等竟不謀而合併成一黨兹經詳細調查該營營長修景林卽墨縣人曾充高密民軍旅長之職及改編後運動團長不得以是怏怏常有乘機思逞之念惟當道者防範甚嚴其駐紥地又介於陸防各軍之間暗行監督不得自由故能相安無事及本月初旬第三團解散謝保軒逃之滬上一般新軍皆惴惴焉恐禍及己加以悍匪張玉奎等率領黨羽大事滋擾駐境陸軍與匪等日搏戰於平原禹城之界且與新軍兵士日久相處猜嫌日泯無暇兼顧修之部下乃秣馬厲兵藉機待發至是聞張懷芝已入都大宗軍隊多數調往南境縱有暴動諒無危險計議巳定適悍首顧德麟張佐林等率悍匪三百餘名盤踞禹城縣西南鄉之馬棚屯爲官軍園困將就殲矣其時甲守西南面者卽爲新軍彼營兵士計一晝夜間放大砲百餘響用去子彈數萬粒竟未斃匪一人而該匪等即於西南一隊潰圍而出此二十六日事也詎於是日晚間遂步顧匪等後塵呼嘯而去當該兵等潰變時禹城王知事卽急電省城大吏請兵追剿張帮辦樹元得電除將大要情形電報陸軍部及張懷芝督軍外即與新軍何司令鋒鈺派參謀長馬登瀛帶衛兵數人馳赴禹城察看情形相機辦理一面令新十八團團長張培勛騎兵第五團團長岳曙雲工程營營長王玉奎帶領馬步各隊繞道臨邑齊東兩縣迎頭痛剿又派暫編第一團團長上官建勛分派重兵於黄河鐵橋洛口鎭新城兵工廠扼守要隘以備非常同時省城警察廳對於各區亦有緊要之通飭大致以禹城縣治與省垣相距僅百餘里現在該處新軍旣已潰變難保不有潰匪黨夥潛來省城希圖滋事自令行之日起對於城廂内外旅店客館務即特别注意認眞檢查勿稍疏盧仍將檢查情形隨時報告以便防範是爲至要云云聞各區奉令後對於旅店之檢查每晝夜間一次其稍有形跡可疑及來路不明者卽一體送廳以憑核辦 
又一消息云前數日間有毛匪之特派員三人到禹城與該新軍等接洽未幾遂演此變劇又聞該軍變亂之時營長修某本不贊成被叛兵擄至臨邑南境之田家口卽行槍斃其眷屬則概爲叛軍掠去未悉此消息果磪實否耳 
[魯聞紀要（懷瑾通信）]  
　　省長問題張懷芝自擬辭去兼職特保政務廳長安成寅升任一節前通信中已略言之及此次張氏入京前項消息喧傳尤甚記者昨晤省署某君詢以張赴京之内幕據言張此次赴都其大端實以增兵問題與中央有所磋商緣山東今日所有之陸防各軍保境設防差足敷用詎自兩月以來因毛匪之猖獗省垣常駐隊伍多調往兗曹一帶而膠東地方海疆重要尚須添防省城附近馬步各軍僅有一旅左右其平原禹城齊河之問土匪出没無常新軍又屢滋事應如何抽調勁旅來東駐防或另設法招募之處自應先事籌商以免臨時棘手至省長問題張自兼任以來一切行動自由本不贊成軍民分治不過以安茂寅氏作事周密政治手腕亦復靈活並且極端服從故特薦爲省長作己之替身其實權則仍欲由己操之此外又有鹽運司王鴻陸氏亦爲張最賞識之人若中央能於二人中任擇其一尚可將就否則張之意仍欲兼任到底也 
山東一省當南北之衝要膠東一帶自日照縣起迤邐至無棣縣界海岸線長約二千餘里中問經過如石臼所靈山衛膠州灣石島榮成海灣威海衛芝罘島蓬萊黄縣龍口掖縣之三灣虎頭崖壽光之羊角溝利津之埕子口所有防務均關重要聞督軍公署近接中央來電以宣戰以後國防吃緊各省應設之國防警備處亟宜先事組織以備非常等情該電到東張懷芝督軍曾屢次招集軍事會議籌畫一切所需人員概以軍人爲合格處設督辦即以督軍領之坐辦一人以師長領之冉由中央簡派大員充會辦一席 
自與德奥官戰後所有處置該兩國僑民辦法業已公佈並經地方官及警察官吏將管轄區域内居留之敵國人民姓名職業年齡調查淸楚開單呈報以備檢查兹悉濟南之德僑檢查所即以前次戒嚴時代在商埠設立之臨時檢查所任之以警察廳長雷存修爲所長並選派精通德語者爲檢查員自二十七日起巳通知僑濟敵人按照特頒臨時檢查辦法實行檢查矣 
半載以來魯省軍事異常吃緊加以京漢路中斷目前南北之交通惟恃津浦一線近旬日來師旅之往返軍隊之徵調極爲頻繁每日兵車至少開二次以上而該路定章凡有運輸等事必須先行電部說明理由俟得部復允准後方能起運文書往返諸多貽誤張懷芝督軍近爲便於軍事運輸起見特與交通部商准由軍事機關設一特派員駐紥車站遇事接洽妥當先行裝運再備文到部補發執照爲變通的辦法如此則兵事無貽誤之虞而路局亦不至大受影響現軍署已派定吳世樛兗州鎭守使已派金士翰爲軍事運輸專員分任南北二段辦理一切並聞該路第十三次車業巳暫行停止專爲兵事轉運之用矣 
曹屬各縣自毛思忠張克敬等匪大事滋擾之後該屬紳民代表賈鴻賓王朝俊等即擬定籌辦民團以禦匪忠所需欵項卽由各該縣地丁項下按畝攤捐當將大致辦法具呈督署請求核示嗣奉批令將經費籌定後再行着手辦理兹又有曹縣士紳於二十四號具呈督署聲稱該縣欵項已籌定八千餘元奉批欵旣有着即行照辦並派洞悉軍事人員一名馳赴該縣會同組織矣 
[傅良佐督湘與西南關係]  
　　中央特任傅良佐督湘原以制西南之死命湘省軍民以傅雖屬湘籍然爲段内閣之替身必挾北軍以威壓桑梓聞命之初莫不憤憤祗以湘軍力弱餉械兩絀北軍又逼壓於境弗敢昌言反抗故軍政各要人一面發電歡迎傅氏暗示以不可帶北兵入省一面急電粤桂各省祈其援助合力對待兹者粤桂出師援湘確巳成爲事實並濟以軍械湘中軍民之氣乃爲驟壯態度頓異從前所有各師旅中下級軍官遂一致主張拒傅聯名電阻其帶同北兵入湘譚組庵兼督因極力調和於其間日前曾集合全體軍官開會勸慰詎共詞未畢各中下级官巳紛紛離席避走以表其主意之堅决不願與聞調解之議論譚亦無法强制但挽趙恒惕陳復初兩師長極力勸解趙意尚活動對諸將校言諸君如不聽我話我即辭職陳則以激詞語諸將士謂段内閣始之以密電繼之以密使給我兩師調防費俾北軍得安然入據長沙吾輩此時欲明抗之則勢有不能若如其意而退讓良心上亦有不可惟有辭職以謝全湘父老如何對待則任憑後之負責者於是兩師全體軍官皆贊成陳之主張一概聯電辭職聞此電到京熊希齡等以目下湘軍氣勢甚盛果傅帶同北兵履新桑梓必立起糜爛而南北和平之局亦不可保特獻議政府請令傅良佐暫駐岳州接任督軍而改任陸榮廷爲湘粤巡閱使以資互相控制稍平西南之氣俟南北意見融洽湘軍氣燄略平之後傅氏再入湘省此議未知叚閣是否採納聞段閣最初計畫原擬使傳氏急速入湘嗣因命令發表湘人紛電歡迎適對德宣戰有許多事件需傳襄助乃遷延未能起程不料此際陸榮廷突起反對唐繼堯忽告自主湘局形勢一變馮總統又極力主張和平致令叚閣前所定取湘收川計畫勢不能不稍爲改變而對於湘事尤費躊躇吳光新日前已定期起程入川忽奉召回京雖爲諮詢川事與湘事尤有重大關係蓋以吳駐岳兩年於湘中情形知之較稔現駐岳州之軍尚有半數係吳部圖謀湖南必須借重其力外傳吳入京係爲撥軍籌餉殊非眞相緣吳入川軍事上之佈實早巳籌畫妥協也惟聞自譚組菴有擔保傅氏入湘安寗之電後傅即率帶衛隊七百名由津浦路南下先赴南京然後入湘傅所帶第八師亦即隨來觀此是調停已有效果然西南各省視湖南爲命脉即湘入自採放棄主義而西南各省亦未必不與北洋派力爭然則今日傅之入湘接事吾人亦未可遽作爲樂觀也 
[贛人之迎送督軍忙]  
　　贛省吳護督接陳新督電准二十六號出京預計保定稍憇半日二十八號准可到寗與蘇督晤商而其由京調贛之十二師步兵第二十三旅四十六團軍隊爲前站於二十七號抵浦口渡江在寗下關暫紥二十八號乘輪到潯假宿一宵二十九號即由南潯路公司預備專車輸送來省巳由督軍派副官處準備酒食麵包會同該團第二營軍需長張鎭南送至南昌車站發給各兵士以示迎迓之意又預備德勝門外銅元廠爲駐兵營部 
聞陳新督帶師來贛履任之前先派參謀王金逹軍需長張鎭南在寗贛兩處接近地方組織臨時給養處專爲各軍隊經過時輸送軍需及籌備照料迎迓督軍各事宜 
吳護督接篆行將一旬總商會會長龔梅生盧馥窗章潤齋等以陳新督不日到贛吳護督交卸在即昨特假軍署宴請吳護督設席於四福堂午前十一時就席有何參謀長楊副官長戚省長閻警務處長第二混成旅黄旅長等作陪吳護督起言云貴會長等如此盛設辱承過愛實不克當龔會長答云同人等久仰督軍丰采未獲晤敎抱歉良深今幸把晤而節旌又將返潯特備粗餚聊伸微意聞吳護督對於靑年會頗爲注重曾請龔等力爲提倡並言陳督到贛之期當在下月初間語畢時已鐘鳴二下盡歡而散 
[粤省長朱慶瀾離省詳情]  
　　二十六日朱省長遍請各界至署宴會宣言辭職散會後程璧光等要人復假座先施公司酒菜部設備晚餐邀請朱省長等到叙歷時頗久始罷宴而散朱回署後又復提出决意辭職之言并令署中重要職員即將各項重要卷宗略爲結束以待來者接理各員奉命後遂皆趕速辦理爲狀之忙莫可言喻迨至二十七日上午五點四十分鐘朱遂實行離署赴港聞往歡送者爲政務廳長楊嘉新等旣至大沙頭車站已將七點朱與歡送各人談至七點二十五分車將開行各始握别至省長之大小印信三顆據政務廳長楊嘉新佈告則謂已交省議會收存惟督軍佈告則謂廣東省長印經朱携去（各佈告另錄）是日省議會召集各議員於下午四點鐘開會討論此事并聞陳督軍據報後亦於二十七早召集各員至署籌議妥善辦法并於下午連發佈告其第一次佈告云本日省長離粤有類私人行動於大局治安毫無關係所有本省秩序仍由本督軍完全負責特此佈告各界人等一體知悉勿得驚疑是爲至要倘有藉端煽惑希圖擾亂治安者定以軍令嚴懲不貸此佈第二次佈告云本日省長離粤業經布告在案頃聞廣東省印經彼携去似屬有心擾亂治安地方秩序本督軍旣負有保衛地方之責自任儘力維持决不令好人乘機圖逞所有本省民政事宜由本督軍暫行兼任以維秩序一切文牘概行鈐用廣東督軍印信以昭信守其遺落之廣東省長印無論在何處發現旣屬不合法式卽不發生效力特此布告仰各界人等一體知照此布政務廳長楊嘉新亦出布告云爲通告事現奉省長朱諭開本省長　已當衆宣告辭職離粤飭將省長印信送至省議會聽候省議會解决等因經已於八月二十七日將省長印信一顆小章二個送交省議會收存特此通告 
又聞朱省長昨早搭廣九鐵路火車往港時遺下省長印信三顆着政務廳長楊嘉紳將公事代行代拆楊廳長於八點半鐘入見督軍報告回署後請警察廳派警兵護送遂將省長印信交與省議會而楊廳長旋亦不知去向矣督軍當時未知印信落在何處恐於治安有關故特發出手諭着魏警察廳長四處搜查後知該印信存在省議會内特來議會查問該會於下午四鐘即開談話會魏廳長據實宣布隨由議長將朱省長及楊廳長之公文提出討論僉稱省長公文祇言着政務廳代行代拆並無交印到本議會之聲明且該印係政務廳用個人名義交來自無研究之必要但魏廳長奉令到來取印如將該印直接交送魏廳長呈繳是本議會先負私相授受責任應先請魏廳長先行回署隨後由議長將印信送回督軍聲明未有正式省長出現之時當此自主期内則該印信自應存在議會惟是省議會辭在城外印信關係重要恐有意外危險故將省長印信送回督軍保存云云遂卽散會是時已五點三十分鐘矣而各議員以省長問題尤關重要當卽共同討論僉稱應派三議長入見督軍明日再提出討論遂散會而謝羅陸三議長巳於七點五十分鐘將省長印信送入軍署並向督軍討論省長問題矣兹將省議會咨軍署公文錄下廣東省議會爲咨逹事本日九點餘鐘政務廳長楊嘉紳將廣東省長印信送至本會經即點收封存業經電逹現定卽日開會討論俟議决再行咨逹相應先行咨請貴督軍查照此咨廣東督軍陳又云爲咨逹事本會即日收到政務廳長楊嘉紳送來省長印信業已咨逹在案嗣即開會討論僉謂省長印信關係甚重本當妥爲保存俟正式省長到任即行送回惟本會保護力薄仍應移送貴督軍暫行保管較爲妥愼相應備文連同省長印信一顆小印二顆咨請貴督軍查照驗收此咨廣東督軍陳附送廣東省長印 
 
 
 

Page 7

 
 
信一顆小印二顆 
是夜省議會謝羅陸三議長將省長印信送入督軍署時由陳督軍當場點收議長隨向督軍討論省長問題據督軍聲稱本省當日自主係不承認非法内閣而於大總統之一方面已經聲明承認將來省長問題應由總統解决云云陸議長謂總統公事向由總理副署如要禀承總統則於不承認非法内閣一層豈不自生衝突督軍謂總統命令不盡由總理副署兹者國務院解散後總統命令何嘗不發生效力議長復間省長應否即行舉出以維治安督軍謂省議會暫行法並無選舉省長之規定今日我們責人違法總要自己守法爲是議長復問自主期内督軍旣不能永遠兼任省長究以何人承乏爲最適宜督軍謂我一時未想出相當之人現爲廣東治安起見不得不暫時權理總之於廣東人中想出一個相當人物然後提出討論云云三議長遂告别而退時己九點四十五分鐘矣 
朱慶瀾留别粤人書云慶瀾以民國五年七月銜命來粤今一年矣下車伊始粤中方有事於兵戎大局瀕危商旅裹足慶瀾單車入境苦心殫慮求所以拊循調爕庸安集我父老子弟維時西林岑公駐節肇慶信使往返日數至卒遣濟軍出境迎武嗚來省吾粤父老子弟得免久罹兵革此岑陸二公德威所致大有造於粤者慶瀾周旋其間得免隕越幸矣軍旅旣平爲吾民謀休養生息之道者慶瀾責也顧才絀於事致主客各軍餉糈匱乏仰屋而興嗟日惟張皇補苴不逮致實業敎育諸要政滯焉不進此則慶瀾昕夕不寗此身縱去此心猶留餘愧者也遭時多難元首被脅法紀蕩然國會解散辟禍遂作於是枕戈待旦慷慨誓師意欲拱翊京畿掃蕩頑虜乃因事未果迄於今兹烏乎吾父老子弟厭兵革久矣慶瀾奉職無狀進不能昌明大義澄清政治本源退又不能休養生息出吾民於水火而登之袵席之上俯仰今昔祇增感喟義不可以久尸高位重當世詬病今且别矣所可信者此鄉寶玉未嘗挈以自隨是則内訟神明所當寛其罪戾於萬一國事多艱秋風漸厲惟吾粤父老子弟珍重又政務廳長代白朱省長去粤之隠衷云凡平日往來粤桂之間者均謂朱省長一日不去粤則西南大局一日不能進步是朱省長在粤戀棧一日卽係對於大局阻碍一日朱省長能决然早去一日則大局早能進步一日衆喙紛騰無足深辯惟似此疑謗交集就令勉强支持亦無事可辦此朱省長所以於今晨决然去粤之原因也朱省長臨去時之不忍恝然於粤人之心甚深而卒不能不去者實有西南大局關係有不能不讓此一步者然朱省長此等隠衷實有不能自白之處鄙人忝爲政務廳長自應於朱省長去粤之際有爲披揭邦人父老其共諒之政務廳長楊嘉紳謹啓 
續函云朱省長於二十七號夜半忽集親信幕僚會議至晨六時卽將省長大印一顆小印二顆面飭政務廳長楊嘉紳送到省議會收存俾粤省實行省長民選楊隨遵諭奉印送赴省會其時省長尚無離粤確期至七點時朱省長用電話告知省會謂七時十四分之廣九車余即往搭赴港議長欲往送行亦趕不及聞朱氏午間至石龍下車旋又復上車開行直至平湖下車聞本晚當可抵港北行與否現尚未定據朱言廣西省長一席亦决意辭去無論如何不再捲入西南各省政爭漩渦中云云督軍署聞此消息立即出示布告旋知印送省會即派員往取故省曾於國會散會後卽開緊急會議聞議會擬舉胡漢民陳炯明田承斌李耀漢四人充省長通知田承斌請轉向督軍徵求同意當由田承斌答稱鄙人及李耀漢决不敢當此重任請諸君取消弟與李君之名至選胡陳兩君係廣東公衆事如經人民公意可由貴議會通知母庸鄙人輾轉傳逹云云 
二十八日省議會開會出席議員九十三人謝議長主席秘書長宣布畢開議討論省長問題有謂朱省長本當挽留惟觀其去志甚堅雖竭力挽留諒亦無效至於省長一席督軍聲明暫兼但軍事旁午似未便久任其勞隨將應否由本會選舉付表决全體起立遂將選舉手續表决後派票選舉并推陸孟飛康緝熙蕭世芬管理開票當時在席議員六十三人陳炯明得六票唐紹儀得二票胡漢民以五十五票當選爲省長當即公函督軍曁各機關并通電陸巡閱使及西南各省督軍省長省議會知照一面備請任書由議長送胡前督請其即日蒞任又聞省議會本日連接廣東警衛軍辦事處曁滇軍師長來函多件均係請由省議會選舉省長海軍程璧光林葆懌廣東警衛軍駐省辦事處滇軍張開儒各軍官如李耀漢方聲濤李福林魏邦平周之貞黄志垣張天驥成國學唐維炯王得慶謝昭熊略李次臯李雍李芳袁帶吳銳如等均紛紛來電贊成胡漢民聞此次胡漢民被選爲廣東省長其原因甚多然因早得陸巡閱使之同意則爲最重要之主點月前省會選出陸孟飛等赴桂請陸來東時陸使言廣東省長朱慶瀾實在不能久處彼所希望之省長三人一胡漢民二唐紹儀三温宗堯此三人若得其一則兩廣更可固結云云陸孟飛等回東遂本此意在省會秘密會議中一一宣布今各議員之選舉胡君亦隠符陸巡閱使之意也 
朱慶瀾去後粤垣居民聞悉督軍派員到議會討取省長印信故城廂内外商店居民咸揣惴不安謠言蠭起若有大禍將至者旋爲軍署察悉即下加緊戒嚴命令除派小隊巡查城廂外於晚間七時起所有軍署左右各街均派放步哨其東北郊外則飭駐北郊營房及燕塘營房各桂軍一體於營房附近要隘路口分布軍隊直至二十八號晨始行收隊陳督軍以省内謠諑紛紜遠道傳聞恒多失實特將朱氏離粤情形曁秩序安謐現狀電請陸巡閱使察核俾慰厪念陳督軍昨傳諭公署各科職員一律照舊供職母庸恐慌惟朱省長所帶之官親僚幕派在公署及各機關供職僉以時局不同頓萌退志昨日亦紛紛辭職赴港相隨以故昨由公署搬出行李絡繹於途播賈夜輪開行時人數頓爲擁擠云 
[粤省非常會議之開幕]  
　　昨（二十五）下午二時許國會議員開非常會議於廣東省議會先期將會場用國旗生花布置嚴整兩點鐘開會出席議員六十二人全省文武各官員（陳督軍派雷殷爲代表）英國意國法國日本各國正副領事曁各國海陸軍官多人程總長孫中山李烈鈞等俱到會觀禮此外各界男女來賓凡數千人開時由省議員行歡迎國會議員禮省會謝議長致歡迎詞畢兩方議員行一鞠躬禮隨即退會略爲休息旋搖鈴國會議員行開會禮軍樂隊隨奏國歌全體起立隨由衆議院議長吳景濂登壇說明此次開非常會議之理由衆鼓掌演畢下壇率衆議員向國旗行三鞠躬禮復登壇由軍樂隊奏國歌宣布禮畢拍照茶會而散 
昨午（二十七）二時國會議員在省議會開第一次非常會議議員在粤者全體到會是日議案最重要者爲議决國會非常會議組織大綱案先關第一讀會完全通過續開第二讀會將各條文付修正第一至第五條均無異議第六條國會非常會議正副議長以現任兩院正副議長充之改爲就現任兩院正副議長内推定之第八條關於議决軍政府組織大綱一欵爭講頗多秦君廣禮（黑龍江議員）首先反對主張删除軍字繼起立表决反對與贊成各半後各議員紛紛質問議長謂檢點人數有誤請求再付表决有主張用反正表决者有主張唱名表决者以時太晚宣告延會明日再議就中李君國定（四川議員）反對軍政府之組織最爲激烈謂辛亥南京之臨時政府昨年肇慶之軍務院對内對外名義均欠妥當以致成立未久即行取銷故欲對抗北政府非組織眞正之政府不可云云另函云二十七號國會在省會開非常會議是日警察游繫隊到場保護二時各國會議員先後全數到會二時十分搖鈴開會各議員魚貫入場就坐議長吳景濂主席登壇宣佈路謂今日開非常國會觀聽所繫甚願諸君虚衷研究國家幸甚宣布畢隨用二筒用抽簽法分配各議員坐位約十分鐘乃畢各議員依次歸坐議長演說謂現北京政府係屬非法政府久已失人民之信仰今日國會來粤開此非常會議特先行提出成立西南政府問題隨有某議員起立謂以現勢觀之不如組織軍政府較爲適宜議至此各議員互有起立駁論移時贊成政府與軍政府者大起齟齬全場閧亂議長吳景濂憤甚下壇欲去各議員覩此爭前繞留旋由議員請吳氏再復登壇請贊成組織政府者起立是時起立者計有二十八人隨即請贊成組織軍政府者起立計起立者共二十七人後兩派各有討論時已四句鐘已届散會是議未終即由議長宣佈明日再議以便解决 
非常國會在粤開會時在粤之海軍艦隊曾致　詞其文云民國成立以來僅已六載而國會屢經波折國體雖爲共和有其名而無其實幸賴諾君護法不撓摧殘之後猶能一心一德蒞集粤垣開非常國會討論要政以策進行亦不幸中之幸也璧光葆懌等今日到場觀禮表示熱誠之餘尚有貢獻於議員諸君之前者此次國會被非解散北方已不知共和爲何物勢不得不於南方開非常國會俾挽千鈞於一髮惟是國會旣開吾人所期望於國會者甚切而國會議員所肩之責任亦綦重應如何而救國應如何而討逆應如何而組成盡美盡善之機關當代表眞正之民意以爲護法之根本書曰民之所欲天必從之民意之所在即諸法之所以立也海軍旣以擁護眞正共和布告天下則國會爲共和民國之主體同人等自應竭盡棉力以任保護之責所望國會諸君公爾忘私同心戮力誓除非法再造共和謹獻蕪詞以祝曰今日何日國會重光百爾君子莫敢或遑我武維揚誓掃攙槍共和政體固於苞桑 
[杭州快信]  
　　紹興第六團團長押送來杭之黨魁張天幕昨午後四鐘執行鎗斃（陸軍監獄）相人芳判處徒刑三年零兩個月 
政務廳長沈爾昌奉令調任杭關監督電傳到浙昨午各屬員紛紛赴署道賀惟聞沈不甚願意一時恐未必履新新運司袁思永由蘇省長疏通後日内准可蒞杭 
憲兵司令部詳准督軍於拱埠設船舶檢查所大關另設分所以第二連連長王惠仁爲所長頒發檢查章程十五條昨已實行成立 
留學日本經理員函請省署核發秋季經費日幣銀一萬元昨由齊省長飭交中國銀行尅日妥速匯寄 
艮山門絲捐局長田程因收數奇絀奉令更調遺缺委知事汪淵澄接替昨已發表 
新巿場城站擬設公娼（每區八十户）業奉警廳詳請省署照准惟須俟解嚴後實行 
地方通信 
[蘇州]  
　　緞業機工要求加價蘇城織緞機工人數頗衆約有一萬餘人邇因生計艱難時有罷工要挾增加工價之事日前潼緞業工人罷工要求增加工價經官廳設法疏通和平解决乃事未匝月一般緞業工人竟欲起而效尤蓋緞業工人自去年罷工爭執之後經各帳房允准每尺加給工資三分未數月因生意淸淡減去其半（每尺僅准加一分五）近來該業工人因生活艱窘紛紛提議向各帳房要求將減去之每尺工資一分五仍舊增加並聲明如不允許定於七月十五日一律罷工云云該業同人等即在霞章公所開會集議數次尚未議有端緒昨由公所發出通告略云通告城内外各同業機户切勿無端罷工所有各工人困苦情形本公所自當通盤籌劃顧此顧彼方爲妥當自今日起應責成各區幹事隨時稽查善言勸導此佈云云 
菜麫工業爭奪公所蘇垣觀前宫巷内向有菜館同業與麫館同業合組之公所始創於前淸同治年間相沿已久上年該兩業互相爭奪各執理由會議多次未能解决各舉代表起訴吳縣公署判决後又復上訴高等廳大理院决判將該公所歸菜館業所有而麫館業同人仍有不服由麵業代表正元館店主鄧洪元等與菜業代表義昌福店主陸錦甫等在公所評理爭論良久各執一詞當由鄧洪元等將公所門樓上之字　去因此兩造大起衝突互相鬭毆一時聲勢洶洶觀者甚衆旋由崗警到來將兩造一併帶區轉送南區警署經王孟龍署長路訊情由卽將陸鄧二人解送吳縣署訊究 
[南滙]  
　　縣敎育會議案前日縣敎育會改選後開第一次職員會是日到者爲楊而墨葉貞柏顧六瑄顧瑞霓沈兼甫張鑑千姚紀常倪楚翹金韞氷王季昆等十人共議决八案（一）規定職員會日期案（議决）仍遵章兩月舉行一次有必要時得開臨時會其日期均由會長臨時酌定（一）推參觀員外出參觀初小敎育案（議决）分爲兩組一組三人赴蘇州無锡南京酌定兩星期一組二人赴南通酌定一星期川資實報實銷其所推人員由會長與縣視學酌議定之（一）定期考試應否廢止案（一）敎授習字應用何種方法案（議决）應先徵集全縣敎育界中人對此兩問題之意見暫從緩議（一）實行社會敎育開通風氣案（議决）照案督促俾早觀成（一）改良敎授以歸統一案（一）注意訓練整飭風紀案（議决）函請縣視學酌量辦理（一）主辦員問題（議决）本會向無此名目可無庸議散會時已鐘嗚四下矣 
[松江]  
　　楓涇新繭行之建築楓涇新繭行十二家前奉省令限領證後一月内將行屋行灶建築完備否則吊證取消故各新行主均不惜重價向鄉間購買靑苗田畝即日動工建築已誌前報兹悉各新行灶屋刻已建築完工而調查此項工程之省委不日亦將蒞松履勘現各新行主正在探聽省委行期以便前往接洽聞各行所買靑苗田畝之價值竟有以一千八百元購地一畝六分者較之時價增加二十餘倍云 
革保行兇肇禍東門外華陽鄉三　地保王村堂性極兇悍經該處紳董訴由縣署將該保斥革詎王被革後每逢田地出入仍冒充地保署押索酬前日有該處農民陳阿毛收得會洋數百元被王探悉向借不遂遂以捉姦爲名糾衆聞入陳宅將陳雇用侍病之陸小坤拖出綁縛用濕索痛鞭以致逼體受傷業已呈縣請驗詎隔昨王覓挾陸小坤出走不知下落陸妻情急屢欲覓死均經家人阻遏未致釀成命案 
戒嚴期内之香巿此問風尚每至古曆七月十五各鄉民聯袂入城向各廟進香祈福四鄉小商販都於此時來城趕巿城内自知事署以南直抵府隍廟沿途皆有竹木等器陳列待售近來此風仍盛本届香巿李縣長以適值戒嚴期内深恐有人乘隙滋擾故特傳諭警所出示禁阻但積重難返各鄉農今日（十四）仍陸續入城故縣長又蓮擔任檢察每門添派巡士數名凡鄉民入行人由第一區尹子蓮擔任檢察每門添派巡士數名凡鄉民入城所帶包裹不論大小均須解視然後放行原駐四城門之　重營兵士現亦加派人數會同檢查以昭愼重 
[鎭江]  
　　滬商反對販米聞崑山無錫奔牛一帶産米之處現有人收買新貨陸續打包自内河水道運至鎭江轉裝輪船運往出口圖獲厚利據稱運出者已有四五萬擔現爲滬埠米業董事張樂君聞悉以值此新榖登場正米價平落之時若有大批出口勢必來源缺乏價格日增除致函各該處米業公所查禁出口外昨又呈請鎭江關監督公所嚴行禁止以維民食周監督業已函致鎭江商會吳總理　飭米業董事遵照辦理矣 
縣署焚燬土膏大部定章各省縣查獲之土膏烟具等件應由該管官廳就地焚燬一面彚案呈報省署丹徒章前知事在任三年此項違禁物件並未焚燬一次自倪知事蒞事以來所有城内外各警區及各稽查員查獲之烟土膏泡及烟燈槍鍋一切違禁物品特於日昨上午十二句鐘在縣署大堂悉數燒　燬并先時遍邀在城文武各機關並各界要人蒞場監視城内外警察各區區長巡官等均蒞場帮同照料 
[揚州]  
　　南河下又出命案本邑自周光熊知事蒞任以來盜案命案時有所聞計共鎗斃罪犯已逹百餘名邇來眞武廟白盡搶劫（知事已被記三大過）及薛家樓之盜案張綱鎭之命案聯接發生皆不出十日知事之治法雖嚴而警備之疎懈如故昨日（三十）城内南河下又發生縣署法警騙財命案内容複雜審理甚難不知官廳若何處理也 
小輪船擬請直駛淸鎭長班揚鎭短班小輪船向例每逢潮水盛漲之時經過瓜洲八里舗一帶皆須停輪用人力拖行至洋子橋始准鼓輪上駛並定木椿限制以保農田現招商泰昌等六公司小輪等以潮水逐漸退落秋收轉瞬登場特呈請鎭江關周監督要求直駛以便行旅 
[杭州]  
　　浙路股欵之開付浙路第六期股欵今日可以開付此次股欵仍係北京交通鈔票巳於昨日（三十一）下午由上海興業銀行派員賚送到杭清算處卽定於今日實行發給當由湯監理派定王德如朱抱庸魯　生諸君總司其事並出通告台下浙路第六期股欵迭經催領仍奉交通部撥給北京交通銀行鈔票兹於九月一日起在杭城柴木巷本處開付 
雜評一 
[粤事之悲觀（一子）]  
　　自朱慶瀾辭職而粤之紛擾起矣據陳督之意粤僅不認非法内閣並非不認總統故省長問題應取决於中央而省議會則主粤旣自主省長應由民選此意見之不洽一也陳督意主任李耀漢爲省長而省議會曁民黨滇軍海軍均主選胡漢民此意見之不洽二也現則一方面巳以李耀漢請中央同意一方面巳以胡漢民正式選任兩方意見竟不能消弭於前致成此相持不下之局結果不知又將演出何等之枝節也且以吾輩從旁觀察粤要人意見之不一致正不僅省長一問題嗚呼西南之集中點廣東耳而内部之不能固結若此此吾之所以爲西南悲也 
雖然據外電所述中央以參議院問題等意見不一致府院間爭議又起此說而非虚者則我國之政事又將何往而不悲觀哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（十八）]  
利用敵船之外報泰晤士報云頃聞諸薩交涉員敵船係租與華商公司並非賣脫諸船皆須入塢修理聞有數船毁懷已甚須修理數月始可應用他日此項船隻可航海時當首先注意於輸往外國之中國物産蓋中國物産之堆積於上海等處者爲數極衆雖有百船亦不嫌多也至於船中執事諸人大約擬延用協約國人但物色得力船員其事亦正不易據交涉員之意該公司宜延用有經驗之人佈置航行事宜張謇是否爲該公司之一份子今尚未知但知敵船確非由張謇租得耳交涉員已接關於租船事之來電一通故不久將有若干船往來於中國海岸而對外貿易之船則噸位較大云 
檢查敵僑之造報上海地方自對德奥宣戰後所有關於該兩國僑民應行檢查一切事宜即經各官廳遵照部定方法逐一檢查現松滬護軍使盧永祥因宣戰至今已經多日檢查兩國僑民亟應造册報部特囑外交部特派江蘇交涉員迅將承辦租界檢查各節移送過署以便彚齊造送薩特派員接函後昨已將承辦租界檢查事宜造册移送軍署併案核辦 
敵僑返國之預備旅滬德奥兩國官員及僑商等現有四十餘人專待和蘭郵船到滬即行離境兹聞和蘭郵船烏洛夫號約星期三可以抵滬故昨前兩日該敵僑等紛紛向臨時檢查所請領旅行護照並聞駐京奥國公使不日到滬亦擬乘荷船回國 
德人總會之處置德人總會封閉後上海總商會曾經函致交涉署請將該處房屋撥充商團公共機關未經允許總商會又備一函重申前請並詢及宣戰後對於敵人之商務關係交涉署以此事旣經一再函請應俟電部請示遵飭辦理昨已函復商會查照矣 
海軍部員之忙碌海軍部前派鄭寳靑來滬與本埠軍民各長官會商組織宣戰事務所兹已就緒本擬回京復命日昨又得京部來電謂閩省防務吃緊着即往閩與李督軍及各艦長妥籌布置等語故鄭君業已乘輪赴閩 
[美人之一席話]  
　　大陸報云星期五日午時滬上美僑在卡爾登飯店設筵歡迎亞洲艦隊司令賴特氏及其他艦員並爲行將回國之美人餞别總領事薩門斯謂此次午餐會美人咸集其其盛爲前所未有艦隊司令即席致詞略謂美國海軍人員無論行至何處輙以與國人聯絡爲快吾輩游歷國外各地常得與國人過從但未見團體組織之善如上海者此種組織他處大可效法蓋此乃極能獲益之機關也以言吾國及其國際利益之發展則今日乃大可注意之時機面此項利益之重要以在遠東爲最中國今將入發展其商業政治軍事之時代美國對之不能視爲毫無關係之事美國爲中國之友余信中美友誼在今日較前尤爲重要美國公民一至國外卽隠然爲其國家之代表此說雖不爲人所共信然頗眞確故諸君人人當閘發美國爲其鼓動之博愛精神而擴張之吾國自一八九八年以還在各國之中獨以國際交涉含有明顯之博愛主義著聞於世而吾國與中國之邦交中博愛主義尤爲顯著故吾美人之機會卽伏於此諸君增進個人利益當與國家利益俱進旣與國家利益俱進則中國之利益亦與之俱進云云新聞記者密勒氏繼起演說略謂余在華多年常以時局極饒興味今吾國政府方整頓國際交誼此問題有一甚重要之點則吾國對華交誼中應採之政策是已余與福開森君等將於今日回國當出其力以促吾國政府對於此問題之决議云云此後福開森氏與調查中國財政難題之佛林氏皆有簡短之演說佛林氏謂中國當先改革其財政制度然後始可改革一切云云 
[强盜攔刦金條]  
　　英大馬路盆湯弄東首一百十九號門牌大豐永金號於昨晨六點三刻鐘時雇發大馬車行之馬車一輛派夥友二人儎送標金十條至小沙渡江蘇藥水廠内鎔化不料行至靜安寺西北之勞勃生路突來五百十五號汽車一輛内坐盜匪五六人將該馬車攔住去路汽車上走下三匪各持手槍跳上馬車嚇禁聲張將標金十條盡行搶去仍坐汽車逃逸至半里許各盜携贓下車當給標金一條於該汽車夫若輩即四散而逸當時大豐永之夥友及馬夫均被恐嚇不敢抗拒迨後始據情投報捕房請爲查緝該汽車夫因不敢得此盜贓亦赴戈登路捕房據情報告捕頭聞之立飭中西包探馳往兜拿各盜已沓如黄鶴並聞捕頭因恐該汽車夫或有勾串情弊故飭暫留捕房押候再核大豐永亦投報各捕房及南北警署請爲一體查緝並懸有賞格千元一面通告同行照錄如下 
今晨七時餘鐘在勞勃生路地方搶去大豐永牌ＤＯＸ標金五大條大豐永牌ＤＥＷ標金五大條每條重七十兩如至寳號兌換乞即扣留咨照小號爲感 
又一訪函云昨晨六時許南京路元盛永楊慶和發記大豐永等三金號同雇馬車將金條金鎊運赴滬西小沙陀路英商祥茂洋行所設之江蘇藥水廠内鎔化詎裝儎大豐永值價二萬四千五百元金條十條之馬車甫抵勞勃生路戈登路轉角突被乘坐汽車之盜匪五人先放手鎗一響上前攔住去路躍上馬車搶取金條後又開鎗兩響仍乘汽車飛駛而去事後經大豐永夥友會同祥茂洋行西人至戈登路捕房報請查緝時忽有汽車夫某甲手持金條一根投稱由盜匪五人雇車至勞勃生路搶刦金條後給予金條一根爲酬不敢隠匿是以據實陳報云云捕頭立飭中西包探前往該汽車行查得匪等雇乘汽車之號碼執照已被匪等撬去故持據情轉禀麥總巡通飭各捕房中西探捕一體留心偵緝務將賊盜獲案嚴究 
[緝獲南滙刦案盜匪]  
南滙縣屬泰日橋（俗名坍石橋）吳姓所開義泰布米莊及南貨店於陰曆本月初六日夜半被盜匪十餘人撞門進内鎗傷事主四人翻箱倒篋行刦大洋三千五百元小洋一千八百角錢六十八千金鐲三副金戒三十四枚金押髮十六支珍珠五百餘顆皮衣二十餘件銀鐲六副零星銀飾金線圈等共值六七千金携贓呼嘯而去後經該事主開明失單報告該縣知事履勘明確移咨水陸各警嚴緝贓盜在案淞滬徐警廳長據該縣詳報前情立飭偵緝隊長分派隊士協緝是案盜犯及原贓嗣經隊士宋鳳鳴據眼線報告有盜犯朱大（卽志其）及蘇者子兩名均匿南碼頭平安街地方當即密往拿獲解廳後詰得尚有同黨唐玉成（即小三子）唐小四子潛匿西門外大興街當即會同二區警署派警前往將該兩盜拘獲並搜出大洋一元小洋五十餘角帶廳詰據供認行刦不諱遂飭暫行拘留候補提同黨解案併究 
[兜拿土客帮匪]  
　　松滬護軍使署兹據探報離滬三十餘里之浦東南滙川沙二縣交界之横　附近陳水關橋一帶邇日到有土客帮匪甚多携有鎗械希圖搶刦商富請速調派水陸軍警前往查緝等情盧護軍使昨已分令兩浙緝私第二營及駐滬水警第三分署與步兵三十七團第二營等速派精壯士兵水陸兜拿務獲嚴究 
[馬星濤被拘]  
　　台州人馬星濤寓居閘北某處近被浙省當道指爲黨人特派探役賣文來滬投請淞警察廳加派警探同往所指地點將馬拘獲田小輪押解到廳昨經司法科提訊一過諭飭暫行拘留聽候備文解浙歸案訊辦聞馬年約二十餘歲被捕時身穿白夏布長衫云 
[浙督軍再請引渡逃犯]  
　　嚇詐倪黄裳家巨欵之彭品臣程子平（卽程國鵬）前被新閘捕房獲案迭次解送公共公廨審訊未决嗣經浙江楊督軍查得程國鵬與剌趙案有關曾派稽查長吳長齡來滬投廨商請引渡未邀允可昨松滬盧護軍使又接浙督來電以程國鵬即程子平於民國四年二月在杭州因犯暗殺案經浙江軍署判處一等有期徒刑監禁十五年嗣因患病取保出獄就匿乘機潛逃來滬現復組織暗殺團謀剌浙省重要長官應請據約商請公廨引渡解浙歸案訊辦云云盧君接電後聞擬俟公廨續訊再行商請引渡云 
[三誌客民與保衛團爲難]  
　　滬寗鐵路北虬港地方寳山縣屬之彭浦鄉保衛團被李四糾集江北客民百餘人搗毁詳情已兩記本報兹悉寳山縣張知事自接凌經董呈報公文及受傷人楊小毛盛鳳松婦人徐邵氏等訴狀後即飭檢驗員吏驗明傷痕旋又於前日下午親蒞該鄉履勘當傳地保並隣近鄉民訊問一過因此案捕獲之靳九成等十人巳由閘北司法科移送地檢廳遂派警持文投送檢廳請移歸寳山縣署懲辦 
[三誌洋人購買蘋果之兇劇]  
　　斐列濱人因購買蘋果起釁行兇一案昨晨在美領事署裁判所開審三人判罰洋十五元一人判罰洋五元開釋行兇主犯一人尚未定罪 
[澈查輕薄銅圓之來歷]  
　　上海縣沈知事查得近日巿上發現一種花紋稍異之銅幣較舊有者爲輕薄究竟是否官鑄抑係私造是應詳細考查以免商民紛擾業於昨日飭派幹探前往各兌換處偵查來歷淞滬警察廳徐廳長亦飭偵緝隊長選派隊士分投調查務明眞相 
[檢察廳焚燬烟土]  
　　上海地方檢察廳自本年一月一號起至六月三十號止所有没收之烟土烟膏烟具等經林仲立檢察長派員檢查共有烟土烟膏連皮計重一千六百六十五兩七錢三分大小煙具八百三十二件特禀詳蘇州高等廳並各機關定於九月一號（星期六）當衆焚燬並請届時各派員到場監視昨日届期高等檢察廳長王仁山委派書記官鄭篤周松滬護軍使盧子嘉委派副官元殿元淞滬警察廳長徐輔洲委派衛生科長張嘏臣上海縣知事沈韞石委派稽查員李梅生等先後蒞臨地方廳滬海道尹王芷颺親自蒞止與林廳長茗談片刻至下午三時林君飭派全體法警將土膏烟具等一併運出堆在廳前隙地淞滬警廳游巡第一隊巡官高殿臣率同隊士三十名會同一區二分駐所派來巡警在場來往照料未幾經林君諭飭將土膏烟具等堆在一處核對號碼無訛即命舉火焚燒雜以洋油松柴等物一時烈焰飛騰烟氣四布約焚一時許始熄林君復請各員入招待室欵以茶點始行分别告辭 
[南半城電車已通]  
　　華商電車公司現在南半城推廣路線佈置業已完備昨日巳實行通車乘客頗爲擁擠該處道路由公司内撥車五輛開駛以便各客往返是處夜間尚未遍設路燈故行車時刻自九點鐘始僅開至小南門爲止至尚文門外之利涉橋直逹滬杭車站一帶昨已繼續興工鋪設鋼軌而放寛橋面之工程亦巳從事建築以求堅固 
[呈報水警勦匪情形]  
　　松江縣屬毗連靑浦縣境之小崑山地方於上月二十二日到有大帮梟匪經水警第二分署長沈兆榮督兵往剿與匪接戰等情已誌前報兹悉水警第一專署業將該分署剿匪情形已於前日分别呈報水警第二廳及松滬護軍使署查核原文云案查八月二十二日所部第二分署長沈兆榮接據偵探緊急報告靑浦縣屬楊村廟地方現因匿有大帮梟匪請爲進剿等情即於二十三日淸晨經該分署長沈兆榮督領一等巡官龔國樑等率帶槍划八艘由榮靑巡輪拖帶趕赴楊村廟地方搜剿詎該匪等先巳竄至小崑山立即會同縣警分所長張毓秀於是日上午十一時趕抵該處船將近岸時詎被伏在該山巓放哨之匪徒瞭見輪船烟頭匪巳凖備抗拒迨至警兵登岸該匪等即放排槍拒敵各員警不得不還鎗抵禦冒險進攻一面分令各員警四面圍擊匪竟死力接戰後經官兵分路包困截取匪船一隻該匪等漸漸潛避上山被其登高臨下彈如雨點致前敵三等巡官王榮鹿巡士林芝章蔣福生各受槍傷後經該分署長等仍各督率員警奮不顧身冒險抵敵戰至下午七時始由該分署長率同警兵齊聲衝鋒上山匪勢不支紛紛逃避時巳黑夜仍各竭力搜剿一面派員趕將受傷員警三人送至閔行察看傷痕尚無大碍翌日卽送上海仁濟醫院醫治二十四日又據探報該分署長沈兆榮仍在該山附近四處搜捕竄匪嗣見山北一路地上滴有血跡並棄有洋槍二桿除將匪鎗檢收外盤問附近鄉民據稱昨日傍晚鎗聲最猛烈時遙望光蛋有伏在該處被槍擊傷倒臥者即由餘匪奪屍肩負而逃可知光蛋確有傷斃惟不知擊斃幾人耳兹據探報該匪等均往西南而逸除分令各分署長督警偵查匪蹤嚴密追剿外合將此次小崑山地方剿辦梟匪員警受傷情形報請查核云云 
[星期六之金融調查]  
　　進出之概數此一星期内本埠各銀行由外洋載來現銀甚多運出者頗不少星期一台灣銀行從日本載來銀錠三萬四千兩滙豐銀行由東洋公司近江丸船載來大條銀一百五十三萬一千兩又從香港運來墨洋五萬二千元客帮從大連運來洋四萬元是日出口有中國銀行運往南京之新幣十萬元麥加利運往印度寶銀七十萬兩廣帮運往廣東小洋十箱合大洋三萬二千元星期二滙豐從香港載來大條銀二百五十九條東洋莊從日本運來金洋三箱值銀六萬兩是日中國銀行運往南京現洋二十萬元客帮運往大連金條一箱值銀四萬一千兩又運往漢口金條一箱值銀八千兩又運往廣東小洋十二箱合大洋四萬一千元星期三花旗銀行從紐約載來現銀四萬六千兩客帮從靑島大連運來洋九萬六千元又從九江運來洋六千元又小洋六箱合大洋三萬七千元是日出口祇有運往天津之金條一箱值銀一萬一千兩星期四麥加利運往漢口現銀五萬二千兩中國銀行運往南京洋十萬元廣帮運往廣東小洋二十二箱合大洋七萬八千元星期五麥加利從金山載來大條銀一千一百零七條客帮從蕪湖運來小洋四箱合大洋一萬八千元又運往天津金條一箱值銀一萬六千兩星期六大連灣來洋六萬三千元九江來洋四千元道勝銀行運往哈爾濱寶銀三百十四箱計九十六萬八千兩又客帮運往天津金條二箱值銀二萬六千兩又洋七千元又運往汕頭寶銀二萬兩又運往漢口金條二箱值銀一萬七千兩 
銀洋之結存昨爲星期六調查各銀行銀洋存數較上届調查之數少存銀六十五萬兩洋十三萬元大條銀一千四百條兹將華洋各銀行曁南北錢莊所存細數列下麥加利存銀二百二十七萬洋一百八十一萬滙豐存銀三百五十五萬洋三百十二萬大條一千一百五十九德華存銀五十萬洋四十萬正金存銀三百九十三萬洋六十三萬大條三百五十四道勝存銀一百六十三萬洋三十三萬通商存銀二十 
 
 
 

Page 11

 
 
二萬洋六十萬東方存銀一百八十萬洋十一萬花旗存銀九十一萬洋一百零四萬大條四十二華比存銀四十一萬洋五十三萬和囒存銀四十二萬洋一百四十八萬中國存銀八十七萬洋三百零一萬台灣存銀五十四萬洋七十二萬住友存銀三萬洋二萬各錢莊存銀一百五十六萬洋七十萬交通存銀二十一萬洋一百二十五萬有利存銀二十五萬洋十萬中法存銀五十二萬洋三十五萬總計存銀一千九百五十四萬洋一千六百十九萬大條銀一千五百二十五條至鎊價此一星期間共長半辦士大條長一辦士一二五遠期標金跌銀四兩銀拆則不相上下英洋增起一釐半龍洋亦增起一釐七毫半銅元鉄五百文小洋跌三釐半 
[發起工商戰時研究會]  
　　省委蔣乃曾宗嘉祿遵奉部電邀集特派江蘇交涉員滬海道尹江海關監督代表上海縣知事上海總商會南商會正副會長於三十一號假座交涉署會議與德奥宣戰後國際貿易及工商事業之發展問題經蔣宗兩委員擬訂工商業戰時研究會簡章九條提議後一致贊成當即交由總商會擇期召集各業董開會組織 
又聞總商會以兹事體大非羣策羣力不足以資進行現擬訂期邀集南北巿全體議畫及在滬官紳各業領袖開特别大會討論辦法並聞農商部亦已特派專員南下不日即可抵滬云 
[檢定小學敎員之籌備]  
　　上海縣知事接江蘇省長公署訓令云案查檢定小學敎員規程早奉大總統明令公布此項檢定辦法原爲鄭重師表整齊資格起見關係小學敎育前途至爲重要迭准敎育部咨催趕辦並擬訂辦法十條聲明限七年七月以前第一期檢定事宜一律辦竣各在案本省長以事關地方敎育要政未便視爲緩圖業經照章委任本署敎育科長盧殿虎爲檢定小學敎員委員會會長省視學臧祜江恒源爲檢定小學敎員委員會常任委員並經令催迅將委員會尅期組織成立在案兹據該會長呈報已於本月十六日就本署附設辦事處開始辦公所有應行籌備事項自應責成該會妥切擬定以利進行惟事屬創舉頭緒紛緒紛繁非得各方協助難期妥洽合亟抄錄檢定小學敎員規程曁部頒辦法各一份令仰該知事通令境内私立各小學校知照並出示布告庶使應受檢定各員得注意於修養練習一方面爲試驗之準備卽一方面爲救育實際之進求此後關於調查試驗一切繁難手續在在與縣敎育行政發生關係尤應隨時遵令妥辦以免貽誤此令 
[日商收買麩皮桐油]  
　　麩皮一貨近由日商在漢口鎭江購辦三十萬包運往外洋接濟協約國軍糈曾誌前報兹悉該日商因漢鎭現貨均被收盡前日又來滬收買共日人四人帶同華人三名所辦麩皮之價據云每包在一兩四錢左右者欲辦五十萬包如價格昻貴運往亦不合算云云又聞該日商尚欲購辦桐油係代俄商所購前在漢口收入六千餘桶尚不敷用而滬地桐油價格已漲至十七兩五錢蓋滬地所銷桐油均由漢口運來故該日商此次來滬若在滬地採辦桐油非但貨甚缺乏價格必再增漲刻下日商雖未開手採辦而麩皮桐油兩業巳經各自預先收進以待善價昨日麩皮開盤價漲五分桐油京方本支桶白等貨昨日開盤漲起五錢 
[反對增加渡資之呈文]  
　　滬南董家渡南碼頭等處渡船夫發起增加渡資鄉民羣起反對聯名呈請各官廳撤消已誌本報兹將該民等具呈縣署原文錄下呈爲義渡違背定案朦禀加價羣情皇皇環求撤消事竊民等世居治下務農販菜度日緣八長渡義渡其始原爲便民而設向例大船載客二十人小船載客十五人渡資每人五文不得率意增加而渡船户則以渡江營業爲世襲子孫相傳承繼他人不得侵越划船衫板船等尤不得與渡船爭攬渡客權利義務各得其平定案公牘錄存鈞署典籍歷任知事均有示文曉諭渡夫恪遵定章不得額外需索是所以便交通惠行旅也前淸戊申之冬路政局發起擬於渡資項下加收五文以三文充路政經費二文歸渡夫鄉民不服羣起反抗聚衆搗毁鄉董盛茂祥高大英及渡夫頭朱阿二等住宅房屋釀成極大風潮當經李邑尊飭將前議撤消風潮始息並由兩江總督張核定永遠不准加價而事後盛等禀請飭拿肇事鄉民株連無辜鄉民之家破人亡者數十餘人流離失所者亦經數載及今痛定思痛言之傷心迺自上年以來董家渡渡夫頭趙和尚趙妙全張桂林等向塘橋鄉董辦事處每月認繳渡捐六十千文遂明目張膽需索渡資渡客不服時起齟齬該渡夫等近復聯合南碼頭各渡夫集資數百金托訟棍孫步雲運動工巡捐局巿舶所承辦人朦禀朱局長發給佈告增加渡資五文現在各渡口欲得此項佈告者須出洋六十元向孫某領取如此無異賄賂公行而董家渡南碼頭等處巳實行加價例如鄉人擔菜往南巿消售每人渡資十文菜擔亦須渡資十文所得菜價無幾而往返渡資已耗去銅元四枚更有一日往返數次者實與民等生計大有阻碍設或與之爭論彼卽恃强辱駡扭毆之事日有所見渡船破舊諸多危險是以各鄉農民小販人等莫不痛恨切齒怨聲載道民等以此案歷來由鈞署主持辦理定案俱在母敢緘默爲特聯名呈請縣長俯賜恩准查照定案辦理咨請工巡捐局飭將所發布告一律收回曉諭各渡夫仍照原案收資五文不得額外需索以安行旅而順與情實爲德便謹呈 
[浦東組織行餘學社]  
　　浦東陸家嘴廠棧林立人烟稠密近由蔡耀琛張水根等鑒於貧民失學者衆糾集同志組織行餘學社假機器公會爲事務所開辦通俗夜學校及英文夜館已於前晚八時開成立大會公舉倪哲丞爲正社長林良佐爲副社長並推舉張水根爲敎務長宋沛道陸振林擔任通俗夜校敎員陳慶祥唐盈昭鄧祺福爲英文敎員皆盡義務不支薪水一切書籍用具均由發起人擔任該社現正部署一切定本月六號開課 
[寰球學生會日校開學紀]  
　　寰球中國學生會日校於日昨上午九時開學首由校長朱少屏演說學校與學生家庭聯絡之必要大致謂學生之性情不一可由各生家長隨時指其所長揭其所短告知校中使得順勢利導逐日訓練展其所長去其所短云云演說畢宣告散會聞定於下禮拜一即須開課云 
[上海公學之敎職員會]  
　　白克路上海公學於昨日上課學生報到者約二百五十餘人午後開敎職員會校長楊德鈞主席報告本校經過情形畢敎職員各依次發表意見末由公衆議决以後每月開會一次以期促進敎授上之完美與管理法之周密楊君又以敎育宜注重職業特於中二三級加入商業一科俾學生他日畢業可應用於社會云 
[圖畫美術學院之發逹]  
　　西門外圖畫美術學院創辦迄今已歷六載本學期除原有正科外添設術科師範班報名投攷者頗衆校諸上學期學生人數驟增一倍該院長於本月一號召集全體敎職員開會討論議决於正科課程内增設博物學體功學聘請專家擔任敎授並注重人體寫生野外寫生以冀造就專門人材新設之術科師範班另行擴充校舍所定課目注重職業畫俾造成高小學校之師資並補助職業敎育之推行聞定於九月十號正科師範班一律開學上課 
[盧護軍使暫不請假]  
　　松滬盧護軍使前因稍有不豫電致中央及新任李督軍擬請短期病假未奉邀准昨李督軍特派謝某來流慰問並請力疾從公聞盧君已允暫不請假謝某即於昨日晚車回寗 
[瑙威總領事之升遷]  
　　駐滬瑙威總領事愛仁君已陞任駐日代理公使本月下旬將起程赴任 
[上海縣開徵下忙之佈告]  
　　上海縣知事公署昨發佈告云案奉通令徵收錢糧將開徵日期及計則銀兩佈告詳報等因兹於陽曆九月一日即陰曆七月十五日啓徵民國六年分下忙錢糧除呈報並令發計則佈告外仰縣屬地保業户人等知悉務各查明業田科則將本年應完忙銀趕緊赴櫃完納製串安業每完銀一兩折收銀元二元零五分每納銀元一元帶收徵收費六分此外帶徵水利經費三林塘河工經費於串内加蓋紅戳每水利經費每忙每畝帶徵銀銀幣一分每年上下忙合計銀幣二分三林塘河工經費每忙每畝帶徵銀幣一分五釐上下忙合計銀幣三分其餘無絲毫浮費至三林塘河工經費專以南二十四保其二十五圖界内爲限其餘各圖並不帶徵三林塘河工經費並即知照特此佈告 
[協濟龍所改組新濟社]  
　　南巿陸家浜向有協濟龍所係由吳鳳祥創辦旋以地居荒僻籌欵非易因而不能發逹兹有葉理君見該社所置救火器具未經完備且均年久失修設遇地方火警施救不能靈敏是以發起先自捐資並分投籌募經費集成洋四五百元始將未備各救火具佈置完全更名曰新濟社昨日開成立大會將各種器具紥彩遊行一週共同攝影而散 
[催兌殖邊鈔票之復音]  
　　催兌殖邊銀行鈔票事務所前曾電請北京該行總理速行淸理定期開兌兹於昨日接到新總理許世英復電照錄如下上海催兌事務所覽寢電敬悉英初接事諸端待理現正籌備一切一俟商准即可着手淸理諸君熱心毅力至深感紉尚希轉知各困商爲荷許世英叩 
[車站旱橋工竣驗收]  
　　南火車站旱橋工竣之後經洋工程師驗得橋面不甚平坦與原圖不合飭令原造之工匠重復改建兹由該工匠遵將橋面重行拆鋪刻已塡平該工程師以橋椿欄杆尚屬堅固且因旅客交通不便故昨已通融驗收矣 
[四川路火警]  
　　昨日午後三時許英租界四川路二百四十五號門牌祥源影戲總會内忽然起火霎時延燒左右隣居二百四十四十一四十二四十三四十四四十六號等某洋行捕房得報立卽嗚鐘告警當經救火會西人各驅皮帶車到場澆熄計其燬屋七間事後總巡捕房捕頭即飭包探詳查起火情形復候核奪 
[陳有融不日晉京]  
　　上寶兩邑會丈租地局局長陳有融君到差未及半載整理局務頗爲得力爲朱前交涉員所器重此次稱病辭職聞因朱兆莘秘書電邀赴京畀以要差故不日卽須乘車入京云 
[帽作主請辦逆子]  
　　昨午有祝大鳳偕媳陸氏扭子家仁至地方廳禀稱鎭江人向在彩衣街開設祝錦隆帽作家仁爲民人長子昔年娶該氏爲室成婚以來家仁不務正業專事揮霍甚至將妻私賣與小東門外爲娼經民人得悉以顔面攸關設法將媳贖回當時雖將我子訓責無如野心難改今日又因硬索銀洋不遂其欲竟用烙鐵繫傷媳婦民人上前喝阻反遭違忤爲此檢呈兇器帶同媳婦扭子來案請求重辦祝陸氏所訴與乃翁略同當經林檢察長諭飭明白補詞聽候訊辦 
[證人供詞矛盾]  
　　福新第一麵粉廠機匠張文炳偕證人沈阿林控被第三廠機匠奚錦發於今年春間指使王小和尚馬小馬以斧砍傷頭部一案由四區警署轉解閘北司法科經段科員訊得原告證人之供詞情節離奇於前日將兩造解送警廳司法科經嚴科員研訊之下以證人沈阿林所供前後矛盾判沈與被告分别還押張斥退聽候查明覆訊 
[袁海觀兒子闖禍續誌]  
　　庽居泥城斜橋路十六號洋房已故前淸兩廣總督袁海觀之第五子袁伯金（卽袁伯禎）因於上月二十二號傍晚自駕四百六十一號汽車在滬西意定盤路司機不愼將李裕朝家之十二歲女孩李蓮蓮撞倒碾傷斃命由捕將尸舁入虹口斐倫路驗尸所報請公共公廨中西官蒞所驗明請令尸父備棺收殮嗣因袁傳訊不到由靜安寺捕房包探王第生西探煞辣文將袁提案經中西官諭交捕房帶回押候訊核在案昨晨由探將袁伯禎解廨請究即據捕房代表牛門律師上堂譯稱前次原告所控案由係屬汽車違章今本律師代表捕房要求堂上將原告所控案由改爲殺人如果將來殺人案不能成立捕房再以被告不領執照擅行開車有違定章等情到案控告至於被告律師請求交保一層捕房並不反對因被告係是宦裔想不致保出後避不到案請堂上察核並由袁之代表律師到堂聲請准予被告交保候示經俞襄讞商之議副領事羅君判袁伯禎交五千元人洋並保候再訂期研訊 
[債權人聯名起訴]  
　　滬城縣前街滙得豐烟紙店主韓錫堂近因周轉不靈席捲所有棄店而逸外間來往各户並存項等共虧洋六七百元各債權人以韓雖逃匿該店係韓與前充縣役范錫坤之媳范陳氏合開遂將該氏扭控一區二分駐所由王警佐研訊一過判氏交保出外料理而各原告心不甘服前日又聯合各债權人十餘户至地方審判廳民庭起訴 
[美領詢問堂費]  
　　美孚洋行小工因運貨不愼撞傷行人被審判廳拘押旋卽釋放業誌前報昨聞美領函致交涉署謂此小工雖經開釋其塌車仍被扣留以作應繳堂費之保證究竟堂費若干請即查詢以便照付俾將塌車放行等因交小署接函後業已轉致上海審判廳俟查復到日卽行轉致云 
[漆商再三加價]  
　　本埠漆商近以川陜兵匪横行騷擾道途梗塞運販維艱益以洋莊坐出收買廣事搜羅供不敷求價遂飛漲同業受此影響虧折實多前雖經由同業開會公决於本年陰曆正月十五日曁六月十五日兩次增加兩碼藉以支持孰知川省用兵蹂躪益甚而川山之龍雲同仁兩處又適當其衝該地土匪聚衆搶刦漆商挾資前往者幾乎無一幸免長此以往缺貨堪虞因又於昨日邀集同業在漆商公所開會集議公决照成本再加兩碼以保血本云 
[註銷糾衆訛詐之控案]  
　　滬西康腦脫路三豐絲廠管車人葉文龍指使勞勃路某小茶館主李林全綽號三十八木糾衆到廠藉端拆稍洋十元一案昨晨由廨復訊原告偕證魏鼎新周桂生上堂訴明前情訊之李延律師到堂代辯否認原告所控各節中西官以原告所控證據不足遂判將案註銷被告開釋 
[再誌盜用賬款之控訴]  
　　恒茂錢莊控陳某於本年三月間串同阮春舲盜用賬銀八千兩業由總巡捕房派探將陳拘解公共公廨押候訊核在案昨晨由廨提訊原告延律師到堂代表聲訴案情請追次由被告代表律師投案代辯聲請展期開訊並要求准予被告交保候示中西官判陳交二千兩人洋並保候訂期研訊 
[私收賬款之否認]  
　　新閘路六百二十號門牌生生香烟公司經理李聘賢司帳沈惠然呈控跑街何金淸陸續向鼎豐仁吳永和萬慶豐吳鐘駿萬茂豐朱其仁等私收賬洋一百六十一元昨由靜安寺捕房探目鍾星南西探煞辣文將何拘解公共公廨原告投訴前情請追訊之被告供不承認中西官姑念被告年輕將案註銷開釋 
[跑街僞造期票]  
黄硯記至法公堂控稱前由跑街斃鄔順發經手銷售海方紙價銀九百六十八兩卽由鄔持來某錢莊期票數張後商人前往收洋並無此莊寶係僞造故此將鄔扭案請求訊追詰之鄔供實因平日陸續用空無法彌補不得已而爲此求請寛限料理中西官判鄔交九百六十八兩人銀並保出外限十四天繳銀 
[追索房租併誌]  
　　房主朱小松至法公堂控稱大昌烟紙店主某甲虧欠租洋四十元向收不付現在店已閉歇人亦避匿請求核示等情判俟將生財拍賣後冉行核奪又陳福康控沈華臣虧欠租洋三十元向收不付請求追還旋有沈之友人胡元金投案聲稱沈華臣已往原籍設法约七天内可以到案求請寛限判胡元金退去著沈華臣於十天内繳洋 
[捋取小孩手鐲]  
　　紹興人蔣金魁前日在虹口斐倫路捋取張戬卿家小孩根生臂上之銀鐲一隻圖逃張即喊追由包探王桂亭將蔣拘獲搜出原贓帶入捕房昨解公共公廨經襄讞王崧生會同日副領事林君研訊屬實判蔣押西牢半年贓交原告領回 
[圖刦行人財物之結果]  
　　皖人張古成於上月十七號黎明時糾同杭州人沈世弟及在逃兩人在虹口兆豐路圖刦行人財物被捕查見將張沈兩人拘解公共公廨訊供收押在案昨晨復由捕房將張沈兩人解案經中日官訊供之下以均非善類判各押西牢半年期滿併送上海縣知事署分别遞回原籍 
[被訴人交保候訊]  
　　金銓卿在公共公廨呈控魯鳳祥不還代贖方單本利洋七百餘元又姚福洲控姚品山姚協序（卽姚協亭）地産糾葛又周春山控張俊卿匿賬不交又余美禮控曹裕卿不還本利洋一千五百餘元等案業經捕房將被告各人先後傳至公共公廨分别交保候訊 
[海關扦巡查獲烟土]  
　　日本船　丸前日自大連進口有王姓搭客私帶波斯土藏匿箱内被江海關洋扦巡搜出六大包計重四斤八兩將人與土一併扣留禀明稅務司將王押送地方檢察廳押候訊究 
[夥友私收客賬]  
　　楊樹浦華特路七十一號門牌愛文司牛奶棚夥宋小貴因私收客賬被洋經理查悉控由捕房飭探將宋拘入捕房經頭略詢一過押候解送公堂請辦 
[縣知事公署批示照錄]  
　　銀爐工帮公會司年吳國璋等呈爲銀爐號帮公會造言欺誣聲明原委請求維持由批呈悉候據情函致總商會轉知銀爐號帮公會查照可也一面並仰該司年等傳知各工帮以後仍宜遵照現訂規章與號帮和衷共濟雙方聯合以維業務是爲至要此批來函 
[上海製鹽公司來函]  
　　貴報昨日所登大元公司鮑效卿君被害一節查鮑君係敝公司總理黄君辦事處之辦事員向住黄君私宅此次被害即在黄宅内鮑君住室其眞相原因均屬莫明惟一切關係與敝公司全體無干特此聲明敬乞登入來函門爲荷大源製鹽公司啓 
雜評二 
[博愛（步陶）]  
　　美人餞别會中於對華持博愛主義之說反覆陳詞其意良足感念顧以吾國今日之情勢而猶有共和先進國之美人賜其靑睞則吾國國民之本質其猶未大遠於晳色之民族乎特愛而曰博是其所以致愛吾華者乃其待人之寛大主義並非吾人所呈之現狀有何特殊之觀足以起他人愛敬之眞誠也夫國際往還至賴人推愛以獲無形之裨益則在施之者縱不必以戔戔者而有德色而在受之者已覺反躬滋愧已嗟乎我國人而誠欲憤發有爲以自列於國際之林也則對此友邦賢逹之汲引情殷其亦可以知所自勵矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[蟲對] [  瞻廬]  
　　入秋以來時局至爲沈寂然而至不沈寂者則爲四壁蟲聲之唧唧余方露坐庭中納凉樹下秋色滿天蟲語在野如怨如慕如悼如痛如泣如訴如嘲如諷學楚歌之四面效臨風之一慟余乃呼蟲而語之曰嗟汝蟲汝無意識哀樂不生哀樂旣滅何由不平朝生暮死安汝之運依草附木守汝之分奚爲中夜啾啾竟强聒而不休便騷人聞之而棖觸覊客對之而牢愁乎語至此感歎無　咨嗟太息睡魔乘之導余而入槐安之國俄見蠕蠕衆生咸來余側或伸其鬚或振其翼或作蛙怒之形或奮螳臂之力旣日吻之畢張將直抒其胸臆余曰嗟汝蟲汝作何語曷爲欲吐而仍茹蟲乃趨趨作聲侃侃致辯曰君以蟲類爲無情不應自鳴其不平而不知蚩蚩者氓無一不效秋蟲之悲鳴農鳴於野婦鳴於室商賈鳴於巿塵文士鳴於不律世人旣大鳴而特鳴矣奚獨於秋蟲之鳴而致詰且夫保蟲三百人爲之長人歟蟲歟是一非兩蟲僕綠於大地鳴不絶於天壞一曰可憐之蟲旣春女之命嗇亦秋士之神傷情繫一雙蝴蝶夢斷卅六鴛鴦怨愛河之多阻恨情海之無航其鳴也河滿一聲情涙雙行池魚聞之而停泳雲雁聽之面罷翔一曰號寒之蟲當洚水之彌天值秋風之鳴竅河奚爲而潰隄海奚爲而生嘯旣無褐而無衣怨昊天之不弔其嗚也慘似鵑啼哀如猿呌念漂泊之無依發悲楚之音調一曰戰場之沙蟲張寇氣於徐海嘘毒霧於蜀岷操戈矛於同室視肥瘠如越秦過戰場而於邑弔平沙之無垠其鳴也魂依碧血魄逐靑憐化無定河邊之骨警春閨夢裏之人一曰鑽書之蠧蟲討生活於紙堆磨歲華於硯鐵恒兀兀以窮年窺陳編而盜竊腹雖貯乎詩書眉不解夫勞結其鳴也毫尖寫殘睡壺擊缺仿解嘲賓戲之文襲烏有子虚之說蟲言甫輟余心亦酸慨末章之致誚明明道着夫下官於是自覺羞漸頓生齟齬嘵嘵何爲誓將縛汝然而黑甜甫回黄梁猶煑四顧羣蟲不知其處祇有孤月默默無語（五） 
家庭常識[  錢劍俠]  
鷄眼 
足患鷄眼並不難治但覓取五六寸長之活蜈蚣一條去頭以箸箝其尾俟滴其液用瓶盛之連露三宿搽患處卽落 
書字墨 
每作書於春聯或蠟箋紙上頗覺滯而弗亮若於磨墨時加醋少許則光亮可愛（夢覺）却贈 
保存洋裝書籍法 
凡洋裝書籍新時陳之架上金字布面鮮潔可愛久之書面上金字黯然無色欲除此患宜於新時即包以布套書籍旣無退色之弊尤可永久不壞（栩按洋裝書面之金字退色可自重製法以極細之松香粉用毛筆蘸少許刷於凹處勿過多乃用微濕之熱布裹以硬物抺去平面上所沾之微屑務使潔淨略烘熱使融然後用飛金（即小金箔）略沾濕連其襯紙貼於凹處以軟絨布　之使凹去紙卽成金字如有沾惹則以熱濕布如上法抺凈卽得） 
銀箸去跡 
銀箸食皮蛋等物箸上嘗作黑色可以牙粉擦之即去 
吸墨紙之代替物 
用墨水筆作字及墨紙洵不可少但購之價昻可以中國桑皮紙或簿面紙代之其效與吸墨紙同 
工業須知 
[珂羅板製法（三）] [  善寳筆述栩園重譯]  
（四）别種珂羅版之製法製法與普通珂羅版同行印影現像法後俟乾燥更以左液潤濕一二點鐘 
（甘油）卽屈里設林二百ＣＣ（水）一百ＣＣ 
（次亞硫酸鈉）卽大蘇打二瓦 
以右液處理後除去濕潤之液俟板面乾燥乃可上墨媸以此版置於彈性之橡皮板上保持板緣之淸潔以ＰＡＲＡＩＴＩＮ蠟紙覆於版面乃以印刷之紙覆於蠟紙之上蓋以光滑棉軟之物置考并機（即尋常寫字房用之壓印器）中印刷之（栩按此法殊不明其理中隔一層蠟紙不審何以能過墨於紙上願實驗家有以閘明之）（未完） 
游戲問題 
[第九問算術與樂理]  
　　貴報自由談問答其關於工業驗方等類固益世不淺而其他間答亦頗多逸趣且多有含哲理者兹有二事理順玄奥或爲鄙見所不及者列如左 
（１）以紙方一尺四角緊密對摺如圖恰得尺紙之半然以算術求其平方面積乃少一寸其數爲四九如上法再四角重摺之求其面積爲二五適得四之一以普通眼光視之圖爲方尺紙之半再重摺之又爲圖之半其形固四之一適符算之得數而何以圖獨少此圖所少之一寸又何處去耶眼與算術有一不足恃歟 
（２）按七絃琴之一絃自十三徽至一徽歷彈之無異風琴與披阿那等琴之十三個鍵子依次之音而泛音何獨不然也試泛一至五徽音程爲漸低論絃之長短與按彈之理同也何以至六則高出於五而與三徽同聲泛七徽其音獨揚初不依長短而發苟以七居全部之中四又爲七至一之半在算術理有可解在物理何以抑揚不順序若此其不依長短順序發音之原理敢請敎高明栩按第一問題則於算術尚有未盡之處事殊淺顯不難立指其誤第二問題則頗深遂非數百言不能詳述其理由僕書著一答案而苦言之過繁爰并列爲游戲問題先供諸君一玩索焉賜答者請於陽曆九月底前投寄本館當備薄贈以助被選諸君之雅與 
長篇小說 
[社會小說貪嗔小史] [  常覺小蝶天虚我生合譯]  
　　第四章（一） 
納蘭歸入室即盡棄其所着衣裙笑曰凡事非習慣者不可强爲吾衣此幾爲束縛煞矣獨不解若輩嚴裝盛飾桎梏終日其何以堪此後吾寗受人嘲笑决不以彰身之具苦吾躬矣使吾今日亂頭粗服而往者又何致來少年之輕薄是不啻蒙馬以虎皮而自招虎類之相近耳因而爽然有嘅若有所悟數日不出門一日旁暮忽聞隠隠有車輪聲自遠而近納蘭以爲白倫府中客耳顧車聲及門而停似聞有人呵叱御者推窻望之則其父李克歸矣納蘭愕然念父去倫敦不過三日何卽匆匆而歸因下樓呼瑪瑟使備晚餐出室往迓其父則不禁愕然蓋見李克乃携一女子同歸其人年事似已不小然爲脂粉所掩乃不能確認髮澤頗美眉亦黛綠雙眸似有倦態甫下車即昻首視其老屋面上頓現鄙夷之容而李克至此亦似自慚其陋期期言曰愛梨此爲納蘭蓋吾女民納蘭聞語不知所云念將與女如何爲禮而女則薄唇一動現爲勉强之笑容曰汝女乃已長成若此吾誠難乎爲其母矣然而丰貌特美得此佳女亦滋慰言次因撫納蘭之肩曰吾愛汝亦知繼母之心乎吾心實至愛汝納蘭大驚念此人竟爲吾父繼妻何乃未之前聞而李克則已呵曰納蘭汝冋不向繼母問安納蘭心中有語而不能出諸口無端且受嚴父呵斥則覺委曲乃無可言噙涙欲滴勉强伸其手曰願繼母安女作態曰是豈母女相見禮哉吾愛試以吻近我因俯身以吻納蘭且笑曰納蘭吾與汝分雖母女實則亦猶姊妹而吾亦無德足當人母惟年齡稍長於汝耳言次現爲得色李克見其絮絮不已則欠伸曰嗟乎吾乃倦甚百里之路乃等西比利亞鐵　之長納蘭可引汝母旣見納蘭不動似有愠意則呼瑪瑟曰瑪瑟汝可引主母登樓時瑪瑟方竚納蘭身後錯愕至不能聲聞語乃前挈行李以導愛梨入室李克亦舉步欲從顧其心中作愧則又不禁躊躇 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之絲茶 
[西國茶案（見本報甲戍年六月初八日）] 　　 
　　英國新報云有一客至某店户購買綠茶數兩及貨銀交兌乃告店户以買之之故蓋將至化學士處化騐稽察是否茶外有假物相攙繼而驗得茶外有礬石及藍靛等假物客遂赴巡理府控告　官以假攙例斷店家以罪不可辭店户不服而上告於是英國大臬司三員會同紳士秉公訊審店户謂中國所來之綠茶一概如是並未自加僞飾買客旣處綠茶當已知綠茶之性也臬司於審睪後乃謂所以設有假棧禁例者本使店户不可假冒庶幾買客不被所欺倘有攙和之物爲製時所不可無者本不列入禁例今礬石靛藍於製茶究不需用故亦爲假攙若說衆人皆知有此二物攙入其内則茶業内之人或能深知若零買各客未必皆悉焉卒以前判爲定讞云查店户所發賣之茶本館訪問知爲平水好茶顔色亦非平常可比並無加增而尚罹於法則别店何敢再買平水茶乎旅居上海之西商亦曾慮及聞亦得一電報也若果茶上所加顔色不至太濫亦無所妨然則華商於製茶時其念及之可也 
[譯錄西報（見本報甲戍年六月二十三日）]  
　　西人致書於字林論綠茶一事欲勸同業之西友不出高價其大路曰美國現在以日本茶代中國綠茶蓋因無假飾之顔料去年中茶至美國雖少於前年五百萬磅而各價又大賤爲昔日所未見又曰英國賣茶之人巳出有行情單内曰本行因中茶每多加顔料等假物故擬定不復辦買出售西人於信後又曰事旣如此則上海之茶應減價十兩至二十五兩卽日本現價亦已較賤矣夫西商本不能同心協意以抗價况一區區之信乎日本今年之茶雖不知悉然聞日本茶業歷年每多折本之患也（１４） 
尊聞閣筆記 
[製造局被焚（見本報癸酉年正月二十三日）]  
　　上海製造局之畫船樣英國人克勒士的與造船木匠英國人免倫兩人向在局前畫木樣板樓房居住本月二十一日又有向住龍華之造林明敦鎗彈子英國人威林士來探免倫是夜亦在免倫等樓房内歇宿一點鐘時突見火光燭天後克勒士的住房而起想因煖爐火熾延燒樓板所致時局内官員工匠約數百人羣起搶護無如火勢過烈樓房皆木板且有木料各件堆存樓下樓門窗户均已透紅房内人勢難出來房外人無法進内救護所有洋人克勒士的等住房係通連盡木樣板之樓房共計十二間均巳燒燬天明火熄灰燼中檢得殘骨三堆克勒士的等三人巳被燒斃局員即通信上海縣及英領事官請其勘驗殊可慘也（１４） 
[古棺（見本報癸酉年十二月二十三日）]  
　　上海城垣築自前明末葉西北城内多古礦故往往屋中掘地未深常見棺木西城高家弄有住宅一所向租候補官員爲公館其廳事方碍之下入土不及盈尺周圍空窟内有棺木一具完好如新硃漆亦極鮮明四周有練條掛起餘無别物因地窟洞空視之甚詳莫知年代然來往親友以及隣里孩童時常揭磗觀看亦無甚怪異（１１） 
文苑 
[秋興八首用杜工部韻（龍湫舊）] 　 
（見本報壬甲年八月二十三日） 
身世蓬飄托遠林故圍盼斷樹森林失時鴑馬嘶寰草避　哀鴻下夕陰萬里空懷投筆意卅年孤負請櫻心天涯漸喜消烽燧何處還敲戍婦砧 
西風江上雁行斜綠悴紅憔感歲華滄海幾番能變巿銀河無路可乘槎霜高猶賸當年壘日暮驚聞異國笳有客登樓窮跳望蕭蕭古渡滿蘆花 
誰共清尊對晚暉沾衣漸覺露華徽千家蛩語寒燈　萬樹嬋聲落葉飛王粲依人謀自拙賈生獻策願多違薄　風昧今安在羡煞江村稻蟹肥 
世事茫茫一局棋韶華過眼令人悲浮生儘有歡娱境大造寗無肅殺時舞榭歌臺多變幻香車寳馬竟奔馳荻花楓葉潯陽夜商婦琶琵觸舊思 
十年戎馬别家山飄泊紅鏖碧浪間豈有才華驚海内空敎詞賦動江關蕭條易感秋人鬢憔悴深漸壯士顔霄漢微茫蓬島遠夢中曾記列仙班 
凄然月色照樓頭想見邊闌尚警秋塞上刀環征士夢江南絃管美人愁高城鑿窟藏狐兎戰艦横江擾鷺鷗回紇吐蕃何日靜凱歌一曲唱凉州 
麟　羣推李左功勲名炳烈震寰中災黎力挽津門水窮寇悲啼朔漠風鯨　不翻秋浪白旌旗遙捲夕陽紅四郊喜見田禾熟且聽昇平話老翁 
策杖尋秋自邐迤何時歸棹泛平陂山中叢　懷千樹籬下黄花寄一枝杜牧揚州剛夢覺成蓮東海獨情移感時撫景添吟興秃管慚無玉露埀（１４） 
神話 
[狐仙索債（見本報壬申年七月初二日）]  
　　有某公者行多不義侵蝕致富寓居上海西門内今春其廳事間茗碗燈檠無故空中飛走僕入司廳者覺有異乃跪而請之曰仙人法力固不敢阻但主人嚴旋追各物僕其死矣空中答曰然俟汝主回取去未晚也各物頓還原處無何某公回僕具以告反大聲以叱謂必無此事呼杖將杖之詎空中甎瓦飛擲箱笥牀褥聞烟熏火熾懼新之是夜廳中陳設盡失而門鎖宛然先是某公有孤姪依以活俾司買辦姪故騃不善勾稽無端責其吞没百餘金而逐之去姪悵悵出門遇一老翁鬚眉甚古迎揖之曰汝苦矣然汝叔行爲如是吾爲若報之翁賃屋居其姪器皿　具悉乃叔物也某公閏之不敢問有　箱一中儲洋蚨四千餘枚金跳脫數事扃以三鎖忽聞箱中歷落響急啓鎖而金銀巳失一夕聞空中呼某公名謂汝前世欠我者今須見還我得請於帝矣汝匆夢夢即遁跡海外不汝貸也某公謂旣來索債當有賬目應曰有旋見黄紙尺餘長從梁際飛下具開各項欠欵約數千金許願拜鐵則吃吃笑不許稍支吾則甎瓦立至不獲已如數予之乃安閱月餘又聞空中呼老翁名謂汝事已畢限已滿須覆旨去應曰諾頓飛去　二小狐居數月無他異旋亦不見（１４） 
雜錄 
[治脚氣法]  
申地低濕居民屢患脚氣徽人尤甚良醫束手往往因而不治兹得一屢試屢驗之奇方非特神效且能斷根所費不多取用又便故亟錄以濟人法用陳扁豆一升愈陳愈好新者忌用通草一兩二味同煑爛將水與豆不時飲食之二三日卽愈 
[治疔] [  墨老人]  
疔瘡最毒患者不善醫治郎致傷生可用蒼耳草（俗名野茄子藤）莖中之蟲（其莖内生有一種白肉蟲）用小刀取出盛以磁砵滿貯麻油再以冰片撒下攪匀上用紗罩之（取透空氣）一星期卽可用用時自備淸凉膏藥一個攤開取蟲一條放在膏藥中心粘貼患處數日即愈又法凡患疔瘡者於陰濕地方捕　駝背蟲一隻（狀類蚱蜢而身短背駝前段四足後段有兩長腿略與蟋蟀相似而無翅色帶淡黄一躣甚遠不易捕捉）剖開肚皮貼合患處立愈（１４） 
[夢遺]  
以封髓丹爲最驗用砂仁二兩黄蘖二兩炙甘草七錢煉密爲丸每服三錢淡鹽開水下輕者一二料重者三四料神效（不列名）栩按治夢遺之法投稿者僉稱於睡時屈其左足側眠最爲有效但睡熟後　已忘却不能久屈可用布帛絡於腿灣而套於右肩行之旣久無不愈者予以此法告靑年人因而獲痊者巳四人矣（５） 
 
 
 

Page 18

 
 
   
 
