# 1934 - 54 - 4908571

 

Page 1

 
 
[勸輪川鄂急振啓] [  申報館協振所拜手]  
　　去歳湖北水鄉堤防潰決汪洋一片餓殍盈途當此青黄不接之時需振非常急迫而蜀省巫山大寗等處又奇荒慘覯斗米千錢乞振之書幾如雪片本館恊籌振欵亦旣有年斷不敢畏難苟安以致半途而廢所望仁人義士慷慨解囊集得若干錢卽可救得若干命多固益善少亦無妨惟期集腋成裘以濟斯民之殘喘誠目前無量功德也不勝迫切待命之至敬陳鄙悃伏維慈鑒 
[與客談中西事拉雜書之接前稿]  
　　雖然此非在下者之過乃在上者之過夫今之所謂在上者大抵擁高官享厚祿因循苟且保其名位而巳其高者亦不過曰法日敝矣政日壞矣究其法何以日敝政何以日壞則張目直視不能言其故也而欲其法敝而使之不敝政壞而使之不壞奮其智力振其精神提挈萬綱整刷天下在廷之上千百人中不能得一焉大臣徒知以敷衍錮蔽爲事而富國强兵之術不知其原也小臣徒知以夤緣酬應爲事而興利除弊之道不知其要也苟安坐廢瞢然無知以如是之人治天下而欲天下之日以興也必不可得之事矣吾嘗觀於西國工師每營一室每建一宅若者牆垣若者階砌若者户牗若者窗櫺先定其式繪之爲圖然後按其圖式經之營之夫此圖式卽所謂法也無法不能成大厦無法烏能治萬姓故欲治人必先有治法今但曰民智之未闢民愚之未啓夫欲闢民智啓民愚非法不能也然則當今之世所謂治人之法者奈何曰不設學會不能袪守舊之習也不重工藝不能見深沈之思也不立商部不能啓通力合作之風也第所謂學會者非如近世書院文社之謂以時文詩賦小楷汨没其性靈也其目有二一曰廣譯書以便其誦習一曰試時論以通其世故夫言學會而僅以此二者爲先末矣然不有卑何以高不有淺何有深近世學子旣不能識右行之字讀歐美之書則亦惟藉翻譯書籍以爲先途之馬使不至拘於一孔或以訓詁爲名高或標理學之宗旨中六經之毒而爲百家諸子所愚近世如泰西之算學化學電學光學汽學聲學天學地學以及一切格致之學類皆有譯成之書使之日夕流覽亦可化其迂腐而開拓其心胸至八股之害人皆知之滿紙治平之言摇筆聖賢之語無補實用徒窒心思是宜試以時務之論以窺學識以覘經濟以指陳各國之情形以講論五洲之得失勿作詹詹小言發爲元元之論久之風氣不求其變而自無不變若其幼學則宜廣習各國之方言與四書五經並讀然後能深通其隱儲爲國家有用之才也西人極重工藝之學當其創一法製一物工巧器精幾至思通鬼神學參造化事分數類各有專門卽一藝之中亦且分爲數十百種試卽以造砲之　言之造砲膛者有人造砲門者有人造砲彈者有人造砲架者有人事不相混各有心得也故當其初學也心無所分能入之深而持之久神明規矩超出範圍迨至學成之後能創一利物製一精器者國家或給以文憑俾之獨享其利或酬其勞苦錫以官爵之榮絶藝之興所以有加不巳亦且不第於工藝有專精之志西人於事事固無不見其如是焉斯其所以可法也若夫商部則西國所設以總持商務者也故開設一公司創立一銀行凡事皆能核實人人能深信不欵萬衆一心共保其利其有因興因革之事或删或增之條無不會議以成之集衆以謀之此所以弊無不舉利無不興商賈百工皆能同心合意爲國謀利益也是故欲去守舊之弊不盡在興學會而學會其先欲去不知深思之弊不盡在重工藝而工藝其先欲去不能通力合作之弊不盡在設商部而商部其先而要皆須在上者設立良法以爲之教至於婦女不使之讀書識字中國　百兆人民幾廢其半此尤不教之大者也且諸凡工作出於婦女者必減其工值斯又不公之甚矣執筆人聞言而起曰客所言通達中外之情能啓發我上下人民之智當軸者苟能如客之語一一立法以教之安見國家不於此振興乎鄙人檮昧受教良多矣客退爰泚筆而記之 
[本館接奉電音]  
　　昨日上午京師飛電傳來上諭一道敬謹謹譯登○正月二十五日奉上諭三載考績爲國家激揚大典中外滿漢諸臣有能恪供職守勞勩最著者允宜特加甄叙以示優眷兹當京察届期吏部開單題請朕詳加被閱恭親王勳勞懋著夙矢公忠首賛樞廷贊襄匡弼靖共夙夜夾輔深資著交宗人府從優議叙禮親王世鐸協辦大學士吏部尚書李鴻藻户部尚書翁同龢工部尚書剛毅都察院左都御史錢應溥夙夜從公和衷共濟盡心籌畫倍著慎勤均著交該衙門議叙大學士李鴻章久資倚任勞瘁不辭著交部議叙直隷總督王文韶宣勤畿輔籌畫精詳著開復降三級留任處分兩江總督劉坤一老成練達重任克膺著交部議叙餘著照舊供職欽此 
[豫章火警]  
　　本月二十四日接江西采訪友人手書云順化門外向有草棚二三十家類多卑田院中人駐足之所小販之輩亦或厠身其間新正初五日之夕初更時有一邁嫗將日間行乞所得殘羹剩飯煨以薪火以當晚餐遺火茅檐以致猝然燄發轟轟烈烈立時殃及二三十家未移時而大雪紛飛一白無際災黎無可止宿咸蜷縮於冰天雪窖之中殊可慘也 
[日東火警]  
　　日本東京日日新聞云東歴二月二十一日卽華歴正月二十日天明後六下二刻横濱方大雪瀰漫瓊瑶密灑陡聞警鐘聒耳春夢驚殘急趨詢之知吉濱町第一號門牌木商小島豐次郎家積儲材料之所無端火發延燒第二號門牌以迄松影町九丁目第五號門牌迨救熄後查知共燬三十六户其燬失一半者計五户尚有儲煤處亦幾悉付一炬聞此處日前曾遭火刼兹因餘燼未滅以致死灰復燃云 
[日東地震]  
　　日本東京日日新聞云東歴二月二十日卽華歴正月十九日天明五點鐘越五十分時石之卷埠忽然地震玻璃窗多有損壞者至五點鐘越五十五分時陸中國佐沼埠震動非常雖時只七分而屋宇巳傾頽不少福島埠亦同時震撼倒去民屋二座師範學校中烟筒二具其他貨棧諸處牆垣皆作龜坼紋幸人畜無死傷者而由大河原至白石之鐵路電綫則皆巳七零八落矣洎六點鐘時震至仙臺國及羽後國之矢島埠燈臺倒壞人民多趨避户外惟附近仙臺之石卷埠則震動之力甚微 
[岡州大火]  
　　香港循環日報云新會城廣富街源源銅鐵店枕河結屋位置得宜正月十八晚偶爾不慎致稅吳回之駕雖經水龍救護無如火勢跋扈飛揚不可遏抑一轉瞬而一河兩岸巳如赤霞萬道上燭層霄迨火滅後核點民居巳燬去屋宇百餘所尚幸人口無傷然物業損失巳不貲矣 
[韓王返駕]  
　　日本東京日日新聞云朝鮮國王久居俄國使館諸臣之以返駕請者奏牘如山兹者特下教令 
 
 

Page 2

 
 
定於本月二十日還景雲宫 
[北固山尋春記]  
　　鎮江訪事友人來函云金陵郵政局於日前被各信局聚衆滋閙鎮江關稅務司李華逵君聞信於正月十六日躬赴金陵履勘情形並謁見南洋大臣劉峴帥請飭地方官查辦李君卽於廿一日乘招商局江裕輪船東下是晚七點鐘駛抵潤州洋關水手均詣躉船迎接○西門橋堍陳姓子年甫十齡而好用武常持小弓學射開於空地上打拳舞捧投石抛磚爲戲陳因溺愛不加禁止正月廿一日在橋上以石投狗誤中王姓子頭上登時血流倒地經旁人通知王家邀集男女十餘人至陳空問罪將室中雜物盡情打毁陳不敢出面逃赴隣家挽隣右爲之排解立請傷科診治以四洋包醫又出養傷費洋五元其事始了○銀山門觀音洞前近日來一老叟蒼顔白髮龍鍾殊甚手持一紙上書王元大年七十六歲長沙府人有子某於數年前至福建某軍門營中當差至今杳無音耗媳某氏在鎮身故求捨錢文云云詎料哀祈竟日罕有人捨一文錢者旁有一女濃塗艶抺手撥琵琶口唱淫詞一曲未終而冶遊諸浪子各擲金錢爭先恐後噫同一用錢也不用於憐貧而用於游戲江河日下古道云亡有心人能無憮然○新正以來天宇晴朗街上燈巿異常燦爛好事者及時行樂於月白風清之夜迎賽龍燈火樹光騰玉簫聲徹廿一日麕至小碼頭廻旋跳舞鬥異矜奇各家燃長鞭迎送其中扮獅子者尤爲矯健絶倫演時先設八仙桌兩張上置長板凳一條獅子能縱跳而下踴躍盤旋據云非習練純熟不能成此絶技此外如打花鼓及漁樵耕讀之類亦皆别開生面不落恒蹊一時觀者填街隘巷直至譙樓鼓轉猶覺笑語聲喧美景良辰賞心樂事可謂兼而有之矣○陳姓者家住山巷南首新年多暇於二十日午後往北固山遊玩佩帶對時表一枚並番餅三元先至惠風門桂花廳啜茗嗣覺腹中轆轆遂至糖粥店領略雙弓米風味食畢惠鈔向懷中摸索洋表己不翼而飛陳槞啜茗之時有人近身一碰蓋巳被剪綹賊竊去矣回至茶肆尋覓亦無蹤跡祗得報水利廳請查昔人贈盜詩云相逢不用相廻避世上於今半是君方今扒手之多正復相似出門者尚慎旃哉 
[西陵雜俎]  
　　宜昌訪事人云鴉雀嶺在東湖宜都當陽三縣交界之處亦鄉間之一大村聚也去歲秋收荒歉附近地方有人集議欲向大户借貸實則欲肆其搶掠之技當經宜昌傅鎮軍派一哨弁帶領防兵數十名前往彈壓并拿獲數名交縣監禁此去臘事也兹悉拿獲祗有二人一名田舊朋一名張學理田爲首而張則爲從並有一黄姓秀士及陳姓等十數人皆其中頭目意圖搶掠鴉雀嶺地方幸鎮軍早派弁兵前往若輩始不敢舉事現在駐守弁兵業巳歸宜緩日再當緝拿惟未知能全行入網否○沙巿輪船本年初次抵宜巳於十一日開往漢口十二日午後快利亦到有上水貨物四千餘件不日亦須開漢以便裝運各貨也今年各洋商及招商局均有添派輪船來往宜漢之議不知果有此事否○去年五榖不登謀升斗者頗爲束手不料新年以來賭博場中仍用錢如糞土一擲數金毫不顧惜與去臘之畏首畏尾窘迫異常者不啻有天淵之判矣 
[潯上官塲紀事]  
　　九江訪事人云九江總鎮宋珮珍軍門十八日牌示彭澤縣把總張占鰲因案斥革以後營外委嚴敏義補授所遺營外委卽以前營額外詹樹勳補授所遺前營額外以三營馬兵攷選拔補○宋軍門於二十日附招商局江裕輪船赴金陵拜賀兩江總督劉峴帥年禧文武員弁俱赴江于恭送○關道誠果泉觀察日前晉省拜賀德大中丞年禧巳紀本報兹悉觀察於二十日回潯屬下印委各員俱出城迎接○瑞昌縣范秋帆明府於十八日來郡拜賀道鎮府憲及同寅年禧暫寓府城隍廟想須小作勾留然後遄返也○南康府王榮卿太守因病出缺巳紀前報十九日接南昌電音委候補府檀鎮生太守球署理○辦理二套口厘卡張振之明府善鐸奉憲飭赴石城縣新任○前報龍開河厘卡委員崔顯廷少尹榮達補授長寗縣新坪司巡檢兹悉係永寗縣升鄉司並非新坪司也 
[四明山色]  
　　寗波訪事人云新授浙江提督陳濟清軍門定於新正二十日晉省叩賀各大憲新禧聞軍門尚須赴閩謁見邊制軍寗郡文武各官均往碼頭恭送如禮○去臘寗波江東後塘街大興店夥陳欽隆因修舊鎗誤擊路人朱杏林一案前巳錄報兹聞陳犯於本月廿二之晚在押病斃當經禁卒禀知勘騐屬實因飭犯之親屬備棺收殮○寗紹台道王心齋觀察於新正初七日晉省賀禧兹悉觀察巳於十九日清晨由滬附北京輪船到甬府憲程稻村太守分府蕭勉夫别駕鄞縣楊穉虹大令以及印委各員均往江北岸碼頭迎迓○寗波於立春日得雪自後屏翳滕六不時戾止尖風乔面寒威逼人魚暇蔬菜之類價較常日昻貴寒暑表巳低至二十餘度人咸謂春寒如此從來所罕有也 
[古巴求振]  
　　古巴中華會館致書香港循環日報館謂頻年兵燹工商受困悽慘難堪敬求設法募資以善其後如蒙各善士鼎力捐助請交東華醫院彚收又附古巴領事告示云保陞二品銜江蘇遇缺卽補道署古巴總領事府黎爲出示曉諭事照得古巴民遭兵燹困敝難堪業將勸捐賑濟情形據實禀報在案兹奉欽差出使大臣楊批開古巴搆亂經年華民貧老無依每填溝壑本大臣關懷民瘼惻焉傷之該署總領事捧檄臨行面諭以賑撫爲急務兹據禀陳賃屋收養老弱早晚施賑業巳捐集四千餘圓深堪嘉許本大臣特捐庫平銀三百兩以爲之倡又據前任古巴總領事何參贊彦昇面禀願捐庫平銀一百兩又據呈到一單胡參贊惟德捐庫平銀八十兩鍾繙譯文耀捐庫平銀二十兩王隨員祖同蘇繙譯銳釗孫隨員澤霖厲隨員玉麒尚隨員希曾各捐庫平銀十兩以襄善舉概由該署總領事轉諭合埠商董知之至捐欵較巨出力尤勤之商董仰該署總領事傳諭嘉獎俟辦有成效准將該商董姓名籍貫備文申詳再行核給功牌以昭激勸該署總領事務當實力實心廣爲勸募活人無算本大臣有厚望焉等因奉此爲此出示曉諭仰各埠商民人等一體知悉須知欽憲痌瘝在抱巨欵倡捐參使諸位胞與爲懷榮襄善舉恩施之厚感何可言兹將捐欵分撥各埠白米以爲之勸責成代理商董歸入該埠粥廠施賑俾得實惠均沾各宜益加踴躍遵照前議勉力籌捐毋負欽憲惠愛僑氓嘉獎善士之至意俟辦有成效卽將捐欵較巨出力尤勤之商董詳請欽憲核給頂戴獎賞以叙勞勛作善降祥天之報應不爽也勉之望之切切毋違特示又花翎鹽運使銜江蘇補用知府前金山總領事調署古巴總領事府黎爲勸捐賑濟收養老民以免流離而存國體事照得古巴自土黨搆叛以來日國興師征討迄今年餘尚未安靖烽烟久困百藝停工失業華民指不勝屈其少壯者或遷徙他方或託食友朋尚可勉圖生計其有貧老等輩旣無親屬步履維艱欲丐食而不能竟沿街而露宿或以病故或以餓斃者不知凡幾本署醫生義山工匠日無暇晷洋署老人院早巳容滿屢經求濟不允再收本總領事下車伊始覩此情形實深憫惻明知時當兵燹工旣坐困商亦維艱内埠糖寮牛馬被掠被焚於商賈資財生理帳目尤多虧損加以人數繁衆設法撫綏殊非易事惟勉盡一分力冀盡一分心爰集會館籌議爲勸捐賑濟設院收養之計各商念切梓桑慷慨樂從本總領事倡捐百金巳有一人樂捐一百至數百者好善洋人亦有捐助此際一百實逾往年一千諸公見義勇爲樂善不倦之忱實堪嘉尚集欵旣成現巳暫行稅屋赶修房所卽日開辦惟是經费浩繁必須廣爲勸捐方得源源接濟除由會館刊發緣簿分寄金山纽約等處勸捐外爲此出示曉諭仰樂善人等一體知悉須念古巴經年兵燹謀食維艱貧老華民沿街路宿困苦堪憐尤傷國體現旣集衆籌定章程設院收留早晚施賑人無論工商數無論多寡地無論遠近捐無論後先各宜踴躍解囊淋漓濡筆以維善舉而裕久遠所有捐助姓名均擬造册詳報欽憲察核嘉獎天之報施善人正未有艾尤望各埠董事分頭勸辦照章舉行以匡不逮有厚望焉特示 
[送窮新語]  
　　江西采訪友人云此間風俗例於新正初三日或初七日有送窮之舉家家用香燭花爆送窮鬼至河干此風不知起自何時殊可笑也猶憶昔年某君寓京師潦倒日甚送窮之日戲書一聯曰放幾聲爆竹把窮鬼轟開數年來被這小奴財擾累俺一雙空手燒三炷清 
 
 

Page 3

 
 
香將財神接進從今後願你老夫子保佑我十萬纒腰讀之頗可軒渠其殆才不逢時故爲是滑稽傲世之語乎 
[示備火災]  
　　江西采訪友人云去冬紳士就省城西大街添置水池以備火患兹者藩司翁小山方伯出有告示曰爲曉諭事照得省垣巿𢋨櫛比偶有失慎汲水遥遠救護維艱爰於各街巷口捐製太平木桶滿注清水以濟急需惟念文武各署洋龍多架同時取水恐不足用兹又於西大街人烟稠密之處購地鑿池以期習坎常盈永鎮離照閭閻從此安靜本司實深禱祝是宜嚴申禁令俾垂經久爲此示仰店户軍民人等一體知悉爾等須念官長籌費建池專爲居民而設務宜共相保護不得攀損磚石門扇及堆積煤灰垃圾如有不遵准街保團首報縣傳究懲責不貸毋違特示 
[日示錄登]  
　　日本訪事友人云前見長崎鎮西日報載有臺灣總督府民政局長水野氏安置臺地人民告示今特照錄於左一本年五月初八日爲臺灣民人定决去就之期一過此時以後凡臺灣人都歸我日本帝國臣民之籍我總督府不分日人臺人一視同仁愛保如子必欲同享太平共沐德澤爾等赤子各宜體認斯旨勿惑流言二我總督府欲開賢路登用臺人量材任能起於本年四月創設公舉之法其舉於莊者任爲莊長舉於街者任爲街長舉於堡者任爲堡長其餘遇有才德超羣之人則擢備於總督府縣廳公衙重用優待比比可見三地方所用警民巡押亦採臺人充用地方保安之員又接番之境特准民人各帶槍刀足備防番等類統照現例勿得輕動四凡所有抽稅徵銀一切比諸前政府之時厘不加重又官鹽之制百貨厘稅等項苟爲民害者我總督府業經撤度一絲無課五辫髮纒足及其餘風俗習慣而無害於政府者一概仍舊曲體民情六鴉片流毒物人皆知之嗜飲之家使至喪身破家之危而猶不悟其毒可惡莫大於此我總督府現巳設法廣布在世其法未慣喫者一齊嚴禁旣慣喫可無性命之虞亦從嚴禁若果有性命之害者則聽喫飲如故七我總督府切欲優遇讀書功名之士及德望素著鄉閭有賴之人業經去秋發明紳章條規在案卽擬數月之後頒與紳章副申此旨八我總督府又欲保蘆節婦孝子之類旌表閭里以期激勵人心而正世道八地方遇有節婦孝子之類可範天下者趁早禀明縣知事或支廳長等請其保薦九凡台灣之事日台兩民恊舉同和相爲善舉而其恊同之道合資獎業共其盈虧莫善於此日台兩民自可康樂和親由是而行則台灣富强之隆可立而待是極爲至要之道其勿輕視可也以上皆係原文蓋以日人而作漢文故詞句多詰屈　牙讀之不甚諧適也 
[剖破疑圑]  
　　香港中外新報云前任南洋總領事黄公度觀察曾拜出使之命嗣因德國政府不允接納遂不果行兹聞觀察將寄呈新架波前任總督之書附登某西報其大致謂前此德人之見却鄙意實所不解僕前任總領事如何措置貴大臣素所深知而貴政府厚待華人與别國人並無歧視僕亦深爲感激經於解任到京時向總署稱道一切回憶僕在南洋任内曾辦理禁販私烟一案先經敝國總稅務司赫大臣照會貴大臣請勿准走私各船潛往中國口岸其時僕亦曾與貴大臣商准遂卽嚴下禁令迨行之數月各商聯禀以爲不便且以躉買洋藥甚多一旦頒此新例不能出口則血本無從歸趙情願每箱繳納銀四十圓作爲擔保稅項此銀儲於中州會館與總領事並無干涉嗣因貴埠華民政務司略有誤會以此欵爲總領事强抽商民所得當時貴大臣亦經電達貴國外部有不滿於總領事之意不知此欵實出商民情願旣非由總領事强令呈繳且寄在會館毫末無所沾染今聞德國所以拒僕之深實由於此故不得不亟爲表白以期共諒而僕在任時所辦各事亦爲貴大臣所洞悉云云曩之疑團固結著觀此當可釋然矣 
[上海官塲紀事]  
　　出使英法義比大臣羅稷臣星使由福建珂鄉將次抵滬法讞員鄭大令預飭會捕局綫勇會同包探至金利源碼頭伺候○前任關道憲黄幼農觀察扶太夫人靈柩登鈞和輪船送還珂里巳紀前報兹悉觀察因夫人忽抱沈疴請醫診治未便啓行前晚先將開路神二尊雜以冥鏹等物在碼頭焚化並令輪船抛泊江心以便擇日駛往 
[告示照登]  
　　欽加鹽運使銜在任候選道特用府江蘇松江府上海縣正堂黄爲出示嚴禁事奉署府憲陳札開照得本署府以一切匪棍擾累地方當經二次開單發示札飭照單分貼在案兹復訪得該縣尚有不法棍徒并前示巳揭名而怙惡不悛者尚多合再開單札飭札縣遵照先將來札所開棍匪姓名出示徧貼城鄉嚴禁如再有怙惡不改者卽行嚴拿到案加等懲辦等因到縣奉此除嚴密訪查外合行出示嚴禁爲此示仰後開有名各棍匪知悉爾等須知藉端索擾欺壓平民大于法紀前有惡棍張桂卿一犯巳奉前道憲吕札縣拿獲禀奉大憲批飭就地正法現在又奉府憲查禁期在有犯必懲自示之後務各以張桂卿之事爲前車之鑒從此滌面洗心痛除惡習去邪歸正勉作良民本縣尚可寛其旣往免予深究倘敢怙惡不悛仍蹈故轍一經訪實或被告發定卽按名嚴拿到案從重加等懲辦爾等勿再以身試法致蹈後車之覆其各凛遵毋違特示計開革保顧鑑范厚齋愛林小麻子小板阿木皆住閔行顧尤爲賭中老桌曹毛毛羅毛毛羅金發曹高頭住十七圖專打降逼醮王琴山丁桂香陸景怡潘和尚四人在三林塘嚴家橋楊涇等處横行范高頭吳汝霖周世榮陸阿八在浦東洋涇鎮等處横行范尤善爲蟻媒翁少真楊師太塘灣曦棍土寳寳住陸家行凶惡不法包正甫洋涇鎮訟棍周阿新潘金泉趙阿掌梁木千以上數人不知其住址皆慣爲蟻棍姚杏山莊桂齋莊桂千二圖積棍沈榮昌四馬路文宜書局擅賣淫書急宜燒燬楊樹浦至浦東塘橋等處時有强姦刦掠等項急宜捕究洋塲臺基佛店最壞風俗急宜禁究虹口沈家灣洋涇鎮楊樹浦塘橋陳家行塘灣閔行楊涇嚴家橋等處爲聚賭之地以上係初次奉訪各犯姓名黄慶云在黄家碼頭内街開臺基夜住居有七八處四大姐卽黄慶云之妻綽號水仙人慣開臺基慶阿姐慣做蟻媒丁咸貞卽丁惠南號白面王住十六鋪張義芳卽麻皮桂華住廿三鋪鞋子阿福皮匠阿三不知住處金蘭波號小軍師住小東門外陳阿林不知住處李如林號人牌關二住新碼頭三太烟館計木林號小千歲與李如林同居計南全號中千歲駱云山號駱云大哥不知住處李東昇號賣魚昇不知住處沈菊森號長脚阿菊在灘船埠當差薛伯全號平青王顧慶林號小顧軍師周竹亭號船匠王周和號江北大將軍以上五人均在廿三鋪周阿新三林莊人慣做蟻媒與搶孀逼醮等事梁木千趙阿掌王曉山不知住處皆誘拐孀婦淫惡不堪以上係第二次奉訪各犯姓名王寳寳沈魯魯顧裕堂奚四福顧阿根王曉山梁木千以上係第三次奉訪各犯姓名 
[邑宰諭捕]  
　　昨日午前十下鐘時上海縣黄愛棠大令升坐公堂飭吏人將本署差捕花名册呈上旋傳集各差捕逐一點名騐看諭以自後務各安分奉公遵守官法各差捕諾諾連聲而退大令隨牌示明日放告 
[移請督工]  
　　上海縣屬三林塘楊淄溜兩河年久失於疏鑿以致淤塞不堪前經三林塘董事禀請松江府陳蓉曙太守札飭上海縣黄愛棠大令親往勘視設法疏通迄今爲日巳多尚未竣事日前大令察得河工祗五六成之譜不禁勃然大怒將董事大加申斥隨移請兩江督標都司周子樵都戎協和督率勇丁嚴加催促限二月初旬一律工竣以便禀請太守騐收 
[赴縣請保]  
　　日前上海縣黄大令接奉王鎮軍來函稱被家丁竊去寳銀二十錠該家丁係法界大昌洋行買辦朱達夫擔保大令爰卽照會当廨將朱提到交差看管候訊昨日大昌洋東禀請法總領事擬將朱達夫暫行保出領事據情咨照捕頭飭探赴縣署請保 
[禀請銷案]  
　　去年冬月紅帮裁縫莊元甫向啓昌洋行定買珠花邊若干箱計價銀二百餘兩届期不肯出貨爲洋東海馬士具控公廨經鄭大令提訊以貨樣不符着减價廿兩赶緊出貨莊願償銀廿兩作爲罷論西人不允案懸不結遂致延擱至今業經兩造講明仍照原價交銀 
 
 

Page 4

 
 
出貨禀請銷案矣 
[滬城瑣話]  
　　昨日本報載虐斃弟媳一事兹悉斃者係王氏曾被未婚夫之兄魏福昌痛毆魏籍隷紹興向在本城　掃街之役兩肩荷一口其貧可想而知事後知事不諧立卽訃知氏之母族昨日氏母兼程而至以女死於非命欲將魏扭赴上海縣禀請蒞騐伸寃魏無可奈何浼親友爲之調處許以竭力從豐棺殮延僧超度亡魂且於殮時長跪棺前哀哀啜泣其母乃爲之首肯不復有言○有趙坤坤者係江灣鎮人向在某紡紗局當小工前年曾誘得本鎮侯姓女郎來滬同居西門内關帝廟之後事被甲乙二蟻媒所知意欲從中漁利向趙詰問女之來歴趙支吾以對甲乙遂逼令出洋銀若干正紛擾間巡防局勇丁聞之前來查問甲乙懼相約潛逃勇丁爰將趙及女拘送巡防局局員某二尹略問情由令暫行看管一面飭人赴江灣鎮傳氏母到來核奪○前晚某處城垣後忽有狀如乞兒之甲乙二屍骸一端坐而亡一横臥於地至昨日始經地甲查報請同仁輔元善堂給棺收殮 
[疑竊釋押]  
　　絲線作夥龔金泉前晚酒醉糊塗手携素絲兩絞至法界城河浜某押鋪質錢包探以形迹可欵拘入捕房翌晨捕頭研訊之下知係自巳之物准予覓保開釋 
[法廨停訊]  
　　昨禮拜六法公廨堂期因讞員鄭大令偶染清恙假期未滿故知照捕房停訊一期 
[上海巡局瑣聞]  
　　鐵店主倪某及其徒某乙串竊滬軍營所蓄之羊當被營丁拿獲送二十三七鋪局中究辦姚殿卿二尹升坐訊問倪言語支吾判掌頰五十下學徒某乙判責手心五十下並諭令店主不能將徒辭歇察出重辦○龍德橋南首瑞豐弄口同泰烟館司帳顧少齋前夜二更後糾集各賭棍至弄内俞姓家中抽頭聚賭正在興高采烈呼么喝六之時不知何故互相打架巡防局委聞信消息飭勇往拿始各一閧而散○著名流氓厚皮狗狗身伴暗藏兇器專在滬南爛泥碼頭一帶拆梢打架前巳被二十三七鋪局委訪知飭勇拘拿奈該流氓行蹤無定緝獲無從姚邵二局委恐養癰遺患爰禀明縣署請卽飭差拘拿爲地方除害云 
[會訊花子案略]  
　　德商德豐洋行控掮客張元吉混交次貨以致虧洋二百元並牽涉瑞裕花行之陸錦山昨日早堂屠别駕飭提會訊德豐洋東投案呈上貨樣供稱前向張元吉買花子二百擔先以上貨騐看與裝船之貨不符以致貨到外洋虧本洋二百餘元查此項花子係瑞裕花行陸錦山之貨請爲追問張元吉供係掮客此貨成交之後算帳一切均陸自向理算何以忽裝次貨小的並不知曉求鑒陸錦山供小的所交之貨實係潔淨上等至其中次貨大約是張掉換求鑒别駕據情商之單繙譯以張元吉混交次貨殊有不合惟貨係瑞裕花行所買陸亦不能置身事外著將張押候了理陸交保 
[美界捕房紀事]  
　　瘋人某甲寗波産也前晚在武昌路沿途滋擾經三百四十九號華捕拘送捕房禁押一夜昨晨捕頭察係瘋顛從寛免究卽令釋之使去○偷兒沈順德昨晨在百老匯路某姓家竊得油木數塊經包探洪阿寳緝獲人贓一併拘解捕房押候送廨訊究○下海廟附近義塚經工部局在墳外支搭竹笆前晚有小竊某甲竊取竹片爲三百二十八號華捕所見拘入捕房押候解送英公廨訊辦○前晚有西人某甲由某處訪麴秀才回酩酊大醉行經蓬路與路人纒擾旋經四百九十二號華捕拿送捕房禁押至昨晨釋放 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[譎計未成]  
　　賭棍吳三麻　　徒事於賭博塲中憑其擒么捉六手段博取錢財向與龜子張小四之夥妓翠紅　啮　盟𦇞綣情深巳非一日近因捕房高懸賭禁吳無錢揮霍遂與翠紅串通欲與他妓贖身轉賣與人冀圖中飽不料事機不密爲假母所知欲向評論前日在石路級陞棧前尋見軋至四馬路某烟館中邀集蝦兵蟹將大肆雌風舌劍唇槍異常爭閙後經人勸散未至爲蚌鷸之爭然吳巳不能收漁人之利矣 
[上海縣署瑣案]  
　　有顧勝福者賃屋本邑南巿十六鋪開設福興烟館其子名承烈娶卞氏女爲媳小家碧玉姿色可人顧以其可引蝶招蜂也勒令在烟館中伺應一切人咸以活招牌呼之事爲女母卞陳氏及胞弟卞子坤所知奔投縣署控告去年黄愛棠大令倩邦　委員蔣刺史屢經研訊飭顧將烟館閉歇不准再開前晚大令復親提一千人訊鞫顧供稱小的前蒙斷令閉歇後業巳不復開設烟寮求恩准將媳婦領回俾得一家完聚其妻袁氏供稱小婦人現巳遵斷閉歇烟館赶回故鄉卞陳氏供稱現在顧之族長顧心餘旣巳到案小婦人願將女交伊領去轉交與顧如伊不肯承領則小婦人願自巳領回蓋恐被顧含糊領去朝笞夕詈仍復偪令作活招牌也卞所訴略同顧卞氏訴稱現有族長擔保小婦人願隨之而去盛榮華供稱現在顧卞氏旣願隨心餘回去求恩俯准十六鋪地甲裘寳　　案禀稱心餘在某處充當地甲現在大老爺旣准伊具領須令加保不准以後再開烟館偪令顧卞氏作活招牌大令著將顧卞氏給心餘領去交顧領回安分度日并飭各具切結存案候查○虹口巡防局員某君移送陶永林至縣前晚大令倩帮審委員蔣刺史提訊陶供稱小的係本邑人本姓沈年二十有四向業小工母親遺有田畝曾活賣與從督沈寳寳巳歴有五十餘年現在父母皆巳逝世小的將爲安葬苦無資斧故向之將地贖還意圖另賣不料從叔巳將此田活賣與人每畝得洋銀一千圓以致不肯放贖反將小的送往巡防局飭送案下刺史飭自行回去向從叔明白清理 
[英界公堂瑣案]  
　　賭棍戴國賓陳介福汪子林等專在租界中糾人賭博并能翻天印倒脫靴等各種僞法受其害者不知凡幾日前又誘四川土客王興發共賭致王所有資本洋五百餘元盡入若輩之手王無可如何據情投報捕房由包探黄四福將陳汪二人拘獲戴則知風　避無蹤昨晨由黄探將陳汪及起出之洋八十六元一併解送公堂請辦王興發投案供稱小的係安徽人此次在四川販得川土來滬消售得洋五百餘元日前在四馬路啜茗忽有陳介福戴國賓前來寒喧因之熟識旋卽糾小的賭博一時糊塗致受其愚今旣獲案求追騙洋陳介福供寗波人此事係戴國賓主使今戴巳逃逸故與汪合湊洋八十六元繳案求鑒汪子林供杭州人此事實受戴國賓之愚小的亦係安分之人叩求恩典别駕據情商之單繙譯以局賭害人情殊可惡判將陳介福汪子林管押一年期滿後分别遞解回籍戴國賓今旣在逃獲案後再行懲辦王興發雖係受騙之人究　咎由自取起案之洋不准給領著一併充公○包探趙銀河禀稱竊賊李錦生於前晚掩入江坤記内竊取水烟袋一支經小的緝獲人贓送請訊究江坤記投案請領李錦生供認行竊不諱别駕判責一百板○包探顧阿六禀稱趙錦祥竊取婦人吳周氏家布衣三件經小的緝獲人贓送請訊辦吳周氏投案請領失贓質之趙錦祥供行竊該死如今惟求恩宥誓不再犯别駕以趙行竊屬實判責五十板○三百十七號華捕拘解小馬夫張阿初到案禀稱此孩昨晚十點鐘時停車在清河坊弄口直至天明在車磕睡故而拘送請判質之張阿初供年十四歲本有大馬夫因知東家宿妓故亦他往命小的看守爲時過久以致磕睡别駕判罰張之東家洋五元以儆○包探倪順泉禀稱乞丐王阿香昨在鬥鷄塲左近拆取竹笆經小的瞥見故而拘送請爲訊究王阿香供崇明縣人實因失業無聊欲拆取竹笆賣錢果腹另駕姑念貧苦着押送回籍○一百零五號華捕拘解積竊徐子卿歴經懲辦巳不下十餘次昨又在張天福家竊取布衣布被多件經小的緝獲人贓送請訊判張天福投案請領所失贓物質之徐子卿供本地人犯竊該死以後定當改過自新叩求恩宥别駕判責一百板枷號一禮拜示衆○小工張德花竊取招商局棧内之鐵螺螄一個經管棧人拘獲解送英公堂請辦招商局管棧人投案申訴前情求爲懲辦質之張德花認竊不諱惟求恩典别駕判責五十板以儆○妓女田蘇蘭向在清和坊買娼前晚忽至英公廨喊寃稱有某客現欲娶作小星鴇母張陶氏需索過奢意圖霸阻不得巳奔投來　求大老仰援手拔出火坑則生生世世戴德不忘值日差據情禀知屠别駕著交官媒暫行看管候示 
[江督轅抄]  
　　正月十三日福山鎮韓晋昌署松江府陳　聲通花布厘捐知府朱其昌姜泰釐捐同知周澄清新選陽湖縣高承惠由蘇來鹽城縣李雋寰泰兵船徐振鵬到○十四日慶餘橋釐捐知縣曾鳳祺高郵厘捐俞明廉謝甄别加考行知均到臺壺輪船周國祥辭赴江西催解南洋經費○十五日候選道陳昌曇謝委會辦湖南督銷寗國　劉沛然隄工局提調同知錢錫麟泗洲直隷州文瀚候選通判戚文栩湖北來泰興厘捐通判許炳常宣城分銷知縣高振聲鹽知事陸寳由揚解餉來均到同知劉德元張壯彩　謝委府發審差○十六日署徐州道阮祖堂海州營叅將楊文彪靖江釐捐同知樊炳煦署阜寗縣黄在福均到五河鹽厘候袜道羅嘉杰泗洲直隷州文瀚均見署松江府陳遹　寗國府劉沛然泰興厘局通判許炳常署泰州翁延年慶餘橋厘捐知縣曾鳳祺高郵釐捐俞明謙新選陽湖縣高承惠均見辭候補道倪文英中恊王均　假三天委署泰興縣　金　銷府發審差辭赴任知縣胡鈺到徐州來○十七日徐州道阮鎮陽關鹽厘兼淮北督銷候補道沈瑜慶到五河鹽釐候補道羅赴蘇駐蕪米厘候補道方統領湘等營陳　洲泗洲　瀚均辭候選道陳昌曇荆州恊領松興均見葉意深均由蘇回管帶江靖軍左營彭仁壽中營彭壽長前營許政清右營田復勝後營程孔　通港釐捐通判羅允猷均　福山鎮韓晋昌會辦洋操營務處總兵張騰蛟鏡清兵船董全才力乏橋釐捐知縣沈善發知縣林丙修赴上海公幹均辭知縣趙興霙禀知赴蘇江西知縣左秉鈞到奉江西督銷委催沿江淮運澄波輪船王金相水雷輪船馬超羣崇安輪船劉德輝均禀知赴江西拖樍谷○十八日署徐州道阮祖棠候補道何煥章管帶江靖軍左營彭仁壽中營彭壽長　營許政清右營田復勝後營程孔武通港釐捐通判羅允猷　陽縣盧維雝宣城分銷知縣高　聲均見淮揚鎮潘萬才統領銘字馬隊營陳鳳樓管帶銘字水師營程映　高字營唐高斗前任安東縣王樹鼎交卸回知縣冷利南六合問案回知縣王世楨奉府委赴江浦公幹○十九日文武各官均禀賀淮揚鎮潘萬才壽春鎮郭寳昌辭赴安慶統領銘字　隊營陳鳳樓管帶銘字水師前營程映山高字營唐高斗徐州都司劉玉泉到均見正任巡道胡禀知赴青龍山勘工祥雲輪船李家泰辭送郭軍門赴安慶○二十日藩臺松署　州道阮祀棠木厘局候補道王厘捐局候補道穆辭赴蘇均傳見正任巡道胡赴蘇滬公幹管帶　靖軍左營彭仁壽中營彭壽長右營田復勝前營許政清後營程孔武通港釐捐通判羅允猷山陽縣盧維雝籌防局砲台提調候選同知郭勳知縣張義澍赴鎮江候選縣左榦青赴湖南　辭遊兵營遊擊莫長清贛榆縣王得庚了堰釐捐通判王頤六合釐捐知縣張紹棠周圩港釐捐董汝誠句容縣縣丞劉鼎元卽辭江西縣丞唐樹楠守備周春臺均由江西解餉　金陵營叅將楊福田禀知巡江回通判丁相　叩謝奏准職父附祀　傳江寗布理問劉思德奉善後局委監用關防 
 
 
