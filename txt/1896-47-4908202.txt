# 1896 - 47 - 4908202

 

Page 1

 
 
[今日附送捐册] [  申報館主人啓]  
　　本邑廣益善堂辦理善舉盖已有年兹届新正循照向章印成捐册若干倩本館附于今日報章分投附送諸君子成人之美當亦不吝解囊也此啓 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案　覽洋七元○景岳全書碼洋三元○　治新　碼洋一元五角○潘頤福咸豐朝東華錄實洋一元二角○王益吾咸豐朝東華續錄實洋二元五角○左文襄公奏疏碼洋四元○　　三圖演義碼洋一元五角○駁案彚編碼洋二元○明季南北略碼洋一元二角○欽定六都處分則例碼洋一元二角○補註洗冤錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[論民之智愚關係國之强弱]  
　　智與愚二事也强與弱亦二事也智愚强弱相反之事也似乎智無與於强而强亦不係乎智也愚無與於弱而弱亦不盡在乎愚也然而智與强雖若無與而實相輔强與智雖若不係而實相因能智者不期强而自强而能强者亦不能外智而成其强也反之如愚與弱之相輔而相因也亦然是故求强國而不知開民之智猶適楚而北其轍徒勞而無功也開民智以漸致於强猶培草木之根本不求其枝葉之榮盛而自榮盛也今不觀於一家乎夫一家猶一國也國有强弱家亦有强弱家之强者其人必精明强幹隨機應變能明禮義而循規矩勤操作而禦外侮自立於不敗之地於是日就當强雄於鄉黨雖有不肖奸邪亦無從覬觎而欺侮之也家之弱者其人必昏懦闇怯不知振作貪近利而昧於遠圖守故常而不知變計自立於必敗之地然後日就貧弱而内憂外患迭起環生家遂以傾在國者獨能異於是乎蓋一家之人智則一家强一家之人愚則一家弱苟一國之人愚者多而智者少則愚者之勢常盛智者之勢常孤孤不敵盛則智者不得不聽命於愚者焉智者欲創一事以利於國愚者曰此吾所未聞從古所無也不可創苟創焉愚者必出而多方以撓之使其無成而後快智者欲興一業以富於國愚者曰此吾所不信前車可鑒也不可興苟興焉愚者必出而設法以沮之使其中止而後安積重難返勢所必然倘使一國之人智者多而愚者少則智者之黨常衆愚者之黨常寡寡不敵衆則愚者不得不聽命於智者焉智者創一事以利於國愚者以爲徒駭耳目而好新奇雖欲出而撓之無由也久而習焉若當然者矣智者興一業以富於國愚者以爲見所未見聞所未聞雖欲出而沮之亦無由也終而安焉若忘之者矣是故觀國家之强弱當先知民之智愚而欲求國家之由弱以變强必先使愚者不愚而智者益智一國之人盡歸於智則其强亦莫之能禦大國不敢侮而小國聽命矣此何也彼敵國之民雖未必無智者然終不能勝我之智也此之謂務本之法本旣務矣何患夫末之不舉乎雖然智愚不等也强弱亦不齊也以愚者而較智者固愚者弱而智者强以智者而較更智者則智者弱而更智者强矣以前古而論南蠻北狄西戎東夷不知政教不識禮義殘殺屠戮以爲能欺詐强暴以爲樂穴居野處飲血茹毛獉獉狉狉愚之至也當此之時中國亦無以異也幸有聖入出而教之以樹藝白榖製作器皿以益民生又教之以三綱五常仁義忠信以明人道於是民智日以開漸爲聲名文物之邦而稱强於亞洲之内以今日之時勢而論西洋諸國製造日精政治益善士敦廉恥官勵公忠非第能立國以自强又能航海來華通商傳教於數萬里之外而且無遠弗届往往荒島僻壤盡力經營成爲都邑於是爲五洲中最强之國訌爲一探其源非間民之智曷克臻此嗟乎當今之世俄方虎視於北英法又環伺於西南而日本更稱雄於東海高瞻遠矚積慮處心者爲日久矣我中國乃介於數大國之間徒從事於船械槍砲以爲可以富强者不外乎此噫富强果若是易爲乎是徒知其末而不知其本也本何在使民智而已矣苟使民因智而足以自立則國家亦得用其智以立不拔之基雖欲不强鳥可得哉顧説者謂秦始皇焚詩書以愚黔首明太祖考八股以愚書生古之君天下者莫不樂民之愚畏民之智今之所論乃反是顯與上理不合則可正告之曰古之中國猶一家也必使民皆愚而我獨智而後我得安居其位號令天下莫敢抗　設吾民稍有智識必從而議吾政令之美惡卽有强梗不服之民起而與吾爭矣故莫如使民　魯無能則就吾範圍入吾牢籠雖暴虐之亦無如我何也今之情形與昔逈殊五洲强國互相雄長各鬥智巧中國厠於其間不欲開民智以自强豈第昧於時勢抑且見輕於外人而無以立國此余所以不憚煩言再三申論也 
[譯東報紀高麗事]  
　　高麗亂耗本館已一再從西報譯登矣兹又譯自日本某報云一月十三號午後四點鐘時東京得專電云一昨清晨韓王爲新内閣更攺事至俄國駐韓公使館又云現在内閣舊員已悉行免官總理大臣金宏集農商工大臣鄭秉夏被殺其屍懸掛市中示衆并下教令處軍部大臣以下梟首之刑同日午前來電云俄水師一百名帶大砲二尊入韓京又云亂民勢頗洶湧又接釜山十一號遞來公報云昨夜朝鮮國王及世子潛至俄公使館是晚卽下教令處前大臣數員以斬首之罪今日各國駐韓公使爲此事在俄公使館會議事後内閣各大員更迭一通新任總理大臣金炳之内務大臣朴定揚外部大臣兼農商工學部大臣李完用軍部大臣兼警務使李允用法部大臣趙丙稷度支大臣尹用求至日前梟首者爲趙義淵禹範善李柬鴻李範來李臣孝權榮鎭又云大院君與李載冕接連往俄公使館説者謂朝鮮自頒新令後各地亂民勢甚猖獗今者内廷又變故迭起殆哉岌岌乎韓五於此其亦知返本乎 
[協會重開]  
　　日本友人來信云去冬立春後一日東京亞細亞恊會及東邦恊會諸同人相約在芝山紅葉館大開筵宴請中國駐日大臣裕朗西星使并韓客李俊鎔等是日主席者爲副島一一伯種臣　本梁川子武揚及近衛公二條公松浦伯花房君義質肝付君兼行田口君卯吉大石君正已尾崎君行雄稻垣君滿次郎等人星便帶同隨員數人戾且朝鮮公使館隨員亦有數人約計在席者共百餘人酒酣東邦協會長起述頌詞曰今日承　大清國欽差大臣裕庚閣下光臨不勝榮幸從前貴國欽差大臣李經芳汪鳳藻二公使先後入會加盟今復得閣下來臨本恊會但望二國政府交情日加親密人民互相一往一來又互將相猜相忌之疑念一切胥捐兹特祝閣下健康并賀屬僚委員健康星使答曰今日亞細亞恊會東邦恊會同時併開盛宴仰荷二會長寵召得與諸名公長卿雅集一堂曷勝欣幸其彼此相與之親厚誠如尊示聆之尤爲心感所望諸君子名世經綸特錫教益是更永矢弗諼者也韓客李俊鎔亦起坐演説略謂全球大勢我東洋三國不得不爲唇爲齒云云旣而主賓歡洽乘興揮毫或詩或畫或書各任所好松浦厚甫 
 
 

Page 2

 
 
伯卽席贈星使一詩云岳雪詹端潑眼明欄前滄海暮潮平爲迎華使奏鸞曲且饗嘉賓歌鹿鳴和氣滿筵春意暢歡情洽坐夜談清同州切莫鴿原感願把敦槃訂舊盟星使諷詠再三與巖谷六一文學博士修等所作納諸懷中興辭而去 
[犯官解閩]  
　　據杭友函云去臘某日龔大令廷玉奉札赴紹興會同山陰縣唐大令押解要犯任如淓一名來省兹悉任係前臺北藩庫廳奉閩省行文關提者所爲何案外人不知其詳現在閩省正在查辦臺官有無侵吞庫項之事因此或有牽涉未識確否解到後藩憲仍委龔大今將任押解赴閩歸案 
[湘省鑄錢]  
　　昨有軟紅塵客來自三湘七澤間據云該省道咸年間設有寳南局鼓鑄制錢以裕民用自粤匪事起該局遂蕩然無存邇來各省缺錢錢價日漲雖奸商壟斷居奇而不法工匠私行鎔化者究居其半湘撫陳佑民中丞鑒及於此擬就省内設局開鑄嗣有瀏陽紳耆禀稱該縣有八寳山現露銅苗極形暢旺頗合鼓鑄制錢之用請飭開礦云云現聞佑帥俯如所請諒在今春卽行照辦按鄂　邇日缺錢尤甚與長沙事同一律本省如興國等處産礦實多當軸諸公曷弗仿而行之一濟時需也 
[浙省鑄錢]  
　　杭州訪事友云杭地錢價日漲雖經府憲出示嚴禁無如錢實短缺不敷周轉市上未能虧本驟滅去冬封印以後每元僅換錢九百六十文小民困於市儈之剥削不堪言狀龍方伯深憫其苦禀商撫憲擬在報國寺製造局開鑄制錢以蘇民困業已奉准方伯因特委候補縣潘大令輝曾駐局監工已於去臘十三日開爐鼓鑄矣 
[四明火警]  
　　寍波采訪友人云去臘二十七日下午郡城西門内虹橋頭禮拜堂隔壁某絲線店中人不戒於火立時烟霧四塞火勢飛揚喊救之聲幾如鼎沸少焉警鑼亂擊各水龍聞警馳來吸水狂噴得卽救滅僅焚去樓屋二間教堂得以保全無恙惟同善堂藥鋪與絲線店毗連當火起時鋪中有四夥出外收帳僅一人看守鋪門以致搶火匪徒蜂擁而進銀錢貨物器皿搶刦一空誠可惜也○新正初三日上午貴神廟前文宗第屋後某姓家又告火起幸寗防局洋龍近在咫尺到塲施救不片刻卽撲滅僅焚去小屋二三椽 
[茸城火警]  
　　松江采訪友人云郡城府署東首沈姓弱冠年華衣裳濟楚近游於靑浦某醫士之門習歧黄術去冬回家度歲至新正初二夜招集友人四五輩登樓擲骰以遣良宵忽起爭端以致敲樹拍凳誤將火油燈傾側油從樓板縫中流下濺及稻草火遂上炎烈烈轟轟勢不可遏而聚博者尙未之覺也適某茂才見而呼救諸人始一哄而散時則祝融氏飛揚跋扈四處飛揚急倩人各處鳴鑼招人拔救各叚水龍聞聲馳至竭力吸水噴射而火勢狂猛猝難應手而衰少焉府縣叅游文武諸員次第臨塲彈壓命撓鈎手拆斷火道始得稍霽炎威是役也自二鼓起焚至四鼓時統計上下岸共燬門面十三間後進樓屋平房不下四十餘間拆倒者亦十餘間東西鄰深慮殃及池魚紛紛搬物翌晨鄰右甲乙兩茂才以禍肇於賭忿恨難平偕赴琴堂面陳一是葛明府面諭地保將火頭拿解到縣訊懲○是夜四鼓後西門外錢涇橋附近某姓家亦不戒於火燬去房屋一楹時各水龍方自城内救火而回立卽分投澆救幸卽告熄不致蔓延 
[浙省迎春]  
　　杭州采訪友人云去冬十二月二十日爲迎春之期杭州府陳六笙太守曁仁和縣伍芝蓀大令錢塘縣束季符大令杭捕同知孟香圃司馬水利通判陸通刺彰黻排齊全副執事并勅印馬對子馬德政牌萬民傘由府署至太平門外先農壇行禮畢各官俱退入殿旁設筵飲福伶人演劇三齣然後迎芒神春牛由太平門轉普安街至撫署署中先已恭設香案預備接春各營兵士均站立兩廂燃砲申敬及出　由大井巷向西至藩署然後各官以次折回芒神則由運司河下經旂營至臬署隨回湖南會館停留片刻晚間各署差役置備燈牌香亭鼓吹并扮演八蠻進寳五榖豐登萬象回春等燈戲迎芒神春牛至府署大堂二十一日午刻太守公服出堂行鞭春之禮然後送芒神回廟 
[觀察中風]  
　　升任福建興泉永道前杭州府吳春泉觀察被議後寓居杭城三橋址去臘某日忽患中風猝倒於地迨家人扶起口不能言究未知能霍然否也 
[續錄請催欠欵]  
　　查十六年二月抿江西巡撫德馨奏九江關歴年欠洋税銀兩懇請緩解一摺經户部議令將光緒十四年以前所欠之欵自十七年起每年帶解銀一萬兩以歸部墊其十五年分欠解之三萬兩勒限解清又本年二月據該撫奏九江關欠解二十年及積欠各年邊防經費請從寛緩解俟税收暢旺再行補解復經行令暫准展緩一俟關税有項卽當陸續籌解贑關欠解二十年分常税銀九千一百六十三兩一錢五分二釐四川省欠解十三年分津貼銀五萬兩鹽釐銀十一萬兩夔關欠解十三年分常税銀四萬兩查光緒十五年二月據四川總督劉秉璋奏請緩解十三年分邊防經費一摺當經議令自十五年起每年帶解銀四萬兩分限五年解清覆奏行知遵照續於是年八月復據該督咨稱俟甘餉解清後卽接遞分年帶解等語復經查此項邊防經費關係緊要旣經迭次請緩自應量子變通所有四川欠解之欵擬令自十五年起每年帶解銀二萬兩俟甘肅欠餉解清後仍令按年帶解銀四萬兩以符原議等因各在案應再催令該督迅卽遵照奏咨各案依限報解勿再延欠江蘇省應徵河工銀項下抵補河工經費欠解十二年分銀一萬兩河南省欠解七年分銀四萬兩查該二省欠解邊防經費銀兩雖經暫緩有案迄今已逾十三年之久竟未報解分毫應令迅速籌解清欵以濟要需津海關欠解六七兩年分洋税銀十萬兩查該關欠解銀兩前於光緒十八年二月據直隷總督奏俟還清洋息後自二十二年起再行按年補解上年十二月復據該督奏舊欠東北邊防經費應俟華欵還清後再行分别籌解統計光緒二十年分福建省並九江關贑關共欠解銀十一萬九各一百六十三兩一錢五分二釐十九年分福建省並九江關共欠解銀七萬兩十七年分福建省欠解銀四萬兩十六年分福建省欠解銀四萬兩十五年分福建省并九江關共欠解銀六萬兩十四年分浙江福建二省并九江關共欠解銀二十二萬兩十三年分四川省並夔關共欠解銀二十萬兩二十年分浙江福建江蘇三省并九江關共欠解銀二十二萬兩十一年分浙江福建二省并九江關共欠解銀二十二萬兩十年分浙江省并九江關共欠解銀十九萬兩九年分浙江福建二省并九江關共欠解銀十八萬兩八年分福建省并九江關共欠解銀四萬一千二百三十九兩二錢七分八釐七年分河南省欠解銀四萬兩六七兩年津海關共欠解銀十萬兩以上各省關自光緒六年起至二十年止共欠解一百八十一萬六千四百零二兩四錢三分又二十一年分部撥未解銀五十二萬兩統計新陳共欠解銀二百三十三萬六千四百兩零 
[部臣諫草]  
　　戶部等衙門謹奏爲遵旨議奏事據漕運總督松奏遵旨敬陳一摺光緒二十一年九月初三日奉硃批該部議奏單併發欽此欽遵由軍機處抄交前來臣等伏查時艱孔亟固宜共獻嘉謨而大局所關尤必愼防流弊該漕督奏陳各節臣等悉心酌核有可見諸施行者亦有未盡妥善者謹逐條核議分别准駁恭呈御覽一行鈔法據原奏内稱非籌現銀無以供支償欵非行鈔法何由抵出現銀請舉行銀錢寳鈔數千萬由京推行各省謹擬行鈔詳細條目另單呈覽等因查鈔票一項咸豐年間曾經試辦因多窒碍旋卽議停今若再議舉行竊恐又蹈前轍大抵行鈔之法總須本銀充足而後可以取信於人若本無實銀則民間斷不肯輸鉅萬資財以易此一紙空幣該漕督章程内所謂准官商士庶繳銀借鈔者臣部可决其必無是事且卽使有人請借而以之捐實官以之買鹽引以之贖罪名交賠項或加一成收算或加二成收算亦不過旋借旋繳於　國計毫無裨益而轉折耗一二成應得之實銀原奏所籌似未盡善應請無庸置議或者將來鐵路造成度支充裕之時如可推行鈔法再由臣部妥議舉辦　一推廣捐輸條例據原奏内稱請開海防善後新捐名目另立一班統壓舊班並准報捐道府及例外 
 
 

Page 3

 
 
　効鉅欵一萬兩以上者在京由總署户部在外由各督撫照章奏請恩施生員報効銀二萬兩者請給舉人各省均可照捐百名等語查開海防事例統壓籌餉事例未久復開鄭工事例又壓海防事例是以開辦新海防事例於一切銓補新章仍擬接續辦理並未議令過班且於籌餉之中仍寓體恤捐生之意舊海防例以來至今將逾十年已壓二班如再另立名目統壓舊班則以前捐生均難望選似不足以示體恤又查本年二月間本部具奏所有五貢及廪增附生員出身捐銀二萬兩報捐舉人定額百名又於五月間會議兩江總督張之洞奏酌擬五貢捐銀一萬兩監生捐銀二萬五千兩准作爲舉人一體會試凡屬生監五貢均可報捐並非專指近畿一帶而言惟迄今數月之久赴部報捐者只有一名若各省照捐百名恐舉額虚懸無人來應碍難議准至報捐鉅欵在萬兩以上者仍應查照臣部前次奏定章程辦理毋庸　議其所請報捐道府自係爲籌集軍餉起見臣部已於議覆御史宋承庠奏在部正途加成報捐道府另行覆奏外此次該漕督所請應毋庸議　一變通外省各官報捐加級據原奏内稱外省文職四品以下無論實任署任報捐隨帶加級予限一年掃數捐齊並請酌擬新班猶於舊班及各項中有向不准捐者酌量暫准一年等語查現在籌餉維艱原應各宫報効以濟要需近來京外各官有念時事艱難竭誠報効者尙不乏人惟力有未逮者亦未便勒令報捐若如該漕督所奏無論實任署任報捐隨帶加級予准一年掃數捐齊誠恐各員力量不齊轉多窒碍至所請酌擬新班優於舊班及各項中有向不准捐者酌量暫准一年臣等逐欵酌核現在無可推廣之處所請應毋庸議一借華欵據原奏内稱仿照借用洋債章程由各省先招總商或開銀號立定條欵如有願借者卽令商總收銀若干照數發給寳鈔若干加給歸還條欵一張如有用項准照行鈔章程交納按照年月加息四五釐抵算如無用項卽按八年爲期由局歸還不願歸本者聽其取息攺換新鈔如此周轉流通商民自必樂爲官用等語查上年八月間臣部因息借洋欵折耗太多奏准試借華欵至今年四月間綜計借數已逾千萬當卽奏明停止在案現在爲時未久未可再議舉行且原奏所擬收銀給鈔一節尤多窒碍　國家之用鈔票猶民間之用銀票也銀票與實銀無異鈔票亦卽與實銀無異若收取實銀照數給鈔而猶謂之爲借且爲之出息是朝廷先　寳鈔爲空紙更何以取信於人將來强借勒捐其弊恐靡所底止應請毋庸置議此稿未完 
[浙省官塲紀事]  
　　本任按經歴葛安之叅軍因病出缺後當由臬憲委司獄顧叅軍兼理後藩憲委候補本班之陳叅軍振翮署理擇於去臘初十日已時接篆視事○藩轅牌示餘姚縣惲遐齡署事期滿現飭正任是缺之周炳麟回任象山縣缺委准補諸曁縣朱鑑章署理奉化縣缺委正任太平縣但懋祺署理○准補海沙塲大使張汝昭現由運憲惠菱舫都轉飭知赴任於去臘十四日奉札○浙省海運委員前由糧憲委定所有需用之鐵斛刻奉憲札委候補府經張參軍兆鏞管解又應解倉塲輕齎銀兩委按經歴何叅軍家泰管解正漕輕齎銀兩委縣丞厲二尹霨靑管解○浙省順津賑捐覈奬事務殷繁現由藩憲添委候補從九景少尹學湖帮辦局務兼管關防去臘十九日到差○候補同知秦司馬光簡上年委辦濮院釐務去冬期滿因比較有餘留辦一年以示鼓勵又候補縣任大令環曾辦理嘉善厘局亦因收數較優亦留辦一年○防軍局製造火藥需用硝磺皆賴他省接濟現委候補同知陳司馬祖蔭前赴閩省查探價值○省中衙署夫役每届端午中秋年節輙向居民鋪户索取節包雖爲數有限而此往彼來不勝滋擾雖經兩縣查禁而地方遼闊每有察訪不到之處是以臬憲特飭保甲各員分路查察如有仍行需索　立子重責○上年十月間嚴州所屬分水縣地方有游勇串同土匪聚衆搶刼月前經方大令會同營汛訪拿爲首匪徒親自押解來省究辦深恐尙有餘黨未靖現由廖中丞札飭江防統領叚參戎生福前赴該邑分撥營勇擇要駐紥以衛閭閻 
[甬上語新]  
　　寗波采訪友人云元旦黎明時浙江提督張奎垣軍門寗紹台道吳福茨觀察寗波府程稻邨太守同知蕭勉夫别駕經歴某叅軍鄞縣楊大令縣丞許二尹典史張少尉曁府鄞兩學廣文六營遊守等員齊集萬壽宫行慶賀濟濟蹌蹌雍穆穆禮畢復往各廟拈香及回署卽排列全副儀仗往來道賀並赴提道二轅叩賀新禧○去臘之杪各署大堂二堂大門儀門均黝堊一新懸燈結綵蓋以壯新年觀瞻也 
[巴渝春雨]  
　　江北吳司馬震前被某孝廉等列欵赴省控告王方伯批飭重慶府查明禀覆兹上憲以司馬人地不宜因飭與石柱廳對調吳司馬卽擬去歲臘月中旬交卸馳赴石柱其江北廳缺暫由巴縣國大令兼攝○重慶自設洋關以來每歲征收税銀不過二十萬兩嗣因加收川烟出口税項爲數甚巨聞去年關税已增至三十餘萬兩之多○向來由渝至省號商匯兑銀兩多託陳麻鄉及三合鋪等信局寄送去冬有銀七千餘兩行經陽縣在渡船上被盜刦去擔夫受傷報案請緝現在聞已獲犯數名而銀則瓜分無有矣○重慶電局搬至通遠門離道署甚遠送報每遲兹張藹卿觀察捐廉飭局員分設一綫由局直達道署以冀傳遞靈　 
[雙鳬就道]  
　　前晚上海縣黄大令附重慶輪船赴金陵叩賀督憲年禧蓋官塲之例宜然也 
[爭充地甲]  
　　前者趙能投上海縣呈控三鋪地甲瞿愼病故後由沙柏春　替等情黄大令飭提訊問趙供稱小的在縣西三鋪開設半夏店瞿甲故已二十餘年栢春代爲當差時時悮事居民遇有事故屢喚不到是以呈請主裁栢春供稱瞿是小的之母舅因無後嗣撫小的爲義子辦差至今已歴多年不敢悮事沙振供稱小的身充二鋪地甲栢春是小的之胞姪因頂瞿姓香烟故接手當差二鋪與三鋪毗連遇有急要公事小的必互相照應務乞施恩訊至此有張升者投案呈稱瞿甲故後懸缺至今小的願卽投充大令援筆判曰瞿愼旣已病故理應報明召充以重公事不能異姓朦頂張升投充沙姓必與積恨生仇以後定有事端亦碍難允准且俟開印後另行召充可也 
[發落劣捕]  
　　汛捕唐勝捕役徐福捕夥李山前因私押人犯經上海縣黄大令察出提案懲辦荷枷現因期滿飭提到案判令將唐捕釘上脚鐐發收攺過所徐李申斥再三開枷釋去 
[局訊流氓]  
　　前日有何進卿者糾合流氓多人窄袖短衣手持利刃至南市洪昇碼頭鴻春園茶肆聲稱欲至陳阿毛賭塲與某甲尋釁事聞於十六鋪巡防局委員李蘭史二尹立飭勇甲前往將何及流氓某乙獲住餘人皆棄刃而逃二尹嚴訊之下判各重笞二百板旋有人投局具狀保釋二尹准之 
[稽查凶器]  
　　新正元旦法租界西興聖街第十九號門牌李長三花烟館不戒於火延燒左右鄰並斃倡傭兩口上海縣黄大令臨塲相驗後飭地保將屍骸棺殮發壇前日有人在瓦礫中翻出雙門洋槍及剌刀等凶器經某號華捕所見回告捕頭捕頭派包探查問此物何來以憑核辦 
[女奴被誘]  
　　寍波人董某在威靖兵輪船當管駕其眷口僑居本邑法秀租界升和里子則在元亨洋行當軍裝買辦娶蘇婦某氏爲室氏有姪女年方十四初來滬上倩人薦引至昇平里某姓家服役前日午後四點鐘時忽不知去向詢諸鄰里據云見一傴僂如郭槖駝者領之他往旋在英租界三馬路尋獲知傴僂者爲江北某縣人向爲皮匠近在某姓家當庖丁見女年幼可欺意圖掠賣云 
[英界公堂瑣案]  
　　公堂自去臘停訊至今已將十日捕房積案多至十餘起昨日屠别駕始升堂訊判○顧阿六趙銀河黄四福孔阿才四包探解袁永全殷玉卿至案同禀稱袁向在劉潤本所開人參號習業掮客殷玉卿唆令私取號中人參肉桂鹿茸等貴重之物約共值洋銀三千二百圓出外求售報捕後捕頭令小的等將袁殷查獲起到贓物送案請究劉投案訴稱在南市十六鋪開設人參號收袁爲學徒已三年矣不 
 
 

Page 4

 
 
料竟被殷串合作　不端之事各贓中尙少人參鹿茸等物約需銀七百七十兩求卽究追袁供稱小的係寗波人在人參號中司帳受殷之愚以致如此所取人參等物均由殷經售小的並不知曉殷供稱小的亦寗波人去年袁囑售參茸等物所得洋銀瓜分花用尙有放出之帳約銀一千兩左右可卽往收别駕據情商諸薩副領事著押繳銀五百七十兩再罰洋銀二百圓起案之贓先給劉領去○包探趙銀河禀稱賭棍顧雲泉卽長子阿金前與同黨陳幼初糾人賭博騙錢送請大老爺懲辦不准再入租界中日昨又在四馬路閒行經小的拘獲送究顧供稱小的係蘇州人前次實被陳牽累小的本不敢來租界中因有親戚在三馬路不得已而偶然一行别駕判令重笞一百板遞解蘇州原籍○二十三號西包探某甲暗捕施奎江及中西各巡捕解賭徒周阿生戚阿友張阿福王理堂周阿華劉阿富李阿七奚阿四毛阿毛周阿三王阿六鍾阿生王阿生曾阿法白阿小等十五人至案禀稱伊等在美租界百老匯路第二十五號屋内聚賭抽頭今連賭具解請發落周等或稱銅匠或稱木匠大都均係手藝之流復同供稱小的等實因歲闌無事偶爾賭錢不敢抽頭尙求鑒核别駕判令各罰洋銀五圓桌面洋銀雜物一併充公○包探竇如海禀稱　竊馮寳生前曾犯案送請大老爺懲辦今又竊取陳元福家銀臂釧一雙銀約指四枚經小的緝獲人贓送請訊究陳投案領贓馮供稱小的係寗波人小本營生偶然竊物　駕判令遞解回寗波原籍○張伯明李桂祥各持銅質僞洋銀一枚至虹口李鶴英所開錢店兑錢以致口角經包探張阿五將張李拘入捕房各以洋銀五圓爲質得以出外　晨投案候質鶴英申訴前情張李同供稱小的等不知是銅質洋銀故敢爭閙别　判令將所質洋銀罰去　　副捕頭禀稱小孩謝杏泉時至捕房閒玩昨竟將銀錢等物私遞與押犯袁三郎有違定章是以送案請究謝供稱小　受袁之囑故與傳遞以後不敢如是矣袁俯首無詞推求恩典旋由謝父投案請將兒子領回管束别駕准之諭以以後不得再至捕房袁笞責五十板遞解回籍○張水榮竊取何阿根家金約指一枚經包探杜雲卿拘獲人贓送請究辦何投案領贓張供稱小的竊物該死别駕問所質洋銀何在供稱新年無事與人賭博已悉數輸完矣别駕判令笞責一百板○徐阿林專在各洋行竊取所豢之鷄近又至沙發家竊鷄三頭正欲逃遁適爲一百十二號華捕所見拘入捕房昨晨解案沙發遣人訴請將賊懲辦徐供稱小的係寍波人叩求大老爺恩典别駕判令笞責一百板遞解回籍○包探陳阿九禀稱陳阿春前因犯事經大老爺遞解回籍今又來滬爲此拘案請究陳供稱小的因有要事不得不來日内卽欲回籍矣别駕判令笞責一百板仍遞回寗波原籍○三百五十九號華捕禀稱日前馬夫謝愛禮駕車至廣東路撞傷小孩方阿寳之腹經小的拘押捕房方則送入某醫院治療醫生言受傷頗重今特將謝送案請究别駕著押候方傷痊再辦○竊賊李又靑連竊秦阿二朱介臣二家衣物經包探顯阿六拘獲人贓送請訊究秦朱相約投案領贓李供稱小的係浦東人失業後窮苦無依以致行竊惟求大老爺法外施恩别駕判令管押一月贓物分别給領○前日杭州人吳申甫掩入西教土利姓家竊取灰鼠大衣一件經包探顧阿六緝獲人贓送請訊究利遣細崽某甲投案領贓吳供稱小的窮苦不堪偶然犯竊新正佳節乞免施刑别駕判令枷號一禮拜贓衣當堂給領○包探黄四福禀稱張少卿竊取方九月祥升福興等家衣物十餘件經小的緝獲人贓送請究辦方等各投案領贓張供稱小的係江西九江府人落魄滬江初次犯竊别駕判令發回捕房遞解原籍○包探黄四福解轎夫馬阿虎至案禀稱小的見此人手持金表一枚形跡可疑向之詢問據言在途拾得今特送案請訊馬供稱小的係浦東人表在途中拾取並無别情别駕著交人保出贓存捕房候領○包探孔阿才禀稱吳阿金竊取朱福興家錢十千文經小的拘獲人贓送請究辦别駕判令笞責一百板 
[美界捕房紀事]  
　　前日下午英人某甲在虹口門鷄塲與人爭閙不休一百八十號巡街華捕喝阻不依反遷怒於捕揮拳便毆捕受傷急吹號呌他捕應召而至將甲拘獲解入捕房昨晨捕頭派某號捕送往英公館請領事懲辦領事令發回捕房禁押二禮拜○前日午後百老　路申昌洋貨店夥某甲雇小車裝鋪蓋等物往南已則尾隨車後行至大橋回顧車已不知去向爰投捕房聲訴捕頭立派某包探偵尋旋在中虹橋將此車尋獲拘車夫入捕房捕頭詰問之餘以未曾失物不予深求將物交原主領回車夫卽行開釋○前晚偷兒戚心觀在新閘釐卡竊取　桶一對挑至外虹口老街求售經包探石金榮拘解捕房捕頭令押候請讞員訊究○前晚乞兒某甲倒斃於北河南路渭泉茶樓解某小弄中二百十七號華捕見之據情告知捕頭捕頭傳頭圖地保孫順和至令報請某善堂給棺收殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
