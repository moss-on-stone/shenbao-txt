# 1886 - 253 - 4904823

 

Page 1

 
 
[新出石印藝林拱璧] [  點石齋主人啓]  
　　藝林拱璧一書吐棄一切生面别開係武林吳君少琴所集選集中選作居多而家藏名稿亦採取二三理法一准乎淸眞風氣必宗諸時尙得文五千餘首萹之尾備列評語俾文之妙處易於尋繹後附分韵試帖詩四千餘首亦皆眉樣入時者校對不厭精詳字跡亦極匀整至於開印之時機器悉　火力故墨色黑而匀更無燕瘦環肥之誚現巳竣工每部分訂十二本約月杪出書價洋五元五角法馬路南申昌書坊與外埠申昌發售皆可購取如躉買祈至新北門外天主堂街大順行及還讀樓面議可也 
[論整頓錢法]  
　　側聞京師信息謂邇日擬整頓錢法夫錢法之宜於整頓已屢論及之及今而力加整頓固亦當務之急也然其如何整頓之道則尙未見有明文但知向東洋採買銅斤業巳運到欲將此項銅斤鼓鑄錢文竊以爲以中國之銅鑄中國之錢用之本自無窮况近來雲南銅礦日見起色但須不改舊章再添股本上無爭權之意下安順軌之常則地不愛銅斤日出而不盡以是按批解運分給各省以爲鼓鑄之用不特錢不勝用而且有以製器物資日用利賴固可操劵也今何以忽　購諸日本豈曰中國利源之流出外國者尙少故又爲添此一漏巵乎如曰日銅價廉運便較滇銅爲易致亦思　銅雖費獲其利者中國人日銅雖廉分其利者乃他國人由是思之利乎不利乎且如果以滇銅解運爲未便則何不卽在雲南開爐鼓鑄以鑄成之錢通行各省豈不甚便目下雲南業將開埠通商資用尤亟貴州四川推行更廣夫何必以大利歸之東洋也乎夫整頓錢法之道正不必外求也余前著一論請多鑄制錢制錢充溢於市則私錢自然無私而不禁自絶此說猶未足盡其道昨見視蘅畦大宗伯慶蕃疏稿載有變通錢法以節省採辦鼓鑄經費議一篇讀竟不覺撫掌稱善其言曰製錢之法銅質欲其美鑄工欲其精分量欲其輕而用之甚貴使人知寳愛乃可存之久遠而不勞常鑄若銅質美矣而分量不輕用之又不以爲貴則私銷者多此乾隆以前之錢所以日見其少也懲私銷之弊而雜鉛砂以成之用輒破壞不能久藏此現行錢文所以年年鼓鑄而不見其多也法宜以高銅另製一種大錢務使輪郭精良分量甚輕而其用甚貴或以一當十或以一當二十燬之則折本而私銷除矣人情見利則趨私銷不利則私鑄興法宜止禁鑄之惡劣者若果精良如式亦可置之不問將宇内銅器之大者半毁爲錢而錢不可勝用在官可漸省轉運之費在局可漸省鼓鑄之工舊錢之一仍當一新錢之一當十當二十大小之轉換無窮閭閻之用行甚便亦謀國權宜之計也然行之久而弊又生是又在後人因時制宜所謂窮變通久者又有道存焉亦貴有治人而已故國家之常費則曰經而其持衡則曰權以奔走天下之大權而其柄操之自上苟利於時輕重布之夫何民用之日蹙哉此一疏也可謂善變而　失其常者矣宗伯受知於宣廟知無不言言無不盡名言讜論不知凡幾惜毁於兵燹照復存者哲嗣蔗樵觀察掇拾餘燼梓而存之雖篇數無多而精金美玉正在罕而　珍但其中有後附年月日者有後無年月日者此議後無月日未識曾否入告然以意揣之咸豐時以鐡鑄當十錢大約卽用宗伯此議特以鐡易銅分量逾重故人多以爲不便而行之不能久以是觀之宗伯此議必其已逹天聽者矣篇中所陳語語中肯字字切要嘗反覆詳玩之惟所云舊錢之一仍當一新錢之一當十當二十如是則私銷者勢必折本而弊立除是固然矣若彼燬舊錢以改鑄新錢精良如法仍得行用則趨之者若鶩不數年間新錢日多舊錢之燬愈速此中似尙有當酌之處然亦早經料及故末云行之久而弊又生是在後人因時制宜所謂窮變通久者又有道存焉盖爾日救時良法不逾乎此非謂必不可以量爲變通也目前中國時勢與宣廟時又自不同海防水軍費用尤鉅私鑄充斥其弊益滋如欲於此時而整頓錢法則宗伯此議未始非今日救時之善策也前聞日本運來之銅將以解赴福建就船政局鼓鑄制錢此說原係得之傳聞迄今時越半年未見興辦或者係傳之非其眞也然各省錢法之壞無不從同京師尤甚以銀易錢鈔票並搭一出都城卽無所用此等風氣久日習慣而自西人視之則莫不共相駭怪以爲不公故此時整頓錢法之舉必不可緩特恐整頓而不得其法則徒勞無功滋紛擾耳先正典型於兹未墜盍亦奉爲圭臬也夫 
[本館接奉電音]  
　　昨晚九點鐘時本館駐京訪事人電傳本月十九日諭旨一道敬謹譯登○八月十九日奉旨樊恭煩轉補左春坊左中允陳卿雲補授右春坊右中允欽此 
[電報火災]  
　　昨日下午三點鐘時本館派駐杭州訪事人飛電報稱十九日已刻閙市口忽兆火災延燒房屋五十餘椽始經救熄其因何失愼及傷人與否則電音簡略　及報知請俟二三天當有詳細情形錄登報牘也 
[揚州火警]  
　　十七日黎明如是菴對面莫姓家不戒於火焚去住屋四間左右隣均未殃及亦幸矣哉○十五日午刻新城三義閣亦險遭回祿是日住持僧由外而入瞥見殿西柴房内烟燄迷漫勢將穿屋幸人手衆多赶急撲救街口水龍局間警亦飛奔而至遂得帮同澆熄屋内儲積柴薪數十担盡成灰燼椽柱雖灼焦幸未坍倒所最險者屋内有某姓柩兩具壓於柴底稍緩須臾必成火葬矣 
[陜西灾况]  
　　昨得京友手畢言陜西商州耀州咸寗等處近又被雹田禾大半損傷甚至壓斃人口臨潼等數州縣亦遭波及兼之連朝大雨河水頓增小民蕩析離居情殊可憫已由鹿中丞派印委各官分赴灾區認眞勘騐酌議撫恤事宜矣 
[總辦丁艱]  
　　嘉屬厘捐總辦汪太守之封翁於本月初九日到禾忽於十四日患病醫藥罔效至下六日仙逝當時太守遣丁禀報省憲所有厘捐局務憲委何人接辦容俟續述 
[京華歸鴈]  
　　新疆巡撫關防經禮部鑄成頒發迪化交劉毅齋中丞錦棠拜領矣至中丞原綰欽差大臣關防尙在省垣其應否恭繳回京之處由五百里馳奏九重伏候宸斷云○皇太后交諭管工大臣所有宮内修濬明暗溝渠　於八月内一律報竣管工大臣旋卽傳旨催修承修工頭禀求覆奏懇恩展緩限期必須十月内方能告竣云京北牛狼山於七月間大雨連綿河流陡漲且山水暴發衝下巨石一方土人曰是名龍發石不知何所據而云然○右翼前鋒統領處咨行景運門轉傳左翼前鋒營八旗護軍營本翼現辦十處騐放官缺其各翼旗現在有無已選未選官缺務將排數卽日咨覆本翼以憑辦理○神機營銳字威遠洋鎗隊練兵於本月十四日辰刻排隊出西直門至西褡褳坡演打鉛丸以備委員閱視準頭○阜成門内孟端胡同連某充當幼丁隊練兵家無儋石入不敷出以致 
 
 

Page 2

 
 
逋負如山無臺可避中秋節近大有門前債主雁行立之勢遂於初九日購阿芙蓉膏和酒呑下登時斃命其妻携子哭赴官廳呈報當送北衙門立解刑部訊辦移坊會同本部司員詣騐○阜成門内頭條胡同聞某其妻一産兩男一女亦僅見之事也○十一日淸晨有一人口操南音貿貿然至前門大街迄南德盛衣莊自言來京就海防新例捐取功名將謁諸同鄉衣服被雨濕壞擬購新衣莊夥見係貴人殷勤陪奉旋看定單袍褂長衫等件計銀三十餘兩令同往某同鄉家取銀及至高爵堦至一官宅門首門上高貼王寓其人接衣在手回首向夥云汝在此少候我卽持銀出來夥允之不料自辰至午消息杳然夥疑可叩門一少年出詢以何事夥縷述所遭少年驚云門内旁有小巷直通後戶大約汝遭騙　夥惶急無策急回莊告知掌櫃掌櫃怒甚控諸中正司署司官派役捕少年到署研訊未知少年所供若何也○月初某日有甲乙兩三人醉態瞢騰在前門外迤東城根與一牽騾小兒相碰時天已薄暮路靜人稀甲乙兩阻兒去路强索騾騎小兒懼哭甚哀三人不許兒手牽三騾而去小兒大窘正在哀號突來一赶大車者見而不平攔住三人放兒歸去三人乘醉撒潑橫臥轍中使車不能過赶車人無法可施旋有官廳兵丁十數人欲將三人鎖去乙兩抱頭鼠竄而逸甲則鐡索琅璫繫之而去○宣武門外迤南果子巷某木廠與某棺鋪比鄰初七夜漏已三下棺鋪主忽聞院墻上𥰡𥰡有聲疑必梁上君子從窗隙窺之見一人由牆頭蛇行下甲遂取壁上所懸利刃啓門而出其人懼急緣墻而上未及半失足墜地張燈燭之其人以袂掩面戰兢不已薄而觀之則木廠主也問其來意默不能對怒斫數刃傷臥墻卜次晨往報地面官舁至公堂騐傷訊究○閻丹初中堂復請開缺蒙恩再賞假一月調理刻聞中堂淸恙已痊惟兩腿痠痛難行故仍欲乞骸歸里云○東直門外有旗人某馬甲善放線鎗能于百尺以上取飛鳥家人屢戒之弗攺也月初某日將暮甲一手持鎗一手携六齡幼子遊眺遙見榛棘中小狐蹲伏發鎗擊之鎗忽啞而不響異而視之火藥由後出擊倒其子傷痕遍體急舁歸延醫調治并立願嗣後不再獵禽放下屠刀立地成佛不知我佛慈悲肯以慈雲庇護否也 
[析津官報]  
　　新簡黑龍江將軍恭問松軍憲鏜于十一日抵津十二日僕從行李卽上湄雲兵船憲節在武備學堂小住不日卽起程履任○新簡登萊靑道盛杏蓀觀察擬於十七日由津赴烟臺履任○會辦製造局高仲瀛觀察驂麟奉委總辦大沽船塢事務業經奉札到差其製造局務聞已委柯松坡太守欣榮接辦矣 
[朝鮮大疫]  
　　自六月至七月朝鮮瘟疫盛行國中死者約有四萬人是亦一大劫也今將朝鮮來信臚列報端有心入閱之當爲惻然○仁川韓民多患時疫三里豪地僅半里許商戶百十家民不過千人數日之間病斃者已不下三百餘人噫慘　○民以病由傳染凡一家由有病者無論男女老幼均令移住山上支以草棚聊蔽風雨有一家全斃只餘一人而亦患病者鄰居約會强將此病人移委山上而去飢寒號呼　之顧恤故病不至死而因委棄以殞命　不下數十人○仁川苦力之人皆聚居於三里寨中近因死亡相繼工價頓增　時卽出多資尙無應招而至者其束手待斃之情形言之令人凄慘○三里寨華商擴充之界將立標石以垂久遠近因瘟氣未退行人皆迂道避之韓官請於領事俟病退後再至其地勘定界址領事允焉○舉國之人皆存畏死之心相聚淸談無所事事蓋國中數十年來無此灾殃也○徧街中非哭聲卽諷經聲所見者非送葬卽穿孝之人眞令人耳不忍聞目不忍覩○棺薄不及三寸歴來久矣近則平民之家有出重貲求一薄材而不得者棺罩棺扛等前只二千文今須十千而外致人多薄葬其親無從前燈傘之舉也○有一家十數口全行病殁者鄰人畏懼不敢過問天熱屍腐臭逹於街不得已禀官官飭差爲之殮塟聞經手之差有被臭氣薰染當時倒斃三人○某道官署中上下四五十人忽全行病倒吐瀉交作一月内盡死無入敢問後鄉保公議馳赴漢城禀告吏曹當派員接署官至則公門以内闃其無人不祇庭可羅雀也署中疫氣薰蒸不可嚮邇聊借民宅以居之聞署之左右每夜有鬼哭聲○道路上客店多閉戶者客至不肯容留倘昏夜叩門以求水火人皆無敢應答懼疫鬼也盖道塗傳說疫鬼多變作客人所到之處卽受其殃耳○往常通衢大道攘往熙來不絶如蟻近來則甚稀少蓋恐外出染病不如閉戶靜坐也小家鋪戶亦暫時歇業不知者則以爲罷市矣○有自平壤來者云七月中見送葬山野者已有數十起其死於道路未曾收殮者有百數十屍至奄然就斃萬無生望者更指不勝屈其人觸目傷心遂慨然有歸志聞已搭船内渡誓不遠游矣○謠傳西門外某山下出一淸泉是神水也有病者飲之可愈無病者可保不傳染傳聞所及舉國若狂接踵摩肩相率往取○道署中工人已死二名其餘皆請内渡道憲憐之令其停工少待盖工程尙未告竣也○遍街黏貼藥方按方療治確不見效蓋方只成方而症不一症間或有騐者亦會逢其適耳○王以時疫大行憂心如焚命四處關廟每夜燃點明燈遣官祭禱○每日夕陽西下時紅光照耀上必有黑雲遮掩色如積血談者以爲雨徵或以疫氣所發見也○時疫初起於釜山元山自慶尙道而漸至京畿後則諸道無不傳染或謂日本今年亦患時疫釜山元山等處之疫實由日人傳來也○稍通華語之人見華人必執裾相問有良藥否送以少許便殷殷伸謝獨怪彼國殷實之商何不約捐貲財速從中國購買藥餌耶○本地醫生相率束手一經服藥刻卽殞絶尙不如聽其自然可以苟延喘息也○袁觀察施舍藥餌包裹數千劑不終日而罄有數人專司其事頗有應接不暇之勢更派人肩負藥包四處巡視遇有待斃之人卽擲子之全活無算韓民感德不淺○遍街黏貼諭示凡瓜菓之物一槪不許販賣卽氷亦禁止違者治罪此爲愼重人命起見時值炎天雖欲調冰雪藕亦有所不能矣○王於宮門外支設高臺懸燈盞列屏風一切鋪陳極爲華美王率百官登臺祝祭爲民祈福 
[關道蒞申]  
　　新任江海關監督蘇松太兵備道龔仰蘧觀察乘滿江紅船導以小火輪於前夜抵申停泊大東門外大碼頭時上海縣莫邑尊猶在江十伺候隨卽投遞職名謁見觀察旋登岸排導入城先至道署會晤湯小秋觀察復出新北門至英界拜客事畢仍回坐船昨晨進求志書院行轅文武諸官咸往拜謁 
[道憲宴客]  
　　代理蘇松太道湯小秋觀察因卸任在卽特於昨午在法界密采里客館宴請在滬各委員並各西員以伸輯睦之意法巡捕頭備德祿預派西捕四名華捕四名在南北兩路彈壓閒人并驅逐東洋車小車又飭法包探嚴頌眉照料一切十一點鐘時道署繙譯徐蘭齋司馬及瑞生洋行買辦何君丹書先至俄而新任蘇松太道龔仰蘧觀察乘緑呢大轎至前導有滬軍營勇十數名徐何兩君迎入後上海縣莫明府松海防劉司馬英會審員蔡太守新關洋務委員葛同轉總巡委員馮刺史提右營陳叅戎製造局總辦聶觀察升任河南臬憲邵廉訪及湯觀察先後莅止惟法會審員翁太守因病未到未幾聞馬嗚蕭蕭車聲轆轆則英德美俄等國正副領事及繙譯官皆至法總領事愷君未到副領事邸君繙譯官祁君意大利國繙譯官　才君以次而至歡迎入座履舃駢闐陳水陸之珍合中外之好至午後二點時始行撒席是亦一時盛會也 
[失而復得]  
　　某　家在本城三牌樓左近子甫七齡愛如拱璧前日忽失所在翌日得諸滬北寳善街知爲鄰人某乙誘出遂誘乙入城扭訴巡防總局馮刺史略詰緣由以乙誘拐小孩情殊可惡著管押候懲 
[賭案求銷]  
　　前紀董月山控賭棍麻皮阿何誘令從子小亭賭博輸洋百餘元一案莫邑尊准詞飭提阿保阿保畏罪挽人出面調停前日董已首肯赴縣求銷矣 
[命案報縣]  
　　某甲住褚家橋地方曾欠木匠某乙之錢乙住法界咸德里中秋節與其友某丙至甲處索欠甲無以應乙怒扭甲毆打丙 
 
 

Page 3

 
 
亦奮拳相助甲不能敵甲妻見夫被困上前相勸被乙等踢傷要害立卽倒地延至前日因傷斃命甲赴巡防局及法捕房鳴報捕房隨將乙丙兩人拘到函致巡防局如要兇手當卽解送又聞該處四圖地保業經報縣矣 
[英界公堂瑣案]  
　　昨日美員不到各案俱由蔡太守獨判○華捕禀稱六馬路梁莊氏訴稱有素不相識之蘇人挈一男孩寄存問其來源但云跟來不肯實告及問之孩云與是人並不相識且欲哀啼疑係拐來囑爲拘押蘇人見該氏知照小的卽圖逃脫因卽捕拿并帶孩至捕房隨有陳元桂投報失孩認明無悮麥總巡稱蘇人卽朱子江前曾犯竊判押三月殊見其是歹人梁莊氏申訴前因陳元桂供在　銅公司爲夥家住泥城橋浜昨日將晚回家妻言孩在門首閒行忽然失去爲持報諸捕房旋由巡捕報知前往認領朱供前曾傭於洋行因遭友人波累覊押父親亦在洋行生理昨經泥城浜見是孩失路隨我前來因思暫寄　氏處以便查得失孩之家好爲送去蔡太守謂孩在泥城橋浜如欲送　何故領至六馬路寄與素不相識之家飾詞朦混實堪痛恨又問該氏曰朱寄孩時究竟有何言語該氏答稱據云孩係跟來囑爲暫寄俟其探明失孩家然後送去太守謂此亦架詞如果屬實何不逕送至捕房耶麥總巡又稱朱的係拐孩圖賣太守判枷號七天發捕房遊行示衆期滿補押三月以儆孩交陳領○裕泰洋行司帳人李錦亭訴稱有人買煤一百墩當付憶昌庄十六期票銀一百兩及二十二日期票銀若干當往照票盖過對字圖章及至十六日先向收銀百兩約至昨日昨日又往伊又支吾爭論之下報捕將莊　許仁興莊夥吳泰山拘案銀票呈閱許供有沙姓友人囑代出銀票言明屆期預先付銀且有田單作抵豈知到期沙竟無銀兩交下一時無力代措是以支吾求恩寛限幾天容出外赶緊尋沙料理吳供此係主人自做之交易我不知情察太守限許於兩禮拜内繳銀如有的實保人則須人銀兩保并具遵限切結逾限惟向保人是問吳省釋呈閱之票存堂○車長福曹阿保在路扭毆由捕拘案車供被曹剝去夾襖故與爭執曹供南京人昨在客寓與車合鋪因被取去肚兠與之理論不料伊竟妄指剝衣蔡太守飭一併管押俟查問寓主究竟因何起衅再行核辦○紹興銅匠董　八訴稱現在老閘永恒昌爲夥因與師叔往算工帳爭執間卽有童慶福用長凳擲破我之頭顱爲特報捕拘童送案童供詞含糊蔡太守騐得董實受傷飭投醫院醫燎童押俟董傷痊再行核斷○陳生元訴稱售賣桂花有粤人陳永仁揀取一枝言定七文詎卽取去不給錢文向之索錢有伊友蔡阿木帮凶擊破我之頭顱陳供開設烟館爲生昨買桂花伊索七文我給以三文伊不允因之口角不敢行凶蔡供陳與賣桂花人爭論我爲解勸蔡太守騐得生元受傷屬實問曾送醫院否捕禀送過醫院據醫生言須避風七日太守飭將陳蔡一併管押着生元仍至醫院俟傷痊候質 
[法界公堂瑣案]  
　　法會審員翁太守因病請假由道憲委葛蕃甫同轉代理會訊事務葛同轉於昨日到法公廨會同祁繙　官訊理各案錢春塘偷小東門外某襪店襪三雙解案後錢供撑石子船路經該處見襪落地代爲拾起彼店學徒誣我行竊法包探禀稱此人在押所欲用繩自縊管門捕見而解下葛同轉以錢本應責懲因原告未到從寛釋放○法包探在萬隆醬園前見顧雙龍手携一物攔住觀看係白熟羅長衫一件卽行拘案顧供南潯人作打鐡生意行過小東門外見人家門首凳上放有羅衫時適無人乘間竊取荀同轉着將顧笞一百板羅衫暫存捕房俟失主來領張金生訴稱在豐裕碼頭撐駁船有浦東人陳才寳撑船來滬託薦生意將零物寄放我之船艙内伊忽乘間壯我放在艙内之紡綢衫褲一套偷去押洋四元錢四十文葛同轉謂爾船上有物自宜小心如何被人偷去况爾撑船人不應穿紡綢衫褲張供爲有船一隻被海關扣留須取錢去贖故向友借得衫褲以便質錢取船詰之陳才寳認竊衫褲質洋詰伊洋元何在答稱賣水果虧本用完葛同轉謂爾竊現成物件尙肯去做生意耶人家所借之物一旦被爾竊去非但不能贖船尙要賠人物件實屬可惡着將陳才寳重責二百板○捕解積竊錢金生　飯店金生到案法包探禀稱錢前曾竊祥和豐洋布日增盛烟鎗等物此次雖未竊物難免其不再犯葛同轉問錢現在爾意如何錢供現擬回籍同轉謂旣肯攺過當予自新着包探帶到無錫航船載伊回籍交該處熟識店戶或地保再交伊家收管取得收條呈案所有舟資由公堂籌給○前報列山東人汪慶堂携錢五千六百文行走被捕拘押其錢經翁太守斷還原主汪仍發押昨日解案葛同轉問爾以後仍做餅生意抑是作賊答稱惟願改過同轉判責一百板始准交保○前有人往烟舘吸烟一百三十三文因錢不敷將洋一元暫押及携錢　贖該烟館夥唐阿三自不小心被同居賣洋畫之蔡金川偷去原告將唐送案翁太守斷唐出洋一元否則交保出外將蔡尋交此已列報嗣因烟館閉歇唐亦無保昨日解案葛同轉詰訊之下着于下期傳原告到案再究○前報列訓蒙師失竊圖章二十一塊疑同居之周又生偷竊周又供出徐老昌翁太守着周交保將徐尋交而周管押至今迄未保出昨日解案葛同轉着傳原告到案再訊○浦東某天主堂被竊祭器多件函致法捕頭請爲查緝經　包探獲到住居虹口之蔡慶榮盤問之下蔡稱是邢茂梅所竊邢是引翔巷人及將邢拘到又稱是蔡所竊昨日解案仍各不認葛同轉以邢能認蔡之住址隨將蔡交該圖地保限五日將此案竊犯查到禀覆如違着保安案嚴辦 
[致陳游戎金鐘信稿]  
　　游戎鄉大人閣下海天相距萬里而遙深以未及一識荆州爲恨同鄉自新加坡來談及臺端樂善爲懐屢爲直隷山東等省募助賑捐合肥相國曾郵額以贈而前年閩省海疆有事又　助巨欵爲左文襄所賞識閣下覊身異域而於桑梓之急乃能極力兼籌　禹稷飢溺中己之心宜其特荷薦章上邀恩寵爲里閭所欽羡也佩服何如玆有啓者閩省入秋數十年向無水患七月半連日淫霖居民狃於故常漫無防備詎於十八九等日秋漲暴作淹及全城小民蕩析離居其情形大爲狼狽查此次大水由於上游發蛟延建各屬溪流漫溢高越城墉淹斃人口漂没廬舍其受害尤不忍言雖經各大憲軫念灾黎力籌安輯無如灾區太廣惠澤難周某等目擊阽危義難　視用　同人募緣助賑先由省垣按戶確查酌給錢米力能及遠亦當解濟上游以補官賑所未逮惟是願奢力薄四顧躊躇素仰大君　愷悌爲懐痌癏在抱用敢泐函登報藉逹典椾務乞慨解廉金藉資倡率並祈設法推廣以期衆力易擎無數中澤哀鴻嗷嗷待哺能多能速尤某等所禱祀以求捐有成欵祈陸續兌交福州省城安民巷福善社普安堂籌賑公所卽當登報致覆專肅布請德安伏希矜鑒不備[  福州籌賑公所頓首]  
[書滄海遺珠錄後]  
　　是書係小藍田懴情侍者所著而申左夢畹生爲之參訂者也夫滬北之烟花盛矣珠簾十里玉笛三更有女如雲幾致網羅難遍從前如海陬冶游錄春江花史諸書亦旣爇脂瞑寫削玉晨編而事過境遷已難按圖而索侍者以魏塘之名士作　浦之寓公每當酒緑燈紅輒復抽牋紀事所著海上群芳譜一書早已價車雞林不　而走兹又新撰滄海遺珠錄萃名花百十輩攟其　迹綴以芳詞有字皆香無萹不韵其中如萬翠雅之簪花格妙汪瘦香之詠絮才淸以及王佩蘭之嬌憨陸月舫之瀟灑得侍者盡情描寫覺衣香鬢影恍惚於開卷時遇之洵乎金粉之林珊瑚之網也昨承見惠因書數語於簡端 
[樂善不倦]  
　　啓者今承寓牛庄營口洪西亭兄來函並募匯到規銀五十兩係寓營辛生氏十五兩恒記號每包皮貨提銀五分計三十五兩囑助敝堂善舉並稱以後蒙恒記寳號常年提捐每包五分陸續匯寄來申當此夏秋敝堂送診給藥經費已是浩繁又值創造堂宇之際轉瞬冬令復將循章施粥在在需欵實虞支絀幸得在滬各善士帮助外今又承洪西翁不遠數千里募欵相助其好善踴躍之心令人　感不勝若蒙各處大善士聞風興起源源接濟俾敝堂承辦各善舉不致經費告匱則諸大善士之造福實無限量也敝同人不勝拜禱之至除填　收單備函叩謝奉覆外登報奉聞謹呈德鑒[  經理滬北仁濟善堂事施善昌等謹啓]  
 
 

Page 4

 
 
[浙省撫轅抄]  
　　八月初十日候補府虞慶瀾禀謝調辦省城洋貨落地捐局差福建南平縣丞姚蕃禀謝給憑赴任葛士鑑由京騐放來省禀到○十一日候補縣在肇敏禀見辭赴遂安公幹○十二日通判姚裕晉交卸海昌厘局回省禀到禀見王澤民禀知藩司委解第六批京餉差 
[蘇省撫轅抄]  
　　十三日候補直隷州傳瀚禀知奉委　後局文案支放差趙樹楷禀知奉委軍裝局差○十四日新授蘇松太道龔照瑗到蘇船泊胥門碼頭吳縣馬禀知本日接印○十五日三品銜候補府王廷訓浙江人金陵來○十六日孫茂橿禀知奉藩憲委查勘陽湖縣荒田差家人禀報三品銜前廣東候補府彭翰孫於八月十一日巳刻疾終京都本宅擇於八月十八日設座成服 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
