# 1885 - 103 - 4904315

 

Page 1

 
 
[三十六號畵報出售] 　[  申報舘主人謹啓]  
　　本年二月間内廷挑選宫女以備上用曾於去臘見諸日報茲倩名手橅繪是圖以供衆覽其畵譜兩圖一爲沙君山春所繪一爲管君劬安所繪筆致輕倩宜古宜今列入此次三十六號畵報之首准於初六日出售畵報仍然九圖後附淞隱漫錄圖說一則閱者鑒之此布 
[縮印精選大題文彚告白] [  點石齋主人啓]  
　　本齋去年敦請諸名家精選四書大題文彚業巳登諸報章現已選竣共得佳文一萬五千篇製局則無縫天衣設色則翻新花樣典麗商皇精華畢集可謂無題不備無美不臻近今罕有其匹習舉業者若家置一編朝夕揣摩何患不破壁飛去現於四月中出書分訂十二本外加夾板其價格外從産如有躉售者速來面議遲則恐捷足者先得也此　 
[請繳第二批古今圖書集成股銀] [  申報舘點石齋主人啓]  
　　本齋於前年夏倡議紏聚一千五百股仿印古今圖書集成每股規銀一百五十兩分三次繳足此議早邀公鑒嗣卽　地造屋從外洋置辦機器復延名手澆鑄字模然後開印至今計已印成數百本雖未裝訂而書之式樣字之精湛極　雅觀諸君儘可先來披覽惟開印之初機器人工均覺生澀故每日出書無多兹則鉛字業經鑄齊人手亦日臻嫺熟此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務望早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收　統限於三月廿九日以前一律交淸切勿遲延悮工是所禱盼再此書初議共印一千五百部嗣以各股友喜用大字但字旣放大則紙張亦費本數加多本齋益形虧耗故擬多印數百部藉資貼補旋見巿面欠佳且此書亦身本重大遂仍印一千五百部以符原議合併附聞 
[惡鴇宜懲說]  
輕煖輕寒之候半晴半雨之天壓綫餘問偶偕勝友二三人上閬苑第一樓啜茗正在品蟹眼試龍團忽聞樓下鳴鑼聲鏜然鐵索聲琅然差役么喝聲昂然旁人笑語聲譁然異之馮闌一望則一婦年約四十餘骨瘦如柴荷巨校繫絲絏押以伍伯且行且止一人肩粉牌前導大書特書盖卽前日本報所登虐妓之惡鴇龔何氏由公堂判令游行示衆者也不覺喟然而歎曰嗟乎哉天下之至苦者孰有甚於妓女者哉深閨弱質年甫十餘齡緑窗嬌養堂上愛之如掌中珠平日見一親戚之面生者且欲言又止頰暈紅潮裏足穿耳稍有疼痛卽婉轉嬌啼若不勝其苦楚者小妮子嬌養性成固無足怪也一或不慎陷入靑樓人但見其鮮衣艷服繡　雕輪頤一動目一瞬僕婦卽趨走不遑大有邀人傳香粉不自著羅衣之槪而不知其苦實有不堪言狀者其教之酬應也一嚬一笑皆須曲意描摹其導之彈唱也一板一睦無不留心湊合其間捱打幾許捱罵幾許實難更僕悉數幸而色藝出衆艷幟高懸龜鴇倚之爲錢樹子稍存憐惜之心否則挫磨之凌辱之種種情形幾視爲犬馬之不若而又暗無天日不能訴諸人前雖當敲撲之餘依舊歡顔對客諺云世間最毒婦人心我恐惡鴇之毒實有甚於尋常毒婦百倍者夫豈獨龔何氏已哉夫豈無更甚於龔何氏之毒虐者哉靑蓮室主人在座聞樸言曰嘻子何見之狹陋也子言鴇婦之毒誠然然天下之毒於鴇婦者正復不少我昔嘗游京師矣與雛齡孟如秋狎如秋負時譽固京語所謂紅人兒也嬝娜娉婷艷絶一世偶歌一曲喝采者疾若春雷每日除纏頭錦不計外祇車飯錢可得京蚨一二百吊酒酣耳熱之餘嘗私詢卿有何術得如此之紅如秋泫然曰君但見兒今日賺錢之易亦知兒昔時習業之難乎兒幼不幸遭匪人誘至京師售人樂部爾時固歴齒蓬頭一農家稚子也老技師閉兒暗室中不使見天日日食以草具且不得飽如是者月餘肌黑盡退轉而黄瘠然後進以膏粱薰以香澤盡心脩治不啻仙家之洗髓代毛偶一窺鏡貌光艷迥異平時然猶不知規矩不諳歌舞也復延名師教之不成則扑責之椎刺之凍餓之必使事事應弦合節而後已今雖技藝已成然兩臂上笞痕剌痕猶歴歴可數焉予爲黯然者久之後出都舘於粤人某姓家某固粤中大族也憱居滬北屋不甚寛大内室與書房止隔一庭某有婢二一阿金一阿采非粤産而作粤妝稍拂主婦意鞭撻隨之自日出至夜分操勞無一刻暇每一笞責呼號聲如斬豕一日巿物歸稍遲卽以藤條從事笞至數十下復以紅火箝烙兩脇婢不勝其楚絶而復甦予聞而惜之微言於主人主人曰嘻子何小不忍若是耶婢女一下賤耳姑息之適所以養奸嶺南風俗馭下素嚴豈獨我家爲然哉子聞言默默而退以礙於賓東面不敢顯言斥之今聞子言惡鴇之毒虐因憶及前二事心中猶怦怦不安也雖然虐妓之龔何氏幸爲包探所聞拘解公堂得以盡法懲冶俾凡爲鴇者或得觸曰儆心浮兇之威稍稍歛息而師傳之虐優主婦之虐婢其蔑絶天理出乎人情之外者安得高懸秦鏡遍燭温犀一一逮案窮究卽如前日大觀園花旦蓋京紅控其師宋小坡乾沒辛俸及其餘隱情某女子不堪主人箠楚欲逃至某客寓被巡捕所拘此種慘酷情形雖非惡鴇其實更甚於惡鴇律以三尺之條無一不當痛責至於手藝店中師母之待學徒東洋車主之治車夫小家婦之虐童養媳捕役之刑小竊禁卒之凌囚徒猶其小焉者也子固職司報務者平日每不憚筆舌之煩爲花乞命盍照此情由筆諸簡牘以告爲人上者庶荏弱小女兒或得筆下超生不致覆盆永戴乎語旣竟夕陽已在山遂尋途而返正欲泚豪作記又聞聚秀堂傭婦陳錢氏凌毒養女桂貞公堂亦判令游行示衆仰見黄太守法嚴三尺嫉惡如仇藤香館詩云寄語風流賢令尹護花恩比種花多十萬金鈴竊願於太守望之矣適手民以論說請爰就燈辱書此付之 
[本舘接奉電音]  
　　昨得京友來電有三月初一日上諭一道敬謹譯登○三月初一日奉上諭安徽鳳頴六泗道員缺着高萬鵬補授江西督糧道員缺着定祥補授湖北荆宜施道員缺着蕭韶補授廣東廉州府知府員缺看鶴山補授欽此 
[帝城紀事]  
　　京師都城隍廟年例於淸明日開門都士人之還愿者前一日先往挂號至是日或焚香叩拜或身着囚衣謁神後旋卽釋放甚有裊裊婷婷一步一叩首者更有以悶罐滿貯蚨錢携至殿上交道士供奉案前人靜後 
 
 

Page 2

 
 
道士將罐搥碎出靑蚨隨便花用其罐皆備白廟中俗謂之打罐還願緑女紅男皈依頂禮鞋尖綵鳳三千拜袖底鴛鴦十八雙沈　漁緑春詞未足喻其熱鬧雖曰敬神亦陋習也○二月中旬有庖人某甲家在廣渠門外龍王廟被人砍傷身死其妻赴南城司署報稱死時確在門外次日門啓始拖人院中云云經該城正指揮魯君往騐確實令其妻仍拖出院外詎竭力拖之屍不少動官知有異將其妻曁女同押官媒家旋卽報城送部嗣刑部審明甲妻曾與馬乙有私視親夫若眼中釘陰令其女操刃刺死將屍抛擲廟前刻已將姦夫獲案研訊　堂案無遁飾遂定中妻曁女以凌遲之刑不日卽當處决矣○昔歲閻丹初協揆札飭　督更改鹽務撥欵章程嗣經丁稚簧制憲覆稱新章窒碍難○並函致協揆言恐有川商夤緣同鄕京官暗中撥弄更張於官不利云云此稿係戶部司員施子謙主政所定施卽蜀人蛇影杯弓不無疑似協揆疑之以原信質施施不承致與協揆互相詆觸刻施已告假十天將有挂冠之意矣又聞陜撫邊潤民中丞前奏覆部議藩庫存部欵項儘數解京勿許遲延一節邊臣碍難遵辦刻經部中議准仍舊辦理不必更張云 
[通州近聞]  
　　督辦畿東團練大臣候補道周觀察駐節寳坻縣勸辦團防因公赴津謁見李傳相行至楊村忽得痰疾卒於車中刻委候補道佘觀察接辦所有一切章程均經照舊○前報無名男屍被傷身死兇手逃逸兹聞兇手已獲詢係某旗官兵駐紥張家灣城内傷斃者係北京放旗債之人日前來通索債某旗兵無力歸償始而口角繼而紛爭二人忿怒塡胸携手登城用武後因强弱不敵被旗兵用城甎砸死屍親聞信來認該犯不日解京送衮本旗都統衙門訊辦矣○上月某夜二更後有一無名男子在磁噐胡同之天成布店門首自縊幸被更夫看見當卽解救得蘇查衣中帶有一紙上書姓名籍貫因窮苦無路謀生自甘尋死與布店毫無于涉等語衆皆憐憫慨助錢文不料次日又在新城社學道旁電桿上自縊又被更夫看見救下衣中仍懷前字當交地保看管以免再生事端○南漕行將柢壩所有神機營借住壩樓左右之堆米號房以及江浙兩局房間自應預爲讓出聞火器營駿字營馬隊撤回南苑步隊暫紥東關東嶽廟及各店寓俟營房造齊再行分紥 
[析津瑣述]  
　　上月十七日天津接有電音高陞輪船裝有銀箱由津回滬槪被法人截奪云翌日大沽船開行所有銀兩無論已未落船一概退回輪船不復裝行海關亦不令出口自十七至二十日又無輪船進口關心商務者頗切猜疑比廿一日豐順船至人心始定○北洋各口旅順較大沽爲可慮現在已成重鎭炮臺交錯營壘毗連冰泮以來軍土磨厲以湏大有敵愾同仇之意若大沽口外除於要隘安置水雷外堵口各具亦已備齊敵船斷難攔人也○鎭海人塢尙未完工操江壞爐又難駕駛往來天津旅順朝鮮等處現祇一普濟兵輪耳軍書旁午殊覺不敷差遣也○上月望前西沽船覆淹斃兩口墻子外又斃一口曾已列報西沽死者係浮家泛宅之流墻子外死者𠖐時未得主名兹悉死者年十九歲住河東在宫南合春鼻烟舗學業臉上眉心有指爪抓破痕跡似非推跌落河者現經親屬殮埋矣惟其姓名則傳者未詳 
[烟臺近聞]  
　　每年春初舗面必添幾家客歲海防告警貿易中人多有戒心但有倒閉而無添設今聞和議有成多財善買者又將擇木營巢不似前此之袖手觀望矣○上月廿五日雪花亂舞寒透重裘占騐家以爲淸明後雨雪麥苗短一節恐麥秋或致减色也○平度州有一地土人呼爲金廠傳間客臘有某官由登州前往勘騐大約撮土一筐可出金六錢未知確否○海鏡船主因病請假已於上月初旬交缷回籍○海濵一帶向稱魚米之鄕有名靑魚者重約四兩價值一錢居民恃以取利往往致富道光廿一年沿海籌防此魚遂少或謂因添築沙城鎭壓所致上年春魚復稍稍見今年則較上年爲多故望洋欣羡者每多退而結網說者謂此魚以防堵去亦以防堵來豈水族果有前知　○某甲者在某號司會計因旅况凄凉遂納某妓爲小星不料衾裯甫抱館舍遽捐妓哀痛逾恒迨扶柩回籍窀穸旣安遂吞阿芙蓉膏以殉甲家草草棺　葬於叢塜間噫從容盡節巾帼中亦不多見况勾欄中人乎得人如此固當敬之禮之豈忍以其出身卑賤而藐視之耶○烟臺舊有惜字局雇工收檢字紙亦善舉也然每以字紙之多寡課工人之勤惰故工人惟向舗戶收取而小街僻巷狼籍如故竊願司其事者核實經理庶不致徒有虚名○潮州會館西北隅有空地一區向爲聚賭之所近經地主建造房屋招人租賃誠一舉而兩得也 
[袁江尺素]  
　　江北河運漕艘十帮於二月十七日自汜水開行二十四日陸續抵捕漕憲於二十七日赴大王廟拈杳致祭淸江閘神隨委員督率夫役提挽各帮上閘越日告竣○淸河王東麓邑尊任事有年素孚衆望去歲經督撫二大憲奏請調任邳州兹得部覆允准邑尊遂於上月二十一日叩　漕轅恭申謝悃其淸河一缺大憲議以豐縣胡大令調署大令刻丁内艱想又須另選賢員矣○今歲新鹽减　商務較有起色局棧旣興高采烈舖面亦踵事增華淸明社會較往歲加意鋪張旗傘輝煌珍奇羅列晝則高蹻抬閣夜則五色琉璃　荷四照檀板雙敲舉國若狂如人極樂世界又有所謂騾車會者以村夫衣婦人服塗脂抹粉作種種惡狀黠者更扮作官員翎頂煌煌裝腔作勢數人敲鑼前導演唱京調淫詞花鼓會則牛鬼蛇神魚龍曼衍迷離撲索無異優孟衣冠是日紅男緑女子婦丁夫扇影斜陽衣香古陌彼來此往大有馬龍車水之觀傍晚散婦王營黄河渡口擁擠萬狀有自船旁墮水者濡染淋漓如筮小狐汔濟惜僅二十四日一天習日爲雨師所阻會遂撤○自十七日雨師稅駕後連宵逹旦簷溜丁冬經旬始得晴霽洪澤湖曁中運河皆春水平添三四尺漕艘得此順利可知矣○張仙樓某烟舘主之弟　嗜阿芙蓉膏靑蚨又竭蹶異當前日因室人交謪難堪遂吞生烟畢命嗚呼慘已○兩廣總督委管帶廣勝前營吳君派弁來浦招兵一營作爲廣勝後營於上月十九日始二十九日止暫借栗大王廟報名棲止計什長月給口粮四兩八錢親軍四兩五錢散勇四兩二錢二十九日起先支小口粮云 
[揚州官塲雜錄]  
　　二月二十六日鹺署傳陳鹺尹大榮甄别○海分司項書巢分轉從十二圩回揚旋卽禀辭回署○新興塲納課銀一千八百餘兩 
[建業叢談]  
　　普育堂爲發政施仁必先之所向隸江甯府由府委員經理現辦堂務之金大令謹慎人也升任捎萃甫京卿在江甯府任内特委大令綜綱紀司出納兩年以來造孽錢從不人槖上下翕然前月杪大令忽以假請因是堂内之窮而無告者咸依依　失甘棠多垂淚泣飲旋聞已委前泰興縣陳明府接辦矣乃遲遲竟不見至或者陳公已謝不敏亦未可知或又謂内中有人欲委閔司馬太尊以爲與其東面而征西夷怨南面而征北狄怨不如兩無所是猶得其中故說者謂金公之留並非借宼者所能擬議云○烟土爲巿面生意之大宗然向食洋土者居多若中國自産之土有不屑齒及者近忽並駕齊驅大有白沙在泥與之俱黑氣象故官塲議於洋藥稅章項下欲將此項新土爲之斟酌損益以副部頒開源之企望○妙相菴於南朝四百八十寺中獨擅亭臺掩映水木淸華之勝歴來江南正副主考于八月初六日渡江暫憩行李於此以便次日迎進貢院撤　後又復移榻其中城内文武大憲迭就設宴盡地主之懽極軺車之餞寔　華之仙館也因是每逢大比之年歸官修理刻下已由供給所委員勘估不日當可興工矣○秣陵某甲向在上新河木行爲夥近來風鶴頻驚木業淸淡遂歇業歸家與友人在桃葉渡口夥開茶社惟時甲正妙手空空稱貸于某乙得英蚨一百頭不足又益以衣飾等物向長生庫中質錢應用今春乙欲他往令甲先將衣飾贖還甲雖允諾然故意遷延不卽歸趙乙行色忽忽迫不能待遂　錢令甲贖出俾得成行詎甲天良頓昧得資後卽如黄鶴高飛一去不返乙不獲已託人索 
 
 

Page 3

 
 
還原票備資自贖若甲者得錢負友不誠狗　之不如哉隱其名所以存厚道也 
[烏臺峻潔]  
　　蘇臬李顯之廉訪淸操絶俗丰骨棱棱接篆後嚴諭吏胥務期洗心革面並大書八字榜示大堂云一應陋規概行裁革所有隨侍家丁各給辛銀八兩至三兩此外不准收受分文至衣服樸素飲食淡泊有逾寒素之家民間比之海忠介殆非過譽又聞廉訪蒞任時所有縣中應辦供應各差概行謝絶添置檯椅等物均令値轅縣丁核實開帳呈候給價所帶緑呢大轎因太寛廣時有碰撞之虞縣中請易不許旋於日前密令介弟向轎繖店定購一肩言明實價四十元送到卽給且諭以如有轎班差役需索分文立卽禀明嚴究日昨傳諭各書吏署中向來所有一切紙張辛工或報部支銷或由各屬捐廉供給均逐細開單呈核據稱臬書此項銀兩統上下兩江共得八千餘兩各書贍養辦公全賴乎是况蘇臬爲刑名總匯之區人衆事繁故經各前憲逐漸議增至有此數一旦裁撤各胥皆大失所望而人益頌廉訪之潔已奉公云 
[茸城瑣綴]  
　　河工董事以大工告竣恭送澤潤生民扁額懸於華署大堂之左先用鼓樂儀仗徧迎巿中諸董衣冠隨行頗極炫耀邑尊旋赴諸董處申謝冠盖往還談者以爲榮事○松江府志自康煕二年重修至嘉慶年間宋太守又修之迄今幾七十年其間風俗之變革人才之盛衰水旱蓄洩之宜財賦出人之數及軍興以來忠臣文士孝子節婦之行視昔倍增不有紀載其曷以昭示來許博太守集邑中縉紳先生爲之續凡三易寒暑成書四十卷裝訂二十四本欲考雲間掌故者盍取而閱之○松琴僧與何仙姑通奸謀斃小和尙阿齊一案已列前報兹悉此案初由甲乙丙等三人控理嗣有某署家人某丅因借何仙姑房屋爲之袒庇二人遂聨名控府博太守批語嚴厲荷仙姑勢不能支遂將房屋典錢五百千挽人向乙丙賄和乙恐事有反覆乃將贜洋出首何仙姑知事不諧一棹扁舟逃往江北目下在案人犯脫逃殆盡不識楊邑尊如何辦理 
[江陰紀事]  
　　新任江陰縣查明府接篆後卽嚴禁烟館剴切曉諭又傳各圖地保從嚴查察如敢徇隱當將該地保一并科罪○北門外十餘里有小茅山供奉眞君像每年三月朔望鄕民有拜香會之舉本月朔適値天晴往拜者均穿短袄外罩藍布對襟元邊香衣足穿蒲鞋手執小凳上供香燭或三步一拜不絶於道以此佞佛亦殊可笑○長江提督李軍門會同瓜州鎭吳君家榜同乘小火輪至黄田港外查騐龍驤虎威飛霆策電四蚊子船歴一時許卽乘原船而返○泊守黄田港之水砲臺四座一律演放阿姆斯脫郎砲頗多命中可見砲勇之漸能嫻熟也 
[滬濵雜事]  
　　外虹口京貨店主某甲有子方六七歲前夜十一點鐘在門外遊戱忽然不見經甲與其女尋至新馬路見某乙抱孩而走女卽喊捕甲始追獲當卽扭人捕房管押○江北人李景遠向爲小工前日在虹口公和祥碼頭怡和公司輪船做工忽從艙面墮下跌斷左脚骨經旁人舁至同仁醫院救治○上月十九日和昌順行向唐某購得鐵板七百廿塊在虹口公和祥碼頭雇浦東人某甲之船載運至夾板船交缷某甲轉雇無錫人某乙之船運去忽少鐵板三十五塊該行卽向甲乙兩船戶查究甲乙遂卽避匿前日在虹口尋獲扭交捕房捕頭卽飭包探盤詰據乙稱裝貨時甲已將鐵板十塊運在浦東船内據云欲交還行内此事須向甲根究云○德國兩枝半桅兵船前在虹口耶松老船塢修理現已工竣出塢泊順泰碼頭前○虹口頭壩小弄内有三十餘歲之人病臥於地似是寗波裝束爲小客寓中棄置者適有某甲憐其病苦出錢二十餘文令人扶至某客棧安臥隨卽病故該棧主昨已報明捕房尙未安殮 
[城中回祿]  
　　前日五點鐘時本埠小東門内康家弄某姓家不戒于火家人極力狂呼卽經比隣奔往灌息洎該處地甲鳴鑼告警十鋪洋龍聞警馳來早已烟消火滅矣是役也雖未貽禍居鄰然已受驚不淺至其起火之由說者不一請俟探明再登 
[欺小囡]  
　　武員某姓旅居本城前日其子與某甲之子金海嬉戯路旁偶爾反顔致被金海鞭笞號哭某聞而大怒赶至甲家扭金海至西倉橋縶橋欄上並以污泥在其臉上書欺小囡三字聲稱尙欲送官究治甲敢怒而不敢言惟有默爲忍受而已當經旁人解勸令甲置俻香燭登門服禮事遂寢息嘻金海之以小囡欺小囡咎固有所應得然如某武員所爲非欺小囡之更甚者哉大書特書適以自取供狀而已矣 
 
[小工打架]  
　　前晚十一點鐘時小東門外戱館街第六十五號門牌某姓淸烟館樓上花烟館妓寳林小坐門前適有小船帮水手某甲路經是處手携甘蔗大嚼偶與該妓謔言驀遇天后宫舊址第二十四號門牌潮州小工某乙酩酊而回醉態可掬疑妓謔伊與之齟齬爭執之餘致相用武甲見勢不善乘間逸去有建帮小工某丙聞乙與妓爲難從中排解詎乙見丙出塲遂遷怒於丙此脚彼拳互相打架乙之小工棧近在咫尺同伴皆聞信赶來丙亦住該處其同伴亦頃刻畢集大張旗鼓當有住太古路第二十二號門牌之建帮小工并住財神弄第一號門牌之小工等同聲相應鬧作一團嗣經一頭喝阻一哄而散丙卽回至太古路見同伴中有受傷者心中不服復糾人各携扛棒房担等物蜂擁尋仇時潮帮人已將大門緊閉建帮人在門外敲擊多時門内極力守禦俄亦開門迎鬥建帮人挖取舖地石子抛擲潮帮人亦飛椀還擊椀盡復將瓦盆亂擲致兩下均有受傷惟建人某丁受傷最重頭額已破並傷肩膀該管小工頭到捕房報明受傷人卽由彼等同黨送往仁濟醫館施治其時已近一點鐘矣當打架之時捕房包探巡捕以人數衆多祗能彈壓不便拘拿十六鋪巡防局員聞信亦派勇到橋邊彈壓不知如何完結也 
[拼頭互訴]  
　　前日午後小東門外新協盛烟舘主婦寳姐投捕房訴稱被某甲至店吵鬧刮壞招牌因卽扭請送懲招牌呈騐捕頭問伊因可起衅答稱我本與伊私識今已拆開伊尙時來滋擾今又將招牌刮破甲稱新協盛招牌是我所做烟舘亦是我所開該婦聞言卽稱當開店時原囑爾出洋五十元爾未交出卽使有洋亦惟寫新恊盛合記招牌爾可看見况現已換寳記招牌乎兩下爭執不休捕頭遂看將甲暫押候解公堂訊理并諭該婦到期投案候質 
[重訊拆股]  
　　鍾南臺欲拆麗園烟館股分一案訊理情由疉登本報前期鍾又投案請追翁太守飭包探往傳經手人張海珊詎張避匿不到鍾稱張由其兄吟溪薦保吟溪係麗園股東且尙開留園烟館太守因復傳飭吟溪詎又不到案僅遣抱王福呈遞禀詞太守見其中有麗園歴年虧空之句因謂此事甚覺詫異海珊所供祗虧耗洋一百餘元前據該店司帳人吳敦三亦稱虧耗祗有此數海珊亦並無私帳宕空爲何避匿不到該店東人以經手人走脫亦不出塲理料店事究歸何人經管本分府之傳張吟溪者非因其麗園有股實因其係海珊之保人也豈弟兄串通均不到案卽可了事乎遂着包探至留園將該烟舘經手人傳到捕房着交吟溪於下期到案詰訊 
[核斷攤帳]  
　　蔡順興燭店倒閉一案前已屢列報章前日債主黄泰隆馬世記王保堂莫沈氏樂廣源奚周氏陳雲生凌祥和奚茂林湯有良妻某氏共十人投案訴稱蔡之房屋業已估見値洋四吉四百餘元翁太守謂蔡所呈帳上共虧九千數百元今是屋僅値其半除抵還外所欠如何料理蔡稱房屋之外一無所有連日惟向長生庫中質錢度日質票一包呈騐太守隨謂各債主抵欵與借欵有别如遇攤帳理當分别歸還今日到案各人可當堂報明數目下期不必再來其有今日未到者着於禮拜二到案報數倘再遲延不到卽行剔除不能併人此項帳欵隨據黄泰隆稱蔡將樓房十幢抵去銀五百兩馬世記稱代蔡經手借洋五百元王保堂稱亦代經手借洋六百元内姚兆芳洋三百六十元湯有良洋一百四十元胡阿裕洋一百元均有欠據吳沈氏稱蔡借去洋一百元我爲人洗衣積聚而成實是幸苦錢樂廣源稱被欠往來錢二百六十餘千奚周氏稱蔡將樓房兩幢抵去洋一百元又借洋一百元凌祥和稱蔡借去洋五十元貨物錢二百九十千奚茂林稱蔡將房八幢抵去銀洋四百 
 
 

Page 4

 
 
元太守均親爲登記旋據蔡稱有西洋人及文昌庄胡小松三戶邀之數次均不肯來約其不論某處一談亦不肯到太守着再爲照到案 
[移欵救急名正言順]  
　　謹啓者連讀報所登鎭海粥廠賑捐竟無大戶樂助後訽鎭海同鄕捧册四出勸募各客帮應命者少皆言甯幫在申巨商富戶頗多雖係城中饑民甚衆兩三月發米施粥約計一萬元公事卽可圓滿功德今讀報章第二批經勸連前已有四千元竊思上海北巿四明公所南巿甯波會舘兩處均有存欵大衆咸知理宜會商兩會館總董移撥五六千元卽可全活同鄕急難究屬惠而不費况此項存欵本係同鄕帮中在申者公集公捐此刻移撥去救鎭海同鄕兵急之難卽所以顧全大局開支用去名正言順想甯帮同鄕斷不致出而阻撓卽外帮絲業會館籌賑公所施少欽封翁尙且因隣省饑民不忍坐視卽將别省春賑欵内移撥一千元豈甯波兩會館紳董竟不念反鎭海同鄕驟遭兵困告貸無門飢寒待斃之情形耶諒由彼此大意漠不關心有力之家早經搬出此刻急難目不及見勸捐諸位亦未計及兩會舘有此公存欵項若照刻下各位持册沿門托鈢卽有應命者一二元均屬勉强如此辦法非但諸君吃力萬分仍恐緩不濟急應請在申甯帮諸富商或慨解善囊或商請兩會舘紳董各發天良從速移解庶可補救鎭海同鄕嗷嗷待哺俾得飽腹過度免致流爲敵用則下以全桑梓之情卽上以紓國家之難鄕民幸甚地方幸甚[  不忍坐視人拜啓]  
[酬蔡寵九仁兄]  
　　客况詩名病與貧二樵句狀兩覊人不愁明月隔千里自共閒雲爲一身枕藉亂書驅白日拍浮濁酒鬨靑春祗應無事長相見猿鶴同游避鳳麟[  弟李士棻拜手]  
[酬楊佩甫仁兄乞畫萬卷隨身圖]  
　　居飽蠧魚行汗牛纍纍舊本插新收十三齡挾終身好萬五籖拚厚價酬紅袖添香誰伴讀靑燈有味自銷憂平生缺陷書堪補阿堵傳神仗虎頭[  弟李士棻拜稿]  
[滬上晤朱觀察屺山世講喜贈]  
　　培風閣有萬書倉移得黄田入豫章詩禮家聲桂丹盛壎箎才調白眉良尊中酒滿邀江月池上花開護海棠夢判升沈人判歳壯宜効用老宜藏[  芋仙作]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年二月二十六日京報全錄]  
宫門抄○諭旨六道錄前○教職單○兼署閩臬劉奏恭報署篆日期摺○署船政大臣裴奏恭報交缷臬篆日期摺○閩督楊等奏遵議軍流徒犯酌量變通摺大臣謙奏請飭院速襲札薩克摺○閩水師彭奏報巡緝洋面情形並請暫緩撤巡緣由摺○晉撫奎奏叅革通判片○豫撫鹿奏請升補守備摺○將軍金奏請奬敘片○二月二十六日刑部都察院大理寺廂紅旗無引見○八額駙假滿請安○裕祿謝署湖廣總督恩○恩公續假下五日○鳳秀續假十日○長有慶煕預備召見○吏部奏派騐看月官之大臣派出恩中堂徐桐祁世長桂全敬信烏拉布周家楣沈源深安祥周鶴國秀阿彦泰可崇光馮應壽鄭訓承隆恩○召見軍機裕祿長有慶煕○○光緒十一年二月分教職單教授河南衛輝徐煕誥歸德拔陜西興安胡師舜鳳翔陜西鳳翔楊翼孫榆林浙江甯波吳敦杭州俱舉正諭順天大城王鼎元永平江蘇靖江倪恩榮揚州山東金鄕于棟楊萊州河南新鄕徐如䃢歸德湖北江夏張兆椿漢陽俱舉訓道山東陽穀蕭光漢靑州湖北當陽洪安瀾黄州四川夾江高枬瀘州俱舉河南密縣兀煥勳陜州廣東龍川梁蓮士羅定州四川温江李步璋敘州俱歲四川資州梁有成重慶挨復諭直隸新樂杜蔚天津舉靑縣鹿學尊保定拔山西永濟宋登雲潞安恩歸化劉璜耀平陽舉河南寗陵萇幹庭開封附湖北崇陽葉肇封漢陽國光化張利賓武昌舉廣東遂溪黄鍾廣州廪徐聞莫敬謙瓊州拔四川長壽郭光煕瀘州舉復訓山東博山王敳萊州舉河南祥符毛椿林南陽廪湖北德安陶文炳武昌附廣東陸豐尹元照廣州增羅定王植三瓊州雲南順寗吳際唐大理蒙化趙多能臨安俱歲○○兼署福建按察使督粮道臣劉瑞祺跪奏爲恭報微臣兼署臬篆日期叩謝天恩仰祈聖鑒事竊臣於光緒十年十二月二十六日奉督臣楊昌濬撫臣張兆棟行知以按察使裴蔭森奉旨署理船政大臣所遺臬司篆務委臣暫行兼署十一年正月初六日准裴蔭森將印信文卷移交前來當卽恭設香案望闕叩頭謝恩祇領任事伏念臣西江下士質魯才庸由翰林遷官御史轉掌戶科久膺京　慚建白之無能薦擢監司値時艱而鮮濟兹復兼權臬事彌切陳惶閩省爲濵海要區臬司爲刑名總匯安民必先察吏執法尤貴衡情臣惟有矢慎矢勤隨時禀承督撫臣認眞經理不敢以暫時攝篆稍涉因循以兾仰答高厚鴻慈於萬一所有微臣兼署臬篆日期及感激下忱謹繕摺叩　天恩伏乞皇太后皇上聖鑒謹奏軍機大臣奉旨知道了欽此○○二品頂戴署理船政福建按察使臣裴蔭森跪奏爲恭報微臣交缷臬篆日期仰祈聖鑒事竊臣於光緒十年十二月二十三日承准閩浙督臣咨接總署來電奉旨着赴船政大臣署任等因欽此遵於二十四日馳赴馬江船署任事於二十七日繕摺奏謝在案奉督撫臣檄飭糧儲道劉瑞祺兼署福建按察使臣卽於初六日晉省敬將按察使印信文卷派員齎送接收臣卽於是日交缷按察使事併將察看海口情形恭摺由驛馳陳外所有微臣交缷臬篆日期理合繕摺具陳伏乞皇太后皇上聖鑒訓示謹奏軍機大臣奉旨知道了欽此○○頭品頂戴閩浙總督臣楊昌濬革職暫緩交缷福建巡撫臣張兆棟跪奏爲遵議安置軍流徒犯酌量變通恭摺仰祈聖鑒事竊准刑部咨具奏各省軍流徒犯脫逃日衆亟宜變通整頓又軍犯附近近邊邊遠三項沿龔虚名徒滋煩雜應如河量加删減令直省督撫妥議具奏等因奉旨依議欽此咨行到閩臣等會同臬司悉心體察軍流徒犯擺站拘役徒有其名充警派巡並無其事惟軍流到配後照例給予一年口粮多因窮苦難度紛紛脫逃今欲設法整頓惟有量加變通擬嗣後軍流等犯到配查有隨帶家口資財者循舊辦理如遇年老殘病之人歸人養濟院給予孤貧口粮以資餬口少壯窮苦者仍照例給子一年口粮卽由配所州縣查明無論正佐文武衙門應用動作夫役隨時分撥充當量給工食並時加編管毋許遠離衙署倘有不服約束仍送該州縣責懸示儆如情惡滋事照例嚴辦徒犯亦可照此辦理似此量子安置俾配犯生計較寛而分撥各衙署收管犯數無多易於防範脫逃或可漸少　軍犯到配閩省向與流犯一律安置並無區别其附近近邊兩項充發道里轉較滿流爲近卽　遠一次亦與滿流道里相等沿襲虚名徒滋煩雜似可删除仍留極邊四千里及烟瘴二項爲流罪加等地步甚爲簡當至新疆現在建設郡縣招募屯墾若將改發充軍人犯仍復舊例發往種地當差實屬因時制宜應由新疆大臣察核奏辦據臬司裴蔭森會同藩司沈保靖核詳請奏前來臣等謹合詞恭摺具陳伏乞皇太后皇上聖鑒勅部暈核施行謹奏軍機大臣奉旨刑部知道欽此○○奴才宗室謙　跪奏爲東土默特蒙古旗務廢弛懇恩飭院速襲札薩克以重藩封恭摺具奏仰祈聖鑒事竊維蒙古各旂地方遼闊政務殷繁治理本非易易近年蒙下風俗愈形强悍動輒聚衆滋擾强弱相凌全賴該札薩克督率協理等官秉公撫綏衆蒙方能安緝查東土默特札薩克貝勒哈斯塔瑪嘠故後迄今將屇六年尙未承襲有人該協理等又未能措施盡善以致該旗蒙古遇事抗違種種挾制且該旗曾於咸豐十一年同治三年間釀有老頭會滋事之案先後經欽差大臣阿克敦布額勒和布查辦明確立定章程奏明永遠遵守乃近聞該蒙古等故智復萌遇有該旂應辦公事仍敢顯背定章糾衆抗違以及蒙古各案查傳人証往往傷差奪犯任意拖延推原其故總因該旂札薩克尙未襲定該旂無所統屬遂至一切公務漫無紀律再四思維惟有仰懇天恩俯賜飭下理藩　將東土默特旂札薩克查明應襲之人赶緊承襲以重藩封而資鎭撫奴才爲整頓蒙古旂務起見是否有當理合恭摺具奏伏乞皇太后聖上聖鑒謹奏奉旨已錄○○福建水師提督奴才彭楚漢跪奏爲海防緊要請將本年出洋督緝洋面情形並請暫緩撤巡恭摺具陳仰祈聖鑒事竊照案奉上諭嗣後沿海水師各提鎭着於每歲出洋時具奏一次俟巡洋往返事畢卽將洋面如何情形據實具奏等因欽此欽遵在案奴才遵於光緒十年三月初三日乘坐兵輪並統厦字等號戰哨出洋督緝曾將出巡日期恭摺奏報在案夏間巡歴南北各洋面無論大小島嶼内外港澳悉皆躬親周歴往返梭巡並飭各處練營將弁督率兵丁勤加操練以慎防守一面稽察各營巡洋舟師勤惰飭令認眞巡緝毋稍疎虞並諭令沿海居民恪守舊章遇有遭風失險船隻協力保護經奴才遍歴督緝各處洋面均甚安靜商漁樂業兹屆隆冬歲暮本應循例撤巡回營整頓營務深恐匪徒不時竊發乘間肆擾爲害商民在在巡防難容鬆懈奴才應請暫緩撤巡仍在洋面督率舟師實力巡緝察看緩急不時巡轉回營會同道臣籌商諸務並親督各營員弁兵勇訓練操防期於營務洋防咸臻周密以仰副聖主綏靖海疆之至意合將出洋督緝洋面情形並請暫緩撤巡緣由恭摺具奏伏乞皇太后皇上聖鑒謹奏軍機大臣奉旨知道了欽此○○奎斌片再口外七廳改設撫民原爲勤求治理綏緝邊防各該廳員　如何除獘蠲苛恪盡職守乃竟有代理歸化廳撫民同知試用通判鳳鼎營私欺罔惟利是圖以致物議沸騰商民咨怨當此澄叙官方之際斷不容貪劣者濫厠其間兹據司道查明揭叅前來相應請旨將試用通判鳳鼎卽行革職以端吏治理合附片陳明伏乞皇太后皇上聖鑒謹奏軍機大臣奉旨鳳鼎着卽行革職該部知道欽此○○頭品頂戴河南巡撫臣鹿傳霖跪奏爲揀員升補守備員缺以實營伍恭摺仰祈聖鑒事竊查河北鎮標移撥河南營汝州守備馬方俊於光緒十年八月二十三日病故經臣恭疏題報聲明遺缺扣　外補擬准兵部咨所遺員缺係題補第三輪第六缺輪用應升人員令揀合例人員請補等因查例載陸路守備輪用應升人員以奉旨回任候題干總補用等語臣於通省千　内詳加遴選查有襄城營禹州汛千總楊得勝現年五十一歲祥符縣人由俊秀隨隊剿防出力歴保以把總歸南陽鎭標補用復因勦辦會匪保奏同治八年四月奉旨以千總儘先拔補並加守備銜欽此九年拔補禹州汛千總閏十月到汛任事光緒四年四月六年俸滿前撫臣涂宗瀛調省考騐送部引見經欽派于大臣騐放請旨回任　例候升奉旨依議欽此回任欽此回任後三年期滿又經前撫臣李鶴年照例甄别仍留候升咨部在案該員精力强健辦事勤奮以之請升河北鎭標移撥河南營汝州守備　堪勝任與定例相符合無仰懇天恩俯准將襄城營禹州汛千總楊得勝升補河北鎭標移撥河南營汝州守備以裨營伍如蒙俞兀再行給咨送部引見除將楊得勝履歴咨送兵部外理合恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○金順片再舊吐爾扈特東部落盟長札薩克畢西　勒圖郡王巴雅爾每於奴才勦辦零匪時親率蒙兵不避艱險隨隊搜勦尤爲出力當此同膺懋賞之日可否恩施奬叙之處出自逾格鴻慈是否有當謹附片具奏伏乞聖鑒訓示謹奏軍機大臣奉旨巴雅爾着從優議叙該衙門知道欽此 
 
 

Page 10

 
 
[光緒十一年二月二十八日京報全錄]  
宫門抄○諭旨三道錄前○大臣謙奏調補知縣摺○陜督譚奏營員久不到任請開缺揀補摺○直督李奏請議敘片○又奏擬請援案調考貢生片○又奏請斥革章京審辦片○又奏請議卹附祠片○大臣錫奏充補章京並升調各員片○閣學國奏病請開缺調理摺○二月二十八日内務府國子監廂藍旂値日無引見○怡王假滿請安○景善前往東陵請訓○張緒楷謝授太常寺卿恩○潘衍桐謝充右中允恩○善承李端遇預俻召見○掌儀司奏初一日祭奉先殿漪貝勒行禮○召見軍機善承李端遇○○奴才宗室謙禧跪奏爲揀員調補要缺知縣以資治理恭摺具奏仰祈聖鑒事竊查試署建昌縣知縣陳功亮前經因案撤郡察看嗣經奴才查明該員於建昌人地不甚相宜未便稍事遷就請開缺留熱另補並聲明所遺建昌縣一缺係口外繁難要缺容俟另揀合例人員奏請調補當經會同直隸總督附片奏明欽奉諭旨吏部知道欽此欽遵在案所有建昌縣一缺自應揀員調補查奏定章程内開嗣後平泉建昌赤峯朝陽四州縣缺出先於灤平豐甯二縣内揀調如二縣内實無合例堪調之員再由奴才會同直隸總督於口外揀發及勞績保留熱河補用人員内曾經委署地方並無貽誤酌量題署等語查建昌縣幅員遼闊蒙民雜處政務殷繁係口外繁缺中最爲緊要之區非精明練逹熟悉情形之員不克勝任兹查有豐甯縣知縣文卜年現年五十六歲係山西解州安邑縣人由廪生中式咸豐八年戊午科舉人同治四年考取宗室官學漢教習是年十二月由大挑知縣揀選引見奉旨着以知縣發往熱河差遣委用欽此五年三月到郡歴經委辦發審礦務裕課各局事務六年七月委署建昌縣事七年十一月交缷因署建昌縣任内擒獲巨匪多名經前任都統麒慶保奏奉旨賞加同知銜並賞戴藍翎欽此九年三月委署灤平縣事十年六月交缷十一月奏請該試署朝陽縣知縣四月到任光緒二年經前任都統宗室瑞聨奏請與平泉州知州慶齡互相對調奉准部覆是年閏五月十九日到平泉州任三年七月在任聞訃丁母憂七月二十四日交缷經前任都統宗室延煦以尙未題請實授奉部覆起復後仍歸熱河按照原到省分名次序補五年十月十五日服滿起復於六年六月二十二日到部經前任都統崇綺委赴朝陽縣會訊積案十二月回郡銷差七年飭委代理粮捕廳同知印務六月初四日接印任事七月二十二日交缷回郡嗣於光緒六年正月奏補豐寗縣事於是月二十六日接印復於十年十二月間調郡審理要案查該員老成穩練辦事勤能且在熱河多年於各州縣地方及蒙民情形尤爲熟悉在豐寗縣任内頗知講求吏治整頓地方以之調補建昌縣知縣實堪勝任與例亦屬相符據護理熱河道嵩林詳請具奏前來合無仰懇天恩俯念邊缺緊要准以豐寗縣知縣文卜年調補建昌縣知縣於地方大有裨益如蒙俞允該員係現任知縣調補知縣毋庸送部引見所有遴員調補口外要缺知縣緣由理合會同直隸督臣李鴻章合詞恭摺具奏伏乞皇太后皇上聖鑒再豐寗縣知縣一缺容俟建昌縣缺經部覆准後再揀合例人員請補合併陳明謹奏軍機大臣奉旨吏部議奏欽此○○頭品頂戴陜甘總督臣譚鍾麟跪奏爲營員久不到任照章請旨開缺另行揀補以實營伍恭摺具陳仰祈聖鑒事竊查借　甯夏鎭屬花馬池營叅將李積慶前於光緒七年八月赴部引見事竣請假一月回籍修墓經兵部准假咨行在案迄今三年之久尙未來甘行查原籍亦未見申覆現値　頓營伍之際員缺未便虚懸自應照依部定章程補缺已逾二年以上延不到任據實陳明請實旨開缺其所遺叅將員缺陜甘現有合例人員容臣揀選請補該員所領劄付等項俟查取至日另咨送部外所有叅將李積慶久未到任緣由理合恭摺陳明伏乞皇太后皇上聖鑒訓示謹奏軍機大臣奉旨着照所請兵部知道欽此○○李鴻章片再查光緒九年直屬灾　案内據四川按察使如山捐銀一千兩兩淮鹽運使續昌捐銀一千兩山東登萊靑道方汝翼捐銀五百兩大順廣道張蔭桓捐棉衣合銀二千兩刑部郎中李釗捐銀五百兩浙江臨海縣知縣高英捐洋銀六百元合銀四百餘兩吉林候補知府李金鏞捐銀一千兩永平府知府福謙捐銀一千兩盧龍縣知縣張楷之捐銀一千兩前署津海關道江蘇候補道孫士逹捐銀一千兩均於不緒十年六月以前解交當經發局兌收分撥散放臣查該司道等公忠康濟救災恤鄰深堪嘉尙擬請旨飭部分别議敘以資觀感理合附片具陳伏乞聖鑒　示謹奏軍機大臣奉旨如山等均着交部分别議叙欽此○○李鴻章片再直屬選拔貢生例由督臣在保定省城會同學臣扃試同治十二年癸酉科値臣駐津當經奏明將各屬應試選拔生員調津會考在案兹查本年乙酉科舉行選拔臣未能回省現准學臣咨商擬仍照案將各屬應試選拔生員調至津郡取齊會同秉公扃試照例定名數認眞去取以昭慎重除由學臣定期檄飭遵照外理合會同學臣孫詒經附片具陳伏乞聖鑒謹奏軍機大臣奉旨知道了欽此○○李鴻章片再據遵化州知州王啓俊石門理事通判崇本申稱東陵承辦事務衙門移據割草人李寳謙之嬸母李氏喊報伊子李寳珍因向章京海昇討要借去銀鐲被海昇砍傷身死一案業經騐明屍身填具圖格據屍母李氏等供與原報相同惟海昇倚恃職官不服審訊請照例斥革等情前來查海昇係京都正紅旗滿洲人由讀祝官挑補惠陵章京相應請旨將該章京海昇卽行斥革除飭研審確情照例擬辦外理合附片具陳伏乞聖鑒訓示謹奏軍機大臣奉旨前據毓橚等奏叅已有旨將海昇暫行革職歸案審辦矣欽此○○李鴻章片再遇缺題奏提督雄勇巴圖魯士占魁自咸豐三年粤匪撲犯皖城該員由武舉在安徽廬江縣本籍損資團練殲除土宼保衛一鄕六年經前安徽撫臣福濟委帶凱勇隨勦獲勝並解廬州城圍八年三月克復和州右腿受矛傷甚重迨後攻克定遠廬州各城及三河鎭等處均在事出力同　元年經臣調赴上海隨克浦東各城是年回皖募勇適巢縣失守廬江岌岌可危飭將所募各營權守廬江二年春與賊而戰兩晝夜追至棲鳳嶺遂克巢縣帶營赴滬又隨今浙江撫臣劉秉璋迭克蘇浙各城勦捻之役該員以少勝衆屢建奇功七年因母老患病禀懇回籍終養光緒二年經劉秉璋江西巡撫任内奏調該員統領江西防軍五年冬積勞成疾回籍醫冶捐建文昌鄕賢等祠及各書院經費經前安徽撫臣裕祿奏請建坊奉旨給予樂善好施字樣其餘義舉甚多該員於光緒八年九月二十七日傷發病劇身故據　隸正定鎭總兵葉志超等及廬江本籍紳士内閣中書張盛典等禀懇援照前福州副都統全福囘籍病故成案奏請議卹等情前來臣查王占魁自咸豐初年由武舉在籍帶團助剿並隨征髮捻各逆馳驅六七省身經百餘戰積功甚多實將領中不可多得之員遽因積勞傷故殊堪憫惜核與全福情事相同合無仰懇天恩俯准勅部照在營立功後積勞傷故例議卹並准附祀該員胞弟陣亡六品監生王純臣本籍專祠以彰忠藎出自逾格鴻慈謹附片陳請伏乞聖鑒訓示謹奏軍機大臣奉旨王占魁着照軍營立功後積勞傷故例議卹餘依議該部知道欽此○○錫綸片再查奴才行營文案處帮辦章京綏遠城候補驍騎校福松因患瘋迷自戕業經附片奏明在案其福松所遣文案處帮辦章京一缺自應揀員充補查有蒙　事務處帮辦章京綏遠城正紅旗滿洲四品頂戴補用防禦卽補驍騎校瑞明公事熟悉堪以調補瑞明所遺蒙古事務處帮辦章京一缺有該處額外筆帖式索倫營五品頂戴補用防禦卽補驍騎校富勒堚熟諳淸文曉通蒙語堪以升補其遞遺額外筆帖式一缺查有綏遠城白曰旗滿洲佐領銜補用防禦卽補驍騎校荄哈蘇當差樸謹堪以委補以資供差理合附片具奏伏乞聖鑒訓示謹奏軍機大臣奉旨該衙門知道欽此○○内閣侍讀學士奴才國炳跪奏爲假期己滿病體未痊懇恩開缺調理事竊奴才前因感冒風寒於正月十八日請假調理仰蒙給假二十日滿擬卽日痊愈照舊當差乃兩旬以來病勢未减氣血兩虧痰喘上乘頭目眩暈方藥雜投支離益甚據醫云非靜養數月不克就痊輾轉思維惟有仰懇天恩俯准開缺俾得專心醫冶庶幾早日奏功奴才體氣雖虧年力方壯一俟稍愈卽當泥首宫門求賞差使斷不敢稍耽安逸自外生成所有奴才假期己滿懇請開缺緣由謹繕摺具陳伏乞皇太后皇上聖鑒謹奏奉旨已錄 
 
