# 1895 - 242 - 4908036

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[論近今俗尙之奢]  
　　從來富國之道在乎足民而足民之原在乎俗儉儉者美德也君儉則無好大喜功之舉而府庫常盈官儉則無枉法貪賄之事而清亷特著民儉則無蕩檢踰閑之習而不至於固窮與奢寗儉之說孔子雖爲喪禮而發然凡事無不可以類推菲飲食惡衣服卑宫室夏士爲千古儉德之祖晏子澣衣濯冠一狐裘三十年至今傳爲美談自天子以至庶人孰不當以儉自持哉而中國奢侈之習非自上開之實自下啓之我朝定鼎以來列聖相傳無不崇尙儉約一冼前朝弊政宸居寡欲亘古罕有而征賦所入府庫所儲有日形其不給者緣耗於河海工程者十之二三耗於中飽者亦十之二三耗於兵戎軍旅者且不至十之四五焉國雖儉安得而不窮安得而不弱哉然處富有之時而民俗奢侈猶可說也當此凋殘之際似宜格外儉約乃紛華靡麗之風日新月盛是眞不可解者矣說者謂此皆官塲之應酬闊綽有以開其端也娼優之裝飾過分有以啓其漸也不知官塲有官塲之進項且人數有限制患猶淺也有學官塲者而驕奢之習從此大開矣娼優以裝飾媚人日易一服日易數服標新領異是其分也自有學娼優者幾良莠之不能分而等威之莫能辨矣况自通商以後局面一新無不競效西法爭購洋貨皆以爲西人享用之奢中國不及萬一莫不嘖嘖稱羡不知西人不費無益之錢飲食求精潔未必其貴重也衣服有常度不見有變革也雖木土之興精益求精堅益求堅不惜所費然必有利之可圖斷非僅爲一身一家計也華人效西法不求其本而求其末致費用之不支西人則不肯染華人之習其智不已出華人之上乎試問西人之所食有中國之一臠一粟乎西人之所穿有中國之一絲一縷乎而華人食則喜嘗番菜也以爲趨時衣則洋綢洋布洋縀洋紗幾於無人不穿無地不售以致本有之粗布銷塲日滯女工幾廢其餘玩好雜用之物西人未必自用者皆若爲華人而設而華人見之明明價值之貴而以爲便宜所以入其彀中而不自知者也不特通商之地如此卽窮鄉僻壤亦無不如此不特一省如此卽各省亦無不如此皆由不能儉約之故以致見異思遷遂成積重難返之勢試舉其顯然者而言之官者所以治民也乃近今之官不能自治安能治民非無一二廉潔自好之土而羣焉非笑之以爲不合於世使之不能自安不得不隨聲附和降心相從大吏遇有冠婚喪祭之事必竭資獻媚雖傾囊而有所不惜朋輩間往來酬酢一下箸則數萬錢一餽　則數十萬錢車馬衣服爭相炫燿磁銅玉石競事搜羅僕從如雲揮金似土而翹首跂足者莫不以官塲爲可羡於是富者爭相捐納以焜燿於鄉里貧者夤緣奔競冀冠盖之往來起居則官派也應酬則官體也每見有平素不相往來而遇有慶弔之事咸以地方官一到爲榮有浼人以說有折簡以邀欵以盛筵餽以厚　費數百萬錢博一日之熱閙眞事之無謂者矣婚喪之禮本稱家之有無而今乃繁縟愈多費用愈大向之設一二筵者今必數十筵矣向之一日可畢者今必三四日矣甚有聘禮不能儉而不能娶親者奩具不能儉而不能嫁女者喪禮不能儉而不能葬親者一郡一邑之中富者十不得一貧者十居八九富者奢必至於貧貧者奢必至於詐出門輿馬頭銜煌煌而究不知其所捐何職也引類呼朋衣裳濟濟而究莫知其所操何業也世固有因此而得舉援通聲氣大則得官小則得幕向之所費者不難本利兼收所以爲之者咸以爲此計之非左不惜挖肉補瘡之舉而效奴顏婢膝之爲庸詎知得者少失者多竭力鋪張而不知守約必至無可爲繼債臺高築而始悔向之不智也亦已晚矣未完 
[本館接奉電音]  
　　昨晨京師飛電補傳上諭三道敬謹譯登○七月初七日奉上諭前據都察院奏編修吕珮芬等呈控安徽旌德縣教諭張堃劣蹟多端當經諭令張之洞確查具奏兹據奏稱該員被控各節查無實據惟沾染積習平日居官不勤訓迪實屬溺職若以主簿降補不足以示懲警著卽行革職以肅官常該部知道欽此○十三日奉上諭御史楊福臻奏查核屬員宜勤接見一摺各部院司員及各省候補人員流品不一必須詳加考查始能悉其底藴嗣後各部院堂官務當常川人署將各司員隨時留心查看各直省督撫等於所屬各員必應勤加接見訓以地方公事藉可分其優劣如有不諳部務及未能講求吏治者卽行嚴加甄别毋稍姑容欽此同日奉上諭江蘇按察使著吳承璐補授欽此 
[都下雜言]  
　　京友信云六月杪西華門外路旁車夫某甲突遇仇人某乙甲出白刁砍乙腰膂乙登時殞命此處地近禁門王大臣等不時出入地面官奉步軍統領衙門諭移乙屍於西安門外曹竹銘殿撰門前殿撰復喚地面官某使移往他處地面官不得已復遣兵丁移乙屍向北至某尙書花苑墻外空地比中城兵馬司帶仵作來相騐時仵作侯姓因皇城外不屬中城地面例歸西城相騐侯不肯應差向地面官大嘩旋由地面官央中城書吏某再四懇情侯始相騐而去○六月杪虎坊橋某官偶染時症延某醫來視診脈之際腹忽大痛急登厠大瀉不止登時暈倒某宅立遣人送醫歸家而醫死又鑾慶胡同鄭宅治喪一喇嘛送殯從行至永定門内天橋之下喇嘛陡患急症腹疼如割不能起立急雇車回廟當晚圓寂善哉善哉西方證果不必南海拈花矣○七月初四日願學堂開考秋季大課當日清晨報名領卷文題孔子成春秋而亂臣賊子懼詩題有誤字姑付闕如 
[峴山秋眺]  
　　鎭江訪事人云日事己平各省新募防軍陸續散去上月下旬駐紥鎭江之廣忠靖字四營奉大憲裁撤統領黃軍門守忠於本月初二日給發恩餉兩月馮宫保預委某員赴營中收繳軍械連日赴常勝營及各當道處投刺辭行初四日上午新福建駕時兩輪船由滬開行來鎭以備裝載勇丁初五日勇丁携帶行李至江干小憇宫保 
 
 

Page 2

 
 
特派營務處蔡太守以及各差官督率親兵在江于照料鎭江關道吕觀察委水陸總巡周都戎保甲總局劉明府曁各叚巡查委員前往彈壓各官奉委之下先赴江皋搜檢各勇身上有無私帶軍裝搜畢一一點名然後用駁船載至江中渡上輪船初六日各官始將此差辦竣是日午刻兩輪船展輪下駛取道申江載回嶺南遣散刀環重唱桑梓生還雖未能銘績燕然亦未致裹屍馬革是以各勇皆喜形於色云○新授徐州府詹太守鴻謨由常州赴姑蘇謁見趙大中丞後乘官舫由内河行駛初五日午刻行抵京口舟泊皇華亭碼頭丹徒縣王明府預飭辦差人等在彼伺應及舟抵碼頭鎭江府彥太守以次印委各官均往恭迓旋登舟投刺謁見太守至二點鐘時卽以禮報謁初六晨八點鐘時解維出大閘口溯江而上赴白門謁張香帥然後往徐州履新○閏五月起瘟疫流行迄今仍未稍息雖諸善士捐資製就痧藥到處送人無如病勢如急雨疾風卽有精於岐黃者亦皆束手無策近日新秋時節染痧者仍復良多城外拖板橋畔居民每日竟死至七八口最可慘者是處張姓之子於本月初四晚忽患吊脚痧一時意亂心慌手足發冷延至半夜卽已魂返夜臺張妻見子暴亡悲痛交集至次日同患斯疾溘然長逝初六日張女亦患痧症以致同歸於盡日内城内外各棺木鋪已售至罄盡無餘此殆近年來所罕見也○鎭江爲通商口岸人烟稠密良莠不齊時有痞棍凶徒藉端索詐吕鏡宇觀察以城外地廣兵稀彈壓巡防不足以昭周密特商准統領新湘全軍陳宇山軍門分撥副中營一哨移駐鎭西倉晝夜梭巡以資保衛復密諭周錦堂都戎明查暗訪妥愼從公想羣不逞之徒當不敢如前此之横行無忌矣○月朔以來紅日一輪威揚趙盾迨初四清曉忽凉颷四起酷吏潛蹤雨師亦命駕而來不啻傾盆玉女逾片時卽止至更魚三躍又聞檐鐵聲喧倚枕聽之恍疑萬馬奔騰從空而降及曙色射窓雨師遂敗興而返初五日清風習習凉透羅襦不復如前時之煩悶矣當大雨淋漓時小西門城下周某矮屋一椽陡然塌倒幸人口尙不損傷新河口某姓家平屋三間亦砉然倒下此外墻坍壁倒者不一而足有心人於此能無動少陵廣厦之思○丹徒縣王伯芳大令近奉憲檄調署上元縣缺日前闔郡紳耆及兩學生童公具禀詞於道轅籲求吕觀察將轉詳督撫轅暫行留任閱數日觀察接奉憲札内開王令芝蘭仍照前牌示調署上元縣於是各鄉農製就德政牌及匾對以表謳思初六日培風館各文童亦公製萬民傘二頂德政牌四扇清道旗四桿爆竹數萬枚鼓樂喧闐送至縣署大令衣冠出接備深欵洽之忱并傳諭庖人設筵宴待直至金烏西下始各辭歸至交卸之期日内尙未擇定也 
[巨騙訊結]  
　　前報紀廣東有假冐職官謀充闈姓招搖撞騙被官拿獲一節兹接粤信云此案現已審結緣棍匪名余仁雲游各處日以誑騙爲事到粤後卽冐稱某營委員另有外江人楊雅齋與之同謀勾引南海生員彭光瑩代爲招集股本銀兩彭初時不敢深信後見有某貴人函札始信以爲眞各人交出股銀已不知凡幾縣憲李鐵船大令訊悉情由謂彭身列士林亦復甘心受騙則其平日之操守可知罰銀二千兩方子省釋至此外各人被其騙去銀兩許赴縣自首由官代爲追繳免予連坐至余楊兩棍徒則擬解回籍交地方官嚴加管束 
[靈輀就道]  
　　前粤東將軍繼述堂留守之靈駕於本月初三日未時出署亭宇儀仗備極輝煌由惠愛街轉入雙門底出大南門直往天字碼頭下船沿途設路祭者凡十餘起官紳執紼多至數百人皆送至河干始分道而散故長堤一帶車塡馬溢熱閙異常頗極一時之盛靈駕下船後仍泊在碼頭專候招商局之廣利輪船到省卽附之往申再由申江取道天津回京旗安葬 
[武林喜雨]  
　　杭垣亢旱己久四鄉農民入城跪香叩請求雨官憲准如所請虔心齋戒禁止屠宰自初三日爲始設壇於吳山之海會寺躬親禱祝連日陰雲四合雨點時聞未能霑足至初八夜二更時雨師始整隊而來初則潤物無聲沾衣欲溼旋聞鴛瓦之上急點狂飛渾如珠走盤中檐間滴溜之聲不絶於耳至四鼓時大雨傾盆倚枕聽之儼若海上奔濤乘風怒發天明起視庭前水缸俱已積滿門外溝澮皆盈而雨猶未息及午後三點鐘時雨勢漸殺霡霂之霑直至二更始止初十日略放晴光雲猶重積此次得雨甚爲優渥不特三農克慰所望而城中疫氣亦可漸除蓋時症之起大都由於食水不能清潔以及濁穢薰蒸所致得此甘霖則疫癘之行庶可漸息矣 
[藩憲盤庫]  
　　浙江布政使胡蘄生方伯聘之到任後擇於初八日辰刻親臨盤庫先期牌示仰各屬庫吏人等一體遵照并委候補府陳太守存懋會同杭府陳六笙太守監船届期庫大使程叅軍傳集書吏預備盤庫事宜并設牲牢酒醴香燭之屬供奉庫神至黎明時一府兩縣及陳太守存懋曁本司首領官均已齊集官廳恭候憲駕時交七點鐘方伯已呵殿而來各官迎入小憩卽詣庫門前致祭庫神行一跪三叩首禮畢然後將庫門洞開方伯入内升座各官上前行禮庫書等亦隨班叩賀遂將庫中存儲銀兩逐一查點按册校對無誤方伯卽命駕回轅各官站班恭送旋卽回署時已交九點鐘矣 
[媚香樓影事]  
　　金陵訪事人云月前坊口某錢莊被匪人刊印假票冐騙銀錢某日武定橋某錢店又有某公子者持本店五百文花票一紙取錢店夥初不留意如數給之店主在旁執票審視確知其僞突然將錢奪下大聲喝問假票何來公子大怒曰吾乃造假票之人乎此票從某公館取來請著一人同往查問可也彼此爭閙喧嚷不休後有識者知公子係宦家子弟力爲排解其事乃罷○上月二十二日通濟門外某甲家正炊晚膳偶不戒愼以致遺火柴内登時毒燄飛騰幸鄰衆畢集竭力澆灌祝融氏始不敢揚威然亦受驚不淺矣○上橋鎭某麫坊夥馮麻子桃源縣人與聚寳門外西街某油貨店夥邵姓爲友不知何事結成不解之讐上月二十一日馮借送麫爲由行經邵店突出利刃刺邵之胸儘力一刀血流遍體店主及街鄰莫明其故將馮拿住捆送城外把總蕭把戎公館把戎因案件重大卽飭汛目移解江寗縣署翁大令研訊之下將馮重責八百板收禁外監俟邵傷痊再行判斷○夫子廟前有甲乙丙三人專以訛詐爲生遇事生風無惡不作月前經江寗縣翁大令飭差拘案予以重責枷號犯事地方至上月二十八日黃昏時三犯將枷拆毁脫逃臬丁在其地設藕攤攤上有大錢一千數百文三犯不問情由順手刼去丁自知寡不敵衆大聲疾呼一面將乙扭住適三學中十數人經過其地見三犯若此無禮喚地甲前來拿捉而甲乙二犯已爲漏網之魚地甲乃只將丙帶案請訊不知翁大令如何訊懲也○聚寳門西街元隆烟店某夥在某處辦貨前月之杪附便航回店將至碼頭先雇夫將行李挑起然後提貨詎知人衆業雜時行李忽然失去比告知河快飭爲追捕而已蹤跡全無矣閱數日見本街王姓舊衣店挂有白夏布帳一頂認明已物細審之則棉被亦在架上因卽詳訴地甲令會同河快向之吊贓衣店主人云此數物均在評事街黑布買來似乎不關緊要地甲河快遂將兩造送請城捕廳判斷 
[傅相登程]  
　　中日議和立約後尙有通商行船各項條欵須由兩國各派大臣會議中朝本擬請日使林董君改轍南下稅駕津門與傅相公同商訂嗣以日使不允赴津自以奉使而來應駐京城豈可舍此適彼中朝遂改從其請詔令傅相入京商議此爲本報所已紀兹接天津訪事人來函云李傅相於本月初五日六點鐘乘小火輪由津起程入京所有合城文武官員以及練軍馬步各營均至河濵紥隊恭送一切均知常儀 
[號客遇騙]  
　　漢口訪事人云漢上往來商旅均於客棧僑寓然有公棧客棧之别公棧則由各號客邀同知己之友五六家公租房屋自作主張外人不得攙越客棧則無論生熟一律承接遇事皆經棧主經理客人惟出火食房金而已漢鎭夾街楚南某錢號裝來南錢數千串售與某錢店業書起票取錢詎有騙子探得底細暗造起票一帋往船中過駁船户一面收票撥錢一面執票至號中照騐號客不加細察隨筆圈銷船户遂將錢五百串交訖放駁錢者開去及至晚間對數則某錢店之數不符追查之下毫無影響號客不平大開錢帮公所評論以爲騐票時不小 
 
 

Page 3

 
 
心咎由自取號客遂無言而去偵知騙子將錢至某銀樓換金條脫數對身穿華服類官家子弟然鴈杳魚沈終無下落號客眞喪氣哉觀此當爲不小心者戒 
[生客陪老客]  
　　三楚風俗多信神而佞佛而於祈禳齋醮猶覺一心皈依每逢中元節舉行盂蘭會不論巨家貧户無不焚化紙錢邀集僧道香烟繚繞鑼鼓喧闐爲祀祖召亡之舉亦有延請賓客赴宴俗謂之陪老客蓋祖先謂之老客而今人則謂之生客是日清晨家長立於門外自高曾男婦至於子姪中之亡者挨次論序逐名請入夜間焚錢逐名送出富者所費數十千數千不等最貧者亦必用三牲紙錠祭祖至少亦數百文此鄂中之舊俗也自本月初一日起至月底止緇流黃冠咸集通衢施放燄口大街小巷但聞一片梵音悠揚入聽焚化楮帛光燭霄漢江中夜放河燈萬盞明星燦爛如芙蕖之出水明滅亂流閃爍水面絶妙天然圖畫而所費已不資矣以有用之財作無益之事其愚眞不可及 
[無用成有用]  
　　漢友信云花香者紅茶之細末也當道咸年間西人不辦茶商亦不知其可用遂多傾棄迨後西人思得善法置辦機器在漢開廠以之軋成茶磚遂成有用之材初時每擔價銀祗二三兩至四兩零邇來業此之西商均能獲利以故添榨辦機花香亦漲至每擔六七兩今春頭茶時上等花香價售七兩零至八兩左右今則每擔價售三兩左右貨好者亦祗四兩零價碼一時陡跌小貿運販及囤辦之家均受虧耗盛極必衰此亦天道之常也 
[湓浦秋絃]  
　　候補縣張振之明府善鐸奉牙厘總局藩憲札飭辦理二套口卡厘務於初六日抵湖口謁見分局憲聯太守初七日抵九江謁見道鎭府憲旋於申刻赴卡次日接辦○初六日英領事雷夏伯君片送竊取天裕洋行木耳之小工楊某經盛司馬庭訊之下飭令笞責一百板枷號示衆○初八日又片送羅大渭竊取躉船熟肉亦經盛司馬飭令笞責 
[蜀中官報]  
　　四川訪事人云建南道張靄卿觀察奉文調署川東道篆業經行抵省垣正擬涓吉赴重慶授篆旋奉電傳諭旨川東道黎庶昌著仍留本任候教案結後再行引見等因欽此是以觀察在省候示暫緩至渝○四川學政吳大宗師歲試重慶文童事畢接試武童閏五月二十九日發出新進武童案大約初五六卽可接試忠州及夔州府矣 
[死生有定]  
　　杭地自六月十旬以來患急痧而亡者指不勝屈樂善之人製藥施送幾有應接不暇之勢服藥後有騐有不騐說者謂此症來勢甚急不能躭延稍遲片刻藥難下咽矣初三日仙林橋金姓染坊内有夥某甲於午後忽患此症店中急至上城乞取痧藥服之不應延至晚間而逝次日又有一夥亦患此恙因上月討來之藥尙有一服立命服之移時而愈故欲防此患者須預備靈樂在家不時可以保身兼可以濟人之急功莫大焉 
[啓壩洩水]  
　　揚州訪事人云運河東隄關繫極重每至伏秋大汛堤工局例得專委員弁特駐堤上籌防本届伏汛平安入秋後河水忽然大漲上游之水更滔滔滾滾一瀉無餘隄工總辦郭觀察遂禀請漕帥轉行兩淮鹽運使江都轉迅卽啓放歸江各壩以便宣洩洪流刻下金灣儲山各壩已次第啓放無奈來源過急以致宣洩無多或謂今年因山左某處决口浲水旁趨故水勢較往年爲大也傳聞日内如再繼長增高卽擬開攔江大壩云 
[庸醫被控]  
　　揚州訪事人云郡城北柳巷有葛姓醫生學術未精而偏喜裝模作樣每日清早飛輿出外繞遊各處裝作忙迫情形必至時已昏黃始肯至病家診治此種劣醫惡習滬上固已司空見慣不料彼處亦有尤而效之者上月某日胡紳以牀頭人患伏暑症延其治之葛略一按脈卽大言曰我已深悉病源請以紙筆來開方立案可也不料藥甫服下病人卽譫語昏沈次日紳復延葛覆診葛又粗心浮氣信手閱方其時紳尙信其高明深相欽服不隄防服後猝發狂躁大呼心熱如焚未移時卽魂歸泉壤紳情深錦瑟悲悼逾恒細審藥方始知先用苦寒之劑及覆診又易而爲温熱兩日之間寒熱互進顚倒錯亂以致如斯不禁忿火中燒以庸醫殺人爲詞黏附藥方控諸江都縣署請提案嚴行訊鞫治以應得之罪並請出示曉諭周知俾他人弗冉爲其所悮代理縣徐大令本已深悉葛專慣草菅人命荒謬異常旣准紳詞立卽簽提到案特不知何以懲之也 
[漕舶抵津]  
　　津信云江北頭三四帮之漕糧已於初二三日運抵天津姚家灣一帶停泊並聞第十帮亦至津屬惟江蘇帮前四帮抵山東德州後四帮在東昌交界内外 
[星使將臨]  
　　出使俄國大臣王芍棠屋使於本月初七日由上海乘某輪船往白門謁見兩江總督張香帥兹已事畢乘招商局輪船來滬昨日上海縣黃愛棠大令探知使節約於晚間可到特飭辦差丁役將天后宫側行轅掃除潔淨恭候節麾 
[鳬飛申浦]  
　　新任青浦縣汪南陔大令瑞曾前日因公蒞滬昨晨命駕進城先詣道轅禀謁繼至各衙門拜會至縣署黃大令延入花廳茗談良久興辭而别 
[西官答拜]  
　　江海關道黃幼農觀察回任後曾往各國領事署及董家渡天主堂拜會各領事亦卽訂期答拜嗣因觀察公務殷繁遣丁分赴各署堅辭緩期相見均登前報昨日午前英領事韓能君美領事佑尼于君帶同繙譯乘坐緑呢大轎進小東門赴道轅答拜黃觀察迎入花廳以禮接見欵以西式茶菓握手言歡良久始别 
[節會例賽]  
　　節届中元城隍神循例出巡前晚升坐大堂排衙畢飭發馬牌隨堂點卯由紅班會首掣籖路由掣得出小東門進老北門遂由會中人擬定出廟朝西過南香花橋廣福寺往南穿心河橋朝東登雲橋迤南西倉橋繞叅府署守府署走王家弄過陳篐桶橋穿道轅朝南過縣橋由四牌橋過海防廳署出小東門過陸家石橋鹹瓜街裏篾作街繞浙江海運局王家碼頭轉北走大關往南向西過鹽公堂陸家浜往西沿馬路朝北過萬生橋轉西朝北到壇晚會由壇起馬沿城河朝東進老北門過穿心街往東走天官牌樓海防廳署過益慶橋繞太平街向西走穿心河橋朝北過陳市安橋往南晝錦牌樓穿縣署過四牌樓長生橋朝西一直回轅 
[藥業建醮]  
　　本埠南市藥材業同帮每届中元令節醵資建醮由寗波定紥各色燈彩玲瓏鬥巧鮮艷爭奇十色五光輝煌奪目卽所謂蘭盆勝會也兹已届期聞經事者較往年更覺興高采烈定於本月廿四日舉行想届時結隊往觀者定卜如水如雲也 
[華捕銷差]  
　　美捕房一百零六號三道華捕盛宗發當役二十有八年今已垂垂老矣前日面見麥捕頭請卽銷去卯名得以遄回鄉里捕頭憫之賞給洋銀一百圓所遺三道華捕一役由黎捕頭在通班華捕内選得二百三十六號某甲升充 
[移吊盜贓]  
　　昨報記英包探在胡家宅某龜所設野雞娼院拘獲宼盜八名解經屠别駕研訊内有二盜供出假寓法租界大目鳴鐘對面老德記小客棧中有衣物寄存棧主處别駕卽飭役帶盜至法捕房請捕頭派包探協提克捕頭允之卽遺某包探恊同至老德記起獲衣服二件解回捕房隨命帶回英公堂歸案辦理 
[焚香默禱]  
　　山西人李阿林前在本城老北門計家弄放印子錢被人謀害砍死一案黃大令屢次嚴諭差甲赶緊緝獲正兇並懸賞格均記前報前晚伯府城隍神升堂點卯時經辦李案之原差袁慶薛貴柴樛趙金四名齊跪座前焚香再拜祈禱神靈默護如能迅速破案當厚酬 
 
 

Page 4

 
 
神貺永感無疆 
[副甲革退]  
　　本城四鋪副甲陸長春在巡防東局伺應差遣近因藐玩悮公諸多不妥經委員王二尹懸示革退不許在局當差 
[自投羅網]  
　　山桂穉卽雨香在縣呈控逃妾趙氏捲物私逃經黃大令准詞移提到案交官媒看管候訊在案并據控稱山趙氏係被陳鴻發誘匿亦飭差役查提昨午黃大令公出回署陳鴻發藍頂花翎在大堂攔輿呈遞白禀稱是督標都司湖北省人山趙氏係被伊夫所擯棄轉嫁職員以圖終老求請鑒察下情恩准釋放大令閱禀之下問曰爾娶有夫逃妾本縣正欲提爾到案訊斷爾旣投案禀求爲何先投道轅混瀆道憲大人已將爾禀批發到縣飭卽案訊究斷爾作此等事非安分可知今在本縣輿前長立不跪放肆已極滬上假冐官長揑情撞騙之輩僂數難終不知爾究是何職嚴斥再三諭候集訊 
[招領屍棺]  
　　鎭江餘善堂來信云本月初五日江邊風神廟側臥有病人一名又小孩一名當由好善君子送之來堂據云姓芽名萬成湖北武昌縣黃石港十八里宋茅甸人向在常州代人種田因其妻前月在常病故由常搭班船來鎭想趁輪船回籍在班船上發痧由班船上雇小車送至江邊車夫見其病重葉於江岸而去到堂後服藥無效於初八日病故當將　携英洋五元代辦棺衾浮厝本堂義塚死者曾云有兄萬周在常州西門外叚姓家帮工如得信可來鎭覓保至堂領孩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[吞烟遇救]  
　　粤東人吳阿七在美租界閔行路泰記公司充小工曾與同鄉某氏婦結露水因緣氏輕薄性成復與某乙有染吳妒之與乙角口被乙所挫忿甚暗購紫霞膏吞服毒發呻吟經人舁送同仁醫院求治經醫生　以吐藥遂得轉危爲安 
[釁起花叢續述]  
　　昨報紀釁起花叢一則兹悉當時並無人投報捕房實由各包探見其形跡可疑因之緝獲顧紀香章大仁鄧恒高汪福生俞昌江江惠興陳載可蔣仁山應雲喜並船户胡德仁沈茂正楊喜林等共十二人昨晨由何黃顧江四包探將各人解案禀稱小的等見顧等形跡可疑公同緝獲及至起出行李衣箱果有洋鎗藥彈短刀之類并金銀珠翠衣物等件及向勘問曾經蔣仁山承認鎗刀均係伊物爲此解請研詰别駕命逐一帶上訊問先據胡汪仁供湖南人是船户小的惟知駕舟伊等做案與否小的並不知悉及帶蔣仁山詢問則供詞閃燦一味游移據言亦湖南人此次從湖州與湖州口音之二人同伴來滬餘人均不認識但小的有家有室向來安分並不犯事别駕又問近來新陽出一盜案是否爾等所做答何處爲新陽小的亦不知曉究詰移時一味游供别駕據情商之薩副領事謂此等人狡獪異常僅公堂訊究斷不肯招認實情著蔣仁山胡德仁等六人留候研鞫其餘仍交捕房帶回暫行管押候訊 
[賭案訊結]  
　　粤東人方士琦卽介芝僦居滬上有年藉開土店爲名實則賭棍中之渠渠也虹口一帶卓卓有名遇有生意中人及懦弱可欺者必暗設機謀開局誘賭因此而蕩產傾家流離失所者不可勝計其誘人之術層出不窮卽俗所謂翻天印倒脫靴者是也今春二月間有本城縣署東首曲尺灣地方開設翁順泰烟館之翁瑞泉翁子泉昆季二人至北遊玩適在英界與方相遇方遂見景生情假意殷勤繼而串出同類陳順興裝作闊老模樣邀翁等至泰和館晚膳酒酣後誘翁等至胡家宅某野雞妓院賭博及至天明翁等輸去洋銀八十餘元當時已知受愚卽向方陳理論方等非但不服反出大言恫嚇爭執之下翁瑞泉卽赴英公廨具訴以方等誘賭局騙乞爲提究前讞員宋莘樂通刺准詞簽差訊供未結移交新任讞員屠興之别駕核辦在案前日别駕飭原差周順將兩造一併逮案旋於晚堂升座訊究翁供小的原籍廣東潮州府海陽縣人向在本埠開設順泰烟膏店今春二月二十四日小的與兄長子泉携帶洋銀八十餘元至滬北購辦大土若干適與同鄉陳順興方士琦途遇不意方等心懷不良見小的等愚懦可欺卽設計勾誘至至某野雞妓院賭錢輸去洋銀八十餘元小的旣知受愚卽向方等理論方非但不服反赴前憲案下誣控小的等虧欠土價銀兩等情今奉復訊伏乞明察方供小的向在治下帶鈎橋北堍開設廣興及森泰兩土店去冬有同鄉翁　泉翁子泉兄弟倩陳順興擔保向小的賒去土價銀兩共二百餘兩迨今春向索反誣小的與陳糾賭誘騙小的已將往來帳簿檢呈案下陳供小的與翁瑞泉係姑表兄弟前者代翁等向方處擔保賒欠土價銀二百餘兩其實並無誘賭局騙情事别駕以兩造互控各情均屬空言無憑惟查兩造均非安分之徒本應嚴辦姑寛著各具改過切結存查並諭翁等不得再滋事端如違重究不貸兩造均唯唯叩首而去 
[英界公堂瑣案]  
　　包探黃四福禀稱流氓李如金李阿全昨日手持刀械向人拆梢查阿全曾經犯案如金則帮同附和而已别駕研詰之下判將過犯李阿全笞責二百板送入改過所李如金管押兩禮拜○陳阿寳卽小火輪前因拐騙米石曾經逮案遞解回籍今又來滬在外造言生事適經包探何瑞福所見當卽拘解來案陳供不敢犯事惟求恩典别駕得供以遞犯豈容復來判令依舊遞解蘇州○包探倪順泉拘解諸寳泉到案禀稱此人前曾開設孔昌信記麵包作曾經伊父諸瑞生將店盤與樓阿富改爲孔昌永號昨日諸至孔昌永號將帳簿攫取而去報捕後經小的往拘爲此解請訊究樓阿富申訴前情並稱現在各户欲令小的開帳帳簿已被攫去故投捕房控告諸供麵包作係小的所開父親盤與樓阿富小的不願故將帳簿取回欲與算帳求恩鑒察别駕得供謂諸寳泉旣不願盤店欲與算帳儘可具詞控告何得攫取店中帳簿殊屬不合著將諸管押兩天並令將所有各種帳簿交案○倪包探又解范良洪到案禀稱此人向在西洋人處爲侍者日前有人竊取西洋人之自鳴鐘一架曾給伊小洋五角囑伊弗言爲此解請訊究范供寍波人年十四歲在西洋人處爲侍者前日有一素不相識之人取去洋東之鐘一架囑令勿言小的年輕一時受愚别駕判將范交捕房帶回同往尋緝○李阿寳竊取洋人之銅鎖一具經包探竇如海拘獲人贓送究洋人投案領贓李供認行竊惟求恩典别駕判將李阿寳管押七天○二百零七號華捕解雉妓陳小紅到案禀稱陳妓在途拉客違犯定章解案請究别駕略訊數語判令押候交保並具不准爲妓切結存案備查 
[法界捕房記事]  
　　有吳豐左者云是提督隨帶親兵數十名乘公平輪船來滬分住興聖街各小客棧昨日黎明時有一親兵在門外大便巡街捕見而喝阻親兵不服與捕鬥毆他捕向之理勸各親兵一擁而出助之揮拳捕遂據情告知謝副捕頭謝副捕頭卽帶領通班探捕拘到肇事之十七人帶回捕房克捕頭令押候核辦○英租界某烟館值堂人某甲至蘭芳里某花烟館尋歡烟倡向索纏頭甲搜索腰間空無所有不得已將所穿馬甲一件褫下質之至晚又貿貿然來欲選巫山之夢烟倡問夜度資何在甲以有馬甲爲質對鴇婦見而起疑投報捕房將甲拘押候究○英界衆流氓自經驅逐後無處容身相率遁至新街及蘭芳里一帶三五成羣依然恣横捕頭密倩包探帶同通班夥役拘獲七人解入捕房押候堂期解請問官懲辦 
[美捕房紀事]  
　　公濟醫院就蘇州河畔築有石磡凡船隻不准泊近是處前日有一駁船不知禁令傍岸繫纜巡街捕以其有違定章將船上某嫗拘去旣至捕房捕頭令送至英公堂請辦旋忽遣他捕帶回嫗之孫某甲復籲求開釋捕頭謂姑念無知初犯令覔妥實店鋪作保并告以此後如再違章當向作保之店查問○崇明人小麻皮潛至公和祥馬頭竊取鉛皮更夫見之扭解捕房捕頭問其曾竊幾次小麻皮言我係初犯惟有丹陽人金寳江北人啞子時在此處行竊捕頭令押候遣包探倪順泉將以上二人拿解捕房一併解送英公堂請辦○崇明人張召明在法租界某處竊得烟槍一枝持至吳淞路某押店質錢經包探倪順泉拿獲解入捕房捕頭令押候查明失主何人然後解送英公堂請辦 
[邗江官報]  
　　七月初六日王鹺尹鍾貴委查通泰水勢○初七日程鹺尉初咸起復回淮孫鹺尹振豫委辦孔涵卡厘務方鹺尹秉鈞解金陵餉銀起程○初八日新委南掣林司馬鍾崍禀知赴任陳分轉其儀委查義專程鹺尉裕本禀銷李家橋差使卽委赴如皋南閘當差康鹺尹奉琪禀知赴西壩卡當差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
