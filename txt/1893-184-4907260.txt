# 1893 - 184 - 4907260

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔浄洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟糞雅鑒 
[廣七發弁言]  
　　梁昭明太子輯文選搜古人詩古文詞擇其尤者一一裒而存之其中有名爲七者七非文之名乃文之一種也其久於選者惟枚乘之七發曹植之七啓張景陽之七命皆以八首爲率間有駢體而類用七事以分七叚而以首叚爲之總冐如賦之有序也文選摽目以七爲一類其實不應名之曰七譬如屈原有九歌宋玉亦有九辯將亦名之以九乎昭明之選後人頗有議之者此其一也夫七發創自枚叔而步其後塵者曹子建張景陽而外又有傅毅作七激張衡作七辯崔駰作七依王粲作七釋晁无咎爲七述皆彰彰在人耳目間膾炙人口當枚叔創爲此格不過屬時比事取七事以啓發人之心思而終之以言道德爲主顧其前七叚何等瑰麗浩瀚至末叚道德一節寥寥數語便爾收科說者遂不免譏之謂詞章家言工於附麗不善於徵實長於浮夸不能於樸實枚叔固無辭以解也然而就文論文則凡後人之倣其體者皆不及枚氏之妙張景陽七命乃摹倣字句七發因首叚言梁太子有疾故每叚收處俱有僕病未能之語而七命亦依格描之遂成爲無病之呻雖僕病未能一語解者或不以病字作疾病解謂病其未能猶曰苦於未能之意然上有梁太子疾語下又有涊然汗出霍然病已數言則自然聯絡有情七命中曰余病未能則明是襲七發之貎矣此所以取誚於後人也竊以爲七發之作蓋亦以爾時騷賦大盛而賦爲尤衆三部兩京而外上林子虚長楊羽獵不勝枚舉而命意措詞大致彷彿雖以司馬相如楊雄輩亦不能獨出新裁别開生面獨枚叔標新領異創爲此格其意緒層次仍不失乎賦者敷陳其事之義而意以翻空而易奇故全反乎徵實之義以是爲開拓萬古之心胸别樹一軍之奇幟宜乎曹子建輩皆愛慕景仰靡然從風然而仿而效之者究不及創而造之者之可以獨步一時無他囿於體也有所囿則筆墨爲之桎梏心思爲之束縛而未能發抒其懷抱揚厲其詞華而文境乃爲其所局此諸人之仿七發者所以皆不能駕乎上也夫七發以七事啓發太子之心其用意固不在乎是而其措詞則實在乎此吾獨怪其所舉之七事無非聲色貨利宫室狗馬之屬而談至要言妙道戞然而止殆故作此歇後語令後人讀其文而狐欵不止急欲觀其後文而不可得然其所謂要言妙道者則曰方術之士有資略者若莊周魏牟楊朱墨翟便蜎詹何之徒使之論天下之精微理萬物之是非孔老覽觀孟子持籌而算之萬不失一其中聖人辯士雜然並陳而所謂論天下之精微者則卒不得一聞其語亦憾事也夫不能上下千古者不足以稱文章也不能包羅五洲者不足以稱經濟也方今時世中外一家論者每謂和好可恃睦誼永敦有賈長沙其人者且爲之痛哭爲之流涕爲之長太息而世之文人韻士乃從而粉飾之摛藻揚芬陳奇吐異此猶山珍海錯羅列滿前而不知其味綺羅裘葛陳設滿屋而不知其用則亦當爲枚叔輩所竊笑者矣吾人以渺兹一身蝨於五大洲之内而欲盡知五大洲之事則其爲浮夸也更爲何如然而以渺兹一身處於五大洲之中而竟絶不一知五大洲之事則亦未免太安渾噩浮夸者文之貌也渾噩者文之胎也胎從渾噩而出之浮夸是直負此胎矣以樸實說理以確切言事以是推陳而出新將使古人之所謂糟粕者亦且煥發其光華前人之所謂虚者吾則實之前人之所謂簡者吾則繁之前人之所謂複者吾則刪之前人之所謂缺者吾則補之以是啓發天下之人心且不獨啓發近時之人心併以啓發後世之人心其爲發也不亦廣乎因援枚叔七發之體例而作廣七發彼其所有者皆我之所無也而彼之所無者則皆我之所有世有笑我者又何與於我事也哉 
[牧師被殺續述]  
　　前報載有瑞典國牧師二名在離漢口三百里之松坡地方爲土人所殺云云兹接漢口訪事人來信所述較詳爰再錄之據言有瑞典國牧師三人僑寓漢皋月前赴湖北麻城縣四鄕傳教且售教中書籍一日行到離麻城百餘里之宋墩地方口講指畫津津有味圍而觀者如蟻未幾鄕人愈聚愈多牧師談吐愈豪談及華人所敬神像俱係木雕泥塑敬之無益鄕人忿忿不平與之力辯牧師不爲屈鄕人愈忿由是舌戰之餘繼以力鬥牧師寡不敵衆遂被鄕人毆斃地方官聞信立卽出城彈壓當塲拘獲滋事者四名回署飛禀大憲聞制憲已委文武大員前往查辦關憲亦派員往視又聞教堂已函致地方官請辦此事至其如何了結俟有續聞再錄 
[訛言未息]  
　　前報紀宜昌南鄕訛言兵亂一事本屬子虚烏有無如愚民無知至今仍紛紛遷徙南門外人家亦有暗地移居者因官府不准聽信謡言故移家者必在早晚掩人耳目問其何所見而惶亂如是則以爲别家遷移我何爲居此寳塔河上下數十里幾於十室九空田地荒蕪無人耕種各家所畜耕牛俱將鼻繩　落縱放於野免被全人牽去新秧棉花大半被嚙無人過問二麥收割在家亦無人打曬甚至有孕婦臨盆甫三日棄孩於水飛奔逃命一路回顧似有人追赶者逃往河西及深山中迨文武衙門派差查察不得匪人蹤跡問之居人言離城六七十里之鴉鵲嶺地方有一洞極深邃内有匪人謀爲不軌後經官役往探洞不甚深其中草木蒙茸並無人跡洞外有茅屋數椽鄕人棲息其中依然無恙可知訛言全不足信日前由教堂發電至漢口轉告督憲發電來宜責問在宜文武各官何以漫不加察且無一字禀報武漢一帶謡傳更甚有謂宜昌七門均已關閉因此宜昌鎭道各官在招商局會議以訛言必有所由起遂派防兵五六十人枌作賣菜人挑擔往南鄕籃中暗藏軍器以備不虞文武各官乂議派人帶兵前往查探兼資彈壓十五日早中衡府蒯遊戎帶領兵丁七八十名偕府縣差役往南鄕東湖縣周大令亦帶兵二十名馳往稽查又有教民在城内外茶寮烟館中聞人言藉藉報知神父轉禀領事及中國文武衙門此省憲詰問之所由來也幸荆宜施道周　 
 
 

Page 2

 
 
察巡閱來宜尚住行臺又有中衡府蒯游戎夙諳韜略人心賴以靜謐要之見怪不怪其怪自絶苟能靜以鎭之謡言不久自息紛紛擾擾何爲哉 
[訛言肇釁]  
　　西友來函云山東沂州府南關有美國耶穌教堂建於庚寅九月迄今三載民教相安上月廿四日七點鐘時牧師紀力寳騎馬經過演武廳距教堂不及半里突有二人將馬攔住逼索紋銀百兩牧師鞭馬疾馳奔回教堂卽令教友劉維廉王守信等前往查問不意前二人尚在麥塲見有人來卽狂奔而去此時有孫姓子在塲看麥將衆攔阻劉維廉等意其與前二人相識向問姓名彼此吵嚷前二人倐赴南街大聲呼喊言孫家兒被洋人攫去挖眼剖心此時鄕人一唱百和各持棍械蜂擁而至劉維廉王守信倉卒不爲備棍石交加瞬息之間身無完膚牧師聞而往救又爲鄕人所圍幸天已昏黑鄕人恐傷同輩未敢混毆牧師始得逃命然頭臂手足已負重傷俄而鄕人將劉王二人擁至城汛汛官並不詰問解至縣署文武兩衙兵丁差役重加毆辱時雨後天寒二人衣履盡爲鄕人剝去裸體赤足縣尊不暇看視但令將二人嚴押又有投帖鳴冤之姜文儒葛金鳳亦同時被押是夜合城戒嚴四更後縣尊飭門丁許姓至教堂翻找藏孩孫姓亦遂揑言失兒赴案提究午後牧師帶傷詣縣力求騐視並求將劉王二人提出當堂騐傷始蒙開釋旋據孫姓呈稱伊子已在柳行中尋見訛言稍息尤幸者府尊洞諳洋務遇事持平聞變之下立撥勇丁十名保護教堂得以無虞此皆來函語也本報於沂州尚未派有訪事人是否屬實無從懸揣姑照錄之以質觀者 
[禾試續述]  
　　浙江學憲陳六舟宗師按臨禾郡業已兩紀報章二十日考善海平石四學生員正塲點名甚早搜檢甚嚴午後二點鐘時開放頭牌迨掃塲時天色未暝牌示廿一日考貢監出經古案廿二日考闔屬童生正塲廿三日覆生經古廿四日考府嘉秀桐四學生正塲所有題目容俟續錄 
[私造關票]  
　　有黄某者籍隸寍波素通西語寄人籬下供奔走之役上月間黄私造淮安關票若干張售與客商以館私囊嗣有王姓客載金釬菜數百擔購買僞票一紙並未在淮關報稅卽在此票上塡寫姓名貨件至鎭江關投騐西人見其號碼訛錯疑爲僞票禀知稅務司雷君謂私造關票律有明條卽至道署謁見黄觀察面陳一切觀察卽委洋務局曹司馬明志根究來歴司馬飭差將船貨鎖押並將王姓扭至局中訊問之下供稱小的不識西字此票亦非自造係由黄姓買得計價洋五元司馬命將王暫押次晨禀明黄觀察觀察卽會同賈領事訊問黄稱此票在淮城售出與鎭江關無涉又在箱中搜出關票數千張觀察遂委周少尹德標將黄解送清江交漕憲衙門辦理令王照數完稅始准起貨周少尹領得回文已於前日言旋赴道署銷差 
[金沙試事續述]  
　　江蘇學政漙玉岑宗師按臨金壇已紀前報兹將各題照錄於左合屬生經古題十五年不闚家園賦以貧窶無資客傭自給爲韻賦得雨住便生熱得生字五言八韻童經古題王摩詰畫中有詩賦以題爲韻賦得華陽山裏千株檜得山字五言八韻府學正塲四書題事父母能竭其力至過則勿憚改駐防求之與抑與之與至夫子之求之也丹徒人焉廋哉人焉廋哉至君子周而不比丹陽無適也無莫也至君子懷刑金壇能惡人至不處也貧與賤溧陽君子喻於義至見志不從通塲策題問西漢屢免田租見於漢書本記者能求其崖略歟詩題賦得帶月夜歸讀得歸字五言八韻童生四書題駐防信於友有道事親弗悅丹徒義人之正路也曠安宅而弗居舍正路丹陽以能問於不能至君子人與溧陽君子哉若人尚德哉若人金壇子曰攻乎異端斯害也已通塲次題欲知舜與蹠之分無他詩題賦得暗辨桐音自作琴得琴字五言六韻 
[首級抵鎭]  
　　哥老會匪首萬松亭經兩江總督劉峴帥研訊確實據情入奏本月十二日接奉廷寄著就地正法將頭顱在省懸示數日於十七日委候補縣丞成貳尹開元將首級解往鎭江貳尹卽於是日下午時抵鎭赴丹徒縣投文王大令飭差置木籠一隻將首級裝入令在魚巷大閘口懸杆示衆約懸三五日卽解往長江上下游以昭炯戒彼世之執迷不悟甘與叛逆爲徒者尚其引爲前車之鑒哉 
[京江絲市]  
　　鎭江城内堰頭街絲行林立現值新絲登塲小本營生者擺設各樣攤塲無不利市三倍各絲行業已開秤收買細絲每百兩莊秤洋銀十九元左右稍次者十七八元各行會議劃一並無高下本鎭及江北鄕民之求售者紛至沓來咸欣欣然有喜色以爲絲價高擡數年來所罕有也 
[甬江火警]  
　　本月廿二夜四鼓時甬江天妃宫後街朝西門面紳源士行後樓不戒於火赶卽鳴鉦報警遠近水龍飛馳而至見火勢尚未向外延燒卽將紳源及左首間壁吕義泰水烟袋店右首間壁新耕餘刻字店茂源土行等四家店面併力澆灌得保無虞然該行後樓十餘間已付一炬當火起時有某夥無路可逃祗得從樓窓躍下受傷頗重未卜存亡紳源有小土兩箱大錢百有餘千不及搬出均付一炬又聞新耕餘之什物向某寡婦租來每月租錢三千文婦得藉此度日今被祝融氏收去豈非絶彼生路哉 
[北顧看山]  
　　本月十三日相傳爲關聖誕辰鎭江廣東會館循例演戲一日董其事者於前三日將會館掃除潔净懸掛五色紗燈以海中奇菜及鮮菓供奉神前届期各紳董衣冠齊集午刻設宴邀請張誠田司馬盧玉墀少尹以聯桑梓之情並石梨園子弟登臺演唱歌喉轉處響遏行雲裙屐如雲極一時之盛事○入夏以來氣候炎蒸幾如熾炭居民患疫症者時有所聞普仁堂誠仁堂向有送診施藥之舉今年仍照舊章舉辦議定本月十六日開局義渡局委員錢司馬綬之令藥肆製就菩提丸數百瓶隨時施送貧民實惠均沾歡聲雷動○鎭江府王可莊太守赴金沙辦理提調已紀前報兹悉太守於十七日早由金沙啓行次日上午時抵鎭泊舟荷花塘其時丹徒縣王伯芳大令及府署差役人等均在碼頭恭迓太守卽乘輿回署○鎭江西門外琉璃巷有某甲者向操雜貨業素患瘋疾時發時愈去秋被鋪主辭出株守家園未及一載囊資已罄其妻知非久計卽在某富戸傭工以爲養贍計而甲仍鬱鬱不樂瘋症舉發或歌或哭時欲持刃自刎時欲燃火焚屋十七日傍晚時赤身露體至三陽碼頭欲步屈大夫後塵鄰人追蹤而至向前拘住始免喪生一時觀者如堵正在喧嚷間忽來一人詢問情由命隣人將甲鎖閉空房日給粥飯兩餐言畢給以洋蚨十元是眞好行其德者 
[麋臺蓮印]  
　　姑蘇訪事人云臬憲陳舫仙廉訪訪得崇明北馬橋土豪楊梅軒者夙喜倚勢凌人近又依附鹽局嚇詐愚民四月間藉緝私爲名糾合多人擁入教堂肆行騷擾堂中祭檯祭器窓槅檯椅擊毁無遺經司鐸蕭君禀請縣宰查辦楊自知罪無可逭央人至某員處白般央懇願將所毁之物如數賠償求免追究堂中雖已允洽而廉訪以前年長江一帶哥匪與教堂爲難各大憲悉心籌畫得以漸漸敉平此次楊雖係小試其端若不嚴以儆之難保無步其後塵者到處恣行不法是以須拘拿到案吊取案卷數其劣迹照例嚴懲云○胥門内申園澡堂曲房精室冠絶羣倫開設以來生涯頗盛本月十五夜有李姓老叟扶杖而至澡身浴德以泳以游洎浴客散若晨星而叟猶躺臥池石上旁人尚不以爲意直至夜闌人靜園中人大聲催促叟略不應聲撫視之已體冷如氷魂游地府矣急告知地甲及其子到來擬欲報官請騐旋經人出爲排解令園主出資助棺殮之費事乃寢息○婁門内北街許太史第輿夫名阿三者未詳其姓氏某日至閶門外湖田上賭塲爲博　之戲正在興高采烈有素識之長洲縣捕役某甲戲拍其户曰今日勝負若何阿三勃然大怒曰爾何人斯而可拍我肩背乎遽伸手連批其頰既而聚集同黨擁甲至城内華陽橋謂爾爲捕役生平專慣將人吊打今日亦請一嘗此味遂以巨繩綑其手足併力扯起舉棒肆毆旋經地甲竭力調停罰甲備酒殽十席 
 
 

Page 3

 
 
並具香燭鞭爆登門服禮阿三堅不應允定欲與之爲難復扭中赴巡防局訢陳局員轉送元和縣署李大令升堂提訊甲供稱是日小的至賭塲緝某案見有二犯在内正欲動手拘拿被阿三拉住衣襟致二犯同時逃脫小的未向詰責伊先將小的兇毆又曳至華陽橋盡情吊打幸經地甲勸止否則性命休矣大令怒謂阿三曰汝既硬釋人犯又敢毆差光天化日之中豈竟目無法紀耶遂飭發刑房看管候究阿三知事不得了央人至主人之戚串某紳處籲求保釋某紳允之飭家丁持名片赴元和縣署求保及至而大令已將此案移送長洲縣某紳復著家丁投長洲縣署家丁乘藍呢轎而往至大堂始出轎衆役見而不平謂家丁而坐藍呢大轎則主人將若何遂一哄而上將轎擊成粉碎迨家丁出只得徒步回家矣 
[官眷被刦]  
　　談大令承恩以名孝廉現宰官身經銓部　分粤垣聽鼓一琴一鶴未携仙眷同來抵粤後始函禀椿庭由其季弟護送來粤道廿梧州換船東下時有數人同舟共濟上月二十九日舟至都城厘廠有一人舍舟登陸是夕舟次德慶高要東安三屬交界之河面猝被賊船攔截外攻内應舟人不敵遂被刦掠季聞儆倉皇失足墜水撈救無著迨本月初六日屍流至大鼎泫始經鄕人撈獲報由大令棺殮現已由高要縣魏明府肇慶協英副戎懸賞購緝以期獲賊追贓矣 
[車夫還金]  
　　江北人李三住英租界北香粉弄娶某妓爲妻以其兩耳重聽遂以聾子呼之素有積蓄專在妓院放債盤剝重利前數日下午時李妻在某處收得洋蚨百翼雇王某東洋車便道至仁壽里醫生陳篤卿家治病下車時將洋蚨百枚遺在車墊旁李妻及王某均不知也及李妻入門就診忽大聲曰我有銀洋百元並鈔票洋百元放在爾家栲栳椅上緣何不見陳急命人代爲查視杳然不見李妻吵擾異常經人解勸始悻悻而出至將晚時王某忽至陳處問日間治病之婦人與爾家相識否陳問其故王言此婦有洋百元遺忘車中欲送還耳陳急邀王入告以前情且言爾既拾金不昧可在此小坐我當遣人招彼來俄而李妻至陳問洋銀之外有鈔票否答言有王謂不必爭論可將此包當塲開看如無鈔票則是被我吞没當先對天立誓以明心迹陳止之及開看則洋銀百翼既不加增亦不缺少李妻始默然不發一語旁人令其出資以酬李妻不忍割愛始僅出二元繼增至五元旁人尚稱其太少而王再三稱謝不敢苛求李妻去後陳私問王曰汝一窶人子耳見利而思義豈嘗奉教於長者耶王涕泣言僕係紹興人今年三十有二略識之無幼習染坊業曾爲一坊領袖後因自已荒唐失業無聊遭家不造妻子相繼病殁祗存老母在籍家産蕩然無以爲生故來滬拖東洋車因博蠅頭藉資高堂甘旨此婦遺洋僕初不知及回法租界車寓移開車墊始見包封自念一身瓠落四海安歸不敢作不義事適見此婦有病狀如取其洋不利於我而有害於彼故不爲耳嗟乎時至今日風俗日偷人心愈詐王雖辱在泥塗聆其言觀其行忠厚長者搢紳先生或未遑而彼優爲之斯人也不誠足以勵世愧俗歟 
[同室操戈]  
　　法界司安里第廿六號門牌有寍波嫗焉其二子尚幼樓面儘敷樓息尚餘樓底一間轉租於同鄕人扛棒夫某甲日前嫗向甲索取房租甲以屋面滲　欲待房主修理後再付未遲嫗屢向索取甲因此懷恨前晚九點鐘嫗在樓上洗澡水從板縫中滴下適甲在樓下晚膳遂聲言穢物汚人不堪下箸拖嫗往視下手稍重臂上稍有傷痕嫗卽倒臥樓下紛紛擾擾聲聞於外旋被鄰居鳴捕將嫗與中拘入捕房嫗以受傷申訴捕頭飭送仁濟醫館療治甲管押捕房候解公堂訊究 
[小工猝斃]  
　　江北人車金福年三十餘在滬北公和祥碼頭爲小工前日午後四點鐘時正在碼頭作工面色忽變四肢無力隨風欲倒同伴者知患急痧遂取板門舁至裏虹口工義局後空塲中已氣絶矣至昨晨尚未收殮經美捕房查悉飭二圖地保陸坤咸找尋小工頭目到來備棺成殮 
[惟口興戎]  
　　某洋行西人偕買辦某甲至浦東爛泥渡太古棧内拍賣黄埔駁回之雜貨及洋棉紗玻璃等物掮客之往拍者絡繹於道有某掮客前掮之貨過期不出亦在拍買之列旋有人在旁評論是非適爲某掮客所聞致相口角衆掮客有解勸者亦有帮助者正在紛擾之際買辦携洋傘上前勸阻不知何故又被衆人圍住與之爲難西人見勢不佳與買辦同上舢板渡浦而西衆掮客亦紛紛散去拍賣之期本訂於廿二三兩日今則改爲廿三四日云 
[巡查烟館]  
　　有南全者在滬南洪昇馬頭裏街開設小烟館入其門者大都鳩形鵠面之人前晚十六鋪巡防局委員鍾偉臣二尹巡夜過此見黑烟一道出自門中加入鄷都鬼國二尹卽命停輿著將店主傳案問此時將近一點鐘何以尚未閉門飭勇將門牌吊銷南全叩首無數聲稱此中並無烟客因堂倌患急痧倩人伴夜耳二尹姑念初犯免予深究南全乃踴躍而去又有福興小烟館與貼鄰之晉豐小客棧名雖兩家實歸一派如遇委員巡查烟館則黑籍中人由後門避入客棧如巡查客棧則避入烟館其計不可謂不狡近被鍾二尹訪悉命於一　内或烟館或客棧閉歇一家違則重辦 
[研訊盜夥]  
　　昨報紀盜夥成擒一則兹悉上海縣捕役拘獲曹松茂之前尚獲同黨陳高林一併解至縣中至陳某氏係陸阿二之妻作爲眼線此次盜夥就獲實由該氏指引前晚二鼓時黄大令在花廳研訊捕役禀明拘獲情形大令命提曹松茂至案曹供係寗波鄞縣人今年三十四歲向在大馬路小菜塲賣魚度日與妻同住九江里内大令問爾有兄弟否答稱有一胞兄問呌何名答稱名松林問是否同胞抑同父異母答稱實係同胞問現作何事答稱在四馬路胡家宅與人股開小茶館問九江里在何處爾與何人同居答稱在英會審署前與陸阿二陳高林同居問上月廿九晚嘉興一案爾由何人糾合同往答稱小的由鄔阿虎傅寳生又名王阿生等糾合問爾等共有幾人前往何日在滬動身何日抵禾答稱共有九人前去於四月廿六日動身廿九日抵禾問趁何人之船答稱趁姚春生黄阿冲之船問姚黄在塲否答稱姚不入黨惟黄上岸接贓下船大令問爾與八人認識否答稱相識問八人是何名姓答稱阿虎寳生高林周長榮張友林王毛豆阿榮阿毛連小的共九人大令問爾等到嘉興後船泊何處如何登岸如何進城動手者究有幾人答稱船泊護城河中二鼓後七人上岸用毛竹二根紥成竹梯扒上城垣至事主家仍用竹梯扒墻而進小的與周長榮二人在船守候並未同去問爾與周如何不去答稱周適患病小的係領路人是以不往大令問曰爾得衣服多少洋銀若干答稱未得衣服洋銀共得三十六元訊至此捕役將曹身畔搜出洋二十二元及陳處搜出之袋一隻内有小洋二角一併呈案大令問曹曰可是贓洋否答稱是問何以祇存廿二元答稱還去債欵十二元用去盤費二元問爾等何日自禾起程答稱行刼之次晨卽行本月初三日回滬在嘉善楓涇等處質去首飾衣服所得洋銀諸人分派小的抵滬後卽於初九日與妻同回寗波家中探聽此事音信杳然故於昨日與陳同行今日抵滬上岸後遇見友人談及此事風聲甚緊小的遂回船中本欲仍回故里不料午後被捕拘獲大令問爾可知伊等如何進事主家答稱小的不去故未深知大令命提陳高林至案陳供廿八歲原籍鎭海向在滬北販魚爲生與陸阿二等同居大令問嘉興周家一案爾由誰人糾合究竟何人起意答稱小的由阿虎寳生阿毛等三人糾合擬於四月初旬同往嘉興杭州等處賭錢小的不允至廿六日晚間忽見阿二之妻奔來聲稱東洋車已雇好阿虎等在船待爾速去小的遂乘車而去此事實係阿虎等三人起意大令問由何處下船答稱在高昌廟地方下船問同去者幾人答稱九人所報名姓與曹無異大令問廿六日開船後何日抵嘉興答稱廿九日問幾人上岸答稱小的與阿虎寳生阿毛毛荳阿榮友林等七人上岸問進城可用竹梯扒入答稱是問如何入事主家答稱亦用竹梯先由阿虎阿毛等扒進洞開大門小的等一擁而入大令問爾進 
 
 

Page 4

 
 
房否答稱小的與友林毛荳三人在墻門守候阿虎寳生等四人入房取物問曹與周在何處守候答稱曹爲領路人周患曰濁是以在船守候木令問爾等共刦物件若干答稱白皮箱三隻紅皮箱一隻衣服包二個問首飾箱有否答稱無問爾得洋銀衣服若干答稱小的共得洋銀四十九元及藍紡綢衫紅呢被面各一件餘無别物皮箱四隻被阿虎阿毛寳生毛荳等四人分派大令謂爾既得四十九元如何祗剩小洋二角答稱小的得洋後卽購生絲衫褲紡綢衫褲藍洋布短衫褲曰洋布衫褲紡綢洋傘等約共十餘元餘洋在船中輸盡大令問此等衣服現在何處答稱在小東門外泰和棧中問如何存放棧中答稱小的到滬後聞風不佳避匿棧中因將行李帶往大令問爾等可知阿毛現在何處答稱當時走散不知去向惟阿毛之姊夫洪姓現在滬上捕役禀稱洪姓名正濤小的業已解案請訊大令問曹陳曰三月間鎭海搶刼之案爾等共有幾人各得洋銀若干曹陳堅執不知大令盤詰至再曹陳始供稱鎭海之案小的等共有六人亦是阿虎寳生等爲首高林得洋十二元松茂得洋四元大令問曰本月初三日青浦境内行刦絲船上洋銀一案爾等如何幹法答稱小的等並不知情大令謂此案如係爾等所幹不妨直說本縣可保爾等無罪嘉興一案亦不追究且有洋銀賞給曹陳堅執不知大令飭令分别釘鐐收禁聽候備文起解歸案訊辦大令訊畢命提洪正濤至案問曰爾係何處人現操何業家往何處阿毛是否爾之妻弟答稱小的係鄞縣人賣鹹菜爲生家住八仙橋地方阿毛確係小的妻弟　不知現在何處亦不知如何作此不法事大令曰爾既與阿毛有戚誼未便置身事外著限二日將阿毛交案洪唯唯而退 
[善人助振]  
　　本館恊振所昨承施子英直刺惠函云家嚴自入夏以來胃呆减納兩腿不時酸楚因之精神委頓步履稍難疉經延醫診治迄今尚未痊可兹勉助英洋五十元呈請察收彚解災區仰叨神佑指日全愈再當量力續助聊盡愚忱云云竊謂助振固屬莫大功德助振而出於大善人其功德尤無限量少欽封翁辦理振務先後十餘年義聞仁聲旁及四境上逹九重子英直刺夙承庭訓屢赴災區放振爲上游所倚重今以尊公偶爾違和慨擲兼金拯彼孑遺黎庶吾知延頸跂踵者必當萬口同聲祝大善人富貴壽考也勿藥可占加餐努力書此以博封翁一笑 
[聚金成塔]  
　　本館協振所承立大莊諸君子經募振欵源源擲下解往災區業已疉登報牘雲天高誼銘篆五中兹復將擲下之欵臚列於左計五月十七日來洋三十一元七角五分廿一日來洋一百三十六元廿三日來洋一百元廿四日來洋三十五元一角共計三百零二元八角五分俟解欵時一併彚解中澤哀鴻情殷待哺得此仁漿遠霈自必歡忭同聲行道有福敢爲諸君子頌 
[鎭海泰邱鄕停收賑捐啓]  
　　敬啓者去歲秋間大旱冬臘大雪敝鄕僻處海濱荒歉尤甚荷蒙各大善士樂善好施解囊概助俾嗷嗷哀鴻得以再慶安集自此災黎有生之年皆受賜之日矣所有經收總數業已登列報章現擬賑至六月中旬卽行停止合將停收情由懇貴報館續行登報以便周知[  寍波鎭海泰邱鄕胡儘亮張德鈁拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甬上官塲紀事]  
　　前任寍波都閫府馬叅戎之封翁病殁署中前已錄報兹問十七日在署開弔寮寀紳耆均往祭奠十八日扶柩回籍○提標前營遊擊松叅戎因病出缺當經馮軍門檄委徐游戎升榮署理已於前日接印任事 
[滬南雜俎]  
　　瘋人張海龍居滬南石街地方有屋一椽出賃與張雨田　　海龍與妻口角欲奮老拳雨田不忍坐視爲之排解海龍誣以犯奸逼令雨田遷往他處雨田不允卽赴廿三七鋪巡防局控告由劉卿采二尹集訊張海龍稱係本地人有餘屋租與張雨田不料伊竟與妻犯奸雨田鬚髮蒼然傴僂上堂聲稱昨晚聞房主吵閙故往解勸竟被誣指奸情小的已六十七歲安有是事二尹以海龍語無倫次顯係病瘋雨田年近古稀人尚誠實所控著不准理○昨報紀義萬興鐵錨店小開某中與小長毛賭博輸錢倩製造局工人某内作保前日丙往索欠甲置之不理嗣經十二圖及廿三七鋪地甲出爲理勸甲始允折還錢若干兹悉甲卽倪晉發是日在某處收得鐵錨價洋三十六元回店檢點忽少洋八元及錢四百文後被其父倪開開盤問始言被某丙卽阿狗拆梢并失去布衫一件鞋一雙阿開卽投二三七鋪巡防局控告黄二尹飭勇拘阿狗至案重責一百板暫行交保限二日内將洋交案否則送縣懲辦○滬南三泰碼頭施萬興柴行前晚被妙手空空兒竊去綿綢短衫褲夏長衫等件後見竹笆有洞一個諒係此公進出之路卽開失單投二十三七鋪巡防局報失局員允爲查緝○小南門外鈎玉弄王姓家日前雇一女傭由其胞兄領來十八日忽然不見後知由張薦頭薦在小普陀橋附近之李姓家傭工昨日主婦欲用空心押髮簪開看首飾箱則已不翼而飛並失去金耳墜一副遂喚地甲至卽欲赴局投案地甲允將女傭看管俟其胞兄來時再行送局 
[縣案彚錄]  
　　地棍士健麻仔與姜和尚等剌傷顏雲發一案由廿三七鋪保甲局送縣將王枷號姜在逃未獲此已列報前日王枷期已滿由差解案葉司馬著疎枷保釋○施錫華與文生孫某尋仇經孫具控黄大令飭差提案候訊已列前報前日由葉司馬研訊施供係浦東人前在柘林營當差因辦事秉公激成公忿投局誣控所有諭單一張今特呈案營中差事已於二月廿二日斥革文生孫步雲之船非我所取實由地保張進卿領去孫不知詳細投案誣控司馬以施不安本分判枷號一月發頭門示衆○縀客曹華炳近帽店主顧西洲虧欠貨洋三十四元一案前日由葉司馬提訊曹投案請追顧求恩减斷司馬著顧减交洋十元卽日措交以便給曹具領○龔海泉控許金坤許咸保强牽猪牛一案經　司馬覆訊龔稱除收過各物外尚少猪牛各一頭兩許俯首無詞司馬著合賠洋三十二元限三日措交違干提比 
[英界公堂瑣案]  
　　昨禮拜五英公堂應輪英副領事薩君觀審因薩君另有要公委傑繙譯到堂觀蔡太守發落各案○劉阿喜訴稱係廣東人曾在輪船作工突被同伴王阿松梁阿開用鐵條擊傷頭顱報捕拘案王梁同供亦係廣東人向劉索久致相口角不敢　兇蔡太守騐明劉受有微傷判王梁各罰洋一元藉充醫費○三百六十五號華捕禀虹口百老會路載春園茶館每晚說書引動行人住足觀聽致碍道路爲此拘案蔡平蘭供開設茶館演唱正經書並無違碍蔡太守著具以後不再唱書結開釋○伶人何家聲訴稱被縫工竊去綢衣兩件報捕查獲人贓請領徐紀生供以縫紉爲業與何係老主顧因有急用借衣質錢七百文蔡太守判徐管押一月著繳質本贓交何領○三百四十號華捕禀張榮榮停車路旁瞌睡不醒拘案請究蔡太守以馬車夫在車瞌睡最爲危險判罰洋三元充西醫院經費○羅兆榮羅兆昌同訴稱在五彩公司作工被同事周阿三用鐵器擊傷手臂報捕拘案周供一時誤碰不敢行兇蔡太守判周管押二十一日期滿交保○二百零二號華捕禀趙福隆陸天福等在路賭博起獲賭具一併送案趙陸同供均爲出店露下乘凉在門前作葉子戲蔡太守判趙陸各罰洋二元充西醫院經費賭具銷毁○包探何瑞福禀王桂三前犯行竊遞回原籍今又來滬爲此拘案王供係鎭江人來滬尋親不敢圖竊蔡太守判笞一百板押候遞籍○包探顧阿六禀顧菊如託朱甘和等兠銷玉如意意圖掯勒後始交還有阿米索酬洋八元奉飭往查阿米已不在家由阿米之母交出洋八元呈堂朱甘和龔金華同求恩典蔡太守飭將朱押下嘉定航船龔押下松江航船分别回籍不准來滬○華鑑之控許少卿代銷珍珠被質洋銀由蔡太守令許措洋贖還再行覆訊此已列報昨據華禀稱蒙飭許少卿將所典珍珠贖還現已吊齊原贓許供如今惟求施恩祭太守判許管押一月珠給華領 
[桃塢瀘電晉義公信信昌復昌蘇電蘇賑各公所晉賑記二十]  
　　清夏主人問吟梅先生曰因疾輸捐或效或否爲我晰其疑先生曰死於正命者未必生死於非命者未必死大抵正命而死視死如歸不必回生起死以順受其正也非命而死命本未絶自可出死入生猶不立巖墻下也予韙其言筆之於簡○直隷協賑晉邊局批八公所牘云第三批規銀五千兩於五月初八日轉解豐鎭寍遠父潘紳民表查收散放續解第四批規銀五千兩第五批規銀五千兩併避瘟丹太乙丹具見濟物之誠四逹無簡近接晉邊查賑官紳來函邊外七廳極貧九十餘萬口五六兩月均須續振一次關内大同朔平兩屬官賑甚微民多垂斃現已馳請褚紳分欵前往赶緊分賑藩紳亦已派吳紳叡分賑關内各員除將四五批彚解外尚望多方勸募及時速濟遲則無甚裨益矣五月十五日手答○丁丑戊寅間吳中首倡義賑居者推莪菴爲長忽忽十五年矣四月九日忽感中風十四夜語予曰車馬來迎逝將去汝又顧左右曰爲我璧手版於使看具衣冠見之使隨我行左右泣予挽之則大呼賢令尹及武總督者再又閱三日而絶予拘以楹帖云天下事何嘗一日去諸懷蒿目時艱簀易猶呼賢令尹鄕里中難得幾輩眞知已傷心終古車驅難挽活閻羅又閱一月戴善士理卿榮亦以中風卒時方四出勸賑日無停趾十四夜寢疾閱翌日殁受君寄託者爲孫謹亭不爲市井中少此人士大夫中亦僅見因挽君一聯云寄託有人君不死孤寒無命世同悲 
[廣州官報]  
　　藩轅牌示乳源縣典史缺委候補典史甘聯圻署理惠來縣葵潭司巡檢夏厚焯飭赴親任 
[福建官報]  
　　五月十二日鹽塲沈士升禀明奉委辦水口掣騐關藩憲牌示照得准補福州府歴經鍾崇萱現已奉部覆准應卽飭赴新任供職特示○十三日署福防廳朱禀謝前辦保甲局提調應援案内蒙給儘先拔委勞緉飭知同知柴棠禀謝上年援應局拔委勞績飭知禀明奉委查探磅價丁憂　知鄒舒宇禀明辦理營務處隨員補用知縣韓沭之由京來閩禀到熙塲許衍棟禀明委辦幹寨官運局新海防試用典史楊學淵自京禀到○十四日丁憂鹽塲顧清輝禀辭回籍守制督憲　示照得浙江樂清恊中軍都司員缺以杭城儘先補用都司楊文蔚又浙江杭州城守營都司員缺以提中儘先補用都司張忠信均堪奏請補授特示○十五日知府李光第禀見禀辭赴汀州稅釐府局同知鄧聯恩禀謝蒙給十八年應援儘先拔委勞績一次飭知同知華承棨禀見禀明本日接辦閩安稅課二關差同知袁學顯禀見禀辭赴興化稅釐局知縣劉恕禀明委辦上渡木釐禀銷營務處隨員差鹽塲沈士升禀見禀辭赴水口掣騐關府經游紹元禀明奉委潭頭海防稅釐分卡准補營前縣丞汪寳堂禀見禀謝赴任飭知准補同安縣典史陳鳳岡禀謝赴任飭知縣丞朱　清禀明奉委建陽界首分卡巡檢高延禧禀見禀謝委署五夫巡檢事典史章際昌禀辭赴建寗府聯票差署雒陽巡檢曾開遧卸事禀到禀謝訓補永慶巡檢飭知准補建安縣典史李時泰禀見禀謝准補並赴任飭知從九林錫爾自京來閩禀到禀假○十六日本任寗洋縣汪臣洽缷署福安縣事回省禀到禀鑡鹽塲　世昌禀見禀明　諭派赴上海公幹督憲　示照得浙江撫標左營守備員缺以杭城補用守備許瑞春奏請補授特示藩憲牌示照得邵武府知府董毓琦調省遺缺以候補知府邱晉昕署理○十七日知縣陳世烈禀見禀明奉委沙埕稅釐分局督憲牌示照得浙江寗波城守營都司員缺查有留閩浙補用都司蕭榮華奏請補授又浙江撫標左營守備員缺以杭城補用守備許瑞春奏請補授特示 
[金陵官報]  
　　五月十六日候補道陶森甲到由蘇回知縣章寅奉臬司委提上江二縣京控案証赴蘇卽辭○十七日候補道王澧到交缷海門厘捐回○十八日鹽知事薛文煥辭回揚○十九日安徽鳳隷六泗道雙城外保甲局候補道羅厘捐局候補道穆均見藩轅牌示高郵州錢錫賓聘調簾差遺缺查有候補知州陸銑又如臯縣童秉厚聘　簾差遺缺查有候補知縣葛毓清均堪以代理又寳應縣杜法孟調省另有差委遺缺查有候補知縣俞熙堪以署理○二十日安徽鳳隷六泗道雙見辭指分江蘇試用知縣無秉鈞由籍來選用知府延齡禀到由京來藩轅牌示泰州張兆鹿叅革遺缺查有曾任實缺之王端啓請補又甘泉縣劉沛霖開缺另補遺缺查有正任桃源縣汪懋琨調補○二十一日知縣林駿逹奉府委　審差禀知候補同知鄧賡元於本月二十日病故指分江蘇試用巡檢倭什洪額到由京來 
[蘇省官報]  
　　五月十一日從九毛書琛禀知奉淞滬總局委貨捐局查騐差指分江蘇試用從九胡鏡清浙江人到省○十二日何錫之禀知奉委赴江震新陽等縣催　吳淞江工費差辭○十三日知縣鄧復興禀知首府委赴常熟公幹辭○十七日知府戴文佐禀知徒陽賑捐案内核奬花翎新班卽補用縣丞汪善澡服滿回省○十八日鄭學書解餉赴滬回並禀知奉委勸辦山西賑捐差六月初四撫憲奎老太太瓜爾佳那拉氏初六松江府恩官太太初七安徽卽補府李松榮均壽辰藩轅牌示照得武進縣知縣吳炳鎭洋縣知縣吳鏡沆均調充簾差其武進縣缺委候補通判孫毓驥代理鎭洋縣缺委候補知縣郭冏代理○十九日正任婁縣張紹文謝奉飭回任○二十日陳存志禀知臬憲委發審局卽　差孫繼釗禀知臬憲委赴華亭縣保甲差○廿一日候補知府王毓平服闋起復回省同知劉錫庚禀知奉委簾差王秉忠禀知奉委文闈搜巡差通判孫毓驥謝委　理武進縣事新任常熟縣朱秉成謝飭知赴任並銷發燔局差知縣郭冏謝委代理鎭洋縣事鄒秉綬金陵見制憲回禀知奉飭派蘇差委府經霍鎔炳金彝州吏目挑擾瑛從九謝步雲均禀知奉委文闈執事差司徒汝上海催提　項回並奉委文闈執事差分發江蘇試用未人陳葆和順天人到省 
[邗江官報]  
　　五月十二日丁蘭生觀察葆元由金陵公幹來揚○十三日運州堤上總局歐陽觀察霖由省回○十四日海分司徐分轉紹垣來揚公輊 
[桃隖同人彚報收解晉邊賑瀘電局坑晉義杭公信滬信昌蘇復昌蘇賑局蘇電局五月上旬清單]  
　　桃隖同人經收銳字册王晉翁募三十一號六戸兩元零五分三十二　十七戸十元零七角八分三十三號唐孫氏王元三十四號十戸元三十五號五戸一元四角七分電學堂募八號肄業大學堂測量塾廿三戸十八元九角盛巽翁募一百八十四號十三戸三十五元孫桂翁墓一百八十八號十二戸廿五元范氏三角徐長春五角柳介記瑞記俊記己記寅記沈逹記陳全　棉力子張少泉無力老人徐伯榮求便　新記彭　記益　錢椿　錢青馬小記十六戸各一元柳明記大吉廬師竹軒鳳儀堂四戸各兩元不忍聞見塔影硯齋吕明叔三戸各三元耕畬堂黄筱記補過子望雲小　　廟道士　戸答四元雲散花廠五元謙益堂延暉堂鼓琴自娛室曾月如四戸各六元公捐興盛友捐酒筵昌盛友捐酒筵三戸各八元秀邑古緣主人寓舟女史求安青雲室 
 
 

Page 10

 
 
　居老　城　人　餘堂廿順手無名氏孫廉　張仲泉十戸各十元孫廣記十五元朱承餘陳大太奶奶小姐等安雅堂脩省子四戸各廿元三善堂廿六元雙　山房三十元保三十二元　　黄　榖　芝蔭堂三戸各五十元億青燈閣七十元志承堂還心願安定氏汝南氏棣蕚堂金楨玉榦堂魏用和堂六戸各一百元桐隂閣主人二百元桐隂閣主人二元聶　喜四百元申江局同人印書分售三十四家四百零四元不留名沈敦善不留名女史邱仁福四戸各規銀十　免過齋規銀二十兩隱名規銀三十兩有心人規銀四十兩完花亭舊　移刻印善書費規銀一百兩厦門電局葉募規銀四百兩廣東電　盛　規銀五百兩蘭州電局談募規銀五百二十五兩川東　憲黎巴縣　堂周兩戸各規五二十六兩雲南電局李募礦務公司規銀一千兩百川通匯川東道重慶府憲規銀二千一百兩新泰厚匯又道府憲募規銀二千一百零一兩四錢二分陝西藩憲　　到規銀三千一百五十兩以十九十五戸共收洋二千六百三十二元規銀一萬一千零五十八兩四錢二分合見漕平銀一萬二千零二十四兩三錢八分二厘○本旬八處共收　平銀一萬七千四百四十九兩一錢九分二厘連前共收漕平銀二萬六千零零一兩九錢九分一厘規銀二千零七十七兩零八分○五月初五日解潘君　聲第五批規銀五千五初十　又解第六抵規銀一萬兩連前共解規銀二萬八千五百三十八兩 
[立大莊經募山西賑捐八次清單]  
　　揚州東豐仝記洋十元又竹晋記洋二元蘇州閱報人等四戸洋一元一角新泰厚來人和堂陶洋三元心誠求子齋心餘力子各洋六元求　人姑舍是各洋一元始　信來隱名氏洋五元 
 
 
 

Page 11

 
 
   
 
 

Page 12

 
 
   
 
