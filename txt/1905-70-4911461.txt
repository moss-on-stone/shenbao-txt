# 1905 - 70 - 4911461

 

Page 1

 
 
   
 
 

Page 2

 
 
[宮門抄] 　 
　　二月十一日召見軍機大臣及顧肇新 
[論商標註册之得失]  
　　以政體而言則内政外交相維相繫而盛衰消長隨之者也以治事而言則内政也外交也界限截然不可絲毫之棄越也國與國交際而我之内政有迫脅之有箝制之悉驅而入於外交界於是權限不能明則無論其規制如何詳備條目如何嚴密而結其因者必食其果後日之或窒礙或隱虧不待智者而知其然嗚呼試起而視吾國今日内政幾無事無地不在外交旋渦之中力爭經營而不得免故治外交棘手治一切内政更無不棘手 
　　夫保商内政也泰東西富國之大問題也吾國之商大率徇利而戾義見目睫而暗千里顧一已而累全局以僞亂眞務爲欺隱黠者得志愿者退舍於是商之情愈渙商之勢愈孤海通五十年而商戰輙北爲全球所未有其原因由此然則今日商標註册之說行黠者無從售其欺愿者不致受其累自此以往商政其庶有豸乎然而非愚所敢言也愚固曰内政而雜以外交事未有不窪礙不隱虧也 
　　試思商標註册之說惡乎起起於中英商約固外人之要求吾國當軸曾未嘗計及此而中英商約承辛丑和約緒餘也辛丑和約結拳教互仇聯軍入都之局也彼時英人挾方張之勢乘我新敗之弱其立商約事事爲彼計絶不一爲我計便於已者則協諾否則駁斥十年以後外人之勢力愈推而愈廣我國之權利愈制而愈竭固不獨商標一端爲然卽商標論他日蒙其利者華商乎洋商乎華商之狡而詐者利乎誠而愿者利乎僕非商界中人也事後之種種變幻非今日所能抉隱闡微而就膚淺論之可逆料者有三患 
　　患一曰工者商之母也商務之優絀恆以製造品多寡良梏爲比例吾國科學未完備無新發明之器物足以獨樹一幟資本者又商之母也商力之强弱恒以資本家大小多寡爲比例吾國財源未闢鮮擁巨資而聯合力又弱不易籌巨欵集公司彼歐人則製造盛於我集欵易於我吾閱去歲商部公牘謂洋人呈驗註册商標有七百餘種之多而矍然驚恐他日洋商註册十而七八華人不過十而二三是此一舉專爲擴充外人商業維持之保護之我本國之民固寥寥耳 
　　患二曰試辦章程中謂浸害商標專用權者得以控告如被告係外國人卽由該地方官照會該管領事會同審判噫曷不觀夫吾國租界會審之案耶華洋聚訟持平有幾且租界會審員多有通西語諳西律者更事亦多識見鎮定尙不能按理相爭熟視吾民之負屈枉而無可如何地方有司居恒不與外人交通一旦偕洋員坐南面鞫商人有不倉皇失措而遇事委曲使吾民隱忍耶是開局註册以後增一外人會審之權力而教案之外更有商案令吾國官吏增添無數交涉恐無此精神才力足以應付也 
　　患三曰華洋互保弊更無極昔日華商運貨則掛洋旗設肆則冐洋牌以陵轢一切法律今華人商標可在外國註册彼奸商猾賈仍行其倚託外人之故智雖雜僞貨冐眞牌人莫得而詰之一詰之則曰我在外國註册也而外人可以出而干預必至有司申諸大吏大吏咨諸商部商都詰之公使公使詢諸本國政府果否註册其輾轉遷延費時累日事之能澈底覈實與否當不可知而於商務已大有窒礙國權已隱爲沮掣其爲患如何耶又况吾國官吏之恐未能如是切實治事也 
　　要而論之自甲午而至庚子自庚子而至今日外人之陵我也日甚吾國朝野上下其懼外人之心也亦日甚商標註册行恐保護洋商力而保護華商不力保洋商適以擴外人之勢力範圍保華商不力使衆情疑望適以沮我國之商業然而勢有必至者吾非曰吾國官吏盡無人心必欲袒洋而抑華也國權之强弱判事固無可言者也吾聞創辦之初商部以章程咨會各國使英使駁斥者七德使駁斥至十餘德使且因註册費與本國商人所願懸絶聲請缓辦嗚呼商政内政这一耳商標註册又商政之一耳而外交如是叢集吾又安忍言得失耶吾惟有馨香禱祝速求所以振國勢而已 
[盛宮保咨出使俄國大臣胡文　（爲商俄水手斧斃周生友案)] 　　　　 
　　爲咨會事照得俄國阿思科爾巡洋艦頭等火夫特闌提阿基夫斧斃周生友一案上年十二月初十日承准外務部蒸電奉派本大臣督同江海關道籌辦並面商雷使電飭俄領事與本大臣商辦等因當經本大臣函知駐滬俄總領事闊雷明查照去後於十二月十二日在本大臣行轅會議本大臣駁義甚詳大致謂死者雖係誤死殺者實是故殺判詢監禁四年未便照准應將全案錄送復核至監禁日期應自押到俄國之日爲始在滬監禁無論久暫均不在限經該總領事面允遵辦旋又照復並錄送全案前來本大臣查閱供詞或謂該兇手半醉或謂僅有酒意而皆以該凶手當時說話明白神氣安逸証明阿基夫行凶舉斧頓起殺機祇因不中車夫遂致殃及過路於十二月二十八日本大臣督同袁道等與該總領事會議辯論並駁以承審官判詞始則引刑律一千四百五十八欵擬定監禁八年繼又引刑律一百三十四條擅行减等監禁四年照輕忽條例定擬避重就輕殊不公道律係輕忽罪係有心因細故而遽殺人是爲非常强暴因遷怒而害無辜是爲胆大兇橫斷非輕忽二字所能遷就面駁再四該總領事始無異詞惟以翻案無權不允復審本大臣卽持定移案俄京力爭八年辦法面告該總領事散議後於是日電呈外務部核奪並電致南洋大臣查照十二月二十九日承准外務部復電以咨送復核自是正辦等因除照會駐滬俄總領事並咨明外務部暨南洋大臣查照外所有俄國巡洋艦阿基夫斧斃周生有一案實係有心並非輕忽相應抄案咨會貴大臣請煩查照准咨俄國外務部大臣轉咨海部大臣復加核辦務將阿基夫照承審官原擬奪去一切利益罰作苦工監禁八年之律例治罪以昭平允並希貴大臣迅賜見復施行須至咨會者 
[新調俄軍驚遁本館烟台專電]  
　　得哈爾濱消息奉調東來各俄軍現聞盛京俄軍敗耗日兵已得鐵嶺軍心大爲譁　且 
 
 

Page 3

 
 
有携槍逃遁者 
[俄兵退入昌圖本館烟台專電]  
　　奉天敗北之俄兵現已退入昌圖府官民逃避一空 
[日據鐵嶺本館東京專電]  
　　二月十一日得日本急電内開昨日夜半我軍占據鐵嶺 
[日占興京本館東京專電]  
　　二月十一日東京來電云日軍一支隊於初八日占據興京 
[俄軍自焚建築物本館東京專電]  
　　二月十一日東京電云敵軍由鐵嶺全行退去之際以一師團爲後衞略與我軍抵禦治退時將停車塲及其他經營之建築物縱火焚燒火勢甚烈今尙未息 
[俄敗兵擬駐於鐵嶺北]  
　　二月初十日日本東京來電云俄人現將受傷之兵載至鐵嶺之北殘兵已退至鐵嶺北二十五英里之開源地方擬卽駐於彼處以備抵禦譯字林西報 
[俄國議定募調新軍]  
　　二月初十日倫敦來電云俄國戰務部决定卽行招募新軍内計衛隊步兵二師團馬兵二師團衛隊砲兵二師團此項衛隊從前向未調出非軍務中人謂目下俄國内訌正熾調兵實非所宜譯字林西報 
[俄將聲明俄艦隊並未撤回]  
　　二月初十日倫敦電云俄受白少夫海軍提督將柏林所傳俄國撤回波羅的海艦隊之消息極力駁斥並謂俄政府並無收回波羅的海艦隊赴遠東之命現將所擬行條欵數端告成後艦隊卽須東行譯太晤士報 
[俄鐵甲船行蹤]  
　　二月初十日日本東京來電云俄國鐵甲船五艘於初八日由木魯哥起程行抵克雷脫之蘇特海灣譯字林西報 
[日兵艦行蹤]  
　　二月初十日新嘉坡來電云日本巡船四艘泊於新嘉坡口外六英里之地共歴四點鐘之久與本埠日領事互商一切然後開往他處又電云昨晚夜半時新嘉坡南相近燈塔地方見有日本兵輪二十二艘譯文匯報 
[俄皇難决和戰之意]  
　　二月初十日橫濱來電云俄京傳來消息謂盛京戰敗之信抵俄京後俄皇深爲悲痛因此究竟應從主戰主和兩黨之意見難以决定衆人之意以爲俄皇爲一已私見頗願歡迎日本所遞之議和條約譯文匯西報 
[俄主戰黨意見]  
　　二月初十日倫敦來電云俄國各地願和之人日多一日惟目下主戰黨又得俄皇信任曾告俄皇云觀日本財政萬不能久戰俄兵退後日本兵餉益須加增因此俄應延長戰事以便迫令日本所擬之議和條欵較之目下所議稍爲有益於俄譯太晤士報 
[和議消息之不符]  
　　　二月初十日德京柏林來電云近日俄京傳來消息頗有相反之處據今日消息謂俄國羅斯提斯聞斯開海軍提督所統艦隊必不再行過蘇彝士運河但波羅的海第三艦隊將於數日内駛入運河由紅海再入印度洋波羅的海艦隊將於八日内由馬達加斯峽起程前往越南東京但此消息難與最後所得俄京消息相符蓋因現在俄人頗慮海參威及俄屬薩搿林島將次失守又謂俄人願和之意較前更甚因此今日巴黎各報云昨日俄國所借定國債又議改期者因不久將有議和之望也譯德文報 
[各國購日本國債票]  
　　二月初十日日本東京電云日本現有外國人多名購買日本第四期國債票譯字林西報 
[俄借法債之難]  
　　二月初十日倫敦來電云俄國在法京招募國債雖言改期然恐終難成就又電云巴黎太晤士報謂俄國停戰之意見似尙未定故在巴黎募國債之舉現已改期俟時局稍定再謀施行譯字林西報 
[法人不願畫押]  
　　二月十一日倫敦來電云法京巴黎銀行中人不願在俄國所借之新國債合同上畫押譯文匯西報 
[俄將受傷]  
　　二月初十日日本東京來電云俄國第十軍隊之司令官周弼知機大將現已受傷譯字林西報 
[俄軍不能再敵日軍]  
　　昨日駐滬日總領事送來東京所發官電内開二月十一日東京來電云日軍追逼敗退之俄軍異常緊急因此柯魯拔托金將軍不能再聚其兵於鐵嶺昨日日軍已將鐵嶺占據現在哈爾濵之南俄軍恐不能再行抵禦日軍 
[日軍行駛遼東火車本館東京專電]  
　　二月十一日東京電云今日我軍由營口新民屯至溝帮子之火車重復開始轉運 
[日拘美船]  
　　二月初十日日本東京來電云美國太哥麥輪船近日傳言爲氷凍於日本北海道洋面者於昨日爲日軍所拘譯字林西報 
[俄又擬嚴查電稿]  
　　二月初十日倫敦來電云英露透駐俄京訪事人電稱俄國嚴查送往外國電稿之舉不久又將施行矣譯字林西報 
[俄民肆刧]  
　　二月初十日倫敦來電云俄國伍勒兒及周尾格夫兩省農民現將俄皇及皇室中人之所有各地出產肆行刧掠譯字林西報 
[各國附從俄國武員送至日本]  
　　二月初九日日本東京電云附從俄軍之英武員一人美武員二人在戰地爲日人尋獲今日由遼陽送往神户初十日倫敦來電云附從成 
 
 

Page 4

 
 
京俄軍之各國武隨員有十人爲日軍救出送往日本譯字林西報 
[旅順受傷兵來滬]  
　　二月初十日煙台來電云今日午後四點鐘有日本運船一艘抵埠載有旅順受傷及患病俄兵三百五十名現已醫愈換乘德國輪船前往上海再乘他船回國譯文匯報 
[高麗鐵路定期開辦]  
　　二月初十日日本東京來電云高麗漢城達釜山之鐵路定於西五月二十五號開辦譯字林西報 
[外務部怨外交之棘手]  
　　日來俄德法屢向外務部交涉幾有應接　暇之勢外部甚爲惱恨至各公使交涉之事德則爲要索山東之特别利權法則要求廣西最優之利益俄則欲盡力破壤中立今日馬玉崑之中立守備軍隊又與馬賊運合以抗俄軍之各交涉也 
[美國粤漢鐵道之交涉]  
　　美國代理公使以粤漢鐵　紛爭廢約工事　　旣成破壞之虞故日來又與外務部交涉譯大阪每日新聞 
[法監督辭職之交涉]  
　　福建造船所監督之法人秃求羅氏現已辭職并將自造之造船機械收回不肯交出外務部已將此事向法公使詰責矣譯大阪每日新聞 
[閩省礦務之交涉京師]  
　　近日外務部公事頗忙不讑大小　必數十件聞其中以閩省礦務最爲難辦恐此利終歸外人矣 
[德使延長山東鐵道之要求]  
　　德公使又向外部要索掁山東之德州府以達天津之鐵道工事現工程師測量已畢急欲開工務求允許等言政府則以其敷設此鐵道欲與膠州最南之鐵路聯絡故卽答以須與北洋大臣袁世凱恊議始能作覆云譯大阪每日新聞 
[慶邸大宴公使]  
　　慶親王於本月初五日開大宴會專請各國公使及隨員惟俄國公使未赴云譯大阪每日新聞 
[大學堂總監督告退京師]  
　　大學堂總監督張亨嘉近日屢次向學務大臣辭差其原因有同鄉周某去歲在學充庶務長暗中用去巨欵難以報銷學務處亦不准多支而張又篤於同鄉之誼不忍以此事明告學務大臣恐壞周之功名故出此辭差之舉云 
[報効重修貢院經費京師]  
　　禮部奏請重修京師貢院以備明年順天鄉試士子觀光之地此摺已交政務處議奏未知准駁又聞有木廠商人劉某願報効貢院工程俟政務處議准該商卽赴部呈請代奏云 
[議建川漢鐵路學堂漢口]  
　　川漢鐵路需人甚多鄂中當道議就漢口擇地起建川漢鐵路學堂以宏造就俾免借材異地 
[寺僧搶毁學堂批詞廣州]  
　　長壽寺僧毁搶學堂已紀前報現聞商業學堂紳董潘金甡時敏學堂紳董鄧純昌寺控諸撫憲奉批略謂該紳董等禀准在長壽寺借地開設學堂伍紳銓萃袒護寺僧主使子弟家丁脅同僧人將學校具匾額毁拆一空如果屬實殊出情理之外仰學務處查覆禀候核辦 
[漢陽兵工廠節費漢口]  
　　漢陽兵工廠總辦張觀察贊宸前委宋壽臣二尹就漢陽漢口兩處開設恒通東恒通四恒通仁恒通義四號專售焑煤焦煤鋼鐵等項兹因開銷過巨擬歸併西號總售以節經費 
[商辦機器織布廠蘇州]  
　　蘇垣洋布銷塲素廣現有撫署書吏王君集股二萬金在憩橋巷開設豐大機器織布廠先備機器入十副用洋紗線織成土布每疋五丈價洋三元五角一時購者踵接各店鋪之來廠定貨者尤爲踴躍惜各工人均係生手出貨無多致有應接不睱之勢然亦可爲實業界之一綫光明矣 
[江督失詞江甯]  
　　駐甯英領事孫得雅君因督轅殺戮家丁不應在領事署旁處决特謁署督周玉帥　有責難之詞玉帥答以此事爲千載所希逢况民間多莫悉該丁被殺之原因由於招謠第見其處决在領事府旁或疑因閙教而致身首之異處匪徒必知戒懼凛然於西教之不可干犯是殺雞正所以駭猴云云孫君聞之狂笑而出人咸謂玉帥之失詞 
[粤督示威廣州]  
　　本月初一日督憲岑雲帥飭將去年因十八甫鞋店滋閙罷市並毁拆西關南正局之陳亞洪羅亞三二名由南海縣署提解至轅親自審訊隨卽派親兵押往犯事地方處斬又去歲因船捐起釁致各渡船均停止開行廣州府查出主使之營務處書辦李子脩交南海縣審訊此次督憲亦命提解至轅略予訊詰卽飭押赴市曹處决又查知五仙門西有賭徒開牛欄賭具當諭西關汛弁帶勇拿獲賭匪三名解交南海縣審辦督憲並將西關何汛弁責軍棍一百又省城近來風尙均以僞珊瑚珠作帽結督憲岑雲帥回署時暗令勇弁赠見有戴此帽結者一律查拿當日拘到十餘人令其具結以後不准再戴 
[縣令獲寵蘇州]  
　　卸署吳江縣知縣范大令守佑因前蘇府向太守幕友賭案牽涉以縣丞降補兹以拿獲著名巨梟吳鈞祿經護撫效中丞奏保開復惟尙未見明文當交卸縣篆時卽蒙中丞札委銅元局總稽查兼收支差已於本月初八日到局接差矣 
[縣令失寵蘇州]  
　　昭文縣張大令瀛　爲上憲信用兹忽撤任查其撤任之由因去年收徵錢糧折價過昂而洋價又復短抑糧户不腵以致聚衆喧嘩幾酿閙漕巨案經各紳董聯名禀請上憲核示乃獲此譴孟子曰不得罪於巨室信哉 
 
 

Page 5

 
 
[議防俄艦]  
　　上海道袁觀察昨因停泊浦江俄艦事宜飭傳稽查俄船委員張杏農二尹上海縣汪大令浦東總巡謝明府等到轅傳諭一切 
[禁留俄兵]  
　　前昨等日英美捕房派出中西包探至大小各客棧傅知不准容留到　之俄兵住宿以免肇事如違提究蓋因近日續到俄兵千餘名並有不與戰事之俄人爲數甚衆也 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鐵良奏遵查江蘇等省營伍砲臺及武備學堂情形摺接十一日稿]  
　　江西駐紥九江府之常備全軍分一二三四五五營每營官弁勇夫二百九十八員名廣饒九南道瑞澂充全軍統領二十九年十二月三十年二月先後成營第二營因派赴樂平縣剿匪暫令駐紥其餘四營除守營患病外計到操兵六百二十四名操法兼採德日所長用五響毛瑟槍擦拭光潔隨有皮帶刺刀彈盒等件軍服一律長短合度官兵精壯動作有禮所操小隊中隊大隊散隊身法步法槍法變排瞄準雖未盡合法度然皆勇往精神舞槍體操亦稱熟悉查該軍成營甫逾半年統領瑞澂督催訓練尙能認眞官長多係學堂出身亦能相助爲理湖南省駐紥省城南門外之常備湘威中左右三旗每旗官弁勇夫三百五十九員名三十年八月十月先後成營提督顔瓊林充全旗統領左旗係新兵未經列操中右兩旗除守營咢病外計到操兵五百二十八名用老毛瑟槍隨有刺发惟彈子盛以綫帶斜掛胸背仍是舊態軍服尙一律兵勇有赤足者有著草鞋者官長衣袖長或過膝操法兼挅德日所長一切均未如式查該軍甫經成營兵丁尙皆强壯惟官長不盡知操教練未易見效統領顔瓊林身體尙健略知操防教練未見得法又駐紥省城各門之常備軍銳字第一二三三旗每旗官弁勇夫三百五十八員名三十年十月成軍補用總兵謝典禮充全旂統領除守營患病外計到操兵八百六十四名所用槍枝九響毛瑟單響毛瑟前膛來復不等兼習德日兩國操法一切與湘威旗略同頭目均係執旗手無軍器腰不朿帶於理未合查統領謝典禮强壯樸實亳無習氣官長目兵亦多勇力惟於新操大欠講求雖係成營未久若如此教練恐以後難望精進又駐紥省城之常備軍定字第三旗官弁勇夫三百五十五員名二十八年十一月成軍補用都司楊通福充督帶官第一旗調赴廣西第二旗驻紥對岸營盤未經閱調第三旗到操兵二百四十名用老毛瑟槍佩件不全其軍容軍服於湘威及銳字等旗相似督帶楊通福身體强壯專事奔走操防茫然不稱督帶之職又駐紥省城南門外之續備軍武字第一旗官弁勇夫三百五十五員名三十年十月成軍已革副將徐恒山充督帶官尙有二三四五等旗駐紥常衡兩屬未經調閱第一旗到操兵一百九十四名用小口徑毛瑟槍佩有刺刀觀其外表似與他軍相等惟官長尙屬　　湖北省駐紥省城之常備軍分第一第二兩鎭　鎮應步兵兩協每恊分一二三三旗每旗分甲乙丙丁四營又每鎮附砲兵甲乙丙三營騎兵甲乙二營工程輜重各一營現在兩鎭僅有左協其右協均　招募騎兵僅募一營兩鎮官弁兵匠現共一萬一千四百八十九員名馬二千一百八十八匹此係减練辦法各營兵丁有係三十年八月由左右翼改編　有係十月新募成軍者總兵張彪充第一鎭鎭統兼左協協統遊擊黎元洪充第二鎮左協協統兼護鎭統除守營患病外計到操兵一萬零五百十八員名所用槍砲多係漢廠製造馬槍間有用德購者佩帶零件如背包食袋水壺鍁鐝雨衣裹腿皮靴等項應有儘有操法兼採德日所長步兵單人小隊中隊大隊散隊砲步身法槍法手法一切如式間有小疵不足爲累砲兵所操各砲極爲光潔上下砲機亦稱捷速且各能自識職守惟瞄準未能一律合度騎兵操縱轉折奪隘衝鋒及擊刺各法秩然有序馬匹亦壯惟嫌白色稍多工程兵於應盡責任頗知講求步操甚整惟輜重隊器具尙未全備各營體操亦孔武有力兵房高敞潔凈經用各物均有一定位置有條不紊查該軍兵丁新陳相間編練未久軍容焜耀已壯觀瞻洵可爲沿江各省營伍之冠詳加簡閱操法雖未能絲絲入扣然官長昀係出洋或武備　業生兵丁識字者甚多將來可望漸成勁旅惟所操行軍布置未盡周密攻守亦欠講求再該軍官其滿漢並用内有官二十餘員兵八百餘名習係荆州駐防其餘兵工廠及護鐵路各軍隊亦皆一律精壯河南省駐紥省城之常備軍分左右兩翼左翼步隊中左右三營隨砲隊一營右翼步隊中左右三營隨馬隊一營共步砲馬八營全軍官弁兵夫四千六百七十員名馬二百六十一匹右翼步隊三營係二十九年閏五月成軍左翼步隊三營係三十年二月成營砲馬隊均於三十年九月成營江蘇補用道袁世廉充全軍翼長補用副將王佩蘭充左翼分統兼帶砲隊補用參將楊榮泰充右翼分統兼帶馬隊除守營咢病外計到操兵二千一百四十三名步隊用十響毛瑟槍隨有刺刀彈盒等件砲隊用兩磅子鋼砲三生七快砲五生七快砲三種馬隊用毛瑟槍習德日相叅　法官兵强壯軍容整齊步隊操雖不無小疵大致頗稱壯觀砲隊馬未購齊兵係新募現僅練習步操於砲學尙未諳悉種類不一似有未宜馬隊毛色夾 
 
 

Page 10

 
 
雜且係新兵操練尙欠工夫查該軍係分次招募而成尙未能一律精進翼長袁世廉分統王佩蘭楊榮泰均能實心任事勞瘁不辭當可日見起色惟所演行軍尙欠講求又分駐城内八隅之巡警兵一營共官弁勇夫六百七十三員名三十年正月成營候補道吳崶光總辦洧川汛把總　鏞充管帶官除巡街守營外計到操兵二百九十四名用哈乞開斯新毛瑟兩種槍枝習德日相叅操法官兵雄壯軍容一切與常備步隊略同查巡警係爲彈壓地方而設其陸操復能勤加教練整齊可觀自堪嘉尙又駐紥省城之撫標練軍馬步合營計步隊四哨馬隊一哨共官弁兵夫四百五十五員名馬五十匹同治十二年添練中軍叅將文赫充統帶官除守營患病外計到操兵二百七十八名步隊用十響毛瑟槍馬隊用馬快槍習德國操法官兵壯者居多惟所著衣領操帽均係洋式與他營殊欠一律操作各法亦如尋常巡警等營尙稱不弱又河南駐防滿兵額設城守尉一員佐領十員防禦十員驍騎校十員隨印筆帖式一員領催八十名馬甲七百二十名步甲一百名匠役二十名共官兵九百五下二員外雲騎尉十員恩騎尉一員六品廕生一員均歸城守尉管理一切操法均係舊式所用抬槍鳥槍火砲長槍弓箭等項演習八卦等陣殊欠整齊官員習染甚深兵丁老弱强半到操兵數亦多不實操法紀律毫未講求廢弛已甚該城守尉志明年老糊塗委靡不振雖在任有年難稱得力已商由撫　陳夔龍設法整頓以期精進仍未完 
[允撥學費杭州]  
　　日人渡邊氏在杭垣設立同文醫學堂有年去歲杭州織造蘇尙衣任滿入都渡邊隨之北上未幾出京逕　浙撫聶中丞請撥官欵以助學堂經費中丞慨然允諾責其事於認捐局總辦文太守刻聞已撥有巨欵故近來堂中經費頗覺擴充 
[武昌官事]  
　　湖北候補道趙觀察濵彥前經張宫保奏補新設之施鶴道缺部覆允准行知到鄂所有書吏執事人等槪由己裁武昌道署原有之人承充至糧道事務已歸藩司兼顧僅在糧署撥書吏七名以資辦公再施鶴道署亦經造竣有電到鄂故觀察行期在卽云○署理漢陽縣周桂溪大令瓜期已滿例須交替至實補斯缺之李大令發宜業已交卸宜都縣篆務不日可以到任惟周大令在漢陽縣任内辦理教案頗稱得力故官塲消息有辦理漢口洋街會審公所之說○繼觀察於二十六日履漢黃德道任桑觀察交卸後仍回洋務局各差兼充善後局總辦緣前總辦蔡鷺卿觀察日内卽赴荊宜道任前荊宜道升授山東臬司俞堯衢廉訪俟交卸後卽須啓行入覲 
[代理讞員履新]  
　　上海道袁觀察所委代理公堂讞員關絅之司馬定於今日蒞廨訊案 
[閩督抵滬]  
　　卸任閩督魏午帥由閩乘海晏輪船於昨晨抵埠本邑道營廰縣各官齊往恭迎如儀聞午帥並不勾留卽須換坐福安輪船回湖南原籍 
[示報丁憂]  
　　昨日汪大令發出告示一通略謂捐納貢監銜職及在籍聽選員遇有丁憂事故例應具給赴縣呈報其由　監加捐職銜仍在應試者亦應照例呈報歴經各前縣曁本縣飭查示諭在案誠恐日久玩生隱匿致無稽考除飭查外合再示明勿干吏　 
[裁撤閒差]  
　　昨日道憲袁海觀觀察行文南市馬路工程局内開所有局中帮審委員包鴻卿咀府向届每月給薪水洋二十元兹奉兩江總督南洋大臣札飭裁減掛名員薪水合將該委差使撤銷薪水亦經正月分截止著卽遵照轉飭 
[征還墊欵]  
　　浦東上南川三邑交界之都　浦自禀准袁觀察墊欵開挖後其欵應由二縣一　帶征歸還在案日來袁觀察以庫欵支絀諭令該縣等從速籌還本縣汪大令因與南邑張明府川邑左司馬函商之下擬上忙項下每畝帶征云 
[抽捐濬河]  
　　本城新北門外護城浜近因日見淤塞由邑紳公議開濬惟經費太鉅一時無從籌措是以會營商定擬勸令北門一帶城根居民各出房捐若干以充經費昨已禀由關道袁觀察轉飭上海縣示遵矣 
[整頓布捐]  
　　認包出口布捐董事等近以商家並不遵章先向出口局捐有單照赴關報稅以致捐務有碍禀由淞滬釐捐總局陳督辦咨商上海道袁觀察以便照會南關稅司嗣後如無出口捐票不得朦報出口 
[領事回國]  
　　駐　法總領事巨籟達君將次回國己紀前　兹悉巨君定於今日乘法公司某輪船回國寓滬法國官紳咸詣法公司碼頭恭送 
[公園拓地]  
　　外大橋堍公家花園自去冬由工部局禀准上海道袁觀察將園外漲灘一方塡築石駁放充園基於十月間動工刻已將次工竣矣 
[法商自戕]  
　　法商惟乃向寓領事公館對門經理匯票前日不知何故自將手槍擊斃下午二點鐘以外國喪輿駕以雙馬車　靈柩舁至八仙橋西首外國墳山安厝寓滬法商執紼而送者甚衆 
[滬學會義務小學開校]  
　　滬學會向設在上海小南門外曹家灣聚集同志研究學術於學界中最得公益人咸稱之本年會中改良章程并設立附屬義務小學校定於二月十四日午後行開校禮學會改良章程與義務小學校簡章容緩照登於報 
[押犯脫逃]  
　　前晚夜半時靜安寺捕房有甲乙丙三犯穴壁而逃捕頭聞之立飭包探陳雲忠等務獲究辦 
[誣竊服禮]  
　　派克路福照里五百二十九號門牌陳某前將餘屋轉租與盛姓居住日前盛因携眷他往比歸忽失去衣物因報明捕房派探查緝旋復糾俞某等人向陳處搜尋無著肆行詰責陳以無端被誣勢不干休盛自知理屈乃挽人向陳頬服禮了事 
[拍賣哄散]  
　　昨日禮拜四某洋行拍賣洋貨上午十點鐘時各行號夥友齊集以向章該行之貨存積於美界公和祥棧出貨甚爲不便且出貨時屢次失竊聲請行主將貨移於本棧　爲兩便乃昨日適値該行大班未到二班　人不能專主並云公和祥出貨係 
 
 

Page 11

 
 
屬向章未便更改於是各行號夥友聞之一哄而散 
[法廨停訊]  
　　昨日爲法捕房發落之期緣陳大令别有要公先期咨照捕房暫停發落 
[上海官事]  
　　河南候補知府曹太守係新簡陜撫曹中丞鴻勛之哲嗣由京引見來滬寓法界萬安樓客棧俟中丞晉京陛見道出滬江面禀一切然後赴省○厦門提督曹軍門志忠奉旨裁撤調補河南提督晉京陛見道出滬上寓法界萬安樓兹悉軍門於前晚乘連陞輪船起程北上矣○江南提台楊鏡岩軍門昨日因公來滬命駕入城分投道縣兩署拜會○候補同知關炯之司馬詣道轅謝札委代理公共租界會審委員差 
[上海縣案]  
　　朱子登控顧瑞曾覇屋不遷又據顧方氏控告瑞曾覇產不分前晚汪大令提案研訊瑞曾供父親兄弟兩人叔父早故無嗣祖父將小的胞弟瑞庠承繼於叔父爲子光緖十八年叔母方氏與父親因產涉訟經祖父禀由前縣主分給叔母房屋五處立有分據另有朱姓卽子登之父抵押房屋一所房金爲祖父母養贍之資祖父母去世叔母住居在内胞弟瑞庠已於前年病故刻因朱姓回贖小的實收洋一千九百五十元叔母堅不肯遷出致被朱子登控告求斷方氏供昔年分產夫兄僅分給破房五處另有抵押房產七處現已贖去贖價均被瑞曾覇吞嗣子瑞庠雖已病故尙有女兒將次出嫁兼須覓房遷移求將贖價斷分大令核供諭瑞曾分給洋銀五百元朱子登供父親昔將房屋抵押顧姓本利積成一千四百千七年回贖勒加二成當卽交楚迄今年餘仍未交房求斷大令判限瑞曾一月交房方氏具結限月内遷出○金麗生孫蒙泉控奚勤齊用虧洋銀亦經大令提訊金供廿九年正月在美租界盤開義和源米店共念五股每股洋一百元小的與孫蒙泉奚勤齊各兩股由孫薦保奚爲經理邇被奚將帳簿携去藏匿又私收洋三十餘元并查被宕欠洋一百數十元另有會欵一百七十餘元擅劃入店内公帳兼有某姓因欠米洋八十元將方單一紙作抵刻方單亦無著爲特控求究追孫供相同惟稱早經退保奚供實祇欠洋八十餘元餘由各夥欠去金因謀經理串通妻弟將銀洋圖章藏匿帳簿抛棄乞鑒大令判除去宕帳外其餘一百十餘元著奚找給 
[巡局紀事]  
　　小南門外吊橋堍源興木器店被賊竊去檯凳當由十六鋪汛捕拘獲張野榮一各解至十六鋪巡防南局在伊家起獲原贓并同居之蔡陳氏亦有贓物因一併拘局管押前晚又獲　金一名帶局禀究○昨日潮惠會館董事投十六鋪巡防中　控被某租户積欠房租若干千向索不付請追　情局員陳二尹己飭　甲傳訊矣 
[馬路工程局案]  
　　匪人王阿生深夜攫取張公館内女主人之金押髮一支當被巡街捕拘獲解入工程局黃二尹提訊堅不供認爰命笞責管押在案昨命移縣訊辦○張阿九竊取泰興館内銅盆被拘交捕解經工程局黃二尹提訊判責四十下贜給失主具領○車户余嘉奎向項四索取東洋車租欠若干互相爭鬭五十二號巡街捕帮同行兇致余受傷於由他捕拘至工程局請究 
[公共公堂會訊案]  
　　英商泰利洋行主勃藍恒前投該管領事署控華民顧大榮張運生借銀不還前日午後英副領事德爲門君蒞廨會同襄讞委員孫耳三明府研訊原告洋人勃君聲稱去年十月三十號顧張兩人親書筆據借去銀二百兩曾訂本年正月十號先還一百兩二十號再還一百兩詎屢次爽約分文不還請求追究被告所延律師侯魯公聲稱此項銀兩現在被告自願清理明府商之德君著被告自行了理禀覆如呆不能理楚再行投案覆訊○西洋公館控王雲龍藉端滋閙擊碎玻璃窻等物昨日西洋繙譯官沙嘉士君帶同華繙譯某君蒞廨會同襄讞孫明府研訊王雲龍供小的之妻在公館爲乳母前日因母病篤前往喚回詎堅不肯行一時忿怒將玻璃窓擊碎數塊求恩開釋明府商之沙君判押西牢兩年○管西牢美人騰璧控華民周柏生賣地悔議昨晨美安繙譯蒞廨會同孫明府研訊地保徐良甫將被控之周長生周龍眞周關林三人交案禀稱尙有周孝林係在德昌洋行洋商處未便傳案另請出單傳訊周長生等三人同供此地前已有人許過每畝出銀六百兩今反售二百兩故不願意且有祖玫在内遷葬亦需费用明府以柏生旣經言明在先不得再有反悔著每畝收銀二百兩另加遷墳費三百兩著各具遵斷結限三日内繳單領銀不得遲延干咎 
[公共公堂案]  
　　粵人梁秉元日前投公共公廨控妾金湘雲捲逃等情襄理讞員孫明府准卽飭差至捕房協同包探倪順泉於昨日早堂將金解案原告梁秉元未到據金湘雲供前在某妓院　娼時有狎客梁秉元自稱招商局買辦欲娶小婦人爲妾當時言明並無家室不料嫁後大婦即來每日獅吼之聲達於户外且將小婦人衣飾質典一空棄之而去婦人以房金甚大暫移小屋梁竟以捲逃朦控實爲遇人不淑供畢淚涔涔下明府問爾家中尙有何人答有祖母母親明府請現在梁旣不到准爾還鄉尋母金復將梁於去年六月所立之離據呈案明府察閱之下商之美繙譯安立德君謂旣有此據准將此案注銷聽憑尋母另嫁完案○馬夫林阿來駕車不愼將陳四子手腕軋傷由捕拘入捕房捕頭飭送醫院療治西醫云須四禮拜方可全愈昨早捕房將林送究包探倪順泉禀稱如前明府判責五十板另罰洋下元給陳養傷○陳阿黑掩入倪榮堂林阿簡家行竊皮馬褂皮鞋等物報經包探陳三林拘案明府判責二百板押三個月○馬夫王阿本不向工部局捐執照擅在租界行走被捕拘入捕房王以洋十五元保出昨日王未投案明府判將存洋十五元充公 
[美界捕房紀事]  
　　前晚某西人酒醉後在楊樹浦路行兇滋事爲某印捕拘送捕房捕頭令押至酒醒時釋放○前晚林阿法掩入百老匯路某姓家行竊衣服爲某包探拘入捕房押解公堂禀請懲辦○虹口司考脫路一帶爲粵妓會聚之所西人均前往尋歡時有不法歹人乘西人酒醉時攫取衣帽及銀洋等事昨日捕房派各探　嚴密查拿務　懲辦 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
