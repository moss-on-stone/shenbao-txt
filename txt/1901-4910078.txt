# 1901 - 123 - 4910078

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[危言]  
　　今夫成規必待功令而變更然積弊不可先爲整頓乎聲教必藉國權爲推曁然人才不可隨地奮興乎國是必藉羣謀而後定世運斷非一日能挽回然風會獨不可由漸而開職分獨不可自我而盡乎皇太后皇上殷殷以變法與臣下謀者明詔迭宣令旣數月矣而内臣曰朝廷之條教未頒也臣工之入告未竟也外臣曰部文之行知未久也限期之扣算未屆也觀望逡巡眠娗諉諥直以爲遲變一日法卽可多偷一日安而不知多賊害一日民生多傷殘一日元氣其在朝王公大臣多自以爲持重老成而摸稜實存私意至各直省大吏則惟是深居簡出養尊處優而國瘠民貧置之不問州縣則稾撲喧囂羽書旁午者如故而不復知勤政愛民爲何事嗚呼若而人者泄泄沓沓玩愒因循姑無論法不能變卽幸而有變法之一日而以若輩之居心行事處之烏足以收萬一之效而覩雄長之規哉今試論學校取士之權操於學使教士之責任於學官士子自入學以後月有課歲有考師儒有約束優劣有册報法非不善也乃爲學使者曰此具文焉耳三等四等之降黜吾不能自信其公明又胡容過爲刻厲爲教官者曰吾伹册籍其名徵收其贄斯職分内所有事耳教諭訓導之責吾胡爲如是之不憚煩也而實學有不就荒斯文有不墜地教化有不日以衰息者哉豈國家立法本如是哉今試論訟獄民間控訴赴於縣官通省刑名掌於臬司寃抑不得伸有司不准理者院司道府有平反之權有失察之咎法非不嚴也乃一事到官經年不結一差下縣四野皆驚幸而訟直家産淪亡况其不直小民呼籲攀援而上長官仍批飭層遞而下往復牽連瘐斃乃已寃沈海底終無有得見天日之時民怨烏得不日深民志烏得不日離民心烏得不日思亂哉豈國家立法本如是哉今試論風俗盜賊判逆律有明條而盜祿位竊政柄在民上者乃公然爲之欲變之而誰與變也淫佚驕奢罪所不宥而宫恒舞市酣歌在民上者乃泰然處之欲變之而何從變也大凡我朝家法所不容定例所必禁小民實惴惴焉未敢有背者在民上者率悍然不顧肆意妄行彼蓋曰法固無如我何也嗚呼法固無如彼何哉今者中國變法誠急矣督辦政務已特派大臣矣臣工條陳已陸續奏到矣揣皇太后皇上宵旰望治之心以爲新政之行指揮可定强海内康小民皆反手間事而細人乃益鰓鰓焉過慮者以爲中國之强與弱實不盡係於法之變與不變今特以事變之殷諉爲立法之敝萬不得已而始謀一變變之而效固内外大小臣工不世之功變之而不效則又將羣起而議變法之終以病國不足以强國而適以快不喜變法者之心適以藉不喜變法者之口然則中國振興之機終無復望國家非常之變終不可弭從古未有之辱終不足洗豈皇太后皇上殷殷以變法與臣下謀之初心所及料而臣下之竭智盡忠以報答君上者所宜有此哉當世憂時君子尚毋褦襶予言 
[硃筆恭錄]  
　　三月十三日行在内閣發抄戸部三庫衙門具奏管理三庫事務一缺奉硃筆圈出徐會灃欽此同日兵部具奏管理左翼寳坻等四處一缺奉硃筆圈出希朗阿又具奏管理右翼保定等五處一缺奉硃筆圈出祥普欽此同日理藩院具奏管理咸安宫三學事務一缺奉硃筆圈出大學士崑岡欽此十四日都察院奏派稽察值年旗事務奉硃筆圈出國秀慶綿穆勝額聯錦專司稽察一年旗務欽此又奏派稽察内務府事務奉硃筆圈出桂妍如格欽此又奏派稽察旗務奉硃筆圈出成昌稽察正藍旗滿洲旗務宗室榮凱稽察廂曰旗滿洲旗務聯務稽察正白旗蒙古旗務聯魁稽察廂黄旗漢軍旗務麟緒稽察正黄旗蒙古旗務誠壽稽察正藍旗蒙古旗務欽此 
[情眞罪當]  
　　中外議和首以懲治罪魁爲重各使開單要索幾於至再至三昨晚得本館派赴京師采訪友人飛書相告始知此事已由欽命議和全權大臣慶邸李相斟酌審愼入告九重旋於本月十五日欽奉上諭上年拳匪肇亂京畿一帶多被擾害以致各省人心煽動焚燬教堂傷害教士教民之案層見迭出朝廷屢降諭旨飭令妥爲保護乃地方官奉行不力致釀事端自應分别情罪重輕予以懲處山西歸綏道鄭文欽浙江衢州城守營都司周之德山西前陽曲縣知縣白昶均著斬立决直隷灤平縣知縣文星著李鴻章查明如有戕害教士實據卽著斬立决塔拉特王著革爵查辦阿拉善王中喀爾王均著傳旨申斥已故直隸總督裕祿駐藏辦事大臣慶善均著追奪官職浙江巡撫劉樹堂著革職永不叙用飭令回籍布政使榮銓盛京副都统晉昌黑龍江副都統鳳祥巴彦蘇蘇統領鄂英均著發往極邊充當苦差浙江衢州鎭總兵喻俊明金衢嚴道鮑祖齡湖南衡永郴桂道隆文山西汾州府知府徐繼孺署歸化城同知郭之樞隰州知府崔澄寰忻州知州徐桂芳和林格爾通判毛世黼托爾托城通判樊恩慶曲沃縣知縣王廷英河津縣知縣黄廷光大寗縣知縣曾李鳳壽陽縣知縣秦鑑湖太谷縣知縣胡德修孝義縣知縣姚學康寗遠州司獄李鳴和太原城守營都司石鳳岐均著革職發往極邊永不釋回倉塲侍郎長萃呼蘭城副都統倭克金泰直隷大名鎭總兵王連三景州知州洪壽彭大名縣知縣苗玉珂元城縣知縣張丙喆南樂縣知縣恭寅河南署南陽鎭總兵尹嘉賓鄭州知州湯似兹浙江衢州府知府洪思亮湖南衡州府知府裕慶淸泉縣知縣鄭炳山西歸化城副都統奎成澤州府知府陶家騶潞城縣知縣程璧高平縣知縣于岱霖長子縣知縣恩順山東恩縣知縣屠乃勛江西按察使陳澤霖南豐縣知縣鄭家猷南城縣知縣翁寳仁均著革職永不叙用河北道岑春榮著卽革職河南縣丞李若仙卽李承瀛著卽斥革其餘應查情形及姓名各員俟各該省督撫察覆到日再行分别輕重辦理欽此似此寛猛兼施罰當其罪外人當無復有所藉口而珠槃玉敦不難和好重敦矣 
[議改門名]  
　　京師采訪友人云崇文門内由甬路迤西折而向北直達長安街刻已劃入各國公界居民鋪户謡諑紛仍謂去年德使克林德在東單牌樓迤北遇害德人因擬將東單牌樓改爲旋表牌坊而易崇文門匾額爲克林德門然逆料我中國兩全權大臣未必貿然允許也 
 
 

Page 2

 
 
[示定民心]  
　　京師采訪友人云近日謠傳美兵不日撤回前所暫管地方攺歸德人管轄居民頗懷疑懼紛紛傳述無殊市虎杯蛇五城察院因復出示曉諭曰巡視五城察院爲剴切曉諭事照得現在議欵將成大局底定大美國撤回兵隊尚未尅日出京本院會晤各國統兵大臣議明果係移兵暫駐先期函請地方官面商一切事件不使洋兵有一毫舛錯至碍交情惟近來人心皇皇諸多顧慮實因不法之徒造言生事深堪痛恨急應一再出示妥爲安撫民生爲此諭仰官紳商民人等知悉須知各國和好如初帮交益固約束營兵紀律均見嚴明遇有地方緊要事件經本院與各國統兵大臣面商函商務臻妥善而後已各局並添派員紳繙譯聯络洋兵預爲善後之圖一面會拿造言生事者盡法懲治爾四民各安生業勿爲謠言所惑其各凛遵毋違諄切特示 
[德求礦利]  
　　香港循環日報云德人近向山東巡撫袁慰帥求准開采山東之礦四處其中一鉛礦一煤礦在長淸左近一煤礦一金礦在淄川縣境慰帥答以目下各國公約尚未議成不能與貴國另行立約 
[俄兵剿匪]  
　　香港循環日報云本月某日得高麗來信言近有俄兵一隊屯於高國邊界日遣士卒四出偵巡觀其所爲似欲征剿劫匪也 
[賃島續聞]  
　　英國政府移文高麗求賃巨文島一事前已略紀報端兹者香港循環日報云巨文島介於高日中三國之間天生形勢如鎖鑰然若駐艦隊於此進可以戰退可以守誠險要之區也至英之賃此聞欲用以屯煤駐兵云 
[開平礦務]  
　　香港循環日報登本月初二日天津來信云前者開平左近唐山煤礦被水淹浸兹已漸次戽乾相離不遠之某煤山挖掘甚忙每日約出煤四百墩之譜 
[詰責貸銀]  
　　日本報云高麗政府向法國稱貸洋銀五百萬圓議定以稅關爲質然並未向總稅務司布郎告知布郎聞之擬請英國像臣向高廷詰責 
[醫船赴日]  
　　日本報云德國軍士之分駐順直一帶者近忽疾病業生東歴五月四日午後有醫船名其賢辣者由大沽駛抵横濱船中執事人員共一百零三人此外因病就醫者武員二人兵士一十七人 
[電賀抱孫]  
　　日本明治天皇抱孫之喜已志報端兹者日本報云東歴五月五日日皇行命名之禮中國兩江督憲兼南洋通商大臣劉峴莊制軍聞之電致日本駐滬總領事官小田切君請電逹外務大臣代申賀悃比德韓三國亦皆電致祝詞 
[巡防嚴密]  
　　鎭江訪事人云常鎭通海兵備道兼鎭江關監督長久山觀察接奉兩江總督兼南洋通商大臣劉　莊制軍密札内開現聞長江一帶有禀匪梟匪及游勇等潛謀不軌飭卽札屬嚴拿等因爰卽飛電所屬沿江各廳州縣及水陵各營嚴加防範以備不虞又恐鎭郡亦有不法之人暗中勾結因札飭水陸總巡周錦堂遊戎保甲總巡楊大令曁地方文武各官城廂内外防營巡卡一體嚴行跴緝以免疎懈至各城門則添派兵役常川駐守啓閉以時各處栅欄來往之人由保甲委員責成地保更夫認眞盤詰每晚二更局鎖非有緊急公事不得擅開其餘烟館客寓亦派員弁搜查似此防閑周密羣不逞之徒當亦無所施其伎倆矣 
[官犯過揚]  
　　揚　防事友人云前兩淮海州分司徐紹垣因虧欠公欵去歲經升任江蘇巡撫鹿滋帥奏叅革職未幾拳匪事起滋帥督師入衞隨復扈蹕赴西安當軍書旁午時尚奏請飭下督撫將該革員家産查抄備抵並發往極邊烟瘴充軍時大吏方運籌帷幄昕夕不遑此案遂延擱至今上月杪續奉行在上諭著將該革員押解至陜交行在刑部嚴訊等因欽此大吏遵卽委宋大令殿元將徐革員押解前進本月十四日舟抵維揚大令隨登岸謁見運司程雨亭都轉禀陳一切旋卽回舟 
[命案上控]  
　　松江訪事友人云金山縣境張堰鎭人盧眉壽虐佃釀命一案事經數月迄未昭雪近有客來自彼處者言及盧實席其叔醒吾餘業自以胸無點墨恐不齒於士大夫遂納貲爲郎藉以炫耀鄉里去夏入京謁選適遇拳匪禍起襥被逃　資斧蕩然賴僕吹簫乞食顧仍擅作威福顧盼睚豪鄉之人咸側目焉金山衞十九圖民盛某年約二十七八承　盧田九畝有奇歲輸租穀若干石去冬輸納較遲盧怒質然控諸縣署盛懼羅雀掘鼠措繳洋銀十八元餘欠浼人向盧緩頰盧不允臘月二十三日盛衣不蔽體登塲工作縣差沈進餘以逋負如山無可彌補思藉此爲生財計遂乘盧舟下鄉拘盛盛無力饜其慾壑致被拘入舟中以鐵索絏其頸舟子某甲性尤兇暴沿途肆行凌虐及回鎭沈偕甲登岸一入賭塲一趨烟館良久不返盛旣遭磨折又近飢寒怨恨交加遂萌短見然當甲回舟時盛一息猶存尚可解救也乃甲置之不顧竟邀沈舁棄三十四六圖某廟左近野田中倉卒遺雙履於數武外翌晨見者奔告家屬向盧理論時盧已赴松其戚某明經偕鎭人吳星橋及十九圖董宋條梅出爲解勸一面嗾使地保以路斃報縣家屬不允率人擁入盧帳房將器物擊毁旋復赴縣禀報越日縣主徐衡舫大令帶同刑仵書役臨塲相騐見兩孤兒年僅六七齡繞屍悲啼爲之惻然賞給洋銀四元以助棺殮費隨提盧司帳人徐某管押典史署疉次訊鞫勸盧出洋銀三百元撫恤沈雖禍首僅薄加責押斯時衆人已忿不能平乃盧不以吳宋私和人命爲功反以損失鉅資爲怨時以官勢恫喝吳忿甚遂挈屍屬赴蘇省投臬轅上控臬憲朱竹石廉訪閱詞大怒聞已批飭松江府余石蓀太守提訊矣 
[懸金購匪]  
　　蘇州訪事人云江蘇巡撫聶仲芳中丞訪悉邇來各鄉鎭時有鹽梟聚賭抽頭擄人勒贖横行不法爲害閭閻因飭各營縣嚴密查拿務獲究辦一面釐定賞格略謂無論軍民人等有能拿獲梟黨頭目一名者賞洋銀二百元夥黨每名賞一百元 
[匪供狡猾]  
　　蘇州訪事友人貽書本館云上月之杪太湖水師統領歐陽副戎在湖北某縣拘獲本年正月常州府屬陽湖縣奔牛鎭閙事之匪首楊姓解回省垣蘇州府田太守迭次研訊極力熬刑堅稱小的從未犯法本月二十日午後太守重復升堂推鞫供詞若何刻下尚未訪悉也 
[越郡官塲紀事]  
　　紹興訪事友人云紹郡在籍紳士翰林院編修蔡太史元培於月之十二日買舟赴省拜會浙江撫憲余晉珊中丞商辦捐務文旌小駐卽賦言旋○署諸曁縣李石朋大令寳柟經藩憲榮方伯調署長興縣缺所遺諸曁篆務因正任倪愚山大令前辦教案不善未便回任另委候補通判李雅白别駕炳堃接署 
[致祭龍神]  
　　昨日相傳爲龍神誕期淸晨九點鐘時上海縣汪瑤庭大令以次文武各官命駕至大東門外龍王廟由禮生導至丹墀行三跪九叩首禮禮畢相與茗談片刻然後分道而回 
[盜犯候勘]  
　　月前浦東張家樓屈書紳所開雜貨店被盜行劫旋經法界探捕拘獲盜犯劉明山等七名解送上海縣署縣主汪瑤庭大令一再研訊各犯供認聽從首犯劉明山起意行刼因飭分别收禁獄中通詳上憲日前奉到督憲劉峴帥批詞飭將首犯劉明山就近解送蘇松太道勘訊核辦等因大令遂於前晚提案順供飭吏將前供詞朗誦一過劉點首稱是大令飭在供單上蓋印指模還禁於獄至昨日道憲袁海觀觀察提劉到轅正欲升堂訊詰適有别項要公爰復發回收禁再候示期提勘 
[定期受弔]  
　　前署蘇州府知府張子虞太守之太夫人周氏於二月二十六日仙逝定期四月初四日在本邑南市豐記馬頭公館中領 
 
 

Page 3

 
 
帖屇時白馬素車當有一番熱閙也 
[恭迎法使]  
　　法使來申已紀昨報兹悉法國新簡駐京使臣保君於前日向晚七點鐘時由吳淞乘小輪船抵埠法總領事巨賴達君偕副領事及繙譯各員趨詣碼頭迎迓保君隨乘馬車至法總領事署暫駐行旌然後定期北上昨日午前十點鐘時蘇松太兵備道袁海觀觀察竭誠拜謁由費繙譯官迎入廳事中晤談片刻而别 
[醫生送匾]  
　　去年八月某日梟匪武雙喜擄劫江灣鎭醫生徐國興到船勒令以重金取贖旋經上海縣汪瑶庭大令會同某營弁在北新涇拿獲到案傳徐質訊明確裝入木籠站斃徐感懷德意製就匾額一方昨日恭送至縣籲請賞收大令允之 
[茶肆標封]  
　　上海縣署西首三陽茶樓主方永湘積欠房金數十千文房主凌姓赴保甲總巡局控追繼又具詞投縣署請將屋中器物發封抵欠縣主汪瑤庭大令准之提方訊供飭將茶樓盤頂與人得價料理迄今尚無受主而凌又股案禀催大令遂於昨日派差持封條前往將房屋標封 
[局書不法]  
　　本邑南市馬路工程局淸書羅珏前因辦公不愼弊竇叢生經總辦程雨村大令傳案斥革嗣恐有化名復充情弊爰歴叙犯事情由備文移請新委總辦葉孟紀司馬懸示局前以杜蒙混邇者司馬讠知羅在外仍有招搖撞騙情事特於前日嚴飭差役拘拿到局以便訊實重懲 
[巨竊宜防]  
　　前晚英界浙江路貽德里二百二十六號門牌周翼雲家被賊竊去金珠首飾衣服等物約值一萬餘金事後開列失單遣人投報捕房請爲查緝捕頭允之聞此賊入門時僅用一竹竿緣之而上洵乎箇中斵輪老手也有緝捕之責者其亦思所以防患未然莫使亡羊補牢也可 
[補光緒二十六年七月分缺單]  
　　通判奉天圍塲宋維英開缺知縣四川銅梁孫家瑚近山東蒙隂陸駿淸丁山西天鎭陳政詩丁廣西思恩兪震龍終養縣丞福建莆田左培釗丁典史安徽當塗楊顯名故 
[續錄張季直殿撰謇變法平議]  
　　一省官以益官官何以可省吳起所謂不急之枝官也有督撫專掌外交海軍陸軍則將軍都統之官可省也有布政使以下專掌賦稅之官行折漕之法見後戸部則漕運總督以下各屯衞官及關監督可省矣有農商道則鹽運使織造以下之官可省矣有工科道則河督以下之官可省矣此省倂外官之大略也若京朝官則六部每部一尚書二侍郎領之各部分辦之事就舊制言如理藩院同於外部大理寺同於刑部太常鴻臚光祿鑾儀同於禮部太僕同於兵部就新法言欽天監可隷於文部内務府太醫院可隸於内部卽以九卿等官幷於各部次侍郎一等酌仿西制增設各局俾各專任一事爲各局主事員外郎中遞升侍郎之階是九卿以下官有實以副其名但倂而不至廢都察院掌敬察通政司歸議院議院官皆名卿並司諫議此省倂京官之大略也官惟其人不分滿漢廓然王路昭示大公顧氏炎武有言大官多則亂小官多則治今省疉牀架屋監臨牽制之官而益分門别類專責辦事之官不猶愈乎一長官任辟僚屬變法之始兼爲候選候補人計旣取資於課吏館矣十年以後各專門之學興生徒濟濟必有英異博通之才出乎其間不爲之開登進之階將何以正趨冋之軌日本陸軍出身之大尉中尉少尉有士官戸山二學校文法理工農醫六科出身之判師律師技師醫士學士博士有大學校大學院且學且仕且仕且學用意深遠規模至備今師其意各次階級京官侍郎卿外官督撫司道凡專任一職者皆予以自辟僚屬之權視專門學堂得有憑證之人何等出身準之奏任府州縣以次等官亦倣判任之制自辟僚屬奏任者聞於朝判任者達於政府並三年爲一任任滿考其績而升降之一胥吏必用士人舊制各部衙門胥吏三年而滿不聽久據今且或爲世業或爲販貿舞文竊柄鈎結爲奸利吏道之壞大半由此今府州縣以下旣各專一職僚屬以外必用胥吏今之胥吏故周禮太宰所屬殷輔之士衆也用之途二一自變法分職之日始或由各府州縣以下官自行選召或暫照舊章令本有之吏正身供職三年三年之内無過失被人告發得罪者給照許其子孫入官立普通學堂時三年不納膳金畢業領憑更入專家學堂者各學堂就近送京外官各衙門由各衙門官選用一現在府州縣學諸生年三四十以上素行謹愿而文學平常不能入學堂者各學學官院長就近擇送各衙門由各衙門官選用並三年而易其升降以俸督撫司道衙門之俸優於府府屬衙門之俸優於州屬州屬衙門之俸優於縣屬一優官吏俸祿本朝沿元明之制官俸殊薄日本師歐美之法俸亦不豐然日本十等官月給尚四十五圓中國佐雜之俸不及也而佐雜以官爲市之所入其地腴而取貪者何翅十倍於俸雍正乾隆兩朝增給恩俸養廉今京官有减折之令外官有攤扣之令抑豈獨養廉恩俸無所得而已寖且及俸而朝廷日操法以責其廉而賂日章宜矣故欲變法而責其效必自優俸始姑仿日本俸例而增之俸以月給一等官至十八等官至多者月三千圓至少者月五十圓官均則以地之大小事之繁簡稅賦之多寡爲差等胥吏多者月三十圓少者十圓差爲五等凡當官所入不在俸之列者皆入公凡因公之用皆定額以取諸公舍暗言明似俸益而費不支合暗於明則官益而俸且省試一覈計必能辨之設府縣議會變官之法略具矣然國有興革何以使民不疑國有徵斂何以使民不怨興革視民之俗何以杜其疑而使之和徵斂視民之力何以平其怨而使之服權衡樞紐必在議會周禮鄉大夫各掌其鄉之政教禁令其吏有州長黨正族師閭胥皆長歲終會政致事又有詢於衆庶之法卽日本府縣會議之權輿也其府縣會議之法以地方大小定議員多寡多不過五人議長若副選於議員之中上其名於内務省選舉之人被選舉之人均以有家資或有品望者充之示期投票票數多者中選票均較年年均則定以選定布其名於衆每二年以抽籖定留易之半無俸有往來滯留之費常會歲三月一開臨時會有事卽開議事草案由知事令交付其所議之事會决之其府縣事以地方稅支辦者豫算之額數徵收之方法會定之可否視同議者多寡可數多者數同則决於長有大利害則議員得上其議於内務卿若妨礙國安背律違規者知事令得罷其議議塲許人集聽而亦嚴毁貶喧擾亂雜之禁法如此意至美也而或者以爲民智未開議必踳駁而不能合不知正以議會開民智選舉之人被選舉之人必紳士也紳士雖不盡曉新法而有文告以諭之權限以示之必與蚩蚩者有間自兹以往釋民教之爭籌學堂警察農工商業公司之費與事而通上下之情使人憬然動君民休戚相關之感其不以此乎凡戸部之事十二一徵地丁圖籍周禮大司徒掌土地之圖與人民之數東西各國尤注意於此中國舊例何嘗不十年一行大丈所謂太者州縣按籍塡報而已抑猶幸其不眞丈而上下胥吏誅求陋尚有規民不至大擾也今聯軍入京新修會典之圖已燼宜及此時令各州縣用測繪學生核實測量繪圖定以程限予以器式程限者自呈報測量日始府州縣大者三十閱月中二十閱月小一十閱月器有五一馮氏桂芬反羅經一記里車量路用一英國量地鋼絲繩量田用一德國畫圖器一開方圖紙每方計一里式有六一用馮氏各州縣城門主石柱爲主表之法表方徑尺有五寸有座座方三尺厚尺有五寸座面爲地平高下起數之準　此稍變馮法表爲他表遠近起數之準一記方里内地平高下一記水道廣狹一記物産工作一記山澤荒地一記村鎭廬舍寺觀津梁之名測繪之人卽本地學堂測繪學生爲之大府州縣分八班十六人中分六班十二人小分四班八人其法詳學校每班别派引繩推車二人但非雨雪皆可測量徵地圖之大略如此言者動稱中國人民四百兆據賦役全書各府廳州縣呈報丁口之數不足盡信求一簡覈之法惟有於測量繪圖時先令地甲呈報再由學生隨時抽戸覆查分别圖堡圩甲案團各處都鄙之名每畫一圖附記其後全圖成則爲表揭之而總數可得矣徵丁籍之大略如此仍定爲制内地三年一修濱江海地歲修各國莫不歲修也此議仍未畢明日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賭船被劫]  
　　蘇州訪事友人致書本館云本月十八日之夜有人雇舟至胥門外棗市橋畔聚賭正在興高采烈時突有衆匪徒駕船而至一躍入内將桌上所置金戒指洋銀及各賭徒衣袋中財物攫取一空聞所失約值千餘金事後各賭徒以聚賭本干例禁未便控告祗得隱忍不言 
[拐案轇轕]  
　　蘇州訪事人云拐匪陶理堂經吳淞獅子林砲臺統領班馥齋軍門緝獲供出同黨高步雲藍秋山陳桂欣及老嫗楊蔡氏皆匿蹟蘇垣因飭勇偕寳山縣役至省禀請吳縣田大令派差恊緝解回寳山迭次研訊供認拐案八起因卽錄供通詳迨松太兵備道袁海觀觀察將五匪解省臬司朱竹石廉訪發交蘇州府田太守親提研詰五匪急供詞盡翻加以嚴刑祗認拐案三起以故刻下尚未讞成至楊蔡氏之夫楊阿二初於是案不相干涉後因撫署前居民盛姓家有一小孩於本年正月某日被氏拐至于將坊巷售與在盛澤鎭開設烟館之廣東大埔縣人王信卿得身價洋銀四十一元本月某日盛在盛澤鎭尋獲向王詢悉前情爰卽控諸吳署大令飭拘阿二研訊供稱此事實係妻子蔡氏所爲大令喝責二百板諭令與王一倂管押未幾楊在翼房患病延至望後某日倒斃大令禀請府尊委員詣騐然後棺殮掩埋 
[漢皋命案]  
　　漢口訪事友人云藥王廟左近某簍坊主某甲因不守帮規被其同業邀至某茶肆紛紛詰責中有某乙者挾有宿怨借端將甲飽毆適中要害旋卽因傷斃命現忌由屍屬控諸厦口廳署矣 
[上海縣署瑣案]  
　　陳桂馨控候錦章虧欠會欵前晚縣主汪瑤庭大令升堂研訊陳供前由候錦章合會小的允代糾一總至去年十一月會散被欠洋銀一千二百元向索不還叩求追給侯供會散後小的曾向各會收欵按月付還陳定欲立時歸楚小的力有不逮叩乞鑒原大令謂陳曰合會一事形同賭博本不准追姑念爲數甚巨限候錦章於二十日内先繳洋銀三百元其餘立摺按月拔付以一年爲期兩造皆唯唯遵斷而退○賈雲範控施合源不交所定之貨汪大令研訊之下賈供去秋由掮客張鴻生介紹向施子瑞田定購棉花四十包先付洋銀二百八十元至今瑞田避匿無蹤不將棉花交出求向其父施合源究追張鴻生所供與賈相同施合源供兒子收賈洋銀之後卽向各戸收買棉花不料各戸竟吞没洋銀以致無貨交出求寛限期待小的函致家中變産料理大令謂爾不應將子藏匿喝令掌頰二十下暫行管押限二十日丙函致家中變産呈案給賈具領○前者某圖地保史岐周控沈秋林王咸松兇毆汪大令騐訊屬實飭差提到滋事之人前晚升堂研訊史供日前圖内民人沈大阿弟招贅女婿爲子其姪杏春爭嗣奪産命小的往觀沈秋林王咸松二人出而霸阻倂將小的毆傷求恩研究沈秋林供小的並未毆擊王咸松供詞含混大令謂王非安分之徒叱令重責二百板沈掌頰五十下一倂具呈安分切結然後交人保出 
[上海巡局紀事]  
　　前日浦左鄉民蔣阿大在楊家渡某酒肆沽飲大醉與售甘薦之龔桂泉彭淇福口角互毆旋扭至斗姆堂巡防局禀控局員程二尹研訊之下判將蔣管押片時候酒醒開釋龔彭交人保出○前日汛捕某甲拘獲竊犯顧大解至斗姆堂巡防局局員程二尹研訊之下飭責一百板押候覓人具保○前日土棍錢毛毛等十餘人至浦左張家浜某茶肆向木簰小工王得其藉端訛詐不遂所欲羣起凶毆旋爲水師營吳哨弁所知揮令勇丁前往兠拿若輩遂紛紛逃逸僅拘獲錢毛毛一名解至斗姆堂巡防局局員程二尹研訊之餘判責四百板枷號一個月發犯事地方示衆 
[英美租界晚堂瑣案]  
　　郎長春卽郎孟松控徐光照卽恊記吞没房租前晚讞員張柄樞司馬升堂研訊郎供小的前與徐合買房屋一所租與劉蘭坡開設寳仙戲園所有租金以及保險費均歸徐經理當時因有急兩將房契及道契押與沙遜洋行得銀後與徐分用議定將　抵利不料徐竟悉數吞没叩乞究追徐供是屋確由小的與郎合買立有合同所有屋租每年各收六個月公同分派現在租與劉蘭坡開設寳仙戲園尚欠洋銀二十七元小的同收被顧六川朱錫仁從中霸阻求恩察核劉供小的所租之屋至二月二十日已截止以後租金應歸接手之人付給與小的無于顧朱同供小的等並未霸阻司馬諭令劉將租金付至是月底爲止郎照原據給還徐洋銀一萬八千元各具遵斷切結呈案○船戸袁順德控兪子春至馬頭上冐收規費前晚司馬升堂研訊袁供小的在馬頭上管理駁船忽被兪冐收規費有壞聲名叩求究辦兪一味狡賴司馬喝令重責五百板枷示一月期滿交人保出 
[英美租界公堂瑣案]  
　　包探倪順泉解王金生到案禀稱此人竊取陸金福家綢袍一件經小的拘獲解請訊辦讞員張柄樞司馬商之佛繙譯判責二百板贓給還失主○包探張寳成禀稱近日小的查知四馬路一帶戴載亨同義成鴻來福王山三各酒肆明香園德成錩蓬萊閣陳大興王源記各烟館每晚十二點鐘後依然座客常滿有違租界章程爲此一一拘案請究司馬訊得明香轅戴載亨已狂二次判令各罰洋銀十元其餘姑念初犯各罰洋銀五元○包探金立生解李才金洪宗才到案禀稱伊等二人竊取邱交松家靑蚨九千翼並衣服鞋子等物經小的拘獲解案請究司馬判令各責二百板遞解回籍○包探劉阿炳禀稱陳樹星與粤妓梁阿妹口角經小的緝獲解請訊究司馬詰知釁起細微判罰小銀錢五枚從寛釋出○包探劉光震解季才林到案禀稱此人竊取胡桂記家衣服鞋子布被等物經小的拘獲解案請辦司馬判責二百板贓給還失主○包探邊槐洲解張之萬到案禀稱此人誘得常熟小孩王書元鬻人某姓家經小的查獲解請究懲司馬著一倂押候過堂訊辦○包探竇如海解陳阿淸到案禀稱此人竊取新泰恒木箱一口經小的拘獲解請訊究司馬判責一百板贓給還失主 
[法租界捕房紀事]  
　　前日有某甲者手持銅質僞洋銀向某米店兌錢被店夥察出搜其身畔尚有銅洋銀一枚因卽送入捕房捕頭令押候堂期解請讞員杜枝園大令訊斷○前日甲乙兩竊賊分贓不匀在某處互相毆扭適被巡街捕所見一倂拘獲送入捕房捕頭令押候解送公堂禀請訊究 
[美租界捕房紀事]  
　　昨日午前有著名流氓混名江北小松者至漢璧禮路同鄉鄔春榮家訛詐洋銀五元鄔心不能甘投報捕房捕頭令包探張阿五將小松拘獲押候轉解公堂禀請讞員張柄樞司馬訊辦○昨日午前粤婦梁桂　投捕房訴稱僑居乍浦路第八十二號門牌屋内月前購得同鄉人某姓女阿眞爲婢年甫十二齡突被竊去金臂釧及洋銀約共值千餘金請爲查緝捕頭允之○昨日上午十一點鐘時甬人莊順金向百老匯路第一百號門牌晉豐西國饅頭店收得洋銀八十餘元行經正豐街口突被流氓攫去追之不獲遂投捕房報請緝查捕頭允之派令包探劉光震往拿以便解送公堂禀請懲辦○昨晨崇明人施劉民役捕房訴稱稅居穿虹浜某號門牌屋内生有一子乳名龍虎年甫成童在楊樹浦某紡紗廠工作近忽一去不歸恐入匪人之手請爲查緝捕頭允之 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　山西巡撫奴才錫良跪奏爲晉省各廳州縣本年夏麥秋水被旱被雹被水被凍被霜幷地被沙積石壓尚未墾復地畝籲懇天恩准將新舊正耗錢糧米豆土監稅分别蠲緩遞緩豁免停徵幷籌欵賑撫以紓民困恭摺仰祈聖鑒事竊查晉省上年秋冬旣鮮雨雪本年自春徂夏又復雨澤愆期旱象已成經前撫臣迭次奏准籌欵購糧開辦賑捐並將陽曲等各州縣應微旱地上忙及帶徵民欠錢糧照例緩至秋收時確勘辦理並蒙恩旨發帑截漕令查灾區輕重及免蹕路所經地方錢糧節經刊刻謄黄頒發張貼欽遵通飭各在案詎自入秋以後又未渥沛甘霖更且天寒較早復隕嚴霜以致各屬多被災歉據陽曲等七十廳州縣先後禀報夏麥秋禾被旱被雹被水被凍被霜及地被沙積壓懇請勘辦節經前撫臣與奴才隨時批司移行該管道府直隸州遵章親詣分别督勘查明議覆去後兹據署布政使許函度詳稱本年報災各屬除平定保德隰州太谷嵐縣沁源蒲縣五寨等八州縣均勘不成災幷綏遠城廳實案應歸綏遠城將軍核辦外其餘陽曲等六十二廳州縣被旱被雹被凍被水被霜以致夏麥秋未成災歉收曁地補沙積石壓不堪耕種應完新舊錢糧米豆等項實係無力完納由該管道府直隷州查勘明確分别被災輕重先後轉請蠲緩遞緩豁免停徵到司查定例水旱成災地方官將災戸原納地丁正賦作爲十分按災請蠲又勘明災地錢糧勘報之日卽行停徵如有溢完在官者准抵次年正賦所停分糧係被灾十分丸分八分者分作三年帶微其七分六分五分者分作二年帶征其五分以下勘不成災地畝分糧有奉旨緩徵及督撫題明者緩至次年麥熟以後其次年麥熟後錢糧遞緩至秋成以後再行徵收又乏食貧民分米租稅分數給丁正振并酌給口糧各等語今陽曲等六十二廳州縣被災地畝應徵新舊錢糧米豆土鹽稅等項曁應行帶徵歴年原緩前項銀别成災等欵擬卽按照被災輕重分别量予蠲緩遞緩豁免停徵以紓民力各屬於勘報之日業已出示停徵如有溢完在官者准抵次年正賦惟連年水旱頻仍現復災歉甚廣民情異常困苦其情形較重者先經撥給銀米查放急振近又派員移粟發銀分投接放冬振此外稍輕處所亦已放給倉糧積穀俾得餬口有資目下渥沛祥霙民心大定不致流離失所至來春靑黄不接之時災祲餘生爲日方長尤當籌給籽種口糧加意撫恤除遵照新章飭屬造具各項細數淸册另文專案詳咨戸部查核外現將各屬被災輕重分數擬請分别蠲緩遞緩豁免停徵各數目開繕淸單請奏前來奴才覆查陽曲等廳州縣值連年災歉之後民氣尚未復元上年秋後曁本年夏秋以來亢旱太久禾稼焦枯間有得雨種植之處或被雹傷或被霜凍或被鹻萎或被水冲或被沙石積壓不能耕種以致夏麥秋禾或顆粒無收或成災較重或難不成災收成極爲歉薄小民困苦情形實堪憫惻惟有籲懇天恩俯准將陽曲等六十二廳州縣新舊地丁正耗米豆土鹽稅正餘等項銀糧分别蠲緩遞緩豁免停徵俾紓民力而廣皇仁一俟奉至恩旨奴才謹當督同藩司恪遵定章將各廳州縣蠲緩遞緩豁免停徵之錢糧米豆各項分晣數目刊刻謄黄徧貼曉諭庶使識字村氓一目瞭然無從弊混以期仰副聖主軫念民依之至意再部定新章應將災歉村名地畝錢糧各數逐細開列惟本年灾區較廣村莊甚多各項銀米等欵數目過繁擬難倂叙單内現擬援照上屆辦法飭司分晰彚造淸册送部查核合倂聲明除咨戸部外理合開繕淸單恭摺具陳伏乞聖鑒訓示謹奏奉硃批著照所請戸部知道單倂發欽此 
于蔭霖片再查豫省前次裁减勇額案内前撫臣劉樹堂續定餉章在省各營加給練餉出防各營另加巡餉公費車價等項奏明在所存勇額節省項下動支奉旨允行歴經遵辦在案本年籌辦防務之時復經前撫臣裕長奏請新舊各營添足五百人舊額所需添額之餉在司庫暫行撥用奉旨允准轉飭遵照亦在案兹據支應局司道詳稱現在添復舊額之餉旣經奏明另在司庫撥用則加餉巡餉自有餘欵可指惟勇額業經添足餉章卽應復舊規餉旣復舊則加餉巡餉卽無所出如竟將加餉巡餉照舊提存而添足之勇另由司庫支欵則一營餉章兩歧辦法旣涉叅差報銷亦多轇轕擬請將原領全營正餉仍照全營人數給發毋庸于此中提存加餉其應加練餉巡餉等項另行剔開由局核定作爲專欵隨同正餉咨司實領實發以免糾纏而淸欵目等情請奏咨立案前來臣竊維加餉練兵係爲整飭戎行未便議减至本省巡防與徵調出境不同本不必於正餉議加之外另有巡餉名目惟旣奏定循辦多年前值軍務緊要又礙難驟議裁撤然照前奏添足之兵餉另在司庫　用而加餉巡餉照舊提存誠如該司等所慮必至牽混不淸應請將加餉巡餉作爲專欵隨同正餉由司實領實發同一司庫支領一轉移間欵項並非增多而界限較易分晣事理最爲直捷相應請旨遵行以便報銷而淸轇轕一俟時局大定所有加發練餉巡餉應如何斟酌去留再行酌度情形奏明辦理除分别咨行外謹將應加練餉巡餉另作專欵由司支發緣由附片具陳伏乞聖鑒敕部立案施行謹奏奉硃批該部知道欽此 
大學士臣李鴻章等跪奏爲請旨事准禮部文稱本部具奏前任工部尚書陳學棻賜卹一扭奉硃批著予謚欽此欽遵移咨内閣撰擬謚號等因前來謹擬淸漢謚號字樣另繕夾單恭呈御覽伏候欽定爲此謹奏奉硃筆圈出文恪 
于蔭霖片再准在籍前奉天府府丞兼學政張仁黼咨稱仁黼業將丁親父憂服滿照例起復緣由咨請奏報伏念仁黼侍直禁廷積有歲年荷沐天恩至優極渥本年秋間聖駕恭奉慈輿西巡仁黼具有天良莫名瞻戀祇因守制在籍　復欽奉諭旨會辦團練滬從闕如寸心焦悚今服制已滿團練事宜　前通政使顧璜會臣辦理仁黼可否趨赴行在跪請聖安之處請代奏請旨前來理合附片代陳伏乞聖鑒訓示謹奏奉硃批張仁黼著前來行在供職欽此 
鄧華熙片再據善後總局司道邵積誠等詳稱前因威畢災荒辦理振務查有湖北崗縣優貢二品廕生分省試用道員王銘謙情殷振濟慨擲千金當將捐項移送署貴西道嚴嶲熙查收轉發威寗州畢節縣歸入振欵支用在案兹該署道以振務辦竣道員王銘謙捐助巨欵例得請奬咨局詳請奏奬前來臣查定例凡士民人等助振荒歉捐銀至一千以上者請旨建坊給予樂善好施字樣等語今道員王銘謙情殷振濟慨捐千金實屬好義急公深堪嘉尚所捐銀數核與定例相符合無仰懇天恩俯准將王銘謙旌奬建坊以昭激勸除咨部查照外謹附片具陳伏乞聖鑒訓示謹奏奉硃批著照所請禮部知道欽此 
新授福建布政使臣周蓮跪奏爲恭報微臣接受藩篆日期叩謝天恩仰祈聖鑒事竊臣奉督臣行知邸鈔欽奉上諭福建布政使著周蓮補授等因欽此並以調任藩司張曾禀請委署奏明飭臣先赴新任於本年十月初二日准藩司張曾　將印信文卷委員齎送前來臣遂於是日交卸臬篆恭設香案叩頭謝恩祗領藩篆任事伏念臣識淺才庸渥蒙寵遇忝司圭臬慚報稱之未能擢授屏藩益感悚之交集矧值時事孔棘正當勉爲其難凡籌餉用人諸大端惟殫竭血誠禀承督臣悉心經理以期無負高厚生成仍仰懇鴻慈准臣趨赴行宫跪聆聖訓俾得有所遵循合將微臣接受藩篆日期並感激下忱謹繕摺恭謝天恩籲請陛見伏乞皇太后皇上聖鑒謹奏奉硃批毋庸來見欽此 
 
