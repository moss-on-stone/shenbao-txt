# 1934 - 218 - 4908735

 

Page 1

 
 
[論中國宜行教民之政]  
　　今使合地球以上亞歐非美五大洲之談士相與論中西關繫之故莫不曰中國之貧不如西國之富也中國之弱不如西國之强也此固至當不易之定評而亦盡人皆知之通病也昔者孟子有言小固不可以敵大寡固不可以敵衆弱固不可以敵强居今日而欲以弱且貧之一中國與强且富之英俄法美德奥意荷諸外邦相周旋固將何法以求自立乎則皆曰非富且强不爲功雖然富强誠今日之要政第言富强猶非今日之善政何則泰西各國風教所開爲日尚淺較之中國如在夏忠商質之時是以國易治而政易行中國則不然自典籍所載有可考者唐堯以來至於今四千有餘歲世運幾變風俗益衰而人心亦因之愈壞是故同一求富也百昌之寳中與西無異也餘一餘三之制尤萬古所當遵也乃何以西國之富爲公富而中國則各有自私自利之心是愈言富而國愈貧也同一求强也五兵之用中與西所同也六伐七伐之規尤易代所當守也乃何以西國之强爲公强而中國則各存相鬥相爭之見是愈言旨而國愈弱也大約公心不生私心日熾爲中國近世人心之大病不特盜賊匪類有然也卽安業居民而亦然不特巿井商賈有然也雖搢紳士類而莫不皆然廣坐之中不諱夫壠斷嬉戲之子必校夫睚眦合中國廿二行省之官吏兵民農工商士求其方寸之中光明空洞而無一毫私意之留者不知今日尚有幾人於此而欲去其痼癖絶其根株固非教化不爲功或者謂君相之權祗能治民之身家不能治民之心性其説非也身家之治治於有形其事易而收效則遲心性之治治於無形其事難而收效則捷今泰西各國之所以能致富强者重民故也其所以重民者能教故也上之教民也無古今之分無中西之判然教之事同而教之功不同卽教之效亦不同何則今西國之有學堂猶中國之有學校也然西國之學堂分别農商工藝醫術礦務各種名目以及婦女童穉下至聾跛瞽啞殘廢有罪之人或以病院而兼學堂或以覇禁而兼學堂是故無人不學無學不可見諸實用若中國之制則婦女無學殘疾無學罪囚無學凡官民子弟年二十以内嬉遊不學者無禁官不之罰其學者特十人中一二耳而又於農工商賈兵役諸色人等之外别其名曰士於是農工商賈兵役諸色人等無學惟士有學而其所謂學者則文藝也其始雖亦誦習聖賢之書探討往昔之典然不求内反諸身不期實施諸世而徒以爲應試時帖括之資是中國有用之人皆不學而學之人皆無用也雖古今有志之士亦或講求實學不爲舉業所汨没然上之所求不在於是則夫違俗而考道者殆亦鮮矣中西之教不同故中西之學不同而中西之人才亦遂因之不同中西之國勢亦更因之不同不知中國古時之教未嘗不求實學中國古時之學未嘗不得眞才在昔唐堯使契爲司徒教以人倫周禮大司徒卽漢唐以後之民部農部今之户部也而三物六行之教詳於其職是古者教養合爲一官乃今時户部掌天下財賦與外省各布政司相爲轉輸凡養民之政備矣而教民之事猶闕禮部掌會試天下士與夫總裁主考各省督學使者之取士皆以文而不以實卽郡州縣校官宜有教士之責矣又以位卑權輕仕途視爲閒曹教化之事鮮稱其職至捐例盛開而此途益雜然則中國今日司教民者旣無專官而職教士者又視同故事於此而欲民之率教士之可用也其道曷由未完 
[德皇赴俄]  
　　七月十二日倫敦來電云某日德皇命駕赴俄京森彼得羅奉俄皇以爲俄國水師提督蓋泰西尊敬之道也 
[日相被剌]  
　　七月十二日倫敦來電云日斯巴尼亞國首相賈那華氏在山大給大地方被一義大利國人持手槍轟擊其時共放三槍未及一點鐘時首相已死旋由人將義大利人拘獲 
[出轅定期]  
　　姑蘇訪事人函云本屆爲丁酉大比之年江南鄉闈應蘇撫趙展如中丞監臨筮吉本月十七日出轅赴寗關防卽信循例携往一切政務除諸要件寄至闈中親自裁斷外其餘尋常案牘槪由藩司聶仲芳方伯代拆代行想屆時僚屬員弁必有一番恭送之勞也 
[爐工鬨署三述]  
　　蘇垣寳蘇局鑄錢爐工被總捕劉司馬所責糾黨鬨閙官衙已一再錄之本報兹又接姑蘇訪事友函云當日查獲爲首之二人一爲徐耀崑一爲毛永齡經吳縣賴大令帶回縣署飭押刑房業已提訊數次二人堅不承認供稱小的等雖作爐工素來安分不敢爲非當鬨閙時小的等在旁觀看並未入黨叩求大老爺明鑒大令研詰再三二人矢口不移因飭仍押刑房候再訊核聞此事爲首者實係陳姓現已逃匿無蹤上憲以聚衆閙署律有明條若不按律懲辦曷儆將來爰飭賴大令及該管委員吳明府務將爲首肇事之陳某獲案究辦連日大令等嚴飭各差捕限期查緝想不難指日弋獲也 
[縣署失竊]  
　　松江訪事人函云城廂内外邇多梁上君子騷擾閭閻夜不安枕雖華婁兩縣特派丁役按夜巡查而若輩穿窬之技百出不窮本月初六夜華亭署中竟遭失竊聞是夜府署中亦有短衣窄袖者二人從後垣躍人幸卽驚覺未失一物噫衙署重地偷兒敢如此横行無怪閭巷小民自不得高枕而臥矣 
[命案報官]  
　　寗波采訪友人云東鄉越公山人葉金生與妻錢氏偶占反目之爻妻之從兄錢梅生聞知向葉饒舌初惟口角繼之鬥毆葉被推倒經人勸解而散不數日葉陡患傷寒之症延醫調治藥石無靈及命登鬼籙後父以其子因傷斃命往錢家吵閙扭錢赴鄞縣署控陳本月初八日楊大令帶同刑仵人等下鄉騐視 
[江寗考政]  
　　金陵訪事友人來函云金陵各學生古已於初六日發案計取經學四名古學正取十二名備取十九日名又備取一名史論正取一名備取一名駢文正取三名備取三名古文備取一名測繪備取一名算學備取四名時務備取二名西學備取四名今將前列數名列後經學王厚承達彩康古學夏仁虎江順成徐潞李保亮小學汪昇遠史論錢樹楷駢文田其田陳有霖古文蔡有騂測繪陳經鎔算學邰家驥時務葛賢奎西學吳榮萃翌日午刻各生齊赴考棚覆試學憲升坐大堂面試各生并著差役往來巡察塲規較正塲更覺嚴緊賦題李白著宮錦袍與崔宗之月夜乘舟至采右磯賦駢文題弔明故宮文餘題未詳 
[改用湘平]  
　　蕪湖訪事人函云户部所議宋侍御减平一摺業經奉旨通飭各省一律照扣皖南各府州縣及文武印委營局現於六月下浣統行奉到省憲專札卽以七月初一日爲始凡各出欵槪照湘給發蕪湖保甲總分委員勇丁薪糧平時所發原屬湘平因遂無所更張最苦者各營兵勇口糧卽照練軍加重每人亦祗二兩四錢兌錢不過 
 
 

Page 2

 
 
三千數百文今忽改作湘平每人每月驟減去銀一錢二分有奇卽短去銅錢一二百文向惟專怪中國兵勇不能苦戰不知月餉每名祗得如此桓桓猛士何足以養贍妻子而爲國家効命疆塲耶 
[保護堤岸]  
　　蕪湖訪事人函云前者霪雨爲災四鄉田疇半歸淪陷上月二十六日後雖卽放晴鄉人晝夜從事桔橰　水外出然猶不時　雨自七月朔日始濕雲四掃晴日當空前被積水淹没之禾稻至是重暢生機然已受傷不少和州當塗各處聨名報災請官踏勘蕪湖金寳圩寳塔圩及四北鄉濱江之各圩受災尤屬不輕上月二十五日積雨稍停吳邑尊輕車减從前往各鄉察看水勢柳堤卑處江水已折岸平堤風衝浪激堤岸尤岌岌可危乃卽捐廉購買舊蒲包數千張發給濱江各圩董裝盛泥土排列堤面旣可以禦風浪又得保護堤身目下已交秋令諒不致再有汎濫之虞轉瞬新稻登塲家給人足其感念於我賢父母者爲何如耶 
[演戲酬神]  
　　邗江訪事友人來函云揚州城外河東岸南自新河灣起北至沙河壩以上止柴篷鱗次櫛比如林上月十六蔡姓柴篷失愼雖將河西城根下鋪户居民延燒八十餘家而河東則僅焚柴篷三座因之個中人謂當日幸免實有神助特公同集議於某處招雇梨園子弟在天后宮側支搭板臺擇於月之初二日登臺演唱魚龍曼衍人海人山惟連日陰晴不定時或火傘高張時或銀盆倒瀉未免减人清興耳並聞各居民亦擬接演三日以答神庥並添雇名角數人到臺合演想必較前更形擁擠矣 
[祭奠星使]  
　　出使英法義比大臣龔仰蘧星使任滿回華殁於本埠天后宮側星使行轅由公子輩親視含殮擇期本月廿三四兩日開吊廿六日發引至徽寗櫬所暫寄再行擇期扶柩回籍前日係三七之期延請僧道數十輩誦經禮懴寅僚之致祭者絡繹如梭前道署繙譯徐蘭齋司馬係星使舊時入幕賓其長子善慶參軍隨同星使出洋派充繙譯學生極蒙優待司馬以感深知遇特備祭筵全席率同公子三人赴靈前致祭同時有新簡福建臬司李勉林廉訪及隨使各員亦備筵叩奠並聞各國駐滬領事擬屆時隨同執紼並饋送祭儀以敦睦誼論者謂星使懷柔招遠德澤之感人者深故環海内外一聞騎箕之訃無不同聲惋惜也 
[製局招工]  
　　江南機器製造局所製各項軍械近因人工不敷照例招童學習由總辦諭令管廠提調開單分佈招集游童前往報名前日應召者已有二百餘名以次唱名魚貫而入分别由委員查明派往各廠頭目處學習 
[二十四次會訊租船案]  
　　昨日十點鐘時前署常鎭通海道蔡和甫觀察偕同英總領事韓能君及譯員鳳䕫九大守英副領事薩允格君在廣肇公所第二十四次會審信隆洋行控告支應局委員徐次舟租船一案先據原告律師威金生曰原告現只見證兩人一名雷昨曾發德律風至太古洋行請其今日到案大約卽時可到至黑處伯則幾次函知雖有回信允可來案然不能定其何日可到被告律師担文隨問寳納曰爾有一信與徐委員係爾起稿白納處簽字有之乎答有之問未發信時爾曾接過徐委員信函否答不曾問旣未接到何以爾信上第一句卽是頃接來信答或者有之問可查出此信否答不能問至此見證人雷亦已到堂担律師乃曰今日本律師應將原案各節申説一過至其詳細辯論須俟原被告見證人等問完之後方能説出説畢乃問雷曰爾爲船主執有憑據否答有英國憑據問爾未到信隆時在何處做過船上生意答在招商局之江裕輪船做二副問後是否在信隆之武寍船做二副答是問爾上船是否適在添購船上各物答是問是否在六月十五號答大約是問爾前言與大夫清點各物點交清單爾見否答見過惟此係大夫之事問點交清單是否在爾處答在大夫處問爾前言六月二十號早晨欲開船能開否答雖欲開船因不能行故用船拖出問以前試行過否答試過機器不好故開至馬頭只用一付機器問試行後未開爾作何辦理答彼時管輪洋人竭力修理且請祥生廠估價欲修祥生開價八九千兩以致未修問開船時船上是否滿載貨物答滿載然皆輕貨問約佔噸位多少答約有一千噸問此船能容多少答一千餘噸問至漢口來回共燒煤幾何答二百六十噸然因煤劣之故否則只須一百噸足矣問爾到長江各口見有馬頭否答無惟漢口有一極好棧房問船泊何處答與鴻安公司一樣辦理船泊江心問離岸約幾許水面答約一百碼至二百碼問從漢口回滬較去時遲緩若何答約緩一天蓋因江潮盛漲之故問客貨多否答亦不少因江潮盛漲他船竟有空船放回者問船過洋山因蒸氣不足致與浮筒碰撞有否答有之且在南京時亦因蒸氣不足幾乎與德國兵船相碰問船過九江以下有麥頓地方亦因蒸熱氣不足不能行有之乎答有之問爾旣知之何不關照管輪加足蒸氣答管輪人名黑處伯警懼異常晝夜不眠然亦無可如何問尚有别管輪乎答有一少年名字記憶不清問爾在船曾責備管輪是因其不能勝任之故乎答有之並不爲機器之事問爾不能知管輪之優劣乎答非也問在洋山與浮筒相碰時爾曾否派人到機器房答尚未派人大夫及水手均已到機器房矣問蒸氣不足爾能明其故乎答未明據管輪言係鍋爐不好之故問船上一切水手辛工是否由爾開銷答是均已開銷惟尚有一人辛工未付問爾幾時離武寗答記不清惟離武寗後卽掉上新福建問在新福建約做幾時答至烟臺牛莊一次約只十天問行中曾否命爾開除水手人等答未曾担律師又檢出一信問曰此信是否爾簽字答是問在何日答約在七月間問在漢口簽字乎答是惟此信正管輪先簽字我後簽字問開船在何日答在六月二十六七後又躭擱三天始開問然則開船在六月二十八九號矣答是問幾日可到漢口答三四天可到問船在漢口停泊幾天答亦三四天問船到漢口在七月二三號開船在七月六七號矣如此則此信必在七月二號以後七號以前矣答大約在此幾日中問此信何以是七月廿六號簽字雷取閲之下答此信係後來第三次回滬時所寫並非第一次之信問此字是黑處白命爾簽字答是問此中是詳説機器情形乎答是問爾言不知大約此中均是正管輪所説之語答是威律師問曰字據中日否言機器不好答是遂查閲日記簿上載明六月廿六號欲開不能故用拖船問與船主所載日記簿同否答同問七月廿六號因船壞折回有之乎答有之問在漢發信言機器已壞是否答是此時担律師取出者係第二紙當時並非此紙問爾爲武寗船主是否夫勒爲大副答當時尚有一人後卽換夫勒爲大副問供旣畢担律師起言曰本律師現將全案情節略爲申説至其詳細辨論須俟供詞問畢現將原告禀詞摘説七條威律師曰請説本律師亦並不辨駁担律師曰貴律師不卽辨駁者想須留至後方駁耳第一去年七月二十五號之索欵合同上並未載明惟於未立合同以前口説第二被告不付索銀卽爲違背合同第三八月二十四號第一扣船是否原告不欠銀兩被告則欠有鉅欵第四當此案轇轕時原告欲被告在上海或北京控告第五因派兵及兵船看守卽欲索銀五萬兩第六因被告不付銀兩禀詞中請照第二第三欵付銀此欵原告是否應得第七是否三船應照合同曾交原告租賃三年據本律師之意原告所控各節大略均在其内而被告亦有七條第一被告不肯擔認故不付銀有一定之理在第二原告所索均有虚假情形第三扣船時因原告欠有鉅欵第四被告格有情理扣船第五原告做成騙局第六武寗船壞卽非原告有意弄瓌其過亦在原告第七被告應有調虚之法原告並不説明以致遲延至今至被告反控鉅欵均有憑據此雖大略然被告各情亦已包括無遺原告第一欵旣係口説卽不可作准况原告曾供未立合同時曾往返商議第二欵原告曾供各節憑據或全有或付一半或口説旣不足據則須以憑作准第三欵此節轇轕甚多八月二十四號第一次扣船係江寗此節帳目俟案問完自然明白第四欵當第一堂訊問時納而生律師言按照燕台所立條約被告應到上海英按察司署或駐京公使處控告乃並不控告竟派兵船兵勇捉拿船隻有違萬國公法及英國律例並且有傷　國交誼甚或因小事閙大而啓兵端等語然而原告亦只言派兵看守並無捉拿原告又言被告所派兵船停泊船傍至今尚在又言不過江海關將船留住不許開往他處然派兵與否亦無實在憑據據原告各節並無捉拿情形而納律師竟前神貫注捉拿二字且原 
 
 

Page 3

 
 
告之言卽無虚假亦不過使自已之船不出疆界之外乎况一船已被開往他處此是原告説謊之故將來尚有証據可顯出原告欲將船開往他處與偷竊無異被告自然應得保護自已産業况船上旗號仍扯中國龍旗則船係中國官家之船則中國官家應當保護不爲人所算所以被告可以隨便辦理被告亦可至英署控告然有自主之權何得勒令其至英按察司北京公使處控告如此則納律師所言皆無稽之語矣第五欵原告並無可証應索五萬兩之據第六欵被告不付索欵是只要明逐節虚假第七欵原告仍要照合同租船之章實爲非理况原告供詞已明其並不熟諳船務又無資本再請如此辦法甚爲謊謬而去年中國年節各債户向索欠項甚急彼卽願得銀若干將合同注銷今年關已過無人索債忽又改變初意審至此已鐘鳴十二點二刻中西官商訂於翌日十點鐘再審遂相約退堂原被告亦分投散去 
[火藥肇禍續述]  
　　昨報紀火藥肇禍一則當時有受傷過堂之六人舁送仁濟醫院求治内有殷姓一人係第五哨兵丁因火毒攻心不可救藥延至前日將晚時遽爾斃命當卽報知砲隊營哨弁爲之備棺　殮昨晨又送受傷一人至院據言餘人雖皮膚焦灼然五内未傷諒無大碍特恐人體弱者不禁痛楚耳 
[烟火灼傷]  
　　有徐少坡者湖州人家資饒富生性好奇能製造烟火窮工極巧奇異可觀日前來滬假愚園隙地以炫其能前晚適值施放烟火之期觀者頗衆徐亦興高采烈將各種烟火束於腰際親自指點有不到處卽自行動手不料偶不經心延及褲帶一時滿身皆火徐倒地亂滾而腰際所圍之烟火亦皆猝發旁人急爲援救然已奄奄一息矣矣 
[失愼卽息]  
　　虹口　查路第十七號門牌某姓家樓面上前晚十一點鐘時忽然失愼家人急呼集鄰右襄同撲滅雖受虚驚亦云幸矣 
[立界糾葛]  
　　楊樹浦二十三保十二圖婦人高王氏同子高福生將祖産坐落十二圖之良田四畝餘價賣與某西商立契成交前日遣人以四址竪立界石突有王氏之堂弟高炳炳杏生二人將界石拔起阻不許立該洋商聞知卽駕馬車馳至楊樹浦喚同唐辛橋唐良卿二地保而晤鎭董楊品如告以該鄉人不得恃蠻無禮懇請楊君代爲開導如若不遵控請英公廨究辦 
[擬呈公禀]  
　　老北門外林義豐烟館主林德成與同鄉人鄭明卿涉訟業經鄭大令訊供並查得糾賭屬實准將鄭子阿爵交保出外邀同見証來案候核潮帮中一聞此信相約聨名具禀以伸公忿者共有三十餘家想一經庭訊自不難水落石出也 
[上海縣案瑣案]  
　　去歲地保曹福卿投報金進生被孫阿榮戳傷身死當由黄大令詣騐獲犯訊供收禁候通詳各大憲核示在案前日又經尤令提案訊供孫供無錫人家有老母前因與金進生賭博輸與小的洋二元有餘因無現洋卽以皮馬褂爲抵小的不允以致口角後卽走散詎次晨又在茶館中相遇金卽用刀戳來被小的接住還戳一下後遂身死求恩大令飭吏繕錄供單諭令書吏朗誦一遍卽飭畫供加蓋指印還禁候示○關道憲劉康侯觀察札提賣地糾葛之張保生等研訊前日黄大令提案審問二十七保九圖地保胡生祥供張之基地在泥城橋奇園之傍價賣與衛姓爲業當時因有人説及此地有小屋數間已售與洋商兆豐行轉立道契小的不肯蓋戳張稱如有糾葛可向理論並立筆據交與小的後奉會丈局飭傳小的知此地實有糾葛故不蓋戳求鑒張保生供寍波人生長上海胡祖長林於咸豐十一年價買朱德寳等户各基地坐落泥城橋傍有歴年糧串爲憑後價賣與紅帮裁縫衛姓得銀二千數百兩未識此地如何轉入英册後查悉於同治年間已轉立道契小的並非盜賣實係胡祖遺産大令判限三日查明情節禀復核奪○前准法公堂函送誘拐女孩之方阿多等到縣當經蔣剌史訊供不認收押在案前日又由刺史提案研訊方供女孩之母舅蔣尚龍命小的帶至上海並非誘拐此事實係表兄借錢不遂挾嫌誣控求恩刺史著押候女母到案再行核辦○周張氏禀子園波違訓攫單經蔣剌史訊供飭將單契並姘婦交案再核前日周張氏投案禀稱兒子之姘婦找尋不著可否交保出外令其自行找彠周園波供已將方單一紙繳案尚有二紙未曾交出姘婦阿大現已不知去向容赶緊找尋繳案剌史判姑念爾母禀求從寛交保限半月將姘婦交案如延帶比 
[英界公堂瑣案]  
　　李長生向王張氏借洋不遂口角吵閙由三百四十九號華捕拘至捕房於昨晨解送公堂禀請訊究王張氏供與李素不相識忽欲借錢不允所求致被毆傷求爲究辦李供上海人年二十有二向爲烟館值堂並未索借求恩明察翁明府以事起細微判將李管押兩日以儆○三百九十三號華捕解擺設賭攤之顧春生至案請辦顧供廿七歲上海人因無資度日在天后宮設攤誘賭刻已知差下次不敢再犯明府判責一百板荷枷十五天○包探石金榮禀稱周福生竊取朱少亭家衣服等件約值洋六七元拘案請辦朱申訴前情並請領贓周供江北人流落異地不得已出此下策明府判責一百板○包探倪順泉禀稱沈阿金陳阿陶串竊沈阿三金約指一枚拘案請究沈阿金供廿一歲本地人向爲小工陳阿陶供十五歲本地人亦以小工爲業行竊該死尚求恩典明府判將沈責二百板陳責一百板以示薄懲煤包探孔阿才禀稱周錦山騙取彭永年烟館古畫六條白玉一方送案請辦彭申訴被騙情形周供蘇州人向彭拐騙自知不合尚求恩宥明府判將周管押兩月○包探韋阿友禀稱譚阿福竊取張少梅布衣數件送請訊辦張投案領贓譚供蘇州人落魄滬江不得已犯竊尚求開恩明府判責一百板贓給失主領去 
[法界公堂瑣案]  
　　法繙譯官何世剛君前因偶沾清恙倩文案布朗　君代理讞政業已喜占勿藥昨禮拜二堂期遂蒞廨偕鄭大令會判各案吳錫卿徐正興禀稱在永安街泰安里愼大雜貨行爲夥有五倍子八下六担寄與太古一號棧房被騙子陳任林紏同羽黨私刊漢口仁記圖章至棧内僞稱扜樣每次取貨十餘斤共缺貨廿担有奇每担價值五兩三錢求請追究逐次到棧扦樣之字條呈電質之陳任林供湖北人此項圖章係友人周正美及吳美齋二人傳給小的至棧内扦金針菜原樣小的扞過二次其餘皆周等作弊小的不知其細祗用洋銀五角大令問周吳二人現住何處供稱住城内銷皮弄吳住英界四馬路三山公所左近呈騐之圖章係愼記夥通同作僞在三茅閣橋北首新開之安樂居茶館内聚會大令得供與何繙譯會商著押候補提周吳到案復核原告斥退○名利棧執事孫銘三禀稱湖北人潘海方積欠房飯資洋一百四五十元照本棧規矩五天一付潘有意延宕希圖逃逸因此投訴捕房扭案請追潘海方供與孫同鄉不敢圖賴求請寛限三天照數付給大令准之著交保出外依限理楚延干追比○柴如玉禀稱在小東門乾大錢莊爲學徒本月初十晚十二點鐘被賊淹入内室意圖行竊當塲拘獲馬阿英一名送案請訊馬供家住浦東以鋸木爲業來滬僅五日在小南門李德寳家鋸木前晚偕友人至小東門納凉因衣服被人拆梢褫去寒冷難禁擬入室暫避不敢圖竊大令得供著押候查明復核○包探禀稱長江積竊周仁甫偕同黨羽楊寳堂賊徒李三元前日至萃豐衣莊誑取紡綢衫袴等衣至輪船圖竊拿獲人贓一併解案請訊李三元供年十七原籍湖北黄陂縣隨父母至鎭江前日附輪船來滬與周等相遇父操駕舟業母爲人漿洗衣服度日大令見楊寳堂面有字跡知係積竊再三研詰供在湖北犯案剌字大令得供着將爲首之賊犯周仁甫枷號一個月責放楊李二人各笞一百板贓存待領○陳阿狗禀稱竊犯周高岐假稱尋友至小的家内竊去藍縐女皮襖一件當塲追獲扭送捕房解案請訊質之周供前在郁探名下爲夥因向友人索欠洋銀兩元以致口角陳卽指小的爲竊包探禀稱已在捕房供明實因索錢起釁並未竊衣大令亦以皮襖藏諸篋笥情有可疑著押候交保皮襖給還斥退○吳觀文禀稱莊益鳳將假烟灰求售爲小的察出面斥數語莊卽懷恨搶取小石二塊擊破玻璃窓三扇當塲追獲送案請懲莊　潮州人父名阿時在鐵馬路開設烟館命小的將烟灰求售吳指爲假灰并批小的之頰因此心有不甘拾取 
 
 

Page 4

 
 
石塊擊碎玻璃大令得供著押候笞責一百板○包探禀稱偷兒錢長發竊取水烟袋一支在途拘獲解案請訊錢長發供浦東北蔡人被父扑責逃出暫避水烟袋係在家中取出並非竊來大令著押三天以示薄儆○包探禀稱鍾阿三在北京輪船竊取衣服當塲拿獲解案請訊鍾供在船販賣桃子不敢犯竊大令著押候笞責五十板 
[美界捕房瑣事]  
　　偷兒林天興昨晨由某极板船上竊得綢衣數件途經包探張阿五緝獲拘解捕房押候送廨訊究○邱阿仁胡寳生陳阿渭三人均係竊賊經包探先後拘解英廨奉判遞解回籍前日午後捕頭派包探竇如海帶至法界附江天輪船解回寗波○昨日上午某馬房逃出青馬一匹奔至吳淞路經二百九十九號華捕扣獲送至捕房留養○昨日午後有鄉人某甲行至篷路猝患急痧倒地爲二百四十六號華捕所見雇車載送捕房捕頭飭轉送至英公堂請讞員安揷 
[乞賑書]  
　　頃接河南採辦機器廖薄明太守來函云川東一帶災荒甚重已承援振銜感同深而富順僻處偏隅受災尤爲最重六月十五舍閒來函謂弊邑旱澇頻年收成大歉今夏復連綿陰雨以至雜糧冲刷禾稻螟傷收穫更無可望似此饑饉薦至飄泊誰依疫癘横行死亡枕藉不惟材木已盡抑且藁蓆俱窮弱者塡溝壑矣壯者散四方矣桀驁者迫而爲盜賊矣現在秋成莫卜斗米已需銀一兩八九錢而來歲田功尚在遥遥難繼命懸旦夕爲日方長後此情形何堪設想所望諸善長大人痌瘝在抱畛域不分或集腋以成全或解囊以相助庶立槁者得延殘喘冉造者共戴深仁億萬生靈呼號待拯僕因公到滬適接家言略述災形有鄭監門流民圖所不能繪者用是據實以陳懇列報端廣爲勸募如荷樂善君子指振叙州府屬富順縣災區者卽請送交各賑所逕解該縣以期實惠均霑同登衽席臨頴不勝迫切待命之至敬閲來書不特太守關桑梓之誼爲災民請命凡閲此書者想亦無不觸目驚心天良勃發如仁人君子解囊相助乞交官銀號絲業會館仁濟善堂電報總局申報館一俟集有成數赶解災區以蘇涸澈願諸君子廣種福田克昌厥後是則同人所馨香禱告以祝之者也嚴筱舫葉澄衷楊子萱施子英黄佐卿席子眉敬啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
