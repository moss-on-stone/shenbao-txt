# 1886 - 12 - 4904582

 

Page 1

 
 
[顧惠卿先生精繪山水衆神圖出售] [  申報舘點石齋主人啓]  
　　本舘向有山水衆神圖出售摹繪精工着色鮮麗早已不脛而走惟神像尚未全備或以爲憾茲復不惜工本請顧惠卿先生燮别出心裁另開生而其中神像較前增至數倍山水則深深可愛諸像更奕奕有神工緻精雅有目共賞懸之堂中可以使敬神如在之意油然自生刻已用照　石印成軸卽日出售每幅着色者收回工本洋一元三角水墨者洋五角裱成者洋一元六角五分售處仍照曩例諸君幸卽賜顧爲　 
[古今圖書集成出書告白] [  申報舘點石齋主人啓]  
　　本齋開印古今圖書集成工程迅速擬分六期出書其第一期本可早出茲因石印事繁圖畫不能速印故遲至丙戌年四月内始可出書六月終出　二期倘有因他故而第二次應繳之銀今年内未能繳到以致限滿罰去應歸本齋者無論若干部均湏出售自丙戌年正月分起至六月底止每部售銀二百兩其銀交足者卽付六期出書之憑單如過六月則湏加至每部三百五十兩先付定銀一百兩尚餘二百五十兩俟書成之後繳銀取書此　 
[六十三號畫報出售] [  申報舘主人啓]  
　　美國紐約口岸爲商賈薈萃之區口外礁島林立有碍帆輪出入該處將軍命工匠在島面穿穴而下旁通曲達安置炸藥　於本年九月初三日用火炸去蓋工程已九年於茲矣本齋照西國畫報脫下以供諸君觀覽報首畫譜羅漢兩圖爲任君阜長所繪後附淞隱漫錄圖銳一則准於初六日出售此佈 
[中國宜勿受欺於人說]  
　　昨閱西報述及中國向德國購來之鐡甲船兩艘先擬在旅順口停泊以固該處門户繼因該處水淺乃移泊於威海外其意似乎笑我中國舉事之初無成見也者又言旅順一口地勢原屬險要故中國竭力布置盛說邊防炮臺方向一切均爲得法然竟謂該處用业塹敵人不能飛渡則又未必盡然蓋該處東西兩邊　有可進之路而後面海道横亘三十餘里不能處處嚴防若由東西兩邊而進則旅順口全歸無用前者英兵侵逼之時卽由東邊而入雖彼時旅順口尚不若刻下之防閑得法然有旁門可通則正門卽不足深恃此一定之理也此其言又似譏我中國不知扼要也者前此當鎭遠等鐡甲船初到中國時西報已曾隱隱相譏謂中國有鳥而無籠新到鐡甲船將必駛往閩海等語正不知西人何故是言不亦有輕視我中國之意乎雖然中國於此固不必恨西報妄肆評且不可以西報妄肆譏評之語爲不足重輕正當卽其所言而自爲審度擇其言之有合于我之措置處而隨時補　罅而彌其隙此則中國之善策也我想中國此時竭力整頓邊防特設海軍全政衙門逐漸布置必求有以自强而後快其辦理諸人無非親信重臣才德勲望皆爲極至此其謀猷𤩹畫自必有大過人者然事事而必須躬親則亦不勝其繁用人而一有不當則又不免受蔽於其下且下之蔽之也猶屬易於發覆也所慮者受欺於西人耳西人惟利是圖無論何國大都一致而中國此時初創海日凡於一切軍械船舶與夫築臺駐船等事或未能確有把握則不得不藉周咨博訪之力有時商之於西人而西人言某處宜築炮臺臺宜何向臺上宜置何砲炮宜何彈言之鑿鑿可聽時或採用其說迨砲臺築成砲亦安置而後細加體察則所防者僅在一面倘敵人舍此而攻彼則此布置者全然無用也於是又加防于彼而不知尚有可乘之隙如西人所謂旅順一口有東西兩面可進者則是旣欲防此又欲防彼不勝煩勞而卒于不得其要領而此處需用軍械若干彼處又需用槍砲若干則已皆購辦齊備西國砲廠之生意則獲利固有穩焉者矣且各國之人其說尤屬不一某國人所言者皆係其國之法所用者皆係其國之械于是卽向其國購辦而來軍士習之尚未精純忽焉而又有他國人進一說則且法又一變其械亦不同或又向其國購之以來棄前之所習者而習之以致混雜不淸軍士咸莫名其妙卒至于一無所成而止噫是可惜也西國重商務商人皆爲國家所保護故官商聯爲一氣卽其商人亦莫不忠於其國家西官又莫　惠顧其商人故凡於中國與商之事苟有可以利其國之官商者無不竭力慫恿以期其成一國如此各國無不如此故中國而與西人謀海軍諸事恐不免如築室道謀迄於一無所成此則中國之大患也中國中此病而舉事致無定見西報又從而譏誚之西報之譏誚中國彼固以爲中國之受欺於西人也然幸而尚有西報之譏誚而中國可以有所警覺而默爲鑒觀是則西報之言未嘗不有益於中國矣夫中國此時正在振作奮興極意整頓則第一當持之以定見而處之以細心凡何處宜築砲臺則必詳細繪圖統籌全局擇其扼要之處而建之庶幾一勞可以永逸雖曰敵情千變天下固無一成不變之防法然弈者舉棋不定尚恐不勝其偶而謂防務而可朝令夕更也乎至於某口宜駐泊何船亦必先將海口測量詳盡核對兵輪之大小食水之淺深而後定駐泊之處勿以重船而嘗試於淺口以至從前布置胥歸無　 
用而船中臺上所用各砲則必須預先練熟何砲宜何彈何彈宜何藥迥然不同勿參用勿悮用此則更關緊要軍中所用之鎗亦然前者四人曾言見一兵士手持後膛鎗而身懸一壽囊中纍纍者皆係前膛槍彈正不知何所用之中國此等弊病容或有之是又當早爲審愼者也總之當軸諸公如能事事躬親不至受欺於人如其不能則尤當於用人之際愼於審擇勿徇情面勿採虚聲若慮目前無人則赶令出洋學習習成而後用此則鄙人言之已詳無待贅論者已 
[瀋陽雜說]  
　　奉天各屬道路多梗行旅時有戒心有地方之責者不知能設一善全之法否○本月初一日蓋州東山與海城縣交界處印子峪佛爺溝地方因奪山塲致朱姓闔村房屋盡被燒毁殺死男女十三人祇一十九歲者乘間逃出連夜至海城縣控訴張大令卽親臨勘騐飭役緝兇該處八大會中人俱屬蓋平恐被株連卽預備五千餘人意圖抵禦邑尊預料及此先令鄉約再三開導始得安謐○營河至今未封然氷排已如山積東營各杉板船户無所事事往河北掠取葦柴每日可得東錢一吊利之所在趨之若鶩上月十八日下午有杉板十五艘齊往河北適上流氷塊冲下各船　被擊翻淹死十四人屍首竟無蹤影吁慘已○圖南拱北飛龍等各輪船由上海運解軍械赴吉林旣抵牛庄送交轉運暫貯旋由吉林希軍憲雇定大車百餘輛前來支領○甘軍移駐鳳邊門九連城各處臨行之際深恐逗留惹禍遂移請蓋平縣封雇大車押送入關再由天津發給川資回籍 
[遼東奇暖]  
　　小雪凍地大雪凍河牛庄諺語也乃今年未交小雪河中已結堅氷至小雪後反漸漸和煖大雪節氷凍全消頗似三春氣象亦從來未有之事也 
 
 

Page 2

 
 
[揭竿未成]  
　　香港維新日報稱有客自臺灣貽札云前月十八日有葉王兩姓武員糾合同黨多人約於本歲臘盡各官拜牌行禮時率衆作亂佔據臺灣後因機事不密宣洩於外大憲偵知立卽飭兵拘獲爲首者就地正法遂得安堵如常 
[暫緩赴任]  
　　南贛鎭總兵簡放姚雲階軍門兹因軍門威望素著淮海巡防深資倚賴業經曾爵帥奏留緩行荷蒙俞允矣 
[潯陽火災]  
　　雨少晴多風高物燥回祿氏最易稅駕九江初一夜起更時分忽警鑼亂鳴紅光上燭霄漢城内文武各官卽督帶差役營兵水龍赶至新開河截住兩頭奮力灌救　焚兩點鐘之久始經熄滅二十餘家付之一炬其時男婦老幼均露坐號泣情形極爲可慘云 
[恩准保獎]  
　　淡水來信云劉撫帥滬尾勝仗保案已蒙恩准交部核議至王詩正吳鴻源二軍尚須另行開單保獎大約年内批摺可以回臺矣 
[潔已奉公]  
　　臺灣官塲向以鹽局爲最優差使近臺南鹽局經吳司馬將一切規欵滴滴歸公淡水艋舺基隆鹿港各鹽舘李司馬亦仿吳君故事將平餘出息一倂禀明歸入公欵委員僅月得薪水五十金誠可謂潔已奉公者矣 
[甯郡雜聞]  
　　邇來甯郡拐風甚盛各處男女幼孩在門前玩耍或入市買物卽被人拐去保赤者所當隨時留意也○甯郡賭禁雖嚴而究不能淨絶近來反較往時熱閙　武宮前新老城隍廟以及察院前每日約有十餘處或以車馬砲或以壓字烏或以牌九或以擲　或以水鬥或以詩謎名目不一甚至有賭輸剝衣酗酒鬥毆情事此外考寓仍有違禁開賭者總因官憲耳目難周是以毫無忌憚也○近聞鎭海關外釣山等處洋面有就地游民以及外來匪徒因向漁户索　不遂以致割網攫魚不勝其擾現經該漁户公延生員鄭某爲司事設法保護一面禀請提憲給示查禁聞歐陽軍門已准如所請矣○西門外高橋地方某甲近與某乙有隙登門大罵乙妻聞而逐之甲遂自刴具面倒地訛詐甲妻亦悍潑異常助以聲勢雇召多人羣至乙家將室中什物搗毁一空反索養傷費乙擬赴縣控告轉念事若經官又需差費不得已給以數十金而事始了强暴者遇事生風柔懦者吞聲飲恨不特閻里之害抑亦風俗之憂也 
[鴛水錦鱗]  
　　太平坊施祖廟赭宼亂時燬於劫火煙荒草蔓見者心傷近經諸護法布施多金重建寳殿于上月二十六日落成因梨園未到故僅設鼓吹兩部○前報男女二人坐划船至禾上岸後爲地保拘送秀水縣一節兹聞該男子姓陳年約三十許係紹興人向作銀匠居於滬上有無賴之稱該女姓胡年甫十九係川沙人上年嫁一修棕榻匠因赴吳淞探親道出　瀆不辨路徑詢不識姓名之老嫗嫗亦無賴者卽告以某處有便船爾當暫至我家守候待解纜時我卽關照女信之隨至嫗家嫗乘間與陳計議載往西鄉販賣陳卽雇划船與女同行下船時嫗囑女曰路中勿多言及女到禾尚未打破悶葫蘆幸地保察其口音不同上前盤詰立時敗露也○秀水縣屬費搭港地方吳姓家於初三夜被盜搶劫失物甚多某司帳之衣被什物亦被暴客奪去次日入城報案適朱邑尊身有要公乃委朱二尹下鄉踏勘○胡都戎回任後部署諸事不憚煩勞初二日係都戎五旬榮慶戟門獻壽畫閣開筵冠盖往來不絶於道 
[故紳查抄]  
　　前月晦日傍晚時杭州府吳太守率同仁錢兩邑尊各帶吏役數十人至牛羊司巷胡紳雪巖家人有隨之而在者經差役把守大門不得入内次日訪之見門上黏貼府縣封條作十字形家人之由角門進出者仍無禁阻廳事陳設依然惟樓上大皮箱十八隻則已封鎖云回思某年臘杪胡紳召集在省貧民人給大錢五百文白米一斗一連四日約費巨萬金資其他善舉亦復更僕難終今兹骨肉未寒遽至不堪收拾山邱華屋轉瞬變遷豈徒八百孤寒齊聲慟哭哉 
[再述閙卡]  
　　鄉人閙卡一事前曾一再登報兹悉該卡係嚴家橋分卡在場閙事之鄉人約　男婦三百餘人卡中所有　凳物件盡被擊毁至卡中各人衣箱等物則抬至空地放火焚燒砲船上勇丁前往喝阻該鄉人移怒於彼亦將砲船打毁繼而又欲放火該處店鋪中人謂炮船中必有火藥一經放火必釀巨災極力攔阻鄉人始肯罷手范少尹履勘畢卽於昨晚回滬將情告知莫邑尊聞尚須禀請道憲核辦也 
[撤勇過滬]  
　　前日怡和洋行北直隷輪船抵埠載來福建勇丁七百名聞此項勇丁前因海防有事招募成　和局成後酌量遺撤由臺灣道札委花翎守備辦理安平轉運局事務畢君松林率帶來滬幷咨明蘇松太道邵觀察曁提右營陳叅戎代爲照料又聞畢君此來兼送前後山營務處福建候補通判湯君靈柩回湖北原籍而湯君家屬現住杭城故將靈輀暫寄八仙橋西殯房俟函致該家屬來滬卽行交代畢君現住英租界泰安客棧云 
[大張曉諭]  
　　英界會審員羅太守示禁淫戲所以正風俗瑞人心意至美也其示前已錄報兹聞此示先經羅太守送至德總領事署請其簽字由德領事簽字後送交英工部局輾轉延攔數日始於昨日由工部局發交巡捕頭隨卽日張貼想從此令出惟行淫惡之戲定當銷聲匿影維持風化於此已見一端矣 
[糧儲道示]  
　　欽加按察使銜督理江蘇蘇松常鎭太糧儲道並巡視漕河王爲出示曉諭事照得海運糧爲天庾正供首重米色理應愼選乾潔圓綻好米運滬兌裝業經通飭遵照並諭示各屬一體遵辦在案惟查近年海運粮米通倉剔騐甚嚴運滬裝兌時若不加意愼選將來涉歴重洋海氣薰蒸最易覆變交兌愈形棘手查光緒六年冬間曾奉撫憲抄發騐兌　程内開各州縣運米到滬杄騐果係乾潔照樣騐收如有潮濕　爛以及攙雜泥沙糠粃稻壳必過篩風颺然後覆騐可收方收如風颺不出者退之俾於公事有裨等因本屆光緒十一年分冬漕應仍查照辦理除飭行滬局委員一律遵辦外合亟出示曉諭爲此示仰各州廳縣運米丁屬及在事諸色人等一體知悉爾等須知海運漕粮上供天庾理應愼選圓　好米裝兌倘有潮濕霉變以及攙雜泥沙糠粃稻壳定卽過篩風颺復騐後可收方收如風颺亦不能潔淨者立令退換不准稍有遷就倘敢將醜嫩潮雜等米混行掗交立卽中局通禀嚴行懲辦其各凛遵毋違特示 
[海運局示]  
　　總辦江蘇海運滬局示諭各州廳縣解米丁書人等知悉照得現辦新漕海運徑行赴通交兌米色尤宜愼選乾潔押運來局交兌亟應加意照料嚴密防範勿任船户沿途偷漏攙水舞弊爾等官解漕白銀米一經到滬先將文批米樣投送本局並將駁船花名實裝　數開摺呈送聽候委員查明逐一按騐米色如果乾潔純凈並無潮嫩攙雜立卽派船兌收倘有扶同駁船沿途舞弊一經查出定將押解丁書船户人等從嚴懲治枷示河于駁船照章鋸截决不寛貸其各凛遵毋違特示 
[斷案公明]  
　　昨報列嚴訊搶親一案昨晨由羅太守會同麥繙譯判斷捕房移解各案畢太守將華捕馬子帆揑造婚據强搶幼女訊供明確各情告知麥君轉致捕頭捕頭禀稱該華捕所行非是本捕房已經知悉故先斥革歸案惟該捕充當多年尙屬謹愼可否從寛發落出自憲恩麥君與捕頭告辭後太守隨飭差將馬子帆帶案申斥數語卽命枷號判枷上封條曰揑造婚據强搶幼女發捕房遊示三日馬子帆又哭稱謝姜氏也有允字婚帖始敢行事詎被翻悔致我受罪太守怒謂爾之所爲本府詳訊明確本應按律重辦今已格外從寛何尚不知恩典又敢狡猾可惡已極隨飭將顧錦山劉阿男帶案命再照供顧供開裁缝店與夥劉阿男均與馬子帆相識六月十五日謝姜氏言有女欲擇嫁馬聞之囑於 
 
 

Page 3

 
 
七月初六日向該氏請一小八字後因該氏移居北市馬於八月十一日借洋十元與該氏爲搬塲費後馬妻四阿姐者竟至該氏處辱罵該氏始知馬有妻室不允將女嫁彼在後搶親之事馬亦未經通知我等劉阿男供在顧處爲夥與馬相識常呌伊子帆哥伊住吉慶里與妻子同居其母住九江里與吳永生卽小辫子同居我呌伊馬家媽媽旋因該氏說及女欲擇嫁馬卽請出小八字給借搬場費嘱我與顧錦山爲媒我等原說馬旣有妻恐彼不依馬囑瞞過願謝洋二元我不敢應承及該氏移居北巿馬妻到該氏家饒舌後馬又邀我同顧至吳小辮子家其時馬母亦在吳小辮子卽揑造八字婚帖我等阻止吳小辮子逼勒列名搶親之舉我不知情及該氏控告到堂集訊時馬母尚囑我不可說出眞情現在伊尚怪我太守問吳小辮子主使揑造婚帖寫帖者何人劉顧同供是吳小辮子親筆揑造原差張福禀馬顧劉三人同押在班舘時馬怪顧劉說出眞情擾毆不休向之喝阻尚欲倔强太守愈怒命開枷重貴再行枷號馬始不敢强辨一再求恩太守謂吳小辮子僅予笞責因當時顧劉本經供明婚帖由吳所寫之故辦理尚屬太輕顧劉之咎本亦難辭姑念直訴不諱格外施恩嗣後當安分守己不得多管閒事違于重處再著馬顧劉三人畵供具結僞帖塗銷完案觀審者莫不頌太守之斷案公明使刁猾之徒無所施其技也 
[釁起烟花]  
　　前晚蘭芳里花烟舘中人到法捕房報稱有流氓多人吸烟肇事將烟妓打傷當卽鳴捕拘到三人送請究辦捕頭詰其如何起釁據稱先一日有人來吸烟及會鈔將銅洋一元抵押今來贖洋則稱是銅質不是原洋答以明明原洋何得不認伊等卽糾多人將妓打傷甚爲沈重等語法捕頭着將拘到之三人管押于今晨解案該烟妓着二十四號華捕送仁濟醫院醫傷 
[久覊得釋]  
　　本年六月某日住居新閘之沈春山家被賊盜棺致斃一賊嗣經地保報縣由莫邑尊騐屍集訊本報已屢經筆述纎悉不遺邇來邑尊洞悉沈並無斃賊事情因於前日諭令交保開釋 
[願保賭徒]  
　　馬春園賭案昨報已紀大凡前日原差拘解窩賭之陸行圖到縣莫邑尊升堂研鞫陸供在鄉開設茶寮前或有人聚賭目經訊責早巳安分營生邑尊復訊馬並發學之武生蔡九皋蔡稱馬前確犯賭現已悔過自新武生不敢包庇邑尊將馬春園細加詰訊馬仍堅執不承邑尊謂現有營中來信何得狡賴且爾曾犯案數次必非善類遂飭責一百板隨申斥地保顧茂榮曰圖内旣有聚賭事情理應由爾禁阻現旣拘案尚敢代爲包庇實屬朦混異常地保連稱不敢邑尊復謂蔡曰爾旣稱馬未聚賭能保其並無前項情事乎答稱武牛願保以後設有賭博事情惟武生是問可也邑尊復問地保可否作保地保亦稱願保邑尊謂爾等旣可作保將馬陸兩人交爾帶回設有前項事情重懲不貸兩人唯唯而退 
[候提賭首]  
　　莫邑尊訪拿西鄉何家橋賭徒李湘舟唐祥甫到縣提訊之下季稱耕種爲生不敢聚賭此事實沈雲山唐七七兩人所爲現兩人均已知風避匿唐供沈唐爲首聚賭小的惟在塲伺應而已邑尊問爾旣在塲可知塲中每日抽頭若干唐稱多至三十千少或二十千邑尊謂似此情形地方受害非淺遂着將兩人暫押候提集沈唐再行核辦 
[英界公堂瑣案]  
　　包深楊阿炳稱林阿亭等至徐阿長所開飯先有銀洋一元交付嗣因找錢論價不合換銅洋爲徐看破與論爭執交我帶至捕房搜查林阿亭陳阿土二人身畔有銅洋四元一併呈案徐阿長供訴前因林陳二人俯首求恩姚阿江則稱同林陳前往吃飯不知有銅洋羅太守隨判林陳各押二月姚押一月銅洋劈毁○粤人黎錦富之妻黎某氏在妓院爲娼被黎持刀戳傷幷傷女傭手指報由捕房派包探楊阿炳拘黎管押黎某氏及女傭送仁濟醫院養傷等因已列前報昨據該包探將黎錦富送案黎某氏申訴前因幷稱傷已略　黎供妻氏爲娼我不知情旣知之勒令返家伊不依以致爭執不敢向妻索錢羅太守謂管束妻氏理所當然惟不應持刀行兇判笞三百板○錢長興稱因有急需持衣質錢四百文突遇沈阿林向我索詐又有陳金全隨聲附和幸逢巡捕一倂拘案羅太守隨判沈笞責二百陳責百板錢給原主○平和洋行東稱王阿永係我行所用工頭因不發工資致各工人到行吵鬧一倂交捕蔡慶棠供是平和行帳房王阿永名下尚存工錢十九千零據各工人言被欠二十一千零以致爭閙王阿永供因行中未發錢文致被工人逼迫陳寳寳供被王欠工資外尚有房金被欠是以向索羅太守商之麥繙譯着陳寳寳等同王阿永到行着蔡慶棠照付工資當衆發給如缺少惟王是問不是再行吵閙○昇寳洋行東控利昌行主戴新士定買鐡斤二十五墩延不出貨請傳令付銀出貨等因由麥繙譯照會太守飭傳戴新士到案於昨晨庭訊昇寳洋東申訴前因幷呈定貨承攬戴供曾向該行定貨原以三月爲限嗣因到貨甚遲鐡又細碎有二十六墩之多故不願出貨魏柏林上堂稱華商向西商定貨電致外洋裝運來華皆以三月爲限遲則可作罷論况到貨已有半載貨又不佳太守商之麥繙譯着令西人讓價八折可著戴出貨　爲兩全之法西人不允太守謂旣不允本府亦難斷令照價出貨○包探陳阿九稱王阿大持錢四百文在小菜場中突被張阿金攫取呼喊追赶被我阻獲送案羅太守判張阿金笞責二百板錢交王領○朱阿富稱領淸音班餬口昨有主顧被王義卿陳小弟尋釁圖詐黃阿二周阿慶解勸不依報　拘案王陳同供被奪主顧是以與論黃周同供是解勸者朱阿富又稱王陳並非同業實係失業流氓黃周確是隣人羅太守隨判王陳各責二百板黃周無于斥釋 
[來稿照錄]  
　　天堂者何仙境也地獄者何鬼途也仙何樂以好善也鬼何愁以作惡也創是說者曲繪夫天堂地獄之景象一則極其高明一則極其幽暗所以懲惡勸善也善惡懸殊而堂興獄相隔至遠也惜乎聞是說者但知天堂地獄之景象逈别而　未嘗親見之也今有至近之天堂至近之地獄於此向以爲相隔甚遠者乃不惟不遠隔且合天堂地獄而萃於一處則莫如上海之洋塲也夫洋塲至廣也而繁華之至盛者則有若四馬路寳善街石路等處也遊其中者無晝夜無男女皆任其所欲而不之禁也或聽戲或吃局或入書塲或遊　院笙簫則盈耳也粉黛則迷目也珍錯則適口也馨香則觸鼻也自來火電氣燈足以辨毫髮也京徽調梆子腔足以蕩魂魄也淺斟低唱色與神授足以惑心志而移性情也是境也殆卽仙境中之天堂也人何幸而得享此樂也而孰知地獄之卽在咫尺也於何騐之於六馬路騐之也六馬路者英租界之西南隅境至僻也有仁濟善堂所以濟窮黎也冬令則施粥施棉衣皆善舉也每日開粥廠就食貧民不下二三千也面則黃也肌則瘦也鶉衣則百結也鳩形則一律也飢腸如蛙鳴也卷髮如蝟刺也老者如鵠立也幼者如鷺縮也男愁女嘆待哺嗷嗷自潮陽樓迤西至格致書院街衢塡塞穢惡　 
薰蒸羣望粥廠而爭先恐後又如蟻之附羶蠅之逐臭也是境也殆卽地獄之變相也人奈何而與鬼同愁也噫嘻四馬路與六馬路閭巷相望也地壤相連也而景物乃如此其懸絶也彼王孫公子巨賈大商一入鏡花水月之塲迷離惝怳莫能自主方共喜天堂之不可多覯也而不知冥冥中所謂償孽債而了孽緣者未始非地獄中一重公案也則何如六馬路之仁濟堂得各善長慈悲廣發普濟哀黎觸目警心兼收幷蓄方共嘆地獄之近在目前也而不知冥冥中所謂結善果而廣善緣者未始非天堂中一條生路也噫嘻仙境皆塵緣也苟天堂中沉溺不返則烟花過眼而地獄隨之也鬼途實寳鑑也苟地獄中普渡有緣則慈筏濟人而天堂引之也人立天地間當詳辯夫堂與獄之間不容髮而審擇所處也勿以天堂爲可樂而縱之也勿以地獄爲可畏而避之也必能於地獄中救無數窮鬼而後能於天堂中作無上眞仙也仙也鬼也善也惡也皆一念移之　 
也今而後益恍然於天堂地獄之至近而又至變也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江樓讌集率賦二律卽呈諸大吟壇正和]  
　　際遇風雲負此軀論交湖海亦堪娱秋花供養新詩社倪耘劬賈跂雲兩司馬王紫詮廣 
文均有題贈之作爽月盤桓舊酒徒嚴伯雅太守芝僧太史兩昆季姚子良太守曩承先後招飲自是幽情生卽景却　良會在名區升沉莫問君平定儘向江城醉玉壺○世事何須感變更舉頭天外壯心生名題仙桂欣　步謂王鴻伯孝廉姚子讓由拔貢錄用知縣今科亞魁　 
斾指扶桑快遠行姚子良太守卽將于役日本雅興琴樽期磊落才華書劍氣縱横座中陳雅南江頌侯陸小塘諸君皆當世奇才從知暢叙　非易遲横雲山人羅篤甫公子不至珍重當前酒政成乙酉九月下旬海鹽徐圓成甫稿於滬北善餘里之寄蝸　 
　　鏁陽臺惲叔畬囑贈胡薇卿眉史爲賦此解並呈張壽朋兄曁　庽諸君子哂正卽請玉洲石橋悮軒瘦鶴和之○眼底情多眉間恨少如卿我見猶憐憐卿心事　重一年年休道司空見慣有垂靑名士調絃君知否　成眞箇叔畬以眉史爲友所眷竟不作求皇曲香影逐裙邊纒緜算只有相如詞句詠得花妍况文紗六扇韻語新鐫所懸條幅有相如知已是文君句因戲及之幻認文君小像把芙蓉擬到身前痴殊絶　金　采記取豔名編 
[上海三馬路與昌絲棧竹坪經兩廣山東江甯沙洲賑捐棉衣十二月初五日第一百八十次淸單]  
　　南京呂坤　善士五旬壽辰壽筵移助江寗洋七十元○金陵老福興局寄來昌字三百五器南京申源　洋三元○南京呂坤和善士經募江寜昌字二百三十七册申江參業洋念元　吉祥洋六元沈經翁洋五元劉正泰洋四元正茂　恊成生兩户各洋三元敦記同泰號豫昌同裕和朱皆六華靜川慶昌七户各洋二元王子琴振元劉有年永豐盛隆茂泰五户各洋一元以上十八户共來洋六十元○川沙沈善士洋五元○寗波恆茂寳號經募昌字一千九百五十册徐樸記王春記恆茂王源記董愼記孔淸記以上六户共來洋六元○本日共收英洋一百四十四元合併聲明 
[上海四馬路灘文報局内恊賑公所經收賑捐十二月上旬淸單]  
初六日銳册浙江藩憲許發到前署衢州府正堂李募英洋一百三十二元常山縣正堂李募七十六元嚴州府正堂周五十元　州府同知俞十元建德縣正堂劉五十元遂安縣正堂唐五元又募八十元淳安縣正堂李五十元桐廬縣正堂湯三十元分水縣正棠葉　元○催單　蕩泰源號募世善堂郭　德堂　鳳記三户各對開洋一个寳記八開洋二个○杭州電局募第十八批黃仲英一元陳霞起三元陳佘氏六元周少逸太守手　廉電局各員司事規元二百零一兩三錢零六厘無名氏錢四百文○本日共收英洋六百零七元規二百兩零一兩三錢零六厘足對開二个虚對開一个小洋二角銅洋一元錢四百文 
 
 
