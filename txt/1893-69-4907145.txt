# 1893 - 69 - 4907145

 

Page 1

 
 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早巳收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[新印通商約章纂要告成] [  圖書集成局代啓]  
　　是書將道光季年通商而後與各國所定約章及交涉成案刪繁就簡别類分門羅羅清疎有條不紊誠講求洋務者不可不讀之書以兹巳由本局印成分裝四册每部碼洋八角諸君子有以先覩爲快者請移玉棋盤街平和里黄熙記及各書坊購取可也 
[論處置地棍]  
　　種樹者必去惡木蓻田者必去莠草治地方者必去其刁頑之民其理一也種樹務樹滋而就其蔭惡木則無嘉蔭也蓻田務榖熟而食其實莠草則無美實也治地方務民物樂利而觀其效刁頑者無可觀也不特此也惡木滋生嘉樹不盛莠草繁殖良苗不豐刁頑之民散處乎閭閻循謹者鮮能安業邪正不並立薰猶不同器其勢則然蓋嘉樹鬱鬱特拔與惡木之散布者不同故地氣易爲所占反遭其遮蔽而不能發舒良苗欣欣向榮與莠草之蔓延者各異故生機易爲所奪反被其紛亂而不能蓬勃平民安分守業恒以身家爲重視刁頑者之横行選事弁髦法紀又大有别故往往以懦弱受欺不敢與較而其敲詐之風乃愈肆是以有地方之責者當以懲辦棍徒爲亟蓋懲棍徒卽以安長善未有地棍充斥於市廛而良民不供其魚肉者少一棍徒卽地方受一分之惠自來賢能官吏莫不有見於斯雖迹其生平愛民如子不忍以嚴酷爲威而於此等棍徒則有獨見其風行雷厲有犯必懲不稍寛貸且有治以嚴刑終身不齒者甚或置之站籠絶其飲食之站斃之論者以爲是或執法太過有傷天地之和似也顧其中容有矯激之舉亦有問心無媿出自萬不得已而寘斯人於斯法實欲安良善而彼特擾害良善與官抗卽與法抗也抗法者當伏法又何逃乎而又必經詳查確審或出示招告知受其害者非止一家一人懸爰書於國門無訟其寃者是其情罪萬不可容則懲辦苟不從嚴將何以對受害者抑亦安能儆戒後來夫地棍猶猛獸也弱肉而强食今以至仁兹之人目睹猛獸噬人而不毆擊豈恒情哉猛獸物命也然其殘他物命至多後忍心除之所謂忍於此不忍於彼一怒而諸侯懼一怒而安天下之民皆　忍字之力也且不聞周孝侯乎無賴於鄉曲值年豐父老有憂色謂三害不除我儕靡寧孝侯遂入水斬較登山擒虎從此折節改行父老見之而後喜可知已故因爲民除害而蒙不韙名以去者民間之感頌弗衰而况聲名德澤垂於後世如鄭子産爲政則以水懦多溺火烈知畏爲喻寛猛相濟君子許之諸葛武侯治初定之蜀不免於用重典史臣不予其治兵特予其治民雖曰偏見旣是特誠此二公者政治如此正以居心爲人共信所以辟能止辟也近如周文忠公始任懷遠令亦以嚴爲治至有立斃杖下者臺諫劾爲酷吏民相聚泣曰公去我曹無種矣前者譚序初中丞爲蘇州太守下車伊始訪聞地痞甚多迹其稔惡者數十名判以枷責示衆棍徒初意此新官常例耳旣出行賄疏枷限滿到案兾得釋放矣譚公久燭其弊騐封條悉碎裂於是大怒重飭枷號并笞差役諭以嗣後封條有碎雖限滿仍須重標而若輩之計始窮迨限又滿封皆完善以爲此可以釋矣公笑曰汝等遊蕩良苦本府憫之早爲籌安頓之所乃令發改過所非親隣互保不得釋其屢犯不悛者移之化莠局然局中無所苦能書者作書得錢不能者工作亦得錢其資本皆公所給是則於約束中仍寓愛養之道其處置可謂得宜矣所以若輩一時慴伏郡城中幾無滋事之人而從此改過化莠者亦殊不乏人迄今民之謳思不置此序帥造福吳中之一端也夫地棍生於斯長於斯卽不能不衣食於斯旣習於游手好閒安保不遇事生風故雖隨時嚴懲亦難使之改第今日拘甲明日縱乙又不勝其煩計無如逮其尤者悉數覊縻之弗令其出而滋擾則序帥之法可師也近來各處地棍滋横時有所聞滬上流氓尤爲藐法租界公堂懲辦管押不爲不嚴而猶未見其少况租界外乎旣不能絶其根株葛不仿改過化莠之良法使惡木不雜於嘉樹莠草不混於良苗斯亦爲政之善法也有地方之責者其有意乎 
[大帥閱邊]  
　　昨接齊齊哈爾來電云依帥於廿六日未刻起節赴下游閱邊 
[紫省珂音]  
　　兵部爲咨行事職方司案呈查各省營伍差派大臣前往查閱福建浙江廣東廣西四省分爲一年如遇應查之年福建浙江差派一員廣東廣西差派一員捕部於每年開印後將應行查閱之省分具奏請旨並將領侍衞内大臣滿洲大學士都統尚書侍郎各職名開列進呈或欽點大臣前往或卽令該省總督巡撫就近查閱恭候欽定等語今查光緒十九年輪應查閱福建浙江廣東廣西四省之年相應咨行内閣等衙門將應行開列各在臣銜名開送並將各大臣旗分分别滿洲蒙古漢軍於冊内詳細聲明兼寫清漢職名務於次年正月初六日咨送本部其開送職名以後如各大臣續有升轉以及出差事故等情應令該處隨時報部以便開列進呈時查核辦理○宗人府爲行查事所有本府理事官宗室台布調補銀庫郎中遞遺理事官一缺應以資深副理事官各部院員外郎論俸升補相應咨行各部院查明宗室員外郎俸者年分務於卽日開送本府以憑覈辦○西安將軍榮重華軍帥奏准就西安駐防旗營内抽兵一千名調到神機營教習教練洋槍隊伍名曰西安威遠隊一切悉仿神機營威遠隊章程辦理惟威遠隊練兵向以洋槍洋砲雜技相輔而行遠攻近守陣法賅備近由軍帥奏准將神機營機器製造局所製克虜伯車砲撥給十二尊連車架藥箱子藥軍火解往陜中以便分給配練大約開印後卽須解送西安矣○管理太常寺事務禮部尚書臣宗室崑岡等謹奏爲題請派遣事恭照光緒十九年正月二十九日孝儀純皇后忌辰應行遣員恭詣裕陵讀文致祭謹案臣寺祀則内開應由陵上守護公等中題遣一人就近前往主祭准宗人府將守護公光裕意普銜名開送前來臣寺繕入題本進呈恭候欽遣一人俟命下之日再由臣寺知照屆期恭往將事光緒十八年十二月十八日奉旨遣奉恩輔國公光裕行禮欽此○户部貴州司准陜甘總督楊咨開據嘉峪關監督署安肅道孔易昭詳稱光緒十六年由江漢關撥到銀兩收支數目業經咨部核銷在案今由光緒十七年正月初一日起至年底止並未徵收進口稅以及子稅銀兩惟是年准江漢關照案借撥十七年分經費銀九千兩連舊管項下共存銀九千四百七兩九錢七厘五毫六絲開除一年經費銀九千二百四十二兩八錢四分四毫實存銀一百六十五兩六分七厘一毫六絲照舊歸 
 
 

Page 2

 
 
入下年開支造具清册詳請咨送前來除將清册另送總理衙門户科核銷外相應將該道造詳清册加印咨送户部照案核銷○倉塲侍郎衙門出有隨轅委用監督一缺應卽傳補以資差委兹由祥許兩倉帥查有奉　旨記名以倉監督委用名次在先之户部候補主事徐宗蔭堪以充補遂檄傳赴轅差委并分咨吏户二部查照○禮部爲知照事祠祭司案呈恭照本年正月初七日　皇上親祀　祈榖壇前期一日進壇　駕宿齋宫所有不陪祀之王公文武官員咸穿朝服於初六初七晨在午門前跪送跪迎　聖駕相應知照各該衙門一體遵照○侍衞處爲知照事正月初六日奉　旨朕於明日寅初二刻由壇内齋宫乘禮轎至拜臺行祈榖大祀禮禮成後仍乘禮轎還齋宫更衣用膳畢乘禮轎出天壇門進正楊門關帝廟菩薩殿拈香畢進大清門天安門端門午門走協和門進景運門乾清門還宫辦事召見大臣後乘轎出内右門隆宗門西華門進西苑門德昌門仁曜門詣　皇太后前請安畢隨至頤年殿侍膳畢乘轎出德昌門西苑門進西華門隆宗門内右門還宫欽此○郡王銜多羅貝勒載濓續行請假所有奉　派正月十四日　宣宗成皇帝忌辰致祭　慕陵恭代行禮屆時不克恭往將事先期經宗人府繕單請　旨改派奉　旨著改遣多羅貝勒載澍行禮欽此○上元佳節使部公署内土地祠張燈慶賞准都人士游觀前經某冡宰抵任之初深恐滋生事端嚴行禁止已近二十載矣本屆延部郎等以元夜張燈例所不禁正宜普天同慶共樂雍熙因禀諸堂官准本部各員捐資以襄盛舉亦潤飾昇平之意也 
[粤試記聞]  
　　廣東學憲徐花農太史現在按臨惠州約計二月中旬方可竣事向例惠州考竣卽須接考高廉雷瓊四屬今年慶榜將開必須及早回省辦理錄科各事該四屬文武兩試爲日方長若俟考竣回省其勢有所不及聞學憲擬將高州一屬緩至下半年考試日前高州府教授某廣文來省面禀中丞謂該屬文童歳科兩屆府縣試早已完竣咸望學憲早日按臨若延至不半年恐無以慰各文童觀光之志申丞允與學憲熟商辦理未識學憲能允所請否至廣州府屬科考學憲亦擬緩至鄉試後舉辦云 
[鳩兹芳訊]  
　　蕪湖新正以來米市十分暢旺帆檣蟻集夫役蜂屯而蠻觸鬥毆亦時有所聞有駁船夥某甲與縫袋口之某乙忽地兇毆甲力大如牛乙不能敵遂致飽受老拳乙妻急出偏師以襲其後甲恐前後夾攻必遭挫折突取利刃往後直揮娘子軍猝不及防樊素櫻桃之口倐爲霜鋒劃破猩紅萬點飛灑衣襟旁人代爲解勸舁至保甲總局禀請諗傷吳太守以騐傷係印官之事非他人所能越俎遂出七厘散令服並襂傷口然後飭地保帶甲赴縣中時王邑尊赴省未回由代行之捕廳騐視幸僅受皮傷諭令好爲敷治一面將某甲收押俟邑尊回署再行訊懲○蕪湖道李篁仙觀察蕪湖縣王宇春明府保甲局魏致如大令前赴省垣拜賀各大憲新禧兹均於十八日乘江裕輪船回蕪和州周翊廷直刺亦同舟而返當卽改乘民船遄回任所○試燈風裏玉宇無塵玩燈子弟愈覺興高采烈一至踆烏西墜皎兎東升六街燈火卽已燦若繁星青白各龍横空盤舞各鬥新奇不下一二十起其間雜以高蹻有扮成泗洲城戲劇者有紥成采蓮船塗脂抺粉作女郎裝束者更有蕩河船十八摸等名目染陽春之麗景開樂府之新聲經過之處無不齊聲喝彩上元之夕香車寶馬似水如雲南國佳人西園公子無不掎裳聨襼唤妹呼姨而至洎乎花梢影轉野寺鐘鳴始歌陌上花開之句誠不愧賞心樂事也○蕪采營王梧崗叅戎初十日赴江寗叩賀徐與軍年釐兼禀要公旋於十七日回轅譚馥亭軍門赴皖賀年則於十八日言旋○新歳街衢賭桌不似往年之密比如鱗且一過人日皆自戢影潛蹤說者謂爲保甲總局去臘禁革丁役索賄之效良有以也○前報去年市面以錢業爲最優土業則盈虧不一云云兹聞箇中人談及去年土業有絶好機會爲歴年所未有蓋土價雖逐時飛漲幸售價亦隨之而昂且可居爲奇貨故蕪地黄泰和同興鄭洽記等每家皆贏五六千金其次若吳祥泰德泰和等亦不下二三千金而横待之小土店亦無一虧折者是誠機會之難得者也 
[添設電綫]  
　　廬州府添設電綫去冬經總局派員帶領工匠前往並備竿木轉運時值大雪紛飛關河氷凍舟車阻滯至臘月下浣始抵廬州新正初旬開工立桿經三河舒城而達英家匯總綫約二月中可以告竣並聞此局已委定李君叔倫卽出使東瀛伯行星使之介弟至司事報生亦已徵調齊全此後傳消遞息轉瞬可通獲益洵非淺鮮也 
[寒士騰歡]  
　　安徽學憲吳肅堂又宗清廉剛正久已譽滿藝林兹有人至蕪湖者談及去年星軺過祁門時有某牛等以邑中東山書院經費被董侵蝕籲求根究文宗准詞吊查案卷知此案已纒訟十一年且又毫無確據文宗不認該生等以區區之故抛却青燈黄卷乃自捐鶴俸五百金爲書院膏火歴年積案一旦氷消又太平府翠螺書院向恃蘆洲出産爲膏火一遇歉歳蘆葦蕩然無傾諸生卽無以爲事畜之資文宗憫之亦捐廉二千金交地方有司發商生息以補蘆洲之不足似此栽培寒畯作育人才洵不愧經師人師大宗師矣 
[釵弁緣]  
　　九江人某甲忘其名姓性嗇而貪日顚倒於錢眼中不復知世間有倫常事生有一女嬌艷絶倫雖廿四番風己將近棟花時節而輕盈婉麗弱不勝衣時衣淺碧衫小立碧桃花下見之者幾疑爲天台仙子離玉洞而賺劉郎也幼許字某乙子未婚而夭問字者屨恒滿户外爭思暗繫紅絲顧甲擇擇壻苛非嗔貌醜若左思卽鄙黔婁爲窮骨相是以坤靈扇子尚未成就良緣一日忽有氷上人到門言有某洋行司事某丙欲賦小星丙閩人也年已就衰鬑鬑繞頰自頂全踵無一根雅骨目惟兩手握黄曰物嗤嗤作鸕鷀笑人咸謂璿宫妃子必不肯誤嫁牛郎而甲獨艷其面圑圑似富家翁遽畫鴛鴦之諾慨然曰　彼三五古亦有之苟得小嬌生翠繞珠圍畢生享用更何惜宵征肅肅爲之賦抱衾與裯哉旣而詩詠結褵于有日戚族皆暗中匿笑鄙守財奴賣却堂中珠一自知無顔見人乃令女易作男妝黑夜附番舶赴閩中賡君子之偕老人但見雙輪鼓浪載得一皎如玉樹臨風者竊訝内癖好餘挑而不知實五夜添香之紅袖也訪事人述之如此因爲之删潤而列諸報端眞耶假耶執筆者無從辨之已 
[醋海記]  
　　金陵人某以錐方世其家列肆花市中日　蠅頭之利奉孀母畜嬌妻雖非履厚席豐衣食亦頗不愁匱乏舊歳欲集資增設水果店貸諸親友得銀餅二百五十枚腰　旣充不覺興高采烈自以爲槖中如許當有卽偶爾逢塲作戲不過如禽鎩一羽獸拔一毛乃密與實輝巷某土妓歡會情魔頓惹慧劍難降半月有餘悵分飛者僅二日蓋一爲除夕一爲元旦也其母見子容光消瘦言語支吾心焉疑之詰之終不以實告新歳訪諸某戚始以顚末陳并願引入桃源一覿天台玉女甲母允之相與叩扉而入登華堂履繡闥則甲方薰籠斜倚對菱花鏡看意中人就水精簾下傅粉調脂遂呵責數聲携之而去抵家詢及阿堵物花去幾何則已妙手空空盡委棄於烟花藪澤矣母猶情深舐犢不忍施夏楚之威妻則頓起醋心雙眉倒竪邀得諸姑伯姊奔投花窟興問罪之師一手抓妓青絲一手掐其面皮血流如注經龜鴇善言解勸始相率唱凱而回妓以變起非常忿極欲死然猶冀舊歡可續或不致遽賦仳離乃黄犬青鸞　音頓杳潛使人向甲家偵探則方被牀頭人拘束不得飛出重圍乃易服出門隻身濳往至廚下突與甲妻遇不覺憤火上炎揎袖掄拳猛批其頰一回眸見甲亭亭然立檐下趨而抱持放聲大哭甲妻轉身欲擊甲以背障妓私告之曰日後卿須偷閒來踐約兹請退避三舍毋使酸娘子醋罐踢翻也妓會意點善而歸自此甲妻防範愈嚴如影隨形無隙可以兎脫妓望穿秋水而巫雲縹渺終苦不能與楚襄王私會陽臺十八日午後成濃妝易舊服瓖利刃誓將得甲妻而甘心焉比見面猝不及防以錐刺其臂正欲再施毒手甲亟握其腕妻卽一瞥而逝妓復持小匕首作自刎狀甲又護持之喧嚷之　衆鄰畢集恐釀人命急持知地甲縛妓往江寧縣請懲縣令未及升堂龜鴇等已尋蹤而來哀求差役見將錢樹子摧折願具永遠不住甲家滋　之切　甲亦恐對簿時或遭簿隨遂籲求 
 
 

Page 3

 
 
鄰里散歸甫出縣門妓回顧甲曰北風起矣何忘却戴頭巾得無冷乎聞者咸鼓掌大笑不置 
[蘇省官塲紀事]  
　　江蘇巡撫奎大中丞牌示省中一應大小候補官員准於二月初一日起挨次接見○臬司陳廉訪以佐雜班中候補人員異常擁擠每逢班期傳見時頗覺冗煩特諭令傳號房此後凡無差者槪行免見○新正二十一日正任蘇松鎭總兵總統銘春武毅馬步全軍張鎭軍景春由江陰馳至蘇垣各營官迎迓如禮○二十一日署狼山鎭總兵朱鎭軍洪章赴各憲轅辭行准於二十六日赴狼山新任○臬署發審委員傅大令維祚近捧檄赴六合縣會審要件於二十三日禀辭 
[雙旌已發]  
　　江蘇糧道景月汀觀察於前晚乘輪北上前出使日本大臣李伯行星使亦於前晚乘招商局江孚輪船向長江進發本邑各員均至江干恭送 
[食魚致斃]  
　　東坡詩云荻芽抽筍蘆牙短正是河豚欲上時老饕口吻描寫如生今人嗜此者多烹飪不得法食之輙易送命有某甲者在虹口元芳路開設隆興小客寓擔囊躡蹻之流棲息於其中長枕大被歸者如雲生涯頗不落寞前日甲躑躅街頭見有河豚魚適觸所好不忍棄置遂携歸洗以清泉調以五味呼乙丙等同食狼吞虎咽頃刻而盡食後忽呼腹痛乙灌救無效延至昨日午前斃命甲丙二人未知能保無礙否 
[禁令重申]  
　　欽加運同銜補用直隷州調補松江府上海縣正堂黄爲揭欵示禁事照得安艮必先除暴立法先在警頑上海爲華洋互市之區五方雜處良莠不齊而租界匪徒亦易溷跡一切作奸犯科之事較他邑爲尤甚本縣下車以來今已半載舉凡地方利弊悉心訪察其間有最爲風俗人心之害必須首先嚴禁者約共數端言之令人髮指第不忍不教而誅合亟揭欵示禁爲此仰闔邑諸色人等知悉爾等須知天道好還作惡無不報之理王章宣列犯法有必辦之刑自示之後務各安分謀生切勿爲非作歹倘敢藐違禁令怙惡不悛一經訪聞或被告發定卽立提到案盡法懲辦決不姑寛本縣愛民如子嫉惡如仇故不憚諄諄告誡切勿恃爲虛聲恫喝甘心以身嘗試後悔無及凛遵毋違特示計開　　一嚴禁訟棍勾串書役播弄鄉愚使兩造纒訟不休傾家蕩産己則坐享其利居心險毒莫過於此王法固不容寛陰譴斷難倖免亟宜猛省　　一嚴禁大小流氓上海流氓最多或受雇與人打降或結黨到處拆梢遇事生風無惡不作更有小流氓者三五成羣横行里巷動輒滋事實爲地方之害本縣現已訪查多名如再不改定卽密拿重辦一嚴禁搶孀逼嫁婦人夫亡守節最宜矜憫乃匪徒以及無賴親族或以計誘或以威逼逼之不從糾人强奪務隳其志較之强盜尤爲凶惡故定例首從罪干斬絞切勿輕犯　　一嚴禁臺基有種惡婦暗設牢籠勾引良家婦女密室行淫爲所誘者吞聲飲泣玷辱終身甚至羞忿自盡此等較之娼寮妓院尤爲害理敗俗訪實立提重辦　　一嚴禁蟻媒上海專有一種蟻媒惟利是圖或夫亡誘之改節或夫存使之更嫁更有賣人作妾仍假充親族藉詞誘回名爲放鴿言之實堪髮指現在遇案重創更願娶主遇人媒合必須訪明來歴切勿輕聽受害　　一嚴禁拐販婦女幼孩或迷失在路或在門首閒游用言誘回一經到手或姦宿或轉賣使其父母親族無處找尋實屬心如蛇蝎故定例有犯均于處絞亟宜猛省　　一嚴禁平塚無祀孤魂最爲可憫上海地皮昂貴遂有匪徒任意平塚掘墓或重價賣出或砌屋招租殃及枯骨天理難容卽因此而獲利亦斷難久享况例應治罪何苦輕犯　　一嚴禁賭塲上海虹口等處爲賭博淵藪以兵役爲護符聚賭抽頭肆無忌憚鄉民受愚貪利往往賭輸無償輕身自盡實堪痛恨現已節次訪拿再犯定提重辦地主容隱一併治罪並將地基入官　　一嚴禁社規圖規婦女夫亡守節固屬可敬其有家貧無靠自願改嫁者由夫家母家主婚亦爲例所不禁乃鄉間惡習凡孀婦再醮必須勒索社規圖規實屬荒謬以後應一例禁革倘地保棍徒藉端霸索許夫家母家控告定卽提追嚴禁　　一嚴禁私宰牛能代耕爲有功於人之物是以例禁綦嚴上海因華洋雜處匪徒遂任意私宰售賣地保人等亦復得規包庇殊屬膽玩嗣後務須另謀生業有犯定子提辦以上各條皆指切近上海而言各宜觸目警心互相勸戒是爲至要　　光緒十九年正月廿三日 
[行同梟獍]  
　　蘇人陸金雲者僦居滬城向以玉器爲業生一子名雙壽年已弱冠與無賴爲伍冶游賭博無所不爲其父屢加訓斥終不悔改前日雙壽向母索錢不遂所欲將母毆打旁人代抱不平告知金雲將雙壽扭至上海縣喊控值差禀明大令奉飭補詞候訊○張松堂者紹興人也卜居滬南小九華左近以販布爲生涯前日内母索錢母謂囊槖已空安有餘資供汝揮霍松堂大怒肆口謾駡其母忿恨交加向人泣訢爲親戚陳某所聞不忍坐視向松堂訓斥冀其改過松堂不但不依反將陳扭住奉以老拳以致頭破血淋當經鄰人勸解姑备分散此二事一已赴訴公庭一則經人排解似未可强而同之然其亢悍性成劬勞莫報則實有同情也故類記之 
[船户邀恩]  
　　船户王德順與船婦徐氏口角爲糧道景月汀觀察所聞卽著該處三圖地保調處後忽由該保送縣黄大令判枷號半月發頭門示衆此已列報前日王妻等以藁砧被繫至觀察舟次環求恩恕觀察諭以當時但令地保調處並不令其送縣午後乘輿入城向各衙門辭行及至縣署果見王卓立頭門之側托出方盤形殊觳觫觀察憐之卽命家丁轉述請將王卽行開釋適黄大令拜客未回卽由糧廳吕少尹開枷釋放 
[英界公堂瑣案]  
　　寧波人楊寶元訴稱昨夜將就枕矣突聞此隣陳陸氏家紛紛吵嚷是以前往解勸不料竟被施洪生擊破頭顱忿無可宣奔向捕房聲訴今蒙拘案請卽訊懲陳陸氏供稱小婦人原籍寗波丈夫在某輪船執役與施生同鄉里故任其借宿家中豈知施時以非禮相加致與爭論楊婉言排解反被擊傷施供稱小的躭擱陳陸氏家楊有衣箱寄存忘未扃矯昨晚忽向小的尋釁因與反顔如蒙法外施恩誓當圖報大德蔡太守問爾等究竟因何起釁施遲疑半晌言語支吾若有隱衷不能在人前剖露者然太守騐得楊所傷甚微判令將施管抑四禮拜諭令楊仍投某醫院求治○吳阿三訴稱小的在鍾靜山家當車夫終日奔馳以餬其口有江北人張渭山者妄稱攘奪伊之生意時時借索不遂所欲連次行兇昨日又向小的囉唣不堪由鍾報捕拘案張供稱小的與吳同鄉兹同在治下當車夫曾向稱貸並不行兇蔡太守判令笞責一百板○方王氏訴稱小婦人家有布衣四件被馬榮生竊去當塲追獲是以交捕繼案馬供稱小的係有業之人初次犯竊求恩赦宥没齒不忘蔡太守判令管押十日贓給方王氏領去○包探唐寶榮禀稱小的查得湯小泉金晉山王少雲三人專以行騙爲生時至太古棧房冐充米販扦取樣米出外售錢是以拘案請辦李阿毛訴稱小的係太古棧中出店人棧中貨物如　　責令小的典守湯等誑取樣米所失實多今由包探查拿請大老爺卽行　訊辦蕩金王同供稱小的皆以經售榖米爲生人咸呼爲露天　掮客倘有客人購米卽須往各棧扦樣今被拘送只乞施恩蔡太守判令各枷號一禮拜米給李領去○浣衣婦禹朱氏訴稱有客以衣褲囑爲洗濯被外甥董阿順竊去六件是以獲送案下叩乞訊追董供稱小的因有急需無從籌措不得已而向舅母商借並非行竊尚求昭雪賊名蔡太守判令管押一禮拜贓給禹朱氏領去○包探黄四福禀稱瘋子徐阿大痰迷心竅知識全無昨日行至泥城橋恣行胡閙因之拘拿送案請卽訊懲徐指天畫地裝作種種瘋癲之狀訊之再四不能取供蔡太守諭令暫行管押俟飭差役查明籍貫及滬上有無親屬禀覆候核○張仝興訴稱艾四友掩入家中竊去灰色布一匹當塲追獲扭入捕房叩請追贓并求重辦艾供稱小的的係初犯求沛鴻恩蔡太守判令管押一禮拜贓給張領去 
 
 

Page 4

 
 
[法界公堂瑣案]  
　　德和米行主姚貴操粤語訴稱小的行中之米本存儲招商局十二號棧房前日雇夫抗上某輪船計共二十七包在八號棧房前過斛轉瞬忽失去一包知係小工張阿狗卽小阿生所竊故將張扭送捕房管押繼而吊到原贓今特解案請訊同轉問爾如何知伊所竊答稱張等多人均插身爭作小工小的却之是以挾恨行竊包探王榮培禀稱查得竊米者共有數十人兹先將王阿生李阿二陸阿紳三人拿獲押至新北門内瑞昌米鋪吊到米一石同轉向之訊究張供稱上的等本在彼處當小工米由同黨多人合竊今尚有劉千子阿五等漏網在逃同轉謂爾等竊米已非一次是否每竊必售與瑞昌供稱新年初十後小的等曾竊過一石餘售與瑞昌得洋銀三元左右同轉判令將張押候笞責一百板枷號一月王李陸各笞責五十板枷號半月復諭令包探將瑞昌收贓人傳案候訊○包探王榮培禀稱前日有二小工在某碼頭上竊得某商家食米一籮送入益利烟館經小的之夥目覩向之追問益利主郭廣興恣行兇横强將二小工放去小的以郭前曾犯賭今又窩頓竊贓行兇拒捕故卽拘送來案請懲郭供稱米由不知姓之小工輪九老及姜丫頭等三人送來售與小的計錢一千三百八十文曷同轉著押候交到三小工再行核奪　　同茂棧接客人許金泉訴稱前晚小的送棧客數人上某輪船有蔡炳南者形似乞兒默坐客之鋪蓋上喝令他往竟欲行兇小的幾被推墮浦中是以扭送來案蔡供稱小的向操帽業在本城四牌樓益成太爲夥去年十一月停歇現欲回鎭江原籍苦無川資因至船中尋訪友人不料被許誣爲行竊供畢涙痕滿面幾如斷線之珠葛同轉謂許曰爾等客棧中人常有誣良爲賊之事今觀蔡是否作賊爾須從直供陳復問蔡曰爾此間可有親串否供稱小的與老北門内醫生葉壽甫爲戚同轉著某包探將蔡送交葉收管　張林硯訴稱顧太欠去洋銀八元立有光緒十二年六月二十日憑條一紙向索不付請卽提追曷同轉提顧訊供顧稱此項憑條共有四紙其中三紙業已收回後緣其人物故故一張未經料理巨下借票雖是然與張素不相識不知如何在其手中如有妥實保人小的情願照數還楚張稱此票由張仁龍交下作爲工貲今可邀原中施恒保到案同轉准之○義盛紙店夥金榮照控新裕紙店主張輔庭執事人朱生瑞賒去貨物歳暮結帳計欠銀五十七兩零一分請爲追給葛同轉准之將張朱傳到訊供之下答稱義盛曾擔保已閉之同興昌紙店賒欠小的店中之貨計洋銀九十元立有取貨憑據同轉將據給金閱視金稱此紙乃發貨單並無擔保字樣不知伊等如何加上保字明明筆跡不符同轉問張曰同興昌欠爾之欵與義盛有無十涉答稱同興昌向小的店中賒去貨物金串通伊夥任明立私將此貨運藏義盛以致同興昌被各户逼倒去臘曾在英公堂涉訟尚未了結同轉與魯繙譯官再三商議然後判令將兩造送歸英公堂辦理○某土行主鄭旭東控李阿紳積欠土錢八十五千五百五十六文又退換爲洋銀一元烟灰一千二百餘文葛同轉傳李訊問李供認欠錢求限三月杪料理同轉准之諭令具限次保○十號華捕禀稱前日小的巡至小東門外各花烟館前見有上海縣黄大老爺之輿夫姜阿春王阿狗等五六人與某烟娼互相詬詈向之解勸姜等竟不分皂曰扭住小的肆毆并將號帽木　攫去是以拘住姜王解送案下葛同轉問爾旣往排解何以姜等竟向爾行兇禀稱姜等自恃人多將小的恣行毆擊且言欲拽入城内同轉問姜王曰爾等皆縣衙中當差之人爲何行兇毆捕姜供稱是日小的伺候縣主大老爺在彼處弄中行走忽聞金鼓聲由遠而近恐大老爺戾止慌忙趨出踢倒花烟館門前長凳跌仆於地及扒起交相詈駡適有巡街捕至喝問小的等曰爾在此當差乎抑有心滋事乎小的等答以不敢闖禍在此當差巡捕隨將小的等痛毆并扭住髮辫倒拖至馬路畔大老爺若不信請視小的等身上污泥華捕禀稱毆擊時由姜王爲首號帽木棍等則被伊同黨人奪去同轉謂姜等亦是當差人豈敢毆辱巡捕禀稱毆辱時衆目昭彰可查可訪同轉隨據情告諸繙譯官稱號帽須賠洋銀一元旋據通事禀稱查得十號巡捕最爲誠實素來不與人爭閙同轉遂與繙譯官商議判令姜王賠洋銀一元然後送往上海縣衙門發落○瑪禮遜洋行收租洋人偕華夥馬如堂訴稱治下紫來街眠雲閣烟館係朱少範孫蔡氏合開去年二月起共欠房租九月半計洋銀四百三十二元二角五分屢索不還將烟館生財置諸度外且欲修師房屋轉租與人故特來案禀陳求卽訊斷葛同轉訊知孫蔡氏等均住租界之外未便傳訊准將生財暫移空屋寄存待原主到案核奪○前才洋人亨特生控萬泰炒貨店主積欠房租洋銀二十八元背地脫逃請卽發封定期拍賣此已詳列報章矣昨日收租人張子亭偕閽人劉阿寶　案聲稱兹已將萬泰店主張榮堂尋交來案旋有恒泰南貨店陸竹亭控張欠貨價洋銀二十一元一角八分永興隆姚品元控欠銀十五兩九錢二分五厘義泰蔣雙祿控欠洋銀十五元四角八分保租人沈耀奎投案候訊葛同轉問張曰爾曾否積公房租爲何閉門逃逸供稱店中生意清淡且家遭不幸一年之内連死老幼數口目下之資營運故於十四日閉歇門前貼有字條晝明暫行修從擇吉開張央友人王盈生爲之看管小的隨下鄉籌　錢文意欲重行開設迨二十一日回滬王已不知去向屋中生財貨物業遭封閉行將定期拍賣爲此奔投案下同轉問現在可曾借到資本供稱訪友不遇所借之欵同未到手房租洋銀二十八元約月杪可還一半同轉問張曰萬泰店主早已貼字條於門上爾曾目見否答慱字　確曾見過緣屋中無人看守故由洋人作主將門封閉謂旣有保租人爾應先向說明不得率日將生財拍賣張稱洋人云須先向欠租人索　如　少書向保祖人理算同轉准父人保由　行核奪 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省官塲紀事]  
　　十五日署蕪湖道李觀察壽蓉委辦揚州轉運局江蘇候補同知丁司馬祖德廬州府范太守葆廉廬江縣吳大令雲翔到靈璧縣萬大令世章寗國縣鄭太令思賢旌德縣張大令友仁建平縣崇大令福委辦石牌厘卡直隷州李直刺家㴻均到省十六十七日池州府文太守明到省潛山縣王大令嶽崧宿松縣趙大令廷瀚貴池縣劉大令家序委辦羅昌厘卡通判周通刺澤溥蕪湖保甲局通判王兆平均辭行廬州府通判劉通刺春海候補縣許大令月菡阜陽縣蕭大令先鎬均到省十八日藩轅牌示准補全椒縣劉慶光准補潛山縣周鳳梧均飭赴新任定遠縣鄭大令保清來安縣黄大令筠年含山縣陳大令鍔滁州齊刺史肇敏調署和州顧刺史懷壬委辦運漕厘卡同知許司馬之珔荻港厘卡同知崇司馬安巢縣厘卡同知丁司馬繼瑞均辭行候補府楊太守綜清辭赴滁州公幹候補縣郭太令建勳奉府委勘丈保嬰官洲地畝辭行同知楊司馬鵬程請假五日卽用縣李大令長郁請假三日委辦華陽厘卡本任潁州府通判任通刺棠到省直隷州吳直刺則藩展假三日 
[救民疾苦]  
　　敬啓者敝堂收到諸大善士樂助藥資第一清單收數數登左　　金太太助錢廿千姜忠堂孝鴻洋十元孝棟錢四百梁海籌洋十元吳陶氏洋六元天水氏洋五元范雲書袁禹銘周柏亭合六角無名氏無名氏粗工人無名氏合五角洗心弟子洋四角陳岳樵孫竹菴簡綺堂無名氏陳管一洋一元一角錢七百慶餘堂無名氏無名氏誠求子範蓮生不留名松陰樵客合二元無名氏銅洋九元平安氏銅洋一元無名氏杏花樓無名氏高氏以上四户各助洋二元王澤春太古恊麗生氏張裕齋張福旺初雨村乾和仁無名氏唐德甫待鶴齋以上十户各助洋一元陳丙南乞鄰家勉力人代他人懷讀居無名氏三户以上八户各助洋一角無名氏二户各助洋二角以上總共收洋五十四元八角錢廿一千一百銅洋十元際此春寒中人最易致疾敝堂開診之初每期已有三百餘號之多正虞經費支拙勤募艱難今蒙諸大善士解囊佽助起此沉疴功德誠非淺斟書曰作善降之百祥敬爲諸太善士操左劵以待之除分掣收條外請附報章以勸來者[  滬北廣益善堂謹啓]  
[上海六馬路仁濟善堂籌辦順直滬局施子英經收核奬賑捐上年十月十六至正月二十日止清單]  
　　成都無名氏大善士求保事順身壯合家平安洋二十五元陳芝祥李慶餘二户各二十元公記十六元浙湖羅及隱名氏十二元孫紹生翁陸位合知足齋主人朱禮耕戊子生四户各十元方修吉堂陸元汪隱名求廣嗣王鶴延堂求管壽楊州同松參號來求母病愈人毫州愼泰恆號來如心道人新芝舘主南陽半畝居行所安童沛雲朱讓箴楊耀祖王祖和吳文江十二户各四元求子病愈人吉成堂貽厚堂裕康莊鄭萬泰瑞豐和楊柳山宋維善劉恆衢徐容堯吳午亭青溪劉汪經訓堂曉英氏勉力人十五户各二元建業　無名氏青浦方德泉翁募不留名不留名李不留名李來青夏德璋顧嗣彦林尚濱吳學澹林尚涓卓哲文陳信琳沈宗濤阮佩紳余子和孫繆十七户各一元監門後人天水氏祈禱氏無名氏金陵魏丁心盤朱福厚莊景仲陳宗繼周恭桓十户各五角求安氏無名氏無名氏三户各三角裕德堂范清河裕元二户各二角無名氏文江氏粗工人三户各一角强恕堂莊花洋二元雲南藩署來珍記規元三兩四錢八分五釐素記濟記二户各元二兩一錢一分二釐雙記雲記二户各一兩五分六釐以上共收洋二百四十元零六角花洋二元規元九兩八錢二分一釐 
 
 
 

Page 10

 
 
   
 
 

Page 11

 
 
[光緒十九年正月十四十五日京報全錄]  
　　宫門抄○發抄硃批三道○豫撫裕奏知縣因惠疽自戕摺○新撫陶奏審明定擬摺○將軍長奏籌撥賑銀綠由片○又奏報五常廳屬被災情形片○豫撫裕奏揀員請補知縣摺○又○奏調補守備片○正月十四日○明安假滿請安○謙光吉恒各請假十日○英俊續假五日○召見軍機皇上明日犯初至○大高殿壽皇殿行禮卯正升保和殿筵宴蚶至南海皇太后前請安○十五日○額中堂假滿請安○召見軍機明日廷臣宴午正入座○發抄王文韶奏勦辦猓黑叛匪出力各員請奬奉硃批該部議奏單併發欽此○又廣西補用直牧柴照察看缅越交界出力請奬送部引見奉硃批着照所請吏部知道欽此○黄翼升奏巡閱上江營伍並辦理情形奉硃批知道了欽此○○河南巡撫奴才裕寛跪奏爲知縣因患疽自戕恭摺仰祈聖鑒事竊據南陽府禀報分府當差候補知縣吳季昌因患疽痛不可忍自戕身死一案當經批飭查訊去後兹據臬司長祿會同藩司廖壽豐轉據署南陽府知府許葆連南陽縣知縣黄源查訊明確詳覆前來奴才覆加查核綠吳季昌籍隷四川閬中縣由軍功保舉知縣指分河南札發南陽府當差光緒十八年三月二十五日吳季昌在内鄉縣差次右耳下怱患瘡疽當卽折回郡城請假延醫調治罔效疼痛難忍徹夜呼號時向其妻及僕人崔升等告述此係不治之症磨折難受不如早死屢欲自盡經伊妻及僕婦人等隨時勸慰多方防護四月二十五日早吳季昌乘間自用菜刀割傷咽喉僕婦等瞥見喊救無及詎吳季昌傷重旋卽殞命時值南陽縣扃試經該府飭委候補知縣陸延祚詣騐禀報批飭訊詳由司查無起釁别情詳覆前來查候補知縣吳季昌委因患疽疼痛難忍自戕與人無尤應毋庸議無于省釋屍棺飭屬領理除供結咨部外理合恭扬具陳伏乞皇上聖鑒謹奏奉硃批該部知道欽此○○頭品頂戴甘肅新疆巡撫臣陶模跪奏爲鬥毆斃命核明定擬恭摺仰祈聖鑒事竊寗遠縣客民趙發桂因索債吕角抓扭用刀戳傷馬潘舌子後脇等處並因倒地致刀尖戳傷項頸斃命一案據寗遠縣知縣高敬昌騐訊議擬解署伊犁府知府潘效蘇審明詳由伊塔道英林提訊咨署鎭迪道兼按察使銜周崇傅核轉前來臣覆加查核緣趙發桂籍隷四川廣元縣在新疆傭工受雇寗遠縣民張永勝家煤窰挖煤與已死馬潘舌子素好無嫌光緒十七年七月内趙發桂借馬潘舌子銀一兩一錢屢討未償十八年五月十五日馬潘舌子又向索取趙發桂仍行求緩馬潘舌子斥其騙賴並言無銀清還定與拚命趙發桂回辯馬潘舌子順扭趙發桂髮辫拖向外走聲稱拉往煤窰一齊滚落跌死趙發桂被扭圖脫右手抽出小刀戳傷馬潘舌子右胎膊臂膊左後肋右後脇馬潘舌子並不鬆手且拖且走將近窰邊趙發桂情急赶用左手扭住馬潘舌子髮辫力往後掙互相倒地趙發桂右手持刀刀尖向上馬潘舌子仰跌勢猛壓在趙發桂身上致刀尖戳傷項頸穿破食氣嗓經禹月堂解散馬潘舌子傷重移時殞命投約報騐訊供議擬由府解道咨兼臬司核明轉詳臣覆核無異查律載鬥毆殺人者不問手足他物金刃並絞監候等語此案趙發桂因索債口角抓扭用刀戳傷馬潘舌子後脇等處並因倒地致刀尖戳傷馬潘舌子項頸穿破食氣嗓身死自應按律問擬趙發桂合依鬥毆殺人者不問手足他物金刃並絞律擬絞監候秋後處决禹月堂救阻不及應毋庸議趙發桂所欠銀兩追繳給領無于省釋屍棺飭埋兇刀案結銷燬是否允恊除供招咨部外謹將鬥毆斃命核明定擬各緣由恭摺具陳伏乞皇上聖鑒飭部核議施行謹奏奉硃批刑部議奏欽此○○長順片再吉林本年六七月間霪雨後霜降又早以致禾稼受災籽粒俱多　秕收成歉薄前已將各屬報災情形奏明在案此次奴才出省閱軍經過各處荒凉滿目民多菜色遍詢鄉民僉云霜災所致查吉林各屬除去已報災歉之區餘皆呈報收成在四五分以上不料無災地方竟有如此歉象硃出意外推求其故並非地方官有意諱匿實緣災分輕重有此屯豐穫而彼屯歉收者奴才沿途留意察訪合千百餘里以觀實覺哀鴻衆多目不忍覩卽如六道荒一帶居民俱種黄烟最畏經霜現在烟葉遭霜後復經日曬盡被損壞該處百姓一年生計全賴乎此較諸顆粒無收之農民其苦尤甚又如伯都訥廳所屬新立屯土橋子一帶受災甚重以内多烏拉官代致鄰約漏未報災而受災佃户幾有無告之苦此將來所當籌辦賑濟者也至三姓二麥歉收前已奏明此次復據三姓副都統富魁咨報全境收成僅止二分派員察查荒歉景象以較腹地爲甚此時缺糧待賑者已不下數千户奴才回省後詢諸吉林道户司别無欵項無以動用再四籌思惟有洋藥土稅項下銀兩上年曾奉部文撥給黑龍江賑銀十數萬兩此本省賑欵無出可否仰懇天恩俯准由此項稅銀提出三萬兩作爲賑欵以甦民困現在辦理冬賑爲時甚迫奴才已先提銀一萬兩派員前往各處按户賑給其餘二萬兩俟命下再行提動留待明春及青黄不接時候撫恤各處窮黎如有不敷再由各屬積榖項下酌量出放庶無竭蹶之虞謹附片陳明伏乞聖鑒訓示謹奏奉硃批覽奏已悉卽着該將軍嚴飭派出各員按户賑濟務期實惠及民毋得稍有弊混餘依議該部知道欽此○○長順等片再據五常廳同知禀報賑屬二十社民佃承種大田春間雨澤愆期播種較晚自夏徂秋霪雨連綿籽粒未得暘曬諸多空癟詎於八月初間連降嚴霜各項禾稼大被傷損籽粒　秕不實被災極重統計收成僅止二分等情禀請委勘前來正值奴才道經該廳親見各處村屯荒凉滿目收糧甚少所報因霜成災委係實情除飭該廳妥爲撫恤並將應徵本年租賦等項暫行停徵一面札飭吉林道另派妥員前往該廳勘明被災分數禀覆到日核計災之輕重再將應徵租賦等項應蠲應緩照例奏請辦理外合先附片具陳伏乞聖鑒謹奏奉硃批户部知道欽此○○河南巡撫奴才裕寛跪奏爲揀員請補沿河要缺知縣以資治理恭摺具陳仰祈聖鑒事竊照滎澤縣知縣談國政於光緒十八年八月十一日在任聞訃丁憂應以丁憂本日作爲開缺日期業歸八月分截缺造報在案查例載沿河州縣缺出令該督撫於本省現任人員内揀選調補如實無合例堪調之員准以候補人員題補又沿河要缺除照例升調不計外如用候補時將沿河候補與地方候補仍由該督撫酌量補用各等語今滎澤縣爲衝繁疲兼三沿河要缺例應在外揀選調補該縣地當孔道政務殷繁且濵臨黄河要工林立有恊防之責非精明幹練熟悉河務之員弗克勝任奴才與藩臬兩司在於通省應調應補人員内逐加遴選非本任緊要卽人地未宜惟查有曾任實缺候補知縣連魁現年五十八歳正紅旗滿洲奎喜佐領下人由監生報捐未入流指分河南試用咸豐十年到工因在山東臨清州隨同攻破劉家海子賊巢出力保以免補本班以縣丞用又因拿獲要逆張二斜等並攻破東明縣沙果寺賊巢出力保以免補縣丞以知縣留東補用請咨赴部照例籖掣河南以沿河補用帶領引見奉旨著發往河南以知縣補用欽此同治六年二月到省捐加同知銜委署鄢陵縣知縣辦賑出力保俟補缺後以直隷州知州用光緒六年奏署榮澤縣知縣七年二月十二日到任試署期滿奉准實授歴年防汛出力先後保加隨帶三級加一級俟補直隷州後以知府用十三年三月恭逢恩詔加一級十四年因鄭工辦料遲延當經前撫臣倪文蔚奏叅暫行革職部議開缺留工効力十月初一日交卸嗣因採辦稭料愧奮出力奏請開復暫行革職處分捐戴花翎十六年請咨赴部引見九月初二日奉旨准其開復原官仍發原省照例用欽此十一月初八日繳照到省曾任實缺例不甄别其鄢陵滎澤縣各任交代俱已清楚由後任結報據布政使廖壽豐按察使長祿會詳呈請奏補前來奴才查連魁才具穩練辦事詳明以之請補滎澤縣知縣實於要缺有裨惟調缺請補與例稍有未符第該員曾任斯缺措理裕如於地方河務情形尤爲熟悉人地實在相需例得專摺陳明如蒙俞允該員係曾任實缺候補知縣請補知縣銜缺相當毋庸送部引見亦毋庸查并叅罰所有請補沿河要缺知縣緣由謹會同河東河道總督臣許振褘合詞恭摺具陳伏乞皇上聖鑒訓示謹奏奉硃批吏部議奏欽此○○裕寛片再陸路守備例應廻避本府揀選現任合例人員調補兹查准補奴才標下右營守備胡金檀係開封府中牟縣人籍隷本府例應揀員對調查有衞輝營守備高金甲係歸德府商邱縣人堪以對調合無仰懇天恩將胡金檀調補衞輝營守備高金甲調補奴才標下右營守備以符定制所有揀調守備緣由理合附片具陳伏乞聖鑒勅部議覆施行謹奏奉硃批兵部議奏欽此 
 
 

Page 12

 
 
[光緒十九年正月十六十七日京報全錄]  
　　宫門抄○晋撫張奏本年舉行計典請援案屐限辦理摺○又奏籌解京餉銀兩片○又奏飭司道各回本任片○皖撫沈奏本年大計因藩司甫經蒞任請展緩辦理摺○晋藩胡奏恭報回任日期摺○晉臬張奏恭報回任日期摺○晉撫張奏恭報接篆日其摺○新撫陶奏本屆計典仍難舉行請展至下屆辦理摺○御史蔣奏内侍囑託大員公事據實叅劾請旨究辦摺○正月十六日○海公等東黄寺聽經覆命○召見軍機○十七日○㴻貝勒由西陵回京請安○孫毓汶烏拉喜崇阿各假滿請安○陜西總兵湯彦和到京請安○崑岡請假十日○阿克丹請假五日○如見軍機湯彦和○○頭品頂戴山西巡撫臣張煦跪奏爲本年舉行計典微臣甫經蒞任例不出考擬請查照成案展限辦理恭摺仰祈聖鑒事竊照前准部咨本年爲三載考績之期例應舉行大計於封篆以前具題等因當經前護撫臣胡聘之行司飭屬册報去後未及舉辦適值卸事所有各官賢否均須詳加考核以定舉劾臣甫經蒞任未及三月例不出考自應查照從前辦理成案奏明展限合無仰懇天恩俯准將山西省本屆計典展緩至光緒十九年四月由臣督同藩臬兩司逐細查明核辦具題以昭愼重所有懇請展限緣由除咨部查照外理合繕摺具陳伏乞皇上聖鑒謹奏奉硃批著照所請吏部知道欽此○○張煦片再前准户部咨本年山西省先後奉撥京餉銀五十萬兩行令分批籌解等因業經陸續委解過銀三十五萬兩分别奏咨在案兹據署布政使張汝梅詳稱復於司庫光緒十八年地丁項下籌動銀一十萬兩差委試用通判毛世黼管解於十一月二十日起程赴部交納等情呈請具奏前護撫臣胡聘之未及核辦卸事移交前來臣覆查無異除咨明户部外理合附片具陳伏乞聖鑒謹奏奉硃批户部知道欽此○○張煦片再布政使胡聘之現已交卸護撫篆務應飭卽回藩司本任其署布政使之按察使張汝梅署按察使之冀寗道俞廉三調署冀寗道之雁平道玉恒均應各回本任以重職守而專責成除分檄飭遵外理合附片具陳伏乞聖鑒謹奏奉硃批吏部知道欽此○○頭品頂戴安徽巡撫臣沈秉成跪奏爲本年皖省大計藩司甫經蒞任未能依限辦理循例展緩恭摺仰祈聖鑒事竊查本年舉行大計例應於封印以前具題今藩司德壽甫於本年十月十七日到任爲時未及三月屬員賢否未盡周知且各屬册報未齊前署藩司嵩崑未經考核均應由新任藩司德壽赶緊催辦詳加考察而例限巳屆勢難依限舉行伏查定例藩司到任未及三月如前官尚未核定准其具詳督撫奏請展限三個月等語本年計典適當藩司蒞任之初一時赶辦不及據藩臬兩司循例詳請奏明展緩俟來年二月再行舉辦等情前來臣覆查無異合無仰懇天恩俯准將光緒十八年大計照例展限三個月請緩至來年二月具題以昭愼重而期核實除咨明吏部並飭司迅速認眞舉辦外謹會同兩江總督臣劉坤一恭摺具陳伏乞皇上聖鑒訓示謹奏奉硃批着照所請該部知道欽此○○山西布政使臣胡聘之跪奏爲恭報微臣交卸護理撫篆仍回藩司本任日期叩謝天恩仰祈聖鑒事竊臣於本年正月十八日欽承簡命護理山西巡撫當將接篆日期恭摺具奏在案兹新任撫臣張煦於十一月二十四日行抵晉省臣於二十五日遵將山西巡撫關防提督鹽政印信曁王命旗牌等件委員齎送撫臣接收旋奉行知飭回藩司本任是日並准署布政使按察使張汝梅將印信文卷移交前來當卽恭設香案望闕叩頭謝恩祗領任事伏念臣猥以薄質渥荷殊榮晉攝疆符愧時艱之莫補復膺屏翰益氷惕以難名查山右爲畿輔衞區藩司有旬宣重任理財必先節用宜愼度支察吏所以安民貴嚴舉錯况值災祲之屢告尤須賑撫之兼籌自顧庸愚深虞隕越惟有矢勤矢愼遇事禀商撫臣實心經理期勉竭乎駑鈍藉仰答夫鴻施所有微臣交卸護理撫篆仍回藩司本任日期除循例恭疏題報外謹繕摺叩謝天恩伏乞皇上聖鑒謹奏奉硃批知道了欽此○○二品頂戴山西按察使臣張汝梅跪奏爲恭報微臣交卸藩篆仍回臬司本任日期叩謝天恩仰祈聖鑒事竊臣於本年正月間終調任撫臣奎俊奏委署理山西布政使曾將接篆日期繕摺具陳在案兹奉新任撫臣張煦行知飭回臬司本任遵於十一月二十五日交卸藩司篆務准署按察使冀寗道俞廉三將印信文卷移交前來當卽恭設香案望闕叩頭謝恩祗領任事伏念臣猥以庸愚渥邀寵遇甫膺柏籕旋攝藩條時近匝年方愧涓埃未効復回本任益形兢惕彌深矧臬司爲刑名總匯之區山右值水旱偏災之後民生重困安良必禁暴宜先詞獄滋繁執法則得情貴當如臣檮昧尤懼弗勝惟有力矢愼勤勉圖報稱遇事禀商撫臣認眞經理以期仰答高厚鴻慈於萬一所有微臣交卸藩篆仍回臬司本任日期並感激下忱謹恭摺叩謝天恩伏乞皇上聖鑒謹奏奉硃批知道了欽此○○頭品頂戴調補山西巡撫臣張煦跪奏爲恭報微臣到任按篆日期叩謝天恩仰祈聖鑒事竊臣欽承巽命調撫晉疆當卽交卸湖南撫篆遵旨北上趨詣闕廷仰蒙召見二次訓誨周詳莫名欽感陛辭後束裝出都於十一月二十四日行抵太原省城二十五日准護撫臣胡聘之將山西巡撫關防提督鹽政印信王命旂牌等件委調署太原府知府國鈞撫標中軍叅將方致祥齎送前來臣謹恭設香案望闕叩頭謝恩祗領任事訖伏念臣以迂疏寡效之庸才荷天地生成之殊遇量移近省畀以撫綏值歳事之未豐賑正需之孔亟南北兩路均不免偏災而北路七廳爲尤甚本年冬賑業經護撫臣奏明籌欵辦理所慮來年青黄不接之際爲日方長春賑萬不可少晋省不通水道山路崎嶇告糴呼庚輓運尤非容易如臣　昧深懼弗勝惟有勉竭愚誠與司道和衷商辦以濟時艱至吏治鹺綱戎政諸大端在在均關緊要固不敢操切圖功亦不敢因循貽誤以期仰答高厚鴻慈於萬一再臣經過直隷地方安謐冬麥業經出土入晉後行至平定屬境同雲密布渥霈祥霙到省後又得雪一次農田沾渥民情懽愉堪以上紓宸厪所有微臣接篆任事日期並感激下沈理合恭摺叩謝天恩伏乞皇上聖鑒謹奏奉硃批知道了欽此○○頭品頂戴甘肅新疆巡撫臣陶模跪奏爲新疆本屆計典仍難舉行懇恩展至下屆冉行辦理恭摺仰祈聖鑒事竊查光緒十五年大計新疆因無俸滿人員前護撫臣魏光燾奏准展緩在案兹屇十八年大計之期經部具題奉旨行令遵照應卽欽遵辦理惟新疆道府同通州縣等官實缺俸滿不過二三員現均調省其餘或委署他缺或尚未到任或歴俸未滿核與定例不符至佐雜不敷准荐額數照例應毋庸議據署布政使饒應祺署鎭迪道兼按察使銜周崇傅詳請奏緩前來臣覆查無異合無仰懇天恩俯准展至下屇再行舉辦儻有于六法人員臣仍黨隨時叅劾斷不敢稍事姑容致滋貽誤謹會同陜甘總督臣楊昌濬恭摺具奏伏乞皇上聖鑒訓示謹奏奉硃批著照所請吏部知道欽此○○湖廣道監察御史臣蔣式芬跪奏爲内侍囑託大員公事訪聞確鑿據實叅劾請旨究辦恭摺仰祈聖鑒事恭查順治十二年六月命工部立内官十三衙門鐵牌敕諭曰中官之設雖自古不廢然任使失宜遂貽禍亂覆轍相尋足爲鑒戒朕今裁定内官衙門及員數職掌法制甚明但有犯法干政囑託内外衙門交結滿漢官員越分擅奏外事上言官吏賢否者卽行凌遲處死定不姑貸特立鐵牌世世遵行欽此仰見我世祖章皇帝懲前毖後杜漸防微列祖列宗禀承詒謀永遠遵守所以本朝宫禁肅清罔敢觸犯二百餘年超越前古乃臣訪聞本年六七月間不記日期刑部值日堂官在西苑門外直廬候事突有一太監名金九者徑到直廬專尋刑部堂官薛允升手持一紙聞係地畝案件向薛允升再四囑託該侍郎未曾接受該太監悻悻而去刑部别堂官曁同日值日各衙門堂官見之均異常駭愕而無一陳奏者聞該太監先已囑託刑部尚書貴恒該尚書是否應允並該部如何辦理無從得悉此事臣風聞日久恐有傳訛未敢遽行叅劾近細加確查實有其事不敢以事閱數月緘默不言以違祖制而紊朝綱應請旨欽派公正大臣確切查辦或命尚書貴恒侍郎薛允升據實明白回奏不得再有徇隱衆目覩共何能掩飾事關内侍囑託大臣公事理合據實紏叅伏乞皇上聖鑒訓示謹奏奉旨已錄 
 
 

Page 13

 
 
[光緒十九年正月十八十九日京報全錄]  
　　宫門抄○諭旨三道錄前○發抄硃批三道○尚書貴奏遵旨明白回奏摺○侍郎薛二奏遵旨明白回奏摺○江督劉秦揀補叅將員缺摺○又奏請准已故將軍合建專祠摺○皖撫沈奏捕獲匪犯保奬出力員弁片○又奏委署道員片○正月十八日○英俊假滿請安○順天學政李文田請訓○嵩山續假十日○承蔭續假五日○掌儀司奏二十一日祭奉先殿慶王行禮○召見軍機李文田皇上明日用膳辦事後至南海皇太后前請安未初至紫光閣筵宴蒙古王公畢還海○正月十九日○張中堂續假五日○熙貝勒請假十日○延侯續假十五日○錫侯續假二十日○召見軍機○發抄劉坤一奏儘先遊擊錢昌德補臺灣營遊擊奉硃批兵部議奏欽此○又先儘都司吳廣升借補蘇州城守營中軍守備奉硃批兵部議奏欽此○又請以張大義補蘇松鎭中營守備奉硃批兵部議奏欽此○○奴才貴恒跪奏爲遵旨明白回奏事内閣抄出十二月初七日奉上諭御史蔣式芬奏内侍囑託大員公事請飭查辦一摺據稱去年六七月間有太監金九者在西苑門外直廬向刑部侍郎薛允升手遞一紙聞係地畝案件再四囑託該侍郎未曾接受又聞該太監先曾囑託尚書貴恒是否應允無從知悉等語著貴恒薛允升明白回奏欽此奴才跪讀之下悚仄難名竊查奴才所管各衙門均無與太監交涉事件何從識面至每逢入直日期仰承召對係由太監傳喚向不交接一語並不知其姓名該御史原奏所稱太監名金九者有無其人更屬不能知悉亦並無太監以地畝案件向奴才囑託之事至在西苑門外直廬太監金九向薛允升手遞一紙奴才並未目覩該御史原奏所稱六七月間或在奴才馳赴東陵查辦之時有無此事奴才亦無從知悉所有奴才遵旨回奏緣由謹恭摺具奏伏乞皇上聖鑒謹奏奉旨已錄○○臣薛允升跪奏爲遵旨明白回奏事十二月初七日内閣抄出奉上諭御史蔣式芬奏内侍囑託大員公事請飭查辦一摺據稱去年六七月間有太監金九者在西苑門外直廬向刑部侍郎薛允升手遞一紙聞係地畆案件再四囑託該侍郎未曾接受又聞該太監先曾囑託尚書貴恒是否應允無從知悉等語着貴恒薛允升明白回奏欽此臣跪讀之下惶悚莫名竊惟去年夏月間輪應刑部奏事日期臣於天未明時在西苑門外直廬祗候忽有一人走入稱係太監手持紙條向臣投遞臣以事出情理之外拒不肯收其人亦卽走因怱遽之間未及問其姓名是以未敢上瀆天聽至其人是否即名金九無由知悉亦不記確係何日再各衙門咨送臣部審辦之案每月總不下數十起因未收伊紙條並不知係何案情所有臣遵旨明白回奏緣由理合據實陳明伏乞皇上聖鑒謹奏奉旨已錄○○頭品頂戴兩江總督臣劉坤一跪奏爲揀員請補叅將員缺恭摺仰祈聖鑒事竊揚州營叅將牛世英病故遺缺係題補第二輪第一缺應用儘先人員前經臣請以記名總兵張邦才借補接准部咨張邦才借補是缺叅將核與定章未符應令另行揀員請補等因伏查是缺叅將駐紥揚州府城有倉庫城守之責該處爲鹽務總匯之區人烟稠密良莠不齊彈壓巡防最關緊要非精明幹練之員難期勝任臣於通省實缺候補各員内復加遴選查有儘先副將袁大升年五十歳湖南湘鄉縣人由武童投營隨剿轉戰湖南江西安徽江蘇等省荐保叅將銜儘先遊擊同治三年六月於克復金陵省城案内經前大學士曾國藩等以該員攻克堅城戰功最著保奏六月二十九日奉上諭遊擊袁大升着免補叅將以副將儘先補用欽此光緒十二年因前剿粤匪隨同克復金陵省城在事出力欽奉懿旨諭令繪呈圖像欽遵在案十三年經前督臣曾國荃奏請留於兩江補用奉旨允准十六年經督臣曾國荃於遴保將才案内以該員器識沈毅果敢有爲堪勝陸路提督總兵之任欽奉諭旨着交軍機處存記欽此該員人才勇幹營務愼勤久歴戎行立功甚偉於該處地方情形亦極熟悉以之借補是缺叅將洵堪勝任核與定章限制均屬相符合無仰懇天恩俯准以兩江儘先副將袁大升借補揚州營陸路叅將員缺實於營務地方均有裨益如蒙俞允俟部覆至日即行給咨送部引見以符定制除將該員出身履歴及前在他省並無叅革朦保印結咨部查核外理合會同江南提督臣譚碧理恭摺具陳伏乞聖鑒訓示謹奏奉硃批兵部議奏欽此○○頭品頂戴兩江總督臣劉坤一跪奏爲巳故將軍戰功卓著遺愛在民籲懇天恩俯准合建專祠以彰忠藎而順輿情恭摺仰祈聖鑒事竊據揚州紳士記名御史翰林院編修詹嗣賢等五十人聨名禀稱已故督辦江北軍務盛京將軍都興阿吉林將軍富明阿在揚州防剿多年戰功卓著遺愛甚深至今士庶銜恩難忘舊澤擬請在揚州府城合建專祠由地方官春秋致祭以伸報饗並將打仗陣亡及在營積勞病故之京口副都統海全等一體附祀等情禀請具奏前來伏查該故將軍都興阿於咸豐十年奉命督辦江北軍務駐防揚州維時蘇州常州各郡相繼淪陷群盜如毛裏下河一帶完善之區爲群盜所窺伺郡城旦夕數警岌岌可危都興阿激勵將士竭力守禦相持兩年之久屢挫兇鋒同治元年三月悍賊千餘人渡江直撲揚州都興阿知賊衆且銳嚴戒各營勿輕出戰俟賊逼近開壁擊之殺傷甚衆嗣賊由法海寺至虹橋七里店等處排列長陣意在包抄蜂擁而前勢甚猖獗都興阿親冐矢石縱横盪决賊始潰亂官軍躡蹤緊追擒斬無算餘賊皆敗竄過江不敢復逞此次痛剿之後揚郡始得轉危爲安三年二月都興阿欽奉諭旨調赴綏遠城會勦回逆揚防一軍奉命交富明阿接統查富明阿於咸豐三年隷前大學士琦善軍營久在揚州一帶隨勦髮逆身經數百戰立功甚偉自接統揚防後晝夜戒備一如都興阿治軍時克復丹陽一役富明阿派隊渡江與馮子材等軍南北夾擊遂將縣城克復歴年積匪勦除殆盡並因江北天長六合等處地廣兵單該處爲裏下河一帶門户派勇分防布置嚴密揚郡賴以無恐光緒十八年五月經黑龍江將軍依克唐阿等奏富明阿戰功事蹟請於立功省分建立專祠欽奉恩旨允准在案揚州爲都興阿富明阿立功之地該紳士等追溯遺澤馨香崇報自係出於至誠臣維該故將軍都興阿宣明阿昔年督師勦賊卓著勤勞聲施爛然勳名相埒其生平事蹟久在聖明洞鑒之中咸豐同治年間揚州屢遭兵燹人民寥落蕩析離居該故將軍等先後接統防軍駐紥該郡拊循士庶威惠兼施並與曾國荃等軍聨絡聲勢互相策應艱難險阻屢瀕於危卒至克竟全功削平巨憝是揚防一軍保全東南大局實非淺鮮旣據該紳士等瀝情禀亥臣未敢壅於上聞合無仰懇天恩俯准在揚州府城合建都興阿富明阿專祠列入祀典由地方官春秋致祭其打仗陣亡之翼長京口都統海全副都統銜總管西昌阿記名副都統總管台烏爾恭阿記名副都統恊領音保記名副都統協領特奇副都統銜協領委營總雙成頭等侍衞副都統銜署徐州鎭總兵伊興阿在營積勞病故之頭等侍衞德崇額均係久歴戎行以死勤事並請一體附祀以彰忠藎出自鴻慈謹會同江蘇巡撫臣奎俊恭摺具陳伏乞皇上聖鑒訓示謹奏奉硃批着照所請該部知道欽此○○沈秉成片再歙縣事主姚承豫雜貨店被刦拒傷店夥平復一案先據該縣禀報獲犯馮書玉劉汶邦郭家田丁兆先李汶祥陳百鋪盛汶翼七名當塲格斃盜犯李榮汶一名訊據供認夥刦得贓並究出另犯結盟拜會煽惑人心等情不諱情罪重大錄供禀變批飭委員覆訊明確照章就地正法並將格斃之李榮汶監故之盛汶翼照例戮屍梟示以昭炯戒並經臣彙案奏報在案查此案獲犯出力人員内有徽州營千總饒明奎把總李須潤二弁平時緝捕勤能夙稱有用之才此次於聞信後登時督帶兵勇齊集鄉圑夤夜出城分投追捕迨經該匪等逞兇拒捕饒明奎等尤能奮不顧身直前抵禦將李榮汶立時格斃先後擒獲匪犯多名洵屬有功足錄未便没其微勞據該府縣查明禀由藩臬兩司會核請奬前來合無仰懇天恩俯准將花翎儘先都司徽州營歙汛千總饒明奎請賞加遊擊銜藍翎儘先千總徽州營左軍左哨二司把總李須潤請俟補千總後以守備儘先補用先換頂戴以示鼓勵除飭取該弁等履歴清册咨部查核外謹會同兩江督臣劉坤一附片具奏伏乞聖鑒訓示謹奏奉硃批著照所請兵部知道欽此○○沈秉成片再徽寗池太廣道楊儒現奉諭旨來京召見所遺員缺應卽委員接署以便飭令交卸起程查有候補道李壽蓉持重穩練留心洋務堪以署理除檄飭遵照外謹會同兩江總督臣劉坤一附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒十九年正月二十日京報全錄]  
　　宫門抄○諭旨二道錄前○發抄硃批四道○尚書松等奏據情代奏請旨摺○直督李奏揀補道員摺○又奏揀員調補知縣摺○皖撫　奏知府丁憂出缺遴員接署請旨簡放摺○正月二十日吏部翰林院侍衞處值日侍衞處引見一名○蒙古王公回籍請安○召見軍機麟中堂巴克坦布增潤○發抄劉坤一奏總兵張邦才等留於兩江補用奉硃批著照所請兵部知道欽此○又匯解京都義倉谷石銀數奉硃批户部知道欽此○又兩淮接開辛卯新綱日期奉硃批户部知道欽此○王文韶奏請將川鄂恊解滇餉出力各員請奬奉批批吏部議奏單併發欽此○○革職留任理藩院尚書臣宗室松森等謹奏爲據情代奏請旨事據昭烏達盟副盟長敖漢扎薩克多羅郡王達木林達爾達克呈報竊前將本旗被逆匪蹂躪各情詳細呈報懇祈代奏旋准部文劄飭呈報熱河都統當卽遵劄呈報復准劄覆所有敖漢王呈報各節懇請代奏之處並無呈報本處體制應由該王自行呈報該部辦理查上年十月間本盟各旗被賊蹂躪情形歴經呈報各統兵大臣等具詳陳奏在案幸賴我皇上天威將士用命旬月之間卽將全股逆匪悉數撲滅地方一律肅清惟查本王旗地方自本扎薩克府第祠堂廟宇衙署等處二夲五十餘村屯七千五百餘户房産牲畜樹木衣食等物均被賊匪焚掠無存寸椽粒米皆無困迫情形不堪言狀幸蒙將軍總督都統等處奏明賑濟凡屬蒙部莫不感激最可慘者我太宗文皇帝位下固倫公主園寢曁本王列祖墳墓全被逆匪掘燬抛棄屍骨本王目覩情形涕忿交迫當經統兵大員潘萬才查騐屬實已由將軍裕祿奏明情形在案現在本王生無棲身之所死無安靈之區自應速將我太宗文皇帝位下固倫公主園寢曁本王祖墓以及祠堂廟宇府第衙署等處修葺完全無如需欵太鉅非數萬金弗克蕆事均係萬難刻緩之事而本王旗被賊搶掠焚燬一空如洗本王五内焦灼一籌莫展萬不得已惟有叩懇由部速賜代奏籲懇一聖主天恩賞銀數萬兩俾本王速將我太宗文皇帝位下下回倫公主園寢曁本王列祖墳墓祠堂廟宇衙署府第等處修葺完全不獨本王感荷天恩則先人亦戴厚德於泉壤矣再本王旗被賊蹂躪蒙聖主垂念飭派大軍將全股賊匪剿滅地方得以安靜此實聖主格外仁施惟回倫公主園寢曁本王列祖墳墓若不及時修葺本王心實難安惟有叩懇由部迅賜代奏籲懇聖主恩施俾得修藬本王祖墓則存殁均感戴鴻施於無旣矣等因前來臣等查前據該王達木林達爾達克呈報太宗文皇帝位下　固倫公主園寢曁該王列祖墳墓上年均被賊匪刨挖並祠堂廟宇府第衙署亦被賊匪焚燬需欵數萬等情呈請轉奏施恩當經臣院以熱河都統現辦賑撫劄覆該王自行呈報該都統核辦現據該王達木林達爾達克復行報稱遵劄呈報熱河都統旋准劄覆所有該王呈報各節轉奏並無呈報體制仍令呈報理藩院辦理等情臣等詳查該王達木林達爾達克現在復行呈報前情有關　公主園寢曁該王列祖墳墓被賊掘燬抛棄屍骨以及祠堂廟宇府第衙署被燬甚重一貧如洗旣經復行呈請轉奏臣等未便壅於上聞惟該王呈報各節需欵甚鉅應如何恩施之處出自天恩所有臣等謹照依該敖漢郡王達木林達爾達克所報各節據情代奏緣由是否有當伏祈聖鑒訓示遵行爲此謹奏請旨奉旨已錄○○大學士直隷總督一等伯臣李鴻章跪奏爲直隷通永道要缺揀員請補恭摺仰祈聖鑒事竊照通永道楊宗濓於去年十月十本日聞訃丁母憂前已奏明委員接署應以該員聞訃丁憂之日作爲開缺日期歸十月分截缺該道駐紥通州統轄永平府遵化州東路廳三屬十七州縣地方遼闊政務殷繁寧河及臨榆等處又爲海防重鎭且綜理北運河道隄工關繫漕運民生利病自修費核减以後修守倍艱係衝繁疲難最要題缺定例河道總督所屬通永道該督揀選諳練河務者具題補授又各省道府如係奉旨命往及督撫題明留於該省候補者無論應題應調應選之缺令該督撫酌量才具擇其人地相宜者悉准補用至題調要缺酌量以候補人員請補時該省如有截取記名分發人員應先儘酌量請補如實係人地不宜始准聲叙以各項候補人員請補又道府直隷州知州遇應用候補時先儘科甲出身人員請補查直隷候補道現無裁取記名分發人員其特旨班道員中於河務均欠歴練惟查有科甲出身候補道張紹華年五十八歳安徽桐城縣人由同治甲戍科進士朝考引見奉旨以部屬用簽分吏部嗣在滇捐局報捐雙月員外郎加捐道員分發直隷試用光緒八年七月二十四日到省期滿甄别堪以繁缺補用嗣因創設電綫出力准以道員仍留直隷歸候補班儘先補用又辦理海運出力保奬二品頂戴十二年委署大順廣道往駐東明黄河工次督率修防伏秋大汛獲慶安瀾奏准從優議叙該員老成明幹才具開展在直十年情形最熟資勞最深前署大順廣道講求河務著有明效現署是缺於地方諸政及賑務河防無不實心整頓布置裕如以之請補通永道洵堪勝任且係科甲出身人地相宜與例章亦屬符合臣與兼尹臣府尹臣往返緘商意見相同仰懇天恩俯念員缺緊要准以候補道張紹華補授通永道俾資治理如蒙俞允該道銜缺相當毋庸送部引見理合會同兼管順天府府尹臣孫家鼐順天府府尹臣孫楫恭摺具陳伏乞皇上聖鑒訓示謹奏奉硃批吏部議奏欽此○○大學士直隷總督一等伯臣李鴻章跪奏爲知縣人地不宜揀員互相對調恭摺仰祈聖鑒事竊查撫寗縣係衝難中缺差務絡繹該縣知縣侯天錫年五十九歳河南安陽縣人由大挑知縣題署今職光緒十四年四月二十六日到任該員性情遲鈍辦理差務非其所長又武强縣係專難簡缺向多盜賊該縣知縣介純年五十四歳正紅旗滿洲覺羅文炳佐領下　由候補知縣題補今職光緒十三年九月十七日到任該員謹厚篤實捕務稍形竭蹶又南宫縣係專煩簡缺民刁健訟該縣知縣陸植年五十六歳浙江山陰縣人由候補知縣題署今職光緒十一年十二月十七日到任該員聽斷遲緩以上三員雖辦理地方事宜尚屬勤謹惟才具欠長均與現缺人地不宜自應酌量改調臣督同藩臬兩司逐加遴選查有靈壽縣知縣貴咸年六十二歳廂曰旗滿洲福壽佐領下人由舉人考取謄錄議叙知縣指分直隷調辦海運出力保加同知銜題署懷柔縣知縣因廻避調補今職光緒十七年三月初二日到任捐免試俸歴俸試署期滿業經實授該員老成明練才識兼優堪以調補撫寗縣知縣又阜平縣知縣張則周年四十六歳奉天錦縣進士以主事分部學習簽掣刑部三年期滿仍歸原班以知縣銓選指分直隷試用題署今職光緒十七年十二月二十五日到任該員樸實詳明辦事穩練堪以調補武强縣知縣又贊皇縣知縣盧靖年三十六歳湖北沔陽縣舉人因究心算術有裨時務奉上諭着以知縣發往直隷差遣委用題署今職光緒十四年十一月初六日到任試署期滿業經實授該員廉明篤愼究心治理堪以調補南宫縣知縣所遺事務較簡之靈壽縣知縣員缺卽以撫寧縣知縣侯天錫調補又阜平縣知縣員缺卽以武强縣知縣介純調補又贊皇縣知縣員缺卽以南宫縣知縣陸植調補均能勝任如此一轉移間人地各得其宜實與地方有裨銜缺相當均毋庸送部引見該員貴咸張則周任内並無審案緝盜經徵錢糧已起降革叅限曁展叅處分亦無叅罰案件除將盧靖任内叅罰案件清册咨部外理合恭摺具陳伏乞皇上聖鑒勅部核覆施行謹奏奉硃批吏部議奏欽此○○頭品頂戴安徽巡撫臣沈秉成跪奏爲知府在任聞訃丁憂出缺先行遴員接署請旨簡放以重職守恭摺仰祈聖鑒事竊照鳳陽府李肇南據報於光緒十八年九月二十一日接到家信知親母聶氏於閏六月二十二日在籍病故該員自幼出繼胞件爲嗣例應丁降服憂所遺鳳陽府知府員缺緊要亟應先行遴員前往署理以重地方兹查有署太平府事頴州府知府鳳林熟悉情形辦事穩練堪以調署遞遺太平府知府查有候補知府楊璋樸實持重辦事實心堪以署理據藩臬兩司會詳前來除另行恭疏題報並分檄飭遵外所有鳳陽府知府係衝繁疲難最要缺相應請旨迅賜簡放以重職守謹會同兩江總督臣劉坤一恭摺具陳伏乞皇上聖鑒訓示謹奏奉硃批另有旨欽此 
 
