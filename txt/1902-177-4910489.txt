# 1902 - 177 - 4910489

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[讀五月二十五日上諭謹書於後]  
　　庚子和議告成核定賠欵四百五十兆以一時未能償楚爰分三十九年攤償并利息計之共需九百兆償欵之巨非特中國所罕聞卽環球各邦除從前普法戰事外亦鮮有償兵費如是之大者以中國庫儲之匱乏出欵之繁多常年無事之時猶慮左支右絀一旦驟增此巨欵點金乏術其何能堪朝廷不得已特匀派數目著各省督撫就近體察情形設法籌措身膺疆寄者或辦房捐或辦烟酒糖捐或議人丁税或議印花税無論行與未行其事類皆瑣碎繁密推大吏之意蓋以民生當拮据之餘如責令驟輸巨貲或慮力有未逮不若多分其途俾令從容輸納庶幾有益於國而不病於民其意非不甚善所慮者條目旣雜章程必至叅差頭緒稍繁辦理豈能畫一且爲大吏者卽能清廉自矢而在下之庶司百執事豈盡能潔已奉公毫無染指故每舉一事無不流言四起民怨沸騰甚或因而釀禍如直隸廣宗之變殷鑒不遠可爲寒心今者皇太后皇上有見於此特再申諭各督撫將一切籌捐欵目去其太甚毋得稍涉苛碎致滋流弊竊謂賠欵如是之巨欲求彌補之法旣不能取償於國帑自不能不借助於民財惟民之有此財也無論爲累世所留貽一身所蓄積其鄭重愛惜之意合之智愚賢不肖而皆有同情今在上者忽欲令其將素所有者而奉之公家非特頑梗不馴之民未能輸將踴躍卽明理之子亦將徘徊觀望而未必能毁家抒難盡效令尹子文之所爲或曰然則民心果皆無良乎是又不然吾聞法之爲普所敗也應賠兵費亦皆取之於民未及經旬集貲卽足蓋因法之君若臣皆有臥薪嘗膽之思投　枕戈之志故民亦慷慨激厲各抒其忠君愛國之心苟此次和議告成時皇太后皇上特下罪已之詔凡宫庭内外一切繁費悉令罷去其不急之工程如修理頤和園等事皆止而不行每歳所餘經費若干萬皆歸人償欵其内而各部尚書外而各省督撫擁厚貲據高位者見朝廷之卑宫室惡衣服果時時有不忘素衣將敝豆粥難求之隱則天良所發現安敢不力圖報効以稍盡急公奉上之誠欵猶不足則官紳之貲財豐裕者庶民之身家殷實者咸令量力捐輸爲集腋成裘之舉苟能上下一心君民一體則四百五十兆之數雖不能清償於一旦而數年之後必能逐漸清釐復何至爲人挾持竟至子母相權加於原數者多至一倍乃計不出此盈庭濟濟旣不以此進言徒使籌欵一事朝廷責之於疆臣大吏諉之於庶職觀於所辦各捐雖羅掘幾窮而所得亦仍有限不肖者且借此名目苛斂以充其貪囊亦何怪蚩蚩者氓之不肯輸將踴躍乎故欲正其源必在上者有堅苦刻厲之情斯在下者有慷慨樂輸之意斯言雖迂揆之上下相感之道或亦未必無取也 
[本館接奉電音]  
　　昨日午前十下鐘越二十五分時京師飛電傳來上諭一道敬謹譯登○五月二十五日奉上諭朕欽奉慈禧端佑康頤昭豫莊誠夀恭欽獻崇熙皇太后懿旨各省派籌償欵本萬不得已之舉迭經諭令各督撫酌量情形妥爲辦理不准苛虐擾累閭閻朝廷體恤民隱寤寐不忘用特再行申諭著各該督撫將一切籌捐欵目去其太甚毋得稍涉苛碎致滋流弊使百姓曉然於不忍重累民生之意庶幾急公奉上踴躍輸將至各州縣及局卡委員經收欵項尤須革除中飽嚴禁需索如有巧立名目任意抑勒希圖漁利朦混浮收等情卽著據實奏叅必予從重懲辦决不姑寛各該督撫皆受恩深重務當隨時考察加意撫循以濟時艱而紓民困無負諄諄告誡之至意欽此 
[英報之言]  
　　香港循環日報譯登英京倫敦太晤士報云我英政府刻願减收中國償銀并襄築長城一帶火車鐵路惟須抗拒俄國不得侵犯車路利權耳 
[德人之論]  
　　德國某日報云英人今已圖得非洲要害之區矣其地於印度各地方一切皆易于接濟所惜我德曾於十八年前注意於此今竟入英人之手英雖老師糜餉時歴三年而一旦得此巖疆亦可喜之事也 
[索償金礦]  
　　香港循環日報云西伯利亞部俄人所開金礦前被拳匪毁壤今已向中朝索償英金一百五十四萬磅另償愛爾汗公司三百萬磅并給以滿洲金礦兩處開采之權誠意外之大利也 
[德擴鐵路]  
　　西字報登英京倫敦來電云某日德皇電諭水師大臣謂山東鐵路業已築至濰縣地方使朕聞之不勝欣慰所望此路逐漸推廣俾我德工商各業因之擴充不僅在青島一隅已也 
[檀山通電]  
　　汕頭嶺東日報云由美國至檀香山從前未通電線檀民苦之兹由議院核定就海底安設電線以期消息靈通一切工程皆歸太平洋海電公司承辦自今年八月初旬起至十一月初旬告成 
 
 

Page 2

 
 
[奏停投効]  
　　京師訪事友人云前者玉牒館因補修玉牒經費難籌曾出示招募人員協力報効一時熱中之輩視爲終南捷徑趨之若鶩不數日已逾三百餘員每員納小費二三金不等方冀大功告蕆薦剡榮登詎料近有言官以此舉流弊滋多且傷政體疏請停止奉旨兪允遂命籌撥專欵一意興修其前次投効各員概作罷論隨由管理玉牒大臣出示曉諭曰照得本館此次補修玉牒因本府銀庫存項涓滴皆無籌欵無著萬不得已奏請援照道光咸豐同治年間厢屇辦過成案招募投効人員辦理功課奉旨允准欽遵在案兹於光緒二十八年四月二十三日軍機大臣面奉諭旨御史王乃徵奏修理玉牒請照成案辦理等語本年繕修玉牒著宗人府查明恭忠親王奏准成案仿照辦理不得濫收投効以杜弊端欽此本館遵卽查明請欵成案係由本府銀庫恩賞餘存項下動支並無由部撥欵之案繕摺詳細具陳是否仍照成案投効抑或由部撥欵之處恭候欽定一摺旋於四月二十八日軍機大臣面奉諭旨著由户部撥欵辦理欽此欽遵所有本館前出示招募投効之處自應欽遵停止以昭愼重惟恐無知之徒仍有在外包攬投効名目藉端生事合行出示曉諭俾衆周知毋爲所悮特示 
[解餉須知]  
　　京師訪事友人云日前户部堂官發出示諭令各省解餉委員嗣後到京須親身赴銀庫司投遞公文俟司員接閱呈堂騐收然後將公文轉遞司務廳簽押概不假手胥吏等因誠實事求是之道也 
[裁兵述聞]  
　　漢口訪事友人云邇來鄂省開辦警察事宜經費浩繁苦難籌畫雖由當事者擬集房捐以資挹注無如所入有限不敷尚多署武昌府知府梁集菴太守心焉憂之擬將省城各防營酌量裁撤禀商湖廣總督張香濤宫保頗蒙許可飭卽會同督中協吳恊戎元凱妥議從違禀覆核奪 
[文星移指]  
　　姑蘇受訪友人云江蘇提督學政李蔭墀大宗師於本月初九日按試蘇州至二十四日事竣二十五日清晨鐘鳴八下由貢院鳴騶出胥門至官馬頭登舟撫藩臬三大憲以交文武各員咸詣接官廳恭送撫標水陸各營亦皆拔隊出城就江干列隊宗師與各官作别後卽令舟子解維望太倉進發蘇州府向子振太守率同總捕同知黄司馬長洲縣知縣兼理元和縣篆務蘇大令吳縣知縣田大令送至寳帶橋始叩别撫憲恩藝棠大中丞預派水師砲艇數艘沿途護送 
[越中平糶]  
　　紹興訪事友人云邇來米價騰貴貧民艱於覓食屢次滋生事端當事者思患預防不得不開倉平糶復恐各鄉村相距較遠取携不便令各處倉箱富有者就近將米發售以濟民食而弭禍機旣而由滬領取奉旨截留之漕米數千石解運到來一併歸入局中平糶定價每米一升售錢四十文由省憲札委酒捐督辦趙漁衫太守會同府尊熊再青太守協鎭萬雅伯恊戎及廳縣各官督同辦理務期實惠及民誠救荒之善政也 
[寗波火警]  
　　寗波采訪友人云本月十二日之夜鐘鳴十二下時郡城靈橋門内惠旣報各水龍及江北天一會洋龍風湧而至吸水圍噴約逾一點鐘時火始漸熄計焚燬棧房二進幸圍墻鞏固比鄰得免延燒 
[南屏晚鐘]  
　　杭州訪事友人云首夏迄今雨多晴少天時寒沍蠶汛歉收卽新插之秧亦已半多漂没至本月十八日始放晴光意者新緑如烟尚可望桑榆之補乎○浙省辦理上年地丁奏銷由藩憲誠果泉方伯通飭各屬限本月二十日截止所有欠解之欵定於十九日卯上解清如遇路遥或被風雨所阻准予寛限一期倘再遲延官吏均干未便○敷文書院五六月望課於本月十六日由山長錢太史命題併課生員漢桑孔唐劉晏優劣論近議加税免釐迄無定論如何而始有利無害試詳言之童生民事不可緩也義禁遏糴議 
[鵝湖鯉簡]  
　　紹興訪事人云諸曁民風强悍械鬭釀命之事時有所聞某日東鄉出有命案報經縣主某大令親臨勘騐幸兇手尚未遠遁當卽帶縣訊懲○諸曁洞巖山銀銅鉛諸礦前由謝兪林程等商人設立正孚公司禀請撫憲任筱沅大中丞立案開采中丞委張游戎寳源劉司馬頌年前來察勘携帶礦苗回省垣中丞以礦質甚佳著照部定新章納税兹雇令英礦師入山勘地建廠矣○正任蕭山縣李香畬大令棻奉文回任已於上月初十日受事惟已調補平湖縣缺一俟接到部覆卽須前往履新 
[鄂中人語]  
　　武昌訪事人云鄂省開辦警察事宜之後卽嚴令各小販當街擺設菜攤嗣因市亭尚未落成其禁暫弛刻已一律工竣署武昌府兼警察總辦梁集菴太守因諭令各菜攤遷入其中各菜攤主多置若罔聞頑梗情形殊爲可惡不知太守將何以處之○鄉闈將屇應先備辦各項事宜督憲張香濤宫保巡撫端午橋中丞會委陳太守黄司馬辦理供給所務二君奉札後卽出示曉諭省城各行户人等一體凛遵並派員修整貢院 
[湓浦濤聲]  
　　九江訪事人云江西廣饒九南道兼九江關監督瑞莘儒觀察以現在遵旨開辦中學堂經費苦無所出爰會同府縣議抽肉捐以資津貼目五月初八日起每宰猪一頭抽錢二百文專委劉二尹武春經理其事○四月十五日省城釐捐總局憲札委許仲碩參軍在潯城西門外新壩設立稽查貨捐局凡查見貨物之無印花者立卽送縣科罰○湖口縣倪樸齋明府籍隸皖之桐城縣距湖口不及五百里例應廻避現由上憲奏請調補南豐縣缺所遺湖口縣篆委武子彝明府光樽署理○本年潯城茶棧祇十有一家成箱之茶較上年約少四分之一運至漢口者共祗二萬餘箱亦留心商業者所宜知也○江西撫憲李勉林大中丞前委劉太守世芳携貲赴滬購辦挖泥機器船二艘用以疏濬河道現已將次駛到爰委黄二尹幼麟來潯騐收○撫憲李大中丞委員赴滬購辦鐵梨木爲製造機器之需某日運至九江即委馮植之明府押運至省 
[龍眠畫意]  
　　安慶訪事人云本月某日有一某西人詣保甲總局謁見馮鏡人觀察稱由鄂運煤五船被上游華陽釐卡扣留懇即給示放行以免虧耗觀察以釐捐之事未能赵爼辭之旋接漢口法領事來電謂此煤係某公司之物乞速放行觀察遂會商鹽河釐局總辦黄太守函致華陽釐卡將船放行概免查騐○皖垣敬敷書院前已攺爲大學堂今春撫憲聶仲芳大中丞照章甄别擇其尤者留堂肄業並准各州縣保送學生刻已由各屬先後送到數十名提調某君期本月十七日考騐○月之十八日爲臬憲聨星樵廉訪課試大學堂肆業諸生之期題爲人道敏政地道敏樹義平銀錢價議○皖省並非通商口岸潁亳各屬土産由廬舒早道車運至此甚屬艱難每由巢湖道出鳩江是以蕪湖爲皖省商賈所薈萃省城商務反因之日漸衰頽今有人購置小輪船往返從陽大通池陽等處不知果能大濬利源否也 
 
 

Page 3

 
 
[秦淮擄唱]  
　　金陵訪事人云秦淮之水發源句曲每屇首夏山洪下注河水旣繼長增高今年三四月間隂雨過多河流盛漲咸慮將來水勢當不减於去年詎料厥後晴霽兼旬水源日涸淺狹之處舯楫不通今則内河已淺不容刀水作驂碧色不獨居民無從汲飮卽向之夕陽柔擄容與中流公子調永佳人雪藕衣香扇影掩映於莫愁挑葉間者至此亦夢冷香消無復納凉勝事惟賸數株疎柳摇曳於荒難淺渚間而已矣思之能無　然○上元縣接奉上憲釘封文飭斬决匪犯六名縣主戴子和大令因於本月二十一日會同江寍縣盧肅卿大令禀請署江寗府朱子文太守移會三大營同詣督轅恭請王命提取匪犯李開福王金才周梅生鄧國祥陳佩生王大押赴市曹斬决○省垣時疫流行凡染患癟螺弔脚等痧者死亡相繼鄉間尤甚每有全家患端十不一生者延醫診治亦所不及殊可慘也 
[騎鶴清遊]  
　　揚州訪事人云四鄉牟麥均已登塲胼手胝足之流又擬從事西疇爲揷秧之舉惟天久不雨地坼如龜翹首長空雲霓望切江甘兩縣主關心民隱特於月之二十一日起設壇郡廟每日虔祈一面會銜出示通衢嚴禁屠宰是夜果得細雨惜片時卽止尚未歌旣沾旣足之詩○日前署揚州府石頴生太守頒發示諭略謂本府前於下車時見有無賴少年髮辮極鬆窄袖高領曾經出示諭禁乃邇來本府因公出外往往見此等異裝仍未能免且更有一種輕年子弟留短髮寸許覆於額上不男不女無恥已極且傷風敗俗莫此爲甚合甬出示嚴禁爲此　仰諸色人等知悉務各父誡其子兄勉其弟毋再蹈此惡習倘敢不遵則是有心玩法一經訪聞無論何人定卽提懲不貸賢太守移風易俗誠不愧爲今之良二千石也 
[上海官塲紀事]  
　　前任江寗將軍調任福州將軍崇留守善將由白門來滬赴閩履新上海縣汪瑶庭大令聞之立派差役伺候○新聘龍門書院山長翁太史斌孫定於本月二十七日行開館禮昨日命駕至道縣各署拜會○澄衷蒙學堂教習劉葆良太史於昨日命駕入城赴道縣各署拜會○前揚州府知府調任江寍府知府沈碧香太守於日前來滬在南市江蘇海運滬局小駐行旌昨日上海縣汪瑶庭大令命駕詣局中拜謁暢談良久然後興辭 
[命案覆騐續聞]  
　　命案覆騐已紀昨報兹悉前日上海縣主汪瑶庭大令乘舟往閔行黄浦司巡檢王少二尹及汛弁某君鹽捕緝私營管帶吳游戎依禮恭迎大令降輿升座卽傳屍兄徐仰雲徐仰賢至案反覆開導兩徐仍稱胞弟實被勒斃後抛入浦江務求伸雪大令命仵作細心察騐見頸間並無繩痕舌不吐出週身亦無别傷命兩徐指明傷處以便爲死者伸寃兩徐逐處察視始稱無傷并遂叩求恩准自行備棺木或殮免予標封大令准之取具切結存案 
[示禁招摇]  
　　本邑南市馬路工程局總辦翁子文太守訪悉現有程駱吳三姓混跡指南白玉樓茶館自稱局中司事人恣意招摇包攬詞訟爰飭吏繕就告示分貼各茶肆中俾諸色人等知悉免爲若輩所愚 
[泉水未清]  
　　本埠内地自來水公司裝設水管刻已告成由經理者雇夫十名分往城廂内外向店鋪分售水牌俾得以時挑送或自行雇人往挑昨日午前各處街道水管齊開所惜水尚渾濁不清一時不堪汲飮大約須重加蕩滌方能清光大來也 
[虐婢罰鍰]  
　　楊寳善之妻陳氏凌虐婢女蔡寳林蔡玉林以致胸前腿上脊背等處均有傷痕前經四鄰控諸英美租界公堂讞員張柄樞司馬會同美總領事署繙譯官海君訊供諭令靜候覆訊昨晨捕頭派人將四鄰傳案司馬研訊之下葛懷甫供小的操洋貨業僑居楊家左鄰陳氏前在棋盤街開設妓院現又在迎春坊股開妓院的係著名惡鴇人皆以蔡娘娘呼之所購兩婢現雖暫時服役實卽所種錢樹將來必勒令作賣笑生涯屢用竹篾痛笞呼號之聲殊不忍聞求恩究辦某甲供在永泰洋貨號執業寄居楊家樓上每晚目覩蔡娘娘將兩婢兇毆并禁不許哭泣不忍坐視是以投案作證人某乙供在大生通洋貨號執業僑居楊家右鄰每晚見蔡娘娘烟癮過後即將兩女痛箠今彼畏罪不來求恩明察楊倩律師侯魯公聲稱永泰號夥並未與楊同居彼等均係誣供應請公斷司馬查得兩女一名寳林一名玉林明係娼婦名字將來必令賣娼且遍體傷痕未便任楊狡展避罪遂商之海君判罰楊洋銀二百元以一百元撥充棲流公所經費尚有一百元連寳林玉林兩女函送拯恤幼女所俾資留養 
[上海縣署紀事]  
　　毛有升等投上海縣署控方如珪糾股開設字號誑騙股本盜收帳欵等情縣主汪瑶庭大令准之飭差將方拘案正欲訊問方卽浼某署家丁保出大令准如所請限期清理以息訟端 
[馬路工程局瑣案]  
　　日前蔡桂生周桂松周丫頭三人深夜在馬路中擔糞某號巡街捕見之拘解馬路工程局總辦翁子文太守倩襄讞委員黄衡堂二尹研訊判枷號七天昨已期滿由地甲解請核示二尹命將枷開去取具攺過切結然後交人保釋○前者周宓氏失去孫女旋訪知被鮮魚船户王阿三誘匿來滬尋求途中與阿三之弟阿浪相遇連船夥姚仁福扭控馬路工程局黄二尹研訊供詞飭將阿浪收押姚交人保出勒限尋阿三到案前日氏又投局稟稱孫女於本月十八日因事往親戚處現已回家求恩銷案總辦翁太守俯准所請飭將姚等一併釋之使去 
[永迓錫福]  
　　啓者敝堂歴辦掩埋醫藥各善舉所需經費悉賴本埠紳商樂助得以支持乃年來雖進欵如常而出欵則反有增無已卽如施棺一項除向章施給外自疫氣流行撥付滬北棲流公所收殮貧民之柩日必多具其他亦可概見矣兹者正結愁眉忽荷英美租界會審張憲於罰欵項下撥助洋二百元又承本埠紹興會館永錫堂助到板棺二十具當均掣奉收據并請賜刊報尾藉誌盛德英大馬路保安堂司董謹啓 
[德爲福基]  
　　昨蒙張廷珍善士求合家平安助振洋一百元又顧庭寳求病愈洋一百元揭心田元廿兩青浦蔣沈氏洋三十元彰城氏洋一百元存德堂洋一百元恒孚來汪何氏等九户洋二百九十一元八角沈災未澹爰攄推解之忱肸蠁通靈定獲康强之慶又蛟川始平氏爲室人李氏臨産許愿助施藥施棺洋五十元吳氏求子病愈洋一百元無名氏洋一百元王谷菴洋廿元贖罪子洋四十元江夏隱名氏洋五十元同胞三齡求已子洋十元信源莊求保各友平安洋廿元朱安山洋廿元江南實園鍾英别墅助治疫丹二百服妙應丹一百六十瓶鄭福蘭堂痧氣丸二百瓶辟瘟丹五十塊目下時症流行病者益衆正愁肆應爲難忽荷仁施下逮此功此德嵩華同高祇領之餘併此誌謝[  上海六馬路仁濟善堂籌振公所施則敬等謹識]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示塡廢地]  
　　天津訪事人云本月某日各國所設都统衙門出有示諭曰爲曉諭事照得天津口岸邇來異常興旺地狹人稠房租昻貴直有無地棲止之勢本都統等現查得南門外有地一段墳塚纍纍皆在水中淹没是以選擇高原兩塊一遷有主之棺暫行浮厝一葬無主之柩永無水患並擬挖河一道以便宣洩城内雨水其餘地叚擬墊蓋房屋减值出租以便貧民居住故准大廣公司辦理墊地遷墳等項事宜爲此出示曉諭爾津郡民人等知悉該公司係都統等允准創設並無華人管理爾等勿得阻撓致于未便各宜凛遵勿違特示 
[英美租界公堂瑣案]  
　　包探王長桂解細崽陳炳利到案禀稱此人前曾行竊洋人衣物拘送案下苦求倖免今又從銀箱内竊取鈔票洋銀二十五元報由小的拘解請究陳供小的係福建某邑人母老病重尚乞恩施讞員張柄樞司馬商之美總領事署繙譯官海君判責五百板發押捕房一年期滿遞解回籍○包探竇如海解吳財生到案禀稱此人在錢阿崑所開牛奶棚執業私向某洋人收取牛奶價報由小的拘解請究司馬者押候禮拜四再訊○包探劉光震解浦三大到案禀稱此人在西園烟館供值堂之役曾竊衣服及某烟客所携之物今除弔到各贓外尚少若干約值洋銀二十餘元請爲究辦司馬判責三百板發押捕房三月○包探趙銀河禀稱前者某西人控細崽沈阿土行竊鈔票洋銀七十五元大老爺飭小的查訪實情兹查得失主於二月二十五日曾報捕房原告西人投案請追沈供小的貧苦難堪無力賠繳司馬判責五百板管押捕房六月○包探桂生禀稱汪瑞生至某店混用銅質僞洋銀報經小的拘獲並由身畔搜出此項僞洋銀八元請爲究辦司馬判責三百板管押捕房二月僞洋銀銷毁○流氓金阿四向船户陳阿大婪索小銀錢五枚報由包探顧阿六拘解請究司馬判責三百板遞解江北某縣原籍 
[法租界公堂瑣案]  
　　某西人乘脚踏車至新擴租界中適與某號東洋車相遇不及避讓致被撞壞旋報捕查獲車夫陳阿二解案請究讞員杜枝園大令與法總領事署費繙譯會商判償修理洋銀八元○英界六百五十六號華捕金炳春禀稱前日小的落差時路遇小木橋畔突遇流氓宋金生搶去象牙骨摺扇一柄翌日尋獲交某華捕送入捕房今已解案請卽訊懲宋供小的與金素識是日在鳳裕茶園向索所欠小洋銀八角伊遂誣指搶扇爭閙之餘經治下七十八號華捕勸開應請傳案質訊大令著押候傳到該捕再行訊核○小工吳阿桂陳阿康行竊陳阿桃船上所裝之煤賣與老虎灶主關四福報捕查獲一併解案大令判罰關洋銀十元吳陳各責一百板○竊賊陳炳生行竊楊厚芳家飾以翡翠寳石之烟槍一枝約值洋銀七十元質諸老北門外源順押店旋又至孫南夀家行竊衣服二失主報捕後經包探查獲弔到原贓解案請辦楊厚芳孫南夀各投案領贓大令判罰源盛押店主蕭阿弟洋銀五十元陳炳生枷號一月責三百板贓分給楊孫具領○輪船積竊許桂芳李春華王茂生潛入某輪船竊取某客所携竹籃衣包各一經包探查獲弔到原贓並在身畔搜出當票數張解送至案禀稱許等窩頓老德記小客棧小的向之詰究供認有對時表賣與棧主朱某朱供小的並未買伊之表亦不知其爲竊賊求恩明鑒大令判罰洋銀二十元著許等赶緊回籍不准逗留○偷兒孫阿林行竊吳殿卿家官紗長衫二件托捕役夥陳阿桃持至某押店質得洋銀三元六角迨吳報捕後經包探查獲弔到原贓解案請辦大令判將孫枷號一個月期滿責三百板陳責三百板贓給失主領回○偷兒周阿四潛入江天輪船行竊銅香爐二座經包探拘獲解案大令判枷一禮拜責二百板 
[美租界捕房紀事]  
　　有綽號偷嘴小老虎者及不知其姓之茂生永貴上池等四人自稱在英界某包探處當夥役前日糾集同黨十餘人擁至虹口向吳阿元索　不遂所欲卽扭赴英界四馬路大觀茶樓百般恐嚇并令羽黨至吳害攫取金銀首飾及對時表汗衫絲襪等物約共值洋銀百餘元吳心不甘服投報捕房捕頭令包探劉阿炳前往拘拿至則小老虎已聞風逸去祗將茂生永貴上池三人拘獲押候轉解公堂禀請讞員張柄樞司馬訊辦○昨晨賊犯王阿仁潛入蘇州河中某姓船上行竊衣物適爲包探倪順泉所見拘入捕房捕頭令押候解送公堂禀請訊辦○前日日本人某甲掩入虹口兆豐路第九號洋房某西人家竊取油衣等物携至某押鋪質錢適爲包探倪順泉所見連贓帶入捕房捕頭令押解日本總領事署禀請訊懲○前晚偷兒汪阿二混入虹口某姓家竊去衣服若干件昨經包探朱桂生查獲帶入捕房捕頭令押候轉送公堂禀請訊辦○昨晨甬婦某氏在篷路菜市左近向小販唐阿才購物論價不合致相扭毆某號華捕喝阻不依因一并帶入捕房捕頭申斥一番揮之使去 
[蘇省官報]  
　　五月十九日儲憲羅辭行由滬赴甯知府許星璧由鎭江來禀謝奉委下游釐局差田庚禀知本日奉撫憲委考課吏館監塲差調署寳山縣王禀辭赴任同知何立坦由甯來知州畢兆熊由滬回知縣李明垣禀辭回甯管彬禀知由京引見回省指分江蘇試用知縣伍輝裕四　人由京引見來省禀到巡檢金道臨由滬見道憲回金慶鴻由甯來指分江蘇試用縣丞李其恕山東人由籍領咨來省禀到藍翎五品銜指分江蘇遇缺先補用從九品許德沛浙江人由京領照來省禀到署江浙大湖恊兼統撫標飛划巡緝快船等營許國祥通知赴江震一帶查哨二十日同知熊良瑞禀謝委署松江府柘林通判事試用同知李修梅由京起服回省禀到知縣葉漢霄禀辭赴寗理問吳惟聰由寗見制憲回指分江蘇試用縣丞童心澤浙江人奉撫憲騐看到省二十一日正任江寗府沈錫晉禀辭委署金匱縣張委署吳江縣劉均禀辭赴任知縣沈蓮樞禀知到東路總巡差試用縣丞李珏湖南人由籍起服回省禀到 
[金陵官報]  
　　五月初八日東臺縣孫寳榖禀謝奉飭准補運判范錫李龢慶均奉示寫履歴知縣郝鼎光禀知汜水米交復成倉完竣辭赴上江催米又何崧齡由京引見回又李盛湘辭赴日本公幹新選江西贛州後營都司原殿鰲到由京來縣丞張作書禀謝註册又宋學海府經歴周據巡檢鄧希賢周希曾均奉示騐看又王差劉錫榮福林熊德輝均禀知到省補初七日分發江西試用知府邵之純到由京來初九日藩轅牌示調署江寗府南捕通判姚紀衡調署淮安府軍捕通判屠作倫均各飭回本任總理兩江營務處候補道陶到見銷騐收皖省下游圩壩堤丁差委辦湖北督銷候補道奭良見辭知縣謝恭懿到由京引見回又劉廷舉由京來到省縣丞席汝霖王基恆均禀知到省平鏡輪船蔡濟奎禀知送貢赴清江初十日總統護軍等營楊軍門見通判文恕禀知隨奭觀察赴湖北卽辭知縣陳銳奉委課吏館支應差縣丞歐陽寅巡檢程恩浩陳曜東龔鴻藻均奉示騐看正任江寗府沈禀謝明保卓異俸滿送部引見咨文辭十一日藩轅牌示調署海門同知梁佩祥撤省遺缺查有正任海門同知王賓堪以飭回本任總理兩江營務處候補道陶叩謝飭知候補道楊鴻度到交缷湖北宜加川抽鹽釐差回四川重慶鎭章高元到隨李文忠公靈舟來卽辭知縣吳用威辭隨奭觀察赴湖北巡檢周淦禀知到省 
[維揚官報]  
　　五月十三日丁分轉乃鎔由高寳差次來揚毛分轉昌駿回李角官收差陸鹺尉增辭運北鹽十四日朱分轉煦由泰屬來新選餘東塲唐鹺尹雨公禀知赴省十五日分發運判饒分轉鳳琮湖北人知事回鹺尹端珩浙江人均禀到監掣沈分轉元龍由孔涵卡來 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年五月十二日京報全錄]  
　　宫門抄諭旨均錄前○熱河都統色奏爲開支奉軍餉項曁遣散全軍酌給恩餉川資前後動用銀兩摺○山西巡撫岑奏爲瀝陳晉省庫欵支絀情形並籲恩另行攺撥兩江釐金各欵片○兩廣總督陶奏爲調署知縣片○又奏爲同知丁憂請扣留外補片 
　　奴才色楞額跪奏爲開支奉軍餉項曁遣散官弁兵夫酌給恩餉川資前後動用銀兩數目分晰具陳仰祈聖鑒事竊查前因駐熱奉軍餉項無著經奴才商同提臣馬玉崑於查辦花子溝事道出平泉就便分起點騐收繳槍械給資遣散並由奴才籌墊餉項派員運往將該軍欠餉如數補發從寛發給恩餉川資以示體恤已於三月十五日一律遣散完竣派弁分起押送出境當將遣散情形由臣馬玉崑會同奴才奏明在案時蒙恩勅部撥發銀三萬兩亦經奴才領回核算籌墊各欵分别歸還查該軍自上年正月由庫倫開至平泉至三月底已逾兩月有餘並未發餉官兵困苦異常彼時奉旨敕派前任承德府知府錫恒馳往點騐分别遣留當由道庫籌給銀四千兩俾資接濟前已奏咨有案嗣將該軍查點後共計五營酌留馬步砲隊官弁兵夫一千二百八十七員名按照練軍章程每月應支餉乾銀七千四百八十兩零五錢自光緒二十七年四月初一日起支至七月底止計四個月共計放過湘平銀二萬九千九百二十二兩因七月間該軍在建昌剿捕賊匪與賊接仗陣亡步兵八十三名奴才飭令不必募補計節省餉銀三百四十四兩凈剩官弁兵夫一千二百零四名每月應支餉乾銀七千一百三十六兩五錢自八月初一日起至十二月底止計五個月共計放過湘平銀三萬五千六百八十二兩五錢於十二月底復經奴才飭令該統帶殷樹洪遣散步隊什長兵夫一百一十名當於當領餉項之外賞發一個月恩餉銀四百三十五兩二十八年正月起歸併四營除去遣散步隊什長兵夫一百一十名應支餉銀四百三十五兩外凈　官弁兵夫一千零九十四員名每月應支餉乾銀六千七百零一兩五錢自本年正月起至三月十五全軍遣散之日止計兩個半月共計放過湘平銀一萬六千七百五十三兩七錢五分又賞發一個月恩餉銀六千七百零一兩五錢並酌給統領以下各官弁川資湘平銀二千三百二十七兩一錢六分七釐以上統共放給該軍湘平銀九萬五千八百二十一兩九錢一分七釐折庫平銀九萬二千三百四十三兩五錢八分一釐四毫一絲二忽九微又由奉天提解該軍餉項奉市平銀一萬五千兩時值沿邊一帶盜賊充斥道路梗塞由奉省洋號匯京每兩需用保險匯費銀八分共合用過奉市平銀一千二百兩折庫平銀一千二百六十四兩又由京運至熱河需用車脚庫平銀十二兩六錢又四次赴户部領餉共需車脚庫平銀六十三兩以上統共開放庫平銀九萬三千五百八十三兩一錢八分一釐四毫一絲二忽九微先後由户部領到二兩平銀七萬五千兩折庫平銀七萬零五百兩又由奉天領到奉市平銀一萬五千兩折庫平銀一萬四千五百五十兩又出庫倫提到該軍餘存兵餉庫平銀一千零四十六兩七錢以上共計收過庫平銀八萬六千零九十六兩七錢除儘數開放及歸還借墊各欵計不敷庫平銀七千四百八十六兩四錢八分一釐四毫一絲二忽九微當由蒙古報効銀兩項下照數撥發查前後所發該軍各項銀兩奴才隨時查照該軍人數及歴次所奏數目逐細核對均屬相符委　實用實銀並無浮冐現在該軍業經全數遣散合無仰懇天恩俯准照數開銷免造細册以省煩費出自逾格鴻慈所有開支奉軍餉項曁遣散全軍酌給恩餉川資前後動用銀兩數目理合恭摺具奏伏乞皇太后皇上聖鑒謹奏奉硃批該部知道欽此 
　　岑春煊片再前准户部咨奏明撥補兩江等處釐金一案單開計光緒二十五年指撥山西烟酒加税銀七萬兩當税銀四萬二千兩河東鹽課銀三萬兩二十六年指撥山西烟酒加税銀四萬兩减平銀一萬兩裁省銀二萬兩當税銀四萬二千兩河東鹽課銀一萬兩二十七年仍照前數指撥等因先後知照到晉節經前臣與臣查明所撥各欵或湊洋欵或撥解協餉或奏准添練防軍之用欵已無著一再奏請飭部攺撥欽奉硃批户部議奏欽此旋經部議仍令籌解未邀允許三年以來撥者自撥欠者終欠在兩江空有受恊之名在晉省不勝追呼之苦非敢故違部議實以庫儲久涸籌措爲難情形早在聖明洞鑒之中今光緒二十八年分又奉部文循案指撥前來臣與藩司河東道亟願不違部指實苦無米爲炊進退維谷焦灼莫名復查上年十二月間部議謂所撥烟酒加税减平裁兵節省等項原屬晉省新增有著的欵獨未計歴年解還俄法英德四國洋欵亦屬新增出欵原奉部文曾經指明除常年應解之京恊各餉照常批解外其餘無論何欵均准劃撥晉省當批解之時無可騰挪不得不遵照部文於烟酒加税當税等欵内通融挹注藉免貽誤至裁兵節省一欵亦經前撫臣奏明作爲攺練新軍之需近雖裁併緑練各營旗而遵旨攺練常備續備各軍以所節之餉銀供新軍之用項不敷甚鉅其原有裁兵節省一項仍不能不照案留用是部指有著之欵仍與無著相同他若河東鹽課銀一萬兩亦已湊解京協各餉顧彼失此勢所必然凡此情形皆歴前奏所已詳陳原不應再行瀆訴乃部議仍有謂爲著並又循案指撥有不得不覶縷上聞以冀鴻施格外鑒諒體恤部議又謂晉省教案償欵亦奏明按畝攤捐土鹽加税勸捐紳富如能辦理妥實自不難以集事且實官銜封振捐收數甚屬豐旺除振欵外當有贏餘亦可藉資彌補等語又詎知教案償欵所索甚鉅現尚未經全行議結勸捐各欵能否敷用尚無把握至實官銜封振捐各欵旋收旋用經罄盡並無贏餘可資彌補加以上年地方仍有偏災民生重困舊賦新糧疉經籲懇展緩蠲免歳入較常頓絀而奉派公約賠欵之九十萬兩仍不能不先其所急騰挪籌解今撥補釐金各欵使晉省苟可支持以公家之帑濟公家之用曷敢稍分畛域一再籲辭無如艱窘異常實在無可設法若徒有奉撥之虚名迄無能解之實際亦於義無取况二十六七兩年晉省應解京協各餉共積欠至二百餘萬兩當具奏請展遞緩在案則此欵之無從籌解更可想見據布政使吳廷斌署河東道張毅詳請具奏前來合無仰懇天恩俯念晉省庫欵支絀財力無著仍飭部將撥補兩江等處釐金各欵另行攺撥免至貽誤不勝惶悚待命之至謹附片籲請伏乞聖鑒訓謹奏奉硃批户部議奏欽此 
　　陶模等片再署定安縣知縣姚廣譽署事期滿所遺定安縣知縣篆務查有開建縣知縣李章銘才長守謹勤愼耐勞堪以調署又署陽山縣知縣蔣澤署事期滿所遺陽山縣知縣篆務查有乳源縣知縣馮端練達老成體卹民情堪以調署又署陸豐縣知縣張士彦署事期滿所遺陸豐縣知縣篆務查有新會縣知縣楊介康才識穩練民事盡心堪以調署該員李章銘馮端楊介康各任内並無盜劫已起四叅據藩臬兩司會詳前來除檄飭遵照外臣等謹合詞循例附片具陳伏乞聖鑒謹奏奉硃批吏部知道欽此 
　　陶模等片再據廣東布政使丁體常詳稱現任潮州府海防同知敬禧於光緒二十八年正月初四日聞訃丁父憂等情前來奴才覆查無異除咨吏部及正黄旗漢軍都統查照外所遺潮州府海防同知按照二留一咨章程係第二咨留缺應請扣留在外選員請補謹遵攺題爲奏新章附片具陳伏乞聖鑒飭部查照施行謹奏奉硃批吏部知道欽此 
 
