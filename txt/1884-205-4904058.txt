# 1884 - 205 - 4904058

 

Page 1

 
 
[第九號畫報出售] [  點石齋主啓]  
　　本舘凡得本朝名臣圖像立倩畵手謹敬鈎摹演說近時事蹟列入畫報以饜四海欽仰之誠故前次三號畫報中繪有李傅相曾襲侯像而此次九號又有親王大臣與在侯相玉照想傾心賢哲者自必先覩爲快也茲於六月初五日發售第九號畫報仍附淞隱漫錄圖說一則閲者鑒之此布 
[淞南夢影錄出售] [  申報主人啓]  
　　淞南夢影錄一書爲申左夢畹生黄式權茂才所撰皆記滬上風土人情小而　花鞠部大而華洋交涉莫不備載此中　之足以廣眼界足以拓　　筆情之輕倩命意之精微足爲海陬冶遊錄之嗣響本舘取其原本用活字板排印成書訂成一本刻巳告竣定於本月初三日出售每本收回工本○八分售處仍照曩例想有目者自當共賞也此佈 
[論滬上當無内患]  
　　日來滬上商民頗懷疑懼前日街頭謡諑紛紛謂有匿名揭帖張於通衢及各碼頭路人屬目之處　多不經甚駭聽聞人心因而惶惑親知相見必詢和戰大局究竟如何並謀所以安置宅　藏運財物之法而其　皆巿虎之傳疑也夫中法大局現經朝廷特授曾帥全權赴滬駐商前日十二點鐘時九帥與法使會晤之後外閭雖未聞知然午後已發密電晉京且訂於昨日五下鐘冉議可知兩國之事其必終至於和不出於戰也蓋法國所難者不過賠償兵餉一事中朝决不肯允彼亦自知諒山之役非中國開端或不終於執抝翻然悔悟也若其堅詞要挾則再議之約又何必訂哉觀於道憲安民告示内云嗣因諒山一役稍有齟齬亦經彼此說開永敦和好此則官塲已有實在端倪决知其不至於戰而後敢出此言否則愚民之術矣故目下議雖未定而意外之變自可無虞第人心之不敢卽安者因有此等匪徒妄造謡言以兾惑亂人心乘機搶刧則固無論戰事之有無而其蠢然欲動之勢或者不能遏制一旦猝發外侮未來而内患先作居斯土者其能安固而不摇乎滬上非他都會可比五方雜處不獨良莠不齊而且匪徒黨與徧布洋塲内外自南城以至老閘新閘傍及虹口遠至浦東鄕鎭在平時爲流氓藉端索詐魚肉鄕愚充其所犯不過押禁捕房半年一年而巳若在有事之際卽爲土匪一呼百應各帮各有頭目分之則見少合之則見多倘鼓噪而起亦足駭人前日匿名揭帖之人卽其黨類也惜未爲邏者所獲究厥根株耳故不知者以爲洋塲居人皆慮中法之或出於戰而知之者則謂人心之皇皇固在彼而不在此也然以鄙見論之以爲現在滬上匪徒散處伏莽堪虞雖足爲居人之隱患而要未必敢於嘗試輕舉妄動以自速其死也試思咸豐季年髮匪盤踞江甯時時出擾和張大營潰敗而奔蘇城不守賊勢全撲而南江浙兩省無非嘘莽獨上海彈丸之地以各國通商之故協力保護賊不敢犯而李伯相偏師東下增兵籌餉卽藉此一隅之地以爲根本而收復之功遂於是乎在爾時城内　作行臺撫藩以下諸大憲悉萃於此三里之城宛似都城之熱閳而大江南北荆楚川廣十數省之生意亦復坌集富商大賈載寶而來者洋塲之屋鱗次櫛比直無一寸之土不是精華所萃大抵官幕於城商旅於郊百業興隆關卡抽收遂以支數十萬人之餉可謂盛矣爾時地面如此富饒則匪人之垂涎當亦更甚而况各路之難民貧無以立溺於下流者不知凡幾賊中潰奔而出隱匿竄伏於此在所不免彼其人慣行刦奪殘忍性成倘其烏合煽亂何以消弭哉然各軍相機規畫督師駐節蓋有兩年然後復蘇城而還舊制此兩年中上海之盛可謂極矣然居民安處但苦地如寸金米珠薪桂此外絶不更有所患者何也蓋大軍雲集聲勢赫然彼土匪各有所爲黨類不易聨合卽能暗中聨合相約並起而諸軍出征收復各城勢如破竹以久悍之賊尚不能當其銳矧無賴之衆轉可攖其鋒乎竊謂目下海防如此嚴密較之李相規復全蘇之日軍威當加一倍豈曩時之匪黨有瞻前郤後之意而今日之亂民皆愍不畏死之輩乎况夫李相當日之軍雖以上海爲主腦而保衛上海固非出師之本意軍容極盛而旦暮調動大半出隊以剿匪並不頓全軍於滬上而今日防法之帥固悉精盡銳於此耶吳淞口之營新添若干南門迤西之護軍營又有若干曾九帥之來駐劄高昌廟之軍更增若干如此兵力吾恐法國尙望而生畏行將請成而去而謂伏莽之戎果成不可遏制之勢將倉卒以起事乎抑又聞之滬上匪人雖多大半因浪游失業而流於拆梢之黨具人固皆烟　錮積尫瘠無力不足以爲亂所可慮者其中有津黨最横次則粤帮甯帮亦差有强力之徒然其勢總分而不合卽有禍事不難立戢寄語有財産有宅眷諸人愼勿輕聽無稽之言而徒自擾擾也 
[諭旨恭錄]  
　　閏五月二十八日奉上諭順天學政孫詒經奏遵旨保舉人才一摺内閣侍讀學士鄧承修左庶子盛昱福建台灣道劉璈安徽廬州府知府黄雲均着交軍機處存記另片奏直隸武强縣教諭潘恩增品詣篤誠介然不苗請給予虚銜等語潘恩增着賞給内閣中書銜以示奬勵欽此同日奉上諭御史程鼎芬奏請復道府以下額設養廉停止攞派並嚴革陋規一摺着户部議奏欽此同日奉上諭廣蔭着調補奉天奉錦山海道兼按察使銜欽此同日奉旨恩佑着來京預備召見文格着賞給三品頂戴署理金州副都統欽此同日奉旨樊恭煦轉補左春坊左中允許有麟補授右在坊右中允欽此 
[法兵敗耗]  
　　英國斯當逹日報載有本月初六日電音云法人往攻馬逹斯加之某島島軍擊而敗之該島雖小竟能挫法窮兵者亦知蜂蠆之毒否 
[北京雁帛]  
　　京師訪事友人來書云駐京法公使於哀的美敦滿期後並未去任駐津領事亦未下旗各國官商深恐中法事起玉石俱焚故皆駐泊兵船以保商局除英船寄泊津門者一艘泊大沽者兩艘前念七日奥國到有一艘念九日俄國又到一艘奥國公使亦卽坐此船到津念八日傅相往拜旁及各國領事坐間只談風月和戰大局皆訥訥然不出諸口云 
[李相服闋]  
　　前月杪至本月初吳清帥周總統戴統領先後到津道路謡傳咸謂戰務孔亟必有要件相商其　 
實係傅相服闋之期各來道喜也 
[津郡傳聞]  
　　津郡除錫廖兩欽憲駐節外軍機處及各部堂官均另派司員絡繹到津探聽聞靈中堂亦將到津然未見明文巷語街談未足據以爲實也 
 
 [ 
 
 

Page 2

 
 
[奸謀顯露]  
　　前報謂法船四艘駛至大沽界外黑埔地方回輪而去近日疉有搢差由閩抵京道出津門沿路並無法船停泊大抵法人之船往來倐忽出没不常非故示虚聲卽狙伏鼠窺故智亦知我朝宸謨廣運成竹在胸正如日星麗天無微弗照乎黔驢伎倆誠何益哉 
[天津官報]  
　　浙江糧儲道廖觀察於本月初一日出京抵津不日可南來江寍將軍善厚齋軍憲於初二日傍晚到津翌晨卽啓節北　 
上矣 
[烟台近聞]  
　　烟台居人自聞法人毁盟之信多有紛紛遷避者平時銀價每兩不過六錢一千五百五十上下初三日巿陡長至一千五百九十雜糧價亦昂貴各　客商已買貨者借端退還未買妥者停止不辦而西府各客一聞黄河　决更復袖手以致巿面冷淡更　尋常也○前報法艦停泊口外時於夜間點電氣燈照耀海面如同白晝其時振字營張統領望見電光疑烟台　警卽於夜間率全隊馳至離烟臺三四里之通伸溝紥住俟探得確耗始收隊　營嗣後每夜必有探馬至烟臺口岸偵探有時或出夜隊以探路徑而勵士氣按張統領前隸土軍門麾下素　兵　胆識過人誠防邊之猛將也○暴雨爲災己登前報本月初一日又降大雨鋪户牆壁倒塌更多道署内宅墻壁亦多傾圮而署内又無餘舍故着内眷借前任劉觀察公館暫住幾日愚民無知遂訛傳道台家眷遷居他所民之訛言甯莫之懲 
[歐州情形]  
　　西友言温州防務亦頗嚴緊郡城宏壯雖無大宗生意而店鋪計有二千餘家殊形熱閙賣買各貨亦俱充牣所最可惡者則乞丐太多動輒强討稍拂目意卽滾地喊救命羣丐聞聲畢集必遂其欲而後已有一丐遍身癩瘡畜有一犬與丐同病每至人前臭不可近或吝不予錢則丐去而犬留半日不移寸步必給以錢然後該丐以錢示犬始帖耳去大約每店日須錢一百餘文以備施丐官府不能禁誠無如何也温地山明水秀頗足　情其口岸多曲折輪船不能逕逹蓋河面雖闊而水底有路必須遵路迂緩而行然後到埠淺處水僅四尺許若逕行直前必有碰觸之虞是亦天險之可恃者也 
[法人叵測]  
　　有西友乘輪自温州回滬言及吳淞口外見法兵船拉加利桑尼亞爾停泊詳觀形勢法兵船之炮可以仰攻砲臺而砲臺之砲不能下繫該船盖前此曾聞該船開行出口以爲想係他往而不知人避明就暗耽耽在彼其心誠叵測哉 
[閩事叢談]  
　　昨接初五日福州訪事人來信云法國兵船上月十九日先到二號在後續到六號内有一號卽名赫墨林因擱淺船底破壞欲借船廠修理經船政大臣不允馬江亦有一船廠向遇各國船隻損壞可代修理今大憲亦出示禁止故該船遂退出海口也初二日有二號駛赴厦門現在福州共留五號計馬江駐二號白犬駐二號芭蕉駐一號至閩安之一號乃英國商船也○上月二十七八兩日謡言紛起幾將開戰我軍約有三十餘營穆將軍駐長門張欽差駐馬江所有砲台行營大小砲　己裝藥只待令下便各動手法船说作准備大砲裝藥桅桿上亦懸小砲頗覺驚擾每當夜間聞我軍呐喊傳更卽燃電燈四照其驚怯亦可知矣○二十七日上憲接到總理衙門電音有中法並未失和等語初三日又接電音謂已命兩江總督曾及總稅務司赫馳赴上海與法公使面議人心稍定○自法船進口民心惶惶寄業馬江者一槪停止貿易紛紛遷徙船廠亦已停工學堂中學生多有逃歸者經船政大臣諭禁莫不相對飲泣盖學生未經戎學亦無足怪城廂内外紳士商民其有餘資者皆欲遷徙各將所用之票兌換金銀是以二十六日城内之久成豫豐恒源裕康城外之隆興泰興裕成泰昌等錢舖先後倒閉小錢店之擠倒者更多一時金價貴至四十七換銀價貴至千八百五十文米價比常時每斗貴一百餘文有錢之家或囤百石數十石不等米舖竟爲一空貧苦之人雖有零錢不得升勺廿八日大憲出示禁止日夜派兵勇巡查幸和戰未定不至紛擾○初一日城紳舉辦團練東西南北設四廠每廠募勇百名日則操練夜則巡防各叚舖户居民亦陸續舉辦聨甲叅將楊廷睴新招漳泉勇三營駐馬江尙未成軍楊叅戎美勝招本地勇一營駐南台亦未成軍保甲局朱觀察亦募勇尙無額數制軍札行四處軍營召回聽候調遣遊擊陳文洪所帶之廣東團勇一營已到現駐南台餘則不日可到○馬江附近之尙幹等鄕人最勇悍制軍委府經呂兆璜曁紳士等至彼勸辦團練有晉自願殲除法軍與朝廷無于乞制軍准　制軍乃婉言謝之○現在我軍兵精糧足軍民俱欲奮力一戰且謂法犯行軍三大忌一我港口極小法船較大不便行駛兼水路不熟二和議不成爲各國所公憤三敗無以守勝無所得也○聞孤拔有文書到制轅謂中外並未失和如何馬江一帶添設營盤多備軍火制軍覆以旣未失和爾何以兵船前來有備無患我國家自有常經爾母干預欲戰則竟戰耳○此次法船進口悞傳有華人引港其實彼在口外先用遠鏡審視看我船如何行法彼卽依樣繪圖故是日進口均照圖式至擱淺之船亦以未熟水道故也有漁人被法拿去賄嚇兼行嗣仍詐言逃脫刻下法人比新到時似增危懼盖見我軍容整頓也○福省地勢險要本不易攻本年又加築砲臺更可固守惜朱觀察輕信康守備着伊監督管帶盡易前制日前欽憲于砲台試砲康守戎遣一善放者爲砲手詎第一砲不響第二砲雖放出而砲台上之土粉己紛紛落下欽差謂如此砲台甚不堅因且放炮者如何只有八人宜派二十人學習又砲台上起有層樓未放砲之前可見敵船旣放之後烟鬱不散兩不辨認欽差大怒卽將康守戎叅革仍着在營効力○某道台一日禀見欽差代法人請借船廠修理壞船欽差大不滿意將茶杯擲碎謂向所聞爲通商能員者乃祇爲敵修船使彼得以攻我乎觀察甚有慙色○官紳幕友之搬家者紛紛有某刑席挈眷私徙被差索賄事覺仍爲本官拘留在後托人再三認錯辭舘而罷又某署幕因遷家至北嶺爲匪所刦財帛一空至民間之被溺被刦者更指不勝屈現聞兩院已通飭各官不准稟措資等假如有挈眷私徙者叅辦幕友犯者驅逐　 
出境百姓犯者拘押究辦故近日遷避者甚少○某鎭戎于每營每哨官每月扣五十兩伙夫扣三錢并補空糧十餘名親幕以下俱須補空糧現在事經發覺鎭戎已摘翎頂更有某提督某副將某叅將等俱摘去翎頂皆以兵不敷額也又閩安協蔡康營務廢弛業經奏叅以揚武兵船之管駕張某氏理署台灣鎭之楊在元欽差以其在台時未洽民心請制軍另委現換章提督高元接署 
[西報照譯]  
　　傳聞會辦福建海防事宜張幼樵欽憲出示諭禁引港人等不得爲法人雇用云又聞辦理臺灣事宜劉省三爵帥亦出告示諭鋪户人等不准賣煤與法人絶内間而禦外侮固應如是也又聞英國湛比恩兵船至馬尾時與法水師提督兵船升炮爲禮法兵船亦燃砲答之一時轟聲若雷居人大爲惶惑及探明確信人心始定 
[鎭海近信]  
　　近日鎭海民心惶惑殷實之家多有挈眷遷至溧港者地方官所當靜鎭而安集之也 
[寍城失火]  
　　初四夜三鼓時甯城蕭家橋下柴棧房失愼幸人手衆多當卽撲滅僅焚去小屋三間云 
[下關駐師]  
　　中法事興防務日緊金陵劉南雲方伯前所招募之南字六營現移至下關地方扼險駐紫以遏敵人來路有備無患愼密周詳法雖逞强何能越鴻溝一步哉 
[協戎出缺]  
　　署兩江督標中恊鍾恊戎南英籍隸湘中本左侯相舊轉戰各省懋著勛勞嗣調赴兩江差遣委署此缺勇略兼擅措置裕如極爲上遊所器重惟在營積勞過重今夏舊疾復發兼感時症遂於六月初二日已時疾終署内刻下防務吃緊三大營爲通省武屬首領不 
 [ 
 
 

Page 3

 
 
可一日懸缺故曾沅圃宮保已委劉協戎全勝署矣 
[秣陵得雨]  
　　秣陵自閏五月以來連得透雨日來天氣燥熱幾於爍石流金居民坐六角亭揮芭蕉扇猶苦汗出如漿初二夜三鼓後大雨傾盆頓添凉爽刻下山所各田早已一律栽種得此甘霖晋降更可勃然而興大田多稼之詩當於此雨卜之矣 
[潯陽苦雨]  
　　九江自初一日密雨終朝至初二夜南風大作暴雨傾盆相傳廬山石門磵地方起蛟水頭湧起有兩三丈高衝壞田地屋　 
宇不少禾稻亦多損傷初三日黑雲四布居民如坐漆室中未幾電光閃爍風力簸揚西園魚樓及九華門一帶電柱被雷擊壞十三株隨經電局委員飭匠修理完竣是日大雨滂沱街頭水盈尺許至晚始分流入江是以連日江水湖水徙漲八九尺沿江一帶禾稼多有漂没者初四日雨霽雲開炎熇特甚而江湖水勢則仍有漲無退也 
[五羊雜述]  
　　邇來各府州縣雖遭水患而外路榖米仍源源而來故巿價並不昂貴小民可免庚癸之呼惟業米者毫無起色也○前月二十四日有負擔者路經小北門守城勇見其身畔藏有物件急拉住搜檢果得洋鎗二枝訊其何用答稱遠行藉以自衛耳隨扭交保甲局審問○上年鎭江船壞事各信局所寄銀物盡付波臣無賴之徒藉端勒索數月以來時時騷擾各局主遂於前月十八日聨名呈控縣署環請出示嚴禁南海危明府准詞批示如若輩再行滋事許信局人等扭送來縣照棍徒懲辦云○前月卄六七二日花地對河之塞把口鄕搭臺演戲看棚及戯臺皆用鮮花團簇而成紫姹紅嫣芬芳撲鼻觀者蜂屯蟻聚幾於舉國若狂有甲乙二人雇艇前往迨抵岸甲失足墜河乙急欲救援遂聳身躍下詎水性未諳稍一泳游竟隨三閭大夫以去甲爲岸上人救起轉得無恙噫乙之死是欲從井救人也殆有墓於仁者之名歟然亦慘矣 
[將星忽隕]  
　　統領北洋練軍吳軍門長慶自壬午統師航海赴援朝鮮後駐紫高國幾兩載紀律之嚴明性情之慈惠朝鮮民人戴之若父母本年以法禍日亟　傅相札調酌帶防軍内渡飭駐金州之旅順口實力訓練以固北洋門户當其由高赴遼時藩庶之攀留邊民之仰望流傳佳話可入風謡乃昨接烟台來信知軍門以積勞之體値此炎暑邊外水土異宜遂致遘疾遽於上月念一日薨於營次老成宿將又弱一個舊部軍民爲之同聲一哭 
[以鬥釋仇]  
　　香港西字報言有德國兵官甲乙兩人向有仇隙其後甲調至中國彼此不相問聞者數年今年乙亦來華在香港與甲相遇遂各挾舊忿相約於初一日械鬥請証人二至九龍地方用土耳其刀互相砍擊久之甲受傷頗多乃相與釋手其仇亦解此則所謂　觸相爭誠異邦之風俗也然而一打而前仇盡解要亦未始非一快事 
[會議績聞]  
　　詳細條約前日尙未議成昨午後三點半鐘曾爵帥命駕往天后宮會見陳許兩星使四點鐘時赫稅務司往行轅禀見知憲駕已啓行遂折至天后宮進謁略談卽出旋有意大利欽使羅君伽德同施繙譯往拜亦卽辭歸四點半鐘時常鎭道陳觀察拜客畢亦回天后宮五點鐘法欽使巴德諾脫曁李總領事微繙譯仍坐馬車赴議曾帥接見之後在客聽献茗稍叙寒暄適邵小村觀察張翰卿太守　至　卽延入密室屏退從人商議大局議甫半點鐘巴欽使等卽辭出曾帥亦排道回轅甫入轅赫君又至張太守往法公館半刻卽返其中細情局外人仍不得而知但中法和好夙　此事當無難渙釋卽使法人婪索中國萬難曲從亦有曾爵憲曁陳許兩星使運籌於内陳舫仙統領曁各武員折衝於外江防海防早臻完固斷無意外之虞滬上居民正無須先自驚擾也 
[吳淞要信]  
　　前報列法國的斯丹兵船寄泊砲臺之南昨已駛出口外泊爽砲臺北拉加利桑尼亞爾之前桅上高架開花礮一尊又有德國三枝桅大兵船一艘卽昨所云有一欽使在船者同泊礮臺之南聞當駛進申浦至昨報兩枝半兵輪欲進浦江嗣經改泊張華浜云 
[防堵甚嚴]  
　　聞蘇撫憲衛中丞檄飭葉恊戎統率淞北全營駐防於崑山相近之三江口朝夕訓練旌旗耀日鎗礮如雷直至四江口黄渡一帶沿途均有礮船停泊水陸軍威如荼如火足以折奸宄而定人心矣 
[簡練軍實]  
　　本城雉堞上按叚所排之砲業由提右營陳叅戎諭飭一律整葺以壯軍威隔昨午後陳叅戎督同屬下員弁巡閱一週昨晨七點鐘駐紫九畝地之滬軍營兵丁操演鎗礮一時聲如雷動頗極荼火之觀云 
[官署失竊]  
　　本縣糧　劉少尹前日清晨見上房洞開急檢點各物始知所有朝衣朝帽補服朝珠及玉器等件均爲妙手空空兒攫去　 
立飭捕役跴緝昨日該捕蘇愼在大東門外某典肆見一人手携雲肩朝　質錢該秿上前詢問徐阿春答稱此衣由友人秦姓託我代付長生庫捕見其言語支吾卽扭解本　禀知少尹立卽升堂訊問徐稱在飯店吃飯遇友人秦姓不知其名令我質錢應用並未知是竊贓現在秦已不知去向少尹怒其狡供飭責一百板着該捕帶往吊贓如再逞刁卽行帶回嚴比 
[遷居𨕘盜]  
　　滬城某紳饒於貲見中法失和恐有不測因將細軟衣飾貯諸箱籠嘱眷屬買舟暫避姑蘇船至城西日暉港附近突來遊勇多人持械上船刦其衣箱兩只該紳高聲呌喊該處鄕人當　至塲獲住匪徒一名初擬送官究治嗣思所失無多不値涉訟遂縱之去嘻本欲避盜適以招盜得馬失馬禍福眞不可料哉我爲該紳正告曰一動不如一靜 
[法員瓜代]  
　　新任駐滬法總領事署繙譯官海君土前日到滬昨與翁太守會訊各案云 
[火不成災]  
　　裏虹口仁興小押舖雖已停閉而貨物尙未搬出前夜各夥皆熟睡而所燒之艾繩未熄火星墜入衣包滿屋皆煙透於户外幸間壁豆腐店諸夥見之打門灌救得熄而獲壁板已焦灼矣倘再延一刻豈堪設想哉 
[相士病終]  
　　相士虚心子被控管押各情均已列報兹悉虚心子在押患病由捕送同仁醫院療治其胞姪曾投英公堂申訴緣由黄太守俯准保出醫治昨據保人到案稟明虚心子已因病身死有知虚心子者言姓楊名友春初爲縣丞繼改武職歴官守備卽相術亦頗能談言微　 
中噫虚心子果如此則相君之面宜自知趨吉避凶何貿貿然效梁上君子意身罹犴狴以死也 
[英界公堂瑣案]  
　　工部局管理街道人好司至公堂稱清潔局逐日雇人挑除糞穢詎今晨工人張阿明朱全奎沈才明王丫頭等將糞私行挑至鄕間並不傾入本局船内爲此交捕送究張等皆供詞含糊黄太守商之施繙譯判各押三天以儆○一百十號華捕禀稱周長春之馬車其馬身有傷痕顯違租界禁例爲此拘案且周從前曾將病馬駕車拘案罰過周供馬匹祇有微傷以後不敢再違章程施繙譯請罰洋六元以　 
儆黄太守如言判罰并令將馬喂養傷痊始准駕車○張中有至公堂稱在棋盤街一帶駕駛馬車兠攬生意昨蔣阿慶來喚我車言有三女客在某茶館欲坐車游玩隨駕至茶館門首蔣令我喚樓上女客下來我上樓見並無女客下來蔣已不在檢車上所存小洋八角錢五百餘文均已烏有始知遭騙赶卽尋獲交捕送案蔣阿慶一味支吾太守商这施繙繹判發捕房管押一月以儆○聚興隆號李某控稱流氓陸兆祥金阿三行竊我號招牌途中由捕阻獲送案求請給領究辦陸金皆俯首無詞惟求開恩太守判候各責百板招牌交李領去○九號華捕至公堂稱　阿長等　 
 
 

Page 4

 
 
沿街鬥牌有碍道路當獲同暏者六人并竹牌一副二人身畔搜得洋四元一併送案陸供日長多暇在自己門首挖花詎被拘案又一少年稱巡捕拘人時有錢散地我拾取數文被獲餘皆俯首無詞施繙譯商之黄太守除搜出洋四元罰充善舉外餘四人亦各罰洋二元竹牌銷毁○東洋車夫李長泰被西人踢傷等因已列前報昨李投案稱傷勢甚重急不能愈太守仍飭將張管押令李再往醫院醫治 
[法界公堂瑣案]  
　　法捕房解顧阿全請訊法包探稱此人在浦灘妄言東洋兵船上有大炮可以轟人語多不經巡捕聞而拘之浦灘上尙有十餘人翁太守詰顧阿全答稱爲守備署轎班在浦灘見東洋兵船上有炮偶爾言及翁太守斥其多事旣是守備署轎班應送交本官廳辦海繙譯謂中法有事之時此等造謡之人應由公堂重辦翁太守諭暫將顧阿全管押遣人至守府署詢問顧阿全是否轎班再行核辦○押　捕房之白螞蟻龔二自稱監生之力曜堂昨復解案翁太守先詰力曜堂管押五十餘日何以監照尙不繳到張五家之烟妓是否爾作中人力曜堂初尙含糊回答繼稱不是監生曾爲烟妓中人得洋兩元太守又詰龔二亦認作中人翁太守謂旣得中人費卽是販賣人口例當重辦養將力曜堂龔二各枷三月期滿各責三百板遞解回籍○法　探稱昨晚九點鐘後有人持銅器等物在押店質錢恐是竊來因向查究知其人係江橋過去之　地人與近隣之女有私事發不能存身因取家中銅器等物於初二日到滬住法租界德春里搜出押票四紙均是陸續質物現在尙不敷用擬將隣女押洋數十元因將男女一併拘案翁太守詰之該女供名錢素雲今年十八歲許字金姓尙未過門父母早亡祇有兄名了頭弟名榮全均未成親翁太守詰之該男子名洪阿炎種地度日伊到滬看眼睛囑我同來等語翁太守詰其通姦幾時答稱已有二年翁太守判將洪阿炎責八十板錢素雲掌頰八十下暫送善堂待其兄到案再斷○婦人楊沈氏稱丈夫楊阿蕙冋做太古碼頭扛夫前日輪船到後貨物擁擠工頭嚴阿富呌丈夫扛貨不知如何爭論將夫推跌受傷現在仁濟醫院嚴阿富稱呌伊扛物不理我謂旣不肯扛貨何妨回去將伊　推事固　之現在伊實欲向我索詐翁太守見瞿子英亦投案卽問起釁情由瞿語與嚴同并稱據醫生云並未有傷太守着將嚴交瞿保去并着法包探前往查訪明確再爲核辦 
[傳聞正悞]  
　　前日本報有一舉兩得一則兹悉實無其事特傳者悞會用亟正之九夏憶焦山兼柬芥航六瀞諸禪友○回首三年尊酒歡爪痕重印證孤巒洞門雲水一江迥厓壁蘢蓯六月寒隔絶紅塵儼圖畫願分濃翠守漁竿遥知寶樹叅禪罷游藝心燈炳夜闌二僧皆善畫[  珠江拙閒廬主杜鳳岐邠農甫求是草]  
[輪船來滬電音]  
　　招商局海定輪船昨日由天津又三菱公司昨早由長崎來滬 
[蘇省撫轅抄]  
　　初三日候補府戴文佐禀知奉委水利局文案差直隸州吳政祥銷水利局文案兼提調差縣丞洪棠生禀知奉飭分蘇差委○初四日分發江蘇試用同知鄭述祖河南人禀到○初五日前元和縣主簿朱錫朋禀辭領咨起程回籍○初六日從九胡肇基禀知奉委赴鎭洋塘　差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[五羊官報]  
　　閏五月十二日廣州府蕭韶禀知十三日正考東莞清遠文童施放號砲從九品商之效稟謝記功縣丞託翰禀銷汲水門稅廠差○十三日候補府劉清泰補用同知際安補用通判朱文輝俱禀謝儘先超委繁缺一次直隸州吳宗焯稟往南雄州詳查被水衝塌情形試用縣周爾珍禀往三水查勘圍堤决口縣丞葛朝模禀謝委署繁缺一次從九品田兆年禀謝委辦惠州洋藥稅務○十四日直隸大順廣道黄槐森拜辭進京卽用縣曹學彬禀往江浦司查勘圍某决口廣州府蕭韶禀知十五日正考東莞清遠各文童施放號炮縣丞向式恭禀往江浙等省採辦兵榖○十五日同知郭中䕫禀往東莞縣查勘水災通判潘志嘉禀謝委辦白沙匣廠○十六日廣州府蕭韶稟知十七日正考順德新甯各文童施放號炮同知莊允懿稟知辦南海番禺沙捐局○十七日新選新興縣丁浚禀到署徐聞縣宗樹蘭謝委○十八日巡檢李嘉林稟知調辦新塘分廠准調欽州防城司何元龍禀謝赴任十九日同知際安禀辭赴四會查勘某口沖决情形補用縣李冢焯禀解雷瓊道餉銀回瓊補用縣蔡逢恩禀往恩平查勘水灾回○二十日廣州府蕭韶禀知念一日正考香山增城從化各文童施放號炮河泊司姚天錫禀銷太平關稅廠差○念一日直隸州鍾啓元禀往勘估威遠下横檔炮台工程通判王存善禀辦厘務局又案 
[俄高立約]  
　　俄公使韋君貝前赴高麗立約早經列報兹悉韋君於前月杪繞道烟台齎約返國屈指在高僅十二日所有約章均以英國爲藍本僅删改白餘字兩國界址須俟明年遴員勘定聞東北交界處向有一溝頗難涇渭分明高麗人民寄居俄界者約有數萬須訂明安置之方並擬設一電線由伊犁直逹仁川以期商務兩有裨益然未定奪也聞日耳曼國亦　時立約章程字樣大同小異惟删去善後三條并入正約第四五欵從此化干戈爲玉帛易甲胄爲冠裳禮義相維有無互易遥瞻海國不禁歡忭無涯已 
[國王演戯]  
　　英京新聞紙云日耳曼隣邦有巴巴利也國王平生酷好串戯傀儡登塲顧盼自得若不知身居九五也者近日愈覺興致勃勃在戯園效優人裝束自演各技以悅觀者之目連演二十一日無或有間於是遠近諸人聞風而來車馬盈門幾無隙地戯園利巿三倍日收一萬餘金論者謂王之游戯神通可與李天下嫓美惜諸伶中無敬新磨耳 
[茶樓消夏]  
　去年長夏苦羲陽炎敲烈烈火繖張科頭赤足猶未已揮扇不解汗淋浪今夏長夏何快意清風習習生微凉湯泉曷敢如　 
火沸汗流豈云浹胸膛乘興且上茶樓去曠觀野景豁衷腸金勒錦車多貴胄霧縠雲裳擬姬姜文身剪髮殊其國磔格啁嘈如鶯簧清凉世界不數覯蒙山雋味若瓊漿逸情直上飛天外但見蛟龍渡津梁鳳凰翼翼發五色偓佺洪崖相徜徉陸離光怪渺難指下視塵世何茫茫到此詩情狂欲舞不覺夏熱消無鄕[  海上種榆山人悅彭氏就正稿]  
[代張君贈周月仙校書三十絶寄呈霧裏看花客高昌寒食生同政]  
　　枇杷門巷駐香驄甘向妝臺拜下風試問嫦娥緣底事等閒偷出廣寒宮驀然相見喜相逢誰說蓬山隔幾重低向檀郎問姓氏不期邂逅訴萍蹤斜抱琵琶倚緑窓珠喉嬌脆本無雙絃聲彈罷歌聲歇笑問榜人可今腔永雪肌膚綽約姿好花正値半開時新茶一試龍團後卿最情痴我更痴天生豓態杏花肥醉倚銀屏誤貴妃春色大家誇富麗何須瘦弱不勝衣雲髻輕盈髮乍梳問年恰値破瓜初生成一種温柔態萬紫千紅總不如笙歌隔院醉屠蘇玳琩筵開折簡呼酒到濃時低　 
問我詩腸曾否潤來無燈光月色畫樓西　散歸來手自擕我尙未婚卿未嫁夜來可許鳳凰樓珊瑚壓鬢縷金釵寶馬珠輪走六街蝴蝶隨香飛不起雙雙爭傍鳳頭鞋曉妝纔罷倚妝臺錦字紗窓面面開忽見　頭楊柳色當年張　此重來絶世丰姿玉作神不須脂紛染鈞匀可憐别有風流派本是蟾宮第一人六幅紗拖百摺裙環把　瘦總超羣二分本是揚州月照到江南便十分淡雲微雨月黄昏　悞隣家去叩　 
門隣女聲音儂仿佛紅綃恐錯盜崑崙晶燈玉匣小銀盤平視何妨一任歡故把烟雲自吞吐最銷魂處怕人看重門鑰上漏聲潜露冷風寒勸莫還一種癡憨難寫處倚人嬌怯卸雲鬟剔罷籣缸未忍眠泥人情處動人憐生成麗質如花好姓氏因之說愛蓮千金一刻是春宵何用笙歌慰寂寥媚黑怕教諸姊妬晚妝先自暈紅潮兒女情深似漆膠怕郎冷落怕人嘲含情欲語渾無語捲上珠簾看燕巢心香一炷爇蘭膏夜夜燈花不忍挑纔得歡塲又相見嫌他射覆各分曹分明情己兩成魔反覺人前避忌多一笑回眸無可問昨　寒暖竟如何楊枝自小碧無暇悞被東風一陣斜絮已因風甘落溷怕隨流木化萍花琴心譜出鳳求凰珍得明珠十斛量畢竟阮曩羞澀甚眠將詩債爲伊償醉擁鴛衾聽雨聲來朝小别總無情分明不是　河隔偏問　期幾日程翡翠簾前雨乍停夕陽芳草自青青泥他别院笙歌沸不管離人不忍聽别恨知伊弱不勝闌干深處怕重憑傷心最是今宵月照出相思一樣徵　　緘世里特傳郵第一名花莫與儔我自此中深寄託祝卿富貴且雙收邃憑青鳥覆佳音情自知卿别樣深要教金錢休浪鄭青絲到底結同心惜春心事十分憨千尺桃花水似潭重訪天台舊　路萬花深處更停驂任人嬉笑兩無嫌花底東風蝶夢甜分記枕痕相並處幾分春色上眉尖潦草詩成信筆芟天涯何處覔黄衫此情拚得如流水不覺相思刻骨嵌[  甲申閏月海昌慶花痴史太憨生綬紫氏脫稿於虹橋]  
[上海絲業會舘籌賑公所施少欽代募金澤風灾賑捐第十次收單]  
　　本埠慶昌仁洋廣貨號交來無名氏求病速痊向灶神前拈杳叩求續助風灾賑捐其病逐漸見鬆一念至誠仰邀神佑敬助來洋一百元○廣東無名氏助來洋十元○本埠綠窓人靜伴琴眠助來洋五元○又足對洋一元○陳景華兄爲内人黄氏抱恙斑痧透發大象巳鬆惟餘熱未退叩　　神前立願所有平日積省零用錢兌成鈔票規銀五兩移助賑捐祈保速痊○本城顧錫堃爲小女得病甚重叩神前許願立見奇效敬助來完願洋四元○松江鹽公堂寄全盛局來氷谷生助洋四元○浙湖雙林徐姓不留名求生意顯手助洋兩元○漢口新安心願氏爲目疾許願助賑立見奇騐寄太古安慶輪船來完願洋兩元○本埠蔣同泰號交來蘇州高清和氏助洋兩元以上六月初三日收欵○吳江龐山繳愿人因病許願助賑半月全愈寄通順局來洋十元○姑蘇不留名助來洋五元○蘇閶馬仁德堂寄全盛局來平江扶風氏祈合家平安助洋五元○梅里泉唐知命庸人求保合家平安寄永義昶局來洋四元○蕭然蔡止善助來洋三元○永義昶送信友交來無力子求内人諸病速痊助洋兩元○本埠新泰絲棧托買痧藥移助洋一元以上初四日收欵彚解灾區登報奉聞 
[　上海絲業會舘籌賑公所施少欽代募金澤港風灾賑捐第十一次收單]  
　　本埠北巿鴻豐絲號交來錢荷記求本身康健敬助洋二十元○杭州楊亷伯兄交來陶鄭氏保生産平安寄永泰豐局來敬助洋二十元○本埠北巿公倍局友交來求安居士捐助洋十二元○乍浦全盛局寄來順天隱名氏敬助洋十元○亦致堂吳不留名助來洋五元○本埠織布機器局交來旅居滬北善樂里東粤為宅八齡童子敬步汪氏十齡童子後臨所潰百歲錢果儀錢禀明堂　兌換成洋敬助四元○凝秀堂安求母親康健合家平安敬助洋三元○　　 
阿東潘氏病痊完　助洋三元○浙寜無名氏助洋二元○浩國氏爲子榮棣病痊完願助洋二元○陳　　求外症速愈助洋一元○張楊氏祈幼女平安助洋一元以上六月初五日收欵○愧少記完心願助洋兩元○常州全盛局寄來無病人助洋一元○本埠將同泰號代　州同福祥交來曾家紀捐助洋十二元以上初六日收欵彚解灾區登報奉聞 
[　上海絲業會舘籌賑公所施少欽經解金澤港風灾賑捐]  
　　閏五月二十三日由北巿公十錢庄解付南巿方萃和糖行内庽張楷生先生代匯到金澤鎮同善堂放賑局紳　衛君守廉舊君裕堂徐君幹波朱君春柏矣洋五百元又帶去洋一百元○六月初六日同善堂衛紳來商囑匯由北巿恆泰錢莊解付南巿張楷生先生代匯到金澤鎭同善堂放賑局英洋六百元函托四紳按户核實散放○又解去純陽正氣丸五千服痧　二百廿瓶　痧散　　　痢疾散一千服函托施醫局散給合併奉聞 
[上海北巿盆湯弄絲業會舘主施少欽經收順直山東江浙等處賑捐六月初四五六日第三百五十四五六次清單]  
　　槐德堂王五十元敦大堂席五十元二户由本埠匯　銀號來　州泰平氏祈保合家平安五元項佶堂由　記棧來三元○　石門潘君臧伸經莫祝同心先生富貴源頭同字四千六百六十七號册石門大亨典　元裕大典六元泰來車坊五元桐鄕大生典　元石門省吾書屋三元休邑森玉堂李二元浙　泰生堂高一元石門　慶昌二元玉　益茂園一元由潘君越橋交來○平江祝同心先生募交富貴源頭同字五千七百八十七　册二成齋純陽正　丸一千服由　者正大局來○　陵　菊　蒮香正氣丸四百五十服以上初四日○陶鄭氏祈保生産平安出杭楊亷伯兄寄永泰豐局來二十元烟台隱名氏求病　愈由全泰盛局來丑元浙紹餘姚力薄生爲先考妣七十陰壽節助祈冥福由高郵乾昌局來丑元○救人救民二元葉子　一圓何庚生錢一千五百文范恕之八百文孟輝　三　文　小俊宋添明　交翔朱　　花中君子魏少　林心齋范卓人　　作民李　梅程青士十一户各四百文以上共十六户錢洋合併九圓錢三百四十文由曹　釐局李君里平羣交在大局來○招商漢局張　寅賓代募捐　　　餘堂五閭由　局　報處來○廣東不書名完心愿助播　捫　表一只布京大八件表一對牙柄　翎　一　 
把歸併助賑彩　　氏○筆一百四十七日由售助賑彩　乍　解開記九百四十七號至九百九十一號四十五張共洋九十圓由全盛局來以上初五日○本埠源恆　布號同人公　 
助由錢鑑　兄來十五圓鎭江洋藥捐　　募無名氏由江孚船　來十圓金　胡駱氏求合家平安助正氣丸資爐坯六圓金　胡厚齋閏五月分節省口食資鑪坯五圓二户由粤東和平縣署寄交招商滬局來椿壽館　抽三四月分館實愿助由　力言館浙湖姚來一圓○漢口永吉泰莊黄君小舫代募捐　保赤子　漢平銀五兩秉彝堂漢平銀五雨代姪　　愈兪錢十千文由江孚輪　提房帶來○紅孚輪船　房募册怡怡如舘助正氣丸資六圓無名氏二圓○餘姚翁已蘭先生書潤錢　百六十文○庽　湖南　梅外史將先人遺物移助求資冥能銀　白品近視　鏡一付連套由億大局來歸入助賑彩票册内○　城聯雲草堂同人壇方虔製誠　妙靈丹二箱　　萬一千八百四十七粒每服五粒由劉松泉翁交來以上初六日　 
[上海業會館籌賑公所施少欽解天賑藥丸並解津金澤兩次藥丸]  
　　今招商局豐順輪船裝天津賑銀一箱計申公磕銀一千五百兩又純陽正氣丸痧暑等　共併裝成六大　　　　天　　撫局金　人觀察轉　順　局尹　大京兆憲轅騐收　放○又解天津廣仁堂施醫賑局帶事楊　臣純陽正氣丸痧藥等併　成三大箱　收　旅○又解松江　　金澤　災　施醫局痧藥正氣丸併成一大　由内　船解去託登貴報一併泰聞六月初八日 
 
 

Page 11

 
 
[光緒十年閏五月念八日京報全錄]  
　　宮門抄○諭旨五道錄前○發抄旨四道○御史慶奏請飭查嚴懲摺○大學士額等奏爲遵旨議奏摺直督李奏　署河工同知摺○又奏甄别知府片○又奏挑築河工完竣摺○楚督卞等奏特叅各員摘頂勒緝摺子○閏五月二十八日户部通政同詹事府正白旗値日無引見○福林布謝授上駟院卿恩○徐會灃等謝授講官恩○杭州恊領長山謝恩○大額駙續假二十日○召見軍機醇王長山○發抄劉錦棠奏新疆所設軍台安設驛站章程奉旨該部議奏欽此○又酌定人役薪粮章程奉旨該部議奏欽此○又請將不能約束勇丁致釀人命之遊擊叚家集革職奉旨着照所請兵部知道欽此○又新疆蕩平案内出力之知縣張恩黻保案更正奉旨吏部在道欽此○○福　道監察御史兼世管佐領奴才慶綿跪奏爲侍衛日意謾駡請旨飭查嚴懲並請將該管堂官議處恭摺仰祈聖鑒事竊維侍衛一官卽古嚴郎監門之職宿衛宮門最爲嚴重雍正六年新挑之侍衛護軍等互相戲謔時有各加勉勵屏除習氣之諭居是官者宜如何寅畏　恭恪遵聖訓近年以來卽内班等侍衛平日傲慢謔浪所在多有該管堂官業不能以身表率教之以慤謹小心無　厥職矣　才聞本月初七日刑部員外郎象濟有差進内彼開侍衛金鳳岐不知挾何　堂隙瞥見象濟輒敢在乾清門階上戟指忿詈象濟未敢理論金鳳岐復赶至乾清門階下高聲肆駡直待同班勸挽方止奴才竊以爲宮門重地咫尺天威該侍衛竟敢如此蠻悍其不敬豈僅戯謔可比其該管堂官平日之漫無　 
教誡已可槪見此風一魘何以肅紀綱而昭寅畏奴才職司風紀相應據實紏叅請旨飭查嚴懲並請將該管堂官　處庶以戢武夫桀悍之風而警大僚徇懦之習於人心風俗不無所裨是否有當伏乞皇太后皇上聖鑒訓示謹奏奉旨已錄○○經筵講官協辦大學士户部尙書臣額勒和布等謹奏爲遵旨議奏事光緒十年四月初二日内閣奉上諭御史程棻片奏嗣後遇有災緩之年州縣槪於勘報日起照例停徵等語着户部議奏欽此四月二十二日内閣奉上諭御史鄭訓承奏蠲緩恩旨地方官任意延擱請飭嚴定賸黄限期一摺着户部歸入御史程鼎棻前奏蠲免錢糧勘報停徵摺片内一併妥議具奏欽此臣等敬維我朝子惠元元遇有各省水旱偏災一經陳奏莫不恩施立沛損上益下原期休養閭閻澤至渥也乃各省督撫或奉行不善致不肖州縣等以藉端取巧如該御史程鼎棻奏稱報勘後並不停徵且盡力嚴追酷於平日追不足額始作爲民欠請緩御史鄭訓承奏稱延搁恩綸私徵入已等語所陳尙未盡其弊夫地方有災實官吏之不幸乃近日州縣不以爲戚轉以爲利東鄕有災或報以西鄕南鄕有災或灑入北鄕惟利所在擇肥而齒且有某縣某鄕歲歲請緩若循例然其爲揑報入已更無疑義至於已完之欵揑作民欠應豁之額仍復重徵挪舊掩新移甲就乙劣紳藉以把持奸胥因而染指上行其惠下屯其膏蠧國病民莫此爲甚查州縣官奉蠲錢糧　延重徵均以欺侵論罪乃近來積習相　遂至藐視典例至奉旨謄黄竟敢延擱尤屬胆大妄爲臣等詳考舊例再加嚴密定爲章程五條其要以報勘得實卽將應蠲應緩之地方畝數分數銀數先行出示曉諭以杜重徵之弊州縣初報督撫初奏均聲明應蠲應緩之地　銀數以杜冒災之弊應俟命下由臣部通行各直省俾各遵守徒法不能以自行尤在各　吏勿以簿書期會爲煩苦勿以履勘結報爲具文然後人存政舉應並請旨飭下各省督撫嚴飭司道牧守遇有各屬報災　遵照此次奏定章程辨理倘再有違例取巧卽行從　叅處如敢有延擱謄黄卽照違制律議罪或别經發覺並治該督撫以徇隱之罪庶州縣知所懲儆小民得以闓澤均霑矣所有臣部遵議緣由謹詳查典例嚴定章程繕具清單恭摺具陳伏乞皇太后皇上聖鑒謹奏奉旨已錄○○前大學士署直隸總督一等伯臣李鴻章跪奏爲揀員請署河工要缺同知恭摺仰祈聖鑒　竊照河間河捕同知程迪華因在天津府同知任骨交代逾限末完業經奏叅革職應以光緒十年三月二十六日接到部文之日作爲開缺日期歸三月分截缺此係專繁　河要缺例應在外揀補查北河同知一項上次永定河南岸同知桂本諴保爲知府遺缺已補試用本班儘先同知陳遐心續出北運河務關同知吳廷斌歸道員遺缺已補分缺先同知姚豸今河間府河捕同知一缺現在新班遇缺先新班遇缺均爲無人輪用試用正班人員照章在於試用正班内逐加遴選據藩司崧駿按察使松椿署天津道劉樹堂查有試用正班同知李鳴梧堪以請署具詳前來恆查李鳴梧年四十五歲江西臨川縣監生由從九品投効軍營　力歴保縣丞遵例加捐同知指分北河試用光緖三年九月赴部蒙欽派王大臣騐放領照到省分天津道差委十一月到工業經補額奉准部覆該員辦事認眞請署河間府河捕同知人地相官堪以勝任亦與定例相符仍俟經歴三汛期滿如果稱職另請實授給咨赴部引見所有揀員請署河工要缺同知緣由理合恭摺具陳伏乞皇太后皇上聖鑒勅部議覆再此缺應以光緒十年四月初一日起限前已咨部展限在案合併陳明謹奏軍機大臣奉旨吏部議奏欽此○○李鴻章片再分發道府應自到省之日起試用一年詳加查看出具切實考語奏明分别繁簡補用兹查有試用知府柯欣榮察看一年期滿例應甄别據藩臬兩司且詳前來臣查該員柯欣榮年壯才明堪勝煩缺俟有應　缺出照例序補除咨吏部外理合附片具陳伏乞聖鑒謹奏軍機大臣奉旨吏部知道欽此○○前大學士署直隸總督一等伯臣李鴻章跪奏爲顯直鳳河工程尅期挑築完竣恭摺仰祈聖鑒事竊查鳳河發源南苑由五空閘流出苑墻經大興東安通州武清逹津歸海工長二百餘里關係沿河民田利害而下游東堤尢爲津武一帶保障迭經臣籌欵津貼脩築惟當永定河之衝屢　潰漫其上游河身亦因年久游　遂敘乏濫爲灾去冬臣等各派委員察勘籌議挑築並因文碩之奏經府尹臣將大槪情形奏蒙聖鑒聲明以工代撫在案今春臣復遴派候補知府惲桂孫周歴上下游詳細勘估惟各處應辦要工甚多庫欵極絀祗可撙節經營除下游河身能暢無庸挑挖上游舊制無隄之處或有隄祗須堵築缺口量爲加修外應自五空閘起至大興采育止間叚挑挖河身並裁　取直共三千四百九丈口寛十二又五尺至四丈不等底寛十一丈一尺至二丈八尺不等深六尺五寸至二尺不等並築攔水各　十四丈又自采育起至武清緱上村止應挑河身九千二百九十丈口寛五丈五尺底寛四丈三尺至三丈九尺不等深四尺五寸至三尺不等卽以挑出廢土培隄又築来盲北門外隄工長六十丈頂寛二丈底寛六丈高八尺又自武清柳行村起至天津韓家墊止應築東隄八千二十六丈頂寛一二丈不等底寛六丈五尺至四丈五尺不等高七八九尺不等又應堵築緱上村缺口二道工長二十七丈後緱上村缺口一道工長六十丈並加後戧四十七丈桐　村缺口一道工長五十三丈村東减溝缺口一道工長三十丈陳莊缺口一道工長三十六丈並加後戧三十七丈徐莊缺口二道工長一百十三丈又牛鎭減河缺口一道工長二十二丈以上缺口築頂寛一二丈不等底寛七丈至四丈不等高一丈二尺至六尺不等險要處酌加樁料並廂掃叚計挑築土二十九萬六千餘方零工尙不在内當於議定後責成惲桂孫督同印委各員招集附近災民分投興作以工代撫於四月二十九日尅期告竣卽飭試用知府柯欣榮前住騐收一律過估如式共用工費銀二萬四千一百八十二兩七錢二分三厘由府尹臣於順屬賑撫項下撥給銀一萬兩臣飭局於直屬賑撫項下撥給銀一萬四千一百八十二兩七錢二分三厘俟彚歸賑案另行奏報除飭各該地方官查明向意隨時督率民夫妥籌修守毋　廢弛外理合會同順天府府尹臣畢道遠順天府府尹臣周家楣恭摺具奏伏乞皇太后皇上聖鑒謹奏軍機大臣奉旨該部知道欽此○○署理湖廣總督湖南巡撫臣卞寶第湖北巡撫臣彭祖賢跪奏爲特叅緝捕疏懈之文　員弁請摘去頂戴勒限緝拿恭槢仰祈聖鑒事竊據黄陂縣知縣吳念椿詳報在籍前日山東曹州鎭總兵王正起家於光緒十年三月二十七日夜被刧銀兩首　等物並拒傷僱工李先舉等五人會營勘　通報等情前來查原詳内稱雖聲明的事地方並未安設塘汛墩鋪惟距城不過三十餘里計　六百餘兩拒傷　人寔屬　重情兇該縣文武印汛各官事前旣疏於　範事後又未能速獲贓盜捕務廢弛巳可槪見若　照尋常疏防按限開叅不足以示懲儆據湖北布政使　德標按察使黄彭年詳揭前來相應請旨將黄　縣知縣吳　椿分防黄陂汛左　千總吳定太均先　去頂戴勒限三個月上緊嚴拿如限内能將正盜全獲起有　　卽　時奏請開復倘限滿無獲再行從嚴叅辦以爲捕務廢　者戒謹合詞恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此 
 [ 
 
 

Page 12

 
 
[光緒十年閏五月二十九日京報全錄]  
　　　門抄○　諭一道錄前○東陳撫奏籌欵修培河工摺○皖撫裕奏籌解銀兩片○江督曾奏請將守備開除底缺片○將軍慶奏請升同知摺○東撫陳奏甄别各員夾片○閏五月二十九日禱部宗人府欽天監正紅旗値日無引見○伯王假滿請安○錫鈞陸潤庠各謝充講官恩○　隆謝授向茶正恩○齊齊哈　協領博順謝恩○閏中堂奕年各請假十日○松溎續假五日○召見軍機醇王博順○○山東巡撫臣陳士　跪奏爲遵旨查勘德州境内運河兩岸險要各工籌欵分别修培恭摺覆陳仰新聖鑒事竊臣准工部咨光緒十年四月初九日奉上諭李鴻章奏德州境内運河各工請飭山東撫臣籌欵興修等語欽此欽遵知照前來臣查東省運河堤工上下游道　緜長自黄水改道以後南漕由運河者不過江北一隅故凡可緩之工程不容不暫行停辦　節　費遇有殘缺處所地方官督同紳民修培迄今多年習爲故事德州境内運限每歲各不修補祇以上年水勢過大遂致多所被冲臣前因御史劉恩漙奏請挑濬四女寺支河卽飭委員候補知州許祺身一併查勘照章勸諭修　並據署德州知州宮本昂禀報捐資購辦料物將最　之小楊莊工叚加培穩固當於覆奏四女寺等處支河情形摺内陳明在案　奉　因遵卽復委許祺身前往確勘估計工需兹據禀稱奮得該州　河兩岸共長一百九十里其堤身以逼近河流者爲險要直隸委員吳士湘原禀最險十段次險二十段係約略言之其中有遠年險工瓊在溜勢　移並不成險者亦有因險而居民業已加高培厚者該員周歴各處詳細確查計實在應修險工十七段内城南東岸水營廻龍廟盧家墳台子坡等處四叚城北東西兩岸宋家道口黄泥灣程家莊二里屯八里灣燕窩小蠻林小楊莊豐樂屯第八屯　橋口第三巿第四屯等處十三段或應朋高培厚或須添築後戧坐灣頂沖各處加修月隄以資捍禦按照丈尺估需土一萬三千餘方該州齊集紳民勸令出夫工作每土一方酌給津貼京錢三百二十文核計連橋料雜支等項約共用銀一千七百兩直省委員吳士湘大致亦以築月隄加後戧爲主其建挑水壩一層於運河不甚相宜蓋運河中窄非黄河可比若此岸築壩挑溜則彼岸又將吃重臣察許祺身所擬辦法均屬妥協經費尤爲節省已飭赶緊興修尅期告竣民夫於硪工不能如法並撥給熟悉河務勇丁帮同　理責成許祺身在工督率以昭愼重所需銀兩擬請在奏撥修培黄河民埝津貼内動支事竣一併開報至吳橋口險工一叚前准直隸督臣李鴻章咨旨據景州禀　添修埽壩等工由該處紳民籌備料物帮修三成其餘七成歸東省承辦　 
究竟　壩應如何做法需費若干亦已由該委員會商估計應俟禀覆再行酌發欵項飭令上緊興脩一律鞏固將來防汛事宜照章由地方官督飭紳民　眞籌辦每屇春融親詣沿河一帶查勘自無殘缺禀明修培不准稍涉懈弛所有遵旨查明德州境内運河兩岸險　各工籌欵分别辦理緣由謹恭摺覆陳伏乞皇太后皇上聖鑒謹奏軍機大臣奉旨該部知道欽此○○裕祿片再臣前准户部咨奏准擬加京官津貼行令安徽省每年籌解銀七千兩自光緒九年爲始按年籌解當經行司查明安省司庫常年度支本乏閑欵惟同治一年開徵後經前督臣曾國藩定章由前撫臣喬松年奏明各州縣徵收漕糧折價除起解部庫並　充軍餉外每石酌提銀五錢抵補從前攤捐各欵及通省經費此欵之内堪以匀撥遵將光緒九年分津貼銀七千兩在於此欵中按限分作兩次解清附片奏明在案嗣於本年正月准户部咨議覆山西巡撫張之洞奏京員津貼擬請指撥外欵作正開銷一摺行令通盤籌畫能否撥此欵於籌餉辦公仍無竭蹶之慮詳細奏覆抄錄原奏咨行到皖復經行司遵照去後兹據布政使盧工杰詳稱遵查奉行原奏内開撥之欵係厘金取之奏案一成鹽務取之雜課關稅取之溢解就現在安省情形而論除本省司　向無鹽務雜課外厘金一項每年所收皆供撥解京協各餉及水師額餉並防軍善後等欵之用其局用坐支等欵前于光緒六年奏明亦僅照八分　支歴年出入相抵時形竭蹶關稅一項查據蕪湖鳳陽　關首移覆該二關課稅自試辦復關以後稅務情形迥非昔比每年正額尚難徵足並無盈餘溢解銀兩再上籌畫實無存餘欵項可以另籌加撥兹屇光緒十年分解半之期應請仍照案在於庫存抵補攤捐欵内按照七千兩依限籌解現先籌足庫平銀三千五百兩飭委候補知縣陳懋增解部交納等情具詳請奏前來臣覆核無異除咨部查照外所有安省應解光緒十年分京官津貼銀兩照案動欵撥解緣由謹附片陳明伏乞聖鑒謹奏軍機大臣奉旨户部知道欽此○○曾國荃斤再准兵部咨單開松江城守營守備李秀嶺於補缺案内應行給咨送部引見等因當經前督臣左宗棠飭遵在案旋據徐州鎭道會稟據該員李秀嶺禀稱奉委管帶徐防飛騎隊防務緊要碍難分身旣未能抽空領咨卽何敢久懸要缺前於台防勦番案内出力由徐州鎭標儘先都司蒙保副將銜以遊擊仍留原標儘先補用嗣借補徐州鎭標中軍守備因廻避本府調補松江城守營守備當兹多事之秋允宜開缺効力擬請開徐州守備底缺以游擊改歸兩江補用俾得圖報等情前來臣查徐郡去年甫覯秋灾民氣未靜隣匪伏莽所在堪盧該遊擊李秀嶺　該處管帶馬隊多年緝捕勤能軍民輯睦一時實未便遽易生手今旣自請開缺効力亦屬出於至誠合無仰懇天恩俯准將松江城守營守備李秀嶺開除守備底缺以遊擊改歸兩江儘先補用俾收指臂之助出自鴻慈除飭取履歴咨送查核外謹會同江南提督臣李朝斌附片陳明伏乞聖鑒訓示再該員所遺松江城守營守備一缺兩江現有應補人員應請扣留容臣揀員請補合併陳明謹奏軍機大臣奉旨兵部議奏欽此○○奴才慶裕松林跪奏爲揀員請升海防要缺同知以資治理恭摺具陳仰祈聖鑒事竊查金州廳海防同知佛寶因案革職於光緒十年三月二十四日奉旨接後五日行文照限减半計算應以四月十四日接到部文之日作爲開缺日期歸四月分截缺係衝煩疲難海心升調要缺例應在外揀員升調查奉省並無記名分發及卓異應　同知雖有勞績保升及揀發同知非現居要缺卽人地未宜所有現任同知内亦無合例堪調之員惟查有俸滿懷德縣知縣張雲祥年五十七歲係四川華陽縣人由監生指捐典史選授直隸沙河縣典史因軍功出力遞保知縣並加運同銜以本班儘先補用引見到省因辦永定河大工合龍案内保俟補缺後以直隸州知州用復奏請賞換花翎光緒元年奏准赴奉差委於勦平大　 
東溝賊匪案内出力保奏俟補缺後免補直隸州以知府在任候補奏留奉省按班序補經部議准覆奏奉旨依議欽此三年十二月二十二日委署懷德縣知縣到任四年三月十一日奉文試署任事五年閏三月初三日恭逢恩詔之日作爲實授日期扣至八年三月初三日實歴三年邊俸期滿奴才慶裕到任未及三月例不加考奴才松林查看該員年力富强能耐勞苦以之請升金州廳海防同知洵堪勝任該員任内並無叅罰案件核與升補之例相符合無仰懇天恩俯念員缺緊要准以俸滿懷德縣知縣張雲祥升補金州廳海防同知實於地方有裨如蒙兪允該員係由現任知縣升補同知應俟接到部文後卽行給咨赴部引見所遺懷德縣知縣員缺係沿邊題調要缺例應由外揀巽請補所有揀員請升海防要缺同知緣由理合恭摺具奏伏乞皇太后皇上聖鑒勅部議覆遵行謹奏軍機大臣奉旨吏部議奏欽此○○陳士杰片再勞績保舉人員應於到省後予限一年察看甄别茲查有儘先補用道曹濬澄三品銜補用道林介景候補知府魯文煦候補知縣呂耀鼎四員到省均滿一年之限例應甄别據藩臬兩司會詳前來臣詳加察看曹濬澄氣度舒徐辦事謹眞林介景志意頗火辦事認眞魯文煦人本安靜公事老成均堪以煩缺補用呂耀鼎人尙穩重辦事耐勞堪以本班補用除履歴清册咨部查照外謹附片具陳伏乞聖鑒謹奏軍機大臣奉旨吏部知道欽此 
 
