# 1896 - 216 - 4908330

 

Page 1

 
 
[新印王叔和脉經靑雲集試帖詩出售] [  圖書集成局代啓]  
　　王叔和爲西晉太醫令素以醫學著名所箸脈經膾炙人口顧輾轉翻刻貽悮良多兹從黄氏原刻及錢氏守山閣叢書釐訂校讎印成善本後坿刋誤每部四帙價洋一元又全註靑雲集試帖詩選擇精良雅合絶時眉樣爲應試者不可不讀之書每部四本價洋六角賜顧者請臨北市掃葉山房及各書坊購取均可 
[葛仙翁救急方陶弘景百一方褚氏辯脉論三種合刻] [  圖書集成局代啓]  
　　抱朴子葛洪晉之仙人也撰有醫方八卷精論療治内外各症之法苟能十讀三復則上可療君親之疾下可救貧賤之厄中可保己身無疾眞醫林中不傳之秘也兹由南晝錦里天祿書局倩本局精工校印以廣流傳後附陶眞人方褚氏醫論合之堪稱三絶皆孟河費氏鈔本也每部計洋七角 
[論鎭江七濠口迎賽五通神事]  
　　江蘇爲古吳國地吳人信鬼自昔云然今蘇州布政使司所屬蘇松常鎭太四府一州文物聲明海内稱首鎭江當京口之衝據江山之勝東連海澨西接石頭城南望毘陵北逹邗溝於四府一州中尤爲勝地本朝之制常鎭通海道駐即於此而又設京口副都統率旗營若干爲駐防勁旅歴來名宦指不勝屈儒林碩望累代挺生此邦之風俗人心固巳涵濡日久非邊省遠府荒僻州縣比乃以近日所聞七濠口一事可異焉七濠口者與京口相望雖江邊一市集地屬往來孔道有鹽局有厘卡有義渡分局居民數百家總總林林羣萃州處所謂十室之邑必有忠信視彼里名勝母曾子不入邑號朝歌墨子廻車者迥乎不同矣詎其地有五金堂係供奉五通神處地方無賴每謠傳神必以歲時迎賽否則四出爲祟本月初二日屆迎賽之期里中好事者舁神像出巡前導有綵馬十餘匹繼以逍遙傘十景牌鬥麗爭妍鏤金錯采更有自詡男兒好身手者爭託臂香或袒其衣襟以鐵鈎懸巨鑼於腹淋漓血肉令人見而生恐雜以擡閣高蹺亦無不鈎心鬥角簇簇生新迨至金烏西墜各色燈彩一律點齊銀花燦爛寳炬輝臺一時遠近來觀者人海人山幾無立足之地事見本月十二日本報所登金焦夏黛一則中之第二條夫賽會迎神本干例禁然或如城隍等神民間素所崇奉者歳時令節舁以出巡藉口驅逐疫癘猶爲古者鄕儺之遺意卽或踵事增華有臂香檯閣等類亦由愚民許願起見地方官從宜從俗不甚禁絶各省各府廳州縣此等神會時有所聞紀於報章者往往十色五光如入山陰道中應接不暇若迎五通神以賽會則固前此所未有抑他處所未聞也記稱以死勤事則祀之以勞定國則祀之能禀大災則祀之能捍大患則祀之非此族也不在祀典彼五通神固何爲者耶考五通神卽蘇松所稱五聖或謂前明太祖所封軍士之殁於戰事者五人爲伍田間野外許建小廟習俗相沿至今不絶國朝康熙時湯文正巡撫吳中禁毁七子上方等山五通祠一時邪燄頓熄京口吳中相隔不遠豈當日禁令未行耶抑爲時旣久死灰復燃耶蒲留仙聊齋志異中所載五通爲狐所懲五存其一而又處以宫刑不復爲患其說固不足據第以蛇神牛鬼自昔有之或祇託師巫之讕言享田家之血食己耳今乃於江邊大道皇然立廟且哄動鄕愚迎以賽會萬人徴逐空巷出觀幾與列在祀典諸神漫無區别抑何荒謬可笑若此此豈地方官見聞未及耶否則謂於風俗人心無所關繫故遂不復措意耶其實此等無益之舉勞民傷財本宜禁止而又供奉邪神迹同左道難保無狡黠僧道造言惑衆藉端歛錢等事更當嚴行查禁其會中首事者卽不照例責懲亦當罰令出貲充賑以無益之費作有益之用在一轉間耳秉筆人論此未竟有友素善詼諧者見而哂日子何見之小也夫神之治幽猶官之理明也神有正有邪官有廉有貪有正途有異路也五通神之迎賽誠爲非禮然土木偶像不能充口腹不能實囊槖所費錢物仍係人所食用人則悖矣於神何罪况未必眞有所謂五通神者乎若夫陽世劣員窮奇饕餮或任實缺或居要差磨牙吮血刮地無皮者是誠何異於五通而且不更出五通下哉子乃不此之責而論五通亦何見之小也秉筆人默無以應爰並存其說如右 
[本館接奉電音]  
　　昨日午後京師飛電傳來上諭二道敬謹譯登○本月十五日奉上諭兵部左侍郎著榮惠調補文抃著補授兵部右侍郎欽此同日奉上諭世續著補授總管内務府大臣欽此 
[相節抵荷]  
　　本月十五日倫敦來電云李傳相使節己於某日行抵荷蘭荷國官民盛設酒筵恭申東道之誼傳相因感風寒之症未克惠臨傳聞傳相在德國曾向施德町製造廠定購器械甚多 
[日使將回]  
　　俄皇行加冕之禮日廷遣伏見宫貞愛親王及山縣伯爵名有朋者前往莫斯科舊京致賀旣而山縣氏復游歴英德諸國本館前己縷記情形兹閱日本報章悉東歴本月十六號外務省接得山縣氏電音略謂定於下月七號附法國麥而息油郵船首途回國漫游未竟遽返行旌意者别有重大機宜急須商辦乎然外人固無由深悉也 
[六安教案]  
　　安徽采訪友人云深溝鋪爲六安州所轄人烟櫛比市肆喧闐蓋雖半郭半村亦一大市集也集中有一天主堂講道勸人歴有年所今者堂主戴君價買某姓地業巳成交忽有好事者從中梗阻平地生波以致突肇釁端固結不解戴君正欲問其所以鄕民忽無理取閙吊戴君而抶之幸有解事之紳衿聞而走視急以身護持始得脫離此厄奔返六安州治向州主某直刺面訴情由直刺立卽籖差往提爲首滋事之人至則鄕民己擾擾紛紛幾似熱鍋之蟻而戴君又以直剌所擬辦法未克遂心遂赴省垣禀諸洋務總局局總通詳各大憲大憲卽檄飭皖省馬步全軍統領宋軍門調撥精兵馳往彈壓並委文職某員查看直刺以案情棘手兩次赴省禀陳說者謂此處民風强悍談及此役似皆不甘俯就範圍以致父母斯民者大有左右做人難之勢云 
[蕪湖盜案六誌]  
　　蕪湖采訪友人云同茂錢莊被盜一案前己五誌報端嗣官吏以所獲各人供詞先後不符未克收諸囹圄至上月十八日省中大憲派某員至蕪湖將此案人證卷宗提解赴省札發安慶府督同懷寍縣研訊數堂然後由臬憲親提勘鞫勘畢仍發回蕪湖將案中牽涉各人一律省釋至此案究竟如何定讞則關防　密外人尙無由悉其根由也 
[白下火災]  
　　金陵采訪友人云本月十二日之晚城西釣魚臺某姓木作慘遭回祿之災維時蓮　三商四邊人静但見濃烟縷縷上蔽層霄少焉卽烈燄騰空銳若燧牛破陣左衝右突莫可抵當迨各鋪水龍聞警馳至爭先吸水四面圍噴逾刻始烟消火滅然己焚去瓦屋兩進並殃及隣右三四家矣事後查詢起火之由僉謂木作夥於暇時吸水 
 
 

Page 2

 
 
烟遺火柴中致肇此禍云 
[議停分發奏牘]  
　　吏部户部謹奏爲遵旨議奏事内閣鈔出浙江巡撫廖壽豐等奏稱浙江省候補道府以至未入流前於光緒八年間　人數甚多奏請停止分發一年自限滿以後照常分發旋值舊海防例鄭工暨新海防二例相繼開捐又遇江蘇等省停止分發是以援例背分浙江省者紛至沓來現在浙江候補者道府八十餘員同通一百餘員州縣幾及二百一二十員佐雜則八百員有奇其中有差缺者十不得一二若仍有加無己將何以處之及其賦閒旣久窘乏難支典質借貸無所不至得一差一缺自好者尙知潔己奉公不肖者恐難安貧守分仕途壅滯於吏治民生大有妨礙臣與藩臬兩司再四熟籌欲求疏通之法惟有暫停分發以截其流今請以二年爲限俟人數稍减再復舊制仰懇天恩俯准飭部將捐納指省營績保留及捐納勞績簽掣省分道府以至未入流各項候補試用人員一併停止分發浙江俟二年期滿再行照舊辦理其進士卽用拔責優貢錄用人員以及俸滿教職期滿教習孝廉方正截取進士舉人並京員截取等項由部統掣各省者仍請照常配簽非由部掣簽捐納保舉指分浙江雖前項各班亦請停止等因光緖二十一年十月二十二日奉硃批吏部議奏欽此欽遵抄出到部吏部查報捐指省分省及勞績保舉分發留省人數衆多各省擁擠情形率皆相同查己經指捐尚未分發人員正復不少又有勞績分發及保留人員一省停止分發其捐納勞績兩班人員勢須攺指别省而别省擁擠情形遂又加甚現在請停分發己不止一省捐納勞績兩班人員幾至無地可以自効今據該撫等奏稱浙江候補道府以至未入流人數過多惟有暫停分發以截其流今請以二年爲限俟二年期滿再行照舊辦理其進士卽用等項由部統掣各省者仍請照常配簽掣分等因欽奉硃批交臣部議奏臣等查各省奏請停止分發者均經臣部會同户部酌核准其停止分發一年奏准在案今據該撫等以捐納勞績兩項人數衆多請停分發自係實在情形惟所稱請停分發二年期滿再行照舊辦理設各省均援照辦理將捐納勞績兩項人員無地可以自効臣等公同商酌自此次奉旨之日起將捐納勞績道府以至未入流准其暫停分發一年俟一年期滿後仍照常騐看分發其各項正途例應掣簽人員曾任實缺應補呈請分發原省人員臣部仍照定例辦理准其照常分發至分發人員有先經報捐指分浙江尚未分發到省之員有情願改指他省者應准其免繳離省銀兩以示體恤户部查現據吏部擬請將浙江省道府以至未入流自此次奉旨之日起准其暫行停止分發浙江一年所有各省及部庫報捐指分浙江道府以至未入流等官應以此次奉旨之日起停止報捐分發浙江一年其從前報捐分發指省浙江各員如在停止限内有情願攺指别省者應准各該員赴部呈明由臣核准知照吏部辦理謹將臣遵旨會議緣由繕摺具奏伏乞皇上聖鑒訓示遵行再此摺係吏部主稿會同户部辦理合併聲明謹奏 
[鼓山避暑記]  
　　福州訪事人手畢云閩中地棍横行最爲民害近有一種棍徒瞻敢聚集七十二人約到東門外焚香拜盟後卽在府前街某酒館共拚一醉幸經府差探知禀報本官簽差按名拿辦○閩中米價日昻小民嗷嗷待哺前經省紳陳伯潛閣學禀請開倉平糶邊督憲制軍批准開倉之日派員監糶毋使米商包買以期事有實濟現南毫因大有倉每斗定價售錢三百八十文一時城鄕　　赴購者絡繹不絶據父老云倉米糴價不賤然官斗比市斗較大聞該倉約有八千石左右除解泉州千零石外所存六千餘石業己售罄　於上月下旬截止矣○城鄕時疫又興鹽倉前某家不十日連斃三人又有娘奶廟某紙劄店四十七日内連斃大小男女五口其症先寒熱後結核不過三四日卽　水部鄕遭是厄者尤多時下所傳救急之方有用陳洋烟加梅花點舌丹調敷核上核化而病亦除然而倉卒之間不救者多豈此中亦有天意序乎其間也耶○省垣近日竊案甚多馬快某日前途獲慣賊一名扭送南臺保甲局經總辦舒衡甫司馬提訊據供贓件向寄鑄鼎街王嬝嬝家司馬次夕三更後親自督帶勇役前往時嬝嬝在家當被破門獲住帶回局中據嬝嬝供狡展重貫三千下始吐實情 
[南海竹枝]  
　　廣州訪事人寄語云衙門收受狀詞向有例規許中丞下車後卽將此項禀費删攺至代書蓋戳亦只准收紙墨小費一百六十文己出示曉諭矣○粤省釐局凡在差病故例有優卹銀兩由局給領昨有梁某者今春在差病故一貧如洗該家屬待赴總局禀請卹欵局憲府如所請批准查照舊章給領又從九梁炳星亦以身後蕭條據家屬具禀請卹照章給銀四十兩飭取具同鄕官印領繳局查騐核發云云○塘魚欄大巷口一帶娼寮林立迪隆里爲往來必經之路獵艶者無分畫夜行人如織有種匪徒冬則掠帽夏則搶扇以戲弄狎客司空見慣無如何也近則見有良懦可欺之人竟誣以欠錢未還拖住搜索剥及衣裳卽有呌喊莫肯救援恐其黨與尋仇報復也四月廿六晚二更後有一人手携服包被誣截搶大呼救命街衆代抱不平督率街勇四面兠截當塲捉獲二人解往清平局局紳以此風斷不可長繕禀解官從重懲辦○四月廿八晚二更後蓬萊里昌濟堂樂店被匪闖門而入開鎗禁嚇並將各伴用索綑縛一圑傾箱倒篋并各夥身上之綢衣褲亦脫剥而去該夥被嚇始終不敢出聲適有買藥者睹此情形乃釋一夥之縛便在門口呌喊被刦然匪己不知去多久矣○帶河基近湧一帶賭攤屢經示禁無如禁者自禁開者自關此地爲潘李何三姓管業日前該處某灘館有違向議各人忿爭遂至用武將灘局掠搶一空刻巳一律閉歇○粤垣百物騰貴數米而炊者莫不愁眉雙瑣惟酒慺茶食各店仍閙熱異常榖埠一隅端陽時節所有頭二三黨花艇定雇一空屆期欲尋一畫舫以親競洩卽欲出重資亦無從尋覓矣○衛某富人也夙有季常之癖月前納一妾在十一鋪同義巷居住冐姓陳不一月懼風聲或露遷往寳慶新街改姓　日前果被妻訪悉率僕婦數人入屋將妾帶未衛瞠目直視不敢妄置一詞妾至是始悔遇人不淑然己晚矣 
[西泠拾遺]  
　　杭州訪事人函云杭州府遺缺知府洪朗齋太守思亮係丁丑科翰林領憑來杭前奉瀋憲詳請補授衢州府刻下部覆巳到准其補授太守履新在卽因是杭垣在藉紳士如楊雪漁太史王同伯主政吳左泉部郎皆當日春明舊雨又係同年爰約於本月某日在西湖高莊設筵公請水陸交陳珍錯羅列曲盡賓主之歡○浙省新開口岸租界之中設立洋關營造公廨其事悉由李稅務司經理己擇於上月廿七日巳刻破土所需經費現奉藩憲撥庫欵銀二萬兩交洋務局提調佘司馬乾耀承領交付稅務司支用○杭垣每屆夏令大家宦室無不高搭凉棚以避炎熱其篷均係蔑竹紥成最易引火然當此炎天勢不能禁止因是兩首縣及保甲局均出示曉諭居民格外小心切勿施放花爆雙響等物以防火星飛落并傳諭地保將各叚所設太平水缸積水令滿遇有緊要得以隨處取用亦防患未然之意也○首府林太守訪聞省城店鋪新開張時每有衙役人等索娶規費并買紅包等事一不遂意便行滋閙尤爲地方之害兹亟出示嚴禁並飭縣及保甲巡防等局隨時查察倘有仍蹈故轍者立子重懲○有陳姓婦者蘇人也寓居杭垣十五奎巷向以收買珠寳玉件爲生前月某日携包出門路遇似曾相識之王媪云六官巷某公館小姐需買翠簪耳環等物陳遂與之同往當卽買定翡翠壓髮一支并珠挖耳等計洋三十餘元先付二十元餘約端節時找付陳婦及時往取則云己由王媪於某口前來取去陳雖與王相熟而未悉其住址詢之公館中人亦不知王詳細陳以物由公館售去帳須由公館結算爲詞主人以汝來買物係由王媪領進必須尋王到來當面對質否則難保無串通之弊陳始語塞怏怏而去尋覓多日尚無下落○杭省當新絲上市之時艮山門一帶鄕人携絲入城售賣者紛至沓來頗爲熱閙而翦綹扖手亦多混迹其中本月初八日有一鄕人在東街裕昌絲行售絲四百餘兩得洋一百廿四元將百元藏於包内餘洋用手巾包裹擬往上城買物行至新橋橋弄地方突來三人將其攔住云去年向我借洋若干至今未歸今旣相遇定當索歸鄕人不知所爲茫乎莫解云莫非汝等錯認耶詎三人不由分說上前奪取手巾包洋飛奔而去鄕人痴若木雞不能作聲呆立路旁痛哭流涕行人詢問其故則巳無從蹤跡矣幸身畔之洋尙未失落因恐復遇歹人祇得靜候同伴而歸 
 
 

Page 3

 
 
[四明談屑]  
　　寗波訪事友人來函云浙江提督張奎垣軍門近因海盜尙多故於月之十三日下午乘坐兵輪出關巡洋標下各弁均到江北岸招商局碼頭恭送練軍副中營兵亦到新江橋上站隊迨鼓輪出口始各回營○寗城沐家弄章姓之使女於十一日清晨主母遣往該處河沿撩取蝦子時久不回復差人尋覔但見撩蝦子之袋與該使女頭上所插玉荷花一朶並浮水面而人杳無蹤跡其爲失足落河抑爲歹人所拐耶不提而知巳 
[禾郡郵書]  
　　嘉興訪事友人來函云武帝聖誕秀水縣署特傳洪福武班搭臺儀門内敬演神戲一臺北門外殿基灣關帝廟亦傳班敬演神戲里人咸具三牲福禮虔往拈香合郡文武大小各官咸赴市心弄關帝廟齊集隨班行禮黎明祭畢始分道回署○十二日午刻有某姓女傭在街購物行經北門内大街衆安橋相近不意後有一馬捷馳而來避讓不及爲馬撞倒踏傷脚骨鮮血直流該傭痛極狂呼不能展動經人扶　衆安橋堍先行設法包裹止血卽報知主家倩人負歸延請傷科醫治未識可免殘廢否乘馬者見己釀禍卽飛馳逸去不識誰何未能查獲地方官屢經出示禁止乘馬疾馳乃輕年好事者每以禁令爲具文致肇此禍非查獲而懲儆之恐後患尚未己也○東栅口及南門外近日絲市甚旺遠近各鄕民於午前皆到往來擁擠各店鋪無不利市三倍絲價亦無甚上落 
[渝城郵簡]  
　　重慶訪事友人來函云新任欽差駐藏大臣貴州文銀仲星使由黔交卸出渝州暫駐行臺帶有隨員二人親兵五十名重慶鎭道府縣於四月二十六日公請星使赴五福宫宴會覘丰采者謂星使年約五十有餘精神矍鑠因臈爾𠹍與西藏搆釁辦理棘手星使熟悉藏務朝廷特派往查辦理於本月初一日起程晉省與制軍面商機宜後當卽啓節赴藏也○某日有游勇三人冐充親兵在後市坡娼家與某甲口角甲被毆傷立赴重慶府喊控王太尊當卽升堂提訊飭將游勇等重笞收押候甲傷痊再子發落○日前德國商人答羅因事到省由洋務局員引至督署禀見制軍問及繅絲鑄錢及槍砲等機器情形價值若何用法若何德商允爲函詢明確再行奉答○重慶錢價之貴非一日矣近年川省旣不鼓鑄來源又竭兼之下游處處昻貴制錢缺乏有一等奸民私鑄毛錢市廛通用毫不爲怪重慶府王太守奉文禁用毛錢前巳出示乃禁者自禁用者自用太守大怒於四月底傳集闔城錢莊諭令五日内一律將毛錢剔凈如違必通禀拿獲盡法處治爲懲一儆百之計現在錢價每千文值銀八錢一分○四川煤礦最多惜乎挖取之法未善而又囿於風水之說封禁不少兹聞有川人約同法國某商人前赴四川嘉定綦江一帶查看礦苗擬招商集股開辦○日本駐劄重慶領事官藤氏義山率繙譯二員於四月中浣到渝租寓城内大樑子萬明齋公館○西藏與印度因界務不清互相爭執藏人大爲譁噪兼之𠹍什臈爾土人與藏人有互鬥情事新簡駐藏大臣尚未入藏川督鹿制軍現又奏派渝電局委員李明府毓森先由長江過海到印藏交界之處調停其事○重慶棉紗公司業經出示招商所集之股頗有成數時因李明府毓森在成都時面禀制軍謂重慶棉紗公司商情未洽恐難得利制軍因飭緩辦事阻垂或不無可惜○本年爲查閱營伍四川奉旨卽派制軍恭代現在重慶鎭標各營探聞憲節有於月底當蒞川東之信因是中衡游府亟出告示令將校塲内所搭棚房限日一律撤去以便兵丁操演陣式旋又探得制軍因公不獲出省己展限至秋後出巡所有安排一切均己次第緩辦矣○川人用洋紗一如魯人之不識麟相與詫異繼又喜其細韌咸樂於用以故販運來川者無不利市三倍以去刻下怡和洋行暨利川公司販有棉紗若于包在重慶關領有子口單運入内地小河以上各處銷售行至合州被厘金局扣留不放飭令重報厘金方准放行該洋商以其重征心瑣不服想必據情禀報重慶漢監督且請示以後當作如何定章也○英國前特簡廣州領事官畢君赴長江及沿海各口查看商務三月中旬畢君上駛抵渝留連兼旬見渝關實扼川中之樞鍵川中出産實甲東南而川人所銷各種洋貨亦實風氣初開視他省尤爲踴躍揆度情勢深以整頓川中商務爲英國目下要圖故擬於復命時將此中商情詳細覆陳云○去冬川省雨水欠足所種鶯粟經旱不旺加以正值收割之時反陰雨連朝漿皆爲雨淋壞收成甚歉現在各省入川販烟者雖己紛至沓來尚在觀望未肯放價收受據個中人云新烟上市價己如此以後未必再廉未知有烟霞癖者愁眉雙鎖否耳○川督鹿制軍整頓吏治嚴加考試其試法與各省不同於按切時事之外又令需次諸君各抒所見試題照錄舊班川省雜職各缺優劣等項及何缺有何項陋規若干其各直陳無隠蓋欲知各缺情形並非禁革陋規勿庸疑慮不言新班佐雜各員當盡之職說○勸戒吸食洋烟示川省籖會各匪名目不一積習己久如何捕治化導逐漸轉移其各抒所長以對清愼勤論川省地大物博而窮民甚衆是否人浮於地無以爲養抑習於游惰不事生業其各就所知以對仕優則學學優則仕論川省礦産多在夷地宜如何設法撫馭開導使之樂從無阻策戒官塲貪詐論 
[豸節啓程]  
　　新簡廣東按察司使魁廉訪元因諏吉十七日就道昨晨遂飭隨從人等將行裝運至虹口怡和碼頭登福山輪船先行起程廉訪則於今晨乘坐官舫用拖船帶至吳淞口换乘英公司輪船逕詣粤垣 
[司馬拜客]  
　　松海防同知葉臨恭司馬糖捐局委員竇甸膏明府於昨日亭午先後到上海縣署拜會黄愛棠大令晤商要公良久始辭去 
[停屍上控]  
　　前報紀奚吳氏控朱丫頭賣地後不將祖棺遷葬提案押遷朱在押患腫脹之疾發普育堂醫治無效身死屍屬朱陳氏投案禀請免騐求辦原告一則黄大令據禀准如所請著卽到堂棺殮詎到堂後欲將屍擡回家内成殮堂董以堂中向有定章祇能在堂成殮不能舁屍出外屍屬不答而去遂赴松江以身死不明求騐伸冤等詞控諸府署陳蓉曙太守閱禀之下立卽批飭上海縣赶卽提集人証秉公訊辦騐明屍身有無傷痕等因黄大令以此案旣己上控因禀請道憲派委隣封相騐適崇明縣黄明府傳祺在申會訊盜犯黄觀察卽就近札委黄明府相騐 
[賭風未己]  
　　本邑南鄕十六保十八圖閔行鎭近有賭徒賄通地保設檯聚賭引誘無知愚民共有賭檯三隻兹爲本縣黄大令訪聞想當查拿懲辦也 
[小竊宜防]  
　　本城八鋪畫錦牌樓迤西一帶去冬至今屢出竊案雖經各事主禀請總巡局飭捕跴緝終無破案者前晚又有某姓家被竊其屋緊靠過街栅之旁天己黎明有兩賊從後屋竹笆猱升屋頂矖臺正欲撬窓而進幸卽知覺狂呼捉賊僅將曬臺上所晾長衫等件竊之如飛而去人烟稠密之處宵小横行實爲民害惟愿賢有司格外整頓緝捕也 
[忽脱樊籠]  
　　法蘭西書信館主人奥理尤君畜有鳥一頭能解人意開籠放出任其所之一呼其名應聲而至因此愛如珍璧據云值價六百金詎前日敬謝主人如黄鶴之不復返當卽函致捕房請爲查緝未知能弋獲否 
[道院落成]  
　　浦東三林塘之北有崇福道院勅建於宋歴經修葺載在上海邑志邇因年久失修風霜剥蝕勢將傾地由上海紳董曹君順甫及休寍紳董黄君静園等集資修葺於去年十月祀土興工至本年五月告竣約費八千餘金前日二紳赴浦東會同秦炳如封翁親視一周果係工堅料固翬飛鳥革嶄然一新想不日定當共慶落成也 
[電告發財]  
　　昨日南順泰洋行得電報云墨西哥發財票頭彩爲三萬四千四百十一號二彩爲二萬八千七百二十二號三彩爲七萬五千三百九十三號 
 
 

Page 4

 
 
[滬南夏諺]  
　　製造局總辦劉康俟觀察去年經大憲派人清查目下巳由劉峴莊制軍飭令觀察仍遵前旨回局總辦○前日報紀靑龍橋張連元之妻阿昭看戲走失一事昨日午前十點鐘阿昭忽坐小車自行回家未經入門先將姑掌頰數下並將其耳環扯去責其訓子不養將子賣去得洋四百今子乘間逸出云云少頃婦之母及妹又來尋打一時觀者如堵惟聞阿昭於十四晚走失次日有人在西門内右營衙署相近見其出外買物未知其何反如此作爲也刻己由連元之母訴知廿三鋪地甲欲據實禀官以期水落石出也○昨日李徐氏至十六鋪局禀稱胡黄氏之女前憑媒出過茶金收爲童養媳今春該女回家屢次往領伊母至忴堅不肯放經李蘭史二尹飭地甲傳胡黄氏到局審訊限六月初八日將女送至李家並判令李徐氏不得挾嫌將女凌虐著各具結存案 
[美界捕房瑣事]  
　　江北人李長林携妻陳氏賃居漢壁禮路永祥里之後第一百三十六號屋内前晚不知因何反目抛盆擲碗李竟取切菜乃將氏腿際猛砍一下血湧如泉號泣聲逹户外適三百九十二號華捕巡至李始從後户奔逸將氏拘至捕房捕頭飭送同仁醫院敷治復遣包探竇如海拘李○前日下午某氏婦携飯羅至北河南路糴米五升甫出門被行人某甲將籮碰落米珠狼藉遍地氏不肯休將甲揪住令賠甲遽奮拳傷氏頭顱經四百九十號華捕一併拿送捕房捕頭詢悉原由謂事由兩不經心毋庸深究令送氏至同仁醫院療治甲押片時開釋○漢壁禮路楊家灣口江北人某甲設水菓攤前晚八點鐘乙丙二流氓購買水菓一言不合遽出刺刀將甲戳中臂膊乙丙遁去甲奔控捕房捕頭諭令自將兇徒尋獲交走街捕拘案送究○崇明人吳端生賃屋吳淞路猛將堂附近開設車行有徐六寳徐鳳山二車夫僦居其内某日失去布衣若干件疑二徐所爲適徐己他往吳心更疑昨日上午在途尋見扭交包探石金榮一併拘送捕房捕頭謂雖二徐似屬情虚然究無實據仍斥釋○前日下午有四輪轎式馬車一輛飛奔至西華德路中虹橋相近撞翻小車一輛致車夫頭顱觸破見馬車己去遠無可如何躺地痛哭經三百三十一號華捕送至捕房暫送至同仁醫院療治○斐倫路沿河一帶時交夏暑每有游手好閒之徒以乘凉爲名乃盤旋鐵欄杆上蜂屯蟻聚有碍行人捕頭預派四百六十一號華捕在彼驅逐前晚有甲乙二流氓不服將捕毆打因拘至捕房禁押一宵以儆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案]  
　　嚴阿炳毆傷顧桃桃一案當經黄大令訊供因嚴於去年在滬北鐵馬路向顧硬借銀洋五元顧無以應嚴以拆梢不遂毆傷顧之頭面其父顧招發將子擡請騐傷大令騐傷屬實判令自行醫治一面飭差提到嚴阿炳訊究在案嚴懼罪遠颺迄今尚未弋獲前日顧招發投縣禀稱兒子傷勢未痊務求速拿究辦旋經原差禀稱正兇嚴阿炳在逃未獲現將帮兇嚴耀卿禀解請訊前日傍晚蔣壽林刺史升坐花廳提訊顧招發又將其子桃桃擡縣刺史檢騐傷勢刻己痊可卽提嚴耀卿至案詰問供稱小的在鐵馬路開木匠店安分經營不敢帮兇且不的並非姓嚴實姓張與嚴素不爲伍求明鑒顧招發父子供稱嚴耀卿入流氓黨實在塲帮毆求辦刺史諭嚴日爾旣安分爲生何得帮助流氓毆傷人口嚴一再苦求刺史判罰英洋十元給顧具領爲醫傷之費各具結而退○前日朱子安投上海縣控郭兆奎誘佔伊妾徐氏求提訊辦黄大令准詞飭差提到徐氏看管候訊經蔣刺史提訊徐氏供年廿二歲嫁與朱子安己有二年祗以大婦太嚴時常鞭撻痛苦難忍丈夫又要小婦人到大婦處服禮後來有素識之郭兆奎見小婦人難以安居愿領去作爲正室說合後於日前隨他到家居住叩求恩典刺史判發官媒看管候提到郭兆奎訊明究辦○前有湖北人蕭有才白奇桂在金山縣誘拐婦女都四寳王阿翠到上海行經日暉港被鮑玉山見其形跡可疑上前拆梢在途爭扭經捕獲送案前　蔣刺史提　蕭等笞責收所都四寳王阿翠發普育善堂留養在案前晚又經蔣刺史提案發落諭日前雖笞責尚不能蔽爾之辜爾等知罪否答稱小的等自知不合叩求施恩格外以後當痛攺前非刺史日釋放後必蹈前轍本應監禁今格外從寛判將蕭白兩人發收改過所永遠覊收鮑玉山暫行回所候備文遞解回籍都四寳王何翠皆有家屬惟不應背夫潜逃前己重懲今姑從寛著差送回堂中候備文解歸金山原籍交夫族領回管束 
[總巡局一則]  
　　蘇八劉招大久居上海城内金家牌樓藉磨扇骨以餬口生有一女年二十餘貌僅中人而性情冶蕩有張海和者亦吳門産也磨琢玉器爲生與劉比鄰而居一日與女私語被女兄撞見口角爭毆劉招大卽以引誘圖逃等詞控諸保甲總巡局鍾明府提案張初供狡展掌頰四十下直認若艸粘花情狀明府判笞四百板枷號三月發八鋪示衆劉女無恥掌頰二百下交父領回管束諭日爾女再有不端是爾治家不嚴亦不得辭其咎也劉唯唯而退 
[英界公堂瑣案]  
　　三百五十號華捕解謝王氏陳阿順至案屠别駕研訊之下陳德記訴稱本年正月曾雇用謝王氏傭工由阿順推薦至三月某日家中忽失去珍珠二十粒及金鑲釧臂等物當時並未投報捕房昨日瞥見謝王氏獨自一人上樓兩目灼灼然私開抽屜向之詰問言語支吾因卽唤阿順至家告以情節阿順願賠洋銀二十圓不料晚間謝王氏及陳忽糾合流氓來家胡閙聲稱無端誣竊定不甘休幸有巡捕經過門前將伊等拘案請訊謝王氏及阿順供詞各執别駕以德記控竊無懲著明白補詞呈候訊核謝王氏及阿順交人保出候過堂訊斷○某號水巡捕拘鴻興木行出店人某甲至案禀稱其人將木私堆灘上有違租界章程屢次驅逐不依是以拘請訊罰别駕日諾卽判罰洋銀二十圓○某號水巡捕解宋恒生楊阿萬至案禀稱宋在某碼頭私裝舊鐵致將楊所操之舟撞壞現在楊巳自行與宋料理惟宋不應有違禁令合行禀請罰鍰别駕頷之以首卽判罰宋洋銀五圓充某項善舉○包探竇如海解王阿元曹云卿至案禀稱王前經犯事送請大老爺懲辦及釋出後不思攺過依舊爲非某日與曹串竊殷盤生家東洋車捐照一紙事爲小的查知送案請辦殷申訴前情王曹叩頭如搗蒜哀懇施恩别駕判令將王笞責五十板曹從寛不究車照給失主領去○包探孔阿才解竊賊徐阿林至案禀稱車阿三家失去皮馬褂一件小的查知被徐所竊是以拘獲人贓送案請辦車投案領贓别駕判令將徐從重笞責一百板○包探陳阿九解陳阿春至案禀稱陳在衍大當鋪混用銅質僞洋銀經鋪夥看出破綻指交小的送案請辦陳俯首求恩别駕判令笞責二百板銅洋銀存案銷燬 
[法捕房三則]  
　　小東門天成昌烟館後河前日有無名男屍一口年約三十左右身穿白洋布短衫藍洋布袴赤足無鞋不知何時氽來爲巡街捕瞥見報小捕房捕頭飭探咨照善堂備棺收殮發壇褾記待屍屬認領○前日北京輪船由寍波抵埠搭客正在搬運行李之際被小寍波乘間竊取紗裙一條爲包探拘獲人贓解送捕房事後知係天成昌夥眷由寍波來滬所失捕頭命將賊押候解送公堂究辦贓傳失主認領○天成昌　館雇甲乙二人舁大土一箱行經法大馬路巡捕房轉角由箱内遺落一枚爲某丙拾獲幸卽知覺遣人咨照店主同包探前往查問隨卽給還 
[江西官報]  
　　三月二十五日廬陵縣馮蘭森禀赴任同知弓世曦辦上高釐卡縣丞喬永怡安仁催漕折回吴瑞由德安高銓由吉水俱催减平回黄兆棠星子催地丁回劉輔元辦宜春保甲○二十七日涌判薛鍾翰禀謝拔委一次簽分卽用縣林向滋繳照係乙未進士指分試用縣程津係順天人典史朱必昌係浙江人俱禀到裘錦貴溪等縣催道欵回徐祖懋浮梁等縣催道欵回往長寗辦保甲○二十八日萬載縣譚紹裘禀知山東賑捐加同知銜楊廷變張　勤張桂芬俱委發審局張開鑾崇仁等縣催稅契回劉承訓宜春等縣催地丁回朱榮福丁母憂贑縣大湖司毛尚賢據報病故以試用府經王家鼐署理○三十日内閣中書徐步衢進京從九曹國英武寗催地丁回按司獄李世亷往上饒辦保甲 
[四月份各户月捐]  
　　唐茂翁六元陳善翁五元　耘翁四元戴綏翁李光翁兩户各三元朱葆翁黄佐翁譚幹翁徐棣翁戴生昌和昌成南順記老順記八户各二元周蓮翁張金翁何植徐俊翁傳晉翁何瑞翁金松翁韓山翁陳　翁柳鶴翁福昌祝源昌錦章新順記復泰記鳴昌陸全木老悅生宋晋泰吳仁記天益廿一户各一元存濟堂一千九章四個月二元四角源豐潤一元八角一層樓一元三角周恆茂莊源大兩户各一元二角五層樓八百北天成永裕泳記允泰四户各六角嘉綸介福裕盛和壽康延康晉和餘大愼餘惠　元甡衍大厚康永豐存德元茂鉅亭恊昇　源寳和泰源宏大正大承裕升大彚康崇餘同豐宏元徽餘永康益大瑞大恊成晋大寳順永善源卅六户各六百隆茂盛瑞昌大吉廬三户各五百文益昌文賢閣李珊記思補堂宏益生隆昇同昌泰萬有全萬和祥愼餘堂可熾順豐大恆來源衛錦記梁焕南益記永康公龐竹卿可響十九户各五角靑蓮閣四海昇平成泰三户各四角恆合祥萃源春園九和四户各三百宏章泰其萃樓啓泰何恆昌允章升和施德豐福來洽盛章謙記復記恆泰錦章晋昌恆茂大章十六户各三角一壺春義成五雲日昇元利鴻運樓金合順六户各二百恊順鴻昌森和通裕萬榮順徴昌熾大怡昌恆生義萬椿曹德大大昌復泰廣盛三元同慶寵記祥順元順榮生記恆生德元永盛大隆生大沈源來廿四户各二角元茂一角永愼恊成祥萬興三户各一百共洋八十八元七角錢廿七千六百文又一文捐洋十三元七角五分錢八千九百八十三文滬北廣益堂唐廷桂謹登 
[上海北市絲業會館籌賑公所施子英經收山東順直湖南賑捐三月初一至十五日第四千五百三十七至五十一次清單]  
　　初一日蔡少薌爲妾沈氏産後病痊許願禮懺資移助洋二十元馬間淵二十元○初二日嘉定東海散人蒙蔡君吉人酧送看地點穴資移助洋三十元吳淞顧銳卿求保嚴病速愈延壽合家平安四元安心子完願三元嘉定黄寳稼堂求病愈二元○初三日惜花生洋二元梁洗氏保子五角○初四日神户三江公所愼泰祥號由源記號來洋六十元無名氏求身子安健二元○初五日陸鶴亭病愈完願洋十元伍記求病卽愈二元○初六日槐蔭居士求子張順長出花卽愈平安二十角常熟嚴汝卿洋一元蘇城金鼎三角○初七日溧陽隠名氏洋二元○初八日徽州無名氏求媳産母子平安願洋十元玉梅氏小洋二十角銅洋一元○高郵丁玉軒募姚陸氏洋二十元又盛姚氏三元楊蓉初一元愛蓮堂錢七百文稽銘甫錢二百文五户合洋二十五元○初九日局彦孫仝妻范氏求子許願洋二元范盛氏求延壽消災年年平安二元○初十日嘉郡貽善堂張完願洋五元隠名氏求平安二元○十一日蘇州崇本堂求保平安山鴻茂源綢莊來洋一百元璜涇曹雲溪完顧十五元楊潤芝求母病速愈十元杭州戴同卿求病己痊十元袁秉甫四元湖北李信臣爲内眷病求愈三元惜花生洋一元銅洋一元○十二日平望逹順坊洋五十元惜陰居士五十元蘇省楊應培求病速痊三十元隠名氏求兒平安十元杭省蔡濟良爲兒咳嗽吐乳求卽愈二元○十三日山陰宋世忠求病速愈洋三十元李善士求兒風痧卽愈二元○十四日海寗許村塲署無名氏完顧洋十元太倉繆季豐募程廣士理不可受移助二角又范緩之錢一百文無名氏錫箔灰資錢二十七文桶捐錢二十文四户合錢三百四十七文○十五日常昭鹽公堂募楊湻餘堂月捐洋七元七角朱姓二元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年五月初七日京報全錄]  
　　宫門抄○諭旨五道錄前○恭親王等奏揀補軍機章京片○將軍依等奏部員籌資報効請准收贖父罪摺○江督劉等奏蘇省河運漕糧兌竣開行日期摺○蘇撫趙奏江海關加徴洋藥厘損收支各欵銀數摺○又奏江海關徴收華洋各稅及支解數目摺○大臣桂等奏請習緩蒙員年班片○署新撫饒奏委署通判片○五月初七日禮部宗人府欽天監廂紅旗值日無引見○莊王假滿請安○倉塲奏漕船五日回空○召見軍機○皇上明日辦事召見大臣後至醇親王府看視畢還海○○恭親王等片查軍機章京太常寺小卿王汝濟兵部郎中胡寳鐸先後病故遞遺章京二缺應以額外行走之户部主事凌福彭禮部候補主事王慶平挨次充補查額外行走章京現在尚少一員應添傳記名在前之内閣候補中書李象寅在額外行走謹奏奉旨知道了欽此○○奴才依克唐阿鳳秀跪奏爲部員籌資報効請奏收贖父罪恭摺具陳仰祈聖鑒事竊據奉天花翎工部郎中嵩慶呈稱因伊父防守尉奇車布於光緒二十一年二月間在牛莊任内失事獲咎革職發往新疆効力贖罪隨於是年五月間投効欽差大臣都統依克唐阿行營留營戴罪圖功冐雨冲風染受潮濕四肢麻木不仁加之年逾七十氣血衰販觸發前在直隷朝陽等處接仗胸前右膀等傷復作時常昏迷以致起臥非人扶持不能動轉當經由營給假咨送回旗調理不意病益增劇日甚一日僵臥在牀成篤難痊曾經具情禀請調任福州將軍裕祿委恊領逹春騐明疾巳成篤並無揑飾情弊加結呈覆核辦在案今該革員久病纏綿醫藥罔效自冬徂春愈加沉重懨懨一息危若懸絲實因年老病篤終難就痊伊子嵩慶情願變産報効省平銀四千兩收贖父罪以助辦理善後籌餉之資儻必發往願效漢女緹縈以身代父充軍藉贖前愆等情呈請具奏前來奴才等覆查該革員奇車布旣在軍營接仗受傷尙堪矜憫現值年己七十氣血兩衰觸發舊疾　篤難痊伊子郎中嵩慶報効銀兩懇請收贖父罪孝篤性眞情有可原溯查同治三年間雷正綰奏以軍餉萬分支絀請將部准新疆贖罪章程量爲變通酌减銀數以濟要需經部議准在案又光緖二十一年間都察院所奏廣西舉人甘恒暄呈請變産捐餉以贖父罪准其捐輸亦在案核與郎中嵩慶所請收贖情由大致相符合無籲懇天恩俯念該革員奇車布年老篤疾巳成殘廢查其失事情罪並非常赦所不原該郎中嵩慶旣巳變産湊銀收贖父罪實係情意篤摯可否准其收贖以廣孝治而溥皇仁出自逾格鴻慈如蒙俞允奴才等卽飭該員將報効銀四千兩赶緊照數呈繳善後總局飭收以資辦理善後除原案履歴咨報刑部查核外所有部員籌資報効收贖父罪緣由謹會同盛京將軍奴才依克唐阿合詞恭摺具陳是否有當伏乞皇上聖鑒訓示遵行謹奏奉硃批該部議奏欽此○○兩江總督臣劉坤一江蘇巡撫臣趙舒翹跪奏爲蘇省河運漕糧兌竣開行日期恭摺仰祈聖鑒事竊照蘇省光緒二十一年分冬漕分撥米一十萬石循行河運當將分撥米數並籌議章程會摺馳奏在案兹據蘇松糧儲道陸元鼎詳稱據長洲元和吳縣吳江震澤崑山新陽華亭奉賢婁縣金山上海南匯靑浦武進陽湖無錫江陰宜興荆溪丹陽金壇溧陽太倉鎭洋等二十五州縣各將認運正餘米石分批購辦運抵水次陸續兌交共計正米一十萬石籌備餘米五千七百六十九石零外給船耗米四千二百三十石零於光緒二十二年三月十七日一律兌竣計裝船三百六十號分作八起卽於是日在寳應水次開行按起前進等情詳請具奏前來臣等覆查無異除飭該糧道分派委員督押各糧船催趲前進毋任延誤外謹將蘇省河運漕糧兌竣開行日期會同漕運總督臣松椿恭摺由驛具陳伏乞皇上聖鑒謹奏奉硃批户部知道欽此○○江蘇巡撫臣趙舒翹跪奏爲江海關第一百三十五結期内加徴洋藥厘捐收支各欵銀數開具清單恭摺仰祈聖鑒事竊准户部咨各海關加徴洋藥稅厘一欵旣歸海關併徴自應照章存儲關庫聽候部撥又准部咨凡指明由加徴洋藥釐稅項下開支銀兩應各歸各欵動用其收支數目另列清單按結奏報等因當經轉行遵照旋因江海關經徴洋藥進口稅銀歴係併入華洋各項貨稅提分四六成統收統解除彚册開報卽將該關第一百十一結起至一百三十四結止加徴洋藥厘捐收支各欵銀兩另開清單先後奏報在案兹據江海關道黄祖絡詳稱自光緒二十年二月二十六日至五月二十七日止第一百三十五結期滿共徴洋藥釐捐銀三十四萬三千九百九十四兩六錢四分内除歸還上屆册報墊放銀七萬二千六百四兩五錢五分九厘二毫二絲七忽外實存銀二十七萬一千三百九十兩八分七毫七絲三忽統計是結期内共放奉撥及例銷各欵銀四十萬四千五百三十一兩八錢九分八厘四毫八絲除將前項徴存銀兩儘數撥放外計尙不敷銀一十三萬三千一百四十一兩八錢一分七厘七毫七忽應俟續收藥釐劃還歸款等情開造細數清册詳請奏咨前來臣覆覈無異除將該關所送清册分咨總理衙門户部查照外謹會同通商大臣兩江總督臣劉坤一核繕清單恭摺具陳伏乞皇上聖鑒謹奏奉硃批該衙門知道單併發欽此○○江蘇巡撫臣趙舒翹跪奏爲江海關第一百三十五結期内徴收華洋各稅及支解數目暨查明免單總數抵解餉需恭摺仰祈聖鑒事竊照江海關徴收洋稅按結提解部庫四成嗣於四成銀内酌留二成以備機器局用欵其餘二成銀内除額撥黔餉並提解加放俸餉外餘剩銀兩内招商局四成稅銀一併分解南北洋作充海防經費各等情均經先後奏咨轉行遵照在案兹據江海關道黄祖絡詳稱自光緒二十年二月二十六日起至五月二十七日止第一百二十五結期滿共徴各國商船進出口正稅銀一百一十七萬三千一百一兩零除洋商前完正稅准給存票换領現銀八千二百九十二兩零外實徵銀一百一十六萬四千八百九兩零又徴洋土藥稅銀一十二萬六千九百五十七兩零共實徴銀一百二十九萬一千七百六十六兩零應提四成銀兩内以二成備撥機器局用欵其餘二成銀内除提解黔餉銀六萬兩並提解加放俸餉銀五千兩外餘剩銀兩公解南北洋作充海防經費至是結期内洋商請領存票居多間有願請免照之貨實給過各免單稅銀天津一十一萬八千四百五十二兩八錢二分三厘牛莊七萬七十二兩八錢七分二釐登州三萬八千五百二十二兩七錢二分三厘寗波三萬四千九百七十六兩三錢五分四厘福州五千八百三兩一錢一分一厘温州四千四百五十六兩九錢五分三厘鎭江一萬一千二百四兩三錢四分漢口九千二百七十二兩五錢五分一厘無湖四千九百五十三兩七分三厘九江四百五十兩三錢九釐厦門二百八十四兩九錢五分九釐汕頭二百八十二兩二錢七分三釐廣東二百二十六兩一錢六分淡水九百一十二兩二錢三分四厘基隆二兩七錢五釐另造清册送部查核此項免單稅銀卽在前項實徴數内均己抵放京恊各餉無從撥還其徴收招商局輪船及關照船進出口正稅並洋土藥稅銀十萬二百九十七兩零應提四成銀兩亦經分解南北洋作充海防經費各等情造册詳請具奏前來臣覆核該關第一百三十五結期内所徴各項洋稅除提四成銀兩外實共應存銀七十七萬五千六十兩零提出一成五厘聽候指撥出使各國經費餘剩銀兩均經抵放京恊各餉並稅務局月支經費暨例銷各欵之用至免單稅銀仍懇恩撥濟緊要餉需毋庸撥還長江各口免致互劃之煩除將原册分咨總理衙門户部查核並令將給過免單稅數另行造册詳辦外謹會同通商大臣兩江總督臣劉坤一核繕清單恭摺具陳伏乞皇上聖鑒謹奏奉硃批該衙門知道單併發欽此○○桂斌等片再查堪布諾們罕巴勒黨吹木巴勒深通經卷人品精純此次交查事宜均能破除情面絲絲入扣一秉大公積弊賴以剔清黄教頗資倚重惟以兩骽無力步履維艱且年逾七旬藥難驟效該堪布屢次求退奴才等以經師難遇挽留再三本年適值年班當商卓特巴巴特瑪多爾濟初膺繁難兼承積疲之後若令再易生手隕越堪虞動輙有礙例章本難率行聲請今旣實事求是曷敢壅於上聞該堪布等本年年班輪應來京可否加恩暫緩俟明年事稍就緒仍令商卓特巴巴特瑪多爾濟進京補班之處出自特恩非奴才等所敢擅請者也理合附片具奏請旨遵行爲此謹奏奉硃批著照所請該衙門知道欽此○○饒應祺片再署哈密直隷廳通判柳葆元請假遺缺查有候補同知沈先鉷堪以委署據護理新疆布政使丁振鐸署鎭迪道兼按察使銜英林會詳前來除由臣批飭給委外謹會同陜甘總督臣楊昌濬附片具奏伏乞聖鑒謹奏奉硃批知道了欽此 
 
