# 1900 - 114 - 4909711

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尙實學稽古之士允宜家置一編惟惜坊間所印均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[論採煤被阻事]  
　　環地球五大洲生天地自然之利藴古今無盡之藏取之不竭用之無窮上足以富國下足以養民者其惟礦產乎西人於開礦之事竭慮殫精不遺餘力崇山峻嶺足跡殆徧絶壑荒島搜掘幾窮供製造之材備炊釁之用非但行銷本國併可販運外洋通商以來中國購取西人之貨已不可勝計雖由西人之工於製造然西人苟不廣興礦務試問何來物料可以供製造之需乎若是則製造與開礦固並行而不悖者也中國不能講求製造由于不能講求開礦之故現雖風氣漸開如開平漠河等礦已著有成效然以中國所有礦產而論已開者不過如九牛之一毛西人每謂中國礦產之富冠於五大洲惜皆無人往開坐致貧弱故西人一有交涉無不以開礦爲要挾其垂涎中國礦產幾於寢饋不忘愚以爲中國若不廣行開採終不能絶其覬覦之謀不能絶其覬覦之謀則將來藉端要挾之事恐卽因此而迭起由是以覲中國其可不廣興礦務乎然而朝廷非不知開礦之利疆吏亦非不知礦務之當興十餘年前中國初興礦政凡紳商之禀請開礦者無不准行祗以經理者徒思中飽有始無終致令人心懷疑懼至今尙有談及礦務而嗤之以鼻者而礦務幾至一蹶而不可復振不僅此也當時開礦雖誤於經理者之有始無終以致潰敗决裂然卽使認眞辦理而民人惑于風水之說難保不出而阻撓大抵華人無不篤信風水以爲開礦必傷地脉或與墳墓攸關或與村落相礙一經開辦必羣起而阻之一與之抗卽釀成鬥毆之案竟有不能理喻不能勢壓者是以辦理者皆視爲畏途不敢輕於舉事是在疆吏及地方官認眞保護商人勸導土著俾辦理者無虞掣肘而礦務或可因之推廣也昨報紀廣東曲江縣境王芥山有煤礦數年前商人許炳芳請於有司集資開採近日忽有武生何先標始則混控阻撓繼則糾　擄掠因控諸督撫兩署李爵相德中丞批仰藩臬飭府札縣簽差嚴拿務獲按例懲治并飭縣覆詣履勘如果礦　　旺廬墓無妨仍准開採出示彈壓認眞保護其附近游民招令趁工覓食庶地有餘利人有餘食云云鄙意保護彈壓固　題中應有之　而招集附近鄉民工作則更爲切要之圖誠以人雖惑於風水之說然無游民爲之煽惑斷不敢聚衆滋事卽或出而阻撓而良民亦易於開導何至搶掠傷人現在朝廷方推廣礦務以爲足國阜民之計礦務一興工人畢集鄙意與其招遠方之人從事何如招附近之人與其招有業之農民從事何如招無業之游民此中大有關擊凡經辦礦務及有地方之責者宜於此留意也 
[本館接奉電音]  
　　昨日午前京師飛電傳來上諭一道敬謹譯登○四月初一日奉上諭本日召見之直隸保定叅將韓廷貴著交軍機處存記欽此 
[不願行成]  
　　徐家匯匯報譯登法京某報云搭浪施華列入曾致書英國政府曰敝國與貴邦交戰以來人民死亡動以千計鑒兹死者流血生者墮涙加以資財日匱風化日頺不得不思挽救之方用以保全民命請貴邦共體時艱開議和約敝國所堅索者以二欵爲要一搭與阿蘭日國仍當自主不能聽命於貴邦一亞斐剛台國誼重鄰封多方助我應請貴邦寛宥無所誅求原此次失和實因力圖自主起見此心此理賦自上天想上天旣與我此心必有以佑我成功卽不幸而我力竭計窮我子孫當亦起而述志云云英相沙侯覆函堅拒必欲剪滅搭阿兩國而後快然於心厥後美國因搭人之請願作調人英政府亦嚴詞拒之誓不依允 
[坎省巨災]  
　　華歴三月二十九日倫敦來電云亞美利加洲英屬坎拿大省黑羅城内忽罹火厄除禮拜堂一所及房屋二十楹外其餘悉化刧灰旣而火又飛越小河焚及對岸屋打華城一切工作之塲及各項貨廠無不付之一炬約計共燬房屋二千椽目下災民數千名口無地棲身露宿風餐情殊可憫大約所失之產不下英金二百萬磅誠浩劫也 
[宸游泮渙]  
　　京師采訪人珥筆恭紀曰三月初七日皇上恭奉皇太后游幸頤和園皇太后駐蹕德和園皇上駐蹕聽鸝館每日曉鐘初動皇上卽詣皇太后前請安恭聆懿訓一切儀制無異平時外間傳言日内皇太后將率同皇上就近簡閱神機虎神各營大操已飭畫成陣圖嚴加訓練然内務府迄未傳示確否難預期也 
[洪山蒐軍記]  
　　武昌采訪友人云湖廣總督張香濤制軍講求武備惟日孜孜本年適逢湖北大閱之期爰檄調所轄各營齊集洪山擬於三月十六日親臨校閱嗣以連朝陰雨展期至二十六日舉行并飭知署湖北藩司瞿賡甫方伯傳諭本省現任候補各員如有欲觀荼火之容者均准隨同前往惟須一律策騎不得乘肩輿是日天甫黎明各官已衣完齊集未幾制軍乘馬至寳通寺小憇繕發行軍隊規十三則俾衆咸知其文曰一此次舉行大操之意在使營哨官及兵勇練習打仗時應盡之職分并騐其平日所受教法之深淺故須令步騎砲工程各兵合在一處協力操演凡營哨官等就現在所擬設之打仗方法悉心體會籌畫務令將官與士卒均能就實在地勢用兵并能耐各種勞苦爲要二合操之時不用眞子彈故無眞勝敗胸中固當作眞事操演方不含胡然奉令而退並非自已眞敗因眞正戰事常有先敗後勝以退爲進之時故進退皆須演習進必有可進之理退必有應退之理若進而不合法雖進不得爲優若退而合法雖退不得爲劣各將官士卒不必以虚設之勝敗爲喜怒三兩軍相近至相距一百密達卽大約三十丈之地不准放槍一到相距三十丈之處卽停住立槍毋得輕動四軍隊之排列最關緊要若遇有木石樹林房屋等有礙隊伍之處不 
 
 

Page 2

 
 
得不稍爲變通惟一經越過仍須照原式排列五使用槍砲之法必須照平時練習之式樣六本部堂處若發號音令立正及立定則兩軍勿改隊伍之形悉行駐定以聽命令不得擅動倘聞號音休息則兩軍指揮官及叅謀官集於本部堂處其各隊之步兵准义槍騎兵砲兵准下馬休息倘聞號音召集各將官則所有騎馬各官無論統帶營官哨官以及附近本部堂處之步行各官均應聚集於本部堂處倘聞號音立正及向前則仍須續操七裁判官周歴兩軍有臨機所發之命令卽與本部堂所發命令無異兩軍指揮官必須遵守八此次大操時省内外各營統分爲甲乙兩軍每軍各派一將爲指揮官各隊伍會集之時刻及一切進退機宜無論是否本部之營及外營均應聽兩指揮官之命九定各種標識本部堂左右隨從各員均戎裝卽現時所稱爲操衣隨隊觀操各員弁均行裝頂帽隨從人等均紅纓帽本部堂處傳令兵及鼓號手擊紅布於左腕紅旗一爲步兵一小隊黃旗一爲砲一尊每砲隊發砲如係向對面之步兵而發則竪起一紅板向騎兵則竪起一白板如向對面之砲兵則不竪板十當合操之時各隊均應嚴加約束不准兵勇踐踏田園致妨耕種又不准進民房以累居民更不准於易於引火之處輕放槍砲十一放槍砲最須嚴肅開操之初嚴行騐查防槍砲中裝有子藥以致施放傷人十二各兵勇所帶空彈數目步兵工兵每名一百二十個騎兵每名六十個砲每一尊一百五十個十三大操後兩軍應將情形詳細禀報本部堂必須在五日之内毋得遲延閱片刻制軍卽整轡詣操塲席地而坐傳令開操一時鼓角雷喧旌旗日映兩軍相見儼如大敵當前鏖戰至兩時始唱凱而返中西人士無不擊節稱奇制軍以各營步伐整齊頗爲嘉悅傳見各管帶慰勞有加并出衣料靴帽犒之迨事畢分道入城則已西山日薄矣 
[大閱紀聞]  
　　松江采訪友人云本年爲江蘇省大閱之期淮揚鎭各營已由署理兩江總督鹿滋帥以次簡閱迨三月二十六日提轅忽接滋帥六百里加緊排單内開需交卸督篆馳回蘇省接受巡撫關防再行示期按臨飭各汛弁暫回防次云云於是五營各汛弁大半言旋間有在郡演習弓馬者越日提標中軍張華園叅戎亦接奉飭知立卽移知各營遵照其文曰爲移行事奉督憲鹿四百里排遞札開照得本届查閱江蘇營伍業經本署部堂於三月十五日出省按臨揚州清江等處折回瓜洲並閱鎭江江陰各營其上海吳淞松江太湖澱山湖福山蘇州常州等處方緑各營本擬挨次臨閱現因署中另有緊要公件亟應回轅核辦不及按臨查閱昨已商請提軍門先行電飭遵照合行札知仰卽分别轉飭遵照如有調集之營立卽飭令該員弁兵勇仍回各任汛及駐紥地方認眞操練聽候另行示期調閱以免覊候而示體恤等因奉此除分移外合就移行請煩查照希卽轉飭一體遵照施行須至移者聞之官塲中人謂大帥旌旗約在五月初旬戾止城南世英堂前小校塲上例需支蓋棚帳以備届時憑軾而觀日内已由華婁兩署辦差人昕夕督工赶造併就中軍帳之左另建蘆棚五架俾各隨員於此小休其後繚以長廊直接世英堂外花廳亦逐一鋪設煥然秩然適逢天氣清和邦人士均約伴往游以冀一恢眼界靑衫日袷絡繹於途 
[示禁習拳]  
　　北通州訪事友來函云山東義和拳匪傳習邪教滋擾教堂藐視刑章恣行作亂邇且延及直隸各州縣通州各鎭集亦有互相傳習附入黨中者直隸總督裕制軍聞而惡之立卽出示解散略謂自示之後果能力改前愆寛其旣往如敢仍蹈故轍自號拳師舞弄拳棒及投師學習輪槍舞义遍行街巿射利惑民者一經拿獲定將該犯按例杖一百流三千里投師學習者杖八十徒三年限滿遞籍管束如有坊店寺院容留不報地保人等不行拿獲者照不應重律杖八十云云州牧孫刺史除飭差分往各處勸諭解散外復出六言　示云現聞義和拳匪任意各處蔓延煽惑無非邪術愚弄實出異端外以仇教爲名内實居心奸險迭奉大憲嚴禁如犯决不容寛輕則罪至枷杖重則徒流軍遣諭爾軍民人等要知國法綦嚴如能迅速改悔自當免究前愆倘其執迷不悟是爾怙惡不悛一經拿獲到官定必按例懲辦莫謂言之不預爾等各宜勉旃 
[示禁僞茶]  
　　福建南臺稅釐總局陳爲重申示禁事案查閩粤爲產茶名區福州府屬及附近各鄉均有栽植土茶各商户經營茶業理宜認眞講求栽植製焙勿得以僞混眞歴經剴切示諭遵照在案查向有不法匪徒專事採摘各種木葉萌芽做造假茶攙和漁利貽害中外商民良非淺鮮雖經節次破獲照章焚燬從重懲辦各奸徒稍加歛跡但恐日久玩生仍萌故智查律載凡有做焙假茶五百斤以上者本商及轉賣之人俱充軍店户窩頓千斤以上者亦發遣等語是做造假茶律有明條而拿獲到官者亦照章重辦本總局力求釐剔深恐若輩怙惡不悛沿爲痼弊殊與國課商情大有窒碍現當茶巿方興亟再申明禁令通飭各分局卡嚴密購緝遇有前項做造假茶以及販賣窩頓情事卽將人貨併獲解送本總局按例究辦以彰法紀而整榷綱除分檄遵照並密派差哨訪拿究辦外合亟示禁爲此示仰商販山户及軍民諸色人等一體知悉爾等須知各種木芽不無藴毒攙和茶葉勢必傷人貽害中外商民實非淺鮮况做造假茶及轉賣窩囤律載何等森嚴務宜激發天良洗心革面倘敢仍蹈故轍一經破獲或被指拿到案定卽按律從嚴究辦決不寛貸軍民人等如能探悉專造假茶之人及窩囤處所赴就近局卡報請派役恊拿或能搜獲假茶將人貨一併送案立予破格優賞以示鼓勵其各凛遵毋違特示 
[都轉騎箕]  
　　揚州采訪友人云兩淮鹽運司江蓉舫都轉人鏡近患癰疽精神困憊屢聘痬醫治療效騐全無延至三月二十九日午前騎箕西去 
[押所火焚三誌]  
　　杭州遷善所於三月二十三日傍晚被焚以致押犯乘機逃逸業已兩誌報端矣昨又接杭州采訪友人來函云是日有押犯毛某者私將脚鐐擊斷事爲管所差役所見立卽禀知管所委員委員懼肇禍端飭提嚴訊不虞各犯早已通同一氣大聲喧嚷縱火所中劈開棚門蜂擁而出差役寡不敵衆祗得任其所爲直至火滅烟消始查得寛字號中逸去押犯五十六名嚴字號中逸去押犯五名次日開單呈報臬轅臬憲榮伯衡廉訪札飭地方官會同保甲局員分投嚴緝并將未及脫逃之犯暫行移禁縣署獄中二十五日杭州府林迪臣太守禀請廉訪將未逃者按照案情輕重分别減等辦理或竟取保釋歸廉訪准之限五日内如在逃各犯有自行投首者准其酌量從寛倘逾限不到則一經拿獲從重訊懲隨將管所委員摘頂示儆 
[潞江火警]  
　　北通州訪事友來函云三月十二日之夜二鼓時忽有鳴鑼告警者急出詢之僉云火起於北門内立興烟館少焉各處水龍風馳電掣而至汲水狂噴得卽熄滅僅焚去臨街鋪面二間 
[上海官塲紀事]  
　　日前署松江府張子虞太守由滬赴吳淞恭迎正任兩江總督南洋通商大臣劉峴莊制軍旋於前晚乘舟回署上海縣主戴子邁明府親往舟次送行○上海縣主戴子邁明府向假敬業書院爲公館昨日始鶯遷入署本署書差人等叩賀如儀○昨日江蘇候補道代理蘇州關監督黃愛棠觀察松滬釐捐總局督辦錢怡甫觀察先後命駕至上海縣署拜會戴子邁明府明府迎入花廳清談良久而别○昨日本報紀蘇松太兵備道兼江海關監督余晉珊觀察以立夏尙未届期擬稍遲數日換季迨昨日天氣驟暖故本邑文武各衙門已一律換戴凉帽矣 
[邑宰騐屍]  
　　前者英商祥茂洋行主投英美租界界公廨控掮客陳子峯田四坤串吞代購絲頭銀一千六百八十兩讞員翁笠漁直剌與西員會訊屬實諭令押繳在案前晚陳忽吞服紫霞膏看役胡金山察知立卽禀知直剌直剌飭送仁濟醫館救治無如受毒過深逾時斃命直刺聞報卽於昨晨八點鐘時升座著將胡役及同號押犯李鏡湖田四坤帶案訊究胡役禀稱陳子峯與李鏡湖田四坤同號管押先一日李見陳不思飲食神色異常恐係患病告知小的至二更時小的向陳詢問據言祗覺煩悶難堪小的察其形狀似係吞烟因卽告知原差禀明大老爺送 
 
 

Page 3

 
 
至仁濟醫館未幾卽斃命李鏡湖供小的與田陳同號管押並未見陳吞烟田四坤供小的無陳合欠祥茂洋行銀兩陳因無力措繳以致吞烟直刺判將田四坤掌頰五十下押候函請上海縣戴子邁明府蒞騐旣而二圖地保曹福卿投縣禀報明府飭赴仁濟醫館預備屍塲干後五點鐘時帶同書役刑仵等人蒞院曹保禀稱陳子峯如何吞烟身死小的並不知情胡役禀稱小的值宿班房之外前晚三更後聞人言陳忽發寒熱因卽告知原差扶送仁濟醫館救治無效而斃李鏡湖供小的係廣東人雖與陳同押一號然言語不通故不知其細惟日見其悶悶不樂發未見吞服洋烟田四坤供小的係湖州人與陳同鄉祥茂洋行托購絲頭與陳合夥帳目尙未結清後控經翁大老爺限十四日内措繳銀一千六百八十兩違則笞責三百板管押一年陳時有怨言小的因將烟具收藏不知其究竟如何吞服屍弟陳子臣供小的因聞胞兄子峯遭洋商控案由原藉來滬及死後在身畔檢出寃單三紙已將兩紙呈在公廨尙有一帋呈請電鑒並乞伸寃明府飭仵役如法察騐唱報委係吞烟身死明府離座親視無訛遂飭塡明屍格陳子臣求免發封明府准之 
[英界火警]  
　　昨晨六點鐘逾三十分時北京路輔仁里口第七百四十號門牌甬人李某所開李榮泰煤炭店中人因煮早膳遺火積薪　時炎炎上熾冒穿屋頂捕房司瞭望臺者望見火光鳴鐘報警救火會各西人紛紛驅皮帶車往救得卽火滅烟消然比鄰第七百四十一號彈棉花店已同付一炬矣 
[移提歸案]  
　　本邑新北門外法租界吉祥街吉如里大雅棧主汪守鴻在浦東奉賢縣境南橋鎭開設藥鋪虧欠各户洋銀四百餘元避匿滬上延不清理近被債主陳賡敭控諸奉賢縣署縣主金大令將曾經介紹之黃友開倪松濤拘禁旋飭差齎文投法界公廨禀請將汪關提歸案訊究讞員朱森庭明府准之飭包探協同來差至棧指提倘避匿不見准將棧主婦移解到縣訊追 
[上海縣署瑣案]  
　　姚張氏控寡媳朱氏任情違忤媳父朱生正更出爲偏護等情前經襄讞委員吳明府研訊以姚張氏欺侮寡媳斷令姪朱氏暫居母家由姚張氏每年償膳資十二千姚張氏祗允每年償三千明府著親族理勸在案前日姚張氏又投案控被媳父朱生正毆傷明府研訊之下姚張氏供此事由親族理勸至今尙未妥洽昨日朱生正來索伊女每月膳資一千文小婦人不允致被兇毆明府飭忤役騐得左目左臂略微傷　爾媳旣已寡居理應稍加憐惜諭候提朱生正質訊核奪○武生葉蘭卿於今正初六日糾同鹽梟土棍至南匯縣境嚴家石橋向人索詐不遂致傷多命事後縣主戴子邁明府拿獲漏網之潘其祥訊責收押在案前日吳明府提潘復訊潘仍一味狡賴明府喝責二百板飭押候解交南匯歸案訊辦戴子邁明府訪拿改過局逃犯張百勞及陳和尙張勝華到案前晚倩吳明府研訊張百勞供小的係浦東人近來不敢爲非張勝華供小的亦浦東人駕船爲業胞兄錫華現收西獄小的素不共事陳和尙供小的係金陵人薙髮爲業並不與流氓爲伍明府飭分别收押候再行訊究 
[馬路工程局瑣案]  
　　月前船户孫阿泰由蘇州載米來滬泊舟南巿久大馬頭倩莊金海所駕駁船運至恒生馬頭售與宏源米行莊偶言米色不佳孫怒其多事舉手批其頰孫亦不肯相讓以致互毆旋由巡街捕拘獲解經馬路工程局總辦程雨村大令研訊判令將莊笞責并斷給洋銀八元爲孫醫傷費邇者孫急欲回鄉投局禀陳願自行醫治大令命具結呈案然後交管帮人徐金海保去○前日糧船户龔長泰泊舟浦濵江北人王璧向索工資洋銀二元四角致在馬路中爭扭旋被某號巡街捕一併拘入捕房管押至晚龔友張二投捕房具保出外聲稱願作調人捕頭禀請馬路工程局總辦程大令核示大令准之 
[南巿瑣聞]  
　　鄉婦周吳氏前投高昌廟巡防局控製造局砲彈廠工匠丁邦達藉捉姦爲由將素識之林阿毛兇毆局員馬午橋叅軍研訊之下以林阿毛素不安分判責一百板周吳氏姑念女流不予深究○昨日南巿順祥元洋船號主徵召梨園子弟在商船會館演劇以娱神聽二十三七鋪巡防局員恐滋事端派令勇丁前往戲塲彈壓○前日向晚時南市三泰馬頭財神弄内某姓家偶一不愼遺火積薪霎時濃烟四佈火光熊熊幸卽設法救熄然已受驚不淺矣 
[英美租界公堂瑣案]  
　　包探倪順泉解送陳金相戴如生到案禀稱伊等均在五馬路德國總會執役日前串同至禮和洋行冒取洋銀十五元七角被禮和行主查知拘送捕房轉解案下請究禮和行主投案訴稱伊等前曾來行冒收洋銀今復萌故態幸卽察出破綻是以交捕送案陳金相卽陳步雲供稱小的在總會充當小寫所收洋銀均已交與大寫戴如生供稱小的充當細崽餘供略同讞員翁笠漁直剌商之梅繙譯著從寛斥釋○包探秦少卿解送馬夫王阿福到案禀稱此人驅車至浦灘江海北關前撞倒西婦所坐東洋車致西婦頭上受傷爲此送案請究博易律師聲稱西婦頭上受傷在醫院療治是以倩本律師到堂代質王阿福供稱小的因馬性頑劣以致控勒不住實出無心求恩鑒宥直刺著押候西婦傷痊於下禮拜一覆訊○包探趙銀河解送瞽者朱阿丙及竊犯張阿金談阿毛收贜人王阿林到案禀稱朱係著名積竊犯案纍纍曾由大老爺送押改過所嗣被乘間逃出近復串同張談兩賊竊取某西人家絨氈及衣服十餘件售與王阿林經小的緝獲起出原贜送請究辦西人投案領贜朱張談皆認竊不諱王供小的不知是賊贜故敢收買求恩明察直刺判令將朱發回捕房管押三年張談各押半年王枷號一月○水巡捕何瑞福拘解舟子張蘭生到案禀稱此人在招商局馬頭竊取洋商愛禮司之羽綢一箱經小的緝獲送請究懲愛禮司投安領贜張蘭生供小的誤取羽綢並非行竊直刺判押一月贜給失主具領○包探張天林解送沈子卿到案禀稱此人向在某西人處執役近忽竊取銀瓶二枚銀杯四枚報捕後經小的拘獲詰知贜在滬南故先解請核奪西人投案請追沈子卿供稱小的確曾行竊惟贜已售與滬南某姓家直刺著押候吊贜再訊 
[法租界捕房瑣案]  
　　小東門外同順魚行主孫蓮甫扭控嘉善縣教職沈少譜卽沈椿串同沈來伯等霸佔楓涇房屋與洋人爲難等情讞員朱森庭明府會同何繙譯訊取口供准子交保出外理處至今尙未有人具保昨日明府蒞捕房飭包探帶出浼其友端木銓請義大生號主繕就保狀蓋印圖章爲之保去限二十日内理處○朱戴氏控縫工謝阿繞竊取首飾一匣約值洋銀數十元明府訊供之下堅不肯招昨日飭探帶出覓人具保帮同　緝○湖南人鄧子文在新擴租界内混有銅質僞洋銀經包探拘獲帶入捕房昨日解案請訊明府著將僞洋銀如數充公枷號一月發犯事處示衆期滿責釋○竊犯陳連生吳阿全前經明府訊明昨日命各責四百板釋之使去○偷兒王桂生流氓趙封典前經明府訊明昨日著將王笞責三百板趙笞責一百板然後開釋○流氓張長根持刃行兇控經明府訊明判枷號一月昨已期滿命帶案疏枷重責六百板移送改過所監禁一年○積竊陳玉亭卽金老五經包探拘獲究出去年長浜挖目案解請明府訊供押候嚴比昨日命提案覆訊陳供小的實姓曾名長生與管押縣署之王李氏有私長浜一案寃遭孔二仇扳明府著責三百板還押再核 
[美租界捕房紀事]  
　　本邑人顧蓮和在某姓駁船上爲夥前晚領得工價洋銀數元彳亍回家行至北蘇州路及江西路轉角處突有流氓十餘人向之强借數元顧不允若輩卽盡數攫之而去顧忿不能平奔赴美界捕房聲訴捕頭卽遣包探速將各流氓拘獲以便解送公堂禀請讞員翁笠漁直刺懲辦○昨晨偷兒錢阿德混入裏虹口某姓鄉民家竊取衣服若干件適爲事主所見扭送捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南浦程才]  
　　南昌采訪友人云三月某日爲江西省垣豫章書院官課之期生監題今之與楊墨辨者如追放豚旣入其苙又從而招之賦得蔞蒿滿地蘆芽短得蒿字五言八韻童生題其大者賦得風月水濵得濵字五言六韻同日經訓書院官課題易六十四卦大象說象不同例釋書召詔取幣攷詩五紽五緎五總通釋周禮大閱頒旗物治兵辨旗物通釋儀禮作相爲司正司正爲司馬司馬反爲司正通釋禮記禮從宜使從俗皆爲出使之法義證左傳日官居卿是否卽周之太史攷公羊齊人伐山戎操之已蹙解榖梁舞夏釋義爾雅商祀周年亦有互稱者攷書鹽鐡論通有篇後擬萬季野歴代史表序駢體北使房景馳請觀王元長曲水詩序賦以主客此製勝延年爲韻東湖餞春詞越日官課友教書院題子曰道千乘之國三章賦得砥礪廉隅得儒字五言八韻不等邊三角形依幾何法作内容大中小三圓徑設三角之大邊六十尺中邊五十尺小邊四十尺問所容大中小圓徑若干設如大中兩數之合爲二十四而其兩立方數相併得二百八十問兩數各若干用墨加禱法畫地圖經緯線其理若何 
[蘭亭觴詠]  
　　紹興訪事友來函云紹興府治在臥龍山上係越王宮舊址卽元微之詩所謂四面好山作屏障一家終日住樓臺者天然好秀如在目前山左右有兩沙右沙高而左沙低昔人曾于此建鎭東閣閣凡三層高聳雲表其下卽錢武肅王駐軍處光緒初年邑紳徐仲凡觀察恐名蹟漸次頺毁爲之籌欵重修畫棟雕梁頗形壯麗迄今二十餘稔日雨淋炙又漸傾頺紹興府態再靑太守飭傳都料匠估計工貲重行修修整詹吉三月初十日破土開工月斧雲斤百工齊舉大約榴花開遍後可觀厥成從此騷人韵士俯仰河山流連風月當必有心曠神怡者矣○有翁某者以販賣水菓爲生上月二十六日清晨行經清風弄口洪昌茶食店適覺飢腸轆轆因以靑蚨五翼購取香糕店夥以錢少却之翁遂與之口角店夥自恃勇力扭翁赴大善寺團練局控訴管帶郭弁訊得事甚細微申飭數言叱之使去店夥以郭弁輕縱復扭送保甲局適局員劉雲章大令他出由局差暫行看管日暮大令歸來訊悉前情喝責五百板命取巨枷梏其頸翁一再哀求始允取保釋出 
　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十六年三月二十二日京報全錄]  
　　宮門抄○諭旨三道錄前○署江督鹿奏揀員借補遊擊摺○又奏招募勇丁駐紥海贛地方片○又奏更换防營管帶片○燕督裕奏揀員請署河工同知摺○護晉撫何奏制錢缺乏開鑪鼓鑄摺○燕督裕奏道員飭赴新任片○三月二十二日工部鴻臚寺鑲黃旗值日無引見○德公載瀛各假滿請安○那公等謝加級恩○貴州提督梅東益請訓○溥公續假十日○英侯續假十五日○徐樹銘續假十日○胡孚宸黃桂鋆繆國鈞預備召見○召見軍機胡孚宸黃桂鋆繆國鈞梅東益○○頭品頂戴署理兩江總督江蘇巡撫臣鹿傳霖跪奏爲揀員借補陸路遊擊員缺恭摺仰祈聖鑒事竊江西九江鎭標後營遊擊陳有元開缺以副將候補所遺員缺接准部咨應用儘先人員行令迅卽照章揀選請補等因臣查是缺遊擊駐紥九江府城爲江西緊要門户且係通商口岸華洋雜處彈壓巡防均關緊要非熟悉該處情形精明幹練之員難期勝任兹查有現署九江鎭標前營遊擊副將銜兩江儘先叅將李天元年五十八歲江西南昌人由武童投効軍營轉戰江西省四川等迭著戰功歴保以遊擊留於四川補用於生擒逆首李永和卯得興等殄滅全股鎭匪出力經前四川督臣駱秉章保以參將仍留四川儘先補用續於攻克横江汛雙龍塲賊巢出力保加副將銜光緒二十三年經本任督臣劉坤一奏請以原官改留兩江補用經部覆准在案該員樸誠幹練營務講求前署江西廣信營叅將及現署九江前營遊擊均能措置裕如於該處地方情形亦最熟悉以之借補九江鎭標後營遊擊員缺實堪勝任核與借補定章亦屬相符合無仰懇天恩俯准以兩江儘先叅將李天元借補江西九江鎭標後營遊擊員缺實於營伍地方兩有裨益如蒙兪允俟部覆至日卽行給咨送部引見以符定制除飭取該員出力履歴及前在他省並無叅革朦保情事切結咨部查核外謹會同江西巡撫兼提督銜臣松壽恭摺具陳伏乞皇太后皇上聖鑒訓示謹奏奉硃批兵部議奏欽此○○鹿傳霖片再前經本任督臣劉坤一以海贛地方緊要兵力較單札委道員林朝楝前往徐海一帶招募勇丁一千五百名扼紥海贛各海口聽候調遣奏奉允准暫行欽遵在案兹據林朝楝呈稱奉查淮軍營制招募楝字三營當因淮軍營制原係親兵八棚因酌減營制减改爲親兵六棚現在營務非練砲隊不能命中擊遠是以於招募時每營多募親兵兩棚計七十二名擬將砲隊另派哨弁督率操防禀飭據金陵防營支應局兼辦報銷處司道等詳請核辦等情前來除咨户部查明立案外理合附片具陳伏乞聖鑒謹奏奉硃批該部知道欽此○○鹿傳霖片再各防營員弁如有更換前奉諭旨飭令隨時奏聞等因歴經遵辦在案兹查有統領南字三旗兼帶中旗候補副將張國林在營病故所遺旗務經本任督臣劉坤一飭調管帶督標水師左營記名提督吳恒山接管仍以中旗爲該統領坐旗遞遺督標水師左營飭委儘先遊擊陳駿接帶老湘合字後旗記名提督陳元麒在營病故所遺旗務飭委儘先叅將舒餘芳接帶又管帶督標親軍副前旗記名總兵蔣良眷現已飭赴江寗城守營副將本任所遺旂務飭委補用遊擊彭桂林接帶又管帶護軍右旗補用遊擊朱公遠現已委署江西贛中營遊擊所遺旗務飭調管帶督標新兵左營候補遊擊余炳文接帶遞遺督標親兵右營卽歸江寗城守協副將蔣良眷作爲坐營又管帶督標親軍後旗補用遊擊劉先啓應行撤差所遺旗務飭委拔補千總李元縉接帶又管帶留防太湖水師正前營儘先游擊許和生應行撤差所遺營務委太湖右營都司許國祥接帶又管帶蘇防後營候補叅將徐錦堂另有差委所遺營務飭委記名總兵顏瓊林接帶以期各專責成除飭取各員履歷咨部查核外謹會同護理撫臣陸元鼎附片陳明伏乞聖鑒謹奏奉硃批兵部知道欽此○○頭品項戴直隸總督奴才裕祿跪奏爲河工同知要缺照章揀員請署恭摺仰祈聖鑒事竊查大名府管河同知王錫蕃於光緒二十五年十二月初九日病故業經奴才恭疏具題開缺例以本員病故之日作爲開缺日期歸二十五年十二月分截缺該同知係河工要缺例應在外揀員請署因缺關緊要一時未能遴選得人咨部展限在案查定例河工同知缺出先用先儘次用次儘兩項相間輪用先儘無人仍用次盡次儘無人仍用先儘至第五缺用投効分發試用一人又新章河工同知等項先用鄭工海防新班及特旨留工截取記名分發正途並曾任實缺服滿回工之員直隸河工同知一項上届用河工新海防先儘班前同知張愷康今大名府管河同知一缺按照例章應用特旨留工人員現在此項並截取記名分發正途曁曾任實缺丁憂服滿回工以及鄭工遇缺先新海防遇缺先舊海防先海防卽舊例遇缺均無人應用先儘本班人員據布政使廷杰按察使廷雍大順廣道龎鴻書等查有河工先儘本班補用同知　樹蕃堪以請署會詳請奏前來奴才查王樹蕃年三十二歲浙江歸安縣人由附貢生於光緒十六年在蘇皖賑捐案内報捐光禒寺署正銜十九年遵新海防例報捐通政使知事並分發行走四月二十八日騐看五月初二日到司二十二年學習三年期滿五月初六日由本司帶領引見奉旨留司補用欽此二十四年九月十七日由本司帶領引見奉旨補授實缺知事欽此二十五年正月捐免試俸歴俸截取由本司保送堪以外用二月二十五日吏部帶領引見奉旨著照例用欽此四月截取記名同知遵例呈請分發捐指北河二十八日騐看五月十四日由吏部帶領引見奉旨著照例發往欽此二十一日領照六月初三日到省分天津道差委是月初十日到工該員年富才明辦事穏練請署大名府管河同知堪以勝任與例相符應請准其署理仍俟經歴三汛期滿再行保題實授送部引見所有請署河工同知要缺緣由理合恭摺具奏伏乞皇太后皇上聖鑒勅部核覆施行謹奏奉硃批吏部議奏欽此○○頭品頂戴護理山西巡撫布政使臣何樞跪奏爲晉省制錢缺乏擬暫開鑪試鑄以維圜法而濟民明恭摺仰祈聖鑒事竊查晉省寶晉局以滇銅鼓鑄制錢自同治十三年停止之後光緒十年購買洋銅試鑄一次旋又派員赴滬續購銅斤因經費支絀迄今未鑄錢無來源日見短絀前經試行銀圓又以囿於風氣未能通行欲圖補救之方自非鼓鑄制錢别無善策前奉上諭現在制錢短少亟應推廣鼓鑄等因是鼓鑄一事本係奉旨飭辦之件遵於光緒二十五年十一月間遴派委員將寳晋局重加修葺就近有銅鉛先開一鑪試鑄本年正月增添一鑪銖兩輕重擬以七分四釐爲準務使字畫分明輪廓圓好而錢質不能過重以防奸民私燬錢身不能過薄並防私鑄僞充約計兩鑪鼓鑄每月得錢二千串爲數雖屬無多兩月以來訪查巿釐情形業已流通無滯惟此項舊存銅鉛爲數無多仍飭各州縣收買廢銅源源接濟至一切委員薪水工匠經費及以後購買銅鉛應需價脚各欵均查照成案在於銅本息及地丁項下核實支銷勿許冒濫所有晉省制錢缺乏擬暫開爐試鑄緣由據署布政使李廷簫會同清源局道詳請具奏前來臣覆查無異除咨户工二部查照外理合恭摺具陳伏乞皇太后皇上聖鑒謹奏奉硃批著照所請該部知道欽此○○裕祿片再新授永定河道彥秀現已來津應卽飭赴新任以專責成除檄飭遵照外理合附片陳明伏乞聖鑒謹奏奉硃批知道了欽此 
 
 

Page 14

 
 
[光緒二十六年三月二十三日京報全錄]  
　　宮門抄○諭旨一道錄前○滇撫丁奏爲兼署督篆日期摺○齊撫袁奏舉薦幹員片○又奏爲知縣到省飭赴新任片○又奏爲舉劾屬員摺○署汪督鹿奏考求農工商務片○燕督增奏職員札傷胞弟斃命請旨斥革歸案懲辦片○粤督李奏甄别各員片○又奏委員接辦官運局事務片○三月二十三日内務府國子監正黃旗值日無引見○文熙假滿請安○永隆等謝加級恩○溥𨬔謝授大理寺少卿恩○郭曾炘謝保奬恩○麟趾海福白曾烜預備召見○掌儀司奏初一日祭奉先殿溥僎行禮○召見軍機麟趾海福白曾烜○○兼署雲貴總督雲南巡撫臣丁振鐸跪奏爲恭報微臣兼署督篆日期叩謝天恩恭摺仰祈聖鑒事竊臣於光緒二十五年十二月初八日接准吏部咨十月二十七日内閣鈔出雲貴總督臣崧蕃因病痊銷假籲懇陛見一摺奉硃批著來見雲貴總督著丁振鐸暫行兼署欽此並先准督臣崧蕃咨同前由竊思臣到滇甫經三月隨時隨事留心體察一切究未深知且洋務界務及歷年奏銷各欵頭緒紛繁恐以生疏致滋舛悞因商該督臣將應行會辦各件料理淸楚再行交替時値歲暮倍覺怱忙今正十三日始辦有端倪卽准督臣派委雲南府知府松堮署督標中軍副將蘇掄元將雲貴總督銀關防一顆曁王命旗牌文卷書籍等件移送前來臣當卽恭設香案望闕叩頭謝恩祗領兼署伏念臣忝膺疆寄未報涓埃兹復攝篆兼圻責任益重如臣凡陋深恐弗勝惟有殫竭愚忱破除情面整飭營伍愼毖邊防舉凡應至各事宜實心經理斷不敢以暫時兼攝稍涉因循以冀仰答高蚅鴻兹於萬一所有微臣兼署督篆日期除恭疏題報外謹恭摺叩謝天恩伏乞皇太后皇上聖鑒謹奏奉硃批知道了欽此○○袁世凱片再爲政之道首重得人而人才之難古今一致大抵才具優長者或心地難信心地誠樸者又或才具不宏求其篤實精明爲守兼裕實屬未易多覯臣受恩深重報稱毫無常存以久事君之心思效舉爾所知之義平時留心訪察未敢濫事汲引而苟有一二眞知灼見亦不敢壅於上聞查有江蘇試用道達斌諳練明敏血性忠誠前在督辦軍務處與臣同差臣每與談及時艱慷慨欷歔拊應流涕忠愛之悃義憤之色發於自然時值軍務吃緊之際羽書旁午頭緒紛繁該員悉心贊畫動中竅要隨事因應井井有條其精力才識固已過人而能持大體力任勞怨尤爲人所難及又查有捐升候選道開缺沂州府知府定成吏治勤能盡心民事前在沂州府本任遇有教士等把持詞訟必力與爭執不稍假借嗣經調署武定府知府其地濵臨黃河時有水患該員於修理防護辦賑以及遷民諸務均能實心經理不避艱辛撫輯居民始終如一民甚戴之以上二員均屬無愧賢能堪備朝廷器使可否仰懇天恩飭令送部引見重加簡用之處出自聖裁臣爲敬舉所知上備採擇起見是否有當謹附片具陳伏乞聖鑒訓示謹奏奉硃批達斌定成均著送部引見欽此○○袁世凱片再單縣知縣李銓引見回省應飭回任請補德平縣知縣徐麟名禹城縣知縣許源清靑城縣知縣朱俊均准部覆應飭赴任署泰安縣准調嶧縣知縣朱鍾琪亦應飭赴本任供職所遺泰安縣篆務卽以經部覆准調補是缺之正任益都縣知縣毛澂令其赴任博平縣知縣王用霖丁憂開缺所遺篆務查有候補同知彭寳銘堪以署理聊城縣知縣張朝瑋調省遺缺查有候補知縣曹和浚堪以署理據藩臬兩司先後會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○由東巡撫臣袁世凱跪奏爲考核屬吏分别舉劾以咨勸懲恭摺仰祈聖鑒事竊維吏治之得失人才之進退因之民生之休戚繫之故欲轉移風氣整頓地方莫先於講求吏治朝廷愼簡大僚𢌿以封疆重寄非得人何以佐理非察吏何以知人臣抵任以來接見屬員留心察看復參之公牘証以輿評賢與不肖略知梗槪謹先就考核得實者秉公舉劾以勵循良而儆貪庸查有山東惠民縣知縣柳堂樸誠練達實心爲民前署禹城縣候補知縣向植吏治精勤盡心民事以上二員合無仰懇天恩傳旨嘉奬以昭激勸出自聖裁又查有山東候補知府董受祺貪鄙躁妄物議沸騰候補知府張祖謂嗜利營私罔顧閑檢試用同知李惟溱利是圖行同市儈　縣知縣楊昭程性情　預操守難信調署城武縣知縣安邱縣知縣兪崇禮辦事任性不恰輿情前署清平縣知縣候補知縣王錫光性躭逸樂玩視民瘼滕縣典史吳恩蕃操守平常聲名狼藉以上七員相應請旨一併卽行革職以示懲儆又招遠縣知縣郭鴻賓才欠諳練鉅野縣知縣許紹嚴人地不宜朝城縣知縣王藴時性近委靡以上三員均擬請開缺另補此外如有應舉應劾之員臣仍當隨時認眞考核激濁揚清以期仰副聖朝澄叙官方整飭吏治之至意所有舉劾屬吏緣由謹恭摺具陳伏乞皇太后皇上聖鑒訓示再所遺各缺省現有應補人員應請扣留外補合併聲明謹奏奉硃批另有旨欽此○○鹿傳霖片再前因迭奉諭旨飭令籌辦農工商務當經本任督臣劉坤一函商蘇州安徽江西三撫臣協力籌欵在金陵設立工藝大學堂業將大槪情形附片奏明並札委江蘇候補道潘學祖前赴日本考察工藝事宜曁農學規制俾資叅仿各在案臣查該員潘學祖辦事精細於洋務製造皆有心得現會辦吳淞開埠工程正關緊要而工藝農學頭緒繁多考察尙需時日因飭其選擇明白諳練之知府張福謙隨同前往到日本後考察大端略有頭緒卽先行回華仍留張福謙駐彼細加講求考究齊全再行内渡兹據該道禀報起程前來除飭籌防局照章支給薪費並咨總理衙門查照外理合附片陳明伏乞聖鑒謹奏奉硃批該衙門知道欽此○○增祺等片再據署懷德縣知縣高暄陽禀寄居該縣四品封典候選鹽大使　貢生魏晉康因爭論家產用小刀札傷胞弟前工部員外郎花翎二品頂戴分省補用道魏晉楨移時身死一案當經批飭提省審辦兹據驛巡道詳請參辦前來奴才等查魏晉康係吉林府廪貢生光緒十六年在山東河工出力經前任山東巡撫張曜彚案保奏以鹽大使選用又經其胞弟魏晉楨請封四品封典現因用刀扎斃胞弟犯案相應請旨將四品封典候選鹽大使魏晉康原領誥命追奪斥革歸案審辦謹附片具陳伏乞聖鑒謹奏奉硃批著照所請該部知道欽此○○李鴻章片再查保舉捐納候補試用知州通判知縣到省一年期滿例應考察甄别具奏歴經遵辦在案兹查有新海防試用知州潘森瑞精明幹練新海防試用直隸州龍學震才明年健候補直隸州知州陳宗萬穏愼精詳新海防試用通判許　明練篤誠新海防試用通判周運春樸實無華新海防試用通判蘇毓麟穏練老成新海防試用知縣傳炳熙才識敏遠新海防試用知縣唐廷蔭安詳妥愼新海防試用知縣舒繼芬事理詳明候補知縣趙子瑗持躬端謹均經詳加考察分别照章面試堪以各按本班序補據藩臬兩司具詳前來除將各該員詳細履歴開單咨明吏部外臣等謹附片具陳伏乞聖鑒謹奏奉硃批吏部知道欽此○○李鴻章等片再據總辦潮橋官運局務委員補用直隸州知州匡翼之禀請給假回籍省親所遺官運局事務查有廣東候補知府黃恩煥勤愼兼明堪以派委接辦據兩廣鹽運使國鈞詳請奏咨前來除批飭遵照並咨部查照外謹附片具陳伏乞聖鑒謹奏奉硃批知道了欽此 
 
