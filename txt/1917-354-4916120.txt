# 1917 - 354 - 4916120

 

Page 1

 
 
   
 
 

Page 2

 
 
時評 
[世界和平之機（冷）]  
　　自中國屢有戰事而世界大戰之局以起自世界大戰加劇而中國之戰事亦烈今中國戰事已有和平解决之機矣世界和平之機其亦兆於此乎　　以大勢言之俄國雖有媾和之舉而西南各國接戰方殷美正預備而待發而我亦方議以出兵平和之望尚不知在何時也不知一和一戰循環而來久戰之後勢必言和戰之機旣由我以傳布是和之機亦必因我而推廣也雖然特不知我國之所謂和平者眞能和平否耳專電 
北京電停戰布告原文四百七十四字首言政見不同甯避武力用平和某受法律委託代理總统適值内外多事又已協同歐戰早欲布告息兵因荆襄潮汕事而又阻近陸唐譚均已表示停兵陸且勸撤自主天人相應朝野贊同願納勸告軍事先得結束政事徐圖進行至派隊乃彈壓地面雙方長官負責不得誤會若有侵略野心即爲公敵至善後惟求正軌不溯旣往掬誠相告次第施行並引鬩牆之詩全國敬聽云　　（二十五日下午十一鐘） 
　　北京電停戰布告三鐘到印局閣員除曹汝霖假外全副署内容首述夙以和平爲主旨中叙陸唐譚等來電飭屬停進且勸告桂粤取消自主此天心厭亂之機即人事昭蘇之會中央與各省均應表示同情末戒派出各軍皆應静候命令解决若爾虞我詐當視爲公敵而斷之以善後事大要祗求此後不背正軌不得追溯旣往因革損益自宜彼此掬誠相告次第施行固非國璋所敢私亦非一方之見所能决云（二十六日下午七鐘） 
　　北京電停戰布告頒發後又由參陸處通電二起（甲）告戒各軍隊静候後命不得擅自行動責成雙方統兵長官監視（乙）分致一二路司令已到防之軍隊仍固守駐地未聞拔者一律停止出發（二十六日下午七鐘） 
　　北京電停戰布告原不主明發因陸唐來電催詢辭氣憤激兼之兩粤發生内閧盼望尤切故至昨午仍行頒布　　（二十七日上午十二鐘） 
　　北京電政府通電十五省區述明停戰理由並附告中央决不復舊國會（二十七日上午十二鐘） 
　　北京電曹錕言西南旣稱取消自主即無庸我親臨前敵將來再有戰事明令亦不願聞　　　（二十七日下午六鐘） 
　　北京電國是商榷會係張紹曾等發起主戰派現竭力反對之　　（二十七日下午六鐘） 
　　北京電顧乃斌昨又來電請覲意在自明心跡（二十七日上午十二鐘） 
北京電段祺瑞請參戰督辦處開辦費院行財部先撥一萬元　　（二十七日上午十二鐘） 
　　北京電參戰軍費擬就展緩賠欵内動支已電各省徵求同意　　（二十七日上午十二鐘） 
　　北京電外交界消息日對北满及西比利亞决定出兵第六第八兩師已下動員令　　（二十七日上午十二鐘） 
　　北京電哈爾濱來電俄過激派已允出境附和之第五一九號兩隊亦已解除武裝國軍現查明該黨首領三人預備下令逮捕一說首領已逃鐡道已通　　（二十七日上午十二鐘） 
　　北京電中東路局長定畢桂芳已得俄使同意（二十七日上午十二鐘） 
　　北京電法政府派中將朱薩氏來華接洽我國出兵助戰事朱昨抵京法代使偕入府謁馮述法總統盼望甚殷馮答已在積極預備隨時與段督辦商决進行（二十七日上午十二鐘） 
　　北京電法使昨謁馮談中國加入巴黎會議及出兵赴歐問题　　（二十七日下午六鐘） 
　　北京電今日閣議外部提出與古巴訂約案討論結果尚須修正再議（二十七日下午六鐘） 
　　南京電張繼汪精衛來甯會晤李督晚車即已回滬　　（二十七日下午九鐘） 
　　南京電岑西林代表冷禦秋譚延闓代表張其煌柏文蔚代表陳策贛督代表任壽祺頃均由滬來甯（二十七日下午九鐘） 
　　南京電王芝祥明早赴滬　　（二十日下午七九鐘） 
外電 
北京電二三日前陸榮廷電馮總統反對任段祺瑞爲參戰督辦之舉馮總統覆電說明所以任叚爲參戰督辦之詳細情形（二十七日） 
北京電哈爾賓來電云中國軍隊要求俄國過激派將幹部撤退並將國民兵解散俄國過激派不肯承認國民大隊與中國軍隊遂於二一日晨開戰國民大隊棄械投降中國軍隊是役兩方互有死傷（二十七日） 
　　漢口電沙市來電云荆州軍與吳光新軍於二十二日在宜昌下游六十華里之地點互相衝突激戰數小時互有死傷駐宜昌英領事已電致石星川請勿在宜昌附近三十里以内開戰　　（二十七日） 
　　東京電寺内首相及各國務大臣於本日上午齊集貴族院大臣室開院内内閣會議討論對付議會案及其他問題議畢即列席於開院式　　（二十七日） 
　　（以上東方通信社電） 
戰電 
　　亞姆斯特丹電德奥土布與俄國已在白里斯特里土夫斯克開媾和談判德國之代表共五人以外相庫爾满博士爲主任奥國之代表八人以外相塞林伯爵爲主任布國之代表五人以司法大臣波波夫爲主任土國之代表四人以外相里細姆氏爲主任俄國之代表十三人以基里夫氏爲主任開會之際由庫爾满氏主席力言今日不能求訂縝密之媾和條約惟可將恢復和平交際之最重要條件協商解决而尤當注重經濟事務又言談判宜注重已成事實之各舉該會决定第國代表主任應輪流主席俄國代表主席宣布俄國之媾和計晝後他國之代表即從事研究（二十三日） 
　　俄京電俄國代表在白里斯特里土人斯克大會提出媾和條件如下（一）不以武力佔地（二）恢復戰時各民族所失之政治獨立（三）各民族自决前途（四）無賠欵（五）各交戰國依大小供給特别費用以賠償私人所受之損失此條母國與殖民地皆適用之（六） 
禁止經濟之牴觸單獨之稅則條約（按此處有 
關文）及與直接軍事目的無關之海軍封鎖　　（二十三日） 
　　亞姆斯特丹電敵代表對於答覆俄國媾和條件應具之主要點一致同意明日將擬定覆文　（二十四日） 
　　俄京電特羅資基氏命哈爾濱俄軍司令請外兵退出境外（二十五日） 
　　羅馬電意國公報云昨晨敵軍在布索山攻破意軍之防務意軍於後防線阻其進路意軍刻正從事回攻頗佔勝利意軍逐敵退至比亞夫河左岸（二十四日） 
　　亞姆斯特丹電德皇於二十一日巡閱凡爾登　　陣缐勉勵德軍（二十四日） 
要聞一 
[北京特别通信（一百三十八）（飄萍）]  
　　（十二月二十四日）停戰布告與電令停戰布告與電令 
愚嘗言之南北兩方之實力固無一焉堪以再戰者也不堪再戰則惟有（停）之一法耳故停戰爲自然之勢雖然僅爲（停與不停）之一問題北京政治界中亦且混戰數日至今而始息非號稱主戰者之眞不明乎自然之勢也無能力之嬰兒饑則呱呱伸首以觸其母之乳必俟口有甜味而啼聲乃暫止耳 
　　以言停戰未必即足以解决時局不言停戰未必即見其果有大戰愚所以重視政府之停戰布告與陸唐岑諸君請頒停戰布告之表示者以此爲政府與西南正式開口說話之第一聲亦即時局解决有望之第一步也今日（二十四）之特别閣議停戰布告果已重行提出王總理首先報告西南之來電李陳諸督之要求並述前日致電北省督軍疎解之效果於此數者之中求一面面俱到之辦法故旣言（停戰）亦言（雖停戰而仍可戰）大旨定遂推舉閣員兩人執修飾布告文詞之役更相率赴總統府照例開一形式上之府院聨席會議此項布告乃稱完全决　明日可以發表而參陸辦公處則先奉諭致電所謂前敵各路軍隊請自本日起爲不定期限之停戰以聽候中央解决焉布告内容先引陸唐議公之電請繼言内外情形之可危終言飭令各方軍隊各守紀律不得挑釁以再生戰禍而结句則仍言如不遵令中央决不姑容以明威信尚在並以敷衍張曹出兵南下之着實大有用處故停戰布告决定發表之日張懷芝前隊業已出發之報告亦逹於政府矣　　愚今且略言停戰以後之事其一主戰派如何凡旣名爲人者其行動雖至愚極陋必有所抱之目的一星期以前愚與某閣員談及主戰督軍之目的究竟安在某閣員莞爾答曰人謂主戰督軍其慾望僅在索得軍賢尚屬挂漏之揣测蓋某某督軍所以如此多索軍費而外尤恐調停時局之功爲李純等數人獨得有此一舉時局决裂固合於彼之主張即不集從此調和顺利南北釋争彼亦必曰是懾於我輩之兵威功正在言和者之上耳然則停戰令下以後張曹之流當相安無事矣雖然張曹亦傀儡也傀满意而牽線者觖望今後爲調停之障礙者必屬此輩讀者請加以注意焉若不幸而調停無效再見破裂政治上之奇特問題必於此時發生愚惟祝所言之必不中也　　其次川湘粤如何以言乎川重慶爲滇黔軍隊攻克而後川軍着着失敗滇軍着着成功今則瀘州納溪皆復爲滇軍有矣而劉顯世之請懲劉存厚與顧品珍等之亦以懲劉爲請同時發生劉存厚而遵停戰之令是瀘州納溪重慶皆不能以戰之作用復入劉軍之手而懲劉之　必且如雪片飛來使劉之督軍地位立見摇動劉旣不甘中央未必無人爲劉說項者川事未可以樂親也所望滇黔軍人適可而止劉氏自問當覺悟於擅殺戴戡爲有罪或可以應停戰之實耳雖然此豈易言再論乎粤龍濟光崛起而爲巡閱其出動軍隊於陽江等處登岸志不在小也莫榮新陳炳焜力攻擊之據某使館接二十二日廣州來電則龍之兵輪（廣金廣玉等艦）已爲廣東獨立艦隊所捕龍氏計畫難免失敗停戰以後粤桂軍民長官或將一仍前此之舊未可知也更言乎湘譚組庵旣有恢復舊國會之請到任與否實爲疑問且湘人意見極不一致譚誥明近聞有所活動而譚亦非所宜但聞政府之意仍屬於組庵而已其餘如荆如襄獨立之聲方熾陳炯明李烈鈞等與陸唐臭味不同今亦活動而未已今後之時局若曰明令停戰而後即可免於兵禍實尚難言惟視各方覺悟之程度如何而定　　目下最時髦之問題則有所謂國會此間多數之意見當然棄其舊而新是謀但以臨時參議院修正組織選舉各法則羣笑其不類將來事實上之歸束或係依舊組織選舉而召集新國會乎然主張舊國會者亦復不少未知用何法以容納也　　昨今又有最無聊之問題曰改组内閣今次之所謂王内閣者愚視爲不必组織者也但旣成一奇離之圑體矣時局未定以前亦正不必再事紛更愚以此　　當局亦曰並無改組之事蓋維持現狀以待南北妥協而後之簇新閣員在地方争之而不得者乃來受甘露之味將來内閣大抵如斯雖然此尚爲樂觀之判斷數月以内恐未必能有此種事實發生耳餘俟續記 
[頒發停戰布告通過閣議]  
　　昨聞停戰布告已經閣議通過並聞昨日參陸辦公處已奉諭電各省謂自今日始一律停戰聽候中央解决所有戰區以内兩方軍隊即日會同公設司令部一處監視兩方軍隊不得無故衝突此可爲紀念日之絶妙點綴矣特停戰者頓兵不進而已去調和之事實尚遠此後西南之希望能否爲中央所忍受中央之命令能否强西南以必從今日殊無人敢爲懸晰則停戰布告雖即頒發而前途之能否樂觀又爲另一問題兹將關於停戰布告之各種消息彚錄如下亞東通信社消息云昨日本無閣議惟因今日係蔡將軍起義紀 
 
 
 

Page 3

 
 
念節各機關均停止辦公故將星期二之例會提前於昨日會議　日會議中惟一要案卽爲上次議而未决之停戰布告聞此項布告業經閣議通過由内務總長錢幹丞君起草并已送府蓋印大約一二日内必可發表又云馮總統昨日召集全體閣員赴府會　决定另擬一種布告大致謂現已派兩路司令即日出發惟陸榮廷來電已飭前方一律停戰我軍亦宜防守各要隘候中央命令調停無效仍當以武力解决　　新民通信社消息云停戰布告在上次閣議（二十日）擱淺後當軸一面仍向閣員疏通一面發電詢主戰領袖曹錕張懷芝倪嗣冲張作霖諸督意見電中之意仍以作戰爲前提不外先禮後兵如停戰無效方用明令伸討云云迄昨日止僅得倪氏一電答復謂應和應戰中央此時正宜當機立斷不應徬徨兩歧等語其餘三督迄無復電當軸之意原擬擇取本日紀念佳期發布此項布告昨日（二十四）閣議席上重復提出惟閣員到者特少除交通總長曹潤田君確有病不到外海軍劉資頴外交陸子欣財政王叔魯三君均託辭請假列席閣員僅得五人開會後王總理仍申前說大意謂各督軍處已去電解釋並派人疏通不虞更有異議時局久不解决恐有意外危險發生和戰兩端必須擇一鄙意先和後戰先發布告俟彼方不從再用兵力請諸公討論閣員於先禮後兵一語頗以爲然惟謂前次所擬布告太嫌軟弱且似偏於停戰應另改正當推内務總長錢幹　起草嗣得公府電話又赴府會議至傍晚時此項布告文已經總統蓋印惟迄八點止閣員中尚無一人副署惲秘書長現正乘坐汽車親向諸閣員請求副署云新聞編譯社消息云昨日（二十四）星期一國務院開特别閣議本社已有報告兹聞昨日會議内容非常重要即爲停戰布告之再行提出前由王總理報告各方來電及接洽情形並主戰督軍對於是項辦法之意見大約停戰而不忘準備已得共同一致之點遂推舉閣員某某兩人執修正布告措詞之任務閣員意見如此已完全一致决定停戰會議時間將終適總統府有電話召集府院兩方臨時聨席會議於是全體閣員同至公府會議結果兩方意見完全相同一俟修改完畢即由國務院預備命令送府蓋印以種種手續至早須今晚方可發表布告内容因須顧全主戰者之主張與中央之威信其措詞與前次稍異大旨如下迭據陸唐等來電均以停戰爲請當此時局緊急之秋正全國一致對外之日飭各方軍隊速行停戰以免衝突而籌辦法如有不遵約束者中央决不姑容又云確聞前日政府發出說明停戰布告之理由而後除倪嗣冲已來電聲言和戰均可不持特異主張而外張曹兩督昨有電贊成政府現在第一步之辦法故政府遂將布告完全决定主戰主和兩方今日表面上已復融洽惟將來和局進行是否能再不生戰事尚未可遽抱樂觀云 
[李王陳三督調和之禡電]  
　　江蘇督軍李純湖北督軍王占元江西督軍陳光遠於月之二十二日又有聨電發表其文曰特急北京大總統王總理鈞鑒天津曹督軍濟南張督軍盛京張督軍吉林孟督軍黑龍江鮑督軍蚌埠倪巡閱使浙江楊督軍福州李督軍河南趙督軍山西閻督軍陜西陳督軍甘肅張督軍新疆楊督軍熱河姜都統歸化蔡都統張家口轉察哈爾田都統上海盧會辦徐州張督辦王總司令范副司令均鑒正密國事　　日趨險惡内訌不已慮召覆亡是用不自度量出任排解仰體極峯息事寗人之意復承明諭放手進行而社會希望和平尤爲多數心理及與同人往返電商意見一致遂於巧日（十一月十八）聨名通電并向雙方竭力疏通是爲調和初步自應先约停戰始能徐議善後事宜因准陸幹卿來電轉陳中央請以明令宣布雖未奉頒而曾於肴日（十二月三日）奉大總統電令前敵各軍停止進攻静候解决須待猶预期間不過一星期當有分晚仰見大總統成算在胸兼顧統籌自妙權衡張弛叙用當此時機危迫一髮千鈞决定大計實關國家存亡豈容意見糾歧貽悮大局幸賴大總統毅力主持於上俾調人減輕擔負責備稍寛自維任重才輕深洽至願蓋調和月餘以來對於中央獻納已無隐懷對於各方疏通亦不遺餘力此後惟有仰體睿意以爲轉移理應始終秉承實非故爲推諉特欲使中央政策勿牽於兩可庶責任所得以分明則結果無論戰和皆不難求白於天下若其心力所逮仍屬義不容辭區區愚忱同人或未盡諒特電奉布諸希鑒察王占元陳光遠李純調（ 
二十二）印 
[京訊中之川鄂軍情]  
聞昨日（二十四）政府接有鄂督王占元來電一件略稱刻下鄂省形勢危急務乞速下停戰命令否則才力輇微難資治理惟有籲懇中央速選能員繼任鄂督以保持湖北之治安而已云云　　吳光新前次率師由川回漢石星川之軍隊曾於中途截其歸路致起衝突其發生衝突之原因初由石星川致函吳光新略謂貴司令經略川事勞苦功高欽仰莫名敝軍鑒於潮流之趨勢切於桑梓之義務宣告獨立促進和平保全治安之宗旨對南對北絶無畛域於其間惟敝軍不完不備五戴於兹現因防區吃緊伏莾滋多兵力單薄難敷支配故從新募編仍以完成一師爲限量而鎗械缺乏接濟莫由貴司令節總大軍器械充足川旣不平已無用武之餘地敢乞權宜借撥毛瑟三千桿快砲若干門彈藥若干箱多多益善藉厚軍實而保地方查此項軍械係由鄂庫領出敝軍獨立純在鞏固鄂境正如楚弓楚得鄂物鄂用其言至順其理至明亮不吝惜云云吳光新司令閱畢置之不部比即派輪下駛武裝整肅如臨前敵石軍乃於江岸轟擊數砲勒令繳械吳軍亦開鎗對射轉舵回駛彼此損傷尚不甚鉅惟吳軍向駐宜昌現正整兵作戰石軍近亦着着布置將來恐仍不免再生衝突　　聞黔督劉顯世昨有電致政府反對劉存厚之督川谓中央如不收回成命非但不能取銷自主且將率師討川云云元首對之極爲焦灼故特於昨日（二十四日）下午八時傳見劉雲峯師長請轉電劉督軍疎通意見按此爲日人方面所傳消息確否不可知　　愼軍重窺瀘城前此周道剛劉存厚來電即已言及近日外間遂又有瀘州失守之說昨據重慶來電謂唐繼堯刻致重慶黔軍王師長電報一通謂滇軍由納溪永川兩方面進攻瀘州遂於十四日又復佔領　體道已退往资州周道剛偕劉旅長亦由永川退往資州目下永川合江兩處約有川軍一連滇軍正由距叙州二十里之某處進軍合川之第一師王旅長已聲明背叛周道剛投入南軍云云然則瀘城失守已成事實矣又一消息則謂瀘縣確於本月十九日失陷係滇黔兩軍會同攻擊乘周道剛所部未全恢復劉存厚所部未全抵瀘時猛力攻破現尚分兵進攻永川合川並有不奪叙蜀（叙州城都）不罷兵之聲聞政府已電劉存厚節制各軍協力防守並命統籌恢復瀘渝計畫矣 
[南京快信]  
　　王芝祥啣中央密命赴滬晤岑西林孫伯蘭再轉輪赴粤晤龍濟光陸榮廷疏通和議隔閡昨（二十六） 
晚七時乘津浦車抵寗住大行宫華洋旅舘李督晚九時在署設宴齊省長齊鎮守使胡財政廳長王警廳長均陪席又馮總統代表殷鴻壽亦於昨日與王同車抵寗聞係由蚌上車將轉輪赴贛接洽 
　　軍署主任參謀劉玉珂已由京回寗報告與政府接洽情形 
　　唐繼堯代表李宗黃連日與李督商榷時局昨已事畢晚車赴滬 
　　第十六混成旅長馮玉祥昨渡江入城面晤李督密談甚久聞因該旅參謀長邱斌通電斥彼罪狀擬電中央陳訴 
贛督陳光遠曁議會商會反對魯軍入贛聞李督已轉電中央核示 
　　中央昨來密電數通聞係關於停戰布告及某項外交問題 
　　聞魯軍開抵浦口者係張懷芝向倪嗣冲調撥之安武軍共計八營 
　　倪嗣冲所部安武軍聞因中央不發雙餉亦不願赴閩 
　　鈕永建昨又續電李督謂現正與幹老商調和辦法並籌收束軍事稍緩即來寗 
　　曹錕張懐芝因運兵截留津浦貨車二百餘輛以致浦口貨棧堆積如山商業頗受影響聞將發生交涉 
　　張懷芝派員在浦設立兵站已成立　　山東省議會公推副議長孔祥柯議員邵晋蕃等來寗與蘇議會接洽調和南北問題昨已有電知照 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[莫榮新致雷彭兩代表電]  
　　陸榮廷派代表雷惠南彭静仁兩君來寗業已多日昨莫榮新電致兩代表其文甚長兹覔錄於下以供關心時局者之一覽南京督軍署轉雷惠南彭静仁先生鑒（ 
前略）兹承詢注敢獻數端（一）約法問題此次政争緣於違法解散正式國會而以指派之臨時參議院代行立法項城稱帝即以此爲入手辦法國人懲前毖後所由惴惴誓死必争今段氏罷退總統誠能立下取消臨時參議院命令恢復非法解散之正式舊國會開誠布公示天下以遵守約法人心可平（二）事實問題川湘兵禍肇因於吳光新之駐師岳州至傅良佐督師入湘吳光新督師入川遂以暴發現長沙已由湘人自主重慶復爲川有已不成問題區區岳州一隅湘粤桂聨軍本不難乘勝攻克祗尊重蘇赣鄂直四督調停雅意希望和平解决今内閣如肯變更段氏武力壓迫政策何難明令撤退岳州駐兵俾釋湘人疑慮免却一切誤會至潮梅方面經已完全克復莫擎宇退守潮州孱城全無戰　能力現被臧致平扣留利用臧軍屢敗退去乃李厚基飭令死守日增軍隊來援是禍亂之罪魁李厚基實不減於莫擎宇政府未能明白處置何足以昭公道而服人心李督軍坐鎮中樞全國秦斗陸將軍熱心護國南北奔馳毅然主持公道出任調停薄海人民同聲歌頌榮新衰老尤爲欽佩請二公善爲致意倘能將以約法事實兩問題轉陳政府速頒明令以爲停戰保證則善後諸事不難迎刃而解至梧州會議條件毫無故實全由好人造謡挑撥榮新敢保其無并希代爲解釋（後略） 
[龍濟光騷動粤局近訊]  
　　龍濟光出兵圖粤令李嘉品率兵乘船出發省中前日已得有陽江營縣電告兹聞李嘉品確於十七日午後四時分駕廣玉廣金安北三艦泊嗣城福泰碼頭上岸之兵約二千餘人携有克虜伯新式山炮二尊機關鎗十餘架原駐肇軍一排聞耗以衆寡不敵卽退回縣城現閘坡埠外之平頂山已由龍軍撮土築壘安置山砲二尊各兵上岸後未聞若何進行大約因附近駐軍守禦甚力也查其進軍遲滯原因實欲内地土匪影響因閘坡對岸乃沙扒港由沙扒往儒洞不過十餘里由儒洞至高州電白交界之馬踏地方又可通往陽春查儒洞馬踏陽春各處土匪其初實已搆通如徐東海等匪由港澳機關約期響應現龍兵已抵閘坡二日各路土匪均寂然無聲故李嘉品不敢妄進頃聞龍李等謀粤計畫一則欲乘時牽制粤軍以解潮汕之危一則以粤省出兵之際西江及沿海勢必空虚一鼓而入以冀恢復本來地位故擬分兵三路進行而實以陽江爲主軍由李嘉品率領因由閘坡經大澳約四句鐘海程可入恩台開由大澳經大寨門至那扶陸路約一日可到新昌往恩平約半日由那扶往新昌約一日路此路主軍以聨絡恩開台土匪綠林響應由恩平直趨肇慶以堵西江中段使粤桂不相連絡則可徐圖粤垣其餘高雷兩路則虚張聲勢聞閘坡帆船日來爲該軍收用者甚衆以備由平岡進擊縣城閘坡商會之小輪船已被没收粤海陸軍十九日已抵海陵港戰信未詳說者謂莫擎宇聨合閘省北軍合兵數萬之衆戰争月餘海容軍艦發砲一擊潮汕即登時不守龍軍區區五千之衆豈能禍粤惟該軍失敗必散爲宼恐沿海一帶從此盜匪竄擾又須辦一番善後矣又一消息龍濟光宣布就戰後十二三等日確由海口方面分兵兩路同時出發其雷州一路由梁金文統帶逕向雷州海岸所屬之海安地方進行卽在該處登陸現徐聞遂溪海康各沿海地點均有隆使大軍嚴密扼守龍軍雖能登陸諒亦難於逞志至陽江方面地處雷州下游亦爲龍軍目的地其接近雷屬之海陵島地方刻下亦有龍軍登岸扼守與閘坡之龍軍互相呼應聞駐防雷陽交界之廣亨兵艦現因派守海外恐爲他人利用已啟椗退駐陽江古日光統領亦親率所部肇軍扼守縣城陽江防務刻下决可無慮又聞龍氏就任之前曾秘密派員由雲南蒙自私募徒手軍士取道安南陸續輸運赴瓊現在河口一帶候船來粤者尚有數千人比經雲南唐督軍偵悉已飛飭沿途軍隊設法阻止以免禍粤附電訊一束（陽江來電）急廣州督軍省長鈞鑒巧電敬悉承示海陸大隊即日出發遵即飛飭前敵竭力堅禦現探確敵軍大營駐閘坡安有大砲兩尊在閘坡山頂請飭海軍力攻閘坡至陸軍由何路進兵何日可到請示知免悮會以便督隊會擊乞速示遵古日光汪宗準叩巧印　（高州來電）陳競存總司令鑒銑電敬悉頃接龍濟光删電李嘉品銑電均稱派李督率步砲各兵二十營假道高雷登陸前赴西江肇慶一帶巡視等語並據海康縣報稱瓊部已派廣金安三艦載兵千餘突來北定安海古停泊民心惶欋乞設法阻止等情當以龍氏野心發見有意擾亂浩安破壞大局殊堪髮指經商隆鎮立飭部屬會督軍警嚴密防堵惟海線遼闊隨處可入又無兵艦防不勝防籲請俯念地方重要迅賜撥兵派艦飛速前來水陸夾擊以遏逆氛而維大局臨電不勝翹企待命之至高雷道尹范雲梯呈巧印（長沙來電） 
龍氏前爲帝制爪牙今復爲段作倀陰賊險狠危害西南茶毒兩粤罪惡昭彰擢髮難數猶復不自愧悔竟敢偕就兩廣巡閱使職電訊傳來聨軍將士全體憤激幹帥以素懷隐退之心早視斯職如闝屣以故樂示優容藉遂初服惟我輩志切同仇豈能認賊爲主榮昌等遠征在途弗克作公等前驅親撲此獠誠爲恨事滅兹醜類以衛桑梓是不能不仰仗諸公務祈速興討逆之師共伸護國之志事關西南存亡我輩生死義無廻顧餘地無論將來成敗利鈍誓以死力持之否則鴟鴞入室豈尚有完卵耶各方戰事可待和議解决獨此乃我兩粤切膚之痛衛國衛民在所必争如幹帥仍有嚴令遏止鄙意寗受違犯之罪先出殺賊以伸義憤然後俯首鈞轅待罪伏法尤所甘願想公等亦同具此决心也除請聨帥籲懇幹帥出而主持外用佈心腹佇盼賜示韋榮昌林俊廷陸裕光馬濟率全體將士等同叩篠印（梧州來電） 
南寗陸巡閱使柳州陳督軍行營譚聨軍總司令廣東莫督軍钧鑒諫電計逹龍氏荒謬已逹極點謹將責問諫電電呈鈞鑒瓊州龍督辦頃接陸幹卿删電知公巡閱兩廣就任海南不勝惶駭幹卿素懷引退初無權利之見母庸代辯　公治粤政續如何亦有載籍可稽姑不深論公不嘗云前後在粤念有餘年則粤人心理公所悉知軍人心理尤當深悉此次兩粤自主即以排除非法内閣爲職志目的不逹生死以之公所受任非法内閣之命也兩粤軍人竊不爲公用亦不能爲公福前次進謁蒙諭無意兩粤指天以矢志謂一諾九鼎理無食言豈期暮四朝三幾同狙飼信之不立奚以服人在公以爲服從中央吾人實視爲破壞大局自聞榮任全體激昻爲公之計似宜稍忍須臾中立共間佇冀大局承平以公才望何之不可即吾兩粤軍人方歡迎之不暇更何歧視之可言苟不憚於一發將見化壼漿以議血轉簟食以干戈塗炭生靈實公所忍敢盡忠言惟冀鑒原臨電悚惶佇聞明命等因當此一髮千鈞無所繫動懇巡帥主持一切以定全局並請陳督軍出爲協助是所切盼黃培桂叩洽印（湘潭來電）急南寗陸巡閱便廣州莫代督軍鈞鑒護密俊廷在湘潭防次奉聨帥抄轉莫代督寒日愼密電得悉龍氏宣布就兩廣巡閱使職并將運兵渡海襲擊雷屬各節不勝駭愤莫代督已將東省布置及預防欽廉等路情形電逹巡憲在案久欽巡憲神機妙運料此獠必無能爲惟自湘戰停頓南北調和以來我西南條件中央不但無美满之答復卽差强人意之舉亦寂然無聞且日增兵來岳據我門意在以和詐我使我義師糜餉彼暗中籌備已定勢將捲土重來况龍氏奉派兩廣巡使僑命係在段未去職時代乃不敢發表於當日而公然宣布於此時竊其朋比之計已成而其陰謀之奸乃發也素仰巡憲坦然至公毫無權利思想惟兩粤軍民久隷仁宇何忍一朝鬆動使虎牧羊坐視茶毒想我巡憲必不出此亦無俟秀廷之贅言惟俊廷職忝軍人枕戈待命敬本我憲嫉惡如讎除奸務盡之主旨第此危險時局切懇燭其蛇蠍奮我熊罷罷大張撻伐乘時進取以竟全功兩粤幸甚大局幸甚是否有當伏候示遵林俊廷呈洽（欽州來電）龍氏悖謬破壞大局自是公敵督辦等忝列戎行同深義憤自應遵電嚴陣以待先維治安仰副憲厪督辦馮榮統領馮銘皆帮統馮相華叩效 
[鄂省形勢之日急]  
　　黎天才獨立以後湖北形勢益趨險惡武漢人心復爲震動所幸昨今盛傳兩粤取沙自主中央罷戰明令將頒王督軍對武漢商會領袖宣言復謂黎天才宗旨素來稳健此次獨立純然爲促進和局計並無進窺武漢争權奪利之意現其軍隊仍各駐原防指日和局成立卽各就範圍武漢一帶防務刻更加嚴所有治安當可無虞商民等因荆州獨立以來武漢未有騷亂近省一帶復未紥有黎軍王督旣力保治安恐慌遂爲稍減惟盼望和議速成岳州長保停戰之局以免牽動他方戰事蓋岳州戰事爲今日南北争衡之正面荆州襄陽爲其旁枝王督前之不討伐荆州與今之不用兵襄陽及荆襄之不遽進犯武漢皆爲岳州在停戰期中雙方均不欲牽動如岳戰一起荆襄二軍必抄擊北軍後路未必舍武漢而别出他途前者王督於勢單力薄之荆軍猶可以鄂守中立說威脅石星川降服而南軍因鄂省内援力不强亦不致遽犯鄂境觸怒直隸派（在黎天才獨立之前湘西張學濟卿衡謝重光各軍雖有請纓援荆之舉譚浩明均未允許命其暫紥華容南洲聽令不得越境）今則形移勢易黎天才軍非石軍可比其編制之完全較之近畿各軍亦無多讓（黎軍本編入國軍第九師）歴年在鄂擊土匪剿亂軍坐鎮鄖襄匪盜最盛之區戰績威名亦非等閑可比若沿襄水而下或出德安截斷京漢交通其勢實匪可輕敵王督初因張聨陞一旅從中牽制且以黎素行稳健於鄂北 
防務本未重視獨立之前二日尚將兩月之欠餉如數解往原未料及其竟有此舉兹始急於調兵遣將分向襄河及京漢路兩道出發分防應山孝感雲夢漢川天門荆門各縣至黎氏兵力及之處則有鄖西鄖陽竹山竹谿均縣光化穀城房縣保康南漳襄陽棗陽隨縣宜城遠安等十五縣益以德安劉旅長佐龍所轄德安京山安陸三縣（雲夢漢川天門原 
本爲劉旅防地今因所部咸集合於德安獨立此三縣前入省軍 
範圍）曁石星川所據荆州枝江公安石首松滋宜都堂陽枝江八縣（宜都當陽近始歸石軍範圍）湖北全省六十九縣在獨立軍轄下者幾將及半宜昌施南二府所屬各縣原爲北軍屯駐者有東湖（卽宜昌）長陽長樂興山梯歸巴束建始鶴峯施南宣恩利川咸豐來鳳等十三縣皆隸第二師三旅朱廷燦轄下今益以吳光新由川退回之兵其力本爲不薄但荆州獨立宜漢交通已阻由省運濟宜昌餉械皆須繞道黎軍防區水陸盤運已極艱困今則宜昌已陷於四面包圍之中川湘荆襄之軍處處梗塞毫無出路故石星川遂乘勢由宜都當陽出兵攻宜吳光新朱廷燦爲自救計亦只得拚死下攻荆沙惟因王督迄未與石决裂故只由吳出面窺荆所以日來荆宜兩埠俱盛傳將見戰禍宜昌商民尤爲惶駭官紳巨賈皆將家眷移居附近領署敎堂（宜昌雖有租界荒曠未建築）街巷各機關人員每晚概出署歇宿各學校亦自由停課謡諑繁興大有朝不保暮之象宜沙兩埠商會現已函電懇求兩軍將商場劃於戰線以外並派兩代表來省請求王督迅謀和平解决方法王前數日本有潛命吳光新軍取荆之意兹恐牽動襄陽岳州之戰事復力阻吳石兩方動兵石因黎軍未動和議似有進境乃與吳約仍兩不相侵於是鄂局遂得暫安數日但念三日岳州停戰之期又满中央對於和戰仍無一定主張現傳祗與陸唐議和對民黨仍用武力此本一種縱横策略然終恐未必收效因西南要人大别可分爲三派平日本互相利用若與陸唐和與孫中山派戰即是削滅西南實力之策陸唐豈肯承認假使陸唐因得遂其權利之私允即罷兵而民黨於粤湘滇三省均有一部分軍隊合計亦有六七師尚堪背城一戰兵禍仍莫能息國中仍不能安則調和與不和等何必多此一舉再王督於襄陽獨立後中立計畫已完全失敗如調和終無成局爲自保勢力計不能不與主戰派一致作戰征討荆襄統一鄂局而荆襄之軍於和局無望後亦必攻襲豫南阻斷京漢交通兼以略取武漢故邇日王督備戰愈急苟岳戰一起湖北即于戈遍地今得以暫安者無非以和議尚在進行也附錄王之最近布告於後其對待荆襄之宗旨可以瞭然矣照得本年十二月十八日大總統令特任段祺瑞督辦參戰事務此係指參與歐戰而言並非與西南開戰也昨見報紙悮載亟應布告聲明以免悮會又襄陽黎師長來電因不願與聞戰事亦以自主爲自防並力言襄陽一帶如有匪亂完全擔任剿辦决不使地方人民稍受驚慌等語本督軍覆電告以不戰則可不防則不可尤不可名曰自主實則自亂黎師長爲人慷爽知本督軍之開誠布公必不肯使所有軍隊騷擾地方本督軍誠恐人民不諒黎師長之爲人疑其有異志又恐人民擬本督軍加該師長以兵力紛紛驚惶是以特再明白　　總之中央之政策解决則凡有自主者皆一律取銷現在與西南疎通實因雙方如不得適當之解决恐西南一自主東北京一自主欲速反不逹勢不至大局糜亂不止本督軍始終抱定和平宗旨又始終不肯見湖北人民再受痛苦是以屢勸石師長取銷自主之虚名免得中央生疑此眞本督軍之苦口危言也石師長爲鄂人黎師長在鄂又最久其愛惜湖北人民之生命財産豈待本督軍諄諄之言耶荆襄兩河及隨棗地方近日已有匪徒假托靖國護國之名招兵勒餉黎石兩師長皆痛擊之本督軍又分電荆襄愼勿爲匪人所利用先使湖北人民塗炭也至於本督軍整軍經武及中央之大軍雲集皆爲防務起見然假使黎石兩師長所部之軍隊與黎石兩師長保衛地方之宗旨相反背則本督軍責任所在對於我親愛之湖北人民亦不忍見其生命財産化爲烏有坐視不救也 
[老河口之南軍防範]  
　　英文楚報十八日湖北老河口通訊云昨夜襄陽黎天才電諭此間葛司令勿許張旅長入城如張不允則迎擊之襄陽當調兵來援張職位視葛爲高且兵力倍於葛葛若與戰則難保不敗若不與戰則又違背黎令葛於此頗費躊躇終乃决定作戰此消息一經傳出居民纷紛出城他適且有請外人出場干涉者幸張旅長有不願開戰之消息兵士聞之頓覺寛心民間知之擾攘稍息張旅長本在沙洋進攻南方黎天才旣决計宣佈獨立乃欲調回此軍而以襄陽多盜宜卽回防爲託詞張係北人初不允聨合南方欲與黎天才抵抗惟據最近消息張已願與南方暫時握手今正由沙洋撤回他日抵此時有無事變尚難逆知老河口距河南邊界僅十七英里張卽傾向南方但恐河南出兵來攻耳棗陽已爲南方所有曾有戰事該處敎士多已逃至樊城惟黎天才獨立後戰事即止近有彈藥八船砲數尊來復鎗一千六百枝現洋八萬元皆係運送陜西接濟北方將師者當其經過襄陽時盡爲黎天才所得矣 
[江西電阻張懷芝軍南下]  
　　曹張南下和局益危陳督固以保全地方爲職志而亦不欲顯然與中央離異者境内之布置於九江規復砲台所以扼長江之險而保江西之門户連日督促工程甚急在湘西方面防軍地點十二師在第一線安武軍居中而以省防軍殿安武之後故湘軍雖雄民勃勃而尚不敢進窺日前開戰之說實係謡言惟陳督自得曹張兩路軍隊南下消息深以調和破裂糜爛大局爲慮欲拒絶則無以見諒於中央不拒絶又無以保地方之安謐輾轉憂思迄無兩全之策今日（二十二）接中央來電派張懷芝率第二路軍隊來贛協防不日南下陳督即召集各級軍官會議去電婉拒大意謂贛市蕭索萬狀不堪再使驚擾商會亦發電阻止以商業艱難勿再加兵以絶生機爲請省議會於今日晚間開緊急談話會討論結果先行發電嚴拒但張氏自告奮勇南下恐非空文所能阻止决議發 
 
 
 

Page 7

 
 
電後即舉代表晉謁督軍磋商最後辦法并謂張軍南下蘇鄂均去電力阻以三督之實力如能始終一致當不難逹到和平之目的也 
[邱斌攻擊馮玉祥電]  
　　中央派赴援閩之第十六混成旅旅長馮玉祥前聞有中止赴閩之報兹聞該旅參謀長邱斌忽有一通電對於馮旅長攻擊頗力夫以參謀長而通電攻擊司令官亦可謂咄咄怪事矣原電云大總统國務總理參陸海部天津曹督軍濟南張督軍張會辦蚌埠倪督軍鑒竊維軍人以服從爲天職國家賴軍隊爲命脈練兵千日只爲救急一時臨事不可恃烏用軍隊爲本旅奉命援閩抵浦經月蘇督迭次催行閩督連番求救而馮旅長玉祥一聽顛覆逗留不前竭盡心思欺騙政府兒戲國法弁髦命令　世皆知夫馮之爲人陰險性成欺詐用事嘻笑怒駡無非作僞道德仁義俱是矯情外表忠誠心實機械復設種種權術愚朦軍官把特口敎暗結黨徒稍有異已力行排斥似此欺天下誤蒼生之輩稍具明眼當能力辨也更復腦筋靈敏反覆無常轉顔無情恩將仇報受其害者匪止一人把國軍爲私産稍不满意即不聽命　大局於孤注苟利於已覆國亦爲此種奸險無論附北附南俱是亂臣賊子任憑主和主戰究竟狼子野心近來依某事爲護符恃某公爲之謀益復包藏禍心大言勿忌此而不討國法安在此而不懲軍法何存欲殲小醜先申紀律否則對一旅之命令旣難施行對一國之命令亦恐無效國家前途何堪设想斌一介微職何敢譏人惟國家存亡匹夫有責寗可斷頭不甘附逆一息尚存初心不改望中央及長官爲保持威嚴計爲整頓軍隊計從速設法勿使難圖稍一晚遲追悔無及斌痛極之餘惟有聲嘶臨電涕泣不知所云陸軍第十六混成旅參謀長邱斌叩漾（二十三） 
[荆紫關盜風大熾]  
　　英文楚報十五日荆紫關通訊云荆紫關四周盜風大熾肆毒鄕間每夜輒見火光熊熊村舍人畜盡付一炬無人敢與乏對抗雖有擒獲知事慮盜匪報復縱之使去故民間益無人敢籌弭盜之策矣淅川縣爲盜匪所據後由兵士奪復而迭犯大罪之盜魁亦被擒獲惟荆紫關司令人頗良善遵命將著名大盜送交知事辦理未幾盜魁竟被開釋故技復萌擄去鄕農一人勒索贖金千兩其家屬極力籌措僅能付給五百兩盜不允慘將鄕農擊斃尚有一更著名之大盜由軍人緝獲後解交知事乃知事亦釋之此盜因某處鄕民籌議自衛方法遂率其黨乘夜往攻縱火殺人藉以示威某一村中被殺者十七人内有八嵗童子及孕婦一人盜匪瀕去時聲言如敢再言自衛定必再來殺盡村民鷄犬不留云鄕人來城報案知事满口敷衍實則至今一事未辦也 
[蘇省會二十六日會議紀]  
　　江蘇省議會昨日下午三時人數始足議員出席者一百零三人開會後蔡璜質問國民會議事沈議長答覆須徵集各機關意見封緒听提起忙漕徵收銀圓折錢宜重申省令按照市價逐日懸牌現洋投櫃革除貼水以免浮收而恤民艱案王玉樹謂宜咨省長多數通過遂按議事日程開議（一）實業審查會報告省長交議閘北水電廠翻造第一水池經費案楊石贊成審查報告衆無異議遂通過（一）財政審查會報告省長交議處分沐陽匪田案通過（三）實業審查會報告取締自來水營業規則案秘書長宣讀經大衆討論略加修正規則二字改爲條例二讀通過接續三讀以咨省長公布付表决通過（四）財政審查會報告剔除衛田缺額分等繳價案通過（五）財政審查會報告取消江蘇契稅苛罰籍没拍賣條例贊成審查報告者多數（六）内務審查會合併報告南滙十六保插花圖份歸併奉賢案又南滙太平鄕插花地方歸併奉賢案又南滙杜行鄕插花圖分歸併奉賢案許蘇民反對歸併以審查否認報告付表决通過（七） 
施文熙等提出尊重議决案實行截留二分畝捐迅辦水利案咨省長（八）潘恩元提出建議咨行鹽署嚴飭各場及緝私營劃清民竈界限禁止妄拿草薪案逕咨省長（九）蔡實善提議泰興清鄕附稅與靖江如臯一併截留案逕咨省長（十）盧森等提議請將清鄕經費截留本地爲保衛圑敎練經費案逕咨省長（十一）蔡實善等提議查辦電燈廠長貝祖善欺罔浮冒案朱德恒請咨省長江上悟請付審查結果咨省長（十二）王議員景常提出查辦金壇知事貧贜枉法緊急動議主張逕咨省長者多數通過（十三）請願審查會報告海門施鸞翔請議咨省飭縣令海門繭行抽收行用補助敎育經費案（十四）請願審查會報告宜興湯熙請議整頓學務委員並咨省長飭縣令各學區董事依法辦理案（十五）請願審查會報告南京查炳壽二次請議津貼牛痘局經費案均否决（十） 
（六）請願審查會報告南滙公民葉滋華請議杜行太平兩鄕不應歸併奉賢案當以第六案已經否决遂置不議（十七）請願審查會報各靖江朱樹雲請議將存留在縣帶征清鄕經費撥充水利經費案（十六）請願審查會報告江都張念劬請議維持江都縣敎育經費案（十九） 
請願審查會報告吳江錢崇威請願無錫私立競志女學改爲代用女子中學以備女高小畢業生升階案均付審查（二十）請願審查會報告江浙皖絲繭公所代表張福增請議准予復議修正繭行條例主張不成立者多數以成立付表决起立無人否决至鐘鳴五句遂宣告散會地方通信 
[蘇州]  
　　唯亭鎭米船被盜蘇鄕黃埭鎮朱德順米行日前交唐姓船户載米五百餘石開往上海銷售當收得米欵現洋七百元藏於船艙之内由滬開駛回鄕於舊曆十一月初九日傍晚行抵唯亭鎭市梢停泊於某米舖後河埠另有同行米船一艘互相繫纜歇夜迨至夜半有盜船一艘駛近米船旁側將唐姓米船暗解　　排擋至荒野處所各匪上船拔出利刃嚇禁聲張該船主唐姓驚覺瞥見盜匪約有十餘人手執利刃頭裹青布身穿藍布短衣口操江北言語形似捕魚之徒因來勢兇猛未敢喊呌任其搶掠將米欵洋七百元及舟人之被褥衣物及銀洋十二元一併刦去唐姓守至天明卽至唯亭警察分所及水警巡船報告一面赴黃埭告知米行主朱鳳生一同來蘇赴吳縣公署報告由縣分令唯亭警察分所及偵緝隊一體追緝贜盜解辦 
[松江]  
　　軍隊調回原防浙督楊樹棠前因甬事發生撽調駐松第四師十四十五兩圑步兵各一營前赴嘉興等處填防現困甬事已平前調各項軍隊均須開回原防地點故今駐嘉之十五圑第二營全部於二十五日上午乘由滬杭火車回松防堵俾復原狀　　泗涇争设商會泗涇莘莊兩鎮商人前因争設商會經農商部調查結果以莘莊離　有三十餘里兼之輪軌交通應准莘莊設立旋即刋發圖記由該鎮商人選舉錢亦莊爲會長呈報成立泗涇商界以該鎮商市较莘莊繁盛商會以保護商人爲原則自應依商市盛衰爲設立之標準故又續具呈詞一再向省部請求添設現聞已允變通辦理日前該鎮商界吳懋仁等特呈縣署請求准予組織李知事閱詞後以該商等所呈變通辦理一節未見明文頒布且俟令行到縣再行飭遵已批示知照矣　　測量隊員來松毗連江浙之　澱兩湖年久未浚漸見淤塞現由水利局組織測量隊前往勘測已將所帶公文投送縣署由縣飭警保護並出示曉諭以免鄕民誤會聞測量隊員之秋食雇役等費均由該隊自行供給惟所需檯榻等物由沿湖各縣暫時借用藉省手續 
[無錫]  
　　冬防中大刦掠泰伯市大牆門口地方日昨半十一時餘突來盜匪三十餘人手持毛瑟快鎗到鎮刦掠該鎮殷實商店如畢春和槽坊大昌鹽舗大興祥京貨店等及居户畢振中數家俱被破門而入搜刮一空損失數千金當時暴徒衆多且有利器來勢洶洶商民無力抗拒相率閉門任其飽掠財物迫令該處渡船某甲將船載往火車軌道附近卽上岸呼嘯而去該市雖駐泊水巡船及辦有保衛圑惟距被刧處有六七里之遠時值深夜無從呼救及天明後聞警往捕盜已遠颺翌日由市董鄒茂如來城報告後縣公署即派水警巡官吳正榮帶同得力偵探馳往察看嚴緝此亦冬防中之刧案也　　交行擴張營業無錫交通分行自前行長伍渭英去職後由總管理處將浦口行長薛肇卿調來錫行接替薛爲人圓滑與商家往來尚無惡感該行前遭停止兌現之時幸能見機自主所以信用尚足營業上亦未失敗兹因别埠使用閱换劵缺乏兌换機關殊不便利爰由薛行長特約江陰豐泰源莊宜興信源莊溧陽瑞昌莊三家爲代理兌换所凡遇江蘇二字之交通兌换劵概可兌换現洋現該行並擬於常州北方設立滙兌所正在進行以期擴張營業誠金融界之好消息也 
[揚州]  
　　委員調查防務蘇省保安警察騎巡隊長張子森不令往江北一帶調量防務現張已抵揚庽新勝街天成旅館聞在此躭擱數日卽前往清淮 
　　旅長回防過揚駐紥宿遷七十四旅長陳調元日前晉省禀報冬防事宜現已事畢返宿於今日（二十六）過揚北上　　縣署續委職員縣公署前委三科聞之駿現已就淮陰三科職務趙知事前日特另委吳召封充任並委沈怕岐監印俞源湖鄭　校對李聨甲童甸候姚乃賓爲督徵羅起朱德震鄒子俊周厚之四人爲徵收沈次湖任書啓 
[安慶]  
　　皖省學務之麟爪皖省敎育迭受軍事影響致各校辦理均未發逹現經敎育部調查皖省各校缺點特咨黃省長切實整頓兹爲揭錄於下（甲）安慶六邑中學迭起風潮辦理未盡合法擬移該校經費推廣六邑小學之用（乙）池州中學查該學校長係省公署實業科長高炳麟兼任惟該校因受亂事校舍被毁遷入省城敎授訓練未免因校長關係以校就人自應仍歸池州妥令辦理（丙）省立第五中學校編制極不完備應添籌經費添招新生認眞辦理（丁）蕪關中學校各學生不著一字者頗多擬將該中學停辦（戊）蕪湖縣小學校現經該縣知事余誼密擬在該縣田畝抽稅二分每年可得七千元以此推廣小學於該縣學務不無有濟（已）省立第一甲種工業學校辦理尚合惟各項設備未盡完全校舍前進本有工場現現歸省公署實業科辦貧民工廠如能劃歸該校應用一氣聨絡裨益良多（庚）歙縣視學員吳棣神經錯亂舉動異常宜立予更换以上各項現經黃省長分令各學校遵照妥義辦理 
雜評一 
[議和問題（庸）]  
　　停戰布告已發表矣假令此布告而有效者則今後之時局將入於議和問題矣　　南北停戰後之議和辛亥以來於今三見國人每次孰不望其開誠布公母使和局大定以後再有議和之名詞出現於國内不幸一再失望馴至於三吾民旣屢受重大之犧牲不得不含痛茹涕以告此次議和之當局须知國内議和與國際絶端相反國際間之議和詘於一時之武力故友愛之意少而防制之念多其種種機心各於磋商條件之時顯其作用雙方旣挾猜疑其和又安可久國内之議和旣出於悔禍之真誠安得復師其故智致爲異日再訌之禍胎辛亥丙辰之惡例正坐斯弊願當局者勿再蹈之也　　然而此次之停戰其纡廻曲折費盡虞詐且視丙辰辛亥爲光甚則議和之前途能不令吾人之失望乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[最近兩日之金融概况]  
　　前昨兩日本埠銀拆又漲因陽曆年關已届各華商須儘數日内解出疋頭及東洋印度棉紗之價曁各銀行到期押欵等銀四五百萬兩故昨日午後收盤竟漲至三錢五分各外國銀行結進現期羅卜爲數甚多其結出之日幣亦頗不少現期之價計五錢零五釐正月份者五錢一分先令亦有數十萬鎊正月份者爲四先令三辦士至四先令三辦士七五二月份四先令二辦士一二五至四先令二辦士八七五結進約加半辦士至出口現銀祗有正金銀行裝往日本寶銀六十五萬兩云 
[調查鐡路機廠之作業力]  
　　滬寗滬杭甬路局奉交通部令開查各路設立機廠爲本路裝配及修理車輛之用當時或僅爲目前需要情形或并爲將來運輸發逹車輛加增時之設備必有一種設計兹頒發機廠作業力表式樣一紙仰卽將該路各機廠儘其力量除臨時加增工人及應用材料外同時能裝配或修理各項車輛若干迅速轉飭署明預計按照表式填缮限文到一個月内彚齊送部以備稽考 
[清釐鐡路材料之呈復]  
　　滬寗滬杭甬路局呈交通部文云案奉鈞部訓令第二六九四號内開查各路所用材料泰半取給於舶來品自歐戰延長物價日形勝貴來源幾至歇絶欲求救濟之法宜善調度之方（中略）現爲通盤籌畫起見仰各該路將現在所存材料分别清釐畫爲（甲）儲存本路已久不適於用者（乙）積存較多可以全數或半數移供他路之用者（丙）現在缺乏亟須添購者各列一表並開明品目數量價值及其必要記載尅日刷印每份送部以便發交各路互相酌劑如有合於甲表所列情形者並可由各該路先行互相擇用以期敏捷仰卽遵照辦理勿延切切等因奉此當經轉飭洋總管查照辦理去後兹據復稱甲類材料本路實存無幾乙類材料除平面橋樑等要件外餘均無甚大用丙類材料均經先後向外洋訂購擬懇轉請大部轉咨外交部設法將此項訂購材料早日運華應用等語並將甲乙丙三類材料品目數量價值各列細表呈請核轉前來局長復核無異理合將各該表配譯華洋文各印二十份具文呈送仰祈鈞部鑒核施行 
[天氣嚴寒之阻碍交通]  
　　日來天氣嚴寒隨地氷凍内河大半氷斷船隻不能行動常錫等埠米糧無船通運僅賴火車周轉故滬地到貨稀少近數日來米價驟增數角且有人躉購囤積價格愈高聞内河各民局之脚划船亦遭氷阻信件不無遲滯云 
[嚇詐不遂之報復]  
　　近來嚇詐取財之事日盛一日其手段亦愈出愈奇前日晨間有匪徒二人至小南門外南倉街張協和銀樓内向該店主張某索借洋數十元限令立時付欵否則將以特别手段對付該店主見勢汹汹婉辭復之並告以小店營業清淡毫無餘資請赴他處借貸該二人仍一味要索張無奈示意學徒出外鳴警該匪知事不妙往外逃逸及至傍晚將近收市即來一匪手携蒲包一隻至該店門首將蒲包往櫃内猛擲呼曰大好禮物已送來了說畢即逃該店主知事不妙立即將包啓視内藏新死人頭一顆血肉糢糊腥臭難聞該店主大駭立即報告崗警將所抛人頭仍裝蒲包會同該警持往該管一區三分署將情陳述請求查緝該匪等嚴加懲治未知尚能弋獲否 
[修改進口稅則之前提]  
　　修改進口稅則委員會正主任曾霽生副主任李石芝來滬組織機闌已誌前報兹悉曾主任抵滬後即與江海關監督馮孔懷君磋商現在貨價與以前貨價有無增減以便着手進行云 
[豆米業對於内河保險公司之觀念]  
　　滬北某保險公司近欲創行内河水險業將實行開辦已函請滬上各業董提倡南市豆米等行商聞悉此事以數年前曾由同業集議發起組織内河保險公司後因籌欵未足且值辛亥光復事未實行現旣有人繼起發展事關同業利權須待公同籌議應否投保抑或自行提倡故擬訂期集議以便解决云 
[發給敵船改名之船牌]  
　　我國收管之德奥兩國輪十二艘現已改定新名由部頒發船照並將行駛航線咨由總稅務司通飭各海關稅務司核發船牌在案兹因華甲（原名支那）華乙（原名西來西亞）華丁（原名德利抺）三輪日内須先駛往香港裝儎煤斤故由租船監督處薩督辦函致新關稅司請先填發該三輪之江海關洋船牌以便開行新關威稅務司准卽令由河泊司可生君將三輪船之船牌照章填明華洋文噸數及航線地點蓋印簽字於昨日函送本埠經辦租船事務所查收轉給矣 
[德僑遷入華界後之調查]  
　　淞滬警察廳日前函致交涉署略謂德僑旣斯遷居華界郭家嘴十二號門牌據該德人稱已將旅行護照呈繳爲特函詢請卽查明見復等由當經交涉署查明該德僑未將旅行護照呈繳惟檢閱各德僑人民册有德人名弗立得烈虚旣斯是否即是此人未能斷定昨已函復警廳查明核辦矣 
[解脫運動起事之嫌疑]  
　　本年十月間有人假民黨名義至阜寗縣境運動保衛圑圑長王杏村伺隙起事因事機不密經該處軍警得悉卽將王圑長與楊超岩等拘解警署訊問口供牽涉庽居公共租界新閘南成都路一百九十三號屋内之清江人夏忻三業由阜寗縣知事函請淞滬警察廳派警持文協同新閘捕房中西包探將夏拘獲公共公廨迭次訊供不認判夏押候展期兩禮拜俟阜寗縣知事將王杏村解滬質證再行核辦昨晨由廨復訊據中西包探上堂禀稱淞滬警察廳雖有偵探到堂而阜寗縣公署拘押之王杏村並未解滬備質請爲核示當經王崧生襄讞會同美副領事博君向夏研訊仍不承認王博二君以被告旣不供認原告亦不將案證送廨對質遂判將案註銷被告開釋 
[青年會紀事兩則]  
　　前晚（二十六號）爲青年會徵求大會第三次揭曉之期各隊所得分數第一滬寗隊九七九加獎一百分第二津浦隊四○四加獎七五分第三京張隊二四六加獎五十分第四吉長隊一二○第五滬杭隊三六合計二○一○分連前併計合得九○三五分下星期三卽正月二號晚爲末次結分之期前三名仍有加獎届時並請柏烈武君蒞會演說以資鼓勵想各隊競争當更踴躍也 
　　又聞今晚（二十八）八句鐘該會請美國康乃爾大學畢業生張天才君演講美國畜牧種植各法并用影片證明有志農業者無需入座劵均可往聽云 
[浦東火警三誌]  
　　浦東陸家嘴德商禮和洋棧於本月二十五日失愼焚燬全棧房屋七十餘間花衣六千包價值二十餘萬各情已兩誌本報兹悉該棧失火時因值關封之日所有買辦棧司人等均往浦西遊玩故棧房門皆鎖閉至午後四時忽然火起迨各界洋龍到場火已燎原不及撲滅延至夜半二時許始息現該棧買辦孔金聲正在雇用小工百餘人在火場四週檢取焚剩花衣以便拍賣云 
[省教育會慶祝元日預誌]  
　　七年一月一日江蘇省敎育會慶祝元旦於上午十二時舉行聚餐會用中式菜每人一元已分函本埠各會員願加入者可於三十日以前通知云 
[海關人員之新年休息]  
　　新關稅務司以陽歷新年例行休息今届仍照舊章應於民國七年一月一二三三日停止辦公本關華洋各員概行休息昨已牌示各商人知照矣 
[中華書局股東會後之狀况]  
　　中華書局臨時股東會議决添募優先股旬日以來頗現積極氣象兹紀其最近狀况如左 
　　董事會之勤奮此次董事已於一星期内開會四次均於午後三時會議至九時方散聞大體方針均已議定 
　　辦事人之變更舊局長陸費伯鴻氏解職由董事會公推俞仲還氏爲駐局董事主持全局至陸費伯鴻氏仍須司理事務 
　　優先股之進行優先股章程業由董事會議决並委託上海商業儲蓄銀行代收股欵暫爲保存俟公司辦法確定另開優先股討論會議决辦法方交給公司並由優先股選出代表監督財政 
　　債主之維持聞多數債主見該公司自　因數年交誼均願維持仍照出租例每月提一萬三千元分年付還本息 
[海關河泊司之交替]  
　　江海關河泊司可生君任事迄今已届五十載邇以年老辭職已奉總稅務司允准改委米勒（譯音）接任米勒君係腦威　籍曾在滬關辦事多年熟諳稅務現定陽曆明年一月一號接任視事可生君已將移交手續辦妥一併交代矣 
[民意調和會易地開會]  
　　杭辛齋等發起之民意調和會本擬於昨日假座工商研究會開談話會商榷進行事宜先期函商該會請求同意已紀前報兹悉該會籌備處因接研究會復函實無餘屋可爲會議之所請爲另擇相宜地點等語卽經發起諸人互相磋商决定改於星期六）明日）午後三時開談話會於法租界南褚家橋陳則民律師事務所内業於昨日分函同志諸人届時蒞會討論一切 
[皮貨價格增長]  
　　本年入冬以來異常寒冷故本埠皮貨生意甚爲發逹運銷外洋者爲數亦巨大有供不敷求之勢且因今嵗北地水災交通不便來源稀少價格遂日見增涨現各種皮價較之上月又漲起二兩有餘推測將來或須繼漲也 
[糖市重復活動]  
　　糖市自入夏以來因銷路疲滯價格跌落現届年貨上市遂見活動故市價亦稍轉機兹太古日本兩種火車糖均漲銀三錢吕宋糖與嗬囒糖價尚平定華糖因到貨缺乏亦漲二三錢惟公司開盤雖增行家以銀根緊迫售盤未漲且現到之貨多係次貨高等貨則極形缺乏云 
[稅務司預防傳染天花]  
　　新關威稅務司近悉滬人時患天花疫症故於昨日傳諭海關華洋各辦事員凡各該員家無論大小人口如有染患天花時疫者務即報請給假切勿到關辦公蓋天花一症穢氣甚重一經感觸立時傳染是以各宜注意一面並函致中西各醫院趕速施種牛痘以重衛生 
[豆腐店幾兆火災]  
　　昨午滬城虹橋堍頭腐店因午炊失愼幸時在白畫由附近第三區四分所救火會驅車接水救熄未致成災事後由二區二分駐所飭警將該店主傳案訊　 
[疏通押犯之計畫]  
　　上海地方審檢廳新屋雖已告竣其看守所等屋均未建築因此遲遲未遷惟興市公司迭次函致審檢廳催速搬遷以便收回基地爰由檢察廳長林君禀准上峯撥欵將看守所開工興築在案兹悉林檢察長對於遷廳問題急欲實行但押所工竣之期尚須時日當經林君查悉所建新廳屋宇之後有平屋數間可以暫改押所惟不能多押人犯昨特諭令看守所長查明現押刑民各犯共有若干填表呈復卽經該廳長查得現覊刑民案犯頗爲擁擠若欲遷入新廳押所勢難完全容納且年關將届擬將在押刑事判决一二月者及民事鏡僨田地關係稍輕者均令覔保出外即可去其大半與遷廳問題及體恤人犯兩有裨益業已條陳林檢察長請爲採納施行云 
[都是漏貼印花]  
　　檢查印花委員連日在南市第一區署境内協警調查將查獲漏貼及貼不足數之商舖傳罰並令依法照貼稅證昨日在一區一分駐所轄境之各商號檢查查得生源永紙店帳簿兩册均未照貼稅證又春陽燭店與福記新火油號之帳册亦均未貼當將賬簿帶回該所傳到店主等分别酌罰惟生源永罰洋十元旣而又查獲萬興板不行協隆米店湧源押舖沈元吉冶坊王聚泰潤記茶葉店同衍德藥材店等六家均於賬簿上漏貼及貼不足數一併帶所候傳店主分别飭罰並着依法補貼 
[通崇海輪船公司之剖辯]  
　　通崇海輪船公司因被海門縣商民陸天民等在江海關稅務司處禀控該公司瑞安輪船年久失修實屬危險等情昨特具禀稅務司略謂敝公司所有瑞安輪船前經呈部曁貴關註册行駛通崇海等處本年曾赴瑞鎔廠按届修理呈請鈞處派員勘驗照常行駛乃有海門人陸天民沈精勤張師竹等無端以敝輪船身破漏等詞具控當蒙委派驗船司於十二月一號至瑞安輪詳細勘驗毫無破漏損壞諒經據實呈復是該民等之揑詞誣控早邀洞鑒查敝輪船航行崇海營業尚稱發逹月前因宋季港輪局關係曾被扣留划船當經敝公司呈請海門縣查辦旋以該地紳士一再勸解不予深究此次該民等意圖損害其受人指使更屬顯然若再隐匿不較恐若輩居心難測復施鬼域之謀於敝輪營業前途殊形危險爲將該民等妨碍營業缘由呈請稅務司據情轉咨滬海道尹令行海門縣知事飭傳陸天民沈精勤張師竹等到案坐以誣控處分藉儆將來面安營業云云 
[行人不服檢查]  
　　楊玉麟周阿二周阿華三人前晚行經新聞橋北堍經四區崗警上前檢查楊等不服恃衆逞蠻將崗警拖往租界該警急鳴警笛召集鄰崗帮同將三人拘獲帶至區署並由同康恒南貨店夥孫詳生到署證明楊等抗查情形押候訊明核辦 
[醉漢吵閙毆捕]  
　　甬人王金洪前晚在虹口漢璧禮路酒醉胡閙當爲九百二十三號華捕查見向阻不服反將該捕扭往行兇後由九百九十號華捕等帮同將王拘入捕房禀明捕頭飭令存洋三十元保出聽候公堂傳訊 
[尋獲逃妻]  
　　朱維能於本年八月間由汪永福馬友山說合出洋五十四元娶山東婦人張陳氏爲妻日前該氏忽然逃逸昨被朱在來安里曾姓家查見報告閘北五區二分所崗警拘入所内經牛署員質訊一過判解司法科聽候訊辦 
[逃妻業已另嫁]  
　　浦東人胡木生之妻顔氏於九嵗時童養過門去年七月間完姻迨至今秋該氏私自逃出招尋無蹤昨日胡至南市大王廟街沈松泉之成衣店内見氏在門首洗菜當向領回沈即出而抗阻聲言今嵗八月間憑住在篾竹街唐張氏爲媒出洋一百數十元娶之爲媳等語胡則指定是伊妻私逃出外雙方争論良久後由崗警到來將兩造帶入一分駐所詰悉前情據顔氏供年十八嵗餘語游移旋傳唐張氏質間供稱由女母作主遺嫁與沈子阿大爲室署員以案關拐逃飭即移送警廳司法科訊究 
[少婦受欺之訴訟]  
　　住居虹口麥克路二百五十七號門牌之翻砂匠徐長有指控木匠丁小弟於本月二十四號以邀同看戲爲由將伊十七嵗之妻徐鳳寶誘至東新橋某客棧内苟合等情昨由捕房將丁拘解公共公廨請究原告投訴伊妻於十四嵗過門童養今年七月間完婚被告迭次到家勾引致被騙至客棧苟合請爲訊辦並由徐鳳實投訴被騙至客棧内種種情形訊之被告堅不承認中西官判丁押候查明於下禮拜四再訊 
[公堂空費時光]  
　　蘇州婦人孫包氏在公共公廨呈控鴇婦朱極彩於本年六月十三號强迫十五嵗女兒秀英（即珍珠雲）賣娼等情朱鴇亦以孫包氏唆使其女騙欵潛逃投廨控訴由廨傳齊人證迭次訊供尚未解决昨晨復訊兩造代表律師先後投案備質經俞襄讞商之美柯副領事以此案迭經訊供業已明晰命將朱鴇傳案向之略詰數語卽會同鑒判云兩造互控刑事一案費了公堂許多時光刑事案均不能成立應即一併註銷此判 
[冒探索詐案辨論終結]  
　　已革水上警察偵探李虎臣（卽李阿虎）糾合羽黨倪衛芝（即 
倪培芝）陳士祥等向張茂春以包尋張之逃妻爲由將張禁閉勒索尋費當被警廳訪悉將李等拘送法庭預審明確定於本月二十七號公開辯論各情迭紀前報昨已届期下午經審廳堵推事官會同李檢察官開庭先據法警報告原告張茂春今日往傳不到卽據倪培芝供稱向爲醫生住居十六舖永康客棧有南翔人張茂春亦住該棧曾經言及伊之髮妻姚氏走失托我帮尋願出尋費洋五十元兩次將尋費交我轉托王阿四帮同尋緝至於李虎臣與我並不認識係由王阿四從中介紹此項尋费我已如數送還張茂春收取因此張不欲控究是實問官曰爾與李阿虎旣不相識自此事托爾之後爾曾與李會面否倪答稱雖曾會面一切交接俱由王阿四介紹問官又問爾言原告並不控究何以張茂春來廳具禀控訴倪答稱張旣禀控應得來案對質問官曰前在爾處搜出字條一紙此條爲收洋據書明爾用二十六元李用二十四元可見爾與李確相識倪答稱此條並非我書問官曰前在檢察廳預審時早經核對筆迹相符爾今不必抵賴倪俯首不言又據陳士祥供崇明人在十六舖理髮爲業今年九月初四日我在碼頭上遇見一婦在彼啼哭詢係姓姚亦崇明人爲張茂春之妻夫家住在南翔此次由崇明往夫家過滬身帶川資被匪竊去因此啼哭我念同鄕之誼代借小洋數角給伊令乘火車回家該氏言勸業場附近有一胞兄須往探望後由我伴送回家當時由張爲之招待留我一宵而别以後該氏如何走失我不知悉問官曰爾將該氏於九月初二日帶至南碼頭藏匿二日至初四日始行送回其時爾與該氏以表親稱呼迨該氏回家後二天又脫逃無蹤此事明明預先商通然後勒索尋費且爾在檢察廳曾經具有限狀限三天將該氏交案何以至今尚未尋交陳稱雖具限狀然仍不准保出難以找尋旋又訊據李阿虎供南滙縣人家住西門前在水警當偵探今年三月間奉諭開革至四月間滬城虹橋艾家弄發生盜案由二區警署托革探緝訪後得破案以致淞滬警察廳各偵探頓生嫉妬之心近來我在西門爲木匠餘事不問張妻之事我不知悉亦未索賄求鑒問官曰案已查明爾等皆狼狽爲奸遇事冒探勒索迨至發覺雖將銀洋送還然法難寛貸應當究辦旋由檢察官陳述一切畢問官會商之下即以今日爲辯論終結飭將李倪陳三犯一併還押聽候示期宣判 
[房東貼償搬場費]  
　　朱妙珍前至法公堂控稱房東陳綱記不肯修屋勢將坍塌請求責令興修等語陳稱須朱遷出始可動工判陳貼償原告遷費洋三十元在案昨日原告又至公堂聲稱陳奉諭後分文不給請爲追繳陳稱因有事出門並非有意不繳今已將洋如數帶案請即察收判給原告領去了事 
[加租勒遷均不承認]  
　　何蘭亭至法公堂控稱商人前向金鼎齋香店主婦張李氏轉租房屋開設烟紙店已歷數年現在生意清淡而房東李氏欲令商人加添房租不遂所欲逼令遷移商人無奈故投案具控请求訊斷詰之李氏稱婦人並未向何加租亦無逼令移居之事中西讞員以被告旣不承認着令一併退去將案註銷 
[假票騙貨之追究]  
　　范盈楷在公共公廨呈控趙彬卿將光泰　莊票騙去值銀五百 
 
 
 

Page 11

 
 
二十八兩之絨貨等情昨由捕房將趙拘解公廨原告延林師到堂代表請追卽經中西讞員向趙略訊一過判交一千元人洋並保候特别訂期研訊 
[違犯烟禁之情虚]  
　　陶裕隆近在新閘路三百二十七號屋内私售煙膏被新閘捕房據頭偵悉卽於前日派令中西包探前往查獲烟膏將陶一併帶入據房准予存洋一百元保出迨至昨晨請由公共公廨傳訊陶情虚不到囑令其妻梁氏赴案代質經中西官訊供支吾判氏退去候提陶到案再行訊究 
[私帶烟土被獲]  
　　馬來生昨乘招商局新豐輪船來滬帶有烟土一大包行至小東門内大生弄中爲巡警抄獲拘送警察廳轉送地檢廳訊辦 
[互控案一准一駁]  
　　唐德全在公共公廨控李百川康緒湘卓葆棠串吞墊欵洋四千餘元卓亦以康德全股本糾葛與之互控昨由捕房將保人朱瑞生傳案請爲質訊先由康德全之代表律師詰據康供被告李百川等於本年正月間承辦塘柴由朱瑞生擔保囑我墊欵陸續墊去洋四千餘元詎被告至前途收銀以後措不交付是以起訴言至此將合同議單呈案並稱卓等反控股欵紏葛並非實情請爲察核訊之朱瑞生亦延律師代爲辯論並承認在合同上簽字旋由兩造代表律師毒辯良久經李萼仙襄讞商之英副領事白君以卓葆棠呈控康德全股本糾葛訊無證據判卽註銷至康德全所控卓等不還墊欵一案聽候展期再訊 
[否認行兇攫洋]  
　　經放黃包車頭目張阿毛張甫郎控蕭阿福王金泉三囝阿四等持械將伊等兇毆受傷並攫取小洋四百角等情當經公共公廨將蕭與王金泉提案諭令各交三百兩人銀並保在案昨晨由廨復訊原告偕證陸阿福上堂禀明前情訊之蕭阿福等延律師到堂代辯並據供稱此事實係同行嫉妬並不行兇攫洋求察中西官判被告等仍原保候再復訊核辦 
[匪徒攫取首飾]  
　　匪徒張阿二前晚在山東路攫取張顧氏金挖卫圖逃經氏唤到二百九十七號華捕將張追獲昨解公共公廨經中西官訊實判押西牢三月示儆 
[鄰居失和]  
　　虹口兆豐路五百零六號門牌周錢氏家因失竊銅　語侵鄰右致被甬婦金尤氏將玻璃窗擊碎經錢氏之戚錢福堂鳴捕將尤氏拘入捕房捕頭詰悉前情飭將金尤氏轉送公廨押候訊究 
[劣孩發押改良所]  
　　劣孩陳林在外大橋串黨攫取某西婦内儲現洋十八元之皮夾一只被探拘獲解送公共公廨訊供管押在案昨晨傳同原告將陳孩解廨復訊屬實判陳孩發押改良所一年以儆 
[失贜送上門來]  
　　南市陸家浜三角街洪天福銀樓於五日前失去銀粉盒一座值價洋五元有寄正在查緝間忽有江北車夫李文龍持原贜至該銀樓估看意欲兌换銀洋經店夥馬時春察出確係失贜立即將李扣留詰其來歷據稱頃在途間拾獲押店質票一紙出給當本洋二元取贖後因不合於用是以來此兌换等語遂即鳴警將人贜帶至一區一分駐所請爲追究迨派警至押店查間則稱有一婦女持來質錢云云張警佐飭將原被連同贜物一併申解警廳司法科訊究 
[女客失去衣袋内紙包]  
　　英租界大馬路先施公司開幕以來生涯發逹邇因冬貨上市買客益衆而尤以婦女爲多聞昨日有一女客携帶鈔票一百零八元先至該公司樓下購物付去十元尚餘九十八元連同方九霞銀樓定貨發票一紙（發票上註明先收定洋三十元）用紙包封納入衣袋内乃登升降機上樓再行購物及欲付價探取衣袋内紙包已不翼而飛想要樓下購物時已被匪徒見而生心乘隙摸竊云 
[婦人竊取被褥]  
　　閘北王家宅關星臣家前日被紹興婦人李張氏闖進内室竊取被褥三條出外適被五區二分所崗警遇見詰明來歷拘入該分所轉解司法科傳到失主質訊一過移送地方檢察廳核辦 
[賣字人行竊燭台]  
　　湖南人金情鐘自稱前在某軍營爲書記員昨晨以賣字爲由闖入海寗路五百六十一號門牌薛順興家乘間竊取銅燭台一副圖逃被薛瞥見鳴捕將金拘入捕房押候解廨訊究 
[問信人乘間竊衣]  
　　海寗路二千六百八十一號門牌住户何子連指控甬人孫瑞寶來家間信乘間行竊花緞馬褂一件昨由捕房將孫拘解公共公廨經中西官訊實判押兩禮拜以儆 
[工人行竊之榜樣]  
　　無錫人周金城昨在陸家嘴鴻源紗廠工作時乘間竊取花衣十七磅當被駐廠巡丁察破報告經理施逸之飭將人贜函解三區警署經解警正訊據周金城供認行竊不諱當即派警押赴該廠門首示衆二日以儆效尤 
[竊取皮統之敗露]  
　　嚴文卿昨午至滬城三牌樓祥泰成皮貨店以購灰鼠皮爲由乘間竊取皮統一件藏在身畔正欲出外爲店夥阿坤察破抄出原贜鳴警拘送一區二分駐所訊究 
[拘獲一羣小賊]  
　　通州劣童張兆海李小十子張阿海馬秋海昨在浦東隆茂棧後竊得煤炭二百餘斤被三區巡警馮華堂查獲解署詰問解警正姑念年幼無知判各拘留一日交家屬領回管束煤炭存署候領 
[法公廨判斷竊案彚錄]  
　　唐伯勲至法公堂控稱商人日前行經法界被竊賊王阿三將身畔所藏之鈔票洋五十元一併摸去商人察悉後立卽報告捕房飭探將王拘獲惟鈔票已無着落請求追究詰之王供認摸竊不諱判押一月以儆又胡阿信前在法界摸竊行人某甲身畔之銀表一只持往押店付質被探查獲昨亦解送法公堂訊供屬實判押一月又沈阿毛前至法界某茶肆内竊取茶客王阿章之大衣一件圖逸被王察悉鳴捕將沈帶入捕房昨解法公堂先由原告投訴前情訊王認竊不諱判押十四天 
[道尹公署批示兩則]  
　　中華醫學聨合會會長費鏞等呈送曾章名摺請鑒核備案由呈及會章名摺均悉准予備案此批附件存　　陳仰山等呈控巡官凟職害民請飭縣撤任以安地方由據呈該縣干港鎮巡官戴光域凟職害民種種劣跡如果屬實應即赴縣呈請查究自有正當處分母席來署越凟此批專件 
[工蘇省議會咨省長議决核實規定忙漕徵收費標準案]  
　　爲咨行事查本届第一次臨時會議决核實規定各縣忙漕徵收費一案核其性質與徵收費不應附徵案截然兩事本不能并爲一談當此上下交困之際無論附徵與否其支給成數均須核實規定以杜浮冒而重公欵本會於本月十二十九等日重行提出一再會議僉以臨時省議會元年度預算册徵收費列百分之四本會五年度預算册列百分之五三年財政廳規定徵收費表三釐五毫者一縣四釐者三十七縣六釐者十八縣五釐者二縣八釐及七釐五毫者各一縣證之事實皆有盈餘如南滙五釐十八個月餘一萬二千元已經該縣公民呈揭於貴公署上海六釐三十個月餘二萬八百元已經該縣市鄕董報告於本會其他各縣可以類推上年十二月間貴公署有徵收費盈餘留充自治費之通令是各縣徵收費之確有盈餘已在貴公署洞鑒之中乃一年以來各縣知事浮開朦報依然如故揆之政體實所未安本冒多數决議以爲財政廳三年規定之表已不適用應請省長查照本會議决原案督飭財政廳切實調查嚴定新表折中於元五兩年預算案暫以四釐五毫爲限不及者不得再增超過者皆須核減如按照新表確有不敷或仍有餘之縣應由地方人民據實呈明經貴公署復核無異方准增減以清積弊而順與情以上議决核實規定忙漕徵收費標緣由相應咨請查照公布施行此咨來函 
[救火聨合會來函]  
　　敬啓者頃承英大馬路楊慶和久記銀樓沈文鑑先生經募丁大善士交來新製棉衣褲一百五十套託爲分送南市查明貧苦代爲散發等情當卽出具收照際此天氣嚴寒自應趕緊核實代送堪以報慰廣結善緣除備聨票分函各區救火會實地調查按名给票來會領取外務乞貴報登入來函欄内奉揚仁施並爲窮黎代表謝忱無任企禱上海救火聨合會謹啓 
[省教育會黃沈二君來函]  
　　有人以太上感應篇文昌帝君勸孝文分送各地外冩上海敎育總會黃沈　等字樣僕等並未將此書分送因收到此件者來相詰間合请貴報登入來函聲明是幸上海江蘇省敎育會黃任之沈信卿同啓 
[通崇海商輪公司來函]  
　　逕啓者閱十月二十九日報載張師竹李純扣等具呈稅務司通崇海輪船公司之瑞安商輪船身年久失修等語查敝公司瑞安商輪船身機器均極堅固近因營業上之妬忌被人肆意造謡業由稅務司派員驗明確係堅固照常行駛報載各節係屬片面之談似與敝輪營業有礙除呈稅務司另案查究外應請贵報登入來函門内以昭核實通崇海商輪公司啓雜評二 
[南市又有人頭送禮案（步陶）]  
　　年來滬上盜術時有發明如以人頭作禮物即月初爛泥渡鄕入所新發明者今歷時僅二十餘日而南市匪徒遂踵之以施於詐財不遂之銀樓主人且前者僅以挾嫌今則用以助其威嚇前者爲人追獲今則竟以倖逃是又不得謂非新盜術之青出於藍矣　　爛泥渡案中之楊阿妹旣已訊明送禮之人頭爲其所親持而檢廳竟以例無條文輕輕釋放然則官廳之對此新盜術固甚嘉獎而勸誘之矣此其所以有今此之進步歟夫滬地浮厝户棺所在多有割取其頭以任吾意所欲爲子女玉帛何愁而不奔赴於吾腕之下事覺則以一逃了之已耳卽不幸而逃無可逃卒以致之官府而楊阿妹之成案彰彰在人耳目官廳其又如我何者嗚呼盜術之精旣日進而未已獎盜之例案又爲特關一解以附其翼而張其燄從此滬上之操盜業以營生者其將永慶有此護身之妙符也乎然而舖户居民苦矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬人頭訴冤狀] [  律西]  
　　日前報載人頭送禮案業經和息了事但於人頭之來歷未　　予深究未識作何處置戲爲訴狀代鳴不平 
　　竊以豆觴通好禮原尚夫往來瓜李將誠情亦重夫投報况楊阿妹與張阿華者姻聨蘿　誼切葭莩來里巷之乾餱交逾刎頸送登門之筐篚系本屬毛乃以眦睚細故口角微嫌假餽贈之名行恫嚇之技以籌頭之性質效滑頭之行爲搜及塜中之枯骨蓋啓天靈尋來草際之遺骸灑將熱血冤有頭而債有主跡本颟頇藏其尾而露其頭行同敲詐摸頭不著遂令見者驚心劈頭而來致使聞者膽落人非崔大夫奚事髑髏之擲客豈核下士竟來首級之争幾疑五月渡瀘權當一籠饅首豈等三更煨炭嘗來一顆芋魁借代軍糧未遇满城之戰漆爲飲器詎同智伯之顱非關督亢入秦竟借於期之首似遇白狄伐晋忽歸先軫之元旣已譸張爲幻且復起滅自由而當局者心未置於腔中事早丢諸腦後囊首未加鼠竄任敎抱首運頭不顧畜鳴尚戴人頭啓栽誣之新法長嚇詐之流風將見三尺旣封未識好顱誰斫九原可作羣呼還我頭來僕也姓字未彰久埋頭於宇下有懷欲白敢出首於臺前掩骼埋　未解親承厚澤抛頭露面偶然遊戲人間生時未種暴骨之因果民國久除梟示之淫威死欲速朽已爲邱首之歸罰及無辜忽被戮屍之慘論定蓋棺自分保全腰領盜及抔土何期損我皮囊加以血液糢糊似灌醍醐之頂鬚眉畢露難安窀穸之藏比諸穢物入口之條法應論抵處以開棺見屍之罪律更難寛姑念身首雖分已歸原處體魄旣降永息貪嗔宜令滴血者匍匐堂下作滴血之子孫並使猪頭三長跪墳前效猪頭之供獻謹狀（三） 
　自由談部戲批閱狀頭緒紛繁令人頭昏腦惓此等無頭案　　件應向包黑頭處起訴本部頭銜不稱只合摇頭不理此批　　刋發 
家庭常識 
[皮衣] [  東村]  
　　凡皮衣宜常着若久閉箱中反易脫毛惟着細毛如白狐金銀嵌等宜用單夾綢衫作襯庶幾耐久不致黑污 
[貂帽] [  栩園] 　　 
舊時貂袖廢棄無用可令帽店改製帽每袖一雙足改一頂費不過兩元有奇若向帽店購取新者價值甚昻須二十餘元也如用大帽改製則尤現成 
[代擦銅油] [  德照] 　　 
以絨布一小塊蘸紙錠灰（即錫箔所摺成之冥錢之灰也）擦各種銅器光亮異常與市肆間所售之擦銅油同功（不受酬） 
[捕螃蜞] [  吳默然] 　　 
用绵花一圑代鈎如釣魚然釣之則其螯必钳住绵花驟提之則得矣 
捕蛙以紅布如上法釣之亦着（按蛙見紅必食亦奇事也） 
詞苑 
[三姝媚] [  碧城女士]  
　　爲尺五樓主題揚州某校書所畫芍藥片石手卷　　花枝紅半吐似人兒亭亭呼之解語怨入將離倩蠻箋留取春魂同住匪石　堅漫擬作輕狂飛絮芳訊誰傳雨雨風風幾番朝暮　莫間珠　鈿柱悵解佩人歸墜歡無據夢影揚州只二分娥明曾窺眉嫵和涙眼春更吟老韋郎詞句賸有萎蕤深鎖小樓尺五 
工業須知 
[精製膠製法] [  孤舟]  
　　精製膠一名直辣的尼俗稱鷄絲膠爲製珂羅版　蒻版等所必需用途甚廣兹述其製法如次 
　　精製膠爲純粹之膠質在高等物動物身體之組織中殆無處無之故凡高等動物身體之組織殆無一不可以製精製膠惟普通多用皮筋骨及軟骨製之餘多不用皮筋骨及軟骨之製精製膠法分述如下（一）用皮及筋製精製膠先將皮筋切細浸於稀石灰乳中每日攪拌四五次每閱二日另换新鮮之稀石灰乳經二星期至三星期使其血肉及脂肪爲石灰所鹼化而去取出用稀石灰乳洗滌三次更用清水再三洗滌去其石灰又用極淡之苛性曹逹水洗一次復用清水再三洗滌以去其鹼性次入諸極浄之釜中加以大量之水用武火煑之則膠質漸溶於水待膠質溶盡用精細之白布濾其賸下之雜質復煑之使其水蒸散至極濃稠傾入極净之器中使凝凝至將固用刀切成薄片置於極净之金屬網上取至乾燥之室中用扇輕輕不絶扇之至乾燥適宜然後收藏而發售（二）用骨製精製膠先將骨入諸釜中加水煑之使其脂肪浮出水面而除去之除盡後取出之置於玻璃器或磁器中用比重一○五之鹽酸浸之浸至柔軟而透明取出用清水再三洗滌以去其酸性更浸入石灰水中以化去其不能洗去之餘酸次入諸潔浄之釜中加以大量之水用武火煑之使膠質溶解於水用精細之白布濾去賸下之燐酸石灰（可以提燐又可製過燐酸石灰）復煑之使其水蒸散至極濃稠傾入潔浄之器中使凝凝至將固切爲薄片置於潔净之金屬網上取至乾燥之室中用扇輕輕不絶扇之至乾燥適宜然後收藏而發售（三） 
用軟骨製精製膠用軟骨製精製膠之法與用骨製精製膠同惟不必用鹽酸浸漬除去脂肪之後可即將膠質煑出以製精製膠 
長篇小說 
[二城風雨錄] [  英國郤而司常覺小蝶迭更斯原著天虚我生合譯]  
　　卷中　第八章（五） 
大凡一人而爲人所注意則其喜怒恒能反映於人此時人人額間並起一深刻之皺痕以憐女郎而並憐犯人不復如前之洶洶女郎一顰衆人亦顰隨其視線而左右顧審判官則握筆而錄其供言及華盛頓事則停筆以視犯人面有得色似言汝今日無可逃矣女郎言畢復傳老人而老人所言殊簡謂當時已方臥病無復知覺直至去嵗始復其原而此二十年中之事竟同白紙更無一毫痕跡之可尋但被告則固識之以曾見於其家也父女返座衆皆屏息而聽判决此事主要蓋在五年前郵車一事尤須得確實之證明則有小酒肆之主人出而爲證據云疇昔之夜果有兩人來飲酒皆衣旅行之服形狀特異故能憶之若問果是犯人嘉生及證人白莎否則不能决矣然此一語在公庭中已足認爲確證矧有克利所出之文件及曼萊所供華盛頓之言互相印證若合符節故被告間諜之罪名已在無可逃免被告律師雖有辨論顧證據鑿實亦無强辨之理由此時卡登忽捨承塵不視卽於闌干縣鏡之中視其已影又視犯人然後出小紙以鉛筆疾書數字而後搓之成圑遂向律師史蒂爾一擲律師方作雄辨紙擲其面一驚展而視之面容乃頓改似於絶望中現出希望之色亦視犯人更視卡登而後又視其紙上所書面容乃不期而展復起向審判官曰敢問堂上適間證人白莎所供謂度佛爾郵車所遇確爲被告無疑乎曰然曰願請證人一質白莎聞語欣然起自座間曰大律師將奚問鄙人無不奉答史蒂爾曰我試問汝五年前所見之人必爲嘉生湯訥乎曰其名我不知惟其人則固識之史曰使汝誤者則如何曰是安得誤誣告罪有應得我當反坐史蒂爾曰天下同貌者正多安知汝不誤認白莎夷然曰吾目非盲天下即有同貌之人亦何至相肖至是先生休矣史蒂爾曰然則請汝一視吾副卡登亦肖被告否乎此語出满庭盡愕衆目一的專注卡登此人雖落拓異常衣履不整而五官位置竟與犯人無異審判官亦愕下其鋼筆架其目鏡令卡登起於坐並犯人而立且下假髮則二人竟似出於一型即攀生兄弟亦無如是之肖而律師意大得曰敢問證人此二人之狀貌同乎白莎良久曰同也然則證人亦將以律師卡登爲叛國之問諜乎白莎曰是安能哉史蒂爾曰然則何以决定被告必爲叛國之犯人此語之出至驟白莎猝不能答乃目視陪審諸員檢察長曰律師誤矣卡登之與犯人面貌雖同然白莎更見犯人於海船之上且有克利搜得之證據此又焉得誤會律師曰惟其如此吾乃謂司法諸公爲誤會耳（未完） 
 
 
 

Page 15

 
 
   
 
 

Page 16

 
 
   
 
