# 1899 - 1 - 4909239

 

Page 1

 
 
[另延訪事友人] [  申報館主人告白]  
　　本館采訪南市新聞之王文卿刻已辭歇如有願承斯乏者請書新聞數則送交本館以便擇尤延定惟其人必須束身圭璧勤愼潔廉且更文理淸通方足以副是選再本館向定規則凡采訪諸友皆須親身從事斷不准私雇夥友代庖如有倩人代訪代繕及代送至本館者立卽斥退决不容情此布 
[外臺秘要出售] [  圖書集成局啓]  
　　是書爲唐王刺史燾所輯刺史在臺閣二十餘年蒐求古今奇方　一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黃家久已奉爲圭臬惟板本久巳散失市無流　本局由日本覔得初印原書用新鈞铅字排印紙墨精良校警詳愼現已工竣碼洋兩元五角在申報館申昌三洋涇橋煥文書局文淵山房棋釐街江左書林十萬卷樓曁漢口鴻文順記湖北省城煥文書局發售此佈 
[新印曽文正公奏議告成] [  圖書集成局代啓]  
　　曾文正公爲中興一代愇人當髪逆披猖禀承廟　　平禍亂嘉猷碩畫亘古不刊奏　一編直可與陸宣公繼軌江左　林託本局用新鉛字排印成書紙張潔白校讐精良裝訂四本定價實洋七角江左書林及滬上各書坊均有發售欲購者請就便移玉選取可也此佈 
[新印東萊博議初二三集及三才略出售] [  圖書集成局代啓]  
　　東萊博議一書識見高遠議　明通久已膾炙人口惟坊本流傳訛字脫簡不勝枚舉今由掃葉山房倩本局用新　鉛字排印讐校精群紙張潔白計初二三集定價洋八角　售每集洋三角又三才略亦已　成每部價洋二角在申報館申昌書室及蘇申南北掃葉山房發售此佈 
[陸軍全用洋操得失議]  
　　國何以强强以兵也兵何以强强以練也環求各國莫不有兵亦莫不勤於訓練而中國獨弱焉者是豈中國之無兵歟是豈中國之有兵而不知練歟吾蓋嘗觀於各國養兵之數而知中國之兵之所以弱也攷俄養兵二百萬英養兵六十萬德養兵一百七十萬法養兵九十七萬奥養兵八十五萬意養兵七十六萬日本養兵二十四萬其餘如荷蘭如比利時如丹墨如瑞典如葡萄牙或數十萬或十數萬不等造物何心乃釀成奇險相持之局以銷耗物力螻蟻人命若此豈國家之福哉中國之養兵也養老弱各國之養兵也養丁壯養丁壯者一人可抵二三人之用養老弱者百人不及一二人之用何以言之泰西之法人盡爲兵爲兵之期共十二年三年在營四年留後五年則守城少者壯而老者退老者退而少者入無事則全國之兵皆士農工商有事則全國之士農工商皆兵故養兵三年合留後兵計之一兵之餉可得二兵養兵七年合留後守城兵計之一兵之餉可得三兵兵之所以强也中國以陸軍定天下額設旗緑制兵六十六萬一千六百餘人京師及各省駐防兵又二十餘萬人湘淮軍之分布各省者百數十營又不下數十萬人兵額之多方駕德俄而遠過之然而卒不可以戰者何哉則以月餉之輕也每勇丁一名雖餉額每月四兩二錢實則每歲祗得銀三數十兩緑營兵更不及此數較之葡萄牙每兵歲需銀七千五兩瑞典每兵歲需銀五十二兩而猶不及加以武員尅扣相習成風兵額十虚其五將不學兵不練一旦有事率皆疲耎散漫偷惰畏葸不肯出死力以報國兵之所以弱也中國之兵其弱也如此各國之兵其强也如彼然後知整頓陸軍不可以不用洋操也近年江南始練自强軍十一營計一千八百六十人直隸練武毅軍三十二營計七千人湖北練護軍兩營酌添工程隊一哨計一千人教以操槍隊操砲隊操馬隊操營壘工程隊操行軍隊打槍靶打砲靶操行軍砲臺操行軍鐵路演習體操等事規制森嚴薪餉倍蓰無使一人缺額無使一日廢操軍營積習洗除殆盡可謂善矣然而旣用洋操又不可以無學也於是設陸師學堂儲材學堂武備學堂以補之合營外學童營内武員教以軍械學測算學繪圖學各國戰史學以及營壘橋道製造之法營陣攻守之要孜孜矻矻維日不遑蓋將以建自强之基振積衰之勢進可以戰退可以守皆於是乎在焉嗚呼使中國之軍而全用洋操用洋操而全能如此豈不善哉顧或者曰西國每經一戰則列陣之體一改每創一器則行陣之式一更中國自湘楚各軍平髮捻以來陣法猶演前明戚氏之舊長短互用槍矛相間每哨擡槍二隊小槍二隊刀矛四隊每營火器二十隊刀矛二十隊舊習如此牢不可破試以新器茫然不知用法爲問洋操果誰教之而誰習之乎曰此不足慮也天下無不學而能之人亦無學而不能之人今試就各直省中汰弱留强合爲一營教習無人試延洋員洋員不足或於江南直隸湖北洋操各營中擇營哨之學成者充之朝夕訓練力矯舊習有不壁壘一新成爲勁旅者未之見也此稿未完 
[本館接奉電音]  
　　昨日午後一下鐘時京師飛電傳來硃筆一道上諭一道敬謹譯登○十一月十八日奉硃筆秦綬章轉補翰林院侍讀學士姚丙然補授翰林院侍講學士欽此同日奉上諭爲治之道在于務實近因時事艱難朝廷勵精圖治無時不以吏治民生爲念一切臣工章奏凡有關軍國大計者莫不立見施行數月以來所降諭旨亦已多矣内外衙門果能實力奉行何難漸臻上理無如積習相沿牢不可破各直省于奉旨事件不過通行曉示假托空言並不見諸實事以致徒煩文牘成效無聞該督撫等身膺疆寄受國厚恩當此時艱孔亟豈竟一籌莫展不能稍分宵旰之憂耶兹特再行申諭所有現在切在之事如練兵辦團保甲積榖以及農工商等務均著凛遵迭次諭旨其已經覆奏者卽行認眞舉辦未經覆奏者將籌辦情形于奉到此旨後限一個月内迅速具奏仍將辦理成效如何隨時奏聞以便派員查考經此次訓諭之後該督撫等務當振刷精神共襄治理勿狃因循之習毋存諉卸之私倘或偏聽劣胥猾吏仍以通套具文敷衍希圖塞貲則是甘心欺飾自負委任必當治以應得之咎勿謂言之不早也將此通諭知之欽此 
[弭兵待議]  
　　聖彼得羅堡日報云曩者俄國政府函告各國政府謀及弭兵一事各國皆翕然從之其已經照覆者有英吉利德意志義大利西班牙比利時丁抺瑞士瑞典那威荷蘭希臘塞爾維亞羅馬尼蒙的惶克羅中國日本朝鮮波斯二十一國皆約定簡員赴會獨美利堅土耳其二國未允蓋土自與希臘交兵以後盛修兵備若入弭兵會之列則所有計畫倐成畫餅且有危國之懼於是婉詞修答云待會議案出始决去就法國曾被德人占奪阿爾薩斯羅連二州欲圖報復故亦不快俄之所議遷延不答至會議之地未經妥定或言可就聖彼得羅堡伯虚二處擇其一是說也頗近似 
[英籌屯榖]  
　　倫敦日報云烏士打農務局聚議時有人問曰我英國於交戰時糧草從何而得局長梳打臣君答以我國所需麥米多賴某某等國運來而某某等國今與我交情日淡深恐因戰務而絶來源則我土産之麥米不久 
 
 

Page 2

 
 
耗盡此時若自派船往購則水師之力必因之大减故鄙意欲常備麥米推陳出新宜設一例使民間設法存儲每年三月二十五號至六月一號由朝廷撥價購歸如是則農人加意種麥米所産自然遞增若有戰事或俄國美國失收我國卽不至受窘矣如此策以爲可行不妨使國内多存一年之榖或竟能積至二年凡有榖留至一年者許以額外津貼則人必樂從之矣旣而傅蘭思士君進言我國家當務之急莫如積蓄糧草一事若不經意則全國之民命難保故急宜設法充積倉廪以備不虞昔年曾有人言麥米不能存過一年麫粉不能存過六月今已有法將麫粉壓縮則可留存甚久而不變爲今之計宜盡力助農人加種麥米并重稅入口之麥米麫餅午拿君曰若種麥米無利卽不能强農人以必爲欲其有利則非重徵進口麥米稅不可天巴羅君起而言曰貿易無稅則農人皆不堪久持於是各人依次起立皆言此策宜及早行之 
[閙教傳聞]  
　　宜昌訪事友來函云日來宜昌府屬鶴峯州及長樂長楊等縣均有歹人滋閙教堂之事某日之晚由鶴峯州某刺史將天主堂甲乙二司鐸護送來宜并求鎭軍派兵彈壓鎭軍准如所請卽派前營鮑游戎帶兵二百名束裝前往又施南府利川縣鬧教之事勢甚猖獗現已由上憲派羅遊戎帶兵六十名前往相機辦理矣 
[大盜成擒]  
　　寗波訪事友人云近有盜匪多人麕聚大洋山中多行不義附近居民密投鄞縣署據情禀報縣主畢大令卽咨請營務處劉統帶督率勇丁前往搜捕盜衆開槍拒敵劉統帶亦開槍擊之中一盜太陽穴盜卽倒地而斃遂割取首級並生擒盜黨四名帶回縣署是日畢大令在校士館覆試文童不及研訊由劉統帶傳令將四盜交差看管首級則懸掛大門外以昭炯戒 
[粤撫蒞鄂]  
　　湖北訪事友人貽書本館云本月十一日新簡廣東巡撫鹿芝軒中丞乘招商局江寛輪船行抵漢皋府縣各官皆恭迎如禮中丞與湖廣總督張香濤制軍誼篤葭莩登岸後卽命駕入城至督轅暫駐襜帷連日司道各員咸往請謁中丞接見有差聞小作勾留卽取道上海航海赴粤履新 
[文旌將蒞]  
　　鎭江采訪友人云提督江蘇學政瞿子玖宗師由江寗東下遄回江陰節署鎭江爲文斾必由之地丹徒縣王伯芳大令聞之卽飭辦差家丁在六吉園馬頭搭蓋綵棚整備迎迓 
[大令被控]  
　　廣州訪事友人來函云信宜縣翟大令紹恕被監生陳鴻謨赴藩轅呈控誣良爲匪擇肥遍噬等詞藩憲岑方伯准詞委員前往查探屬實卽於某日牌示云據信宜縣屬監生陳鴻謨等呈控信宜縣知縣翟紹恕於西匪竄擾後藉辦善後事囑劣紳李維寅杜德章家丁句鼻王沿鄉及市擇肥噬索良民畏威被其逼寫憑單交執歴催數鄉連現銀得贓已可萬計并囑李維寅冐列紳士多名砌詞將生名添入匪單爲異日據禀通詳地步等情當經批行高州府澈查覆奪并委員前往嚴密確查去後兹據委員查覆屬實并據高州府縣報業已摘傳原告及局紳人等提同該縣門丁到案質訊容候澈訊明確秉公禀辦等由前來查翟令紹恕被控各欵旣據委員查明實有其事自應先行撤任俟高州府禀辦到日再行分别辦理現除札催高州府迅將提訊確實通禀核奪并及信宜縣知縣缺詳請委員接署外合就牌示爲此示諭所屬官員一體知照特示 
[會匪成擒]  
　　漢口采訪友人云哥老會匪頭目陳正元姚漢芳董金標等散票結盟謀爲不軌湖廣總督張香濤制軍心竊憂之特懸賞格購線緝拿現經朱太守惠之會同高都戎玉華徐把戎煥章探知匪黨匿跡巴河圻州等處因督率兵勇嚴密往捕得以擒獲解省垣禀知制軍委員訊明口供按律懲辦制軍以若輩尙有餘黨飭高都戎一律搜捕毋任漏網 
[鹽務近聞]  
　　揚州訪事友人云兩淮引鹽口岸現値醃菜上市銷數日形暢旺運司江都轉接到湘岸督銷局來文咨請迅開已丑春網以咨接濟隨卽詳請督鹽憲劉峴帥示遵迨峴帥批准後都轉卽諏吉本月初四日開綱札飭淮南局員出示曉諭令各商赶卽投咨繳價訂運開江各商聞之無不色舞眉飛趨之若鶩○兩淮各岸銷塲向以皖岸爲最旺蓋以南北並銷非若他岸之限於一隅也前者桐城三河等處北鹽缺乏經是處督銷局總辦迭火電催江都轉卽轉飭海分司徐分轉迅籌接濟分轉諭令淮北臨中板三塲共認籌三十萬包分三限運壩旋以三塲應運之頭限十萬包尙未全數到棧二限又已逾期而彼岸待銷甚亟遂飛電催運未幾接復電知二限十萬包准十月内到壩三限十萬包仍請借買南鹽濟運以免遲誤都轉隨札飭儀棧提調任分轉略謂前據該提調預借南鹽三十票又查有已運在途北鹽十票日内當可到棧著卽隨到隨掣並將預借之南鹽赶卽飭商訂運以濟岸銷而免脫誤分轉奉札之下移請淮南總局將預借之南鹽尅日飭商訂運領照開江以顧銷路連日各商已紛紛赴局訂買矣 
[鷺江火警]  
　　厦門采訪友人云本月初十日三十六崎之麓媽祖宮街寮仔後某姓船具店中人遺火樓上至夜間一點鐘越三刻時炎威上熾比鄰某娼家見之極聲呼救迨店中人披衣而起則祝融風伯並駕齊驅烈烈轟轟薰天捲地一霎時延燒對面勢益披猖是處諸客棧中大半爲烟花之藪鶯鶯燕燕翠翠紅紅哭哭啼啼紛紛擾擾匪徒更乘之肆虐脂籨粉盝鏡檻衣椸如取如携頃刻空諸所有海關稅務司某君聞報急督帶本關水手驅洋龍往救時値潮退吸水爲難幸晉記號主某君携錢二三十千散給挑水夫令從速擔水噴激當火之盛也水師提督楊西園尙晝厦門關監督管凌雲觀察及駐厦之中府分府各叚保甲委員咸命駕而來盡心保護然店面二十五六所樓屋百餘楹畫棟雕梁已盡付楚人一炬誠巨災也 
[東甌火警]  
　　温州采訪友人云本月初六夜時交三鼓瑞安縣署前某姓家失火延燒一百八十餘家當火熾時監獄幾遭延及幸典史某君嚴加彈壓以免獄囚乘間脫逃然仍有三名破檻而逸隨卽緝獲還禁獄中某姓子時已安眠不遑趨避事後從瓦礫中將屍身檢出則肢體已零落不完矣慘哉迨十一晚更鼓兩下郡城北門内打繩巷某姓家又報火警及各水龍紛紛馳往則已火滅烟消祗燬草舍數椽尙無大害十三晚是處復筮焚如之象延燒草舍三四椽瓦屋半楹十四晚蓮漏三商居人遥見熊熊回回紅光上燭詢之則火仍起於前兩次被災處文武員弁均聞警臨塲指揮水龍夫四圍噴薄而茅詹十餘户瓦屋五六家已席捲而空不復留寸椽片瓦矣 
[鳩江火警]  
　　蕪湖采訪友人貽書本館云本月十二日傍晚　融氏稅駕於縣城南門外倉巷口某姓草舍中遠近各洋龍夫一聞警信立卽飛駛前來噴珠濺玉盡力救援約歴一炊許始告熄計焚去茅屋七家瓦屋及店鋪四家事後咸謂某貨郎方作晚餐遺火積薪中遂致草可收拾云 
[揚城火警]  
　　揚州訪事友人云本月十三日午後二點餘鐘左衛街打銅巷口同昇茂燭炭店霎時烟燄衝霄各善堂水龍風馳電掣而至汲水澆灌奮勇異常無奈鋪中所儲煤炭皮油鞭爆之類皆易引火至六點鐘吳回氏始興盡而返僅燬此店房屋三進左右鄰幸免殃及當火熾時地方文武各官皆到塲彈壓故尙鮮歹人搶刼之事 
[都門聞見錄]  
　　京師訪事友人貽書本館云都門五城司坊向例凡遇詞訟案件均於控告日起每月初八二十二日令各官將已未完結各案詳細列册分别報院以備稽核現經都察院督催所查得近來五城訟案竟有遲至八九月之久尙未完結者因飭五城察院轉飭司坊各 
 
 

Page 3

 
 
官迅速判斷以淸積牘並令分晰詳報不准任意稽延○日前總管内務府大臣以現届冬令内廷門禁宜嚴傳諭景運門値班大臣轉飭内右門啓祥門蒼震門中正殿等處値班章京弁兵遇有出入之人務須嚴密盤查不准内監人等擅帶蘇拉進内倘或徇情廻護一經查出定卽叅革不貸 
[八閩紀要]  
　　福州采訪友人云新任閩浙總督許筠菴制軍當光緖紀元曾典試閩中迄今福曜重臨闔省士民無不欣瞻山斗制軍古稀將届精神矍鑠不亞曩時每與僚屬紳士談頗有整頓地方之志本月初七日秉節赴馬江一帶閱視船塢至晚始言旋旋以瀛眷尙在珂鄉遂派福安輪船往迓初十日管帶琛航福安二輪船之林君秉誠及戈什哈方規成禀辭赴粤大約不日卽可遄回也○閩中米價騰貴上憲引以爲憂派令幹員前往湖南查探價値並聞蕪湖一帶米價甚平爰札委某員前往購辦由飛捷輪船迅速運回○省垣河道淤塞不堪大憲札飭楚軍開濬每名除口糧外日給錢六十文以示體䘏 
[羊城雪影]  
　　廣州訪事友人云本年七月間有商人擬備小輪船往來省城佛山等處開駛有日矣事爲各渡船户及操小艇者所知深恐絶其生機聚衆把持欲與爲難商人不敢與爭遂作罷論迄今數月尙無輪船踨影者蓋舟子相持之力也不意近日復設有廣濟公司置備輪船於本月初二日由省赴佛載客數十人及抵佛後正欲回省各渡船户聞之立卽糾集數百人私運砲火埋諸沙口岸畔俟輪船抵埠欲决劉呂之雌雄幸爲地方官查悉卽飭勇丁前往彈壓將砲運回並護送輪船出口免蹈危機○邇來拐販之徒層見疉出保赤者皆惴惴於心本月初一日十一鋪光天巷胡宅有年甫六齡之女孩獨行至華光廟門首倐入匪人之手其父母願出花紅洋銀五十元購人訪查然迄今尙無下落初二日十二鋪三興廟巷瞽婦某氏亦失一女旋查知同居某甲之弟曾與一友同至其家疑卽此輩所爲遂扭甲至公局看管勒令尋交旣而其弟自行投局請派人協同尋訪局中紳董允之派安勇數名同至大南門内某宅果見其友及女卽由勇丁帶同回局交其父領回一面將拐匪押解至西關汛弁處轉解南海縣研訊核辦○廣雅書院山長廖譯羣太史博學能文素爲士林推童邇因偶感微疴遽爾仙逝主講一席延聘何人刻尙未知其詳也○父子强姦一案被告劉瑞榴在官廳辱駡番禺縣裴邑尊禀請大憲拘案嚴禁旋爲某軍門保去翌日傳集原被告人等審訊原告黎茂才之婢忽然翻供據稱前此供詞均係主人所教承審官遂據供定斷將劉瑞榴先行開釋擬以黎茂才誣告反坐 
[楚江寒信]  
　　湖北訪事友人云鄂省高觀書院爲江夏縣生童肄業之所前延王琳齋明經主講二十餘年化雨春風裁成甚廣近以明經已歸道山經代理縣李明府淸溪聘定袁孝廉承祖接主斯席想孝廉必能爲國儲材不負委任也○天時亢旱雨澤愆期河水井泉大都乾涸距江較遠之地汲飲深爲不便督憲張香濤制軍關心民瘼委員督令夫役用機器戽水入城以資灌溉一時溝塘陂堰滿注淸泉居民聞之莫不欣然色喜○江漢書院自黃觀察仙逝後講席久已虚懸現聞大憲擬請在籍紳士前福建布政使黃澤臣方伯前來主講已函致安陸府史研孫太守殷殷勸駕矣 
[鐵甕寒濤]  
　　鎭江訪事友來函云日前常鎭通海道長久山觀察出示曰照得寳晉書院經費支絀月課無多不足以資鼓勵本年仍由本道籌捐酌加一課聊爲諸生卒歲之謀兹定於十一月二十日開考除行府分飭丹徒縣及監院一體知照外合行出示曉諭爲此示仰在院肄業孝廉生童及旗生童等一體知悉届期務各詣院候示觀察之嘉惠士林可謂無微不至矣○本月十三日爲西國耶穌誕辰鎭江關循例停辦公事一日各西人門首均以松柏紥成各種彩色怱翠可觀停泊江中之兵船亦高揭彩旗鮮明映日鎭江關道長觀察以及府縣各官均詣稅務司公館及英美各領事署道賀是日天主堂中鋪設一新教士率領在教諸人行彌撒禮堂外派有西捕多名照料一切至亭午禮畢始散○漕米爲天庾正供爾際秋稼登塲必須及早完納丹徒縣王伯芳大令擇於十一月二十六日開厫想届期鄉民之負擔而來者玉粒金秔莫不輸將踴躍也○辦理徒陽緝私總局孫秋潭大令家澄近奉藩憲聶仲芳方伯牌示署理昭文縣篆務大令奉到札文後將經手各事料理淸楚擇於初十日束裝就道前往履新○運河自原任鎭江府王可莊太守開濬後源頭活水汩汩而來迄今寒暑數更漸形淤塞常鎭通海道長久山觀察關心水利籌撥公欵遴委救生局員陳少尹會同紳董沿河勘丈以便雇集民夫一律疏濬○本月十六日北風怒號愁雲黯淡入夜玉龍鏖戰鱗甲滿天庭院無人如鋪落絮惜爲時不久未能積素盈階耳次晚仍六出花飛沾衣欲濕然未幾滕六君卽命駕而回 
[三泖寒潮]  
　　松江訪事友人云城守營曾鏡庭遊戎邇以時届冬令深恐匪徒肇釁爰於某夜輕車减從親至各烟館諭以二鼓後須一律閉歇不許深夜開燈復檢視各客寓循環號簿周歴城廂内外然後披星戴月而回○本年夏秋之交米價奇昻郡城官紳借用積榖存欵舉行平糶爲數頗屬不貲近聞華婁兩縣擬向各租户每畝提捐錢二十文以便歸還俟集有成數再由紳董妥爲經理 
[開徵冬漕]  
　　　爲上海縣開倉徵收冬漕之期淸晨總書人等在署西常平倉伺候少焉王大令駕蒞倉厫行祭倉禮畢卽發出斗斛開收並將倉厫察閱一週諭令在倉經辦諸人務必謹愼從公不可稍有懈怠然後呵頗而回 
[解犯兩志]  
　　兇犯高梅林整備起解已誌昨報昨日縣署刑書已將公文辦就并由原差備齊赭衣木籠禀奉王大令選派解差將犯押解至松江請府尊濮太守過堂訊勘○私燬制錢一案已詳前報昨日午後上海縣王大令與委員夏司馬商定將德生祥小錢莊主劉尙德銅作主羅銀桂學徒金瑞生從中作弊之捕夥楊和周才寳等五名提案點騐飭差役薛貴多派夥役獲解到省 
[領事謁客]  
　　昨日午前和國總領事固衲爾君偕繙譯古裨君乘緑呢大轎進城至上海縣署拜會王大令大令延入花廳欵以西式茶點傾談良久而别 
[公廨停訊]  
　　昨禮拜六爲法界公廨訊案之期適逢西歴歲除寓滬西人例應停辦公事故由西官咨照捕頭及讞員朱森庭明府停訊一期 
[護花恩重]  
　　吳阿炳投英界公堂控姚錢氏卽姚媽誘拐其女賣良爲娼前日午後署理讞員鄭瀚生大令升座提訊姚供蘇州人年四十一歲生有一女去年被姚誘去偵騎四出影蹤杳然至上月始悉已改姓周名琴航在東棋盤街長仙堂妓院作皮肉生涯迨向鴇兒理論忽有史阿炳者出爲霸阻小的之女自幼已許鄉間徐姓之子爲室今徐知此事卽邀同媒妁退婚姚錢氏供無錫人年五十六歲與吳素識去年吳托普慶里妓女陳素卿向小婦人借洋二百元立有筆據嗣吳無力歸還將女作抵並非小婦人誘拐琴舫供小婦人年十八歲吳阿炳係小婦人之父前年至長仙堂時確由姚媽送往至父親有無欠銀之事小婦人年幼無知今已到案求恩超豁鄭大令著吳具結呈案將琴舫發交棲流女所擇良婚配姚錢氏從寛釋出 
[醫院志聞]  
　　前日淞滬鐵路小工徐石田偶一不愼由火車墮下傷及額角血湧如泉經人送往同仁醫院求治醫生謂須半月方可告痊○本邑人陳阿毛在楊樹浦老公茂紡紗廠司事昨日偶不留神被機器軋傷右手鮮血直流痛不可忍經人扶送同仁醫院求治未知可免殘廢否 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南昌求雨]  
　　江西訪事友來函云自秋入冬亢旱不雨農田龜圻望澤甚殷南昌府江訒吾太守關心民瘼特於十一月初四日示禁屠宰率同南昌新建兩縣主設壇省城隍廟祈施雨澤至初五夜似有雨意未幾雲散天空依然星光皎潔初七日下令關屠以便擇日再申祈禱 
[要犯瘦斃]  
　　寗波訪事友人云鄞縣獄中現有要犯一名因病斃命當經縣主畢大令禀請上游委鎭海縣周大令前來相騐塡明屍格給棺收殮發壇安厝隨卽備文詳請上憲核奪 
[妖人宜究]  
　　安慶訪事友人云本月初十日午後有一行蹤詭秘似僧非僧年逾而立之人肩行李至金寳門外不知如何與某甲互相爭閙時有地保從旁窺伺見篋笥中有綢縐女衣數十件洋銀百餘元知非善類突前擒獲解送保甲總局局員王大令立卽提訊其人合十供稱僧人並未犯法旋又改稱女僧大令詰以究竟是男是女答稱體具陰陽介乎兩似大令異之飭役騐視則固偉男子也而兩耳有環痕顯係男扮女妝遂命笞責數百下連甲移請懷寍縣從嚴懲辦 
[彝陵雜錄]  
　　宜昌訪事友來函云宜昌鎭中衡蒯遊戎德溥近奉上遊調赴施南卽日束裝赴省謁見各大憲其新任中衡府羅遊戎已於上月下旬携同瀛眷附快利輪船來宜履新○宜昌歲試業於上月二十六日竣事二十八日起照例續行科試聞王大宗師塲規極嚴凡招搖撞騙之人無不立時拘獲從重懲責故一時内外肅然均不敢以身試法○近日宜地接到川中電信需貨甚殷漢口所辦貨物亦思赶早載運入川故二十六日快利輪船到宜後卽於二十八日開往漢口現在宜昌打包店及碼頭挑夫均甚忙亂迥非八九月間情形矣○宜郡各營次第裁撤後兵力甚爲單薄邇者各處歹人紛紛滋事地方官均請派兵彈壓城内益覺空虚水師統領張鎭軍每夜帶領水師多名偕兪千戎來往梭巡并戒守城兵丁不准將城門擅行開閉夜間自七點鐘以後卽魚　森嚴禁止閒人出入是以防患未然之道也○王大宗師按臨宜昌舉行歲科兩試已於本月十八日一律竣事十九日秉節往施南約計明歲燈節後始得重返彝陵也 
[縣訊命案]  
　　報請相騐已誌報端前晚上海縣王大令飭傳二十五保頭圖地保周錦春研訊供稱昨由美界捕頭傳小的前去查得金樹發前程住吳淞路粤人楊姓之屋至本月十七日一月期滿十六日先行遷去是晚其内表弟貝金水仍住空屋中昨晨由看管房屋之姚雲泉入内查見貝已自縊身死被内臥一十餘歲之小孩向之詢間據稱姓顧名雪喬昨晚同貝睡此屋内不知何時縊死小的立卽訴知金樹發金以貝原籍尙有胞叔不敢收殮是以報請詣騐核奪金樹發供小的在新關洋人處當細崽與貝金水均浙江定海人上月十七日由貝租賃楊姓樓房一幢每月租洋四元二角嗣嫌租價太昻至本月十六日一月滿期卽於前一日遷出管房人姚雲泉以爲臨期遷出必須再認一月房租十六夜逼貝脫下棉袍致貝忿而縊死昨晨姚知事不得了將衣服抛置屍旁大令詰以此說從何而來答稱貝係妻之表弟前晚遣小孩顧雪喬作伴以上情形均顧目覩大令諭以臆度之詞斷難憑此定讞爾須三思金聞諭半晌復供小的恐屍叔前來饒舌無奈報案今願備棺收殮大令准之令具結呈案備查○二十四保四十七圍地保沈桂華投案禀稱沈家油車人沈金桂向在某花行爲夥十六晚回家入房安睡翌晨外甥王阿華前往探視房門未啓推門而進見其妻某氏死在牀上口流血沬找尋金桂已不知所往急向鄰人詢問僉稱昨晚金桂回家後並不聞夫妻反目之事不知因何致斃小的聞信後前往察看見金桂家廂房兩間已被屍弟葉掌全糾同親戚打毁金桂又逃匿無蹤因此偕屍弟投案求騐葉掌金供年二十四歲胞妹葉氏年甫十九今年三月初六嫁與沈金桂爲妻十六晚問鄰人俱見金桂回家昨日小的在申買物回家始知胞妹已死卽往看視則金桂之房屋已被旁人打毁死者頭項腫脹口流血沬下遺便溺顯係被勒身死故求蒞騐伸寃大令諭以明後兩日本縣俱另有要公須俟二十一日前往相騐爾等預備屍塲靜候可也 
[路斃何來]  
　　前日美界篷路東華里有一無名男屍身穿藍布棉襖頭上略有損傷由巡街投報捕房捕頭令地保查明有無屍屬再行核奪 
[英界公堂瑣案]  
　　包探洪阿寳拘解王品友鄭復興虞桂法到案禀稱伊等均在金永記木作爲夥前日串竊洋銀一百餘圓分用殆盡現經小的查獲是以送案請究金投案請追所失洋銀一百零三圓王供稱小的行竊一百圓與鄭等瓜分鄭供小的祗分得九圓虞供小的實未用過分文惟王得贓時小的曾向盤詰署理讞員鄭瀚生大令商之福繙譯官著王於一月内繳洋五十圓鄭虞合繳五十圓○包探石金榮拘解朱章才到案禀稱此人在福建路向張阿珍用强調戲阿珍大聲狂呼卽經小的拘獲今特送案請究阿珍投案供稱小婦人向在某繅絲廠工作前日此人肆行無禮經包探拿獲叩求究辦朱供此婦本與小的相識偶然途遇故與閒談不敢調戲大令判令笞責二百板○流氓邱泉泉在吳淞路攫取吳姓小孩臂上所籠銀鐲經包探胡瑞龍拘獲送案請究孩父吳阿成投案申訴前情邱供窮苦無聊偶然誤犯後當痛攺前非大令判令笞責二百板枷號一　○小工章東應竊取老船　鐵八條昨由包探金阿三解案請斷大令判責二百板管押一月○包探李星福拘解竊賊王阿寳到案禀稱此人竊取張守家洋銀二百圓皮衣三件及銀手釧等物報捕後經小的緝獲起到原贓送案請究張投案申訴被竊情由王　　　　大令判令笞責二百板管押半年贓給還失主○鋸木匠楊阿友蔣阿男金開桃向木作主李洪福勒索洋銀一圓不遂所　　衆行兇爲包探沈阿鶴所見拘送案下請究李供伊等時在小的處滋閙叩求嚴辦楊等同供李結欠工資向索無著　　　　不敢勒索大令判將楊等三人各責三百板○王建昌向唐阿三冐取木質報時鐘一架報捕後由包探沈翠濤緝獲昨　　　　　　　　　領失贓王供代友取鐘並不冐名誆騙大令判令笞責二百板贓給唐阿三具領○包探朱阿高拘解徐元昌　　禀稱　　　　　騙取陳國良之土布二百零七疋携之來此旋由小的在同慶公客棧查獲起出原贓送案請訊大令略詰數語判令　　　　　管押六個月贓給陳國良具領 
[法界捕房紀事]  
　　跑灘賊向有三十六個黨名目前經各讞員拘案懲辦無如若輩性成刁猗終於怗惡不悛前日黨中有甲乙丙丁戊五人在某處串竊落花生四包售與小東門外某熟貨店事爲包探偵悉遂將人贓解入捕房捕頭略詰情由令將收　人交保出外候堂期著保人交案候質甲乙丙丁戊五人押候解請讞員朱明府訊究○偷兒張小三竊取太古棧白糖賣與南市十六鋪楊小狗經朱明府飭探帶往吊贓昨由包探吊到原贓連收贓人帶回捕房捕頭著押候解案究辦○小東門外一帶每有無業流民設攤聚賭騙人財物爲害良深前晚彼黨中因賭起釁互相鬥毆致傷甲乙丙三人巡街捕見人衆難拘急吹號呌招各捕協力兠拿得獲行兇人二名餘皆逃逸旣解捕房捕頭著將受傷人送某醫院療治行兇人則押候解送公堂禀請訊究 
 
 

Page 10

 
 
   
 
 

Page 11

 
 
   
 
 

Page 12

 
 
   
 
