# 1900 - 336 - 4909933

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論美國擬開巴拿馬河事]  
　　前日本報紀美國欲在呢蓋古拉雅轄境開濬一河以通大西洋太平洋爲南北阿美利加洲往來捷徑蓋以昔年歐羅巴洲人至亞細亞洲須繞道阿非利加洲之南大浪山好望角番舶始能駛抵南洋否則至地中海由阿拉散得城乘火輪車陸行至江海北岸再行換船而東不能一水直達自經法人在亞細亞阿非利加兩洲間開通蘇彝士河而後番舶往來均稱便捷獲利亦極其厚美人以南阿美利加洲至北阿美利加洲其勢與此相似故擬仿法人開通蘇彝士河法亦於中間開濬一河此河蓋卽各籍所稱之巴拿馬河也是處爲呢蓋古拉雅屬地故美廷已向商借准其開濬并不許他國與聞計估經費約須洋銀二百兆元期以十年方可竣呈攷蘇彝士河之開創始於法人里息勃斯其地爲土耳其國之埃及總督管轄故里息勃斯與埃及王議訂合同給以開河之地并瀕河左右若干里之地作爲蘇彝士河公共之地又由埃王酌撥夫役若干萬人核定薪工之數以供工作自咸豐六年集議至八年而始興工用絶大濬機六七十具事畚挶者日常二三萬人逮同治七年而工始竣歴十一年之久成長河二百八十七里寛一百九十二尺深二十六尺計前後共費英金一千八百萬磅皆由里息勃斯出票糾股入股者法人爲多亦間有他國之人惟均須以股票之半歸之埃王以酬其地價言明二十年後方能給息及開河工竣商路大通法廷創立章程凡過河之船度船身大小每客貨一墩取鈔十勿郎克船客每人六十勿郎克雖稅似過重然較之往日須繞行南非洲者殊爲簡便故各國皆趨之如雲於是股票之價遂漸騰貴旣而埃王以負國債日多不能償息不得已始出其蘇彝士河股票欲鬻之於法國法人不受乃遣員密赴英國商議是時畢根佩爲宰相兼户部尙書恐失此事機卽日籌欵成交以四百萬磅悉購其股票法人聞之雖恨英人之坐享其利然亦無如之何也後英國所購得之股票竟値價至五六千萬磅獲利之豐殊出意外而里息勃斯亦從此名聞天下法國以伯爵賞之旣而里息勃斯又有集開巴拿馬河公司之舉估計須集股英金二千六百萬磅卽可蕆事人以其名望甚重爭輪巨金不一月而股票售罊後貲盡而工不就屢次招股添本而工屢不成人知里息勃斯當時實未親往估勘皆由他商倩其出名冀成此不世出之偉業意或稍倦於是里息勃斯乃親赴巴拿馬一次察知其工之難成然已勢成騎虎不得不再勸人添股計前後共用英金七萬二千萬磅而卒未成工里息勃斯之家資亦毁其大半今美國復議開闢此道曠日持久不惜巨資以冀成此大功俾垂億萬年無窮之利濟其志甚勇其績甚奇舉里息勃斯所濬而未成者今將於美人成之則其功不較里息勃斯爲尤高而其獲利亦可知其必與蘇彝士河相埓但巴拿馬之地雖僅百里然處處堅石開闢綦難較之蘇彝十尤爲不易開濬蘇彝士河且歴十一年而功始竟則此開濬巴拿馬河尙恐非十年所能竣其事也雖然西人堅忍之性百折不回旣有此意則塡海移山經營盡瘁安見不蔚成宇宙之奇觀古今之偉烈哉薄海人士請拭目以俟之 
[本館接奉電音]  
　　昨日午後西安行在飛電傳來懿旨一道上諭四道敬謹譯登○十月十四日内閣欽奉慈禧端佑康頤莊誠昭裕壽恭欽獻崇熙皇太后懿旨本年陝西天時亢旱秋成大半失收災區甚廣現未得有雪澤二麥已不及播種糧價昻貴異常小民流離轉徙困苦情形殊堪憫惻前經降旨於本月初一日提前開辦粥廠惟被災各屬飢民衆多待振孔亟加恩著發銀四十萬兩由行在户部撥給交岑壽煊妥爲議濟該撫務當督飭藩司遴派廉能印委各員並公正紳董查明災區輕重妥議章程分别核實散放總期實惠均霑不得假手吏胥至滋弊端用副朝廷軫念災黎有加無已之至意該部知道欽此同日内閣奉上諭承襲直義信勇一等公定昌歴任散秩大臣正白旗漢軍副都統正藍旗滿洲副都統鑲藍旗護軍統領宣力有年克勤厥職兹聞溘逝軫惜殊深加恩著照副都統例賜䘏任内一切處分悉予開復應得䘏典該衙門察例具奏欽此同日奉上諭鑲藍旗護軍統領著祥普補授欽此同日奉上諭陝甘總督著崧蕃調補魏光燾著調補雲貴總督欽此同日奉上諭有灃著調補正藍旗滿洲副都統所遺鑲藍旗蒙古副都統著毓崑補授欽此 
[德帥陣亡]  
　　日前德國統領約克氏率同意奥二國聨軍至張家口駐紥擬規取宣化府城旋門誤　　毒迎爾身故此已紀諸前報兹者西字報接華歴十月十五日天津來電知約克氏　與董軍接仗陣亡其所部各軍亦傷亡無　　 
[俄讓鐵路]  
　　西字報云山海關迤西鐵路業已由俄人定於本月二十四日讓交德人管理矣 
[監司被戕]  
　　西字報接天津來電云候補道譚文煥向助拳匪煽惑愚民戕害教士西人深惡之九月間爲聨 
軍在獨流鎭擒獲解至天津於本月十六日處死 
[逃官已獲]  
　　姑蘇訪事人云前浙江金衢嚴道鮑鶴年爵觀察因土匪作亂戕害江山縣知縣吳大令及闔署男婦三十一名口事後經大令之夫人以觀察縱匪戕害等詞具禀投撫轅控告當經前浙江巡撫劉景韓中丞飭將觀察先行撤任觀察懼罪遠颺避匿常州府屬某縣境内時中丞已行文各處一體協緝本月某日經縣主某大令拘獲解至省垣禀經上憲飭蘇州府濮紫泉太守添派差勇多名於本月十三日將觀察護解至浙歸案訊辦 
 
 

Page 2

 
 
[嚴查票匪]  
　　宜昌訪事友人云上月某日官塲接奉鄂省大憲來電謂有票匪某某等偕日本人數名附乘日本大元丸來宜飭卽嚴密查拿等因宜昌鎭傅弼卿鎭軍立派哨弁歐君竹軒帶領親兵若干名前往搜查更令防營勇丁站隊河干以防逃𨓜團防局勇則在招商局馬頭鵠列以俟并咨會駐宜各國領事官曁宜昌關稅務司某君傳諭船上西人以免驚擾迨二十四日大元抵埠歐君卽督兵登船稅務司亦派查船西人分立輪船梯旁及躉船上不許划船上人接客運貨旋將各搭客解衣查騐所携衣箱亦均逐一開視團防紳士亦在旁默窺動靜而卒不見票匪蹤跡詢諸輪船上大知在新堤及沙市各馬頭均有人登岸大約已被𨓜去矣 
[逆謀宜防]  
　　烟臺訪事友人云日前縣主某大令接奉山東巡撫袁慰庭中丞所頒告示因卽遍貼通衢其示文略謂恭奉上諭前據湖廣總督張奏逆犯康有爲句通會匪放票謀逆業將逆黨唐才常等拿獲正法難保無逆黨潛至北五省煽惑愚民又訊知逆犯孫汶已至山民人等一體查拿獲犯領賞切勿被其蠱惑是亦防患未然之道也 
[粤東盜案]  
　　廣東訪事友人云城西醫靈廟蟠龍里黎湛枝茂才家突來盜匪四五人破扉直入將家中人開槍指嚇不許聲張所有銀行者矣○初八日傍晚時有匪四人至五甫某姓家行刧二匪先入其二則堅守門前卽彼中所謂把風者店夥恃有勇力將在外二匪扭住匪不得脫身遽行開槍將店夥轟斃各匪知已釀禍卽奪門而𨓜業經報官請騐緝兇未識能免漏網否 
[昭文盜案]  
　　姑蘇訪事人云蘇州府屬昭文縣境彭家橋鎭烟火萬家一𤍠閙市廛也鎭上某錢莊爲常熟某富室所開資本豐盈生涯鼎盛本月中旬某夜突有强徒二三十人明火執仗蜂擁至莊行劫並拒傷執事人某甲事後查檢所失約計洋銀四五千元當卽開具失單投昭文縣署報案縣主張大令往勘屬實當卽許爲跴緝又距常熟縣城三十六里有地名老吳市者亦昭文縣所轄卽白茅司巡檢所駐之所也巡檢署後面有曾姓者爲是處首富外面開有木行眷屬則居於内本月中旬某夜被緑林豪客四十餘人各執刀槍擁入内室肆行刼掠至慾壑旣盈始呼嘯而去計共所失約一萬四五千金翌日繕具失單偕地保投昭文縣署禀報縣主張大令立卽親往履勘迨回署卽飭書吏備文移請各營縣一體協緝務獲究辦 
[嚴查冐勇]  
　　烟臺訪事友人云前者有華軍數名在某戱園藉端滋事被差役拿獲聲稱已𨽻英營反以遺失珍物爲詞向縣主某大令一再索賠聲勢洶洶後經大令禀知道憲某觀察照會駐烟英領事查詢情形當由英領事函覆略謂敝國所招華軍如逢假期皆給號牌注明姓氏及給假日期並將軍械號衣一併扣繳如有手持槍械及無號牌者係屬假冐云云於是觀察立卽出示曉諭嚴密查拿想此後若輩當可稍稍歛跡矣 
[嚴懲劣勇]  
　　甬江訪事友人云本月十四日黎明時郡城南門外塘河啓文橋左近有某姓嫗手持衣包踽踽獨行甫至彼處突來游勇四人將嫗推跌攫取衣包嫗堅不肯釋大呼救命幸是處離吳姓祠堂所設民團局不遠聞聲而出四面兠拿拘獲湖南人王福堂台州人張桂南兩犯當經局董　地保將兩儿縛送至縣請辦縣主徐大令立卽升堂問明情由將王張二犯裝入站籠以示懲儆 
[强水宜防]  
　　宜昌訪事友人云上月某日大元輪船抵埠時載有曂强水一箱雇夫舁至岸上不意夫役將箱委地時用力過猛觸動𤍠氣霎時間箱中火發光𦦨熊熊急切未能施救推墮河中烈𦦨尙不卽止是箱共儲强水十罐幸僅破一罐水盡火卽熄滅以故尙無大害然藏是物者亦可知所鄭重矣 
[請展試期]  
　　松江訪事人云江蘇提督學政瞿子玖大宗師行文府署定期十一月初一日縣試十二月初一日府試曾誌前報兹悉府尊余石蓀太守因現在和議未成時局尙屬可慮詳請展緩至明年二月初一日縣試三月初一日府試特不知能邀允准否也 
[粤垣火警]  
　　廣東訪事友人云本月初八日午刻十八市聨泰機器店後忽肇焚如火光熊熊勢將上熾附近四鄰聞警畢集汲水灌澆店門前設有機器水池一座取水尤爲便益是以僅焚去樓面一間餘未殃及亦幸矣哉 
[之罘近事]  
　　烟臺訪事友人云前者駐烟美領事署被賊竊去女皮襖一襲聞係領事之夫人所服御者當卽報縣請緝不意迄今日久尙未緝獲縣主某大令恐失柔遠之道因特懸賞三百金務獲人贜從嚴究辦想重賞之下必有勇夫此案或不難於破獲也○近日道憲某觀察訪聞上月某日之夜有匪徒劫奪行人財物之事因念此風斷不可長立卽嚴飭巡防保甲各局員及各汛弁督率勇丁勤加巡察以緝宵小而安善良 
[穗垣雜錄]  
　　粤東訪事友人云日前南海縣舉人譚鶚英等赴廣州府控告承充番攤餉項惠泰公司有公禮銀九十萬元務請追出充公府尊施太守准詞飭縣傳兩造於初六日到案質訊明確各具甘結完案兹將判詞錄右按據舉人譚鶚英控蘇紳元瑞等經手商辦緝捕經費有另加公禮九十萬元請追充公等情今提集兩造質訊據譚鶚英供係聽人傳說并無實據質之商人張永圖等供并未有在各衙門用過公禮如查有其事情願革去公司餉銀充公各等語冉四究詰比供全屬虚無該舉人自知錯誤願具悔結姑免深究完案○月前有混名大霸道者在濠畔街五顯巷被人用槍擊斃兹聞大霸道係楊姓忘其名曾隨李直刺加焯帶領勇丁充緝捕之役直刺倚如左右手聞楊被人傷斃不覺大爲震怒立卽飭勇拘獲正兇李見一名訊供之下復牽涉南海差役羅安直刺傳羅詰問卽被扣留加以嚴刑尙未供認不識果能無枉無縱否也○近日省河盜匪猖獗劫奪頻仍離省較遠之處更屬肆無忌憚署督憲德中丞聞而惡之特委緝捕總局兼營務處提調秦太守炳直爲各江水師統巡之職至所遺緝捕局及營務提調之差卽委龔太守心湛接辦 
[月湖寒汛]  
　　寗波訪事友人云督帶寗防營梅鷺臣司馬前賃呼童巷某姓房屋爲辦公之所近以屋宇不甚寛敝遷至渡母橋稅關内惟眷屬則尙未賦鶯遷也○近有高麗國遭風難民十五名飄至石浦洋面遇救經象山縣主給以川資送請奉化縣轉送鄞縣本月初九日　縣主徐大令備文派役乘輪船載送上海然後資遣回國亦我朝懷柔遠人之道也○某夜慈谿後山北河頭市航船駛至李溪渡附近突遇匪徒數人登船行刼適船中搭客甚多羣起拒之匪見衆寡不敵乘機𨓜去故所載貨物並無損失亦幸事也○貴駟橋卽居肆橋在慈谿鎭海交界之處某日之夜𦊅來盜匪多人至某米店刼去洋銀數百元呼嘯而𨓜事後經事主赴縣報請查緝未知能拘獲否 
[鐵甕寒濤]  
　　鎭江訪事友人云前者鎭江府向子振太守以北方拳匪肇亂各處謠諑繁興深恐匪徒乘間竊發特捐廉俸招募團勇若干名藉以保衛閭閻月之十二日管帶王守戎元命各勇齊集校塲聽候太守校閱是日鐘鳴十一　太守排齊全副儀仗命駕戾止守戎迎入演武廳小憇片時旋卽升座中軍官請令開操先演陣圖次演放槍打靶均能如式閱畢卽鳴騶回署○鎭江各教堂教士前因北氛不靖風鶴頻驚均至上海暫避現聞匪亂已平陸續折回仍舊開堂傳教矣○駐紥瓜洲某防營管帶王都戎約束素嚴兵丁莫不畏憚月之某日查點營中人數計不在營内者竟有三十餘名都戎大爲震怒正擬逐一拘拿從重責罰不料各兵丁竟敢同聲鼓譟欲與爲難事爲統領高軍門查悉尙不知如 
 
 

Page 3

 
 
何辦理也○城廂内外自舉辦民團劫掠之風稍稍衰息惟狗偷鼠竊仍時有所聞本月十一日夜更魚三躍時江神廟巷内順昌小輪船局被匪撬門而入將櫃内所置現洋百餘元悉數竊去翌晨通報營縣請爲查緝未知能弋獲否也○入冬以來久晴不雨氣候和暖異常自本月初八日起忽大雨傾盆連日漸覺寒冷至十一二兩日雨勢滂沱風威尤厲江中白浪滔天彷佛銀山萬疉江干所泊大小各船被浪擊沈者不可勝計有某貨船由鎭滿載貨物約値二千餘金駛赴白門行至三江口忽遭沈溺所有貨物盡付東流箕伯之威誠可畏哉 
[上海官塲紀事]  
　　湖南提督學政戴克臣大宗師昌由京來滬假寓泰昌棧昨日亭午時命駕入城赴蘇松太兵備道轅拜會道憲余晉珊觀察觀察迎入花廳茗談良久而别○昨日亭午時本邑徐家匯師範學堂總教習福開森君在堂中肆筵設度恭請道憲佘觀察讌飲觀察命駕而往主賓酬酢歡洽逾恒 
[劫後餘譚]  
　　前日午後二點餘鐘時本邑南市小南門外裏倉橋西首某姓家不戒於火致焚去樓房三十餘幢昨已略紀報端兹悉起火之由因向爲掮客許祥生之弟媳某氏午炊不愼遺火薪中未幾室中濃烟四布烈𦦨上騰火已延及披屋其時西北風甚緊火勢飛越至對面俞長順木器店周萬順花米行某姓漆盤作東首面南之長泰木器店范少泉住宅李姓舊貨店及空房二間均付之一炬幸是處地近倉橋浜取水尙便得卽救熄事後查檢所失以俞長順木器店爲最鉅至許之弟媳當火盛時倉卒從後河躍下爲對河所泊之舟救起得不致凶占滅頂至昨日午前有許之同族某甲在瓦礫塲中檢取燼餘之物適被長順店主俞某所見扭至二十三七鋪巡防局禀請訊懲不知盛雨村二尹將如何辦理也 
[毋庸多瀆]  
　　采風報館主人徐琴叔前投法界公廨控游敏章欠銀六百兩圖賴不還讞員杜枝園大令以原被告均住英界未便越爼飭赴英美租界公廨控追昨日徐復投法界以廨禀稱前次控案未蒙訊理不料游反誣稱揑據朦控邀集流氓沿途守候妄欲爲難求提訊究大令著仍遵前諭據情赴訴毋庸多瀆 
[禀請免稅]  
　　日前本埠救濟會製就棉衣褲一千五百套運往京津等處分給遇難貧民禀請蘇松太兵備道兼江海關監督余晉珊觀察給發免稅護照觀察准如所請 
[疑竊控究]  
　　本邑攺過局委員陳二尹僑居法界德順里内前日忽失衣服若干件疑係傭婦王葛氏所竊因向推薦之金氏究問金氏情急將保人沈葛氏及傭婦王葛氏一併扭至法界公廨請究大令著押候嚴比 
[上海縣署紀事]  
　　前者凌晉奎控總巡局淸書周蓮溪佔住房屋不肯交還經縣主汪瑤庭大令提訊判令從速交屋至今仍置不理凌投案求催昨日大令又飭原差提案押候訊核○昨日湖南人李懷恭扭同鄉人李光元李正可到縣控被冐寫家信騙取洋銀不遂所欲反敢行兇値日差據情禀明汪大令奉諭看管候訊○前者湯馥藻控徐松泉等賣地不交經汪大令訊供尙未斷結昨日大令飭差將人證提齊諭令看管候訊 
[英美租界公堂瑣案]  
　　積賊潘丫頭行竊土布一匹經包探顧福其拘獲解請訊究讞員張柄樞司馬商之佛繙譯判責二百板帶回捕房管押半月贓存捕房待失主認領○李松林在蘇州河畔一帶招攬乘船之客包探石金榮以其有違租界章程拘獲請究司馬謂本分府方出示嚴禁爾乃膽敢藐玩若此判責一百板枷號一月發犯事地方示衆○余和尙行竊徐阿羣皮帽一頂經包探倪順泉拘解請究司馬判責一百板帽給徐領去○范正榮扭控周榮山訛詐洋銀十元報經捕房派探將周解案范因事未到司馬著帶回捕房候傳原告再訊○顧金生行竊馬阿林布褲一條經包探張才寳拘解請究司馬判責三百板贓給還失主○王桂生行竊廣同昌皮匣一口小銀錢十八枚經包探張才寳拘解請究司馬判責一百板贓給還失主○葉愛生控姚三慶行竊鐵葫蘆二口經包探竇如海拘解請究姚供葉與小的合力經營被欠洋銀二十元力不能償將鐵葫蘆押在小的處前日葉欲取還小的不允葉遂揑情誣控小的不敢行竊求鑒葉供詞支吾司馬以誣良爲竊律有明條本應究懲姑從寛典判葉償還欠欵然後將葫蘆領去一併開釋○偷兒吳福春在人叢中竊取銀質對時表一枚經包探胡瑞龍拘解請究司馬判責二百板銀表暫存俟失主認領○前夜東洋車夫許連羣行至帶釣橋左近被小流氓十餘人將其身畔所携洋銀二元小銀錢十八枚一併搶去許以生機遽絶頓萌短見聳身躍入洋涇浜經五百九十一號巡捕救起解請安挿司馬開導一番著退去善自謀生一面飭探捕緝查搶銀各匪到案究辦○長裕里野雞妓蘇阿寳控車夫王阿三行竊女皮襖一件經包探胡瑞龍拘解請究王堅不認竊司馬著帶回捕房候查明再訊○前者德國總會洋人控管事李關松虧欠洋銀二百七十元經司馬諭候查明再訊昨晨李延請佛威律師帶同舌人王步蟾到案聲稱李所虧之欵實因帳上往來挪借並非有心虧欠今已照帳墊賠應請將案註銷司馬商之佛君以旣已理明姑准如所請從寛釋出 
[法租界公堂瑣案]  
　　二十五保四圖地保林少卿控已革地保成毛毛串同袁錫三等私刊戳記朦混蓋印將新租界長浜一帶田畝轉立道契求提究追讞員杜枝園大令准詞飭提到案昨日傳同原告研訊成供此皆前三年之事均由袁經理與小的無干大令謂此等情弊爾從前嘗試幾次從實供明尙可寛宥成供前者陸木聖一戶計田一畝一分有奇經小的蓋印得洋四元蔣鶴年一戶計田九分有奇由曹安卿作中賣與信記公司等得蓋印洋銀十六元又宓友根一戶得洋十元求宥林供近見長浜一帶竪立界石甚多細加查訪均被前保朦蓋戳記叩求重辦大令商之費繙譯飭林禀請道憲大人缓給道契成押候提袁到案再核○楊伯寅禀稱代西人藍尙古購六圖内謝阿煥糧田四畝三分每畝議定洋銀六百零五元嗣因與方單不符倩人丈見少地八分有奇合計洋銀四百九十餘元應令找出謝不允爲此控求嚴追謝供上年小的價買此田後倩謝德奎作中轉賣與兪姓當時丈量並無不符情事大令著交人保出邀中理明限於下禮拜四禀覆核奪　陳某控張春林欠洋銀一百元圖賴不還經大令飭提到案昨日傳同原告質訊張供此欵糾葛甚多今小的願代立票據求緩至明年陸續拔還大令著交的實人保出限半月内理楚如延押追○太古棧司閽人陳阿方禀稱棧国失竊寄存藥料六七斤報捕後查獲竊犯顧阿二吳阿大吊出原贓叩求給領大令判將顧吳各責一百板贓給還失主○陳阿方又禀武昌輪船失竊白絲十八磅値銀四十八兩　捕查獲竊犯張阿大詰知贓已售與劉寳除經包探吊案外尙少十三包請究包探將收贓人解案大令判罰洋銀十元張笞責一百板贓給還失主○包探禀稱某洋行出店錢阿四深夜用扶梯扒入墻内爲巡街捕拘獲送案請辦大令判責一百板○王寶和控英界包探夥張鳳鳴藏匿寡媳求追經大令著保人馬阿福將張交案昨日傳同原告略加研訊著將張押候嚴追 
[申報館恊振所經收濟急善會捐欵十月初一日至十五日止第六次淸單]  
　　初二日方如琦鎭江裕興康局來龍洋七元又　洋三元景鎭無名氏小洋十五角守拙軒洋十元○初三日壽水生龍洋八元叔水氏龍洋一元鈞氏漢口老福興局來洋十元貽葉書屋洋一元留耕室主洋一元○初五日平陽仲子還愿洋兩元○初六日無名氏洋一元○初八日海陽人求合家大小平安洋四元晉和莊咬來東匯世裔代募佩韋生洋廿元栽雲主人洋五元宦遊人洋三元公記移萱闈壽筵資洋五元十思子洋八元八角禾中生洋廿八元二角無根子洋一元○初九日黃廖氏洋八元棉力子銅洋一元○初十日漢口壽昌號求合店平安龍洋五十五元漢口寳昌參號求合店平安龍洋五十元○十二日蕭名挰江西乾昌局來洋六元以上總共收洋二百三十八元小洋十五角銀洋一元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日錢順發喊控堂姪大毛等乘喪爭產被毆受傷前晚縣主汪瑤庭大令提訊錢順發供小的務農度日本年九月間父親病故堂姪大毛小毛遂藉口有屋三間係伊產業强令遷讓小的不允膽敢深夜糾人至家肆行滋閙家中器物被毁一空並將屋外籬笆拆去小的向之申斥竟被毆傷求騐明究辦大令飭仵騐得錢順發腰肋等處果有微傷諭令回去候提大毛小毛到案訊明核辦○山東人孔廣川控鄰人李阿二將女調戱向斥被毆汪大令提訊之下孔供小的賃居治下西門外開設小米鋪妻女均住樓上與李比鄰李素行無賴時至店中向女兒調戱小的因思女兒年已一十有七早已許字某姓因此嚴加防範不意前日小的自外回店見李又在店門外向女兒調笑向之申斥非惟不服反敢糾人肆毆叩求提究大令飭仵騐得孔左肋果有拳傷判令暫回醫治候提李到案從嚴訊懲○袁子香控鄭林甫盜賣蜆壳前晚汪大令提訊袁投案供稱小的係甯波府屬某邑人今春收買蜆子壳八萬五千斤値價洋銀二百元倩莊阿本轉裝鄭林甫所駕之船運往金陵銷售不料被鄭私運至寗波舟山變價呑没叩求訊追莊供小的與袁同鄉前由袁倩小的雇船裝貨至金陵小的卽雇鄭船裝運前往當墊水脚洋銀四十元囑令速往金陵將貨交卸不意鄭竟私自載回寗波任情售去求追鄭供小的正欲開往金陵適接寗波親戚來信稱有急事面商故先駕舟而往時適有人欲購蜆壳故代售去尙求寛限願將所得價銀如數繳還大令判限十日將此欵一律繳淸交的實人保釋 
[上海巡局紀事]  
　　楊樹浦鄉民胡福寳年逾八旬昨日扭其子森林至是處巡防局控以忤逆不孝局員姚殿卿二尹略訊數語以所控情節尙輕且森林亦年近花甲令傳族長自行調處○嚴雲龍在楊樹浦左近訓蒙度日昨日忽與同居之寡婦辛張氏及鄒貞祥等因事口角互扭至巡防局控訴局員姚二尹訊知事起細微申斥數語揮之使去○本邑浦東人張竹昌頗工騙術前日行至南市萬裕馬頭春江得月樓茶肆品茗聞知櫃夥席某將回家取衣赴友人招飲張卽至其家僞稱係席所遣向其室人騙得寗綢馬褂一件正欲携之而行不料席跟縱而來張不及趨避卽被扭往告知二十七鋪叚董爰元良轉解二十三七鋪巡防局禀請局員邱友林二尹提訊張供貧極無聊出此下策叩求恩典二尹判責五十板交捕役逐出 
[馬路工程局紀事]  
　　前日鑑泰水果行夥湯大成在祥記馬頭挑運貨物爲挑夫張阿桃孫良照所見上前爭執因之互毆某號巡街捕見之卽拘解捕房捕頭令轉送馬路工程局經總辦程雨村大令提案研訊之下以湯等均有不合判湯責手心二十下張孫各笞責二十板一併逐出○前日東洋車夫曹四扭其族姪登淸至捕房控被欠靑蚨二千翼洋銀二元屢索不付求爲究追捕頭令解請工程局總辦程大令提訊曹登淸供欠錢屬實惟並無此數大令斷繳小洋銀五角給其叔具領斥退○有張錦榮者向在捕房充當華捕嗣因事斥革邇來自稱官役在外招搖事爲捕頭訪知禀知工程局總辦程大令飭差查明諭張不准在馬路匿迹如違嚴究 
[美租界捕房紀事]  
　　前晚流氓周雲山糾同羽黨多人至吳淞路某茶肆内突向沈金榮借端訛詐洋銀十元沈知無可理喻當將所穿皮袍質洋付給事後心不能甘卽投捕房據情控訴捕頭令包探劉光震將周拘獲送入捕房押候解送公堂禀請讞員張柄樞司馬訊辦○甬人何阿桂前將衣箱一口寄存吳淞路同鄉張阿法家張心懷不良濳與其母某氏將箱中綢布衣服竊取多件昨日何至張處欲將衣箱取回當塲開視知已被竊向張盤詰一味支吾何卽投赴捕房據情禀訴捕頭令包探張阿五往拘張聞風逃𨓜祇將其母拘入捕房押候解送公堂禀請究辦○昨晨鄉民某甲肩荷樹柴一擔售於漢璧禮路某肉莊上因爭論價値起釁與店夥某乙互相兇毆某號巡街捕見之一併拘入捕房捕頭詢得各有不合令各押乞丐牢半天以儆 
[有美畢臻]  
　　頃蒙彭城後人交來助振洋五十元又篩翠軒主人洋二十元甲申主人十元留餘生得子還願洋二十元陳聞聲爲媳産後平安還願洋二十元仙鎭亘心室主人洋二十元東海居士保合家平安洋十五元又助濟急會洋十元施粥洋五元陳承漪求佑萱堂康健助施粥洋十元又因添子將湯餅資移助爲諸君種福洋十元孫桂記洋二十元榮陽銘記爲尊閫病愈還願助施粥白米十石輸將不懈憫彼水旱兵荒包舉靡道無間親疎遐邇乞登貴報叩謝雲情上海六馬路仁濟善堂董事嚴信厚楊廷杲黃宗憲朱佩珍施則敬劉芬謹誌 
 
 
