# 1892 - 187 - 4906904

 

Page 1

 
 
[新印鉛板大字康熙字典告成] [  圖書集成局啓]  
　　康熙字典一書家絃户誦垂二百餘年目今殿板要易購求近時所出者雖極精工然細若毫毛久閱恐慯目力本局特用新鉛鑄成大字排印而成讎校再三毫無髮憾卽燈脣酒尾老眼昏花者亦能一目了然全不費力兹已告竣釘成十二厚本雪白連史　每部　套收實洋一元六角上等竹紙者連套收實洋一元二角由上海申報館帳房及外埠經理申報處出售寄語芸窻秀士青瑣才人移王惠臨及時購取也可 
[悔蹉跎齋試帖出售] [  點石齋啓]  
　　是編爲濟南柳魚筌先生所箸先生現綰四川開縣篆以名進士現宰官身生平學有根柢不徒以巾括見長而於詩尤䆳是編雖僅三百餘首而清華典雅頗合舘閣體裁誠揣摩之善本也近由先生手爲編次並將所用各典逐一注釋屬本齋用潔白連史紙印成字跡明顯裝釘精工每部四本碼洋八角卽日由本分局及申昌發兌此佈 
[論治臺今昔不同]  
　　客有久賦閒居僑寓滬瀆欲得所藉手以一展其驥足者造余而問曰僕今者擬爲臺嶠之行先生其亦樂爲之介紹乎余曰敢問子之欲渡臺也其志安在客曰僕以一身落魄江湖已十餘年前此雖曾作入幕之賓居停不過以文人墨士畜我故不願爲之用而望望然去之所如輙不合以僕自揣倘得尺寸之權則必將有所建樹决不至以庸庸碌碌終然躊躇四顧蹙蹙磨騁惟臺灣自改建行省以來百廢具舉大可有爲爲撫番則可使白蠻效順永無梗化之時爲清賦則可使國課歲增絶無罣漏之慮於是而興養興教無非聖人富教之經由是而用愛用威無非王者寛嚴之用興利則開各礦廣鐵路增商輪事事皆有明效也除弊則刷營伍汰老弱核軍餉事事皆關稽覈也僕雖不能上承君命以自展其一手一足之烈苟有用我者亦足以舉而措之佐而理之必不至以大言不慚者爲食猪肝之計也余聞之啞然而笑曰子休矣子於今日而尚思展布於臺地則子亦不啻失晨之雞矣客曰何也余曰臺灣之地其先隸於福建祗一府耳以府視臺灣斯臺灣之地甲於他府而見爲大若以臺灣爲一省則天下之省其大於臺灣者幾何矣夫就臺灣之地而論其方輿亦殊不小顧全臺之地未盡屬也臺灣之官所可治者僅臺之半耳其半則土未盡開闢也人未盡歸化也聞生番所踞之地非人力所能罙入林深菁密瘴癘甚多以視三國演義中所謂四泉者尤爲可怖水土之惡劣無以復加去歳余有族姪二人一五十餘一二十餘先後至臺居僅五閱月皆相繼而死詢其致死之故則皆以爲水土不服所致然則臺地雖大而頗不易居生番之喜殺漢人乃其風俗使然聞内山生番凡不曾殺人者人皆藐視之以爲是不成丈夫也故生番往往濳伏叢莽中何有漢人過其地則暴起斫其顱而去供之室中以誇示於人謂是固能殺人者於是人爭敬之重之或且以女妻之故彼生番之殺人非眞有仇於漢人也以此爲能並以此爲榮故見卽殺之此而欲其歸化則卽使懷之以德畏之以威而面從者心仍違也自劉省帥大加整頓之後所舉報歸化生番今日若干社明日若干社屈指計之幾乎全臺生番悉數歸化竟可以纎悉靡遺乃未幾而報生番殺人如故若以此爲降而復叛其實則彼仍率性而行耳盖生番之性見軍威可畏亦未嘗不畏之然轉背卽不之畏矣見錢物之賞亦未嘗不愛然俄頃卽不之愛矣此其生性使然不可以理喻不可以情遣惟當以相安無事者處之所謂見怪不怪其怪自敗蓋生番嘗出而與人交易以其所有易其所無當此之時初無殺人之心也漢人與之交易公道與否彼亦知之而當交易之時則雖甚不公道亦初不言及而伺隙而動則殺人之機卽伏於此矣以故與生番貿易苟以公道存心從未有爲所殺者而彼亦不欲輕殺人以杜交易之路也故前此劉省帥之治臺也當開創之始自當百廢具興至於今日則局面又爲之一變但以守成爲事持盈保泰默化濳移勿以輕舉妄動爲邀功之地勿以貪進忘退貽躁率之譏蓋先後情形不同則措施自宜各異子於今日而猶欲奮袂攘臂建奇功於赤嵌爭偉績於孟甲不亦異乎昔諸葛武侯征孟獲盡等其地有勸以設官置戍者武侯以爲不可則以風土不同性情各異變風土而齊性情非一朝一夕之事也然至於今則昔之所謂風土異而性情殊者其地皆隸於版圖其人皆進於國土則又安知今日臺灣之生番不可以理喻不可以情遣者優游浸漬積而久焉亦將漸化其獷悍之氣而易其殘暴之性也治番者無近功無速效余昔者早已言之矣今臺地得劉省帥大加整頓之後必　以休養而生息之乃可以濟子乃猶欲自顯其才也哉子休矣 
[本館接奉電音]  
　　昨由京友電傳上諭一道謹敬譯登○六月十七日奉上諭劉坤一奏在籍大員假滿病仍未痊懇請開缺據情代奏一摺内閣學士兼禮部侍郎銜錢桂森著准其開缺欽此 
[太液荷風]  
　　户部爲片傳事俸餉處案呈准銀庫付稱廂紅正藍廂藍三旗應領六月季甲米折色銀兩本庫於本月初十日開放等因相應片傳該各固山傳知承辦人員於是日辰刻赴庫承領○户部近據直隸總督李傳相咨開北洋淮練各軍馬匹間有疲瘦倒斃卽應更換臕壯之馬以重操防據該各統領遴派總兵汪丙炎遊擊衛德元千總祝鴻標遊擊張明堂等前往張家口外喇嘛廟一帶地方採買戰馬七百三十二匹内淮軍盛字營戰馬四百四十匹銘字營戰馬一百三十二匹大名練軍戰馬一百六十匹來營更換以供操防請由部給票分咨張家口監督察哈爾都統照章免稅放行等因已由部分行知照矣○新授户部右侍郎張樵野少司農蔭垣詹吉於本月初六日辰刻履新視事經司務廳示仰合署官員吏役人等知悉至期一體謁見各宜懍遵母違○禮部爲咨報事本部現有二次期滿奏請留部作爲額外主事七品小京官一排一人期滿奏留筆帖式一排一人共二排二人於本月初五日正班帶　引見相應附送排單咨報奏事處查照○宣武門内西單牌樓頭條胡同某甲所開烟館經右翼步營官兵突往查抄當將賣烟吸烟人六名並將全副烟具一併解赴右翼翼尉公所取供詳署迤北蜈蚣衛胡同某乙烟館亦被抄獲烟犯六人並烟具等解至翼尉公所取錄口供詳解提署訊究○新調刑部右侍郎阿允庭少司宼克丹交卸盛京工部侍郎後起程入都於初二日稅駕春明暫假梵宇歇宿由刑部預備安摺二分經隨堂筆政於初四日子刻齎往西苑奏事處呈遞並將緑頭膳牌併遞入阿少司宼於寅刻趨詣西苑在六項公所少憇與廷臣少叙寒暄有頃傳令於第二起入見上御勤政殿垂詢奉省請形阿少司宼逐一奏畢出西苑乘車回第○正藍滿印務叅領等以本旗應領六月季大檔 
 
 

Page 2

 
 
甲米經户部劄由舊太倉開放禀請本管都統訂期領米當經克邸諭於本月初九日赴倉領米遂由該旗備文知照該倉監督等查照屇期開倉預備○江寧將軍瑞牧弇軍帥聯上疏乞休後日以詩酒自娱從容頤養近來感患時疫延醫調治無如年老氣衰不易見效延至六月初二日丑刻遽賦仙遊當由家屬含殮如儀擬於宅中停柩五七延集僧道誦經數棚始行發引擇於初四日接三○户部内倉監督於初七晨兌收粟米倉場衙門此次揆儲白米二千五百石俱以五六套大車裝載赴倉交納晨光甫動各車已排列户部街一帶擁擠異常往來車馬因之阻塞監督等自辰刻兌收起直至酉刻始畢乃事○初四日爲廂藍蒙都統恩保庭統制佑覽揆之期召集玉成班並外串名優在西　牌樓二龍坑本宅演戲兩晝夜以介眉壽戚友僚屬前往祝嘏者絡繹不絶統制俱以酒筵款街酬酢盡歡始各分散○吏部爲知照事所有正一品漢廕生榮墪本部於六月初三日帶領引見奉旨榮塾著内用欽此欽遵到部相應知照正白旗漢軍都統查照 
[續提人証]  
　　安徽廬江縣楊訒菴大令一案本館以事關重大備紀報端兹得安慶訪事人手書云月前兩江總督劉峴帥札委江蘇候補府阮水三太守提集案中人解赴江寧質訊廬江縣典史毛芹甫少尉曾訊理張姓案情故亦前往備質刻下又接督轅電報謂諸犯供出該縣署中挑水夫掃地夫皆係案中要証以是臬司復札委某員往提正未識如何結局也 
[命案存疑]  
　　距松江郡治西八九里有地名裏塔匯者居人某姓幾如五柳先生之不詳姓氏某夜有偷兒某甲脫　而入胠其篋傾其囊旣飽腰纒卽思免脫某姓從黑甜鄕中驚醒披衣而起飛步狂追追至河濵甲濳冋暗中狙伏其時夥賊某乙方坐待舟中遥見人影幢幢悮以爲甲也悄語曰得少佳處否某姓漫應之曰好好乙聆其音知非甲急掉舟而去隱藏蘆葦叢中少選甲以追者已回尋徑而返將抵岸畔適遇某姓於塗突被棍棒交加拳足齊下致甲鱗傷遍體一息奄奄仰臥道旁延至次日下午而斃其母聞子死於非命涕泣而來謂誓必籲求南面者一洗沈寃决不善罷嗣經地甲力爲排解令某姓出銀蚨七十翼爲埋殮撫卹之需其事始寢本館意此事頗多疑竇當追時訪事者並不言某姓糾集多人則一經奮毆或者悮中要害然斷不能棍棒拳足毆至遍體鱗傷且甲已死矣某姓旣釀禍端萬不肯將追赶及問答情形自行吐露乃訪事人竟言之鑿鑿豈爲某乙所告知乎惜乎未及到官以致一个疑團無從打破否則秦庭鏡朗不能使魑魅遁形也 
[秦淮笛韻]  
　　金陵賭棍孫惠然被控顚末已紀報端兹聞江寧縣藍雲峯大令於初四日午後提到孫某當堂鞫問其時原告諸人未及到案僅有被騙之甘姓與之對質各執一詞互相爭競經大令盤詰再三始供認勾串甘姓是實某月某日約往四象橋某會館推牌九齎甘姓洋銀三百餘元同局瓜分入已者爲數無幾大令限孫半月内速將此欵交還枵可法外施仁否則照例懲辦孫唯唯具結當卽發交捕衙看管俟限滿再訊○兩江總督劉峴帥於初八日課試文正書院肄業諸生文題子路問事君子曰勿欺也賦題東山絲竹賦以一唱三歎有遺音爲韵詩題過明故宫七排不限韻○劉峴帥以保甲分局非正印官可比只許清理房基不得擅用刑具嗣後遇有棘手之案仍送地方衙門辦理已飭方伯轉行各局矣○初五日清晨紛傳上元縣署前有自經者一人經陶仲彌大令禀明李小軒太尊立委江寧縣藍大令檢騐觀者如堵見死者年逾不惑衣衫藍縷鵠面鳩形身畔别無長物只藏籖語二紙蓋以貧不聊生求神問卜者仵作詳細騐明實係自尋短見並無别樣傷痕藍大令卽飭善堂備棺收殮候再出示招屍親前來認領嗚呼落魄人間遂致埋憂地下此固仁人君子之所不忍聞也○初五日有好事者泛舟於青溪九曲間酒闌人散策蹇言旋道經薇垣之東人聲鼎沸燈燭爛然知有奇事於是翹首而望側耳而聽但見一三十餘歲男子　臥街頭旁有茗碗水壺紛陳在地俄聞人譁然曰哇矣哇矣可慶更生矣詳詢其故乃知臥者何姓係邵伯鎭人鼓棹白門投親不遇途竊日暮無路求生遂吞阿芙蓉膏一盒僵臥於此有藩署吏鄭載陽好行具德代延善士爲之施治得以免赴泉臺聞鄭君尚欲集腋成裘將何資送回籍拯人於危急之中非所謂古道可風者耶 
[析津好雨]  
　　京師於初六日得雨農田霑足此已紀諸前報天津去京二百四十里暘雨不甚懸殊初十夜又得傾盆大雨至十一日點滴未停一時衆緑叢牛禾麻牟麥尤覺蓬勃有生意天心仁愛於此見之 
[北地多蝗]  
　　天津一帶蝻孽滋生已列前報兹聞城東條河一帶蝗蟲羽翼已成幾至滿坑滿谷鄕人捕除之法係穴土成坎將蟲逐退逼緊驅入坎中曾不片刻蟲與坎十仍復塡之以土使不得復出無如醜類太多仍復觸處皆是津人男女炸以油酒拌以醬醋以爲伴飯之資下酒之物須用篾筐携以入巿高聲喚賣饕餮者流謂現尚腹空無子未臻肥美噫稼未熟是物烏得而肥倘是物一肥老饕之願償秋成之望虚矣蟲遇小雨則生大雨則死初十夜雨勢滂沱藐兹小醜或當殲滅無遺矣 
[船價叅差]  
　　怡和太古招商局於今春復訂合同船價畫一不得增貶以符舊章人皆以爲利益均沾三公司當遵行弗替矣詎料墨潘未乾又復互相貶價不特三家價值不同且一家之船亦每艘各異鷸蚌相持漁人得利不知三公司亦曾計及於此否 
[礦煤興旺]  
　　開平礦務局所出煤觔於去歲自置輪船運粤銷售貨高而價省粤中製造局廠咸樂用之兩粤土産煤斤因是滯銷而東洋煤又大爲貶價以期爭勝奈民銷有限而官用不窮開平五槽八槽運粤各煤依然踴躍銷路旣廣出煤又多獲利當愈無涯涘矣 
[會匪成擒]  
　　邇來當道查辦會匪極爲嚴密水陸關津綫捕縱横日前蕪湖保甲總辦又接撫憲密札單開一件臚列渠魁百餘名不啻禹鼎鑄奸魑魅罔兩莫能遁形袁觀察奉札卽激勵員弁各帶眼綫分後緝拿旋於初八日在鎭江某處拘獲菲自張金標一名解回無湖觀察派員訊鞫據稱新立某會是實尚有同黨某某藏匿某處歴歴詣出訊畢卽收入縣監一面加派幹綫照所供之處前往密拿按圖索驥想必能出手得盧也 
[鷺江夏汛]  
　　本月初三日有德國商船名潮州府者由厦門出口駛至大擔之外乘風破浪雙輪迅疾如飛適有魚艚船在彼捕魚不及隄防致被碰壞漁人紛紛入水船主急命停輪援救漁人雖得慶更生而魚網已逐浪隨波不知去向矣事後漁户鄭姓赴德國領事署呈控略稱此網計資本洋銀一百五十餘圓請爲追給領事以輪船已赴新加坡等埠須俟回厦然後訊追○有德國兩枝桅夾板船雇華人六名充當水手合同旣立卽在船上作工初九日黎明出口時因漲潮繞出鼓浪嶼後折至大擔口然後放洋不知因冋不遵船主及大　之言以致互相　鬥旣而六水手相約停工不作船主無奈將船暫泊白石頭港口禀明領事請將各水手送交地方官訊究想爲民父母者自當一秉至公也○三孔品者狐而鴇者也家有錢樹四五株艶幟高張屨綦滿卒近有某署幕友與麻琴校書有白頭之約三孔品遂高擡聲價雖允給千緡之數尚未諾畫鴛鴦校書意欲爲擇木之禽商諸所觀央人尋生母至繕禀控諸道轅道憲准詞簽差拘三孔品訊究三孔品抗不到案嗣經改派巡捕官帶勇前往始得提到研訊之下供出從前逼死妓女買良爲娼之類種種惡跡令人髮指遂當堂掌頰八十下發官媒收管校書則留養育嬰堂擇良婚配從此火坑中現一朶青蓮花亦未始非風流佳話也 
[吳苑蟬聲]  
　　十二日午後黑雲蔽日白雨跳珠二鼓後雨師風伯齊驅並轡勢更猖狂豐隆君又大肆雄威聲震山谷葑門内楚庫巷某姓婦正在卸妝忽聞霹一聲不覺身在門外於是大聲呼救鄰人圍而視之咸見電光繞至臭氣薰蒸婦跪地哀求許焚冥鏹若干鄰人咸爲之 
 
 

Page 3

 
 
代求逾時雨歇雲散雷亦收聲翌日婦果以青蚨十餘千多購冥鏹焚化紙灰未冷婦已溘然長逝按此事殊屬不經閱者作搜神誌異觀可也○十三夜更魚二躍婁門外某姓婦高臥繡帳中欲作游仙之夢以　虫攪擾不已怒謂何物么魔敢如此猖獗遂躍起取洋油燈捕捉誓欲滅此而甘心詎料偶一失手將洋油燈掀翻烈燄飛騰不可嚮邇幸家人咸在中庭納凉多方灌救得以火息烟消僅焚去臥房半間餘尚無恙雖屬不幸中之大幸而受驚已不淺矣 
[蘇撫交替]  
　　前任江蘇巡撫調任廣東巡撫剛子良中丞秉節莅申及由申赴粤情形前已備登於報兹接蘇垣來信言本月初十日已刻中丞命駕出轅至胥門外官碼頭登舟先期百官齊集碼頭紳董耆老等人沿途俱執香叩送至十六日已刻新任巡撫奎中丞排導入轅撫標各營列隊轅前燃鎗升砲藩憲以次文武各官弁咸趨詣撫轅叩賀中丞恭設香案望闕行三跪九叩禮謝恩旋卽拜摺奏報翌日上午松江府恩詩農太守抵蘇拜賀新任之禧 
[亷訪拜客]  
　　新簡貴州臬憲唐廉訪乘輪來滬在英界長發棧暫駐襜帷昨日乘輿入城詣各衙門拜客旋回行轅聞廉訪於日内起程履新云 
[明府接篆]  
　　上海縣袁海觀大令因其封翁在籍仙逝禀報道憲卽由聶觀察委吳淞釣船局委員竇鎭山明府署理縣篆已紀昨報兹悉明府奉札後卽於昨日來滬在英界北泥城橋左近暫駐行旌亭午後縣署書差人等均往迎迓明府遂定於今晨接篆視事想銅符乍綰必有一番新政滬瀆商民當引領而望之矣 
[美界火災]  
　　昨晚鐘鳴十一下二刻月明如水凉透蕉衫有客行經河南路大橋遥望浦濵紅燄燭天幾訝曉霞絢彩少焉各捕房鳴鐘告警每擊一下知虹口又肇火災旣而履聲閣閣然輪聲轆轆然救火會西人咸驅水龍而往迨十二下一刻火始告熄至失愼究在何處焚燬房屋若干則時已夜深訪事者未及偵探明悉云 
[燈巿將開]  
　　西歴七月十四號爲法國節期本邑法租界中循例懸燈結彩以表慶忱兹將屇期法工部局打樣人白郎騰恊同華人督率小工數十名在黃浦灘公館馬路大自鳴鐘工部局等處遍竪本竿并裝自來火管想至時燭龍萬道不夜城開車水馬龍定有一番勝景也 
[重申禁令]  
　　靜安寺附近申園愚園斜橋附近味　園楊樹浦半淞園等處茗寮烟室每逢夏令馬車逹旦通宵厥聲轔轔聞於遠近致家居其地者睡不能安歴經英讞員蔡二源太守會同上海縣出示通飭各該園每夜於十一點鐘時息燈收巿違者罰鍰邇來炎夏光隂時有輕薄少年青樓蕩婦招摇過巿徹夜不休各該園遂故智復萌不復有所顧忌昨日副巡捕頭已禀請太守會縣重申禁令矣 
[仁民及物]  
　　欽加知府銜補用直隸州辦理上海英　祖界會審事務卽補分府蔡爲出示諭禁事照得青蛙一物俗名田雞專食田内蟲蟻故又名護榖蟲禁止民間捕食無如小民無知往往祗貪口腹不惜物命租界地廣人稠違禁捕食在所　　　　　　善堂董事禀請示禁前來除　示外合行出示諭禁爲此示仰諸色人等知悉爾等須知青蛙有功禾稼切勿捕賣買食致違禁令且戾天和倘敢故違一經察出賣買均干提懲决不姑寛勿謂言之不預也其各凛遵母違特示光緒十八年六月日 
[並無搶火]  
　　英副捕頭禀稱昨日下午火焚時督同巡捕前往火塲彈壓見鄭煜記與陳晉生口角似欲毆陳盤問情由據鄭稱恐遭災及囑陳搬移衣飾及火滅復囑搬回檢點小首飾匣失去金約指一枚諒被吞没云云向陳研究則稱金約指或者遺在樓上及令登樓找尋陳卽將金約掻尋出揆情度理明係圖吞因指交某號西捕送案請辦鄭訴稱鄰家火起近在咫尺之間倉卒中缺少金戒一枚已經尋見原思不必多車適有捕頭查問是以將陳拘案陳供稱小的係上海人是是爲鄭搬移衣飾誤遺金約指及尋見立卽交還叩求明察蔡太守判令將陳枷號一月贓給鄭領去○英包探何瑞福禀稱小的巡綽火塲見張阿饒手持木鐘布褲布疋形迹可欵拘拿盤詰據稱亦是鄭煜記家失贓今特解送案下鄭請領贓張供稱鄭家恐火勢蔓延囑小的搬移衣物小的貪小攫取籲乞施恩太守問鄭曰爾家曾否囑張搬栘衣物答稱其時小的不在家中及聞警後始奔回或者妻子囑伊搬運亦未可知蔡太守判令將張管押三禮拜贓給鄭領去○一百八十五號華捕禀稱昨日小的聞有火警立時前往巡查見錢子山在弄中奔出手持布褲二條烟燈一盞同伊從何得來云是拾得因帶至捕房迄今尚無失主承認錢供稱小的係無錫人目今在治下爲舊貨生理其時適在路上拾得褲子烟燈惟祈電鑒蔡太守判令管押一禮拜贓存捕房以持給還失主○英包探孔阿才禀稱小的目見李瑞生從附近火頭家奔出手携藍夏布衫一領問之言是拾得今尚無失主來認李供稱小的係寗波人失業無聊僑居治下昨日因觀救火拾得夏布衫自知罪無可逃還求大老爺恩宥蔡太守判令管押兩禮拜贓存捕房以待失主認領 
[衆怒難犯]  
　　滬南大碼頭地方有潮州人某甲開設聚興順小烟館鳩形鵠面者相與枕藉於其中陶然自得甲因此得以餬口性情兇横異常鄰人畏之如虎前日有一烟客向左近某飯店喚到菜飯館餐旣畢飯店派學徒某乙收取菜飯錢入門時怱怱舉足與甲碰撞甲大肆咆哮將乙扭住不問情由肆意毆擊鄰人見而不平以乙年尚幼穉豈是爾敵手何得恃强凌弱振臂一呼擁入店中欲得甲而甘心甲知衆怒難犯避匿不出十六鋪地甲聞信前來竭力調停令中出錢三白數十文給與某乙始寢其事 
[撞翻渡船]  
　　前日午後滬南董家渡相近有渡船一艘載客六人渡往浦東行至中流忽有八槳杉板船中有十餘人均穿號衣狀似營兵由北而南其行如飛渡船避讓不及卽被撞沈渡船主某甲並客五人幸經人救起尚有一客已隨波逐流而去甲心不能平躍上杉板船向之理論該船並不停泊向南行駛至高昌廟左近將甲抛乗岸上楊帆而去甲無可如何只得狼狽而回派人打撈屍身一面投救生局具報矣 
[失火卽熄]  
　　某甲者不知何許人僑居滬南高巷頭地方前晚三鼓時柴房中忽然起火炎炎上熾此時某正在黑甜鄕中枕畔夢回聞嚗剥聲大聲呼救鄰人爭先趨赴竭力施救得以應手撲滅有某洋龍聞警出援行至中途知火已息遂卽折回而左有居民已飽受虚驚矣 
[縣案彚錄]  
　　朱華氏偕子金海投縣訴稱丈夫朱春林於二月廿六日病故富丈夫在日時曾與徐兆環吳桂芳合包法工部局挑糞生意丈夫曾付押櫃銀二百五十兩迨丈夫逝世後向徐吳索取比項銀兩置諸不理是以來案控告求請提究袁大令准詞飭提到案前日經帮審委員宋二尹研訊朱華氏遣子金海投案申訴前情並求究追吳徐同供係本邑人與朱春林合包挑糞生意朱爲經事並付押櫃銀二百五十兩我等經放糞帳每月貼工部局銀一百四十八兩嗣因朱春林不貼此欵以致工部局將帳照算在押櫃銀内扣除此是貴情二尹問曰帳歸惟人經手答稱朱春林自用蔣姓經管金海接口稱帳係徐兆環雇胡竹軒經管帳簿亦由胡帶去二尹問徐曰可有胡竹軒其人答稱雖有其人然已停歇多時並未將簿帶去各帳簿據均在朱金海家内二尹曰此案苦無帳簿碍難究追著朱金海赶緊將帳呈案聽候覆訊核辦○仁濟醫院華醫黃君春圃飭家丁王升投縣呈控租户嚴和良徐東海欠租不付求請押遷袁太令飭提到案請宋二尹升堂研訊王升投案求追嚴供稱係本邑人在大東門外開設繩索店已有二十餘年屋係黃姓之産當付頂首錢五十千文每月房租五千歴年積欠錢二十三千七百文去冬黃在巡防總局控告奉朱老爷斷交一半照數付足尚有舊帳現願陸續拔還　供稱向黃租屋開設手藝店虧欠房租十九千有奇今年小的陸續付租 
 
 

Page 4

 
 
無如伊不肯收二尹得供判將嚴徐二人於下月中一併出屋如敢抗違飭差押遷嚴徐唯唯具結而退 
[英界公堂瑣案]  
　　胡曹氏訴稱小婦人挈兒子至王阿榮處購水菓論價不諧以致口角突被王持扁擔擊落牙齡是以報拘拘案叩請究懲王供稱小的係廣東人現在治下小本營生胡曹氏向買水菓旣成交又被孩子擅取若干向之索還被氏將水菓擔踢翻故與爭扭不知伊如何磕碰致將牙齒跌落蔡太守問胡曹氏曰王如何用扁擔擊落爾之牙齒答稱其時王持扁擔亂戳以致如此今將擊落之牙呈騐太守判令將王笞責八十板王江氏訴稱丈夫王阿大被沈萬欠錢某日向之索還致與爭執沈竟糾人肆擊以致受傷並被擊毁磁器現在丈夫不能行動家内無人照顧故願自行延醫敷治沈供稱小的係江北人雖曾與王口角然亦不敢逞兇蔡太守判令管押一禮拜如王並無妨碍再行察斷○包探唐寶榮禀稱張春友之女寄養馬阿雲處後憑薙髮匠某甲爲媒字與殷阿豪昨夜曹茂華陸阿弟等至殷處吵閙殷言失去洋銀九十元其實初入捕房時並未提起今特一併送案馬訴稱小的係山東人現在傭於治下某洋人處張女字殷在小的家中出嫁曹陸深夜藉端索詐是以指交包探送案請懲殷供稱小的亦山東人現在某洋人家當馬夫昨夜曹陸無故行兇以致失去身畔洋銀當卽告知主人並未投捕房聲訴曹供稱小的係江北人現在洋人勞的司處爲傭張先向馬借取衣服質錢由小的介弨現知伊將女賣去欲向索還陸供稱小的係崇明人確曾偕曹前去馬供稱曹係小的之姊丈曾代張向小的借衣付質現向索取並不逞蠻張供稱小的並未向馬借衣曹等爭爲張女執柯致有此事曹又供稱小的並不爭爲執柯包探又禀稱小的查得其時有鄔阿三者在塲滋擾如今尚未拘獲蔡太守飭將曹陸交包探帶回交人保出俟查明實在情由提鄔覆訊核辦○徐祥林訴稱昨日在治下長春樓啜茗脫下夏布長衫一眨眼卽被金福林竊去拘獲人贓交捕送案金供稱小的係杭州人頻年失業流落此間迫於飢寒初次犯竊以後當痛自懲創决不敢再蹈前愆矣蔡太守判令管押兩禮拜贓給徐領去○包探秦少卿禀稱小的查得積竊鄔阿元拘拿船詰起到衣物若干係沈德興等三家所失今特送案請懲沈及陵元才陳臣有各報所失之物請准領歸鄔供稱小的係寧波人連次犯竊自知惡貫已盈尚乞施恩以全蟻命蔡太守判令笞責二百板管押三月滿日再笞責二百板然後開釋贓給三失主分别認領○包探秦少卿禀稱王阿德竊取某染坊綢衣套褲經小的拿獲人贓解送大老爺案下徐大春訴稱主人張會全在治下開設染坊與王相識時時往來不料竟被竊取主顧囑染之綢衣四件套褲一雙旣由包探查獲人贓惟求給領王供稱小的係浙江寧波人與張相識不合乘機行竊祗乞施恩蔡太守判令管押三禮拜期滿後備文遞解回籍贓給張領去○日前有吕宋女子控粤婦鄭氏及嗒囒國人白拉肆毆蔡太守會同梁副領事訊鞫情由飭將鄭氏交人保釋至白拉助毆應投　囒領事署控告此已列入報章矣兹悉白拉並非嗬囒國人實無領事管束因由某號西捕轉送公堂副捕頭禀稱吕宋女子與鄭氏口角白拉卽插身多事白拉供稱因見伊等爭閙故向勸阻太守商諸梁君判令將白拉發捕房管押兩禮拜 
[法界捕房紀事]  
　　前晚有小船帮中人在小東門外東山同樂樓啜茗評理紛爭之際不知因何與茶博士爲難以致突被攢毆受傷沈重適有某號巡街捕至將舟子三人拘獲送押捕房○前晚小竊某甲在金利源碼頭竊取荳餅等物經管碼頭巡丁拘獲送押捕房○某氏婦生有女兒已七歲矣某日忽被同居人某乙之妻誘去藏匿英租界中婦查知卽奔赴捕房陳報捕頭立飭某包探將女尋獲拘乙妻入捕房○前晚有賭棍羣聚丹桂樓茶寮作牧豬奴戲經某號巡街捕所悉拘獲數人昨晨備捕頭將搜出之洋銀四元撥充公欵人則免究○某西人家所雇内丁戊三細崽服役之暇結伴至新街某花烟館圖吸白烟烟鴇不依立喚巡捕到來一并解送捕房管押昨晨經其友代繳烟資三百文始得開釋○某已不知因何躱入新北門外銘心園浴肆柴房内經值堂人所見疑爲竊賊送入捕房昨晨備捕頭訊問情由已自稱爲老船塢夥兄長現在安慶輪船執役是日暗藏利刃意欲將我剌死不得已避匿其中云云大約必須解送公堂詳訊也○某庚不知何許人沿途彳亍如醉如痴前晚在馬路中小遺巡街捕喝阻不依送入捕房管押 
[正]  
　　昨報所載新盛船在成山失事斃一婦女云云兹悉並無其事係津友傳言之悮合亟正之 
[來信辯誣]  
　　申報館　君子賜鑒閱初十等日滬報告白有聲明鄧山長事其標目爲名儒辯誣所列貴館訪事人姓名適與賤名同音然鄙人從未與聞貴館採訪之事此說不知從何而起或者貴館另有其人如藺相如司馬相如之類不敢謂所指者卽爲鄙人倘此事盡屬子虚則請將原信附登以釋君惑則感甚幸甚[  種竹軒主人拜懇]  
右信由白不郵來囑爲登報本館雖派人常寓金陵訪事然並非該報告曰中所指之人天下事往往傳　異辭閱者一笑置之可也本館附志 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[小竊墮河]  
　　華亭某甲操穿窬技某日不知如何失足落水翌晨屍身浮起　腹膨　已如五石瓠地保某乙並未禀報縣　飭人打撈爲之備棺收殮事爲乞丐頭目阿三所聞遽爾糾集所部化子百餘人逕至亭長家中百般　擾聲稱死者係是舅氏願爲伸寃等情　保不堪其優訴諸圖董武生陳某陳始則喻之以理繼則馭之　勢無如藐兹醜　斷非理勢所能　者一唱白和鼓譟前進旣抵　門將其所豢之墻下家禽苙中剛鬣任意宰殺以供老饕如是者歴有三日陳計無所出不得已飭地保督率村氓將　三等四名捆載來松當於十四清晨解入華署吳邑尊升堂研訊阿三等所供不無異詞叱令各笞二三百下暫押所中望日八點鐘吳邑尊雇備官舫前往莅騐究竟若何容俟續錄 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年六月初九日京報全錄]  
　　宫門抄○諭旨一道錄前○發抄硃批四道○豫無裕奏請准已故大員建祠合祀摺○江撫德奏報監督收支各項銀數片○將軍　奏　准已故將軍恭鏜建立專祠片○六月初九日内務府國子監正紅旗值日無引見○克候續假五日○内務府奏派致　龍神廟派出珠爾杭阿○召見軍機熙敬皇上明日卯初至大高殿時應宫拈香○發抄陶模奏譚正南等補巴里坤鎭　遊擊奉硃批兵部議奏欽此○崧蕃奏候補知府曹昌祺補銅仁守奉硃批吏部議奏欽此○剛毅奏請將　盜三十餘名之者　遷令引見奉硃批蕭仁暉着交吏部帶領引見欽此○裕寛奏固始令吳淯庚署羅山令奉硃批吏部知道欽此○○河南　撫臣裕寛跪奏爲已故大員功績卓著遺愛在民懇恩建祠合祀以順輿情恭摺具奏仰祈聖鑒事竊據在籍紳士兵部　中王文諭刑部主事景棟等呈稱又謙等上年恭閱邸抄山東巡撫張曜因病出缺賜卹予諡並准於立功省分建立專祠仰見朝廷褒卹藎臣至優極渥薄海臣民同深感頒河南爲張曜起家立功之地自應遵旨建祠其生平勲績久在聖明洞鑒無俟臚陳惟追溯故撫功業所由成文謙等有不能已於言者謹爲覼縷陳之方同治四年忠親王僧格林沁之殉難曹州也張總愚賴汶洸任柱各逆裹脅日衆易步爲騎往來剽疾駸成流宼豫民遭其荼毒幾於日不聊生五年三月適前巡撫李鶴年奉命無豫受任後卽統籌全局審察賊情以爲十餘年來賊之蹂躪於歸陳南汝之間已成熟徑卽其去而之他而皖楚齊秦亦必假道於豫是賊不速滅豫民受禍日深惟豫軍自來備多力分遂乃顧此失彼自非遴擇統將添練勁旅賊終難滅毅然添募兩大軍曰毅軍曰嵩武軍各萬餘人以毅軍隸今四川提督宋慶維時張曜方以總兵請假葬親識其嫻習韜鈐奏起於家而以嵩武全軍屬焉更以驍勇　戰之前副都統善慶統率馬隊與兩軍爲犄角壁壘一新軍聲大振李鶴年居中調度屢有戰功又以黃河天險爲畿疆屏蔽增調防兵派令南陽鎭總兵崔廷桂統之上下梭巡防賊詭謀厥後任逆果於黑　縱火掘隄已將潰决勢瀕於危賴有師船奮力擊退搶築隄岸得以　危爲安設非料事機先有備無患則億萬生靈胥歸淪没嗣後增置戰艦河防益密會前大學士兩江總督曾國瀋今大學士直隸總督李鴻章奉命督師相機來豫以任賴各逆慣於避兵紛竄會商滅賊之計須先制賊不流李鶴年亦謂非合圍不能痛剿和衷共濟議逼賊於海隅合數省兵力緣河築圍畫地分守時張逆方勾結陜竄擾華州同州李鶴年乃派候補道叚廣瀛督兵扼守潼關　爲之備派張曜等俱赴圍防以戰爲守賊時屢犯膠河圍防豫軍悉力卻之賊不得逞乃乘間於防叚之隙突過膠河李鶴年卽飭善慶會合淮軍跟蹤追勦而令張曜等固守圍防賊竄海沐邳宿間屢爲官軍所敗往復擾突豫軍憑墻力禦賊至贑榆淮豫兩軍乘勢截殺斬賊無算逆首任柱爲賴汶洮所倚善慶以洋槍斃之餘賊潰之相繼賴賊勢孤薙髮易裝而遁遂爲江蘇邏卒所獲由是東股遂滅借餘西賊張總愚一股復擾近華州豫軍西路設防嚴密賊遂北竄陷綏德擾米脂乘河　凍合猛撲渡黃由晋入豫擾及河朔李鶴年亟飭諸軍剿堵兼施戰無虚日七年春全股北犯李鶴年聞報出省馬蹶傷足仍星馳而行進駐磁州密授張宋兩軍機宜星夜疾馳及賊於廣平獻縣連獲大勝至清苑深澤等處分剿截擊斃兇賊張五孩於饒陽五孩爲張逆所倚猶賴逆之有任柱賊奪氣西竄張曜等督隊追躡不容喘息與各省之兵同心協力輾轉圍蹙痛加剿洗全股盪平後張曜宋慶統率所部助剿逆立功西陲而豫省零星土匪如住岱花得春張野貓等先後乘間竊發李鶴年皆派兵捕除至是豫省全境始獲敉安當髮捻披猖日久兵餉兩絀任兵事者幾至無從措手李鶴年籌餉練兵志期滅賊力任艱鉅卒收成功其艱苦經營昭昭在人耳目後雖因公獲咎終蒙恩賞三品銜翎旋卽身故顧其乂安疆宇洵有功德於民兹當已故山東巡撫張曜奉旨建祠追維往事竊以張曜與李鶴年兩人功績實乃相濟以成今士民於張曜得伸報饗李鶴年身後寂寂懷遺烈感念益深用敢情呈請與張曜合建一祠以彰遺愛等情據此奴才查豫省當髮捻交試勢若燎原李鶴年巡撫豫疆方其受任之初視逆燄之方張慨民生之日蹙時有師老財匱之慮爰爲一勞永逸之謀殫力增兵銳志滅賊策勵將領聯絡鄰疆用能戮力同心大功底定肅清全豫民困始蘇論其治軍之勤勞實大有造於斯土宜乎謳思勿輟歴久彌彰旣據籲詞呈懇前來奴才未便壅於上聞合無仰懇天恩俯念該紳民等出自感慕至誠准其於河南省城爲已故三品銜翎前河南巡撫李鶴年與故山東巡撫張曜合建一祠春秋官爲致祭以勵有功而慰民望出自鴻慈爲此恭摺具奏伏乞皇上聖鑒訓示謹奏奉硃批張曜功績卓著業准於立功省分建祠至李鶴年係曾經獲咎之員所請着毋庸議欽此○○德馨片再據九江關監督李希蓮詳稱九江關徵收三分平餘一欵經前任監督伊齡阿奏明除動支辦公等項年滿造册請　旨交造辦處核銷外餘剩銀兩解繳造辦處充公兹查光緒十七年分共收三分平餘銀九千九百三十八兩六錢五厘支用銀九千九百二十六兩五錢八分均係遵照造辦處奏准减定成數核實開銷外仍剩存銀十二兩一分五厘應卽委員解交造辦處兌收合將辦公支用各欵循例恭造四柱黃册詳請代奏前來臣覆核無異謹將送到黃册敬呈御覽又查該監督每年例支養廉銀一萬一千兩向在關稅耗銀内動支解繳造辦處充公歴年因耗銀不敷以致未經支解前准造辦處咨催籌撥據該關詳經奏准户部咨覆自光緒三年起循例於常稅耗羡項下動支等因又經行關遵照卽於三年起照章支解又查光緒十六年正月十二日起連閏至十二月十一日止一年期滿共收積平銀九千五百八十八兩一錢九分六厘除循例支用外仍剩存銀五百九十九兩五錢以上二欵應卽隨同本年三分平餘剩存銀兩均解交造辦處兄收合併附陳伏乞聖鑒謹奏奉硃批該衙門知道欽此○○依克唐阿片再據黑龍江省城八旗恊領五司印官凌善祿祥英壽等聯名呈稱册查已故前任將軍恭鏜由銓曹以至宣力邊陲無不肫肫焉以求盡厥職力圖報効卽如前在吏部會以剛直不阿准原任大學士文祥特疏保薦京察一等蒙恩補授湖北荆宜施道惟查荆州濵臨大江極爲關重嗣值江水狂發隄工處處可危乃已故將軍督飭各員晝夜搶護誓以身殉水勢驟退論者謂若非至誠感神亦何至如此之獲安也旋因荆州教匪倡亂乃又設法飭員密拿未至燎原旣而署湖北按察使力行保甲盜賊斂跡百姓翕然莫不感恩續奉旨陞授奉天府府尹到任二年結辦積獄五百餘起道路無不稱快迨光緒四年由烏魯木齊領隊大臣署都統以至實缺時當塞垣初復遣員赴南北各城招集流亡旗僕計口授食奏建滿城並奏撥隨缺地畝遂將孑遺兵丁賴以生存甚夥嗣又開屯設學陳兵捕盜數年來與督辦新疆軍務左宗棠劉錦棠和衷共濟於是邊商相安則已故將軍至此而心力俱瘁矣復又蒙恩調補黑龍江將軍到任首以足食足兵爲籌邊大政乃遵旨開辦漠河金礦咨商北洋大臣李鴻章調吉林補用道李金鏞集資購器以廣利源會值欽差東三省練兵大臣創立齊字營輪班調操具有定章而本省丁缺農荒難應以期排挑當將實在情形變通設法剴切上陳奉諭旨卽此數端足見已故將軍忠誠任事之要證也况又籌餉項以濟貧兵辦賑務以全民命整戎行以修武備興學校以育人材一切造福地方裨益時局者良非淺鮮旣而調轉杭州將軍於臨去之時闔屬官民攀轅臥轍者相屬於道而其德政之所感迄今口碑猶存詎謂行至天津因病出缺仰蒙天恩卹典優加凡屬臣民同聲欽感是以公同禀請奏懇聖慈准將已故將軍恭鏜在於黑龍江及立功各省自備資欵建立專祠春秋由地方官致祭用遂報享並將生平政蹟宣付史館立傳以表忠誠等語前來奴才查該故將軍恭鏜在任數年所有實心實政若不據情代奏殊不足以勵官常而彰藎勩且查督理漠河礦務道員李金鏞積勞病故經督臣李　章奏懇建設專祠宣付史館均蒙恩准兹該故將軍勤務殊方積勞殞没與李金鏞志事雖殊而統籌全局爲尤過之合　仰懇天恩俯准將該將軍恭鏜在黑龍江及立功各省捐立專祠並將歴任政蹟可否宣付史館立傳以順輿情之處出自逾格鴻施謹附片具陳伏乞聖鑒訓示遵行謹奏請旨奏硃批恭鍾並無戰功前已給予卹典所請建祠之處著毋庸議欽此 
 
 

Page 13

 
 
[光緒十八年六月初十日京報全錄]  
　　宫門抄○諭旨一道錄前○發抄硃批五道○直督李奏遵派官兵守護醇賢親王園寢外圍並建造衙署營房估定式費摺○府丞張奏歲試奉天錦州府屬文武生童事竣情形摺○川督劉奏機器局購買各項價值銀兩造册報銷摺○將軍依奏請准已故將軍建立專祠並將事蹟宣付史舘立傳摺○東撫福奏仍委道員赴下游總辦河防車宜片○六月初十日理藩院鑾儀衛光祿寺廂白旗值日兵部引見二十九名宗人府十三名中書科三名正白蒙二名健銳營六名○莊王英無各假滿請安○孫毓汶續假一月○謙光續假十日○倉塲奏漕船五日回空○召見軍機文秀○發抄劉秉璋奏請將擒捕夷匪之署會理州文方奬勵奉硃批着照所請吏部知道欽此○又試用知州熊承藻甄别誤寫知縣請飭更正奉硃批吏部知道欽此○又補用守陳嵩良期滿甄别奉硃批吏部知道欽此○又藩司龔照瑗赴任奉硃批知道了欽此○又新海防第二十六次請奬奉硃批户部議奉欽此○○大學士直隸總督一等伯臣李鴻章跪奏爲遵派官兵守護醇賢親王園寢外圍並廷造衙署營房估定工費恭摺仰祈聖鑒軍准恭辦醇賢親王事宜大臣福錕等咨稱奏准園寢外圍地方添設緑營官二員汛兵六十名分駐防守請旨飭交直隸總督派撥其應建衙署營房併令奏明辦理等因鈔單知會前來臣遵卽咨行直隸提督在昌平叅將所管營汛内就近派撥弁兵應建衙署營房立卽遴員先往相度地勢繪圖貼說估計工料詳晰報核旋准提臣葉志超咨稱飭據署昌平營叅將楊兆雲揀派把總外委各一員挑撥營兵六十名卽日帶領帳房前赴園寢外圍地方駐守該署叅將親往相度建置地基邀集承修官工商人估計價值據稱地居山坡四圍全石取水運土購料築地種種耗費約需銀四萬五六千兩請另派員　勘等語臣卽遴派候補知府格洪額及熟悉建造房屋工程之候補州判周士培前往會同該署叅將核實確估該委員等禀商福錕指撥内務府掌儀司當差果園承種山坡官地一叚計二十五畝堪以建造該處亂石巉巖高據半山之上無水無土工作極難須在旁挖塘汲水就山下取水運土所有磚瓦石灰等料均購自十里以外木料須由天津購運價脚甚昻統計運十購地買土平塹修墻挖塘築基等項需費浩煩共建房屋大小一百三十八間並於山上另建更房期與旗營聲勢聯絡估需庫平實銀二萬五千八百四十六兩零較原估少銀二萬有奇據該委員等將閔叚丈尺做法繪具圖說禀覆前來臣詳加考核所議辦法尚屬節省核實飭由保定練餉局照數籌撥尅日興工此項工程多在山坡險要之間伏秋山水勢若建瓴非格外堅實斷難經久而下坡運土半山挖塘速道購料比尋常工程倍爲艱鉅不能以例價相繩現估銀數較之商人原估所省幾至一半實屬力求撙節無可再减工竣應請由外核銷免其造册報部工程未竣以前各官兵等仍令支搭帳逢分班晝夜駐守不准暫離以昭愼重官兵移撥之初不無耗費原領銀米不敷養贍自宜略加口分以示體恤擬援照同治十三年奉派巡邏普祥峪定東陵並看守物料官兵加給津貼成案每員各給銀八分計官兵六十二員名每年共需銀一千七百八十五兩零應由司庫照章以六成實銀動撥按季發交覇昌道隨餉領回就近散給除分咨查照外理合恭摺具奏伏乞皇上聖鑒訓示謹奏奉硃批着照所請該部知道欽此○○奉天府府丞兼學政臣張英麟跪奏爲歲試奉天錦州府屬文武生董試事完竣恭摺奏報仰祈聖鑒事竊臣於三月二十日將考試吉林黑龍江兩省旗民文武生童情形具摺陳明在案回省後清理積牘旋於四月二十二日由瀋陽起程按試錦州二十八日行抵錦州府城五月初一日扃門分塲考試初十日文塲事竣次日接考武塲十三日武塲完竣此次應試生童皆安靜守分並無拿獲槍手及杳出别項弊端文風則以錦州爲最優寧遠州次之其餘亦皆有可觀臣悉心校閱均照例取進如額武童人數不多然馬步射技勇均能嫻熟亦皆如額取進統於十四日當堂發落文則朂以敦品勵學武則勉以有勇知方期副朝廷作育人才之至意臣出棚時所過各廳縣地方雨澤霑足禾苗秀發民情亦均安謐堪以上紓宸厪所有微臣歲試錦州府屬文武生童情形理合恭摺奏聞拜摺後臣卽於十七日起程回省接辦省城歲試合併陳明伏乞皇上聖鑒謹奏奉硃批知道了欽此○○頭品頂戴四川總督臣劉秉璋跪奏爲機器局前派委員赴上海購買洋銅鋼鐵鏹水等項現已購齊運解回川謹將支用價值輪船水脚運費薪水等項銀兩造册報銷恭摺仰祈聖鑒事竊查光緒十六年九月間據機器局呈報局中製造白藥銅火帽毛瑟槍彈洋火藥等項前在上海所購洋銅鏹水洋鋼鐵銼及一切應用物料將次用罄必須預爲採辦方免停工待料之虞開單詳請委員携帶銀兩赴上海購買以資製造等情當經臣附片奏明並咨部查照在案兹據委辦四川機器局署成綿龍茂道王季寅記名候選道徐春榮詳稱遵查前派委員赴上海購買洋銅鋼鐵鏹水等項現經該委員帶同司事人等如數購齊運解回局分别騐收存儲其用過價值及輪船水脚運費新水盤費等費總共支用庫平銀二萬三千四百九十八兩零遵照部章分别具細數清册詳請奏咨核銷等情前來臣查此項洋銅鋼鐵鏹水等件及一切應用物料均係機器局製造要需前於光緒十六年九月間因局中各物將次用罄當經該局詳請派員赴上海購買係在光緒十七年奉部議奏暫停購買外洋槍砲船隻機器一年明文之前查核支用價脚運費等項銀兩均與從前採購成案相符並無浮冐除將清册照章咨部核銷外理合具奏伏乞皇上聖鑒訓示謹奏奉硃批該衙門議奏欽此○○奴才依克唐阿跪奏爲已故將軍功勲卓著籲懇天恩准予立功省分及本省地方建立專祠並將戰績宣付史館以彰忠藎恭摺具陳仰祈聖鑒事竊奴才准黑龍江副都統咨據恊領色凌額等聯名呈稱已故原任吉林將軍富明阿於道光初年出征喀什噶爾等處曾著戰功嗣於成豐二年復經出師江南河南山東直隸安徽等省當經克復蒙城殲除苗逆克復江寧剿滅巨魁屢蒙咸朝廷恩施酬庸之典簡放江寗兼署漕運總督而南邦是式嗣任吉林將軍辦理軍務而東土肅清迨該將軍歸旗病故其豐功盛烈之所在復蒙聖慈優加卹典予謚威勤後經吉林官紳等禀由將軍希元據情奏懇恩准在吉林省城建立專祠照例致祭等因在案似此格外之殊恩已屬極優且渥何敢再行瀆請惟該故將軍富明阿自道光咸豐年間出征以來先後已歴四十餘年轉戰沙塲偉績早留五省躬冐矢石傷痕將及滿身考其生平事蹟雖多而厥功爲最者則有三焉昔在東南會剿髮逆也曾與曾國荃彭玉麟楊岳斌等共事一方莫不忠貞相信義氣相投遇事則虚衷商確慮以下人戰勝則口不言勞推功於衆故能和衷共濟戡定江淮逮其帶軍在任也凡應得之俸銀不曾私積一毫每以之養賢才犒軍士廣收指臂之助故能固結軍心允孚民志及其晚年退歸林下也常於鄕里設義學以啓童蒙置弓馬以修武備講孝忠以維風化好施捨以濟貧窮以及一切善事無不肫肫焉與家山父老倡之於始以冀成之於終故該將軍雖屬殁世多年而其血心之所注美德之所流直與當年戰績同昭美備誠有令人不忍湮没之處是以呈請先以本省地方自行捐欵建立專祠春秋由地方官致祭並請將該故將軍生平事蹟宣付史館等情請奏前來奴才查該故將軍富明阿効力戎行傷痕遍體不惟戰功著於各省且德惠亦實被於梓鄕奴才前在黑龍江副都統任内卽確有所聞若不據情代奏上無以廣朝廷褒忠之典下無以旌鄕里好善之風且伏查已故伊犁將軍金順福州將軍穆圖善等均蒙恩准建祠立傳優加獎叙合無仰懇天恩可否援照成案准將該故將軍富明阿功績宣付史館立傳並於立功省分及黑龍江原籍建立專祠以順輿情之處出自逾格鴻施理合恭摺具陳伏乞皇上聖鑒訓示遵行再副都統增祺前往綏化廳一帶查勘地畝故未列銜合併聲明謹奏請旨奉硃批著照所請該部知道欽此○○福潤片再總辦下游河防候補道李希杰前委署理兗沂曹濟道篆務所遺下游河防差使委候補道陳重慶代辦均經奏明在案兹新授兗沂曹濟道姚恊賛到任李希杰交卸回省應仍委赴下游總辦河防事宜以資熟手除檄飭遵照外謹附片陳明付乞聖鑒謹奏奉硃批知道了欽此 
 
 

Page 14

 
 
[光緒十八年六月十一日報全錄]  
　　宫門抄○發抄硃批三道○豫撫裕奏勲臣功德在民請建祠合祀摺○東撫福奏機器局出力員弁擇尤保獎摺○都統奎奏整頓旗務請愼簡明長片○六月十一日吏部翰林院廂紅旗值日吏部引見六十一名上虞備用處十名正黃滿五名正黃蒙四名正黃漢二名廂監蒙一名○侍衛處奏派保和殿監試派出頭班瑩貝勒德隆賡音布全福成安二班濂貝勒愛隆德洪額伊立布訥欽泰○召見軍機現換萬絲冠○發抄劉秉璋奏請將不守營規之雲騎尉李萬春斥革奉硃批着照所請兵部知道欽此○又請將捐田育嬰之萬縣紳士陳綬孀婦向氏等建坊奉硃批着照所請禮部知道欽此○又請將捐助慈幼堂公欵之孀婦馬熊氏建坊奉硃批着照所請禮部知道欽此○○河南巡撫奴才裕寛跪奏　勲臣功德在民籲請建祠合祀以伸報享據情恭摺具奏仰祈聖鑒事竊據在籍紳士兵部郎中王文謙刑部主事景棟等禀稱溯自咸豐初年擒逆倡亂日肆猖獗迭經官軍剿辦而東剿西竄大河以南蹂躪殆徧迄無寗歲同治四年故大學士兩江總督曾國藩奉旨督辦直東豫三省軍務時值忠親王僧格林沁授命疆塲人心惶懼逆燄鴟張故大學士派劉銘傳周盛波等各軍先分劄於周口等處布置粗定五年春故大學士督師來豫親駐周口居中調度維時張總愚與牛老紅等股匪忽分忽合竄擾歸陳之間故學士意以賊勢剽疾已成流宼欲圖撲滅必須制賊不流會故巡撫李鶴年甫經蒞任意見相同遂議於周口上下及正陽關督湘淮皖豫諸車沿河劃地扼守雖賊情狡獪事機屢變當時未遽收功厥後大功底定實不外制賊不流之策殲積年之狂宼拯陷溺於斯民皆故大學士之老謀勝算其有造於豫民者實非淺鮮此其功德有難忘者更有故大學士胞弟曾國荃於光緒初年任河道總督時每遇險工不避風雨親督文武盡力搶護連年得慶安瀾居民賴以無恐嗣後調撫山西時值旱荒晉豫飢民流徙無定故督心憫舊治於交界處所多設棚廠不分畛域收養豫民優加撫恤光緒十三年八月鄭工失事災民紛紛東下故督時以兩江總督俸滿入覲途次清江見之涙下旋奉旨回任卽飭江皖界連地方分投撫恤廣爲安插擣措鉅欵源源濟賑與豫人士之仕於江者言及灾狀輙爲流涕伏思故大學士曾國藩與故兩江總督曾國荃生平功績彪炳久已在人心目豫民身被其澤更非徒仰勲名追溯風徽彌增遺愛現擬於河南省城合建一祠列入祀典春秋官爲致祭以伸報享懇請具奏等情據此奴才查已故大學士曾國藩於同治年間奉命剿捻提師入豫卽創制賊不流之策終竟以此成公靖匪安民宜乎群情愛戴其弟已故兩江總督曾國荃於豫省水旱災荒之際眷懷舊治惠恤災黎深爲人心所感竊以曾國荃之偉績豐功同爲中興柱石壎箎濟美允勝俎豆千秋故於江寧等處立功省分皆得建立專祠今豫省紳民追念功德在民呈請建祠合祀出於感慕至誠朝廷眷念勲臣有加無已自不惜逾格鴻慈合無仰懇天恩俯准該紳民等捐資在河南省城爲故大學士兩江總督曾國藩已故兩江總賢曾國荃合建一祠列入祀典春秋官爲致祭以彰藎績而順輿　爲此恭摺具奏伏乞皇上聖鑒訓示謹奏奉硃批著照所請禮部知道欽此○○尚書銜山東巡撫奴才福潤跪奏爲機器局員弁匠目勤奮從公已屆五年限滿照章擇尤保奬恭摺仰祈聖鑒事竊查前承准海軍衙門咨奏定保奬章程内開各省水陸操防機器凡沿海省分應保各員尋常保奬以五年爲限等語於光緒十二年七月十四日欽奉懿旨依議欽此恭錄咨行欽遵在案東省自光緒元年經升任撫臣丁寶楨奏明設立機器局至二年局廠告成規模大備在事出力員弁曾經丁寶楨奏請奬勵迄今十七年之久卽十二年七月十四日海軍衙門奏定保奬章程欽奉懿旨之日起扣至十七年亦已五年限滿在局各員弁匠目恪遵定章始終勿懈凡於製造軍火等事雖涉　寒盛暑無不盡心竭力精益求精故於摧堅利涉之法外洋所恃爲專長者均能得其奥窔頻年東省留防各台曁高武軍均習外洋槍炮所需火藥鉛丸銅帽及各種軍火無不隨時支應悉與外洋製造無異卽從前兩次籌辦海防添募多營各國守局外之例不准購買軍火而機器局源源解運亦不致稍有缺誤具見各員匠堅忍耐勞獲兹成效自應照章按限保奬以昭激勸據委辦機器局務按察使松林將在局年限未滿及出力較次各員嚴行刪减擇其尤爲出力員弁匠目開單詳請奏咨前來奴才查東省機器局創設多年從未募一西人是以經費較爲節省而製造各種軍火悉皆精良適用該局員弁殫精竭慮不避艱險奮勉從公洵屬尤爲出力與各局勞績逈不相同年限旣符自應照章童十奬叙以示鼓勵而策將來各員銜名亦已於上年造册咨部可否籲懇天恩俯准將花翎二品頂戴現署山東鹽運使候補道趙國華賞加隨帶一級花翎三品銜候選道林介景賞加二品頂戴三品銜候補知府石祖芬俟補知府後以道員用六品銜候補知縣秦瑨候補知縣吳金鼐同知銜江蘇候補班前先補用知縣沈承德均俟補缺後以直隸州知州用同知銜補用知縣彭培保俟補缺後以同知用拔貢就職直隸州州判馮清宇加知州銜候選縣丞陳懋猷俟選缺後以知縣補用指分東河試用閘官王乃楫俟補缺後以按司獄用指分東河遇缺先用閘官惲際昌俟補缺後以主簿補用不論雙單月儘先選用從九品王長泰以主簿儘先前選用監生鄭金德以巡檢儘先選用文童劉啓文趙寶善俊秀俞崇儉阮詠湯良驥均以從九品歸部選用字識司文波以典史儘先選用花翎儘先補用都司金肇豐賞加遊擊銜東河督禁儘先守備陶向義賞加都司銜出自鴻慈逾格除各員弁匠目履歴清册照章次送吏兵二部並海軍衙門查照及武職千總以下另咨兵部核奬外理合恭摺具奏伏乞皇上聖鑒訓示謹奏奉硃批該衙門議奏欽此○○奎斌片再奴才於去年十二月准理藩院咨據直隸提臣葉志超由軍營飛咨以喀拉沁王旗蒙古率衆燒殺誠恐扳此尋讐報復禍患無已咨令派員前往查辦免滋事端等因竊查賊匪擾亂之後以搜捕爲名意圖報復者各旗皆然而喀拉沁旗爲尤甚前奉寄諭嚴加查禁當經分飭各旗欽遵辦理並出示嚴禁各在案嗣准院文隨卽揀派候補知縣崇齡防禦雙祿前往各旗　切開導極力禁止並令密查各旗亂後一切情形以便酌核辦理兹據該員等回郡禀稱篇歴兩盟受害各旗宣示皇仁備陳利害該土公等深感聖恩約束屬下現在蒙民得賑後各謀生計再無讐殺情形各旗扎薩克王公亦皆勤愼供職未聞訾議惟查數罕郡土逹木林逹爾逹克平日不洽輿情蒙民嘖有煩言該盟之盟長尚虚其任各旗無所統攝遇事似無秉承等語奴才伏查盟長統轄各旗事務最關緊要當此大亂之後人心未定尤賴盟長號召各旗極力整頓庶於旗務有裨此缺自未便久懸前昭烏逹盟長貝子逹克沁被害之後尚未簡放有人應請旨飭下理藩院迅速辦理以重旗務　專責成抑奴才更有請者查定例盟長出缺理藩院將該盟之副盟長及管旗之王公與不管旗之王公一併開單請簡竊思盟長之責任綦重事務亦煩如承充者係管旗之扎薩克王公則情形熟習且有本旗之護衛官兵調遣籌辦閤盟事務措施較易如以向不管旗之閑散王公承充則素日威望旣不足以服人臨事布置亦更呼應不靈卽如原任盟長貝子逹克沁可爲殷鑒嗣後盟長出缺可否先儘管旗之王公開單請簡各管旗王公如有事故方將不管旗之王公開列似與體制盟務均有裨益再此次賊匪慘殺各旗冡古實由敖罕王旗肇釁雖盟長逹克沁爲首禍之人該孔薩克似亦難亂其咎敖罕郡王逹木林逹爾逹克旣經查明衆志未孚其居心行事已可概見况昭烏逹盟十一旗管旗王公正不乏人若擇一德望素孚之人以重任似尚不難其選該郡王逹木林逹爾逹克於此次請放盟長單内可否毋庸開列請旨飭父理藩院一併核議以重職守奴才爲整頓旗務地方起見是否有當　兩片具陳伏乞聖鑒訓示謹奏奉硃批該衙門議奏欽此 
 
