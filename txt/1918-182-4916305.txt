# 1918 - 182 - 4916305

 

Page 1

 
 
   
 
 

Page 2

 
 
時評 
[馮段與南北（冷）]  
　　馮段與南北暗鬭與明戰也馮段以總統問題故暗鬭甚烈南北以國會問題故明戰甚烈然則以總括論之段實有明暗之二敵與馮鬭者段而與南戰者又段也以一敵二段之地位亦難矣 
　　然段之所以抗二敵而不懼者以行政大權在握也行政大權在握故有兵可以調遣有債可以抵借而事事可以活動也南方知此義故亦有軍政府之宣布殆欲與段平分歟段之急急於攻粤也亦以此故歟 
[命令]  
　　七月四日大總統令任命宋煥章爲陸軍第九師步兵第三十三團團長耿錫齡爲步兵第三十四團團長董式梃爲步兵第三十五團團長杜鴻年爲步兵第三十六團團長倪霄爲騎兵第九團團長劉文翰爲砲兵第九團團長此令 
　　又令陸軍總長段芝貴呈請任命蘇炳文爲陸軍第九師步兵第三十三團團附劉春台爲第一營營長李建奎爲第二營營長李源崑爲第三營營長楊化照爲步兵第三十四團團附崔其樞爲第一營營長梁彦章爲第二營營長程經邦爲第三營營長商英才爲步兵第三十團團附李鴻詒爲第一營營長紀清愈爲第二營營長曹德明爲第三營營長楊震聲爲步兵第三十六團團附明道魁爲第一營營長信書紳爲第二營營長吳孔嘉爲第三營營長解立昌爲騎兵第九團團附趙君慶爲砲兵第九團團附劉文瀚爲第一營營長張慶三爲第二營營長張毓森爲第三營營長謝宗周爲工兵第九營營長馮玉榮爲輜重兵第九營營長雷泮林爲機關鎗營營長均照准此令 
　　又令陸軍總長段芝貴呈准察哈爾都統咨稱牛羊羣總管卓特巴扎普懇請辭職應照准此令 
　　又令陸軍總長段芝貴呈准察哈爾都統咨請以策楞棟魯普代理牛羊羣總管應照准此令 
　　七月六日大總統令王乃鑌授爲陸軍步兵上校此令 
　　文令陸軍總長段芝貴呈請授陳鴻勳爲陸軍砲兵中校李炳西蘇霽劉恩波王之泰田執中孫鴻韜沈德恩田登階張品三爲陸軍步兵少校朱漢清爲陸軍騎兵少校牛達德爲陸軍砲兵少校姜茂林爲陸軍輜重兵少校劉錫恩爲陸軍二等軍需正楊鎔齊爲陸軍三等軍需正吳廷耀閔之恭朱毓清爲陸軍三等軍醫正史錫麟爲陸軍二等軍法正劉勉龔靖義臧焜爲陸軍二等測量正均照准此令 
[專電]  
　　北京電總統北方多數舉徐業已判明惟徐見馮段互鬭日甚將先表示不就以促馮段之從己（七日下午二鐘） 
　　北京電曹錕長電論攻粤事日内當來京（七日下午二鐘） 
　　北京電段電召吳光新來京面授機宜（七日上午十二鐘） 
　　北京電曹錕規定四呼路攻粤計畫密報政府已通令各路遵照　　北京電報載另有吉黑森林借欵三千萬業簽字說（七日上午十二鐘） 
　　北京電曹汝霖辭兼職事經段一度疏通已打消昨仍出席閣議某項借欵即予通過（七日上午十二鐘） 
　　北京電參陸處復准黑督在滿洲里要隘建築國防砲台（七日上午十二鐘） 
　　北京電敎部咨各省長嚴飭所屬各縣歸國留日學生之父兄勒令回東就學（七日上午十二鐘） 
　　北京電美使或以遠東政務局長威拉穆擎改任但須俟芮使到美商定（七日下午二鐘） 
　　北京電日政府照會外部根據軍事協定所列關籌備出兵事有所催詢限七日答復昨由陳次長代陸外長出席閣議報告經閣員討論一小時半之久擬定相當復文催陸還京取决（七日上午十二鐘） 
　　北京電日本以美國對彼出兵之態度稍形活動日内催促我國準備甚力並聞以正式公文詢問籌備情形限一星期答覆昨閣議秘密討論又協定中互派通信員一人日本已决派齋藤季次郎中將到我參陸處辦公我國擬派靳雲鵬或陳文運（七日下午三鐘） 
　　北京電日使向外部催開常德等處商埠（七日上午十二鐘）　　北京電駐美顧使電陳駐華美使歸國關係東亞問題謁美總統後必與維鈞握手請示應付方針據此顧回國之說或將中止（七日上午十二鐘） 
　　香港電唐繼堯伍廷芳林葆懌陸榮廷岑春煊聯名宣布軍政府已於五日依法成立政務會議當即開幕（八日下午三鐘） 
[外電]  
　　北京電北京導報聞諸可恃方面政府將以值日洋八千萬圓之鈔票流行於市已與朝鮮銀行締結八千萬日洋之借欵合同該欵由朝鮮銀行代中政府存儲以作準備金此項鈔票將分交中國與交通兩銀行發行每圓值銀洋五角北京政府冀用此方法按照市價贖回中交銀行之鈔票合同中關於發行此項新鈔幣之規則僅寥寥數條不日即將發佈導報評論此事曰此事之眞意與作用果何在耶其表面係欲以新鈔票贖回政府銀行之紙幣使政府果以此舉可增進中交鈔票之價值則其謀勢必失敗蓋發行此種新幣適足摇動公共之信任心而使中交鈔票之價值愈爲低落耳今新票每圓僅值銀洋五角然則中國將來可按照每圓五角之價格歸償借欵否歟抑須照十足面值而清償之否歟（七日） 
　　北京電二十九日楚格察來電謂西比利亞西部過激黨之政權巳被推翻西比利亞臨時政府擬定行政方針内有組織軍隊恢復協約國交誼交換食物諸條在立法機關之西比利亞國會未經集議以前此項計畫將由受委任員施行臨時政府任用官員祗問材幹不問黨派刻巳議及西比利亞與烏拉爾礦區及其附近歐洲俄境互相聯合以成統一之問題今與過激黨之戰爭尚未終結但西比利亞政府自信必得俄人之擁護六日恰克圖電稱伊爾庫次克之過激黨四日巳被推翻勞兵會委員有脫逃者有被拘者市政議會巳接收行政權（七日）以上路透電 
　　北京電政府刻方籌擬征服粤省之大計畫陸軍部稱用兵十萬限期兩月肅清粤境約須經費一千三百萬元云第一步之攻擊將在閩省該處現在有三路軍隊準備進攻潮州惟戰中要點之物厥爲金錢欲籠絡態度不定之某某司令鼓勵北兵冒署南征之戰氣皆非金錢不可日 
 
 
 

Page 3

 
 
本前以金錢供給巳自表明毫無能力壓制南方之一黨今則漸有厭倦之意大約未必肯如前之輕易接濟矣故目前督軍團之最大希望乃在實行鴉片貿易蓋存土一入市場則大宗現欵即可得手也（五日） 
　　哈爾濱電格羅台柯伏地方之過激黨現由奥軍官名密查洛克者指揮鬍匪横行沿江商務大受影響故却克斯拉夫兵偕華兵一百五十人巳由水路赴傅克甸剿治鬍匪薩哈蘭電稱烏穆斯克勞兵會推翻後過激黨挾資遁至薩哈蘭但甚寗靜（四日） 
　　哈爾濱電加爾密柯夫將軍之兵襲擊格羅台柯伏之過激黨陣地頗獲勝利過激黨退走攻軍佔據車站得以保全路線故可乘勢向尼古爾斯克進行頃接報告却克斯拉夫兵於奮戰後巳佔領尼古爾斯克逼令紅衛隊倉促沿鐵路線退向哈巴羅夫斯克按尼古爾斯克與格羅台柯伏之間亦有過激黨今加爾密柯夫之兵與却克斯拉夫兵既聯合前行此路過激黨將受兩方面之夾擊矣哈埠人民聞過激黨失敗消息甚爲欣喜義勇兵多巳離哈赴前敵薩哈蘭電稱赤塔附近現有惡戰却克兵僅兩支隊因彈藥不敷頗感困苦而過激黨在赤塔與加林斯加雅之間者聞有一萬五千人西比利亞臨時政府之官員數人巳抵海參崴决定設立西比利亞東部政府今巳執行職權而爲各國領事所承認（五日） 
以上字林報 
　　海參崴電却克兵於五日佔據尼古爾斯克搶獲德奥俘兵不少却克兵頗多死傷請在滬籌欵以助傷兵（六日） 
　　海參崴電昨日海崴城鄕皆由俄兵警巡邏而由美日英華與却克兵輔助之以維持秩序俟新政府成立後各國軍隊始可撤回僅市議會與城議會受人承認爲管理地方事宜之機關（七日）以上上海泰唔士報 
　　北京電據俄國公使館接到電報於七月四日下午在伊爾庫斯克之過激派一部逃走其大部捕縛一掃去該派該處市政現由市會管理云（七日） 
　　北京電最近對於中國政府敦促根據中日條約開放錦州古魯都（譯音）多倫諾爾張家口朝陽洮南府及開魯之七處云（七日） 
　　廣東電李協和關於江西省境之戰况談曰第一隊在南雄第二隊在始興第三隊在仁化總預備隊根據在韶州其形勢頗佔優勝且日前第一隊之一部進出信豐附近確證全軍容易進入江西之事實只因無命令故止省境以對峙並將虎門之巨砲藥彈搬運韶州目下在築要塞又佔領南雄之時所獲之軍需品頗多於其内曾供給湖南方面及雷州包圍之諸友軍藥彈計七十萬發現狀如斯則對於北軍之來襲更無何等之不安故絶對所以固守其現在之戰線云云（七日） 
　　漢口電聞民黨之一部又潛入此間似有計畫王督軍因之嚴重警戒已有嫌欵者三十名被捕矣（七日） 
　　漢口電張懷芝此次新設援粤軍兵站部在武昌設總兵站部在湖南省之長沙衡陽永興三處設兵站分部又在江西省擬設四處兵站部現兵站總監任命張懷芝之親戚張斌尹（譯音）云（七日） 
　　廣東電岑西林氏對日本某訪問者曰日本遄信段祺瑞之勢力並說偏重北方之非蓋因日本當局者誤解南方之實情余頗希望一般日本人士此時釋如斯之誤解當持公平態度以對中國又岑氏言余此次來粤爲力謀南方之統一以對抗北方之壓迫若北方能應余從前主張之南北妥協案則余原非徒好戰亂者故其於妥協猶不堅拒云云（七日） 
　　北京電中日交涉之結果因中國政府曾於民國三年聲明將屬於内蒙古滿洲之歸化城張家口赤峯洮南古魯都（譯音）多倫諾爾六處開放爲商埠但至今尚未實行日本林公使最近又向中國政府敦促同時又聲言希望將熱河朝陽錦州林西開魯五處亦開放爲商埠（八日） 
　　東京電駐華美國公使芮恩施氏等近因回國經過日本於本日上午抵東京（八日） 
　　東京電張繼離東京後自本月四日以來在須磨二谷須磨花壇靜養聞擬於一二日内由神戸乘火車西下暫游九洲然後啓程回滬（八日） 
以上東方通信社電 
[戰電]  
　　倫敦電今晚海格將軍報稱今晨英軍在松末河南岸獲勝是役由澳兵出攻助以美兵數支隊及湯克砲車盡得目的地而固守之計佔據凡勒叢林哈美爾叢林哈美爾村三地澳兵且在愛克村東面進攻得利沿廣一千二百碼之陣線前進五百碼兩處戰事共俘虜千餘人且獲機關鎗與戰品甚夥（四日）　　倫敦電今晨海格將軍報稱英軍昨在松末河境共俘虜一千三百餘人獲野戰砲數尊機關鎗百架戰壕臼砲多尊敵軍反攻哈美爾東面英軍新陣地受挫而退今晚海格將軍報稱英軍昨日在松末河境獲勝繼又擊敗反攻之德軍時共俘虜一千五百餘人内有軍官四十員昨日英飛機擊毁敵飛機十一架又逐落十架自失者四架（五日） 
　　巴黎電今日下午公報云法兵支隊戰於芒第第愛與洛瓦容間香巴業末斯河右岸勞蘭數處各俘有敵兵今晚公報云愛恩河南岸砲戰漸烈法軍在布細亞萊西面襲敵俘虜若干人（五日） 
　　羅馬電意國公報云意軍復在加伐蘇乞里拉北面得地俘虜二百二十三人獲戰品甚夥意軍擴張格拉巴西北柯倫山薩沙羅沙之陣地英法軍攻入加洛夫白蒂哥亞歇哥高原之敵軍戰壕俘虜若干人而回協約軍飛行家以炸彈十八噸擲擊比亞夫河下游敵軍各要點（四日） 
　　羅馬電意國公報云意軍在比亞夫河下游敗猛力反攻之敵軍後擴張乞薩諾伐東南及加伐蘇乞里拉北面所佔之地頗廣俘虜四百十九人獲霰彈砲六尊機關鎗多架意軍攻入格拉巴東北敵軍陣地意軍在亞歇哥高原敗反攻之敵軍兩次加以重創（五日） 
　　亞姆斯特丹電鐵茀里斯電稱亞米尼亞兵二萬五千人巳佔據伊里凡（外高加索之一州）（五日） 
　　亞姆斯特丹電柏林來電謂基夫傳出俄國米恰爾大公巳被推戴爲帝現率軍進攻莫斯科之說純屬揑造（五日） 
　　莫斯科電現已舉定革命軍事議會指揮滅除却克斯拉夫兵戰事前充總司令之末拉維夫氏現統帶勞兵會之兵勞兵會發生内訌穩健社會革命黨與狹義社會黨均經排出勞兵會中央行政會（四日） 
　　倫敦電前月瑙威船因戰爭之故沉失者共二十艘載重三萬六千二百三十三噸（五日） 
　　倫敦電瑞典社會黨領袖白蘭汀博士在巴黎語客謂目下尚未能談及和平又謂保全協約國代表之平民主義實爲第一必要之舉（五日） 
　　倫敦電高等戰爭議會開第七次會議時曾歡賀意國陸軍與人民大敗奥軍蓋當此戰爭緊急時代獲此勝戰實大有助於協約國主義之最後勝利云高等戰爭議會曾會同總司令福煦將軍及其他陸軍顧問考慮戰局各端且關於戰局有重要决議（五日） 
　　米蘭電前羅國首相約萊斯柯氏在魯塞語客謂德人現已從事開採羅國之石油礦以　託巨車百輛運送潛艇所用之油（五日） 
　　亞姆斯特丹電德意志報記者洛杭氏與某報記者鄧克氏因登載關於外交大臣庫爾滿男爵在布克哈萊不道德之消息爲庫氏控以譭謗之罪該案現巳開審裁判官令被告抒誠解釋以了此事洛杭氏謂彼不欲於敵國萬目睽睽之下爲大臣洗刷垢汚彼文含有政治目的即排除庫爾滿男爵是也蓋以政治目光視之庫氏實有損於國故庫氏如允不日辭職則彼願聲明不欲辱及其私人身分被告鄧克氏亦同此意見裁判官謂庫爾滿男爵不便承允此事法庭已决議秘密籌訊因公開恐將危及國家之安寗（五日） 
　　倫敦電德國社會黨議員施特滿氏所稱社會黨將不投票表决預算案如果實行則將爲戰爭期内之第一次施特滿氏演說之際謂德國當首先發起停止飛機襲擊無防之鎭並痛詆庫爾滿男爵首鼠兩端謂吾人今欲一能自知其意而速成和局之政府故吾人不能投票表决預算案云（四日） 
　　亞姆斯特丹電維也納電稱塞林伯爵覲見奥皇歷時甚久後與布里安男爵會談多時新自由報預料塞林伯爵復將出任外交大臣（四日） 
　　亞姆斯特丹電德國各報載稱西班牙流行病蔓延甚廣德國白里門與亨寳等處重症漸多佛蘭夫費特報載稱佛蘭克費特數廠工人染病者自三分之一至十分之五不等（四日） 
　　倫敦電維爾森氏今日在下院詢問政府是否擬准續購華茶三百萬磅克拉愛恩斯氏答稱續購一節曾經討論惟因噸位與滙兌困難之故彼議俟所准之三百萬磅已經運出後再行續購（二日） 
要聞一 
[北京特别通信（一七四）（飄萍）]  
南北分裂以後之北方 
亡國時期將至之警告 
　　我國自清季以來迄於今日以政治不良敎育墮喪之結果人人之腦筋幾同麻醉愛國云云不足以動其興味亡國云云不足以激其有爲人心既巳如此萬惡政治之勢力又如神怪小說家所傳之魔鬼化身千態萬狀逼成多數國民寗願國亡可以暫安旦夕之迷想此誠愚之所不忍言而至於最後之十五分鐘又有不得不言之苦者矣 
　　愚爲此論並非故作驚人效猖狂痛哭以自快乃以冷靜眼光默察時局佐以種種事實求其結果縱故意從樂觀方面推斷而亡徵巳屬顯然（韓非子言亡徵者非曰必亡言其可亡也）日人有賀長雄此次歸國途中語人曰（中國南北巳將至實行分裂）凡百有機體之將死也必先自全身之細胞運用不靈於是呼吸作用同化作用逐漸停止以至於斃（動植物皆然）國家爲有機體其存減之原亦復類此我國時局自調和之論不能見之於事實於是舊國會自行召集於南方新國會自行選舉於北方舊國會有法理上之根據新國會有事守上之勢力遥遥對峙頗屬旗鼓相當北方之主戰派以金力壓迫廣東固承認廣東爲今日西南之根據然西南承北方主戰派之提醒未必不息内訌以共保廣東故圖粤可决其非易事果如是舊國會開會新國會亦開會廣東有政府北京亦有政府西南舉出總統北京亦舉出總統此有賀博士所謂將實行分裂是也雖然今後之禍患豈僅實行分裂而止乎吾人尚當一察北方之形勢愚昔嘗再三言之試舉愚今年一月十七日所寄本報通信第一百四十一號之言有曰徐觀時局之所以陷於絶地蓋由各方面皆無寗人息事之眞心西南之眼光一方對馮一方對段馮派之眼光一方對段一方對西南段派之眼光一方對西南一方對馮 
　　此半年以前之形勢且巳可以事實證其不謬者今後之時局又將稍見其變遷變遷者何即主戰派之壓迫廣東可以促西南之聯合而西南聯合之結果反以促馮段兩派之分崩與衝突是也欲明其故當先叙此次北方新國會選舉之内幕北方選舉之競爭凡國民黨及與國民黨直接或間接有關係者皆放棄遠避而停止其活動（如政學會等）故競爭選舉之分子僅有段派嫡系之安福派馮派傭雇之研究派及暫不表示面目欲佔將來舉足重輕之地位之討論派與交通系（交通系與安福派通聲氣然仍不能目爲一派）四者之中又以安福派與研究派爲對壘之兩軍交通系與討論系則兩軍以外之配角也（交通系爲配角之重要者）競爭之結果今日所可見者段系之安福派勝馮系之研究派敗兩配角各得其相當之成績而配角之中又以接近安福派者之成績爲佳故馮派在新國會之選舉巳可諡爲完全失敗從此次失敗之中又發生兩種事實新國會與舊國會乃無形中發生一種新奇之關係（其一）研究派不得志於新選舉其舊議員巳奔赴南方之舊國會（其二）段派疑馮將與西南及舊國會聯絡其機關報乃攻擊馮氏不留絲毫餘地而在馮氏方面又亟亟聲辨不願下届當選（一見之於梁啟超之言再見之於林長民之言）觀於此種形勢南北具體戰事未息而馮段兩方之戰機已成熟矣（抽象的戰事）然則果成志北分裂以後如西南誠與馮氏有關段派必逐馮於北方之外而馮派之軍人遂一無反抗乎此可慮者一如西南不與馮氏聯絡自組政府自舉總統而北方國會舉總統時馮派當有最後之奮鬭不得則將促成馮之聯絡西南此可慮者又一是故南北分裂既不可矣南北分裂而又益之以馮段兩派之紛爭國家其尚有希望耶然則主戰派所以必須壓迫南方及徐樹錚等招兵整旅之準備目的所在皆可以想見矣以愚所知我國時局僅名之曰南北分裂毋寗名之曰因馮段分裂而使南北分裂之爲當也 
　　愚不幸而來北京歷觀時局之變遷各種勢力之關係既已如此吾人乃不得不爲亡國時期將至之警告昔韓非子作亡徵論愚今亦忍痛而述其一二 
（一）政府之名義雖存國家之重心已失發號施令等於滑稽元首總理相處以僞其相與對待之政治團體亦然（二）權在武人相交以利服從與否以金錢地位爲前提對外無一可用之軍隊更無心目中知有國家之督軍（三）法律失效民意之機關無存人民對於國家之觀念完全冷淡而非法横行之團體以起（四）戰亂之餘焚掠遍地無兵之處土匪勃興各省受直接間接之影響金融緊迫商務蕭條社會之破裂不遠（五）政府利用軍隊軍隊誅求政府政府又依恃外人濫借不生産之外債財政權漸次移於他國獨立之資格目消（六）西北方面風雲日亟政府不加注意他人爲我代庖條約縱屬平權實際將成保護（七）歐戰將終内訌不息名爲交戰之一員實一無準備人民又付之等閒既失自新之機不啻坐以待斃（八）人苦兵禍火熱水深明知國之將亡而目前痛苦視爲有甚於亡國遂發生寗願國亡可以暫安之迷想 
　　亡徵云者非曰必亡言其可亡也上之數者苟有一焉已可以亡矣而况於俱備乎然則愚之爲此警告非徒託空言乃根據事實朝野上下對於愚言之感想其何知耶 
[徐東海與總統問題（留因）]  
　　自民國成立以來東海之出處在若隱若現之間態度在若迎若拒之際屢宣言不入政渦而屢在京津問爲北派之靈魂都人士謂其弄姿作態非無故也近自選舉競爭起馮段早爲對壘之爭段派力主舉段爲總統此爲人所共知者而在今日則又有安福部一派標榜舉徐爲總統之說並謂他政派及各督軍亦無反對餘蓋以徐在今日之地位上固亦意中事也然而同時又傳徐對於安福俱樂部之舉動不以爲然心中甚抱不快之感謂若總統選舉之議起東海則决心去北京不不與聞政事安福俱樂部知此情况寗退而爲預期之處置因是副總統選舉之問題益形複雜推原其故大總統不就任時則推戴副總統云云此一說也又據徐之親信者談謂東海對於各方之暗鬭頗抱悲觀似以今爲武人專政時期無容納文治派和平議論之餘地雖聞此次選舉之結果總統問題東海可居多數然此老决將俟時機到來宣明不就之態度並願某某兩派相安無事自行約定擇一爲總統彼當與以善意之援助東海言彼非絶對不再出山惟此種形勢之下登臺必至自毁故不欲上此大當云云此又一說也 
　　由斯兩說以觀東海大有决不應選之意但以我所聞東海之爲總統早於安福部成立時預爲商定非至今日而始有此議也蓋安福部之組織合段系徐系與交系而成交系之關係淺故當時對於總統徐段兩派之約言舉徐可舉段亦可情勢以徐爲宜則徐以段爲宜則段總之兩人皆可惟拒馮而巳故今日舉徐之說吾亦信之第謂徐必不就則非至事實徵明後吾人决不肯輕信也然在今日選舉之内幕頗爲複雜段派自謂巳有把握吾尤不信姑舉一二報載之消息以證明之 
　　現時之政界議員選舉疲於奔命南方討伐幾乎付諸等閑也至論國會問題及總統問題聞諸某要人所談廣東舊國會收集議員不遺餘力近且有達法定人數之狀况政府方面不可不講求對待策者自然之勢也現今新國會議員之選舉政府已促各省極力進行以制南方派新國會成立後即議總統副總統問題總統問題各方面已一致推舉徐世昌氏其爲波瀾之根源者守副總統問題也絶對的集合多數黨之安福俱樂部此時防止北洋派之分裂採一致對待南方之方策北洋派協商之結果由直隸派舉出曹錕爲副總統巳與曹氏有默約若論總理問題以段祺瑞梁士詒二氏呼聲爲最高云云要而言之國會問題總統問題在現時政局觀之實一重要之問題各政客奮其縱横之謀略以圖自黨之發展亦在此時至裏面之暗潮其激烈在預想以上無論何方面何時期波瀾所及非可逆料也 
　　兩院議員之選舉唯安福俱樂部特别注意亦極力活動其他派則似爲沈默態度根據最深之交通系富有策略之進步系及馮總統側之密秘運動於議會開會時能顯出意想外之效果未可知也故進步系自然爲安福俱樂部之敵黨無疑矣雖然其財力及勢力遠不及安福俱樂部欲以堂堂正正之師與安福俱樂部對陣而决一勝負勢所不能故暫持沈默態度力避敵黨之注意而用奇計亦勢所必至也馮總統特稱爲代理總統者代理二字不可不注意蓋馮氏實與政學會一派通氣其裏面最有複雜之活動留心廣東非常國會者不可忽也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西報之中國時事談]  
　　英文滬報五日北京通訊云據外交界意見日本因美國之反對態度今决不能在西比利亞作單獨之行動有人主張如西比利亞果有出兵之必要則出兵一事當以美國爲領袖而他國助之此層與日本企望直接相反蓋日本乃以造成一稱時勢俾可逞其馳騁爲政策也某外交家對於西比利亞近事發表意見謂近日西比利亞事勢之發展亦足爲日本目的之大阻礙俄國守舊派即在貝加爾湖以東設立西比利亞政府者現得協約國之扶助而海參崴亦隨時可發生日本視爲不利於己之時事統察全局日本至少將暫時取銷其出兵之謀云惟聞日本刻在朝鮮極力敷築軍用馬達車之道路窺其作用似一遇相當時機出兵問題即將復活也 
　　船廠借欵確爲事實並非謡言合同現將簽定内容秘密未能探知此外尚有一借欵正在磋商中其債額爲日洋八千萬元欵存日人銀行爲準備金以擔保將來北京政府所發行之金洋鈔票擬收回中交銀行之銀元鈔票庶日本金洋鈔票得以通用於中國市場以中國鈔票之準備金而竟須存儲於日人銀行斯眞可謂奇矣刻聞曹錕允赴漢口就四省經略使之職而北京亦從其請求任曹鍈爲薊榆鎭守使以鞏固其直隸之祿位惟曹尚非一時即能啓程南下曹致政府三電皆請欵正不知餉銀何時可以籌得又聞曹擬來京一行然後南征張懷芝到漢後簡直一籌莫展北京特派丁士源赴漢促其進行勿再延遲頃聞張電告北京謂各處軍隊尚未齊集於原定地點故非至四星期後不能進攻粤境俗語有云急驚風遇見慢郎中此之謂也 
小徐現有歸其自己指揮之新兵分駐由天津至廊坊之鐵路線故擬與奉軍脫離關係當奉軍入關之初曾附有不得調赴戰地之條件小徐既自爲奉軍副司令自不便以其不願親臨前敵之隱情告知他人但一日擁有奉軍司令之名義則一日有被人要求南下督戰之危險故小徐用盡心機避免此險運動段氏派孫烈臣許蘭洲統帶奉軍聽曹銀張懷芝調遣自己則安處京津間且侈然告人曰吾將在陣後專力於接濟各路之軍需籌畫各軍之戰略也人言懦夫多遁詞觀此益信 
北京巳接岑春煊抵粤之消息馮代總統亦接岑親筆來函略謂調停巳久力竭聲嘶卒無何等結果故今對於北軍黷武派不得不施行公然反對之行動聞馮閱之大爲感動但僅付諸長歎如柔弱幼孩爲强横大人所挾持者然而段氏機關報則竭力攻馮謂岑春煊之行動未始總統府無關又謂馮既無連任總統之希望乃轉求西南之援助並謂孫道仁之赴閩亦總統府之謀凡此種種責言無論是否確實而馮叚間之互相疑忌又從可知已 
[阪谷氏又一幣制整理論]  
　　六月十六日大阪朝日新聞云阪谷男漫游支那後们本月十六日擬歸國在南滿火車中語記者云統一今日支那之複雜幣制以吾輩之理想則採金本位制然而支那人民不明紙幣與金貨互相爲用之性質雖力爲金凖備改革幣制而終至金貨死藏紙幣全化爲無用蓋一般人民不知紙幣之安全以爲不能隨時換金貨故一得紙幣便速換金貨而死藏之就於支那銀貨之流通額尚無統計足徵但四憶之民衆約一人平均持二元則其額達八億乃至十億此際寗用銀本位制容易着手統一之同時以敎育之力使國民之紙幣觀念向上是故移於金本位之機會不期而來兹改革方針之先必要整理銀準備使現在流通紙幣之信用高令國民信用政發行之紙幣與金貨同且各省發行之紙幣政府須任其責財政亦必要與幣制同一改革然而由政治上之關係殺督軍省長所有之財政權移於中央實爲至難之事故當順序敷設鐵路於國内改築道路減低鐵路之運費一面助成産業發達他面圖各省經濟接近倘各省之産業及經濟關係益接近則着手統一財政殊不難也又就於統一稅制之議廢止釐金稅代之以各省地方稅整理其財源實爲得策又就於滿蒙經濟之定價問題頗有議論但支那爲銀貨國而以銀律萬般經濟其間適用日本之金本位時則其問題在於金與銀之力孰强故不必依人爲的强制滿蒙經濟關係自然流於金或銀之向任其所之最爲上策支那因時局複雜流通外國紙幣亦不可不謀處分之當我國維新統一紙幣之時執政者因驅逐外國紙幣殊費苦心然本國貨幣既整理統一之貨幣漸行則外國貨幣流通範圍亦漸狹少雖不講强硬驅逐策自然外國紙幣絶跡今支那政府之財政紊亂達於極點由外國借欵以彌縫之各省亦濫起借欵惑亂財政而借欵之大部分非消耗於政爭則消耗於内訌軍費爲整理國政而借欵者殆無有也是則現時之借欵策實導國家於滅亡也曩在北京對支那記者說借欵亡國論謂因戰敗而亡國亦有可起之機會若因破産而亡國則永久無復興之望印度埃及既有先例今日支那須速改革幣制確立財政之基礎漸及於改革各般政治對於此改革論督軍省長概不喜之因欲擁護自己也然督軍省長爲國家一分子宜注目大局當國家危急之際捨己救國可也蓋國亡則己無存立之道可不念哉 
[曹張徐龍之消息]  
　　段總理日前派陳文運赴津力勸曹經略使早日南下兹聞陳已於四日夜十二點車回京於五日上午曾謁見總理覆命據稍曹使病愈即可南行所有特别軍費請中央趕速撥清五日公府又派侍從武官李壯飛君赴津敦促曹使當日就道來京李巳於五日晨早車赴津聞是日上午參陸處接曹統密急電謂援粤計畫三路并進足寒敵膽但湘南一路因永郴未下一時恐難攻入粤境故以肅清湖南爲必要之舉請電張總司令迅赴長沙與張督軍籌議肅清湘南之計是爲至要云云至曹仲珊電保潘矩楹爲四省經略使總參謀長一節兹得其原文如下急北京大總統總理鈞鑒統密竊錕奉命爲四川廣東湖南江西四省經略使所有前方軍事計劃關係綦重應設總參謀長一缺以資贊襄一切查有前綏遠都統潘矩楹老成穩練器識宏通堪以任爲經略使總參謀長該員曾任封疆大員自應優予待遇伏懇特膺簡仕以資倚畀而重責成謹此特陳尚祈鑒核並請迅頒明令裨獲遵循曹錕叩江印又聞公府軍事顧問陸軍中將潘丹亭整曹經略使電召於五日晨八時三十五分乘京奉車赴津據聞潘氏刻巳允就經略使署總參謀職務此次奉召赴津即係籌備南下應辦之事件也 
援粤正副司令早經發表而在湘贛各路軍隊迄未頒發動員令頃據軍界消息參陸處對於此事早經提議惟張　司令到漢後曾來電聲明須俟曹經略使抵漢會商一切密要就緒懷芝方可親往前線察閱再頒動員令云云又聞張總司令此次在近畿第五師中挑選有拳術者編成技術隊巳陸續開抵漢口五日參陸處接張使電告己令術隊營技術隊之一部先行起程赴湘安設前站 
段總理日前與奉督張作霖往返軍商奉軍之編組業己確定以三旅任攻粤軍孫烈臣指揮以三旅任援陝軍由許蘭洲指揮統歸曹經略銀張司令懷芝節制不另設奉軍特别司令部故徐樹錚不必親往督戰俾得專襄大政一說徐樹錚雖已卸去親自督戰之任務數日後尚需赴漢一行 
龍濟光五日下午四點三十五分赴公府晋謁大總統後（載在中央政紀）卽回寓摒擋一切於下午八點三十五分乘京奉車出都赴津矣同行者有總統府侍從武官李殿甲（即龍使欲請任爲新兵參謀者）聞龍使此番出京多關係招募新兵問題更據另一消息龍紫誠現爲在奉招兵問昰骸有他項軍事問題之接洽五日晚特乘專車去津由津直赴奉天於南下確無問題並擬在天津不甚躭擱即乘原車赴奉此行宗旨係專爲招兵問題及某項軍事計劃與張雨亭有所接洽前派其姪龍運乾中將赴奉一次空勞往返故不得不親身一行約計一禮拜可以返都再行赴粤並聞龍近日迭接閩粤急密電已數十起特因兵未招齊且中央所撥額械尚未到齊故遲未成行云云又據某某方面云龍濟光特派振武軍二路第二營營長喻得標三營營長翟學文於五日上午十點四十分專車赴津往東南兩路招募新兵以期從速成軍至向福建方面所借運兵之兩艦聞李厚基江日由厦門正式電告中央謂東電奉悉所有新建福康兩兵艦刻經借給龍使裝運招募兵隊赴粤謹聞等語又一報告前數日龍以政府得廣東探報有莫榮新被剌之說當時欲即出京嗣又電得報謂前不確龍乃中止聞近日龍向政府催欵甚急 
[最近之北京政聞]  
　　中法友誼會之設立中法邦交日形親密北京最近又有中法友誼會之設其宗旨在使中法人士交換智識聯絡感情辦法擬設學校圖書館並多開演說會地點在交民巷台基廠所舉職員如下名譽會長中國外交總長陸微祥法國駐京公使卜栢會長前司法總長王寵惠郵政局總辦鐵士蘭幹事長外交部參事劉輔成國務院顧問鐸爾孟 
　　在津選舉西南議員策某社消息此届國會選舉各省均在陸續舉行惟西南之滇黔川粤四省不克舉辦兹聞曹仲珊近向政府建議請在津舉行西南四省選舉會由該四省旅居京津之官商士紳互選之業經政府採納准備施行并聞關冕鈞等現正極力活動以期當選按此說尚待證實果如是尤足見現内閣政策之日益玄妙也 
　　墊欵合同之内容據日本方面發表第二善後借欵第三次墊欵日金一千萬元合同五日下午五時財政總長曹汝霖與日本銀行團代表武内金平在財政部簽字其全部條件仍與前次相同大致如下欵額日金一千萬元利息年七釐擔保鹽稅期限一年據外間所傳其條項共計十二内容與第二次墊欵合同相同惟關於用途有若干異點其用途内並與整理中交兩銀行鈔票有關係此項借欵形式仍發行公債其欵額定三日以内在日本交付中國當軸後每月將一定欵額滙送上海更由上海隨時送到天津或北京 
　　又有金幣借欵說財政總長曹汝霖最近與西原龜三交涉一種大借欵議借日本八千萬元即儲於日本作爲中國發行金幣之準備金一面即由北京發行一種金幣鈔票以爲收回中交鈔票之用此項交涉業已决定改革幣制問題何等複雜何等重大曹毫無具體計畫匆遽之問借欵辦此不知關心幣制之朝野人物對此果如何批評也 
　　參戰借欵这現勢參戰借欵久巳停頓近日怱又喧傳甚盛據聞此欵以刻下觀之可望八分成功但斯欵卽使成立亦只能用於派兵赴歐與中日共　動作之途至於國内戰費則毫無裨益欲得確鑿消息非俟芮恩施公使　美京後不能有所把握外問咸謂該欵不日雙方簽字者蓋係揣測之談云云 
　　曹汝霖辭職餘聞據政界消息兼財政長曹汝霖近因籌措各路軍餉及曹龍兩使餉需殊形困難而龍坐待索取尤切各方且不免時來責備之詞以故頗懷辭退此項兼職之意曾向當道數數表示惟當道倚望正殷屢經挽留乃曹對於此意未全打消故外間尚有日内正式具辭之說又據某社消息曹汝霖有將辭財政兼職之說據知其内容者所言曹之極力逢迎某方而厲行借欵之政策實恐受某系排擠失其地位不得已而出此今且以財部爲其本職交部反委權於次長而墊欵有着又可彌縫一時恐曹未肯卽行辭職也 
　　新督之兩要電參戰督辦處四日上午下午連接迪他楊督軍萬急正密電兩件其第一電略謂添練新兵即在本省招募由第一旅内選派軍官從事敎練中央允派軍隊仍懇迅速出發其第二電係爲俄兵殺害華商案及英兵欲入喀什案調查始末情形請外交部設法交涉云云又聞支日兩電内容大要除報告新省日來外交形勢緊急及撥隊防堵俄新黨情形外並懇速簡幹員來新專辦外交事務以專責成等語 
[軍事紀要]  
　　陳督呈報軍情江西督軍陳秀峯致政府支電（四日）一件據稱湘東馬嶺洪江會匪與潰兵勾結勢頗猖獗張湘督派兵剿辦恐再竄入贛西特電令方鎭守使本仁撥兵在太平嶺堵擊云又贛督陳光遠因赴潯與張總司令籌商援粤計劃途問勞頓致疾適地氣亢熱牯嶺廬山素皆避署之地陳督以牯嶺交通靈便因住牯嶺藉資養病仍帶同屬僚隨行照常辦公江日已電政府呈報矣 
　　閩督電告危急聞政府五日續得李厚基急電報告尤溪不守相繼失陷有六縣之多省城更爲危險請政府速予援救又聞參陸辦公處四日一日之内接到李厚基之軍事電報計共七通詳情未能探悉　聞均係報告漳汀等屬之軍事頗形失利而巳又一消息云五日李厚基由厦門拍致參陸辦公處要電一道略謂漳泉汀三州屬縣南軍進境勾結土匪爲患並接濟其餉械近益猖獗而本省軍隊各防要地未便抽調援粤浙軍軍力尚嫌單薄乞速令第九師軍隊兼程入閩以資會剿閩匪以清心腹之慮而免有碍攻粤進行云云又政府以福建匪患甚烈五日特致電兼代閩督姚建屏令其督飭所部軍官士卒嚴剿土匪責任所在萬勿漠視嗣後地方再有匪禍該兼代督須負全責 
　　川陝風雲日緊熊克武軍隊向川北進攻甚烈於江日將三壘壩佔領劉存厚所部之田賴兩旅巳向寗羗敗退劉氏今巳致電政府報告一切並懇速派援軍等語五日參陸處又接探報謂熊克武現派衛戍總司令向傳義爲援陝後路司令計在奪取漢中川省危迫已至萬分而陝西方面亦有朝不保夕之勢五日早八時三十分陝西督軍代表胡詠澄少將晋謁段總理於府學胡同私邸據聞胡少將首先報告陝匪擾亂地方及最近剿匪情形並陝南形勢緊急請囑奉軍速往援助更懇中央接濟軍械軍餉均邀合肥照准聞段總理已急電各軍速援川陝並擬責成現抵川邊之新建軍（即甘肅張廣建所部）就近進援並准張甘督招募新兵二十營張亦極願乘此時機擴張勢力故於中央此項辦法極爲贊成已派新建左軍統領吳攀桂爲援川總司令率所部七營先紥秦隨以固隴防相機援川二十三日巳開拔第三營後逐日開拔一營吳司令定於月初取道導河晤馬安良提督後即逕赴天水 
[五日之中央政紀]  
　　府院情形馮總統五日下午二時二十分蒞辦公室披覽要電數件於三時傳見陝西督軍特派駐京代表胡詠澄諮詺陝省匪情及剿辦實况約一小時胡代表始作辭而退四時三十五分見龍濟光聞龍密陳某項軍事意見深邀元道嘉納嗣又討論攻粤各項密要方針歷一小時總統曾面催早日返粤主持軍政俟北軍攻進粤境俾有接應龍巳允趕辦事件畢後即日南下云云五時五十二分龍始出府元首因無要公遂退入私宅休息又聞五日下午二時許張仲仁秘書長呈上閩粤及西北陳報邊防軍事重要密電十數起馮總統一一披閱當諭交國務院參陸處核議國務院方面方立之秘書長特於上午九時到院即將閩粤湘贛川黑各省軍事重要密電十數起檢出送呈段總理核閱方秘長復與曹秉江科長商承總理發布議事日程至四時許命令繕就送呈總理核閱無異後復由方秘書長齎入公府蓋印交印鑄局發表至六時始散值 
　　參陸辦公處五日上午九時參陸辦公處因臨時接有各方面密要報告甚多由段香岩總長召集例會一次師嵐峯處長廕午樓總長及張博齋陸繡山兩次長並軍界重要人物列席者十餘人段總理因出兵問題緊急力促靳翼青將軍銷假靳將軍仍未到處此案遂未議及差五日該處議决者爲議覆閩督李厚基某項急電案及議飭陝督陳樹藩聯合籌備陝南防務案其他要案甚多聞五日晚該處拍發閩粤川陝湘贛等省密電數起 
[岑西林抵港與國會]  
　　岑春煊自被舉爲政務總裁後經各方要人敦勸來粤就職岑已首肯由滬搭春洋丸輪船南下陸榮廷聞報當即委雷殷來東代表歡迎聞岑特派其隨員王孟余三氏先行南下本月一日三人業已抵省隨即謁見當道下榻某署據云岑已隨後出發至昨午當道接到港電岑氏已於二日抵港擬三日（今日）上省當道接電後即派員撥艦赴港迎迓并指定署内西偏房舍爲岑氏行轅惟西偏房舍現爲警衞軍總司令部辦事總所必須預爲騰出方有餘地頃特飭令司令部各職員遷出頭座辦公該司令部之軍法處則遷出德宣街四十七號之民房爲辦公處所昨日均巳搬遷妥善僱匠趕行修葺刻下國會等方面亦巳準備歡迎岑氏岑本以調和南北自任聞此番來粤仍先向和議問題磋商倘北方仍堅持主戰到底不受調停即宣告就總裁職組織政務會議與之對抗云云又聞岑西林少君前數日到粤聞係奉乃父之命先來與各當道面商要事識者即知西林之來在轉瞬間耳昨日其少君接到其父抵港電報即赴港迎迓想今日定可到省不日宣布就職據伍秩庸云西林一到便可組織政務會議並舉定各部長聞陸幹卿亦將撥冗前來與岑公會晤陸氏昨特派雷參議由　來粤代表懽迎并將籌議各事切實商榷又聞陸使之意以前日來東不果係因省長問題尚未解决故爾稽延現俟西林到省决議撥冗東下俾便籌商大計至兩院議員近日相率附新疆春陽丸廣大三船南來者有九十餘人合之前日在粤各議員計參議員有百人衆議員有二百七十餘人而上海天津兩處報告已領旅費公費决意來粤者每處又各有數十人兩院會同開正式國會有議員四百四十人左右即足過半數今據以上所報告不患不足法定人數矣又聞兩院議員前定於六月二十九日下午一句鐘在省議會開兩院議員會合會報告兩院委員協議會之結果是日議員出席人數甚爲踴躍當時仍公推衆議院議長吳景濂主席首由參議院委員張議員光煒登臺報告協議結果畢主席乃以協議結果付討論龔議員煥辰趙議員世鈺吕議員復馬議員小進均先接發言討論主席以協議結果第一條付表决大多數可决其條文爲議員於開會後滿一月不到者依院法第七條之規定即行解職前項不到院之議員曾經聲明故障者依院法第七條之規定付院議主席又以協議結果第二條付表决大多數可决其條文爲解職之議應由各該院查明應行遞補之候補當選人用公函通知令其從速到院俟趙議員世鈺於第三條條文又主張加以修正衆無異議主席遂以趙議員世鈺修正付表决大多數可决其條文爲輪補之候補當選人由各該省到院議員過半數確認爲不能應選者應通知其次候補當選人表决畢黄議員懋鑫於第四條條文保結二字生張修正爲證明二字主席當以黄議員懋鑑修正付表决大多數可决其條文爲候補當選人到院依兩院前例暫取同鄕議員三人之證明先行出席表决畢主席對於協議結果第五條（原文見前報）主張取消衆無異議宋議員淵源主張將以上表决四項辦法電知上海國會議員通信處分别轉逹各省未到議員知照衆贊成討論畢時巳四點三十分遂由主席宣告散會國會議員催孫中山等就職電云上海法界　龍路孫中由先生 
 
 

Page 7

 
 
鑒此次軍府改組我公當選總裁執政得人選運同欽惟改組既採合議劉自　全體就　政無由施國事日棘統一機關成立萬難再緩現伍林陸三公業巳就職專候公來合策共濟務懇尅日命駕以慰羣望臨電神馳佇盼台旌國會議員趙世鈺李華林王葆眞李載賡蔡滙東羅家衡朱硯玄席綬尚鎭圭王秉謙劉治洲譚浩明促岑唐孫就職電云譚行營來電十萬火急衆議院鑒翼公皓電宜佈就職新猷在望忭賀良殷尚祈雲少中諸公尅日命駕到粤就職俾新政府完全成立早日進行不勝盼禱之致浩明勘 
[粤軍佔領永春之報告]  
　　六月二十九號援閩粤軍報告云現據本軍第十統領趙光派參謀張璧　轅報告六月十九日率領泉州府屬之陶營全體反正即於二十日分道進攻德化縣城朱營響　宣布獨立趙統領即時入城安民城中秩序如常二十一日上午五時率領所部由德化而永春前進以趙統領自率所部攻永春之西南而以陶營攻永春之北門該城統領閻廣威本由趙統領事前疏通不料反覆無常竟敢背義抗拒本軍即於是日午後五時開始攻擊敵軍居高臨下頑强殊甚本軍於二十二日拂曉施行總攻擊各將士鼓勇前進衝鋒數次敵軍勢漸不支紛紛向東南方面退却本軍一面入城安民一面派隊追擊當場生擒閻廣威即予鎗决計是役斃敵數十名降百餘名奪獲鎗械子彈無數現本軍已有六千餘名佔領德化永春安溪一帶各處民軍均聞風響應各等情前來查永春爲八閩之中心點亦爲漳州敵軍後方之要道今既爲我軍佔領其後方必形緊急根本不難動摇證諸近日前方報告詔安平和敵人巳向漳泉方面退却自此敵更落膽必無鬭志云云 
[廣東之鹽稅問題]  
　　外交部咨國務院文云准英朱使法柏使日本林使先後來照稱本年三月二十八日英法俄日本各銀行代表曾函於鹽務署督辦會辦提議廣州軍政府所發與中國銀行之令以所收鹽欵之總數　以三分之二備作該軍府挪用祗應將三分之一交付銀行團之各銀行云云並請其尅日轉行　查此項違反借欵合同之作爲等語同日將原函抄送英法俄日本各使館備案現聞各該行之表接准廣州函稱該軍政府現巳發令將前飭除扣出應行交付該督軍之銀九萬元外所應交付銀行團之鹽務進欵三分之一應即由中國銀行收存云云是卽所有鹽務進欵毫不照借欵合同所訂者交付各銀行兹應指明該借欵合同内第五欵所載者甚爲明瞭即所言者如下各産鹽地方鹽斤納稅後須有該處華洋經協理會同簽字方准將鹽放行所有徵收之欵項應存於銀行或存於銀行以後所認可之存欵處歸入中國政府鹽務收入賬内並應報告稽核總所以備與稽核總所所存之表册核對以上所言鹽務進欵賬内之欵非有總會辦簽字之憑據則不能提用該總會辦有保護鹽務擔保之各債先後次序之職任等因查此項合同内所載者則廣州鹽務進欵不交付銀行團之各銀行之行爲與借欵合同直接相違此無可疑義也本大臣故應代本國關係人正式聲明責問該項行爲之詞各等因又准俄庫使節略同前因查此事廣東方面行爲實違背善後借欵合同條件現經各有關係國公使來文抗議應如何辦理並作何答復之處除咨財政部外相應咨呈貴院查照酌核見復爲盼 
[王占元又一主和電]  
　　鄂督王占元本主張和平之一分子自和議决裂後與西南各省音問漸疎月前接到西南各要人表示息爭共禦外侮之電當即覆電贊成足見鄂督主張和平之主旨至今猶未遽變兹見粤報載有武昌原電亟錄於下電敬悉國家不幸戰禍綿延使生民困於鋒鏑國家瀕於危殆每一念及令人心碎占元自遭政變無日不酷望和平前接岑盧張諸公通電當經復電贊成邇來中日新約喧傳成立邊患緊迫巳等燃眉南北雙方尤宜暫釋小嫌一致對外占元載賡袍澤夙佩公忠祗地位之或殊非情好之有間和議决裂抱痛至今愛國初衷依然如昨時局至此亟盼轉圜苟西南不予以難堪即中央當推誠而相與煑豆燃萁昔人所痛排難解紛義士之責臨風額手敢不拜嘉謹布區區無任企禱王占元叩 
[風鶴頻驚之湘垣火警（長沙通信）]  
　　湘垣於月二十九日晚十二句鐘時忽然發現火警雖僅燒燬房屋一棟然被燬者爲一軍事機關大足以供人注意故特詳紀如次 
　　火起之情形省城黄泥墩前長寳鎭守使署有第七師之二十八團駐紥其中（聞該師糧台亦設此地）所傭各種子彈爲數甚屬不少昨二十九日午後十二句鐘時該團忽然火起一時火光光燭天勢甚猛烈不十分鐘而軍需處所儲之子彈亦被燒及響聲隆隆畢剝不絶延燒至一句半鐘之久始由消防隊撲滅雖未燒及民房然該團所受損失即巳不少聞共燒斃兵士二名馬數十四子彈糧秣約共值數十萬元 
　　當時之戒備當火起之際軍署恐他項原因隨即宣布特别戒嚴各重要街道均派有軍隊妥爲防守實彈荷鎗如臨大敵並嚴禁商民啓門窺探以免奸細混跡其中至軍署附近則放哨至百丈以外其他北軍恐係南軍暴發多有避匿者　　人民之疑懼湘省近日以來謡風甚爲熾烈有謂南軍之一部分業巳逼近省城將乘機撲城者有謂長沙縣屬之各鄕土匪巳互相集合將定期撲攻省城以圖刦掠者又有謂近日光洋及銅元價格飛漲不巳係某要人以台票吸收預備逃走者（光洋價格每百元可兌換票紋一千六百餘兩銅元每百枚可換票紋十兩）謡風既熾人心巳慌亂異常及火起時又適在深夜火勢方起又繼以最急促之鎗聲一般人民遂多疑爲南軍巳至旋以鎗聲並未變更方向遂又疑爲兵變以駐省奉軍與第七師之兵因冶遊挾嫌曾在皇倉街及左家井爲兩次之衝突也直至聲消火滅始稍爲安定然巳館受虚驚矣 
　　事後之偵查張督以二十八團無故失愼竟燒燬多數之軍需其中恐另有情節除將業巳查得之肇事兵士數人（聞係兵士吸紙烟失愼）先行發交看守聽候查明究辦外並巳特派密探數員嚴行查緝至外間傳說有謂係南軍間諜所爲者因有某商店於二十九日來有着長衫者數人忽囑其本日須早爲關門並囑其將銀錢妥爲檢點此着長衫者輩似非無因而來惟不敢以之報千廳恐或者因此賈禍也 
[臺灣之日報消息]  
　　臺灣人之秘密會上海日日新聞云臺北國語學校寄宿生六百餘名有值宿舍監取締之某日中夜有學生二人向值宿舍監報火災舍監急往救火而學生皆袖手旁觀無助之者舍監叱責學生急報知他職員火始救熄次日以火未成災而學生之態度甚爲可疑詳加調查則灌有火油放火之形跡顯然該學校乃大驚再加嚴查於陳廷昌之日記中發見本年二月以來常謀放火復加根究則學生李丁舜李元輝二人亦係同謀此類學生皆二十歲左右之青年　求學之中而有是放火之舉全出於一種危險思想查得其秘密會名曰義雲會陳廷昌實執其牛耳以國語學校醫學學生與其他臺灣少年十五人爲幹部組織極秘互結堅固之密約大不滿於不用臺人爲官吏蓋即反對總督府也臺人如此之秘密社所在有之即如南部阿喉廳人對於日本官民之會合概不出席以示反抗而於臺北與對岸之華境相呼應以圖不逞者有六百名之多處置此秘密會之青年殊屬不易當局正在研究云 
　　華僑銀行將成臺灣總督府計畫中以臺灣銀行爲中心之南洋華僑銀行原以南洋華僑爲本位利用其强大之資本以爲中日合辦之金融滙兌機關也此計畫外人有反對之者以爲籠絡華人意欲壟斷其資本受此中傷遂致頓挫此銀行之趣旨爲華人外人間金融之居間人自可了解近有林熊徵與臺灣銀行所派之社員講緩和之法華僑之誤解漸消從事於設立之準備矣 
[徐州快信]  
　　隴海路被水冲毁鐵軌橋梁等處一律修理完整今日（六號）徐州站巳售客車通票 
　　陸軍七十四混成旅第一百四十七團日昨巳開抵徐州駐紥南關外雲龍書院舊址及華祖廟等處 
　　現時青紗帳起徐州所有軍隊不敷分防商界爲自衛起見巳由商會議定招募商團三百名延聘賦閒軍官妥爲訓練使有勇知方以爲保護市場之用今日（六號）召集各業認定成數巳有一萬七千餘元作爲開辦各費行將着手舉辦 
[杭州快信]  
　　軍界消息一師騎兵團由福康輪船在甬載運前日安抵閩垣　　憲兵第一連中尉連附王燮康住牛羊司巷二十九號門牌嫌妻王袁氏年老色衰向杭地審廳狀請離異昨奉判决嚴斥不准　　新分到漸任用簡任薦任及知事等二十三員現經齊省長一律甄别分具考語咨覆内務部概准留省補用 
　　交涉員林　翔因公馳赴海門與寗台何鎭守使接洽一切（英領捕盜案）昨電軍民兩長擬定辦法請示遵從 
　　司法部特派來浙調查司法事宜之民事司司長凌士鈞昨拜謁齊省長磋商承審員書記官承發吏加俸養廉辦法晤談良久始出 
　　龍游統捐局長許翥鵬號杏南嵊縣人昨奉令調充永嘉統捐局長另委任用知事劉鍾瑑號璩生江蘇人充龍游局長 
　　省城流行症蔓延日甚竟有一家連斃四五命者（姚圍寺巷口）傳染極速 
[南京快信]  
　　岑西林電某要人冬日抵粤支日就政務總裁長職並言對時局仍希望和平 
援閩之第九師兩團昨巳全行由浦轉輪運閩蘇省所募湘兵災賑欵由財廳滙津交熊希齡彚解回湘散賑國務院電省署新參衆兩院定八月十日舉行開院禮式希即通知蘇兩院議員務於八月一日前集京 
省議員曁各縣公團以財廳長胡翔林擅募公債條例用途不交議會議决紛電省一致否認 
　　齊省長病巳稍痊昨日巳勉强到辦　廳批閱公牘 
要塞掩護團改編撥歸第七十四旅旅長陳調元節制該團昨巳由省開拔由小輪運赴宿遷駐防 
　　李督自由西花園遷入新造洋房内後巳將簽押移至東邊辦公書記處改由西邊出入以重門禁 
徐州火藥庫焚毁李督派軍務課長張松柏赴徐察勘蘇州警察廳長崔鳳舞迭被控告省署已派委前往密查浙財廳長張厚璟昨過寗轉津浦車北上 
尹昌衡軟禁在寗出外有便服憲兵數名追隨頗不自由尹終日飲酒似巳得有心疾 
寗垣茶舫禁絶後夫子廟一帶異常冷落小攤買賣無人過問據警廳調查有小民三四千靠茶舫小攤營業者 
地方通信 
[蘇州]  
　　省會初選不再殿期省議會議員初選舉監督吳其昌前因投票期巳届選額尚未配定呈請齊總監督再行展限三日兹奉復電仍於本月十日投票毋庸再行展限 
　　唯亭大刦案之勘緝唯亭警察分所及咸大典當被匪搶刧並擄去水警巡船一案巳由縣署派委代理承審員陳慶垓前往勘驗並派偵緝隊長潘秀青率隊追緝一面咨由水警廳選派游緝隊長李標勝赴澱山湖陽澄湖一帶偵蹤跴緝按是夜被搶之時警察分所長潘子青及水警巡官均未在鎭聞鎭人傳述潘某等來城巳有數日以致臨時主持無人該鎭紳董聞驚後即赴車站拍電要求縣署警廳派隊援救因相距太遠因而中止待搶畢匪巳揚長而去該紳董等遂電崑山縣嚴密追緝云又聞被擄之八號巡船水巡長王義卿巳報由十一隊第三分隊長李德仲轉報仇區長電咨趙廳長通緝矣 
　　省會初選仍設分匭本届省會初選蘇城士紳主張不設分匭紛紛禀請經吳秀芝監督照辦前日縣署接奉省長電以本届省會選舉人數較多應仍照衆院初選成案變通　理設置分匭以期投票一日完竣吳知事即召集各紳董等商定分匭地點如下第一　蘇州市分匭設陸墓第二區滸關市前匭設黄埭第三區湘城市分匭設田涇第四區陳墓鄕分匭設周莊第五區郭巷鄕分匭設車坊第六區横涇市無分匭第七區光福鄕分匭設善人橋第八區木凟市分匭設香山第九區東前山鄕分匭設西山　　修志局開幕吳縣修志局於七月六日行開幕禮是日上午八時吳秀芝知事蘇常道王可耕道尹及局長曹賡笙吳穎芝蔣季和紳士潘濟之劉雅賓孔康侯諸君以及各採訪員等先後蒞局十時行禮並略議採訪手續當將採訪條例公布大致以此次修志以前清同治季年至宣統三年爲率凡馮志巳載者無須採入而馮志中或有遺漏錯誤者應採訪補正其採訪員之採訪期以六個月爲率六個月後則爲纂修時期云散會時巳十一鐘矣 
[無錫]  
　　省會選舉再展期之確定本届省會初選前由蔣君哲卿以當選名額未定電省請示久未蒙覆六日楊知事再電齊省長云南京省長兼總監督齊鈞鑒萬急江日因地方紳董以初選名額非距投票十日以前頒發通告不能投票等情據經轉電請示在案頃奉歌電無錫初選　出九十四名等因是否仍於本月十日投票未奉指示無從遵循再電請示至晚間接齊總監督通電略謂選舉日期如遇有不得巳之事故得以按照省會選舉法第二十條展緩三天楊知事奉電　斟酌情形擬即展緩兩天於十二日選舉 
　　西鄕巨刦案開原鄕藕塘橋鎭地處衝要水陸交通商市亦極繁盛本月四日晚間九時左右突有盜匪三十餘人持鎗執械蜂擁入鎭當即開鎗示威先至義和祥京貨店搜刦旋至龔伯臻殷恒孚兩銀樓刦掠一空復至濟生堂藥號惠豐春茶食店擄掠及鄕人得悉鳴鑼集衆極力兜捕衆盜見勢不佳乃開鎗恐嚇乘機而逸被刦各號事後檢點共計損失洋二千元左右次日開具失單至縣公署報告楊知事據報後即派水巡隊長湯麓柯君率帶巡船前往勘驗湯巡官至鄕勘騐後六日親率所部至蘇州密緝在閭門見形跡可疑之郭老二馮大東子吳得魁三人即行拘捕押解來錫以憑訊核云 
　　夏繭開秤之會議本届夏繭各鄕農因春間媵葉甚多無不多留種子養數倍　大眠以前蠶身發育異常頗有豐收希望詎自二十三四日以還連朝雷雨隂寒蠶食潮葉以致頓起病狀損失不小現適大眠開葉預估年景各路通扯僅有六分惟養戸既多總數仍不少葉價奇賤老葉連梗每洋一元可購兩擔新葉半之二十九日爲繭　公所會議之期公衆議决隂曆六月初五日開秤限定每百斤價二十五元不得放盤云 
[揚州]  
　　淮商索還借欵李督軍去歲因軍費支絀派副官陳寓言蒞揚晤商淮運使轉向各商息借銀十萬濟用現届歸還之期又值各商運本不敷七日由四岸運商公所呈准張司長轉向李督索還矣 
　　函得欠稅商人板浦華豐錢莊主江毓書經理同豐票號欠繳登記補稅二千五百餘元近忽逃逸淮北鹽運副使以江寄居揚州邵伯鎭特函請江都縣署派警傳提解歸淮北勒缴七日趙知事簽差承發吏警備隊前往傳提矣 
[南京]  
　　改委工藝廠長之中心馮紳煦函請省公署委任承厚爲東城善後工藝廠廠長齊省長以劉廠長數年以來辦事尚穩前請辭職巳經本公署慰留在案未便更調特函復馮紳查照 
　　預算案咨會復議蘇省六年度地方行政預算案由省議會議决咨復在案現齊省長以省會所定歲入歲出各欵按諸事實尚多窒礙難行之處依據省議會暫行法第三十八條之規定重行開列清單聲明理由咨請省會查照復議以免困難 
　　派赴全國中學校長會議敎育部舉行中學校長會議各省區行政長官或各省敎育廳長應選派三人本省現在中學校十一校應派之三人當派定第四中學校長章欽亮第五中學校長童裴第八中學校長李荃赴京參加會議查會議規程中學校校長赴會之旅費以省區公費支給之該校長等所需旅費每人約需銀二百元三人合需銀六百元當由敎育廳呈請省長核示兹奉指令照准矣 
[南通]  
　　博藝廠成績優良南通實業頗爲發達如臯富紳祝槱生有鑒於此亦思女工生活計於去年至上海等處參觀工廠與南市履安襪廠方導泉議定合資在如臯組織一博藝襪廠現開工巳兩月出品聞巳不少其和合牌襪曾經運銷滬上頗得社會歡迎云 
[安慶]  
　　馬鎭守使出師　聞皖南鎭守使馬聯甲奉令援湘援粤業巳回省聞將携帶現金三十萬出發以充軍費倪督許聞預籌三十萬以資接濟所有統部隨同出發軍官佐以及兵士均一律發給雙餉兩個月馬總指揮已委臧雪樓爲行營軍事執法處處長黄鏡卿爲書記長前合肥縣知事李誠爲秘書長出發軍隊本議屯贛省之樟樹鎭現彼處大水擬改駐湖南攸縣所有省蕪兩使署一切應行事宜即由儲參謀長莘代拆代行黄省長以馬使出師在即五日特設席祖餞六日政軍警學紳商各界以及中交兩銀行各推領袖假大觀亭公餞異常熱鬧云 
　　懷寗另設公賣局消息懷寗縣煙酒稅向設專局民國三年併歸懷寗縣兼理現因懷甯朱知事行將交卸張局長擬呈部仍設專局即以其弟某爲懷寗煙酒稅局長云不知確否 
　　呈請捕蝗經費之不准泗縣地方前因境内發生蝗蝻甚夥當經該縣知事督率保董盡力撲滅一面收買蝗子所用不資擬懇作正開支聞省署以現在庫欵支絀不准并令該知事認眞搜挖以免後患 
　　鎗斃軍事犯前馬鎭守使在皖南一帶拿獲黨人梅久香葉海峯二名業巳供認遷動軍隊并承認經手送給委狀等情不諱故於五日將二犯綁赴北門外鎗斃矣 
[嘉興]  
　　省會定期更選嘉興本届省會初選因調查員扣發通告管理人員舞弊被控經齊總監督認投票爲無效令縣重行更選張初選監督卽飭辦事人將該兩區通告簽到簿迅速造竣定於本月十一日舉行更選惟聞各調查員現正集議發給通告辦法（即擇有勢力者及暴烈者分發之）而一般希冀初當選省仍擬收買通告云 
　　設立夏假補習社嘉興各學校因天氣炎熱業巳放給署假惟國民學校學生於放假期内從事遊戲值此烈日薰蒸實屬有妨衛生且學業亦將荒棄現鍾秀碧漪等國民學校敎員擬設立暑假補習社俾學生入社補習每生僅收學費洋四角每日上國文算術等四科以四十日爲期業於夏曆六月朔日開社矣 
[杭州]  
　　補發省議會之經費浙江財政廳昨致省議會函云案奉省長令開准貴會咨開案查本省六年度地方歲出預算出臨時門第一欵省議會經費第四項修繕費銀元五百元第五項徽章費銀元三百三十六元均經本會照案透付亟應補領相應塡具支付預算書及請欵憑單咨送省長請煩查照迅卽飭廳將前項銀元八百三十六元撥給本會實爲公便等由准批除預算書一份存查外合將請欵憑單一紙並預算書一份令發該廳仰即查照發放可也等因奉此自應遵照撥付除塡支付飭書知照金庫外相應將厚字第七百五十八號支付通知一紙函送貴會查收 
　　江浙兵艦會巡太湖近來太湖梟匪猖獗航業迭受其害南潯夾浦兩處水警會同江蘇水警第二專署各派警船遊弋匪類始稍斂跡近日若輩故態復萌刦案迭出倐蘇倐浙剿捕不易故江蘇水警趙廳長特派仁勇巡艦赴江浙交界之殿山湖遊弋振威巡艦在太湖遊弋至柳湖係蘇省轄境亦派昭湖巡艦往來巡緝浙省内河水警第三區第十四隊派禦武巡艦曁大號關快船二艘在交界湖面會同巡緝 
[鎭江]  
　　省會選舉之預備徒縣初選省會議員奉省電展緩十日所有一切進行手續如管理票匭以及監視投票報名落册給發選票等事均經縣知事兼初選監督倪和甫分别派員辦妥又前次衆院初選時縣屬各市鄕曾添設分匭九處經城市選民多數反對嘖有煩言故此次省會議員初選决定不設分匭連城市劃分爲十區云 
　　英艦蒞鎭日前鎭郡到有英國兵艦一艘駐泊洋馬頭六日下午三時又有英艦一艘由上游駛至下椗江中少頃該艦統帶舍舟登岸謁駐鎭各西官艦中弁兵亦羣至洋馬路烏洲山等處游覽云 
[漢口]  
　　商會維持印花稅辦法漢口商會包銷全埠印花稅議定每年十三萬元分四期解繳早經呈准立案自去年六月一日開辦迄今巳届一週而解欵僅及半載三四兩期稅票迄未領銷於稅務進行商會信用均有妨礙現在正副會長甫經改選就職急欲設法變通以維現狀其辦法於漢埠各帮董中擇名譽素佳數人請其承辦漢口全埠印花稅務照商會原定稅額轉包各帮承辦帮董從認銷之日起一律由處發給新票每三個月爲一期承領稅票清繳欵項由承辦之帮董與印花稅處直接辦理領銷稅票均九折所有漢口商會未領三四期之印花稅票仍由商會領足一年漢口商會繼續領票包銷時則此次承辦之帮董其收解數目承領新票均歸入包銷案内核算抵除 
雜評一 
[曹汝霖辭職說（默）]  
　　曹汝霖何以忽有辭財長之說耶曹固段内閣所恃以籌軍費而大行其拍賣政策者乃於此盡力拍賣之時而忽欲辭職果又何爲耶 
　　或曰曹之辭職正因其拍賣政策尚有所阻碍耳苟事事物物任其意而拍賣之由其一手經理而不稍顧問曹即可以不辭是故政府而允其辭職之請則失籌軍費之左右手勢必不可不允其辭職而挽留之則此後惟有任其拍賣而巳矣然則中國之國家殆將與曹之拍賣政策相終始也歟嗚呼 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[收買存土問題九誌]  
　政府收買存土業巳實行惟專賣問題至今尚未訂有辦法以致一般希望包銷者幾乎望眼欲穿乃昨日忽接京電謂政府對於專賣問題現又改變方針擬仿香港辦法將此項存土由政府設立專局製成藥膏發商銷售以符製藥名義免碍條約等語故凡鑽謀包銷者莫不躊躇滿志云 
上海　　士　云收買存土合同簽定後財政部巳趨　佈置以國債券抵付土價此項債券業已交某銀行不日即將轉寄與上海土商聞潮商以政府索價太昻不願承購鴉片之專賣權現有他商擬承購之又一消息謂北京政府擬自在各省遍立鴉片專賣局謀取大利云據熟知此中情形者言在上海租界不便公然售烟故銷售鴉片之計畫暫時未克實行但中國土商刻已紛紛預備冀在上海松江南滙太倉等處包銷鴉片彼等巳籌欵派人分赴各處先行籌備一俟各省專賣委員派定後彼等即將向之包銷今上海土店恐租界中之阻力不易銷除擬減價招徠現有若干土店雇就印人專供送土之用藉以嚇退搶匪云 
[稅務司愼重烟禁]  
　　江海關威稅務司查得數月以來經各扦巡在輪船中查獲私土烟膏甚夥各關棧皆有堆積若不訂期焚燬後再查獲殊難堆放是以迭函馮孔懷監督迅即擇期運赴浦東實行焚燒馮監督接函後擬先造册詳稅務處核准以便訂期分致各機關届時派員前往監視焚燬以除毒害云 
又聞威稅務司因滬上私土充塞近又面諭扦巡各員嚴加搜檢各扦巡深恐各輪入口後沿途私行起卸故於前星期起備乘小輪駛往口外攔截遇有南洋進口各輪逐一登輪搜抄聞連日搜獲私土烟膏數甚不貲故各土投販大爲恐慌紛電南洋坐辦私土者從緩數期起運以免損失云 
[碾米公所常會紀事]  
　　本省米糧存積過多近日有人發起擬請通融出省巳紀前報前日爲碾米公所常會之期同業全體到會午後三時振鈴開會後經會長錢貴三君提議此事謂現在滬上各碾米廠存貨雖有六七十萬石之多但吾同業祗有代客碾米之義務貨之主權屬於客人糧食出省問題何等重大吾同業似不敢越俎代謀云云當由同業討論之下皆然其說决定如有米客要求廠家代爲出面當即拒却案遂决定次議六月上旬糠粞價格計糠粞每擔六角白粞三元四角糙粞一元二角坭粞七角旋卽散會 
[議定電燈加價辦法之接洽]  
　　南市縣商會致華商電氣公司函云逕啓者電燈加價用戸聲請減讓一案迭次磋商未有成議本會先後接奉淞滬護軍使公函各據貴公司呈明加價理由除批外以本會稔悉兩方面情形囑爲設法處理早日解决等因本會於七月五日先邀用戸團體到會令婉爲解勸復於本月七日邀集各商業代表開會公商並請部派員華蒞會列席經各業代表再三討論議决辦法四條（一）用戸全夜線加洋一角五分（一）用戸半夜線加洋一角三分均自四月初一日起（一）包燈用戸將押櫃取消用火表者應付押櫃（一）火表每字作洋二角五分全體表决一致贊成查此案爭持巳久現既開會公决辦法即爲定議相應錄案函達卽祈察照示復以便轉復各官廳備案 
[中國郵船公司遷設辦公處]  
　　英文滬報云中國郵船公司决議以小吕宋爲其東方之止點後故將於該處設立辦公處神戸之辦公處則將停閉即以神戸之管理員維廉氏調往小吕宋 
[滙發公司之移交]  
　　英文滬報云匯發公司（設於四川路轉角）接美國總公司來電命即收歇該公司商業將由新設之運通銀行接辦美國辦事員均將回國中國辦事員均巳辭退該公司賬目結至六月三十日止所有未了事務均移交運通銀行該司在小吕宋與香港之支店聞亦將收歇云 
[組織上海交易所之畧歷]  
　　上海交易所自經虞洽卿君聯合各業呈農商部准予創辦後刻滬上各巨商已動進行之議兹詳細調查巳往之略歷及現在籌辦之情开分别述之查交易所之發起適在前清光緒三十三年當時創辦人爲袁子壯周金箴周舜卿郁屏翰葉又新諸君其組織悉仿日本取引所辦法祗以當時清下府既未有振興工商業之誠意而商界復淡漠視之一頗有志於是嘗招集全國工商巨子開大會於北京以提倡交易所之議提出大會討論審查結果以爲設立交易所於商業之利有六爲商業中不可緩之機關議决於通商要埠或商務繁盛之區酌量設立民國五年冬虞洽卿君與某要人鑒於上海有設立交易所之必要並知我不自設外人將有越爼代我設立之勢故將組織上海交易所股分有限公司擬具章程並說明書呈請農商部核准俾便集股開辦等因奉批略謂所擬營業目的除物品交易一項應俟咨請江蘇省長查復到部再行核辦外其證劵一項係爲流通證劵起見應准先行備案一面並咨請江蘇省長轉飭上海總商會詳實查明呈轉來來部以憑核辦各等語民國六年復經虞洽卿君聯合各業呈請農商部以物品交易所之設立爲時會之趨勢實不容再緩請准予與證劵交易所一併立案嗣奉部批准予籌設聞前日虞洽卿君巳聯集各巨商先開預備會並次第由各業開會報告當推鄒靜齋盛丕華兩君於各業開會特到會接洽原定股本五百萬擬先儘各業自行籌措設有不敷再行登報招集據云已設事務所於某處聞連日各業認股異常踴躍此亦中國商業之發達樞杻也 
[慶祝法國民主紀念之預備]  
　　法租界工部局以七月十四日爲法國民主成立紀念自應舉行慶祝故日來局内幹事部籌備此事甚形忙碌除規定程序以便届時慶祝外復覔匠就局後隙場紥成各種奇式紙燈並在外灘馬路領事公署前曁大馬路二部局門首及各捕房等處分别縣燈結彩其慶祝程序預定於十三夜各幹部聚集工部局隙地會齊出發繞行界内至顧家宅法國公園慶祝與會游行者計法工部局各捕房内外辦公人員及幹探部越華捕隊洋槍隊水龍會救火人員義勇隊軍樂隊等各部並聞護軍使署曁婦孺救濟會届時各派軍樂隊參列其間同仲慶祝業由工部局總辦與施總巡表示歡迎想届時必有一番熱鬧也 
上海萬國商團中華隊正隊長葛第一百四十九號命令云西曆七月十四號（即星期日）爲法國國慶紀念之期法總領事邀請聯盟各國義勇隊本隊司令特派正備隊員四十名届期至法國公園列隊舉行最新式英國陸軍禮節由七月八號起至七月十四號止在福州路新建築操練廳預始操練七天新兵預備隊暫行停操一星期 
[梁士詒過滬赴港]  
　　梁士詒前日由津來滬將欲乘輪赴港現在暫寓北市某西飯店商董朱葆三沈聯芳虞洽卿傅筱庵謝　牕等特於昨日假總商會設筵欵待以盡交誼聞今日卽當起程赴港文滙報云梁士詒偕薩某於八日晨間由北京取遒南京乘火車抵滬定於九日起程赴粤預料將於一月之内由滬回京 
　　英文滬報云梁士詒今晨（八日）七時由北方抵滬明日將乘日本皇后號郵郵船赴南今日下午梁曾赴商業儲蓄銀行蓋彼爲該行最大之股東也朱葆三商董等曾於商會邀梁午餐梁於餐畢即赴香港路四號受中國銀行公會之歡迎梁於政治不發一言且謂彼此次乃以私人資格前赴香港梁之子女二人留學美國近乘日本皇后號郵船回國今夜可以抵滬梁將率同赴南豫料一月之内復將北上 
[電線中斷類誌]  
　　英文滬報云遠東美國間之海底電線在距瓜　島二十二英里處中斷今悉需時三四十日始能修竣瓜姆電線中斷後現暫用取道長崎及取道澳洲加拿大之二線通電又俄日間取道長崎與海參崴之電線自上月十日起亦中斷大約斷於伊庫次克附近日人之意俄日間之電報約在一星期内可通 
字林報云太平洋電報不通後大東公司滬歐間之往來電報大爲擁擠商電傳遞致爲遲緩發往歐洲者尤甚 
[美國煤油大王之輔助敎育]  
　　英文滬報云美國煤油大王洛克菲勒氏之基本金管理處决議以洋五萬元捐助福建基督學校董事會半充科學校舍之建築費半充儀器校具費惟董事會須在本年年底前另行籌集一萬五千元以補足校舍建築費又三萬元建造宿舍又三千元添置儀器校具至於維持費管理處允每年撥一萬元充西敎員六人之束修二萬七千元充華敎員之束修一萬元充科學部維持雜費均以五年爲限惟董事會亦須每年籌五千元充西敎員束修云 
[續誌撞壞碼頭之慘劇]  
　　東洋公司第三號札愰丸輪船因避讓沙船轉舵致將浦東楊家渡招商局八號碼頭撞斷並撞毁划船十餘隻溺斃划船婦人張王氏一口及沙船舟子某甲一名已誌昨報兹悉划船共被撞壞十七隻内有四隻尚可修理其餘均巳無用昨由划船主周山洋葛天祥韓玉香陳玉喜高登山吳金官何文周戴明堅周富高吳根喜徐得勝陳寳宏等十二名聯名公呈三區一分駐所請求索賠損失而屍屬張正元亦到所懇求撫卹當由許警佐向衆開導謂此案係屬水面範圍本所未能專斷諭令退去候詳報警廳核奪若輩遂各散去至招商局碼頭之損失費差巳由總局與該公司提起交涉未識如何解决也 
[牯嶺路暗殺案之結果鎗斃三人嚇死一人]  
　　暗殺鮑效卿身死案内之兇犯程元顏正三即阿四梁金川等三犯昨由護軍使署訊實判處死刑於下午二點一刻時押往龍華操場執行鎗斃兹將罪狀錄下松滬護軍使署第三十七號布告爲布告事案據公共公廨呈解去年隂曆七月初十日夜間共同謀殺英界牯嶺路十七號大源製烟公司司賬人鮑效卿身死案内之兇犯程元顏正三梁金川等到署並請歸入軍法訊辦等情當交軍法課悉心審訊據程元供認暗殺鮑效卿係伊因挾嫌起意約同顏正三卽阿四梁金川兩人帮助是夜兩點時伊囑梁金川在門外望風伊與顏正三同入鮑之房内實行謀殺由顏正三按其兩足伊即上床用力將其咽喉扼住用蔴繩緊勒其頭項及其兩手用白布腰帶縛其兩足鮑卽斃命又據顏正三供稱此事實由程元起意事前與伊及梁金川商妥至是夜由程元約伊同入鮑效卿之房内伊按住鮑之兩足後由程元一人動手殺害當時梁金川在門外望風又據梁金川供稱此事當程元顏正三商議之時伊亦在旁與謀臨時聽從程元主使站立門外爲之望風由程元顏正三兩人進内實行謀害各等語不諱供證確鑿巳無疑義查滬上暗殺之案層見迭出此案既經拿獲訊明非從嚴懲辦不足以儆將來且現值戒嚴期内此種暗殺之案實與地方治安極有關係既據該公廨呈請嚴辦自應准予歸入軍法範圍懲治以維法紀而快人心查該被告程元顏正三即阿四兩犯膽敢挾嫌共同實施謀害鮑效卿身死均經供認不諱無可遁飾實係觸犯刑律第三百十一條之共同殺人罪應處死刑以昭炯戒其梁金川一犯供認事前確係與謀臨時在場望風是先己具有殺人之犯意而於實施謀殺之際復加重大之助力按照刑事第二十九條之後段規定雖爲準正犯而核其犯意實與正犯負共同之責任自應依正犯之例處斷一併照共同殺人罪判處死刑以示嚴懲除將程元顏正三梁金川三犯依照軍法執行鎗斃外爲此示仰軍民人等一體知悉此布 
又聞昨日午後護軍使署押解程元等三犯至操場鎗斃之際經過龍龍華洋橋浜畔適有售賣缸　之船戸某甲瞥見大爲驚嚇倒入内艙而斃是時船夥二人均挑貨登岸求售船中無人照料而該處之貧民咸至船内强取物件後由該處警區查悉派警前往照料 
[芬蘭人犯法逮捕四誌]  
　　英文滬報云合夥行刦並僞造印信之芬蘭人三名八日經俄領事署提訊查俄國法律政治犯與重大刑事犯俄領署公堂無裁判權平時須由陪審員公决而在戰時則須由軍法科承審故八日俄領署之開審不過調查案情錄取口供而已芬蘭人三名對於僞造印信案自稱無罪惟强刦案則直認不諱據謂同往行刦之華人内有二人前曾爲其所寓旅館之侍者當訊及刦案時適有華人三名由巡捕械送而入此即與芬蘭人同刧之盜匪而甫就擒者也彼等來此爲案中之證人取供既畢即由法捕解往捕房收禁俄領事署承審員於退堂之際宣稱分蘭人三名應交哈爾濱軍法科審訊定罪至於起解之手續將由駐京俄使與中國當道决定之 
[黨人圖謀蘇魯二省之防範]  
淞滬警察廳長徐國樑昨接江蘇李督軍訓令略云准國務院參陸部卅電開據上海探報某黨魁遣江北之萬錦山潛往江北海州等處糾集土匪圖謀起事又遣清江之洪金順王小狗子密赴青島與徐建侯邱復平協商江蘇山東兩省互相策應至餉糈一層有朱某交與某黨魁之軍政府公債票十五萬分配蘇魯二省於掠城佔地時强迫富紳購買以抵靖國軍不刦奪人財之標幟等語除電魯督外特電查照分飭防範等因准此除分行外合行令仰該廳長即使轉飭所屬一體嚴密防範爲要等因徐廳長遵即轉飭所屬各區署所隊一體遵照嚴防 
[廣東印行鈔票之防止]  
　　松滬盧護軍使昨接國務院來電略謂廣東省城之中國銀行前巳停辦移至香港因而該省金融頓形停滯兹聞莫榮新因救濟無術擬欲自辦中行巳派人赴滬印刷鈔票一千五百萬元以資補救等情除電江蘇軍民兩長轉飭各行政機關嚴厲查禁外特電該使希即嚴查設法防止以免妨害低融云云盧使除通令軍警機關一體查禁並派本署稽查員偵查外一面請滬交涉員轉行英法兩公廨一體設法防止 
[處置黨人通匪之新條例]  
　　松滬護軍使署昨奉國務院電開各省匪患愈演愈烈且有無聊黨人從中指揮兹特嚴訂治匪新條例倘有不自愛惜之黨人加入匪黨無論曩日曾任何級官吏一律按照捕獲巨匪懲處以重法紀奂即查照辦理云云盧使接電後當卽發交軍法課備考 
[共和復活之紀念]  
　　公共公廨檢察處昨日發出佈告云爲奉諭佈告事照得七月十二號（即星期五）爲中國共和復活紀念全國慶祝之期届期本廨民刑各案一律停訊各辦公處亦停辦公事一日以資慶祝 
[籌辦省會初選之談話會]  
　　省議員初選舉投票期定陽曆七月十日巳誌前報兹因爲期巳近昨日午後由沈知事特委本署各科長督同各科員召集四鄕縣警察各分所警佐及各市鄕經董等在縣署附設之選舉事務所内開談話會討論投票之日分配各職員管理職務又規定今届省議員初選投票按照參議員議員初選辦法仍分作十區投要上海市仍在上海救火聯合會公共體育場閘北市仍在經董辦事處投票終結由管理員照章封固送呈縣署定十二日在大南門内也是園當衆開票 
[南通氣象台與徐家滙通訊]  
　　南通新立氣象台因無通電之分所以資研究昨特函報護軍使署以現能接收上海徐家滙氣象台之警告用爲預測南通地方暴風雨及大潮之參考云 
[省委澈查工巡捐局長控案]  
　　滬南工巡捐局長姚志祖被工蘇議員秦錫圭等在省公署指控違法溺職一案齊省長巳指令滬海王道尹查復兹又以此案係重要加派任用道尹孫澤餘（名蔭）來滬澈查所控各欵之眞相該委員昨巳抵滬暫寓公共租界重慶路慶餘里四十號昨日午刻乘坐馬車至滬南工巡捐局調查一切卷宗姚局長當即迎入客廳欵待茗點聞此事甚爲複雜必須悉心調查方有頭緒故孫退出該局後即詣淞滬警察廳及上海縣公署詳詢一切云 
[三誌拘獲犯法逃滬之敵僑]  
　　德國人史周史勿狄納喬其近在哈爾賓地方僞造俄國護照案發逃滬匿居泥城外卡德路二十五號洋房内經該處俄領偵悉電致駐滬俄　領事咨照捕房由探將該德人傳至公共公廨訊供判交五千元人洋並保展期兩禮拜再訊在案昨晨又由捕房刑事科代表牛門律師投案譯訴前情並謂被告不但僞造護照且到滬後未赴工部局敵僑註册所報告違背定章奉諭着交五千元人洋並保以後被告祗覔得三千元之舖保可否准其減輕交保應請堂上察核關讞員商之英卓副領事判仍照前次堂諭覓保出保候示 
[土販售土被刦三誌]  
　　住居寗波路之土販何苛指控皖人黄元洲與歐正卿卜嘉法王春法來家以購買烟土爲由乘間攫取值洋一千元之紅土六包等情業經捕房將黄等四人連同嫌疑人薛嘉裕拘解公共公廨訊供收押在案昨晨復訊先由原告何某偕妻藍氏上堂證明當時被攫情形訊之黄元洲供稱是日我與歐正卿卜嘉法王春法 
 
 
 

Page 11

 
 
同至原告家内買土是實歐卜兩人所供與黄相同而薛嘉裕供稱此事實不知情係遭誤拘求釋經關讞員商之英副領事卓君以薛嘉裕無干摘釋黄等四被告攫土情形巳經原告夫婦到堂證判實各押西牢一年半以儆 
[搜獲實彈手鎗續誌]  
　　揚州人夏寳琴因與陳紀山黄新珊等在新閘路徘徊窺探被該管捕房華探目邵和鈞查見一併拘入捕房在夏身畔搜出實彈手鎗一支解送公共公廨諭着收押在案昨晨提訊由中西包探上堂禀明前情並以被告曾否在公共租界犯案尚未查明請爲展期開審中西官判夏等三人帶回捕房候切實查明展期七天再訊 
[長警破獲青浦刦案]  
　　閘北資山縣境江橋地方四區四分所駐在長警前晚查獲形跡可疑之朱懷德王長友周桐山吳載之等四名背負衣包内有衣服數十件詰問來歷對答支吾當即帶至駐在所候查旋有青浦縣境（該處爲嘉定寳山青浦三縣連界）王家村人張金修至駐在所聲稱上月二十八夜半被盜七八人來家刦去現洋十二元及衣服等物民人與妻唐氏均被匪徒用兇器擊傷頭面刻聞貴區獲到四人前來認贓等語當將人贓一併解經四分所謝署員質訊一過由張認明起案之物均係原贓惟銀洋未獲昨解司法科段科員判解淞滬警廳司法科究辦 
[遴員往寗講習國語]  
　　省立第二師範學校校長接江蘇敎育廳訓令云本年七月四日奉敎育部訓令内開據南京高等師範學校呈稱前擬具籌辦國語講習科旨趣書簡章計畫書於高等師範校長會議時提出會議議决呈請察核施行旋奉第二三五號訓令知此項議决案全蒙採錄通行辦理現届暑假期近謹擬具簡章呈請鑒核倘蒙照准即祈咨行各省如期選送學員至校講習等情到部查此項國語講習科選送學員區域業經本部酌定分别行知在案兹據前情合亟檢具簡章令行該廳遵照辦理可也此令並發簡章並抄原呈及指令等因奉此合亟抄錄附件令仰該校長迅即選派學員前往該校聽講仍將派往聽講員姓名呈報備查此令 
　　附南京高等師範學校國語講習科簡（定名）南京高等師範學校國語講習科（宗旨）本科專敎注音字母及國語以養成國語敎員爲宗旨（學員）本科第一届學員請由敎育部咨行江蘇浙江安徽三省每一省立師範學校選派一人或二人來校講習（期限）兩個月自七月八日起至九月七日止（科目）本科之科目爲注音字母聲音學讀本會話文法成語翻譯演講國語練習國語敎授之研究（課程）本科之課分月列表第一個月注音字母每週六時聲音學每週六時讀本每週三時會話每週三時文法每週六時翻譯每週二時國語練習每週六時演講每週二時敎授研究每週六時（費用）除學費宿費不收外學員之膳　雜費等每人應繳十元（選送報到日期）七月六七兩日 
[各學校紀事一束]  
　　西成小學西門内學宫後市立西成國民學校爲葛嘉甫主任内有學生分男女二部共五百餘人定於十一日暑假八月十六開課 
　　萬竹小學城内九畝市立萬竹國民兼乙種商業學校爲李墨飛主任學生亦分男女二部共有一千三百餘人定七月十三號暑假並行男子部第十届畢業式計畢業三十二人女子部第六届畢業式畢業二十八人下學期定於八月二十三開學現正於校南添築校室續招新生肄業從事擴充 
　　巽與小學小南門外董家渡茅山殿舊址市立巽與國民及乙種商業學校爲高士良主任亦分男女兩部共有學生四百六十餘人定於七月二十暑假並行畢業式此届畢業生計商業科蔡　等十一人國民部蘇巧生等三十人女子部楊翠娟等十人下學期八月十七開學 
　　倉基小學小南門外中華民國路市立倉基初小學校係吳碧澄主任共有學生二百四五十人定於七月十五暑假並行第六届畢業式計畢業二十餘人即於十六日起仍令學生來校每晨温課二小時以兩星期爲度下學期定二高等小學校定於十五日舉行高等科第五届及國　科第二届畢業式十六日署假知矣 
　　尚公小學閘北定我山路寳興西里尚公小學校此届爲國民科第九届畢業高等科第三届畢業計高等住十七人國民科七十二人特於昨日下午二時行畢業式曁休業式記其秩序如下（一）摇鈴開會（二）唱校歌（三）校長訓詞（四）敎員訓詞（五）行禮（六）給憑（七）唱畢業歌（八）賀畢業歌（九）答賀歌（十）給褒奬劵（十）（一）發成績報告（十）（二）休業歌（十）（三）閉會 
　　育材小學前日（七日）大東門育材高等小學（即南洋中 
學預科）舉行畢業式先由校長報告繼王引才顧天放沈儉侯依次演說最後校友會員演催眠術及奇幻戲法云 
　　城東女學南市城東學於暑假期内開圖畫音樂講習會自隂曆六月初八日至七月初五日止每日午前敎授三小時圖畫分圖案寫生理論敎授法音樂分洋琴風琴唱歌樂理敎授法凡女子小學敎師及有志研究圖畫音樂者均可與會會章函索即寄 
[北京大學學生來滬參觀]  
　　北京大學學生朱一鶚等由該校校長蔡孑民介紹來滬參觀敎育實業各機關已於本月六日到滬當日聞交通部上海工業專門學校行畢業禮式即前往參觀由唐蔚芝校長招待一切聞唐校長以該生等冒暑來滬參觀甚爲嘉許允爲介紹其他各機關參觀云 
[學生會之介紹部]  
　　寰珠中國學生會設有介紹專部業巳十載歷年爲政學實業界舉薦事業者年以百計兹聞該會擬爲各界廣爲推轂期吾國民之抱才器者皆得貢獻於社會現已通函各界凡有欲聘工程師醫生敎習繙譯書記及其他人材者可將所需之職業薪水等函致該會總幹事朱少屏當有答覆如有欲謀職業者可親筆自書中西信各一函詳載學業學校學位經驗願任何事薪水幾何以及通信住址電話號碼並寫在滬親友二三人郵寄靜安寺路五十一號寰球中國學生會朱少屏并於次日午前六時一刻至六時半到該會接洽一切云 
[財政廳催造報忙漕旬報]  
　　江蘇財政廳近令各縣知事略謂各縣每月應送忙漕旬報前經令行按月按旬查塡送核在案現已日久呼縣仍未一律送齊實屬疲玩已極特再嚴令各知事遵照限文到日即將前項旬報詳細查塡呈送核辦勿再玩延致干重咎等語上海縣沈知事現已遵辦矣 
[中華公義會記事]  
　　中華公義會去年在閘北新民路協志里内設立施診給藥所日由該會醫藥部主任徐錦裳醫生親自蒞所視診日必五六十號又該會所設之貧民義務學校學生已達八十餘名迄今已届一載兹聞該會將開週歲紀念會特向邑廟花園内之永利陶器公司定製刻欵紀念贈品等物俾開會時分贈各員以誌紀念故該校暑假休業式須俟贈品到申開週歲紀念會後方可舉行云 
[永新製鹽公司之新發明]  
　　滬甯車站對過永新製鹽公司因夏令食物每易損壞特請化學家新發明食品保安監用以烹飪食物能於四十八小時内質味絲毫不變並除食物内有害衛生之雜質如冲湯飲服尤能消食健胃清暑防疫小兒常服無瘡瘍熱毒痱子等患出品以來銷路頗廣且新印五彩美女畫屏四堂以爲購買該公司清凉水果鹽及擦牙精粉之贈品尤爲購者所歡迎云 
[地方廳新押所工程告竣]  
　　上海地方審檢廳於去年舊曆年終遷往滬杭車站北首新造廳署辦公後因看守所尚未建築故民刑訴訟案犯分兩起管押民事案寄押新普育堂刑事案暫寄檢廳後面平屋中一面由審檢兩廳長禀詳上台撥欵雇工在該廳後埭建造押所自今春興工以來兹巳工程告竣由承造作頭禀請審檢廳陸林兩廳長定於日内派員驗收一經驗收後所有民刑案犯即可遷入新押所 
[籌募津貼修路費]  
　　小南門内東西俞家弄路面不平隂溝淤塞由該處紳商函致工巡捐局請爲興修並請加設瓦筒隂溝以便洩水當經姚局長飭工程處丈勘估價現已勘明路面長九十餘丈應排溝井八處核計工料洋六百餘元姚局長已函致該處紳士張樂君郁仲榴等籌募經費藉資津貼以便動工 
[安徽中國銀行行員竊欵潛逃]  
　　駐滬交涉公署昨接安徽省長公函云據安徽中國銀行函稱敝行屯溪管事胡培蔚電稱該行行員程萬青竊欵潛逃當經派員馳往查辦兹據報稱該員虧空行欵一萬三千餘元之巨除已函該原籍黟縣知事查封該員家産備抵外兹將該員年貌籍貫並加懸賞另紙開呈懇請通知一體嚴緝務期破獲等情到署除分别咨行外合特函達貴交涉員通知各界警探嚴緝此案程萬青務獲解皖計開程萬青號雁賓改名陳宗瀚號夢生年三十六歲安徽黟縣人身長面白泛紅色有酒班牙齒焦黄行路足浮口操徽州土音强學官話有時或着洋裝有逃滬風說如有人能拿獲者賞大洋四百元報告匿所因而破獲者賞洋二百元 
[花邊公會定期開會]  
　　浦東花邊公會上用常會因天雨未果現定本月十四（隂曆六月初七日）午後二時在陸行鎭事務所開會討論對内對外各問題昨巳通函各會員一體週知矣 
[護軍使分發暑藥]  
　　盧護軍使以近日天氣酷熱溽暑薰蒸所部各營兵士衛生關係至爲重要昨特購辦痧藥水藥丸等各萬瓶分發各營連官佐士兵以備急用 
[總董控告經理之判斷]  
　　華僑有限公司總董傅溪水前延麥美律師代表至法公堂控被經理楊清遠在賑舞弊並私向嘴　銀行支付鉅欵將銀股開南通紗廠向論不理求追等情判邀巴和律師爲查賬公正人核算之下被告淨欠原告銀五千六百餘兩判候商定堂諭飭遵在案諭曰此案已經本廨請巴和律師爲查賬員查明被告實欠原告銀五千六百餘兩限期繳清堂費一百十五兩及公正人理賬費洋四百元均歸被告擔負此判 
[攔刦案兩則]  
　　鈞和巡艦艦長董仲發昨晨因事行經南市突有匪徒許子才等上前將手中所持票洋五十元現洋二十元銅元數十枚攫取逃逸經董艦長奔告崗警帮同將許子才追獲抄出原贓送入一區一分駐所昨晨申送警廳司法科訊供之下諭將原贓票洋交由董艦長具領一面將許函送地方廳午後經檢察官提案預審一過判令收押候究又北新涇小銀匠店主陳根泉前日下午由滬北馬立師榮華銀樓取得碎銀二十一兩雇坐楊阿大之黄包車而回行至梵王渡附近忽來匪徒顧關華等四五人上前將車攔阻向之拆梢當將陳所持之碎銀攫取奔逃陳與該車夫在後狂追由警帮同將顧關華一名拘獲惟原贓已由同黨接去遂將顧關華並原告陳根泉一併送入四區四分所昨送警廳司法科轉送地方廳午刻經檢察官提案研訊之下判顧關華牧押原告退去聽候緝拿逸犯並追原贓到案再行核辦 
[徘徊觀望之可疑]  
　　江北人王二昨日清晨在七浦路弄内徘徊觀望經八百六十九號華捕查見以其形跡可疑上前盤詰詎王情虚奔逃該捕遂將王追獲拘入捕房捕頭諭着押候查明曾否犯案再行核奪 
[同族在途打架]  
　　計義根在虹口梧州路向族人計大索取欠欵口角起釁互相扭毆由九百五十六號華捕查見以計等在途打架有違定章一併拘入捕房捕頭飭各存洋保出聽候公堂傳訊 
[同居衝突類誌]  
　　鎭江婦人殷鮑氏住居閘北大統路東平里今年春間殤子該婦迷信鬼神每日焚香禱告詎於前日因此觸怒同居之李仲明大起衝突互毆之下傷及該氏頭面流血不止當由崗警一併拘入四區警署余署長訊得兩造各有不合諭解司法科訊核住居閘北黑獅路之通州婦人朱劉氏家有餘屋轉租與陳桂林前日陳與妻反目吵鬧該氏從中解勸詎陳以二房東不應干涉家事將該氏左眼角毆傷流血當由五區二分所崗警一併帶入警署經牛警佐略訊一過諭解司法科訊核 
[剃髮匠爭奪攤基之衝突]  
　　剃髮匠王祥文徐文寳二人均在大統路底太陽廟前擺攤營業前日因爭奪攤基互相扭毆致傷王之手臂當被四區崗警一併拘入警署余署長諭解司法科訊辦 
[勒索行兇之懲治]  
　　楊高與吳慶昌指控江北人張友才介紹伊等至某西人家工作後勒索酬洋不遂糾黨將楊之頭顱擊傷昨由捕房將張拘解公共公廨經中西官訊實判張驅逐出境再來嚴辦 
[小販被人踢斃]  
　　小販夏文元前日在公共租界山西路（即晝錦里）喊賣水菓被人跌傷肚腹倒地旋由巡捕到來將夏車送仁濟醫院醫治無效身死由院通知捕房派探將尸舁至虹口斐倫路驗尸所報請公共公廨張襄讞會同英白副領事於昨日午刻蒞所相驗未明眞相諭候工部局西醫剖驗明白報告公堂聽候澈究中西官相驗畢即各乘馬車分道而返 
[婦人被人毆傷]  
　　本邑西北鄕馬橋圖董張醉相地保張春濤日前與婦人顧張氏因田地糾葛該婦同子樹林向張理論被張行兇擊破頭額傷及胸部該氏母子偕見證顧樹生控經該處縣警察分所飭派長警將張春濤拘獲昨日由該分所將該氏並樹林樹生張春濤等申送縣警察所發交司法員訊供之下併送檢察廳訊辦 
[淞滬警廳招領女孩之傳單]  
　　爲招領事案據三區警察署單稱竊於本月四日晚八鐘據四區二分所函送迷路女孩一口詢據住居浦東特函送請就近傳其家屬具領等因訽據王招弟供稱年十歲江北人伯父名王老頭子餘均不能說明查該女孩身着本廠格子布褂褲赤脚頭蓄劉海髮當經飭警偕同地保沿街查尋無人認領理合解送鈞廳核辦等情前來除送普育堂留養外爲此傳單招領仰該女孩家屬前往認領可也此傳 
[拆梢行兇之拘究]  
　　前日午後五時五十分本城王醫馬弄民立中學學生熊金銘偕友顧如福至邑廟勸業場遊玩忽被艾某糾領多人向熊顧二人拆梢攫去價值二元之銅表一枚並撕破熊之夏布長衫當爲駐於該場之警廳第二遊巡隊巡長賈春波瞥見詰明情形將兩造併帶一區二分駐所經王警佐略訊一過諭解警廳司法科訊辦 
[流氓攫取洋傘]  
　　鄕人張福生昨在某洋貨店購得洋傘一頂行經虹口北四川路突被江北流氓嚴根生上前攫取飛奔而逸張尾追喊捕由五百零九號等華捕帮同攔獲人贓一併帶入捕房捕頭諭飭押候解送公堂訊辦 
[熱血直噴]  
　　前晚八點餘時有年約三十餘歲身穿白洋布短衫拷綢褲子赤足着黑皮拖鞋之人在鄭家木橋雇坐黄包車至城内侯家浜不料行經法大馬路口耳鼻口中鮮血直噴爲巡街捕所見已奄奄一息當令車入捕房正欲車送醫院巳經氣絶遂將尸身抬送輔元堂驗尸所檢其身畔祗有制錢數文似欲俟車至家中然後付給車資現經捕房拍出照相以便尸屬認領並禀請法公廨中西官於昨日十二點時蒞所驗得該尸委係冒血身死着堂棺殮候家屬認領 
[相騐路斃]  
　　前日有身穿藍布短衫褲年約三十餘歲形似小工之某甲行經法租界忽然倒地身死當由巡街捕查見報經捕房將尸車送同仁輔元堂騐尸所禀請法公廨中西官於昨日十二點鐘時驗得死者委係暴病身死因無尸屬着堂棺殮 
[深夜同行之被疑]  
　　曹邵生張阿進周根昌劉桂等深夜在虹口武昌路同行被美捕房包探侯阿寳蔣阿林查見以其形跡可疑帶入捕房昨晨解送公共公廨請究先由中西包探上堂訴明前情中西官以被告等曾否犯案尚須調查判仍一併還押聽候查明再行訊核 
[擊毁玻窗器具之指控]  
　　虹口虬江路一號門牌某洋貨店在公共公廨刑事科指控黄嘉懋於五月二十七號來店購物無故將玻璃窗器具擊毁昨由捕房將被告傳至公堂卽由黄之代表朱斯芾律師上堂略述案情請將被告免予處保展期候訊經俞襄讞商之日副領事林君判黄退去着於禮拜六來案候訊 
[苦女兒轉送警廳發落]  
　　前日有女孩一口在浦東其昌棧附近迷路經該處天主堂敎友查見函送三區警署昨經解警正詰據該女孩聲稱姓王名阿妹午十四歲蘇州人父母均故今年二月間到上海在法租界某姓家備工嗣因工資無着私自走出等語解警正諭轉送警廳發落 
[不允掉換地産]  
　　中國營業公司洋人昨至法公堂控稱公司中有坐落法新租界之地一方與王阿榮張文祥兩人之地毗連商人欲向王等情商與之掉換願貼銀五百兩當時張王兩人均巳應允迨至交付洋銀後王忽反悔不允並稱須以三千兩賣絶等語故此投案求究詰之王阿榮稱此地係民人與地保張文祥之合産營業公司洋人三次囑令民人前往欲將他他與民人之地掉換貼償銀五百兩民人稱若要掉換須貼償一千五百兩否則以五千兩賣絶當時該洋人即着民人退去是實並延逖百克律師代表聲稱營業公司雖爲租界振興市面惟業戸各有自主之權請求公斷中西官判令退去候傳張文祥到案再行核辦 
[騙欵展限還清]  
　　滙利舊木料店主陸雲成前至法公堂控稱陳榮堂前至商人處冒充某木作主稱欲包造平房六十餘間將舊木料賣於商人計洋一千餘元當被騙去洋一百二十元避不見面今始尋見扭案求追當經訊供屬實判陳交保限繳嗣因無保管押在案昨又提訊原告仍求嚴追詰之陳供民人巳向親友處拼湊尚未措全請求展限繳清判令遠押展限七天還洋 
[押欵展限措還]  
　　蔣家奎前因虧欠某米店之米欵洋八十元以方單一紙抵押延砂贖取經米店主徐乃芳延請賚美律師具控法公堂請追後判蔣交保限繳嗣因無保管押在案昨又提訊蔣供民人巳向朋友處商借俟措全後卽行料理判令還押展限七天還清如違將方單拍賣作抵 
[傭人陸續行竊]  
　　常州人周蘭林向在唐家弄永慶里一百三十四號門牌施姓家爲傭於本年二月起陸續竊取主人價值頗巨之鑽石金表銀水煙袋茶壺等物由其姘婦李王氏消贓化用兹經其主得悉報請捕房前日由探將周與李王氏查獲並吊出原贓昨解公共公廨經中西官研訊屬實判周押西牢二年李王氏押女所半年吊案原贓交原告領回 
[指控串竊布疋之處斷]  
　　吳阿三指控盧學臣與小五仔串竊值洋七十元之愛國布五十疋昨由捕房將被告兩人連贓解至公共公廨經中西官訊明判盧押西牢二月任從寛開釋 
[縣署批示三則]  
　　馬橋鄕公民鈕永亮函陳盗掘墳墓請出示並行警嚴禁由來牘閱悉查盜掘墳墓顯干法紀疊經示禁在案兹據前情候再出示布告曁通飭嚴禁並咨縣警察所行令該管警區查拿掘墳售磚之人務獲送究仰即知照此批 
　　啓昌襪廠胡啓仁呈爲遵例註册懇請給照公告由呈及商標均悉開具事項核與商業註册規則尚無不合應准註册塡發執照並候依法公告商標備案註册費銀三元存 
　　諸文倚等呈爲呈請註册由呈及章程呈請書均悉候據情轉達核示飭　仰卽知照附件分别存送註册費銀二十五元存候彚解 
中華職業敎育社通訊 
[中華職業學校章程]  
　　第一章目的第一條本校專爲無力升學之學生欲從事於職業者授以木工鐵工或其他相當職業科兼陶冶其善良品性培養其生産能力俾將來適於生活爲目的 
第二章分科修業年限敎科授業時間第二條本校以木工鐵工二科爲主科并隨時附設其他各項職業科木工科注重製造家具鐵工科注重機械實習兼習鍜工及鑄工其他各項職業科臨時酌定 
第三條木工鐵工二科均三年畢業附設之各項職業科臨時定之 
第四條木工鐵工科之敎科目如下公民須知國文算學工作法製圖實習體操 
第五條每週授業時間總數約計四十小時實習時間約占總時間之半數以上但至必要時於休息時間中亦得課以實習第三章學額入學資格入學試騐納費退學第六條木工鐵工二科暫以百二十名爲限附設各項職業科臨時定之 
第七條本校學生以品性良善身體健全能耐勞苦者爲合格但木工鐵工二科年齡須在十五歲以上并畢業於國民學校或與國民學校有同等之學力者 
第八條木工鐵工二科入學之前依上條規定之程度試騐如下之各科國文算術圖畫 
第九條試騐及格者須妥覓保證人塡具入學願書及保證書方得入學（未完） 
雜評二 
[中法兩紀念（訥）]  
　　近日中法人士有友誼會之設吾謂今日之中法友誼非泛泛然之友誼乃由時勢與地位上自然增進之親密也我國加入協約而後與法同處於共同對敵之地位兩國人民受時局激剌當同奮起其有爲之精神此即其親密之理由也且中法同爲民主國體主義相合感情自然增進雖然吾於此不能無所感慨者則以法國正在竭全力以對外而呈則在竭全力以對内法之民主國體鞏固而我則飄摇未定觀於今日中法兩紀念之籌備一踴躍而一冷淡可以驗民情矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬某經略使請設四省辦公處之理由書] [  秋夢]  
　　大總統國務總理鈞鑒猥以菲材當兹重任敢不竭其駑鈍以効馳驅特以行軍之道器械既須精良餉糈亦當充裕始能奮其勇力以奏膚功故有前日頒發餉械之請幸我總統總理俯念下情如數撥發某復虞權限未明辦事或多製肘因之又有明定權限之請我總統總理隨頒示經略職權十二條今械巳備矣餉已豐矣經略職權又巳明訂宜可以向西南而進行矣雖然亞夫作戰猶傳細柳之營馮異讓功曾叨大樹之蔭談兵虎帳奏凱龍城不有施令之區能無失紀之慮此某之所以旦夕等謀不避煩凟而以設立天津漢口長沙九江四省辦公處爲請也夫天津爲某治軍之根據地漢口爲某宣撫之　節場長沙乃洪憲時代兵敗之紀念區九江乃癸丑二次革命之發難所故對於天津對於漢口必當鞏固其他盤不可放棄其權利此津漢辦公處當設之理由也長沙既有兵敗之恥則當大張撻發一雪此恥九江既爲發難之源則當力爲防範以絶其源此湘潯辦公處當設之理由也且也狡兎尚有三窟以備臨難而藏身經略而無四區何以遇敵而匿跡况玉壘可爲金屋不妨權貯阿嬌羅幕豈異香閨末必難迎桃葉多多益善也同韓信將兵處處皆家堪笑江淹賦虽又况遠祖阿瞞威著生前智矜死後作七十二疑冢愚百千萬後人某忝承宗祧愧乏才思幸賴宗功祖德治湘粤閩贛之軍必多私恨公仇防炸彈手鎗之險非有多數辦公之處難爲臨時逃命之區儻有疎虞竟遭叵測上何以對先人下何對妻子此又四省辦公處不可不設之理由也出師在即冒昧凟陳當念殺伐維勞賜以數間之廣厦倘獲要求不拒試看兩月之成功（六） 
家庭常識 
[荸薺粉之簡便製法] [  季玉女子]  
　　取新鮮荸薺一二斤去皮以擂鉢擂至極碎（擂鉢售於虹口天潼路一帶之廣東店每只不過二三角）然後以白洋紗袋裝之榨出其汁以磁盆裝之俟澱出粉後（法以磁盆置於靜處上覆以鐵絲紗罩以免灰塵及他種汚物混入安置後不過二三句鐘粉即盡沉於盆底矣）乃去其浮面之水（或棄或食任意蓋此水之功效可以化痰可以消食其渣功效稍與汁異）以粉曝於日中待乾取出（忌鐵器）研細裝之以瓶罐之類可以久留食時以粉一份和白糖二份用冷水少許調之（如不用冷水即冷開水亦可）使均然後再以開水冲之（即沸水）用磁匙隨掉隨冲至如糊狀即可待稍冷後食之清香撲專可謂最佳之食品也（藕粉及葛粉等類皆可倣此而製）（後佛十日生） 
種荷花種時先將缸底鋪二分厚之猪毛再加乾稻泥小半擔壓平取藕環放其上然後傾入河泥至距缸口二寸半爲度面上灌清水二寸切不可用樊水俟其乾再灌如是二十日後荷葉當透泥而出矣 
[粉刷鞋帽] [  振回] 　 
　　夏季鞋帽形式不一而硬胎布帽帆布白鞋滬地御者頗衆然以易遭汚垢故常以白粉刷之曾見無敵牌牙粉包後印其功用能使物體潔白其效與肥皂相等且爲舉尚廉因試以此粉調水成漿用牙刷蘸而刷之非特汚垢盡去且能潔白如新又甚細匀以其既廉且美故刷鞋刷帽當推此粉爲最蓋市售刷鞋帽白粉每盒須一角有奇也 
[治年老經行不止] [  鹿年]  
用黄芩心二兩（藥肆有售）醋浸七日灸乾又浸炙七次醋糊爲丸陳酒送下非常靈驗 
[燈帶] [  黄華]  
洋燈之帶用久嫌短每苦燃不多時漸自熄滅可用布條縫於帶上即能照常滲油 
工業須知 
[各種香油之製法（二）] [  潘子鵑]  
（三）桂花玫瑰薔薇等香油之製法法用此等含有香油之花瓣和脂肪混合而吸取之其原理卽本於花瓣與脂肪相接觸而能吸收其香液更加純粹酒精而又能移與於酒精也惟所用脂肪之純否於採取之結果有大關係蓋不純脂肪有混惡臭於花精大足以損香油之品位也今先述脂油之精製法而後述本位製油法 
　　本法所用之脂肪主取牛羊豚之凝脂各等量溶解之十分拦攪至充分混和後冷却而使之粉碎入竹製蘿中以水洗滌至净再以文火融解之約對於十兩之脂肪加二錢之明樊與一匙之食鹽煑沸至數分間即以麻布瀘過而澄清之略加樹膠再令煑沸除去其所生之泡沬去火移注於凝固器中冷却而後始可供用以此精製之脂才採取花精可作厚二寸許正方形之栅板入如蒸蕎麥之蒸籠於其中央張以玻片以篾敷脂肪於兩面而後散布花瓣於其上更於同一之操作而以他之栅板覆之令花瓣上下皆得與脂肪接觸如斯數重積疊恰如積重之蒸籠自此靜置二日間則花精悉被吸收於脂肪中隔日取替新花瓣迄其花期中行之數回然後棄去花瓣取其脂肪遂覺香氣異常而成所謂香脂云此粗造香脂可更溶解之以極低温度乘熱濾過以去其殘留之花屑得精製品貯藏瓶中迄久不腐或混以酒精放置一二日間則脂肪之香液被吸收於酒精而濾取之名曰香精（未完） 
詩囊 
[和栩園四十初度原韻] [  定海武維祺]  
　　樹幟騷壇近卅年元龍豪氣尚如前一枝妙筆慱家寳半世生涯仗石田嘔盡心肝償夙債自由談論護民權故鄕縱有湖山好唯有名山不化錢 
　　學養功深氣浩然塵心不動自稱仙等身著作傳薪火亂世功名過眠烟遐夢醒來方外妙厭聞時下口頭禪揚州明月杭州酒往事依稀類逝川 
散盡黄金累萬千依然笑倣北窗前焦桐曲調非凡響春柳丰姿不減妍自是君身多幸福羣歌樂府喜團圓安陵家學淵源遠更結人間翰墨緣 
　　如此才華我見憐着鞭願讓祖先生每當剪燭談衷曲勝對陳編友古賢公瑾醇醪心自醉元章拜石世稱顚滿斟春酒懸弧日笑比老彭早八天 
長篇小說 
[氷山奇俠傳] [  常覺小蝶合譯天虚我生潤文]  
（原名HAN　OF　ICELAND）法國囂俄著 
第十七章探瓊（一） 
瑟汶既聞舒墨客有同謀之語心知其爲謡訯意殊不能釋然乃自往蒙貢堡中訪之及歸立命備馬欲於即日辭去冬星若唯恐亞菲爾夫人之見問者然夫人已接踵而至面色雖鎭靜顧殊不能掩其倉皇之色入即曰將軍汝往蒙貢亦探得舒墨客謀叛之事乎瑟汶初不願答但他顧曰外間亂事方亟吾故命禦兒備馬將趨赴前敵也夫人曰否吾所問者乃舒墨客事耳此人心懷詭譎難免内外搆合則亂且不可收拾故吾以爲欲弭此禍者莫若先去舒墨客瑟汶乃正色曰夫人此事未必盡然以吾視之舒墨客一老朽耳何能爲哉夫人冷笑曰然則舒墨客冤乎瑟汶曰此則自有公論非我武夫所能武斷惟我所聞則知此番之亂實有人挑撥而成但下起自舒墨客耳夫人日後自當見之夫人故驚曰嗟乎乃有此耶此汝聞之誰者豈吾菲力言之乎瑟汶曰否且菲力今亦不在堡中蓋我巳於數日之前調往四明湖畔矣夫人大駭曰嗟乎此不啻置之死地矣是奚可者將軍汝必視吾面即於日内召吾菲力歸勿赴前敵瑟汶曰此恐未能蓋同食國家人祿而即當爲國家效力豈得存其私見即我亦須赴敵未得侍夫人久談言次略一鞠躬竟返身而出一躍上馬直赴其校閱之場夫人目送之遠乃切齒曰此老必舒黨也吾不殺之亦不爲人問彼尚能調遣我菲力否雖然彼今已去冬星政柄即歸吾夫吾欲調菲力歸者又誰能阻之耶可憐菲力吾恐汝已憔悴死矣吾當令麥東購象牙之梳及茜晴新譯之小說而小蒙貴亦當浴之以薔薇之露毋使菲力歸時又怨其阿母不愛彼也著者曰悲矣凡人無賢不肖而其愛子之心則一殊不知夫人方在痛念愛子之時而菲力之骸骨巳爲野猪洞中之白熊呑噬無餘矣（未完） 
 
 
 

Page 15

 
 
   
 
 

Page 16

 
 
   
 
