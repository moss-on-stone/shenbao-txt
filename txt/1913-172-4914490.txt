# 1913 - 172 - 4914490

 

Page 1

 
 
通信 
[四川之財政及軍票之近况（有李生）]  
　　四川省當前年革命之時首創立軍政府軍政府因財政困難乃設四川銀行以爲救濟之策藉該銀行之名義於十月中發行四川軍票以滿一年後兌換現銀於納稅時與通幣有同一之效力明記其票面第一期發行三百萬元同時更預備印刷三百萬元其後因財政之困窮益甚不但發行該預備三百萬元而巳也隱隱中又接續印刷發行今巳逹於一千萬元以上矣 
　　當時當局者之計畫當以將來四川軍政府應向該省内徵收一切之釐金地租及其餘稅捐悉充爲該銀行之資本該銀行設立以後無幾而中華民國即成立徵稅之權限遂悉歸之中央其以爲地方稅而徵收之者僅僅付諸西征軍費及其餘用途巳覺其不足而發行軍票之四川銀行遂有名無實而爲全不有資本之銀行焉 
　　該軍票發行之當時雖不能與現銀同一流通然加以少許之貼色而尚能流通於各方面至數月之後以拒絶受授者多遂至屢起糾葛重慶商務總會定凡於買賣及納稅等事準以現銀七分軍票三分配搭以謀市面之流通而待兌換期之徐至其後經過一個年四川都督無何等收回兌換之法中央政府亦不謀善後之策因是之故至去年末對於該軍票之信用漸落一般軍民商人深不願以此軍票爲受授焉 
　　該軍票旣不流通一時四川之財界混亂極甚當局者亦不能袖手旁觀不得已而爲彌縫目前之策其處置如左 
　　（一）因防現銀之漲價禁止輸出現銀於他省（一）今後一般貿易如商務總會議决用現銀七成軍票三成之比例配搭使用而不得拒絶受授 
（一）各項納稅得以與現銀同一之價額以軍票充用 
　　欲以如此方法維持軍票之價格而不籌有兌換基金故該軍票之信用决非此姑息之手叚可以維持之及至四月初旬軍票與現洋之差每一元至懸隔二百文之多然此尚爲公定行市若在實際一般授受者相差竟至三百文以上也 
市面流通之軍票價格如此共迭　則物價自不得不昻騰物價昻騰足使商業陷於不振貧民生活感其困難今也全省内之金　　不　大破綻大恐慌則不已之勢以故省内各地　　總會之代表者均會集於重慶以謀救濟　策四月十五日協議之結果爲左列之决議而中　　四川民政長焉 
（一）嚴禁現銀輸出於他省若發見輸　現銀二百元以上則就其所經之路而没收之（一）雖規定納稅時使用軍票與他之通貨同而絶無抵觸然往往有以該官吏拒絶之故至軍票愈有積滯於市場之狀將來務使一如規定不得拒斥軍票收用（一）謀以軍票交換現銀之適當辦法民政長對於該申請其回復如左 
（一）就禁止現銀輸出於他省及徵稅官署不拒軍票之納入一如申請且益加嚴密（同時於納稅時以軍票換算九七平銀七錢一分）　　但現今濬川源銀行因西藏征討軍需用而輸送現銀於該地方者此爲軍事上不得已爲之則不在此限 
（一）在期内使銅元局每日鼓鑄銅元二千吊供兌換之用 
商務聨合會對之更於五月一日開會議爲左列議决得民政長之許可自五月五日實行之焉（一）重慶城内設兩個兌換處 
（一）兌換處之基金自濬川源銀行挹注由商務聨合會派委員監督兌换事務 
（一）兌換處之行市暫定就軍票一元爲制錢一吊一百三十文銅元一吊零八十文 
 
 
 

Page 2

 
 
（一）兌换處一日之兌換額以五千吊又爲限度（内銅元二千吊制錢三千吊）其中制錢一千吊文提交於軍隊充兵士兌換之資 
（一）兌換之際一人一日限軍票一張一元（一）暫時軍票一元在賣買貨物時爲一吊一百三十文又在錢舖交換時以一吊一百八十文換算之 
　　同時銅元局每日鑄造二千吊銅元交付於濬川源銀行此商務聨合會所議决之辦法以之爲一時之救濟策雖無不可然銅元局之鑄造刀本屬有限而濬川源銀行之資力又不甚厚果能於將來之極長期間接續維持此方法與否不能無疑不但此也爲此交換之軍票即出於市場軍票之流通於市場者其數仍無减少之時惟有增加銅元之流通而已其究也軍票價格益落銅元以如此方法有永遠繼續鼓鑄坐是而銅元亦塞充於市行市亦自落跌遂不免失其流通之力矣因軍票行市之跌落如此而徵稅官吏有不惜四川人民之困難且强制的對於納稅　徵效現銀而私換市場之軍票以害人民而蠧官庫取不正之利得者是惟恐財界之不紊亂從而擾之也要之四川省之處分軍票問題今後應如何解决當局者之意向無由知之惟無論何人亦無根本解决之案今日應可斷言 
　　五月初旬成都商務總會與官場當局者相商議因收回軍票决定使四川造幣廠每日鼓鑄一萬吊之銅元及民國元年以前即溯於四川軍政府當時自全省中田房稅契每一千元則徵收五元以此二事　白於民政長民政長近且以之交省議會而望其决議焉 
　　雖然以銅元應軍票之兌換固無不可然銅元本無實價祗可爲便於零星貿易之補助貨而已若竟以是兌換軍票至兌換旣終則失銅元價格又不可不有以爲銅元之兌換無財政經濟之識見者欲以姑息之策爲目前之彌縫却有淆亂地方財政之恐今後何如不能不爲四川財政之前途危也 
時評 
[江西都督（無名）]  
　　本報京電屢傳江西都督之撤換今果發表矣發表之後李烈鈞果受命否江西事果能如令進行否此皆不可知雖然以常情度之必有小小風波足破此數日來之沉寂者反對之電必有數起痛駡之文必有數篇激烈之會必有數次奔走之輩必有數人謡諑之傳必有數電危險物之發現必有數處此皆循例不可少之舉動如過節之請酒送禮者然我人聞之而不以爲怪者也 
若竟安然無事或竟因此而引起意外之舉動則非中國人之常態而我輩不能預測者矣 
[命令]  
　　六月七日臨時大總統命令 
　　外交總長陸徵祥呈稱山東烟台交涉員孫錫純擬請免官等語孫錫純准免本官此令 
　　外交總長陸徵祥呈請任命王麟閣爲山東煙台交涉員應照准此令 
代理國務總理段祺瑞呈稱雲南國稅廳籌備處處長熊笵輿呈請辭職熊笵輿准免一官此令 
任命袁家普爲雲南國稅廳籌備處處長此令陸軍總長段祺瑞呈請授何健爲陸軍憲兵上校張士鐸何國華朱樹聲張辛翔孫光耀爲陸軍步兵上校馮鳳漷吳士芬爲陸軍騎兵上校熊炳琦楊立言周良才爲陸軍礮兵上校王子甄陳興亞張淑楨王文華爲陸軍憲兵中校鍾士秀許世昌黄國勳徐一清丁志圻高葆恒王立才余佩文遲謆鸝何家麟李良棟路謫王榮慶爲陸軍步兵中校王萃華王紹先爲陸軍騎兵中校王化親張懋官金普蔭徐秉烺王育琦夏綺卿爲陸軍砲兵中校容文潤康新民戴光國張大川兵陸軍憲兵少校安毓清殷人綱高樹棠盛澤淪伍雲飛陳昆堂鄧鳳林丁得勝周之德朱希魯王誡王綴典于慶陞鄧繼恩張亮基徐金壽賴元郭占鰲楊與齡劉曙雲陳文釗劉永明王斌修張金甌葛勝奎袁時熙周蘊輝王世德邢傳鏞董立鴻蓋文芳張依洪周春芳徐春航隨伯森梁殘青爲陸軍步兵少校孫定賢張仲惠爲陸軍騎兵少校王榮鼎張漢堂王妝賢張桂林爲陸軍砲兵少校徐筠馬兆峯爲陸軍工兵少校吉守中爲陸軍輜重兵少校應照准此令代理國務總理叚祺瑞呈稱據奉天都督兼署民政長張錫鑾呈請任命曾有嚴爲廣寗縣知事程道元爲昌圖縣知事术懋春爲鎭東縣知事朱蓮溪爲鳳凰縣知事程廷恒爲撫順縣知事胡永年爲蓋平縣知事熊植爲安東縣知事郭進修爲營口縣知事靖兆鳳爲遼源縣知事應照准此令 
六月八日臨時大總統命令代理國務總理叚祺瑞呈稱據署審計處總辦王景芳呈請任命趙基年爲河南審計分處處長徐一清爲山西審計分處處長應照准此令司法總長許世英呈請任命陶鏞爲浙江高等檢察廳書記官長應照准此令 
據江蘇都督程德全電稱陸軍步兵上校張光曦係此次謀攻上海製造局首犯請褫革緝拿歸安懲辦等語陸軍步兵上校張光曦着卽褫革仍由各省都督民政長遵照前令一體懸賞嚴拿務獲懲辦此令 
專電 
[北京電]  
　　政府答復議員重要質問如下 
（一）趙秉鈞程經世之未到案法庭自必有法定制裁今檢察廳辦理程序正在進行政府旣難懸擬似亦非議院所能過問（二）引渡洪述祖事巳經歷向膠督交涉德使覆稱膠督來電須有証據方能交出並謂該督對於德國政府有應負之責任果有確據無作梗之理已經外部電滬交涉使將公堂審訊凡可作洪事証據者迅即逹部四月三十准國務院函鈔蘇督電送應洪往來函電即於五月一日據函德使迅逹膠督交案六日收到蘇督派員送到確實証據密影十三張亦即備函送德使館十日德使節略稱已轉逹膠督一面又由部與魯督接洽雙方並進催促交案（三）國風日報五月十二社論載忠告政府與軍警同胞如吾人非同心協力以抵懲此兇犯及爲我南北仗義之軍警所共誅等語認爲搆成新刑律二百二十二條妨害秩序各罪故即派警送交檢廳起訴並無軍警百餘圍捕及虐待各節報律所載更正係屬事實範圍至言論記載搆成刑法犯罪斷無令其更正即解除其責任之理 
[北京電]  
　　今日袁總統已發命令江西都督由黎副總統兼攝李烈鈞調京另任適如余（訪員自稱）前次屢電所言 
[北京電]  
　　政府以參議院單獨表决送回借欵咨文不合約法擬仍退還 
[北京電]  
　　青島歸客言宗社黨魁在該島方彚集各報材料將編民國　史譯登各國報章 
[北京電]  
　　山西薩拉齊廳蒙匪佔巴多布倫焚掠甚慘現擬攻歸化城及包頭鎭該處瑞美二國敎會人均已逃至薩城 
[北京電]  
　　順天時報載南北比來時局雖大影響於貿易然就郵船會社之長江運送計三月間由大阪神户運滬者二萬四千噸比去年增一倍二分强四月間二萬噸比去年增四成五月萬八千噸比去年增二成其餘郵船會社臨時輸入貨物每月約千五百噸　五月間貿易論之中日商務尚可無憂 
[北京電]  
　　袁電盛宣懷進京委用 
[南京電]  
　　國稅籌備　處電令江蘇國稅廳整頓契稅其辦法無論出房已稅未稅之契一律加給印照每張收銀一元 
[南京電]  
　　寗屬裁釐改徵貨物稅本擬七月一日實行現因調查手續繁難趕辦不及聞又有延長時期之說 
[南京電]  
　　福字營司令長劉福彪呈請辭職業經都督批示未准 
[南京電]  
　　昨省議會開臨時會所議學務出欵照審查會報告均已通過 
特約路透電 
[北京電]  
　　大總統命令歷舉江西都督李烈鈞跋扈行爲中央政府認爲不稱職應卽取消着速行交卸來京聽候委用並命黎元洪兼江西都督賀國昌爲江西民政長歐陽武署理江西第一師師長陳廷訓爲護軍使指揮江西各要塞及九江湖口之軍隊歸陸軍部節制 
[北京電]  
　　衆議院多數表决如陸徵祥君能將十七欵中某某六點與俄使商改并訂明俄國商業權利之界限則允通過中俄蒙約陸君答稱今日提院之約文幾經會商始克臻此如諸議員必欲修改則當竭力爲之惟恐延宕時日轉獲不利耳現料參議院將於明日討論該約而駁絶之 
[北京電]  
　　總郵政司帛黎已于昨日啟程由西比利亞鐵道回國總稅務司亞格蘭君不日將告短假駐京西班牙公使派斯托君業巳回京 
[成都電]  
　　昨今兩日大雨玉蜀黍可保大熟各報載胡都督向各官宣稱藏事稍定卽請尹督返成都自代己則遄赴北京華軍已抵距離鄕城二十五英里之霍邱（譯音）市上行用紙幣每元作七角七分 
[廣州電]  
　　警察禁止今日舉賽龍舟内地各處仍多沿行舊典 
[廣州電]  
　　近來此間陡增秘密會社甚多 
[東京電]  
　　犬養毅尾崎中野等邀集政界商界人員定期本月十三日在某旅館開會研究日本對華態度届時將提議日本對於中國南北交惡仍當嚴守中立五國借欵之用途當格外嚴加監查並展緩繳付餘欵 
[東京電]  
　　中國鐵路顧問平井君今晚由新橋起程赴北京 
譯電 
[北京電]  
　　内蒙華民因受蒙匪滋擾頗以爲苦政府巳由正定府調兵一混成旅開往張家口以資防禦今有一千五百人先行北發尚有三千人本星期内亦將啟程衆議院連日開秘密會數次討論中俄蒙古條約其最後一次國務員出席者五人巳由多數議員通過否認該約各款之决議並議决致文政府將議院所擬承認之約文撮舉其要並聲明借欵問題已由兩院辦理蒙古問題則退回政府國會現略有實务辦事之希望參議院國民黨明日將組織股員會辦理憲法起草事宜 
[北京電]  
　　逹賴喇嘛請雲南都督轉請尹都督所統之西征隊勿再乘勝進攻故尹都督已退至裏塘與藏人談判媾和事定 
[北京電]  
　　據山西薩拉齊消息蒙兵已佔據土布倫鎭（譯音）現進規歸化廳敎士均已逃避 
[北京電]  
　　據官場宣稱漢口俄日兩國總領事運動黎副總統反對袁世凱爲候補正式總統如果允諾則俄日兩國將出而助之 
[北京電]  
　　黎副總統現擔任溝通南北意見將請岑春煊游說湘督汪兆銘游說粤督王芝祥游說贛督譚人鳳游說皖督伍廷芳游說蘇督 
[北京電]  
　　汪兆銘蔡元培不日將由滬抵京政府已責成馮國璋張勳二人沿途保護抵京時將由袁總統派秘書歡迎 
[北京電]  
　　國務院接山西回敎俱進會來電贊成舉袁世凱爲正式總統 
[柏林電]  
　　中國駐德公使顏惠慶大約將非正式參與德皇御極二十一年之紀念祝典因德國尚未承認中華民國之故德國須候中國舉定正式總統再行承認 
[倫敦電]  
　　秦晤士報載有特别論說謂香港近年來　逹之速殊可驚人敎育事務成效卓著香港大學亦如願成立該校設能依發起人所定之辦法日臻發逹則與東西交際之上將獲極大之效益英華兩國特爲尤甚云 
[倫敦電]  
　　香港大學工科敎授斯密司君已抵倫敦擬爲英國製造　於該校進求利益 
[美京電]  
　　新任美國駐日大使葛斯里君今日款宴國務卿白乃安君及日本駐美大使珍田子爵珍田子爵於席上宣稱曰美交通方法旣益利便則兩國和平之潮流亦必接觸更近雖不免因此時起悞會或其他之紏葛然兩國斷不致起有非外交力所能斡旋之爭端云 
[甸京電]  
　　匈加利衆　院議長鐵斯柴伯爵現正忙碌組織新内閣豫料前任首相羅克斯博士及 
 
 
 

Page 3

 
 
其他國務員數人仍將服職新内閣 
[巴拉瑪電]  
　　據官場消息巴拉瑪運河六處水閘之凝士工程均已告竣茄登等處之水門均將於六月十五號後關閉俾得灌滿茄登湖 
[倫敦電]  
　　本月四日滋擾賽馬場之要求女子參政權黨人逹維森女士已因傷重於八日下午殞命 
[倫敦電]  
　　韋斯特安特之各商店控告潘克赫斯特夫人等運動黨人擊碎玻璃一案巳由法庭判决令被告賠償損失英金三百六十八磅 
[倫敦電]  
　　英國皇太子定期七月一日赴德探望某大公爵歷時約一星期之久 
[柏林電]  
　　西班牙軍隊近在摩洛哥屢遭挫衂西政府現擬再派大軍入摩征剿 
[買爾太電]  
　　西約克希爾聨隊三百五十人昨夜猝奉命令卽行開往斯克太里定於晨間十時與陸軍軍團士官六員及軍醫隊乘巡洋艦某號出發 
[柏林電]  
　　據斯洛伏報載稱希臘與塞維亞兩國已訂定軍事協約土耳其商民現擬請政府將君士坦丁作爲自由口岸俄國促請布國略爲讓步與塞和解爭端以保巴爾爾幹之聨盟日者芒台里格洛外務部大臣在芒京開宴舉觴祝頌來賓時曾謂巴爾幹聨盟萬不能不加維持布國駐芒公使答稱破壞聨盟實一大罪云羅馬尼亞政府通告列强謂巴爾幹各邦如果開釁則未便仍守中立 
要聞一 
[退還借欵原咨之草稿]  
　　參議院關於大借欵查照備案之諮文問題自國民進步兩黨議員堅持一方面之主張囂囂爭辨迄今半月並無結果議員等藉此以爲搗亂之具兩黨領袖深以爲憂前日開秘密　話會磋商蒙古問題之後關於該諮文問題嗣又開談話會由兩黨黨員開誠布公熱心磋商已妥定諮文草稿查國民黨主張原係政府違法擅行借欵全爲無效進步黨主張係借欵合同已經通過前參議院認爲適法據此項諮文内稱現在中國財政困難揆度時勢本院自應以職權維持此項借欵俾得成立等語由兩黨各爲退讓專以手續未經完備詰責政府爲歸着點大約政府將此項借欵提交院議卽行承認以資維持大局云兹將諮文草案登錄如下 
爲咨行事本年五月二日准臨時大總統咨開云云等因到院查臨時約法第三章第二十二條参議院議决事件咨由臨時大總統公布施行又第四章第三十八條臨時大總統得提出法律案於參議院據此條文是臨時大總統對於民國参議院祇有提案及公布議决事件之權并無咨請查照備案之規定此次中國善後借欵合同政府率行簽字在法律上不能有效惟現在中國財政困難揆度時勢本院自應以職權維持此項借欵俾得成立所有政府辦理此案法定手續未經完備應負其責經於本日由本院開會討論經多數議决應將原咨退還相應咨請臨時大總統查照可也此咨 
又聞參議院爭論退還政府大借欵查照備案咨文兩黨相持不下迄無解決方法致阻碍議事進行朱君兆莘於星期三談話會終局時發起一調停團名曰解决借欵問題同志會訂有簡章三條照錄如下（一）本會專爲調停大借欵問題化除黨爭而設大借欵事解决後本會卽解散（二）本會進行之事項如左（甲）先將大借欵查照備案咨文退還（乙）大借欵合同交院時本會一致維持使得通過（丙）政府辦理大借欵手續不完備不能辭責應提起彈劾案（三）不分黨派凡贊成上列進行之事項者卽爲本會同志聞朱君兆莘憤黨爭之無狀具調停之苦心特求各黨同志贊成此會現簽名者巳有數十人之多朱君擬俟簽得一百三十八人足参議院法定人數卽實行解決借欵問題云 
質問與答覆 
[質問案之質問書]  
　　略云本院自開會以來因政府内政外交種種不洽輿論大駭國人之目先後由議員提出書質問者甚衆就犖犖大者　内政方面有五月十九號咨出之鄒議員魯等關於宋案趙總理久不依法赴質問書一件王議員有蘭等關於軍警圍捕國風日報質問書一件五月十二日咨出之邱議員冠雄等關於政府調兵集中武穴進攻江西質問書一件羅議員家衡等關於宋案求引渡洪述祖質問書一件外交方面有五月十九日咨出之陳議員鴻鈞等劉議員治洲等張議員于潯等爲中俄關於蒙古條約質問書三件五月三日咨出之徐議員秀鈞等羅議員家衡等爲五國借欵事質問二件有五月十九日咨出之殷汝　等提出關於五國借欵外復與奧國瑞記公司訂立借欵契約質問書一件又如最近五月二十三日邵議員瑞彭等有關於軍政執法處濫殺人民質問書王議員恒等有關於政府逮捕参議院議員謝持不交法庭而交軍政執法處質問書其餘紛紛不可枚舉此等重要質問案我關係民國根本大計除借欵蒙約兩問題現正爭持外何以東諸高閣不見政府答覆查臨時約法第十九條參議院之職權第九項云得提出質問書於國務院並要求其出席答覆國會組織法第十四條云民國憲法未定以前臨時約法所定參議院之職權爲民國議會之職權但左列事項兩院各得專行之第二項爲質問又前參議院法第六十二條關於提出質問書連署人數之規定已由本院五月十九日開會議决於議院法未定以前暫時適用於本院是國法規定昭著如有議員懷政治上疑義依法定手續行此職權政府劉務員當然負出席答覆之義務今若該國務員等裦如充耳抗不答覆則是無形中剝奪國會質問權非惟蔑視組織的議員 
乃直接凌機關的國會臨時約法何在國會組織法又何在近聞臨時大總統來咨限制質問權限意以爲質問職權屬諸兩院之議會不由少數議員任意提出尤爲駭人聽聞議員等反覆紬繹不信共和國行政首領有解釋法律打消議會議决之權認爲無理取閙不足禁我輩國法上公權行使仍依約法第十九條國會組織法第十四條爲此質問案之質問請政府明白答覆以釋羣疑提出者駱繼漢連署者三十餘人 
[軍政執法處之質問書]  
　　略云爲質問事惟照本員前因參議員謝持被捕一節曾以民國政府之組織關於司法權作用是否二个以上之機關同時活動等由請政府明白宣示答覆至今未得要領日來因報端紛紛登載衆議員凌鉞之弟凌亮凌嶷又被軍政執法處逮捕拘禁迭經實地調查確有其事夫凌亮等犯罪虚實非本員所欲與聞惟其身分旣係學生而非軍人在平時審檢廳開庭問事巡警照常站岡維持秩序之時縱有刑法上犯罪當然適用檢察廳提起公訴而不適用軍政執法處之逮捕拘禁可以斷言夫人民無論有無犯罪之行爲官廳執法總不可無一定之手續今軍政執法處不憚侵越職權檢察廳甘於放棄責任於臨時約法第六條第一項及第四十九條是各違反應請政府連五月二十一號本員提出之質問書一併於五日内明白答復司法幸甚人民幸甚提出人王恒連署人王有蘭等 
[政府之答復書]  
　　參議院議員蔡突靈日前以政府輕信謡言派兵南下提出質問書限期答復昨三號得國務院咨復如下爲咨覆事奉大總統發下貴院咨送劉議員星楠等質問書一件又咨送蔡議員突靈等質問書一件先後到院當交陸軍部核覆兹准該部覆稱查自中央政府成立以來各省都督均知以大局爲重無不力贊統一恪遵法令邇日以黨見未洽致生謡諑各報帋飛短流長各執一說豈能據爲憑信政府有保衛國家之責如有破壞民國爲天下公敵自不敢養癰貽患自棄職守若僅據報紙讕言輕啟内訌强鄰窺伺大局可危亦政府所不敢出此至夏敬觀電告李督宣布獨立等語本部未嘗接到此項電文且中央與上海江西公會何能有密電往返自屬無稽之言應請備文轉覆以釋羣疑等因相應咨覆 
雜評一（無名） 
[質問與答覆]  
　　議院紛擾至今巳無其他權力足以威加政府者唯此質問書耳此質問書而政府尚欲否認是誠使議員以難堪也然自議院表决質問案後政府卽不能不將以前之不答覆者一一答覆可知議院固自有權議院不自棄政府决不能去之也勉哉議員當自法權以内好爲之 
[日俄之奇想]  
　　我國之内事何預乎日俄乃日俄之漢口領事竟有勸黎拒袁之說其意果何在耶然此猶或出之謡言非可憑信也然東京電又有犬養毅等開會對付華事謂中立南北惡感及展緩交付借欵等事此又何所爲耶惡感與善感何預外人借欵之交付與不交付自有前約勞勞會議奚用爲 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京師警廳搜查北京通信社紀聞]  
　　京師近日迭次破獲暗殺黨後前日警廳得有偵緝隊報告北京通信社貯有關於煽惑軍界之印刷物當派警隊搜查事後由該社囑人與警察廳交涉並發佈告一通而警察廳亦發公函分致各報社以覘公論兹彚錄之如左 
[北京通信社緊急佈告]  
　　北京通信社日前發一公啟佈告五族同胞略稱五月三十一號本通信社忽來自稱巡警總局派來人多名到處搜索詢其姓名及有無憑照則曰須過問社中人等以爲大禍將至咸懷恐懼及搜索旣遍乃云聞有張煊致馮國璋等通告欲得一觀覓無所有方各散去而門前左右至今猶絡繹不絶及本社總理張韻笙君回看文件新聞電報稿件及所有存欵以及時錶戒指零星貴重物件失散無遺本社以事與張煊君旣有關係商請張君煊親到巡警總局質問據巡警總局行政處答云本局並不知有此項事件當卽電話第二區警局亦云不知其事又據行政處云現有所謂執法處者派人到處搜索並不知會總避而一般流氓亦有借端滋事者則此事爲流氓爲執法處尚待清查如係流氓則當查拿嚴辦如係執法處則當請廳長質問云云張君謂約法爲立國之本貴廳依法律以保護人民自由不能推諉至若流氓爲害尚屬偶然固當極力整頓若執法處可以保護地方則何用巡警廳爲若巡警廳可以保護地方治安則何用執法處爲貴廳旣擔任保護地方治安之權責而又任執法處自由行動是何道理行政處答云現大總統以偵探暗殺權屬於執法處又以偵查有效賞欵甚巨而執法處致侵奪警察局之權張煊君曰偵查權限而對於人民違法而執行處分必當知會警廳行政處云當商請廳長據法力爭云云本社除依法律請願於議會陳訴于行政官署訴訟於法院受其審判外爲此通告五族同胞云 
[京師警察廳行政處公函]  
　　逕啟者本日接得北京通信社佈告一件内載種種事實多有不符合將此事始末情形登報公布俾免誤會查本月一號張君煊來廳詢問此項事件當時正值本廳辦理此案未竟之際其礙難宣布之理由有二以性質一上言偵探員秘密之偵查遇有刺探事件除報告本機關外無論何人絶對不能漏洩此對於職務上當然者也以職權上言本廳遵奉大總統敎令改組分設四處各有職掌偵察事項隸屬於司法處而張君乃以私人資格逕投本處從旁探詢案情本處人員自不能於立談之頃披露全情之理故以稟陳長官詳查爲答此對於職權上當然者也至所謂執法處到處搜索流氓借端滋事等語此種節外生枝之詞當時實無此項答覆再查佈告内一再稱巡警總局本廳改組成立業已數月早經公布乃於機關之名稱猶涉歧誤則事實之歧誤抑其次也至所稱援據約法第六條二至五各項查本廳據有偵緝隊報告發見關於煽摇軍界之印刷刷物始派員偵查自非無故侵入人民居住且當日午前該隊員二人身帶執照先訪社中經理旋據工人答以外出遂由工人率導至印刷室察視一切取得前項之印刷物而出並無翻箱倒篋到處搜索情事至謂遺失時錶戒指及零星貴重物件果有其事當時社中何不呈報於該管區署追查事後乃以不能保有財產受此非法搜索爲方殊乖事實除將查出之前項印刷物品由應呈請政府核奪外現值人心浮動謡諑繁興之際治安關係良非淺鮮不得不據實函布並乞轉致各報館爲荷六月四日 
[贛督指拿嫌疑暗殺黨]  
　　江西都督李烈鈞近因外間謡傳有刺客入贛戒備極嚴詎六月三號忽有行裝闊綽者十三人起寓湖南會館身穿西裝乘坐大轎前護後擁直至都督府内謂奉江蘇程都督委任來贛謁見李督面商要公傳遞名帖要求進見李督恐屬刺客不敢輕易接譚託故擋駕當電程督詢問有無派員來贛商辦要公情事嗣接覆電謂絶無其事確係刺客經李督於五號午間密諭警視總監周希頤選派警隊會同憲兵馳往湖南會館將疑謀刺十三人一併拿獲解交軍事執法處秘密詢辦惟檢查行李衣箱並無違禁物件聞口音以寗粤湘三處人居多未識此案如何結果惟李督密飭軍警傳諭此案嚴守秘密以免摇動人心云 
[副總統不允放米出贛之苦衷]  
　　贛督李烈鈞前以贛米缺乏爲詞派員赴鄂購辦大批米糧尚未運出經黎副總統查悉卽飭關吏截留贛督因電請江西國會議員湯漪劉濂等轉電鄂省請予放行兹聞副總統巳覆電不允略云救災卹鄰古之善政曲防遏糴例禁綦嚴元洪雖愚頗明斯義是以閩浙湘魯等省災荒無不勉籌萬金賑欵區區此心當可共諒鄂省夾居江漢連歲水災本年春雨連綿麥萎秧損己成荒象武漢商旅盛繁需米浩鉅向係仰給湘贛出口米糧視爲生活今則湘不下駛贛不上行三千萬人勢成坐困業經地方商民陳請軍民兩府一面招商購辦洋米平糶一面禁米出口以維現况前准陸軍部購米兩萬石亦經電請另往他處採辦可查可證貴省向稱產米之區且下游江蘇等處採購較易前現准李督咨據内財兩司請辦鄂米一案當經咨送民政府轉行商會核議尚未咨復適據報告下新河地方有出口米船十餘隻查係貴省委員所買雖欲顧全鄰誼稍予通融而武漢商僵自治會等再四要求殊有不能舍己從人之苦業經本府及商會疊電貴省都督商會並託黄君祖徽轉逹一切贛鄂唇齒相依休戚與共旣經貴省官商士紳再三商榷苟稍可爲力斷無不樂於從事惟此次實因來源斷絶自顧不暇致負厚望諸公代表國民存心平恕必能體念鄰封不忍制吾鄂民之死命也敢布腹心敬祈公諒 
[粤東又破獲僞造紙幣案]  
　　粤省廣州城河南歧興里耀華坊内近有西人二名能以藥水僞造紙幣事爲附近居民薛鳴谷探悉報知十一區分署長周天培親往察看託言與伊購買該西人謂並無現成紙幣出賣祇可代爲印刷但交易至少亦須五六千元始允開印該區長遂託詞定印囑其當面試騐察看逼眞與否始行携欵定購西人坦然不疑卽在懷中取出五元港紙及五毫廣紙各一張先以藥水塗其面印於空白紙之上復以機壓之移時取出卽與眞者無異晾乾後復將紙底如法製之頃刻遂成該區長睹此當即僞與周旋約期三十日携欵交易該西人亦深信之乃相與握手而别該區長去後旋卽密報警廳請暫給西紙數千元僞往交易該廳如數以付并給廣紙百元以作費用一面派委偵探長黄伯英報知沙面捕房協同捕緝由該區長先到定印並知會警察在門外守候詎該西人收銀開印未幾卽揭出藥水一瓶用以薰洗紙張氣味極其臭惡該區長不能抵受掩鼻欲嘔稍一顧却該西人卽携欵遁去詢之門前警察則云確見二人行出惟以未奉捕拿命令不敢下手該區長回署當即急電警廳偵騎四出至下午二時卒在沙面海旁將該二人拿獲現已交德國領事官訊辦 
[洛潼鐵路鹽斤加價之轇轕]  
　　洛潼鐵路部議收歸國有豫省各股東公舉代表力爭商辦尚未解决詎該路附帶之鹽捐一欵現經張都督咨部移作行政經費省議會昨提出質問書張督刻巳據書答覆矣兹並錄之如左 
[省議會質問書]  
　　爲質問事案查河南公報第六十六號内載民政長咨財政部文以洛潼鐵路收併海蘭幹路所有豫省四綱鐵路加價更名地方行政加價仍照各綱原定稅率由各機關抽收速解財政司兌收移作地方行政之費云云本會對於此等辦法頗有疑義援照省議會暫行法第十九條省議會議員對於本省行政事項有疑義時得以十人以上之連署提出質問書於省行政長官限期答覆查前清光緒三十四年河南士紳倡議修築洛潼鐵路恐無底欵接濟因議鹽斤加價四文所訂章程鐵路竣工卽將加價停止而加價内所得之紅利辦理河南公益事項當時人民爲挽回利權圖謀公益起見不得巳而忍一時之痛苦以冀後日之停止今鐵路或歸國有或仍歸商辦尚未確定則鹽斤加價當然不能變動如將來鐵路果歸中央辦理河南鹽斤加價原爲河南商辦鐵路而設自應履行舊章即時停止以昭大信於人民若謂省庫奇絀挹彼注兹作爲河南地方行政經費更宜按照省議會暫行法第十六條由貴民政長提交本會議決後公布施行貴民政長據何法律竟將豫省四綱鹽斤鐵路加價更名爲河南地方行政加價本會職權所在礙難緘默爲此具書質問貴民政長請於三日内明白答覆須至質同者 
[張都督咨覆文]  
　　查洛潼鐵路鹽斤加價一案原爲路股保息之用刻下路歸國有中央定爲政策所有鹽斤加價一欵將來究應歸諸國家所有抑應劃歸地方所有最爲疑問而前此財政部軍令將鹽斤加價一欵專欵存儲不得挪作他用是鹽斤加價一欵已入中央財政範圍現在鹽欵及其附帶收入又與借用外欵有重大關係倘不預先防維誠恐路歸國有鹽欵亦隨歸中央本省地方卽驟失一宗巨欵本民政長深維國家徵收鹽稅確係國家稅性質自應歸諸國家行政其鹽欵加價則係地方附加稅性質自應歸諸地方行政故急電呈中央請改歸地方行政預佔地步雖刻下尚有贊成商辦之人而在行政方面秉承中央命令不得不認爲確定先事籌畫也現奉大總統電令准如所請則將來洛潼改歸國有而我河南地方之欵仍得留爲河南地方之用本民政長區區持本省利益之苦衷當邀鑒諒總之此欵僅止預先截存至如何用途現正議辦法要必投之於生產斷不用之於銷耗自必提交貴議會取决公議准咨前因相應咨覆貴議會查照此咨 
國家豫决算毋庸省會過問之紛爭 
[民政長之咨行]  
　　應民政長咨江蘇省議會文云爲咨行事本年五月三十日准財政部豔電開查省議會議决本省預决算本省二字當指地方預决算而言凡各省之地方預决算應交省議會議决至國家預决算自應由本部彚送國會議决毋庸提交省議會前准四川雲南浙江先後電詢辦法除逕復各該省外應再通電各省以昭一律而免疑誤請卽查照辦理財政部豔印等因相應咨請貴議會查照此咨 
[甘省會之否認]  
　　甘省會電江蘇省議會云財政部豔電稱國家預算不提交省議會等語查兩稅未分中央於收入則混合征取於監督財政則藉詞劃分以剝奪之况官吏濫用久爲各省通弊非綜核出入不足以杜浮濫財政部豔電適以啟官吏藉端推諉之心與暫行法第十六條第二項相背本會絶對否認除電兩院力爭外請貴會協爭甘議會江 
地方通信蘇州 
[限制律師出庭區域]  
　　高等審判廳昨曾函致江蘇律師總會大致謂按照司法部修正律師新章每一律師止准在一地方廳管轄區域内執行職務現查來廳登錄各律師名簿内有一人設兩處事務所及數處事務所者若照新章一地方廳之限制應改定爲一處事務所爲此函請貴會轉告單開各律師查照云云業由律師總會轉函通告矣 
[又有棄妻重婚者]  
　　日裝家橋巷張某有棄妻重婚姚女之事兩岳家現正嚴重交涉尚未解决而本月五號觀前顏家巷中由巷内陳阿全向開水木作因嫌其妻鄕婦觀瞻不雅竟私聘某氏女爲妻已於三號結婚並將前妻逐出事爲其妻叔某所知昨在東中市鴻春茶室與阿全理論阿全自知理屈允貼房屋八間洋三百元並月貼零用洋三元始各首允散去噫何近來重婚之多耶 
[蘇州亦有愛國布出現]  
　　蘇州葑門十全街商辦震豐織布廠爲提倡實業補塞漏巵起見爰集同志寬備基金廣招女工於陽曆六月七號開機督造各色各樣愛國布力求工精料實色豔花新恐織手或有不齊出品未能一律因此暫不發行俟織成多數後延請專家詳細審查剔凈低窳分别欵式批定價格再行開盤 
鎭江 
[縣敎育會改選職員]  
　　五月七號二時丹徒縣敎育會改選職員到會者約二百餘人開會時秩序異常紊亂詰問之間幾至衝突當經投票選出殷森圃（八十一票）爲正會長朱兆之（五十一票）爲副會長另舉評議員八人調查員八人編輯員四人書記一人云 
[新絲上市]  
　　鎭郡今年春夏之交雨多晴少蠶事收成不佳刻下新絲業已上市城内堰頭街各絲行均於六號一律開秤計開價目經絲每百兩三十四五元頭等緯絲每百兩三十三四元中等緯絲每百兩三十一二元次等緯絲二十七元左右 
[招告兵士不法]  
　　駐鎭六十三團趙團長於日昨出示略謂近接匿名信函指告本團中兵士某某等在南門開場聚賭某某在兩門强佔民妻等語事干軍紀除飭各連長嚴加管束外特出布告限出函者五日到營對質定即從嚴懲辦 
揚州 
[開釋在押軍官]  
　　徐故軍統寳山前以步軍第四十六團團長祁映之未經請假率行爲前兩淮緝私統領米少將馳赴海州招募赴熱衛隊殊屬違背軍紀特傳押營倉示儆現徐代理軍統爲安輯軍心起見特將該團長釋放並慰以不日將有委用以結其歡云 
[定期發給欠餉]  
　　第二軍所欠兩月軍餉自徐故軍統被炸後曾由張運司代請中央懇撥餉銀三十萬元以濟軍用已經陸軍部核准聞儘今日可以到揚明日（舊曆端節）准可發給 
安徽 
[清查水師公產]  
　　皖省水師公產屢經都督派委清查雖器具船支一切公物業巳交代清楚惟契據鹽票現存何處並未據黄總稽查呈明亟應清理以重公產昨柏都督特派洪君祜前往逐一清查所有進欵分别某處若干每年共收若干開具清單並將公產契據一併携回來省呈復備案 
[桐城亟辦平糶]  
　　桐城縣境前以米價昻貴一般奸商囤積米石壟斷居奇公家又不籌辦平糶以致窮苦小民終日不得一飽昨聞該縣西鄕張天坂保蒼蒲店有戴姓老婦及一七齡孫女因米價高昻無錢購買竟致餓死亦云慘矣 
江寗 
[華瀛俱樂部成立]  
　　華瀛俱樂部已於昨日開幕來賓甚衆都督及各司長各局長均相率親臨省長以事赴北京特由内務司長馬俊卿代表蒞場來賓齊集後卽奏軍樂行開會式嗣日本嵯峨兵艦數十人就撲相場撲相（即角力娛賓旋由日領事引導各會員赴抛球場拍照畢卽開筵讌飲各會員觥籌交錯歡笑甚洽當由日領事演說略謂向者中日兩國常以小事齟　多因兩國人士不常接洽以致多所悞會有乖睦誼之事遂時有所聞今華瀛俱樂部成立兩國人士常常會集可因此交換智識並可借敦睦誼實有莫大之利益也云繼由都督演說謂貴領事發起設置俱樂部其用意極爲可佩將來兩國邦交必將因此益形鞏固云云旋由馬俊卿代表省長致詞云華瀛俱樂部之設省長極爲贊成適以事北上士杰謹代表赴會觀禮並宣讀應省長致該部頌詞當由領事請都督爲部長都督已經承認賓主皆呼華瀛萬歲華瀛俱樂部萬歲 
南昌 
[外屬警察劃隸内務司]  
　　贛省外屬警察權限業經省議會議决劃歸内務司直接管轄惟警視廳總監周希頣不肯移交案卷呈叙不能歸司管轄理由三端請代理民政長彭程萬咨交省會覆議辦理現經行政公署指令該廳謂查監督警察固屬内務範圍而執行警政仍當該廳管理考之法理按之事實以及中央暫行官制該廳所呈三端皆能持之有故言之成理惟今旣由省議會議决劃歸司轄若再咨議必難允准仰卽遵照議案辦理云 
[取締停柩之嚴厲]  
　　贛省警視廳總監周希頣昨出布告云久 
停靈柩危害叢生迭經本廳示禁在案惟此種惡習相沿甚久每有靈柩或屯諸家庭或寄存寺觀其遺屍骸骨化作骷髏臭氣發生盡爲生人所吸受乃或子孫親屬末路蕭條而冷落一棺長年停擱霉腐穢氣歷久猶存若不取締嚴明於公共衛生大有妨害嗣後凡屬因傳染危症而死者卽由本廳派員消毒勒令卽埋如致死原因確無他項危症者暫准存柩二十天卽行殯葬所有從前存寄各處之柩限六月内一律運出掩埋如有絶無親屬照料者由本廳撥欵厝葬以除穢氣而重衛生 
成都 
[電告稻城克復情形]  
　　川都督胡景伊昨接裏塘劉支隊長來電報告稻城克復情形原電略稱我軍自奪據稻壩偵察前方地形敵情旋據報稱左右兩山排列綿峯重迭綿亘數十里道路迂狹堅卡甚多稻城附近幅　遼闊河流突貫其中擱有碉櫚數十 
座鄕逆約三千名如稻城左右高山鄩壩兌碉　全行代領布置堅密意圖丸彈抵抗非出奇計難以制勝初十日午前六時勳分我軍爲三梯隊包圍張營長英率該營一二三四連及十五團第九連炮隊譚連長爲第一梯隊由右側馳山分隊進攻匍匐而上襲擊稻城及據守山卡一帶之逆兵張營長建勳率該營第九第十第十一連及十四團第八連炮隊李連長由左側葛山越迂廻向山背後一帶堅卡及不欛各碉櫚分隊進擊賴參謀必輝率十四團六七兩連十四團第十二連預備營第三連機關鎗排爲第三梯隊嚴守稻壩隘口並分防於側要道以備援助勳督同全軍協力猛攻各該梯隊長身先士卒指揮適當所屬官兵均屬奮不顧身勇往直前及破稻城及碉房堅卡各數十處殺傷逆番無算生擒數名第一梯隊奪獲管退炮砲閂一付第二梯奪獲管退炮一尊炮壞不全其餘軍械所獲甚多該逆卽向鄕城退去追奔三十餘里午後四時即將稻城一帶完全克復我軍帶傷官長二員士兵十餘名陣亡六名火夫一名詳報續陳成勳叩眞 
雜評二 
[省議員之空架子]  
　　異哉甘省議會之主張謂國家預决算省議會有議决權則必謂國會無此議决權而後可也謂國家預决算應交省會議决則必謂不必交國會議决而可後也不然一預算案而同時交國會省會議决萬一省會之所增删者與國會不同則行政官將何所依據以執行耶 
　　近來各省會議員每喜擴張範圍以外之權限而範圍以内之權限已能實踐與否不問也開會則避不出席表决則相率出走常會之外臨時會一開再開而重要如本省之地方預算仍有未議决者然而朝則曰參預憲法夕則曰選舉總統猶不自足則曰議决國家預决算嗚呼省議員之萬能嗚呼省議員之空架子 
[江西之刺客案]  
　　江西之搜獲刺客十三人其究爲何如人告者不詳顧記者則竊疑其卽爲捕獲柳人寰一案柳人寰自謀亂發覺後不逋逃海外而獨往江西其意中蓋以江西爲樂土耳往江西而居然拜謁都督將以爲都督或待之如上賓耳然而竟指拿然而竟發交軍事處審訊嗚呼柳人寰汝亦當茫然於何以自投羅網也（我） 
 
 
 

Page 7

 
 
本埠新聞徐匪破壞未成之尾聲 
[第三旅分别給奬]  
　　混成第三旅李旅長昨日通令各團營隊文云頃准陸軍部上海製造局督理陳函開奉大總統令開此次匪徒攻局力保安全賞洋五萬元等因兹特先行分别給發貴旅協同防禦敝局甚爲得力送洋四千元察收分别酌給等因准此合將犒欵四千元分别給發各團營以示鼓勵仰卽各營按照下單分撥酌奬勿違計開第一二團本部賞洋六十元第一團第一營第四連賞洋六十元（内十元奬給龔副官餘由該副官分别酌奬）第一團第二營賞洋四百五十元（内五十元奬給營長餘由該營長分别酌奬）第二團第一營賞洋四百元（同上）第二團第二營賞洋四百五十元（同上）砲兵營賞洋四百元水師第一第二第三各營各賞洋四百元（同上）鈞和兵輪賞洋二百元（同上）探訪隊賞洋六十元（内十元奬給隊長餘歸隊長分派）緝獲要犯各員賞洋一百七十元司令部差遣偵探護兵傳令兵夫役共賞洋一百五十元司令部職員共奬不四百元 
[商團會員之報本返始]  
　　商團會員盧又梭凌季潭趙楚惟等上商團公會會長書云敬啟者前月製造局被匪龔擊幸卽敉平未始非地方之福今聞奬勵之盛頒及本會又梭等思之不覺悲從中來有不能已於言者此次匪亂本會同志聞警急赴擔任防守以保治安自是分内之事初本無所希冀也况駐防而並未出防較之光復後之晝夜梭巡日無寧晷者其勞逸若何光復前之奮力助戰捐軀以殉者其功績若何當本會會員張沛如君之戰死也彼固發於一己之熱忱誓以救護祖國爲職志而心非有他其人其行足以垂典型於吾輩者固無論已他若俞君志偉榮君九松亦是大好男兒前奉本會之命馳驅戰事不避艱險因而並殞其軀義勇昭然大堪風世應如何設法表彰揚忠烈以勵同胞而今竟何如乎且俞君家貧不得已厝其柩於杭州楊公祠今此祠改設學堂勢必遷徙死者將遭暴露而生者無所動心言念及此不禁五中欲裂公會本有撫恤之章今兹竟成具文死者旣莫慰於九原而生者反因防務微勞頓膺榮譽人孰無良能無對之而恝然耶情長紙短筆難盡宣明察如先生固毋庸瓊惟先生裁酌敬乞賜敎爲幸 
[土商亦悔禍矣]  
　　滬北各土商以内地禁烟嚴厲皖魯等省均已禁絶江浙兩省現亦極力進行以故日來銷場頓滯調查各土行存貨已積至一萬七千箱就照目前銷數而論須於二年以外始能將存貨銷清兹聞該業同人集議於陽曆六月一號起停止定貨以免暗受虧耗 
[商團公會將舉行八週紀念]  
　　本邑南市商團公會會長查得本埠自禁烟功令頒行以來曾將内地及英法美各租界内之烟館先後禁閉迄今時逾七載成效久著今届六月十五號卽陰曆五月十一日又爲大紀念之期應與諸同志共伸慶祝故擬卽日通告各團體務於是日下午齊集南市陸家浜商團公會事務所内舉行慶祝典禮然後聨隊游行各街巷以昭盛典云 
内地電氣事業之進行談電燈與電車 
[電燈公司總理復市政廳函]  
　　敬復者昨奉函開准議事會議長王引才先生轉據議員報告報載有某公司將公共產抵押於主權有無關碍等情昨聞内地電燈公司有抵借洋欵之事其詳情若何請查復以便報告等因奉此查内地電燈公司於辛亥年冬曾將全廠機器產業向英商滙豐銀行抵借銀十萬兩以一年爲期逾期年餘時來催贖兼之公司籌備進行陸續借欵亦有十萬元光景再四展期已難啟口現况用燈者日有所增電力又將不敷擴充之舉似巳刻不容緩種種需欵無可如何因請本公司股東認可董事會决議仍將全廠機器產業向日商旭公司抵借銀三十萬兩以十年爲期常年八釐半起息先用二十萬兩以十萬兩贖還滙豐押欵以十萬兩歸還零星欠欵尚有十萬在添購機器時取用實爲維持本公司營業之舉故向洋商抵借况繼續循行全屬營業性質似與公產主權毫無關碍合肅詳復仰候台鑒 
[電車公司總理復市政廳函]  
　　敬復者昨奉台諭以敝電車公司自董家渡北埋設雙軌有背合同請速籌改良之法等因奉此查董家渡以北設雙軌悉照議會許可之公定圖樣及合同辦理並無絲毫違背之處而軌道係照圖由洋廠配定節節鬥筍屢與洋工程師商量實難更改兹奉前因惟有將已鋪設之路側皆石翻進未動工者軌道改在路中庶車行更覺便利實於無可設法之中竭力改良用特奉復 
[電車不日試軌道]  
　　南市華商電車工程原定陰曆端節前後准可開車行駛近因天雨過多鋪軌工程不能如期竣工現甫填至大碼頭地方其電桿電綫亦在裝接業由該公司經理陸伯鴻君督催工頭迅將軌道尅日鋪竣俾可接綫完工約須陰曆五月下旬開車一面函請求新廠總理趕飭工匠迅將電車從速裝配現聞一輛業巳裝就將於日内先以人力推駛以便試壓軌道是否堅固云 
[嚴禁放米出洋]  
　　江蘇應省長以俄國所屬西比利亞地方素以華產米糧接濟價值昻貴每石值洋二十餘元以致奸商貪利偷運出洋裝往西比利亞者爲多現當青黄不接之時自應顧全民食分别查禁特於前日令飭本縣吳知事轉移江海關施監督函致新關稅司諭飭華洋托手人等凡遇外洋輪船出口務須嚴行查禁以杜偷運而顧民食云 
[軍米照例騐放]  
　　江海關監督施理卿君昨接應省長函開案准浙都督公函前以浙省軍米缺乏曾經電請在蘇省採辦軍米二萬石嗣准青電内開採辦軍米應請陸軍部核轉等因經本府電部並請將第六師購存蘇米一千石共計二萬一千石一律飭轉核放兹准陸軍部　電開寒電悉已分知財政部稅務處江蘇都督民政長轉飭各卡查騐數目與貴都督所發護照相符一併驗免放行卽希查照等因准此除由本府填給護照交由採辦各該員分别前往購運外相應函請察照並希令飭沿途各關卡驗照放行等因又准稅務處函同前由各到署准此查此案前准陸軍部公函業經函逹在案兹准前因除訓令各厘稅局所遵照外合行函逹請煩查照云云施君接函後當卽分行各卡員一體遵照辦理矣 
[移提南匯沙棍]  
　　南滙縣陳卓齋等呈控紳士顧德鈺等爭升蕩田一案迭經飭據南滙縣莊知事查明此次顧德鈺升科蘆蕩原屬子母相生因陳訛詐不遂以致誣控應將全案移送檢察廳拘案按律懲辦指令南匯莊知事遵照轉移地方檢察廳傳究在案兹因訪聞該沙棍陳卓齋避匿上海軍隊南匯地方檢察廳昨特移文上海蔡廳長請爲轉函駐滬各軍營查明有無陳卓齋其人以便關提訊辦 
[虹橋鎭拘獲煙犯之紛擾]  
　　本縣西鄕虹橋鎭地方往往有私設燈吃私售烟膏等事該處蒲淞市鄕各議員非但不禁反暗中包庇昨據禁烟局調查員朱守貞王定銘李日涯等查得該鎭於私設燈吸兼售烟膏生意最佳者以孫阿濤爲首禀准嚴局長於前日下午協同巡警馳往拘拿當將孫阿濤拿獲抄得烟具四五十件正在押解來局行未數步突來鄕民五六十人各執棍棒蜂擁前來不分皂白當將該員警等圍住毆傷六七人輕重不一將孫奪回幸煙具尚有大半未被奪去回局報告嚴局長後奉諭令赴上海醫院自行醫治一面備文將煙具飭人送往地方檢察廳請爲多派法警緝拿孫阿濤到案懲辦以儆將來等因蔡廳長以爲時已晚諭知來人着於次日送來云 
[穆廳長之集思廣益]  
　　湘滬警察廳穆廳長前日通令各科長科員各區署長署員及各隊長等略云本廳改組伊始所有内外各規則均須分别釐訂如本廳辦事規則秘書辦事規則各科辦事規則勤務督察長辦事規則消防督察長辦事規則各署各分署辦事規則及對於本廳解案規則各隊辦事規則書記辦事規則等等兹爲集思廣益起見開列名目發交該科署隊長等查閱各抒所見條舉直陳祇須於實際上可以施行絶無窒碍本廳長當虚衷採擇搜集衆人之長才彚成完善之章制限文到三日内臚列具復勿稍遲延云云 
[浙省鼓勵軍人之紀念帕]  
　　浙江都督朱介人君以一月以來謡言蠭起一般亂黨揑造誹語暗使同黨假冒名義分赴各處運動軍隊希圖勾煽南北惡感破壞大局浙省亦屢次發見幸軍界中深明大義不爲所動實堪嘉許擬於今届驗閱軍隊時發給各軍紀念帕以示風勵現已織就絲巾一萬餘方並於帕上親題紀念詞十六字文曰服從長官親睦同胞爲己立身爲國立功右書浙江都督朱瑞題給上面横列一行題曰中華民國春季驗閱紀念帕聞此項紀念帕已托本埠圖書集成公司代印一俟印刷完備即當分給各軍隊藉留紀念 
[城東女學受驚不小]  
　　南市裏竹行弄城東女學校舍後面披屋與丁宅爲比隣卽丁宅之厨房在此當夜八時三刻鐘由後隣陸宅見伊宅煙囱火起大减救火伊家只做不知由陸宅家人及校中同人襄助登屋灌救幸未透頂聞丁姓屋主專以烟賭爲事家中放任僕役致造惡果故鄰里均爲憤恨云 
[猥褻幼女查實]  
　　庽居北京路壽康里七百六十三號門牌南　富紳邱毓連因將九歲婢女周阿榮猥褻致女私處受傷潰爛業經女母周鄒氏察悉偕女至老閘捕房控告捕頭以女受傷屬實飭送醫院醫治並飭探查明禀究兹悉此事已由包探朱阿巧往查屬實於前日回禀捕頭卽着提邱解究迨該探往提邱已逃匿旋由邱延律師代表至捕房聲稱邱往内地收買絲繭並非逃匿愿存洋一千元作保如奉傳訊令其到堂候質請將提票收回捕頭准之 
英捕房紀事 
[英捕房紀事]  
　　英美捕房代理華捕正巡官麥君昨日發出示諭云照得華捕站崗差使卽立角子現經辦理妥貼倘各華捕有願意對調者仍准照章調回走差等事如意欲調動者儘可到本正巡公務處隨時禀明以便將章程辦法明白宣示俾衆周知仰各凛遵滙山捕房捕頭琴生君請假半年回國昨奉卜總巡照准聞琴君定期日内起程老閘捕房五百九十六號華捕因在差獲賊有功經該管捕頭查悉於昨禀奉麥代正巡官諭著該捕下級升期提前三月以資激勸 
城内 
[審判廳民庭批示]  
　　陸春記呈訴包造房屋無錢付價懇求備案由批訴果非虚亦祇應延中理處不協請求訊追何得率擬將屋拆卸換價揣爾之意殆欲以本廳負拆屋之責耶荒謬殊甚所請立案之處不准特斥胡芳祿呈請免征訴訟費由批狀悉查試辦章程規定對於無力呈繳訟費者本可酌量減免兹據稱該民人實係貧苦自可暫准免交但須覓一本地公正紳商或地方團體出書証明呈廳備案以昭核實而杜朦混周星祥呈媳無下落陳請立案離婚由批狀悉據稱爾媳薛氏歸寗計十有餘載迄今查無蹤跡未卜存亡爾爲嗣續計擬爲子敬襄另娶所言如果實在揆之情法均屬相合姑准備案可也 
[地方檢察廳批示]  
　　莊松濤訴徐順林縱火無辭請求迅賜公判由批狀悉查此案正飭証人到案質訊該民旣稱徐洪氏可以証明一切着卽邀同投廳候質可也傅光謨爲請求給領傅阿有等三孩由批據訴已悉着卽投案聽候傳同傅宗蓮等質明再行給領可也 
[虹橋小火]  
　　昨日上午滬城虹橋南首一百四十四號張某家不戒於火當經救火會各員急驅皮帶車到場救熄不致成災嗣經第一區第二巡警分署飭傳張到局判罰洋兩元以儆 
[招認尸棺]  
　　上海地方檢察廳昨致閘北淞滬警察廳函云頃准通商交涉使陳君電話以日前滬寧車站壓斃形似日本人無名男子一名當經通知日本領事派人收殮埋葬寳山界日本墳内現查該屍實係中國揚州人名陳阿和由日本領事將棺交出囑卽領回另厝傳屬認領等因查該處係警區管轄相應函請貴廳轉知寳山分區查照將該陳阿和屍棺派警由日本墳地内遷出着保就近浮厝知照過廳以便召屬認領案關交涉望切施行 
閘北 
[迷路可憐]  
　　迷路女孩闞春香男孩嚴桂林陸阿根等三名口前日經司法科預審一過判送惠兒院留養候各家屬到案認領 
[掉錢起釁]  
　　陳大新昨至大統路日昇雜貨店買物因掉換小錢起釁與店夥衝突將該店寄售之碗盞碰碎二十餘件扭控四區警察署張署員訊問一過以事出無心飭具改過結開釋免究 
公共租界 
[雉妓冐充女學生]  
　　雲南路一百九十五號雉妓院妓女喬月階截髮時裝混充女學生前晚因與同伴在南京路拉客違章由捕查見拘入捕房據稱湖州人在某學堂肄業與素識之男學生沈某邂逅立談並不賣娼捕頭恐係巡捕悞會諭令暫留當即飭探查得實係雉妓卽着送請公廨押候訊罰 
[公廨書吏記過]  
　　公共公廨自歸外交團暫行管理後已將差役裁汰惟房書一項迄尚保留近因書吏胡某等辦公疎忽經關讞員查悉大爲震怒除申斥外並將該書吏等各記大過一次以示懲儆 
[只好鬼風流]  
　　山東路三百八十四號餅店樓上所居之某甲前晚因與姘婦王氏尋歡甲竟洩精不止頓時斃命經老閘捕房捕頭得悉飭探沈阿岳將屍舁至虹口斐倫路驗屍所報請公廨中西官蒞驗並將王氏帶入捕房奉飭轉送公廨押候驗明屍身再核 
[竊案兩起]  
　　浙江路四百七十九號住户吳松筠前日在厦門路被竊現洋五百元又南京路三百三十二號居人區瑶階被用人竊去值洋一百二十元之金飾昨均開單報請捕房飭探查緝 
[管工人行兇]  
　　宣崔氏昨偕女孩小蘭投捕房報稱家住新記浜路一百十六號因女在漢璧禮路鷄毛棧做工被管工人陶某毆傷請爲查辦捕頭准之 
[小車夫竊物]  
　　小車夫王五慶前日下午由北四川路十號某日人家雇載器物王乘間竊取電筒等件而逃被探查見拘入捕房押候究辦 
[途中互毆]  
　　張金品陳阿來二人昨日不知何故在嘉興路互毆由捕併送捕房聽候查辦 
[銅元攫去]  
　　葉李氏昨在蓬路菜場買物被流氓姜阿四搶取籃内銅元百餘枚而逃該氏卽鳴捕將姜追獲解入捕房候辦 
法租界 
[梢公串刦渡客]  
　　潘富靜投廨控稱在黄浦灘雇施紀安　板船過渡艙中先有施同黨四人在内船至中流當卽停駛喝令伊黨四人將商人雙手扭住强搜身畔所有洋銀銀表均被攫去始渡至岸報捕拘獲求究施供該四人與潘同時登舟駛至中流該四人强令小民停駛搜取洋銀小民上前相勸反遭行兇並非同黨求察聶讞員判管押查明核辦 
[經理私用帳洋]  
　　陸厚安前控金占春經理魚行私用洋六百五十元查出後金出立憑據約期歸還分文不理行已關閉求請訊追奉判交保詎金置之不理昨又提訊金供托人向陸情商每月拔洋十元日内卽可起拔陸稱並無其事實係謊言求恩嚴追判管押限十四天先交洋二百元到案再行交保理還餘欠 
[失土之嫌疑]  
　　李海三投廨禀稱寄庽悅來公司前因訟事出外將房門落鎖至第三天回庽詎鎖已更換箱中失去洋四百八十元並土三包報捕後在同庽之劉子權房中抄出原贓土包求請追究劉供因李出門不回好意在門上代加一鎖呈案之土卽向李購來體面商人豈肯作此不端之事實被誣指判交保查明再核 
[抛碗之肇禍]  
　　王金全投廨稱日前行經張四兒家不知因何將碗抛出適中頭上以致受傷現經醫院醫痊求究張供因酒醉誤將碗擲出實非有意求宥判押十四天 
雜評三 
[土膏店之良心發現]  
　　倚租界爲護符弁髦禁令但知利已不顧毒人世間無道德心之尤當首屈滬北土膏店一指今該同業等鑒於各省煙禁之嚴銷場之疲而計議停止定貨作收束計劃意者若輩亦悔禍之延而不絶如縷之良心發現乎 
吾將於此後實行停歇與否卜之（我） 
[卓哉商團之常識]  
　　共和政府原無奬勵人民之必要顧卽曰奬勵矣而商團尤非現役軍官可比宜乎盧會員目擊優奬之稠疊而在發思古之幽情也 
然而近日則某某首告也某某補請也若惟恐奬之不及者然上以是爲報酬下卽以之爲激勵習俗之移人夫亦大可異矣 
吾於以歎商團之常識高於他人一等吾於以歎盧又梭等報本返始之苦衷更足以風勵他團而爲近日之一般攘臂冐功者戒（萍） 
專件 
[上海縣二年度地方費正式預算册（續）]  
　　第三項縣立各學校學生納費銀圓八千一百元第一目第一高等小學校學生學費每人每年十二元以三百五十人計銀圓四千二百元第二目第二高等小學校學生學費以在鄕間每人每年酌收四元以一百三十人計銀圓五百二十元第三目第一女子高等小學校學生學費每人每年十二元以二百四十人計銀圓二千八百八十元第四目農業學校學生學費每人每年十元以五十人計銀圓五百元 
第二欵縣公產之收入銀圓三百九十元第一項救火聨合會地租銀圓一百五十元第二項龍王廟公產房租銀圓二百四十元第二類縣地方稅之收入銀圓二萬二千四百五十一元三角二分五釐 
第一欵忙漕附稅銀圓二萬一千三百五十六元九角二分五釐 
說明前欵遵臨時省議會議决改正預算册式分别支配行政及公益費案第一條規定編列登明第一項漕糧附稅銀圓一萬四千一百十一元一角七分一釐 
　　說明遵臨時省議會議决案以本年之漕糧收作次年之用度如秋後收成豐稔毋庸請減應照額實徵米四萬八千九百九十七石一斗二升二合以附稅十分之三除四釐徵收費外每石應派二角八分八釐計算合符前數登明 
第二項忙銀附稅銀圓七千二百四十五元七角五分四釐 
第一目地丁附稅銀圓七千六元六角一分二釐說明二年分忙銀如秋後收成豐稔毋庸請減應照額實徵銀八萬一千九十五兩四分一釐以附稅十分之三除四釐徵收費外每兩應派八分六釐四毫計算合符前數登明 
第二日屯租附稅銀圓八十八元六分九釐說明屯租如額徵足一千十九兩三錢一分八釐以附稅十分之三除四釐徵收費外每兩應派八分六釐四毫計算合符前數登明 
第三目津運附稅銀圓八十六元八角九分一釐說明津運額徵一千五兩六錢八分五釐以附稅十分之三除四釐徵收費外每兩應派八分六釐四毫計算合符前數登明 
第四目蘆課附稅銀圓六十一元九分四釐說明蘆課額徵七百七兩一錢一釐以附稅十分之三除四釐徵收費外每兩應派八分六釐四毫計算合符前數登明 
第五目學租附稅銀圓三元八分八釐說明學租額徵三十五兩七錢四分三釐以附稅十分之三除四釐徵收費外每兩應派八分六釐四毫計算合符前數登明 
第二欵雜稅附稅銀圓一千九十四元四角第一項田房契附稅銀圓九百二十一元六角說明田房稅無額儘徵儘解據近三年收數平均計之年徵八千元左右照臨時省議會議决規定以十分之六爲正稅十分之四爲附稅除四釐徵收費外計算合符前數登明 
第二項牙稅附稅銀圓一百七十二元八角說明牙稅無額光復以來金融恐慌牙户歇業較多新增極少比較前三年徵數有絀無盈兹假定年徵三千元照臨時省議會議决以十分之八爲正稅十分之二爲附稅以附稅十分之三除四釐徵收費外計算合符前數登明 
第三類特稅等收入銀圓六萬二千五百五十三元六角第一欵房捐銀圓五萬元第二欵田房契附稅銀圓二千一百五十元四角第三欵牙稅附稅銀圓四百三元二角說明本邑徵收田房契牙帖之附稅銀圓共約三千六百四十八元除照臨時省議會議决十成之三歸縣外十成之七合符以上兩欵共數本應歸於市鄕惟照區分派爲數甚微且田房牙稅兩項流動異常本無一定徵數現定將市鄕有之七成附稅與縣有之三成附稅併合儘數充縣立工業學校費登明第四欵年租餘欵銀圓一萬元第五欵典捐銀圓 
說明查典捐爲地方特稅性質應列入收欵計向歸本邑慈善敎育河工等用者全年共錢六千一百七十四千文其餘解蘇解松者全年共錢四千七百四十六千文兩共錢一萬九百二十千文現在地方制度變更自無庸轉解他縣一併留充本縣地方費以錢一千一百六十文折銀圓一元合銀圓九千四百十三元七角九分三釐俟收到後再行支配登明歲入臨時門銀圓五千一百三十三元九角八分二釐第一類收支不敷募集公債抵補費銀圓五千一百三十三元九角八分二釐歲出二年七月一日起至次年六月底止歲出經常臨時兩門共銀圓十一萬二千六百十元八角歲出經常門銀圓八萬八千三百四十元八角第一類縣議事會參事會銀圓五千二百四十八元第一欵縣議事會公費銀圓四千一百二元第一項議長議員公費銀圓一千八百元第一目議長副議長公費銀圓八十元說明議長副議長隨時駐會經理本應另定公費因地方費不敷暫行日給銀圓一元以每届常會四十日計如會期内並不告假按日照支合符前數登明第二目議員公費銀圓一千一百二十元說明議員二十八人均日給一元以每届常會四十日計如會期内並不告假按日照支合符前數登明來函 
[寗紹商輪公司來函]  
　　查敝棧房前因失竊棉花爲數甚鉅事後報請警廳緝查拘獲積賊小胡子郎把子阿二等供稱銷贓於向來窩藏賊贜之三和尚王柏金處等情在案比經警廳飭拿究辦詎三和尚王柏金聞風遠颺爲日已久尚未獲案嗣經警廳派警將三和尚住屋看守並搜出贓物甚多確係窩藏無疑而貴報所登敝棧房擅將三和尚拘拿私行弔打威逼供認又將三和尚住房擅行發封以致三和尚之母具訴檢廳云云並無此事請卽登報更正 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[擬爲毛于思致唐紹儀] [  雲間酒隱]  
　　少川先生偉鑒竊我毛氏一族附麗於先生之宝體者自頂至踵奚啻擢髮可數于思雖晚出而與先生面訂莫逆交者蓋亦有年矣曩者先生赴高麗于思敢爲毛遂之自薦脫穎而出以隨侍左右時先生龔三韓美人訂嚙臂盟于思亦以先生之夤緣得蒙芳澤繼先生以中英交涉赴西藏于思亦不敢畏堅冰之積冐寒西征旋先生奉使於美抗顏於歐美外交之席凡遇宴會跳舞盛舉與彼邦士女行接吻之禮于思亦不敢告勞未幾武昌舉義先生與南方鬚眉男子伍廷芳等議和於上海萬目睽睽中外人士咸以得見先生爲幸于思亦躬與其盛旣而共和告成先生裒然爲内閣之領袖意其時獻媚於先生者必有效丁謂故事以拂拭于思先生亦欣然而笑不數月内外交謪先生適又眷懷西方美人倉皇遁走于思亦狼狽相從且先生而怒于思則森森刺戟狀類衝冠之髮以張先生之威先生而樂則置酒高會于思輒盡先嘗之義務以極酣暢淋漓之致然則先生之待于思固無微不至而于思之事先生亦無役不從今先生因結髮悼亡與吳女士締絲蘿之好固亦猶是人情無如女士惑於蒲留仙之　言恐于思之刺破小吻不惜吹毛索疵要約芟除當時雖有鈍根君爲之緩頰而先生竟俯首聽命盡變其媚外之手段以媚内大顯伐毛洗髓之長技冀還其本來面目爲容悅婦人之計先生亦太無鬚眉氣矣况蒼蒼於先生之頂上者固巳膏沐而使之沃澤何獨於于思則聽婦人之謀不惜草薙而禽獼之先生亦殘忍寡恩矣哉惟念先生以行將就木之年與少艾結偕老副箕之約伏乞爲國自愛幸無浪用精神使星星者化而爲白幸甚（二） 
[奉揚墮鬍散] [  東埜戲墨]  
　　滑稽藥房主人精究化學有年不惜資本秘製一種墮鬍散凡少年鬍子或矍鑠老翁於思於思者一經搽抺無不應手奏效　草不生鄙人盱衡國事精力交瘁年未耳順而髮蒼蒼而鬚鬑鬑此次與吳維翹女士結婚女士要求剃鬚鄙人立即如命以博女士歡心繼念剃鬚之後仍將復出野火燒不盡春風吹又生如板刷如蝟　豈不可厭倘與女士偎傍之際偶不經心剌傷粉頰於愛情大有關碍素聞墮鬍散之名購而試之果然靈騐非常但覺油頭滑腦十分舒服因思世間與鄙人同病甚至一毛不拔者頗不乏人特爲登報奉揚介紹於諸君之前維用時必須謹愼切勿悞搽下部致受浴堂失火之誚是爲至要倘諸君用後欲鬚復出者祇須用糞橛擦之則仍復舊觀矣前國務總理唐某謹啟（二） 
[戲擬參衆兩議院序仿春夜宴桃李園序] [  病魔]  
　　夫議院者議員之逆旅會期者議院之過各而昏昏若夢爲閙幾何科員以足踏人良有以也况政府召我以開會法律假我以威權立胡閙之機關演新奇之活劇羣公慣技拳足交加我輩喧譁瞎三話四相打未巳轉入妓寮約和局以消遣擺花酒而作樂不攀相好何愜淫懷作官不成從此學爲浪子 
[論炸彈之將來] [  鈍根]  
　　暗殺風行炸彈遍地某處三炮台牌香烟匣中發現炸彈國中偉人相與惶駭曰從此我們香烟吃不得了某處信函中發見炸彈則又相與驚懼曰從此信函拆不得了及至徐寳山被害則更變色相告曰古董可怕古董可怕昨日總統府炸彈出現則益震顫流汗曰吕宋烟可怕吕宋煙可怕嘻愚哉諸公事發耍台爲之備則不及備者正多矣且偉人非炸彈所能死死者非偉人也夫充暗殺家之能力將見飯碗中有炸彈溺器中有炸彈金錢中有炸彈妓女生殖器中有炸彈可勝防哉雖然終無傷于偉人也偉人之胃口大飯碗中雖有炸彈囫圇吞下四不相觸不能爆發也偉人善撒爛屎溺器中雖有炸彈被爛屎所凝不能爆發也偉人之揮霍手段敏捷金錢中雖有炸彈經偉人手者祇萬分之一秒不及爆發也偉人之皮膚堅厚雖有女暗殺家身藏炸彈乘機爆裂然而偉人如故女暗殺家徒自毁其器耳嗚呼暗殺家可以休矣 
自由談話會 
　　鼓吹革命推翻專制者名之曰偉人鼓吹革命破壞共和者名之曰亂黨 
名之來也由實而起偉人亂黨悉由自擇我爲偉人耶人豈敢以亂黨名我我爲亂黨耶人亦豈肯以偉人名我嗚呼偉人名美乎抑亂黨名美乎吾不解今之密謀二次革命者（陳留我公）前日報載北京電云大借欵已付一百五十萬磅用去某項若干某項若干内有一項係兩院議員公費十七萬元云云近來兩院紀事必曰力爭退回咨文無結果而散等語不意早將借欵中之十七萬元結果而去矣嗚呼[  鐵漢] 　　 
中國今日名爲共和和實則共爭必先不爭而後能和名爲自治實則自亂必先不亂而後能治名爲爲公實則爲私必先不私而後能公名爲自强實則自弱必先不弱而後能强名爲守法實則違法必先不違法而後能守法名爲利國實則害國必先不害國而後能利國名爲保民實則殘民必先不殘民而後能保民名爲文明實則野蠻必先不野蠻而後能文明名爲統一實則分裂必先不分裂而後能統一名爲生存實則滅亡必先不滅亡而後能生存[  秦寄塵]  
凡百營業無不可爲何獨今之一般土商仍執迷不悟羣趨之於租界背義取利棋盤街弄之土號招牌多於河中之鯽並聞内地人購土渠可包送至家嗚呼該土商是何心肝必欲破壞烟禁丁義華美人也而熱心助我國禁烟日前至上海見土店林立心焉傷之曾發傳單勸告土商不知各土商見之亦能良心發現棄黑暗營業而别圖正當事業否耶夫外人尚能愛中國各土商倘再因循觀望不思改業眞我國之大罪人也[  夢寰]  
自由雜誌陳留我公認銷三份育嘉認銷二份海帆認銷兩份 
 
[魔病者] 張德昭字學源年二十三歲江蘇華亭人通信張堰鎭轉柴場鄕 
劇談 
[紀中舞臺之新大蜡廟] [  玄郎]  
　　劇中情節惟於張桂蘭搶進後加入李百歲粉菊花二人一飾老媼一節俏婢（粉菊花時裝扮相頗佳）唱天津小曲二闋此之謂新費德公黄天霸張桂蘭賀人傑褚彪施士倫金大力老僕小姐等俱用名角飾之此之謂大劉永春飾費德公祇唱計議搶親一場如墨花之一現後俱用張德明演之唱做甚輕人云亦云無甚特别精采沈華軒飾天霸演私訪回報趕路三場後以張德俊演之以爲時過晚（此劇出場巳十二點一刻）座客多不耐觀卽草草收場打工上甚形忽略華軒白口雄壯清晰是其長處惟身叚笨重殊少活潑輕靈之趣王又宸飾施公此非緊要角色唱做輕鬆亦無長足錄蓋春來飾賀人傑短小精悍處處活潑潑地萬分着勁且身材矮小戲情又極合宋玉珊飾褚彪宋本係做工鬚生工架老到神氣活現較其面目鬚眉上俱有戲在處處詳精一筆不苟白口亦蒼勁深得老英雄口吻但稍有滯澀之病似有痰梗塞其中桂蘭被搶後與張德俊幾個翻身飛舞跳躍得機得勢緊湊可觀白文奎飾老僕戲亦甚輕追趕時翻一搶臂尚見賣力紫金仙飾小姐戲甚生澀唱亦潦草郎德山飾金大力粗戆神氣頗堪發噱唱至末一字必用鼻音操縱力雖稍弱尚有趣味一盞燈飾寺蘭馬齒加長精力衰弱演武旦戲藝極平庸工力遠甚濫竽充數而巳該伶長於白口胭脂虎浣花溪等戲頗見出色當行欲於武工上爭勝則大相左矣 
政治小說 
[鐵血男兒（一百四十一）] [  常覺　獨鹤]  
陶米洛甫君乎！儂萊司梅麗也！速開户納儂入！！須臾門啟梅欵步入室室極昏暗陶驚異殊甚即鍵户謂梅曰姑娘胡爲乎來豈不知僕遁跡此間實處危境姑娘貿貿然來足以使人屬目之下頓生疑慮乎梅四顧室中亦覺股慄答曰君言誠是此間湫隘卑陋狀殊險惡非吾人所宜到君安居萊司邸後已久何忽遷移至此陶曰姑娘乃不知耶烏王偕白來特返都後得陸登報告巳盡悉吾儕行止今晨復遣兵圍僕舊庽幾爲所獲幸僕善於應變始能兎脫姑娘倉卒而來得毋爲令兄作寄書郵乎梅摇首曰否曰然則何以來此此間爲吾黨聚集之所警吏偵探俱異常注意恐姑娘今日已有尾隨其後者矣梅曰是何害西奧司都中决無一人欲損及萊司毫髮者君毋過慮陶面色慘白不作一語梅覩之大愕默念陶平日趾高氣揚今何恐怖至是思詰其故陶忽怒視梅曰姑娘此來不避塗人耳目實大孟浪僕日來一舉一動皆有人偵察倘不幸蹤跡敗露必被捉將官裏去大事敗矣梅嗤之以鼻曰畏首畏尾身其餘幾君恇怯乃爾安能成事實告君儂此來並非無故緣君徒黨於昨日兩次狙擊白來特君雖博浪之錐迄未命中儂實惡之特來詰問陶曰兩次暗殺俱遭失敗僕方深以爲惜梅忿不可耐叱陶曰儂前與君約不得傷白君今豈忘之乎陶漠不爲動但微笑曰婦人女子當盛怒時往往情詞激切申申以詈實則不值逹人一哂姑娘前此所言又何足以蒙吾心哉梅大怒曰汝以儂爲　足畏乎今試再爲汝言之如汝怙惡不悛必欲死白　旦晚將走告烏王令汝不得苟活汝其思之（二） 
哀情小說 
[玉田恨史（四）] [  天虚我生]  
　　小說之標名曰死纒綿巴黎女子有所謂蘊娜者當革命事起度不免於離散乃與其夫泛舟湖中舉酒相屬極醉盡歡破舟自沈而死死則靈魂不知爲死憑虚御風隨心所之不食不飢不衣不寒時或化爲鶼鶼之鳥鰈鰈之魚連理之樹並蒂之花以示異徵於人間人間之人羡而艶之乃祀之爲愛情之神文義優美妙緒環生其體貼兒女子愛情之處直如愛克司光鏡所燭掬肺腑所藏之隱秘悉呈現於紙上故予愛重此書殆無異敎徒之於聖經朝夕誦之輙能忘憂而消灾障予乃作書厚謝澄郎澄郎知予愛誦此類小說輙於課罷餘閒儘情譯寄每日晨起梳洗未竟即有郵使踵門投信剖而讀之約千餘言逐日啣　靡有盡時而予每接一函輙爲漫擬未來之情節及明日得其續稿則皆出我臆想之外予由是日必早起以待郵使若或一日不至則予悵悵如有所失至於無以自聊予姑亦復習以爲常日必過我聽我演述以博歡笑一日不見澄郎之書則戚戚然憂疑其病矣撫問之書甫發而其書巳續至時予轉自懊悔不當促令譯書苦其心志苟令勿譯予心又滋勿適必合逐日寄我又恐於學時有碍度其譯此書時必在认笠孤館一燈情景可想故予每當五更睡醒輙見隔帷燈影蠕蠕而動恍惚見我澄郎摇　着紙而夢寐之中亦復數數見此情狀予念澄郎果若此者久亦必病乃作書以婉言止之且謂若弗聽者我必憂慮而病澄郎恐予病遂亦罷譯知予好弄風琴乃撰新譜續續寄我我乃依譜尋聲日習一闋頗足消遣澄郎又時時以新製之歌詞囑予演爲複音之譜予心遂爲琴役無復有愁煩之暇晷光陰荏苒薰風自來海榴一樹火齊欲吐予念暑假將近澄郎歸有日矣臨窓延睇惟盼榴花之開並一變其平素惜花之性轉復盼其早落而此可憎之花故故作態若必待我澄郎之歸而後放其笑容果如此花有知特遲遲以待我澄郎之歸者我亦未嘗不願奈之何其不然嗟夫可貴之光陰寸金尺璧寳貴汝者則有其時而今非其時　安得魯陽之戈義和之鞭分而授之我與澄郎兩人哉（二） 
　　眞父君鑒瘦紅夫人囑寄語足下甚願拜讀佳作並希以眞姓名住址見告（瘦夫人名王純哲嗣周拜花住杭州小珠橋） 
 
 
 

Page 11

 
 
   
 
 

Page 12

 
 
   
 
