# 1884 - 337 - 4904190

 

Page 1

 
 
[第二十二號畫報出售] [  申報舘主人啓]  
　　天子之孝與庶民異以天下養是謂大孝今年十月初十日恭逢皇太后五旬萬壽皇上預飭工部在宫中興建土木墍茨丹艧美奐美輸宫名長春列九鼎九獅於其庭玲瓏嵌空斑斕毛色洵屬巨觀再本埠浦灘新建一球球質非銅卽鐵製片鑲成形同橘絡遠望之如細絲圍繞梦而有理　其升降以騐時刻亦奇觀也兩圖俱編入此次二十二號畫報准於十六日出售後仍附淞隱漫錄圖說一則閱者鑒之此佈 
[論法文員言東京大勢]  
　　本報於二十日登底藴畢宣一則其言述自法國報館而出於法國在東京之文員可知法人之於東京實有不能坐享其利者前者宣泰北寗被其攻踞之後法之官商互相傳說謂其於越南全境業巳底定卽法國各新聞舘中亦皆誇張其事以爲一戰而克從此越南永爲屬土可以惟所欲爲一若中國必不能與兵爭越國必不敢圖報復法人櫜弓矢而戢干戈棄武事而修文教不復有戰陳之事者無非虚聲恫喝故作欺人之語以駭聽聞而巳吾謂法人之於東京其不能實獲利益本不待今日始知之至今日而知其難則自劉永福交綏以來所傷兵士所磯將弁此數千人之性命巳不可復活而三年中之兵費首籌五百萬佛郎次加九百萬續又添至二千萬豈非輕於一擲而他人不肯償還者耶就時論事此時若能將就過去法巳幾於不國而况要求中國迫我以必不可和法國尚須掘雀羅鼠復括其巳盡之財以充無窮之兵費乎哉盖法人於通商大局中所得利益甚屬微細亞洲諸埠綜計各國生意以英人爲最大約當四分之三其餘一分尚有德美奥意嗹瑞俄日諸國法人厠乎其間苟又十分其一而派昇之至多亦不過得其二三是法之國本不以貿易爲重惟稅歛於民間以給官府之用設有兵事取於民者倍覺惶急民間所以肯輸者以國家有償還也此番以越事之故大開議院勸其商民各輸兵餉原指越南礦産富有得其全土可以恣其開採將來利巿不止十倍初不意劉軍一出敗績時聞縻其資財而又喪其性命兵事遂至固結不解而國人頓失大望怨府日深也夫法人旣不以貿易爲國本則於東京旣佔之後其國商民挾重資而來新埠以懋遷有無居奇致富者當亦不能多覯除開　之外法人如欲碼頭興旺貨物流通則仍將借重於他國之商民使西貢東京並成各國東來之逆旅然後往來衆多輪帆絡繹法人於要口之上設立稅關定章抽納以收其利而濟其用則是礦産之外又得一宗大注進欵殊不知東京雖則開生而生意一道未必能如他處之大盖西國遠來東行之船必至中國各埠而止自日本與列同盟間有至中國而冉事東向以抵日本者由紅海南下轉捩而東南洋諸埠不過以爲灣泊之處非自專營於南洋者試思輪船自入蘇門答　噶羅巴兩口相對之峽中間停頓換貨添煤與客商搭載往來巳有暹邏南面銳入海中之新加坡一埠再由新埠而東甫達廣東口門外又有香港一處是二埠者皆英人主持而各國依之以立經商之脚越南東未至港西近新埠適當一處之中若船自新埠開來徑至港中始行停泊海程亦不過二日果胡取乎越南之在中間而必入而灣泊哉東京之海口以紅河入海處爲大紅河内通雲南内地之貨轉運便捷以此卜海口之必興似也然滇省在萬山之中風氣樸茂不若東南之繁華内地出貨雖多遠商取道紅河大帮　載然邊隅樸俗勢難遽攺竊恐内貨可以運出而外貨不能暢銷運載往來無從而劑其平商務焉能生色商務不起稅項何來如謂徐待數十年之後則法國所用兵費有如急債恐亦不能如此久延至於礦務則大半不可逆億卽使礦苗顯露多而且易至開採之始必有一宗工本以法之制度仍當取自民間倘開辦數處不能獲利民財罄盡後不能繼則欲曠日持久難而欲半塗而廢更難也以此思之法人卽能底定東京亦覺無所沾利當用兵伊始固不難逆揣而知奚待今日哉當時流丕以親閱紅河礦産徧於兩岸回國之後設說以款動朝廷且自以一火船驟入紅河奮九十人之力以敗越兵數千於是張揚其事使通國之人皆知越南之兵之無用而漸啓取越之意不謂用兵以來固不特越兵爲之敵而劉軍挫之於先華軍又躓之於後也吾謂此時法人當深咎流丕之多事而自恨悮信流丕之太深矣抑有某者法人習俗好兵而目前其國中政出多門上下解體更爲病之至深者流丕之給其國人猶之淺也乃以未能底定之東京而將帥自以爲功輙謂其國人不必久事用兵而全境均巳敉定向其相欺之甚耶非此文員一爲致書則法廷遥度東京必謂前者赴告之語確鑿可據不將以一戰而定之功侈然自　乎而孰知笑之者之固巳瞭如指掌也東京之北則有華兵東京之南則有越之某王駐兵時思背約而法兵則有足戍守於河邊不能屯駐於内地然則岌岌之勢不可終日滇粤邊外之兵近且數萬節節取進法人將不戰而逃河邊戍卒惟有下船以走耳噫嘻越勢如此何法人尚不翻然悔悟也 
[本館接奉電音]  
　　接北京友來電有十月十九日諭旨二道敬謹譯登○十月十九日奉上諭劉秉璋奏巳故提督遺愛在民請于立功地方建立專祠一摺巳故廣東提督吳長慶前於同治年間帶勇剿賊所至有功克復浙江嘉興府城厥功更偉着照所請准其於浙江嘉興府立功地方建立專祠餘着照所議辦理該部知道欽此同日奉上諭劉秉璋奏知縣人地未宜並查明貪劣各員請旨分别開缺革職等語浙江樂清縣知縣林乃檉人尚安詳惟於海疆要缺不甚相宜着開缺留於浙江遇有相當之缺酌量補用壽昌縣知縣仲朝楨才欠開展着開欽以無字簡缺另行補用候補同知石祖芬舉動輕浮候補知縣方觀瀾操守平常錢塘縣縣丞鍾震亨性情貪鄙海鹽縣縣丞夏敬功胆大妄爲新城縣典史陳鴻寳辦事荒謬上虞縣梁湖巡檢吳琦行同無賴陞用主簿葛紏祖貪鄙無恥候補典史王誦芬疎忽任性均着卽行革職以肅官常餘着照所議辦理該部知道欽此 
[無徵不信]  
　　英國報言近來法報所傳捷音殊有不足取信之處盖以法報時言某日在東京殺華軍若千某日在安南殺劉軍若干又言某日在臺灣殺華兵三千名屢壽不一書而法軍之死亡者則絶不述及卽述及亦祗數人十數人其爲誇張之辭無疑如此而欲使人信之也難矣按法人專以虚聲恫喝爲事諱敗飾勝是其長技其不貽笑於識者也幾希 
 
 

Page 2

 
 
[法使求和]  
　　昨有西友談及日前駐英法使求見曾劼剛襲候道達法廷求和之意言中國若肯允從則願照福祿諾在天津所定之約辦理除撤回東京華軍外並不索賠銀兩襲侯隨卽電商總署覆以定與决戰斷不能俯如所請本館按此事大約在法人增兵東下之前蓋中朝旣不願和故法人不得巳而勉力籌兵籌餉也然目下法人之在基隆者費盡心力佔地無多竊料東京事情亦同一律老師糜餉如獲石田暴戾恣睢誠何益乎此後尚其低首降心乞降城下否則天戈所指迅　欃槍亦意計中事不將悔之無及哉 
[糖業不佳]  
　　外洋新聞紙言德國有與他國人共爲糖業看其初小試其端頗爲得利遂漸加擴充生意愈大其糖貨之發往各處者日見其多大有蒸蒸日上之勢國家亦相助爲理詎生意則愈做愈大而成本竟未多存旣而各處之聞風興起者亦皆紛紛販運糖貨而來於是豐年雖慶而榖賤妨農糖價因之大跌以致折閱甚鉅其銀行中之匯墊者皆不能如數收清大受厥累刻下殊形喝蹶云由是觀之日前沙合公司明知種蔗製糖頗爲便利而不敢輕於一試决計種烟而不種薦其識見固高人一等也 
[秘魯亂黨未靖]  
　　頃得海外友人書知鄭玉軒星使於閏五月下旬持節前往秘魯六月十九日始達其國之都城計程一月有餘友人隨節南行駐旌利馬七月初旬忽有山中叛酋加西者率黨千人突攻利馬以爭統位其時天色晞微槍砲聲震地而來星使與隨員俱從睡夢中驚起急升屋頂觀之則鎗彈颼颼然從耳際眉邊而過蓋秘官軍營中兵士登望樓放槍以擊卄屋之人恐作亂黨内應也是晨秘國官軍與亂黨以死相持血戰於衢巷間約四時許旋轉戰於使館街前以此道適當至總統宫殿之要口亂黨力摶三前三却日落時亂黨不支而退受擒者二百餘人傷者百人餘皆遁去當兩軍鏖戰時彈雨横飛鎗雷暴響鉛子洞玻璃窗而入者不下十餘顆餘力所注尚入壁數分衆在室中惟安坐以待而巳叛酋雖敗去餘黨尚多民心猶向戀之難保不棄甲復來秘魯總統威令所及能行於利馬及加要海口餘者大郡内山悉爲虜據帶强兵而窺總統之位以覬覦非分者尚有數人將來問鼎之爭恐必不免秘魯之亂正不知何日敉平也始壓於强隣繼擾於叛黨兵氛徧地亂象堪虞設官往駐保衛華商誠有萬難措手者耳 
[盜劫相府]  
　　閻丹初恊揆之府第在京師東華門外大甜水井十月初九夜突有盜數十人越墻碎門而入將財物劫掠一空聞約值二千餘金盖協揆素尚儉樸僅用男樸三人合之協揆喬梓共有男丁五人而巳故當羣盜來劫時任其搜攫無遺而去說者謂該盜等竟敢入相府行劫可謂目無法紀然以協揆位登台輔而囊資不過二千餘金其亮節清風不因此而愈顯哉 
[制憲出轅]  
　　湖廣總督卞頌臣制軍赴宜昌及荆州一帶查閱營伍聞於本月十一日由水程前往云 
[憲示照錄]  
　　特授漢陽府正堂加三級慶欽加三品銜補用道候補府漢陽清軍府兼辦雲南礦務招商局加三級隨帶加二級張特用州署理漢陽縣正堂加三級劉特用府卽補清軍府辦理雲南礦務招商局加三級唐爲會同出示曉諭事案奉藩憲蒯札奉署督部堂卞批據駐滬辦理雲南礦務招商局江蘇候補胡道家楨詳遵奉奏案委員擬赴漢口鎮設立雲南礦務招商運銷分局並懇轉行出示曉諭一案奉批據詳巳悉仰布政司檄飭唐丞貞吉遵照辦理一面轉飭漢陽府縣出示曉諭商民集貲入股以廣利源又奉撫部院彭批仰布政司分檄唐丞貞吉曁漢陽府縣查照辦理各等因奉此除分行遵辦曁移胡道台知照外札仰該府丞縣卽便遵照辦理等因奉此又奉署督部堂卞札開據江蘇候補胡道稟稱慎中各廠正在攻採得手需欵接濟方能周轉而外省招股非地方官勸導恐難響應查漢陽同知本者兼管銅務之責禀請添委會辦以廣招徠等情據此札飭該丞遵照會同唐丞等將該局招商運銷事宜妥爲辦理等因奉此本分府等遵卽在漢設局通報在案查雲南素産五金乃天地自然之利滇中礦務係國家二百餘年之舊制逈與他處開荒不同此次招商集股規復銅政又係奉特旨飭辦之件現在開採各廠如蒙自縣個舊廠所産點錫業巳運抵漢鎮試銷銅觔不久亦將東下成効昭彰惟産數愈旺需欵愈鉅滬上招商雖極踴躍僅此一隅難貲周轉漢口鎮爲水陸通衢商賈雲集僉知滇礦之旺自多牟利之人敦勸有加信從必速合亟會同出示曉諭爲此示仰紳富商民人等知悉滇中開辦礦務實爲富强之大計且杜他族之覬覦矧奉諭旨事在必行現採各廠礦苗甚旺兼用機器以補工力之窮銅斤超運奏明祗在愼省總完厘稅此外通行各省一律免其重抽是成本旣輕獲利必厚雖值此海疆多事而滇中銅錫向由内地運銷毫無顧慮務各踴躍集貲前赴本局報明投股分别填給票摺以便按年憑支官利餘利其股份自一股至千股聽從商便每股百兩先收三成銀三十兩以紓商力慎毋觀望遲疑以廣利源而裨商務是所厚望切切特示右仰通知光緒十年十月日示 
[吳中官報]  
　　江蘇臬司一缺奉督撫憲札委現任江南鹽巡道田熾庭觀察署理所遺鹽道缺卽委江蘇候補道郜荻洲觀察雲鵠署理此巳列報按郜觀察年逾古稀精神矍鑠前曾兩權臬篆僚屬咸深愛慕今又委攝鹺臺定卜措理裕如聞於二十一日由蘇起程赴甯有于二十五日接篆之說至新任田廉訪則須俟交卸道篆後來吳據聞巳定于十一月朔日接篆視事云○王雲莊大令巳於本月初九日接篆其新任之元和程吳縣任兩明府均擇於二十一日同時接印三首台一齊更替舊令尹之政爲之嶄然一新云 
[營務易員]  
　　蘇省隨辦海防營務處兼統親兵營吳子佩明府兹奉藩　牌委代理寳山縣篆務所遺要差巳奉督辦營務處會銜扎委潘雲孫太守學祖接辦按太守邃於泰西機器格致之學且能别出心裁製造機器去年曾造成力船一艘能不藉火輪汽機之力自然運動大爲上游欣賞此次接統防營定卜訓練精勤馴成勁旅以固三吳門户也 
[秣陵雜誌]  
　　　金陵撫恤局攺散粥爲散米巳於文昌宫開局矣計大口日給米一升小口八合均係上江兩縣土著及流寓貧民間有粗布衣裳面目豐潤似不應需此雙弓德惠者亦皆旅進旅退並無淟澀人之寡廉鮮恥可勝慨哉○製火藥必用柳炭屑而和之取其氣清而浮也而洋火藥之選材尤爲鄭重其法用新生柳樹截其中段皮靑幹直不槎枒不瘢點不紅心不黄皮長短尺寸皆有一定之準製時先去皮冉刮瘼前一年卽隂乾於屋内不露風日洗刮三四次而後盛以鐵桶煆爲炭故製棉花火藥非於此道三折肱者不辦現總局巳委陳少尉前赴高寳一帶采買柳枝少尉爲上年采買熟手其價又比人减去四之一每石僅報消大錢一百八十餘文上游以是稱其能○統領順昌潠鋒等營湖北提督程軍門巳將所部前扼瓜洲勝地以爲江淮保障旌旗炫燿刁斗森嚴近日軍門來省與制府面商此軍月餉躊躇再四竊恐兩江支給本省者如此其盛協濟外省者又如此其多此軍月餉大約仍須歸湖北籌畫也○十五日司道借江寗府衙門公讌豐軍憲饌主爲府尊羅觀察是日滿堂繡豸雖非鼓瑟吹笙　金錯銀刀主賓歡治洵足以誌一時之盛 
[烟台瑣錄]  
　　烟台入冬以來纒綿雨雪隂晴不定然雜糧柴草價尚平穩銀價跌至大錢一千四百四五十文布貨亦廉小民之衣食尚可無慮惟籍隷兵勇資餉銀以活者未免微覺失望焉○上月廿一日報列福建船上水手圍毆致傷一事兹悉當時又有隊兵姜某路經其處意欲鎭壓排解亦爲伊等悮傷聞於前數日間斃命至於或因傷痕或别染他病則無從知焉○初十日威遠練船因公來烟艙中裝載食物擬於次 
 
 

Page 3

 
 
日卽啓輪復回旅順矣 
[東甌談屑]  
　　户部主政徐君班侯祖居永嘉柟溪楓林近因該處數十鄉村民遇有口角動輙鬥毆及至涉訟公庭輙假其名以爲護身之計徐君恐累清名遂於初四日擕眷北上若徐君者真所謂皭然不汚者哉○樂清縣陳捕廉平陽縣鄭貳尹均巳告病開缺胡太守暫委李君紹先代理樂清顧君子元代理平陽皆擇于本月二十一日接印任事○相溪航船向泊東門外新碼道須俟潮退時開至清氷埠以待潮漲駛抵沙頭本月初三夜該航附載男女二十餘人花生數十担及零星貨物方由灘岸推撐下水適撞在台沙船上致該船頭二艙頓成虀粉搭客及貨亦被潮水漂流幸碼道頭小杉板甚多當卽赶緊將人救起得慶更生惟貨物則隨波逐流業巳一無所有矣諺云行船走馬三分命誠哉是言也○前報列窄溪居民拿獲搶匪三十餘名經樂清縣程邑尊悉心研訊内有二十三名供認不諱當卽梟首示衆其餘因供詞狡展尚囚狴犴但樂清秦協戎拿獲時曾通詳省憲稱此匪係營兵所獲而程邑尊所稟則直稱由鄉民捆送來縣又經黄巖縣移咨樂清言内有數犯在該處犯過巨案應請歸案核辦程邑尊亦曾據此情節通稟上憲上憲叅閱禀詳知三處土匪實出一黨因扎飭温處道温味秋觀察查明此項土匪究竟在何處獲住均須據實詳覆觀察遂將未經正法之各匪提案訊問匪供委係窄溪鄉民獲住與營兵毫無干涉不識此案如何定讞也○日前五馬街某信局擅將他局包封開拆致相角口近該局邀請同業在茶肆評論是非罰私拆之人備酒一席及花紅菓盒等物向該局服禮事始得寢 
[漕帥履新]  
　　吳健帥於初八日巳刻由行臺進署午刻接印與孫文卿漕帥分宅以居聞健帥以清淮官員冗雜公務泄沓現在餉項支絀擬卽大加整頓云 
[吳淞紀事]  
　　昨下午四點鐘美兵艦全納亞達進口○澄慶兵船同時出口往江隂○開濟馭遠龍驤虎威四船仍泊張華浜○慶營曹肯堂軍門昨晨奉到太夫人封典營中然放爆竹衣冠道賀者絡繹於途○看守沿塘砲位之勇每晨由哨官訓練洋鎗○離淞鎮十二里地名楊行亦小布集也前昨兩日搭臺演戲紅男緑女結伴來游興致正復不淺也 
[海上誌聞]  
　　有公司輪船名金星者由外洋來滬載有新載生洋行所購之大砲及砲架等件昨在虹口順泰碼頭盤運起岸其砲外面俱圍以木板○前晚有甯人某甲某乙紏同羽黨在石路萃芳園烟館吸烟評理甲稱乙誘我至法界安樂里粤人孫順德寶臺賭錢輸去洋四百數十元賭至多次從未一贏顯係串通引誘務須償還乙設詞辯駁謂爾能獲住引誘憑據自願照數償還論至夜深尚未了結○昨爲邵道憲女公子廿閣之期清晨徐孫麒星使排道至署賀喜○昨虹口有成衣匠某甲醉後與友口角竟購生煙吞服幸經旁人知覺送往同仁醫院施治當卽灌吐幸獲無恙 
[雀屏妙選]  
　　蘇松太道邵觀察之女公子出閣巳列報章昨午後二點鐘時彭公子至署謁岳路經英界石路迤邐進大東門輿前有清道銜牌鑾架彩旗及蘇滬標滬軍營親兵二十餘名各持洋鎗刀乂等件又有兵丁二十名及護勇之戴頂掛刀者公子乘坐緑呢大轎藍衫雀頂被服輝煌年約十六七歲臨風玉樹秀外慧中誠翩翩濁世之佳子弟也沿途觀看者甚衆經黄翁兩太守知照捕房妥爲照料尚不滋生事端 
[海塘坍塌]  
　　南匯縣境曹家巷南首之海塘前日忽然坍塌數十丈海潮立時灌人近塘田地受害不淺當經塘工夫役飛報南邑尊履勘屬實一面趕飭夫役修築並詳請上憲核示云 
[追記去思]  
　　前署上海縣黎壺山明府光旦卸事起程時書役紳耆贈匾送行各事巳列報端兹又悉明府出大東門時城闉設有香案及清水一盂明鏡一握以喻清如水明如鏡之意及至大碼頭下船各官紳咸請留靴以誌遺愛明府再四謙辭謂本署縣在任二載毫無恩德及民蒙贈匾牌巳深惶恐再欲留靴更爲抱歉决不敢當諸官紳咸謂公祖在任除暴安良體恤民艱無微不至紳民實深感戴堅請脫留以存記念黎公固執不允始告辭而别十六舖紳民公　萬名衣繖牌匾因明府迫於起程未及恭送並聞明府卸事前一日傳集各房書辦各班差役諄諄曉諭謂嗣後辦公務當小心謹慎决不可因無錢可賺任意作弊留難苦口叮嚀涙隨聲下書差等亦掩面汍瀾叩頭曰謹領教訓不敢遺忘又聞明府與莫明府叙别時喟然曰弟初到任時卽有張金鑑夫婦被殺一案交卸之際又有金阿二毆斃生父一案前事如接風後事如餞别事之奇巧無過於斯言畢彼此一笑又聞莫大令之仙眷巳於前日入署二十三日則爲放告之期云 
[鬻防涉訟]  
　　居城内守府衙門西首之范德奎日前將楊阿焕張瑞瑞等扭至巡防總局喊稱小的係本地人向爲荳行生意生有五子現因賦閒日久無以爲生故將第五子售與楊阿煥處爲螟蛉子得洋十四元當立筆據言明隨時來往以圖父子仍可完聚詎料楊阿煥串仝白螞蟻張瑞瑞等將我子賣與城外洽興街某廣東人得價洋廿七元現巳載往廣東經小的探悉隱情特將楊張兩人扭控馮刺史詰之楊阿煥等仝供伊子載往廣東當立據日范早經應允小的並不敢販賣但伊旣經後悔小的情愿將范子交還馮刺史得供飭將楊張兩人交地甲看管俟交到范子再行核辦 
[更正]  
　　十六日報登今届江浙漕粮由唐景星觀察同裕隆春米號合包二十萬石等語昨接裕隆春來信謂並不與聞想係誤傳用亟更正 
[謝君步靑募浙省鍾桂溪廣文提助原當綿綢絲綿胎棉衣致施少欽封翁書]  
　　少欽先生善長大人閣下夙仰光儀殊深蟻慕敬　頤養綏和干祥雲集良慰頌阮近閱申報知山東江西安徽三省洪水爲灾億萬蒼生盡罹此厄傷心慘目固不待言比年經營棘手勸募一節幾如强弩之末而先生獨任甚難苦心孤詣代爲勸募若非大君子實事求是焉能感動普天之下仁人義士解囊樂助累讀報章悉源源解濟俾三省數百萬飢民得以免填溝壑諺云救人一命勝造七級浮屠况救此億千萬人其功德無過於此將來科第雲礽盜大門閭當可爲先生預賀也弟目擊時艱徒呼負負刻代募到新巿鎮大善士鍾桂溪廣文提助原當綿綢絲胎男女大小襖褲四百零五件分裝八包到希點收并乞轉解災區雖杯水車薪庶幾稍資萬一也還望刊登申滬兩報奉勸吾儕同存此心各省典商提助數百件如能大執事獨當一面代大東翁造福兩有裨益究屬費小功大提助之後開支公項在乎東翁凡有血氣者斷不計較如若請示東翁往返時日冷汛將臨救之不及故弟不揣冒昧直言奉達如能各省各埠典内大執事仿照鍾桂溪先生棉衣首先提助託解災區以補新棉衣之不足庶不負大君子救灾恤憐之一片婆心也並給收條如蒙賜復乞寄杭州省城保佑坊北祥元衣庄内交弟無悮專此奉瀆敬請善安[  愚弟謝步靑頓首拜上十月初四日]  
　　右啓者今奉到謝瀛洲大善士華翰拜讀之下巳悉承代募到新巿鎮鍾桂溪廣文提助原當棉綢面子絲棉胎男女大小袄褲四百零五件善昌親自檢收照數登册蒙鍾君一片救災之心竟提助綿綢面子絲棉襖褲善昌真夢想不到災民何幸如之可爲恩深雨露善昌自辦料趕做三萬餘件大小棉衣想灾廣人衆不敷應給故而疊登報章代三省水災飢民叩求各省各府各縣寳典大執事代東翁提助滿當布棉衣二三 
 
 

Page 4

 
 
百件亦屬費小功大普天之下典當不少每典能提二三百件約計可得數十萬件分解三省災民以補新棉衣之不足實因巿道之衰勸募萬分爲難萬不得巳還是叩求各典商大發慈悲提助一二一月之内務要解去如再遲延冷汛一至大有凍斃之慘仍恐救之不及還請從速惠賜專此鳴謝恭叩善安[  上海北巿山東江西安徽三省籌賑公所教弟施善昌頓首謹復十月二十日]  
[邂逅日本岡鹿門先生千仞喜而賦此卽請玫和]  
　　自昔曾窺絶妙詞傾心東海久神馳烟波脉脉三千里寤寐拳拳十二時何幸春風欣入抱恍逢舊雨慰相思兩情默契無多語文字因緣筆一枝[  古越高昌寒食牛甫脫稿]  
[蘇撫轅門抄]  
　　十月十四日調補蘇州府鎮江府魁元辭回鎮江新授江隂遊擊仇志鵬辭赴任候補道韋禀知今日考吏治知州袁瑞麟禀知吏冶局監場澄波輪船王金相赴丹徒回福安輪船楊恩慶吳淞回均禀到管帶南琛兵船袁九臯到見○十五日同知朱啓勛解盛京餉回湖南知縣聶家遂奉湖南藩司委解陳提督仁義等營軍裝來均見知縣設張應銘禀知奉委赴六合會　朱家山河工挖壓田畝差辭將軍豐拜會○十六日候補道湯壽銘見藩憲粱請假三天知縣秦基禀知奉委解餉赴淮湖北提督程文炳拜會辭行從家訓南捕通判阮祖棠奉調隨同出使日本謝飭知並銷假署鹽城縣於培樹缷事回並謝酌委一次知縣曹明志吳淞回禀到廣州將軍繼格拜會候補道章玕禀知城内文昌宮開歴瓜洲○十七日候補道孫傳越龔撫卹局上元縣楊稟知奉委會同江寗縣到船板巷相騐○十九日候補道庫大使陳以屏禀知奉委錫金黄阜墩厘卡差卽辭分發江蘇試用張九程晋浙江人禀到家人來轅禀報松管糧通判戴有恆於十月十九日子刻在蘇寓病故擇于二十三日巳時大殮○二十日同知銜浙江候補縣盧維鈺廣東人浙江候補府經聯翼均由浙江來 
[浙省撫轅抄]  
　十月十五日準補桐廬縣丞蕭業俊　謝委禀辭赴任咨補鄞縣縣丞汪龍珠禀銷通局差禀知藩飭赴任禀謝從九品莊惟勤禀知丁母憂○十六日同知吳軾交卸雙林厘局回省禀到銷差署龍泉縣丞費禀辭赴任裴鳴謙禀見叩辭赴蟹浦厘局 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[壽陸小洲茂才四十卽步百韵]  
　　流光荏苒總如斯客路頻邀國士知共羡多材能拔俗由來奇傑貴逢時克家定是石麟種介壽欣看海鶴姿待了向平婚家願庭前蘭桂競榮兹[  中山醉侯王恩溥脫稿於海上小樓]  
[題王泖秋丈深林月照圖]  
　　主不願腰圍玉亦不願倉盈粟翩然　鶴與間雲散　科頭友麋鹿松風吹我衣松月人我惟深林寂靜人不到泉聲竹韻皆天機翠篁翛翛露初墜花外奚奴抱琴至何必高山求賞音無絃亦得間中趣山之厓水之湄望夫君兮長相思安得撲去俗塵三萬斛訪君梅花村裏共証無聲詩丈自號梅花村人[  夢畹生初稿]  
[上海北巿絲業會館籌賑公所施少欽經收工西賑捐十月初四至十三日第七十九至八十八次清單]  
　　徐福堂姚三十元泰安牟盆官兒節酬飲等費移棉衣欵八元空空子三元太原懷綺氏爲内人懷孕保平安二元油車港謹貽子求病速愈二元浙江安善一元惠善一元○黎里毛君秋涵募萬善同登昌字三十四五兩號册東陵書屋五元無我子四元無名氏二元同餘振記越郡福記沈仲威王蔚卿興泰文泰汪恆德堂盛梓春八户各一元合茂七角馬鳳朝三角以上十三户合洋念元由全盛局來以上初四日○善三居二十元蘇州誦芬居十元杭州隱名氏求父母康健兒女長成六元杭州蔡棠蓀求内人懷孕生育平安一元宏度氏一元以上初五日○平湖悔遲子衣米資移助二十元怡相絲樓十元鴛湖螘馱子前因妻萬氏産巳頻危許願以筆墨針黹資助賑旋得生女大小均安完願十元楚北漢川有心無力人移醫藥資求病速痊五元江蘇吳湘移追薦先慈經懺資五元俞景易前因嚴親患病許願節日用助賑二日全愈完願四元寓禾郡保慈居士求母病速痊二元婁東隴西無力主人求妻病速痊二元詩溪漁隱節省項下續助二元嶺南平陽氏娶室濟陽氏均于月之初五生辰助小衣欵一元湘孫氏祈合家平安二元硤石余承卿移香燭資助棉衣欵錢八百文○漢口永福行汪君益禎莫昌　二千三十三號册晉浦三泰和新安樂善子汪氏新安倪德記心餘力乏子同興德古歙力薄氏全義棧新安汪益記又無名氏汪九户各錢二千文晉臨水盛原中州和興德恆茂祥晋沃正順聲記新安無名氏汪世德堂汪二氏王紫記元昌合九户各一千文新安樂願子胡氏無名氏任潘竹記楚北不書名四户各五百文以上廿二户合九八七荆沙平銀十七兩五錢二分由乾昌原來○蔚溪漁隱募昌字一千一百四十二號册鴻昌原久香村眼光明三户各五角甡泰號錢五百文葑溪漁隱補五十文合成五角無名氏銅洋一元以上初六日○養吾盦主助棉衣欵十元德清十齡童子俞阿頤移衣飾資祈幼弟免災悔五元無名氏求祖母康健延壽五元豫章山谷子祈合家平安九八規元三十兩○黄渡箔灰願安仁當蔣七元二角詒慶堂應一元六角縆波室一元七分居桂蟾八角八分吳子卿四角四分吳少卿六角五分夢花舘八角五分有榖廬金四角四分王文伯七角二分王東山四角五分張恊和九角三分碧蔭軒金五角四分惜隂書屋金三角藴玉堂孫二角九分鄭景山六角四分以上十五户合洋十七元恆軒主人一元又代募四元孜訓堂金一元環諸室主二元晚香書屋張一元吳竹坪一元縆波詞舘一元又錢六百念文三徑居蔣七百文聽鸝館戴七百文生昌原號二百文以上十户合洋十三元兩共合洋三十元以上初七日○周子齡求母親康建弟呈疾早痊妻李氏生子十五元紫琅羞過人求子速慧助棉衣欵十元越鎮無錢氏求病速愈五元錢陸氏求孫兒大椿關煞開通助棉衣欵二元錢門趙氏求生産平安吉慶助棉衣欵二元隆昌　子松二元毘陵章氏隨山樵者節省膳費續助虚對開四元章門王氏售去針黹一元○無錫敦厚堂募富貴源預册同字第二次七千二號敦厚堂一元又七千四號知非子一元○金匱學署募無錫麫行公帳四元許竹泉三元唐子煥洽大行源義行恊昌行無名氏五户各一元○烏程右堂劉君竹堂募昌字五百六十一二號兩册篔簹館陶仁壽軒王强恕堂張琴　主人趙四户各二元沈乃善種蕉軒徐存恕堂沈三户各四元桐華居士訟過齋信古作人甘堂居士四户各一元以上初八日○震睪有心無力子前因妻病在社神前許願漸痊還願求病除根一元○安慶裕泰號募昌字二千二百三十三號册程慶貽堂五元嗔南無名氏本六元螺川有緣人本二元六花閣本二元金陵無名氏九棘堂梅阡氏三户各本一元裕泰本一元五角陳善本五角以上九户合英洋五元本洋十五元以上初九日○邱嘉璆求父病速痊助棉衣欵八十元新安程餘生八元汪教真因兒病許願獲痊助棉衣欵完願四元梁溪安定氏二元平陵氏求兒目疾速愈本洋兩元江西醉叟助棉衣欵由汝南醉鄉侯募爛印洋十元九曲慎獨子助棉衣欵爛印洋念元又助七百五十八號彩票一張得彩全助以上初十日○無名氏九八規元十兩慎德四元居易子十元棟記二元楨記二元榕記二元東黎侍者半元自知堂箔灰變價二百文○馮式亭先嚴十週懺資移助五元又募楊燕喜五元又募昌字一千三百九十四號册邵敕義一元聞禮庭一元朱義和合記二户合一元以上十一日○本城孫姓求女病速痊廿元平湖縣署彭寶堂求病速痊十五元勾章六燕居主二元崑山自愧氏績小孩數月果資二元清芬書屋節省華衆會茶點資一元○太倉王君碩甫慕昌字九百六十六號册陳嘯記吳燮記沈念記徐肇記陸蓮記王碩記金晝記馬柳記王耀記賀錦記十户中秋節席移助共錢二千四百張志桐沈介眉馬西亭三户各二百文汪東如徐君納汪賡颺郁樂壽陳福初五户各一百文以上十八户合洋三元四開一元○蘇州繆君募昌字二千二百七十一號册盛蔭二元何許記郭安庭梁許氏三户各一元陳記王記高陽氏盧記四户各錢五百文高陽子高陽仲子二户各三百文以上十户合洋七元錢四百文○陽州嚴君佑之募篤祜堂揚平二七寳紋三百兩合九八規元三百廿一兩九錢一分八厘○杭州許君蔭庭新大棉衣四百件棉褲四百條新小棉衣一百件棉褲一百條收條照來信充滇棉衣今加廣包點見合并聲明又代募太倉典友寄來原舊棉衣五十件○九江張君恆新大杜布棉衣一千件靑陽安懷氏新大杜布棉衣七十五件棉褲七十五　以上十二日○無名氏保萱壽平安十三元湖南孫質甫求母平安五元南徐無名氏二元虞陽居二民前因染瘡許願立痊完願二元胡子容求身體平安延年益壽一元○杭州馮利泰胡君屏山募昌字一千三百六十一號册裕長行馮利泰公信行李隆盛錦成莊錦昶莊遂記莊七户各十元義號莊袁秦氏盛少畛程養儀復源鉎五户各五元葛震珊二元思補軒二元陳少亭一元○烏程右堂劉君竹堂募昌字五百六十二號册澤芬堂四元鑑水章二元懶趣軒二元由湖州仁濟堂來以上十三日 
 
 

Page 10

 
 
[光緒十年十月十二日京報全錄]  
　　宫門抄○上諭兩道錄前○發抄旨五道○蘇撫衛奏請循案撥給摺○滇撫張奏委調署各員片○皖撫盧奏提督報丁片○總管裕奏爲奏聞摺○大臣英奏爲奏聞摺○將軍希等奏請照章開支摺○十月十二日内務府國子監鑲藍旗值日無引見○禮王等謝寛免處分恩○薛福辰謝以應升之缺升用恩○汪守正謝以道員用恩○掌儀司奏十五日祭奉先殿載瀾行禮○召見軍機○發抄鹿傳霖奏孟津令李錪署輝縣令奉旨吏部知道欽此○又温縣令雷冲霄署安陽令奉旨吏部知道欽此○又鎮平令許成忠飭令赴任奉旨吏部知道欽此○楊昌濬奏江蘇補用道黄立鰲留閩差委奉旨着照所請該部知道欽此○潘霨奏贑關一年期滿短徵盈餘等銀請免賠奉旨户部議奏欽此○○頭品頂戴江蘇巡撫臣衛榮光跪奏爲部議停給金山帮屯租津貼各丁完賦無出仍懇聖恩撥給以示體恤恭摺仰祈聖鑒事竊准户部咨具奏江蘇等省給丁屯租等項銀米耗行停給一案原奏内稱金山帮津貼屯租尚有給丁三成津貼並全給屯租每年約計共銀三千餘兩咨銷至同治十一年止卽以銷册到部之年爲斷此　槪不准開支等因奉旨依議欽此咨移到臣卽經轉○遵照去後兹據藩司譚鈞培蘇松糧道王毓藻會詳據蘇州府轉據鎮海衛詳據金山幫正副各丁聯名禀稱該帮給津貼屯租始自前明由來巳久嗣因被民侵佔並有前丁累疲將田散典民問屢經查屯未能清出至嘉慶年間清查案内奏明無論出典自業每畝一律徵津銀三錢貼造銀三分共額徵銀七千七百餘兩其坐落上海縣境屯田一十八頃六十一畆額徵租銀一千三十餘兩因佃户抗租各丁運糧北上不及兼顧所以奏定由官代徵事出因公蓋此項徵津屯田先因散典復經老丁費本贖回並將荒田出盜招墾一律由丁完納錢糧實與民間管業田畝初無二致查河運時旗一有額給口糧米石應領苫蓋修造計事授食非獨津租一項自咸豐以後攺辦海運漕船全行折變口糧苫盖等項逐漸停給各丁失業全賴津租糊口復於裁衛案内又將津貼七成歸公至其餘各帮口糧米折係動支庫欵放給各丁領回之後無事開銷非如金山帮之尚須完納課賦僅以餘作贍家與户部原奏所稱糜鉅萬之帑項以供間食者判然不同今若全數歸公且以同治十一年銷册到部之年爲斷而前各年劃放津租均在溢支之列是解存者不能領回巳領者又將追繳而丁等應完屯賦不能稍减情實向隅無論兵劫餘生勢難抵償抑且現在欠解司道庫九年分錢糧數鉅時迫非藉留給津租實屬無從設措惟有懇請仍准照舊撥給俾資抵完課賦以全燨命等情該司道等查上本等二廳縣每年額徵金山帮屯租銀一千三十餘兩津貼銀七千七百餘兩於同治三年裁衛案内部議停給復經前漕臣張之萬奏准自同治四年起屯租全給津貼酌給三成統計每年應給津租銀三千餘兩歴據抵完司道兩庫屯折漕項等銀兹因停給各省帮丁月粮等項該帮亦在其列惟金山帮每年應解司道兩庫錢糧約共六千餘兩而此項留給津租數僅三千餘兩每年祇可免一半且自减成分給之後該帮並未領過絲毫現銀總以此欵抵解錢糧似亦無從中飽與紅興等帮丁之動支庫欵者情形逈殊今苦取其租耗歸公仍責令賠輸課賦勢難折服其心應請奏懇聖恩仍准留給等情詳請具奏前來臣覆查無異合無仰懇天恩俯念金山帮留給津租向係抵完司道庫錢糧且徵自該帮軍田較諸也衛帮月糧口糧動支庫欵者不同仍准循案撥給以恤丁困出自逾格鴻慈除咨部查照外謹會同兩江總督臣曾國荃署理漕運總督臣孫鳳翔恭摺具奏伏乞皇太后皇上聖鑒訓示謹奏軍機大臣奉旨户部議奏欽此○○張凱嵩片再署景東直隷同知凌應梧調省遣欽查有補用同知直隷州知州王燾穩練老成堪以署理大關同知廖世清因案撤省遺缺查有巧家同知胡秀山堪以調署遞遺巧家同知缺查有在省差委之思茅同知朱坦能堪以署理署威遠同知陳典三調省遺缺查有署石膏井提舉准補該廳同知方桂芳應卽飭赴本任遞遺石膏井提舉缺查有准調該井提舉葛靜遠應卽飭赴本任署蒙自縣知縣韓再蘭調省遺缺查有准調該縣知縣成占春應卽飭赴本任以重職守而專責成據藩臬兩司先後會詳並聲明巧家同知胡秀山任内並無三叅限滿巳起四叅之案等情前來徐分檄飭遵外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此○○盧士杰片再據統領澄清營兼帶江防輪船記名提督張捷靑稟本年八月十五日接到家信親母李氏於八月初十日在湖南善化縣原籍病故該提督係屬親子具報丁憂前來查該提督在皖久帶水師駐札沿江一帶現值海氛不靖正江防吃緊之時該提督於駕馭操練均屬精勤並孰悉長江形勢深資得力未便遽易生手應照軍營帶兵人員酌給假期二十七日在營穿孝假滿仍舊帶隊以重江防除咨部查照外理合附片陳明伏乞聖鑒謹奏軍機大臣奉旨知道了欽此○○熱河正總管奴才裕秀跪奏爲盤查陳設舖墊器皿銀兩米石數目相符恭摺奏聞仰祈聖鑒事竊奴才抑蒙恩命補授熱河正總管所有到任視事日期並查明南路兩間房至喀喇河屯等四處鋪墊器具均屬相符緣由業經恭摺奏聞在案奴才接任後調取册檔稿案將園内各處殿座及獅子園外廟等處陳設鋪墊佛像供器芳園居收存備賞陳設古玩如意等件臨芳墅收存木器鋪墊永佑寺收存大小蒙古包筵宴銅盤桌張等項梨花伴月收存磁器坦坦蕩蕩收存鹵簿大駕並總管衙門庫存錢糧按欵平兌其熱河喀喇河屯二倉存儲米石按照堆垜逐細盤查均與印册數目相符復飭該苑副千總弁兵等務當敬謹加意看守不准稍有疏懈奴才仍不時進園稽查以昭慎重至北路中關及張三營各行宫所存僅有鋪墊木器容俟奴才前往查點相符冉行奏聞所有奴才查騐園内外廟陳設等項緣由理合恭摺具奏並將庫存各欵銀兩倉儲米石細數分繕清單恭呈御覽伏乞皇太后皇上聖鑒謹奏軍機大臣奉旨知道了欽此○○奴才英亷跪奏爲循例揀補茶膳拜唐阿差缺恭摺奏聞仰祈聖鑒事恭查嘉慶五年六月欽奉諭旨東陵西陵所有應行送京引見之茶飯香燈拜唐阿等俱係微末之差道路遥遠往返不無糜費嗣後遇有缺出着交各該管大臣揀選奏補不必送京引見以示體恤等因欽此欽遵在案兹裕陵也有茶膳拜唐阿二缺奴才揀選得閒散拜唐阿連𤪤景琨均堪擬補俟命下之日奴才照例分咨户部内務府查照辦理謹循例恭摺奏聞伏乞皇太后皇上聖鑒謹奏軍機大臣奉旨着照所請該衙門知道欽此○○奴才希元恩澤跪奏爲徵收秧參草藥稅課請將在稅員役應需賃房工食一切仍照土稅一成五章程開支以杜弊端而期整頓恭摺仰祈聖鑒事竊查光緒六年十月前任將軍銘安奏准設局試辦秧參草藥稅課扣至上年十二月巳届三年當經奴才希元體查近來參價低落收數遞减未便以此定額擬請自光緒十年起展限二年再行酌中定額等因奏奉諭旨户部議奏欽此嗣經部議覆准展限二年再行酌中定額並令督飭經徵各局員實力徵收嚴禁以多報少偷漏繞越等弊人役工食應令查照收稅向章一成開支曁將歴年收支各細數分造清册送部備考等因覆奏奉旨依議欽此抄錄原奏咨行前來當卽督飭局員認真抽收嚴禁漏越並飭將歴年稅務收支各數分别造具清册取具經徵各員並無徵多報少印甘各結另案送部查覆所有應需人役工食等項本應遵照部咨辦理惟查吉省地方遼闊道路紛歧僅於省城設立稅局一處此外並未另立分局必須多派人役分赴各處巡查方免偷漏繞越之弊且徵收草藥稅課係屬創辦並無官房可居近來一切物價較前昻貴每日所需人役工食心紅紙張及賃房租價卽照原奏按一成開支尚虞不給若照部咨按一成開支更難敷用尤虞在稅員役一有賠累無項彌補勢必徵多報少面弊叢生殊非慎重課欵之道奴才等思維至再惟有仰懇天恩准照山海土稅章程將徵收參藥稅課人役工食一律按一成五開支庶免滋别端而巡查益臻周密奴才等爲整頓稅課起見是否有當謹恭摺具陳伏乞皇太后皇上聖鑒謹奏軍機大臣奉旨户部議奏欽此 
 
 

Page 11

 
 
[光緒十年十月十三日京報全錄]  
　　宫門抄○粤督張等奏查明請仍照舊章辦理摺○前粤督張奏爲調員差遣片○東撫陳奏修築兩處口門情形片○滇撫張奏遴員更署知縣摺○粤督張奏知縣到省暫留學習片○大臣英奏巡查完竣並回署日期摺○十月十三日理藩院鑾儀衛光祿寺八旂兩翼值日無引見○伯王等謝寛免處分恩○靈中堂謝授武英殿大學士恩○額中堂謝授體仁閣大學士恩○霍穆歡假滿請安○召見軍機○○兩廣總督臣張之洞革職留行廣東巡撫臣倪文蔚跪奏爲查明廣東省緝捕輪船薪糧之費請仍照本省舊章辦理恭摺具陳仰祈聖鑒事竊於本年六月初四日准兵部咨本部具奏會議船政大臣何如璋奏酌核輪船薪費名額練船各事宜一摺奉旨依議欽此抄錄原奏由驛行文遵照辦理查原奏内稱船政大臣單開擬攺二百五十匹至八十匹馬力各船名額銀數均與前定章程有减無浮五十匹馬力輪船名額銀數仍照定章配雇惟八十匹及五十匹馬力外船公費銀數與原定之數均有溢支應令酌核删减至何船按時支給工費銀兩閩廠向無如此定章總以無逾原包之數核實扣計庶有限制如藉端浮冒卽行議駁所以按進出口報單及提騐日記簿隨時核給自爲核實起見應令將各船行駛處所及進出口時刻提騐日記簿每於月終俻列細册咨部查核以爲將來報銷根據至閩廠外調各船並南北洋各船應否一律照辦擬請旨飭下各該大臣及有輪船省分督撫詳細籌酌奏明辦理等因咨行前來當經飭局會同核議去後兹據廣東善後海防報銷等局司道詳稱本省緝捕各輪船月支薪粮銀數向係按照馬力分别核較准銷有案應請仍照本省舊章辦理其輪船月支工費閩省擬於船政常支之外如遇行駛按時另支一節查本省緝捕各輪船工費係按馬力之大小定工費之等差歴經造報淮銷核其支數亦減於閩省若照閩省於原定工費酌量核减作爲常支如遇行駛按時另計加給煩瑣難稽轉恐滋生弊竇請並照本省舊章辦理至閩廠前此撥來飛雲濟安輪船兩號業於未准部咨之先飭回閩省赴援粤東現無由閩調到輪船合併聲明等情會詳請奏前來臣等覆核無異除咨明總理各國事務衙門及兵部科查照外謹合詞恭摺具陳伏乞皇太后皇上聖鑒謹奏軍機大臣奉旨該衙門知道欽此○○張樹聲片再臣交卸督篆後遵旨督率所部辦理廣東防務行營軍事慎委在在需材查有廣東試用知縣沈麟書幹練隱慎熟悉粤東情形卽經檄調隨營差遣該員因廻避攺指江西巳奉准吏部行知應請將該員暫留廣東軍營俟防務稍鬆再行給咨赴江候補除分咨吏部及廣東江西督撫查照外謹附片陳明伏乞聖鑒謹奏軍機大臣奉旨吏部知道欽此○○陳士杰片再齊東蕭家莊民埝漫口經印委各員搶修僅除三十丈巳於八月十三日進占業經附片奏明在案兹據司道禀稱在工員弁督率勇夫連日進占至十六日口門僅寛五丈正擬卽日合龍而兼旬隂雨河水𨺗長數尺金門深至二丈許西霸蟄陷數丈隨經署齊東縣知縣張洪鈞委員候補知縣文琦等晝夜搶築業于二十三日合龍隨卽追壓大土二十五日一律閉氣現在加修後戧工竣卽行接修長堤缺口兩處以贖前愆等語又據歴城縣河套圈民埝漫口堵築完竣隨經印委各員將馮家莊長提决口之處自行督夫賠修於九月初二日完工夯硪堅寔堪以仰紓宸厪其齊河李家岸民埝決口據該縣印委各員禀報逐漸刷寛至三百餘丈水勢頗大堵築殊費周章臣查堵築口門不患水面之過寛而患冲刷之過流而水源之處又以頂冲旁决分工程之難易李家岸究屬旁决辦理當不甚難現令一面催集工料於口門上游先築挑水壩一大座拓開溜勢西頭圍出土塘一俟辦有頭緒卽行東西兩壩同時進築以期迅速蕆事至利津縣之寍海莊一口經臣先後飭利津印委各員弁細心察看據禀由該處入海較之由鐵門關入海約近五十餘里水過之處莊房稀少於鹽難亦復無碍臣現飭從兩頭淺處進築漸漸將决口收窄然後再下排樁抛填碎石以免刷底中留口門四五丈以資分洩但使宣洩較速則利津以下兩岸民埝水患當可稍減所有被水冲塌民房擬遴派結實可靠委員逐户查明酌給津貼俾令遷居以仰副朝廷不使一夫失所之至意除齊東民埝用過工料飭司道彚案造報外所有齊東民埝堵合歴城長堤築成日期及籌收齊河李家岸利津密海庄兩處口門大槪情形謹附片具陳是否有當伏乞聖鑒訓示再調署歴城縣知縣程兆祥候補知縣汪麗金前因馮家庄大堤漫决經臣奏叅暫行革職分别留工兹該處長堤業經該員等賠修完好可否援例歸原案開復該員革職處分出自逾格鴻恩謹奏軍機大臣奉旨程兆祥汪麗金均着准　開復暫行革職處分該部知道欽此○○雲南巡撫臣張凱嵩跪奏爲遴員更署選缺知州以資治理恭摺仰祈聖鑒事竊查陸凉州知州劉啓同告病所遺選缺係歸九年六月分截缺經前撫臣唐炯請以候補知州杜志成請補兹准部咨以該員前出有羅平州知州調補遣缺輪應候補正班知州杜志成請補今請補授陸凉州知州應毋庸議行令另行更補坐五月十四日等因自應遵照辦理查定例知州升補遺病故休選缺先儘候補班前酌補一人須將候補正班酌補一人等語查滇省知州病故休所遺前巳出霑益新興兩缺用至候補正班止兹查陸凉州係第三缺知州班内現無新班遇缺先新班遇缺及候補班前之員應仍用候補正班查候補正班内雖有陳先溶一員前經扣除輪補班雖咨銷尚未接到准其序補之文且截缺日期亦在扣輪期内應行扣除其餘非軍功保舉尚未引見卽係到省甄别在出缺之後實無合例人員惟查有勞績保舉試用班補用知州李光舒年五十六歲湖南新甯縣附生投効軍營隨同勦辦粤匪克復彬州等城案内出力保奏咸豐十年九月二十五日奉上諭着以縣丞遇缺卽選欽此又於克復永淳縣城案内出力保俟選缺後以知縣用調赴直隷軍營差遣剿辦梟匪案内出力保奏同治七年七月十六日奉上諭着以知縣歸部選用欽廿十年調赴廣西差遣攻克越南者巖賊巢案内出力保奏光緒二年正月十一日奉上諭着以知州遇缺卽選並賞戴花翎欽此旋奏調雲南差遣復奏劉滇省酌量補署奉旨着照所請該部知道欽此嗣准部議准其留於該省歸試用班補用又於攻克騰越順寗案内出力保俟補缺後以同知儘先補用旋被叅革職嗣因本案奏請開復六年正月十四日奉上諭着准其開復原官並賞還花翎欽此請咨赴京七年五月初十日經欽派大臣騐放堪以准其開復原官仍發雲南照例用覆奏奉旨依議欽此領照於光緒七年七月十七日到省試用期滿業經甄别留省補用在案臣查該員心地樸誠辦事穩練以之更補陸凉州知州洵堪勝任惟以試和人員補病故休遺缺與例稍有未符但該員係由勞績保舉奏調留省照章試用與捐試用者有間且查人地寔相需據藩司剛毅臬司熊昭鏡會詳前來相應專摺具奏請旨以勞績保舉試用班補用知州李光舒更補陸凉州知州如蒙俞允該員係補用知州今請署知州銜缺相當毋庸送部引見仍照例俟試署期滿如果稱職另請實授除咨部查照外謹會同雲貴總督臣岑毓英恭摺具陳伏乞皇太后皇上聖鑒勅部議覆施行再此案奉駁部文係坐五月十四日按照限减半計算應以六月初九日接到部文之日起限兹於限内更補又此案截缺係在本年閏五月知州改爲二留一咨新章以前所積第四咨留之缺合併陳明謹奏軍機大臣奉旨吏部議奏欽此○○張之洞等片再新選仁化縣知縣陳禹年新興縣知縣丁浚各於光緒十年五月二十六日及六月初三日領憑到省本應飭赴新任惟二化新興二縣現在均清理逐年積案必須明練讞事之員方能得力該員等初膺縣任於吏治一切事宜尚未諳悉若遽飭赴任恐辦理或有延誤自未便因前有部議選授人員不准留省之文稍涉拘泥擬將新選仁化縣知縣陳禹年新興縣知縣丁浚均暫行留省學習俟熟悉地方情形再飭赴任兹據藩臬兩司會詳前來臣等謹附片陳明伏乞聖鑒訓示謹奏軍機大臣奉旨吏部知道欽此○○奴才英亷跪奏爲陳巡查後龍火道地方安謐情形並回署日期恭摺奏聞仰祈聖鑒事竊奴才於本年八月二十七日具奏巡查外火道起程日期一摺九月初三日接到原摺軍機大臣奉旨知道了欽此奴才於初四日自署起程由鮎魚關大窪老廠溝窄道子板谷嶺黑峪關曹家路吉家營墻子路鎮羅關將軍關董崖關靑山嶺黄花山一帶營汛周歴查看後龍風水樹株蕃茂地方安禮所有火道共計三百餘里寛二十丈經各營汛芟割打掃一律潔淨對面紅白樁安豎整齊大小撥汎防守弁兵亦俱足額並飭各該汎官弁不時認真巡邏勿稍疏懈奴才巡查畢於十二日回署其内火道距署較近仍當隨時前往巡查俾昭慎重外謹將巡查後龍火道地方安謐情形並回署日期恭摺具奏伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
   
 
