# 1893 - 170 - 4907246

 

Page 1

 
 
[希世之寳全帖已出] [  點石齋代舊啓]  
　　希世之寳控裱錦而加楠木匣晋唐小楷加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齎加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多寳塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓願南雅靜娛室跋翁閣學攷證帖首飛白分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之實裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[論許觀察諭飭堂董事]  
　　各處之有善堂也所以濟貧病施孤寡存善心而辦善舉者也善堂之有董事也所以主持堂務勸募捐資經理出入其有下情之未能上逹者則爲之通之其所管理者皆堂中之事而不涉乎堂外之事也凡爲堂董者大都地方紳衿或係公舉或由官給諭宜乎莫不以公正自矢以善氣迎人然而其中亦有品類之不齊性情之各異甚而至有借善堂之名私收捐欵妄立名目以圖自肥者更甚而至於箇中人分拆不匀因而互相攻訐者又有外小妄生雌黄而架詞攻訐者且有衆口僉同物議沸騰而彼猶弛然不覺者然此猶係作弊於堂中者也其尤可惡者一爲善堂董事居然自列於搢紳與有司官分庭抗禮藉此以招摇撞騙外人見其時時出入公門與官往來以爲官之於彼必也言聽而計從於是有賄訐者有情求者懇其曲貢下情轉逹上聽而彼亦肆口大言自謂相公厚我乃得以聳人之觀聽而售其奸包攬詞訟請託公事視爲常事而其撞木鐘者十之八九混淆黑白顚倒是非若此者誠不啻一鄕之蠧昨見厦門友人函述厦門育嬰堂恤孤所積榖倉董事向由某甲承充甲恃與宦途交往遇事包攬以事請託者接踵於其門因此致滋物議近因私押一案爲許觀察所聞諭飭該董自行具禀請退免致撤委驅逐闔厦紳商同聲稱快云云許觀察之於此事可謂情法兼盡者矣嘗謂各處善堂請官給諭者居多而官於其禀請之時宜細加查察其所稱各善舉果核實與否其勸捐收募等事果有碍於商旅有拂乎人心與否其堂中經理之人果能勝任愉快與否逐細稽覈果屬有益而無捐有善而無惡有公而無私有利而無害然後准給諭單准發告示俾得有所遵循而每年或一年或半年或一季仍須隨時查察令其舉報彼果其實心爲善者則自無私弊之可指若有絲毫私弊立卽澈底清查其董事有不勝任者易之有查出私弊者懲之故吾曾謂官之於各善堂請給示諭切不可以輕許何則輕許則其視之也亦輕矣當其初請給諭之時率然批准其意以爲地方上之善舉民間苟有願爲者聽之可也而不知聽之則官不與聞固其可也官一給諭則官與聞其事矣官既與聞其事而於該善堂之始末根由一無所知其善舉之如何辦法茫然不解以至傾軋擠排致滋多事而後深悔前此之輕易聽信給予示諭殊堪自笑抑亦晚矣至於董事者所以董理其事也顧名而思義爲育嬰堂之董事則董理育嬰之事爲恤孤所之董事則董理恤孤之事爲積榖倉之董事則董理積榖倉之事所應董者不能不爲之董也此外則事不干已卽非其所應董以此類推凡爲董事者皆若是而已矣而乃竟有一充生事遂以爲無事不可董者藉此以出入公門招摇耳目以有事爲榮者卽以有事爲利而於彼分内應董之事或反懵然而不之董焉人以爲此董事之咎吾則以爲非董事之咎而准其爲董事者之咎也地方善舉本係官所應辦今官不遑辦而地方紳董爲之代辦地方之幸亦官之幸也官既幸其事之成又幸代辦之有人則必於其代辦之人細加選擇愼之又愼斷不可以輕而信之蓋彼既爲地方上辦善舉地方官自當與之浹洽自當假以詞色重以禮貌以成其體面果其實心實力一無私見者雖或取怨於人亦當爲之力加保護倘有一毫私見存乎其間卽當詳爲察核秉公嚴究不得以含糊了事至若聲名狼藉衆口沸騰如厦門之某甲也者則卽立予撤委立卽驅逐亦不爲過而許觀察猶　不爲已甚諭飭具禀自行請退以全其體面故曰許觀察於此可謂情法兩盡者矣今各處之善堂其數不可以更僕數而其中董事之無愧厥職究有幾人自前年松江查辦育嬰堂一事雷厲風行大爲整頓而厥後亦終成爲虎頭蛇尾此外則絶未聞有整頓善堂者其實則善堂之弊端不查則不之見耳余因見許觀察諭飭堂董自退一事不覺棖觸於懷拉雜言之如此吁何益哉 
[諭旨恭錄]  
　　五月初三日奉旨浙江温州府知府著徐兆豐補授廣東雷州府知府著李釗補授江西南安府知府著文炳補授江西南安府同知著胡耀斗補授湖南永定縣知縣著秦爾坦補授安徽青陽縣知縣著田昌穟補授俸滿訓導吳承志著以教職用理藩院筆帖式著雙琳補授察哈爾都統衙門筆帖式著英鉅補授截取御史易俊中書富壽吳均金保舉浙江補用知府趙篤恩北河先儘同知潘煜直隷補用知州唐貞吉直隷補用知縣王伯滋浙江補用知縣徐本立俱照例用吏部文選司員外郎著李　補授擬補吏部主事范廣衡著准其補授欽此 
[中丞抵粤]  
　　廣西巡撫張丹叔中丞於初一日行抵粤垣旋卽登岸先進日近亭省中各大憲早在亭中鵠候跪請聖安禮畢退入内堂茶話片時中丞旋入行館各官亦次第回轅聞中丞尚有要事與督憲會商大約小作勾留始赴桂林本任云 
[神山晴眺]  
　　蕪湖北鄕一帶蝗氛復熾王邑尊督同董保民夫在鄕撲捕已閱數旬無如前村甫盡後村又起殊有應接不暇之勢邑尊目擊情形因出示勸諭民夫苟能另行捕捉呈送來縣每斤賞給大錢二十文衆志成城或可滅此而朝食也又聞日内蝗蟲巨者已身長八九分不待匝旬羽翼豐滿卽可蔓延爲患奈何○皖南鎭余叔平鎭軍上月二十日由池州巡閱至蕪駐節西湖池小營内廿三日傳令蕪采練軍各營齊集東門外大校塲　軍在演武廳校閱一時戈矛映日鎗砲轟天鎭軍顧而樂之奬賞有加午後閱畢卽命駕登舟回皖南節署○蕪湖賭風素熾經王邑尊曁保甲總辦吳太守疉次搜捕此風爲之稍戢四月廿二日吳太守因公過下水門外察知某姓草屋内常有賭徒攢集設局騙財徉令輿夫繞道以行實則隨從勇丁已飛馳而往當塲擒獲三名太守亦已戾止乃命按倒街心各笞數百板叱令互勸同類洗心革面倘再怙惡不悛一經拿獲當加等治罪該賭徒唯唯應命太守遂命駕回局○二十六夜雨師風伯連轡而來繼心雷電遥見江心銀濤壁立洶湧異常九點鐘時太古輪船抵埠各小划送任迎來行至江心被大浪捲 
 
 

Page 2

 
 
覆者竟有二艘又貨船數艘互相觸碰幾至沈没其餘灣泊船隻斷纜走錨更不可以數計呼號之聲遠聞數里○江口伍豐米棧日前雇工扛擡麻袋正在拾級以登忽焉失足傾跌在地麻袋適壓在足上迨竭力掀開　骨已成虀粉後經抬入棲流公所醫治不識能無恙否○赭山之麓有灌園叟居焉炊烟縷縷斜出山半如披一幅米家圖畫廿三日午後不戒於火燬去茅屋三椽此後牽蘿補屋未免煞費辛勞矣○五月朔日邑人奉城隍神出巡儀仗艶麗羽葆紛馳並有無數痴男愚婦披枷帶鎖隨神駕前行名曰討罪受本屇前五日討罪受者已陸續赴廟挂號倩羽士對神焚疏領取批示每人又出青蚨二百翼謂爲辦公小費豈隂曹又有需索之風耶愚人之愚誠不可解 
[蕪湖官塲紀要]  
　　新任蕪湖道袁爽秋觀察下車後諏吉於四月二十三日接篆届時觀察朝服升堂望闕行三　九叩禮畢更換公服啓用關防循例由河口巡檢鞠躬叅堂書吏高唱大人聯陛三級等吉祥語然後端受闔關吏役叩　是日聽鼓各員咸鵠列花廳恭賀任禧觀察一再謙謝而退按觀察籍隷桐廬以名進士供職京都歴任部曹文章經濟膾炙人口擢升總理衙門间京掌稿事務於各國交涉事宜尤極嫻熟將來造福鳩江固在人意計之中也○新任槯憲下車後例以猪一羊一犯祭江神以祝稅務興旺袁觀察踵例行之四月廿四日親莅大關江樓恭設香案望江致祭關上委員書吏亦竭誠襄贊洵盛典也○需次人員遇新任道憲更換時所辦差事必奉委札方可蟬聯而下當此時也聽鼓隨班者無不有患得患失之見袁觀察深悉此中情形特於接篆後一兩日卽次第加頒委札俾免心目交縣體恤下情可謂無微不至已○太平府王子範太守去秋奉省憲檄飭與頴州府鳳韻笙太守對調比因鳳陽府缺出就近委鳳太守往署太郡篆務另以他員權攝刻下鳳陽新守已捧檄下車鳳太守遂量移太郡署任聞於二十五日莅郡二十八日接篆○皖南牙厘總局大票委員屈含泉少尹日前禀報丁艱所遺之差由督辦許觀察遴委錢鏡江少尹接辦 
[别開境界]  
　　蕪湖租界濱臨江干前此原係一片荒灘自與西人通商後闢荆榛斬草萊經營締造不十年而樓臺櫛比闤闠雲連燈火通宵人聲沸鬱幾成蕪地第一熱閙之區惟地址自中江塔起至龍王廟止迤北卽木商囤積木牌之地鴻溝分畫非强有力者所可圖後來者欲於租界中購一隙地戞戞乎難之兹聞有某巨紳以蕪埠商務方興未艾特於下游里許陶家溝畔另闢市廛創建洋樓十幢以便巨商賃設洋行再建堆棧十座賃與粤商囤積米糧附建巿房若干以便操計然術者列肆而居定於秋後大興土木刻下先將溝身開闊十餘丈以通舟楫所有溝中挖出之泥卽以之塡築房基蓋地近江灘春夏水漲往往入浸洪波非塡高七八尺不爲功也聞業主已廣選名匠多製棟梁以便届時興工他日功成吾知帆檣林集貨物雲騰華洋商賈爭先輻輳乂多一熱閙之塲矣 
[學憲出轅]  
　　浙江學憲陳六舟宗師在紹郡試竣於四月二二五日起馬二十六日辰刻由西興渡江抵杭垣上碼頭各員恭迎如儀次日詣撫院拜會與崧振青中丞略敘寒暄約三刻餘呼殿回署宗師卽於五月初一日出轅赴湖郡考試 
[析津雜誌]  
　　駁船公司於去夏在何莊子沈没小輪船一艘無法使之浮起稅務司德璀璘君擬飭理船廳用水雷轟擊免碍河道此已列報兹聞公司西人郟米森欲竟前功復以兩船下縋巨練用盤絞起近日已有活動之勢大約不難出九淵而上九天水雷轟擊之說當作罷論矣○混混王三秃刃傷孫鶴廷一家四口在逃未獲經李摶霄大令逮其母妻嫂氏分别責押在案聞王三季係住南頭窑現由大令將其住宅及鍋夥黨羽潘連仲等房屋數所一律發封仍飭拿三秃到案以憑嚴辦○城南峯山廟又曰峯窩供奉藥皇例於四月二十一日起二十八日止闢門八日任令男女進香繡幰雕鞍香塵競逐名花北里招展風前雖鄕僻而有城巿之象河東鹽垞及城西廟宇亦奉藥皇復於二十一二十二等日迎神賽會作無益以害有益是亦不可以已乎○粤人劉某等從山右購子女五口海關查獲已列前報聞劉某以此事有干例禁不願爭此雞肋逕自回申關道憲盛觀察委員訊問小兒女等籍貫姓名年歲知係災民殊深憫惜當經發縣立案轉發廣仁堂撫養以免失所○輪船夾帶軍火禁令何等森嚴前年由海關扦手搜獲五百餘桿悉數充公並逮夾帶諸人在汕頭押辦嗣後搜查嚴密私帶絶跡屈指一年有餘近日又有以雙響六響等洋槍夾帶到津者由慣買小貨諸人爲之銷售四月二十二晚有山左人由販小貨者購去六響洋槍兩桿於杏花村下被人截獲仗錢神之力始得轉圜若不嚴行禁止深恐接濟匪人爲禍不淺雷厲風行是所望於當道諸鉅公 
[鎭江火警]  
　　本月初二日亭午時鎭江城外金山河正街某雜貨鋪不知何人作弄種火洋油箱中一霎時黑霧迷漫紅雲匼匝幸店中人竭力灌滅始得免於巨災○西門外京畿嶺東首一望鳬茨皆貧民雞棲之所本月初三日午刻有某姓者在茅屋中作午餐遺火積薪中頃刻延燒椽柱是時東南風甚勁以致飛揚跋扈大肆其威迨至報警鑼鳴各善堂爭舁水龍灌救銀濤萬斛來自半空約歴二點鐘時始漸熄滅事後查知其家焚去茅屋三椽延及鄰右數椽及乾柴一垛 
[文星蒞鎭]  
　　江蘇督學使者溥玉岑宗師檄行鎭江府定於五月初二日按臨金壇舉行歲試既而宗師由海州南下道經馬篷灣河水淺隘稍阻行旌至初三日清晨九點鐘始由江口駛近連河繫纜里華亭畔丹徒縣王大令已先飭辦差人等在碼頭上搭蓋綵棚懸燈結彩復將官廳洒掃潔净陳設一新届期闔城道府以下各官弁齊集江干俄而寳蓋山新兵各營亦列隊而出呈遞手版請安宗師接見之餘晤談半晌隨於午刻解維用先鋒小火輪船拖帶各官弁咸在碼頭恭送如儀聞宗師於初四日傍晚可抵金沙旋於初六日取齊 
[海盜正法]  
　　四月二十六日寍波南門外法塲斬决海盜一名卽三月間象山解來由道府勘審後寄禁　縣獄中者也是日清晨鄞縣楊大令接到釘封文書卽會同新任城守營徐叅戎提該犯至大堂綑縛用無頂小轎舁往法塲前後有兵勇護衛劍　如林忽聞號砲一聲該犯身首已分而爲兩所有血淋淋頭顱卽解往犯事地方懸竿示衆犯法者亦可知所戒矣 
[新壻暴亡]  
　　寍西朱家園某甲於上月間娶城中某氏女爲妻燕爾新婚意甚相得妻於彌月後歸寍父母勾留數日甲於日前亦往岳家省問岳父母倒屣以迎下榻以待欵接殷勤至下午甲欲回家岳家固留之甲從其意詎是晚酒食後吐瀉交作胸腹疼痛夜半病劇岳家欲赴甲家報信無如城關阻隔不能飛越延至五鼓竟赴泉臺天明甲父母得信奔至以甲身死不明欲報官請驗辛有魯仲連其人善爲排解始得寢事鴛牒甫聯鸞忽折亦極人生之恨事矣 
[皖省官塲紀要]  
　　安徽按察使嵩書農廉訪升任貴州布政使所遺臬篆由沈仲帥移商兩江督憲檄委安廬道丁潛生觀察署理遞遺安廬道缺以現辦防軍支應局候補道蕭小虞觀察署理所遺防軍支應局差以候補道朱鼎豐觀察接辦丁蕭朱三觀察均擇於四月廿六日接篆視事嵩廉訪卽於廿八日具摺謝恩或赴闕覲見或逕履新任俟奉到硃批再定行止○新授長江水師湖口鎭柳馥堂軍門日前交卸統領澄清等營擬履新任旋奉廷寄著來京陛見軍門卽赴各當道處辭行筮期於四月廿八日乘輪北上○卸署蕪湖關道安徽候補道李篁仙觀察乘招商局江永輪船於初二日抵皖謁見各大憲聞觀察俟端節後卽接辦保甲局務云○安徽學憲吳肅堂宗師回省考試於初一日竣事初二日發落新進文生是日沈仲帥率同司道各官在浙江會館陳設筵宴衡文校藝之餘復有雅歌投壺之樂宗師當爲之欣然初四日已刻命駕出轅至東門外官碼頭行祭江禮撫憲以下各官咸至江干恭送聞學憲此次由水道進發考試太平府俟過炎夏再行示期考試六安廬 
 
 

Page 3

 
 
州等處 
[戲塲滋事]  
　　金陵聚寳門外東嶽廟新造内臺一座内外演戲三日藉答神庥四月廿八日午後金鼓喧天笙歌沸地遊人來往絡繹如梭其中以機匠爲最多遇有少婦則評頭品足窮形盡相兩旁看樓上人山人海忽聞轟然一聲如天崩地裂東樓倒矣婦女受重傷者十餘人用板舁去微傷者二十餘人樓下賣荸薺人傷勢更重衆女墜下皆倒壓其上二十九日修整廂樓重整旗鼓傀儡登塲忽雨師稅駕而來白點抛珠黑雲如冪乘興往觀者咸敗興而返有一婦年約二十許蓮鈎貼地疾走如飛適機匠三四人在旁彳亍見其丰姿綽約弱不勝衣遂故意嬉戲互相推撲用力過猛直撞婦肩立足不牢驚鴻墮地衆方鼓掌初不料其藳砧相隨在後也藳　亦機匠見而大怒攘臂上前與之角力揮拳若雨勢頗洶洶内有一人頭顱已破猶束帛大鬥不止幸督捕營勇經過大聲呼喝方各罷手此時天已放晴紅日半吐諸機匠不覔歸途仍尋去路粉白黛綠者亦攙雜於其中抑何甘受人侮略無顧忌耶噫異矣 
[形同化外]  
　　廣東來信云南海縣屬平洲周姓與某姓同處一邨皆巨族也月前因爭界址遽起釁端角口之餘繼以用武各自糾集族衆械鬥不休甚至築砲臺購巨砲互相攻擊大有滅此朝食之心邑侯潘子玖大令督率兵差親臨彈壓洲人不惟不遵約束竟敢反戈相向與大令爲難儀仗車旗悉遭毁壞大令徒步奔返洲人猶在後狂追幸差役竭力阻攔得以乘舟回省大憲聞禀立委廣恊黄和亭副戎帶勇馳往查辦洲人知勢不兩立羣聚土臺之上燃砲以攻副戎所帶弁勇無多不能抵禦急回省禀知兩院憲兩院憲見洲人形同化外赫然震怒諭飭副戎統率大兵往勦萬勿稍存姑息務必薙獮無遺洲人始有畏懼之心紛紛逃避迨副戎既到卽有父老跪道迎接哀乞班師副戎入鄕查看一周只有婦女及老弱在家遂令繳械毁臺拘父老數人而返禀候大憲發落未曉大憲意見如何 
[廣州火警]  
　　四月二十九日之晚鼉更五轉廣州渡頭北帝廟前土珍缸髩店忽然火起炎炎之勢銳若飊霆鄰人急四出鳴金招人赴救少選水會中人紛馳而至灌以飛泉直至天色微明爟人氏始收威而退計共燬去房屋兩椽當火之始燃也比鄰某甲從睡夢中驚醒惶急無措由高墜下手足皆已損傷雖無性命之憂然萬終成殘廢矣 
[小星薄命]  
　　粤人陳某娶王氏爲妾賃居英租界北山西路德安里十弄第四百六十一號門牌前晚該氏不知因何吞烟自盡於昨晚八點鐘時棺殮紅顏易朽碧塚無情噫吁悲哉 
[驚散鴛鴦]  
　　張李氏自藁砧見背後遂與小鬎鬁在北河南路開設羊肉麫店生一女去歲由母舅爲媒許字某姓子爲室曾受財禮洋五十元將女送往爲童養媳賃居頭壩弄九十七號小屋内女年纔瓜破已解風情與擺水菓攤之蘇人某甲有染前夜被夫偵知雙雙拘獲敬以老拳復以麻繩繫住至昨晨送往美捕房黎副捕頭以事關曖昧麾之使去 
[划船被焚]  
　　前日傍晚南碼頭沿　　　之工北划船因煮晚膳遺火　毁一度迨也甲鑼告警早已烟消火滅矣 
[聯名具保]  
　　徐春春卽狂徒阿春於前年秋間篇黏匿名揭帖造言生事被關道憲聶觀察訪聞札飭上海縣提案訊責收所近有徐昌言等聯名投縣具保黄大令准之於前晚升堂研訊昌言供稱係浦東人春春係小的堂弟現願改過爲此協同親隣來案具保吳厚生供稱係本地人與春春爲親戚在城中三牌樓同源小錢店營生洪永生供稱係浦東人住在廿四保廿四圖與春春爲隣素爲米業楊和尚供稱係廿四圖人向開柴行茶肆亦與春春爲隣大令問曰爾等諸人能保春春出外安分否答稱願保其不犯事大令曰爾等如有含糊不保爲妙供稱情願具保大令提春春至案供稱年五十一歲向爲柴業現蒙交保出外情願安分營生大令曰如再犯事到案或被人告發提案後當立斃杖下决不寛貸春春叩頭如搗蒜大令著交諸人保去 
[研訊船夥]  
　　嘉興城内周宦家被盜行刼旋經拘獲裝載盜犯之船戸姚春生押解來滬嗣又在五福弄中續獲船夥王阿冲黄大令訊供之下姚王二人願作眼線初八日又獲船夥葉阿海皆爲前報所已紀前晚三鼓時大令升坐花廳先提葉阿海至案供稱係寍波鄞縣人年三十四歲向以駕船爲業此次裝載小工數十名往杭州於上月廿二日回滬小人素來安分惟與某甲認識並不知其爲匪一再駁詰執定前供大令問姚曰爾知葉阿海在塲否答稱並不在塲問爾等連尋兩日何以一人不能尋到答稱不分晝夜與憲差尋緝昨日路遇都司老爺言九江里内第一家有匪徒藏匿其中迨馳往該匪業已逃逸樓上閴其無人樓下有數人詢問該匪何往則稱五日前不知遷往何處大令問爾與都司遇見在於何處九江里在何方答稱在英租界大馬路五雲日昇樓門前遇見都司九江里在英會審署前大令謂爾可知該匪現往何處答稱不知大令命傳王阿冲卽黄阿冲至案供稱昨日恊同差役赴西門外找尋某甲早經遁去問該處是何地名答不知捕役禀是處名金水坊係四圖界内大令謂姚黄二人曰爾等出外訪尋無跡莫非爲葉阿海及各匪包庇乎若有確情供明有賞洋五百元本縣亦有銀賞給爾等供稱葉實不與聞亦不敢包庇各匪大令著將葉收所姚黄斥退候示 
[盜犯成擒]  
　　嘉興周宦家被盜行刦經事主投秀水縣具報移文來滬由上海縣黄大令飭捕頭柴樛趙金帶同眼線姚春生黄阿冲四出緝拿昨日清晨該捕等探悉此案盜犯甲乙内三人及犯婦等避匿英租界五福弄内不動聲色督帶眼線會同探捕前往破扉直入適該犯等尚在熟睡捕役等四面兠拿丙早有風聞乘間逃逸甲乙及犯婦一口小孩一名當塲就獲該捕等復將贓物一併吊出解入英公廨晚間八點半鐘將該犯及婦女小孩雇小車裝載各贓一併解至縣署據情禀明大令飭將甲乙分别收所該女犯等着交官媒看管聽候訊供核辦 
[不認爲盜]  
　　滬北某絲行雇施二大之船裝載洋銀一萬元於本月初二日開行初三日行至青浦縣境内被盜行刦船戸投縣具報錢大令移文來滬請黄大令飭捕恊緝大令接文後立飭捕役往緝前日該捕拿獲形跡可疑之溥蘭生到縣晚間三鼓後研訊捕役將溥身畔搜出之洋銀五元呈案並禀稱查得溥等共有三人由蘇來滬登岸後與胥攤上人擲胥賭錢溥等將洋銀作抵旋因口角爭毆溥與賭徒被捕拘入捕房捕頭將薄當塲開釋小的以其形跡可疑是以拘案請訊尚有二人當溥被拘時已乘間逃逸卽被駐紥天后宫之江蘇撫標新中營哨官胡老爺拘去諒明日亦可遂來大令察閱洋銀圖章均係一律且有五月二字顯係上海發出遂提溥研供稱金山縣人向在家中紡織度日今以販鹽爲生家有曾祖九十九歲祖父六十二歳父母均故四月十六日小的等一帮船共有四十餘艘開行小的與友二人每船祗裝鹽廿擔左右行至中途忽有鹽捕營巡船到來上的之友被伊拘去小的幸得逃逸將鹽斤售與董石湖地方　洋後卽與二友同往蘇州大令問曰此洋既係董石湖得來何以有上海圖章且賣鹽時在四月此洋係五月發出顯見說謊著卽實供溥供稱此洋實係售鹽收下大令問曰爾之友人是何名姓供稱一姓何名蘭生一人不知其姓名大令曰既爲友人豈有不知姓氏之理供稱實在不知大令問其人原籍何處答稱其人操外路音大約是廬州府人大令問曰於何日到蘇答稱本月初二日問以後如何答稱惟游玩而已問住在何處答稱借住友人家問初二三四等日作何事答稱初三初四日在太湖邊賭錢初五日又回蘇州初六日趁木輪船來滬初七日抵埠登岸間遊伊等二人向蛋攤土擲骰賭輸錢文將詳作　　攤 
 
 

Page 4

 
 
上人欲吞没洋銀以致口角經人勸散小的在前行走若輩糾人到來報復將小的毆打何等二人不知何生小的由捕拘入捕房若輩詭稱擊毁蛋七十枚失錢二百八十文捕頭罰小的出洋一元當時釋出是晚至花烟館住宿昨日又被差役拘來小的並不犯事捕役禀稱溥與何等二人身穿衣服均係棉綢短衫紡綢褲閱在上海買得大令問曰本縣查得爾身畔之洋共有十二元何以祗存五元衣服究在何處買來答稱出洋四元與何等在蘇州買來木輪船價洋八角捕房罰出一元花烟館住夜出洋一元一角除去實存洋五元大令曰本縣知爾於初六到滬供稱實係初六日起程初七日到滬大令曰爾不必抵賴可將如何搶刦如何分派廬州人可是爲首爾分得洋銀若干在何處行刼一一供明溥供稱小的並未爲匪亦不知匪人之事廬州人並未分洋大令怒曰爾尚爲人訿護耶昨日本縣會同胡老爺會審其人已詳晰禀明並稱洋銀由伊給爾爾此時亦須供明不必爲伊庇護溥供稱小的並不爲匪如係其人誣瓜小的死亦甘心大令判將溥收所候何等到案再行質訊 
[筵資移振]  
　　本館恊振所昨接趙蕙堂善長惠函云三月初三日爲五小兒振聲完姻蒙在申親友族黨垂愛惠賜隆儀本堂設筵酬謝聊表寸意近悉山西荒歉籌振孔亟特將席資洋四十元移作賑欵懇貢館彚解災區云云籌振至今日已成弩末之勢惟賴遠近諸君子隨時拯節不吝解曩庶使載道飢黎得有更生之慶今以宴賓之費移振災區此眞一舉而數善備焉者行見佳婦承歡芝蘭繞膝德門光大鄕里欽崇獲報正無涯涘也既掣收條復誌數言竊附古人頌禱之義 
[急賑彚誌]  
　　被災之慘莫慘於山西待賑之急莫急於眼前當此青黄不接賑之則生不賑則死乃蒙同泰裕大善士求病速愈賑洋一白元蔣思永堂大善士求保平安洋一百元南潯詠霓仙舘大善士洋一百元又純泰莊匯來常昭公所募得常昭衆姓移助錢一百五十千文龍泉吳承德大善士之夫人方氏節省日用洋五十元朱少梅大善士經募六戸洋五十元蘇州恒孚銀樓經募十四戸並桶捐共洋四十八元三角銅洋十四元錢八百四十文楊心如大善士洋五十元海鹽覺仙壇助洋三十六元並吳善士代募世善堂大善士爲媳王氏陞祠懴貲移助洋二十四元元豐昌號程翰卿大善士交來漢鎭怡昌諸同仁洋三十元又胡惠吉堂泰昌裕生同仁洋三十三元又王蓉卿大善士爲少君完姻親友隆儀移助洋十五元正是救命銀錢活人功德先後祗領欽感奚如亟請登報敬代山西億萬垂斃鴻嗷九頓叩謝並祝福壽無量上海六馬路仁齊善堂　賑公所施善昌　謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬濱閒話]  
　　女巫金仙人住居滬南青龍橋畔爲人治疾愚夫婦多信之故囊槖亦頗充盈端節前忽患骨疥間酸痛百藥罔效有同業阿四者爲言此係隂症非藥石所能瘳盍往浦東欽賜仰殿中求曹法師奏手此症可愈惟需洋蚨二百元金喜甚挈資而往道逹忱悃曹令徒輩陳設法物披髮仗劍步虚踏斗既畢謂金曰汝疾愈矣金稱謝而别及回欲重理舊業不料腰膝間依然作痛入夜更甚似被蛇蝎所嚙痛莫能忍以阿四誆已遣人邀之至欲與理論阿四以有事却之昨日楊鏡崖軍門赴河工勘視行經青龍橋金大呼冤枉軍門諭以水理民情如有冤抑可至地方官衙門控告遂飭差送金至廿三七鋪巡防局由戴慶昇二尹飭勇送至隂陽學辦理○著名地棍高和尚與姘婦金囡借陳阿二之房屋居住陳素以扛挑爲業秉性輕躁高每欲與之爲難前日糾約流氓數十人在馬家廠某茶室聚集誓欲一洩夙忿陳亦挺身出外毫不畏懼爲廿三七鋪巡防局所聞飭勇往拘高等已聞風四散惟陳尚在遂拘往局中王二尹略詰情由以陳亦非善類著掌頰一百下函送上海縣并著補拿高和尚等羽黨究辦○有混名長毛者滬南流氓也昨日至王家碼頭日新園浴堂洗澡以堂倌應酬不到大肆咆哮由該園主扭送十六鋪巡防局鍾二尹着笞五十板長毛再三哀求二尹姑念事起細微卽行開釋○前日午後有羅店人甲乙丙三人來滬售布得錢後往浦東販買私鹽行至十六圖地方忽來土棍陸全全楊八八土金籌各持刀义奪取互相爭鬥甲等受有微傷奪獲刀义甚多該處居民投爛泥渡巡防局禀報高介臣二尹飭提到案訊供之下判將八八全全土金各責二百一併枷號發十六廿四兩圖示衆 
[老嫗墮河]  
　　滬城老北門西首吊橋年久失修勢將傾圮前日有老嫗在此經過因橋面所鋪之碍有滲漏處一失足遽爾翻身跌下時適潮水未漲經旁人設法援起尚無妨碍聞此橋經善堂飭匠估修大約一月後方能竣事也 
[拆梢送局]  
　　前日有水作楊雪坤在小東門工作回至八仙橋老虎灶内啜茗被著名流氓沈阿榮糾同黨類湯團阿三小老虎小寳等拆梢被剝去新布衫一件卽行逃遁僅將沈阿榮扭至八仙橋巡防局趙嶼秋少尹飭地保顧承熙將沈鎖押原告交保出外昨日十二點鐘少尹升座訊問楊雪坤訴稱在老虎灶啜茗店主眼見伊等拆梢少尹飭傳讼店主訊問屬實將学锕榮笞責五十板始供出小老虎等起意向楊拆梢少尹飭將沈阿榮交地保看管候提到同黨三人再行究辦 
[倡家瑣牘]  
　　倡婦王素卿投英公廨控惡鴇掯阻從良已登前報前晚蔡太守訊供之下王倡訴稱小婦人實名素香家在治下兆富里由生母迫令賣倡兹小婦人欲嫁鈞和兵船孫管駕之子孫大少爺生母勒索重價叩求超豁戴德終身太守謂爾既依生母賣倡須令孫酌償身價王倡唯唯遵從拜謝而去○英包探孔阿才禀稱娼婦王畹香家女奴投捕房報稱被陳金虎等攫去銀水烟袋小的拘陳盤問堅不承認今特送案請訊女奴王氏訴稱昨夜小婦人隨小姐出局行至尚仁里口突有流氓捱近轎邊碰撞旋將轎槓扳住拽小姐使出及經人勸散則銀水烟袋已不翼而飛矣陳供稱昨夜小的偕唐姓及唐之友人飲酒醉後閒行唐之友人與娼爭擾小的並不知其失去銀水烟袋蔡太守問唐友何人答稱小的不知太守飭押候補提羽黨再訊 
[英界公堂瑣案]  
　　三百二十一號華捕禀稱昨日小的見徐阿六陳阿五等各駕馬車爭先恐後爲此一併拘案徐陳同供稱小的等以後不敢如此矣蔡太守判令各罰洋銀一元如數充某處西醫院經費○包探陳阿九禀稱史馮茂報稱錢利卿攫去青紗一匹及小的拘錢詰問言向史收租無著故取紗爲質今特送案請追史訴稱錢來收租未經交付突將青紗攫去是以投報捕房錢供稱向史收租不付自將青紗作抵蔡太守諭令史將房租照付並署錢給還青紗○某號華捕禀稱怡和洋行棧房扛夫吳星發竊取鐵條當塲獲住人贓送案請究沈供稱小的貪小行竊尚乞施恩蔡太守判令枷號五日發頭門示衆贓存捕房以待給還失主○徐棣山遣抱訴稱雇車裝連蠶繭被車夫周二川誤送至寳昌棧向索不還請爲追究蔡太守一再研訊已將讞詞備列報端昨日包探張九意傳到寳昌棧夥杜星齋及經收貨物人胡阿七太守訊問之下供稱是日並未經收蠶繭胡供稱是日小的先收蠶繭十車每車五包計共五十包後又收十車亦五十包又有十六車計八十包又有四車計二十包又有五車計二十五包末後收十八車中有二車每多裝一包計九十二包二十一車中有一車祗裝三包共計一百零三包總只收到四百二十包毫無錯悞並不多收棧房總帳由倪先生經管伏求明鑒二川堅稱小的曾裝蠶繭子五包交與寳昌棧車夫頭周掌仁等各執前詞太守一再研詰仍無確實口供隨飭將二川交掌仁保去再行查察○五十八號華捕禀稱德副領事駕馬車出外西人密臘駕馬車自路爭先致碰傷副領事之馬車並帶壞小車上老婦及車夫趙子英身上均已受傷小車亦遭撞壞小的向之詢問老婦不欲涉訟亦不願至醫院就醫今將密臘之馬夫張梅郎送案副領事所雇馬夫周以章訴稱是日小的駕馬車在前突有密臘之馬車飛駛爭先小的欲讓不及致被碰傷約須修理洋銀一元二角趙訴稱是日載老婦至某處突被張所駕馬車撞倒老婦跌仆受傷已行回去小的身亦傷損車亦損壞連日不能趁錢困苦已極至修車費須洋銀一元五角張供稱小的在密臘處當馬夫是日駕車在路見前有馬車馬卽跳躍小的拉韁不住致肇禍端蔡太守判罰張洋銀四元七角其間一元二角償周修理馬車費三元五角償趙修理小車並養傷費再罰二元五角如數充某處西醫院經費 
[桃隖晉義公信信昌蘇電蘇賑七公所晉賑記十五]  
　　五月初十日七公所合解潘嚴兩君第六批規銀一萬兩連前共解三萬八千五百三十八兩仍於二十日赶解第七批如蒙樂助務祈從速連日疉接振翁津關來信就振翁一路言折實災民大口二十萬口每月須銀十四萬兩就七廳言折實災民大口九十萬口每月需錢九十萬串此實光緒三四年晉豫大饑以後聞所未聞之事得尺得寸俟之來源○五月初五日禀報當道略云前經籌解山西義賑四批共規銀二萬二千兩兹蒙川東道台黎捐廉五百兩雲南礦局捐銀一千兩連同諸善十募交捐欵湊足規銀五千兩作爲第五批循案齎解　嚴紳散放初十日又禀云前經籌解山西義賑五批共規銀二萬七千兩兹蒙陝西張藩憲發到義賑三千兩川東道重慶府憲發到義賑銀陸千兩巴縣周令捐廉五百兩合諸善士零星捐欵湊足規銀一萬兩作爲第六批循案彚解　嚴紳散放 
[廣東官報]  
　　四月二十四日缷電白縣王承彦禀到缷事回禀見補用縣楊蔭廷禀知奉委讞局專審禀見○二十五日委署雷瓊道周禀謝行知禀見候補縣彭隱孫禀知委辦海陽饒平大埔各縣膏　差禀見候補縣魏紹唐禀見禀辭赴揭陽普寗惠來膏牌局鹽知事毛志武禀到服闋回禀見 
[福建官報]  
　　四月二十五日縣丞顧欽愈禀謝奉到由臺回省註册飭知古城寨巡檢龍錫銘禀見禀謝赴任飭知典史陸燕渠禀謝並歸勞績飭知○二十六日巡檢胡信湘禀明奉委湯門盤查○二十七日同知黄家鼎禀辭赴厦門收炮捐辦理華崶稅釐分局兼署華崶縣丞侯維漢專丁來省禀謝　補南日縣丞飭知東岱巡檢王文錦禀見禀謝冋任飭知藩憲牌示照得署按經歴候補府經歴鈕承藩現己過班知縣所遺按察司經歴酌缺以候補布照磨陳壽恆署理特示○二十八日知縣鈕承藩禀卸署按經厯事署按經歴　壽恆禀謝委禀任事從九品張鴻源禀明調辦西叚單日保甲兼帶北城應援局火兵○二十九日通判李懋猷禀辭赴烏龍江南岸彈壓發回秋審人犯過境差 
[浙省官報]  
　　四月廿三日候補同知閩慰曾禀銷幫封海運寗船張樹德禀知軍需局委直隸查探硝磺差署嘉興典史袁鎭嵩禀謝委○廿四日候補道宗禀辭赴蘇州臨局差嘉興府宗禀見禀辭赴都引見○廿五日候補縣　繼勛禀知藩司飭知試看二年期滿加考並管解京餉無悞記大功三次禀見叩謝汪元龍禀知糧道委慛臨黄寗三縣漕項差禀見叩辭湯祖壽由京騐看來省禀到叩見○廿六日賀元釐禀知臬司飭知保甲出力蒙記大功叩謝分缺簡用典史徐尚原服闋領咨來省禀到 
[金陵官報]  
　　四月二十九日孔家涵釐捐知州姚　春禀辭○五月初一日查宗仁周衍齡謝委府發審差胡廷琛禀知江蘇賑捐粤局奬叙花翎鍾爾濂禀知　撫憲札輪泒分寗差委調辦大橋厘捐通判朱廷佐專差叩謝下關厘捐差内記大功一次次功一次海州州同巡緝彈壓委員何亮榘銷西水關稽查差典史萬光裕到西水關稽查差○初二日府經歴吳煥文禀知奉撫憲泒寗差委縣丞徐樹森叩謝由海軍案内蒙保補缺後以知縣留省補用○初三日高郵厘捐知縣許廷楨到省謝准記大功兩次劉亮藻禀知改捐主事領咨起程赴部候選督轅牌示蘇正右營遊擊員缺本部堂查有儘先遊擊蘇左營守備擬補南匯營都司謝克明堪以改補 
[蘇省官報]  
　　廿八日署浙江温處道蔣國楨辭行回浙督辦江蘇掣銷鹽局二品銜浙江候補道宗源瀚浙江來陳叔謙專丁來省謝十八年收數此較盈四成以上蒙給酌委署事一次指分江蘇試用直隸州州判朱德魁安徽人到省請補沐陽縣丞張廷棟謝飭知准補卽辭赴寗縣　龔世棟荆溧二縣公幹回 
[江西官報]  
　　署南昌縣錢寳昌帮辦善後局務袁州恊鎭李榮發謝委赴任上猶縣李和卿禀謝　知署吉水縣朱士林謝委赴任陳蘭生代新建下鄕相騐徐緒昌往袁州措貲金福保回樵舍卡張慶霖考校輿圖館王作渤帮辦輿圖局補用府徐元霖禀到係江蘇辛酉舉人從九龍紹炘繳照係廣東監生改指江蘇卽用縣林士蕃由京來江　　饒州通判吳鳳來缷辦大庾卡回省候補縣　寳　缷辦安仁石港緝私卡鹽局委管理立成堂譚鴻基測量輿圖江軍統領譚文秀往吉安查哨看操署南昌府倪恩齡帮辦牙　局務署南康府李嘉賓謝委赴任縣丞首樹藩由蘆溪卡解厘金來省邵作賓往長江緝私 
[上海六馬路仁濟善堂籌賑公所施少欽經收山東山西等賑捐四月初一至初拾日清單]  
　　無名氏大善士爲亡室期年醮資移助洋五百元蕪湖無名氏一百二十元三十九歲隱名氏求早生貴子　家平安卓景澍求母病速愈培德堂三戸各一百元楊梧岡爲子病祈速愈隱名氏爲子喉症全愈完愿二戸各五十元長沙張百恐堂四十元雲隱主人妻産平安完愿三十六元補絀氏保二孫種痘平安酬愿子二戸各三十元厦門瑞祥莊二十四元對微軒主人二十二元林福記爲子病祈速愈劉蓉江病速愈江寗周卽瑾妻病祈速愈天津廣善堂山右餘慶堂厦門源豐號萬盛祥號陸鴻樑厦門黄建寅合肥隱名氏十戸各二十元紫陽朱壽筵移助十六元劉保之爲鎭江糖業年例酬神餘欵移助十四元一角福裕興號厦門建茂號二戸各十二元龍眠隱名氏求母福壽康寗初次許愿洋十元紋銀十兩零五錢三分恆興莊祈保平安吳介眉祈孫却病延　無名氏　　叔身體平安陳氏祈病愈何竹蔭堂小江完愿德新源省悟軒寗郡松臺山人米蘭生蘿補草堂保　堂山右厚德堂寗靜堂卿雲堂崇德堂杭州無名氏十六戸各洋十元　陽氏壽分移助洋七元錢五百文長興茂行貨欵舛誤移助洋六元浙鄞舒宏秀彌月貲移助祈大小平安李脩本爲佼完二月分平安愿甲方氏祈痰症逐愈琴鶴　　求病速愈金　 
 
 

Page 10

 
 
木寳善堂爲妻生産平安完愿隱名氏完愿揚仁記宋蘭記張伯裕紹興友德堂敦厚堂十一戸各五元陳蘭君病愈完愿胡心氏蘇州無名氏厦門慶豐　嘉善錢正心堂五戸各四元盛頌元求病速愈沈文元爲長子祈病愈海鹽嘉湖衛署來隱名氏節省移助隱名氏存心氏五戸各三元隱名氏求父母康健小兒病愈完愿隱名氏求保平安顧安慶氏無名氏吳厚記高季記過質記周心愿子餘慶堂蓮與廬鍾朗如十一戸各二元泰州莊墨山房求病速愈　州莊墨山房求妻病速愈續助趙琇甫祈子平安華燮如病愈完愿隱名氏完愿蕪湖無名氏無名氏無名氏無名氏容膝書齋知足齋主人過幼記壽記過晋昭孫後齋徐東海程文清蘇州無名氏十八戸各一元勉力子力不足氏二戸各五角吳先伯無名氏二戸各四角吳蕙堂諸位合助規元一百兩漢鎭敦實堂經募各戸五十八兩零二分仁術堂五十兩王陳知三十二兩二錢五分二釐山左心懺子陸兩四錢分八九釐田裕堂銅洋二十四元高湻趙東陽銅洋二十元永泰銅洋八元解輔卿銅六元南京無名氏銅洋五元有心無力人祈堂上康健銅洋三元五寛夫永寳堂汪公館三戸銅洋二元蘇州無名氏無名氏二戸各銅洋一元蘇州恆孚義賑桶捐錢三百五十文徐儀臣三百文蘇州無名氏無名氏揚冠春三戸各二百文沈洵如徐階森二戸各一百文以士共收洋一千九百七十元零九角銅洋七十四元規元二百四十六兩七錢六分一釐紋銀十兩零五錢三分錢一千九百五十文 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年五月初三日京報全錄]  
　　宫門抄○諭旨四道錄前○直督李奏請准巳革通判張心泰開復原官片○又奏請准候選員外郎賞加四品升銜片○又奏彚陳順直災賑報捐銀數片○又奏灤州等處缺額旗租地畝仍請展限清釐摺○雲督王奏彚請議卹摺○直督李奏請准已故總兵徐道奎在大名府城捐建專祠片○五月初三日刑部都察院大理寺侍衛處值日無引見○明桂假滿請安○裕德等各謝調授缺恩○烏拉喜崇阿耆齡各請假十日○額中堂續假十日○倉塲奏漕船五日回空○召見軍機崇禮薛允升溥顧○○李鴻章片再據已革花翎四品頂戴前山西平陽府通判張心泰呈稱山西邊外七廳被災極重民情困苦不堪該員曾任歸化豐鎭等廳目擊時艱深爲憫惻竭力捐助實銀三千兩以濟賑需呈請兌收散放不敢仰邀奬叙等情由籌賑局司道詳請核奏前來臣查晉邊賑務待欵甚急該革員慨輸鉅欵濟助要需實於災區大有裨益伏查光緒十六年順直賑捐推廣章程各省官員因案被議除實犯贓私各欵照例不准捐復其情節可原因公獲咎者道府以上報捐實銀五千兩同通州縣以下報捐實銀三千兩均准奏請恩施賞還銜翎等因通行在案晉邊賑捐前已奏准援照順直章程辦理該革員張心泰被叅原案係因用刑稍重有違定例並非實犯贓私可比前護理山西撫臣胡聘之覆奏疏内稱其力持公正勤求民隱盡心賑撫全活災黎功過尚足相抵該革員歴署豐鎭歸化等廳現據該處辦賑員紳來禀應以該革員在任辦事認眞民間頗知感戴是其獲咎本屬因公情節尚應可原此次報效賑欵核與捐復銜翎銀數相符可否仰懇天恩俯准將該革員張心泰賞還原銜翎頂以資觀感出自逾格慈施謹附片陳請伏乞聖鑒訓示謹奏奉硃批著照所請該部知道欽此○○李鴻章片再據樂亭縣紳士花翎候選員外郎劉灝因上年順直各屬水災甚重籌辦工賑需欵浩繁措備實銀一千一百兩解局濟賑又該紳前辦鄕團自行購存呍啫士得十三響後膛洋槍一百桿槍子三萬粒報効軍需解交津軍械局騐收核價銀一千九百兩連賑欵共合銀三千兩聲明不敢邀奬由籌賑局司道具詳前來臣查紳民助賑荒歉及捐輸軍火例得給奬今該紳目擊時艱情殷報効慨捐軍賑要需計銀三千兩洵屬克已急公有裨大局自應照章給奬查賑捐章程由候選員外郎捐加四品銜僅需實銀一千九百餘兩該紳所捐銀數核與定章有盈無絀雖據稱不敢邀奬究未便没其報効之忱仰懇天恩賞加候選員外郎劉灝四品升銜以資觀感出自慈施理合附片具陳伏乞聖鑒訓示謹奏奉硃批着照所請該部知道欽此　○○李鴻章片再光緒十八年順直水災甚廣籌辦工賑需欵浩繁經臣奏准援照光緒十六年成案開辦推廣賑捐由直刊刷實收章程分咨各省一體勸辦在案兹查处光緒十八年七月十六日開辦之日起截至十九年二月底止共收過本省外省官紳商富捐銀七十八萬六千三百六十兩零均經隨時兌收分撥災區辦理急撫冬撫及今春工賑所需並協撥熱河及山西邊外賑欵飢困窮黎藉資存活内有捐數較鉅者業經臣分别專案奏奬並請旌表建坊其餘飭取捐生履歴分批咨部核奬給照據籌賑局司道具詳請奏前來除俟續收捐欵集有成數再行奏報外理合附片具陳伏乞聖鑒敕部查照謹奏奉硃批戸部知道欽此○○大學士直隷總督一等伯臣李鴻章跪奏爲灤州等處缺額旗租地畝限内未能查足仍請展限清釐期復原額恭摺仰祈聖鑒事竊查直隷八項旗租地畝以灤州安肅蠡縣高陽交河固安六州縣缺額爲最多年久弊深清查不易牧令懼干嚴議視爲畏途光緒十四年經臣奏請變通處分寛限清釐是年七月十三日接准戸部議覆予限五年所有該六州縣經徵八項旗租如能徵起八分其餘二分暫准於奏銷案内扣除不計處分並令將各地澈底清查以資規復原額倘限滿毫無成效指名奏叅如能全數清出量予奬叙等因卽經轉飭認眞遵辦並迭次嚴扎飭催雖據各該州縣陸續查出地一百八十七頃五十一畝而缺額之地爲數尚多究其難以清查之故約有數端一由佃戸輾轉推當典賣私相授受而不報官退佃給照甚有頂賣地畝而租銀仍歸賣主完納藉以獲得重價迨數年後賣主物故或因事外出卽成無著一由旗地租重歴年蒙混揑報升科當時失於覺查日後無從究詰一由内務府革退莊頭地畝該新莊頭承領退換無不揀選膏腴而領剩沙薄之地始令入官徵租佃戸因地瘠租重終年勤動不足應上供之需往往棄地逃逸爲人侵佔一由各屬旗地向歸三班差役雇人承催名爲催差佃戸姓名住址底帳均存各社催差之手每里新充催差須向催差求取底帳其中以有作無徇情揑改在所難免一由鄰封村民佃種旗地或恃隔境抗不完租或賄差除名舞弊在官向無麟册可稽驟難摘發其奸一由歴届水冲沙壓之地皆由地係隱種不敢出頭報勘而被冲佃民早經遷徙外出地租卽無從催徵有此諸弊雖久於其任者尚難一律查出該牧令均係隨後接辦之員或甫經到任更非旦夕所能見效現在限期將滿缺額尚多瀝陳爲難情形禀由藩司裕長詳請奏明展限五年設法清楚等情前來臣查此項無著地畝既經勒限清查免其經徵不力處分並經戸部奏明分别勸懲該牧令具有天良正賦所關斷無不認眞查辦惟是歴年己久積弊太深所稱種種礙難情形委非虚飾租由地出地既莫得主名租銀從何催納轉瞬限期届滿若將未經查出地畝銀仍按經徵不力開叅似非情法之平旦操之過蹙復額更屬無期徒事嚴叅何裨實濟查該六州縣缺額旂租地一千四百四十五頃三十五畝零房七百九十七間租銀一萬四千六百一十五兩零現已陸續查出地一百八十七頃五十一畝規復租銀二千二百四十八兩是該牧令查地催科尚非畏難苟安毫無成效其餘無着地畝禀請寛展限期意在釐剔弊端查復租額非僅爲邀免處分起見應請自光緒十九年七月十三日起展限五年俾得悉心清理漸復原額庶於賦課有裨其有實在水冲沙壓不能耕種者應飭司督催勘文明確詳請題豁額賦以照核實理合恭摺具陳伏乞皇上聖鑒敕部查照謹奏奉硃批戸部知道欽此○○雲貴總督臣王文韶跪奏爲彚案籲懇天恩照例議卹恭摺仰祈聖鑒事竊查滇省辦理邊防及攻剿猛喇富民祿勸等處陣亡瘴故文武員弁兵勇歴經臣等開單奏報並咨部議卹在案兹據雲南善後局營務處司道史念祖岑毓寳等詳據各營屬將防勦各處賊匪分防緬越邊境續報陣亡瘴故被害文武員兵弁團人等請卹到局逐一檢查細加覆核共計請卹文職一員武職軍功十員弁戰兵書職差弁團丁民人家丁婦女等四百七十六各口分敘陣亡瘴故被害各緣由造册詳請奏咨前來臣等覆加查核該文武員弁兵團婦女人等或打仗陣亡或因公殞命或染瘴病故或被賊戕生均屬爲國捐摳深堪憫則合無仰懇天恩俯准敕部將該員弁兵團婦女等分别照例議卹以慰忠魂謹綿具詳明清單恭呈御覽除造具清册咨部外理合會同雲南巡撫臣譚鈞培恭摺具陳伏乞后直聖鑒訓示謹奏奉硃批着照所請該部知道單併發欽此○○李鴻章片再據開州知州賈孝彰元城縣知縣姚定元詳稱該州紳士舉人董鴻典等聯名呈稱同治七年捻逆張總愚大股由山東撲犯運河併力西竄大名適當其衝已故大名鎭總兵徐道奎統率師船分扼東昌臨清德州故城上下數百里大小數十戰於高家店桑園第二屯老君堂等處疉破悍賊不使竄入畿境大名闔屬賴以保全光緒五年到大名鎭任當晉豫東三省之交向爲盜賊出没之地先後擒治著名巨盜百餘名轄境肅清東明黄河南隄爲運道民生所係該鎭以汛兵多不可恃分撥練勇一營專駐工作親督搶險近年豫境黄沁各河東境黄河迭次漫决而東明長垣屹然郡南漳河一遇盛漲輒没田廬復疏濬白水灘舊河及三里河引漳水入衛河居民始登袵席在任十三年中善政不可勝舉尤爲士民所謳思現擬集資爲該故鎭在府城捐建專祠以申報饗由布政使裕長轉據大名府知府陳啓泰詳請具奏前來臣查徐道奎於同治元年卽隨臣治軍東下剿辦粤捻轉戰南北屢當大敵疉克各城在大名鎭任内捕盜治河尤著聲績前後戰功事跡臣於十八年三月間曾經臚列上聞蒙恩宣付史館立傳並附祀淮軍昭忠祠在案其扼防運河一役力戰堅守賊不得逞其北窺大名各州縣實賴以保全有關於畿防全省甚大該紳士等感其保衛之功請爲捐建專祠洵有合於祀典捍患救災之義合無籲懇天恩俯准所請爲已故總兵徐道奎在大名府城捐建專祠由地方官春秋致祭以彰藎績謹附片陳請伏乞聖鑒訓示謹奏奉硃批著照所請禮部知道欽此 
 
 

Page 14

 
 
[光緒十九年五月初四日京報全錄]  
　　宫門抄○諭旨三道錄前○台撫邵奏滬尾打狗兩口徵解船鈔銀數片○直督李奏請旌表片○又奏守護園寢外圍擬請添設把總外委各一缺片○護江撫方奏查明下忙錢糧徵完數目摺○又奏籌解金陵防營軍餉片○直督李奏查明武員底銜請照原保給奬片○皖撫沈奏更換防營管帶片○五月初四日工部鴻臚寺廂黄旗值日無引見○容貴等各謝調授缺恩○立山假滿請安○永陵總管連瑞謝恩○知府徐兆豐等各謝恩○補用知府趙篤恩謝恩○易俊預備召見○博公阿克東阿各請假五日○阿公李端棻各請假十日○花尚阿續假十日○貴恒奏請開缺○内務府奏派管理處所派出福中堂醇賢親王家務榮壽固倫公主家務中正殿立山樂部容貴圓明園咸安宫精捷營巴克坦布寍壽宫造辦處上駟院崇 
光頤和園武英殿○召見軍機徐兆豐李釗文炳易俊皇上明日用膳辦事後進内入齋宫○○邵友濂片再台灣滬尾打狗兩口按結應解總理各國事務衙門三成船鈔銀兩截至一百二十六結止均已按數解收在案兹自光緒十八年三月初五日起至六月初七日第一百二十七結期内滬尾口征收船鈔銀三百五十三兩九錢應解三成銀一百六兩一錢七分打狗口徵收船鈔銀四百七十九兩應解三成銀一百四十三兩七錢核計兩口第一百二十七結期内共徵船鈔銀八百三十二兩九錢共應提解三成銀二百四十九兩八錢七分兹將前銀按數兌足塡具文批由台灣接案發交恊和信號商承領匯解前赴總理各國事務衙門投納除咨部外理合附片奏報伏乞聖鑒謹奏奉硃批覽欽此○○李鴻章片再據安平縣知縣王錦陽等禀稱安徽天長縣孝女李戴氏係現任博野縣知縣戴士文之女許字同邑文生李立德爲室于歸後事翁姑以孝稱其姑多病每進湯藥必親嘗之及姑壽終殮葬如禮光緒十四年母陶氏在直隷任所病殁其父戴士文因知孝女性烈匿不與聞迨十八年六月初七日其母靈柩到籍孝女痛不欲生氣絶而復甦者再閏六月二十八日該孝女於送母殯葬後卽絶粒不起至七月十一日畢命時年二十六歲又據署香河縣知縣王言昌禀稱係雲南昆明縣人胞姪婦王梅氏自光緒十年適胞姪王華爲室事姑賢孝十八年八月因夫病篤刲股療治八月初六日其夫身故該氏誓以身殉絶粒三日復於初九日仰藥而亡時年二十八歲又據管帶天津水師記名總兵鄭國俊等禀稱烈婦鄭楊氏係安徽合肥縣人哨官拔補把總楊啓宏之女年十八歲婦娉於外委鄭道宏爲室道宏昔在軍營積勞過甚得咯血之疾光緒十八年春間疾發該氏刲股和藥以進旋卽就痊秋冬又復舉發該氏親侍湯藥衣不解帶者四十餘日其夫於十一月十六日身故該氏親視含殮事畢服毒至十八日竟以身殉又據直隷候補道張翊宸等禀稱江蘇丹徒縣已故武舉趙麟之妻趙解氏係已故直隷候補州判趙天爵之伯母道光五年趙麟病故氏年二十六歲孝事孀姑克稱婦職咸豐十一年髮逆竄擾縣境二月十四日該氏披髮駡賊投江殉難時年六十二歲計守節三十六年該員等因原籍無人呈報不忍聽其湮没造具册結請奏前來臣查李戴氏王梅氏鄭楊氏趙解氏孝烈性成深堪敬憫例得由直隷具題請旌惟至行奇烈不比尋常自應彚案奏請合無仰懇天恩俯准勅部旌表以維風化除册結咨部並咨安徽雲南江蘇撫臣外理合附片具陳伏乞聖鑒訓示謹奏奉硃批着照所請該部知道欽此○○李鴻章片再查醇賢親王園寢外圍地方應設綠營官二員上年經臣奏明飭由昌平營叅將揀派把總外委各一員前往駐守該叅將旋以貴巿口汛把總懷柔城經制外委督行移駐守兹查貫巿汛營轄村莊一百五十餘處汛地遼闊懷柔城外委有分管地面緝捕巡防均關緊要未便日久空虚該營額設弁缺無多此外亦無可移撥臣與提臣葉志超再三籌商須爲經久之計擬請添設妙高峰汛把總外委各一缺就近歸鞏華城守備管轄專司守護園寢外圍以專責成飭據藩司裕長查明定例綠營把總歲支俸銀十二兩四錢六分八厘薪銀二十三兩五錢三分二厘養廉銀九十兩例馬二匹每匹春冬月支乾銀一兩二錢夏秋月支乾銀九錢外委歲支馬糧並未折銀二十七兩六錢養廉銀十八兩無例馬有操防馬一匹月支乾銀與例馬同現在司庫放欵章程各綠營俸廉係按六成支放餉乾按七成支放今添設把總外委二員所有俸廉餉乾每歲共應支銀一百三十二兩一錢八分餉乾加閏核計爲數無多而園寢外圍守護設有專員益足以昭愼重其原撥之把總外委仍飭各回汛地庶免顧此失彼之虞理合會同直隷提督臣葉志超附片具陳伏乞聖鑒勅部知照謹奏奉硃批着照所請該部知道欽此○○頭品頂戴護理江西巡撫布政使臣方汝翼跪奏爲查明江西省光緒十八年下忙錢糧徵完數目恭摺具奏仰祈聖鑒事竊照州縣徵收上下忙錢糧例應將已完銀兩專摺奏報上忙定限五月底下忙定限十二月底截數造報等因兹據署布政使福裕詳稱光緒十八年分下忙額徵起運留支豁除丁耗等欵共銀九十八萬一百二十二兩零内除上忙案内先已徵完下忙銀三百二十九兩零實應徵下忙銀九十七萬九千七百九十三兩零截至十二月底止催據各屬完解司庫銀六十九萬九千二百一十兩零又各屬照例留支等欵共銀十萬七千九百五十七兩零統共已完銀八十萬七千一百六十七兩零等情造册開摺詳奏前來臣覆核無異除督飭藩司將未完銀兩嚴催赶緊徵解不任稍有延欠並將送到清册及已未完分數經催職名清摺咨部查核外理合恭摺具奏伏乞皇上聖鑒謹奏奉硃批戸部知道欽此○○方汝翼片再查兩江督標南字六營奏明由江蘇安徽江西三省藩庫每月按協銀六千兩又准戸部咨前督臣曾國荃奏裁營竣事布置移紥情形並江蘇安徽江西協餉咨請仍舊按月恊濟各等因業經行司陸續籌解嗣南字營改爲煦字營又續改爲老湘新湘等營所有前項軍餉銀兩自光緒十年六月起連閏解至十八年十二月止均經撫臣德馨附片具奏各在案兹據署藩司福裕詳稱動放光緒十年地丁銀一萬八千兩以爲奉撥金陵南字等營改爲老湘新湘等營光緒十九年正月起至三月止三個月軍餉遴委試用知縣郭立朝領解於三月二十八日起程由水路前赴督辦金陵防營支應總局交收等情詳請具奏前來臣覆核無異除咨明戸部並咨兩江督臣查照外所有籌解金陵南字等營續改爲老湘等營十九年正月起至三月止軍餉緣由理合附片陳明伏乞聖鑒謹奏奉硃批戸部知道欽此○○李鴻章片再光緒十七年冬間宣化練軍會剿熱河教匪出力員弁内有鎭安堡把總張德隆獨石口二右營把總萬萬順多倫中營把總單玉興延慶汛把總劉吉榮均請保以守備儘先補用嗣准兵部議覆改爲以千總儘先補用兹查張德隆奬霍順二員已於歴年剿辦馬賊土匪案内請保以千總拔補單玉興一員亦於前案請保補把總後以千總拔補該員業經拔補把總霍係在任候補千總現又改以千總儘先補用均屬重複劉吉榮一員係實缺延慶汛把總前請以守備儘先補用按照異常勞績准保卽補千總一層尚非越級請升據宣化鎭總兵王可陞詳請核奏前來臣覆查無異相應仰懇天恩俯准勅部將該員等仍照原保給免以勵戎行出自逾格慈施理合附片具陳伏乞聖鑒訓示謹奏奉硃批兵部議奏欽此○○沈秉成片再防營管帶員弁遇有更換及移紥他處應遵前奉諭旨隨時奏聞兹准長江水師臣咨統領安徽澄清營水師記名提督柳金源奉旨補授湖口鎭總兵應卽交卸赴任所遺水師砲船駐扎沿江一帶爲江防扼要之區必須將略素優熟知情勢之員方足以資統攝查有撫標中軍叅將米占鰲堪以接統仍駐原處又據統領良字左右兩營記名提督張士元禀報管帶良字右營副將張金鎧在營病故該營現駐在西梁山查有管帶省城練軍頭起馬隊叅將徐印川堪以接帶飭令移紥廣德州與良字左營換防調該左營回駐東西梁山徐印川所遺頭起馬隊查有管帶二起馬隊都司辛瀛堪以暫行兼帶淮河長字水師前營記名提督蔡福成年力就衰應行撤換查有儘先都司徐華鼎堪以接帶均駐原處一體認眞操防除分檄飭遵並咨部查照外理合附片具陳伏乞聖鑒謹奏奉硃批兵部知道欽此 
 
