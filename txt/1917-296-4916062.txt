# 1917 - 296 - 4916062

 

Page 1

 
 
   
 
 

Page 2

 
 
時評 
[新罪舊罪（冷）]  
　　吾有疑焉凡爲人而是否不定者其人能爲事乎凡爲國而賞罰不定者其國能求治乎此其理一也賞罰者所以表示是否而使人知所從違者也 
　　新罪日益宣布而舊罪日益消滅此中國近日之情形也於粤於桂於滇今乃一一以致討之而所謂以前犯罪而入獄之徒則又日聞所謂減等也赦免也不追咎也且勿論其所以宣布所以消滅之原是否正當其亦何以解於賞罰之原則也耶 
[命令]  
　　十月二十九日大總統令　陸軍總長段祺瑞呈冷鑲白旗滿洲都統瑞豐咨請以文澂陞補副參領海陞補印務章京明春陞補佐領均照准此令 
　　又令鄧瑤光給予三等寳光嘉禾章此令 
　　又令曹樹桐彭壽莘張學顔均給予三等嘉禾章汪崇慶季毓麟均給予四等嘉禾章此令 
[專電]  
　　北京電今日閣議决定下討滇軍令首言據周道剛屢電報滇軍在川行動曾明令撤退今仍不遵令着周即督率所部進攻仍不及唐繼堯一語又對陸巡閱决俟其有所表示再定辦法政府中人對余言陸唐爲共和元勳中外共知政府亦不欲引起輿論之反響云（三十日下午五鐘） 
　　北京電討滇軍令明日下僅令周道剛進攻不涉及唐繼堯 
（三十日下午五鐘） 
　　北京電川劉存厚電川事川人足以自了吳軍可令駐渝不必前赴成都未開拔者無庸進川照准（三十日上午十二鐘） 
　　北京電吉省裴其勳來電要挾四欵（一）留孟（二）吉省官吏三年内不得更動（三）添新軍一旅餉由中央擔任（四）未口得請取口（此句電碼不明）獨立馮以詞意悖謬去電申斥（三十日上午十二鐘） 
　　北京電閣議例案（一）魯請宣戰後特别費不准（二）財部提出國稅地方稅劃分條例未議完（三）派何宗蓮查辦吉林事 
（三十日下午五鐘） 
　　北京電軍用欵項决由陸部與中行直接指撥或商墊不必經財部核轉（三十日上午十二鐘） 
　　北京電軍用欵今後逕由陸軍部向中行提取不經財政部 
（三十日下午四鐘） 
　　北京電梁士詒將長財政之說 
 
 
 

Page 3

 
 
又熾汪大燮恐不回任 
（三十日下午四鐘） 
　　北京電俄使重提外蒙議員問題要求將臨時參議員除去内外蒙名義外部未答覆 
（三十日下午四鐘） 
　　北京電俄對蒙古議員問題僅以口頭詢問外部正與内部商如何解决（三十日下午五鐘） 
　　北京電靳雲鵬曲同豐定下月四日赴東十二月中旬回國 
（三十日下午四鐘） 
　　北京電政部因許世英丁憂回籍殖邊銀行尙月欠出欵七十萬派員密查（三十日下午四鐘） 
　　北京電馮以張鎭芳毁家助振許特赦促法部具呈林總長意減刑則可現張子巳繳十萬餘待命下變産（三十日上午十二鐘） 
　　北京電陳錦濤案高等廳判决分紅無罪銅廠案張興漢改罰金三百虞熙正陳廷銘各年半奪官五年陳錦濤三年奪官終身吳乃琛無罪即釋陳等不服請予上訴（三十日上午十二鐘） 
　　北京電農部第一科長吳瑞因僞造商店圖章被拘 
（三十日下午四鐘） 
　　北京電莫禮遜定下月一日出京回澳洲（三十日下午四鐘） 
　　北京電齋藤少將下月二日啓程來華（三十日下午四鐘） 
[外電]  
　　北京電段總理已允將敵船由張謇轉租與協約國以供戰事之用每噸租金自四十至四十五先令自己留用者僅小江船一艘張謇租船合同行將修正修船經費亦將歸還日人段决計許協約國收用此項船隻蓋以此乃中國所可扶助協約國之唯一有力方法也中國將與協約國議定酌留噸位以備裝運如絲茶類之中國貨品（二十八日）大陸報 
　　北京電張敬堯已被任爲援湘北軍總司令凡由直隷安徽山西調往之軍隊槪歸張管轄張電致前敵軍隊痛陳滇粤桂之野心並謂時局已無磋商之餘地張將率倪嗣冲之兵八營前赴湖南北軍巳佔領寳慶南軍刻由衡州退至後面之山地伹北軍首在衡山失利川中滇軍巳退出内江似有退走之象（二十九日） 
　　北京電粤督陳炳焜及粤省諸大吏免職一事自都人視之以爲此乃中央仍希望與南方魁首陸榮廷唐繼堯調和之表示蓋與目下情勢此種遷調官吏之命令斷不能發生效力已屢不成問題伹對於未與中央公然决裂之陸榮廷或可迫其表明態度也（二十八日） 
（以上字林報） 
　　廣州電廣西督軍譚浩明二十四日由南寗出發出征湖南譚督出發之際鈕永建程潛馬濟林虎陸裕光林俊廷沈鴻英（譯音）等八人連名發表宣言列譽段總理獨攬政權使倪嗣冲搆成内亂拘禁元首擅赦帝制餘孽等罪狀譚督預定取道梧州桂林入湘（三十日） 
　　廣州電據由福建傳來消息謂近日莫擎宇之使者巳抵福州面會李督軍商議福建及汕頭之防務李督軍將派閩軍之一部前往汕頭（三十日） 
　　廣州電南寧電謂陸榮廷不日將抵梧州聚集兩廣重要人物在梧州開軍事會議（三十日） 
　　漢口電駐紥襄陽第九師第十八旅擬派往四川由吳光新指揮（三十日） 
　　漢口電安武軍總司令李鴻成（譯音）昨日（二十八日）儀其幕僚及衛兵赴岳州（三十日） 
　　漢口電山西省軍隊混成第一旅第一團之一營第二團三營及機關鎗一隊（携機關鎗四枝）於二十九日該第二團團長王樹明（譯音）率領抵漢口 
（三十日） 
　　北京電外交總長汪大燮患呼吸器症於二十八日入法國醫院現正謝絕訪謁專事療養政務一切暫不能躬親視事（三十日） 
　　北京電長沙來電湘省獨立軍對日本人之郵件嚴密檢查且禁止日本人拍發電報（三十日） 
　　漢口電日本時事新報主筆石川幹明氏等於昨日抵漢口擬於今晚經大冶東下（三十日） 
　　奉天電吉林軍界疑中央因對付孟督軍之準備尙未完成先以假面目爲安慰之計遂有令田中玉暫緩到任命孟恩遠維持治安之議故於一切兵備未嘗稍弛對於奉天省交界地點之警備異常嚴整二十八日上午又由吉長鐵路運兵一營經過長春前往伊通州長春謠傳有開戰之說人心因之大震該處錢莊已停止貿易奉天張督軍慮有萬一之變有將派兵前往吉林邊界之說 
（三十日） 
　　奉天電吉林軍界中似有軟化之分子故近日以來已漸減堂初之盛氣吉林省長郭宗熙向中央及奉天陳說願自任調停請勿用武力且派代表至奉天據一般人士之觀測吉林問題可望和平解决吉林軍界終將知難而退云 
（三十日） 
　　奉天電段總理所派齋對於吉林問題之决議之使者陳公權（譯音）少將於昨晚（二十九日）到奉天（三十日） 
　　奉天電吉林軍隊對於中央及奉天仍抱疑慮故至今不怠警備奉天督軍張作霖開軍事會議後决議從事準備以便隨時得派遣討伐軍已從第二十七第二十八兩師中選出一混成旅又從第二十九師選出一混成派以第二十七師長孫烈臣爲總司令中央命令一下當立即北進現正徴發馬車以供輜重之用然究竟將實行討伐與否須俟段總理所派使者抵奉後方能决定（三十日） 
　　北京電内務部設經界局整理民國三年以後久已中止之全國地租事務其經費及人員等槪與財政部商酌（三十日） 
　　北京電據國務院接到電報劉存厚之兵二十七日佔領榮縣現與鍾體道之兵共向瀘州進運（三十日） 
　　漢口電明日爲日本天長節預定自上午九時半始行派遣隊之觀兵式十時半始行總領事館遙拜式下午二時始開官民合同之祝賀會（三十日） 
　　東京電新任駐日美國大使瑪禮士氏本日上午入覲日皇捧呈美國大總統之親任狀 
（三十日） 
　　東京電本日開第五次全國商業會議所聯合會决議對華經濟政策由會長指名之實行委員擔任之聯合會於是告終（三十日） 
　　以上東方通信社電 
[戰電]  
　　羅馬電意國公報云第二軍之兵若干因膽怯不戰而退或投降敵軍致爲德奥軍擊破巨里安陣線之意軍左翼意軍雖奮力抵禦未能阻止敵軍進至意國神聖之土地意軍　按照預定計畫退走軍需等物不能携走者均經毁壞（二十八日） 
　　亞姆斯特丹電維也納電稱奥國公報云奥軍巳克復哥里齊亞鎭意軍退過伊森沙河 
（二十八日） 
　　倫敦電德國公報云同盟軍在伊森沙河陣線會同進攻大獲全勝星期六猛力衝擊意軍圖阻同盟軍由山而出未能逹志同盟軍乃攻入西維達爾鎭該鎭現正在焚燒中同盟軍已於今日侵晨佔據哥里齊亞鎭俘虜之數已達八萬所獲之砲共有六百尊今晚德國公報云意國第二第三軍現正向西退走同盟軍緊追於羣山大海間同盟軍所俘敵兵巳滿十萬共獲砲七百尊 
（二十八日） 
　　倫敦電英國各報今皆承認意軍地位之嚴重恐復將爭論東西陣線之價値泰晤士報謂敵軍大舉攻入意國其影響將及於協約國全體之主義故必須籌盡應付時局必要之方法星期時報謂今不復能抱西境陣線爲决勝地之理想意國不能如塞羅二國之受厄運云其他各報亦皆力主救意而誠偏重西境陣線（二十八日） 
　　巴黎電卜橫加爾總統今日召集國務會議討論戰局議决協力助意（二十八日） 
　　俄京電俄京防兵軍官開會通過决議案宣布俄國陸軍幾不復存在目下之情狀將令國家土崩瓦解陸軍部已開始籌商整頓陸軍辦法而以分離民族爲基礎各城鎭近時起騷亂今多宣布戒嚴（二十八日） 
　　莫斯科電非社會黨之各黨開大會通過議决案趣政府（一）即禁陸軍與聞政治（二）恢復軍紀（三）於各亂區宣布戰爭狀態（四）速罷依社會黨主義恢復國家經濟生活之危險企圖政治家大會通過决議案謂凡背棄協約國及單獨媾和之思想皆屬叛國並申明深信俄國作戰必能堅持到底而與其利益榮譽相稱云 
（二十八日） 
　　　京電軍工代表會因所給該會參與巴黎協約國大會代表斯柯比里夫柯氏之訓多未妥善已加修改各報謂委棄希爾新福之舉三星期内可以告竣（二十七日） 
　　亞姆斯特丹電柏林電稱晚報皆載德首相米恰里斯氏業已辭職（二十七日） 
　　巴黎電當局發覺志在引起内亂之陰謀抄獲軍火若干及重要文牘現正從事澈查該案發源於保皇黨警察已搜查該黨機關報之事務所（二十八日） 
要聞一 
[英報論軍械借欵與鐵礦]  
　　英文京津泰晤士報昨日北京通信云世界所最注意之事仍爲日本謀獲中國軍械專利問題與日人謀獲南京鐵廠鐵苗之事皆極關重要非但中國受害且危及他國之利益也日本目下已獲得中國鐵産幾及全數之半凡鐵廠之備有新式器械者無不入日人掌握中國鐵産總數曾經某技師算出合一百二十七兆噸日人目下要求一百兆噸是卽中國鐵産總數五份之四所餘之二十七兆噸謂爲留以中國擴充鐵路及商業之用云據其他技師之計美國鐵産合有七百五十兆晰然仍不數用豈此區區二十七兆噸鐵足能敷一未發達之中國他日之需用哉日本初要求中國交與一百兆噸鐵苗之時中國政府並未視爲重要惟恐不允則將惹起更利害之交涉也因以商務交易爲塞責允許之而日本亦出乎意望之外繼以中國發達在即將來未必不無强改乃改行具體之目的要求中國先將南京附近之鐵礦即行讓與日本某軍械廠須歸日本管理派日本軍官訓練中國軍隊及用日人爲顧問等種種條件日本此次發出之要求乃根據袁項城將終時某要人與三井公司所立之條約爲基礎南京鐵廠即周自齊楊度梁士詒等之私産也協定此條約時並未得政府之許可故在各方面觀之皆視之爲違法當時雖日本政府亦不承認之也惟今已時過勢遷爲時已二年日本政府竟變其初念矣現聞叚芝泉總理曾向外交團聲言謂無論如何中國政府必不能認此條件爲合法幷曾向美國公使謂凡未用以爲抵押品之中國鐵産定必仍歸中國管理用以振興中國工業云云段總理對於此次借欵持極端之反對惟亦恐懼日人之勢力吾曹尙深信陸軍次長徐樹錚及交通總長曹汝霖必曾表示於段總理謂若不允授軍械專利及鐵産於日本將恐隨後之要求更加劇烈也日本目下所要求之鐵鑛地域爲全中國最富之區鐵質極爲純潔幷無燐質混合可用以製成最高等之鋼此即南京附近所出産者也日本今日之舉動在各方面觀之是爲有意破壞英國在揚子江流域之利益更進而言之若日本要求成功世界各國在中國之利益均被蹂躪不但此也且中國全國之命脉如軍工廠如軍隊等莫不在日本掌中矣云云 
[閣議與外交團會議]  
　　昨日（二十六）爲國務例會之期上午十一時照常開議首由張遠伯秘書長將西南最近之軍事密電提出報告略有討論事關秘密未便宣布其他最重要之案件則爲德奥僑居特别區域之自治會問題此案討論時間最長聞巳擬有簡單辦法是日外交汪總長因病請假未曾到院農商張總長因另有要政亦未克到院吉林風潮一案討論之結果聞巳確定辦法當即由院拍發密電數件午餐後復行開議僅議决財政總長報告數件其餘尋常議案未及開議至討滇命令因昨日兩總長缺席當然不能通過故改期發表也又一消息云昨日國務會議自午前十一時開議至午後二時散會其議題（一）對於李耀漢代表之報告徴集意見（二）關於處分孟恩遠討議軍事上之處置對於第二項决定致電奉督轉爲慰撫孟氏其四川問題無何等報告又議决法律案數件（關於戰時捕獲敵船之件）任命案兩起又張鎭芳報効賑欵四十萬元一節亦曾加入議題會議至下午二點方散云又一消息云昨日之圖務例會首對川湘問題加以討論四川方面在開始攻擊除内江戰事川軍稍勝以外别無他報告又吳光新抵重慶後尙有種種計畫政府未得其詳細報告之前討滇命令暫不發表又一說則必俟唐督軍有正式之表示故昨晚是項命令未能發布餘湖南兩廣問題亦曾加以研究惟政府中人極守秘密其餘尙有例案數起又對於津漢之德奥租界因外交團方面旣曾有開作公共租界之希望而王占元督軍之所報告則漢口德國租界中居住之他國人頗以旣不參預自治事宜即不能擔任自治費爲不納稅之理由政府擬以該特别區之自治會重行改組定出條例俾他國人有相當資格與納稅之負擔者得爲特别區内之自治議員而行政方面之管理擬仍屬我國政府此事討論以後尙未决定大約須由所管之部先派員到該處調查情形再定 
　　聞駐京外交團於下午三時在英國使館開會議是日係朱爾典公使回任後第一次會議頗惹外間之注目聞該會議早訂有不得洩漏於新聞記者之約以故各國均嚴守秘密緘口不言查是日會議爲外交團會議並非協商國公使會議其所議内容非如外間所傳關於希望條件或租船案等問題但探聞關稅委員會問題亦爲是日議題之一其餘所議無從而知並聞會議二小時至五時始散云又一消息云昨日會議係朱公使到任後新舊領袖交替一種集會其中確有重大問題即德奥兵營現歸和蘭保護者按照公法應改由公使團保管此種提案最爲切要此案附帶者有張勳問題（張勳問題本係中和間之問題公使團會議中不過附帶及之）連類而及者有交民巷守備問題均入昨日議題 
[張鎭芳捐欵問題之外論]  
　　字林報二十四日北京通訊云張鎭芳乃袁世凱之親戚亦中國著名大富翁之一也前因贊助張勳經營冒險事業復辟不成身繫囹圄旣判定終身徒刑又因吸食鴉片罰金五百法官此舉頗似下井投石張從此牢獄生涯憔悴不堪惟萬人之禍未始非一人之幸彼淹没許多地方害及億萬生靈之洪水適爲稱臣不成反受其殃者之絕好機會張乃令其子獻金四十萬元以充水災賑欵其意欲以此爲交換自由之具也政府以爲懲辦一衰翁不若援助千萬災黎之重要故有受其金錢而恢復其自由之意災情奇慘搜求賑欵固屬多多益善惟罪情重大判定應得終身徒刑之政治犯竟能以四十萬元自贖其身是則可謂異聞矣尋常罪戾國家僅加刑於犯者之一身而不干涉其家産至若張鎭芳所犯大逆不道之罪則按諸常理不獨當懲治其人且當没收其産業乃張之私産獨得保全寗非異事再大名鼎鼎與張鎭芳同一華宗之張勳犯叛國之大罪　軸且懸賞以購其頭但其絕大之家産國家迄未干涉之二張誠僥倖矣哉不應重辦者往往受酷絕之非刑而案情重大者反沐驚人之恩惠是亦輕重顚倒之一端也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國務會議與川湘問題]  
　　今日星期五爲國務例會之期其最要案件仍爲湘省軍事問題與吳光新抵川後陳報之川滇問題解决計劃其他如李耀漢代表所陳解决粤事之密函張作霖調停吉事之密電皆須就本日會議討論至普通議案則尙有外交財政兩項報告多件自上星期以來政府之對滇對粤皆擬以明令宣布討伐然以他種關係未能遽下外間傳聞馮總統主張愼重仍希望調停之說至於昨日則政府方面消息謂李耀漢有要電來京其内容雖未便宣布然大槪述廣東方面之事而極有利於政府者政府之對粤計畫將因是而决定今日國務會議或將討論此事其對粤桂之討伐令卽於一二日内發表亦未可知至於對滇方面則政府十七日嚴飭退兵之電本由周道剛轉致唐繼堯者迄今尙未得復而滇軍在川依然進行亦擬俟今日閣議再爲討論取决發表討伐令之遲速據某當局語人謂不日亦可發布如是則對滇對粤决裂之機已在旦夕矣然公府方面消息又似和平之望仍未絕者結果究竟如何將於今明日以後視之 
　　旅京南路湘人由劉揆一領銜具呈政府請派熊希齡氏宣撫湖南一節外問早有所傳茲聞劉等所上之呈其文云查湘南二十五縣人民素稱淳樸近數十年未見兵革乍覩軍隊之雲集火器猛烈輾轉傳述自相驚擾現在衡山衡陽郴桂零陵等縣已十室九空其流亡之慘甚於殺戮將來着着進攻致處戰壘人民更無死所而政府雖有不忍塗炭生靈之心終恐無所表見揆一等旅京無狀迭接父老子弟函電哀籲心爲之摧再四思維冀就目前稍籌救濟之方查民國五年湘西被兵自中央簡派大員鳩集赤十字會創設撫綏處後人民之生命財産保全實多今湘南事同一律擬懇俯鑒下情援案辦理如蒙允准查前湖南湘西宣慰使熊希齡對於湘西兵災撫綏周至朝野同聲稱道仰懇特派宣撫以順輿情而拯浩刦揮涙上呈伏祈鈞鑒劉揆一駱通王克家洪翼昇何國壐余懷淸陳延齡劉心憬陳夢周徐棻等謹呈 
[梁啓超之調停時局談]  
　　昨日下午新聞編譯社記者特訪財政梁總長啓超詢及西南問題梁氏與談云歐戰方酣將來和平重見世界各國無一不大受其影響特影響如何今日尙未能灼見耳我國處此正宜一心一德共籌於世界上得一立足之地下當再自内鬨以銷磨此一再疲敝之元氣且國内各派意見儘有不同而愛護國家此衷當係一致根本上自無絕對不可調和之處故余於世之所謂西南問題力主調停即總統總理以及各國務員亦皆持調停主義惟調停之程度或有深淺之不同耳數月以來函電專使繹絡往還希冀終可和平解决不謂川境滇軍旣先啓釁湖南零陵又告獨立粤東之陳炳焜屢有力圖和平之言而日來情勢亦復極形混沌中央調停之苦衷旣不見納不得已惟有用兵然中央不欲用兵之初衷觀於湖南兵力彼衆我寡足徴事前之並無所備現在兵連禍結何時可以終了固難逆料然吾輩調停之意仍未失望此次啓釁諸人經變之後應有相當之覺悟卽如羅佩金在川與劉存厚交惡川禍遂起至今已漸覺前日之非主張漸趨和平且唐繼堯諸人亦未必力主破裂特將驕兵悍部下諸人各逞私見遂至難制倘能稍經懲創必可翻然知和平之可寳貴彼時再主調停當可收效猶之十餘年前英國與南非洲感情極惡毫無調停之望遂至用兵及後英人戰勝英之執政主張調停南非洲自然聽命不特至今相安無事且歐戰一起南非洲兵士致力沙場者前後相望英内閣中次於首相佐治氏而最著令聞之斯表茲將軍即當日抗戰英人最力者也故吾輩不特對於調停之舉不可以現在之兵事而灰心抑且於西南愛國之士仍望其能爲他日國家有用之材云云 
[張勳致友人書]  
　　張勳消息近來久無所聞茲聞張於日前覆其友一書半屬牢騷語然亦自有可觀處爲錄如下辱書聆敎慚感交深迺者籬菊初放殘桂猶存詩骨淸蒼秋興曷似幸甚幸甚勳本武夫罔諳事故望風懷舊能不慨然曩者撫徐領皖靡有過失天壞戰後流爲亡人是非未易明也亦未易言也復辟之舉本逆世界潮流然民國以來於茲六稔德澤不修法制未備專橫殘暴天下騷然又豈優於愚拙之所見哉蓋聞士夫謀國莫先於禮上而義衆廉己而恥行方今元首等於綴旒民人視若草芥結私營黨賣官鬻勳上無道揆下無法守禮義廉恥國之四維已殆盡矣而猶界分南北擁重兵以自衛奇策智略無非狡詐欺人西南中土屛藩陸唐守之又豈爲過而必雜吳傅參加其間以爲鷹犬之才爪牙可任致使川湘戰禍糜爛地方比窮兵黷武逞凶作姦視勳爲何如哉卽以南征之方略將士言之當五月之間勳之入都不過領三千之衆而當八萬之師兵連禍結僅毁一室匪以居城人民所關外交所系或其捐棄尤可貽笑於人况湘蜀天險巴山巫峽九嶷二峯豈彼輩長驅直入之境吾聞傅之入湘也率有四師軍費二百萬彈藥無算吳之使蜀也統六混成旅軍費三百萬陜鄂爲援兵力之雄財力之厚似無有加然據近報所傳消息似惡昔年三次革命曹錕李長泰張敬堯皆北方健者而卒敗潰而還比吳傅興無名之師作權利之爭以當陸唐百練義憤之軍成敗利鈍有不待智者而後明勳於國家已矣窮居一室託庇外人苟全性命豈有他顧然嘗靜觀大勢默察情形維今之計莫如明標而治本養兵育將原國之防西南非外地也陸唐非外人也徒張殺伐之聲益增億兆之怨旣値國步艱難債台壘築天災人禍患與時興内政外交整理未遑敢希利欲在古賢能當國廣樹恩猶尙不足以敵怨勤興利猶尙不足以補害今之士夫倘能淸潔其身度德量力相見以誠移外欵以興實業易軍費而濟災民庶幾南北洽協貧弱可振而獨計不出此遠賢近邪威福自己於是壯夫義士迫於大局危亡奔走號呼伏死而不惜蜀水湘雲烽烟彈火是誰之過歟智者順時而謀愚者逆理而動才能不及中人而便陸梁放肆跋扈凶忒如天不懲則項城未盡之志不妨補筆故曰代大匠斵者必傷其手勳不敏効愚忠於舊君誤信義於朋友殘廢之人無可比數近擬將復辟始末情節編爲記本付印成書再行轉上其文非比離騷其情實庽孤憤俾天下後世知我罪我聊當刎頸以自明耳秋風漸冷北地已霜諸希珍衛臨書曷勝依依 
[北京日報與駐京毅軍]  
　　北京日報被毅軍搗毁損失一萬三千八百餘元詳情已誌昨報茲聞該社總理朱淇氏本與姜翰卿都統相交有年不欲遽行起訴昨已通電姜都統請其自定解决辦法並聞日昨駐京各外國新聞記者赴該社慰問者頗多該社致姜氏電文云熱河都統姜大帥鈞鑒日前北京謠言有傳說大帥政躬不諱者曾經訪員送稿前來旋於本月二十三晚由敝報發稿辨正謂老帥政躬無恙熱河爲京師北門鎖鑰得老成碩望如老帥者坐鎭其間將星常明即國家之福等語至二十四日駐京毅軍辦事處派軍官帶毅軍三四十名前來經敝報以刋出辯正之報紙示之不料該軍不講情理將敝報搗毁素仰大帥軍紀嚴明此次遠隔數百里偶出意外但老帥對此必有秉公辦法理合肅電上陳北京日報同人叩 
[吉督問題之京訊]  
　　吉林因孟恩遠去職之故突起風潮一節已迭誌前報茲聞該省現狀所有銀行及各交通機關均由軍隊把守故消息至不靈通至各該軍隊中本有一部擁護中央者又有一部爲田中玉舊部聞昨日奉督張作霖有電來京大意略謂吉事已去電切實申誡如該軍官等不受忠言當即出兵鎭撫云云又聞該省所推舉來京之代表係省議會議長某君及官産處處長莫德懷君昨日二君先謁總理繼謁總統關於吉事有所陳述云又據日人方面消息云吉林於二十四日晨巳開始徴集車輛形勢大變或者日内卽將宣言獨立又云吉林事實上似已獨立軍隊已經自由行動二十二日自晨至夜有砲兵百五十名携砲四尊並士卒一千餘名車輛若干由吉長線抵長春該軍到後即行徴集車輛因之市面大起恐慌官帖頃已暴落鈔票二十一日之價九十四弔文二十二日之價爲十四弔五百文長春城内之中國交通殖邊各銀行員因懼有變已將眷屬遷於鐵路附屬各地以免驚擾日前來長之孟督軍夫人聞已急歸吉林又吉林財政廳唐廳長等數人亦皆避難長春據傳長春鎭守使裴其勳已任獨立軍司令其司令部設於吉長鎭守使公署内專爲嚴防省境以備奉軍來襲並要求吉長鐵路局自由使用全線車輛以便運送軍隊吉林日領事山丙氏自吉林開始運動獨立鑒於四圍狀態之險惡遂赴城内司令部訪高參謀長略謂貴軍之行動雖不得干涉但附屬地外之日人必須擔保證安全之責結果高氏遂即轉飭軍隊對於城内外日僑勿得驚擾以盡保護之責此次運動獨立據傳聞以吉林鎭守使裴其勳及督軍參謀長高士檳爲中堅孟督軍爲其部下所使不獲已而出此實非其本意並傳吉林軍計劃擬將前在蒙古方面活動之蒙匪一團收歸已用又據本京某處接長春電云孟恩遠部下二千五百名以免孟督軍之職爲不當於二十二宣言獨立日本方面欲免戰禍亟思爲之調停刻一面向中國官憲交涉謂一旦戰端若開務將日僑置於安全地位又據某方面消息云參謀總長王士珍氏有長函致孟恩遠調停吉事 
　　續函云吉林各界人士因督軍更迭軍隊有非常舉深動恐地方糜爛特於日前由各界打電報舉代表向政府陳述以維持地方暫留孟氏爲請惟政府以此項問題關係綦大萬難曲徇且吉省日來頗有抗命之迹更不可稍爲數衍以墮中央之威信聞對於陳請者均擬駁回現在吉省省議會復於日昨公舉各界代表若干人來京面陳一切情形未知政府對之作何辦法也又一消息云吉省議會議長劉文田前衆議員莫德惠來京乃奉省長郭宗熙之委託前日兩君謁見段總理聲述此次來京之意並非純爲留孟而來乃因省城風聲鶴唳深恐糜爛地方牽動外交請中央設法解决聞段總理巳告兩代表擬令孟氏力疾從公維持地方田中玉赴吉可以緩期等語吉垣接此種消息後昨卽有某機關來電謂人心漸安可靜候解决云云劉莫兩君擬今日晋謁大總統後即回吉覆命又吉垣各團體亦推舉代表十人來京與政府接洽今日（二十六日）即可到京至於如何解决目前尙無消息 
　　又聞昨日閣議之結果政府將發一電與孟恩遠及郭宗熙略謂田中玉雖經中央任命爲吉林督軍然因張敬堯都統既不能一時到任田督軍即一時不克來吉是否來吉亦在不可知之數即經到任必在二三月之後其問儘有商議之餘地故孟前督軍之問題暫時可以擱起深望吉省長官體諒中央委曲求全之苦心就近設法消患於無形所有孟督前有請假之議當此危局礙難照准云云可見政府已表示暫不更動孟氏之意矣 
[中日三交涉之結果]  
中日最近交涉之三案兩國互相讓步業已漸見解决分誌如下（一）輯安事件八月三十日日兵三百餘名及憲兵等圍城捕去警察長多名交涉以後軍隊巳退尙留憲兵多名前星期政府交涉之結果憲兵巳允撤退（二）琿春事件亦因日本謝兵强迫知事承認條件政府向日本使館提出抗議並電章使與日政府交涉茲聞前日外交部接該電報告日本軍隊業巳撤完（三）錦縣事件聞我國已允撤去騎兵依法懲罰兇手優卹日人被害者以三千元日人亦將啓釁者驅逐出境並許以後保護日僑關於錦縣事件之解决條件日本方面所傳較詳並誌於後（一）撤去駐在錦縣之騎兵將來不再駐紥（二）處罰關係排長（三）加害兵須依法處置（四）寺町元一之遺族須由中國官憲贈與恤金奉票一千元歸國旅費一千五百元（五）中國官憲須保證將來保護住錦日人之生命財産日本官憲亦將此事件關係者之宮原久馬場長九郎高取正平等逐出錦縣將來不得再至該地（六）將來商埠告成後悉將日人移於一定區域之内以防再有此次事件發生 
[總統對於要求罷段之覆電]  
　　日前兩粤大吏致馮代總統電請罷段祺瑞茲已得馮總統覆電其文如下急南甯譚督軍分送廣州陳督軍李省長程玉堂先生鑒銑電誦悉驚訝之至國璋方本息事寗人之意與陸巡閱使苦口商榷以免同類相殘而諸公乃舉年來政變悉歸於總理一身名爲忠告不啻宣戰國璋與總理絕無阿好但爲明是非黑白於天下不能不與公等一言之溯自民國成立其爲治術之標準者動曰法與非法然法之所能盡者止於條文字句法之所不能盡者則有人之進退黜陟項城旣逝國會重開有識者方期其早規大法速奠國本而乃挾其閣員同意之權陰爲左右之袒以不通過爲抵制以通過爲交換彈劾查辦之文不絕於演壇又復各方聯絡使府院不能一體就表面言之何一非黨同伐異之私總之非法的問題而人的問題也雙方相持極於對德宣戰總理免職之命自天而降袒院者爲督軍團之獨立袒府者引張勳以自衛此時國璋方在金陵日夜椎心泣血徒以力薄勢孤不能有所矯正至今思之猶不勝愧憤者也總理居津後絕不與聞時政鼓動督軍以搆造機會者張勳也擁兵入京以解散國會相要挾者張勳也陽戴李入閣而陰行復辟者張勳也張勳當事敗後有爲編復辟記者凡於諸要人多方羅織獨於總理無有異詞然則總理與七八月間事變之關係豈待煩言而後明哉復辟之日總理赴馬廠誓師雖地域接近津沽腹背難免受敵復以艱險有所不避湯火有所不辭義旗一樹天下響應京師危而復安國體亡而復存保障共和之功孰能與之比肩其任總理也實根黄陂之命令何得謂濫竊入京之日親迎黄陂復任何得謂陰逐私邸之變則衛隊之爭耳何得謂刺盜印之獄則小人居奇之術耳何得謂奪至川滇之爭於戴戡已有優恤明令吳光新入川僅爲查辦湘督易人中央於譚督曾經五次慰留大抵中央與各省隔閡已深其於鄰省長吏視爲囊中物一有更動輙以猜忌眼光目之此則川湘搆釁之由來固不能盡爲一二人咎也推總理所以招公等讟謗之由一言以蔽之則不恢復國會而已於是内閣則爲非法内閣一切行動則爲非法行動夫總理之於共和不惜犧牲一切以求之獨於國會不敢苟同者則以兩次國會成績爲天下共見立法事業不見寸進政治搗亂日有所聞所貴有法者爲求治安也今託名法律而轉陷國家於危亡雖復至愛國會者其能忍而與此終古所以有召集參議院之說待國會選舉兩法修改以後再行召集正式國會總理與閣員於此事斟酌煞費苦心非有自便之圖凡以爲國而已以國璋之意觀之一國政局必至無人的問題之夾雜而後法與非法之辨乃易得共平若以不甘於一人之故乃臚舉其所爲責曰此違法彼違法究其實際則所爭者不出乎人以此而求法治之確立安可得哉如來電所言一若朝罷總理夕即太平夫以總理安邦安國萬目共覩對外正當宣戰政局豈能紛更且環顧海内誰復有内外信用如總理者不獨其人之不易得也即得矣而甲以爲可者乙以爲否此以爲可者彼以爲否何也人的問題之難道在法的問題上也黄陂之任總理也以無國會之故故不免於違法今猶是無國會也即另有任命又豈能免於違法况乎國會旣散政府所賴以維持者獨此内閣而已今旣以免總理者因以倒内閣則以國璋一人豈復堪此内憂外患之交迫天災人禍之絡繹此則國璋不能不望公等之猛省者也國會問題國璋去電聲明但爲減少人數别無他意湘督一席前電陸巡閱使允爲轉圜但公等亦應從國家統一處着想凡斯二者國璋以重愛和平勉力所及以保各方之平均不謂公等乃爲段總理免職之請循是以往南北戰釁巳啟勞師費財而外人得以持雙方之輕重國家萬刦不復而公等與國璋同不免爲歷史罪人言念及此可爲痛心國璋年衰力朽謬代大位誠不忍見同種之相殘國命之顚覆謹剖腹心爲國人請命伏維鑒察爲幸國璋哿印 
[粤桂援湘軍之出發]  
　　廣東護國第一軍已於二十五號出發是日八 
 
 
 

Page 7

 
 
時司令馬濟之衛隊（即模範營）先行集中天字碼頭次由唐帮統紹慧率領大軍自統制行台拔隊直出長堤其時江防司令部海軍練營全軍站班預備歡送未幾國會議員各社團體聯袂進署送行江大江漢龍驤三艦預泊天字碼頭各懸週番旗幟馬總司令身衣戎服先抵江防司令部入署時軍樂齊鳴觀者擁寨堤邊八點二十五分鐘陳督軍亦乘輿而至八點三十分馬司令即向陳督握别其時歡送各軍齊奏鼓樂直由大路向黄沙車站進發隨送者有海軍練營及江防司令部衛隊曁各艦艦長軍官等均穿制服乘坐江漢龍驤兩艦陳督軍與林虎及上級軍官則乘江大兵艦送行直至車站由各營購備串砲沿途燃放此次開動情形較諸第一帮出發時尤爲熱鬧十時巳抵黄沙車站馬司令先着兵士登車己則率領各官長排列車下對各迎送者行禮並請陳督軍加以訓詞陳督即以保障共和努力殺敵等詞訓勉次國會議長吳景濓王正廷等親捧得勝旗二面贈與馬君並致頌祝期望之詞旗上一書共和保障一書民國干城兩議長贈旗畢復率在場各人高呼中華民國萬歲譁國軍萬歲馬總司令萬歲三聲馬君一一答禮旋即開車各人站立車旁揚巾揭帽直至不見車影而散馬君臨行時以行軍於軍需一項最爲重要特酌留軍需一員駐積厚坊武衞司令部辦理一切以資運解聯軍總司令譚浩明於本月二十日誓師出發其行程係由南寗逕赴潯州柳州以達桂林然後再向衡州進發第一兵站設在全州第二兵站設在桂林當出發之前督軍署各職員曁地方文武在南寗酒店設備盛筵與譚總司令及隨營一切官佐餞别極形鬧熱 
　　陸巡閱使有電來粤云萬急廣州陳督軍程總長李省長行營譚聯軍總司令林馬兩總司令桂林林韋兩總司令永州陸總司令衡州劉總司令趙師長程鎭守使林旅長周司令鈞鑒程趙諸君巧電公推譚督軍爲粤桂湘三省聯軍總司令極表贊同譚督軍出總師干援湘護國粤桂各軍業經推舉湘軍同仇偕作自應聯合一氣以期軍權統一功收指臂希譚督勉肩重任統籌全局早蒞湘衡指揮一切以慰軍心而壯士氣是所至盼榮廷敬印聯軍總司令譚月波昨率大軍由邕出發頭帮步隊已抵桂林其輜重砲工各營亦兼程前進月底當可齊集茲陸巡閱使以桂省大軍現准月初大舉入湘子彈一項亟應陸續添儲以厚軍實昨特電請陳督軍飭行兵工廠趕鑄六八子彈五十萬枚共分十期解赴以資接濟 
　　陸巡閱使以時局日益糾紛非聯合西南各要人爲一致之行動未易得操勝算昨特有電來粤謂卽日起程前赴梧州以便分約孫中山伍廷芳唐紹儀程璧光李烈鈞等各要人到梧彼此商定西南大計除電至陳督軍知照外並已分電上海各要人約期來粤與會統一西南意見共同肩此危局云 
[龍濟光最近之行動]  
　　粤省官界傳說龍濟光近受段祺瑞意旨舉兵圖桂粤省大吏日來對於欽廉防務巳飭嚴行戒備並咨會海軍程璧光酌撥兵艦二艘分配滇軍開赴北海白浪洋等處洋面嚴行堵禦並編就動密電碼秘本分致陸巡閱使桂督軍專備欽廉軍事之用以資縝密又李省長昨接欽州陸道尹電稱邊防多事龍門等處關係重要已會商韓統領嚴防仍請加撥大隊來欽用資防範李省長當即復電云邊陲有事龍門等處尤關重要亟應派兵嚴防現准督軍電開各屬防務吃緊軍隊無可抽調仰卽會商駐防各統領督飭營縣扼要防範以固吾圉仍將籌辦情形隨時通報察核省長李馬印 
　　又瓊州消息本月二十號午由港抵瓊之開封輪船下碇後保民兵艦即放舢板揚帆駛泊開封吊橋旋開封輪大餐樓内有衣裳楚楚者二人隨從三人行裝甚簡直下舢板駛向海口大廟水埔上岸到時已有督辦差弁數人在此守候該數人口音係閩省口音隨由差弁招呼輿夫舁肩輿前來與各客乘坐赴府城礦務督辦衙門龍濟光步行出瓊台外迎接卽夕由杏花樓代辦盛筵價値數十元計是夕赴宴者李嘉品龍堯衢黄志桓並參謀二人聞二人係李厚基派來密商軍事者二十一晨督辦署旁之電報房拍發密電報四通分致京津隨又拍電赴閩午後其差弁謂督辦明日出巡有人乘機問其何往據謂此行係陞官發財你們遲日便知無庸問也云云至薄暮時海口保民艦水手伙夫等肩大蘿趕購伙食謂須購便三天伙食各市販問其差何往該水手等謂此次出差係載龍督辦往厦門問以何事水手答以不知二十二日九時龍氏與前日來瓊之閩人乘輿而出是時適値潮退改道往饒園至午後三時乘關艇赴保民兵艦繼續有駁壳隊百餘人乘民船開往隨護五點時保民艦即升火出海 
　　龍氏最近舉動已向瓊崖方面增招軍隊二十營昨已派出委員千餘名分向文昌陵水澄邁臨高各屬招募一切軍費統由龍督辦自行擔任聞龍氏此舉係由某氏授意財政一項亦由某氏源源接濟云 
[惠州平靖與潮梅獨立]  
　　粤省督軍省長會銜布告云照得前惠州總辦張天驥先因調省另有重要任務經委劉志陸接辦詎張天驥竟踞城抗令形同叛逆當飭劉志陸總辦相機辦理茲據惠州洪帮辦兆麟羅統領紹雄關帮統澄芳及劉總辦帮統劉達慶賀文達等各電稱諸軍會同進發二十二晚到惠已經呈報卽日由龍華馳赴惠城各等語現在惠州地方業已平靖無事合行布告仰軍民人等一體知照此布云云聞惠州張天驥此次之舉主客各軍多不贊成羅紹雄關澄芳各帮統尤極力反對即其所部士卒亦不爲之出力至二十二日劉部各軍已進抵博羅宣言直攻惠城情勢危迫張乃調集鄧關兩部出戰均倒戎相向始知事無可爲卽於是日偕同副官廖子英並隨員三四人潛離惠城搭船赴港督辦印信暫由洪會辦保管一切治安秩序尅日恢復本日正午劉督辦已專車抵惠陽接事布告安民聞此次在黎村蘇村力拒省軍者係張天驥直轄之警衛軍三營除潰散外均巳繳械聽候處置陳督軍以惠城克復如此之速純賴各軍協力所致除飭劉督辦將出力員弁開列淸單送核外所有脅從士卒一律免究至綏靖會辦一職仍由洪兆麟充任關國雄鄧本殷陳椒芬王佳曁各營長亦一律照舊供職以資熟手已有明令飭遵矣 
　　潮梅鎭守使莫擎宇向與北洋派接近邇來態度尤爲不明惠州事起外間多欵其與潮梅方面互相聯絡昨日（二十三）莫擎宇忽宣布獨立並通電與陳督脫離關係措詞極爲憤激並謂粤中各軍如有袒助陳某者擎宇必起而除之至獨立期内潮梅軍政則直隷中央民政仍秉承李省長云云聞莫氏此舉固由北京政府所授意惟數月以來並不正式宣布者原欲可已則已近因軍府派人回惠招兵二十營海陸兩縣籍民已佔十六七營一旦成軍屯聚扼潮惠之咽喉於軍事行動甚覺不便於是密派董某隨同黄士龍赴惠說使張天驥先行獨立一面由營長錢國材率領全營附屬機關鎗一連砲兵一連進駐五華縣岐嶺黄桂標一營屯駐水口以資應援揭陽方面則由帮統林成登營長鄧桂華各率一營扼要駐紥此十月初六七等日之舉動也迨惠屬明白宣布獨立後即紛紛電福建及某方面運濟軍實二十日乃得大帮現欵及鎗枝子彈運到莫擎宇即徴求部屬及紳商意見互有表示二十二日乃在鎭署召集各界開大會議决正式宣布獨立遂於二十三日實行是日宣布獨立時北洋兵艦並無一艘在汕日前所傳龍軍數千已抵汕埠並無其事該處徴收人員及奉委各員曁縣知事等多於是日下午離汕就政界方面調查二十五早抵省者實數三十餘人有某某等卸任知事三人不俟交替淸楚亦已同時到省聞汕頭獨立時尙未知惠州方面巳爲劉志陸攻陷故事前數日軍隊並無特别行動督軍公署於二十五晚接劉志陸急電謂莫擎宇於獨立日卽派劉漢興統牽步炮四營由岐嶺進駐藍口將抵老隆河源以上防務巳急頃已急令羅紹雄關澄芳各率三營星夜開赴上游迎頭痛擊云陳督軍得莫擎宇宣布獨立之信卽於昨日上午特召集各上級軍官軍佐到署開秘密會議聞决議以武力解决已籌有計畫不日即可發表 
地方通信 
[無錫]  
　　籌賑水災之兩會無錫縣楊知事接財政廳函令籌募順直水災振捐當委追租所孫委員主任其事孫委員主張就新世界屋頂花園演劇助振楊知事頗韙其言即着手籌備幷與新世界訂定假屋頂花園爲籌振會每日貼還開支六十元昨日由籌備人員在新世界董事間會議一切决定辦法數端（一）定名爲無錫籌振順直水災遊覽會（二）會場借用新世界（三）由官紳商學各界組織之（四）會期議决七天如情形上發展得展期三天過期遊劵作爲有效自陰曆十月初五起（五）售券手續議决由發起人直接或問接廣爲勸募（六）遊覽劵每張小洋五角（七）劵數議决預計一萬張（八）貼新世界開支每日洋六十元（九）會長楊知事畦韭薛紳南溟孫紳鶴卿會計主任孫濟卿幹事長孫稚靑庶務主任沈錫均謝少靜招待主任蔣遇春華藝三文牘主任孫北萱王峻崖周海萍紏察長師蘭亭驗劵員湯麓柯（十）墊欵由會長擔任（十）（一）布置由幹事部酌量情形議定之（十）（二）會場售品注重美術化裝要貨（十）（三）辦事時間每日下午二時至五時（十）（四）未盡事宜由會長召集開臨時會議定又商會會長孫鶴卿蔡兼三兩君見津地水災浩大災民無衣無食將塡溝壑惻然憫之除慨解鉅囊盡力捐助外並發起籌賑菊花會聞該會本植有菊花佳種甚多茲並廣徴奇品再挽人赴揚州等著名藝菊之處搜羅名花來會定名爲籌賑順直水災菊花會卽就會中舊設之商品陳列所爲會場會期自夏曆九月二十日起至十月初四止每日上午九時起至下午五時止下午六時起至九時止票資上午每劵售銅圓五枚下午六時因有特備音樂會每劵售銅圓八枚如躉購遊票十張者贈送彩劵一張定期抽彩彩品爲名人書畫等物辦事人員除孫蔡二會長自爲主任外另派顧資箴爲幹事長胡頌銘爲會計員孫北萱周海萍爲文牘員趙藝經范子禮爲庶務員再請各業領袖爲招待員想届期必有一番熱鬧也 
[南滙]  
　　調查選民省議員選舉業經初選監督杜知事於二十二日函邀二十市鄕經董入署會議仍照前届分劃十區限期趕辦調查事務聞西聯鄕陸經董擔任第九區主任調查員現巳訂邀各圖分調查員商議一切着手進行 
　　參觀敎育江蘇省敎育會評議員陸以鈞近被舉爲西聯鄕敎育會會長擬於日内邀集職員開會討論問題兩件（一）委托各校長詳查各學生家屬之職業（一）組織參觀團參觀各地小學校關於職業敎育之新設施 
[鎭江]  
　　調查選民手續丹徒城廂市各選舉區調查員嚴禹門等於日昨奉委分赴各區調查選民經倪縣長頒有辦事細則十四條飭其先行研究以便調查時有所依據昨該員等已一致遵照辦理矣 
　　官軍擊散股匪聞淮北宿遷沭陽一帶近有大帮股匪持械搶刦猖獗異常經混成旅王顧二營長分往剿捕匪已潰竄矣 
　　軍警籌備冬防鎭郡冬防事務已籌備進行四鄕方面由駐鎭陸軍十九師楊師長各駐在地軍事長官主持其丹徒縣知事倪君曁沈警佐亦各分區負責聞定於陰曆十月初一日開辦 
[揚州]  
　　會議修纂縣志揚紳鄭斗南錢瑞生等前發起續修江都縣志略誌前報茲該紳等於昨日（二十八）午後假圖書館樓上開會討論進行方法是日到會四十餘人由主席周光熊知事報告宗旨繼由發起人錢瑞生演說謂縣志自光緒三年經胡加石修纂後距今四十餘年從未修纂次又報告籌備經過事略謂所需經費約三萬元已籌有端倪（一）商懇周知事在漕忙稅欵項下每兩帶征銀九分（按江都漕忙綜計八萬餘元）除去荒歉每年約五千餘元巳經財政廳批准以三年爲限（一）在場商重鹽内每引抽提四文（淮南北每年預計約五十萬引）可得二千串（一）在運商運鹽内每引提撥四文每年亦得二千串（一）在食岸内每引亦撥四文（各食岸計十四屬）每年可得四百千文三年卽可修纂告成其經費除以上預計外如有不敷再向各大紳商捐助其修纂方法擬仿松江及上海兩處辦理分爲二十四門並舉定錢瑞生爲修志局事務主任鄭斗南凌仁山爲副主任（每年公費一百元）總纂修桂邦傑月領薪資八十元副纂修郭仲英月領薪資六十元採訪員計二十二人按照十學區分配城區四人每月領公費十二元由各區自舉名譽採訪員無定額無薪並推運使爲督修知事爲監修令花蕭二君爲駐局辦事員卽日進行一切用途於的欵未收到時由商會先墊其餘志例志目及一切手續再行開會公决五時遂搖鈴散會 
　　混成旅長過境駐紥阜寗之陸軍七十四混成旅長陳調元於昨日晚七時過揚前往接任當經駐揚憲兵官長率兵士在河岸迎送陳登岸演說以誌留别 
[江北]  
　　菜蔬抽稅取銷淸江警局因預備修理菜市草棚於零售菜蔬當街抽稅各界人士在商會開會以此事跡近煩苛請予罷徴惟以修理菜市亦未可視爲緩圖故在市營業之屠業全體擔任歲繳一百二十千文以示塡補並請將欵儲之農會而警局以侵越權限堅執不允屠業復向警局具禀仍由該業繳存警局如有不敷再爲增補現已由該局批准一般賣菜傭莫不喜形於色 
　　釐稅減色原因江北各釐捐局向以春夏爲閑月秋冬爲旺月去冬今春運河淺涸船舶膠滯稅收累減一般釐局人員幸得秋季豐稔以爲不難補償乃至今日依然未有起色推其原因蓋江北淮徐各屬黄豆落花生等項爲土産大宗每歲秋成南客紛紛携資收莊釐局亦以此項稅收佔全額之大半今年秋收尙佳伹徐海土匪猖獗商旅裏足不前猺灣衆興等卡情勢異常冷淡者職是故耳 
[嘉興]  
　　張知事之布告嘉興縣知事張昌慶日昨（二十九）出有布告云照得嘉邑本年田禾風蟲爲患業經省委覆勘會呈並由本知事親赴省垣將被災實情禀奉省長財政廳長允准按照最重情形分别蠲緩糧賦一俟平湖嘉善查竣卽有章程宣布俾各遇知爲此布告各農民知悉爾等務各靜候省令母得躁急生事有干咎戾 
　　編查戶口辦法嘉興調查戶口事宜業由各區自治委員推定編查員呈縣核委定於十一月初著手編查並擬尅日召集各編查員集議編查方法現經事務所議定戶口編查法船戶編查法寺廟僧道編查法公共處所編查法四種說明書印就後通告各編查員遵照辦理矣 
　　十八里橋刦案嘉興東門外十八里橋客民俞雲生家於前晚三鼓時突來盜匪二十餘人口操皖音明火執械破扉而入翻箱大肆搜索至四鼓時始呼嘯而去計被刦去衣飾銀洋約値千元左右翌日即由事主俞某開單報縣當由縣知事派員勘實業已飭知水陸營警一體協緝矣 
[杭州]  
　　籌設水警專署齊省長以冬防將届太湖防務重要特於該處籌設水警專署長一員統轄全湖地面以專責任並設分署長二員協助辦理巡緝防務事宜由水警廳撥派兵艦一艦爲專署長出巡會哨之用並聞以趙鼎華充任專署長業已咨請江蘇俞代省長會委矣 
　　省會展緩開會省議會代理議長秦炳漢君前因本届臨時會召集問題通函各議員徴求意見茲悉秦代議長以各屬議員强半回籍書函往返頗費時問究竟應否開會非得多數同意斷難解决所有前定下月一號召集之說决意暫行展緩業已通告代省各議員知照矣 
[南昌]  
　　電催參議員赴京贛省戚省長日前選派新參議員趙惟　宋育德葛莊邱珍賀國昌五人業已電告國務院昨接國務院覆電請促各員卽日北上俾便如期開會惟查本省選派之新參議員除宋育德在省外其餘四人現皆在京若電召來省領證往返延時恐有誤事故已塡就五人證書即請宋君一倂携帶赴京轉給趙等四人收領以使就近報到並函促宋君速駕大約舊曆本月十五前後卽可首途 
　　財部准借軍政費贛省軍政各費立待開支需欵孔亟而各屬丁漕尙未開徴故戚省長特電財部請於本省應解中央欵内撥借數萬元以資浥注當經財部核准撥借二十萬元卽於本省印花稅及官産價欵内截用印花稅處官産處兩機關昨奉到此項部令已將該各處存欵解送財政廳核收矣 
　　百花洲將築公園贛省東湖一帶向稱風景淸幽而尤以百花洲爲攬全湖之勝頃聞軍政各界提議於此處建築公園昨由警務處派技正王士煒帶同測繪生在百花洲沿湖測最繪圖以便著手建築聞除將湖外前皇殿處闢爲公園外並就湖邊建築馬路一條便人游覽云 
雜評一 
[張勳發牢騷（步陶）]  
　　復辟失敗後張勳下落久無消息今見其覆友人書沈鬱蒼凉大有史遷報任少卿書風味苦矣然張本武人而能有此書函布達則其左右尙多能文之士起居尙非完全失厥自由蓋可槪見今且不問張之所言於理當否第以大義言張固民國之罪人也政府固懸重賞以購之者也何邇在京門時更數月曾不聞向荷使作切實交涉以爲引渡之準備一若討伐復辟之舉僅以爲政權轉移之緩衝地步而其他非所深問者此其所以不足服張勳之心與雖然馮德麟且判决無罪矣張鎭芳且擬允以捐欵免刑矣孟恩遠且因共有力反抗而不敢追究其旣往矣然則稍寛時日安知不有其他方便之門以慰張勳之望者嗚呼張勳而知此復辟姑末一篇其亦可以休刋矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[德國磨電機船業巳逮捕]  
　　本埠海陸軍政各機關昨日同奉内務外交兩部電開前日通電請偵防之德國磨電機船頃據報告巳由法國在毛飛爰（譯音）地方捕獲特再電達並希通飭所屬知照隨時注意爲要 
[注意土耳其人發寄之郵件]  
　　江蘇督軍省長公署會令本埠軍警行政各機關文云准交通部齊電開准外交部函准新疆省長函稱近查有土耳其人由漢口及内地各處發寄信函曁土文印刷品分寄新疆纏回及阿洪頭目曁各軍隊屢經查獲若不從嚴檢查難保無煽惑情事除派員檢查外函達並附土文印品希查閱等因函送查照等因查前項郵件旣准新疆省長函稱難保無煽惑情事自應認眞檢查以遏亂萌除令郵務總局轉行各局一體遵照外用特電請轉知各檢查員特别注意等因除分行外合行令仰遵照辦理此令 
[奥領事署奇案十九誌]  
　　兇手判决無罪 
　　奥國人克萊姆拉（即客利利滿又名登門）因於八月十五號淸晨與該國革命黨人梅而喜（即馬羅雪克）約瑟秀波特（即秀勃）亞特白羅煞米處（卽革雷散拏米處）至滬西墨特赫司脫路奥國領事公館圖奪緝拏革黨公文之時將梅而喜槍擊斃命逃匿北京經公共捕房查悉派令西探目壳羅香前往移提來滬連同要證秀勃等解送公共會審公堂迭次訊供詳情歷紀本報前日午後由捕將克萊姆拉解廨原告工部局刑事檢查科代表半門被告代表穆安素兩律師均各到堂由關會審官會同英卓副領事升座刑庭向被告訊供之下即據被告代表律師辯稱本案被告克萊姆拉於八月十五號在奥國領事公館開擊斃梅而喜時被告係爲保護他人生命起見當時因梅而喜執持手鎗欲向書記員批脫開放批脫性命非常危險室中無人救援被告念及伊曾受奥領事之恩惠乘此報答是以開鎗將梅擊倒保全領事生命當時被告並未知係書記員及至事後始悉被梅舉鎗欲擊之人並非領事係是批脫但被告之行爲接照奥國律法第二章第七條開鎗轟擊或保護自己或保護他人生命對於必要時不能指爲有罪此項法律與英美法意等國之法律略同按之中國新刑律第十五條指保護不正當人之攻擊亦不爲罪且此案發生後奥國領事偵查案情不認被告爲有罪是以釋放至於原告見證秀勃與煞米處兩人所供圖奪奥領事署之事係由被告誘往等語其實兩見證因懷恨被告是以到堂說謊攻訐被告惟彼等黨領搿納脫致函梅而喜謂天津現有同志一百五十人爾等可至奥領事公館將公文搜檢拘留領事等情卽此可見事非被告發起總之此案被告犧牲自己性命保護他人乃係英雄行爲不能指爲有罪雖貴公堂中國會審官與貴領事原告捕房代表牛門律師及敝律師對於被告係是敵國人但此事應照法律而行請堂上以公理判斷如認被告爲無罪請即開釋云云繼由工部局代表牛門律師譯稱奥國人梅而喜確被克萊姆拉鎗擊致死據其所供情形係爲保護奥領事生命起見然事前被告旣知彼等圖奪奥領事署應先通知捕房或報告奥領事預爲防範及至事後又不投報捕房潛行逃逸其中詳細情形巳經堂上訊明應請核辦關讞員與英卓副領事退入領事休息室磋商之下復升公座援筆判曰捕房律師證明奥人梅而喜確被客利利滿槍擊身死惟被告對於現在不正當之侵本埠新聞 
[德國磨電機船業巳逮捕]  
　　本埠海陸軍政各機關昨日同奉内務外交兩部電開前日通電請偵防之德國磨電機船頃據報告巳由法國在毛飛爰（譯音）地方捕獲特再電達並希通飭所屬知照隨時注意爲要 
[注意土耳其人發寄之郵件]  
　　江蘇督軍省長公署會令本埠軍警行政各機關文云准交通部齊電開准外交部函准新疆省長函稱近查有土耳其人由漢口及内地各處發寄信函曁土文印刷品分寄新疆纏回及阿洪頭目曁各軍隊屢經查獲若不從嚴檢查難保無煽惑情事除派員檢查外函達並附土文印品希查閱等因函送查照等因查前項郵件旣准新疆省長函稱難保無煽惑情事自應認眞檢查以遏亂萌除令郵務總局轉行各局一體遵照外用特電請轉知各檢查員特别注意等因除分行外合行令仰遵照辦理此令 
[奥領事署奇案十九誌]  
　　兇手判决無罪 
　　奥國人克萊姆拉（即客利利滿又名登門）因於八月十五號淸晨與該國革命黨人梅而喜（即馬羅雪克）約瑟秀波特（即秀勃）亞特白羅煞米處（卽革雷散拏米處）至滬西墨特赫司脫路奥國領事公館圖奪緝拏革黨公文之時將梅而喜槍擊斃命逃匿北京經公共捕房查悉派令西探目壳羅香前往移提來滬連同要證秀勃等解送公共會審公堂迭次訊供詳情歷紀本報前日午後由捕將克萊姆拉解廨原告工部局刑事檢查科代表牛門被告代表穆安素兩律師均各到堂由關會審官會同英卓副領事升座刑庭向被告訊供之下即據被告代表律師辯稱本案被告克萊姆拉於八月十五號在奥國領事公館開鎗擊斃梅而喜時被告係爲保護他人生命起見當時因梅而喜執持手鎗欲向書記員批脫開放批脫性命非常危險室中無人救援被告念及伊曾受奥領事之恩惠乘此報答是以開鎗將梅擊倒保全領事生命當時被告並未知係書記員及至事後始悉被梅舉鎗欲擊之人並非領事係是批脫但被告之行爲按照奥國律法第二章第七條開鎗轟擊或保護自己或保護他人生命對於必要時不能指爲有罪此項法律與英美法意等國之法律略同按之中國新刑律第十五條指保護不正當人之攻擊亦不爲罪且此案發生後奥國領事偵查案情不認被告爲有罪是以釋放至於原告見證秀勃與煞米處兩人所供圖奪奥領事署之事係由被告誘往等語其實兩見證因懷恨被告是以到堂說謊攻訐被告惟彼等黨領搿納脫致函梅而喜謂天津現有同志一百五十人爾等可至奥領事公館將公文搜檢拘留領事等情卽此可見事非被告發起總之此案被告犧牲自己性命保護他人乃係英雄行爲不能指爲有罪雖貴公堂中國會審官與貴領事原告捕房代表牛門律師及敝律師對於被告係是敵國人民但此事應照法律而行請堂上以公理判斷如認被告爲無罪請即開釋云云繼由工部局代表牛門律師譯稱奥國人梅而喜確被克萊姆拉鎗擊致死據其所供情形係爲保護奥領事生命起見然事前被告旣知彼等圖奪奥領事署應先通知捕房或報告奥領事預爲防範及至事後又不投報捕房潛行逃逸其中詳細情形巳經堂上訊明應請核辦關讞員與英卓副領事退入領事休息室磋商之下復升公座援筆判曰捕房律師證明奥人梅而喜確被客利利滿槍擊身死惟被告對於現在不正當之侵害而出於防衛他人權利之行爲按照民國暫行新刑律第二章第十五條不爲罪應即將案註銷被告開釋此判 
[僞造護照之發覺]  
　　僑居公共租界北四川路十九號門牌之奥國人肯特勒與寓居福州路五百八十四號門牌之同國人白塞而及德國人仇實夫於西曆一千九百十六年間私刻圖章串造荷蘭腦威兩國領事僞護照茲經總巡捕房三十二號西探目祁文司與老閘捕房專查特别事故之一百零一號西探目壳羅香偵悉報告五十號西探總目及麥總巡請廨繕給提票昨將被告三人一倂提至公共公廨請究先由祁壳兩西探目上堂禀明案情繼由被告白塞而之代表律師投案略述數語經王崧生襄讞商之美博副領事判被告三人退去候再訂期研訊 
[德人物件允准驗放]  
　　德商謙信洋行擬將物件兩箱寄往天津報由荷總領事函致交涉署轉請江海關監督查核辦理昨馮監督函復謂前項敵人行李護照敝處從未發給至函稱於該德人物件裝輪出口時開驗明確如無違禁物品即予放行一節自可照辦等語業由交涉署轉復荷領查照矣 
[中央對於租界敵僑註册之審愼]  
　　租界敵僑註册一事迭由盧護軍使薩交涉員提出理由與領事團和平協商尙未解决茲聞中央以主權邦交必須兼顧特派外交司長張煜全通譯科長陳海超來滬調查情形以期從速解决昨薩交涉員已接外交部來電知該員已於艶日由京南下預備會同辦理 
[電召薩交涉員入京誌聞]  
　　聞江蘇特派交涉員薩福懋君近奉中央政府電召入京諮詢要事所有交涉篆務暫由某監督代理等因薩交涉員即商之盧護軍使當由盧使電致政府以薩交涉員在滬深資臂助所有命召到京一節一時萬難行動薩君亦電復中央陳述種種請示機宜云 
[又有華工起程赴法]  
　　法國此次在漢口山東河南等處招募華工分批來滬經考驗合格者共有五百餘名業由承募華洋各工頭知照各華工於昨日（三十號）上午十一時齊集楊樹浦碼頭雇用駁船裝赴浦東洋涇港口轉登法公司輪船放洋赴法當輪船起椗時各華工家族親友多至碼頭送行邊砲之聲繼續不絕並由海關水巡捕房梅捕頭飭派探捕八名分布碼頭以資照料 
[閩省第六批新兵由滬出發]  
　　閩省督軍署曹副官此次派馬隊長赴津招募之第六批新兵一百八十名抵滬以來已將旬日每日發給小口糧錢一百六十文昨日因有商輪赴閩由曹副官一倂送上海晏輪船載往福州聽候編制聞第七批新兵亦將於日内由津抵滬云 
[私運新米出口之防遏]  
　　江蘇省公署以各屬禾稻現正成熟聞有奸商希圖漁利分往各鄕購買新米運滬存棧暗與洋商訂立合同販運出口接濟軍糈事關防碍民食自應查禁以後如有販戶至鄕採購米糧運出口外者關津必須查驗有無護照如係無照私運即行扣留除通令各縣知事查禁外並於前日函致江海關監督轉致新關稅司切實查驗以杜偷運 
[洋商擬設檢驗濕花處]  
　　本埠華商洋商各紗廠平日所用棉花除美棉外首推通州花各廠均須攙用惟此項花衣均由輪運而來乾濕未能一致是以洋商各紗廠近日發起另於海關内設立檢驗濕花處專烘通州等處來滬花衣設洋董事三人華董事四人並派員司等共同組織惟聞通州帮花客尙未允洽云 
[絲廠同業之悲觀]  
　　本埠大小絲廠共有五十餘家已佔實業界中重要位置其對外貿易素極發達惟今春英法兩國發表禁止絲茶進口之令美政府又復加征進口稅吾國絲商受此打擊銷路即逐漸減少絲價亦隨之疲滯而廠家成本則較上年爲 
重其每日所用之煤上年每百斤不過十六七兩今已漲至二十六七兩其餘包絲之紙扣絲之線及揩擦機器之油較之去年亦增加十之四五以此成本與現在市價合算已有虧耗而内外銷路則均極呆滯故近日巳有絲廠六七家將繅絲等各部份女工減去十之三四惟聞前此已成之絲現存棧中者爲數尙多一時殊難脫手故業此者咸抱悲觀云 
[湘省商業之停滯]  
　　南市某雜糧號昨接湘省分號來電謂近日軍事益見緊急錢店來往多巳停止各埠駐湘採辦莊客現在大都離省此間軍事一時未能平靜明日卽須乘輪回滬云云 
[川帮採購棉貨之起色]  
　　川帮商業因川滇戰爭大受影響巳誌昨日旅滬川帮又得該省來電謂川滇兩軍雖有小戰實在自流井之上與重慶萬縣等處無甚關係棉貨已入冬令底貨已罄趕將已辦未辦之各種棉紗裝運應銷云云是以本埠紗市又見起色二十支十四支本紗及十二支十支印度紗等昨日川帮購進共有三千三四百包之多限一星期内出淸 
[華商電車司機人罷工三誌]  
　　華商電車三十九號司機人雷長生駕車在途撞斃津商田仕霖一案已經地方審檢廳訊明判决監禁五個月昨晨該公司各司機又聯名要求公司派遣代表到廳爲雷長生請求易科贖罪所有罰金並請公司擔任否則仍須全體辭歇等語不知該公司將若何對付也 
[指認黨人住址之糢糊]  
　　松滬盧護軍使日前據浙稽查員報告謀浙黨人蔣介石近由浙省潛逃來滬匿居虹口某號門牌卽由盧使命本署稽查員會同捕房協助拘捕已誌前報茲悉是日往拘眼線指認之所係張姓商人並無蔣介石其人住居是處該稽查員當即回署禀復盧使請示云 
[通緝藍天蔚等之訓令]  
　　滬海道尹訓令所屬十二縣知事文云案奉督軍省長公署訓令内開案奉總統魚電開奉天張作霖電稱藍天蔚孫文僞令勾結劉文雙顧鴻賓顚海龍金鼎臣等分帶多金聯合胡匪分投擾亂所過地方均遭焚掠當經派隊分剿迭於西北沿邊一帶曁錦縣鎭安綏中義縣海城台安等處擒斬甚多藍天蔚等均經先後逃逸請將藍天蔚褫奪原官幷通飭緝拿等語勳四位達威將軍上將銜陸軍中將藍天蔚應即褫奪原官勳位並着各省督軍省長飭將藍天蔚等一體嚴密緝拿務獲懲治以肅軍紀而伸國法此令等因奉此除會令分行外合亟令仰該道尹即便遵照轉飭所屬一體認眞嚴緝務獲究懲案關黨人勾匪謀亂無稍寛縱以維地方切切此令等因奉此合亟令仰各該縣知事一體遵辦 
[賑務電稿一束]  
　　天津曹兼省長電靜安寺路盛宅廣仁堂義賑會鑒津埠水災貴會發起義賑熱心宏願邇遐同欽謹代災黎額手致謝將來賑欵募集擬派何人來津散放乞先電示以便派員接洽照料謹此電達即希善鑒曹錕宥 
　　盛同頤等復曹省長電天津曹兼省長鑒宥電敬悉津埠義賑同頤等仰承先志禀奉母命捐助銀洋五萬元籌墊銀洋五萬元請施君子英高君養之各帶五萬元准於月初赴津分投災區擇重散放承示派員照料極感災深欵薄杯水滋慙辱荷奬詞曷勝惶愧同頤等叩豔 
　　盛同頤等致北京熊督辦電北京熊督辦鈞鑒紅十字會轉示尊電敬悉此次北方水災同頤等仰承先志禀奉母命發起順直義賑倡捐洋五萬元籌墊五萬元此係發願救災並未有人勸募茲請施君子英高君養之分帶賑欵即日北上趨聆鈞敎特先電陳盛同頤等叩卅 
　　駐奉調查員電上海京直奉水災義賑會諸君公鑒今日督軍署發下災民册極重六縣被難十五萬餘口餘縣不計近日雪花紛飛冷風吹骨飢寒交迫刻不待緩請速裝大小新舊棉衣五千套明日榮華往新瘍錦縣等處查災資民往營口三江公所董事接洽代收代運事竣當卽回奉寓愛國飯店 
[師範學校秋季運動會記]  
　　尙文門内江蘇省立第二師範學校於二十八號假公共體育場開秋季運動會十二時開會（唱歌）（百碼賽跑）第一沈廷棟第二顧楠第三周履直十一秒五分之三（小棒體操）（童子軍體操）（一英里賽跑）第一楊鼎成第二龔步高第三薛致敬五分四十四秒五分之二（童子軍百碼願誓規律賽跑）（跳遠）第一沈廷棟第二錢堯年第三顧楠十七尺五寸（童子軍騎隊擊球）（一百二十碼低欄賽跑）第一沈廷棟第二蔣海濤第三王承謨十五秒五分之二（八團錦）（四百四十碼賽跑）第一沈廷棟第二顧楠第三楊鼎成一分零九秒（童子軍背負傷人競走）（擲鐵球）第一錢堯年第二黄鏡淸第三顧寳相二十八尺三寸（瑞典式各個體操中等敎程）（童子軍二百二十碼結紐賽跑）（八百八十碼賽跑）第一楊鼎成第二錢堯年第三胡永年二分三十三秒（連敎練）（疊羅漢）（二百二十碼賽跑）第一顧楠第二沈廷棟第三周履直二十六秒五分之四（德國式徒手體操第三部）（一英里童子軍步比賽）（高跳）第一顧丕光第二錢堯年第三沈廷棟四尺十一寸半（附屬小學畫會體操）（助躍台高跳）第一錢堯年第二孫華章第三顧丕光六尺六寸（童子軍三百三十碼擔架競走）（童子軍炊事競爭）（跳跑）第一錢堯年第二顧楠第三沈廷棟三十二尺十一寸（普通棍棒第一部）（童子軍視覺競爭）（撑竿高跳）第一王銘玉第二丁祖儀第三錢堯年八尺八寸半（優勝旗團體比賽）本科第一部三年級得是日會場新聞共出十二號迨至閉會已薄暮矣 
[浦東各校聯合運動之地點]  
　　浦東洋涇塘橋高行陸行一市三鄕公私立各學校組織聯合運動會定於十一月四號假洋涇市立第一小學校操場舉行已迭誌本報茲悉會場地點已由第三學區學務委員陸仲超呈報上海縣沈知事以便届時蒞會參觀至爛泥渡競存女子小學校亦擬加入聞該校學生各項藝術均有可觀並有國技數種尤爲特色想屆時必有一番熱鬧也 
[兩商會公宴部員]  
　　北京財政部派委泉幣司王世澄僉事朱神恩來滬調查銀銅出口事宜曾經該兩員與南北商會接洽籌商一切辦法已紀前報茲聞該兩商會現訂陽曆十一月二號即陰曆九月十八日午刻在總商會設席邀請該二員赴飲藉商進行方法昨已柬邀全體議董届時一體陪宴以免隔閡 
[美國神學博士返滬]  
　　美國神學博士薄克門君上星期在南京城中會堂金陵神學大校午前後開敎士奮興大會茲巳會畢今晨信同蘇州傳道委辦上海聯會代表敎務機關人員由寗返滬定於明後兩天五時假座四川路靑年會膳堂開中西敎職宴餐會由薄君主席並演講個人傳道之奥旨云 
[靑年會敎員家庭交誼會改期]  
　　靑年會聖經學堂原定今晚星期三開各班敎員家庭交誼會聯絡師生感情嗣以各敎員今晚另有要事故改於下星期三即十一月七號晚八時舉行惟本晚聖經班仍按時上課云 
[合開菊花會之展期]  
　　基督敎孤兒院因需用浩繁特與中國救濟婦孺會訂開第四次菊花大會茲因徴求品物爲時太迫故展限十天定於舊曆九月二十六日起二十八日止仍在愛而近路紗業公所開大會三天聞麥倫書院等校及敎會同人現正籌募物件以備送會陳列云 
[財政廳催解忙漕雜稅]  
　　上海縣沈知事昨接江蘇財政廳長來電略謂近來軍警政學各欵待解甚殷惟庫欵奇絀難以應撥着將所收一切忙漕尾欠各項雜稅迅即彙總報解以厚國庫而便應撥等因沈知事當卽遵照轉飭徴收各機關主任彙總呈候核解 
[新軍艦裝配無線電機]  
　　江南造船所承造海軍部之永健永績二軍艦業已竣工試水並將艙面快砲各十二尊飭由兵工廠從速裝配經紀前報茲因該二新艦之無線電機尙未配置一時不能出發故由輪機處報部查照並由前日請本埠著名電學洋員迅速裝配以資軍用 
[縣知事指示冬防辦法]  
　　上海縣知事沈藴石君昨日召集縣屬各警區分所長由領袖警佐王敬常帶領入内會議防務當經沈知事指示冬防加緊巡邏並撥派騎巡隊至鄕協助辦法大綱數則議畢後復至警察所由王主任會同各分所長曁司法行政稽查各員擬定細則（一）酌撥騎巡（二）添派巡邏（三）派員巡察（四）淸查寄宿（五）偵察渡口等條即日實行各分所長卽回區照辦以重冬防 
[警廳長派員點名]  
　　淞滬警廳徐廳長昨委秘書科潘科員至閘北四五兩區各署所點名考察警務並勉勵各長警以現値戒嚴期内務各不辭勞瘁勤奮從公庶不負保護地方之職云云 
　　又聞南市第一區署及各分駐所昨由徐廳長委派行政科長沈海觀前假潮惠會館點名該區咯分駐所長警均排隊前往聽點沈科長次第點驗畢卽代徐廳長傳諭大旨謂今年冬防照舊辦理惟本廳長不過下一布置命令官長們也不過商量一個籌備方法至於勤勞辛苦實力去做全靠着大家弟兄但本廳長不時親身抽查自然有賞有罰冬防旣然吃緊加派雙崗加班巡邏弟兄們是格外辛苦到下差時候自要休息養精蓄銳不得外出至於今年直省水災共淹了一百零幾縣實爲數十年來所未有之奇災我們警界多半是北省人不要曠費浪用總要賸幾個錢帶回家去以備救急至各區送來迷路不會說話的小孩手續很有不妥須要趕緊改良辦法往往站崗弟兄一見街上有一個小孩子無有大人跟着心中先存一個請功的心並不打聽就將小孩帶到署内就說是迷路做官長的要是勤勞認眞當時查看出示招領或亦不問就送到廳豈不知該孩住離署何遠小孩或在外玩要倒被我們弄走了這一家人家倘是寳貝的就可以急出人命來你看躭悞事情豈不大哉以後再遇街上小孩要就近先問明白如果實在無主方可帶署送廳千萬不要再糢糢糊糊又近來電車軋斃人命站電車道上崗位弟兄要格外留心看見電車行駛過來不等電車走到就早的阻止别種車輛行人不要前進如電車開駛太快何妨照租界辦法以手令指揮隨時取締如有不遵即行帶署罰辦以後再遇傷輕者即將其銅牌摘下傷重的或軋斃人命即立時將司機人扣住帶署報明情形以憑罰辦指揮車輛一事　廳長當會議時常常面諭官長傳諭看見道路窄的地方車子擁擠一處甚至頭尾相碰而站崗者依舊站在中間作一個神聖不可侵犯的樣子動也不動豈不是木偶道路寛的地方站在中間可以不動窄的地方要相機而動何必如此呆立還遇本廳官長到了他祗顧預備行禮却不問來往車輛的事於指揮車輛的辦法豈不大相背謬尙有過老過少的人在路拉車是格危險的應如何取締辦法前已傳諭多次大家豈不宜一一留意進行諭畢衆各遵命遂排隊而歸 
[審檢廳交通不便]  
　　興市公司承買上海縣官産後業經次第興工起造市房惟地方 
 
 
 

Page 11

 
 
審檢廳尙未遷讓該公司因工程不能再延遂命工匠在該廳大門前興工建築並將門前出入之大路以竹笆圍住故自前日起出入該廳之人皆從大門右旁小弄進出車馬則斷絕交通矣 
[繳稅換照之催迫]  
　　工巡捐局杜局長查得露天秤販菜蔬各商向例於每届九月終倒換執照稅營業今届仍循舊章辦理早經布告在案乃該商等大都觀望延不納稅換照爰特知照本局稅務處迅傳該業代表到來責令轉知各同業務於十天内一律來局換照納稅如再違延定將舊照吊銷又八長渡渡船及各碼頭鮮魚船航船等向章每逢冬季赴工巡捐局市舶所納稅倒換執照歷經辦理在案茲届換照之期昨特傳諭該所承辦人着卽轉知各船戶迅行赴所報名換照以便繳稅均毋違延干咎云 
[鐵機緞風行海外]  
　　本埠自鐵機緞行銷以來頗爲中外人士所樂購其中以杭貨爲最良綢身細膩色澤鮮明而蘇貨則花樣翻新亦頗合時故比較貨身雖分上下銷路則並駕齊驅昨有高麗帮與荷蘭商購辦蘇杭兩種新出之鐵機緞約有二十餘箱囑將新出花樣逐一裝入因知此貨自春間該兩國接到貨樣後頗爲歡迎故有此大宗訂購云 
[鋪築車站路電車軌道之進行]  
　　華商電車公司在車站路鋪築之軌道刻已築至車站門口惟站門之東轉角有樓房數幢該處路而未滿四十密達鋼軌不能轉灣且該處尙有水潭一個亦與鋪軌工程有碍惟此段軌道須與滬軍營西北之舊有軌道銜接不特將水潭塡平其轉角處之樓房亦須拆除故由洋工程師高翕君於前日報告總理轉商鐵路局請將樓房償價拆除水潭速爲塡平以便鋪設軌道一俟鋼軌鋪竣即可通行電車便利行旅云 
[跳電車跌仆受傷]  
　　昨日下午二旬十分鐘時英大馬路老鳳祥銀樓門首有一電車經過忽有一人跌仆受傷不省人事此人年約十五六歲身穿藍布長衫手持字條一紙形似商店學徒旋經巡街捕到來將受傷人車送仁濟醫院救治未識能否蘇醒嗣據在彼目睹者云受傷者因欲跳上該電車之頭等車内匆遽之間立足不穩以致跌悶云 
[電車賣票人流爲竊賊]  
　　前在電車公司充當賣票人之張仁福失業後貧困無聊前晚掩入愛文義路二百三十六號門牌陸生甫家竊取衣物被陸之同居張王氏瞥見鳴捕將張追獲昨解公共公廨經中西官研訊屬實判張押西牢二月以儆 
[西華德路之火警]  
　　前日夜半二時許美租界西華德路三百八十七八號門牌同大炒貨店内忽然起火延燒後進貨棧並殃及比隣三百八十五六號門牌源豐米店共燬房屋四幢事後經捕房查得該炒貨店保有火險故已飭探詳查起火情形復候核奪 
[焚化紙錠之禍殃]  
　　住居法新租界華格臬路寳承里隔壁平房内之阿海於前晚七點三刻時焚化紙錠延及板壁登時冒穿屋頂幸救火會近在咫尺即驅洋龍到場灌救旋即熄滅惟左右鄰居房屋已被殃及後由捕房飭探程富生周寳生前往調查並將阿海狗入捕房候解公廨訊核 
[吳惠溥又被控訴]  
　　張文康夏德懷兩人至法公堂控告住居法新租界霞飛路之吳惠溥前在報紙上登載廣告稱可以稻草製成棉花願學者祗取學費洋五元將來大有利益等語故各埠來申學習者共有四百餘人照章付資由吳出立收條後令各學生集資製辦機器詎屢試無效始知受騙迨欲向吳理論巳避匿不面故由各學生先舉胡瀛燾姚琪光兩人爲代表來案具控吳又賄通胡等將收條證據百餘張一倂吞没逃遁故又舉我等兩人爲代表投案具控現在尙有收條數百張爲憑呈案請究詰之吳惠溥供稱商人因有事前往日本於日前來申稻草製造棉花並非僞術所有原告呈案之收條實非商人所出商人在外埠收授學生數千名亦出有收條可以比對求察中西讞員判各退去限吳將親筆收條呈案察閱再行核辦 
[僧人姦騙案改期研訊]  
　　滬城福田庵僧人觀如因被楊慶熙在地方檢察廳指控奸騙伊妻楊馬氏經該廳准飭提究後該僧即避匿公共租界雲南路安康里二百三十號屋内業由該廳派警持文協同捕房將該僧提至公共公廨訊供判交一千元人洋並保候訊在案昨晨由廨復訊檢察廳來警帶同見證人等投案備質觀如由捕房傳案請訊中西官以時已晌午不及詳細盤問遂宣諭被告觀如仍交人洋並保改期禮拜四上午九時集訊 
[姦拐案重復集訊]  
　　粤人葉鳳森指控同鄕人陳仕榮姦拐伊妻羅氏匿居北四川路二百七十七號屋内曾經捕房於英領堂期將被告男女一倂拘解公共公廨請究英領以原告不到判令將案註銷茲復經原告請由代表海德禮律師商准美捕房昨派包探復將被告男女倂提到廨先由原告代表律師上堂陳述案情繼據見證女子蔡素珍投訴被告每俟原告出外貿易卽行來家女子於八月二十日夜半至披屋内便溺因無燈火於黑暗處見寄母羅氏房内尙有燈光窺見被告與寄母裸體同睡於籐椅上是實卽經俞襄讞與美柯副領事向該女盤詰良久因時已過午宣判被告男女分别押候禮拜四訊明核斷 
[拐賣甥女爲娼]  
　　揚州人郝煥章近在原籍誘拐其十五歲甥女李蘭英來滬串同老閘捕房六百五十二號華捕蘇寳生及蘇妻潘氏將女賣入雲南路三百七十一號門牌龜奴陳桂英所開之雉妓院内爲娼當被包探李明泉查悉禀明捕頭昨將一干人證拘解公共公廨經中西官向李探略訊一過判李女暫留濟良所郝與蘇捕夫婦分别押候訂期研訊 
[拐逃婦女之否認]  
　　住居華界之顧　森昨至法公堂控邵阿四即邵子林時常至商人處向姪媳百般勾引竟於上月十四日拐逃無蹤今始在某處將邵阿四尋見當即報捕飭探前往將邵及跡涉嫌疑之談雲生一倂拘案惟姪媳不知被伊等藏匿何處請求訊究詰之邵何四供與原告素不相識日前因胞弟出外數日未回故至該處找尋被探拘案實被誣控求察中西官以此案原告在華界營業着顧自投地方廳起訴邵阿四等一倂開釋 
[找尋逃妻之疑惑]  
　　張維全至法公堂控稱曾於數年前在濟良所娶某氏爲妻忽於上月二十六日私自逃逸故托素識之劉蔚文代爲找尋前日特往劉家探問有無信息當時劉並不在家忽由郵局遞來一函由商人啓封察閱實係髮妻筆跡惟不具名是以報告捕房飭探將劉拘案請求訊究劉蔚文供原告時至民人處托代找尋至今尙未尋見此信實係友人寄與民人伊妻究逃何處不得而知實被誣控求請究誣中西官以原告所控證據不足遂判將案註銷 
[客棧違章受罰]  
　　法新租界嵩山路捕房捕頭查得西新橋街及愛多亞路等處開設客棧之丁實林陳月生楊連生袁連生不將寓客姓名籍貫註明循環簿違背定章當於昨日飭探將丁等四人傳至法公堂請訊丁陳兩人供稱自知不合後當遵章登錄求宥林袁兩人供稱商人等皆不識字故不登載中西官判丁寳林陳月生兩人罰洋十元楊連生袁連生兩人罰洋二十元充公以儆 
[冒用墨店商標三誌]  
　　墨店主查濟璜控時灶茂時長根冒用商標一案昨晨由公共公廨傳訊據原告代表海德禮律師上堂譯稱被告前在閘北用原告商標將僞墨混售漁利經原告控奉檢察廳將被告監禁有案今又潛至租界内冒戤漁利請爲訊究訊之被告亦延律師到堂辯稱被告係查財榮雇用並不冒用原告商標中西官判被告兩人押候禮拜四復訊判决 
[誤會司賬舞弊之聲明]  
　　閘北肩運公司司帳董潤浩與脚夫金才郎算帳紏葛扭控四區警署訊供各執已記前報茲由該公司總經理龐俊升於前日赴署聲稱商人前呈准上海縣公署在閘北設立肩運公會去年開辦時各脚夫挑力按九成給發不敷開支乃由各夫自認照八五折計算相安已久今金才郎因誤會司帳舞弊致起衝突特來聲明云云即經姚署長質訊一過將案註銷 
[木匠爲弟受累]  
　　江北人林文傑之妻胡氏前日被木匠張明成之弟平成誘拐借逃四尋無着昨林將明成扭控閘北四區一分所轉解司法科聽候訊究 
[因何起釁]  
　　住居楊樹浦路之趙霞雲昨日不知因何起釁被王義初周二兇毆受傷由捕查見將王周兩人拘入捕房經捕頭略詰一過諭飭管押候解公廨訊究 
[小工竊取香烟]  
　　浦東爛泥渡三區警署昨日發出牌示云昨據香烟廠巡長趙竹元查獲竊取香烟小工高貴發一名並香煙六十枝帶署請究訊據該小工供認竊取香烟不諱實屬違章除判决拘留二日外爲此發往該廠門首示衆以儆效尤此佈 
[澈查鈔票來歷]  
　　三區警署巡邏長警前日夜半巡經浦東陸家渡地方撞見身穿短衣者一人神色倉皇上前盤詰當在身畔搜出鈔票洋二千餘元正擬帶署此人願贈二百元求免拘解該長　益復疑心即將賄票倂帶至署昨經解警正訊據供稱姓蔡名順發浦東人向住該處沈家弄開設船廠因日間與妻口角一時氣憤將家中鈔票帶出誓不回家嗣經親友挽勸故於是夜回來並無别故等語論飭押候派警前往調查明確再行核辦 
[同居串通行竊]  
　　住居叉袋角鈞和里之紹興人周文堂昨將同居之金阿賓馬阿福二人扭至閘北四區二分所控稱前日被金馬二人串竊大洋十元小洋二十八角衣服九件而逃今已尋獲請爲追究當經趙署員質訊一過被告承認不諱解送司法科由段科員判令移送地檢廳核辦 
[包探查獲竊賊]  
　　張金榮竊取海寗路二千二百號門牌陳作鈎家衣物由捕查獲昨解公共公廨經中西官研訊一過判張押候查明有無他案再行核辦又許連貴昨在乍浦路瞿金龍塌車上竊取油漆數桶消贓於武昌路五百七十九號門牌粤人樓阿堂被探張盛全查獲吊出原贓拘入捕房押候解廨請辦 
[淞滬警察廳批示四則]  
　　李玉祺批呈悉查公和客棧營業不領執照違背取締旅館章程復以查有私藏煙具情事違犯禁令迭次飭傳棧主訊問長罪遠颺當經飭區發封勒令閉歇是該棧因案封閉本與房主無涉該商所請收回房産另行召租自應照准仰即投案派警協同該管區署前往啓封收管可也 
　　王尙雲批呈悉該民在鼎裕洋貨號執役店司送貨出門中途突被匪徒攫去一件猖獗如此殊堪痛恨候嚴飭偵緝隊曁各區所一體協緝務獲解究追贓法辦可也 
　　朱增新批呈悉查本案現據該管警所解送到廳應候訊明核奪 
　　徐小弟批呈悉查本案現據該管警所解送到廳孰是孰非不難一鞫明白仰靜候集訊毋庸多凟 
[謝劵]  
　　上海貧兒院於十一月三日起開菊花會十六天昨承贈劵三紙南洋中學校於十一月三日在公其體育場開運動會贈劵四紙同善社爲送診給藥籌費於陰曆九月二十六日假丹桂第一臺演劇贈劵二紙書此倂謝 
來函 
[王柱國來函]  
　　昨晚姪女自法界殺牛公司對門勤業女子師範學校回家在萬豫醬國門口街沿上拾得洋紙包一個携回啓視内有洋金飾物二件當於今日在左近遍貼告白招人認領伏思鄙乃寒士不需此物去之不惜留之不合故特走字前來祈登來函欄内請失物者於此五天之内來法界方板橋銀河里十九號門牌王宅報明失物名目暗記覔保領去可也如過陰曆九月二十日不來領取當送水災籌賑處充作善舉以代失物者求幸福也 
雜評二 
[川湘商帮近訊（步陶）]  
　　去歲西南戰局中最感苦痛者厥爲川湘兩省今據日來旅滬商帮消息川湘商務又大有停頓之狀况待去歲川中受害較湘爲巨今則湘中時局似較川省爲嚴重此其不同之點耳雖然川湘之所以成爲戰局者其端非僅發自川湘其在川也乃中央助川軍以與滇省戰而川爲其交戰之場其在湘也乃粤桂助湘以與中央戰而湘南爲其戰關之區雙方醖讓爲時巳久今始日漸接觸而一方面所持以裝飾之面具揭出者方及其半故影響之所及正未可遽言已有定點也雖兩省商帮所獲之消息其苦難之程限刻若稍有差别而甲之所報告者爲吃緊之湘垣乙之所報告者爲尙未發生戰事之重慶要非二省全局之情形皆屬如是也而况以現在雙方趨勢觀其排兵運將亟亟進行之情况原自不相上下然則我川湘二省之商帮此後將行感受之痛苦其前途又安知所屆耶嗚呼 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[五字政見論] [  嬾眞子]  
　　黎總統退居天津日食二葷一素門前車馬寥落不異常民政府遣要人請其入京詢以政見黎云我祇曉得有飯大家吃别無所謂政見旨哉言乎其卽共和之眞諦乎信斯言也雖孔門之仁恕迦佛之慈悲均不能出此五字孔子云己欲立而立人己欲達而達人今者己欲食而食人是即順事恕施而行爲孔門一貫之眞旨覺孟子食志食功之說尙隔一層此聖與賢所由分也佛說無我相無人相無衆生相是以護世城中雨粟同食香積廚内雲板催餐彼閣黎飯後之鐘不分甕膳以與人者初非佛法布施之義故夫黎氏之說雖孔門之仁恕迦佛之慈悲均不能出此五字而其有當於政見者何哉今夫熙熙而來擾擾而往終日奔忙而無所底止者不過欲謀飯碗耳或爲一己之飯碗計或爲全家之飯碗計或爲子若孫之飯碗計隨其材力聰明志量之大小莫不奔凑於飯碗之中彼投身政界名爲優秀分子尤庸中之佼佼者也故其奔走程門日益親則其圖謀飯碗日益切昔袁氏中爲總統固巳富有四海玉食萬方而私心竊計以爲不　天下則中華一大飯碗不能遺厥子孫故洪憲之 
國號喧傳而雲南之義師並起迄今英雄安在富貴何存蓋不管大家不大家而徒欲爲子孫計久遠是犯衆怒而謀專欲宜其身死名辱而世無哀之者也降而下之如今日一班致客皆禰正平所謂酒囊飯袋而别無遠慮者故以飯碗爲一己計則每月欲得錢若干以飯碗爲全家計則終歲欲積錢若干彼其患得患失相傾相軋之所由來皆爲吃飯二字驅之無他爲之上者不能持有飯大家吃之說而開誠以布公也如使爲總統爲總理者盡其天職而願與大家共治推其天位而願與大家共居分其天祿而願與大家共食則一人樂即大家均樂一人安卽大家均安所謂爲政不難不得罪於巨室卽不得罪於大家也苟非然者雖刮盡天下之地皮括盡中華之民力欲以莫大飯碗爲子孫遺及無窮然使智者守之遇智之尤者則攫之而去使勇者守之遇勇之倍者則刧之而逃蓋智勇有盡時而大家無了日民國之團體卽大家之謂也大家不願雖欲攘臂而奪之食豈能獨咽而享之哉吾願執政諸公深味此言無以一碗飯而徒欲自家吃則大家庶得相安而民國可圖進步此所以爲政見之扼要語也然而是說也雖自儒家道學得來其中頗含有佛理故支那國稱黎總統爲黎菩薩云（四） 
家庭常識 
[洋襪耐着] [  蓉軒] 　　 
世風日侈近幾無人不着洋襪矣而消耗之數不可勝計緣洋襪底尖易穿不久即成廢物而無所用矣茲得一法可以久用但須備洋襪四雙多則愈妙務須逐日調換至久隔日一換換下之襪用水浸濕搽以普通肥皂任置何處歷三小時以滾水冲之漂淨候乾不必搓洗能潔淨而不傷線質凡着襪尤須内襯襪船或包脚布亦須隨襪調換鞋底另襯厚氈一塊依底大小如是則四雙之襪可經一年之久余平常每月須消耗一二雙今以此法自本年一月起至今已經十月計襪四雙猶潔白如新毫無損壞惟襪船則已破損兩雙矣推其故凡洋襪之損破皆由脚汗中含有鹽硫酸性沾於襪上再經磨擦焉得不腐今則逐日更換汗脚被襯襪吸收卽行滌去則線質自不及腐爛且内外襯有軟質則磨擦力亦減故耐久用 
[陽曆大小月記憶法] [  俠憤] 　　 
昨見陽曆月建大小記憶法一則雖佳終不甚便頃有一口訣如下四六九（十一）其餘三十一二月念八日閏年初加一日 
　　除蟹膻祗須滴燒酒少許於手心互相磨擦後用冷水洗遇再用熱水洗一次則蟹膻全消矣（不受酬） 
工業須知 
[包裹紙造法] [  貴緘] 　　 
包裹紙（按富陽人稱坑邊紙越人稱草紙吳人稱粗紙杭人稱毛紙）爲紙中之最粗者乃南貨及糖果各肆所必需其價雖廉而其製造之手續則頗繁吾鄕業此者最夥農人每至冬間俱造此紙出貨雖衆而銷路亦頗廣聞獲利亦甚厚然至春季率皆耕作以故屢有不濟之虞且此鄕有專利本縣内他鄕不得仿造吾觀我國業農者冬間每事休息何不業是以稍濟家政乎茲特揭其造法如次先以富陽灰（即石灰）若干傾於淺水漕内用捧攪之使亂以紅稻草（即早稻草）若干把浸之約一日運出堆而爲篷中留小孔至四五日自小孔處火之（火時須察其乾濕乾則不可）及烟霧奔騰奪孔而出然後以濕草掩之歷一月有餘則草皆霉腐乃以軋刀截之長約寸許再置於碾以牛循還踏之使匀用布袋盛之架三足架於河濱將布袋抛諸河内上以繩繫於架間用木杵（卽竹竿上有圓木者）揷入袋内盡力攪之約百餘下取出傾之槽中和水與沙（即石沙）攪亂以竹簾漉之曝諸日下迨乾卽成是紙矣上法皆錄鄕人製造之情形若有便利變通辦法尤望實驗製造家有以進而敎之 
聯話[  菊隱]  
　　泰興有李璧瑜者淸孝廉也爲僞造監照事訴訟累年案懸未决恨常在拘束之中適有演戲某請聯於李李因成一聯藉他人酒杯澆自家塊壘又足爲健訟者作當頭之棒喝聯云滿場都是閒人袖手旁觀看戲不知做戲苦凡事終須結局從頭演起上台容易下台難訟結家資旣罄功名被褫英雄末路無以爲生復理琴書課徒自給嘗撰一聯云傷心夜雨蕉窗點半盞殘燈替諸生改之乎也者回首秋風桂院賸一枝秃筆爲舉家謀柴米油鹽又泰興知縣龍璋字子修與縣紳金栻善栻字蘅蘆淸翰林也因事不滿意於某士撰聯嘲之云龍嘘氣成雲遮蔽星辰天不眼金用汝作礪剷淸草木地無皮可謂謔而虐矣（一） 
短篇小說 
[社會小說蛾眉鴆毒] [  （美國撒特司原著）聞野鶴譯]  
　　外史氏曰天下最毒之物無過於蛾眉以其深碧色之雙瞳橫窺側睞似能傳遞至貴之愛情而不知心中藴毒亦宛宛直流而出使受之者已飲其鴆而猶歡喜讚歎曰此甘釀也一旦毒發此身遂不可贖矣此非著者有意衊吾至神聖之女郎也讀者不信請讀我蛾眉鴆毒 
　　屈魯斯一躍下自由車整步入一咖啡肆肆主之女名伊洛南者時方俯首理其針黹素輔半露狀乃曼絕聞步履聲審爲屈魯斯則忽昻首笑曰屈魯斯晚安屈魯斯者肆夥也今少主人乃紆尊降貴以相存問屈魯斯焉得不喜極而震矧伊洛南者又爲嬰嬰絕世之佳人耶於是思索良久報以至懇慤之聲曰密司伊洛南願君晚安言時伊洛南已移椅傍鑪椅式頽舊似足代表其年代之古伊洛南旣就座乃棄其針黹張手取煖時朔風掠簷而過其聲益猖狂似欲得人而啖伊洛南不覺寒戰斷續語曰天氣竟一寒至此乎屈魯斯聆竟亟曰誠然吾意此時郊外野獒必伏洞不出矣且密司不見寒暑表已降至零點五十度以下乎伊洛南曰此時正有一獒出洞面人而吠（意卽指屈魯斯）若乃以蟄伏愚我耶言時長睫微動嫣然作譎笑屈魯斯心爲之蕩不覺破口直陳曰此獒之出正來伴汝岑寂者言已亦笑此時室中如有二笑聲顧淸濁各判不能合而爲一伊洛南之笑聲淸脆而高亮似能上昇若屈魯斯則不過如草際蛙鳴而已笑訖乃去其棕色之外衣呼聲咻咻似腹中已爲冷氣所塡塞旣而自袋中出煙斗置之伊洛南之掌曰吾指殭矣乞密司爲我取火然之伊洛南果從其請授以雪茄且告之曰巳然矣屈魯斯亦不即吸仍授之伊洛南曰請試嘗之其味佳否伊洛南亦不拒蹙眉而吸顧眉雖蹙而頰上則有笑容吸未竟屈魯斯已劫還其烟斗曰佳哉佳哉言訖遂就座伊洛南面乃微赧飾辭曰君思飲乎屈魯斯曰否我心醉已久矣何待酒爲言已遂默（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[吳淞創行鐵路火車（見癸酉年四月初十日本報）]  
　　近聞西商擬創設火輪車路公司一所已凑銀十五萬兩山上海開路至吳淞計約一二年即可完工其路由英租界河南路隔河對岸起直北至西人練鎗之處復向東北九里至江灣村卽在江灣村建橋以過過河東折而北則爲西國酒店由酒店直東至吳淞江邊沿岸至吳淞爲止蓋以便鄕客來往上海及運載菜米各貨之需且因吳淞水淺以之駁載貨物較小船爲便也車路地基業已辦妥幷已經官出示諭令鄕人毋許違抗矣前聞天津至京城將開創車路聞者莫不欣喜不料事未行而中止今准行於上海行見國人覩火車之利起而推行全國而此路實爲中國行駛火車之喘矢焉 
[天津試行土路火車（見壬申年八月二十八日本報）]  
　　天津新置土路火車巳試演數次先於八月初七日試演觀者甚衆天津道亦至焉演時將火車一輛往來租界數次繼乃以貨車一輛連其後又令華人五十人坐火車内開行觀者皆稱美後文加載火車二輛繞行租界一周遂將貨車解去而令人滿坐火車内車分上下二等天津道與英領事坐上等客位其一切從人皆坐下等客位車之四面則滿載中西雜客周游租界毫無阻滯天津道與衆人皆欣喜而散次日天津道致書英領事贈名曰利用逾數日火車復游都市則已標利用二字焉此爲火車來中國之始 
　　按所謂土路火車者大約以輕便之車緩行馬路上如今之築路機器然所以示我國人以火車之利益而暫時行駛者也同時本報又載一新聞謂英人深感火車之爲用甚大而獨以未行於中國爲憾擬捐金購造火車一輛贈送中國皇帝以冀親見其用之便利而仿行焉倡此舉者乃一英公爵名叟得攔公及洋布巨商名白恩大兩君費約二十萬兩云云可見英人樂助成此美舉而我國築路之動機亦實始於此時矣 
筆記 
[瓜子銷場（見甲戍年正月初八日本報）]  
　　海上北市一帶本屬璠間自通商以來頓易山邱爲華星且繁盛甲於天下焉頃據釐局人言無論鴉片烟銷場日以萬萬計即以烟館中燈油一項核算一日約需十五簍每簍三百六十斤計需油五千四百斤而洋燭煤油自來火不與也就西瓜子而論茶樓酒肆妓館烟間每日銷售亦須三十餘石正初則售至五十石或且過之豈不可駭 
　　默按瓜子銷場之多足見中國人之閒也中國人閒而無事則以瓜子爲消遣鴉片爲奢侈之消遣法而瓜子乃節省之消遣法且瓜子又爲鴉片之副品兼此二者而愈形其閒嗚呼此亦足以代表中國人之特性矣 
[世界報紙計數（見壬申年六月初五日本報）]  
　　法國有一博聞之人調查現今世上所發行之報計有一萬二千五百家每日所發不下一千二百萬紙其中一萬二千家均係歐羅巴各國所發行者可謂盛矣 
　　按以此計之除歡洲各國發行外餘僅五百家可見當日提倡輿論以歐洲爲獨盛宜其民智進步之速各種事業發展之易也 
[楊輔靑（見甲戍年九月初十日本報）]  
　　楊輔靑籍隷廣西桂平縣本名楊金生乳名阿七人呼楊七麻子後與楊秀靑認作本家改名楊輔靑道光三十年洪秀全起事先踞永安州城隨兄楊根沅投入洪營隨同洪秀全楊秀靑馮雲山蕭潮潰韋昌煇石達開等圍攻廣西省城頗勇悍咸豐二年由全州竄出攻陷湖南道州是年七月圍攻湖南省城馮雲山蕭潮潰斃於砲十月隨同楊秀靑等由益陽縣水道連陷岳州及湖北武昌各城下竄江西九江府三年陷安徽省城遂陷金陵洪秀全佔踞江南楊輔靑與楊秀靑爲一路拔充中軍主將會南京内亂韋昌煇殺斃楊秀靑石達開由湖北趕回金陵排解洪秀全不聽並殺韋昌煇楊輔靑遂同石達開竄擾江西撫州一帶封爲木天燕咸豐九年與石達開分股回竄江南屢拒官兵洪秀全封爲木天義旋因獨率部衆攻陷安徽池州寗國等府城封爲輔王同治三年官兵圍困金陵日見危急楊見事不可爲乃在寗國一帶散遣黨羽薙髮逸出由湖州乘船逃至上海後聞福建招勇擬來投營遂於晉江縣地方被獲凌遲處死事見閩督李鶴年奏稿 
四十年後之新世界 
[俄文豪與廢帝]  
　　俄國文豪託爾斯泰氏生前以力倡平民主義爲當局所忌數思嫁罪殺之卒以託氏負天下盛名不敢逞欲迨託氏旣殁則敬禮備至且購雅斯拉雅波里亞拉之託氏故居修飾而保存之以誌永懷吁亦榮已然託氏平日之主張豈在博帝皇之虛榮哉亦心乎平民之幸福爾故俄國平民之崇拜託氏也視若神明特以在專制之下禍變不測稍有表示即涉嫌疑故唯銘於心胸不敢發於言行也本年俄國革命告成有農工兵士數千人集合成隊高歌歡呼以赴託氏故居旣至舉代表以俄羅斯國民名義致賀託氏人人並請出託氏肖像允之像出衆咸膜拜而唱聖詩焉 
　　俄廢帝尼古拉斯被流於西比利亞之土波斯克也蟄居陋室與平民伍舊日威望無復留存當地與鄰境之民平日聞皇帝尊若天神以爲必具異相因生好奇之心咸以一見爲快而廢帝宅前遂如市矣且來者必欲達其願望以故恒至深夜猶流連不去於是廢帝大窘終日不敢啓窗露面不得已乃乞吏商諸政府於十月某日移居土波斯克附近之某寺焉 
　　土波斯克鎭地理書多不載之英國著名旅行家温特爵士嘗游曆是地近投稿某報曰土波斯克爲西比利亞之故都位於伊爾蒂虛河濱伊爾蒂虛河者歐洲通東方之幹流也地分上下二鎭上鎭有巉巖巖上有堡白屋矗立督署在焉下鎭則矮屋四布陳敝不堪道鋪木板不便人行卽在夏季猶呈荒涼之象有所謂公園者不過如砂漠中之沃土稍有靑葱之樹木與無色澤之花卉耳其中小徑泥濘没踝鎭之四周多沼澤一入夏季蚊蠆成羣困人頗甚且常霪雨不止冬則寒冷難堪俄之政治犯多流是地若輩嘗言寧願流居西比利亞東部五年而不願寓此鬼鄕十月而不謂今乃爲赫赫帝皇稅駕之所也 
　　外史氏曰合此二事觀之帝皇與文士孰貴孰賤可以定矣古語曰生王之頭不若死士之壟信哉 
譯叢 
[小新聞]  
　　法人豫料戰後之游歷法境者爲數必衆故已從事改良旅館擴張鐵路利便披露有益衞生之游憩地點藉增游客之興 
　　美國今有工廠專收舊衣以機撕成碎片然後以化學法使衣料之棉與羊毛判分爲二其羊毛則重事洗曬製成衣料聞此業極爲發達云 
　　德人所用之鐵甲汽車以玻璃粉實諸兩薄鐵甲間聞其功能抵制來福鎗子彈云 
　　本年八月間英國格林維區皇家觀象臺著名天文家茅特氏夫婦見太陽面上出現一斑其面積至小當千倍於歐洲全土據茅特氏語某報記者謂此斑除後尾諸小斑不計外廣約十萬英里闊亦如之實爲四十五年來所見最巨之斑云 
　　本年美國紅十字會會員每日所增人數約在二萬五千人至十萬人之問本年一月間共有二十七萬五千人至七月一日已增至一百八十萬零五千八百五十二人 
　　德人近用一種鎗彈能發烈火故兵士之中此彈者皆周身發熖須由同伴推入泥淖以滅之 
 
 
 

Page 18

 
 
   
 
