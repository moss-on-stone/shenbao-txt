# 1902 - 150 - 4910462

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[論桂撫丁大中丞奏請展限撤兵事]  
　　廣西散勇勾結土匪揭竿倡亂所過之處四境騷然蓋以若輩類多百戰餘生又皆執有快槍流落他鄕挺而走險以故其勢甚猛其燄甚狂官軍當之動輙披靡馴至蔓延愈廣煽惑愈多迄今數月以來豕突狼奔尚未撲滅論者皆歸咎於撫臣裁撤營伍未經飭繳軍械遂使挾之而逸釀成亂階誠以此項勇丁由廣西提督邊防大臣蘇子熙宫保訓練有年凡所指揮無不應之如響不料此次宫保以卸事故不能翼庇遂至主威有所不畏將令有所不遵誰爲爲之而竟至此亦可慨哉夫兵可百年不用不可一日不備古有明訓今亦宜然自近年變故頻仍時艱日亟當事者深苦國庫支絀計無所施挖肉醫瘡屢議裁汰每遇變起疆臣撽調防軍動稱布置不敷建議召募乃有事則招之使至驅之萬死而無辭無事則遣之使歸欲求一飽而不得一令旣下萬口難爭雖汗馬功高亦不遑恤此本最足沮英雄之氣而灰豪傑之心者予嘗概乎言之深冀手握兵符者妥籌善法務使軍士無後顧之憂庶幾戮力戎行足收殺敵致果之效卽在承平無事之日亦不至流爲盜賊貽害地方一得之愚似於衛國安民不無小補而無如肉食者競爲苟且之計藉口餉需無出持議裁軍自甲午馬關定約賠欵至二百三十兆之多計臣籌欵維艱力主斯議迨庚子拳匪之禍内患蠭起調令防範頗有顧此失彼之虞於是前之必欲議裁者至此不得不樹纛重招而所失已屬甚鉅冋使各處兵威足資鎮懾彼匪徒或尚稍知斂跡卽其禍亦不至如是之深往事非遥可爲殷鑒雖此次賠償各國兵費較之甲午僅賠日本時已增其倍羅雀掘鼠斷難籌裕餉源而苟於利害之間深思熟計富必有不忍出此者試觀近日外人要挾多端皆由閙教而起而閙教之禍實由軍士不能彈壓所致則與其戕教士毁教堂撫卹賠償重糜帑項何如移此巨欵以養軍士俾得弭患無形况目今外人虎視眈眈時有乘隙而動之意而我顧可使千百散勇到處驛騷乎今者廣西所遣之軍與匪聯絡一氣合之滇邊散勇已成一發不可收拾之形而此外招撫之游匪有並未歸營者亦有在營挾槍逃去者見諸桂撫丁大中丞奏牘大約信而有徵蓋若輩知營中必不久容人人自危無所貪戀勢之所迫情實堪憐中丞目擊情形深恐再裁五營爲患益大疏請展限一年誠爲救急之策然因匪亂而緩裁則其匪平後必裁也可知彼知先後終不免於一裁爰有儳焉不可終白之勢卽不在議裁之列者聞之亦誰不寒心欲其効力馳驅恐不可得此廣西禍亂雖重臨以宫保之威望仍未能早日敉平也嗚呼内亂之作外侮之媒也奈何欲弭外侮者竟視内亂爲無足重輕猶是沾沾焉曰裁兵裁兵廣西然且不惟廣西爲然也宣聖云人無遠慮必有近憂袞袞羣公其亦於此知所返哉 
[另立專條]  
　　德奥意三國聯盟前已見諸本報兹閱日本西字報云傳聞德奥意三國刻又將關涉亞東諸事另訂專章四欵俾臨時知所適從其文曰一德奥意三國不特應保全本國太平卽在遠東在應彼此和衷共濟以擴利權故特立此專約存照二當遠東太平無事時有約三國可隨便在遠東辦事各不相阻惟其中有與三國利益相關者則三國必聯合興辦三如三國中有一國與他國開戰則有約兩國自應恪守局外之例惟接戰時如有他國爲敵國之助或與有約之國利權有碍則必出而協謀四約外各國如爲遠東事聯盟一概置諸不論惟遇遠東事故有關涉歐洲者則有約三國必照此專約及原約辦理 
[補考試差]  
　　客有宦游京師者寓書本館執筆人云四月十五日保和殿考試試差之後欽奉諭旨由進士出身之滿漢侍郎内閣學士以及三四五品京堂内未與考試者著於二十八日在上書房考試具不願赴考者聽等因欽此傳聞十九日各官均已親身赴禮部呈明矣 
[簡使儀注]  
　　昨得京師友人手畢函云禮部奏請簡放各省鄕試主考官雲南貴州例於五月初一日降旨廣東廣西福建例於五月十二日降旨四川湖南甘肅例於五月二十一日降旨湖北浙江江西例於六月初二日降旨陜西江南例於六月十二日降旨山東山西河南例於七月初二日降旨諸臣旣膺簡命限於五日内起程如有在京逗遛者由禮部查明叅奏議處應給驛馬費由禮部行文兵部照例給發至賞給考官路費計雲南銀八百兩貴州七百兩四川廣東廣西福建湖南甘肅六百兩江南浙江湖北江西陜西五百兩河南山東山西四百兩均於起程時由户部先給二百兩餘俟試竣回京時由本省督撫於公項下支給如考官係四品以上大員則户部毋庸先給 
[吏部文章]  
　　昨得宦游京師客手書云今歲順天鄕試奉旨在汴省舉行本月某日吏部出示曉諭大旨謂查科塲條例内載順天鄕試正途供監出身之各部院小京官候補候選者由監錄科現任者由本衙門咨送順天府毋庸錄科其俊秀貢監出身無論候選現任俱歸國子監錄科原卷仍送禮部備核又候補候選各員由吏部具呈送國子監查明出身分别錄科又由貢監捐納職員業經取具赴選有結願應順天鄕試者仍由吏部咨送錄科其未經投文赴選之員仍由國子監照貢監之例辦理又本部議準各省拔頁生奉特旨以七品小京官在部行走者與候補候 
 
 

Page 2

 
 
選人員不同應照例造册送順天府鄕試各等語今逢本屆補行庚子辛丑恩正併科鄕試之期相應出示在部候補候選各員有志觀光情願應試者務於五月二十日以前取具同鄕京官印結並開載年貌藉貫姓名三代履歴具呈本部有執照者呈騐執照以便咨送國子監錄科 
[鹿鳴異數]  
　　廣州訪事友人云去年廣東省併行庚子辛丑恩正兩科鄕試所有駐防生繙譯試卷當由大憲派員解京欽派王大臣詳加校閱照額加倍取中六名現已將榜頒行到粤鎭粤將軍某軍帥遵卽出示署前計開李銘泰正藍旗漢軍線漙欽鑲藍旗漢軍紀沅紀崇孫其煥均鑲紅旗漢軍楊建林正白旗漢軍 
[振興吏冶]  
　　武昌訪事友人云署湖北武昌府知府梁集菴太守時艱蒿目孜孜以澄清吏治爲心嘗就署中創設官學堂自本月初旬起按日傳候補正佐各數十員試以時務策論交卷後盛設酒飯欵之太守於自公之暇親加證閱其有條對詳明文理曉暢者暗加圈記他日傳見勉以留心政務力爭上游毋得沾染嗜好其愛才若渴砥礪有成之意於此可見一班已間有不能成文者則令當面自書履歴一紙以示體恤而廣陶鎔 
[湘興蒙學]  
　　客有自湘中至漢口者語本館訪事人云湘撫俞廙軒中丞近已札飭所屬府州縣將各義塾一律改爲蒙學堂如經費不敷則由地方官津貼嘉惠孩提卽以振興政學中丞眞志切維新者哉 
[我武維揚]  
　　厦門采訪友人云福建漳州府屬長泰縣境東寨樓近有賴簡兩匪人糾黨揭竿作亂閩浙總督許筠帥電飭漳州鎭總兵謝鎮軍帶勇剿辦擇吉本月十一日拔隊啓行小醜跳梁當不難滅此朝食也 
[汴亂將平]  
　　漢口訪事友人云前者河南南陽府屬泌陽縣境匪徒閙教實由已革舉人楊華川及縣吏張永清勾結游勇土匪所致初時豕突鴟張勢頗猖獗嗣經撫憲錫清弼大中丞派軍剿辦鄂中大憲亦以壤地相接撥出勁旅協力籌防匪遂稍稍退却大約盪平之效旦暮可期矣 
[捐意初定]  
　　揚州訪事友人云郡城開辦房膏捐迭經印委各員挨户查核直至本月之初始議定章程發給執照大略謂房捐按月自行持至縣署大堂投櫃膏捐則遴派司役每五日一收商民具有天良當必輸將踴躍也 
[屯田難辦]  
　　蕪湖訪事友人云前者安徽舒城縣萬芳卿大令就宣城灣沚創設成育屯田公司所費約二萬餘金布置得宜條理井井去歲忽遭大水以致入股者咸觀望不前大令不得已獨出千餘金勉力支拄方冀克收成效廣濬利源不意目下洪流又至圩堤岌岌可危不知將何以善其後也 
[領事鶯遷]  
　　漢口訪事人云比利時國領事署向在良濟公司比鄰近已遷至法租界江濱鳥革翬飛規模宏敞蓋較前之蝸廬暫寄者大相徑庭矣 
[蘇試有期]  
　　松江采訪友人云江蘇督學部院李蔭墀大宗師於日内按試常州聞蘇垣已接奉札文飭於五月初三日取齊聽候按臨考試果爾則由太倉而松江屈計新荷乍放時文旌當可戾止矣 
[雨雹爲災]  
　　揚州訪事友人云自春租夏晴少雨多刻雖節屆清和猶覺寒燠靡定郡治西北鄕懷子橋一帶忽於本月某日大雨傾盆雜以氷雹約歴半時許始止鄕人從事田間奔避稍遲卽被雹所擊有某氏婦擊中太陽穴登時踣地嗣經家中人舁回醫治未知能無恙否事後鄕人查悉此次李左車行蹤所至長約五六里寛約二三里田因牟麥大半摧殘嗟彼農民何以堪此 
[直省官塲紀事]  
　　聞之保定友人云上月署直隸總督袁慰庭宫保舉行課吏所取超等八員示期十六日傳見無論正佐一律坐談覆試列前茅者尤爲激賞○學校司示照得本司奉督憲札發前次考試出洋試卷所有考取學生四名限於本月十九日當面考試勿違特示計開超等一名王寶生特等三名李丙光陳紹籍唐忠寅○直督袁慰庭宫保檄飭查辦匪案之梁敬之太守李禹言直剌前因廣宗事急避赴大名兹已回至順德與清河道袁杏南觀察晤商一切本月某日宫保復委孫亦郊觀察專辦善後事宜隨帶振撫銀兩若于携同候補知縣四員起程南下 
[津郡官塲紀事]  
　　天津直報云安徽臬司湯筱秋廉訪之嗣君於本月十二日由京乘火車抵塘沽以便附船南下○江蘇卽補府舒太守亦於是日由京乘火車赴塘沽○前軍械所會辦程觀察於本月十三日由京附火車來津小駐長發客棧 
[厦島官塲紀事]  
　　厦門采訪友人云新任福建同安縣知縣成大令心中於本月初七日乘元凱輪船到厦禀見提道諸憲旋於初十日赴同安涓吉十一日接篆○調署龍溪縣知縣黃大令逢年於本月十二日到厦小作勾留卽赴新任○本月初七日興泉永道延少山觀察乘海澄輪船赴省所屬文武各員齊集碼頭恭送 
[鄂省官塲紀事]  
　　武昌訪事友人云本月十五日新委湖北宜昌川鹽局總曾候補道殷觀察趨詣督撫署禀辭赴差○分發知府施太守振元由京領憑來省即於本月某日趨詣各憲轅禀到○署武昌府知府梁集菴太守奉委當教吏館提調○四月十六日藩轅牌示竹山縣知縣員缺詳請以大挑知縣陳瑜瑛應山縣知縣員缺詳請以海防大挑本班儘先知縣李綬卿漢川縣知縣員缺詳請以新海防分缺先知縣蘇錫鴻俱奏補 
[神京錄要]  
　　京師訪事人云合肥李文忠公薨逝後定期四月二十五日舉襄由朝陽門赴北通州從水道抵津沽然後航海南下○吏部訪得書手有在外招摇情事因卽斥革文選司書手四名計求賢科魯某雷某册庫朱某派辦處陳某○兵部爲出示曉諭事照得本部向來辦理公事均由各司擬稿呈堂酌定概不假手書吏上年欽奉諭旨令各衙門裁汰書吏另募書手本部卽將舊日書吏隨時裁汰擇其當差勤愼字畫端楷者分派各司僅供繕寫不許擬辦稿件並諭令司務廳員嚴密訪查遇有書役在外招摇撞騙等事立時禀辦誠恐武職人員未能周知爲此明白曉諭示仰凡投供赴引人員到京未久住居客店諸事茫然難保無游手無業之徒冐稱本部長班代爲經手辦事甚至以交通賄囑爲詞本部向無此等長班名目勿致爲所誑騙須知本部准駁公事俱由堂司照章親手辦理該書手等不得操權卽投遞公文承領劄件亦俱由司員躬自收發毫無阻擱萬勿希圖取巧甘受撞騙如本部書役有藉端需索情事卽行指名禀呈立卽嚴懲不貸自示之後爾書役人等益宜安 
 
 

Page 3

 
 
分當差愼勿以身試法勿謂言之不預也各宜凛遵毋違切切特示 
[之罘近事]  
　　烟臺訪事友人云本月十八日福山縣治附近某村人以龍母誕辰爭舁偶象迎賽扮演各種高蹺檯閣五光十色踵事增華日本人某甲見而愛之用機器向之攝影不意竟被諸無賴任情擊毁並將甲毆傷甲旋訴知日本領事官照會登萊青道兼東海關監督李觀察請札飭地方官查拿究辦并稱扭毆之際曾失去銀對時表一枚○本月十八日之夜更魚三躍時河西崖晒糞廠左近某姓家被人縱火幾兆焚如幸經鄰人見之汲水救熄僅焚去草屋半椽○著名痞棍李五前經福山縣某大令拘獲訊責近復犯事到案縣主李大令飭荷以巨枷派差押令游街小衆 
[湘楚客譚]  
　　漢口訪事人云近日漢鎭某洋行購得淺水輪船三艘行駛襄河以便行旅是亦長袖善舞者也○湖南省垣北門外業已闢爲商埠東西洋各國商民均於此經營屋宇招商怡和太古諸公司亦將設立分局藉以興貿易而廣招徠此後三湘七澤之間商業當蒸蒸日上矣 
[滕閣餘霞]  
　　南昌訪事友人云邇來江西省城及南昌新喻各鄕疾疫流行死亡載道惠民進賢順化德勝四門每日舁出之柩約以百餘計某日順化一門多至五十二具可謂慘矣○省垣各街道羅積穢物過多以致臭氣薰蒸釀成疫癘撫憲李勉林大中丞患之特撥緑營兵一百五十名爲之糞掃并飭府縣出示曉諭一面隨時查察有犯必懲乃數月以來各兵祇擇通衢大道中略加洒掃餘仍滿坑滿谷積穢如山蓋積弊旣深南面者亦無可繩之以法也○江西一省災疫頻仍邇經滬上諸善士先後籌集洋銀十萬三千元并入本省自籌之一萬元由劉蘭階謝嘯谷諸君携赴各鄕會同紳士散放計災情最重之南新二縣放九萬元進賢放八千元建昌放八千元某縣放七千元災歉餘生得此駿惠無不感激涕零矣○世風愈下官塲敗類日多而惟武弁爲尤甚近如某營管帶官經過某卡包攬客貨二十餘船偷漏釐金致被撤差查辦某弁因縱容其子賭嫖滋事亦被撤差刻又有某營員者因缺額扣餉致被控告其餘未及舉發者尚不一而足以身任折衝禦侮之人而乖謬若此宜國家之日就衰弱也 
[重罰漏捐]  
　　南巿彚興元益兩米棧執事人　無錫等處購得米二萬餘石稱係浙省所辦漕糧並不報捐運回滬上某日被卡員某君查獲電致浙江糧道陸吾山儲憲詢以此項是否漕糧儲憲以未悉對卡員遂據情禀知淞滬釐捐督辦朱詵伯觀察觀察批飭罰繳銀一萬數千兩始准將米發還 
[沙船失事]  
　　日前南巿陳豐記號内沈協裕沙船承裝南貨及布一千餘件開赴牛莊甫出吳淞口突遇颶風吹至崇明擱於灘上水入艙内貨物大半受潮由耆舵人等電告號中號主陳某立卽報知捕盜局局員陶司馬允請南洋鈞和兵船管帶馬君駛往援救並諭令陳速遣號中人同往指認 
[巡船獲屍]  
　　昨日本邑同仁輔元堂救生局巡船在浦左六里橋迤東撈獲溺斃屍骸一具刻方帶回滬上查訪屍屬以故尚未備棺收殮也 
[波臣肆虐]  
　　江北人陳阿三僑居南巿寶泰馬頭日操一葉扁舟出没於洪濤漭瀁中得錢以資餬口前晩九點鐘後承裝煤油數十箱駛至浦左適值浦潮初漲溜急難支立足不牢以致凶占滅頂昨由家屬倩人打撈屍身尚無下落噫亦慘矣 
[游學過申]  
　　金陵格致書院院長吳佐臣奉上憲委帶學生十三名赴日東游學日前乘舟來滬僑寓鼎陞棧大約不日即當乘風破浪直抵扶桑矣 
[醉鄕遇盜]  
　　前夜英界大興里流妓王桂香妝閣中忽有狎客某甲者訪艶而來衣服翩翩恍似金張貴胄妓殷勤欵接同入柔鄕甲出酒一瓶稱係泰西佳釀妓飲而甘之不覺頽然大醉女傭見有餘分潤若干亦卽睡鄕深入甲乃捲取衣飾挾之而逃次晨日上三竿女傭驚醒呼妓不應見室中篋笥搜括一空知已爲甲所算立卽投報捕房捕頭派包探方長華將妓舁送仁濟醫館經醫生用藥解救一面嚴緝贓賊務獲重懲噫花叢蟊賊狡獪如斯彼操賣笑生涯者可不引爲前車之鑒哉 
[上海巡局紀事]  
　　前日歹人陳德餘持銅質僞銀首飾至蔡陽弄鼎和典求質典夥察知其僞扭送二十三七鋪巡防局局員盛雨村二尹研訊之下供小的係揚州府屬某邑人此物由友人囑爲付質求賜鑒原二尹判責一百板取具改過切結然後釋回○前日復記樹行夥湯渭卿偕楊阿　錢桂州盛春堂至恒生馬頭附近購取洋傘突遇馬阿金等人向之口角嗣經行中人知悉將馬扭送二十三七鋪巡防局局員盛二尹以此事肇于十六鋪境内乃函送十六鋪巡防中局請黃衡堂二尹訊判 
[英美租界晚堂瑣案]  
　　唐金蘭控陳毛毛糾衆索詐等情前晚讞員張柄樞司馬升堂研訊唐投案聲稱小的在華盛紡紗廠工作前日行經又袋角左近某小茶館門前突有廠中已歇工人陳毛毛糾黨六七人扭住勒索洋銀八元小的不允遂被曳至曠地任意兇毆無奈如數付之若輩始釋手事後禀明廠主盛大人諭令投案控陳求恩究辦陳供小的曾糾唐入會被欠會錢六千文因向索取彼自願付給洋銀八元實未嘗向之索許司馬判令笞責八百板荷校一月期滿交人保釋○流妓王如仙控惡鴇霸阻從良前晚司馬研訊王妓供小婦人籍隸鎮江府屬丹徒縣年二十有一自幼被父母售與治下大馬路長裕里惡鴇李二寶妓院中賣娼屢欲擇人而事均被李鴇所阻以致蹉跎至今近有某狎客欲賡偕老之詩又難如願不得已投案控訴求恩拔出火坑司馬謂爾不甘下賤殊屬可嘉著發棲流女所擇良婚配 
[英租界捕房紀事]  
　　昨晨東洋車夫某甲載客至垃圾橋畔忽然倒地昏沈洎巡街捕送入捕房業已氣絲不屬捕頭因遣包探張寶成查明有無屍屬在申然後禀請讞員張柄樞司馬核奪○紹興人夏仲林假寓南京路源利小客棧病入膏肓奄奄欲斃棧主恐遭禍患報明捕房捕頭派包探張寶成送往仁濟醫館醫治 
[贈藥鳴謝]  
　　靈寶妙應丹治霍亂吐瀉吊脚轉筋等危險急痧及時下疫症其效如神憫疫善士曾將此方乞登本報以廣流傳本埠公和洋行諸大善士見良方之奇騐抱濟世之深心立出巨資配合分送昨承惠賜若干瓶謹登拜謝當隨時施送病家以漙惠澤并寄語閱報諸君見有患疫痧等危症者可向公和洋行求取轉給亦廣行方便之仁術也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　諸生全命案報經上海縣縣主汪瑶庭大合蒞騐後飭捕拿獲謝阿田阮錫堂吳阿弟等三兇手兩次訊供分别禁押兹又獲到吳阿用一名前晚升堂研訊吳供小的冋爲縫工諸混名小的子平日甚爲兇横被其毆辱者已不知凡幾前在諸翟鎭觀戲由謝阿三糾同小的及阿田等七八人分給器械守候途中洎諸至阿三先砍一刀小的復戳一槍遂仆地而斃日來小的方患病尚乞施恩大令飭押候再訊○前晚偷兒陸丫頭竊得衣服十餘件匿蹟縣署堂隅署中人見之喚捕拘拿解案請訊陸供小的係浦東人同鄕周姓家有事喚令照管一切乘間竊取衣服渡浦來此求恩寛宥自當極意改良大令判責四百板發改過局收押一年贓物留候失主具領○潘朱氏扭控其子榮炳忤逆等情大令冋之研訊潘朱氏供兒子榮炳變賣田産揮霍殆盡且日與匪人爲伍前曾扭案控告蒙發改過局收押開釋後又竊取單契將房屋私售與人小婦訓斥數言伊竟任情違忤叩求重辦然後收禁局中榮炳供稱小的日用無資不得已將母親抵押抵押與人之房贖出賣不敢違忤求賜恩寛大令判押改過局一年 
[英美租界公堂瑣案]  
　　包探竇如海解沈小仁楊三三到案禀稱此兩人夥竊洋人雪而密家銀質對時表及皮夾等物報經小的拘獲解請訊懲讞員張柄樞司馬商之迪繙譯判令各責五百板管押六個日○四百七十九號巡捕解車夫何榮富羅士林到案禀稱此兩人拉車不愼碾傷劉瑞友足趾今已送入醫館求治特將何羅解請訊懲司馬著押候劉傷愈後訊核○包探葉盈堂解嚴王奎到案禀稱此人不知在何處竊得衣服二件經巡街捕查獲帶入捕房捕頭令小的送請究辦司馬判責三百板管押半年○包探顧福其解陳海咸到案禀稱此人行耶松船廠所儲鐵絲報經小的拘解請究司馬判令枷號一月管押五月○張阿桂行竊王蓮三家衣物經巡街捕拘獲解案司馬判責三百板管押三月期滿遞解回籍○包探石錦榮解施阿生到案禀稱此人行竊李利生家烟袋一枝經小的拘解請究司馬判責二百板○包探沈阿岳解賊犯周維生到案禀稱此人行竊施惠應及羅姓家衣物經小的拘解請究司馬判責三百板管押三月期滿遞解回籍○包探陸阿九解賊犯陸增祥到案禀稱此人行竊王某家油紙若干經小的拘解請究陸增祥供小的現方抱病不堪受責尚乞施恩司馬著發回捕房騐明是否患病再行訊核○某包探解周阿坤到案禀稱此人强奪王芝洪劉文定等家所豢羊九頭報經小的拘解請究司馬判責五百板管押五年○小工楊瑞泰至某西人處恣情騷擾報經巡街捕拘解請究司馬判罰洋銀十元○包探方長華解偷兒陳記生到案禀稱此人行竊嚴乾立家衣物是以送請究懲司馬判責五百板遞解回籍○李仁根向夏阿記賃坐馬車躬親執轡奪路狂奔巡街捕恐肇禍端拘入捕房李卽留存洋銀十五元得以暫時擇出昨晨避不到案夏投案候訊司馬諭候傳李到來以憑質訊○傳春揚潘全根樂雨川三偷兒串竊泰昌號大呢五疋經包探趙銀河拘解請究司馬判令各責四百板管押一年 
[法租界捕房瑣案]  
　　藍學桂扭控張坤茂吳王氏誘拐女孩串同蟻媒湯明德價賣等情前經讞員杜枝園大令訊明諭令押候嚴比昨日藍投案候示大令提張復訊張供小的行經小東門外見此孩躑躅街頭心竊憐之携至吳王氏處寄養至吳王氏如何價賣小的實不知情大令惡其刁狡喝令重笞二百板押候再行推鞫○公館馬路水萬慶鐘表店主水沈氏前控鄭勝才串同所薦店夥陳阿寶竊取銀質對時表十九枚值洋銀一百九十餘元大令訊知除吊到原贓外尚少五枚值洋銀九十餘元著鄭照數賠償迄今案縣日久鄭置之不理昨日氏投案求追大令提鄭復訊鄭一味游移大令怒著從重笞責鄭供小的現方抱病求因寛免此事已函致同業友人商請具保出外遵限理明大令騐得鄭患病屬實從寛免責諭令赶緊清理○曰前包哲夫扭其兒子祥生至案訴稱伊竊取家内衣箱一口中儲洋銀一百餘元遊蕩不歸叩求訊究大令著押候嚴比昨日提案復訊祥生供小的實受小銅匠之愚將箱寄存美界北河南路小銅匠之督處尚乞鑒原大令著重責六百板飭探帶出吊到原贓再行核辦○輪船積竊張阿根在某輪船上行竊生籃衣服等物被包探拘獲解經大令訊供著枷號二月期滿責釋○偷兒張阿二陳阿福陳阿連均由包探解奉大令訊供著各枷一月期滿責釋○賊犯高寶成至某照相館乘間行竊被事主搜獲原贓解奉大令訊供著枷號一月期滿責釋 
[美租界捕房紀事]  
　　昨晨妙手空空兒王阿圭濳人百頓路某姓車寓中行竊被一百零七號巡街華捕拘入捕房捕頭令押候轉解公堂禀請讞員張柄樞司馬訊辦○前晚有某國兵船水手醉態瞢騰在天潼路中任情滋閙某號印捕見之恐其釀禍因卽拘入捕房捕頭令押至酒醒時釋出○昨晨舟子王阿三在吳淞路某茶肆中與許阿根索欠一言不合各奮老拳經人喚某號華捕至一併拘入捕房捕頭以兩造各有不合令押乞丐牢半日以儆 
[江西官報]  
　　候補府李宗言卸辦涂家埠回署樂安縣許應銑卸事清理交代回王朝賀往贑州府發審鄧南驤林正春劉連溪俱課吏館記大功一次王餘慶奬給司道首領一次陳祖同委學堂經理支賓龔晉三往南康劉步甲往袁州俱措資王廷珍謝課吏館酌委一次楊國榜南城辦保甲回禀謝咨補長甯典史指分府經余保有鄭宗洛俱騐看李咨弼黃兆榮黃康童詠仁俱禀到候補知府宋廷樑總查城外保甲謝若潮委辦瑞洪卡侯青照銷鹽局代拆代行鄭輔清調辦湘東卡袁勵楨在安徽賑捐奬加同知銜指分知府張季煜繳照巡檢饒棟元李翰陳恩霖俱就近騐看候選郎中張通典金陵來省大法國主敎郎守信回九江新選彭澤縣陳麟蔚現已到省應飭赴任廣豐縣裘鴻勛據報病故以大挑縣陳廷業署理代理新淦縣賀昌祺請假就醫以廻避請調斯缺之周祖庚先行署理所遺建昌縣缺以試用縣張綬黃署理又署布理問正任按經廣祥飭回本任以新選斯缺之張溶飭赴橷任新選崇仁縣羅煥垣禀到劉會書晉京赴引梁樹棠往臨江發審艾廷棟往建昌公幹指分從九吕輯成禀到贑縣大湖司林志清據報丁憂以吳壽松署理知州凌祖榖往金陵楊煥往湖南俱辦賑捐惲金堂帮審讞局周銘忠往廣信辦續備右軍文案新選新城縣傅維新禀到指分縣丞劉文郁楊煇棣俱禀到何祉嘉廣昌辦保甲回張錦川辦安福保甲焦曾符許榮勲俱往贑州措資胡嘉祿酌委司道首領一次李麟鈞接廣内保甲長江提督程文炳由皖來省改指候補道陳際清由京繳照知府劉家蔭提調農工商局李國韶往贑州辦續備後軍文案蔣殿甲酌委一次廖恩光往撫州公幹王宏謀繳照統帶常備軍王芝祥禀謝奏准以道員補用户部郎中丁繼瑜往潯查堤工放義賑署贑州鎭申道發帮帶剛字中營鄧少春俱由贑來省候補知縣翟鳳儀稽查育嬰局楊寅撥辦農工商局文案府經張肇桂王錫齡俱農工商局繕校宋家棣往安仁辦保甲指分縣丞徐楨投文孫熾昌能鎭湘俱禀到知縣張紹良往廣信辦鹽斤加價事務王褘第委讞局正審林熾垣往九江按辦續備前軍文案沈霖岩服闋起服俞錫祉往建昌府公幹尹葆衷准補義寗州都昌縣武光樽萍鄕千總游國珍俱卸事回陳伯文先行閱看水操張紹良往廣信查探鹽務許寶蓮張曾詔俱往九江公幹顧喧九江就醫回余清解餉滬上並杭州購大學堂書籍回胡遜之卸辦贛州東關卡回巡檢潘承恕崇仁辦保甲回樂安招携司紀宗翰餘干辦保甲回宜春黃圃司劉國琛由籍就醫回指分試用縣石羅曾張淮楨秦鍋祺周文耀馬康霖俱禀到黃同宛投文候補府魯鵬典史錢慶安俱九江就醫回劉橒壽卸辦玉山卡回指分典史張亮欽徐聯秦湯樹銘俱禀到 
[邗江官報]  
　　四月初十日代理江都縣胡大令廷琛禀到任事吳分轉毓鑫銷江甘五岸差彭分轉世榮由焦山差次來沈分轉元龍銷淮北三場鹽池差　十一日孔尹昭郯委學堂照料陳大令榮煌姚大令崇義均抵揚公幹 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年四月十六日京報全錄]  
　　宫門抄諭旨均錄前○安徽巡撫聶奏爲揀員請補知縣摺○又奏請將捐廉辦團之知縣奬勵片○又奏爲知縣相憂循例奏聞片○河南巡撫錫奏爲陳力籌節省河工經費擬請按年提存備撥賠欵摺○廣西巡撫丁奏爲舉人阻撓團務請旨褫革究辦片頭品頂戴安徽巡撫臣聶緝槼跪奏爲揀員請補知縣以資治理遵照新章恭摺具陳仰祈聖鑒事竊照太平縣知縣梁濤觀病故遺缺業經聲請扣留外補在案伏查定例外官道府以至佐雜等官在任病故之缺應以病故本日作爲開缺日期每月自初一日起至三十日止截缺一次如下月報到上月所出之缺應勒歸上月截缺等因今於光緒二十七年十月初一日據寗國府申報太平縣知縣梁濤觀於九月十二日在任病故應以病故本日作爲開缺日期歸是年九月分截缺是月分截缺並未出有缺項相同之缺毋庸掣籖應卽按班遴員請補兹據布政使湯壽銘按察使聯魁會查有同知用新海防遇缺先補用知縣萬世章堪以請補太平縣知縣詳請具奏前來臣查例載知縣告病病故休致三項缺出以一缺題補候補並進士卽用人員以一缺題補本班前先用大挑舉人以一缺題補本班大挑舉人又奉通行新章内開道府以至佐雜等官無論何項所出留補選缺何項到班仍以五項計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週又奉通行新海防章程内開報捐外官分發各省新海防遇缺先分缺先分缺間各項本班儘先補用人員仍照鄭工事例跟接次數卯數分别掣簽按班銓補又奉通行章程内開道府以至未入流輪用鄭工遇缺先及新海防遇缺先兩項時無論請補何項所出之缺均核其截缺月分以六個月爲限在省加捐班次人員以該省接到新班過班知照部文在六個月以外所出之缺領照赴省人員以到省後六個月以外所出之缺方准請補各等因安省知縣病故休一項上次蕪湖縣知縣缺出已用至第一新海防遇缺先人員止今太平縣知縣照章應用第二鄭工遇缺先人員查鄭工遇缺先無人應以新海防遇缺先人員請補查有同知用新海防遇缺先補用知縣萬世章現年五十三歲湖北應山縣人由監生遵籌餉例報捐知縣指發安徽分缺先補用免試用於光緒十四年十一月二十三日引見奉旨著照例發往此十五年正月二十二日領照到省十六年因管解京餉經部議叙俟補缺後以應升之缺升用十八年委署靈璧縣加捐同知銜二十一年奉文因在靈璧縣署任拿獲鄰境盜犯隨案聲請奬叙經吏部題請送部引見旋卽請咨於十一月二十四日引見奉旨著俟補缺後以同知用欽此二十一年正月初四日領照回省二十四年捐過新例歸分缺先補用免試用復加捐遇缺先補用經部過班知照坐光緒二十六年六月二十日行文扣至七月十七作爲新海防遇缺先知縣到省日期核計截缺月分早在六個月以外該員精明穩練辦事勤能以之請補太平縣知縣實堪勝任與例亦符如蒙俞疋該員由新海防遇缺先補用知縣請補知縣銜缺相當毋庸送部引見除將履歴清册咨部查核外謹會同兩江總督臣劉坤一恭摺具陳伏乞皇太后皇上聖鑒勅部議覆施行謹奏奉硃批吏部議奏欽此聶緝槼片再查光緒二十六年北方事起沿江一帶匪徒乘機蠢動浙省衢州府屬及安省之大通鎭土匪復相繼滋事防務吃緊勇營分布難周全賴各屬舉辦團練以輔兵力不足查有本任毫州知州宗能徵在前署宣城縣任内因在城兵勇無多深恐匪徒乘虚而至岌岌可危當時自行捐謙籌辦團練招募兵勇二百名建造營房置備軍械及支發弁勇餉項用銀至一萬餘金籍以支特數月地方幸獲又安兹據安徽布政使湯壽銘詳請奏奬前來臣查前年蕪湖關道吳景祺捐資辦防曾經前撫臣王之春奏蒙恩准給奬有案該州宗能徵目覩地方空虚情勢岌岌獨自捐廉萬金募勇保衛洵屬公爾忘私核與吳景祺倡捐募勇情事相同其開支細數僧據造報自應援案請奬以照激勸該州係在任分缺先候選知府合無仰懇天恩俯准正任毫州知州宗能徵以知府仍在任歸部遇缺儘先卽選出自鴻施除履歴咨部查核外理合附片具陳伏乞聖鑒訓示謹奏奉硃批著照所請吏部知道欽此 
聶緝槼片再查前據布政使湯壽銘詳據安慶府申據桐城縣典史申據家屬王俊禀稱竊家長桐城縣知縣龍賡言現年四十一歲係江西萬載縣人由廪生應光緒十五年已丑恩科本省鄕試中式舉人十六年賡寅恩科會試中式貢士殿試三甲進士朝考三等引見奉旨以知縣卽用欽此簽分安徽七月初一日領照到省十七年報捐本班儘先十八年題補桐城縣知縣經部覆准於順直振捐案内奬給同知銜十九年飭赴新任於九月十七日到任二十二年調署宣城縣事八月初四日到任二十三年九月初十日交卸二十四年四月初九日回桐城縣本任二十五年飭知調補靈璧縣知縣於二十六年四月二十日接到家信知老家長池翰於是月十一日在籍病故家長係屬親子例應丁憂報乞轉詳等情申府報司詳由前撫臣王之春當於二十六年六月二十三日循例恭疏題報開缺未奉部覆兹准内閣咨令改奏補辦自應遵照新章補奏除咨部查照外謹會同兩江總督臣劉坤一具陳伏乞聖鑒敕部開缺施行再所遺靈璧縣知縣係沿河衝繁疲難最要題缺應請劉外遴補合併聲明謹奏奉硃批吏部知道欽此 
河南巡撫兼管河工事務奴才錫良跪奏爲力籌節省河工經費擬請按年提存備撥賠欵恭摺仰祈聖鑒事竊照新約賠欵數鉅期迫奴才奉文後當經督同司道竭力籌維凡可設法之處實已羅掘無遺而計數所短尚鉅中州風氣未開民情難喻其與閭閻有累者尚有不便舉辦冀稍留有餘不盡以裕維正之供是則所籌之地方已成智盡能索轉而求諸工欵或可積壤爲山查豫省黃河歲撥工需經前河臣許振褘奏准以銀六十萬兩爲定額迨光緒二十二年後復經前河臣任道鎔逐加釐剔歲有撙節計每年節省銀四五萬兩到七萬數千兩爲最多現因河督裁撤歸併撫臣兼顧統籌責無旁貸奴才督同道廳各員復將可裁之費釐剔凈盡通盤籌畫如無異常險工計每年約可省出銀十萬兩擬自本年爲始行今藩司按年照數提存湊撥賠欵惟黃河形勢夷險靡定設遇險工用項或有不敷仍當據實奏明隨時撥欵總期保護安瀾斷不敢拘泥貽誤或者謂奴才竭衆力以攘廉名惜小費而輕大事而不知奴才嚴以律已並未苛刻工員節在虚糜决非吝惜實用况又聲明遇有異險奏明隨時撥欵繼任者亦不至爲難特恐論者不察上煩宸厪用敢不揣冐昧謹將實在情形披直陳於君父之前至此項提存銀十萬兩計提八廳歲修若于河防另欵若于應俟每年霜清後截數奏報用昭核實所有力籌節省河工經費擬請備撥賠欵緣由是否有當謹恭摺具陳伏乞皇太后皇上聖鑒訓示謹奏奉硃批户部知道欽此 
丁振鐸片再前據横州禀該州舉人陳佑冋查有阻撓團務並被控强奪牛隻情事當經批行提案訊究兹經該州提到察訊恃符狡供詳請奏革以便研訊前來查陳佑向由廪生應光緒已丑恩科本省鄕試中式第二十六名舉人相應請旨卽行褫革俾得按律究辦謹附片具陳伏乞聖鑒訓示謹奏奉硃批著照所請該部知道欽此 
 
