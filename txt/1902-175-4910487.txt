# 1902 - 175 - 4910487

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[書外務部覆奏試行印花税摺後]  
　　印花税之制中國所未有也而泰西各國皆有之日本亦踵而行之歳入甚鉅足補度支之不敷中國近以帑藏支絀識時之士皆以創行印花税爲言兹復有直隸試用道陸樹藩條陳由外務部會同户部劄行總税務司赫德詳議辦法核准覆奏執筆人觀赫總税務司所議印花税辦法有專項之印花有通行之印花所謂專項印花者卽田房買賣當堂領取黏於契據上之印花也所謂通行印花者卽隨時買取自黏於開列之婚帖　劵合同發票收條銀票鈔票當票招帖考卷禀帖民局奇送信函　關單等上之印花也其婚帖一項覆奏以中國與東西洋禮俗不同請從緩辦其餘各項應增應减及價目等差應由沿江沿海各省督撫會商妥定畫一章程先行奏咨立案竊以爲通行印花票赫總税務司所議每張價祗十文所取甚微民間未必卽因之而紛擾所慮者辦法中有不黏者以犯法論一語則必派人偵察逐事搜尋而無窮之弊卽因之而叢起然則當如何而始可曰此項印花不過爲遇有爭訟時取以爲信有不黏者聽惟遇爭訟則無印花者官卽不視爲憑不允訊理卽此數言而民間之黏印花者已皆自願不必察之查之嚴法以罪之而民已不敢輕於嘗試蓋慮所費者小而所失者大也否則民間如惜此小費則所謂發票收條者皆可不用又安能逐日逐事使人偵伺於旁而責令其必用耶故愚以爲此項通行印花不過預爲爭訟時計民間如慮後日之或興訟事則有不必合其黏貼而自無不願黏貼者安用論之以法耶或曰興訟之事少且亦何不可於臨訟時而黏之乎則應之曰此已爲赫總税務司所慮及故擬凡黏貼印花者須注明事由月日其字跡則當在印花曁原紙之騎縫處塡寫如是則其弊已經杜絶人亦安肯於已啓齟齬而轉爲彌縫其隙耶或又駁之曰此爲本店所出立之發票本人所出立之收條誠不能肆其鬼蜮矣至於借票合同領皆倩人代筆安保臨訟時不串通其人恣行奸黠乎則應之曰合同兩人各執一紙一黏印花一不黏印花卽臨時之上下其手也不能行其弊也惟借劵則祇出借銀錢之人所執或不難於臨事時串通代筆爲之然苟能仿合同之法使　主債主各存一紙則其弊亦何難絶耶愚以爲宜加商榷者不在通行之印花而在專項之印花蓋置買田房等産之契本須納税今於納税外復加此專項印花税是重税矣雖徵之富人原未爲過然非人情之所願也况置買田房契據所納藩庫之税每銀百兩税費不足一兩今領取專項印花反較正税爲重民豈能無辭歟夫準情以立法者雖重取之而民不能藉口不準情以立法者雖輕取之而民亦不願借劵合同發票收條銀票鈔票當票招帖考卷禀帖民局寄送信函報關單國家本未嘗收其税也創通行印花以取之縱跡涉於苛細欵亦未必能得大宗然尚有說焉若田房契據藩庫旣税之矣而又用專項印花照以税之是豈情也哉苟因其富而困之苛暴之政或當如是若盛世公平之立法所以期之久遠者安得而如是耶愚之所謂宜商榷者此也 
[美使瞻天]  
　　京師公報云本月十九日美利堅國駐京使臣康格君偕水師提督婁哲思君帶同隨員李思得君都司黎富思君符理堆得君武弁韋伯爾君譯員某君叅贊曰保羅君醫官伯都樂君游擊謝樂得君覲見我中國皇太后皇上屇期外務部派弁導引乘轎進東華門隨員繙譯等人至上駟院下轎步行至景運門外康婁二君乘内務府所備椅轎至乾清門外階前然後步行進乾清門至上書房小憩迨十一點鐘時皇太后皇上升殿外務部王大臣帶由中門一鞠躬而入行數武復一鞠躬至納陛前復一鞠躬口奉頌詞譯員譯畢皇太后皇上依答頌數言由外務部王大臣傳令譯員恭譯康婁一君隨一鞠躬退數武復一鞠躬至殿門復一鞠躬禮成率同隨員繙譯由殿左門側身出至上書房小憩出乾清門乘椅轎出景運門隨乘大轎回使館隨員繙譯則步行至上駟院外始乘轎 
[還津條欵]  
　　華官索還天津一事前已迭紀報端惟所訂章程未經備悉兹者天津直報載有各國暫設都署所擬各條雖於中國體面未免有傷然譯而登之亦足使我人因愧恥而生奮激也其文曰第一條天津都署於一千九百一年四月六號由列國都統議定將砲臺盡行拆毁必須接續辦竣第二條中國政府須有保證不在天津再築砲臺又北京大沽山海關之間亦不再築砲臺並不在以上各地内豫埋地雷第三條天津街市不得再築城垣第四條距聯軍所佔之天津街市三十基羅邁富以内中國不得置守備兵第五條天津街市及都署所佔境内中國可設立警察兵但不得過三千三百名之數第六條距北京塘沽山海關鐵路三十基羅邁當以内中國不論　何不得再增守備兵又四月一號以前各該處實有華兵若干及駐紥處所須先行通告第七條交還京榆鐵路一事若非聯 
 
 

Page 2

 
 
軍都統會議允洽不能照辦第八條中國兵不許至距津三十基羅邁當以内第九條各國軍隊在其所據街市上得以各處通行又其左近三十基羅邁當之半内操練打靶及野外大操無須預先照會中國政府但當兩軍合操可以發單通知而軍隊及其所屬在界限内均有任意往來之權利第十條天津街市及各國軍隊屯紥處所爲顧全大局設衛戍兵凡中國警察官役無論如何不得逮捕拘禁第十一條在各國軍營服役之中國人如有犯罪情事交該軍營將校處罰亦可通融送交中國衙署審理所有在各國軍營服役之中國人均有華字腰牌爲據第十二條中國政府許外國人雇用中國人凡中國人爲外國人雇用者應得保護及免税之實據或因事逮捕若非外國衙署允許則不能交出第十三條各國軍隊應需糧食衣被及添補軍裝概免賦税第十四條各國軍隊在市上購糧食及其他所需之物中國政府不得設法禁止及設法限制第十五條中國北省各國兵士現在所佔公私房屋中國政府應確許其仍前佔用第十六條各國軍隊夏令避暑可在北帶河及北京西方高原之處紥營並有自主之權第十七條中國政府不論何時在大沽及閂洲屯泊兵艦不得逾二艘以上又大沽秦皇島山海關等處不得埋設水雷及在海底安置炸藥第十八條各國軍營與中國地方官有交涉之權至於關涉天津街市情事可由聯軍都統與直隷總督互相商辦第十九條中國官衙可由聯軍都統派員會同按照本條約議定各條確實施行便宜行事章程甚長容俟明日賡續 
[西亂述聞]  
　　香港循環日報云有西人由廣西貴縣回粤東言及日來中國官兵駐紥縣境者爲數甚多亂黨則未知所在鄉村被劫日有所聞此非亂黨所爲乃貧民因天時亢旱饑饉洊臻流而爲盜也 
[環求剿匪]  
[環求剿匪]  
　　香港循環日報云日前廣西鬱林州屬博白縣學生員朱允芳以博邑與粤東合浦毗連伏莽繁興東逃西竄前經兩省官軍練勇兠剿得以漸次敉平近日死灰復燃刼物擄人習爲常技因查明首要各匪名姓糾合同志聨名具禀督轅乞派營勇駐守其間俾閭閻藉資保衛督憲陶芷芳制軍批其牘尾曰廉屬會匪猖獗前經特派秦道統營剿辦據呈博白西南鄉與合浦縣屬接壤一帶會匪仍復充斥迭刦不休請派營分駐博白沿邊會同駐守兩縣毗連之練勇從嚴兠剿等情仰緝捕局備移秦道查酌辦理並督飭各營團認眞搜剿務將單開首要各匪拿獲懲辦以靖地方 
[兵船肇禍四志]  
　　中國南洋開濟兵船下碇金陵下關江面本月十七日午刻火藥轟發致斃一百七十二人前已三次錄登本報兹閱香港循環日報悉此船製於西歴一千八百八十二年册註英權二千一百一十墩馬力一千六百匹船上載有八寸二口大砲二尊五寸九口大砲六尊另小砲十有一尊每一點鐘時能行十四海里有奇噫圖國家糜無數金資始得成此海軍利器乃輕於一擲致全船悉化劫灰管帶者其尚能辭厥咎耶 
[藥局失事]  
　　金陵采訪友人云本月二十二日省垣通濟門外洋火藥局方仿照泰西新法製造白藥工人數十輩碓之春之邪許之聲聞於四野忽某號工作房内火藥轟發匉然一響幾如石破天驚立時轟斃一製藥工人頭面手足身軀碎如虀粉房屋亦七零八落無一瓦全誠險矣哉 
[柏臺課吏]  
　　安慶訪事人云四月十六日爲安徽臬憲聨墨樵廉訪課吏之期至二十六日清晨發案前列十員爲任坤山李訓聰吾蘭墀鄭威庸胡逢羲鄧恩溥熊光歛李毓英李家鴻陳洪翔 
[設局採煤]  
　　九江訪事人云江西袁州及廣信各屬頗多煤邇經礦工商局憲履勘明確札飭各地方官集貲開采以濬利源一面由藩憲柯遜菴方伯委金善卿明府設局潯城經理一切 
[吕宋患疫]  
　　小吕宋日報云本月十一日此間患霍亂者二十一人死者十六人自此症初起以迄目前患者共一千四百一十一人死至一千一百三十六人殊可駭也 
[蕺山患疫]  
　　紹興訪事友人云自重五迄今寒暖不時民多患疫岐黄家相顧束手苦于無法可施甚有朝發夕斃及無端倒臥道中立卽氣絶者聞之松厦兪某家三日内連殞七命殊可憐已攝生者可不加之意哉 
[蘇州院試十一志]  
　　姑蘇采訪友人云江蘇提督學政李蔭墀大宗師示期本月二十二日考試優生第二塲及貢監錄科優生四書題不如鄉人之善者好之其不善者惡之義五經題萬邦黎獻共惟帝臣惟帝時舉義貢監四書題不患人之不已知患其不能也義論題宋太宗　禮部進士吕蒙正等及第論 
[試期攺早]  
　　松江訪事友人云近日傳聞江蘇提督學政李蔭墀大宗師函致府尊余石蓀太守略謂本屆按試太倉大約十日卽可告竣六月上旬定可抵松果爾則文斾遥臨直指顧間事矣 
[春單已派]  
　　揚州訪事人云淮南各塲垣鹽向按堆存實數分春秋兩擋派運兹者春單已經發出計和碱兩項共十五萬五千餘引各商當可及時領運矣 
[茶市述聞]  
　　漢口訪事友人云此間茶市自開盤至本月十三日共到兩湖茶一千零九十六字計二五箱四十萬零一千六百件子茶十五字計二五箱四千五百二十八件售出頭茶一千零四十八字計二五箱三十八萬三千五百件寗祁茶一千零二十九字計二五箱十八萬六千件邇日各路子茶已陸續運至西商以來源不甚暢旺兩湖之貨尤不甚佳故須緩日開盤大約市價難望起色矣 
[邗江火警]  
　　揚州訪事人云本月初七夜三鼓時大東門街某竹籃店忽然起火延燒左右鄰六家竹籃店内有一老嫗素患痰喘當火熾時無路奔逃葬身火窟亦可慘矣 
[浙省官塲紀事]  
　　杭州訪事友人云正任浙江浦江縣調署永康縣蕭定侯大令於本月某日接太夫人訃電當即禀知上游請委他員署理署中公事暫由典史朱少尉代拆代行二十日藩憲誠果泉方伯札委候補知縣葉詠霓大令昭敦接署○浙省課吏館由撫憲任筱沅大中丞考取同通州縣三十員佐貳二十員送入館中肄業現因蘇大令耀泉奉委辦理西安釐局禀請出館中丞因傳名次在前之卽用縣郝大令毓椿充補○徽州屯溪督銷鹽局總辦某君現屆期滿由兩浙運憲黄幼農都轉札委候補府吳太守京培接辦○餘姚縣廟山司巡檢某君因事開缺藩憲誠方伯以遇缺先巡檢余少尹廷夔請補歸安縣妙漣市巡檢委試用典史任少尉東海署理烏程縣大錢司巡檢委本班先補典史郭少刺文緯署理 
 
 

Page 3

 
 
[鄂省官塲紀事]  
　　武昌訪事友人云新任湖南衡永郴桂道譚觀察因公來鄂暫駐糧道署中小作勾留卽於本月十四日詣督撫轅禀辭就道○日前新選恩施縣王大令鴻賓由京來省呈繳文憑藩憲瞿賡甫方伯以現在署事之員尚未期滿檄委代理均州篆務以資歴練○特授京山縣武大令延緒現奉藩憲瞿方伯調充本年鄉試簾員所遺員缺詳請以新選通城縣王大令景芬代理○公安縣某大令奉調入簾遺缺由藩憲瞿方伯詳請以新選宜都縣王大令國鐸代理○前者江蘇候補道沈幼硯觀察因公至鄂頗蒙湖廣總督張香濤宫保器重擬委令襄辦鄂省警察事宜嗣以觀察一再力辭事遂未果現已禀辭回蘇垣矣 
[鎭郡官塲紀事]  
　　鎭江訪事友人云簡任新疆藩司潘少泉方伯效蘇由滬乘招商局江裕輪船泝江上駛本月十四日道出潤州道府縣各官均登舟謁兒方伯旋乘輿赴各署謝步翌晨卽鼓輪而去○鎭郡下游釐局總辦許東畬太守經理各洲振務近已告竣月之十五日乘招商局江永輪船至滬江折赴蘇垣謁見撫憲恩藝棠中丞禀陳一切○月之十五日新任鎭江關税務司雷樂石君命駕詣常鎭通海道轅謁見道憲長久山觀察觀察迎入花廳欵以西式茶點暢談良久而别 
[上海官塲紀事]  
　　昨日北新涇巡防局委員王二尹崑源命駕至上海縣署謁見縣主汪瑶庭大令面陳公事○昨爲敬業書院課士之期清晨上海縣汪瑶庭大令會同教諭邱贊思廣文命駕蒞書院點名給卷命題課試○昨日午後江蘇海運局總辦林質侯太守上海貨捐局員馬船西明府先後乘輿詣縣署投刺縣主汪瑶庭大令依禮延入廳事中茗談良久而别 
[禁米出境]  
　　上海縣正堂汪爲遵飭示禁事奉蘇撫部院恩札開照得本省米價昻貴民食維艱本部院現已咨請浙江撫院飭令所屬暫免赴蘇採運飛札飭縣遵照奉文之後一體禁米出口不禁本境流通切切等因到縣奉此合行出示諭禁爲此示仰米商行户人等一體知悉自示之後米石不准私運出口惟本境仍應照常流通不得誤會各宜凛遵毋違切切特示 
[建醮袪疫]  
　　邇來蘇松太兵備道袁海觀觀察以滬地疫癘盛行死亡相繼於是急籌驅瘟逐疫之法就西門外白雲觀雇茅山道士誦經建醮　日並札飭上海縣汪瑶庭大令傳諭城廂内外各肉鋪禁止屠宰十天以昭誠敬 
[少尉驗屍]  
　　浪子徐鳳石姦誘潘海文之妻施氏及其女蘭貞逃至閔行被潘尋獲乘間投浦自盡屍身經救生船撈獲由縣差據情禀報昨日上海縣主汪瑶庭大令札委典史趙敬臣少尉往騐少尉奉札乘小輪船至閔行迤北十八保十六圖至則已先由地保置備屍塲少尉旣升座地保卽禀稱屍由閔行浮至此閒經救生船户撈獲少尉命仵作騐得屍身並無傷痕委係投浦自盡遂飭吏塡明屍格備棺收殮厝諸義塚然後回縣禀復銷差 
[續獲兇犯]  
　　前者浦東八埭頭小工王富被盛寳生黄皮阿弟戳斃一案盛已獲案訊實收禁黄皮阿弟在逃未獲兹經上海縣差在浦東金家橋拘獲解請縣主汪瑶庭大令訊究諭飭收押自新所候訊 
[法員赴甬]  
　　法國駐滬總領事巨籟達君因寗波爭地之事亟須訊理訂於西歴七月一號卽華歴本月二十六日附某輪船前往大約一經就緒卽須遄返滬江也 
[宸翰增輝]  
　　美界澄衷蒙學堂前經吕鏡宇尚書盛杏蓀宫保奏請頒給御書匾額以示光榮蒙恩兪允賜以啓蒙種德四字齎至滬上昨日午前十點鐘時由垃圾橋北首尚書行轅備齊鑾駕黄亭護以馬步各勇掌號奏樂迎至學堂敬謹懸挂蘇松太兵備道憲袁海觀觀察上海縣主汪瑶庭大令以及印委各員咸往伺候紅男緑女夾道縱觀濟濟師師極一時之盛 
[上海巡局瑣案]  
　　日前木工沈松泉之妻朱氏被倪少亭誘至王家馬頭聚盛小客棧姦宿沈跟蹤尋獲扭控十六鋪巡防南局局員賈叅軍研訊之下判責倪一千板鎖示三天昨日期滿提案覆訊取具攺過切結然後交人保去○浦東無賴葉連生向某姓婦調笑被地保拘解巡防局局員孫二尹研訊之下判責竹梢三百下移送上海縣署再懲○前者張叙文薦學徒某甲至薛家浜周漢文麫筋店習業迭被店夥褚和尚凌虐因之逃去周怒將褚辭歇褚因之懷恨日向張滋閙不休張不得已於前日將褚扭控二十三七鋪巡防局局員盛雨村二尹研訊之下判責二百板 
[英美租界公廨紀事]  
　　流娼顧二寳徘徊福州路强曳途人被二百九十號巡捕拘入捕房捕頭著卽解送公堂禀請讞員張柄樞司馬押候訊究○小孩嚴阿甫惘惘出門不知歸路由六百八十號巡捕帶入捕房捕頭著轉送公堂禀請出示招領司馬允之○日前周炳章控順記釘書作主朱倍連翻印歐羅巴通史等情昨日司馬飭差將朱提到押訊候供 
[救時妙品]  
　　日前承華英大藥房以自製急救時疫藥水四十瓶見惠媵以仿單略謂痧之名目不一大指腹痛如絞脈伏肢冷欲吐不吐欲瀉不瀉刀針無效命在須臾服此卽轉危爲安極著靈騐此眞瀛四之妙品我人所宜豫爲置備以救病人者也昨又蒙粤東鄭福蘭堂貺以痧氣丸一百瓶活石龍辟瘟丹三十錠本館執筆人夙聞福蘭堂以秘製暑痧各藥鳴於時當此霍亂盛行死亡相繼人苟及時購備更何有病魔爲祟倉卒不及施救之虞哉敬志數言藉揚盛德 
[急救時疫方]  
　　時不正疫癘流行喉痧未絶霍亂繼之病此者朝不别暮死亡枕藉殊可憫也因檢先賢應手諸方得最便捷者三備錄於後以諗觀者一隂陽水治霍亂吐瀉功專調劑隂陽用新汲水註卽冷井水百沸湯註卽滾河水各一盞攬和徐服一柳州方治乾霍亂不得吐瀉甚至冷汗出而氣悶欲絶者俗名悶心痧腹痛者又名絞腸痧用食鹽一撮放刀上炭火炙透取下以童便一大盞隨時冲服如無童便卽以前隂陽水冲和俟微温服少頃卽得吐下而氣通矣惟乾霍亂愈後須禁米榖一週時如多吐多瀉元氣大傷者仍弗禁一轉筋方用木瓜一兩和好燒酒二斤煎一沸以青布兩方浸透乘熱分二人摩擦左右腿轉筋及著硬處冷則易之以筋軟爲度每見諸賢有救急方流播濟世意非不善方非不良特恐霍亂一症變化靡常病家旣不能人人知醫則切脉審證斷無成竹一有疑似轉不敢投惟此三方至妥至騐且窮鄉僻壤暮夜凌晨嗟咄可辦神效立見然後延醫處方庶乎有豸幸勿以平淡而忽諸另靈寳妙應丹當門子九錢火硝六錢大梅片九錢眞西黄三錢腰黄一兩八錢畢撥三錢擘砂三兩蓬砂一兩八錢將此藥納臍内更用生薑一片貼臍上再加艾絨一團置薑上著火灸之約灸至四五壯然後以膏藥蓋上如輕者卽以少許吹入鼻孔神效無比此方專治霍亂轉筋吊脚一切危險痧症品珍效速近聞盛行轅道署新閘任公館長康里顧公館大豐洋貨號均有合就施送者敝處現方重配三五日卽可蕆事患者就近索取可也又有一種感寒滯食之霍亂其勢較緩者可先以藿香正氣丸三錢用陳皮三分煎湯送下更用臥龍丹吹鼻得嚏[  寓滬巢峻崇山甫謹識]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[盜刼未成]  
　　鎭江訪事友人云本月十六日之夜三更時隔江六濠某布鋪突來盜匪數人猱升屋脊躍入中庭正擬大肆搜羅幸鋪夥某甲鳴鑼報警城守營汛弁近在咫尺立卽帶兵前來盜黨始抱頭鼠竄而去 
[掩埋路斃]  
　　昨日十六鋪地甲裘鎭見南市萃豐弄口倒斃一無名男子年約三十左右形似卑田院中人遂報明同仁輔元堂領棺收殮浮厝義阡 
[上海縣署瑣案]  
　　陳福南控沈紀生金少卿金木生訛詐行兇前晚縣主汪瑶庭大令升堂研訊陳供小的以巫爲業前被沈誘至北新涇楊莫施橋某茶館内喝令二金及甲乙丙丁戊七人扭住攅毆旋又閉置空室中勒索洋銀三百元聲言如不允從定必置之死地小的不得已給予洋銀五元始得釋出金少卿供小的係賣菜傭是日行經北新涇鎭見沈與陳爲難旣復將陳閉置室中囑小的爲之看守小的實不知有勒贖之事叩求格外施恩金木生供小的務農爲業沈不知因何將陳誘閉室中命小的與少卿輪流看守閱四日始釋回現在沈不知逃往何處叩求恩鑒大令判各責五百板鎖繫石墩示衆三月○英美租界公廨讞員張柄樞司馬移送拐賣小孩之方阿四洪阿四兩人到縣大令研訊之下洪供小的前曾削髮爲僧刻已還俗在英租界茂生烟紙店爲夥本月初八日素識之僧人楊志亭携來賣身契底稿一紙堅囑小的代爲謄寫契上載明母舅某因胞姊身故無資棺殮將外甥出賣等詞小的信以爲眞隨志亭至南市古雲臺寫就計身價洋銀十六元買主亦係僧人至十五日忽有包探前來詰問稱已被人控告命小的給伊洋銀三十元小的畏事如數與之十八日包探又來稱須再給十餘元小的不允致被拘解公堂蒙張大老爺笞責五百板轉送案下此事實係寃誣務求恩宥方阿四供小的在長春小客棧執役日前有一小孩來棧借宿次晨向住棧内之某僧言欲領去棧主不允後僧倩鄰人洪阿四擔保棧主始將孩交付十八日包探前來謂小的竊取小孩臂釧拘解公堂蒙張大老爺笞責五百板移送至案其實小的並無此事大令飭掌頰一百下收押候訊 
[馬路工程局瑣案]  
　　日前浦東人徐金生在南馬頭某小茶肆與四十三號巡街捕相遇佯與殷勤邀往酒肆聚飮旣而向借牙骨摺扇一觀乘機逸去次日遇徐於途遂扭至捕房據情聲訴捕頭令轉解馬路工程局總辦翁子文太守倩襄讞委員黄衡堂二尹研訊徐供小的駕舟爲業日昨行經南馬頭突被伊等多人扭住攫去衣袋内洋銀二元因是將扇取以作抵二尹怒其妄供喝令笞責徐叩首求恩二尹斷令繳賠洋銀一元然後交人保出○張阿仁潛至某姓船上賭博被某號巡街捕所見拘至捕房捕頭令轉解工程局黄二尹研訊之下張供小的係寗波人上船訪友並不賭錢二尹判掌頰四十下劉阿水家有衣物被陳阿順所竊因扭至工程局請追黄二尹研訊之下劉供小的家居太平馬頭陳時至小的家竊物鄰右咸知其事今反被誣叩求恩究二尹諭候查明覆訊 
[美英租界晚堂瑣案]  
　　唐國康控陳維章等串吞單貨等情前晚讞員張柄樞司馬升堂研訊唐國康卽唐子祥投案聲稱賃屋治下開設北恒茂報關行今年正月某客有洋貨八箱將棧單給陳轉交永豐利行初一軒報關納税運往牛莊嗣接來信知少去一箱值銀三百餘兩屢向理論一味游約叩乞究追陳供當時將棧單轉交永豐利如何遺失請卽向初訊供查此事已數月於兹或者此貨失在牛莊亦未可知求恩明鑒初供當時照單報關不知如何缺少司馬將陳交人保出候函致洋貨董事秉公理處○龔瞿氏控林永祥吞没應找地價等情司馬正在飭提卽由地販顧炳生具詞控林圖吞銀兩因於前晚升堂研訊龔瞿氏供小婦人有地若干倩顧浼林售去除收到價銀若干外尚須找付五百元被林吞没屢倩顧催置之不理叩求訊追林供監生爲某西人永遠租地若干其中由顧承攬者約數十畝瞿龔氏之地亦在其内曾交顧洋銀三萬餘元兹顧以監生因他案被控唆氏投案朦禀不知照帳核算顧尚應找還監生洋銀俟監生開明細帳聲請究追司馬判將顧責五百板押候林出外將帳開出然後核追 
[英租界捕房紀事]  
　　歹人王金發向寄居公興里之李李氏恣情調戲經五百二十九號巡捕拘入捕房捕頭著押候解送公堂禀請讞員張柄樞司馬訊究○竊賊王三寳行竊寄居湖北路之馮連盛家烟槍一枝經巡街捕拘入捕房捕頭著押候解送公堂禀請究治○姚兆茂王阿生駕馬車至湖北路加鞭飛駛一百零四號巡捕見之拘入捕房捕頭令押候解送公堂禀請究辦 
[法租界捕房紀事]  
　　前日有一英界華捕手持牙骨摺扇行經帶鈎橋南首流氓宋金生見之將扇攫去翌日在八仙橋南首尋獲交某號華捕送入捕房捕頭命押候解送公堂禀請讞員杜枝園大令訊明嚴辦○八個黨竊賊喬長生及不知姓之阿妹專在馬頭上强奪行人衣服昨被包探所見拘入捕房捕頭命押候堂期解請大令訊治○甲乙二小工行竊某棧所儲烟煤售與某丙煤主據情報捕捕頭令某包探查獲解入捕房押候解送公堂禀請大令究辦 
[美租界捕房紀事]  
　　甬人陳龍富寄居虹口日前失去東滚車一輛昨經包探陳洪德查悉江北人蔡阿榮所竊連贓解入捕房捕頭令將陳押候轉解公堂禀請讞員張柄樞司馬懲辦○昨晨有一竊賊混入公和祥碼頭某號棧房竊取棉花若干被管棧之某西人所見扭交巡街捕帶入捕房捕頭令押候解送公堂禀請訊辦○前日午後本邑人曹福官至虹口張家灣澄衷蒙學堂左近田内挖泥被管馬路之某西人所見拘入捕房捕頭令押候解送公堂禀請訊辦○日前大馬路迤西泥城外某西人家失去金銀首飾及衣服等物所值不貲遂甚鉅曾開明失單投各捕房報案前晚虹口西包探查係某國人某甲所竊因卽拘入捕房捕頭令押候轉送該管領事署禀請究追 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
