# 1934 - 174 - 4908691

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之初近年上海葛君子源又以饒氏之書祇采自道光以迄同治雖名臣奏疏私家著述已有美必收而於海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務教務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從廉計皇朝經世文編廿四本洋四元續編卅本四元三編八本一元六角并購者碼洋九元六角在上海三馬路申報館申昌蘇申南北掃葉山房發兌 
[論楊樹浦巡防局員薄懲兇棍搶孀事]  
　　本月二十七日報登楊樹浦兇棍張毛强搶孀婦張趙氏一案執筆人閱之不禁喟然而歎曰有是哉上海棍徒何竟兇惡滔天至於此極哉謹按大清律例聚衆夥謀於素無瓜葛之家入室搶奪婦女一經搶獲出門卽屬已以爲首者斬立决爲從者絞監候未將婦女搶獲者首犯擬絞監候爲從者發極邊烟瘴充軍聚衆夥謀搶奪曾經犯姦婦女已成無論在途在室首犯發雲貴兩廣烟瘴地方充軍爲從帮搶者杖一百流三千里本朝立法何等森嚴彼巨惡張桂卿先與所搶之女通姦然後刼歸同處猶且被吕觀察懸賞購緝照光棍例處以身首異處之刑若張趙氏者早歳孀居撫孤守節賢孝之志里黨咸欽何物張毛毛乃敢屢偪不從糾人强搶幸其兄嘉嘉與村人併力却退否則旣入若輩之手數年苦節不將悉付東流耶是張桂卿本罪祗充發祗以行同光棍故以極刑處之而張毛毛者按之例文已犯絞監候之罪且不第張毛毛犯絞罪已也族叔張茂金地保周子琴强逼不從屢次搶刼極力撐拒以致遍體鱗傷歴觀張趙氏口供略無遁飾然則此二人之爲從固巳彰明較著尚得謂其罪可以從寛歟我獨不解局員李二尹何以僅將毛毛笞責二百板茂金笞責五十板而不復向之深求也謂蟣蝨小官不知律例似也　何以提訊之下曾諭以張桂卿業已正法爾何故尤而效之是張桂卿之案情二尹固早經深悉張桂卿之斬决二尹諒亦曾目擊情形奈何祗薄予笞臀卽行了事說者或謂二尹官卑職小無辦理此種巨案之權然亦思權雖不自我操可以移送縣署請辦并可請示於道轅乎何致畏難苟安一味如號寒蟲之得過且過或又謂二尹不欲結怨於若輩故爲是小懲大誡俾若輩得以革面洗心殊不知位卑言高固易獲罪而敬事後食古訓昭然旣恐結怨難消則曷弗於奉委之餘力辭此職上憲固多體恤僚屬者料未必强使捧檄以臨且今日之流氓多矣楊樹浦之流氓更多於他處矣我壹不知張毛毛是否卽張桂卿之餘黨而張桂卿巳正法其所糾八十個黨三十六個黨之類依舊横行無忌且兇惡或更甚於前彼張毛毛者以張桂卿所不敢爲者而竟毅然爲之地保係辦公之人應知法度而周子琴竟與之串合公然强搶孤孀所可異者同一爲從之人而茂金旣受笞刑周保獨逍遥事外罪同罰異二尹其何說之詞更足異者斷定之時復令兩造各具遵斷切結在張毛毛性成兇惡雖已具結豈卽畏罪而歛其兇鋒至張趙氏及其兄張嘉嘉控辦流氓理直氣壯何致一併責令具結而退意者二尹自知聽斷草率深恐事後據情上控故思以一結箝制之乎竊以爲此種切結祗可用以覆　糊窗安足以列諸案牘二尹返躬自省恐天良偶現當亦對衾影而懷慚矣况乎目下流氓何地蔑有如昨報所紀流氓揮刃一事城廂重地而若輩竟敢如此横行持刃行兇刦人財物化日光天之下無處不荆棘叢生鍾受百明府素稱嫉惡如仇我知一經緝獲到堂必不致如二尹之模稜了事而尤望劉康侯觀察援古人治亂民用重典之義得如張毛毛者而以懲張桂卿之法懲之或者若輩有所恐懼於心而此後稍稍潛鱗戢羽懲一儆百其有意乎本館素守君子居是邦不非其大夫之訓凡在宫長本不敢騰其口說妄肆雌黄特以二尹於此案過於用寛恐日後流氓益忌憚全無使小民靡有寍宇故略盡替否之義以冀官斯土者關心民瘼寛猛兼施若謂褎貶從心則我豈敢 
[維持圜法]  
　　天津訪事友人來函云津郡錢根短絀其故皆由私爐銷毁之多然亦因大口袋小口袋互相勾串持帖向錢鋪擠取現錢現錢愈短愈欲擠取此津郡錢鋪之荒閉所由來也大小口袋者卽代錢鋪以帖换錢者也如此鋪所收他鋪之帖卽交伊等向本鋪取錢或别項店鋪所賣現錢太多應有用帖之處卽以現錢换彼之帖若輩或一二人或二三人逐日以二把手小車推運現錢以供錢鋪之用倘某錢鋪或開罪於若輩卽相約不收其帖聲言某鋪將荒閉相約取現錢無論如何殷實錢鋪一時週轉不及欲不荒閉而不得制軍王夔帥訪悉此等匪徒有害市面札飭保甲總局李太守力爲整頓以維圜法而便商民並分札府縣會銜出示略謂現錢之緊皆緣大小口袋匪徒所致現經查明大口袋土匪黄子江等三十三人小口袋徐三等三十九人互相勾串把持市廛銀錢行情漲落無定向各鋪收取存帖持向錢鋪擠取現錢若不速爲整頓實爲商民之害黄子江等本當按照督憲札飭嚴拿懲辦姑念愚民無知從寛宥免自示之後各宜另謀生路若仍蹈故轍一經查明或被告發定行盡法懲治 
[示用新錢]  
　　鎭江訪事友人來函云丹徒縣王伯芳大令近奉江海關道劉康侯觀察移文謂不日由滬解送鑄造新錢到鎭發商行用俾市面周轉流通以補圜法之不足大令遂於十九日出示曉諭鎭郡諸色店鋪軍民人等一體知悉爾等須知現在鑄出光緒通寳新錢係屬官板制錢旣能完糧又准納税不日流行至鎭凡爾各店無論何項買賣交易自當遵照一體通行使用不得留難阻抑倘敢故違藉口折色等弊一經察出定提嚴辦不貸 
[疫癘流行]  
　　湖北訪事友人來函云沙市瘟疫流行逐漸波及鄂省其症不一其狀醫治較遲立登鬼籙匝月以來死者無算甚有全家同歸於盡者刻雖稍見平靜而歳時告歉疫癘又興彼蒼何尚未厭禍也 
[懸金緝賊]  
　　日前本報紀蕪湖近多飛墻走壁之賊每于夜間往來屋面輕捷如猱兹得采訪友人手書云邇者事爲袁爽秋觀察所聞迭次面諭縣局營哨各官每夜分班巡綽又飭吏繕成賞格榜示通衢其文曰一有能拿獲容留竊賊積匪之窩家經官審實起獲贓據每案給賞鷹洋五十元確知窩家不敢顯指赴官密報因而拿獲審實　每案給賞鷹洋二十五元一有能拿獲隱匿竊賊積匪之船隻經官審實起有贓據每案給賞鷹洋二十元並以所獲匪船給予充賞確知匪船不敢顯指赴官密報因有拿獲審實者每案給賞鷹洋十元亦以所獲匪船給予充賞不願給領船變價發給一有能拿獲挖洞越墻越屋竊賊贓據並獲或登時追獲雖無贓據而衆證確鑿審明無異者每名給賞鷹洋五元拿獲多名按名加給一有能拿獲挖洞越墻越屋竊賊人贓破獲者按名給賞外或獲贓較多或係貴重之贓照常估 
 
 

Page 2

 
 
價再給半價充賞以上四條無論軍民諸色人等皆准捕拿應領賞欵卽赴本道衙門具領决不食言切切特示 
[吳江獲盜]  
　　姑蘇訪事人函云距吳江縣數里之某鄉富室陶姓家於本月初七夜突來盜匪多人用巨石撞開大門明火執仗任意搶刼直至欲壑旣盈始呼哨而去事後查檢所失約值五六千金事主於翌日偕地甲開單赴吳江縣署報案時適省中飛划營查哨至此縣主因邀請管帶胡游戎昌寳同往騐得盜之蹤跡似有熟識門徑者至初十日傍晚土棍孟阿大偕子孟阿春遇見飛划營巡勇返身而遁經勇獲解吳江縣訊出是案固係孟姓父子所引領遂將贓物吊出若干十二日游戎復在附近之某鄉擒獲盜首張阿四及某甲二名查出贓物甚夥遂督同吳江縣差將孟阿大等解至省垣孟阿春則收禁吳江縣監十九日游戎詣撫轅禀知一切趙中丞飭將三犯發交蘇州府研訊桐太守飭分别收禁候訊 
[委缺秉公]  
　　江西采訪友人云藩司翁小山方伯釐定輪委州縣新章始終不懈其輪到署缺者照定章一年期滿或未及一年必將丁漕收清始行調省所有五月分州縣輪委單手自釐定發貼官廳計第一新班邱承榮第二老班何應達第三卽用班楊國璋第四拔班吳忠謙第五正班兆祺第六新班張學培第七卽用班吳寳鎔第八插班候補同通第九新班楊青選第十老班彭瑞麐 
[蘇省决囚]  
　　姑蘇采訪友人云本月二十六日午刻臬轅接奉刑部釘封文吳廣涵廉訪查得是日輪應吳縣監斬而縣主賴大令適於午前下鄉公幹因攺委長洲縣代行王大令奉札後立卽飭差在本縣獄及吳縣獄中吊出盜犯各二名升坐大堂略詰口供騐係正身遂喝令劊子如法絪綁會同中軍守備夏守戎帶兵二哨押赴北寺大校塲處决事畢大令循照舊章詣關帝廟拈香然後回署 
[慶賀兩誌]  
　　天津訪事友人來函云本月二十三日卽西歴六月二十二號爲英國君主維多利亞踐阼六十年之期所有駐津官商俱在英國花園舉行慶賀典禮由二十一號起宴樂三日英租界各行皆懸燈結綵花園内施放盒子烟火租界中不准閒人來往其界内各行人等出入均有腰牌以防溷雜也○三岔口河樓天主堂自同治九年五月二十三日焚燬以來迄今二十有餘年去歳動工重修業經報竣京城天主堂主教商訂法國欽差於是日落成慶賀並追奠先年與難諸洋人業經照會總署及王制軍派兵保護聞是日中國官塲亦前往慶賀 
[太守回署]  
　　鎭江訪事友人來函云署府尊饒子敬太守於月初隨學使赴金沙試院現在文試告竣太守卽禀辭回鎭江業於十八日上午乘舟抵皇華亭碼頭命駕登岸乘輿回府署 
[差弁肇禍]  
　　天津訪事友人來函云某日丹國駐津領事官某君携其夫人由上海來在塘沽乘坐火車赴津有一人狀類營中裝束同上火車行至新河火車停輪是人卽下車拾石塊及火車開行卽以石塊向領事夫婦亂擊幸而未中領事以火車已開不能下車怒不可遏出手槍欲轟擊爲夫人所阻而止至津卽函致海關道請爲查明究辦次日領事在法租界遇見擲石之人遂上前扭獲交捕送至工部局押候轉送海關道此人在工部局訴稱姓戴名玉德籍隷安徽現在某軍門營中充當差弁旣爲差弁云 
[髠奴可惡]  
　　蘇州訪事友人來函云惡僧碧雲湖北産名雖和尚而實則和宕和撞和樣之流也三年前在某處犯案潛逃至蘇往各禪院掛單咸以其狀貌兇惡不容卓錫不得已衲衣百結托缽沿街漸與卑田院中人爲伍先是盤門内新橋左側有清脩菴者住持尼犯事經官驅逐菴屋變價充公密蜂弄帶髮脩行之某氏用價購爲焚脩地居年餘氏又購得干將坊巷崇佛菴遂舍此適彼清脩菴自此卽鎖閉無人矣碧雲偵悉其事乃百計圖維央人向某氏求一席地爲安身之所氏以同是佛門弟子慨然允之碧雲一入是菴卽忘却本來面目不守四空之戒專務六懲之情作奸犯科種種不法併擅攺菴名曰德勝氏恐其釀禍請僧綱司斥逐不意碧雲兇横性成意以白刃從事僧綱司不敢與較以致勢燄愈張上月某日氏因病逝世碧雲揑造僞契意圖吞産偵知氏之幼子某乙年甫及冠懦弱可欺遂以甘言誘騙乙不知是詐以致墮其術中將是菴契據一并檢交氏之長子某甲素業岐黄懸壺滬上迨聞母訃奔喪而歸叩悉情由卽與理論碧雲反稱是菴早經汝母絶賣再欲有言竟以老拳奉敬甲知不可以理論非經地方官訊斷勢不能水落石出爰卽繕禀赴有司衙門控告未識南面者將如何判斷也 
[蜀江雲錦]  
　　重慶訪事友人來函云渝城習俗每於春季集資誦經迎水火瘟三神出遊亦鄉人儺之遺意也儀仗之輝煌鼓樂之喧閙無美不備名曰出亭子前邑宰以重慶華洋雜處迎神賽會恐肇釁端屢經示禁兹因渝城疫症大行好事者乘機而起於四月十四日迎賽瘟神馬王廟則訂期於二十四日迎賽士女往觀極形熱鬧○正任重慶府王太守遵文交卸後病已全愈於四月下浣由渝東下入京引見聽候簡用○時值青黄不接米價漲至每斗一千五百餘文米局平糶减價二千一百餘文現幸雨水匀足豆麥可望收成稻苗亦已青葱人心爲之大慰○川鄂兩省前奉恩旨發銀十五萬兩以作振濟現長江船隻悉供運米之需以致進口貨物遲滯洋棉紗每包售至一百兩有餘 
[金焦夏黛]  
　　鎭江訪事友人來函云鰣魚産揚子江中每年春末夏初沿江漁人撒網以求銀刀玉尺傾筐入市其價較常魚倍蓰然自入市以至收網首尾僅匝月過此則岸闊江空欲求一尾而不可得漁者自始至終按尾預抽若干錢積至收網之時雇梨園子弟搭臺演劇以答神庥本年自月之初六日起在七濠江濵演劇三日漁舟蟻集環繞成村每當日墮唵嗞漁翁釣叟箕踞船唇　籌互勸醉語喧闐一幅漁家樂恐不足繪其風景也○五月十八日爲致祭都天大帝之期黎明時丹徒縣王大令偕水利廳張少尹城守營李守戎詣南門外都大廟官廳小坐有頃副都統吉統制常鎭道曾觀察叅將鄭叅戎鳴騶而至各官迎入官廳禮生導引詣丹墀行三跪九叩禮禮成退入官廳茗談片時而返○新署常鎭道曾經郛觀察下車後以通衢閙市良莠混淆諭令水陸總巡周錦堂都戎保甲總局劉大令曁各叚巡員除夜間周密巡邏外日間亦各帶勇彈壓使青皮地棍不敢滋擾十五日起各委員晝夜勤勞不遑啓處○近來越城堰頭街一帶每日自辰至午行人往來異常擁擠皆由新絲上市收買各行咸聚於斯也各絲行開盤上等細絲每百兩二十五元左右粗者二十二元邇日細者增至二十八元以上粗者亦二十五元有零飼蠶各家莫不利市三倍也○私鑄小錢有碍圜法前經上憲札諭禁止市上遂一律攺用大錢邇來城廂内外各小錢鋪希圖微利漸有陽奉隂違者旣將串底私扣復將紅銅老砂白片等攙和使用名爲西典足錢實與昔日之斷砂無異民間受累實非淺鮮 
[上海官塲紀事]  
　　鐵路總辦盛杏蓀京卿由漢口乘某輪船來滬昨日上午命駕入城赴關道署拜會劉康侯觀察繼而至上海縣署黄愛棠大令迎入茗談然後興辭而别○昨日本埠南市馬路工程局委員朱森庭明府命駕進城赴上海縣拜會黄愛棠大令延入花廳晤談良久○昨日出使英義比國隨員施省三大令肇曾命駕進城赴上海縣拜會黄大令飭丁擋駕○蔡和甫觀察奉兩江督憲劉峴帥飭來滬上昨日命駕進城至關道署拜會劉康侯觀察繼至上海縣署黄大令飭丁檔駕 
[示禁夜游]  
　　時當炎夏少年子弟輙喜深夜駕馬車納凉於靜安寺愚園張園諸處每有嬉游竟夜至曉方歸者不特感受風寒易滋癘疫甚且敗俗傷風之事時有所聞英界讞員屠别駕因查照向章出示曉諭自六月初一爲始游人於晚間十二點鐘時卽不許入園游覽猶恐不遵禁令乃每夜派差役兩名分往愚園張園看守並勒令屆時將園門關閉如敢違抗卽將園主送懲 
[名士舉襄]  
　　王君紫詮以吳下聞人僑居滬瀆築畏人小築於城西隅閉户箸書怡然自樂蓋年已屆古稀矣上月忽攖小極遽赴玉樓昨爲五七出殯之期本邑地方官咸來弔奠惟劉康侯觀察因抱清恙未及駕臨及午後二下鐘時排導舉襄一切旗鑼傘扇銜牌容亭香亭飯亭 
 
 

Page 3

 
 
翣牌功布僧道清音簇簇生新應有盡有衣冠執紼者多至數十人迤邐出西門由法界繞至英界六馬路施子英太守諸君在仁濟善堂前公祭旋向北至大馬路過泥城橋就新閘平江公所暫厝 
[法人團操]  
　　法界創設團練兵按期操演昨日禮拜之期工部局總辦麥乃姆君於八下鐘時率領各團兵身穿號衣手擎洋槍排成隊伍由大自鳴鐘往西至八仙橋捕房左近之操塲演習各種陣法至鐘鳴十下演畢而返 
[柴船失火]  
　　前晚十點鐘時泥城迤西河畔所泊裝載稻柴之船不知如何失火適其地取水甚便得以灌救而熄僅焚去稻草若干不致延及鄰船亦云幸事 
[虹口觀馬戲記]  
　　馬戲昉於歐西乎曰昉於我中國中國曷爲而有馬戲曰此殆古時舞馬之遺意也舞馬惟漢時有之失傳者已數百禩而歐西人師其成法獨能領異標新車利尼尚己繼其後者厥惟威利臣威利臣於今歳春夏之交抵滬予以爲人壓綫碌碌未一觀未幾卽由滬赴蘇臺日内自蘇返重演於吳淞江之南畔客有招邀而往者時則花梢影過日已西斜入門惟聞鈴聲噹噹然籥聲烏烏然鼓聲逄逄然八馬聨鑣而出馬上三男三婦或如鵠之列或如燕之翔五花八門錯綜變化識者曰此演古時羅馬國陣法也旣而二女伶各跨二馬登塲二男伶繼之一躍而登繞場馳數帀二男伶忽植立馬背二女伶則攀登其肩以一足蹴男伶腰一手挽男伶頸聳身至空際幾疑紫燕凌風而馬不停人亦不墜技眞神矣哉一雛伶年祗十餘齡傅粉畫眉裝束似好女子緣繩升棚頂作種種戲術時而翹一足作商羊舞時而倒掛學緑毛么鳳時而摇曳如風前之柳時而淺笑如雨後之花每至巇險離奇觀者幾神摇心慴而伶神色固怡如也二伶舁巨梯出離數尺許而交其巓撐以手足八女伶次第登參伍交錯彼出此入錦之織耶花之穿耶但見艷雪晴霞臨風變化而已此外飛刀擲碗弄火轉丸得手應心並皆佳妙所最足發據者二小丑以破舊日本人力車駕二驢欹側横斜滿塲亂碾彼蓋見滬上狎邪子弟喜以飛車載美人故爲是以嘲謔之歟然亦可謂謔而不虐矣若夫黑蠻之相撲爲戲名駿之舉足諧律吕筆難罄述尤足娱情每一折終三五妙伶必以攝影法縮小影於尺幅中遍示座客生香活色掩映多姿畫裏眞眞呼之欲出正不必煩傳神周昉寫上生綃也客曰我子素擅藻繢山川青丹寰宇手叚盍以生花妙筆繪此美滿風光俾水月鏡花得以常留顔色乎應之曰諾乃記此以列報端 
[移緝流氓]  
　　近有流氓麕集道轅左側見有安和輪船被難家屬之領卹銀者卽尾隨其後任情敲詐日前流氓楊心發向領取卹銀之吕中和訛索被吕扭至總巡局聲訴鍾受白明府訊明懲辦昨又移文英界公廨内開該黨流氓爲首者係前經正法巨匪張桂卿之黨羽混名八千歳有黨羽十餘名匿跡英界請爲一體恊緝屠别駕卽飭差嚴查未知能獲案否也 
[上海縣署瑣案]  
　　前者龍華鎭附近漕河涇城隍廟演戱以致肇事上海縣黄愛棠大令將受傷人逐一察騐回署後卽飭地保務將行凶人獲案懲辦本報已屢紀之矣前晚黄大令倩帮審委員蔣刺史將受傷之劉其標等傳案訊問劉其標供湖南湘鄉人在製造局做工是日散工至漕河涇觀戲被衆鄉人毆傷已蒙騐明傷勢尚未平復龍心田供亦湘鄉人劉錦星鄧正生同供皆係同鄉所傷均未痊愈唐老安供監生名正禮父親唐心田在鄉間充圖董監生現住漕河涇鎭上演戲時實有湖南人向鄉婦調笑激成衆怒互相口角由監生勸開至翌日監生在何秋林所開之肉莊上忽有湖南人五六十名各執器械欲將監生拖出毆打幸監生避開至於打架係楊鶴山起見演戲係張大全范阿桂爲首捐資地保楊少蘭供演戲時小的在上海辦公事及回去始知閙事遂將伊等安置廟中一面詰問緣由知湖南人向婦女調笑有犯衆怒互相口角起見惟被何人毆打小的不知至集資演戲確係張范二人爲首現在張已到案張大全供本月初九有江湖戲船來鄉小的與范阿桂互商向各鋪集資在城隍廟演戲鋪中均允出捐錢第三日突有湖南人三五名在婦女叢中百般調笑唐老安喝斥不服被唐將湖南人掌頰數下至來日伊等卽糾合數十人各執器械前來尋釁至如何打架小的實出不知刺史謂地保楊少蘭曰爾身充地甲理應管理地方曾限爾查明何人首先行凶如何起釁半月以來仍不明白實屬可惡著責二百板務將此事查明究屬何人糾衆爲首明白禀覆唐志安到案混供刺史謂衆口供爾將人掌頰以致閙事本應究辦姑念此事尚未了給著發廳收押唐求發所刺史准之著唐與張大全一併收所候核○張樹香控趙瑞生毁物毆傷經蔣刺史提訊張樹香供本邑人與趙同居光緒十年小的故父向趙買田二分出錢四十五千文至二十一年趙忽生變當經控告趙自知理屈央人理勸了事至後又來纒擾誣說佔伊地一分又加找伊錢十六千文至後又被借去洋十元此次又來借洋不允以致將家中雜物打毁並被毆傷是以扭案請辦趙瑞堂供監生之弟趙理堂於光緒十年將田二分賣與張處後因佔及地一分向論經人勸令償還監生錢十六千現在伊又佔去地若干並未打毁伊物且買地賣地理應加價趙理堂供是端堂之弟現充地保當兄賣地時小的爲中實被張佔去地若干向理不依反來控告求斷刺史謂張曰據訊情形爾佔地無疑著再加給趙瑞堂錢十千惟趙打毁爾物亦屬實情著趙賠錢十六千除去十千應給張錢六千限半個月交案各具以後不再爭鬧切結○顧光裕控李大錫欠銀不還經蔣刺史提訊顧光裕供浙江寗波人向做洋貨生理與李同鄉故父在日與李姓往來結欠銀一千兩向索無著是以控告前曾由嚴茂堂勸還現銀四百兩再還期票銀四百兩了事無奈李不允以致未了李大錫供亦寍波人監生現在歇業無事顧光裕之故父與監生往來欠伊銀一千兩還過四百兩尚有將小輪船壳作抵銀四百兩况由嚴姓勸過實因無力歸還以致未了嚴茂堂供與顧光裕同刺史謂顧等曰李還過之四百兩内一百兩作利三百兩作本欠銀一千兩應少七百兩現著李先還現銀四百兩再出期票三百兩其三百兩期票内今年底先還一百兩待來年六月底一併繳清各具遵斷結 
[上海巡局瑣案]  
　　無錫老嫗劉楊氏住楊樹浦効績東里日往華順紡紗局做工寡媳朱氏在無錫欲招之來滬未得其便有同鄉人劉佛大者亦在局中工作察知嫗意因函致無錫招朱氏來申朱氏素性輕浮旋與廠中工役陳某私通前夕忽背姑捲逃嫗忿恨已極因卽訴諸親串江文蘭偕投楊樹浦巡防局控訴李二尹立卽飭差將劉佛大拘獲研訊江供原籍無錫與楊氏親戚故偕投案下訴請訊斷劉楊氏供寡媳朱氏向來安分及逃亡始哄傳與陳某私識然亦並無証據又恐劉佛大從中主使故將佛大招朱氏來申書札呈求鑒閱佛大供招朱氏到申做工實有其事然並不敢有歹意二尹謂須尋獲朱氏到案訊理方能水落石出然爾總不能置身事外著爾將氏交出劉佛大寄禁巡捕房覓的實人具保限日追尋朱氏到案辦理○前日下午楊樹浦二十三保十一圖氏婦王尤氏老態龍鍾投奔巡防局控子坤全忤逆叩求提究李二尹傳入略問原由嫗訴逆子行同無賴動輙凶毆更有子之妾弟唐彬春助其暴横叩求從重懲辦二尹卽飭勇丁恊同地保將王坤全拘案旋由地保王良甫邀同王姓親戚唐新橋等投案求銷二尹准將坤全釋回諭以出外妥爲調處○昨日本報紀某甲衣履翩翩狀似宦家子弟某晚行經本城西門内倉橋附近突被流氓多人持刀嚇詐攫去金約指對時表及傘扇等物當卽投巡防總局控告鍾明府立飭勇丁四出兠拿已經逃逸勇丁據情回覆明府飭嚴加訪緝務獲案訊究旋悉甲趙丹田前晚行經某處適見攫物之兩流氓扭至總巡局請訊鍾明府卽升堂訊問趙申訴被攫情形陳錫才陳阿海同稱小的等並不攫物明府怒而喝責旋稱小的等二人分得傘扇惟金約指對時表非小的等攫取當時有塌鼻阿二在塲大約被伊取去請獲阿二卽知明白俄由局差將塌鼻阿二送案明府一再研訊堅稱不知明府以事關持刀嚇詐形同盜類喝令將二陳及阿二跪大練良久堅執前詞又問趙究屬有無表戒趙稱實被攫去明府謂爾等各不吐實可恊同局差赴邑廟禱告賭咒如若情虚自有報應趙等均 
 
 

Page 4

 
 
唯唯而退○前日本邑人李五雲投十六鋪巡防南局訴稱小的被無賴吳坤榮陸阿坤擁入王家碼頭茗馨茶園訛詐請爲訊究局員鍾偉臣二尹飭地甲勇丁拘獲一干人升座研訊判令將陸從重笞責四百板鎖繫局前示衆限一禮拜後開釋餘人叱令退去○日前木工陸子泉投十六鋪巡防南局控夥友顧木林沈松松包造某姓之屋爭奪生涯且被扭入某茶寮肆行打架以致受傷局員鍾偉臣二尹飭地甲爲之調處旣而地甲以調處不從禀覆二尹遂提案訊斷陸歴訴前情顧沈同供稱小的等均係木工曾在陸處爲夥邇日陸包造某姓之屋小的等前已講定包做若干工陸忽悔之因與一評曲直二尹見陸受有微傷令自行醫治顧沈各笞責一百板著具呈攺過切結然後交人保釋○焦金氏投十六鋪巡防中局訴稱小婦人前撫陸標之女爲童養媳日前托故歸寗迄今已半月往迎不放叩請究追局員某君提集訊供斷令陸迅卽將女交焦金氏領回並著具呈遵斷切結 
[法界捕房紀事]  
　　前晚深夜時甲乙丙三偷兒在小東門外撬某姓之門圖竊經巡街捕拘入捕房昨晨解至大自鳴鐘捕房克捕頭命押候堂期解訊○丁戊二人不知因何起釁在八仙橋左近扭毆巡街捕喝阻不理一并拘入捕房昨晨解送大自鳴鐘捕房克捕頭命械足片時卽予釋放○蘇人某已向習縫衣僑居新街新順記小客棧藉十指以餬口邇來忽患瘋癲時常喃喃囈語并將棧中盌盞抛擲大肆咆哮棧主投報捕房捕頭飭探往視告以如再吵閙將爾拘押甲稱如能留宿捕房感佩無旣强令包探携之而入比至捕房囈語又作捕頭見係眞病卽飭包探押逐出境不准再至客棧滋擾 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界案略]  
　　茂生洋行主前在浦東爛泥渡建屋用機器紡紗所雇女工約數百人均在附近賃屋而居前晚有妙手空空兒掩入某女工家竊取衣服十餘件及所積洋銀六十餘圓遂告知行主人姓瓊者函報捕房請爲查緝○昨日有一男孩彳亍於大馬路中且行且泣三百八十九號華捕見之帶回捕房轉送公廨孩自言家住正豐街母親在兆富里某娼寮傭工屠别駕飭役至兆富里知照其母覓保領回○王梅泉被王子全無端毆擊遂扭交一百三十四號華捕拘入捕房捕頭令解送公廨别駕飭管押候訊○日前徐源茂與顧禮益口角事後顧心有不甘糾人扭徐痛抶徐遂具詞控諸公堂昨日别駕飭差將顧提獲押候訊奪 
[美界捕房紀事]  
　　前晚寍波人袁阿生在西華德路第九百九十五號門牌某姓屋内竊取布衣若干件負至中途爲包探倪順泉緝獲拘入捕房捕頭飭押候解送公堂訊究○前晚江北人龍得青匿蹟西華德路某弄内適包探張阿五巡至以其形跡可疑拘送捕房捕頭命押候查明核辦○昨日上午江北小工袁華郎在某碼頭上工作竊取鐵梗二根經華捕拘解捕房押候送廨訊究○偷兒李雨青前晚在百老匯路某姓家竊得衣服一包事主控諸捕房捕頭遣包探竇如海將李拘押候送公廨訊辦○邇日天后宫外設有洋畫攤數處山東某甲所設有春宫數幅昨日上午捕頭飭包探洪阿寳協同二十三號西探前往將甲拘入捕房押候解送公堂究辦 
[金陵官報]  
　　五月二十五日知府徐乃昌謝委洋務局提調直隷州德存銷解漕淮兵餉差運判武元統鄭琦均到揚州來候騐看邵伯釐捐知縣顔濟時專差禀上年捐缺比較記功一次知縣顔守銘奉憲札委解徐州餉又方鑾禀知留寗差委武進士伍殿　到交卸署夀右營守備回又朱永璜叩謝請補常州營中軍守備崇安輪　劉德輝到送前織造常赴上海回洋務局候補道徐見知縣吕承淞由祿口查封繭灶回 
 
 
 

Page 10

 
 
   
 
 

Page 11

 
 
[光緒二十三年五月十六日京報全錄]  
　　宫門抄○諭旨二道錄前○疆撫饒等奏爲呼圖克圖圓寂蒙古部落追念功德懇恩准具轉世爲承化寺呼圖克圖以傳黄教摺○大臣祥奏廢員効力期滿無力完繳台費照例攺擬杖徒摺○五月十六日禮部宗人府欽天監正紅旗值日無引見○鍾公假滿請安○榮中旨請假五日○那王請假十日○奕功續假十日○崇光奏請開去差使○張中堂遞遺摺○禮部奏派恭請　　遺仕派出溥頲李端棻○侍衛　奏派保和殿監試之大臣派出頭班濂貝勒志公善耆伊立布全山二班倫貝子福森布愛隆常貴邑　額○召見軍機堃岫○皇上明日辦事後由　　　園還宫○○甘肅新疆巡撫臣饒應祺伊犁將軍廂藍旗漢軍都統臣長庚塔爾巴哈台叅贊大臣伊犂副都統臣富勒銘額跪奏爲棍喝扎拉叅呼湟克圖嘉穆巴圖多普圓寂後蒙古部落追念功德呈請奏懇天恩准其轉世爲八音溝承化寺呼圖克圖以傳黄教而繫人心恭摺合詞具陳仰祈聖鑒事竊臣長庚據舊吐爾扈特東部落盟長郡王巴雅爾呈稱棍噶扎拉叅呼圖克圖于光緒二十一年九月在洮州新寺圓寂蒙衆聞之無不失望伏念呼圖克圖於同治年間在塔爾巴哈台布倫托海烏里雅蘇台等處帶隊防勦賊匪擒斬版人收撫難民救護蒙衆實係大有功德于民兹聞圓寂蒙衆追念遺愛紛紛呈懇轉求奏請轉世巴蘇爾伏查棍噶扎拉叅呼圖克圖如能奏滿轉世約有三善一則呼圖克圖生有神異屢立戰功殁後應使其名不朽以示旌勸二則八音溝新寺黄教有人傳授可安蒙衆之心三則承化寺喇嘛共有九百餘人不致流散有　亦可爲國家出力惟有呈請奏懇皇上天恩准其轉世並請奏明將同治年間御賜阿勒台山承化寺之名請以名八音溝新寺轉世後永爲八音溝承化寺呼圖克圖阿勒台山舊寺徒衆亦均歸其管轄等情呈請前來臣長庚因該呼圖克圖功德在人爲蒙古人心所繫當與臣應祺臣富勒銘額電商會奏臣富勒銘額亦據塔額魯特游牧官兵等呈懇該呼圖克圖奏請轉世後仍准塔城蒙衆　請並請塔城蒙衆前授呼圖克圖恩惠尤爲深重情願捐貲建修祠堂藉伸報答之忱等情函商臣長庚酌核具奏臣等伏查棍噶札拉叅呼圖克圖嘉穆巴圖多普籍隷洮州自幼披薙爲僧性多智慧咸豐年間舊吐爾扈特郡王巴圖延請出關在庫爾喀𠻳烏蘇塔爾巴哈台等處傳授經典咸敬異之同治四年正月塔城逆回作亂句結拜吉格特部哈薩克四處蹂躪官軍困於城内聲援斷絶該呼圖克圖時寓東山距城五六百里聞警卽邀集額魯特官兵等二千餘人激以大義捐備馬匹口糧親率赴援遇賊於三工渠接仗獲勝斬馘三百餘名奮勇窮追復擒斬百餘名軍威大振立解城圍叅贊大臣武隆額奏請奬勵奉旨賞給呼圖克圖名號隨帶兵兩次至拜吉格特部落搜勦斃賊甚多救出被擄蒙古子女數十人又與逆回屢戰屢捷因之禮拜寺中嗣因相持日久軍中疫癘大作兼以食盡不得已移紥霍伯克賽里一帶未及聞塔城失陷遂東赴科布多乞援旋在青格里河將所部奏准仍立營成軍蒙恩頒給棍噶札拉參呼圖克圖之印時塔城避難蒙古相隨約萬餘人又有奇台瑪納斯等處難民數千來投該呼圖克圖收撫苦於無所賑濟因出就糧於敵之策帶領所部西進出不意突剿拜吉格特賊巢奪獲牲畜二十餘萬盡以散給難衆並籌給農具籽種爲擇布倫托海地方安揷耕牧全活甚衆後因馭之者撫輯失　以致戕官謀變四出刼掠維時該呼圖克圖蒙賞給阿勒台山南地方以作徒衆游牧正赴山料理聞信後屢次親往招撫不服八年夏率陽追剿敗之與巴音鄂博殺斃百餘人生擒十餘人勒令將逆首張懙張敖絪獻解至科布多經布倫托海幫辦大臣錫綸訊明正法餘衆悉就撫九年秋烏里雅蘇台將軍福濟因甘肅回匪分竄喀爾喀境奏調赴援該呼圖克圖接准咨文時巳仲冬立率數人以行各蒙兵自備糗糧追從恐後過青格里河聚有千人冒雪急馳比至賊已將城攻破焚掠而去嗣又竄擾庫倫一帶該呼圖克圖於察漢淖爾防堵數月得保無虞尋蒙恩换給管轄徒衆印信十一年秋因阿勒台山建修廟宇落成蒙賜名承化寺光緒元年逆回白彦虎夥黨北竄蒙古地方時緆綸任烏魯木齊領隊大臣駐紥布倫托海邀該呼圖克圖前往保護甫至半途賊　之不戰而遁蓋聞其威望有素也九年春到藏叅謁達賴喇嘛爲更名嘉穆巴圖多普時巴勒布商被唐古特搶刼議賠未果勢將開釁該呼圖克圖出爲調停自出槖中金二萬五千兩爲番衆倡始　攺賠結案藏悉頌德十二年六月到京瞻覲十六年冬馳回新疆安插承化寺徒衆先經前任撫臣等奏明另擇庫爾喀喇烏蘇所屬八音溝地方安置該呼圖克圖到後又商請添撥牧地增建僧舍並歳撥糧千餘石以供徒衆口食凡寺内一　章程靡不斟酌盡善期垂久遠二十年冬恭逢皇太后六旬萬夀呈由臣長庚奏准赴原籍垂弼勝地方所建新寺唪經祝嘏到籍後誦經辛勞彌月致將早年帶兵時得患髏疾牽發兼患腹泄調　久未痊愈前任新疆撫臣陶模疉次催請出關以資鎭懾四川督臣鹿傳霖又因藏番事宜奏調赴川商辦該呼圖克圖素性急公於二十一年七月奉到電旨正擬力疾東行適郡王巴雅爾因回氛不靖又呈請前撫臣咨催西來該呼圖克圖接閱之下念四方多故兼顧爲難仰歎數聲病勢增劇遂以不起此其戰功事蹟之大略也該呼克圖道根夙具智勇過人寄跡佛門而恒以爲國扞邊圉爲民濟苦難爲心生平所得布施不下數十萬金悉以佐兵餉賑窮黎不屑聚蓄殁之日囊槖蕭　其藉藉人口者尤以保護蒙部及撫卹奇台瑪納斯等處難民爲最著近年屢何聖明垂注以該呼圖克圖熟悉邊情可備緩急圓寂數日猶奉電旨飭催赴川入藏商辦藏番之事未盡其用良可悼惜兹據舊吐爾扈特東部落曁塔城額魯特官兵等追念功德呈懇奏請轉世委係出於至誠臣等伏思新疆蒙古各部素崇　教不可無傳授經典之人阿勒台山八音溝兩寺徒衆九百餘名亦不可無人管轄如留此世世傳生之呼畢勒罕以鎭服僧俗爲之教經典以明其性戒殺律以馴其心則新疆十數萬蒙古均可皈依佛法同化善良且知聖朝崇德報功不遺化外似於西陲大局不無裨益可否仰懇天恩俯念棍噶札拉叅呼圖克圖多普功德在人准其轉世並請將阿勒台山御賜承化寺之名以名八音溝新寺轉世後永爲八音溝承化寺呼圖克圖仍准塔城蒙衆迎請其阿勒台山舊寺徒衆亦均歸管轄如蒙兪允擬俟出有呼畢勒罕後卽照蒙古地方之例報明理藩院將年歳姓名繕寫簽上入於京城雍和宫所設金奔巴瓶内一體掣簽出自逾格鴻慈至塔城蒙衆捐貲建修祠堂之處應否照准恭候特旨遵行臣等係爲維持黄教綏靖蒙部起見所有懇請天恩准將棍噶札拉叅呼圖克圖轉世各緣由謹合詞恭摺具陳伏乞皇上聖鑒訓示再摺係臣長庚主稿合併聲明謹奏奉硃批另有旨欽此○○奴才祥麟依崇阿跪奏爲廢員効力三年期滿無力完繳台費照例攺擬杖徒完結恭摺具奏仰祈聖鑒事竊據張家口管站部員耀豫詳報廢員文鐸係京城正黄旗滿洲五甲拉索住佐領下人前孝陵　　旗滿洲防禦緣事革職發往軍台効力贖罪指派第六台當差於光緒十九年六月十五日到台是年八月間由配潛逃經東陵辦事大臣等拿獲解送刑部該部仍擬發往軍台原犯徒三年從新効力贖罪當經解往原台當差嗣於二十年四月復行由配潛逃旋卽聞拿自行投回經前任都統援案奏　仍發往軍台効力贖罪自投回之日起扣滿三年再行　例辦　今廢員鐸自光緒二十年四月二十六日投回之日起扣至二十三年四月二十六日三年期滿所有應交台費銀兩前　無力完繳　經咨行兵部在案詳請核辦前來查　樞政考例載坐台廢員武職守備以下之員三年期滿不能完繳台費者於期滿時卽由軍台都統鈔錄該　員獲罪原案並聲明不能完繳台費應攺擬杖徒完結　由具奏請旨其攺　　徒　軍台都統卽將該廢員發交宣化府飭縣撥役逐程遞解係旗員解交刑部照例辦理等語兹廢員文鐸在台効力巳滿三年旣經呈　無力完繳台費自應照例請旨攺完結恭候命下發交宣化府飭縣撥役逐程遞解刑部照例辦謹摘叙該廢員緣　案由恭呈御覽所有在台廢員効力鄭　照例攺擬杖　緣由理合恭摺具奏伏乞皇上聖覽訓示謹　　　　　　硃批著照所請該部知道欽此 
 
 

Page 12

 
 
[光緒二十三年五月十七日京報全錄]  
　　宫門抄○江撫德　奏爲知縣毋庸廻避緣由摺○又　奏爲委員接署知府片○直督王　遵騐天津道代造駁船摺○又　奏爲駁船攺建舵樓片○浙撫廖　奏爲甄别知縣留省補用片○疆撫饒　奏爲委署通判片○湖督張　奏爲循例請　派考官摺○桂撫史　奏爲勞績知縣留省補用片○五月十七日　兵部太常寺太僕寺廂白旗值日無引　見○載瀛假滿請　安○直隷提督聶士成請　訓○崇光謝賞假一個月　恩○載蕚李紱藻各謝署缺恩○載振請假十日○兵部奏派查齋之大臣　派出彭夀定公玉書秀吉德魁志公澧深玉璋○召見軍機　聶士成　○　頭品頂戴江西巡撫臣德夀跪　奏爲准補建昌縣知縣毋庸廻避免與永新縣知縣對調各回本任恭摺仰祈　聖鑒事竊照前據准補建昌縣知縣嚴祖彭以江西候補知府王錫三長子道文之長女許與該員長子廷夀爲妻當時同係候補未經照例呈明嗣因題補建昌縣知縣經部覆准而王錫三先奉　奏明南康府知府爲該員本管知府有關考該糾叅於未到任以先呈明廻避等情呈由藩司查明永新縣知縣羅大冕老成練達辦事　眞堪與廻避之准補建昌縣知縣嚴祖彭對調詳經由臣恭疏具　題奉　旨該部議奏欽此經吏部議准於光緒二十二年七月二十七日奉　旨嚴祖彭等依議調補欽此欽遵咨行在案兹據布政使翁曾桂詳稱查南康府知府王錫三已於二十三年正月初四日在任病故出缺無關廻避似可無庸對調請將本任永新縣知縣調補建昌縣知縣羅大冕及准補建昌縣知縣調補永新縣知縣嚴祖彭各予調回本任等情詳請具　奏前來合無仰懇　天恩准將本任永新縣知縣羅大冕准補建昌縣知縣嚴祖彭免予對調各回本任以資治理除咨吏部外臣謹會同兩江總督臣劉坤一合詞恭摺具　奏伏乞　皇上聖鑒訓示再本任永新縣知縣羅大冕前在任時一切因公初叅處分均在光緒二十年八月十六日　恩詔以前例得援免展叅處分應俟回任接扣照例辦理此次並免核計合併陳明謹　奏奉　硃批吏部議奏欽此　○○德夀片　再臨江府知府王之藩病故臣另行恭疏具　題所有該府印務應卽遴員接署查有試用知府孫傳檙辦事詳明堪以署理據布政使翁曾桂會同兼署按察使劉汝翼具詳前來除檄飭遵照外謹會同兩江督臣劉坤一附片陳明伏乞　聖鑒謹　奏奉　硃批吏部知道欽此　○○直隷總督臣王文韶跪　奏爲遵驗天津道代造剥船立時分撥濟運恭摺仰祈　聖鑒事竊天津道代造海嘯擊沈剥船九十七隻並滿料案内代造江西剥船二百隻湖北剥船一百五十隻前於工竣後奏報聲明向例須就津廠驗收卽交各州縣所募船户領駕現值南漕抵津亟須新船剥運應否由臣就近驗收奉　硃批卽著該督核實騐收欽此遵於四月初三日率同署長蘆運司方恭剥泮海關道李岷琛親赴廠所按照該署道高驂麟呈送清册逐一核實驗收所有船身寛長丈尺及一切做法悉與册報相符均稱堅固如式隨船器具帆蓬亦皆齊備當交各州縣募到船户小心領駕分撥蘇浙兩省立時濟運免誤新漕並據監造委員調署楊村通判沈守誠候補知縣龔彦師等轉據承辦商人王萬選趙恩利周恩銘王銘愧等呈送保固年限切結前來查海嘯擊沈剥船九十七隻内有七隻已屆滿料之期常時辦理滿料剥船案内漏未查明扣除以致多出七隻於下屆滿料剥船内照數扣除仍符額設二千隻之數計此次直隷代造海嘯擊沈剥船九十七隻每隻奏定工料等銀四百十兩九錢三分九厘由江西湖北湖南等三省各解銀一萬三千二百八十七兩三分共銀三萬九千八百六十一兩九分三厘又代造江西剥船二百隻湖北剥船一百五十隻共三百五十隻每隻工料等銀四百十六兩五錢九分九厘由江西省應解銀二萬八千五百六兩八錢湖北省應解銀二萬一千二百九十九兩一錢指撥東綱生息九萬五千九百二十二兩七銀五分嗣因東省商力疲累部議由湖北籌解銀八萬九百二十二兩七錢五分並補解初次少撥銀八十一兩又飭令扣抵滿料剥船變銀一萬五千兩共銀十四萬五千八百九兩六錢五分各省應解銀兩均已先後解清惟滿料變價一項内有海嘯擊沈剥船七隻無可變價核計短銀二百十兩應於節省銀内扣抵查光緒七年十二年直隷代造江西等省剥船每隻節省銀五兩六錢六分及十兩六錢六分不等本屆銀價極賤常年僅及十成之八人工木料價值增昻非上屆情形可比代造海嘯擊沈剥船九十七隻於奏請撥欵時已將節省銀兩剔除就欵造船尚不敷用應飭該道自行彌補其代造江西湖北剥船三百五十隻嚴飭力求撙節計每隻核減銀二兩二錢五分共節省銀七百八十七兩五錢除滿料變價欵内短銀二百十兩照數扣抵外尚餘銀五百八十七兩五錢應飭該道專案解部至商人造船工欵照案先發八成工竣騐收以後將二成銀兩找發給領在案查歴屆代造江西等省剥船均經部議免其造册報銷並於驗收奏報聲明有案此次事同一律應請循案免其造報除飭承領剥船州縣印結船户年籍清册及商人保固限結分别咨部外所有遵　旨騐收新造剥船緣由理合恭摺覆陳伏乞　皇上聖鑒勅部查照謹　奏奉　硃批知道了欽此　○○王文韶片　再臣因楊村鐵橋恐碍漕運奏請將新舊剥船叅用洋式攺造活樓活舵旋因工程浩大告竣需時恐誤漕運飭令署天津道高驂麟審酌情形變通辦法但期樓舵拆卸靈活過橋無碍不必拘泥洋式嗣據赶辦完竣經臣騐得此項樓舵仍按舊式攺造四面俱用活筒裝卸較靈工程簡便較原估節省甚多其舊船攺修工欵應飭實用實銷由籌賑周撥欵歸墊再行奏報至新船一項就現成工料量爲攺造所費無幾該道情願捐廉報効不另請欵理合附片具陳伏乞　聖鑒勅部查照謹　奏奉　硃批該部知道欽此　○○廖夀豐片　再查嘉慶十六年八月十五日奉　上諭嗣後各直省督撫遇有分發試用期滿人員務須嚴加甄别如實係才具明晰所事勤能者准予保留欽此欽遵在案兹有試用知縣馬承基吳積勳王聘三三員均試看一年期滿例應甄别由藩臬兩司造具各該員履歴清册塡註考語會詳請　奏前來臣查該員試用知縣馬承基才具明愼試用知縣吳積勳人尚明白試用知縣王聘三安詳謹愼均堪以留省照例補用除咨部外理合循例附片具陳伏乞　聖鑒謹　奏奉　硃批吏部知道欽此　○○饒應祺片　再署霍爾果斯通判楊敬熙卸署遺缺查有候補知府熊龍超堪以委署據新疆布政使丁振鐸鎭迪道兼按察使銜潘效蘇會詳前來除批飭給委外謹會同伊犁將軍臣長庚陜甘督臣陶模附片具　奏伏乞　聖鑒謹　奏奉　硃批吏部知道欽此　○○頭品頂戴湖廣總督兼署湖北巡撫臣張之洞跪　奏爲湖北省光緒二十三年丁酉正科鄉試請依限題派考官恭摺具陳仰祈　聖鑒事竊照鄉試年分例由禮部題派考官督撫臣於四月内先期　奏明歴經遵辦在案兹屆丁酉正科鄉試之年據湖北布政使王之春照案詳請具　奏前來臣查湖北省光緒二十三年丁酉正科鄉試應請依限題派考官按期舉行以宏作育而廣登進其荆州駐防繙譯鄉試亦應照案另塲辦理除咨明禮兵二部並飭科塲應辦一切事宜次第赶辦謹會同湖北學政臣龐鴻文恭摺具奏再湖廣總督係臣本任毋庸會銜合併陳明伏乞　皇上聖鑒謹　奏奉　硃批該部知道欽此　○○史念祖片　再准部咨嗣後道府州縣無論何項勞績保舉歸入候補　補用人員令該督撫卽以此項人員到省之日起予限一年詳加察看奏明分别繁簡補用又定例歸班文進士繙譯進士俟本科截取赴部投供後准其分發簽掣各省並准其指捐一省試用一年照例甄别留省補用各等因遵奉在案查　勞績保舉補用知縣陳模截取試用知縣陳品銓教習試用知縣歐陽鋆等均己試看一年期滿㨿藩臬兩司出具考語詳　留省懸例補用前來臣查勞績保舉補用知　陳模明幹有爲截取試用知縣陳品銓安詳謹飭教習試用知縣歐陽鋆當差勤愼均堪留省補用應請留於廣西遇有缺出照例按班留用除將各員履歴送部外謹會同兩廣總督臣譚鍾麟附片陳明伏乞　聖鑒訓示謹　奏奉　硃批吏部知道欽此 
 
