# 1909 - 323 - 4913225

 

Page 1

 
 
   
 
 

Page 2

 
 
[上諭]  
　　監國攝政王鈐章十月十三日内閣奉 
　　上諭前奉先朝諭旨諄諄以籌備立憲爲要圖業經嚴定年限各專責成期於計日程功届時頒布不啻三令五申朕臨御以來又復疊降明諭或於批摺内誥誡再三其於憲政前途實事求是之心早爲天下臣民所共見現據各部院堂官曁各直省督撫奏陳第一二屆籌備事宜均尚妥協果能實心實力次第舉辦何難日起有功所慮積習相沿難保無但以一奏塞責者須知此項要政上禀前謨下慰民望關繫至爲重大自兹以往益當振刷精神認眞整頓無取乎虚文粉飾徒事鋪張若揆諸現在情形辦理或有窒礙亦准其剴切臚陳並妥籌善法仍一面持以毅力務底於成斷不可遇事畏難互相諉過方今時事多艱朝廷宵旰憂勞無時或息爾内外諸臣受國厚恩理宜殫竭血誠擔負責任倘稍涉虚假將來憲政不克依限實行試問能當此重咎否耶卽着憲政編查館將所奏成績隨時稽核如查有措辦遲逾或因循敷衍毫無實際者據實參奏 
 
 
 

Page 3

 
 
朕惟有懍遵上年八月初一日諭旨按照溺職例懲處紀綱具在决不姑寬要之仔肩固無旁貸而協力乃克有成尤望爾内外諸臣共矢和衷屏除私見毋黨同而伐異毋勤始而怠終庶幾上下一心弼成郅治朕心實嘉賴焉將此通諭知之欽此 
　　上諭馬蘭鎭總兵耆齡未到任以前着載瀛暫行署理欽此軍機大臣署名奕劻世續鹿傳霖那桐戴鴻慈 
　　宫門抄十月十三日召見軍機崔永安耆齡榮恩溥善 
[交旨]  
　　十月初八日軍機大臣欽奉 
　　諭旨大學士鹿傳霖奏景陵東配殿等處要工接續完竣一併驗收一摺又奏驗收裕陵聖德神功碑亭工程一片又奏請將承修景陵隆恩殿等處曁裕陵聖德神功碑亭各工餘欵撥歸内閣實錄紅本大庫工程應用一片均著依議欽此又奉 
　　諭旨恭備孝欽顯皇后梓宫奉移差務之民政部丞參廳丞禮部丞叅步軍統領衙門堂司各官除已加恩外餘均賞加二級欽此 
論說 
[論中國急宜改良教育（留日學生賈寄瀛稿）（續）]  
　　乙教員 
　　一對於一己所當改良者教員爲學生之模範。與堂長相去不遠。故前述之品行學業兩項。皆可參閱。而教員與學生。尤有密切之關係。昔德國哲學大家康德爲教員時。十二三年不失時。四十餘年不更校。甚爲教育界所稱道。乃吾見中國學堂之教員。遲到早退缺課不一而足。甚有因賭博而放棄職務者。而小學教員。且有惟利是圖。身兼數校。竟放棄其訓練管理之職者。此等現象實爲東西各國所未見。殊堪浩歎。至於增進學業。更爲教員之要件。吾見日本小學校教員。於課餘之暇。往往在專門學校之有夜課者。自求學問。精益求精。誠教學相長之道。試問吾國教員。能有幾人勉學者乎。劇塲賭塲。乃其俱樂部。茶店酒店。即其遊息塲。宜乎授課之時。窘態畢露。辭館之後。無地能容。凡此之類。指不勝屈。所望於爲教員者當汲汲改良者也。 
　　二對於學堂所當改良者此特就教授管理訓練等而言也。教育書中言之甚悉。爲教員者宜以之爲參考。且有治法尤貴有治人。死法當活用。庶幾易收效果。卽如教育家海氏學派之五叚教授法。非盡可運用。若於各教科一律死守之。則異於不學者幾希。他如傴僂其躬。囁嚅其口。教者精神不振。聽者隱几思臥。則尤爲最下乘矣。至於訓練管理二項。更非易易。彼運用敏妙者。隨處可施其靈活變化之手叚。行賞行罰無傷師弟之感情。一動一言。皆有監督之方法。其尤善者。休假罷課之時。中心耿耿於訓育。口講指畫之際。兩目炯炯於全堂。學校中有此等教員。則學生反抗之禍。消弭無形。修身成績之良。可操左劵。若夫女學堂教員。則尤宜莊重不佻。以身作則。一面於訓練管理二者。加以特别之注意。則於教員之職任。庶不致稍留遺憾也。 
　　三對於社會所當改良者教員非僅對學校而已也。卽社會教育。亦當注意。吾觀東西洋各國之教員。於學校課餘之暇。或發表自己之特見。載於新聞及雜誌上。以補教育所未及。或於暑假年假時。就他處開講習會。普及智識於一般人民。或因監察學生之故。分叚巡遊。以調查社會上之情狀。或出入學生家庭。與其父兄閒話。以改良社會上之家庭教育。或與農夫野老講話。隨處施通俗教育。以匡正其身心之劣點。較諸吾國教員之武斷鄉曲。玩侮鄉愚。邪僻衣冠。驚駭庸人之耳目。趨附官吏。喪失社會之信用者。固相去若天壤矣。此亦今日爲教員者亟宜注意之事也。 
　　丙學生 
　　一修身上所當改良者學生爲中國將來之國魂。扶衰振弱。擔荷匪輕。乃觀吾國學堂。大都不注重修身。致學生品格卑汚。道德喪失。若前述之堂。長教員諸弊病。亦有犯之者。盂圓水。圓盂方水方。種瓜得瓜。種豆得豆。古人之言。豈欺。我哉所以舞台出入。敗俗傷風。曲徑通幽。尋花問柳。終朝游惰。甘爲衣食之奴。一且困窮。且試穿窬之技。而其他之以功名爲求學目的。以學堂爲終南捷徑者。猶其善焉者也。且也中國尚在幼稚時代。學堂辦法。安能盡如人意。乃吾國學生求全責。備無理要求。教授稍形囁嚅。即加譏。笑管理偶。爾嚴密。妄擬驅除違公共之校章。以衆暴寡。固野蠻之團體。欺弱恃强。此皆於學生身心上最有關係者。尚望有則改之。無則加勉。亦自尊人格之一端也。至於女學生。則尤宜淑愼爾止。不失名門閨秀之風。温恭爲懷。養成賢母良妻之習。而以上所陳諸獘。尤萬萬不可輕蹈。以貽他人之口實也。 
　　二勉學時所當改良者學堂智德體三育並重。不可偏于一隅。竊觀吾國學生。往往顧此失彼。德育不周之弊。前言詳之矣。而劇烈之跳高賽跑。自矜絕技。朝夕之埋頭伏案。不識衞生。以及喜習洋文。則以國文科學爲無用。詐請病假。且以體操運動爲可憎。尤爲顚倒差謬。不知體用。吾觀日本學生。無論國語洋文科學。皆能盡心而不厭。間有擊劍打球柔道。以輔體操所未周。彼此相較大有差别。至於女學生。則於普通科學之外。更注意於家政美術裁縫烹飪詩歌等科。此亦我國學生可以借爲師資者也。 
　　三家庭内所當改良者此就對已對人言之。對已如放課歸家後。宜謹愼品行。温習學業。鍜鍊身體。而不可淫佚無度。流連荒亡。致學堂所 
 
 

Page 4

 
 
領得者有一。暴十寒之慮。嘗觀吾國學生。每逢放假。年長者大都放蕩於茶肆劇塲。年幼者終日徘徊於大街小巷。荒棄學業。罔恤人言。迨至年華老大。一事無成。八口啼飢。一身落拓。始悔當日之自暴自棄也。亦已晚矣。對人即被教育者變而爲教育者也。長上或嗜烟睹。則當幾諫。女子迷信神鬼。則應箴規。兄長操業農商。則告以新有之智識。弟妹年方幼稚。則無殊受教之生徒。卽奴僕墮於下塵。亦官教之識字。戚里偶逢頑舊。亦當導以新聞。惟萬不可出言激烈。處事鹵莾。致蹈年少輕率之習。此尤今日學生所宜互相勉勵者也。 
　　嗚呼。教訓十年。句踐雪夫差之恥。綏丹一敗。俾相知教育之功。律以中外古今之成績。夫固若合符節矣。教育界之改良。尚可緩乎。願吾師生。速聽妙諦。 
專電 
[電一（北京）]  
　　外務部連日密電開缺軍機袁世凱商議東三省交涉問題 
[電二（北京）]  
　　某大員就商樞垣擬請起用已革郵傳部侍郎朱寳奎樞臣以原叅有身家不清字樣不允奏保 
[電三（北京）]  
　　粤川漢路借約大綱已定不日就緒 
[電四（北京）]  
　　憲政館考核各省籌備憲政成績除鄂魯蘇桂四省餘皆不能振作擬嚴定處分督促進行 
緊要新聞一 
[海軍處咨查海軍人員履歷北京]  
　　海軍處近據各省册報派遣兵艦大小人員二百五十餘名内統帶分統管駕等一百餘名船副練習員弁學生等一百餘名又護兵礮手水手機工等一千五六百名文北洋南洋湖北廣東各水師學堂現派總辦監查教習等四十餘員新舊各班學生六百餘人又上海福建廣東船廠總辦提調司機製造管工查驗等大小人員一百餘人内除學生兵手外各該管理人員曾在外國海軍專門學堂及中國各水師學堂畢業者約居全數三分之二惟所得學業程級及辦理水師製造教育各事成效如何未據詳報無憑查核現查奏定興辦海軍計查本年開始籌議軍港及考察各國海軍事務明年興築兩洋軍港改辦各處海軍學堂三年改辦各處製船事務編列各洋艦隊將來設學堂時該項管理教習人材設塢時該項製造查騐人材編隊時該項管駕駕駛人材均須先期將舊有派辦人員查逐行詳酌定去留然後再派得力專員分任各事爰特據情詳咨各省務將各該省原派教育製造兵艦各員履歷及原有學級並辦事成蹟詳細列報以憑彙同核查 
[海軍大臣閱看英艦操演]  
　　文滙報載十四日倫敦電云中國海軍大臣刻在英國司劈海德地方閱看魚雷艇及海底潜行艇操演該大臣等所到之處人皆歡迎盡禮 
[軍諮處奏派各省叅謀官北京]  
　　軍諮處附片具奏本處奏定陸軍叅謀章程内開各叅謀官均直隷於軍諮大臣由本處遴員派充嗣准各省陸續請派前來所有近畿第一鎭二等叅謀官忠海兩江叅謀處總辦吳紹璘江寗第九鎭正叅謀官翁之榖浙江混成協一等參謀官李煒章江北混成協二等參謀官靳雲鶚等各員均經奴才等先後札派前往嗣後所有應派各叅謀處總辦帮辦及各鎭協叅謀宜擬由奴才等先行札派隨時奏聞再查各國陸軍混成協有獨立作戰性質均設參謀官員缺擬請嗣後各省陸軍其已成混成一協者准設二等參謀官一員以資贊助九月二十九日奉旨依議 
[學部與蒯京堂之感情北京]  
　　學部片奏前充歐洲游學生監督蒯光典業奉恩旨以四品京堂候補查該員駐歐年餘留心學制於西洋各國教育國民之法考查綦詳本年臣部奏定分年籌備事宜如設簡易識字學塾改良私塾推廣初等小學等事均爲興辦國民教育之急務擬懇天恩准以蒯光典在臣部丞叅上行走兼充京師督學局局長使之本閱歷所得見諸實行以期漸收化民成俗之效其現充督學局局長臣部右丞孟慶榮本係創辦該局之員於教育行政事宜考求有素即專令其在部贊畫一切則於部務尤多裨助九月廿五日奉旨依議 
[盛宫保電調入京之風說北京]  
　　政府昨與郵傳部徐尚書商議西北郵電鐵路均關緊要若無熟悉此項要政人員辦理恐難得手擬調商約大臣盛宫保來京籌商辦法聞尚書極以爲然不日即當電商盛大臣詢其能否來京并聞所遺商約一章有以　少川侍郎暫任之說 
[外部拒絕上海擴充租界紀聞北京]  
　　上海各國領事要求擴充租界由駐京各公使與外部交涉等情迭紀前報刻聞外部已經嚴詞照覆不允所請姑紀之以觀其後 
[津商組織籌還辐債會詳紀天津]  
　　天津商會組織籌還國債會已記前報專電兹聞　六日各行董事百餘人齊集商會由 
 
 

Page 5

 
 
王觀察竹林報告開會宗旨略謂國步艱難閭閻疾苦政府雖籌欵孔殷而君上常有視民如傷之意我輩宜圖報答君親之道且當此國債巨欵設有外人干涉財政其害何堪設想聞者無不感動次由王君松樵杜君小琴楊君小林徐君續會胡君子斌顧君夢臣等演說立會要義重在顧全大局衆皆鼓掌贊成隨皆簽名認可末由胡君子斌宣布此項問題最重吾輩當有毁家紓難之心始能成就等語總協理坐辦會董正副議長及各行董均起立贊成遂攝影散會刻聞已將小啟付印不日卽聯合各團體協議舉辦 
[直紳請求速開國會之動機天津]  
　　直紳發起請求速開國會各節曾載前報兹悉此議由憲政研究會發生自月前該會電請各省力爭中日新約後隨有江蘇議員楊君來津商辦一切爰有公請速開國會之議現該會組合員王君法勤已赴山西運動聞日前已接來電謂到晉之當晚該省諮議局即委張士秀赴陜甘新三省聯絡云 
[永七鹽務又起風潮直隷]  
　　永七鹽務自歸官辦後短秤折扣種種弊端與商辦無異本年四月已激成搶店鎗斃愚民一案上月二十六日撫寗屬又起事端有搶雙山圍台營之事聞已聚衆萬餘人當塲被鹽勇擊斃者七人越日傷重斃命者四人受傷未死者數十人據聞有口外票匪混入其中目下尚未解散刻經諮議局聞知以事關重大已委託專員前往秘密調查並相機設法解散徐圖維持善後之策 
[滿蒙邊事彙紀]  
　　俄人對於蒙古鐵路久有異言日前曾向外部要求合辦當經嚴詞駁拒現聞該使又向外部申請謂蒙古路綫實於該國商務大有關係將來由中國自造不得借用他國之欵至購用材料延聘工師亦均須先儘俄國云云聞外部又復力駁謂此仍係合辦性質蒙路爲中國完善主權無論如何必不能使外人干預且中國自造此路亦不致損碍俄國商務云又聞近數日間外部數與俄使磋議要件計有三端一爲中國允歸英國公司承辦之錦州至洮南鐵路俄國須均沾利益一俄國仍擬在未開商埠之洮南府設立領事一俄國在蒙古須有裁判入俄籍者之權惟外部均未認允 
　　甲辰之役海參威華商所受損失敗數目經政府查明令俄國賠償在案現聞已由俄政府撥到盧布五十萬枚不日卽可發商承領 
　　日本擬在滿洲設立銀行一節聞經日政府决定辦法四條一資本總額一千萬元二由日政府及南滿洲鐵路公司各籌五萬股三應發行之票分爲十錢二十錢五十錢一元十元五十元等六種四該行應派總裁及總理員其總裁以五年爲一任由日政府簡派經理員則於有百股以上之股東中選舉以三年爲期聞日政府於此項銀行異常注意謂將來必能擴張東省實業故其内容章程均甚愼密云 
　　日前政務處會議時咸以吉林之寗古塔及依蘭山等處俄人西伯利亞鐵路直貫其中附近一帶森林礦産爲俄人暗中侵掠者已頗不少日人又相率前來冐墾若不早爲計劃恐釀成繁難之交涉聞軍機處已會同外務部電飭東督迅速籌劃預防後患 
[京師近事]  
　　澳門劃界大臣高而謙曾有電奏謂葡人要索澳界愈甚支離粤省民氣日盛恐釀事故請飭外務部與駐京葡使據理力爭并請示辦法等語日前外務部值班時攝政王　召外部各堂密商此事至二小時之久 
　　魯省京官日前會議烟濰鐵路辦法先舉二十人擔任招股事宜招足第一段股本卽先修第一叚以後陸續招股卽陸續接修以期輕而易舉 
　　政府近有電致贛撫馮中丞詢問義寗陳伯嚴吏部有無出山之志聞因陳吏部最熟西北情形又爲陳中丞右銘折嗣物望素孚如肯出山擬畀以路政要差云 
　　陳伯潜閣學寳琛現擬請假數月回閩日前其姪陳徵宇參議懋鼎升缺陳閣學謝恩竟蒙呌起聞攝政王頗愛重其品學欲詢以將來毓慶宫一切課程故得召對云 
　　此次肅親王叅劾馬蘭鎭總兵恩霖怠慢陵差一摺聞因皇太后抵行宫時食水全未預備後由直隷總督派員於附近以四百金購甜水井一口方得應用此事責在恩霖故有此叅 
　　孝欽顯皇后梓宫過某站駐蹕之蘆殿夜間竟有匪人潛入欲圖縱火爲護軍所獲禀明扈蹕大臣即行就地正法 
　　軍諮處會同陸軍部擬訂陸軍大學章程略倣分科大學辦法其奬勵尤爲優異所有部處軍鎭考入肄業人員原差薪水照常支給畢業後最優等者照原官晋二級陞用 
　　近畿陸軍參謀處開辦以來因節省經費帮辦一差至今未派近聞帮辦督練大臣王英楷以此差關係重要擬將督練處參議上行走江觀察朝宗調充刻下已經决定惟俟鳳禹門回京方能施行 
　　日前都察院某御史呈遞封奏一件聞其内容係參陸軍第五鎭統制張永成事與鳳禹門大臣牽涉該摺現已留中 
　　陸軍部各堂日前會議以各省新練陸軍雖經定有專章而各員弁學術互有不同教練恐難一致應由本部設立陸軍研究會每年特開大會一次飭令各鎭統制或選派將弁到會研究關於軍事戰術以及教練等項現正籌議章程訂於明年正月舉行第一次大會 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[張總憲封奏諮議局選舉利弊北京]  
　　初七日都察院張英麟總憲呈遞封奏一件探其内容係力陳現在各省諮議局選舉利弊共列八欵言詞頗爲澈烈云 
[電商選舉資政院議員辦法]  
　　浙撫致憲政編查館電憲政編查館鈞鑒本月十一日選舉資政院議員是否議長副議長亦在被選之列希即電示以便遵辦增韞江 
　　憲政編查館覆浙撫電杭州撫台鑒江電悉選舉資政院議員所有議長副議長亦得在被選之列此覆憲政編查館御 
　　皖撫致憲政編查館電憲政編查館鈞鑒前奉資政院電開皖省諮議局應選出資政院議員五名當卽札行該局照辦此項議員選出所遺之額應否續選補足其補選之法是否就全省候補複選當選人中統選抑仍就各府直隷州複選區域續選按所遺之額按次以原有候補當選人遞補之處統候鈞裁電覆俾有遵循是所盼禱家寳江 
　　憲政編查館覆皖撫電安慶撫台鑒江電悉諮議局選出資政院議員所遺之缺應仍就各府直隷州定額按照所遺依次以各該府直隷州原有候補當選人遞補此覆憲政編查館御 
[江蘇諮議局互選資政院議員餘聞南京]  
　　江蘇諮議局議長通告書互選資政院員館章有督撫覆加選定之文雖有列名在前之限制然於未奉執照之前究未便令當選人即開本局議員之缺本届會議未畢將來關於到會發言及互選常駐員之投票恐生疑問先此聲明凡當選人於未奉執照時仍認爲本局議員無庸區别 
　　議員沙元炳辭選電文諮議局議長鑒電悉父逾八旬别無兄弟不能應資政院選謹辭炳文 
[蘇省議員處分海州勒捐案南京]  
　　海州籌振水災勒捐民户種種辦理不善由各捐户赴省上控并至諮議局投請願書刻由議員議决辦法三條呈報江督電飭籌振委員洪道謝直牧照辦電文錄下 
　　江督致洪道謝直牧電海州洪道謝直牧鑒據諮議局呈稱該州籌振水災辦理不善由局議决辦法三條一不得援選舉人名册内五千元資格爲派捐標準二吊銷派捐所簽差票三另舉五十一鎭公正紳董勸捐並公舉籌振總會總協理用正當方法籌振等因據此合亟電飭該道督同該直牧迅卽查照局議辦法三條切實辦理具報毋違駿蒸 
　　附許九香觀察致賑務委員電海州督辦振務洪觀察鑒海州捐尸上控甚多並至諮議局投請願書語極激烈全體議員因藉選舉五千元資格派捐且有差提押追之事頗動公憤聞督憲有電公轉圜之說乞大力維持並勸謝公顧全大局勿介意爲叩霖蒸 
[贛省諮議局議塲紀事江西]  
　　江西諮議局初八日開會由議長謝敬虚侍御宣布提議事件節要錄下周述黄念鑫董德淵黄蘭芳等保全農人及除胥差之害議題多數贊成前題歸併實業議案後題歸併法律議案周述等請嚴辦掠賣人口議題由陳瀛贊成呈請馮撫台通飭嚴禁販賣人口大衆亦相繼贊成又周述等請聯合團練以免贛粤交界三點會匪竄入大庾縣境滋事議題多數贊成歸入治匪案又周述等爲前年南康教案撥用賓興公欵議請於振項下撥還五號言交財政審查會多不贊成惟多數表决由議長函詢馮中丞查明酌辦孫振渭陳請修正禁烟案多數决議歸併巡警道呈由馮中丞交議禁烟案内併議黄立大等請禁戲以除賭害饒正音登台宣言關於賭博種種名目以麻雀花會灘寳等爲害最鉅而巡警禁拿不免流弊宜從官幕書丁禁拿爲起點尤宜清絕拿賭流弊文和宣言賭博嚴禁律本綦嚴但各彩票分銷本省爲數過多資財盡付流水似宜以嚴銷彩票爲要點大衆贊成議至此議長宣言爲時尚早應稍憩息再行决議本局支給旅費規則 
分類新聞政界 
[蘇藩護院之先聲蘇州]  
　　蘇撫瑞莘帥奉旨升署湖廣總督日内卽須交卸啓行現經江督張安帥與瑞莘帥商定派委蘇藩陸申甫方伯護理撫篆遞遺蘇藩篆務則委蘇臬左廉訪署理日内當有明文並悉蘇藩陸方伯赴寗公畢已於本月十三日乘火車返蘇矣 
[寗古塔風潮善後辦法吉林]  
　　塔城風潮一節疊誌本報頃聞公署委員張太守弧刻已抵塔辦理各事尚稱得手並籌善後之策數條電諸帥示略云綏芬商會原設於教堂因人民疾視商會波及講書堂似此情由斷不能作爲教案辦理但該堂實係教會公立今旣被毁應由地方官照舊修好映一照片存案了結倫教士或領事到省囉唆乞抱定宗旨 
 
 

Page 11

 
 
持理拒絕至聚搴火磨爲俄工鎗傷各人均不致碍命搶麵者現已查獲拘禁此外别無命案惟树心雖定而怨毒未消必須正本清源方可一勞永逸現唨入手辦泑一請公署速來嚴電飭廳將廣成公産業一律封抵官本二飭官帖局再墊運官帖十萬吊多搭銅元小銀元並龍元票以便周轉而固民信三請旗務處速頒提調關防俾早接手云ຑ聞䅬署會商業已電飭照辦矣 
[華婁劃分城廂警區蘇州]  
　　松郁城内外整頓巡譢屢經厘紳集議刻已議决華婁城廂共分六區計城中區東外區南外區北外區西外一區西外二區每區各舉正副長一人按區勸募因十一月初一開辦期近暫向上海總工程局借用巡士以資教練 
[調查設治蒙旗户口吉林]  
　　吉林民政司現奉督撫札開調查户口爲奉旨飭辦之要政所有名蒙旗地方除向未放荒設治者仍由該旗自行調查呈報其已經放荒設治各處即不得以未設行省之地方論應定爲無論蒙漢户口一律由地方官照章調查業已由司轉行長春農安各屬遵照辦理矣 
[請撥官荒興辦農業公司浙江]  
　　山隂縣優附生陳鳳章等日前聯名通禀各憲轅請指撥該廳馬鞍村地方荒廢官山集股創辦農業有限公司等情本日奉增中丞批示查農務爲實業基礎洵爲今日切要之圖該生等擬在山隂縣屬境馬鞍村内創設農業有限公司集股領墾村内四十四都二圖大小山交湯灣等處荒廢官山究竟其中有無業主能否准其開墾所擬章程有無窒碍仰勸業道即飭山隂縣迅速詳細查明禀復 
交涉 
[法兵駐邕謡傳之原因廣州]  
　　法兵屯邕警報謡傳張撫軍力辨其無因迭紀前報兹悉近日省中商人迭接南寗來函均稱法兵數千由龍州輪流頻到南寗旅行並無久駐之事惟附近鄉人極爲驚懼多携眷走避廣東商家亦多遣眷回東者風聲所播故有此謡云 
[日人來吉游歷之忙碌長春]  
　　日前兵備道署接到外部札文言有日人水谷眞太郎不日來吉調查商務近又接到札諭云有日人竹波完次郎者由北京來吉游歷各埠當即轉飭各府廳縣一律保護矣 
軍界 
[税務處核復購運槍彈章程杭州]  
　　浙撫前因駐杭英領事調换鎗枝一事檢核税務大臣通行新章並未載有專條無從比例當經咨請核示在案現聞接到税務處核復以各口領事官運用鎗彈毋庸另訂專章即按本處三十四年正月間之通行新章第二條核辦以昭愼重等因增中丞當卽轉行關道一體遵辦 
[劃分憲兵巡警權限吉林]  
　　東省督撫據民政司兵備處會詳自憲兵第二營分駐吉省以來其於軍人舉動實行約束之處誠足以助長官耳目所不及而憲兵與巡警互爲唇齒交相臂助之事亦復在在皆有惟憲兵與巡警性質旣同則齟齬易生若不嚴定權限難保無各存意見兩相衝突之事因彼此會商擬定辦事暫行章程二十七條劃分權限兩無糾葛等情當即札發本埠警務局及駐紥憲兵隊一體遵照 
[巡防隊撥領軍械湖南]  
　　湘省南路巡防第十一隊周管帶祖方前派妥弁在永州府駐防南二隊撥領毛瑟槍二百七十桿毛瑟子彈二萬三千四百顆及器械等項照數收明所有原領各件除將毛瑟子彈九百餘顆曁斧耡更鼓留營外餘皆呈繳到省申報驗收矣 
學務 
[堤頭村簡易識字學塾開學情形天津]  
　　堤頭村官立小學附屬之簡易識字學塾經學董華芷齡君勸學員劉蓉生君組織成立已於初七日開學入學者六七十人學生有三四十歳者小亦二十餘歳均係農工勞力目不識丁者蓋此項學塾本爲此類民人所設立其功課每晚二小時一時識字一時學算開學時經華君演說宗旨劉君演說不識字之害該堂長陳君演說學塾規則張王二教員演說識字習算之方法聞該堂堂役現亦入塾受課云 
[通飭催報全省學堂經費浙江]  
　　浙江提學司支文宗日前專札通催各屬案奉學部札開查各省辦理學務經費其報部數目只有總數於各該學堂動撥何項籌捐何項活支若干常支若干均未詳晰分别報明若不切實調查則官欵公欵及就地籌捐之欵旣未能縷晰條分即各項動撥各項開支部中更無從查核兹由本部刋定表式通行各省飭令於全省各項學堂無論官立公立民立均列明用欵若干由何項提撥何項籌捐據實詳細調查務於三個月内一律辦妥報部等因當查各學堂經費歳入歳出均須遵照部章簡明塡寫以便學務統計之用兹又奉飭係爲清釐財政起見應將各項學堂經費專案塡報不得仍前籠統或用樂捐派捐等名如限送司以憑彙轉並札各屬佐治員督催在案迄今逾限兼旬前項表式仍未據送齊殊屬違延已極合亟通催該府廳州縣立即遵照轉飭勸學所傳知境内無論官立公立民立各學校一體照式據實查塡各三紙限十月内由縣彙集專差星馳送司以便復部 
[商業小學定期游藝會蘇州]  
　　蘇城紗緞業公立初等小學自開辦以來迄今三載本年特改爲商業小學以植商學之基礎現經該校校長等定於十六日合全班學生開游藝會以覘程度而分優劣 
實業 
[廣九鐵路限期四年告成廣東]  
　　郵傳部現以廣九一路乃借欵合辦關係重要舉凡興建工程等事及全路告竣均應明定限期以便按期督催依限告竣現定以四年爲限卽宣統三年全路告成昨特將籌議布置及擬定期限咨粤查照矣 
[吉長鐵路辦事權限吉林]  
　　吉長鐵路總辦爲傳觀察良佐會辦爲顔觀察世清兹悉總會辦職務除全路購地查辦路欵及接洽地方紳 
 
 

Page 12

 
 
商由顔觀察主持會商辦理其餘俱由傅觀察主持毋庸會商以期迅捷業經郵傳部咨飭公署轉行該總會辦知照矣 
[贛撫對於鹽觔公股之愼重江西]  
　　江西吉安府議員朱夀慈等以鹽觔加價公股一事禀懇撫院查照奏案飭發股票以昭信用等情奉馮中丞批云此項鹽觔加價所收鐵路經費作爲各州縣公股以每年股息撥充學堂經費及地方各善舉之用久經奏明有案中間淮運司有作兩淮協濟官股餘息分撥兩省辦理新政之議嗣經各紳呈請注銷雖運司迄未議覆第加價久停似可查照原案塡給股票惟各府州縣如何分配先未議有定章據稱吉屬有督銷局册報可憑此外各府究應如何分派每府各縣又如何分派方昭平允至此項加價抽自食户旣非個人亦無團體除官息餘利歸入地方公用外應否一體給予股東議事選舉等權並可否以諮議局議員爲代表均屬待决問題前次股東會爭持即由此起不得不再三審愼博稽衆論仰勸業道即移鐵路公司曁由公司傳知全體股東各自詳加討論開具意見書如持論歧異不妨兩議三議凡表同情者均須按名簽字畫押送由該道會同督銷淮鹽局妥爲核議詳覆以憑酌核咨商郵傳部兩江督部堂示復飭遵並移諮議局商務總會知照 
[組織紡紗公司之計畫天津]  
　　津郡谷芝瑞太史組織直隷紡紗公司十三日下午假諮議局辦事處開會公舉總協理及籌借辦事處所已函致京師請籌辦員李嗣香太史史侍御履晋來津蒞會並聞該紡紗公司提議有在河間一帶擇地建廠之說蓋以該處濱臨西御河産棉銷線將來津浦鐵路通車交通甚便且與關卡得免交涉云 
[商會籌措路股之爲難吉林]  
　　吉省商務總會准民政司移開預算路工用欵共需四十五六萬吊除已籌者不計外尚不敷錢七八萬吊之譜呈奉督撫憲批飭與商會妥籌呈覆兹經該會集議商業凋敝若由商界酌籌殊非易易此外亦無閒欵可指已移覆民政司自行設法籌畫 
雜記 
[縣令虐妾訟寃别嫁之眞相雲南]  
　　前蒙自令朱勛貴州人案多内寵朱嬖次妾而薄三妾三妾因與次妾積不相能一日互相爭閙朱執三妾幽之空室三妾因更詬朱朱復絕其食三日三妾因乘曉破扉踰垣逃出縣署附近爲臨安開廣道署妾遂入署擊鼓訟寃訊之始知爲蒙自縣之三妾時署道增觀察與朱最相得急召朱使自調處并誡僕役秘勿外言蓋所以庇朱者毋弗至也朱力請使遣之歸且告以不加之責三妾誓死不去增道夫人復固持不許朱無如何遂棄置不問增道夫人爲擇哨弁而遣嫁之家政不修是亦宦塲之一種活劇也 
[廩生朦保盜匪之末路蘇州]  
　　邳州岔路之步隊哨長程曾誥拿獲匪犯高秀堂一名解徐州清鄉局訊據供認兩次行刦不諱旋由廩生高光斗等聯名赴局朦請保釋經徐州清鄉局以該廩生高光斗於本庄人民爲盜事前並不遵章舉發及被獲後尤敢聯名朦保自應將廩生詳革並將該庄牌長高樹堂責押澈究辦理等情詳奉督撫憲批飭遵辦矣 
[業户集議追租情形蘇州]  
　　蘇城各業户以本届田租各佃户把持未繳爰定於十三日在元都方丈集議當時各業户誤爲自治籌備公所邀議嗣悉發起者爲蔣太史之弟炳華是日各棧夥到者一百餘人聞潘尤彭江諸君均未到會吳訥士部郎亦函陳意見以本年佃户歉收尚係實情或因折價大小相懸之故觀望不繳現應視災之輕重分别酌讓以示體恤等語惟蔣紳以田户抗租此風斷不可長爰商請吳紳韶生等領銜備具公呈請縣飭提區董經保等押追以維租務未知三縣若何辦理也 
[松花江之冬景談吉林]  
　　松花江自上月下旬所有汽船十餘艘與多數之帆船多在外埠寄碇運路不通每一臨眺不覺有唐人獨釣寒江風景也 
文苑 
[驅瘧鬼詩]  
　　上月旋里忽患瘧有時若墮氷淵有時炙手可熱家人進以藥餌不見效以爲有瘧鬼也復召巫驅之余力斥其妄然巫方去而病良已余無以執迷信者之口因戲作此詩以解嘲 
　　瘧鬼瘧鬼住何處。忽然紆尊瞋目視。旦暮有約不憚勞。寒暖無常難自主。愧我本爲窮秀才。有磨不能使爾推。又愧文非韓吏部。朝驅爾去暮復來。來時氷冷去極熱。嗟爾瘧鬼太促狹。爾我非恩亦非仇。底事炎凉變頃刻。鬼聞我言忽怒嘷。茫茫人海皆我曹。翻手爲雲覆手雨。痴獃不賣偏嘵嘵。我憐痴獃不解事。小試其技有若是。爾不受教復何言。長嘯一聲從此逝。鬼旣逝兮病亦止。嗚呼。鬼旣逝兮病亦止。依然還我痴獃子。 
[雜著（泖東草堂筆記）]  
　　天之氣。地之質。世界政治之盛衰。學者德業之進退。皆無一息之停者也。故曰逝者如斯夫。不舍晝夜。 
磁石之吸鐵。性也。以紙層裹之愈厚。則吸性愈微。以至於無。非無也。蔽而不見也。漸去之則其本性漸見。去之盡而本性全復矣。即此觀性善之理。極明顯。 
　　赤子無機械變詐。然亦未知有仁義禮智。及其知識開而可以爲仁義禮智。即可以爲機械變詐。聖人不能預防其爲機械變詐。而爲隳聰塞明之說也。如老氏之言。是必使天下之人常如赤子而後可也。 
　　除天地間害蟲。似有傷於仁。而乖萬物一原之理。然爲保其同類之故。不得不殺異類以全其仁。此所謂義也。故曰親親而仁民。仁民而愛物。物旣後於民。故害民之物必殺之。所謂統言之則仁。分言之則有序也。鋤野草以存佳種。驅野蠻以保良民。與此一理。 
　　書曰。元后作民父母。普王弗利德飛曰。君　國家第一臣僕也。一曰父母。一曰臣僕。　視之似相背戾。然繹其意則同也。父母以愛養子女教之成立爲事。書曰惟天惠民。惟辟奉天。國家學曰。方今國家以助長民人身心之福利自任。而不尚僅事保護之說。助長民人身心之福利者。即所謂惠也。國君教養國民。爲民盡心竭力以爲之。而不辭勞瘁。與父母之待其子。臣僕之忠其主。初無少異。不以辭害意可也。若必泯其辭。則以君爲臣僕者。田不免生陵慢之心。而以君爲父母者。亦不免置湯武於無地。蓋暴君可誅。而暴父母必不可誅也。朱子曰。以理言之則民貴。以分言之則君貴。則此謂臣僕者。亦以理言之耳。分固殊也。至於父母之稱。亦非取其至尊之義。　父母於子童幼之時。則有教養之職。若成立之後。則舉室以授之矣。君之於民教。養之職。無一日而可弛。繹大學此之謂民之父母一節。可以悟古人父母之稱。其取義爲何在矣。 
 
 

Page 13

 
 
　　上海後馬路廣西路角寳德金店聲明遺失要件並廣告移奬事本店近年代辦同姓移奬京官如郎中主事外官如道府同通州縣每月領照辦到省到部者指不勝屈九日上旬代南潯恆和石記辦雙月選用主事兩名其印結保舉因承本埠厚大莊執事王錫五翁文通各埠俯允代匯當立有匯京書柬收條本店十月初二寄度支部實官新部照十張十一日均交恆和收去祇以厚大收條褖本店遺失特刊報聲明以作廢紙至恆和先後除交保舉印結兩項計四千零六十兩零八錢外仍有本店 
代墊印結二百六十五兩八錢子金六十四兩匯水五十兩潤筆一百兩本店函函託經手取浙江印結之前英公廨帮審金拱北法部再行函詢因金公早有函致恆和述明印結單可憑也本店謬承總辦湖北賑捐韓總辦福建賑捐孫專囑代辦賑捐七項常捐因認眞公事本月上兌本月到部惟新章極急十月初六申報上刊度支部覆奏新章截止甚速如有過期賑捐需補二倍七項需十成上兌本店特爲變通由電局彚報履歷以供光臨本店上兌者及時赶辦不致向隅至本店所存奬欵如鄭王柳邢李張蔣許孫錢陳黄邱余姚盧金朱吳范沈顧均可代爲設法斟酌舉辦且姓氏甚多不及備載如有懷出山之類者由信局郵局下問請寄郵票一角常有詳細章程奉告蓋本店讓受均可商酌也區區愚忱諒邀公鑒已酉十月望上海後馬路廣西路角寳德金店孫靜笏上 
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局報告書 
[江蘇諮議局淮揚水利審查會報告]  
　　制台交下淮揚水利議案擬將運河兩堤大加修整并加工挑濬河身以爲急則治標之計惟大修與挑濬并舉需費不資考高郵興化各志從前修堤挑河均有由民田攤捐之案此次或由官民分認合籌或先全由公家借欵興修歸下河各州縣民田認捐幾成分年帶徵抵還請通籌議决等情查運河水勢上承沂泗西接淮湖湖面從寳應以下邵伯以上面積極闊水漲之時湖河通連全恃運河一綫東堤爲水作障堤東各州縣民田數千萬畝欲保民食自應力求保壩因保壩而致運堤崩潰則民食民命兩不保全長此不圖後患將日亟惟西堤濱湖處所多係碎石工段現已由制台派員勘估尅日興修至運河東堤向係土掃工程年年翻築所謂柴有空心土無堅質卽大加興修緩急决不可恃現在通籌利害議將運河東堤從寳應以下邵伯以上一律改修石工以爲切實禦水險辦法一面諭令下河農民通種早禾立秋十日後如運河水漲歸江各壩不能宣洩即酌開車南新各壩以爲兼籌并顧之計且石堤禦水可以杜崩决之患下河人民從此安心農業公家歷年歳修搶險各費亦可節省惟百數十里石工需欵甚巨議由運堤以東各州縣民田凡有利害關係者分别攤認即以三千萬畝計算每畝攤捐二百文可得六百萬千分年帶徵攤還每年每畝分攤認繳數亦有限再由公家分認似更易於著手修築石堤時兼於高郵寳應一帶隄東有引水河處酌添减水閘洞十數座水小足資灌溉水大兼利宣洩更將運河濬深使水行暢利從前工員積習偷减浮糜皆所不免此次議請制台設立淮揚水利總局由官紳分任其事估工籌欵力除隔閡平時疏濬運河及湖口淤墊之處可將挖泥機器船改歸淮揚水利總局以爲疏濬之用至於治本之計上下游地平水平以及各湖河瀦水之容積洩水之分量亟應實地測量是否可以設法分疏力爭上游或於盛漲之時多闢去路非俟逐叚測量後預籌經費不足以資開辦議於江淮水利公司未成立以前暫將測量一部分附設淮揚水利總局所需用費即暫由淮揚水利總局擔認惟淮揚水利總局所有設局估工及修堤濬河之欵除公家分認幾成外餘由堤東各州縣在於所有民田内按畝分年攤認開辦之欵應先由公家借欵興修一面核估攤捐一面借欵興辦淮揚水利關係江北全局民食民命利害甚大應請制台速核施行以上係淮揚水利審查會報告之結果卽請議長付衆公决 
議案 
[江蘇議員署寬請補議江蘇教育事宜案]  
　　本省教育事業應行研究者甚多除江蘇教育總會請議案中已具之各條件外謹再補述七事請公議决擇 
　　一應籌設之學堂三（一）高等工業學堂（二）商業教員養成所（三）農林教員養成所 
　　（略說）高等工業學堂前無基礎應擇地新建商業教員養成所可附設高等商業之内以養成中等商業學堂之教員農林教員養成所可附設蘇州農業中學之内以養成中等或初等農林學堂教員 
　　一應合併之學堂二（一）蘇府官立中學應併入公立中學（二）南京方言學堂應併入高等學堂第一類 
　　（略說）中學本非完全省立之教育事業且現在高等小學堂尚未十分發達就學者少一府無庸設兩中學堂似宜與公立中學合併辦理方言程度甚淺論其性質可屬博言科似宜歸入高等學堂第一類以爲他日升入大學博言科之預備 
　　一應裁撤之學堂一（一）存古學堂 
　　（略說）中小學堂既有讀經一科識其粗淺京師復有經科大學究其精微存古之設實爲贅疣應建議裁撤 
　　一應推廣之學堂一（一）初級師範學堂 
　　（略說）師範爲國民教育之母似宜每府各設一校不可限於兩省城 
　　一應補助之學堂三（一）初級師範學堂（二）府中學堂（三）中等實業學堂 
　　（略說）以上爲中等教育論其性質原屬廳州縣事業然現在雜税悉衆省城廳州縣更無所得而中等教育需費頗鉅地方實不勝其負擔查各國學制皆有以國庫税補助中學教育之事擬仿斯例每年由省城教育經費樽節項下（能更寬籌尤佳）酌定數萬金以爲補助中等教育經費之用 
　　一省立圖書館改歸提學使主辦以節浮費 
　　（略說）南京圖書館年費萬餘金而館内所藏皆古籍不合普通之用故往觀者絕少清間特甚查學務公所圖書課員亦屬閑曹似應將此館改歸提學使主管酌派課員接辦大抵每年所省總不在萬金以下 
　　一學務公所議紳應仿日本高等教育會議辦法另行組織 
　　（略說）議紳職在會議不議即可作不稱職論微聞本省學務公所議紳會議絕少而支薪頗多應亟改良仿日本高等教育會議辦法另選轄内高等中小各學堂之監督堂長教員及教育總會職員各縣視學員教育會長等若干人立一省教育會議會研究教育上重要事項以便推行議紳皆爲名譽職略支旅費贊成者謝保衡王楚書兪復秦瑞玠朱溥恩趙衡 
[補錄江蘇議員姚文柟穆湘瑶提議嚴禁彩票案]  
　　一議永遠停止江南安徽之彩票夫彩票報効所得幾何而令社會受種種之弊害宜請督憲將承辦江南彩票之禀未批准者嚴詞駁斥已批准者立予取消并請立行奏咨永遠停止不准再有彩票名目 
　　一議湖北廣東厦門北山六圍票一律停止凡屬彩票而行銷於江督統治權下者請督憲嚴飭各廳州縣一律永遠禁止并飭各廳州縣將境内有無售賣彩票情事列入月報册内 
　　一議嚴罰私售彩票之人犯則毁其票處三月之禁錮再犯倍之三犯又 
 
 

Page 19

 
 
倍之外人租界初禁時亦有私售之人終以嚴懲而止以上辦法三條是否可行請公决贊成者顧忠宣張開圻朱家駒盛之驥秦錫田黄炎培 
　　按此事已經議决永遠停止 
[江蘇議員沙元炳提議地方自治當先辦測繪案]  
　　清查户口爲地方自治之始基然調查户口而無確當地圖終鮮依據是測繪實爲地方自治之母觀諮議局提議事件若分自治區域若興水利若築鐵道若清查荒地若整理田賦何一不當從測繪入手亟宜於每府中學附設測繪一班令各州縣選送深明算學之人入學肄習酌量津貼平地測量一年卽可畢業需費無多學成以後分往測繪先以自治公所籌定經費專備此項之用即面積稍大之州縣約計三年可以竣事此圖旣成不惟地方經費可以從此發生而自治前途亦得完全之效果請公决贊成人沈藏夀孫寳書夏寅官張蔭榖于振聲 
本埠新聞 
[蘇臬對於開棺檢驗案之愼重]  
　　江南製造局巡士劉桂成身死後屍兄以伊弟身死不明堅求開棺檢驗經上海縣田大令據情通禀各憲已奉蘇撫瑞制軍批准照辦兹臬司左廉訪以照例開棺檢驗之案須由屍親指實傷痕出具切實供結方准開檢爰又札行松江府轉飭上海縣訊取屍親切實供結詳候飭調他處諳練仵作來滬檢驗 
[法德二領請懲竊賊]  
　　駐滬法總領事致蘇撫函據法商馬第禀稱向在協和絲廠及協盛昌絲廠爲總經理現查屢有人偷竊蠶繭情事皆係自出繭地方運貨來滬時沿途被竊者近有吳啟炳忻桂金徐大金三人被人控告竊繭並未懲辦禀請核奪等情查絲繭被竊實與收買出售各絲商生意均有關係函請查照嚴飭澈底查究如果吳啟炳等三名實係竊繭正賊務須嚴行重辦以儆將來而安絲業 
　　駐滬德總領事致蘇撫函據德商瑞記洋行禀稱本行每年前往内地購買絲貨成本甚巨于未到滬之前常於沿途被人將包偷開竊去絲貨日前在滬查獲竊賊一起送至公堂乃因訊無憑據卽行釋放惟本年每因被竊所受巨虧毫無著落尤恐若輩愈行胆大嗣後肆行偷竊爲此禀請轉致設法保護前來合卽函請查照希即札飭所屬地方官一體設法保護爲要 
　　節錄蘇撫札滬道文巨領事所指竊繭吳啟炳等三名現由何人控經何衙門審訊如何情節米領事所指查獲竊賊一起送至公堂訊無憑據釋放係何姓名案情如何均應由道查明分飭究辦完結至米領事請札飭所屬地方官一體設法保護究竟經過何處地方該商購貨在途必有管貨照料之人如何被竊並應由道查明酌辦飭遵 
[瑞制軍行轅紀事]  
　　新聞湖廣總督現任蘇撫瑞制軍因公來滬已兩誌本報昨日上午滬道蔡觀察巡警總辦汪觀察上海縣田大令英廨讞員寳大令法廨讞員聶司馬南洋顧問官福開森等均至小沙陀行轅拜謁制軍分别接見 
[推測月蝕時間]  
　　文滙報云下星期六月蝕自夜二時十二分起至早七時三十八分止當四時十四分至五時三十六分之間月當全蝕是日太陽五時二分西下月在四時五十八分出現惟上海不能見月全蝕耳 
[泰順源米行倒閉近聞]  
　　董家渡泰順源米行去年倒閉虧欠莊欵甚鉅曾由各股東將收得之賬儘數付還尚欠銀二萬餘兩迄未料理兹由南北市被欠之永康乾元衍慶義昌仁大鼎昌志成嘉惠等八莊控奉總工程局移送商會調處未妥仍移回工程局昨經陳裁判集訊據該行股東奚耕餘楊志怡及經理人黄悦耕投案供稱此事已憑商會董事調停先還現銀四成吊出期票一成因各莊均欲六成現銀是以未允判折還現銀五成免致延累旋因各莊均不遵斷諭送上海縣署訊理 
[電車撞壞救火車]  
　　昨日上午八時海寗路四百八十五號某姓家起火救火會二號皮帶車駛至蓬路四川路轉角處被某號電車撞壞車輪以致駕車西人及馬夫均墜車受傷馬亦倒地後由救火會中人車送醫院並報知電車公司再行核奪 
[謝劵]  
　　大東門内南城根羣學會附屬義務小學校定於十六日下午開第七次運動會昨承惠贈入塲劵二紙書此誌謝 
[城内]  
　　踏勘盜案○二十六保六圖沈家堰巡卡被盜搶刦曾由局員諭飭地保毛殿華投縣報請勘緝在案兹悉本縣田大令昨已札委典史趙少尉下鄉踏勘直至午後始行返署 
　　兇犯解縣○戳傷浦東人唐月山之兇犯兪三日久漏網曾將同黨湖北大毛盛寳生等多人先行拘獲由二路總巡訊明判押改過局在案前日又將兪三拿獲派差解縣田大令諭飭收押候訊 
　　和尚行竊○僧人峯岩竊取大境關帝廟銅香爐在途行走被北區巡士查獲拘至一路巡局請究判責二百板拘留一月 
　　驅逐偷兒○張阿金在邑廟内竊得玻璃窻兩扇由北區巡士送至一路巡局請辦判責三百板驅逐出城 
　　貨車入城○車夫崔順財推一裝載板木之塌車入城巡士以其違章拘解一路巡局請究崔供小的在新北門外仁源板木行爲棧司行主囑推板木送至魚行橋某姓家因不知定章以致誤犯旋由行主貝仁才投案禀求寛宥判罰洋兩元充公 
　　道批二則○湯如山禀批此案飭據上海縣錄案詳復該民人揑情圖贖多年絕産節經前縣訊明准將該田撥給南區小學校並將該民人原繳贖價洋六十元及陳念曾遵斷繳案之二十元一併撥充校費案經秉公斷定原不容任意凟控祇以該民人藉口揑契串吞非吊驗確實難期折服業又批飭吊契查驗另行詳報在案候復到再行核辦可也抄黏附三泰祥等禀批此案節據沈蔣氏曁王方氏先後來禀批縣查案核辦據禀前情應否將黄義生釋押免累之處仰上海縣迅即核明辦理仍具復察奪 
　　官事○一路巡警分局正巡官游澤寰昨日到道禀知兼辦開浚蒲肇河工總稽查差 
[南市]  
　　私揭條諭○總工程局警務處昨出條諭 
 
 

Page 20

 
 
略云照得本警務處揭示條諭原爲分明賞罰起見現查所貼各巡士記過條諭時被私揭實屬不成事體自示之後若再有前項情事定當從嚴懲辦以肅警章 
　　幸未燎原○前晚九句鐘揭並豐會館弄内天生小客棧失火幸即扑滅未成巨災事後即由巡士將棧主拘至總工程局罰洋一元以儆 
　　協拿竊賊○公共公廨寳讞員昨日派差持票至總工程局聲稱太古洋行之安慶輪船失竊蔴繩油漆等物查被陳耀金丁再生等所竊匿居南市洽興里内請爲協提局中准即派探往拿務獲究辦 
　　協緝逃犯○法捕房收押之積竊董阿狗及持刀行兇之張阿美均於本月十一日在工次脱逃昨由捕頭飭探持照片至總工程局請爲協緝 
[閘北]  
　　拖船沉没○前日下午四點餘鐘有一小火輪船拖帶白鼈壳（船名）一艘滿儎荳餅駛至新閘橋西首船忽破裂沉没幸未傷人昨雇駁船多隻將貨撈起損失已不少矣 
　　情有可疑○紹興婦人趙吳氏昨將隣人陳阿六謝章氏扭至四路分局禀稱婦人之子被拐後曾據章氏云被人賣於租界某醬鴨店彼願代往尋回翌日向詢忽又支吾抵賴繼稱係據陳阿六云及顯係彼等串同拐匿希圖勒贖求恩究追質之陳謝供稱雖曾提及實無串拐情事判各交妥保限期帮尋 
　　控追欠欵○韓桂卿控陳洪喜欠洋一百二十元屢討不還昨經四路一區黄正巡官集訊判先繳洋四十元餘著交保分期拔還又杜盛昌昨將夏夀昻扭至四路一區控被欠錢十五千向索游約判夏交保分三期拔還 
[新租界]  
　　女犯病斃○李趙氏因案由英公廨判押女所在案日前患病送至棲流所醫治延至前晚斃命當由所董函禀廨員飭保報知上海縣札委水利廳孫二尹於昨日蒞所驗明委係病死因查無屍屬由所收殮 
[英租界]  
　　西探回滬○總巡捕房十五號西探副頭日依克請假回國曾紀前報兹於前日返滬仍奉卜總巡諭在本捕房當差 
　　監犯病重○張炳榮即炳泉因竊取無錫路一號門牌信昌隆號銀洋二千二百元於西歷三月間由廨訊實判押西牢四年在案兹張在押患病送往工部局醫院醫治無効送回西牢昨經管牢捕頭將張車送總巡捕房留候解廨訊奪 
　　遺失金表○西醫派福特昨在吳淞路乘電車至黄浦路遺失金表金十字架金鉛筆等共值洋三百元即投總巡捕房報失捕頭允飭包探查緝 
　　搶匪收禁○沈洪氏控流氓郁文龍搶取小孩銀鐲昨由包探將郁解至公堂研訊屬實判押西牢九月期滿驅逐出境 
　　臨訊不到○滕阿毛違章帶刀在租界行走由捕拘入捕房交保釋放昨日由廨傳訊滕不到案判將刀充公 
　　水乳交融○殷秀其出售攙水牛奶由工部局西人查見拘入捕房昨解公堂訊實判殷押一月 
　　小孩犯竊○頑孩奚子山唐老其竊取晉大和號大菜盆由探一併查獲昨解公堂請究判仍還押候該二孩父兄來案於下禮拜一訊核 
　　失孩者鑒○昨有男孩一口年約三歳頭上劉海髮身穿花布袄在馬路上啼哭當由巡捕帶入捕房昨送公廨判留候懸牌召領 
　　虐待婢女○女孩唐荷花前日在河南路啼哭由捕帶入捕房送留濟良所昨解公堂請訊據供在譚桂星家爲婢因被虐待逃出判留濟良所候傳譚到案於下禮拜一訊奪 
　　串拐小孩○周阿榮陸阿毛趙三寳串拐朱郁氏之小孩由探一併查獲昨解公堂訊明判孩交氏領回周押西牢一年陸押一月趙無干開釋 
　　領回養媳○楊丁氏控祝徐氏將養媳意新拐匿另配昨由捕房解廨原媒王董氏徐春氏供明前情代理襄讞德大令商之英廓繙譯官判祝徐氏押女所一月意新交其姑領回餘人開釋 
　　一羣拐匪○蔡王氏偕見証王沈氏控常州人馬金生盛阿金楊李氏將伊十六歳之女兒小福及十歳女孩紅寳拐帶來滬串同張榮春希圖販賣一案昨經公堂復訊明晰判馬金生押西牢兩年張榮春押一月期滿一併逐出租界王沈氏交保小福交蔡王氏領回紅寳送留棲流所候核盛與李氏押候補提同黨到案再核 
　　累及妻子○楊三控紀阿狗拆梢等情因紀避匿昨由包探將紀妻陳氏解至公堂請究判氏交保候紀到案再訊 
　　誘拐婦女○吳炳記控戴朱氏誘拐伊妻吳戴氏一案昨經公堂復訊判氏還押俟元和縣將吳戴氏移解到案再核 
　　惡姑宜懲○周炳照因貧將三歳女孩巧林許與劉王氏家爲養媳得洋二十四元兹氏將女凌虐被周與妻沈氏知悉控由捕房昨解公廨訊實判王氏押女所一禮拜女交周夫婦領回著周每月拔還洋四元限半年清楚 
　　乘隙敲詐○陳林氏瞿言氏兪瞿氏在塘山路一百五十二號屋内與人奸宿被車夫魏阿二得知串同探夥李金寳及李之姘婦龔氏向之拆梢不遂互扭一千十八號華捕尚之喝阻亦被毆失警笛旋仍一併拘入捕房昨解公廨請究判李金寳押一禮拜並賠華捕洋二元魏押三天龔氏及其餘三婦各押女所三天 
[美租界]  
　　收殮路斃○病丐某甲倒臥楊樹浦路由捕送院醫治中途氣絕已紀昨報兹悉後經捕房着保報驗田大令委捕廳趙少尉驗明委係病死報堂收殮 
　　日婦投河○某日婦素有神經病昨日黎明時奔至斐倫路投河圖盡經人援起交捕送入捕房轉送日領事署請核 
　　小孩被拐○住居元芳路五百零九號之汪阿元有五歳之子名長生被匪拐失昨報捕房捕頭允爲查緝 
[法租界]  
　　誤收賊贓○某探查得陸順發所開之羊毛店内收有工部局所失之鐵練及馬棕等贓因即禀知捕房將陸傳至公廨請訊陸供因不知賊贓故敢買下下次决不再犯聶司馬以陸已年老姑寬開釋 
　　樂得推諉○捕房押犯前日在新租界充當勞役逃逸七名曾誌前報昨日捕房將工程局　同弋獲之王阿二趙當及唐柏香等五犯解廨請訊據供此事實由張阿二起意求恩寬典判仍還押候將其餘兩犯緝獲再行質訊 
　　小工被拘○安南巡捕督率羣犯在新租界做工時忽有工部局小工季興昌在羣犯身邊走過棄下紙包内有鐵鑿一柄當將人贓獲送捕房解廨訊究季供此物不知何人所棄小的並無此事且其中並無一犯相識判押候查明再核 
　　又獲一賊○日前兩江督轅差弁賚送奏摺晉京行經本埠被賊將奏摺行李等物一併竊去曾由包探將張阿二等各賊緝獲訊押在案兹又獲到陳林夀一名並在伊家抄出鈔票銀練等物解廨質証供與張同黨判張陳各枷一月期滿後張再押十月開釋 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　十月初十日記 
　　議長宣告今日有緊急動議係海州勒捐事昨又有聯名控訴者此於災賑及將來地方治安及選舉等事均有關係應先議一辦法可請九十九號許議員先述大略 
　　許君略言前提議海州以工代賑即恐災區滋事今有該處紳士七十三人聯名控訴述派捐勒捐種種困民之事藩司批示有恐受人指使及紳士應量力捐助等言昨夜又有三四十人來至海屬議員公庽稱刻下地方官已出簽票衆人驚惶似此情形恐有變故今日轉告議長遂認爲緊急動議之件但在諮議局一面應先請制台電飭海屬地方官將五千元資格派捐若干一條取銷若不在前數年紳富捐册者不能派捐彩票停撤至地方紳富亦當激發天良量力捐振但不願捐助者亦不能强爲勒派以上三種辦法當請公决施行 
　　書記長朗讀請議審查會報告（此案本擬提議因已逾期故爲緊急動議） 
　　議長言現在當急議解圍之法請就許君辦法决議 
　　四十八號言惟第一條除去五千元資格不如將紳富捐册一節併行銷除總之勸捐則可不應以五千元資格爲言 
　　許君言不說明紳富捐册則恐一除五千元一言均不復能捐助矣 
　　十八號言此事决議後當分别兩種辦法一爲官吏不法行爲一爲振捐問題海州今事如此均係不法官吏釀成故當一面請督撫飭海州牧吊銷彩票及擅出之票簽且加以處分一面則再言海州勸捐方法 
　　四十七號言現第一要義先籌海州之勸捐天氣漸寒急不容緩第二則解海州官紳之圍第三乃處置州牧現當先决最要次及第二第三事許君所言辦法卽可實施 
　　一百十號言海州牧不能爲好官而亦不能爲惡官在地方尚肯辦事今日當先籌勸捐之方法 
　　一百二十五號言甚望海州速定籌捐辦法 
　　議長問如贊成許君辦法三條者請起立表决全塲一體贊成 
　　五十七號言頃十八號所言懲治官吏一條不在現在表决之内但此條甚屬重要今爲諮議局地位有監督官吏之責海州牧在災時災地尚用勒賑手叚實不能勝州牧之任故諮議局應一面勸捐一面懲治不法官吏及不肖紳士使地方有所感激 
　　十八號言懲治官吏且於事實有裨勸捐亦易因民間感激自各急其公益 
　　九十六號言此次滋事實從五千元資格上生出紳富以勒捐爲害而窮民並不知辦理之不善故今日可請督撫嚴飭州牧以後不能再有此等情形不必先言懲治 
　　五十四號言頃巳表决依許君辦法弔銷彩票及擅出之票簽若并有懲創之言恐反費時間而减其效力 
　　議長言頃已表决終了又前日海州牧與督藩已另有籌賑欵之辦法今日似應先照表决案實行方可分清層次 
　　其時七十號七十九號均言當仍令州官始終捐事而諮議局予以懲處九十九號言海州情形實與他處不同一日無官盜案卽可一日蠭起若激切辦理民間又望賑孔殷又有搶掠反恐激成事變故此層不妨緩提實爲大局起見不得不如此辦法也 
　　議長言如贊成九十九號許君言者請起立全體起立 
[宣布審查南漕改折案報告討論公决]  
　　八十八號請省去朗讀 
　　八十八號言審查會報告第三欵永定漕價竊謂仍當改爲隨時核定 
　　五十四號反對上議謂此係匀定南漕辦法自宜永定一折中之價 
　　八十八號仍伸前說謂如仍有石斗升合則不能預定 
　　十三號請八十八號將方君案内之辦法四條細閱即可明瞭 
　　九十九號言南漕改折不深悉不能妄决惟辦法中有八旗從無食米一語何解 
　　議長問九十九號是否將此語删去 
　　九十九號言因住京甚久實與事實不合 
　　議長言八旗從無食米一語似可删去衆贊成 
　　十七號言寗屬本已改折而附加各税應否亦裁撤一律辦理 
　　議長言此另一問題今先請决此報告案 
　　五十七號言前日尚有議員張家鎭一議題當併議因今年不及照諮議局議案則漕米折價是否欲由諮議局議定 
　　議長先决報告全體贊成 
　　議長又請討論五號張君提出之漕價由諮議局議定案 
　　四十八號言現當研究諮議局會期内可以取各年漕價比較爲之核定尚能趕及否若猶及釐定本與南漕改折爲兩事自可議决卽行 
　　議長言釐定漕價尚須呈請督撫得其允許然後可定亦非今日議决卽可爲之定數也 
　　五號言此事可否交常駐議員隨時酌定 
　　二十五號言此事亦非數十常駐議員可以酌定况藩司釐定因有逐年比較諮議局一方面自定恐非權限所及 
　　五十四號言漕價由諮議局代定於事實實有不便貴則人民不願賤則官吏不能允許且時間恐亦不及 
　　議長問五號議案是否成立 
　　五十四號言頃二十五號事實上之言前日四十七號於理由亦甚充分 
　　四十七號言江蘇人民漕糧之害不在漕價而在櫃價及洋價所以旣經要求南漕改折實望其能匀定而免州縣之徵收無法故此時多一言語恐與南漕改折効力反有减少 
　　五號言前提議此案時因尚未見報告恐不及改折故擬今年補救之法今報告書中已有辦法亦甚贊成 
 
 

Page 27

 
 
　　八十八號言當定洋價 
　　五十七號言洋價有漲落反致流弊四十七號贊成五十七號 
　　一百二號言現時五號張君已自聲明謂當時因無報告今已有徵收審查案此案即自取消七十號亦云然 
[宣布整理聯合農會組織農林公司案報告開第三讀會]  
　　八十二號報告第三條係議員加入但係取集他人意見不敢掠美且述贊成之意 
　　議長言第三讀會如無甚討論改正卽可照財政審查報告呈報撫台 
[宣布審查清理官銀錢局報告討論公决]  
　　一百十三號言報告書中言須俟制台答覆今覆文已到當即討論 
　　一百十三號對於督覆質問裕寗案之疑問共有四條 
　　議長言此係答覆議員楊君之質問案如再有疑問當另開出再行質問休息後即開剔除批解丁漕規費及畫一幣制兩案審議會 
小說 
[社會小說自由女（十二）]  
　　第四回解自由苦口勸迷塗結新歡巫山圓好夢 
　　且說江鏡波同著左瑶瑟跟在袁直齋後面。聽得趙碧秋在前面。和袁直齋講道。我們的愛情。雖然不在肉慾。但是旣然我們兩個人相遇一塲。自然也就未能免俗。只好人云亦云的了。但還有一句話兒。不得不和你講一聲。外國人的規例。男女結婚。一定要彼此交换戒指。我們旣然彼此相愛。何妨也學著他們外國人的樣兒。把我們兩個人的戒指。互相掉换。不知你的意思如何。袁直齋聽了。笑道。我生平手上不帶戒指的。這便怎麽樣呢。趙碧秋聽了不信。拉過袁直齋的兩只手來。看了一看。見果然光光的。兩手上没有一個戒指。便改過口來說道。你不帶戒指。那也不算什麽。明天你去買一個鑽石戒指來。和我掉换就是了。袁直齋聽了。只得點頭答應。趙碧秋又道。你買鑽石戒指。須要二三百銀子一個的。方才可以帶得。你不信看我這一個說著。伸出手來。在袁直齋面前一晃道。這一個是我二百七十兩銀子買的。袁直齋本來不認得什麽金鋼鑽不金鋼鑽。只好胡亂點一點頭。江鏡波在後面仔細看時。雖然晶光一閃。看不清楚。却彷彿看上去。是個假的。不覺心中一動。早聽得左瑶瑟。微微的長嘆一聲。江鏡波聽了。心上有些明白。便回過頭來。對左瑶瑟低聲笑道。他們閙他們的。我們不必去管他。左瑶瑟聽了。抬起秋波。看了江鏡波一眼。把手對著趙碧秋。指了一指。又摇一摇頭。江鏡波心中會意。便也不說什麽。大家同著上得樓來。只見那侍者早已開了三間密室地門。在那裡伺候。江鏡波也不顧許星彩和袁直齋。便携着左瑶瑟。步進一間密室。只見小小的一間洋式房子。床帳棹椅。無一不備。更兼棹子上排着鏡奩脂合。玉刷牙梳。排設得齊齊楚楚。江鏡波看了一回。隨手呀的一聲。把門關上。回過頭來。要和左瑶瑟說話時。只見左瑶瑟背過臉去。遠遠的坐著。 
國外新聞 
[日本煤礦爆炸]  
　　十三日東京電云福岡縣某處煤礦昨日爆炸死者十五人受重傷者二十五人微傷者二十人救起者六十人尚有二百二十八人不知下落因煤氣充滿礦内故頗難施救 
[德國海軍預算確聞]  
　　十三日倫敦電云一千九百零十年德國海軍預算今據官塲詳報綜計共英金二千一百七十萬零四千四百十二磅内有一千七百十七萬七千五百磅係供築造新艦添置軍裝之用至殖民地預算已將津貼各費撙節膠州津貼已减至英金三萬八千二百零三磅 
[英德改革孔戈條約未定]  
　　十三日倫敦電云據英國官塲宣稱英德兩國對於改革孔戈問題已經訂定條約之說實屬不確惟英政府現仍深望此約之成立 
[美政府擬禁捕殺海狗]  
　　十三日倫敦電云美政府倡議邀請各國開會規定捕殺海狗章程擬令英美日俄公允禁止在阿拉斯卡洵面捕捉海狗 
[英議員問北京郵局事]  
　　十三日倫敦電云英國郵政大臣白克斯登君在下議院答議員馬湯君問北京設立郵政局問題聲稱北京英國僑民之數尚不足設立郵政專局此事當隨時斟酌云 
[英上議院展期會議]  
　　十三日倫敦電云上議院討論預算案因發議者過多故已展期至本月三十號續議此次展期恐會議卽此作止政府之計畫雖秘密不宣而外間皆信國會將於西十二月二號停議云 
[英員倡議築造華印鐵路]  
　　十三日倫敦電云威廉森君在皇家地理學會演說倡議由印度築造鐵路取道洛希脱河流域直達四川省俾華印直接交通兩國之商業均可藉以大增云（以上譯字林報） 
[英國財政問題]  
　　十四日倫敦電云泰晤士報登載政府對于預算案被駁之意見謂預算案刻被駁斥未經通過將來財政必致不敷現由大臣等估計約少五十兆磅又謂若能籌得適當之策使政府及下議院皆滿意則茶税當設法保全云又每日新聞云英度支部已接訓條謂由下議院决議仍徵收茶葉全税 
[華德進出口貨物之比較]  
　　十三日柏靈電云據德國官塲所頒貿易之報告一千九百另八年德國貨物輸至中國者值五十兆馬克從中國輸入德國者值七十兆馬克 
[俄民移殖黑龍江近聞]  
　　十三日柏靈電云俄皇派定專員辦理移殖俄民於黑龍江地方之事（以上譯文滙報） 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
