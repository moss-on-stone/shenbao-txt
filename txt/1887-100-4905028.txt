# 1887 - 100 - 4905028

 

Page 1

 
 
[中國宜就外洋設立輪船公司議]  
　　公司者何即洋行之别名也既曰洋行矣曷爲而别之曰公司曰洋行由巨賈獨開若公司則資本斂諸衆人顧同一公司而其中又有别有由商人自爲經理者如福利公司太古公司自來水公司電氣燈公司之類是也至若行駛輪船往來中外各埠梢書搭客無所不宜如英法德日本各公司則股分雖簽自衆商而必先由國家允准蓋西人喜經商異域往往重洋遠涉不憚數萬里之遥苟非有常川來往之船則貨物何以流通音間何以傳達由此國抵彼國由彼埠至此埠何以能約期無悮晷刻不差故必設有公司船往來絡繹以便商旅而利遄征公司船英語曰昧而法語曰馬而譯爲信袋之義若曰此船以傳遞音問爲重云爾中國向不與外洋通道光季年始開口岸然亦祗有來無往從未有一介之使奉簡書而赴歐墨諸洲者即大腹賈貿遷有無亦惟在本國謀利源素不知遄往他國越同治朝削平赭寇各兵輪廢而不用未免徒費百千萬金資遂由李傅相奏請改爲商輪而設招商之局蓋雖不曰輪船公司其實則與輪船公司無異矣特是各輪船雖雇西人以主駕駛而局中自總辦以下俱未深悉外洋風俗未便駛赴外洋故定章抵北至津沽南至閩粤拆長江而上則以漢口爲盡頭其有商於外洋者但附洋船以去即遣往各邦之星使雖曰簡書鄭重深恐隕越以貽羞然英法諸國公司船既開駛有定期風波無震撼則附之以去頗覺履險如夷所以外洋多在中國設公司而中國則不聞于外洋有是舉歳癸酉招商局總辦香山唐景星觀察始奉李傅相之命前赴歐墨各洲相度商情擬爲擴充商局而輔之以泉唐袁翔甫大令歷半年而返終以事多窒礙尚未舉行然説者謂傅相既有此心觀察既經相度則外洋公司之設或者漸有端倪乎顧蒙以爲居今日而議設公司船其不容己者有數端英俄德法日奥美諸國朝廷各簡星使駐紥其都以保遠民以觀異俗以敦睦誼以宣國威其出也握節遄征皇華著美朝車威望何等尊嚴乃相隔數萬里重洋僅藉他國之船以附往毋乃䙝體統而失威嚴即曰兵輪可坐而素未一至外國更覺冒險堪虞惟既有中國公司船乘之而往堂堂天使奉命遄征冠冕堂皇庶不啓外人之笑矣此其宜設者一美國諸屬地及日秘各邦皆有中國民人在彼工作而從前猪仔之受其虐害己屬罄竹難書自經陳荔秋副憲前往稽查始得撥雲霧而見天日邇年來美國虐待華人之舉益覺苛如猛虎毒甚長蛇現雖有張樵野星使申辯再三請爲查辦而華傭數十萬流離困苦如坐針氈此邦人既不能容自當束裝返國而彼公司船及商船所裝立有限制不能一概附裝且彼既有意苛求則即欲附彼船彼必多方揟阻苟有中國公司船彼國華傭皆可附之就道免致受彼欺凌即欲擇樂土以營生亦不難鼓輪他往出水火而登袵席不且惟公司船是賴哉此其宜設者二自開埠通商而後華人見洋貨之五光十色光怪陸離無不厭故喜新爭相購用計由外洋輪船運至者歳不可以億兆計其大宗尤在洋布每歳由外洋運至中國其中水脚核算之必大有可觀三十年來坐令外洋各公司船獨得其利外洋日富即中國日貧徒以利權授之他人非謀國之道也何若中國自設公司船以裝運庶利雖爲外洋所得而中國獲收水脚每歳當頓增無數金貲國計民生不且兩有所益哉此其宜設者三或者謂中國向無此舉一旦而欲奪外洋之利外洋必起而爲難其中或有未便不知此固不必慮也中國向有英法兩公司繼則日本人又設三菱公司去歳德人亦踵而行之昨報譯美國太平鐵路公司購置輪船往來東洋中國各埠盖雖不名公司船而實亦公司船之流亞彼既可設公司於我國我何不可設公司於他邦核之和約中利益均沾及公法平等相視之義適相符合誠何患其起而爲難耶或又謂公司船必與書信館相附而行既設公司船必設書信館彼公司船只至海口僅就各大埠分設船局事尚簡而不繁若書信則城鄉村鎭無所不通必處處設館分收則其館如棋布星羅不特經理爲難且其費亦必形浩大經商以求利耳費既浩大折閲且堪虞矣何利之有嘻此特未明公法者之言也考公法凡遇通商口岸行鋪則不論何國人皆可開設惟書信館則必讓本國獨握利權中國本無書信館故他國可以開設外洋書信館幾如中國信局然到處有人開設則自有本國人經理我中國烏能越爼代謀是公司船可逕達外洋裝人運貨而書信則一至香港即須交英國書信館置郵更何虞其繁瑣乎凡事守成易謀始難勿 
 
 

Page 2

 
 
畏難而苟安是所望於當軸者已 
[神京日紀]  
　　○內廷妃嬪之母族平時例不得會面此次隨從皇太后祗謁西陵之敦宜皇貴妃瑜妃珣妃瑨嬪等於本月十六日還宫後皇太后預傳各母屬於是日前赴阜成門外釣魚臺備用房預備會見云○禮部具奏恭照本年三月二十三日皇上行耕耤禮先一日中和殿內由太常寺官恭設祝版黄案户部官陳設耕耤器具穀種太常寺官員奏請皇上升中和殿閲視祝版行禮畢太常寺官恭捧祝版黄案出鑾儀衛官預於午門前恭備彩亭皇上親閲耕耤器具穀種畢禮部官奏禮成皇上還宫户部官恭捧耕耤器具穀種依次出均各安奉彩亭內樂部和聲署作樂前導恭送至先農壇內耕耤所順天府預備三王九卿從耕紅牌並設農器於觀耕臺左右至日五鼓內務府兼和聲署司員帶領署官署吏在慶　宫外預備致祭案查咸豐三年文宗顯皇帝初次行耕耤禮經臣部援照道光三年成案將御慶成宫禮節繕入摺內並夾片聲明請旨等因奉旨知道了欽此本年三月二十三日恭逢皇上初次詣先農壇行耕耤禮禮成後應請皇上御慶成宫行慶賀禮賜諸王大臣茶謹將禮節繕入摺內恭呈御覽伏候命下遵行○出西直門數里許有一花園其中危亭廣榭細草幽花位置天然真有紅塵不至之概是爲某貝子憇息之所即俗稱三貝子花園也同治季年此園爲某大員所購逐加修飾景物一新現逢修濬　河恭備皇太后皇上泛舟至昆明湖此園距城數里旁臨河于某大臣擬在此恭備鑾輿小憇之所並將園東之地圈入其中現已派火器營兵看守不日將大興土木矣○俄國派駐天津之領事官寳德林已將使署公務交缷馳赴本任履新其署領事師君俟經手一切交代淸楚後即須起身回國○本月十四日黄昏時大風陡起沙土飛空蘆溝橋北所搭御行浮橋被風吹塌半邊承修官急雇人夫赶爲修理以備十六日鑾輅經行云○通政司出示曉諭各直省應解本司飯銀津貼等欵管解到京無論何時立赴本司飯銀庫投批當堂騐收繕給批文回省銷差近來風聞本司胥吏人役有在外包躭延時日任意勒索情事自諭之後再如有前項情弊一經本堂察知一併從嚴叅辦○開平礦務局現於通州分設售局都中各街衢貼有告白云開平礦務局現設於通州東關善人橋北招商局內出售各槽烟煤凡中外官商賜顧者逕到本局購取不悮云○禮部爲咨行事祠祭司案呈恭照本年三月二十三日皇上親詣先農壇致祭禮成後詣具服殿更換龍袍時所有隨駕從耕王公文武大臣俱在內壇祭器庫東北角門外更換蟒袍所帶筆帖式並跟隨人等即在門外伺候向例親郡王各派護衛二員太監二名貝勒貝子公等各派護衛二員內大臣侍衛派三旗親軍三十名八旗大臣官員滿洲派叅領一員蒙古漢軍派閑散官一員親軍筆帖式至內壇祭器庫東北角門外分定地方令伊等於祭祀日皇上進壇前各在原空地方俟皇上經過後再行放出○吏部書吏某甲家在前門外迤東草廠五巷家中僅一老母及妻素號小康不愁鹽米客歳撚酸忽眷某妓竟爾納作小星妻微覺時時反目本年二月某日妻暴死傳者有謂服毒而亡事聞於外家即率多人來家詈駡零星物件摔毁無遺甲自知理絀詞窮蝟宿不敢出迨至本月初四日出殯甲身衣縗絰手執紙旛如喪考妣者然見　無不驚駭又聞甲妻首飾妝奩殯前一日經妻母搬　街心付之一炬云○工部差役密拿前門外香廠李姓及火把廠劉姓二人劉已聞風遂於前一日遠逸李被拿獲于本月初五日解交刑部訊供聞李向充該部鐵商劉乃部中書吏與前報所紀該部虞衡司窰算房書吏吳姓在顔料房領取鐵斤折價數目不符經堂官將吳押禁旋復嚴拿該二人以便當堂質訊云 
[淡水茶市]  
　　○淡水茶葉已上市泉漳各府屬鄉民往淡做茶者皆至厦門搭船東渡得忌利士公司之福建海龍科麽沙三輪船往來載客絡繹如梭每次載客四五百名船中甚爲擁擠特由該公司議定福建輪船載客至多以五百五十名爲額海龍輪船載客至多以三百五十名爲額科麽沙輪船載客至多以六百名爲額不能多載自前月下旬起該公司之船僅走厦門淡水載客不往汕頭香港每禮拜兩船往淡而搭客尚如許之多可見淡水茶市之旺而該公司船已可利市三倍矣 
[包辦鹽課]  
　　○臺灣鹽務向由官辦並有鹽塲等官專司督運銷售之事現以鹽務終無起色遂擬招商包辦每年認繳鹽課三十餘萬兩嗣聞有某紳集股承辦所議已有頭緒每年認繳鹽課三十一萬按季解交但全臺地方千餘里鹽館分局數十處如歸紳董包辦則用人理財一道恐不易易司廵之輩尤易舞弊想肩其任者必當統籌而熟計之也 
[墮馬傷身]  
　　○蘇州官憲禁止通衢馳馬煌煌告示徧貼城廂而少年好馳馬者仍不知悛改日前有二少年衣裳華美乘馬驟各鬥材力爭先恐後一少年加鞭疾馳正在興高采烈之際詎坐鞍脱缷少年從馬背滾落頭觸堦石血如泉湧馬夫爲之扶起而粲粲衣服盡被血濺見者代爲寒心該少年受傷甚劇不能行走當經抬至某醫家証治據云腦骨受傷恐傷口受風腦漿迸出難以奏功矣馬上得之者即於馬上失之好馳馬者可以爲鑒 
[風火爲災]  
　　○鄂省於十六晚雷雨交作後至十八日忽氣候燥烈午刻風聲怒吼江中雪浪如山正當走石飛砂頓聞大通巷口店户失愼立將烘糕鋪煤炭店與新設之土店一掃而光幸仁善堂水龍與三善巷水龍首先馳到噴救得即撲滅不至殃及近隣云 
[新塲大火]  
　　○昨有人自石筍難邊投函本館云南匯縣屬之新塲鎭包家橋南首閔家灣地方於二十三日晚初更後火起厠中行人見而狂呼急爲施救而天久晴旱物燥風乾輕薄封姨更復乘機肆虐以致風乘火勢火假風威延及草房漸且焚燒市屋鎭上水龍聞警無不出力救援并有汛官督兵彈壓是以匪徒尚不敢搶火然呼男喚女覓子尋妻一片哭聲已慘難入耳矣事後查知東西兩面店鋪共燬三十餘間內屋二十餘間北至姚莘耕司馬醫寓夏六州烟館而止南至衛金林住宅張老四米莊而止誠巨災也 
[無賴逞凶]  
　　○昨報紀某甲在西門外調戲繅絲婦女由勇拘局責懲云云本館以此種傷風敗俗之事自宜嚴辦以革澆風因列報章俾昭炯戒然猶以不忍揚人之惡故惟標以某甲而隱其姓名不料昨日有自謂事不干己之丁阿六錢金生等突向本舘訪事人饒舌甚且咆哮恣横拳足交加訪事人大度包容不與之較而丁等猶如狼似虎欲得甘心經旁人解勸再三始得釋手尚復口出大言欲與本館爲難云云然本館既隱其名以存忠厚而彼反肆意逞凶則横逆之來竟非可以理諭矣因將姓氏直書于報俾知匿跡銷聲倘仍怙惡不悛不難送請懲辦也 
[滬上讕言]  
　　○甯人某甲向爲外國椅墊生涯雄雉于飛急思求偶鴆媒遍託始得訂姻某姓家旋諏吉昨日成親先是有某氏婦與甲私識恩情美滿似漆如膠露水夫妻儼同伉儷甲此次明媒正娶婦固未及知也前日得悉情由頓爾波掀醋海勃然大怒曰我兩人歡諧魚水數載于兹今竟欲舍野鶩而求家雞似此喪盡天良看汝能鴛鴦睡穩耶遂將甲藏匿他處不令出門甲家中以吉時已届不見新郎意亂心慌無異熱鍋上螞蟻氷上人亦謂事如中止何以對坤家因擬赴捕房控告不知以後如何也○城廂租界之中每有無業流氓成羣結隊日徵逐於茶坊酒肆烟館中拆梢訛詐稍不如意飽以老拳受其害者不知凡幾總廵馮刺史疾惡如仇時時嚴辦近日城中七鋪西唐家弄以及小橋一帶尚有此輩横行事聞於局員已飭嚴爲查訪矣○十六鋪地甲裘寶生犯案斥革後即有某某等投縣求充昨日經莫大令傳案騐看再行定奪○邑人某甲曾將女兒許字浦東人某乙紅絲繫定已多年矣邇日乙擬擇吉成婚遂央氷上人爲之説合甲苛索財禮求減不依往返再三事成畫餅昨日 
 
 

Page 3

 
 
乙因邀約多人並雇定藍布小轎乘間入甲家內室將新人刼入轎中簇擁而去當搶女時甲上前攔阻致被乙等推仆于地洎扒起而彩輿已如飛而去矣 
[城中火警]  
　　○昨日下午三點半鐘時本城邑廟東轅門左近猛將弄口某姓班鼓店不戒於火霎時烈焰飛騰幾成千百火鴉延燒兩面樓房該處地甲聞警立即鳴鑼城中果育輔元濟善堂等及沉香閣水龍洋龍立時馳赴分頭汲水澆灌焚至四點三刻鐘時始得烟銷火滅計共焚去兩面樓房二十餘幢當火發時總廵局員馮刺史暨各局委員均率勇丁前往火塲彈壓故搶火匪徒無從施其伎倆至其起火之由尚未詳悉容俟續聞 
[閩人兇横]  
　　○南市集水碼頭一帶向有閩人駕麻雀杉板船在彼攬渡其人類多蠻横鬪毆之事時有所聞嗣經　憲設立義渡局分布渡船行旅皆感其德然閩人仍不免有前項事情前日亭午時有某閩人因與義渡船户某甲爭渡竟糾集多人將甲毆傷甲隨禀知義渡局員不知作何辦理也 
[懸賞尋孩]  
　　○施阿全家在本埠老閘北唐家弄一家六口貧不聊生專賴阿全箍桶以餬其口其子乳名阿福於三月初七日二點鐘時行至英大馬路失去無蹤問卜求籖杳無消息因懇諸陳竹坪大善士懸賞尋求如有仁德長者能知此孩下落或見其失路留養在家者請告知三馬路陳與昌絲棧俾得骨肉復完則願酬謝鷹洋七元既係行仁又堪獲利一舉而二善備亦何憚而不爲耶該孩年八歳面圓無痣頭上劉海頂後垂小辮當失去時頭戴元縀小帽身穿藍洋標對襟小棉襖下穿藍洋標單褲白布長夾襪足穿蒲鞋 
[棄孩可異]  
　　○邑廟豫園內船舫廳北首假山石旁前日淸晨忽有已斃之血孩咸疑是私生子而抛棄者嗣由該處地甲舁孩掩埋論者謂園中店鋪林立向不許住居眷屬即使有之亦不過小本營生之老嫗數人而已斷無私孩之理如園外人有私孩何處不可抛棄而必抛在園中殊不可解 
[尚待質證]  
　　○鉛捕頭拿獲賭徒送案經蔡太守發落等因已列前報當時有張紀發余阿大徐阿崔等訴因帮同捕頭拿賭致遭賭徒張秀發毆打太守諭俟補提張秀發到案究辦兹據張秀發自行投案稱現在虹口開設茶館並未犯賭因與張紀發等細故挾怨憑空妄指毆打故即投案申訴太守隨飭張秀發交保俟張紀發等投案質訊如張紀發延不投質即置不議 
[俯准釋放]  
　　○前有慶雲銀樓歇夥裘某行竊金飾銀洋報由捕房包探陳阿九緝獲在案因該銀樓之金飾銀洋放存鐵箱內其鎖匙經學徒費芝平收執且據裘供通同犯竊由蔡太守判將費裘二人管押等因已列前報兹據該銀樓執事司帳人等聨名求請施恩將費釋放太守已准如所請矣 
[法界捕房瑣案]  
　　○前報列雙鳳樓茶肆後漆工承順福與私婦馬張氏反目經捕拘解公堂昨晨王司馬飭提至案先問承曰爾如何與該氏至茶寮答稱伊糾合流氓多人將小的軋至茶舘凶毆堂倌見而不忍因之鳴捕拘拿司馬謂爾既被流氓毆辱由堂倌報捕豈有不拘流氓反將爾等兩人拘來之理承供當時拉住三婦人捕頭訊得事不相干是以釋去司馬判承掌頰二十下復詰馬張氏曰爾本夫何名現在何處答稱丈夫馬寅寳在蘇工作從未到過申江小婦人來此已三四年矣司馬問爾私過幾人答稱來滬傭工在承家亦係爲傭致被强佔現又欲將小婦人售到别處因串合流氓誘至茶館司馬以男婦均無廉耻判各掌頰二百下釋之使出倘在外吵閙再進捕房當予重辦○昨報列王天喜拉東洋車至城河沿被捕拘押解訊云云昨晨燈店主林元泰偕車主朱倪倪投案先由林訴稱王是店中學徒二十一日下午囑送燈籠出外一去不歸至次日見申報載及此事因之投案朱稱車停門首車夫去用膳伊即將車拉去今見申報始知種種情由司馬以該學徒不守本分着掌頰四十下交林領回諭令交還薦保人免致後來受累林允之東洋車給朱領去○八仙橋西首外國墳四圍築有竹笆被人拆去三丈之譜由經管人查明係陸家宅陸阿五所爲因向捕房呈報備捕頭以地在界外因飭包探王榮培持片至廵防局禀明鄧委員請派差恊同前往將陸拘至捕房研詰陸稱有八歳小孩在該處放風箏見地上遺有竹笆因之携回一束捕頭着押候解案○城河沿某舊貨店送一勇丁至捕房訴稱有勇三人來佔買扇向索錢文反將櫃檯踢破兩人逸去拉住一人因之送請解訊捕頭着押候解送公堂○某甲不知何許人貿貿然至新街某花烟館吸烟七匣龜鴇索資甲無以應因之送押捕房諒於明日解訊○雙鳳樓後馬房主某西人送馬夫某甲至捕房訴稱被該馬夫竊去車墊捕頭詰之不認遂着包探王榮培帶至家中查看有無車墊再行核辦○十六鋪禁地王阿榮拘到小竊才寳及綽號小箍桶者兩人私押家中偶不留心致被兎脱小箍桶即避至法界彩視街小烟館才寳則藏身興聖街小客寓中旋爲包探偵知不動聲色帶夥拘送捕房諒當解案候辦也 
[正悮]  
　　○招領十八日靈柩條內所登雙闕之屍年係三十左右悮登四十餘歳合亟更正[  陳與昌協賑公所啓]  
[招領二十四日續到靈柩]  
　　○今晨又承大團王曉滄先生送到萬年青失事淹斃之靈柩一具據騐得年約四十外面目腐爛尚有鬚根指甲稍長身材不大祗有繡花肚兠一个可以辨認因天時漸熱其柩仍停在羅家灣倘親屬得信形狀相符可來申認明領柩旋里特此佈知[  三馬路陳與昌恊賑公所竹坪啓]  
[文報局內賑所瑣記十]  
　　○敝所於正二月起解山東賑欵第三十三批三十四批後兹准於三月底會同與昌協賑公所高與昌協賑公所高易籌賑所起解山東第三十五批銀一二萬兩直隸第六批銀二三千兩惟三公所存欵無多解不成批務祈各處好善君子多多設法早早解囊俾得如期應急拯此災黎敬爲垂絶餘生百叩九頓以請命○昨日瑣記中載甯波府女子助賑洋千元余已著論及之以爲美事今日又有德泰莊交來甯波府慈谿縣東海氏大善士助賑洋千元求病速愈按敝所今歳捐數雖不絶如縷而動以千計者方謂如威鳳祥麟不少概見今何幸雙雙鉅欵連日頒來百萬災民尚有生機可望尤可幸者兩欵均係甯波寄來四明山水淸淑類多豪俠好義之流乎除備函掣給收票外敬代直東災民千聲致謝并爲東海氏籲告蒼蒼善人福佑三月二十二日 
[三馬路陳與昌協賑公所賑務要略]  
　　○廿一日杭州湖墅釐局惠函云去年疉見報章所載山東災况深堪憫惻因於無可設法之中向各商船陸續勸募至本年二月底共得洋一百元係商船湊合原來之欵均由一二百文銖積而成幾於無船不寫此後萬難爲繼已於初一日停募云云敝所拜領後內估出銅洋三元竊思災區如此之廣蒙湖墅釐局大君子苦口婆心日積月累得有此數惠寄於賑捐窘廹之時謹爲之獻頌曰豈弟君子四方爲則○寓潯江招知警子來函云本月十六夜子刻狂飇陡發屋瓦飛鳴墻壁摇摇欲倒勢將傾壓當默禱合棧平安願助東賑洋十元旋即風息查視各物均未吹壞兹由局寄上完願云云於以知助賑之仰邀呵護捷於影響良不誣也[  竹坪陳煦元謹誌]  
[移掃墓資以助善舉啓]  
　　○今有本埠虹口姚姓送來吳興澳氏洋五元據述五秩壽辰依人海上未能返里跪祀先塋湊成此數委充仁濟堂善舉爲二老資冥福淸明節届正人子悽愴之時而僑寓滬堧能以祭掃之資寓轉移之術藉紓人困尤慰親心善於持家亦善於濟世凡人作客他鄉迄未掃墓遵澳氏之法而行之於顦顇流離者不無禆益福壽綿長定能如願焉[  上海六馬路仁濟堂司事謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[血證續説]  
　　○昨閲種榆山人血氣旡咎之血竊以爲論血證詳矣僕試爲擴充其説焉夫氣陽也血陰也陽氣爲陰血之引導陰血爲陽氣之依歸故氣爲血帥血因氣行經言血之與氣異名同類雖有陰陽淸濁之分總由水穀精微所化其始也混然一區未分淸濁得脾氣之鼓運如霧上蒸於肺而爲氣氣不耗歸精於腎而爲精精不泄歸精於肝而化淸血血不瀉歸精於心得離火之化而爲真血以養脾藏以司運動以奉生身莫貴乎此雖經有上注于肺乃化爲血之説而實不離五藏之氣化轉注如環也故心爲生血之源脾爲統血之關肝爲藏血之海凡治血證者當以心脾肝三經爲大綱以歸脾湯一方爲宗旨至有勞心太過思慮傷脾鬱怒傷肝者爲尤宜若火旺者加山梔丹皮火衰者加肉桂丹皮又或以腎虚吐血者真陰不守命門火衰陰邪逼其虚火浮游於上上焦欬氣促有時惡熱面紅嘔吐痰涎出血此係假陽之證宜用附桂八味丸方引火歸原水探凉服即內經所謂熱因寒用也山人謂藥偏用凉則陽氣益滯藥偏用温則陰血益耗誠哉是言也經云起居不節用力過度則絡脈傷陽絡傷則血上溢血上溢則衂血陰絡傷則血下溢血下溢則便血總之上溢下溢諸證其血或從欬出或從吐出或從嘔出或從咯出或從津唾而出或從鼻孔眼耳齒舌而出或從肌膚而出或從二便而出或有蓄積不行而成變證者證勢不同治法各異大抵上溢之血勢必由於肺胃下溢之血勢必由於二腸及膀胱經下脱也但以血色鮮紫屬火盛血色晦淡屬陽衰試以五藏血色分而論之欬多痰沬血色粉紅浮散者血由於肺也其色紅如硃漆而光澤者血由于心胞絡也其色雖鮮紫濃厚而不光澤者血由於脾也其色青紫稠濃或帶絲縷或成結塊者血由於肝也若欬逆稀痰雜出如珠血少不鮮其證最劇或淫而奪形色夭然白其血從精竅而出此皆由於腎也且陽明爲六府之長多氣多血若血不統攝而吐出者或盈盞盈椀甚則汪洋滿地兼多痰水或喘欬身熱者此血從胃絡而出也至若色絳如硃光亮似漆吐出即凝以指甲剔之起成片者爲守真藏之血雖能食不倦後必暴脱更有胃中脂膜爲邪火灼鑠凝成血塊爛如猪肺魚腸者考古方書謂無可治要知失血諸證蓋綠人之禀賦不無偏勝勞役不無偏傷治之者務從偏勝偏傷之處使陰不爲陽勝陽不爲陰勝陽平陰秘是在善醫者有以調其氣和其血耳而陽中有陰陰中有陽法當氣血兼顧尤在善醫者神而明之爾 
[季春上浣偕蘅香朶蓮鑄紅潄石野鶴同遊雙淸别墅晚間集於滬北滔樓率成兩律即請高昌寒食生郢政]  
　　○偶偕吟侣作春遊小憇園林豁遠眸翠竹晴摇亭外逕緑楊烟鎖畫中樓鶯啼隔岸琴書静魚躍淸溪木石幽到此渾忘塵世事徘徊花下等閒鷗　名園覽徧夕陽斜餘興猶濃集酒家銀燭光凝當户月金樽香送隔簾花催詩擊鉢吟懷壯覔句傳杯笑語譁夜半不知歸去晚陶然一醉樂無涯[  焦琴館主山泉氏就正草]  
[上海四馬路文報局內恊賑公所經收賑捐三月下旬淸單]  
　　○廿一日經蓮珊先生交來各友送謝景宣兄湯餅會移賑張敬甫八元張楚生任逢辛袁九齡蕭静山四户各四元沈穀成沈味畬二户各二元王錦屏二元王紫銓蔡紫語顧小亭三户各一元以上共計捐洋三十五元王介眉先生送謝景宣兄湯餅會二元○本埠晉和寶庄交來浙江甯波府人信女周氏如祥願助洋一千元○受福册綏字十六號楊子萱翁手本埠協康庄募樹德堂十元怡情軒四元沈非氏積善堂聽香書舘主人三户各二元○使君受福册南匯義生號顧源慶翁經勸鞠文圃唐雨臯二翁募顧芝淵二元鞠庭芳顧澄慶鞠夢周三户各一元唐炳華於雲山沈芝亭蔣月舟四户各五角林采山六角鞠秋亭四角陸文倪南坤唐永盛金筠夫四户各三角孫杏林華心鰲葉挹齋閔小亭四户各二角○又宿遷天順信局劉筱林先生交來同善堂募求添壽氏無名氏二户各十元陳石卿紋銀四兩全城堂百忍堂周汝南三户各二元敬勝堂三千文張笑渠二千文四知堂周振幸邵箴言王春圃無名氏張紹光武峻峰姜光遠彭立亭邱作亭韓壽臣周聚源詔壽荔記張瑞峰三近書屋席正光隆源長廬隆昌隆源長尹近墀劉心谷二十一户各一千文張巽甫何静遠葉炳榮簫從善瑞泉恆記王源泰合盛坊廣厚彝訓堂德甯堂十户各五百文以上實收英洋五十四元紋銀四兩正○又淸江山左下士募賜書堂四元李景波喬開泰二户各二元何坎如楊如君張立安閆太和馬遇春陳治張鳳洲楊安邦梁萬育趙文有張治發胡有才李業源蔡萬富解振揚王永春王廣仁吳景周無名子十九户各一元張書臣郭翰臣二户各五百文顧小雲宛蔭居李慶堂三户各三百文李桃張德山吟梅閣醮國氏姜潤田汪曜洲六户各二百文以上實收英洋廿九元○又本埠源豐潤號募項張氏項王氏二户各五元○又本埠泰亨源庄募詒經堂蘇助京錢一千文愼德堂郝光愼堂郭二户各京錢一千文王福毛升韓貴曹貴四户各京錢二百五十實收洋二元錢四百廿文○又本埠協康庄募二魚盦七專簃二户各一元元無名氏四户求安子共五户各二百文實收洋三元○又本埠南市劉正泰參號交來沈經甫先生十元○又泰和藥鋪交來漢口彭泰和號涂崑山翁二户助英洋三元又本洋一元又爛印洋二元○蔚長厚寶號交來博約堂闔宅助曹平銀廿兩實收申合規元廿一兩二錢九分○寶應陳選之先生爲小兒有恙許愿即獲平安五元○京口義盛恊油號募陳裕後堂八元○崑山巴城周無力子爲小女有恙䖍許灶神祈祐速痊二元○本日共收英洋一千一百九十三元爛印洋二元本洋一元規元廿一兩二錢九分紋銀四兩正錢四百二十文 
[上海三馬路與昌恊賑公所陳竹坪經收山東直隸賑捐三月二十至二十一日第六百另五六次淸單]  
　　○塔册杭州江干局帳房文來梁安拾齡童子周汝杭于本年三月生辰奉父母之命將歷年所積拜年零星等資移賑求保平安洋十元由全盛局○杭州大關湖壁厘乙經募共合洋九十七元又銅洋三元九江招知警子因天狂風山崩屋飛勢甚危齡禱神許愿助賑即保無恙洋十元興大路九章號洋五元又錢文光洋二元安慶延壽堂王立三先生募來古從善堂本洋四元昭文東徐即孫宅寄來孫受之求母病速愈洋五元常熟道前顧源盛醬園寄來顧諟鑑釗諟鎭爲先考燮堂公求保冥福早登先界洋十元金陵郭家巷劉保洋兩元蘇城葛祥之求女病速愈錢四百文乍川振泰龍湫雅夫寄來陸鏡洋一元五角陳邦洋五角以上合洋兩元堯溪移種福田册不列名洋一元問心隱名二户各洋五角以上合洋兩元由招商局文來○新册江東永豐行洋二元八角又募鄭瑞泉洋五角無名氏洋三角閻包氏杏記各洋二角徐淸波泰號升元寶記義記莊寶樹莊濬初庄張氏庄柴氏各洋一角又救命摺朱林朱榮桂包大孝王槐珊朱榮紹五户各洋五角夏和豐湯東林孫静章徐景周聞春暉五户户各洋三角湯春桂范四毛范茂順聞彩卿各洋兩角周惟淸洪順興各洋一角以上三十一户共來洋十元○新册金壇寶順局徐春泉募來孫酉生孫蓮溪無名氏三户各洋一元孫彭年陶彦卿心李金林孫銘四户各錢五百文俞氏錢三百五十鄭庭芳錢四百文王耀彬心張谷伯各號二百以上十一户洋六元○本埠改過氏洋十元程宇澄先生交來廣東嘉應州鄧退堂洋十元內花洋七元無名氏洋五元劉姓求母病速愈合家平安洋三元又銅洋四元無名氏洋兩元德潤號無名氏七户合洋二元一角有心無力人將錫箔資移賑洋二元錢二百廿文無名氏洋二元郭殿元求慈親病速愈無名氏俞一峰求病速愈諸事平安三户各洋一元救命摺瑞泰茶號洋一元使尹受福册瑞泰茶號銅洋一元○壽字册本埠求闔家平安子四季平安子耕心六七老人綏之氏四户各洋五角綠香山館主阮囊羞澀人無魚彈鐵子霧裏看花客林溪淪落人各洋一角以上九户共洋二元五角○○二天共收英洋二百零七元內本洋四元花洋八元外銅洋八元小洋六角錢六百二文合併聲明 
 
 
 

Page 11

 
 
[高國采風]  
　　○二月以來雨雪稀必農夫望澤孔殷○漢江之氷都已融化東風吹去一碧粼粼八道之船遂銜尾而至○漢江岸上浮起死魚甚多皆爲氷所夾斃也失業之人爭拾取之轉賣於人頗有微利○外道有船運來黄荳數百石出售惟價不甚廉尚無買主○青魚已入市今年所出最多捕魚者頗得利販賣者獲利尤厚○正月以後獵户獲虎數十頭較往年爲多然不敢入城恐被兵役見而强奪○仁川三里峯租界又經勘騐樹立界石以免日後侵佔○元　釡山之間擬開一口已派官前往勘視何地何名尚未知也○日人多以秧參充作紅參出售非明眼人不能辨别真僞受其欺者甚多○西門外又斬兇犯數人訊之皆盜案也○宫內失去寳物甚多飭役緝拿毫無蹤跡○對馬島久被日人據爲已有駐以兵丁軍裝器械亦存積於中意殊叵測○龍山華界已立界石商人聞之以爲遷移有日頗存懽心○都化船將抵仁港欲仍承辦運米之事而本地已有輪船恐不能如願以償也○仁川小火輪去冬修整將爲廵緝漢江之用想因工費不資遂致停工風雨侵蝕將成廢物矣○正月木石之戯久成積習聞被傷而殞命者二人其一係數房共一子一旦殂亡遂致絶嗣父母痛不欲生然死者已不能得知惟有吞聲飲泣而已○商人乘日本船多受其侮仁川駁船尤屬可恨貨物往往短少無一賠償者○敦賀丸二次由烟台駛來所裝華人貨物頗多每次約有三千餘件○烟台新到商人四五家生意似有轉機惟現有遷徙之信未能十分踴躍耳○聞道憲已請于招商局撥派商船一艘仁川來往如果屬實商人感德不淺○日本風俗每至三月初十人人皆放風箏滿天飛舞如彩蝶然○日本死人皆殯葬於仁川迤東山陂之上祭奠者持米一椀以水浸之灑於墓上無拜獻之禮○四野之間多刼奪案年歳雖豐盜風依然不改不知何術可以弭之○通衢廣陌多樹不忘碑爲駐防華官而設也間有欹圯頽壞者現已一律修整矣○五柳洞只有飯店二家近因來往人多又開設一家惟居此者每有失物之虞故行客皆不肯停車○日商赴外道者有數十人頗能獲利然被騙者亦不少○官執烟犯數人嚴刑拷打聞皆係通事此輩濡染日深多有成癖者嚴以繩之庶知警乎○日商亦多辦藥材有零買者隨意所欲故每日見錢甚多○有練軍某手持洋鎗誤觸其機彈傷一人急請洋醫視之幸不在致命處將彈挖出命保無虞官將練軍某薄責之以儆不愼○三月初十日爲各道藥市之期韓商華商日商去者甚多○有孀婦某氏青年守節夜有盜入其室中婦大聲疾呼被盜執刀刺死此案尚未破獲也○外道販來海參甚多價亦較前頓减惟不甚出色耳○三月某日爲瞽者大會羣聚於南山上之廟中鼓鐘鐃鈸如僧道諷經狀不下數百人○商人欲居王京中恐一旦遷居又多擾攘欲上龍山居住地界雖定而無屋可棲誠所謂蹙蹙　騁矣○日人在城中者依然建造房屋豈不知遷移之有約乎○有數人抬一巨魚入城約二丈許鱗如拳口如盆首如栲栳目眶內陷眼珠無存遊行二日無買者遂零割其肉以求售○聞宫中電燈現已試騐王甚喜悦○國王知煤之爲物用最廣而利最厚將行開採已詢之洋人欲急切爲之惟款無可籌不能如願耳○現多春瘟症者皆去冬氣候不調所致幸易醫救不至殂亡而藥鋪醫生已添一宗生意○小兒多出天花居民不知避忌每於出花時抱至街上遊行無怪殤者之多也○仁川新到妓女數人然大半鳩盤荼房屋亦太湫隘真粉黛塲中之黑暗地獄也稍知自愛者必裹足不前矣○藥材至者太多積累如山而消路不暢價值爲之頓落 
[仁濟和保險有限公司合辦第一届帳略]  
　　○光緒十二年分辨理仁濟和保險有限公司情形節略謹查仁和濟和保險公司前係分股辦理兹自光緒十二年正月初一日重訂章程十條循照試辦至十二月底止是爲仁濟　合辦第一届結帳本年連前得收利銀十五萬一千七百餘兩除支各欵並提派股分官利餘利銀十萬三千九百餘兩各執事出力花紅奬賞二千三百餘兩外净計結餘公積銀四萬五千四百餘兩經各董允議徐雨之觀察房地暫押二萬五千兩俟其歸欵仍應提存銀行開平存本議定十三年起陸續提還惟每年須以五槽煤一萬墩作抵銀四萬兩必賴招商局設法售銷其運滬水脚關税祗得在開平利內開支此爲歸本第一要着至本公司專保江海輪船裝載之貨重訂章程第二條已詳定限制仗國家之福本年晏然無恙或謂額外貨物向洋商轉保未免美利旁溢不知近來保險之費愈跌愈賤今届所得保費亦僅六萬七千餘兩江船最堅固者已限保十二萬兩海船最堅固者已限保八萬兩其次各船限保不得逾六萬兩實不可以再加最好我以額餘轉給他行保者他行亦以額餘轉倩我保則利害以均而輕此爲求利第一穩着朱静山觀察總理一年內守定章外籌招徠積弊一淸所冀各口仕商俯念仁濟和皆係華人股分木本水源同屬一體凡有裝載輪船貨物多多照顧庶幾和氣致祥天人相應宣懷等忝董厥司敢不虚懷將事以迓天庥哉董事盛宣懷杏蓀馬建忠眉叔韋國華文圃姚錕筠溪唐國泰翹卿蕭郁文蔚南鄭廷江秀山謹啓○綜結　一該股分資本規銀一百萬兩　一該前届股利未取規銀一千六百三十一兩二錢八分一厘　一該各局回綵規銀六千三百十一兩七錢八分　一該寳裕找欵規銀十二兩七錢四分　一該滬局扣用規銀一百五十三兩二錢七分九厘　一該鎭局扣用規銀十六兩三錢八分五厘　一該本届股利規銀八萬兩　一該董事酬儀規銀一千六百兩　一該各執事酬勞奬賞五厘規銀二千三百九十二兩二錢八分三釐　一該綵結公積規銀四萬五千四百五十三兩三錢七分九厘　共計結規銀一百十三萬七千五百七十一兩一錢二分七厘　一存輪船商局規銀六十萬兩　一存開平礦局規銀三十萬兩　一存匯豐銀　規銀五萬兩　一存麥加利銀行規銀五萬兩　一存匯豐銀行利息規銀二千五百兩　一存麥加利銀行利息規銀二千五百兩　一存輪船商局往來帳規銀六萬三千六百八十五兩六錢一分一厘　一存缺額股分規銀一萬三千六百兩　一存缺額股分提息規銀一千八十八兩　一存舊帳抵欠收回股票規銀一萬五千三百五十兩　一存抵欠股分提息規銀一千二百二十八兩　一存徐雨記房屋基地抵押一年爲期八厘計息規銀三萬五千兩　一存轉保墊欵規銀一千二百二十一兩七錢五分　一存上海客商欠保費規銀一千二十一兩二錢八分一厘　一存淡水欠保費規銀二十七兩二錢六分九厘　一存烟臺局暫欠規銀一百四兩五錢　一存郭記暫欠規銀二百十九兩九錢　一存現洋錢合規銀二十四兩八錢一分六厘　共計結存規銀一百十三萬七千五百七十一兩一錢二分七厘○綵結　一進前帳結餘光緒十一年十二月底止規銀一萬八千七百六十八兩一錢四分一厘　一進各局保費九五局用除净規銀六萬七千二百十一兩九分　一進輪船商局存項利息計本六十萬兩周年息六厘規銀三萬六千兩　一進開平礦局存項利息計本三十萬兩周年息八厘規銀二萬一千二百五十六兩二錢查光緒十年四月初一起至十二年年底止共兩年零九個月息銀六萬六千兩議明以煤作抵每墩在天津交收作價四兩二錢本年運到五千六十一墩運脚關税另行開支　一進匯豐銀行存項利息計本五萬兩周年息五厘規銀二千五百兩　一進麥加利銀行存項利息計本五萬兩周年息五厘規銀二千五百兩　一進輪船商局往來利息按日計算周年六厘規銀一千一百九十九兩九錢八厘　一進缺額抵欠股分項下提存官餘利規銀二千三百十六兩　共計結收規銀十五萬一千七百五十一兩三錢三分九厘○一支各局保險賠欵轉保攤賠濕貨拍賣均已冲除規銀六千八百四十二兩一錢八分五厘　一支各局保費備貼各客號一成回綵連轉保無綵虧扣亦在內規銀八千二百二十二兩八分一厘　一支開平運煤抵息水脚關税每墩六錢九分零四規銀三千四百九十四兩三錢四厘　一支聨票雜用規銀七百二十七兩一錢七厘　一支滬局總管總船主帳房薪水規銀三千二十兩　一支董事八位酬儀規銀一千六百兩　一支股分官利規銀六萬兩　一支股分餘利規銀二萬兩　共計結支規銀十萬三千九百五兩六錢七分七厘除支結餘規銀四萬七千八百四十五兩六錢六分二厘○一支提給各執事辦事酬勞奬賞五厘規銀二千三百九十二兩二錢八分三厘　净計結餘公積規銀四萬五千四百五十三兩三錢七分九厘○附錄光緒十年四月至十一年十二月止收支總結　一進前届結餘規銀二千五百七十八兩三錢四厘　一進各埠生意規銀四萬五千八百六十八兩二錢一分五厘　一進股本息項規銀三萬三千四百七十二兩一錢　一進換票收費規銀二十三兩五錢　共計結收規銀八萬一千九百四十二兩一錢一分九厘○一支保險賠欵規銀三萬七千二百七十五兩七錢八分三厘　一支滬局開銷規銀一千三百四十八兩二錢九分三厘　一支外局開銷規銀七百六兩二錢四分七厘　一支房租福食規銀一千五百七十五兩二錢六分七厘　一支滬局薪水規銀五千六百五十六兩八錢四分九厘　一支外局薪水規銀二千九百八十四兩四錢二分五厘　一支外埠轉保規銀五百七十六兩二錢八分八厘　一支退保火險規銀五百四十八兩二錢一厘　一支九扣回綵規銀四百九十四兩八錢二分三厘　一支各役工食規銀二百七十五兩六錢五分九厘　一支各埠壞帳規銀一萬一千七百三十二兩一錢四分三厘　共計結支規銀六萬三千一百七十三兩九錢七分八厘除支結餘規銀一萬八千七百六十八兩一錢四分一里○查光緒　年六月初十日輪船招商局歸旗昌洋行經理本公司遂停止生意歸結各埠欠帳所存招商局之保險本銀旗昌未曾付息開平亦未揭算是以進欵較少自上届結帳後十年四月起至十一年年底止統爲一結綜核收支各數結餘規銀一萬八千餘兩內有收入本局股票三百七股抵規銀一萬五千三百五十兩所餘現銀僅有三千餘兩是以不敷分派股息併入本届彚核統算合併聲明 
 
 

Page 12

 
 
   
 
