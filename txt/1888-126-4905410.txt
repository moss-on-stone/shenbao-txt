# 1888 - 126 - 4905410

 

Page 1

 
 
[增像三國演義出售] [  圖書集成局啓]  
　　三國演義一書雖係章回小說而其鋪陳事蹟實與陳壽正史不甚相懸自經國初茂苑毛聲山先生手評金聖歎先生梓以行世而風行海内幾於家置一編迄今二百餘年原板己不可得坊間翻刻又皆魯魚帝虎漫漉模糊本局特延諸名宿校對精詳印以新式鉛字逐加圏點俾閱者得以一目了然并倩工於寫生者繪成繡像一百四十餘幅冠諸書首每回則各繪其中事實分釘卷中要皆奕奕如生鬚眉畢現書旣爲說部之弁免圖亦集藝苑之菁英誠哉生面别開空前絶後矣茲己用上等潔白紙印成分裝十二册外加紅木夾板卽日出售每部碼洋三元賜顧者請移玉至本埠南北申昌選購外埠則皆歸申昌暨經理申報人出售躉買請至申報舘面議此佈 
[詩賦韻海出書告白] [  點石齋主人代啓]  
　　詩賦兩藝與八股並行始於縣府院試迄館課而尤重惜坊刻詩賦各選分類居多而分類之弊遇彼此皆可互收者便苦混雜文匯舘主仿詩句題解之例將題之末字分排平上去入逐韻挨選詩註於目錄每題之下詳載出處取其易於檢尋較詩句題解更爲醒目賦註仍於題後詮解計詩選二萬有奇賦選八千有奇總以清新俊逸工麗芋綿悉恊應試體制爲主凡經史中可以命題而向無程作者敦請名手補入一切坊刻鷄跖集玉盆珠試律大觀聯珠等集槪不濫入并於詩目錄之後附刋字類標韻及韻辨兩種如遇平仄兼收一時虚實不能立辨者翻閱便可了然是集始於癸未迄戊子夏纔得竣事定於四月初八日也書價洋十元分售亦可詩韻海分裝八本洋四元賦韻海分裝十二本洋六元售處在法大馬路文匯舘南北申昌各埠申昌各書坊購取躉售到文匯舘面議 
[論處置高麗] [  雲間一鶴來稿]  
　　從來奕碁者最重争刧蓋以刧能制人刧亦能受制於人也一著失勢滿盤全覆是以奕者慎之觀刻下亞細亞洲東方大局區區高麗一隅實關中俄日本三國之樞紐其亦可謂一大刦勢矣何則高麗世奉正朔久隷藩臣使其能自固封圻而我復能捍之衛之則犄角相資外人無所覬覦此亦何𨻶可圖維其積弱之餘民貧地瘠而又南隣日本東逼强俄介居兩大之中勢不能自立而我中朝向者又值國家多事自顧弗遑力難保護岌岌乎有日蹙之憂此固各國皆知之而尤爲俄日所額手稱幸者也高旣不能圖存則我得之可以自固藩籬日本得之可以拓具疆宇俄人得之可以坐成强大握東海之大權此固三國必爭之地亦卽三國牽制之端是卽刧之所由成也或謂爲中國計必欲經營東方收拾乾淨固莫如令其納土歸藩而我易封以滇蜀邊疆一隅之地庶可消異日之隠憂然此策行於五十年前則可而行於今日則不可無論中國此時兵力未充難勤遠略卽使己臻强盛足以制人而此議一倡適啓俄日藉口之資高人亦安肯俯首聽命此舉固無庸置喙者矣然使高麗折而入於日則惟我國獨承其害者爲俄所併則彼據其海口勢益縱横兩國之疆易不能一夕安矣此其分合之勢利害之形日本於此慮之審矣故畏俄忌俄陽示親暱以傲我而陰實結高以拒俄蓋衛高卽所以自衛非眞厚愛於高而力不足以圖之也蓋恐一發其端己則先爲戎首冐天下之不韙而中俄皆有違言事未必成適敺高麗以入淵叢而貽俄人以田父之資日人不爲也然計日本之陰謀則固有大欲存焉彼以爲刻下四鄰環伺顧欲併高則群起愕視陰以圖高則人無我慮不用剛而用柔不逞力而逞智此刻先以保護嘗之繼以合盟刦之終則煽惑高民漸如粤斯瑪加之合爲一國此正日人之深心密計顯然可知也然而我之處高麗雖不必與日本同其心正不妨與日本共其事蓋形勢相迫則吳越同仇脣齒相依則利害共救不可聽高人之因循玩愒坐成不可收拾之局亦不可聽日人之市德居功漸蹈琉珠之轍旣欲壯其勢又欲離其友則亦惟有自强以强高麗而巳顧說者謂我之自强旣聞命矣而欲高麗之强其策安在倘中國欲代爲設施十其内政則高蹙蹙不安日本必且危詞恐喝以爲中國將陰有所圖使高人疑沮而反與日本相親是未能離之而適驅之合也若中國還其内治而代與各國立約則異日事事代行任其責更爲後患無窮且高麗深惡洋人動相齟齬倘中國加以約束高人反忘保護之恩轉以袒護爲怨更非計也從來綜名實者不務虚文謀大事者不爭小利如前明因救援朝鮮代受兵禍海内騷然及明社未屋早己歸命本朝彼固仍視强弱爲去就也而驅中原無辜之民爲之代膏鋒刃豈非大愚今高麗旣與日本立約　有自主之權不復禀命中朝己非藩服之禮此固日本陰嗾之而中國大度不校亦己成默許之例者也因之各西國亦不以我之藩服視之胡爲中國猶欲爭此覊縻之虚禮乎與其貪藩部之虚名而轉受牽制之實患孰若停其封貢却具稱臣進藩屬而與爲鄰邦以示封植之大惠明許其自主彼此立約通商兩國約章一以萬國公法從事毋稍偏枯凡中國所未能得諸西國者先於高麗之約得之庶漸收自主之權如稅則問案等類皆是也凡高麗將來難邀諸外國者中國首先許之不蹙其商民之生計此約一定中國卽遣使常駐高京爲之贊助勸與各西國漸次立約卽以中高條約爲依據而中國復竭力助之盖自爲攺約地步此則與日本同其事者也各國旣槪與之和庶幾藉公議維持以絶强隣之覬覦如此則日本無恩可市俄人無釁可乘高麗方且感我親我而漸疏於彼雖非外藩而反爲不侵不叛之隣矣在日本旣知高麗與我深相結納無間可離知可與爲援而不可與爲難更必傾心來附必將藉高麗以求成於我因之合兩國之交釋小嫌而維三國約縱協力以拒俄則俄人雖虎視鷹揚而無如之何矣且日本於我各欲收回自主之權彼此尤當重訂約章互相推讓將來漸與越南暹羅緬甸南掌及各洋各島國自成亞細亞一洲之公法不致受制於西人則今日措置高麗正離合向背之一大關鍵如奕棋者之爭刧是以深有望於國手也 
　　此雲間一鶴六七年前舊作也今日日高情形巳與當日不同而所以措置高麗一隅俄人覷其北日本伺其東我則兩承其弊納土歸藩之說當時有一西人曾發此論謂中國直當取而代之以免他人垂涎驟聽其言雖若可駭而徐思郤似有理然我中朝大度恢宏斷不肯出此也至若郤其臣貢待以隣邦以公法從事夫彼爲屬國我尚不能收自主之權易爲友邦更難措置矣此事勢之顯然可見者也今高麗與各西國立約約章悉遵中國之舊仍沿前誤又不經中國保約將來欲翻前轍難矣日本現欲與各西國攺訂舊章還其審案之權聽其隨時加稅而屏中國不預其議此又志士聞之所爲竊歎者也[  本館附識]  
[茶市電音]  
　　昨接友人自漢口發來電報云寗祁茶今己開盤十餘字價四十兩至五十兩祁門茶開數字價 
 
 

Page 2

 
 
三十九兩至四十一兩約沽四千餘箱茶好價高兩湖茶尙未開盤也 
[粤災剩語]  
　　粤東大水巳見報章現復探明水實起于東莞縣屬之古隆博地方是處數十村悉被横流冲蕩人民房舍無一存者其幸得奔逃者殘喘苟延幾若剥之碩果蓋亦十中不獲一二矣東莞與增城龍門從化惠州毗連故各處同遭陷溺受災亦重目下惠州水高丈餘將己溢過雉堞吳清卿中丞在石龍某山麓搭就篷廠令災民棲息其中一面將基圍設法堵塞引水復歸故道并飭屬赶製麫包餅乾賡爲施放以致城内各餅店無不日昃不遑云 
[快船述聞]  
　　臺灣商務局購辦快船由洪蔭之明府前赴英國鈕開司騐收船隻駕駛來華此己列諸前報兹接外洋來電云所定快船原訂每點鐘行十五碼現在試行竟有十五碼半吃水僅十尺二寸該船一名駕時一名斯美吃水淺而行駛速誠有較諸船爲尤勝者矣大約此船於五月底當可來華云 
[道批節錄]  
　　定海紳士趙玉堂等以近來洋面多盜具禀寍紹台道請將寍郡所有兵輪暫駐定岱以資巡護經薛叔耘觀察批示略謂寗郡兵輪祗有二號隨時巡洋差遣事務殷繁又何能専駐定岱月餘之久據呈前情姑候咨商提軍門酌奪移覆飭遵並候分咨各鎭營轉飭巡洋舟師加意巡護如遇匪船一體兠拿務獲解辦一面由本道出示曉諭卽飭定海廳嚴行查禁斥逐匪徒而安漁業該紳耆等亦必公平妥愼共相維繫如藉口自僱自護任意歛錢主事滋擾漁商一經訪聞或被告發定卽提究嚴懲凛遵切切 
[荔枝香曲]  
　　廣州省城西北帝廟例于三月初六日賽會霖雨既久是日忽轉陰爲晴會中人愈覺采烈興高爭妍鬥勝紅男綠女空巷來觀西關内人海人山異常熱閙茶寮酒店獲利甚豐○廣州於初五日午刻雨師稅駕風伯揚威大有攬海翻江之勢腰古渡船由肇慶開往江門行至半途遽遭覆没船上水手人等熟習水性得慶生還至搭客數十人則盡葬江魚之腹矣風濤之險洵可畏哉○近因淫雨爲災人心惶惑謡言四起幾於艸大皆兵兼之連日撫標練兵在箭道中操演大砲人咸謂督撫大憲見天色陰霾其中必有妖氣故令兵士燃砲擊之一唱百和衆口雷同無稽之談誠不值識者一笑也○有賊穴壁入牛乳橋某鞋店燃火點悶香店内人悉昏昏睡去所有細軟物件搜括一空迨天明醒來見門户洞開始知被竊檢點失物約值百餘金當卽報捕緝查未知能獲案否也 
[蓬萊觀日]  
　　烟臺利津河一帶時有匪徒竊刦客歲由登州水師營陳守戎帶兵至彼彈壓船市頼以安静無虞目今復有前項事情遂由周守戎來烟向道憲禀陳旋於上月十九日帶兵前往○烟臺迤西二三里通伸疃地方舊有三元宮月之十八日資雇梨園以祝神誕又有本社高蹻會來此進香鄕民往觀者絡繹於道○南洋登瀛洲兵輪順道來烟出洋會哨於上月二十日南回○上月二十一日登州鎭章鎭軍由任所來烟巡閱沿海地方盖循舊例也○二十三日天后聖母誕辰潮州會館於二十二三晚然放烟火觀者幾於人海人山一七八歲孩童一少年婦人相繼被人擠倒幸經巡兵救出尙無性命之憂○烟臺醫院内舊有牛痘局係官憲捐廉施種現經盛觀察出示定於四月初一日開種○來往朝鮮烟臺之廣濟輸船在南口有事覊留招商局因派换海昌輪船於上月二十六日由滬來烟當卽開往朝鮮仁川口 
[臨安碎錦]  
　　今春陰雨過多寒氣較重現届初夏尚擁重棉故蠶信較往歲爲遲聞各城鄕飼蠶均用微火烘焙桑葉價值亦甚平平有自餘杭至杭城者言三月二十八日午後見有人携新絲求售怪其獨早詢之知伊家向不養蠶今歲飼二三筐亦等閒視之耳詎三眠倐届竟得成此新絲故持以入市欲據絲客之首座也權之僅得二兩有餘市上不便開價且計新絲出市尚須時日無從先定價值故尙未售去也○秋審大典近己屇期静帥原擬四月初間督同司道過堂乃各縣應入秋審人犯解到省城者尚不過三四起其餘人犯均　解到故秋審之期尚未懸牌曉示也○前有游勇在外滋事經上憲訪聞獲案懲辦故杭州府暨仁錢兩縣城内保甲總局均飭差役丁勇帶同地保至各客寓飯店以及庵觀寺院查詢有無游勇住宿禀候核辦并嚴禁不准藉端需索貽害閭閻 
[挾怨誣奸]  
　　寗波櫟社鄕有某甲者平日恃强欺弱人咸莫敢誰何近因親串某乙有屋出售甲欲買之而故抑其價乙不肯遂另售與他人甲銜之一日乙召木匠至家修補地板乙妻適在房中梳洗甲見之遂誣乙妻與木匠通奸率領多人捆縛之欲送官究治乙駭異力辯其無甲不由分說緊閉其門不令人進將乙縛在庭前吊打不巳又納諸袋中將沉於河隣人解勸不允衆恐釀成人命於是鳴鑼呼衆遠近聞聲而至始得各解其縛斯時乙本欲赴城喊冤因無訟費隠忍而止而木匠因甲己挽人求和亦不控告然甲之惡己擢髮難數矣 
[榕鄕道聽]  
　　自臺灣新設巡撫後所有福建巡撫事宜由閩浙總督兼理例須新鑄關防兹己鑄就由部委員齎送來閩楊制軍於四月初一日赴西門外五里塘接領其舊關防一顆自當繳部註銷云○十學新進文童于上月二十六日迎送入學合計不下三百餘人衣冠蹌濟輿馬輝煌彼往此來殊形熱閙其名落孫山外者則呼羣結隊或訪名山威尋别墅裕謂之避氣盖亦習俗使然也○圜法之壞極矣官府屢下小錢之禁而市面仍照常攙用非民之不畏法特令之不嚴耳現在鼓鑄制錢大興圜法使不及此時認眞整頓恐小錢之患終無己時也○各營防兵裁撤後有未經資遣回籍者流落閩中謀生無術每每糾集同黨串同本地痞棍于更闌夜静乘機肆竊甚至僻街小巷遇有婦人稚子胆敢向前緊抱以一人先扼其口使不得聲喊一面强剥衣裳雖曰迫于飢寒办𢚢不畏法之極矣某日之晚雙門前某甲被搶物件不知地方官將何以處此○某甲年甫弱冠蔭失椿萱向在某典鋪爲徒近忽發憤讀書就城内雲步山頂下帷攻苦而貧病交偪餬口良難不得己就食于兄嫂嫂亦竭蹶萬狀常苦斷炊甲又品格甚高不屑屑向人告貸日前思向空門削髮格於衆論不行遂吞阿芙蓉膏輾轉斃命吁亦可憐己○東街　官巷口新開某布店結綵懸燈十分熱閙附近諸同業因此亦整設一新互相鬥賽每至深夜燈光夾道幾疑萬道燭龍俗尙繁華于兹可見己○代理閩縣劉特舟大令現己交缷定於四月初一日啓程 
[蕪湖紀事]  
　　皖撫陳六舟中丞札行各厘卡謂巡丁均宜穿着號衣以杜冐詐害商之弊皖南牙厘總辦維幹臣觀察奉札後接見各卡員諄諄然諭以厚視客商嚴剔司巡斃端並將各司巡名籍造册報局以便查核應穿號衣者俟飭匠做齊給領嗣後如有訛索客商情事定　從重究辦○雙錫五觀察於前月甄别中江書院生童近己發案計錄取四百餘人○皖南鎭史念修鎭軍巡閱所屬營伍由池州起馬繞道南陵石垝於三月廿五晚行抵蕪湖卽在中江書院暫作行臺旋於廿七日閱視蕪采營官兵操演閱畢再回寍郡 
[冒充官裔]  
　　揚城磗街某客寓日前到一少年自稱係某顯宦公子由北而南至任所省親行李不甚華燦缷裝後卽往謁本郡官紳且言路出名區告貸盤費云云有某紳見其形跡可疑正擬發電往探忽接北省某邑來信略謂日前有某少年衣服面目若何沿途借貸實係冐充官裔如過貴處請卽查獲云云江甘兩邑宰接信後察得少年衣服面貌果與信中相符立卽飭人至寓所密拿詎該少年消息靈通業己先時逃逸現將寓主拘獲限令交人一面遴派幹役分投跴緝撞騙之計未行緝捕之文己下某少年應自歎所如之不合矣 
[縣案彚紀]  
　　昨報列江北人高連發扭控徐生發一案睡午經裴邑尊訊究高稱小的與徐爲隣上月廿八晚小的妻與徐妻戲謔徐妻忽然翻臉將小的妻兇毆受傷妥藥罔效叩求騐傷徐稱伊妻將小的妻毆打反說受傷要小的醫治經人理勸伊又多方恐嚇希圖索詐邑尊飭 
 
 

Page 3

 
 
騐高妻並無實在傷痕飭將高發待質公所管押着徐將妻交案候核○有陸阿狗者操淮南王術其妻柳氏與店夥王阿五有私陸覺將王辭歇王因此懷恨向陸尋釁陸將妻同王一併扭赴上海縣經裴邑尊庭訊以王旣犯姦淫又敢尋釁兇横己極喝笞三百板荷枷發廿七鋪示衆柳氏淫蕩亦應嚴辦陸稱我妻不守婦道不願領冋邑尊謂經紀人娶妻良非易易柳氏犯淫嚴懲之下或能悔悟爾仍可領回陸稱謝大老爺恩典邑尊飭將柳氏暫交官媒候辦○前日高橋人楊子餘扭客寓主王芝山投縣喊稱小的在王寓躭擱寓中忽失鞋子一雙王竟誣指小的竊取因比口角遭毆手掌被玻璃劃傷晚堂經裴邑尊質訊王稱楊來躭擱每夜寓錢六十文數日未付向伊索取伊卽恃强所有傷處伊自撳在玻璃窗上以致劃破邑尊騐得手掌確係玻璃劃傷飭將楊管押候示 
[英界公堂瑣案]  
　　汪竹怡訴稱前日親戚鍾心泉曾至小婦人處後憸點鏡奩則所儲金約指等失去無蹤共值洋銀四十元明明被鍾所竊正欲向之追問己由包探拘案鍾供小的曾取表妹金飾兌洋往賭早己輸完其妻某氏代夫賠繳洋銀叩求免辦蔡太守謂鍾旣巳照賠姑從寛宥判押十四天○二百二十三號華捕禀稱途見劉阿三携火油一箱盤問支吾拘案請究劉供火油由小東門外震昌順洋廣貨鋪令小的轉交與人並非竊得蔡太守飭該捕將劉及火油帶回捕房補傳震昌順鋪中人質訊核辦○一百六十七號華捕禀稱昨見陳少道手時洋鎗向押鋪質錢爲此拘拿送案陳供洋鎗由友托買云係緝私所用因有急需是以暫押蔡太守着押令交保出外偕友人投案候示洋鎗存堂○蔡連山訴稱小的向徐小土買魚論秤不依與之口角徐肆凶毆報捕拘案徐供蔡與小的交易其秤太重以故未成蔡太守騐得蔡略有傷痕判　　押十四天○茶館主王榮榮訴稱昨日吴德標在我店啜茗張阿金等欲拽至門外吳拉住檯脚不行以致拉翻毁　椀盞不少開單呈　　　吳供小的現在洋藥緝私局當巡丁去年張在碼頭緝私欲開看人家行李小的以其不合定章向之阻止後被局員知覺將張革去卯名今竟藉此挾嫌與小的尋釁并有何桃桃助其行兇張供去年小的當巡丁時因在碼頭查私土平空被毆王反告之局員揑稱小的非是以致受冤被革今與論說並不行兇何供此事與小的不相干涉惟爲之解勸而巳吳稱張糾冋逞蠻蔡太守判張何各笞二百板并着賠償茶館之𢪱○包探顧阿六禀稱郁春茂報失襪一百六十雙由小的查獲竊賊姚振卿供稱寄在宋金標家前往吊贜尚少二十二雙因之送案郁申訴前情姚認竊求恩宋供不行竊得是以允其寄存蔡太守判姚管押一月宋管押十四天贜交郁領○包探康阿順禀稱昨日見張禮成冐充發配之犯向各妓院勒索錢文與龜奴華耀堂口角因之拘張送案華稱小的在妓皖爲傭張來索錢小的不付伊卽逞蠻張供小的係浦東奉賢縣人向爲銀工今因失業無奈扮犯名錢蔡太守惡其不應假冐軍犯飭押候備文遞解回籍 
[法界公堂瑣案]  
　　前報列載生洋口出店携彈子五百粒一節昨日捕房將郭良庭卽葛良庭解案據載生洋行夥陳益季到案聲稱是日洋東遣出店到浦東携彈子回路經太古碼頭遇見葛良庭查問口　軍火乃犯禁之物將出店軋到烟館索洋六元出店答伊無洋祇有小洋數角葛卽將小洋連彈子一併取去出店回行訴說洋東以該出店唐碌無能卽將生意停歇一面信致法捕頭己將彈子查到司馬得詞着陳遇去葛冐充巡丁枷號一個月○前月二十七日虹口包探　到偷竊法公司輪船上物件之竇阿巧唐金土李金榮等三人送歸法捕房訊理昨據該船洋人訴稱眼見竇將手在箱内撈物放於褲中箱子如何撬開却不曾見彼等本是船中小工王司馬詰之三人竇阿巧認取牙粉餘　不偷王司馬判竇唐兩人各枷二十天李金榮枷五天以儆○捕房將小東門義順昌烟館之張阿福吳丫頭兩人解案酒店夥高啓雲訴稱酒壺酒錢均己收到王司馬謂旣己收到爾可置身事外着退去又問張阿福着爾將婦女交案現在若何答稱我管押後店主婦將烟舘收拾送伊妹到鄕司馬着將張吳兩人押候覆訊○包探捉到賭徒蘇州人朱阿寶西捕捉到紹興人金林瑞一併交案金供做扛捧生意行過橋邊被捉朱供在洋涇浜賣地栗伊等有時令我掮檯子司馬判將朱責二十板金交保○王金元訴稱無錫人挑修洋傘担前日在紫來街修傘有形如乞丐之人將傘搶去我卽追赶又有伊等同黨將我脫下之短夾袄馬甲搶去又將磗抛擲致傷頭面彼等共有五六十人將我毆打鳴捕拘到三人送案李阿狗王定眞浦阿寶等同供我無家可歸致爲乞人前日有小孩當街立口呼呌化子衆人不服致相打架與我等不干王司馬謂時在白日地當大街豈有聚五六十人搶物打人之理著王金元自去查訪得有贜證再來控告又將李王浦三人從寛釋放如查得實據當提案辦理○新街東三號弄烟妓顧巧雲訴稱有兩人來吸烟久而不去另有客來令伊讓房間伊等動怒毁及物件鳴捕送案旋據揚州人張安明鎭江人金裕貴同供爲薙髮匠一在長發棧一在英後馬路陳安明店中爲夥在烟館時另有客來妓拉我髮辮故與爭論王司馬謂爾等均非安分之人着將男女三人分别管押○捕房昨解常熟人趙香和請訊通事禀稱伊摇柴船爲與法蘭西銀行中游船相碰撞壞烟囱游船現不在滬禮拜一始回王司馬着將趙暫押候船到再核○昨報列車上失包一節捕房將小車夫蔡長松解案原告楊學仁遞禀稱是徐州府人住三馬路泰興棧前日九點鐘時携洋十三元到董家渡買綢一疋毡子一條丸藥一包用去洋十一元身畔剩洋二元回時己三點鐘我在車上打盹驚醒後包己失去故將車夫送案王司馬問可曾停車答稱未停旋據車夫蔡長松供伊在天主堂街四又路唤車往西行伊右手執扇左手携洋傘並無包裹推到鄭家木橋相近下車向伊索錢反稱失包將我送捕司馬謂此事姑着包探等查訪得有實據再辦蔡長松交保○前　列洪春園烟館失鎗一節原告昨未到案捕房將嚴土金王阿勝解案王供賣水果度日有名阿虎者將槍搶去烟舘中人爭奪將我水果籃打翻因之追出適巡捕來將我拘案敢是船帮中人與阿虎一起據嚴供作米船生意與阿虎素不相識詰其何以將爾拘到答稱適逢其會王司馬着包探將兩人押到洪春園問明究是何人敢鎗再行辦理○徐耀昌稱爲東洋車生意有成衣匠王阿寶由蘇來滬無處存身招留在家伊不安分八天之内失物三次昨日令伊他往伊逞　將我衣服扯碎爲此送案司馬詰失何物答稱馬褂水烟袋剪刀據王阿寶供馬褂水烟袋並不曾取剪刀携在烟館之内王司馬謂成衣而無剪刀亦不成其爲成衣馬褂烟袋想是爾偷且將剪刀吊到再核○昨報列有携碎銀器一包被捕拘獲一節昨日解案其人供姓梁名阿大前　烟館今聞母病急欲回廣東中道被拘打狗橋押店主翁阿厚是我表兄弟司馬着寄信出外令翁來保○捕送在新開河地方弄自來水　管之顧大春到案據供在大東門内馬口鐵店生意取水洗手並無别意王司馬判押一日○本邑人王阿大訴稱去年僱蘇鄕婦阿珠　傭伊回去時曾借錢一千五百說定今年做工扣除詎伊到滬被潮州阿六僱作女堂相前往索欠伊紏七八十人將我挾到協成祥烟館吸講烟計烟資四千三百零六文伊開烟館兩處均用女堂土司馬詰王阿大爾作何事答稱前開烟館現在無事據潮州人江子山供在一枝春街開江炳昌烟舘並無女堂亦無吸講烟之事王阿大自開女堂烟舘今又平空控告司馬詰其可用傭人答稱祇用一老婦燒茶煮飯王阿大拆梢不遂致相口角司馬詰其所用之人是何名字答稱即阿珠司馬着將江交捕管押王阿大交保傳阿珠到案問話 
[會稽徐氏徴越中先賢箸述啓]  
　　我高宗純皇帝御極五十年旣欽定四庫全書乃於江浙建文宗文匯文淵三閣以儲副本前古異書民間秘笈咸備於是而數十年宋元舊本海舶奇貸往往間出方聞之士挺生其間千古絶學咸有紹述份份箸作殆逾萬卷付梓人者十不得七零星草稿皆束高閣維以不幸婁經兵燹舊方故紙半付刼灰夫隋唐以前只憑掌錄散亡互厄渠足怪歎開皇昭陽己迄今兹棗木流傳了不碍事猶使遺箸零隕書策落次後死者在是誰之過僕不自量竊欲網羅舊聞啓發墜簡剞劂之役自越中箸述始伏乞慶湖遺老會稽 
 
 

Page 4

 
 
後賢過江流寓之客薄海藏書之家檢越紐之遺編紬宛委之秘籍古昔印板叢殘稿本凡屬希有咸爲留心遠仿直齋解題之體近用曲園錄要之列蔬注姓氏最寫序目媵以尺一寄紹興府城墨潤堂書莊俾窺大較始議雕鐫若乃于咸婦寡向期子幼未窺申報鎭抱遣經尤冀通人力爲慫恿屏除客氣代撰數言昔李穆堂侍郎云凡能拾人遺文殘稿而代存之者其功德與哺棄兒理枯骨相同於戯鈎沈幼海捃逸名山諸君子與有責焉敢陳管見藉質同人所冀仁風共襄盛事[  叔蓓徐友蘭謹曰]  
[完姻謝筵資移助鄭賑]  
　　粤稽唐德宗時比歲不登以醉人爲瑞猶之含哺鼓腹有耕田鑿井之歡也接誦元和夏心香先生樹遵來示得悉在本埠開設乾泰興氈毯號交易多年今正月大令郎世兄完姻回蘇得蒙滬上至親好友寵賜厚儀本擬設筵以答隆情復承親友再三諄囑當此鄭賑孔亟盍將喜筵資移助賑捐而歸實濟謹遵諸公高見將洋四十元附解災區爲之造福不敢醉酒汲汲焉飽德是圖撫今思昔惶悚難安其救災之意早流露於杯槃匕箸間是誠能見其大者矣[  上海北市絲業會館籌賑公所愚弟少欽施善昌謹誌四月初一日]  
[徧訴窘情籲乞助欵]  
　　湖郡仁濟善堂經廣西巡撫沈仲復中丞秉成於同治十一年創始辦理七縣保嬰恤婺養老施醫送樂太湖救生等善舉每年約需經費萬餘金井井有條均蒙實惠常年用度全賴本郡絲捐爲大宗近年來絲市銷塲大非昔比以致籌欵爲難而堂内所辦事宜相沿己久不能偏廢所最要者每年保嬰可救三四千口其經費日形支絀奚以維持計惟徧告籌欵藉資接濟今潘君二江募得前粤海關增榷使助洋一百元姚鐵珊司馬助洋四元楊隠名助洋六元葉子堅翁助洋四元行善同心不勝感佩但願同志者廣爲剴勸俾得初終無間億萬生憲咸霑福庇厥功豈淺鮮哉急迫異常竊望仁人布惠是幸[  湖郡仁濟堂同人拜啓]  
[偶訪巨道上人適爲人書楹帖筆力遒勁因出素紙索書而介之以詩]  
　　久識高人住綠天淋漓大筆幻雲烟可能爲我一揮手留證龍華會上綠[  古越高昌寒食生]  
[金縷曲四年哀逝情見乎詞此恨緜緜曷其有極感春風之多厲好夢難成抱明月以長終美人不作新腔擬奏曲譜么絃韻事重提緣深密誓能乎否耶賦此寄意]  
　　冷雨將門鎖怎而今好春剛半好詩難課黯黯春愁眠不得幻把春愁推躱却險被燈兒猜破就裏商量魂夢續悄扶持一枕紅蕤臥楄棖觸玉釵墮緜緜綺恨卿知麽想沈理纎痕倩影絮泥攙和莫是來生能惜别肯信來生眞個只耐耐此生無那簷響風鈴廊響屧料重泉聽也應憐我試碾動相思磨[  戊子春中柳隠詞人馬相如甫稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海三馬路與昌恊賑公所陳竹坪經收順直山東河南皖北賑捐十二月十九日第八百九十八次清單]  
　　翁舞齋善士交來瑞蚨祥瑞呈祥瑞生祥瑞林祥瑞益祥五户將年規神筵資移助廿元同康餘記莊銅洋十八元無名氏五元又銅洋一元無名氏一元六雲坪求病速愈二元潘芾棠八百廿百川通號來定陽無名氏二元○另收河南賑○揚州周福基爲堂叔天花沉重求平安廿元又及子求平安四元共廿四元○淮安百忍堂階平記合一元○杭州按經署募十二户共兩元○南通州東臯居士募祥麟求平安四元　月船一元恕記求合家平一元錢五百廿無名氏八百六十文又四百又三百以上共來洋八元○南匯富春山房二元辦繭花室一元○長興慶昌號來十三户共二元○　源號來杜注江二元柯金枝林啓旦各一元以上共來四元○泰州姜堰鎭元益典嚴錫山先生募元益典謹將朋年敬神欵移賑廿元種梅書屋二元靑峰氏一元種不足一千一百四十世知堂小植記各六百足記無名氏各四百玉順堂三百六戶各二百張包魏一百五十文三户各一百一户五十以上共來二十八元○以上本發水灾圖册○新册泰源水寶號陶　卿先生交來鐵柳主人募八十三户共合來規銀廿兩零七錢○又册雲成細莊來江汪蓉邨胡洪燦源大坊潤裕坊義昌坊全亨坊潤裕坊七户各二元　昭友柴松盛朱文年沈寶善羅溶川胡洪良華有晋謝室成王會明孫永慶十户各一元力不從心無名氏七百又六百以上共廿八元錢一千三百○保命延生册江西德大信來求補過齋十元無私堂二元廣成號無名氏各一元以上共十四元○有福册蔚泰厚號宋子晉先生來岩惜同八六元又惜福同人四元無名氏二元又銘恩册晋介冀篤信堂乾盛晋記晋益恆記冀忠忠厚堂晋昌昇記五户各銀一兩李瑞生堂八錢羅修德聚豐禮記又仁記永和生記同盛甡記三慶恆記六户各五錢大生厚長順正恆裕公同發興四户各三錢以上共規銀十兩零五錢七分洋十二元○作善降祥册徐芝亭先生來四十一户共洋十元錢二百廿四文○受福册鎭江天昌永托謙和祥寄來丁公和二元趙淦泉善夫鑄人金符裘維生燕翼堂冷國均冷鑑清張臣然五懋林十户各一元張相公趙小樓各五角以十共來十三元○三省堂十元積成子太原女氏合十二元孫不留名八元百川通號來定陽無名氏三元呂記完願氏二元前助來包金銀手鐲一雙兌見洋六元一角半又　銀飾一錢兌見洋一角如臯孫堯欽善士寄來孫賈氏求頭眩耳鳴手足麻木速愈四元江西吳城起記三元以上共收河南賑洋一伯九十八元規銀三十一兩二錢七分小洋二角半錢一千五百廿四文○本日共收洋二百廿八元規銀三十一兩二錢七分銅洋十九元小洋二角半錢一千五二十四文合併聲明 
[上海三馬路與昌恊賑公所陳竹坪經收順直山東河南皖北賑捐十二月二十日第八百九十九次清單]  
　　陳乾豐先生交來李鏡汀爲妻高氏求病愈廿元謝先生來程市隠居十元羅桂森五元三餘堂求病速愈二元隠名氏林二元不留名半元○○另收河南賑○李先生交來阮門華氏助英金十磅兌見洋六十二元五角北平信善女史四元又紋銀三兩二錢申規元三兩三錢七分七厘無名氏廿元陳乾生交來夏錦園廿元電報局豫皖賑所助舊棉衣四十件泰順號交來錫殿記共二元林魁記號交來金壇林魁起十元草集仁堂求合家平安五元宋鋪卿一元○水災園册屠鎭心餘義侣募范省泰源昌各三元同心子婁　記各二元松記隠名氏挽回子古記折席費王泰沈少記畢星記荆藥堂悅記大茂楊德茂苦心子十三户各一元補缺子六百四十繭記三伯七十以上共合來二十四元○又杭城正初精舍來葉浣葉吾十元又册常郡留耕堂來了願人一元○又册楊州建平定埠鹽棧來夢松主人静安室主梅東别野竹西外史四户合二元○祥字册沙溪東昌泰典吳美丹先生來雙桂軒三元吳行三勉力子運納四房三户各一元以上共六元○爲實松江戲餘三元省藥二元共合五元○有福册漢口壽昌參號來二十一户合二元○又册五世堂韓五元曉饒堂三伯四十始省堂彭介卿各一百以上共一元○又册沈品之先生來仁德堂趙一元二角錢錦山王益亭各五角何俊良勵兆豐無名氏三户各五百何歹俊王同源各四百朱阿根沈小園相松山三户各二百以上共五元○又册炯召洋口通順棧登興成德泰號廣興號登恊和陞聚興棧六户各五百志源號恊和元各三百三户各二百三户各二百以上共四元一角○又册源豐潤交來無名氏一元汪子恆銀三兩零四分賓記五錢八分以上合五元半錢廿文○嘉興鼎源典來許應三洋三十元嘉郡申昌號來鮑郎場丁君十元硤石朱壽林將追荐祖先並亾妻懴資移助十元甬江永慶禪方四元溧陽　中無名氏一元廿文溧陽西蜀明東霖求諸事順遂　家平安九元銅一元○○以上共收河南賑洋二百五十三元規銀三兩三錢七分七厘銅洋一元小洋十一角錢四十文舊棉衣四十件○○本日共收英洋二百九十二元規銀三兩三錢七分七厘銅洋一元小洋十六角錢四十舊棉衣四十件令併申明 
 
 
 

Page 10

 
 
   
 
 

Page 11

 
 
[光緒十四年三月廿五日京報全錄]  
　　宫門抄○諭旨二道錄前○發抄硃批五道○選單○長江提督李奏報起程日期摺○浙撫衛奏糧道赴津委員代理事件片○杭將軍古奏病請開缺摺○又奏帶孫回旂讀書片○江督曾奏爲龍神靈應昭著請加封號摺○又奏揀補要缺知縣摺○又奏調補知縣片○三月二十五日内務府國子監正黄旗值日無引見○慶公等謝稽查堆撥等處恩○嵩山熙曾各預備召見○曾紀澤請假五日○載瀛請假十日○史部呈進夏季搢紳○兵部奏派查齋之大臣派出八額駙慶福德福崇禮景善桂祥明秀富森布○召見軍機徐桐孫詒經嵩山熙曾○發抄倪文蔚奏定購鐵路土鐵車等件奉硃批該部知道欽此○又請以購料居心狡滑之候補令王義銓等革職奉硃批王義銓着卽行革職魯鳳基連魁均着暫行革職餘依議該部知道欽此○又盡節官民等請卹奉硃批着照所請該部知道欽此○又信陽州耆齡調署永城令奉硃批吏部知道欽此○又候補牧孔慶聰等期滿甄奉别硃批吏部知道欽此○光緒十四年三月分選單知府河南彰德謝祖源直隷甲知縣山西沁水張式良四川監○浙江常山王夢球安徽舉府司獄順天沈久齡浙江監典史廣東平遠婁鈞順天監○○江南長江水師提督奴才李成謀跪奏爲恭報奴才按閱兵輪船操練接巡長江營伍起程日期恭摺仰祈聖鑒事竊奴才上年按閱兵輪船情形及巡閱營伍事竣回駐太平府日期當經専摺奏報奉硃批知道了欽此欽遵在案本年又届出巡之期奴才定於二月初一日起程乘坐登瀛州兵輪船先赴吳淞防次調齊各兵輪船出洋　練凡行列陳圖槍砲打靶以及管輪管隊均須逐一講求力戒虚文務求實際如兵輪有應辦事件當隨時與南洋大臣曾國荃悉心商搉摒除成見期於防務有裨事畢由江陰接巡長江將各標營伍按營考核加意整頓如查有軍實不齊訓練不精各員弁卽據實咨會兵部尚書臣彭玉麟暨各督撫臣從歲叅辦力除積習不敢姑息瞻徇以冀悉成勁旅仰副聖主整飭水師愼重江防之至意奴才起程後署中日行公事委中軍副將謝濬畬代拆代行其緊要事伴仍包封送至途次由奴才隨時核辦以昭妥愼所有奴才按閱兵輪船操練接巡長江營伍起程日期理合恭摺陳明伏乞皇太后皇上聖鑒謹奏奉硃批知道了欽此○○衛榮光片再據督糧道世春詳稱本届海運漕糧己據各州縣分批剥運赴滬陸續派裝商輪各船乘風放洋該道應卽馳赴津通妥速交兌現定於二月十九日由省帶印起程先行赴滬查騐米色隨卽北上所有糧道衙門日行事件詳請奏委杭州府代行代印以専責成至催提上下兩忙漕白錢糧並漕項錢糧題銷各册案一律蓋用杭州府印信等情前來臣覆核無異除檄飭遵照外理合附片陳明伏乞聖鑒謹奏奉硃批知道了欽此○○杭州將軍奴才古尼音布跪奏爲奴才舊病叢發寔難勉支請再籲懇天恩俯准開缺以免貽誤而重職守恭摺具奏仰祈聖鑒事竊奴才於上年瀝陳衰病情形籲懇開缺迭荷硃　賞假調理奴才感激悚惶罔知所措當卽赶緊醫治肝疾稍痊曾經力疾銷假旋於交缷閩篆起程赴浙因途次感受風濕觸動肝疾雖然時發時愈尙可支持自應扶疾回任方兾勉効涓埃無如入春以來病勢日增迭進平肝祛濕之劑而氣體久虧藥餌未能奏効兩腿麻水甚至跪拜不能起立且肝火上炎當晝則神思恍惚僚屬禀事時過輙忘披閱文牘稍涉思索則方寸摇摇不能自主是以精神益覺難支醫者僉言心氣太耗兩腿受病己深且年届七旬精力衰弱若不静攝恐成廢疾伏思奴才受恩深重當此整頓營務之際具有天良曷敢不竭盡心力勉圖報稱查杭州駐防營制初復一世操防事宜在在均關緊要奴才自揣病軀一時難期速痊設有貽誤獲咎匪輕若再冐昧請假硃懹曠職之慚若竟勉强從公益切愆儀之懼再四熟思惟有籲懇天恩俯准開缺回旗調理倘能仰沐福庇醫治早痊卽當趨赴闕廷泥首宫門求賞差使萬不敢稍耽安逸自外生成所有杭州將軍員缺緊要並懇迅賜簡放以重職守如蒙恩准帷新任到杭尙需時日現在奴才病勢加重殊難支持可否恭奉諭旨後卽將將軍印務齎交副都統奴才恭壽暫行代理俾奴才得以早日回旗竭力醫治則未盡之殘軀皆聖德所造就也所有奴才病勢驟增寔難勉支懇請開缺回旗調理緣由謹據寔瀝情具奏伏乞皇太后皇上聖鑒訓示無任悚惶待命之至謹奏奉硃批另有旨欽此○○古尼音布片再奴才之孫工部候補筆帖式肇麟前經奏准隨帶任所帮辦家務在案兹查肇麟於清漢文理未能暢逹現在奴才病體難支具摺奏請開缺如蒙恩准擬將肇麟隨帶回旗讀書俟有成就卽飭赴部當差理合附片具奏伏乞皇太后皇上聖鑒謹奏奉硃批該部知道欽此○○太子少保兩江總督一等威毅伯臣曾國荃跪奏爲龍神靈應昭著籲懇天恩勅加封號以答神貺而順輿情恭摺仰祈聖鑒事竊江西安義縣龍神廟祀有年禱雨祈雪有求輙應經前江西巡撫臣劉坤一於同治十年奏奉諭旨頒給御書德周澤洽匾額一方並奉飭賜普濟二字封號復於光緒七年經劉坤一在兩江總督任内奏請勅加封號並列入祀典復奉勅賜昭應二字封號欽遵在案去年江蘇地方入冬缺少雨澤十二月間農田望雪愈殷經臣率屬虔禱一面派員赴安義縣迎請龍神來寗該員甫經行抵該處寍垣卽巳得雪迎請入境以後渥沛祥霖遐邇普徧土膏深潤麥種含滋民間歡呼相慶謂非神之佑不及此查去年淮揚一帶方在防備水患若終少得雪幾於旱澇交乘兹獲轉歉爲豐實屬肸蠁昭著據紳耆人等禀經江寗布政使許振褘詳請具奏前來臣查例載各直省廟祀止神實能禦災捍患功德及民者由該督撫奏請飭賜封號等語今江西安義縣龍神祈雪輙應委係功德及民合無仰懇天恩敕加封號以答神貺而順輿情謹會同江蘇巡撫臣崧駿江西巡撫臣德馨恭摺具陳伏乞皇太后皇上聖鑒訓示謹奏奉硃批禮部議奏欽此○○兩江總督臣曾國荃江蘇巡撫臣崧駿跪奏爲揀員請補沿河要缺知縣以裨地方仰祈聖鑒事竊江都縣知縣謝延庚於光緒十三年八月二十一日聞訃丁父憂開缺應於丁憂本日作爲開缺日期奉部截缺在案查江都縣知縣係冲繁疲難四項兼全沿河要缺例應在外揀補且係附郭百邑政務殷煩必須精明練幹之員方足以資治理兹於通省現任簡缺知縣中逐加遴選非現居要缺卽人地未宜一時實無堪調之員惟查有曾任寔缺候補儘先知縣林之蘅年五十一歲安徽監生由鹽大使銜於克復臨淮案内保以鹽大使分省補用鳳陽解圍案内保加鹽提舉銜淮河勦賊出力保戴藍翎克復湖講等處保换花翎肅清海州案内保留兩淮補用同治三年五月引見七月到淮江北辦圑出力保以應陞之缺陞用十年八月丁母憂十二年十一月服闋回淮光緒三年請補板浦塲大使七月到任淮徐海歴年拿辦匪徒出力保以知縣在任儘先補用六年二月二十五日奉旨依議欽此照例應以奉旨後第五日行文扣至三月二十五日作爲知縣到省日期九年正月十九日丁父憂開缺十一年十月服滿回省奉部准其起復該員係曾任實缺人員照章毋庸甄别新章考試取列三等在案復查該員年强才敏熟習河工且係曾任寔缺應升知縣之員例得繁簡統補以之請補江都縣要缺知縣洵堪勝任與例亦屬相符據瀋臬兩司會詳請奏前來臣等往返函商意見相同合無仰懇天恩俯念員缺緊要准以候補儘先知縣林之蘅補授江都縣要缺知縣實於地方河工均有禆益如蒙俞允該員係由兩淮鹽大使曾於同治三年引見嗣由勞績保舉知縣儘先補用今請補知縣仍俟接准部覆再行送部引見以符定制謹會同漕連總督臣盧士杰合詞恭摺具陳伏乞皇太后皇上聖鑒訓示謹奏奉硃批吏部議奏欽此○○曾國荃片再徐州府屬碭山縣地方民情强悍獄訟煩多必得精明練逹之員方足以資治理查有寶應縣知縣杜法孟堪以調署所遺寶應縣知縣缺地當孔道亦關緊要卽以碭山縣知縣趙佩萸署理實於地方兩有裨益人地均各相宜據藩臬兩司會詳請奏前來除檄飭遵照外謹會同漕運總督臣盧士杰江蘇巡撫臣崧駿附片陳明伏乞聖鑒謹奏奉硃批吏部知道欽此 
 
 

Page 12

 
 
[光緒十四年三月廿六日京報全錄]  
　　宫門抄○發抄硃批四道○教職單○將軍希奏爲據情代奏摺○又奏爲揀員請補要缺同知摺○楚督裕奏爲豫撥京餉銀兩日期摺○將軍希奏請揀補要缺知州摺○三月二十六日理藩院鑾儀衛光祿寺正白旗值日無引見○鍚侯請假二十日○載瀾假滿請安○盛京户部侍郎綿宜請訓○恩暉等謝稽查堆撥等處恩○恩普請假十日○寶昌續假十五日○史部奏派騐看月官派出錫珍奎潤烏拉喜崇阿松森徐郙桂全薛允升白桓馮應壽文綱恩明李士琨文郁劉綸襄黄煦增齊○正白蒙奏派備查壇廟派出慶福○太常寺奏初一日太廟親行禮節○召見軍機絪貝勒紹祺綿宜高萬鵬○發抄沈秉成奏懷集縣民婦植譚氏因姦謀殺本夫案審擬奉硃批刑部速議具奏欽此○又請以孫憲敦陞補馬平令奉硃批吏部議奏欽此○又融縣屬長安街被火情形籌欵撫卹奉硃批知道了卽看飭屬查明妥爲撫卹毋任失所欽此○馬丕瑶奏到任日期謝恩奉硃批知道了欽此○光緒十四年三月分教職單教授福建延平丁毓琛福州甲廣西潯州黄秉震桂林舉正諭吉林賓州許善昌順大奉天遼陽司空羣定州安徽泗州吳士寄寗國浙江義烏王徐庠嘉興東陽朱煜杭州安吉樂人炳寗波四川理番廳顔象昺成都廣東茂名黄河清廣州雲南廣西州陳清雲南俱舉山西保德黄棲鳳汾州增猗氏吳觀亭汾州歳訓導山東靑城孔祥榛兗州山西襄垣孟丕績太原河南通許郭保忠河南廣東四會李若金高州四川雲陽歐陽琦瀘州貴州畢莭楊作貴陽俱舉河南柘城周祥菁南陽挨湖南瀏陽劉明曉灃州恩廣西陽朔申鍚三梧州挨復諭浙江開化汪寶良嘉興恩江西龍泉袁澤新南康廪湖南城步劉師亮長沙附雲南麗江陳思增楚雄拔雲南河陽蔡志高雲南恩復訓山東東平李孟浦東昌附山西陽城郝書蘭汾州翼城魏希徴代州河南信陽孫泰階開封陜西漢中劉橒西安江西南昌夏鼎吉安湖北江陵易鍾蘅漢陽江夏陳常荆州湖南桂陽李希沆岳州衡州張梓鏞長沙俱廪山西大同王兆烈絳州湖北武昌馬毓桂宜昌廣東揭陽唐弼廷廣州俱歲河南汝寗高敏中陳州恩福建永定王炳勲福州舉武平李鑑昌福州副廣東南雄潘藹吉廣州舉貴州遵義楊子清貴陽附貴州龍泉龍尚靈黎平舉開州楊秉南遵義生員○○奴才希元恩澤跪奏爲據情代奏籲懇天恩恭摺仰祈聖鑒事竊據二品頂戴鹽運使銜遇缺卽選道一品廕生春順禀稱春順係吉林滿洲廂藍旗慶安佐領下人由監生於光緖二年在陜西遵籌餉例報捐同知藍翎是年因胞兄金順任正白旗漢車都統恭遇覃恩蒙賞正一品廕生三年在西征粮餉總局報捐運同銜旋檄調西域軍營差委十年收還伊犁並勦辦竄匪在事出力蒙保知府鹽運使銜十二年因勘分新疆界務在事出力蒙保道員二品頂戴均經奉旨着照所請獎勵欽此欽遵在案春順軍營並無經手未完事件現己回旗自應請咨赴部候選惟前隨胞兄金順伊犂軍營頻歳馳驅戎馬公事未深歴練又念胞兄出征三十餘年從未歸省勤勞戎事底於身殁繼母赫舍里氏在堂現己年近八旬胞兄臨終涕泣惟言不能上酬國恩一晤繼母爲恨遺囑謹侍慈闈督率嗣子文祿讀書成立異日圖報國家以竟銜結未了之志第春順自忖才識淺陋若膺外任深恐貽誤且無以付胞兄臨終奉親教孤遺囑輾轉圖維莫知所從伏思聖朝聿隆孝治親老本有告近之條又眷念勞臣每至有加無巳用是攎情瀆請代奏可否改歸京缺俾得就近迎養繼母並督兄子讀書以付兄志等情禀請前來奴才等查金順出征數十年勤勞王事罔恤身家其忠勇廉介悉在聖明洞鑒之中兹該員所禀各情自爲遵其遺囑情殷圖報起見雖自稱前在軍營馳驅戎馬公事未深歴練而篤念孔懷不墜門風内行旣純才識亦堪造就此日之孝友可嘉將來之報稱必奮合無仰懇天恩准將藍翎二品頂載鹽運使銜卽選道春順攺歸京缺俾資歴練兼得就近迎養繼母盡金順生平未竟之志亦聖主眷念勲臣恩加無己之意出自鴻慈逾格除將該員出身履歴造册咨送吏部查核外謹恭摺具奏伏乞皇太后皇上聖鑒謹奏請旨奉硃硃該部議奏欽此○○奴才希元跪奏爲揀員請補近邊要缺同知以資治理恭摺具陳仰祈聖鑒事竊查吉林伯都訥廳理事同知一缺經前任將軍銘安奏請攺爲撫民同知仍加理事銜奉部議准作爲煩疲難題調近邊要缺遇有缺出俱准升調兼行酌量具題如無堪以升調之員准於候補並揀發委用人員内無論滿漢揀員題補等因在案兹查伯都訥廳同知邵守正補缺未久緣事離省業經奴才咨部開缺所遺伯都訥廳一缺地處邊要蒙民錯雜鎭撫兼資非有幹練之員不能勝任現計通省内並無合例升調人員查有揀發委用同知曹廷楨現年四十五歲係四川卭州大邑縣民籍由附生於同治十二年癸酉科考取拔貢光緒元年五月遵例報捐雙月同知候選四年投効本省泰安壽字營襄辦文案因隨同官軍節次打仗出力六年又因馬邊猓夷大股出巢滋事在營督隊包抄沙差地方擒斬首要多名保奏八年五月二十日奉上諭雙月選用同知曹廷楨着以同知歸入勞績班遇缺卽選欽此十一年正月赴部註册投供候選是年十一月初五日揀發同知初十日經欽派王大臣騐看十一日覆奏　硃筆圈出發往吉林差遣委用欽此領照後於十二年三月二十五日到省派委發審局審辦案件是年十一月委署伯都訥廳篆務於二十一日到任該員年壯才明留心吏治現署該廳己逾一載辦理地方事宜頗能認眞以之請補伯都訥廳一缺洵堪勝任據吉林分巡道豐紳泰詳請具奏前來合無仰懇天恩准以揀發委用同知曹廷楨補授伯都訥廳同知於地方實有禆益如蒙俞允該員係委用同知請補同知銜缺相當毋庸送部引見仍俟試署一年期滿果能稱職再請實授所有揀員請補攺設近邊要缺同知緣由理合恭摺具奏伏乞皇太后皇上聖鑒勅部核議施行謹奏奉硃批吏部議奏欽此○○裕祿等片再前准户部咨豫撥光緒十四年京餉案内提撥湖北鹽厘銀十萬兩行令分批起解等因又准户部咨奉上諭光緒十四年内務府經費撥湖北鹽厘銀五萬兩陸續徑解内務府交納等因欽此均經轉飭遵辦去後兹據湖北布政使蒯德標署鹽法武昌道惲祖翼籌撥本年第一批京餉鹽厘銀三萬兩並第一批内務府經費鹽厘銀一萬兩隨解平餘抬費布袋劈鞘等項銀三百三十兩飭委卽用知縣回長廉試用知縣史賡雲會同管解赴京交納等情詳請奏咨前來除分咨外理合會同湖北巡撫臣奎斌附片具陳伏乞聖鑒謹奏奉硃批該衙門知道欽此○○奴才希元跪奏爲揀員請補近邊要缺知州以咨治理恭摺具陳仰祈聖鑒事竊照吉林奏請添設伊通州知州一缺奉部議准作爲冲繁難近邊題調要缺遇有缺出俱准陞調兼行酌量具題如實無堪以陞調之員准於候補並揀發委用人員内揀選題補等因在案查該州地當孔道政務殷煩必須勤明妥愼之員方足以資治理第本省現無合例陞調人員查有候補知州員啓章現年五十一歳係陜西華陽縣人由附貢生遵例報捐同知候選同治四年十二月熱河奏請揀發經欽派王大臣揀選借補知州引見奉旨員啓章着發往熱河以知州差遣委用欽此五年到熱河兩次委署灤平縣事光緒二年奏補灤平縣知縣是年四月初八日到任三年十月調署豐寗縣知縣嗣因灤平縣本任邊俸期滿奏請留任奉部議駁旋交缷豐寗縣篆務遵照部飭於五年十一月回直隷省候補六年四月奏派前赴吉林聽候　委奉旨知州員啓章發往吉林酌量差遣等因欽此當經請假回籍省親假滿回直領咨於七年七月初三日到省飭委帮辦清訟盜案稽核荒務等局事宜八年八月奏請留於吉林補用是月二十三日奉旨着照所請吏部知道欽此九年五月奏派文案翼長總辦邊防文案是年九月委署伊通州知州十一年七月交缷回省十二年五月委署伊通州知州六月初九日到任該員才明心細穏練安詳前署該州誠能稱職現復署理斯缺措置裕如以之請補伊通州一缺實堪勝任據吉林分巡道豐紳泰詳請具奏前來合無仰懇天恩准以補用知州員啓章補授伊通州知州於地方實有禆益如蒙俞允該員係補用知州請補知州銜缺相當毋庸送部引見亦毋庸試署期滿另請實授所有揀員請補近邊要缺知州緣由理合恭摺具陳伏乞皇太后皇上聖鑒勅部核議施行謹奏奉硃批吏部議奏欽此 
 
