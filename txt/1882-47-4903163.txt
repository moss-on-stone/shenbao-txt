# 1882 - 47 - 4903163

 

Page 1

 
 
[年節停公] [  申報舘主人謹啓]  
　　啓者本館年例於歲底春初停公數日兹故遵照舊章所有新聞紙發至月之念八日爲止俟開正初六日起仍按日分泒伏祈垂覽 
[招請抄書文人] [  點石齋主人啓]  
　　啓者本齋現欲印一大部四書文計文約有八千篇定於開正初十日動工是以欲請抄手五十人抄文一篇酬筆資洋銀一角每人每日以抄四篇酬 
額如能多抄愈妙總以篇數多寡照給筆資但須一字無訛點畫清楚不得脫漏字句遷意寫成俗體有善書者願承斯乏祈年内卽來本齋而寫字　訂定開工時可將底稿擕去謄寫逐日繳換俟校對無訛然後照給筆資諸君子有攜鉛槧而來乎願於未飲屠蘇時先賜雅敎 
[避債說]  
　　避債之說昉自周赧王當時周爲天下共主二百餘年至赧王而國日以削王畿千里之地僅餘邑二三十財不足用乃貸於民歴久而不能償而秦方強横并餘邑不能終有綱目大書赧王入秦頓首受罪盡獻其地歸而卒夫此亦亡國之常辭耳何以獨謚之爲赧王赧者慚愧之容也周之云亡非自赧王始七雄相爭危如一線而赧王猶得享國五十九年始有獻地受罪之辱可知赧之云者非以其失國而言乃言其負債之可恥也後世負債之人遂据此爲典實動輒曰高築債臺是債本有避之之一法避債亦必有臺焉嘗聞諸人曰某處有一大寺院集有捐欵每歲除之夕則置酒演劇以延欠債之人雖索之者强暴凶横一入其中卽無所措蓋其規矩是日止有入者而無出者明知其人在内不敢擅進以債主必有事不能相伴以至元旦也其中坐次以負欠最多者爲上其餘以次列坐卽負一二千文者苟入其中亦得殿於末席綵觴娛樂歡宴終宵至旦明而止陸續歸家則此檻已過債主無辭可對矣竊謂此事雖不知其有無而其意似仿周赧王之故事者人至歲除必有私負於人之財大小多寡之數不能齊一而各視其所處境之難易甚至數千數百文而一時張羅已盡爲債主所逼亦覺大難故除夕之爭哄於市者非必有數千金之鉅欠也鄉鎭之間風氣較樸因其物力艱難至除夕已無可籌恩是以數日之間早爲預偹應清還者則清還之可叨緩者則叨緩之不必捱至除夜而始加緊索之也故市上亦無燈火通宵之俗若城市之中則往往至於除夜之將明而往來之人猶如梭織矣上海五方雜處人類不齊兼之酒地花天終年行樂排塲闊綽而實有外强中乾之勢者所在皆是更有龜鴇妓女平時以貌取人認衣衫爲富貴至此日而足跡不至始悟其虚於是候之於家覘之於庽守之於途諸欠皆藉以開銷而足跡杳然無從覔處笑啼交作詬駡連聲此種情形尤非别處所有而上海獨多雖然謂溺情於行樂塲中至此而樂轉爲苦固屬禍由自取然居上海者不盡以此受累也假如歛迹於酒樓妓館終年不知應酬之苦而或以生意謀生或以筆耕餬口其終年之所得不足以贍旅居之用則必暗有虧耗多方稱貸竭力挪移以漏脯救饑鴆酒止渴一或不愼未能先事預防則至於除夕而手足無措矣故上海之欠債由於嫖賭揮霍者半由於日用太費入不敷出者亦半未可以一概論也人情非溺志於嫖賭非不欲量入爲出以有餘之時備不足之用然雖不排塲闊綽而平日有分所應用之錢又不能錙銖較量一味省嗇其所以致虧空者或以謀事不遂始以爲此欵足抵彼用者而臨時仍歸馬有又或人情險薄設謀以竣削之或藉朋友通財義不容辭之舉以爲有無可以通假而誓約不堅定期多爽至於始之抵用者終於遠水不救近火而一切債户轉相逼於此一日一夜之頃其苦境正較欠嫖錢者爲又甚也夫人生於財用不能不量入爲出而亦不能與人隔絶爲關門喫飯之計故每至於悔不及追耳鄙人近年於風月塲中久經絶跡端秋年節可免鴇婦娘姨之白眼然而入不數出他節尙可捱過惟年終則無臺可避所以然者生性慈祥而世風澆惡平日不能與人絶交爲所紿弄之事多也然已往不諫來者可追今歲止餘兩日欲爲先事綢繆之計則亦已晚所願於新歲力求整頓加意撙節無若以前之臨渴而掘井則庶幾爆竹聲中可與交游諸君登華衆會樓上瀹茗清談勝於登臺避債多矣諸君中此數日内有如我之喝蹶者乎則曷不亦宏此願力耶 
[本館自己接到電音]  
　　本館於昨日接到在津友人專發電音到本館有二十三四日諭旨四道敬謹譯登○十二月二十三四日奉上諭祁世長着調補吏部右侍郎仍兼署刑部左侍郎禮部右侍郎着許庚身補授其所署都察院左關都御史着周家楣署理欽此同日奉上諭御史李郁華奏各省厘金分卡請飭毋庸輕議裁併一摺抽厘濟餉原屬權宣之計若設卡過多必致貽累閭閻是以迭經降旨令將分卡酌量裁併誠以裁減一分卽寛一分民力於籌餉之中仍寓恤民之意乃該御史竟請毋庸裁併至謂貨物因厘增價商本無虧并貧民所用鹽布無多　 
以爲無累於民殊屬不諳政體所奏着毋庸議至各省厘卡委員如有侵漁中飽及縱令丁役需索留難等弊該督撫當隨時據實叅辦不得稍有徇縱欽此同日奉上諭任道鎔奏特叅庸劣不職各員請分别革職勒休一摺山東昌邑縣知縣蘭維均志氣庸懦嗜好亦深黄縣知縣吳業豐聲名平常保守難信均着卽行革職夏津縣知縣姜璇辦事顢頇輿情不洽郯城縣知縣殳恩煦緝捕廢弛難期振作均着勒令休致以肅官方餘着照所議辦理欽此同日奉上諭前據順天府府尹游百川呈進已故户部主事郝懿行所著書四種當交南書房翰林閱看據稱郝懿行學問淵博經術湛深嘉慶年間海内推重所著春秋比事屬辭記春秋說略爾雅義疏山海經箋疏各有精博醇密足資考証所進之書卽着留覽欽此 
[華船行蹤]  
　　招商局之美富輪船由英啓輪顺華已列前報兹悉該船於本月二十二日已過蘇彞士河矣 
[海蛇誌異]  
　　前兩三年有言及海外見有海蛇近來則久已無聞昨閱外國新聞紙言有人於阿非利加地方見有海蛇一條傍岸游泳其鼻吹嘘濆沫游之許久始轉身入深處約計蛇身長七丈五尺蒼黑色其頭中獰犬鬐鬣皆黄色頭巨如檯子約長三尺餘亦可謂大觀矣 
 
 

Page 2

 
 
[台匪近信]  
　　前據西字報及温州友人來信稱台匪黄金滿假扮官軍闖入防營將兩哨官擄去一則蘸油焚死一則破腹挖心云云本館當以温州官塲中並無是說但録以存疑乃昨日又接寍波來信知前說亦非無因并見匪勢猖狂官兵似太巽懦也據傳上月二十四日黃金滿携同黨羽三四十人意在劫羅軍門官眷行李幸早經過去不得逞志該匪旋在桐岩半岑堂將台漿客桶内英洋六十元奪去是夜閧至離城四十里之献珠地方又將殷户朱幅利捉拿勒贖並搶去綢縀衣飾銀洋約三四千金時有駐近楚勇哨弁毛某聞警集勇追趕行至半路被匪横截鎗斃并傷斃勇丁一名各勇隨散該匪卽將毛哨官首級砍下破開肚腹用火藥實而焚之朱幅利乘亂逃歸該匪隨遶山由天台至仙居之三十三邨屯紥並請洋鎗會頭阿瓜同到土木嶺佛堂其時官兵探實知可三路兠剿卽約齊往捕詎該匪從横截殺當斃官兵七八名擄去念餘名隨殺死八名剖腹燒尸後俱至清虚洞外洞安置此處幽險異常路路可通故仍無一賊捕獲也按朱幅利被刦一事店主朱廷元已登告白於本報之後其月日情形均與所傳髣髴則知是說固信而有徵也 
[盜蹤飄忽]  
　　　漢皋於本月初七夜二點鐘時黄陂街一帶忽驚報有盜三四名走壁跨簷如鳥翔集倐忽無定更夫挨户敲門冀各驚醒防守當時該街大小店户莫不起身羣登露臺仔細查看一片呼喊驚人魂魄其時有親見者高呌白布纏頭者卽是强盜該盜聞言隠避不見須臾又有某舖出店亦登露臺查看甫開天窓恰見一盜隠藏臺下卽將盜足抱住惜未有接應對手反被盜取瓦擊傷手指痛極放鬆盜卽縱身遠颺不知所之次早某藥材店在露臺拾得白毡帽一頂方悟昨夜盜戴此帽非纏白布也是夜該街騷擾一點餘鐘竟無所獲此盜之技殊不尋常矣 
[捕役開堂]  
　　南昌謂自破其額以誣人者爲開堂或謂堂爲塘取其流血如放水之義亦似合解近日狀元橋某試館出一事當時頗駭聽聞嗣經探訪乃知兩造均爲之太甚故訛傳特異先是有某考客到省館舍未定暫泊舟河干獨身登岸擇寓比欲返宿而城門已閉次早始得出城船上夜來失竊行李已杳然無蹤亟報該叚坊捕勒其必爲緝贓不知捕固耳聾目瞽其實無能爲役者而捕以考客非他人比當兹氣燄方盛不得不勉强應允姑緩目前再作分解遂滿口訂期而散迨過時捕無動靜某怒其玩泄約伴持索往尋天然湊拍不前不後恰與二捕甲乙塗遇繫之以歸褫其上衣對捆於庭柱謂我數夜無鋪葢消受此味頗足試令汝一爲親嘗自晨至午不釋於是地保及旁人多來求勸請再寛限某不肯僅擇其貌稍謹愿者某甲釋之其乙仍縶以爲質有不得原贓不放之語勸者亦無如何也乃甲旣脫身度不能婉轉下塲隨紏其黨十餘名蜂擁而至首將什物轟擊一陣繼於廚房取菜刀劈開乙額宣言於外曰考客將人上綁脫衣刀砍聞者咸詫爲奇譁然往觀屋中至無隙地但見睡地者鮮血被體而考客等又聲張捕役白畫行刼各架一詞雜遝喧呶俄而舁人請驗者担物呈案者紛然去矣不知其如何結局也 
[犯禁拿辦]  
　　温郡有委員某奉委西南隅巡查每於十二點鐘後出巡近日某查夜至饅頭巷見有名三嫂者所開之烟館燈火明亮留人吸烟卽飭差役查問詎意吸烟之人羣起毆擊彼時衆寡莫敵祗得任之次早該員禀明府尊立派多役前往將三嫂之夫並堂倌等提拿到案業經枷責兩人卽枷在該烟舘門首示衆故近來各烟館二更以後一律閉歇云 
[鄂省天氣]  
　　前述鄂省一帶雨雪連朝至十一日已見停止十四日祥霙復降約積三寸光景新春前一日放晴積雪至十九日尙未消盡此數日間雖雨雪交作而寒氣不甚氷亦不多江水自初十日至十五日已漲四尺十六七間約漲三尺此後數日又漲二三尺覩此情形江面行舟自可容與無慮矣 
[看戯閙事]  
　　揚州仙女廟鎭生意以木業爲大宗湖北帮居多江西帮次之兵燹以前江西帮曾建雙桃會館今年因消塲暢旺江西龍南客於十六日在會館演劇酬神鑼鼓喧天人多如蟻二十一日有保甲局巡勇硬欲上擡經龍南客峻拒先則角口繼則揮拳木客數十人竟將此勇攅毆勢將就斃隨舁赴巡檢司署官不肯收維時巡勇亦集十餘人齊執器械拖一江西客痛打雖有保甲局員呵喝亦置不理在後江西客將受傷者搶回聲言約人復打幸本鎭紳董出爲調處不致有還覆陣然聞江西帮行將上揚州控告也 
[拿辦花會]  
　　温州花會之賭甚盛近日永嘉張明府屢有所聞面諭長隨密爲查捉本月初六日跟班王草包帶領親兵兩人前往鎭海門内康樂坊底福建鞋店捉拏花會引詎知是處閩帮屯聚鞋鋪連絡而開非特一文不給而且揮以老拳王立卽返署邀同值日差往拘其時該鞋鋪若能婉言相求或可希兾免禍詎該舖仍用前法併合貼壁兩鞋店逞兇竟以切皮之刀砍破差役頭顱血流滿面經張明府騐視遂帶勇親拏獲到八人逐一研訊内有父子兩人委是背包花會引子笞五百父笞三百與另三人枷責示衆又有三人實係在塲觀看訊明保釋次日將該賭犯父子荷枷帶鎖遍游四門以昭烱戒至於各店貨物皆被他人攫取罄盡矣次日小南門外聚玉木行主葉老三因夥友出棧等合作花會引赶担背包被差在路兠獲搜出身畔花會單並錢洋等物當卽扭交外差房管押該行東深恐株連趕緊用錢了事共費去洋五十餘元兹聞該棧夥生意業已停歇可見花會之足以廢業敗名實有甚於别項賭博也 
[花會害人]  
　　寍郡四鄉向有花會曾經宗太守拿辦在案兹聞西南鄉梁橋羅家漕以及金陸石眼前等處仍復開設以致愚夫婦受害不淺甚有賭輸而自尋短見者如鄞江橋某姓女早已許人嫁有日矣因其父母俱亡無人約束日賭花會陸續將嫁衣質錢一日癡心未已又將妝奩易錢二千文以作資本自念倘能壓着可得六十金尙可爲生不然惟死而已使人赴壓囑其壓着進前門不着進後門使者持錢去後女在樓檻瞭望以探消息不意使者因已壓着洋洋得意頓忘所囑怱怱由後門而入女見之大失所望遂雉經而逝迨使者上樓則房門緊閉破扉而入已氣絶無可施救卽將壓着之錢買棺收殮然則地方官苟不卽行禁止恐貽禍正無已時也 
[空屋藏盜]  
　　揚州南門大街東頭深巷内有空房一所聞有七八進或云四五進皆稱中多鬼怪是以鎖閉多年無人過問屋主某宦於浙省亦宋計及詎意宅中並無邪祟寔盜賊窩頓於中揚言驚衆據爲逋逃藪耳每逢夜雨鬼聲四作日落後此巷卽無人來往明月之下墻内間或出一白臉大如磨盤或有大人如翁仲者倚墻向外玩月遇之者都奔避不遑隣有私議者父老必摇手禁之近有一門兵之子名羊扣子年約十四五性蠻野自負胆大家貧助人打更以餬口嘗携彈弓一張往郊外彈鳥雀十五夜月色昏黄羊扣子忘此巷之怪偶然經過見墻頭一大白臉向之而笑急取弓飛一彈去砰然有聲毫不爲動連打數彈皆如此羊扣子急奔回告人約衆挾火鎗去瞯之已無影響因共議此中如有鬼怪則今夜羊扣子必有災異如無事雖怪亦不足懼明日可集衆用火器轟入當得寔在也衆然之次日果無事因告之房東之戚某大使率衆冲門轟入竟無形迹而各房皆有床鋪墊草猶存鍋灶椀盞及一切日用所需物件皆粗備草鞋破鞋尤多所彈之大臉及大人棄於後院皆破布白紙所糊者衆始知爲盜賊藏匿其中用以驚衆也 
 
 

Page 3

 
 
[捉賊侑酒]  
　　蘇胥門内某宅月之十九夜正值回門吉期燈燭輝煌賓朋雜㳫忽有白日闖一人衣服楚楚至帳房竊取皮馬褂一件復入内室東西窺探適爲老嫗所見急喚主人詳詢始猶言語支吾有一客見其衣服甚新細視之確是已物遂喝衆剥去馬褂共披其頰一客曰勿打今日佳會盛筵將設盍以此爲侑酒之需乎遂縳諸楹柱上猜拳拇戰詼諧百出是亦惡作劇也 
[瘋人自戕]  
　　本埠泥城外翔前地方人趙某有祖遺田畝以耕種爲生因好嫖賭入于下流致將田畆售盡甚至與宵小爲伍習爲穿窬嗣又充該處更夫三年前冬間黑夜裝作鬼聲驚嚇行路之輿夫被輿夫打折右足投英公堂喊寃由陳太守飭提輿夫斷罰養傷資十千文本館曾列報章嗣後趙雖殘廢將此十千文爲本開設小烟舘極爲得利兹適該處田價大漲趙之田地或有原根者或售出未絶者價賣與西人趙各向加價竟得洋五百元光景居然小康詎既得此欵驟發瘋癲延羽士誦經懴悔又周濟諸相識之貧者忽又自愧前經犯竊持刀自將左手中小二指砍下前日竟以傷處痛極吞烟而死親屬爲之俻棺成殮夫淫人富謂之殃此言可信趙之瘋而知悔猶勝於其不瘋也 
[請查馬車]  
　　前報列輪碾斃命一節兹悉捕房奉查馬車仍未查明爲誰家者死者項江氏之夫項開善以無資盤柩回海州原籍投英捕房請查該馬車核斷捕頭以尙未查到爲詞而將項送英公堂請爲安置陳太守以案關人命令送縣辦理一面諭捕房趕緊查緝云 
[漲灘涉訟]  
　　本埠黃浦灘歴年來西漲東坍故現奉上憲札飭委員會縣在滬設局辦理升科出示曉諭在案有某甲投縣控訴被譚福保串同地保謝小山盜賣漲灘等情莫邑尊准詞傳訊謝小山竟乘輿入署轎停大堂一時差役人等閧然笑其狂妄及邑尊詰訊據該地保禀稱某甲之地祗有數分此塊漲灘實應歸於譚姓並未盜賣原告仍執如前邑尊着俟丈量後再爲核斷 
[請追押本]  
　　有住居法租界之王張氏遞禀法公堂訴稱夫亡已十餘年以針黹度日經鍾四夏如松王大趙榮生卽南京阿寳等將女子王小寳質押我處取去洋元今王小寳復被鍾夏等人誘去爲此請追洋元翁太守駁其旣屬貧窘至以針黹度日何來洋元付給押本况收押物件可以得利收押人則尚須給予飲食究竟收該女何用王張氏不語官着退去昨日王張氏尋到夏如松扭交捕房經翁太守覆訊夏如松供稱王小寳現被其本夫領去本夫是鍾漢又卽鍾四今鍾不在滬地太守諭俟人証齊集再爲訊理 
[善捐益盛]  
　　本埠英會審員陳寳渠太守創設棲流公所定章美善窮黎沾其實惠是以好善之士踴躍輸捐絡繹不絶本舘隨聞隨録亦揚善之意也兹聞胡雪巖觀察有捐洋一萬元之舉并有愿勸各大紳富集成十萬元之說然則該公所將來善舉且可愈推愈廣矣今將近聞助捐各善士姓名登列於左而康堂梁捐洋五十元又代勸二十元蘇得標捐二十四元陳吳生孫潤川李選之各捐二十元潘麗鄉姜忠堂祥生布號韋茂生張子標梁唐氏王春爾紀小亭唐秉彞唐道紳盧三元方卓僑各捐十元石鋕桐捐十五元章菊記捐八元延昌帳房鄭茂光余源茂布號各捐七元梁友三李松雲啓順布號各捐五元德大布號捐四元蘇桂山蔡禎祥鍾藹堂鄭瑶山慰我懷盧琿石各捐二元無名氏捐一元其餘尙有各業認定常捐者俟明年彚造徵信録聲明分送云 
[公義善舉]  
　　招商局總工頭都司銜盧國英樂善好施衆所信服兹因各碼頭輪船到埠向有各行家自雇卸貨小工俾可隨到隨卸惟事旣急迫每有落水受傷斃命情事是以各碼頭工目議舉盧國英爲總董設立公義善局凡領工價酌提二厘存局爲撫卹傷斃工人並備義塚等項再以盧君不得常川駐局另舉素稱公正之候選從九賴堃經理局務局由衆工抽費不須另外募捐已禀奉莫邑尊曉示並請會審公堂一體諭飭開辦矣 
[火藥作砂]  
　　南市某甲向某醫生家借砂以炒花生該醫誤將同處安放之火藥一包給其帶回及下之鍋内登時轟發人卽焦頭爛額幸屋未成災人亦可保無虞惟兩目已成盲瞽矣 
[光緒七年十二月初七日京報全録]  
　　宫門抄○發抄旨五道○粤督張奏請升署遊擊摺○又奏請免騎射片○晋撫衛奏查明覆陳片○江撫李奏審明定擬摺子○十二月初七日理藩院鑾儀衞光禄寺正白旗值日無引見○廣壽假滿請安○貴州補用知府嚴振德謝恩○截取知府李郁華預備召見○内務府奏派盤查六庫派出禮王文中堂奎潤耀年○召見軍機○發抄李明墀奏辰谿令姜鍾琇調湘鄉令奉旨吏部議奏欽此○又飭藩司龎際雲赴任奉旨知道了欽此○又永順守吕世田改獎奉旨吏部議奏欽此○銘安等奏佐領廣成兼襲雲騎尉奉旨知道了欽此○又吉林廳同知善慶差竣回任奉旨知道了欽此○○兩廣總督臣張樹聲跪奏爲廣東外海水師遊擊員缺緊要請仍以龍門協右營都司黃增勝升署俾資勝任恭摺覆奏仰祈聖鑒事竊照廣東陽江鎭中軍遊擊李新開勒休遺缺前准兵部咨輪用揀發班内人員當查揀發班内無人請過班揀以准補廣東龍門協右營都司儘先遊擊黃增勝補授現准兵部議駁揀發班内無人應令照章於應升應補人員内揀員請補所請以黃增勝補授應毋庸議於光緒七年閏七月二十日奏奉旨依議欽此等因咨行前來查定例水師遊擊缺出先儘歴俸一年以上者揀選保題實授如合例人員不敷保題准於未滿年限員弁内揀選題請升署仍俟扣滿年限再行題請實授等語隨會同署廣東水師提督臣吳全美在於應升應補人員内逐一詳加遴選查粤東外海水師都司十一員内龍門協右營都司係黃增勝本任龍門協左營都司吳錫安碣石鎭右營都司謝騰瑞赤溪協左營都司譚琛已於光緒七年五月閏七月先後病故均經題報有案大鵬協左營都司何飛鴻已題請勒休各遺缺均未補人陽江鎭右營都司梁禹甸現丁父憂尙未服闋香山協左營都司曹威龍甫經由部掣補尙未接札歴俸准補赤溪協右營都司何殿材尙未引見給札　洲營都司詹明亮於光緒七年六月二十八日接札歴俸未滿一年吳川營都司劉信卿於光緒元年四月初二日接札歴俸雖一年以上惟先經調省察看香山協右營都司譚捷元於光緒五年六月十六日在部接札京旋後留省體察尙未飭令赴任均不合例請升已於此缺人地未宜此外應補班内並無堪以請補之員現值整頓營伍之際水師人材難得向准破格録用該員黃增勝勇略兼優巡洋得力以之升署陽江鎭中軍遊擊洵堪勝任雖該員升補龍門協右營都司尙未引見給札亦未歴過俸次與例稍有未符第人地實在相需例得專摺奏請合無仰懇天恩俯念員缺緊要准以黃增勝升署陽江鎭中軍遊擊俾資得力如蒙俞允俟部覆到日給咨送部引見仍請給予署札俟扣滿歴俸年限再請實授以符定章其所遺龍門協右營都司缺係外海水師題補之缺俟部覆開缺時另行揀員請補合併陳明謹會同署廣東水師提督臣吳全美合詞恭摺覆奏伏乞皇太后皇上聖鑒勅部核覆施行謹奏軍機大臣奉旨兵部議奏欽此○○張樹聲片再案准兵部咨咸豐八年七月十五日内閣奉上諭嗣後送部引見武職員弁遇有因傷不能射箭者卽由該督撫奏明辦理不得僅以咨文報部以符定制等因欽此欽遵在案兹准署廣東陸路提督臣蔡金章咨開據署惠州協副將王榮武禀據本協左營守備倪義忠禀稱前在江南軍營迭次勦匪先後被賊槍傷頭顱左䏩膊左脇左右骽左肩甲胸膛左脚等處均經騐 
 
 

Page 4

 
 
明醫痊惟當時流血過多筋骨時常酸痛不能挽强運重懇請邀免騎射等情轉禀到署提督飭委署提標中軍叅將林保騐明屬實取具親供騐結呈繳咨送核辦又據調署廣東潮州鎭總兵方耀緊據花翎副將銜擬補惠來營遊擊方大文繫稱前在本省南雄州勦匪被賊砲傷右足嗣解江西安遠城圍被賊刀傷右手腕俱經報蒙騐明醫痊惟屈伸無力難以策馬張弓懇請邀免騎射等情查騐屬實轉禀核辦各等由前來臣覆核無異除供結存案外合無仰懇天恩俯准倪義忠方大文均邀免騎射以示體恤謹附片具陳伏乞聖鑒訓示謹奏軍機大臣奉旨着照所請該部知道欽此○○衛榮光片再晉省各路轉運局在事出力各員經前撫臣曾國荃擇優酌保繕具清單奏請獎叙奉旨允准在案嗣准部咨以原保丁憂候補府經歴趙觀光請俟補缺後以知縣用吏部官册内該員係於光緒四年六月丁憂應查明於何年月日於何時事竣聲明覆奏再行核辦等因卽經前撫臣轉行遵照去後兹據分缺先用府經歴趙觀光禀稱該員係於光緒三年九月奉委管解賑銀復奉委赴河南清化鎭轉運賑糧至四年六月丁母憂回籍等情由善後局司道詳請覆奏前來臣覆查無異除咨部查照外理合附片陳明伏乞聖鑒謹奏軍機大臣奉旨吏部知道欽此○○頭品頂戴江西巡撫臣李文敏跪奏爲遵旨審明定擬恭摺仰祈聖鑒事竊照安仁縣監犯祝青良越獄脫逃一案經臣將疏防之典史吳榮椿等會摺奏叅革審議處奉旨這所叅疏防監犯越獄之管獄官江西安仁縣典史吳榮椿着卽革職拿問等因欽此欽遵轉飭嚴拿並行提人卷來省委審旋據署安仁縣知縣戴良葵督同典史吳榮椿會營督率兵役並該前縣鍾烈留緝家丁及刑禁家屬緝至福建崇安縣屬南關外地方協同崇安縣兵役於四個月限外將脫犯祝青良拿獲禀報解省歸案審辦兹據委員南昌府知府賀良楨提據犯卷訊明議擬由按察使沈保靖覆審解勘前來臣親提研鞫緣祝青良籍隸安仁縣因捕毆致傷范雙行身死審依兇徒挾仇放火被害之人殺非登時仍照擅殺罪人律絞例擬絞監候解審具題接准部覆已入光緒六年秋審緩决解勘發回禁監之犯光緒六年七月二十七日該縣鍾烈經該府委赴萬年縣會掌私販拒捕案犯起程前往該縣監獄兵燹被毁尚未修復在縣署頭門外租賃民房以作監所是日傍晚該典史吳榮椿親詣監所督同刑書左潮棟禁卒黃黑查點各犯逐一收封騐明刑具如法鎖錮祝青良收禁上首第一間監房櫳内諭令刑禁人等小心防範回署是日四更時分風雨交作不能點燈更夫王升官兵楊國華進房避雨與黄黑等各因困倦睡熟祝青良自知身犯重罪必無生理起意乘間越獄逃走隨扭斷鐐銬脫除紅衣褲扳斷櫳栅走出監房就用斷木栅二根靠放墻邊緣木扒墻逃逸禁卒黃黑刑書左潮棟驚覺喊同營兵更夫追捕無蹤報經典史吳榮椿禀知該縣鍾烈馳回會營勘緝當將犯逃勘緝並公出緣由禀經批飭勒緝據饒州府知府恒裕查明該縣鍾烈經府委往萬年縣會拿鹽販屬實惟盜犯祝青良越獄脫逃之日鍾烈尙未出境禀經臣將疏脫之典史知縣會摺奏叅奉旨革審議處行提刑禁人等來省委審接准部議將鍾烈照有獄官例革職任又揑報公出照規避革留處分例降一級調用係私罪毋庸查級紀議抵奏奉諭旨依議欽此議犯祝青良逃後在不識姓名薙頭担上揑稱病後髮長央令將髮薙去日行山僻求乞夜宿孤廟凉亭經過地方不知縣名七年二月二十二日逃至福建崇安縣屬南關外地方經接署安仁縣知縣戴良葵督飭典史吳榮椿會督兵役並該前縣鍾烈留緝家丁及刑禁人等親屬恊同崇安縣兵投將該犯祝青良拿獲解省札委南昌府知府賀良楨審辦兹據訊擬由司勘轉經臣提審據各供前情不諱究明祝青良逃後並無行兇爲匪及有人知情容留刑禁人等委係一時疏忽亦無鬆刑賄縱情弊案無遁飾查例載犯罪囚禁在獄僅止一人乘間穿穴踰墻脫逃並無預謀糾夥情事原犯絞候應入緩决者入於秋審情實又載監犯越獄如獄卒果係依法看守一時疏忽偶致脫逃並無賄縱情弊審有確據者依律减囚罪二等治罪又律載司獄官典減獄卒罪三等各等語此案祝青良先因捕毆致傷放火兇徒范雙行身死審開擅殺罪人律擬絞監候收禁縣監輒敢乘間越獄脫逃自應按例問擬祝青良合依犯罪囚禁在獄僅止一人乘間穿穴踰墻脫逃並無預謀糾夥情事原犯絞候應入緩决者入於秋審情實例仍照原犯絞監侯罪名擬入秋審情實禁卒黃黑訊係一時疏忽並無鬆刑賄縱情弊雖據遣屬將犯恊獲惟已在百日限外仍應照例科罪禁卒黃黑合依監犯越獄如獄卒果係依法看守一時疏忽偶致脫逃並無賄縱情弊審有確據者依律减囚罪二等治罪例於祝青良絞罪上减二等擬杖一百徒三年刑書左潮棟訊無賄縱情弊合依司獄官典减獄卒罪三等律於禁卒黄黑滿徒罪上减三年擬杖七十徒一年半該犯黃黑等事犯到官均在光緒七年五月十四日欽奉恩詔以前核其情罪不在不准減等條欵之列俱請減爲杖一百折責革役罪已减杖據供親老丁單毋庸查辦留養更夫王升營兵楊國華疏於防範應各照不應重律杖八十事在赦前應子寛免仍革役革伍薙爰之不知姓名人無從查傳已革安仁縣典史吳榮椿責司監獄並不小心防範致監禁絞犯越獄脫逃實屬疏忽雖據親督兵役將逃犯拿獲惟已在四個月限外業已革職因毋庸議有獄官安仁縣知縣鍾烈雖於一年限内協同將逃犯拿獲例得於拿獲之日起限一年無過開復革留處分惟該員又揑報公出已經部議降調办毋庸議所有文武疏防各職名並拿獲前任及隣境越獄絞犯一名之應叙各職名分别飭取另行補送除全案供招咨部外所有審明定擬緣由理合恭摺具奏伏乞皇太后皇上聖鑒勅部核覆施行謹奏軍機大臣奉旨刑部議奏欽此 
[浙省撫轅抄]  
　　十二月二十日未入流方祖培銷富陽絲捐差叩見從九品孫曾祜交卸廟山巡檢回省叩見○二十一日憲駕卯時升堂拜封撫鹽二院印篆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
