# 1893 - 211 - 4907287

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[赶印京報放大附張啓] [  申報舘主人謹白]  
　　臣工章奏薄海願聆偶一　遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以　觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴錄報端多至倍蓰是以將公堂案瀆汲一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[禁放爆不如禁爆竹之店說]  
　　爆者古名爆竹盖取竹燔之於火爆響作聲云厲鬼聞此聲卽畏而避之故爲此專以爲逐鬼之用無所謂用以敬神祭祖并迎送賓客者也後人性靈心巧以爆竹之舉爲拙因以火藥裏紙爲之製作之精愈出愈妙較之古之所謂爆竹者大不相同於是用此物者亦漸昧其命名之義每逢除夕元旦敬神祭祖家家皆購用之將以敬神乎神且驚而怒將以敬祖乎祖之爲鬼未必更强於厲厲且可以逐而去祖宗之靈又豈有不驚而走者乎或者謂敬神祀祖行禮旣畢望燎之後再行放爆盖恐有厲鬼附神與祖之後而來故以此驅之仍是袚除不祥之意也顧元旦令節有何不祥而必放爆以袚除果如此說吾恐用之者轉寡矣且又有拜掃墳墓而亦用爆竹者則眞是使祖宗不安於窀穸而特驚擾之也至於迎送賓客而用爆竹者則江浙猶少江西湖北以上多有之此則尤爲不解其義意者亦效法乎兵輪船與夫砲臺曁各營兵見大憲過境而放砲開槍以敬爲迎送之禮然而僭且謬矣乃自有此種以訛傳訛不知命意妄用爆竹之人而製此物者遂以爲業辦硫磺購火硝甚至有隂謀詭計私蓄軍火違禁之物而其肇禍也不難矣至於花爆一物專以供兒童玩耍之用於義更無所取而其用硝磺也則同其流光四射尤足以肇火災以故上海租界中終年禁放爆竹雖在正月歲朝五日之内亦必嚴禁盖誠恐偶不小心致貽火殃况租界中居户櫛比店鋪林立一經延燒動輙焚屋數十幢其禍何可勝言巡捕之禁之是也然放爆者則有禁矣而售爆者則無禁抑又何也放爆雖易肇火而所放者尚少其禍猶未甚烈也若售爆之店鋪則其進貨堆架以及存儲待賣者其數甚多設有不虞星星之火可以立時轟發轟發之時大聲忽震火光四射人不敢近卽有勇於救火者亦且奔避之不遑正所謂疾雷不及掩耳不特該店中可以立成灰燼卽其比鄰之家亦且措手不及受害無窮然則街巿上有此種店鋪不但保險行必不肯爲之保險卽巡捕房亦應爲之驅逐而顧不聞有此禁令意者工部局以爲旣禁放爆則必無人焉購買此物業此者將何所出售可以不禁而自絕而孰意租界中竟尙有此等店鋪也售高陞鞭爆者或寄售於油酒等店其積貨尚不甚多若專以花爆爲業則是專務爲此其店中卽使資本不多而所有無非硝也磺也火藥也紙張也皆係發火之柴盡屬引火之物而且火一發而不可收拾卽如本月十九日辰刻中虹橋之火其爲害也實起於花爆店當火起之時店主夫婦尚高臥樓上聞聲驚起則幾已無路逃生跳樓窗傷肩背夫婦皆各受傷無何而盡喪其性命苟非火爆之猛烈何至神速若此而該店對門則爲某茂才設帳之所某官某商之子弟皆執業其門樓上則爲老母妻妹之臥室維時茂才已起身忽聞爆聲急急出視則火勢已樸面而來幾乎封門不能復出幸而尚有邊門乃負母而逃其餘眷口亦不復顧迨諸眷口及樓下學生等孑身逃出而屋已全灼少緩須臾師徒皆葬身火穴矣夫上海之火災本所常有無他人烟稠密故也然有各水龍奔救爭先又有自來水救火便捷故亦視若輕意而不知與其救之於旣焚之後何如備之於未焚之前某茂才卜居於此初無爆店今夏出行遄回乃見對門忽開花爆店卽欲覓屋作喬遷計乃不出三日而已遭殃及然則爆店之足以爲禍不亦顯然哉竊以爲前車之覆後車之鑒也巡捕房當明定章程巿㕓中不准開設花爆之店並關照各房東勿以屋租與開爆店之人此事較之禁放爆竹尤關緊要願以區區爲鉛刀一割之用想有保護地方之責者必不河漢予言焉 
[暹事電音]  
　　二十一日倫敦來電云暹羅已照哀的馬敦書允許法人是以法廷電飭水師提督將封堵濱角口之兵船退出想卽可言歸於好矣來電又云法國駐英欽差與英外部商議將暹羅與緬甸及中國交界處劃分清楚蓋防日後之支節也 
[蛟水爲災]  
　　十二日上午十一點鐘九江雷雨大作溝澮皆盈約歴三點鐘之久傳聞距城三十里之唐家畈地方有蛟破空而出大水滂至漫山遍野冲壞房屋淹斃人畜不計其數江水爲之陡漲二尺餘現值禾苗蓬勃之時方謂轉瞬秋成可慰篝車之望一旦罹此奇災何昊天之不用耶 
[皖中記]  
　　署理安徽懷寗縣本任涇縣包伯琴明府籍隸浙江寍波府屬慈谿縣由進士筮仕皖江兹者奉檄調任宣城治下各商民公製萬民傘及德政牌匾於本月十七日送至署中明府飭大開止門親自衣冠至大堂迎入欵以筵席頗極歡忱○署安徽太湖縣本任祁門縣金曙潭明府之封翁序煌廣文年逾九旬精神矍鑠忽於上月十七日酉時棄世明府親視含殮筮期本月十四日家祭十五日領帖十六日發引暫厝西門外靜室庵俟秋凉後卜吉扶柩回湘○有地名小湖邊距北門外約三里之遥本月十四日忽水面浮一男屍農民見之卽向地保告之禀请邑尊勘騐然後由太平局給棺收殮 
[游雁蕩山記]  
　　温州永嘉縣屬白象地方某甲家有童養媳盈盈十五瓜子初分瘦削媌條幾類漢家合德一日忽與某乙互詈旋卽云亡甲遂以毆斃人命爲詞控諸縣署邵邑侯准詞於本月初四日親臨相騐○邵某向在縣署當役其妻某氏雌虎也本月初四日姑媳勃谿輙將罐中百沸湯淋媳頭上頃刻間皮開肉爛倒仆於地痛極聲嘶婦復以棉絮納其口中叱令邵按其雙手俟湯淋盡而後釋之鄰人共抱不平將邵夫婦扭送琴堂請爲懲治邵邑侯騐明媳傷重而潰濃血淋漓飭將邵某笞責革役其妻掌頰四百下媳交母屬領回醫治俟傷痊後始還邵家○南門外荷花里 
 
 

Page 2

 
 
王姓因蟲蟲爲崇中夜不得安眠遂於初四日喚同其姪將牀舁至河干洗濯不意牀柱忽然漂去姪俯身撈取以致失足墮河王見而救援亦占滅頂吁可慨已○三角門外有尼庵名杏花堂者碧蘚封門人迹罕到初五晚上河鄕某氏婦因婦途窵遠借宿其中惡少寳森見婦荏弱可欺約得一走方醫百計刁姦肆行非禮婦拒之甚力至譙樓四鼓恐遭强暴奪門而逃惡少尾追至中途恣意行强將纻褲兩重扯破并攫其簪珥盡情毆撃體無完膚迨次晨婦忿不欲生投河自盡家人觀令赴縣控陳惡少懼蹈刑章央人向婦負荆復將簪珥賠還婦始悻悻而去噫如此傷風敗俗試問天理何在彼高坐堂皇者尚其密訪而痛懲之也可 
[閩山夏綠]  
　　福州白兠街人李萬吓於上月某日由竹崎運茶片回閩半途被砲船哨弁某君查悉立時解交總局請懲督辦吳觀察仰福防廳親提研訊廳尊朱子香司馬連訊三次李供稱小的由沙縣辦雜貨回來悮搭此船以致被獲茶片係何人所帶小的不得而知明鏡高懸者必有法以處之也○閩署押所所拘人犯多至八十餘名當此天氣炎蒸往往觸穢得病鐵鎖琅璫之地雜以疾痛呼號聞之傷心見之慘目安得新邑令慈祥愷悌爲之逐一清釐耶○學政王大宗師玉尺量才極爲愼重一日試武童步箭有某甲頂替某乙入塲宗師詢以姓名不能對答乃令人扶出不使一獻其穿楊貫蝨之能諸童咸鼓掌稱快不置○南臺上木排厘局稅務經上憲委劉鏡如司馬辦理業已入局從公矣○私錢近又充斥人有持八開小洋銀向錢樣店兌換者每百必攙和鵝眼二十枚巿肆中挑剔極嚴而物價不稍平减關心時事良用愴然 
[楚塞樓弔古]  
　　邇者江流盛漲湍急如飛過江小划時時失事宜昌地方官因出示曉諭大船祗准坐八人小者半之如敢不遵許卽禀官究辦○近有販賣藥材者在鼓樓培廣購蜈蚣載之入川去賣蜀有好事者詢之據云此物蜀中在所必需而所産以鼓樓培爲最盛每歲五月雇人往山中尋覔日可得數十條每條給錢兩文多不過三文一條前已收得百餘萬條兹尚不敷是以續行購取耳○江水涸時小本營生者多在河干支搭席蓬以蔽風雨一逢水漲遷至岸上大南門外經營一日有某甲等人夥開一小茶肆牌號爲開開看誠新奇也開張之日多賀客盈門館主資雇圍鼓班高唱淫詞艷曲竹罏活火小瀹龍團盧同陸羽之流爭先入座生涯之盛莫過於斯矣又某甲者開一烟室牌號爲吸一口人皆鄙爲刁鑽古怪致少問津者嘻其亦有幸有不幸歟 
[雷異]  
　　有客從下河興化縣而至揚州者述於本館訪事人言五月初九日午後大雷雨以風走石飛沙老樹爲拔東門外向有寳塔一座高聳雲霄平日塔門封閉人跡罕臨是時電影雷聲直逼塔之左右塔内亦有烟焰噴出久之忽聞霹靂一聲無異山崩地裂須臾雨霽左近居民見塔前殛斃一物四足巨口體大於豕狀似牛而無角渾身黑毛茸茸精采射目一時遠近鬨傳觀者蟻聚然多不識其名此處農人以禾稼在田觀者絡繹易於蹂躪急偕坊保取而埋之荒郊然已傳播遐邇矣先是見東南方有黑雲一片俄頃間濃若潑墨中有黑氣一條下垂雲外或伸或縮卽俗所稱掛龍也復覩塔前之物遂謂昭昭者與之爭鬥阿香箕伯從而助之故得從塔中提擲而出當風狂雨驟時東門外一帶瓦屋草房有坍倒者有凌空飛去者不下二百餘間壓斃人三名受傷者不知凡幾又聞霹靂未震之前城内居人曁遠村見東門一帶火光熊熊半天紅暈莫不疑爲火警迨雨霽往視始知雷撃異物此事頗奇詭置之叚柯古诺皋紀中可亂楮葉 
[北通漕務]  
　　江浙兩省漕糧到壩後倉憲逐日提騐五月二十九日至六月初二日因山水漫溢牌示暫停初三日提騐浙江第三十一起漕糧三十五船江蘇第三十五起漕糧十船初四日提騐浙江第三十一起漕糧十五船浙江第三十二起漕糧廿五船江蘇第三十五起漕糧四十船初五日提騐浙江第三十二起漕糧廿五船江蘇第三十六起漕糧若干船初六日提騐浙江第三十三起漕糧若干船江蘇第三十七起漕糧前半起初七日提騐浙江第三十四起漕糧前半起江蘇第三十七起漕糧後半起初八日提騐江蘇第三十八起漕糧前半起初九日提騐江蘇第三十八起漕糧後半起浙江第三十四起漕糧後半起嗣後連日隂雨尚有浙江漕米一起江蘇漕米八起未及騐收○倉憲騐米時嚴加挑剔遇有潮濕之米卽令工人風颺或竟駁退不收船户憚其嚴威無不原裝原缷一律乾圓潔淨不敢攙低潮者惟欠米過多甚有一船而欠至二三十石者南局委員將船户嚴行比究未識能否全完也○聞江北江蘇頭起河運已於五月下旬渡黄六月初全船進口中元前後可到壩兌收矣 
[豫章雜紀]  
　　署南昌府倪太守考試各縣於初五日出正案所列前茅者文字尚無疵累所有義寍武寍二州縣文童本示於五月二十八日考試嗣因册卷未齊改於六月初六日復改至初十日始行開考聞學憲按試南寍贑三屬刻已竣事初三日由贑起馬回省坐考南昌○朱紹霞明府於六月初五日赴豐城任聞其在南新任内處膏不潤虧負至二三萬金有人贈詩諛之有潤廣河千里裝惟月一船之句豐城爲雷煥作令之地不知獄中劍氣至今尚有存焉者乎又不知今人之設施果能嫓美於古人也乎○廣潤門外河背新洲一帶木簰如櫛初四日有木客一人被雷撃斃胸前穿成一孔有知其事者謂木客曾借某嫗銀百兩爲贸易資本久客於外獲利倍蓰成富家翁某年回里嫗索還借項木客堅不承認嫗情急投河自盡其子復向理論亦以毫無憑證終不得直此次果有豐隆君撃斃愚夫婦紛紛傳述千尸一詞訪事人報之本館因删潤而登之 
[雷峯夕照]  
　　杭州訪事人云錢塘縣所轄上四鄒張姓農人娶東鄰陳氏女爲室夫耕婦饁其樂陶然顧相處十餘年尚未祥占熊夢屢欲賦在東之句而阮囊羞澀萬難使嘒彼星明邇日張忽染疫而亡其妻痛不欲生水漿不入口者數日一日日已加午房門未啓家人異之破扉而入則已於柩側雉經於是訃其母家貨其室廬以爲之殯噫若陳氏者其志苦其節昭矣亟錄之以告有埰風之責者○六月十九日爲觀音大士誕辰先一日崧振帥札委杭州府陳六笙太守躬往拈香届期綠鬢嬌娃朱顔幼婦者車寳馬絡繹而來無不敬爇心香爲意中人喃喃默禱粥鼓齋魚之地頓變而爲脂柔粉膩之鄕隨園詩云觀音無别樂受盡美人頭頗切此時風景○中伏以來天時清凉頗含秋意葛襟蕉帔兩液風清不必向丈八溝頭携公子佳人清游逭暑而荷風竹露早已沁入詩脾矣 
[香徑采蓮]  
　　江蘇巡撫奎樂峯中丞示期本月十六日在試院决科是日黎明各學廣文早已衣冠鵠候少焉中丞排導至升座點名計與課者共千餘名點畢命題扃門課試文題夫子聖者與何其多能也子貢曰固天縱之將聖又多能也詩題賦得學如耕稼得秋成得秋字迨午後士子已紛紛交卷中丞遂呵殿回轅○原任震澤縣知縣夏大令啓祥生時曾向府署幕反胡振聲貸銀三千兩言明蒞任後延胡君司會計不料未及接篆卽一病而殂夫人陳氏東掘西羅措千餘兩上月二十三日偕大令三抱弟户部官印同彛者言旋故里胡誤爲逃避也立卽訴請吳縣凌敬之大令飭差姚鈺將夏公館房屋發封姚鹵莽性成竟將夏令之靈柩神主蓋行封鎖旋又拘男女傭人六名口管押刑房胡心尚不甘親自率營勇砲船追至楓橋將夏夫人坐船二艘鎖住拘拿上下人等一併解縣請追夏君忿無可宣謁見奎中丞訴明一切其中情節前已詳歴報章某日夏君復買棹赴金陵詣督轅控告夫人亦投撫轅具禀蒙奎中丞批示云命婦夏陳氏遣抱丁楊升禀批據禀胡振聲爲該氏故夫原聘帳房自係交好在先所欠銀兩旣經允爲措還何致該氏臨行胡振聲擅將船隻阻留又率府縣差役封鎖房屋併將男女僕人及夏光麗送縣管押如果屬實殊出情理之外仰按察司立提到案訊詳核辦毋稍狥延切切○本月十七日午後訪事人壓線之暇閒步街頭忽聞鑼聲鞺鞺然鐵索 
 
 

Page 3

 
 
聲屑屑然趨而視之則見男犯二名女犯一口手足錮以鐐銬由公役押令游行男犯則肩荷巨枷女犯則頭蒙紅布背負白布一方繕明所犯案情細審之知係著名惡鴇陸陸氏原籍江北現住閶門内桃花塢打鐵弄内素以蓄妓爲生近由二男犯誘拐十三四歲之幼女二口售與此鴇鴇卽偪令賣娼二女年幼無知不諳送舊迎新之事鴇百般凌虐甚致渾身無一處完膚併將烟籖燒紅刺其下體事經元和縣李紫敖大令訪悉飭差立拘到案見二女形容枯槁傷處如鱗且兩膀已被毆折不覺勃然大怒喝將鴇從重鞭背嗣又以如此狠毒非鞭笞所能蔽其辜遂飭差連二男犯拘案訊責之下械其手足先令於本城游示俟游遍後尚須科以軍罪充往黑龍江給披髮人爲奴於是見者咸鼓掌稱快 
[拈香遇禍]  
　　金陵蟒蛇倉觀音庵每年六月十九日善男信女必齋戒沐浴手執香花寳燭羅拜於蓮花座前斯時也爐烟結以霧蠟淚盈堆加以往來之人聯袂成帷揮汗如雨更有一種愚夫愚婦因疾許愿蓬首跣足或一步一跪或三步一跪由家中拜至山門謂之燒拜餘作小贸易者沿途設茶棚結綺懸燈以供若輩小憇以致輕浮浪子游手少年咸　　其間評頭品足而釁端乃由此起矣本月十六日燃燈後明月升空游人如蟻忽來一燒拜香之女郎瓜字盈盈丰姿綽約衣白羅衫子黑生綢褲兩脛纒以錦帶瓣蓮落地纎不生塵後隨二女僕一僕以蕉扇代爲延爽一僕左手携紗衣紗裙右手從旁扶掖之行至小星橋前後簇擁者成千成萬幾致塞途或暗中牽其裾或就而嗅其薌澤女郎紅潮生頰羞愧難禁女僕大怒調鸚哥慧舌罵輕薄東風方期娘子軍陷陣衝鋒若輩可退避三舍不料惱羞變怒紛然來前執二僕以老拳贈之復將女郎侮弁不堪女郎當進退維谷之時大呼救命而南海大慈大悲觀世音菩蕯蓮臺端坐一若不見不聞也者幸有行道者頗善詞令從而解散比及女郎出險則渾身上下衣裙已碎如秋後芭蕉無奈呼僕覔肩輿乘之而歸事爲某公子所聞大抱不平函請城守營保甲局緝拿滋事要犯務獲嚴懲次日親兵數十人絡繹於途終不識罪人何在也 
[武林决科]  
　　杭垣敷文講廬曁崇文紫陽兩書院定於十七日由撫藩臬三憲决科已登報牘兹將題目錄左　敷文題明子曰參乎吾道一以貫之曾子曰唯經題無倚勢作威至從容以知詩題攀桂仰天高得天字五方八韻崇文題顔淵問仁至天下歸仁焉經題剛健中正純粹精也詩題妙處元在烟雨中得元字五言八韻紫陽題子曰晏平仲二章經題七月流火二何　詩題不知誰是謫仙才得知字五言八韻限十八日午刻繳齊 
[勒據被控]  
　　寍波冰廠約有數百家自設立公行以來延請童某爲司事去歲爭端大啓同赴公庭涉訟鄞縣楊穉虹大令集訊斷令冰廠所出之冰仍由販户運售其價由廠户酌定隨時增减設有買户自願向冰廠逕買以聽其便一切差使仍歸由販户冰船公同承辦販户廠户均不准議立公行司事免啓爭端各人相率遵斷具結完案兹聞童某因司事被革移怨於經承劉某十四晚親書字條哄誘劉某至家揚言劉某作弊暗令抗不遵斷之廠户十餘人出而扭毆勒寫服拋始縱之去此時已交四鼓劉某心實難甘當夜赴縣喊屈已蒙批准吊據提訊察究 
[美員蒞任]  
　　美　新派駐滬領事官鍾斯於禮拜二乘東洋公司神户丸抵滬西報以館訪事人前往拜謁詢知鍾君生於赖來城年三十六歲尚未成婚以律師起家并知穡事筮仕於美已歴多年美廷本欲派驻香港後忽量移滬瀆談次鍾君又言余初至此間一切均未了然惟願中美友邦永敦和好訪事人問以大人在船沿途平安否鍾君對以托庇安好惟在美啓行時管理行李人悮將行李送至芝加高博覽會中想他日當送來也猶未動身時先至華盛頓陛見其時卽聞上海地方之繁盛今經目覩覺更勝於所聞余最喜出外游獵云西報所記如此故照譯之 
[祥凝畫戟]  
　　江南提督譚青崖軍門赴吳淞口恭迎李爵夫人之靈柩旋卽回滬已紀前報昨日爲軍門懸弧令誕道營廳縣各員均送壽儀軍門一概璧謝亭午時各員往小東門外巡捕房碼頭舟次卽賀軍門命家丁擋駕 
[輪船失火續述]  
　　昨報载輪船失火一則兹悉此船名胎爾蒙满載棉花定於昨晨開往東洋再赴新金山等處船艙已於先一日封釘前晚中艣不戒於火經管碼頭人瞥見濃烟射出立卽知照該船主用德律風報知美捕房鳴鐘告警先將皮帶車拖往取自來水噴射閱一刻許火卽息僅焚棉花百餘包船身略受損傷聞須俟修理後再行出口云 
[草棚小刼]  
　　老閘西北一帶河道向有艒艒船户搭盖草棚棲息其中所謂水居非舟陸居非屋也中有江北人某姓夫婦於前日下午出外傭工僅留男女幼孩四口在家偶爾遺火延燒草棚經附近居人所見取水澆灌餘燼始息祗焚去草棚三間惟幼孩均已焚斃某姓夫婦聞警奔回撫屍大慟行道者莫不哀之 
[盬腦被擾]  
　　浦東洋涇人某甲素患撈病屢次请醫診治迄無效騐有人謂甲曰若欲病愈須食小孩之腦甲屢覔不得不勝悵惘前日自外歸家離洋涇鎭三里之遥見道旁民田中有一包裏啓視之中有私孩氣尚未絕啼哭不休甲頓起不良拾取石塊將孩之天平蓋撃破取腦食之抛孩屍於阡陌間不料有一乞丐潛尾其後見此情形以爲奇貨可居遂以石灰將孩屍藏起一面向甲滋擾未知甲何以應之也 
[學徒猖蕨]  
　　滬城大東門内東街地方有木匠店皮箱店銅匠店三家學徒甲乙丙等於前晚九點鐘出外乘凉徘徊中道口唱花鼓淫戲行至東街北首硝皮店門前店夥某丁聞而惡之大聲喝阻甲等不問情由扭住便毆丁寡不敵衆大聲呼救當經旁人勸解始各分散 
[司事停俸]  
　　滬城塌水橋相近育嬰堂司事由同仁輔元堂董曹汪等經理堂中本有定章每日送到男女小孩由司事給發賞錢外一面立飭堂差往輔元堂禀報以免遺漏法至密也前日清晨有一人送一小孩往育嬰堂司事等並未知照堂董午後爲汪等查知以該司事過於疎忽著停俸一月 
[滬北雜誌]  
　　前晚九點鐘有駁船一艘裝載棉花數十包由蘇州河駛往滬南某花行交缷行至垃圾橋畔舵工某甲之子年甫十三齡一失足竟墮波心甲大聲呼救經停泊附近之小舟紛紛赴救無從奏手蓋已與波臣爲伍矣○虹口中虹橋堍河干有米船一艘泊焉嗣有糞船爭奪碼頭以致用武米船户將糞船户面龎撃破欲扭赴捕房控告旋有屠夫某甲向兩造排解令米船户出洋五元六角以了其事○滬北中虹橋東某銅器鋪向爲洋人包製洋槍所製之後膛彈近向某洋人攬得數十件前日業已製成携往該洋人處嫌所包鉛皮不固携回修理昨晨其夥某甲方在修製偶不經心觸動機關轟然一聲火藥迸裂致將甲頭面手足焚傷昏絕倒地作主大驚失色急以蔴油敷之雖稍蘇醒尚未卜存亡若何耳 
[奸案送縣]  
　　昨報滬濱穢史條内載滬城陳姓之妾與陸德順沙船夥楊某有染事爲大婦偵知於前晚將野鴛鴦雙雙拘獲剪去髮辫云云兹聞已送往二十鋪巡防局请辦局員集訊之下陳妻張氏供稱丈夫在日納許氏爲妾置辦衣服首飾爲數不少迄今花消殆盡諒已贈與姦夫許氏已生子女各一家中並不將伊薄待遺下家資頗堪温飽不知伊何故作此不端事二尹問爾現欲如何辦法答稱此等婦女有玷家聲情願略貼銀洋將許氏逐出免致泉下人飲恨局員謂許氏曰大婦之言爾聽明否答已聽明問爾願否答旣不容於大婦只可分居但姦情一節實係誣指楊卽楊子林與故夫仝業且係晚輩安有是事前晚楊前來實欲向小婦人借貸耳張氏稱此事衆目昭彰雙雙獲住剪下髮辫豈容抵賴如楊果欲借貸儘可對衆言明何故直入房中許氏低頭不語局員問爾意如何答稱旣欲將小婦人逐出須將家産均分局員著送縣辦理楊 
 
 

Page 4

 
 
子林現已避匿俟送縣後再行補提 
[恊緝盜犯]  
　　丹徒縣屬九區葛村地方民人解從高投該縣報稱妻母許朱氏家瓦屋被賊揭去竊去衣服洋銀等物並用悶藥將許朱氏致死求請詣勘當經王大令會營勘明飭緝兇犯未獲近日移文來滬請黄大令協緝並有賞格一道略謂如有人能擒獲此案眞贓首犯者賞洋三十元得悉該匪蹤跡來署密報因而破獲者賞洋二十元重賞之下必有勇夫或不難於破案也 
[小人命]  
　　浦東唐橋地方某甲向以務農餬口生一子現已十三歲前日與隣人某乙之子嬉戲未幾甲子向乙子猛撃一下乙子回家不向父母哭訴至次日忽患疾病乙倩女巫看香頭巫知兩孩當時肇釁之由遂將隱衷揭破乙大怒正欲延醫診治氣已絕矣乙忿不欲生奔至甲家吵鬧甲央和事老解勸令乙自行殮罰甲出紙錠五百球焚化乙子柩前甲首肯其事始寢 
[饋書鳴謝]  
　　孫彦清廣文德祖吾鄕前輩也文名夙著著述等身恨未得一一捧讀之昨承以所已刻之長興縣學志節錄學校條規學齋庸訓孫氏墓田記長興縣學文讀各種見貽盥薇雒誦如親芝宇快也何如敬綴數語以鳴謝[  高昌寒食生識]  
[振欵遥頒]  
　　頃由全盛信局交到長興縣學孫彦清廣文寄來經募晉振洋五十二元内孫費兩廣文捐廉八元廩堂捐洋廿元又若淡小課七八兩月膏火洋廿四元屬本館恊振所彚解災區皆從苜蓿盤中節省而出是眞可謂好行其德者已除掣奉收條外用誌數語爲災黎代鳴謝悃 
[懷仁抱義]  
　　本館恊振所昨承意軒主人惠函云僕以失音之症曾兩次設措計英洋五十元托尊處撥充振欵乃荷登諸報牘殊令人漸恧無地兹又齎呈英蚨廿枚仍乞附入急振欵内倘蒙神天垂眷夙恙全蠲再當竭此綿薄惟馬負千鈞蟻駄一粒不過各盡其力而已又承倚雲軒昆仲助洋十四元安徽懷遠縣楊和齋助洋十元旣有宏施下逮自能實惠均霑中澤嗷鴻奇不歡欣鼓舞者哉 
[烟館集捐議]  
　　去歲山西被災之慘爲歴來所未有待哺嗷嗷迄今未已近日直隸山東等省又被水災小民蕩析流離呼號待拯僕等蒿目時艱不忍坐視於無可設法之中爲集腋成裘之舉議於七月初一日起大烟館每香茗一壺加價二文主人亦自捐一文逐日積存按旬交申報館恊賑公所彚解災區統英法美三租界及南巿大烟館計之不下一百二三十家照此辦理至賑捐停辦之日爲止每月約可助洋千元於賑務不無小補兹由同志綺園沁芳園南寄園及新號更上一層樓四海論交樓西園各家定於七月初一日起有願仿照辦理者或交綺園或交沁芳園代收轉交申報館恊賑所涂付收條外再請按月登列清單以昭信實或逕送申報館恊賑公所亦可有心無力人僅啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[辱在泥塗]  
　　滬城太平街西首日升炒貨店係混名瀾鼻頭者所開今已化爲異物遺下店務由子某甲經理昨日午後二點鐘甲妻某氏在店後閒倚欄杆觀各營兵開河正在凝神注視忽聞害然一聲欄干中斷氏亦墮入泥中徧身污穢大聲喊救甲立遣店夥三人竭力施救良久始將氏拖起然已狼狽異常矣 
[英界公堂瑣案]  
　　包探江阿三禀昨據全善堂司事閔伯琴指丁炳海陸方金等在虹口冒收捐項是以送案請訊王文炳聲稱生員爲全善堂董事昨經司事閔伯琴在虹口遇見前爲司事之丁炳海與陸方金手持捐簿捐票冒收全善堂兼辦之保嬰局捐項當經指交包探至全善堂及保嬰局事務均曾禀縣給諭準行並曾具禀憲案司事閔伯琴供與同丁炳海卽丁秉海及陸方金同供所帶捐簿捐票另有捐項並非冒頂包探將捐簿捐票呈堂蔡太守以全善堂旣經由縣給示準行飭將丁秉海陸方金連捐簿捐票一併移送上海縣訊究○李和林禀係本邑人開設水菓行昨有張阿寳來買西瓜論價口角卽被毆撃並毁洋燈等件值洋九角爲此報捕拘案陳大周聲稱當時在塲目覩張阿寳逞兇張阿寳供係湖北人向買西瓜偶啓齟齬不敢逞兇若欲賠價實在無力蔡太守以張因細故而逞兇殊屬非是判罰洋一元充西醫院經費再以洋九角賠償毁物如果無力著管押十日○四十號西捕禀黄和尚與啞巴在路打架拘案請訊黄和尚供係無錫人在虹口碼頭爲支臾夫啞巴時來行竊昨又贸然而至上前驅逐致相爭扭为料向西捕作撃伊狀蔡太守以釁起細微概行開釋○包探黄四福禀前經三百十七號華捕緝獲行竊白玉圈銀鐲對時表等件之張阿福卽張福增並同黨湯寳生一併拘案贓亦起到尚未查明失主張阿福供行竊行路人之物無從指明湯寳生供不與張阿福同黨實被誤拿蔡太守判張管押三月期满笞一百板湯無干開釋贓存捕房俟查明失主給領○包探孔阿才禀錢培全在軋花局爲工頭因將散工王阿福張福林等辭歇遂被挾怨逞蠻肆行毆擎錢受傷後已送至西醫院據醫生言須醫治一禮拜方可投質今將王張先行送案王張同供錢無端不許我等作工故與理論不敢行兇蔡太守飭將王張仍交捕房俟錢投質再訊○包探秦少卿禀張金心行竊周金狗衣服五件當獲人贓送案周金狗投案請領失贓張金心供係浦東人以後不敢再犯行竊蔡太守判笞一百松驅逐出境贓交周領 
[法界公堂瑣案]  
　　大通輪船搭客失洋四元洋傘一柄見汪青定在别客舖上竊取洋燈因將其人拘獲送案汪青定供由蕪湖來滬鋪蓋尚在船上同轉謂爾之同黨有幾人行竊幾次汪供並不行竊同轉謂有人親見爾竊取洋燈諒非善類姑念失主並不到堂著卽開釋以後不得再犯○薙髮匠湯正新因其妾湯楊氏不守婦道拘送捕房已紀前報昨日葛同轉提訊湯正新訴稱妾於本月初六日被其父領至虹口在桂芳里連住數日並携女孩出外不歸求請究辦湯楊氏供小婦人乳名素蘭後至妓院改名秀卿丈夫欲將小婦人改配其弟自欲往東洋小婦人不願遂被挾嫌誣控湯供兄在東洋爲薙髮匠小的欲往探望妾欲同往爲小的所阻前因不守婦道曾經懲辦同轉謂現在爾意如何湯求請發堂同轉謂發堂擇配深恐貽害他人商諸祁繙譯飭將楊氏掌頰一百下管押捕房半月○昨報紀竊表被獲一則兹聞某甲卽寍波人俞吉生同轉命提到案旋由包探將吊到之金表一枚及俞身畔搜出之大洋九元小洋六角呈案又據吊到仁大當銀表一枚計當本錢二千一百八十文同轉詳加訊問俞吉生供係寍波人向爲洋貨業有事來滬至密采里對門探視友人述及密采里西人帶有各式對時表曾登申報告白遂往購辦忽然心内模糊作此不端事家中尚有老母求恩超豁同轉謂爾心内並不糊塗今始求恩亦已晚矣尚有銀表一枚究係何人之物俞供實係已物同轉飭將呈案之洋給還押本原表交還仁大金表給該西人領去俞押候掌頰四百下交保○某西人與王宗紀上堂呈遞西字帳目同轉察閱之下令王開明細帳並倩熟悉西字者將西帳繙就華文以便核對並邀同公正人帮同核算俟下禮拜一投祁公館聽候裁奪○舊貨店主陳順金藏匿會慶榮墨晶眼鏡葛同轉傳齊人証訊供明白將陳順金押候交到眼鏡再核已列前報昨據陳順金之親　楊雲谷投案繳到眼鏡並具保單請將陳保出同轉問票在何處供稱由順金之妻取來轉托友人在城内贖出同轉謂楊曰此鏡未知是否原物須待失主認領方准銷案陳順金素不安分公堂尚欲查辦爾旣願具保暫准保出明日定著爾交案楊遵諭而退 
[濟世同心]  
　　揚州恊振公所陳煦春函寄復茂但錢莊經收曹寳銀一千四百八十二兩四錢六分八厘合規銀一千五百九十七兩四錢八分七厘福和祥錢莊經收曹寳銀三百十九兩七錢一分八厘合規元三百四十四兩五錢二分四釐均由惠泰莊交來青鎭恒裕西號徐紫臣靜涵兩君函示比隣失愼幸得無恙助洋銀五十元雨露均沾感恩靡旣矣[  上海北巿絲業會館籌振公所施善昌謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十九年六月十一日京報全錄]  
　　宫門抄○諭旨兩道錄前○直督李奏天津鈔關一年期满徵收情形摺○又奏報漕船應免貨稅銀數片○又奏天津道徵收海稅一年期满摺○新撫陶奏新海防第六次捐輸請奬摺○又奏請准建坊片○豫撫裕奏湊解三批漕折銀兩片○陜督楊奏撥借山西賑欵片○東撫福奏請准建坊片○楚督張奏籌解第一批京餉及邊防經費銀兩片○六月十一日户部通政司詹　府正藍旗值日無引見○徐樹銘等同鄕官謝恩○崇光請假五日○海緖續假五日○召見軍機熈敬張蔭桓○○欽差大臣大學士直隸總督一等伯臣李鴻章跪奏爲天津鈔關一年期满徵收正額盈餘額外盈餘有盈無絀恭摺仰祈聖鑒事竊據津海關道盛宣懷詳稱天津鈔關每届應徵正額銀四萬四百六十四兩銅斤水脚銀七千六百九十二兩三錢一分三釐盈餘銀二萬兩隨徵部科飯銀及本關經費銀一萬二千八百八十七兩一分又應徵内務府額外盈餘銀一萬二千三百八十兩八錢四分應徵銀九萬三千四百二十四兩一錢三分三厘前署津海關道李興銀自光緖十八年正月十八日上届關期報满起連閏至七月初二日交缷止徵收稅料銀三萬五千三百五十六兩九錢六分該道自七月初三日到任接徵起至十二月十七日期满止徵收稅料銀三萬六百四十五兩五錢九分三釐又江浙等省海運米船到津例免二成貨稅銀二萬七千九百二十二兩九錢三分兩任合共應徵免徵銀九萬三千九百二十五兩四錢八分三厘除徵足正額盈餘及銅斤手脚部科飯銀本關經費曁内務府額外盈餘共銀九萬三千九百二十五兩四錢八分三厘外尚溢徵銀五百一兩三錢五分存俟委解等情具詳請奏前來臣查該道等經徵天津鈔關本届關稅正額盈餘及額外盈餘均經徵足又溢徵銀五百餘兩洵屬稽徵得力除另行題咨外理合恭摺奏報伏乞皇上聖鑒敕部查照謹奏奉硃批户部知道欽此○○李鴻章片再據津海關道盛宣懷詳稱歴届漕米船抵津遵奉定章每船准其載貨二成查明免稅計天津鈔關自光緖十八年三月初六日起至四月二十七日止共免海運漕船二成貨稅銀二萬五千七百三十二兩七錢六分又於閏六月十一日起至八月初二日止共免河運漕船二成貨稅銀二千一百九十兩一錢七分統計免稅銀二萬七千九百二十二兩九錢三分等情除飭造册詳咨外伏乞聖鑒謹附片具奏奉硃批户部知道欽此○○大學士直隸總督一等伯臣李鴻章跪奏爲天津道徵收海稅一年期满恭摺仰祈聖鑒事竊照天津海稅每年定額銀四萬兩以二萬六千兩作解部内應開除例支書役工食以一萬四千兩作爲盈餘解向充公歴經遵辦在案兹據天津道方恭釗禀稱光緖十八年海稅前道周懋琦自十八年四月初一日起至六月十六日止前署道吳廷斌自六月十七日起至十一月初五日止該道自十一月初六日起至十九年三月三十日止扣足一年期满查十八年蘇浙二省漕糧由海運津共到河船二百十五隻所載貨物均在奏定章程免其納稅二成之列計免徵銀八千五百八十一兩一錢一分五厘又招商局輪船分運漕糧帶裝二成貨物計免徵釻四千三百七十四兩四錢二分又照案免收蘇浙海運　空河　由天津牛莊裝運豆貨雜糧出口各稅銀一千一百五十五兩八錢二分又御史胡壽椿給事中洪昌燕奏准免徵槄米雜糧稅計免徵銀一萬六千九百三十六兩二錢三分五厘共計免徵銀三萬一千四十七兩五錢九分其餘商販雜貨及無免稅護照雜糧無多照舊徵收銀九千十五兩二錢八分二共合銀四萬六十二兩八錢七分較額徵四萬兩之數溢餘銀六十二兩八錢七分此項溢餘銀兩應在恩免數内開除不計外尚有免徵銀三萬九百八十四兩七錢二分查歴届免徵稅銀應按正額盈餘四萬兩之數分成攤除將實徵銀數折實計算今免徵銀三萬九百八十四兩七錢二分實徵銀九千十五兩二錢八分每萬兩折成實銀二千二百五十三兩八錢二分計正額銀一萬六千兩折實銀五千八百五十九兩九錢三分二釐内除支銷書役一成工食銀五百八十五兩九錢九分三厘二毫實應解部銀五千二百七十三兩九錢三分八厘八毫其盈餘銀一萬四千兩折實銀三千一百五十五兩三錢四分八厘應解潘庫撥用等情禀請具奏前來臣覆加查核並各無徵多報少情弊所有徵收海稅一年期满緣由理合恭摺具陳伏乞皇上聖鑒勅部查核再光緖十九年海稅應飭天津道照章管理合併陳明謹奏奉硃批户部知道欽此○○頭品頂戴甘肅新疆巡撫臣陶模跪奏爲新疆第六次遵辦新海防捐輸懇恩飭部核奬恭摺仰祈聖鑒事竊照新疆新海防捐輸自光緖十七年十一月初一日起截至十八年五月底止業經臣作爲第五次捐輸奏請核奬在案兹據布政使饒應祺詳稱自光緖十八年六月初一日起截至十二月底止先後據各捐生報捐實官職銜各項共一十三名計收正項庘平銀一千九百八十六兩八錢分别塡發止實收給予收執所收捐項銀兩另欵存儲聽候提撥其隨收飯銀照費塡過副實收及各捐生履歴清册一併齎解詳請奏咨換給執照等情前來臣覆核無異合無仰懇天恩准將新疆第六次新海防捐輸飭部分别核奬以資鼓勵除將清册副實收飯銀照費咨送吏部户部國子監外謹恭摺具陳伏乞皇上聖鑒訓示謹奏奉硃批户部議奏欽此○○李鴻章片再青縣人候選按察司經歴寗世福遵其故父五品封職寗大林故母五品命婦寗胡氏遺命捐助該縣永安書院經費銀一千兩洵屬嘉惠士林善承先志所捐銀數核與建坊定例相符據該署縣駱孝先具詳請奏前來應請旨俯准寗世福爲其故父五品封職寗大林故母五品命婦甯胡氏在於原籍自行建坊給予樂善好施字樣以示旌奬理合附片具陳伏乞聖鑒訓示謹奏奉硃批著照所請禮部知道钦此○○裕寛片再豫省應解光緖十八年分漕糧折價銀兩前已先後委解過頭二批銀十萬兩均經奏報在案兹據布政使廖壽豐糧儲道王維翰又於各州縣解到光緖十八年漕折内湊集三批銀六萬兩定於五月十七日委員管解起程赴部交納詳請奏咨前來奴才覆核無異除分咨外相應附片陳明伏乞聖鑒謹奏奉硃批户部知道欽此○○楊昌濬片再山西北路口外一帶去年因旱成災情形極重迭荷恩施撥漕發帑得以源源接濟現值青黄不接災黎待賑尤殷臣近在隣疆自應共圖補救查光緒十四年豫皖等省黄水爲災經前督臣譚鍾麟奏明將司庫歴年節存銀三十萬兩撥借該各省藉資賑濟仍令分年歸還兹據甘肅布政使沈晉祥詳稱此項還欵除提用電線經費銀十萬兩外續准河南江蘇直隸等省解回銀五萬六千六百餘兩擬卽提出庫平銀五萬兩撥借山西以助賑撫挨該省賑務告竣再行分年解甘還欵似此一轉移間於災黎不無裨益而欵項亦不至虚懸臣已咨明山西撫臣飭司卽由本年恊甘餉内就近劃提庫平銀五萬兩派員解往災區及時散濟並飭甘藩司將撥借賑欵照數提入餉項列收以清欵目除咨部查照外謹附片具陳伏乞聖鑒訓示謹奏奉硃批户部知道欽此○○福潤片再據清厘山東義賑捐奬事宜直隸津海關道盛宣懷禀稱江蘇吳縣人候選道員吳文渠遵其故父三品封職吳燦墉故母三品命婦金氏沈氏遺命捐助棉衣褲二千套於光緖十六年撥歸義賑散放尚未核給奬叙按照部章棉衣褲一套准作銀一兩共合銀一千兩與建坊之例相符懇請具奏前來相應仰懇天恩俯准候選道員吳文渠爲其父母在於本籍自行建坊给予樂善好施字樣以示　旌奬謹附片具陳伏乞聖鑒訓示謹奏奉硃批著照所請禮部知道欽此○○張之洞片再准户部咨豫撥光緖十九年分京餉奏撥江漢關洋稅銀十五萬兩又光緖十九年分東北邊防經費奏撥江漢關六成洋稅銀十萬兩各等因均經轉飭遵照辦理兹據署湖北漢黄德道監督江漢關稅務恭釗詳報在所徵洋稅項下動支足色庫平銀四萬兩作爲本年第一批京餉又在第一百三十結所徵六成洋稅項下動支庫平足色銀三萬兩作爲本年第一批東北邊防經費飭委候補知縣朱桂馨孫長焯分别管解赴京交納等情詳請奏咨前來臣覆核無異除分咨外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此 
 
 

Page 13

 
 
[光緖十九年六月十二日京報全錄]  
　　宫門抄○諭旨三道錄前○河督許奏江北江蘇漕船全帮挽過天井閘日時摺○普撫張奏現辦賑撫情形並各省恊濟銀數片○又奏補報經徵錢糧未完一分以上各員片○雲督王奏蒙自關征收稅銀收支欵目遵照更正摺○東撫福奏報銷黄河防汛經費銀兩摺○直督李奏請免騎射片○六月十二日禮部宗人府欽天監廂藍旗值日無引見○徐郙假满請安○江南徐　鎭總兵陳鳳樓請訓○烏拉喜崇阿良培各請假十日○熈貝勒澤公果勒敏奕年乃續假五日○掌儀司奏十五日祭奏先殿漪貝勒行禮○禮部奏派磨勘試卷派出福中堂長麟溥顧受廉○召見軍機崑岡陳鳳樓皇上明日卯時正至大高殿拈香○○頭品頂戴河東河道總督臣許振褘跪秦爲江北漕船五起江蘇漕船八起全帮挽過天井閘日時恭摺具陳仰祈聖鑒事竊臣前將江北第一起漕船挽入東境黄林莊恭摺奏報在案覆查本届河運因江北漕米截留備賑較上届减運五起　隻之數旣少河路自見寛舒所有河道閘壩以及滕汛十字河工程均經先期嚴督運河道營務處實力趙辦完竣循照舊章分塘護送並派委員嚴催各帮連墻上挽江蘇漕船於四月二十二日已時全帮挽入東境並催跟艄前進兹據運河道禀報江北第一起漕　於五月初八日午時挽過濟城江蘇後帮依次跟進截至五月十二日申時全帮一律挽過濟寗天井閘十八日辰時漕船出運入黄　情前來臣復查本年東省雨澤無多湖水僅敷浮送幸沿河各員弁啓閉如法催趲認眞該各帮過濟以及出運入黄尚屬迅利無誤除仍嚴飭句漕文武員弁併力督催趲挽以期早日出境外所有江北江蘇十三起漕船全數挽過濟甯天井閘及出運入黄日時理合恭摺具陳伏乞皇上聖鑒謹奏奉硃批户部知道欽此○○張煦片再臣承准軍機大臣字寄光緖十九年四月十五日奉上諭王廷相奏山西朔州一帶災情甚重京津義賑由大同豐鎭前往七廳散放迤南口内各屬恐難兼濟懇恩撥帑賑撫等語山西北路各災區疉經撥發銀米賑濟卽著張煦斟酌情形均匀散放總期實惠普霑勿任災黎失所用慰朝廷厪系王廷和原片著鈔給閱看等因钦此伏思學臣王廷相原奏所指口内災形以朔州爲重兼及朔平全郡並保德河曲偏關等州縣仰蒙訓飭斟酌情形均匀散放自應欽遵辦理查晉省口外各廳及大同朔平寗武保德等府州屬災區先後籌撥銀糧散放情形業經臣迭次奏蒙聖鑒在案嗣以偏知縣貧民買種無資復飭由口外春撫局採買項下撥糧二千石由河船運派員解往會同地方官散故俾資布種以免失時卽前奏　及之崞縣續又添撥銀二千兩散給籽種應須賑撫之處無不酌量　撥未敢專顧一隅致生觖望朔州勘報成災歉收原止陸十餘村駐陸續接濟米榖六千六百餘石銀二千兩錢一萬四千餘千分别散放據該印委等禀報撫欵除用尚有盈餘本年夏田秋禾播種多于徑歲不日可望收成無須另籌旋據調署大同府知府孫紀雲禀稱現准義賑員紳翰林院修撰黄思永等函商應州大同懷仁山隂四州縣災重村莊除先經官賑外劃歸義賑散放一次災輕村莊再由本省酌加撫恤一次自可停止又據總辦口外春撫委員候補知府錫良等禀報現與直隸辦理晉邊恊赈委員北洋委用道劉啓彤會商口外各廳恊赈義賑或畫地分辦或相間輪放留官赈　後　放六月一次亦可酌量續放續停並由劉啓彤酌擬銀兩派員分赴朔平府屬右玉左雲朔州平魯四州縣恊賑一次更可補本省官賑之不足災黎自無失所之虞各等情由藩司胡聘之會同賑捐局司道詳請具奏前來臣維此次晉北一隅之災除直隸恊賑各紳義賑不計外本省官賑銀糧併計用欵已逾百萬續准兩廣督臣李瀚章廣東撫臣剛毅先籌恊銀二萬兩並由廣東　捐歸還有餘再行續解又准陜甘督臣楊昌濬撥借銀五萬兩事竣由晉陸續籌還江西護撫耳方汝翼捐助銀五千兩山西紳士河南候補道何福金集　銀二千兩並臣前已奏報之安徽籌助銀一萬兩山東集捐銀一萬兩均已解到並　總辦口外春撫局錫良等禀報續收到山西京官王傚等又集捐銀一千兩藉堪分撥濟用現據各屬甲報雨澤普徧且有深透之處夏田可收秋禾芃茂飢民漸次均有生計可以自謀俟届六月應卽察看情形陸續停賑除飭各印委現仍妥爲散放毋以賑久生懈届時禀報聽候核示停止外所有晋省現辦情形曁收到各省恊濟銀兩理合附片具陳仰慰宸厪伏乞聖鑒謹奏奉硃批知道了欽此○○張煦片再光緖十八年分經徵地丁錢糧未完一分以上各員職名業經臣遵章繕具清單於十九年四月二十五日奏報在案兹據布政使胡聘之詳查有署應州知州馬毓芝經徵該州十八年分地丁未完银三分三厘以上興縣知縣程逹大經徵該縣十八年分兵米未完糧三分一厘以上前因奏算清册飭催未到開單具奏時未經死入現據該州縣册報由司核明請補奏前來臣覆查無異理合附片具陳伏乞聖鑒勅部併案核議施行謹奏奉硃批户部議奏欽此○○雲貴總督臣王文韶跪奏爲蒙自關第一百二十五結期满片收稅銀收支欵目遵照更正開單奏報恭摺仰祈聖鑒事竊案准户部奏明飭將征收稅銀遵照奏定章程按結開單奏報扣足四結專摺奏銷等因當將蒙自開自光緖十五年七月二十八日一百十六結期内開辦起至光緖十七年十二月初一日一百二十五結期满止征收華商稅鈔並撥支各　照章由臨安開廣兼管關務道分造清册先後詳請奏咨各在案兹據現署臨安開廣道兼管關務陳燦詳稱查一百二十五結期满奏報前奉户部覆稱收支各欵銀兩仍復如前辦理核與奏案不符礙難照准應飭該關道遵照本部奏案辦理毋再仍前造報致煩案牘等因到前署道移交前來自應遵照更正兹將一百二十五結期内征收正稅分别四六成四股作爲京餉其六成洋稅項下除開支正半稅傾鎔折耗及關用經費外解銀提一成五厘出使經費所收子口半稅全數歸入六成項下供支船　容征雲報並將提歸總事各國事務衙門三成罰欵銀數開具四柱清單詳請奏咨至蒙自關以來並無洋商運貨出入所收稅鈔均係藥商完納之欵合併聲明等情具詳前來臣覆核無異除開列管收四柱清單恭呈御覽並咨總理各國事務衙門曁南洋大臣户部户　有照外謹會同雲南巡撫臣譚鈞培恭摺具奏伏乞皇上聖鑒敕下該衙門核覆施德謹奏奉硃批該衙門知道單併發欽此○○尚書銜山東巡撫奴才福潤跪奏爲報銷光緖十八年黄河上下游防汛經費银兩恭摺仰祈聖鑒事竊照山東黄河袤廷千有餘里兩岸进埝逼水甚近伏秋大汛期内在在堪虞所有防汛經費每年請撥銀六十萬兩猶形不足前撫臣張曜光緖十五六兩年用欵至八十八萬及九十七萬兩不等十七年奴才將薪水口糧等項設法裁節用銀六十五萬六千餘兩業經造册奏銷准部核覆在案十八年照案請撥銀六十萬兩督飭上中下三游總辦撙節動支因伏秋黄水異漲兩岸堤埝險要迭出工鉅費繁不敷　用復經奏銷添撥銀五萬兩以资接濟兹據河防局司道詳稱核計十八年上下游各處廂掃搶險修蓋堡房需用一切工料並添雇民夫津貼各防營弁勇口分總分各局委員鹽糧等項應歸户部核銷银十四萬九千一百六十六兩九錢五分四厘一毫工部核銷銀五十萬五千二十五兩五錢八分二毫二共請銷銀六十五萬四千一百九十二兩五錢三分四厘三毫均係實支實用並無扣存成平查是年共收司道各庫曁臨清關銀六十六萬七千兩除撥還十七年防汛案内報明籌墊不敷銀五萬四千五百四十八兩六錢四分一厘下餘銀兩儘數動用尚不敷銀四萬一千七百四十一兩一錢七分五厘三毫已另設法籌墊俟准部覆歸於下届防汛案内撥還造報造具印結呈請奏咨前來奴才詳加覆核尚無浮冒情弊除册結分送户工二部外所有報銷光緖十八年黄河上下游防汛經費緣由謹恭摺具陳伏乞皇上聖鑒　敕部核銷施行謹奏奉硃批該部議奏欽此○○李鴻章片再軍營打仗受傷人員不能練習弓馬例准免其騎射查有儘先補用副將龔金鰲吳本謙儘先補用遊撃朱連科儘先叅將借補靜海營都司張祥瑞儘先補用都司張之濱等五員均因隨勦髮捻各逆迭受重傷深透筋骨委難練習弓馬由各鎭營禀請核奏前來合無仰懇天恩俯准　龔金鰲等五員均免騎射仍照章練習槍砲除飭取履歴咨部外理合附片具陳伏乞聖鑒訓示謹奏奉硃批着照所请兵部知道欽此　　　　　 
 
 

Page 14

 
 
[光緒十九年六月十三日京報全錄]  
　　宫門抄○豫撫裕奏各屬交代已未結起數摺○又奏請開復知縣革職處分片○閩督譚奏陳補紹興恊右營守備片○又奏揀補磐石營守備片○東撫福奏請免騎射片○又奏副將遊撃請分别變通補用片○晉撫張奏甄别知縣片○東撫福奏報歴年辦理賑務收支銀米棉衣數目摺○六月十三日兵部太常寺太僕寺八旗兩翼值日無引見○廖壽恒假满請安○江西正考官惲彦彬謝恩○浙江正考官殷如璋謝恩○福中堂等磨勘試卷覆命○貴州知府趙時俊謝恩○福中堂請假五日○克公續假十日○召見軍機趙時俊○○頭品顶戴河南巡撫奴才裕寛跪奏爲豫省各屬交代半年期满查明已未結起數繕單彚報恭摺具奏仰祈聖鑒事竊查豫省各州縣交代遵守二叅限期勒限清算半年彚奏一次歴經循照辦理在案兹自光緖十八年七月初一日起至十二月三十日止又届半年期满今據藩臬兩司造册詳報前來奴才覆加查核此次結報交代起數欵項一律清楚尚無逾違二叅之限並上届欠項逾限奏叅摘頂勒追之前署登封縣知縣王序宗革職勒追之前太康縣已故知縣余嘉榖二員均於叅後如數全完業已專案附片奏請開復原叅各處分除將未满初叅尚未算結各案飭司嚴催依限算明結報清欠各欵倘有逾違照例叅辦以重庫欵並將已結各案催造册結分案咨部外所有光緖十八年下半年彚報已未結交代起數緣由理合敬繕清單恭呈御覧爲此專摺具陳伏乞皇上聖鑒謹奏奉硃批户部知道單併發欽此○○裕寛片再前因已故太康縣知縣余嘉榖虧短交代内外結正雜共银六千二百四十四兩七錢九分由司揭叅業經奴才附片奏請將該故員先行革職勒限該家屬兩個月如數完繳欽奉硃批著照所請該部知道欽此欽遵轉行去後兹據該故員家屬將原虧銀六千二百四十四兩七錢九分掃數完繳據藩臬兩司會詳請奏前來奴才查該故員余嘉榖原虧交代由外結正雜銀兩於叅後據該家屬如數繳清合無仰懇天恩俯准將已故太康縣知縣余嘉榖原叅革職處分准予開復出自鴻施　將完解年欵細數及入於何年季册造報之處分晰咨部查照並飭催造交代册結送部外理合附片具陳伏乞聖鑒訓示謹奏奉硃批著照所請該部知道欽此○○譚鍾麟片再浙江紹興協右營守備王建功軍政叅劾遺缺部咨係輪用儘先人員臣於浙省已收標陸路儘先各守備内逐加遴選查有浙江儘先補用守備陳清華年四十九歳浙江江山縣人由投効隨軍著績遞保千總於援剿江西撫州等城出力保奬同治四年三月十二日奉上諭着以守備儘先補用欽此光緖十七年二月收入浙江衢州鎭標右營候補該員年强技練以之補授斯缺可期勝任合無仰懇天恩俯准以該員陳清華補授紹興恊右營守備於營伍寺方均有裨益如蒙俞允俟部覆到日給咨送部引見除飭取履歴另咨外謹會同浙江巡撫臣崧駿浙江提督臣馮南斌合詞附片具陳伏乞聖鑒敕部議覆施行謹奏奉硃批兵部議奏欽此○○譚鍾麟片再浙江磐石營守備陳夢熊軍政叅劾遺缺部咨係輪用儘先人員臣於浙省已收標陸路儘先各守備内詳加遴選除名次在前之陳清華另行請補紹興恊右營守備外惟查有浙江儘先補用守備黄金鑑年五十三歲浙江諸曁縣人由勇目隨軍剿匪著績遞保千總於攻克廣東嘉應州案内保奬同治五年十二月初五日奉上諭着以守備儘先補用欽此光緖十六年八月收入浙江定海城守營候補該員老練穩愼以之補授斯缺洵堪勝任合無仰懇天恩俯准以黄金鑑補授浙江磐石營守備於營伍地方均有裨益如蒙俞允俟部覆到日給咨送部引見除飭取履歴咨部外謹會同浙江巡撫臣崧駿浙江提督臣馮南斌合詞附片具陳伏乞聖鑒敕部義覆施行謹奏奉硃批兵部議奏欽此○○福潤片再軍營受傷人員例准免予騎射　習槍炮兹有副將銜留東儘先補用參將李榮慶湖南長沙縣人咸豐八年由武童投　湖南軍營十年因攻剿宜桂兩縣捻逆被火蛋噴傷右目同治二年改投山東濟安營七年因克復直隸饒陽縣城首先登陴賊刀　　　左大拇指矛傷左骽均騐列頭等雖俱隨時醫痊惟因歴年從事河防感受潮濕每逢隂雨時形峻痛挽强命中難期合式呈由統領精健河成等膠州恊副將馮義德查騐屬實禀請奏免騎射前來奴才覆查無異相應籲懇天恩俯准副將銜留東儘先補用叅將李榮慶遇考騐時免予騎射仍令照章改習槍炮以示體恤除飭取履歴送部外理合附片具陳伏乞皇上聖鑒謹奏奉硃批著照所請兵部知道欽此○○福潤片再山東登榮兩營水師前經奴才奏明裁汰仍挑留戰兵五百名作爲練軍以資巡防聲明裁汰員弁如願改歸陸路者仍留東省遇有陸路缺出按照原品儘先酌補如願歸水師者隨時咨送北洋量材器使並將裁撤日期及挑留練軍飭委前登榮水師恊副將傳介壽管帶附片奏報旋准兵部咨裁缺遊撃陳廷樑該省係無題缺可補應令徑行咨送北洋大臣量材器使等因當經轉行去後兹據裁缺前登榮水師恊副將傳介壽以該員籍隸山東昌邑縣副將例應廻避本省如改歸陸路東省無缺可補現又飭委管帶登榮練軍未能前赴北洋情願歸部儘先選用又據參將用裁缺前榮成水師營遊撃陳廷樑以該員福籍廣東新安縣因寄籍山東蓬萊縣於同治年間投登榮水師營食糧歴拔外委千總由守備遞升榮成水師營遊撃救護外洋失事船隻保以參將補用今因裁缺改送北洋深慮資斧不足情願改回廣東祖籍歸標候補庶措資較易具禀前來奴才覆查無異可否籲懇天恩俯准裁缺前登榮水師恊副將傅介壽仍以副將歸部儘先選用參將用裁缺前榮成營遊撃陳廷標改回廣東以原品師標儘先補用出自鴻慈逾格至其餘裁汰員弁抣願改歸本省陸路補用已由奴才咨部核覆合併陳明理合附片具奏伏乞聖鑒訓示謹奏奉硃批着照所請兵部知道欽此○○張煦片再定例道府州縣試用人員應於到省一年後由該督撫詳加察看嚴行甄别等因歴經遵辦在案兹查有大挑試用知縣張金藻到省一年　满例應甄别據布政使胡聘之會同按察使張汝梅詳請核辦前來臣查該員張金藻年富才穩考以律例尚知大意堪以留省歸本班照例補用除履歴咨送吏部外謹附片陳明伏乞聖鑒謹奏奉硃批吏部知道欽此○○尚書銜山東巡撫奴才福潤跪奏爲東省歴年辦理賑務收支銀米棉衣數目開單恭摺具陳仰祈聖鑒事竊山東沿河州縣連年被水民不聊生其餘各屬兼有歉收沿海地方又復被潮冲没民田廬舍十餘年來偏災迭告閭閻困苦異常仰蒙聖主軫念民艱節次截漕撥帑優加賑濟並准開辦捐輸皇仁浩蕩薄海同欽各省大吏及官紳之好義急公者亦均不分畛域多方籌助一有被災處所或施銀米棉衣或辦平糶留養按照輕重情形竭力撫恤又於各州縣購地蓋房勸令遷徙故雖災歉頻仍而民情得以安堵不致失所流離迭經前撫臣曁奴才隨時奏報所有光緖十一年五月以前收支各欵亦經奏明在案兹查自光緖十一年六月起至十八年十二月底止除官紳捐施義賑銀兩另行辦理外計官賑項下共實收銀三百七十六萬九千五百五十兩八分二毫三絲九忽南漕米八萬一千一百五十二石八斗又收米麥高粱共十一萬八千八百四十六石六斗五升九合二勺四抄棉衣四十九萬八千九十五件共支散放銀三百七十二萬二百七十九兩一錢一分三厘四毫三絲九忽内有撥濟工需另歸堵口案内列收造報銀二十四萬五千兩又共散放棉衣四十八萬六千五百六件除支實存銀四萬九千二百七十兩九錢六分六厘八毫棉衣一萬一千五百八十九件至所收各項米石均已散放無存據賑撫局司道開單詳請具奏並請將勸捐放賑出力各官紳援照成案酌給奬敘以示鼓勵等情前來奴才詳加查核收支銀米棉衣各數均屬相符在事出力官紳或任勸捐之役或司散放之勞歴年已久辛苦備嘗實不無微勞足錄合無仰懇天恩俯准由奴才擇尤酌保以昭激勸所有收支各項紙數除造册咨送户部查核名謹照順直等省及山東上年報捐義賑成案繕具簡明清單祗呈御覽並懇敕部存案免其再行造册出自逾格鴻慈謹恭摺具陳伏乞皇上聖鑒訓示謹奏奉硃批准其酌保數員毋許冒濫餘依議該部知道單併發欽此 
 
