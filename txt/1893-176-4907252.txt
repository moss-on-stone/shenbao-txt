# 1893 - 176 - 4907252

 

Page 1

 
 
[希世之寳全帖已出] [  點石齋代舊啓]  
　　希世之寳控裱錦而加楠木匣晋唐小楷加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齎加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多寳塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓願南雅靜娛室跋翁閣學攷證帖首飛自分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之實裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[書法暹近聞後]  
　　法國覬覦暹羅眈眈思逞此爲南洋一大關鍵暹羅僻在炎荒國小而弱得其地不足以廣幅𢄙撫其衆不足以增戸口而法獨於暹羅銳意經營必欲割其疆土蕩其城郭擁其財産移其鐘簴而後快此豈貿焉而出此哉蓋法在歡洲素稱强國當拿破崙第一在位時窮兵黷武南征北伐　　乎欲併六合爲一家天誘其衷曾幾何時而一蹶不振身死窮荒爲天下笑及拿破崙第三崛起爲雄仍以長駕遠馭爲事鯨吞蠶食爲心既肆其西服又欲逞其東封勞帥動衆累月經年視天下可以力征經營卒之爲德所蹶輸幣割地甘爲城下之盟聲威亦稍替矣然自改爲民主後不養生息亦既有年執政者以民情之好動遂欲因勢利導勤兵遠略使介胄之士樂於禦外侮自不生内釁此所以既得志於安南猶以爲未足而必欲用兵暹羅以遂其侵食之計也夫法之得志於安南也亦豈易易哉當其載兵運械越重洋數萬里之遠以赴戎機首尾數年兵弁之死傷帑藏之糜費當不可以數計既已得志爲之闢草萊斬荆棘屯兵設戍立約通商又不知費幾許焦勞幾許心力雖近來與中國南邊通商較有起色然通盤打算尚覺所得不償所失使法人而以越南爲前車之鑒從此偃旗息鼓槖矢櫜弓不復以兵革從事未始非息事安民之一道而孰料其又欲逞志於暹羅也蓋南洋一帶島嶼星羅當荷蘭全盛時泛船南來初則懾以兵威繼則服以文教撫馭民人墾闢土壤立市廛以便貿易設輪舶以便往來由是貨物雲興資財山積國家且恃爲外府焉迨英人崛起恃其水帥之精强以横行於海國泛海遠涉日以闢地爲務自香港以至南洋各島節節皆有商埠輪舶往來裝卸貨物購備煤斤隨處皆可停頓恃爲東道主英國東方商務所以甲於各國者不惟恃輪舶之多尤恃商埠之衆法在東方雖亦有商務然與英國較則瞠乎後矣其所以既得志於安南復欲逞志於暹羅者未始不由於此夫暹在南洋僅彈丸黑子耳未嘗有關河百二足稱天府之雄也僻陋自安不修戎備未嘗有帶甲百萬足備折衝之用也墨守成法仍安故步未嘗有新槍巨砲足以命中及遠堅甲快船足以摧敵制勝也其君若臣又如燕雀處堂素無遠志未嘗有不世出之才運籌帷幄之中决勝千里之外也而法則君臣協謀於上兵士奮迅於下有快船以運兵復有利械以制勝豈區區暹羅所得與之相頡頏哉雖一則閉關自守得以從容擘畫一則跨海長征轉輸不易主客之勢殊勞逸之形判然以法謀暹猶之以獅搏兎不必用全力以制之已不難預操勝算况安南既爲法人所得豈無兵士器械可供挹注由越赴暹道里相去不遠輪船載送乘風破浪無濡滯之嫌且法既在暹進兵又可在暹羅招募土人以子之矛攻子之盾土人貪得厚餌誰復以敵愾爲念暹事至此蓋已岌岌矣十五日本報暹法近聞條内載法弁督兵前進行抵巴士斜河村越數點鐘之久土人卽供給食物暹兵既退遠近鄕落頭目多來謁見法弁南那土人前恐暹兵占踞其地深爲危懼今見法兵前來喜出望外爭求保護云云雖此係法人所傳未可據爲實錄然遥揣情形則暹兵之恇怯退避暹民之開關延敵已可於言外見之夫兵無論多少勇悍足以圖功畏懦足以僨事古之名將每能以少擊衆岳家軍五百人已足搤金人之吭而奪其氣暹國雖小暹兵雖少然苟有如劉車門永福其人守險出奇相機决勝未嘗不可支撑半壁以禦外侮而壯國威今則敵未至而先驚敵甫至而遽退坐使宇下生靈甘作他家臣僕有河山而不能守有田廬而不能保數百年相傳之土宇將敗壞於怯將孱兵之手世有賈生能不爲之痛哭流涕長太息哉言念及此殊令人思劉軍門永福不置 
[本館接奉電音]  
　　昨由京友電傳上諭三道敬謹譯登○五月十五日奉上諭廣東潮州府知府員缺緊要著該督撫於通省知府内揀員調補所遺員缺著周開銘補授欽此同日奉上諭御史張仲炘奏五城水局保舉員紳請飭部嚴定章程一摺著吏部議奏欽此同日奉上諭御史張仲炘奏本年考試試差繼燭者竟有十數人之多遲至戌正三刻始畢請飭申禁等語向來試塲不准繼燭例禁綦嚴至各項殿廷考試尤宜恪守成規若如該御史所奏尚復成何事體嗣後殿廷考試王大臣等認眞稽查嚴行禁止以符定制欽此 
[太液荷香]  
　　端陽節皇太后飭傳曾在潄芳齋恭備御覧之各會在頤年殿演唱是日適逢地壇齋戒期遂改於五月初八初九初十三日在南海頤年殿恭備慈覽先期由掌儀司分傳賞用黄旗黄幜之太獅少獅少林棍五虎棍花碍石鎖槓子開路高脚秧歌竹馬旱船什不閑鐃　跨鼓八角鼓等玩藝於初八日清晨赴掌儀司報到以備帶入西苑○管理三庫事務大臣爲咨行事檔房案呈查縀疋庫員外郎宗室崇寛現已升補右庶子所遺之缺應咨取副理事官侍讀員外郎帶領引見請旨調補相應咨行貴衙門卽於京察一等人員内出具切實考語保送一員如一等不得其人或有經手未完事件准以二等人員出考保送務於卽日開送到庫以憑辦理○吏部爲知照事所有俸滿截取内閣漢軍中書富壽於五月初二日帶領引見本日奉硃筆圈出俸滿截取内閣漢軍中書富壽著照例以同知用欽此欽遵到部相應知照内閣查照○福敬崇三大金吾訂期五月初七日已刻在地安門外帽兒胡同步軍統領衙門揀選鑲紅等旗協尉副尉捕盜步軍校各一缺步軍校委步軍校各二缺並揀補綠營圓明園等汛千總經制外委額外外委各一缺先期分傳應行入揀之官弁等人務於是日進署伺候○上虞備用處爲咨覆事准廂藍旗護軍統領咨稱本旗副護軍叅領惠昌病故遺缺咨取本處保員送放等因前來查本處三等侍衛紅帶子固良堪以送放本旗副護軍叅領相應將該員銜名咨覆貴營查照○戸部爲片傳事俸餉處　呈所有各旗營等處應領本年五月分馬乾等銀現准銀庫付稱於本月十二日辰初開放爲此片傳各旗營等處轉飭承辦人員届期赴庫承領莫悞○國史館示三傳吏部送到漢謄錄官程建猷包容奎秀等限於五月十三日親身赴館騐到毋再延悞○吏部爲示 
 
 

Page 2

 
 
傳事所有保舉浙江補用知府趙篤恩等五員本部於本月初六日辰刻給照相應示傳各該員務於是日親身赴部承領毋得違悞○禮部示頭傳八旗官學候補教習楊昌祥限三日内親身赴部騐到並備帶筆墨以便當堂塡冩親供核對筆跡毋違○侍衛處爲知照事五月初六日奉旨朕於明日辦事後出乾清門走後左門升中和殿看版畢仍走後左門進乾清門養心殿用膳召見大臣卿初二刻預備欽此 
[漢皋火警]  
　　本月十二日卯時漢口藥王廟後堤某玉鋪不知如何失愼致肇火災迨鳴鑼報警各水龍紛馳往救則祝融氏已退避三舍不復跋扈飛揚矣計被災者祗一家並未波及鄰右 
[預籌郵政]  
　　中國總理衙門從總稅務司赫鷺賓司槯之議擬就各省府縣設立郵政局以期官商諸務消息易於流通聞司槯將於日内南來預籌一切此舉若能成就則魚來雁往使易良多司槯之功不其偉歟 
[會匪正法]  
　　金陵訪事人云前者供出哥老會首李鴻卽李顯謀蹤迹之匪黨萬松亭褫職後入覊上元縣獄迭次訊供至本月十二日午後鐘鳴三下兩江總督劉峴帥傳見營務處曾仰階觀察諭令將萬匪明正典刑觀察奉令出轅面晤江寍府李太守請卽親往提犯一面飭差官知照江寍縣藍大令速赴上元縣署俄而衆官畢集嚴諭差役入犴狴時不許明言其故但云提案覆訊而已其時萬匪尚未知死期已至甫出獄驀見兵衛森列迥異平時不覺狂呼冤枉旋經差役納入輿中如飛而去倐忽至督轅西官廳三大營已列隊而待原審官及監斬官各升公案唱名過早有如狼似虎之差役將萬匪上身小衣剝去如法綑綁首揷朱標仍納入無頂破轎中舁往西轅門畔空闊之所拽之出轎喝令跪下膝甫屈耳際惟聞槍聲轟然而身首已異處各員隨趨詣督轅繳令時夕陽猶在山也當萬匪出獄時家屬毫無消息迨其妻聞信而至則惟見血痕狼藉屍身側臥路旁乃哀求監斬官賞給善堂薄材殮之其頭顱則解往長江上下游懸竿示衆 
[金沙試事]  
　　江蘇學政溥玉岑宗師於本月初五日節蒞金壇先是金壇城守營弁兵已站隊江干鵠候既下椗卽鎗砲齊舉響若貫珠俄而提調官鎭江府王可莊太守金壇縣楊邑尊及各學廣文齊集碼頭恭申迎迓宗帥就舟中接見略叙寒暄各官卽興辭而出宗師隨命駕登岸轎前排齊全副儀仗有欽命江蘇提督學院教習庶吉士文淵閣校理内閣學士兼禮部侍郎銜日講起居注官各銜牌繼以提爐對馬册印鑾駕劊子軍健由大街迤邐入城赴試院巡閱一周折而至縣署謝步邑尊飭家丁擋駕隨回宿舟次所過之處紅男綠女咸欲一瞻天上文星扇影衣香幾致萬人空巷初六日辰刻宗　趨詣文謿拈香循例在明倫堂簽各學廪生講說書義既而回駐試院懸牌放告少選復牌示試期計初七日考合屬生員經古初八日考府學及丹徒溧陽二學生員初九日考合屬童生經古初十日考駐防及丹陽金壇二學生員十一日覆試生員經古十二日考駐防及丹徒縣童生止塲十三日覆試各學一等生員十四日考丹陽童生止塲十五日覆試第一塲童生十六日考各學教官及生員補歲考十七日考金壇溧陽二縣童生十八日提覆第二塲童生十九日提覆第三塲童生二十日新生總覆二十一日一等生員叅謁並發落新進文童二十二日奬賞二十三日起節 
[析津紀要]  
　　天津自來火廠在賀家口地方由糾商集股開設名曰肇津公司經營七載配製藥料用西人經理未甚得手後更易他人而公司房屋又遭回祿從新締造所費不貲初時貨不甚佳亦不通行嗣經竭力講求津人以其價省逐漸行於市面惟每日須製十三箱始堪敷衍現製不過十箱每箱售銀不過十一兩日形虧耗分則見少合則見多个中人遂暫擬停工俟從長籌畫冉行開設○蜀人某都戎曾涉重洋隷兵籍學習德國馬隊操防回華後由北洋大臣派充飛騎營馬隊教習關心時事以津城屢遭回祿大半由於煤油外洋鋪戸存積煤油均有定章不能逾額爰於去冬具禀津海關道擬倣外國章程辦理設立煤油公機如　煤油入口報關卸棧每箱擬收棧租三分不論存棧之久暫每日風雨無閒著人挑送不另取值以防火患而便商民所槯棧租除開銷外擬常年津貼博文書院銀二千兩分作四季交納以資辦公津道盛杏蓀觀察以事屬可行轉禀傅相都戎卽在河東唐家口並營門外半村半郭之區起蓋棧房兩所存積煤油頒發傳單俾客商知悉擬於初九日開巿杏蓀觀察函知各國領事而各國領事以爲未便然則此事須稍費周折矣○豐順輪於初三晚抵津船中載有洋藥八箱於翌晨三四點鐘時失去一箱報經海關及招商局稽查海關理船廳當傳扞手並值夜差人詢問均稱不知招商局總辦黄花農觀察延附近彈壓地方之隋千戎清選查究下落千戎傳慣買小貨之某甲根問亦以漫無贓証不便送懲惟諭以小心代緝如有端倪卽來禀覆但原箱洋藥物既笨重而船中岸上守夜人等又徹旦不休不知妙手空空兒何以得肆其技倆眞令人不解也 
[驀肇飛災]  
　　上月二十六日疾風暴雨繼以震霆江上小划船往往被風吹覆清晨鐘鳴八下安徽和州城内鼓樓忽然摧倒壓毁房屋若干其下居民密比如林有某烟寮方烟客雲屯横吹短笛　然一響登時化爲瓦礫之塲比鄰老虎灶中有人作枼子戲旁一垂髫鄰女手持鍋巴一碗乞開水冲之隨斜倚窓櫺爲局中人典籌馬以致同罹斯厄玉殞香消顧直刺聞之立卽飛輿而至飭人撥除瓦礫翻出屍骸十八具内有三具尚氣息如絲急延傷科醫調藥費由直刺捐給其餘死者則各賞棺木惟未經翻至極底其下尚有屍身與否不得而知事後有人披閱志書謂是樓卽唐劉禹錫作陋室銘處後人景仰遺蹟因築樓祀之明初中山王徐逹就其地爲帥府國朝改爲州署迨髮逆擾亂後雉堞樓櫓悉化刼灰州署移至某書院中此間遂改爲州吏目署光緒十六年羅甫生直刺以此樓係名賢遺蹟特捐集朱提二萬重復興修並於東西二面建雉堞以復舊規適直刺憂抱采薪一切皆任門丁調度門丁尅减工料潦草成文是以兩閱星霜卽肇此禍刻下直刺訪明其事擬向當日經手門丁根究然已無可如何矣 
[北通州紀事]  
　　浙江糧道世敬生儲憲春於四月廿二日由津抵通謁見倉憲次日新至通壩率同委員交米○四月廿一日考試四棚文童正塲有王姓從貢院東墻外向東號北窓上傳遞食物被州署巡役查知扭送外巡捕禀明丞憲送州訊辦吳直刺當將王姓重貴示儆○東街乾元洋貨店門首有擺雜物攤者一日有霸州文童某甲與本地人某乙同往買物忽啓爭端乙自恃膂力將甲按倒在地抓破面頰甲以毆辱斯文邀同認保赴州禀控吳直刺拘乙至案重責五百板直刺以名孝廉現宰官身宜其愛士情殷也○南門内大街有王于二孩在道旁抽籖賭錢俄而于向王索欠遂易玉帛爲干戈適陳司馬排導而來遂飭差將二孩拘送州署吳直刺訊問之餘飭各掌頰二十下枷號十日寛嚴互用直刺誠得張弛之道者○江北江蘇河運於四月初旬行抵清江尚未入山東境○倉塲衙門東水月院日就傾頽兹經祥倉憲捐廉修葺并將院前方塘大加疏濬尚堤種柳引水栽蓮以爲夏夜納凉之地俟工竣後擬令本署筆帖式移住院中辦公○四月廿八日俗傳爲藥王誕辰東關藥王廟會首向各鋪戸募捐雇人和班演戲四日○吕某家本素封後因沈湎於花柳塲中烟霞窟裏遂至家産蕩盡形容枯槁與卑田院中人爲伍一日行至奎星樓後烟館甫入門忽昏倒於地赶卽扶起則已名登鬼籙蕩子下塲如此可爲寒心惟該烟館遭此人命花費不資誠无妄之災也 
[皖省官塲紀要]  
　　新授安徽蕪湖關道袁爽秋觀察到省呈騐文憑隨奉沈仲帥飭知前赴新任以重職守觀察當卽趨轅禀謝筮期四月十七日上午十點鐘時向各寅僚辭行乘招商局江永輪船東下○安徽撫標中軍米海秋叅戎奉沈仲帥檄飭兼統安慶澄清等營隨諏吉四月十八日辰刻到差視事○廾授長江水師湖口鎭總兵柳馥堂鎭軍交卸差使後日内已辭行就道擇吉履新○沈仲帥牌示四月十八日本部 
 
 

Page 3

 
 
院督同司道提勘秋審人犯届期水陸弁勇齊集轅門刀戟如林整齊嚴肅鐘鳴十下仲帥升坐大堂德靜山方伯嵩書農廉訪丁潛生觀察聯仙蘅太守包伯琴大令向上行堂叅禮旋傳諭升砲開門委員鎖帶各囚由東角門入審畢由丁殂門帶出計男犯十五名女犯一口仲帥令每犯賞給錢五百文饅首兩枚雨傘芭蕉扇各一是日當堂開釋男犯一名所犯案由容再訪錄 
[漢皋雜佩]  
　　漢鎭萬安巷三才書院係星學家之公所首事余楚善者數年前掯執契劵帳簿經司帮赴漢陽縣聯名具控前任縣憲飭余繳出契帳及所吞之欵詎余已將欵大半耗散不能全繳延至上月欲將公所充入育嬰堂同帮知之又赴漢陽縣控告薛大令批示云者再　同行衆人向余楚善理索如敢蠻吞准卽公請傳究○漢　人烟輻湊火患堪虞漢陽縣薛大令飭令各保正傳諭居人凡屋上有大曬臺者設水缸二口於其上小者亦設水缸一口滿盛清水又派委員率同保正逐戸查閱如有曬臺而無水缸卽將曬臺拆去誠未雨繆繆之計也○日前有四人偕一媪率一少婦年約二十餘頗有姿色在通濟門外江邊徘徊瞻望似欲趁船他往者婦席地趺坐有不豫之色旁人見而疑之詰問行蹤婦將欲啓口而四人及媪已相率奔逃衆知其爲拐匪呼守城兵追之祗獲二人及媪俄而婦之母家躡蹤而至次日將拐匪送交漢陽縣辦理○漢鎭武聖廟下春祥槽坊墻壁坍倒壓斃鄰人五名前已列報兹聞鄰人欲與該坊爲難旋經人調處令該坊備棺收殮又死者十五歲以外不拘男婦給　一百十兩十五歲以内者給銀五十兩爲齋醮造屋之費始得寢事○某輪船水手登岸閒游興罷歸來喚船逕渡偶爾失足竟與波臣爲伍月黑江空無從援救翌晨始將屍身撈起慘哉○城外郭氏口地方有兩村落一日上堡一日下堡每逢端節必醵貲作天符會本月初六日奉行故事以色綢彩紙紥成龍虎獅象各物又以四五六歲小童履絲曳縞抹粉塗脂裝扮雜劇數齣令健漢肩之而行牌傘錯雜鑼鼓喧闐紅男綠女莫不引類呼朋爭先快覩正在興高采烈時因下堡首事賞給賽會諸人麻餅較往年略少以致拳棒交加互相毆鬥其負重傷者指不勝屈幸鄰近戚友爲之勸解不至釀成命案然四方來觀者已不免敗興矣 
[控妻笑柄]  
　　周甲金陵南鄕人五月初八日冐雨入城至江寍縣署鵠立大堂下口稱投禀差役有知其事者勸甲不必興訟訟亦不直只須至戚調停何勞長官判斷甲不以爲然候之良久聞門外鳴騶聲知賢宰官回署遂跪伏道旁口呼青天雙手將禀詞呈上大令不知何事接入輿中甫閱一行不覺失笑上書具禀民人周大貴年二十九歲爲妻拒夫宿吵閙不聽叩恩准賣事大令不暇再看便問曰汝娶妻幾載曰五載子女共有幾人曰男女各　大令曰五載之中璋瓦並弄猶謂牀頭人以閉羹待汝吾不信也甲又曰從前甚輯睦近年始占反目緣有人唆使也大令於是正色斥之曰此等曖昧事汝父母尚不得過問况我爲衆人父母乎汝平時必有痰疾速下去勿再羅唣言畢將禀擲還騶從簇擁如飛而過途中觀者咸相視而笑甲乃憤然曰此處不爲我準理行將上控豈甘以七尺軀爲兒女子所困耶衆人見其神色頗類癡顚無敢過而問者彳亍半日不知所之 
[銀價奇賤]  
　　邇日英國匯票之價忽然大爲摇動計中國電匯銀一兩祗值三先令半而現銀及三十天四個月等期票竟無市面此實從來所未有者不知以後將復何如也 
[德使赴津]  
　　前日江海關道聶仲芳觀察假座密采里欵待德國新簡駐華欽使柯君紳本館已紀諸報牘兹悉柯君定於今日附某輪船赴天津以便取道入京供職云 
[日人盛會]  
　　本埠泥城外日清貿易研究所長荒尾君精因開塾以來已逾三載擇於昨日行卒業授證之禮先是塾中懸燈結綵璀燦輝煌下午四點鐘時柬邀寓滬諸日商來觀盛會車闐馬溢爛其盈門荒尾君脫帽暇腰延之入座至五點二刻學生百餘人齊集花園排班伺候園中陳設方桌一旁供大花瓶荒尾君欵步而來就桌前中立旁有某教習持一手摺高聲唱名學生一一應之荒尾君隨將繕就證書　給學生收執學生拜而後受荒尾君復將頌詞琅琅宣誦學生肅立靜聽誦畢客皆拍手稱賀旋有某教習華語演說略謂爾等在滬肄業兹者功課已完或回國謀生或出門營連均須公平貿易勤儉成家所望勿墮前修以成盛業客又拍手賀之學生遂各散歸門以外鞭爆齊施相將入座宴飲殽芬酒冽水陸畢陳脫盡形骸爵行無算迨至鐘鳴七下客曰既醉主尚堅留萬道燭龍齊舒紅燄相與洗琖更酌互相唱酬直至月過墻腰始各盡歡而散誠盛事也聞諸學生就滬上創設瀛華廣懋館雜置東瀛百貨以博蠅頭亦於昨日開張意者東國生涯其將自必茂盛乎 
[添差解犯]  
　　朝鮮人曹谷奄在金陵與人滋事經地方官訊明禀詳督憲奉飭將曹遞解回國道出滬江寄禁上海縣獄前日黄大令加派差役並給公文將曹押解出城乘輪回國 
[移查舊案]  
　　嘉興郡城周宦家盜刦案内有曹松茂一名匿跡英租界九江里經嘉興來滬緝捕之某哨官帶同眼線王新甫詢知松茂之兄曹松林家在西門外金水坊因先往是處探問適遇松林未及拘拿卽乘車逃逸王隨乘車追至法馬路巡街捕將二人一併拘入捕房昨日解送公廨葛同轉先向王詰究王供訴前情轉問松林供稱小的有弟名松茂母死後並不與小的來往蓋小的見其行爲不軌是以情雖骨肉視若路人也同轉謂松茂現在何處爾必知之供稱松茂向住英租界九江里然母死後已歴七年並未見過一面猶憶四年前小的因伊行蹤詭秘恐被株連在英公堂禀請備案同轉問事在何時供稱四年前五六月内松茂宿娼賭博無所不爲不顧妻子養贍眞是無賴之尤同轉謂秀水縣來文有爾名字爾弟松茂犯案爾如無干涉不妨授縣訴明至英公堂既曾備案當移文查問再行核奪又諭王曰爾既至租界拘人必須持有憑據并知照捕房不得輕舉妄動諭畢商諸祁繙譯官飭包探王榮培將松林送至英公堂據情禀明蔡大老爺 
[派勇彈壓]  
　　本邑下海浦織布軋花局均雇婦女作工每當夕陽西下各婦女相率回家一種無賴少年結隊相隨任情調謔令見者爲之髮指此處既無巡局捕房所派中西捕又以地在租界馬路之外爲足跡所不到此無賴之所以肆無忌憚也近有圖董周子清欲拘頽風具禀於本邑提右營廖楚才叅戎請派弁帶勇在此駐紥藉以安良除暴叅戎准如所請遂於前日札委北鋪汛外委姚君大榮率勇馳往日間在各局門前梭巡晚則駐宿於引翔港地方此後蓬門弱質不致見凌於强暴有不共荷叅戎之德哉 
[游勇過滬]  
　　前晚斯美輪船抵滬由臺灣載到游勇二十四名解回湖北原籍至上海縣投文黄大令飭令在小南門外大校塲演武廳中住宿俟有便輪再行起解 
[私押淫徒]  
　　蕪湖某氏婦青春二九愛好天然而裙下雙鈎尤有風颭蜻蜓之態邇者文君新寡素服淡妝遠而望之幾如月下梨花冶雅絶俗經其親戚携來滬上傭於西門外日升恒京貨店主人家有丹陽人戴金桂者見而艶之眼角眉梢時相挑逗婦春心漸動遂與有私時赴萬勝橋畔某麫店中雙飛雙宿蓋卽滬諺所謂上臺基也事爲店主所聞立時辭歇婦恐逢飄萍泊因與戴親愛益加捕役大阿連之夥孫阿多知之欣然曰是可以智取也遂於前日糾約捕役陸子山之夥楊涇阿狗率　囉數十輩守候於麫店左近至晚鐘鳴七下果見戴偕婦前來甫入店門孫等卽一擁上前將男婦雙雙拘獲簇擁入西門内在楊處私押一宵想又須勒索洋銀以肥私槖矣 
[蠻觸相爭]  
　　有余榮者回教中人也向以賣牛肉爲生其擔常停歇滬南水神閣下昨日出擔稍遲及抵其處已有同教之　　先在余 
 
 

Page 4

 
 
喝令避讓遂致忿爭嗣有老司務聞風而來將兩造喝散始免雀鼠之爭○滬南某舊絮棧雇人作工俱由某甲管束有殺猪阿桃者無賴也因貧不聊生拘人說項遂得厠身其中昨日因算取工資數目不符阿桃以甲意存尅减遂相口角一言不合遽掌其頰甲以無端受辱誓不干休欲往巡防局控告後經人邀往品泉軒評理在座之人咸不直阿桃阿桃亦自知理屈願備香燭邊爆登門赔罪而甲忿遂平 
[淞濱雜錦]  
　　本邑人謝某在邑廟東轅門口開設成衣店日前失去布衫一件疑十鋪居民某甲行竊向甲查問甲以不知對事爲十鋪地甲所聞協同三鋪副甲沙柏春播弄是非謂甲曰爾若不向謝理論此事終難伸雪甲信之遂將謝軋至某烟館評論曲直謝自知理屈願惠烟鈔錢六百數十文並酬沙等洋一元沙等堅索五元謝知慾壑難眞奔至巡防東局喊控王二尹飭勇查明遂將沙柏春提到二尹拍案叱曰爾係在官人役膽敢向人勒索不法已極喝笞二百板沙嘵嘵置辯二尹著再笞二百板聽候送縣斥革沙伏地苦求始縱之去○前日　暮時有張順法方阿榮二人至大東門外十六鋪橋南首清和樓茶館購買熱水因給水太少爭論不已各奮老拳張方力大如牛將該茶館中之劉阿能毆傷店主陳珍修奔告十六鋪地甲爲之排解令張方二人備香燭服禮並延傷科爲劉醫治其事始寢○王二寳王三寳昆季也向爲荳業近來無所事事專與無賴爲伍向各荳行訛詐各荳行受累不淺因聨名具禀於十六鋪保甲中局求請提究李蘭史二尹飭勇往提前日先將三寳拘獲二尹判笞二百板著具改過切結呈案備查人交的保○南巿郎家橋堍萬和樓茶館門前餅攤係某甲所設專供茶客所需生涯不惡近日茶館東首有徽人開設松鶴樓麫館自辰至午必派學徒向萬和樓兠攬主顧甲以其有意侵奪遂向徽人理論復邀至萬和樓評理旋經十六鋪地甲解勸令兩造不必忿爭各做各業不准爭奪兩造爲之首肯○方某者家住大東門内東街有市房數間坐落四牌樓地方借與某甲開設鼎豐榮碗店甲因生涯寥落拖欠租錢二百數十千屢次向索迄未歸還方央原中理勸所欠租錢願概豁免惟令甲遷移他處願給搬費洋三十元甲貪得無厭堅索搬費洋一百元方聞之不覺怒髮衝冠遂於前晚率領傭人奔至甲店將屋面拆毁片瓦無存又將樓下牌門掮去中保知事不妙急邀頭鋪地甲爲之調停 
[筵資移振]  
　　昨日本館協振所承泰亨源王椿翁交來嫁女筵資洋銀五十元囑充振欵當此炎天毒日飢民枵腹流離得兹義粟仁漿可卜生機頓暢他日者宜家宜室頌美桃夭何莫非翁一念慈祥有以感召哉特書數語以志謝忱 
[琴聯助振]  
　　徐君鐵耕工篆書鐵畫銀鉤駸駸乎入古人之室兹憫各省災黎困苦書就琴聯二十副囑本館售價以充振捐每聯减收洋銀三角如有欲書大字及紈摺扇之類者另有倣單惟路迢遠遥本館須一月一寄限至年終爲止諸君子既可得其墨寳又能全活災黎尚其及早惠臨頃囊以購乎 
 
 
 

Page 5

 
 
   
 
 

Page 6

 
 
   
 
 

Page 7

 
 
[上海廣東路十六號公信洋行啓]  
本行所有十四磅松鼠及魚鎗等牌斜絞布係與下白棉在織成布身堅固堪用耐久眞上等貨也向承　貴客賜顧早已四遠馳名故交易年多一年由爲貨眞價實若布每疋皆有松鼠藍印面魚鎗牌者亦係藍色印焉貴客賜顧須認憑據庶免魚目混珠第布於各　大疋頭號均有發賣而總共售者只有本行一家 
[東杏林軒精製走馬胎膏]  
此膏出自西粤之南寗原以生藥十餘種局蒸數天復入藥未其膏始成專醫風癱半身不遂手足酸軟四肢無力筋骨腫痛困倦難堪　疾不能行動等症患者服之必驗經救多人夫風癱及最頑之症也非此膏不能療之本軒心存濟世不惜萬里跋涉購而藏之以備世用大盅洋一元小盅五角温洒冲服鋪在上洋抛球塲 
[廣東趙同春堂蠟丸號䖍脩六神丸]  
本堂秘製六神丸專治時邪厲毒爛喉丹痧喉風喉癰雙單乳蛾諸症急將十丸開服立效如神兼治癰疸發背腸癰腹乳癰疽乳岩無名腫毒小兒驚風危在頃刻俱可立效書云走 
馬看咽喉不待少傾刻藥力　則急救不及本堂此丸藥須細微實有九牛二虎之力救危爲安之功每盒洋七角同春堂鋪在上海老巡捕房對門 
[調經種子止帶止痛丸]  
内人月事不調經來腹痛去秋購上海五福弄口京都同德堂丸藥四元服之神效前月幸産一男登報一年上達鴻施吳淞張盛興 
[定價劃]  
本齋自採辦花　老牌時色木鐘新到　表每隻四元二角每打價公　批發另售保用兩年修理不取分文不合退換上海法大馬路變理齋啓 
[廣東仙壽窩眞料買者貪多反爲悮人萬應痧氣丸紅灵丹]  
嘗思紅靈丹痧藥乃救命靈藥近有貪圖厚利不計陰功以痧藥粉較之作紅靈丹賤售每　百餘瓶實不知眞正之紅靈丹與痧藥之成本耳細思眞紅靈丹之氣味與僞貨大有分别請購試之便知其確偶遇大槪不識其僞祗思貪多爲用之不獨不靈反爲悮人性命罪難在于售僞藥之人而購藥亦不可不愼本窩主人揀選正川射西牛黄大枚片格外認眞監製服之能起死回生之功也○眞料紅靈丹每洋六十瓶大瓶一角○眞料痧氣丸每洋一百瓶大瓶一角○諸葛行軍散○人馬平安散○臥龍丹○白痧散大瓶一角中五分○午時荼每洋八匣○霍香正氣丸保和丸每洋五匣○梅花點舌丹每瓶二角 
[花柳搜毒丸普仁堂靈騐止白濁丸]  
白濁之症多因酒濕燥熱而成或因花柳塲中所染遂至小便不通水管刺痛以早爲調治去其熱毒免至别患叢生若果調理延　日久成淋有傷本質本堂創製此丸屢經應騐無論新舊赤白淋濁服之立效每瓶價洋三角○並有花柳搜毒丸應騐非常服之其花柳餘毒盡除耳斷無後患每瓶洋五角 
廣東普仁堂鋪在上洋棋盤街開張 
[趙同春堂上等痧藥萬應痧氣丸]  
上等痧藥本堂加料精製遠近馳名統治夏天一切疫癘危急感受寒暑發痧肚痛霍亂吐瀉絞腸腹痛觸犯瘴穢頭眩中暑中痰等症有藥到回春之功回蒙　諸大善士存心濟世者莫不以先得救濟爲快也謹將救急時症各藥略列○麝香痧氣丸大瓶一角中瓶洋五分小瓶每洋一百廿瓶○八寳紅靈丹大瓶一角半中瓶洋七分小瓶每洋八十瓶○諸葛行軍散○麝香臥龍丹○時症白痧散○人馬平安散○靈寳如意丹○俱大瓶洋一角中瓶五分小瓶每洋八十瓶○霍香正氣丸○大乙菩提丸○萬應保和丸○六合丸中丸○每洋五十丸○萬應午時茶每洋八盒○太乙辟瘟丹每堍洋五分○純陽正氣丸每兩洋一角廣東同春堂鋪在上海老巡捕房對門開張○分設山東登州府黄縣城外西關○温州城西街○蕪湖長街○江西○無錫○蘇州○鎭江陰等處發售 
[有利銀行告白]  
啓者木本行議定資本英金一百五十萬磅已經集有一百十二萬五千磅總行設在英國倫敦分行在孟買加拉吉打買答拉司古隆北新加坡檳榔包帶維香港上海等處各商如欲通乍存銀者其息照常年算五厘存六個月者照常年算四厘存三個月者照常年算三厘每日結帳者照常年算二厘並辦理一切銀行應辦事宜特此佈聞光緖十九年正月初五日啓 
[第一白濁白帶丸]  
濁無正方訟紛紛○仙壽窩丸製甚眞○功效神速疑團破○急告天下同病人此窩分設興讓街第四家余服效神速特告同病用釋疑團日久不愈每罐四角初染小便刺痛或起成疳每罐四角每瓶二角半靈騐非常搜毒丸五角止痛生肌散四角白帶丸每瓶二角半天祥李杏村啓 
[愼安堂批發大票]  
本堂五家現售英七月呂宋大崇零躉批拆並收兌本堂紅票價皆大市兼匯兌呂宋香港粤東銀兩惟本堂等之票各號均另有騎斷圖記若非本堂之紅票槪不收兌誠恐魚目混珠之弊倘蒙貴客惠顧請認明本堂中西文圖章庶可無悮此佈上洋廣掦興普仁堂恊仝廣惠和廣泰祥安啓 
[始創奇方天下馳名極品眞正百花露豔容宮粉閨閣必需之物]  
市上香粉多搽面色必傷此專供内與用衆不同本質珍貴芬細膩其氣較外國之粉幽雅且能化斑點去皮膚之蒼色常搽轉老還童嬌媚百般故曰豔容非徒取馨香潔白已也大瓶一元小瓶半元係瓶半元係水晶瓶螺絲蓋另加玻璃錦匣官禮相宜上海英租界大馬路京都同德堂謹白 
[廣東種德園馳名丸藥]  
諸尊光顧尙期氣味詳叅 
本園各項丸散膏丹揀選上上藥料精工監製貨眞價實童叟無欺○萬應痧氣丸大瓶洋一角中瓶洋五分小瓶每洋一百瓶○八寳紅靈丹大瓶洋一角半中瓶洋一角小瓶每洋六十瓶○麝香臥龍丹諸葛行軍散靈寳如意丹人馬平安散時症白痧散各大瓶洋一角小瓶洋五分○萬應保安丹每丸洋一角○菩提甘露　藿香正氣丸萬應保和丸太乙菩提丸每盒十丸洋二角○萬應如意油大瓶洋一角小瓶洋五分○萬應午時茶每洋八盒○如意茶每包錢十二文○老鋪在粤省大新街開張○分號上海五馬路順全隆洋行帳房内各項丸散膏丹一應發售 
[看書卽知戒烟法]  
此書蒙克王爺賜章鑒定倉塲督憲宗室鐘曁上海道憲沈賜序最奇者服藥後腸中積滯烟油悉由毛孔面出故能除心癮愈百病增飲食豐容顔冬月手足不冷夏天身體不熱　髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形即係假冐藥另有狐騒臭藥每料一元三日除根雀斑藥半元十日退淸髮癬藥六角半月重生淋癬藥等二角瘧痢瀉目疾等藥一角賜顧者送書一本上海只此一家金陵另有餘省城各碼頭並無分舖上海北門外吉祥街如意衖金陵城内土街口生生堂同啓 
[輿地叢鈔出售]  
凡一千一百七十五種分十帙訂六十四本裝椐木盒時事洋務無不備載鄉會三場萬不可少實洋廿四元由上海棋盤街著易堂發兌 
[夏季搢紳錄發兌]  
文武八角單文六角蔣氏心　齋叢書六種五元薛叔耘出使日記八角　洋芻　三角上海棋盤街醉六堂啓 
[上洋詹誠德堂監製仙傳延壽丹治喘止咳順氣化痰丸赤脚大仙丸]  
此丹得自仙傳能治五勞七傷諸虚百損步履無力遺精溺數精衰氣短陽事不舉耳聾目暗腰膝疼痛每服二錢服至五日身輕體健服至十日之後精神爽快言語響亮烏鬚黑鬚行步如飛久服百病皆除長生不老每瓶一元○欲治其痰必先順氣氣順痰自消咳嗽　每瓶三角○雲南周姓老而無子授之使服數年連舉七子壽至百齡專治男子老少先天不足血氣衰弱色慾過度陽痿不舉腎冷精寒一切諸虚百病常服固精益髓壯陽煖腎種子延年却病每兩八分加附桂一角 
[廣東杏濟堂保救靈應痧藥每洋一百三十瓶]  
夫疫症歷年發洩於夏令皆由暑炎交蒸穢氣升降多因占其氣最易患成霍亂吐瀉痧疹之症本堂心存利人濟世加重麝香揀選上品藥料修製各種痧藥用之俱能救急保命神速之功也○痧氣丸○紅靈丹大瓶洋一角小瓶每洋一百三十瓶○臥龍丹○行軍散大瓶洋一角小瓶每洋八十瓶○白痧散○平安散大瓶一角中瓶五分○午時茶每洋八盒加料六盒○甘露茶每洋一百五十包○紫金錠○辟瘟丹每錠一角○如意油大瓶一角小瓶五分各項膏丹丸散蠟丸藥酒發兌上海英大馬路興讓街第一家杏濟堂啓 
[法良意美]  
本齋自採辦花　老牌時色木鐘新到　表每隻四元二角每打價公道批發另售保用兩年修理不取分文不合退換上海法大馬路變理齋啓 
 
 

Page 8

 
 
   
 
 

Page 9

 
 
[禁開小押示]  
　　特授漢陽縣正堂在任候選府卓異候升加五級紀錄十次薛爲出示嚴禁事據優廪　　蕊階優附生朱光榮生員史獻書職員劉月香禀稱緣私開小押例禁綦嚴前因土豪張鑑堂等掌持配犯在於漢鎭盔頭巷等處私開小押曾蒙前憲鍾傳案訊取切結勒限收　復蒙專城總廳移知前憲陳出示嚴禁在案可查乃日久玩生有等無賴之徒仍在僻壤隘巷復開私押甚至散布四方詭托代當名色爲罔　淵藪懇乞出示嚴禁等情據此查私開小押非特重利盤剝有干例禁且爲盜賊銷贓淵藪曾經各前縣迭次示禁在案兹據前情除批示外合行照案出示嚴禁爲此示仰漢鎭開設私押人等一體知悉爾等嗣後務各一律收歇改圖别業毋得仍前開設倘敢故違不遵一經訪聞或被告發定卽拿案嚴懲並將房屋查封充公决不寛貸其各凛遵毋違特示 
[通壩收米執事名單]  
　　外河監斛文斌程家俊頴誠麟趾祁彭年張學鵠鄭杰慮煜王玉麒賴汝顯兼州審吳貽孫作爲額外掣斜廳丁延齡傅徵源程垢鍾英象銘朱伯恒王恩綬耿光迪劉紹傳華鈞楊家璧李恩瑞靳寳忠紀蘭畛李樹藩古銘猷隨員瑞恒邰景春孟桂庭牛綉儒彭柱解楨元韓應趾解延慶張敬熙鹿學尊振海莊濠吳貽孫殷詵兼府審王玉珂兼州審通袋廠穆圖布伶奎存泰朱懋政吉陞裏河總查多托理徐宗蔭藏良圻張兆鈞譜逹恩順李廷馥王柱普濟閘蕭士麟劉芝劉召式孫德華甄永齡平下閘郭錦城林萬濤李崇儒郭爲霖戴鳳池慶豐閘吳福麟劉樹森祝華春梁宇安孫植大通橋魏樹楟李德鈞宋望儒陳葉桐陳慶蕃橋袋廠施元泰周鳳標趙鳳章唐俊賢大棚周星雋吳夢齡遲肇修張容鏡劉鴻文李洪小棚孫世芬周之德嚴秉楨周文陞張振奎道署帮審孫維鈞惲學基蔡壽彭府署帮審李瀚張聯笏州署帮審楊春元郭念清王鴻翔 
[降馬挒轎]  
　　江西風俗人家患病者例延巫者降馬挒轎磨子巷某鋪主患癆瘵已有年矣邇者鶴骨鷄皮尫羸特甚奄奄一息似將爲墟墓之游有勸令降馬者不得已從之一霎時觀者如堵墻先是無業游民邊集其黨七八人設立一會會中奉木像一擇一二口如懸河者爲馬司降時先鋪設香燭黄紙牲醴供祀維虔少頃馬司坐神像前裝模作樣南腔北調醜狀難堪病者跪求醫治馬司故不允求者哀懇再三始命以如何發願酬神如何花錢備禮求者一一遵命乃令隨來者開方製樂自黄昏至鷄鳴馬司漸倦而返次日復降如是者數日病者所費已不貲迹其一切刁難之情纒延之狀皆視求者之心思明昧資財豐歉志意向背而爲之隨機應變百出不窮嗚呼狡矣挒轎者與降馬大同小異一日有永和門外某姓患病請挒轎者舁神像入城沿路故意顚播轎槓戞戞作聲病家卽跪而求曰某病是否在此失魂乞發三聖笤挒者取笤擲之得净陽笤則謂不在此失魂舁神像復行如是者數處始得三聖笤聖笤者一陽一隂之象也時隨行者十餘人手執鐵叉木棍高呌某歸來至家另有道士作法事嗚呼此胡爲者眞敝俗之一端也 
[捕夥釋回]  
　　上海縣捕柴樛趙金由黄大令諭令緝拿嘉興周宦家盜犯旋查知此案盜犯鄔阿虎王阿生避匿法界西新橋瑞福里四十二號門牌屋内當卽前往拘拿法捕頭以該捕並未通知恊緝有違定章遂將捕夥獨眼阿法拘入捕房此已見諸前報前日該捕禀明大令函知法捕房傍晚時將阿法解送到縣大令飭交捕役帶去 
[英界公堂瑣案]  
　　楊子田訴稱小的前者被人毆傷報捕拘拿送辦有帮兇人陳阿根在逃未獲今由某包探拿獲請卽訊懲陳供稱當時小的確帮同肇禍今已自知有罪惟乞施恩蔡太守檢閱前卷判令管押二月○唐銀泉訴稱某日至蔡樹金刨花店購取刨花遺下象牙骨　一柄鍍金耳墜一副回身向取蔡竟圖吞理論之餘祇允將扇擲還是以報捕拘蔡送案蔡供稱小的祗拾得扇一柄刻已交到尚乞原情蔡太守判含將蔡管押三禮拜扇給唐領去○何關榮訴稱昨日陳詳生向小的索借不遂輙肆兇毆黄初堂更從而和之因卽報捕拘拿送案陳供稱小的向何稱貸不敢行兇黄供稱小的見伊等爭閙爲之勸開蔡太守判令將陳管押兩禮拜黄管押一禮拜○章少明訴稱昨日被陳阿二金慶生等攫去所佩對時表是以報捕拘拿送案請卽訊追陳供稱小的在某處吸烟適某伶人拾得對時表因倩小的轉交與金金供稱小的確曾代伶人將表付質章稱伊等流氓共有五六人蔡太守飭將陳金押候補提供出之伶人再行訊究○陳如山訴稱家中失去衣被由某包探查獲人贓送案請究副捕頭禀稱所獲賊犯張阿二香是積竊例應重懲張供稱小的無心悞犯惟乞開恩如竟施刑則將無顏立於人世矣蔡太守判令管押一月贓綸呹主領去○四百十五號華捕禀稱昨日小的巡路時見陳雲發羅阿裕打架不休因卽拘案請訊陳羅同供稱小的等皆在治下當馬夫爭攬主顧以致口角以後不敢如是矣蔡太守判令各管押一日○楊桂生訴稱小的在某西人家當細崽昨日主婦雇王文桂東洋車回家命小的付給車資無端被王扭毆由捕拘送案下王供稱小的被楊扣去車錢故與爭閙蔡太守判令管押二日 
[法界公堂瑣案]  
　　包探王榮培禀稱前晚夜深時小的見張發在洋行街彳亍往來手執摺扇　柄洋銀夾袋二被内藏玻璃一小方　其身畔有押票數張形跡可疑是以解案請究張供稱小的在城内安仁橋王貞福紅木雕花作爲夥日間往虹口探友回時已晚行至城　天尚未明素日不良於行不能久站因至洋行街財神堂前小憇適爲包探所見致被拘拿摺扇等皆由朋友所寄並無别情葛同轉問爾晚上宿在何處供稱小的並未投宿問押票何多供稱因有疾病將衣服質錢零用同轉飭王探送至安仁橋問明是否王貞福之夥禀候核奪○包探郁庭湘禀稱前晚小的見倪阿金高立東興聖街某姓家窗上用竹竿挑取所晾衣服上前拘獲解案請懲倪供稱小的家在浦東爛泥渡葛同轉問爾既作賊諒行竊不止一次矣供稱去年三月在某客棧竊過一次同轉飭押候笞責三百板送縣發落○招商局江天輪船水手施仰之控王阿福胡阿榮李阿根通同訛詐葛同轉向施詰問施訴稱小的在江天輪船當水手昨日由寍波抵埠帶得鹹魚兩包王糾黨三人假緝私爲名向小的恐嚇聲稱須出洋銀若干同轉問爾從前曾受過伊等嚇詐否答稱嚇詐已不止一次矣前因　鞋之事曾被許去錢文士供稱小的並未詐過伊錢胡供稱小的向當出店並未詐錢李供稱小的　西國庖丁並不圖詐同轉飭將王押候笞責一百板枷號一月期滿責釋胡李各笞責一百板枷號半月○某處經租帳房遣收租人唐全元控同太公烟館主婦楊王氏結至四月底止共欠房租洋銀三十一元二角五分同發炒麫店主徐阿德結欠七十元一角請卽訊追葛同轉飭傳被告至問數目對否何以次至如此之多楊王氏及徐同供稱小婦人及小的皆十餘年來老房客陸續積欠致有如許之多同轉謂租界房屋不收頂首例應先付後住不得任爾遲延著交保出外限五日内付清逾限不付定予提追收租人叩謝而退 
[同文局來信照登]  
　　虹口同文書局火災本館已訪明登報兹又接同文書局來函因卽照登於左敬啓者敝局十四晚十一點三刻時東桂芳居民見敝局機房屋面微有烟縷透出維時陳徐各股東皆在局中立卽打開機房大門見烟囚旁天花板火熾尚未延開赶取自來水　灌因龍頭太細未能得力卽用德律風傳請水龍捕房以未見火頭不允俟刻許卽透頂矣幸各龍齊集施救僅燬去廠屋瓦面十之三四及藥水房上層機器全未損動者六架灼焦紙板者數架修整尚易石板僅碎二十七八塊尚點存六百餘塊其餘書倉照房棧房描校房一概未動承印之圖書集成毫無損失略遲數日卽可照常開印矣再管藥水房者係陳子泉另有陳榦庭係局東未透頂時卽在旁督救且係開門進去並非打穿墻垣汽爐旁之窓格均未焦灼並非煤火未曾撤清之故實由烟囟燒紅延及天花板故僅燬去屋面也 
[招商來信照登]  
　　新安吳壽生世鋆致函招商局云僕壯不如人歎勞形於行役老之將及抱虚願於知非鍡以五十初度蒙閩中　友隆情稠疉厚貺寵嘉拜德之　既感且愧理合備筵酬謝因念晉省災黎待拯甚亟謹具筵資鷹洋八十元移助振濟爲諸君子增福增壽並仲區區感謝之忱本館承局中諉屬因爲之附登報章 
[江西官報]  
　　候補縣馬　修杜熾勳王易陳蘭生朱炳光張麟陸垣馮永年傅晉泰胡先翥錢淵崇泰係長青鄧祥霖李澂藤銓楊炤陳燕昌彭履德林祖炘俱禀知初六日復行開合平　　榖楊鴻翥拔委一次陳席珍由新淦催漕折回省楊　成未入宋璠俱帮辦南保甲縣丞彭嶽岐由瑞州府屬催地丁回省巡檢章增森由崇仁公幹回省署臨川温家　巡檢胡官　據報患病回省就醫該汛務以試用從九萬良弼署　萬安武舉張　華禀投紅批新選廣豐縣夏之森禀到署彭澤縣胡　之謝委赴任張慶霖部覆山　　舉候補班補用並加同知銜孫洞王愼猷劉先甲句國瑚俱加級　錄未入方瑞麟往吉水辦保甲通判樂　加級紀錄署廣信　判胡乃勳謝委赴任崇泰騐收惠民門外各工程　欽往星子公幹劉　拔由九江來省彭湖拔委一　丁憂知縣陳兆棻清理代新建任　交　陳正笏辦九子石卡未八陳恩華接查進外保甲鄺鴻彬彈壓南糧倉程廷　辦石鎭街卡蘇廷芳接查沙扎保甲張　　查貢院號舍叅將陳廷佐辦惠民門防城事務袁州同知彭道長據報病故以翁寳仁酌委署理鄭同誥酌委一次龍紹炘聞訃丁母　林祖炘帮辦善後局務劉至健杳騐輪船 
[卾垣官報]  
　　五月初九日候補同知黄秩柄江夏縣諸卽用縣周垣赴兩　禀　展假三日候補縣曹廣敷張飛　赴兩院禀請展假五日涂九疇赴兩院禀請銷假改　湖　試用巡檢劉侗壽赴兩院禀到候補通判袁敏功赴兩院禀請展假二日候補縣陳瑞瀾奉武昌府委令代江夏縣下鄕報案赴兩院禀知從九品余永清自孝感縣查辦育　事回省赴兩院禀到○初十日長江水師提督黄赴兩院親拜并辭赴　州藩司王糧道岑謝步鹽道瞿漢黄德道惲候補道恭陳彭武昌府李漢陽府逢候補府札勒哈哩候補直 
 
 

Page 10

 
 
隸州歐陽定果候補通判胡得立分發湖北候補通判童絢勳漢陽縣薛本任武昌縣俞成慶調署漢川縣事濮文昶署羅田縣事蔣謙受卽用縣王雲清候補縣彭溥孫馬驥龔　清俱赴督轅禀見荆州府理事同知聯興赴兩院禀辭回籍湖南候補縣陸允華請假一日候補縣洪錫爵禀銷考算學監塲差候補道曹赴兩院禀見候補道葉赴　院請假二日候補府余肇康候補直隸州俞寳瑛候補縣　誦捷赴撫轅禀見候補直隸州張茂時大挑縣皮坤俱送案候補縣黨述朱有寛赴兩院請假三日候補縣裘憲　自嘉魚港口堤閘工次回省赴兩院禀到署麻城縣縣丞黄廷樞自施南府聽差回省謝委候補巡檢劉殿邦前辦川鹽加厘出力蒙記功儘先揀委署缺一交交兩院禀謝候補典史王學涵起服來　赴兩院禀到 
[上海六馬路仁濟善堂籌賑公所施少欽經收山西山東賑捐四月十八至二十一日止清單]  
　　克桂大善士樂助洋一千元雲間濟陽氏求病速愈一百元嚴湯氏修脯移助求夫病速愈五十元求官　亨通稱心如意人退一步軒主人節省無益應酬之費移助公記三戸各四十元韓天培求病愈亨記利記無名氏三戸各三十元無名氏二十五元求孟卿身子健旺無病無痛如意壽資移助人保安居士求妻病速愈進思退補人揚城永寗宫潘隱名姚久和五戸各二十元樊藹莊李伯勩筵資合助二十元王齋十五元對薇軒主人十二元北恆茂諸位十一元二角山隂謝文海求平安徐葆青父病求全愈陳錫枝求妻病速愈安徽無名氏求病带愈李袁氏保出門一路平安隱名氏求生産平安順元求無病無涌無災無晦文運亨通求以約乖巧早登科第人求　成乖巧早登科第人求經儒乖乖巧巧人毓桂軒主人三山隱名氏臨賀李子迪十三戸各十元無名氏十元銅洋十三元吳南祥求病速愈洋九元許閒小築同人湯餅移助天馬山莊求子二戸各八元祈文運亨通寫作猛進人隱名氏二戸各六元紫　渭記求頭痛速愈馮銳謨謝洽記無名氏無名氏五戸各五元以餪　資移助人陳孟熊鮑柯氏無名氏四戸各四元謝正昌三元銅洋二元謝高氏祈吉慶蔣光楊味根堂三戸各三元隱名氏二元五角謝秉照　平安謝韓氏祈消災無名氏祈病速愈程樂善庭完愿汪務本庭完愿榮記金恭記黄瑶彬懷少軒老菊居泮南居李劉思菜堂北恆茂號廣東無名氏吳門無名氏無名氏無名氏范鄧氏顧姚氏十九戸各二元勞紹祖李記一元五角公和無名氏一元一角陸思安堂求病速愈泰州莊墨山房下士女病求速愈童石卿保母平安陳氏求保平安蛟川榷無名氏歐陽笑文譚氏嘉定吳氏上虞無名氏勞黄氏隱名氏黄氏無名氏無名氏無名氏梓鄕無力人虎蹲遊客松茂晉祥悟沈子金礪齋無名氏九位合鄭心田黄叔平念二戸各一元虎蹲游客　幻泡影周四先生鍾留餘林與金張松桂錢棣芬顧德雲蔡省徽黄陳氏免憂氏無名氏無名氏金樹德　陸愼德堂張書傅堂四知堂三槐堂登善堂二十戸各五角劉燦標育德枟二戸各四角程靜山爲子仁惠所蓄雌鷄變買移助竺記黄張氏三戸各三角潘宅二角五分黄花仔亞牛黎福耀李麗朝吕義房黄善記五戸各二角何窩執花仔黄宅乃傅花仔苕水知子梁亞心上已生守眞子　氏許氏葉可謝子香易星南十一戸各一角竹慀居士五分不書名銅洋四元見灾可憐人銅洋三元李宏琦銅洋二元謝正大銅洋一元天水秉國氏規銀二百五十兩天水長記天水祥記二戸各一百二十五兩華山道人庫平銀一百兩以上共收洋一千八百五十二元四角銅洋二十五元規銀五百兩庫平足紋銀一百兩 
 
 
 

Page 11

 
 
   
 
 

Page 12

 
 
   
 
