# 1882 - 35 - 4903151

 

Page 1

 
 
[招請抄書校書文人] [  點石齋主人啓]  
　　啓者本齋現欲印一大部四書文計文約有八千篇定於開正初十日動工是以欲請抄手五十人抄文一篇酬筆資洋銀一角每人每日以抄四篇爲額如能多抄愈妙總以篇數多寡照給筆資但須一字無訛點畫清楚不得脫漏字句隨意寫成俗體有善書者願承斯乏祈年内卽來本齋面寫字　訂定開工時可將底稿擕去謄寫逐日繳換並欲另請校對者四人此則須學問宏通老成可靠又須日住齋内俟印此文工竣方可辭歇其修洋面　諸君子有攜鉛槧而來乎愿於未飮屠蘇時先賜雅敎 
[百孝圖出售] [  點石齋主人啓]  
　　二十四孝圖說相傅已久取其感發人心用心固云苦矣然或議其爲數太少而其中事蹟容有非正史所載列者會稽俞蘭浦先生爲之攔而充之上自處舜下迄前明博采史傳旁及雜錄其間聖帝明王頣士大夫以及婦人孺子孝行昭然在人耳目者爲之繪圖著說紀其事蹟括以韻語誠足以感人罔極之思本齋用照相石印法縮成袖珍本與原本絲毫不爽刻已工竣訂成兩本精雅絶俗卽日出售每部收回工料洋三角正售處仍煕曩例諸君幸卽賜顧爲盻 
[質當異同和弊論]  
　　凡以物抵錢者謂之赴質庫夷考質字之義有見於經書者如周禮廛人之質劑爲質字之所昉雖非今日貧民典衣物之意而其時巿尙交易以物易物披此相通亦有抵押之事而廛人爲掌其約劑而已三代以下鄉巿不設官此風罕見而其遺法乃流而爲典當考之古稱當以質字爲正而曰典曰當皆質之引伸意也乃今則稱謂亦有異焉凡官爲發帖給本之舖皆名爲當而不曰質是又當爲正字而質字爲旁通義矣今之言貧者或曰衣付質庫此亦文言之詞若質言之則曰當而已矣故當爲正字亦爲通稱也然今當之外亦有所謂質者不知者以爲或當或質皆以衣物質錢之名不少異也實則其事乃大不同通都大會之中必有官當數處繁盛之鄉鎭亦有之或則本地之富紳或爲外來之商戶請於地方官詳司給帖而後准其開設又必官給其本歲納其息雖商人殷實資本旣多不願領官本亦弗之許也盖領有官本則可專其責成耳譬如失火等事分别成析以使之賠償是也縁民間以物抵錢往往以多抵少苟有奸商取巧或逃閉或失火則小民受其累是以定此規例庶不領官本不納部帖者不能爲重利盤剥之奸而亦不至有計騙虧逃之事其法如此其禁可知官當之外而或有私設則查而究之矣然而商人亦從無私設者盖雖私設其資亦必數千金他業豈不可爲而必爭此設干宫究罰鍰封閉其費不小誰則冒險爲之耶故地方而有當舖皆官當也從末見有避其名而爲其實以質與押招挂者其不能免者差保之所庇護而軍犯之所盤剥市頭市尾矮屋一間無招牌無字號破衣敗絮爛鐵廢銅當舖之所不收則投於其内耳非官之不禁也以軍犯遠戍而來資斧易盡藉此以沾餘利而又無碍於官當置之不見可也此則各省府州縣鄕鎮碼頭之所同也獨上海一隅則微有不同以當舖獨多而有十之六七不以當名而以質與押名也夫名質押其果當耶非當耶昨有知之者爲余言之凡書某質某押者不領官本不納部帖者也謂其資本不充則其生意寔與官當相似而其較官當便宜易於牟利蓋有數端焉官當必領帖領本其領帖之費多則數千金少亦千金官本又必納息皆質押所無也定章取息不過分餘今槪定爲二分似較多於前然今之財用匱乏拆息加昻加以開銷二分之息已屬不貲而質押自二分至於三分不等且可視生意之衰旺而隨時增減也官當定限從前至三年今則槪以年半然近來銀錢之不能轉運較之從前三年猶覺其難而質押中久則一年八月促則四月六月又便宜於官當也其限期利息旣因時爲加减則招徠生意之術有劵可操而又估物之價以期短之故可畧寛於官當使貧民皆願趨之官當啓閉每日有定候而本埠閙市之間質押有開至深夜者不及赴當者明知利重限促而亦不得巳而赴之此又其便宜者也近來官當之難於轉運而通盤籌算且至折閱職此故也余曰本埠之有質押以巡捕之捐故官不能禁也友曰巡捕之捐固不能免然前有小押舖中以藏匿收押貨物之眞簿爲捕房查出罰鍰者可見押多押少其中毎有影財漏匿其重利短限並不得藉捕捐爲口實也且旣苦捕捐則雖重利短限而亦不能賺錢宜乎月有閉歇而何以有日增無日減也然則其獲利之易於官當而多於官當蓋可知巳租界之事本難與尋常地方同論然僅爲捕捐起見似猶可商竊謂此等質押類皆資本充實故其生意不下於官當莫若令其納帖悉攺官當使一隅之地不至有参差上下之别在小民旣實受其患而亦可免舍此趨彼之弊使官當亦有以劑其平是亦善政之一端也夫友旣退爰述而諭之如此 
[本館自己接到電音]  
　　本館於前晚接到在津友人專發電音到本館有十二日上諭兩道敬谨譯登○十二月十二日奉上諭前因御史淸漪奏内務府廣儲司銀庫員外郎曾潤文霈差滿不報勒扣放欵等情當諭令總管内務府大臣確查具奏兹據廣壽等奏稱曾潤文霈等均係二年期滿惟現届淸辦六科之年援案暫留該員等稽核欵項一俟淸查後卽行揀選更换至銀庫放欵均經該大臣等分别核减成數斟酌放給該員等無從舞弊等語曾潤等被叅各欵旣經查明並無其事卽着毋庸置議惟庫欵關係至重仍恐日久弊生該大臣等務當隨時認眞稽查如有　員等朦混舞弊情事卽行從嚴叅辦毋稍徇隱欽此同日奉上諭刑部奏各省軍流徒人犯請仍復年終彚報舊例一摺各省軍流徒人犯向係年終彚報嗣經停止現在查辦減等散漫無稽各省未經造報者甚多殊屬遲延且恐有遺漏情事非所以溥仁施而昭周密其有因案牽涉之犯亦以輾轉行查辦理需時嗣後着各省督撫將軍都統府尹等仍照舊例將遣軍流犯定地發配及到配安置除專咨報部外均於年終逐案摘叙事由並聲明何司案呈造册彚報徒罪人犯一體辦理該部卽纂入例册遵行並着各該省查照本年六月部定章程迅卽備錄各犯案由分别官常犯准减不准減造册聲叙名口總數趕緊題咨報部其已報各省有應行補報之犯亦着一體迅速造報毋再稽延欽此 
[東報彚錄]  
　　東洋新聞紙云高麗叛黨刻下勢更猖獗巳立頭目在多來福地方札營與官軍相抗矣又云 
 
 

Page 2

 
 
美國一兵船泊在東洋口岸日前兵頭看操船中有新當水手者二名兵頭教以施放洋槍之法詎新水手將槍開放適一小兵頭從槍前行過當被擊中身死其槍彈復穿過打傷一水手是眞旡妄之災也又云高麗國家　欲放一領事官駐紥日本地方又云日本人名諾北洛者其手下共有六十餘人專造僞銀行用自一大元至一角俱有計巳造過萬餘矣現爲巡捕查出諾北洛卽自逃匿被巡捕拘到其手下者數人訉出諾北洛行止故亦一併拿到矣又云一貿易客忽接一信此信係晚工所寫日本人所謂晚工者猶中國之賊也信内言明晚必有三四人來借銀務望善視之以應所需如吝而不典君之頭恐非君所有也客閱信畢大駭卽取原信交與巡捕而後亦無所聞又云近有某氏婦產一子雙頭四足形容怪極婦因悸而得病益幸巳旋瘳矣 
[皇孫到印]  
　　英國皇孫近已行抵印度印度總督立卽備輿來接并回明印之大官請卽往迎是日迎接皇孫船上之水手等盡衣紅色衣至下午大官請演跳舞戲以娛賓是時印之官弁以及中國在印之商人咸在跳舞會堂中設有英皇孫七世上宗祖之像皇孫見之大喜暹邏國兩王子適在印度亦來拜謁旋又看印度人賽船至晚大餐皇孫共勾留二日於次日下午方辭囘云 
[樓塌傷人]  
　　外國來信英國某處有一大堂其堂下可容二千人上有樓房爲平日講書之所前因過冬撤講樓上陳設各物出售大約爲濟貧起見買者賣者共有數百人乃忽樓板坍塌以致樓上之人隨板墜下而樓下者竟壓死數人受傷者更不可計算也 
[築路餘聞]  
　　天津擬開一馬路直達總督行轅前已列報昨閱字林新聞稱得天津來信此事將卽舉辦其經費由津海關稅項下每年撥提二萬兩云 
[聚衆交毆]  
　　杭垣生意以錫箔爲大宗凡下城之造錫箔作坊不下八九十家毎坊必有數十人或百餘人打箔之人又須壯年而有力者是以聚黨成羣最易生事稍有口角則一呼百應拳脚交施横行街市人皆側目前日有箔業之某甲在城東地方與機坊某乙口角兩人皆係酒後遂致扭打不料甲非乙敵大遭狼狽而返甲遂徧告同業兾起傾國之兵以爲復仇之舉某乙得信亦飛檄調兵尅期齊集盖機坊爲杭城大業習此者人以數萬計兼以紅門局總織局等處官機亦有二三千名皆精悍少年好勇鬪狠者聞與箔業爭打無不踴躍而至是日箔業到有數百人而機坊中人則多逾一倍盡在東街各茶店聚集聲勎淘洶如臨大敵幸地保得知恐成巨禍趕急求人兩面關說各爲賠禮解散然其事則尚未了結也 
[漢地火災彚述]  
　　上月十三夜二點鐘時漢陽鳳山門外近城西巷内功興織絨作坊失愼城内外水龍八架皆馳往施救幸卽撲滅不至蔓延其左首貼鄰某姓雖僥倖脫厄而家中巳蹂躪不堪且聞其子新婚忙亂之際被搶衣箱兩只報官緝查未獲其起火之由聞因是夕該坊諸夥賭博偶彈燭花入棉花堆中故一時猛發措手不及也又二十八日五點鐘時漢鐘後堤大觀音閣下首某紅紙作坊紙内遺火燒起幾於成㝌幸堤外卽水池挹注甚便得藉衆手灌滅云又月初漢鎭董家巷天災該處紛紛傳言謂災時見雲際有一火球如斗大隨風搖曳不定經久不散衆口僉同又云球若不落於地則灾尚未息等語其言雖屬不經姑照錄之又初三日一點鐘時漢口正街外面永寍巷某砲竹店起火其時東南風勁火勢疾捲蔓延不可嚮邇諸水龍環集澆灌約歴一點鐘始熄被災者有二十家光景幸尚未燒穿正街惟正街之某疋頭店後半截被燬吃虧諒已不小更有某絲線店亦大遭蹂躪其餘則皆後巷之低小房屋也 
[中途領婢]  
　　昨得漢𦤎友人來信云前月二十八日江永輪船到彼内有由上海附搭之女子一名爲某甲領去據聞該女係僑庽上海某街湖北吳公館之婢年僅及笄先是吳公館側住有江北車夫某乙夫婦此婢時與相見漸相稔熟頗爲投機婢常訴其苦楚乙夫婦輒勸慰之婢本蜀產一日至乙所流泪哽咽乙妻問之婢言折磨難任思欲遁歸恨不能知赴川程路乙妻默揣其意奸計頓萌詭對云我夫久欲入川謀事早擬登程兹盍順道送汝回婢不知其詐欣謝允從竟詭詞告主得以脫身偕乙同搭江永船次日船抵鎭江乙囑婢梳洗吃飯言將上岸盖欲拐至江北鬻賣婢思川省路遠豈一日能達知巳墮計驚惶啼哭適甲與同船自稱知縣班赴楚候補有公舘在鄂垣乘隙向婢問探婢以實告甲據情告該船買辦一時合船皆知乙見勢不佳懼而逸去該婢由此無主當有楚勇三人生希兾心謂我三人保能送汝回川更有茶房數人遞茶送飯致其慇懃由是勇與茶房喫醋幾成口角復經甲爲之勸散比船到漢甲告買辦愿領該女到省再行差送囘蜀買辦不相疑竟將婢聽其領去且未向索搭船價而甲亦分文未曾代給云 
[江西官報]  
　　撫憲牌示照得拔補饒州營鄧家埠千總龔慶魁把總任内尚有承緝劫案應卽退回本任所遺該千總弁缺查有該營把總胡鼎調堪以拔補藩憲牌示署安仁縣典史陳其昌期滿更替所有安仁典史事務以試用府照沈炳署理又聞南昌賀太尊良楨調署南贛道篆　務另調曹太尊秉濬署理兹聞前月十八日曹太尊交卸南康府篆抵省旋奉飭知卽於二十日接篆視事藩憲牌示贛州府照周應龍奉部覆准升玉山縣丞員缺應有飭赴新任委署龍泉縣秀洲司杜子繹據報丁憂委署新城縣極高司陳玉光查無下落繳委所遺各該事務贛州府照以試用典史戴啓瑞秀洲司以補用典史巢先春極高司以試用典史章鶴年均署理 
[新設孝廉書院]  
　　江西書院額寛欵裕者允以豫章爲巨擘蓋爲五大憲作育之區也惟向例祗收考貢監生童而孝廉不與兹由李中丞籌議加設孝廉堂名目附於該書院之内酌設膏獎額四十名卽將該院内前設之月課考棚攺造排房三十六間以便取入肄業者止息考棚則移設排房之後已於上月念一日經邊方伯飭委候補縣洪君汝濓監匠開工其評隲之事亦歸該院山長胡研生侍御壽椿兼掌一切規模聞尚草創未俻但據傳述謂將來欵項不與生童相併山長亦擬另奉束脩惟胡侍御力辭加俸未知中丞允否又謂孝廉之不赴春明試者不得與考其稽查冐濫卽令在考諸人自任云 
[尋親誌孝]  
　　前報登滴血疑獄一則兹聞有魯某者亦被累迄今尚無下落魯慷慨好義有仲連風與僧爲方外交曾列名具牘辯其寃嗣僧以滴血成獄遂據牘羅織之又布黨百餘人於水陸要隘蹤跡魯某欲得而甘心焉魯懼禍微服宵遁不知所之其長公子年甫成童子身尋親至皖千里跋涉不憚胼胝迄今尙未尋見是可傷已 
[求志書院本年夏季課案]  
　　經學超等陳允臨陶承澍劉誠裕麃槀朱逢甲陶承潞特等畢光祖沈定年倪承瓚嚴良勳錢榮高許克勤一等何鏞孫傳鳳沈遹駿汪家鼐汪鳳章趙傳潢不取陶忠訥葛士濬許純震曹煒陶承壽干鬯嚴祥彬章家祚尹熙棟陶鈞康宜鑑王月樵○史學超等陳允豫朱逢甲嚴祥彬葛士濬章家祚周寳箴特等錢潤道干鬯陳紹昌顧堯年顧錫祥尹熙棟 
一等曹煒戴羲倪承瓚○掌故超等朱逢甲沈定年陳允豫陶承潞嚴祥彬曹煒特等錢潤道尹熙棟韓柳文徐文蔚陳紹昌丁桂祺一等倪承瓚顧徳焜許慶堯○算學超等畢世芳周汝翔沈善蒸韓思榮特等孫斌翼一等錢潮錢來清不取洪筠 
 
 

Page 3

 
 
易簡徐平仲程之驥○輿地超等嚴祥彬朱逢甲沈家桂韓柳文戴羲特等陶承潞張樹蓂周寳箴一等顧葑丁桂馨丁桂祺陶忠訥陳允豫○詞章超等章家祚朱昌鼎徐誦芬秦慶楣陳曾彪蔡爾康特等程理鏞朱逢甲楊應環一等施恩綬戴樹圭杜史琪不取徐廷棟沈漢槎吳榮森錢衡韍李鍾淦周家鼎陸增甲朱芬荃戴鱗張國楨許度堯尹熙棟陸珩陶承侃陶忠訥康宜鑑陶承潞浦昌楣李鴻𤉰共花紅銀一百二十七兩三錢 
[催謄送課卷示]  
　　監院松江府上海縣儒學正堂符爲諭飭催取事照得本學前奉道憲發下求志落卷内有選刻之作發交另謄竹卷以備刊刻等因本學已於七月間發出照謄在案該生等至今未將竹卷交齊殊屬玩延現奉道憲面諭催取爲此仰肄業諸生等知悉速將上數課領謄選刻課藝并照錄原　圈點限日内交學以便彚解該生等均毋自悞切切特示 
[邑尊迎春]  
　　今日爲立春令節昨午上海縣莫邑尊循例偕苻廣文並率三廰排齊儀仗執事坐顯轎自縣署起行出大南門至高昌廟行迎春典禮因在國制期内不穿朝服祗花衣補褂禮畢自高昌廟向東轉北行由大關進大東門經道署前迤西過太平街回署其太歲秃頭着鞋春牛青角黑頭黄頸紅背青腹黄臀青尾紅腿紅脚黄爪 
[春朝停訊]  
　　今日禮拜六法公堂本屬訊期因係春朝故停訊一期所有捕房案件着於禮拜二卽十九日解訊　　　　　　　 
[犯賭罰押]  
　　昨報拘押賭徒一節英捕房將男女賭徒二十一名及賭具解送英公堂其男子十七名皆形同乞丐女四名皆身穿布衣尚屬完整憲捕頭禀稱若輩在靜遠街口小木橋堍聚賭查得爲首者係婦人蔣氏卽蔣二阿姐請爲分别懲辦蔣氏供係上海人無夫求施恩張氏供係蘇州人年五十八歲實是往彼尋子王氏供係常州人往尋兄弟邵氏手抱小孩稱往尋丈夫均不認賭其男子顧永春等十七名同求恩恕陳太守商之賈副領事判罰蔣氏洋五元再發官媒管押半月如無力繳洋改押一月張氏王氏邵氏姑念其或係年老或有嬰孩槪行從寛釋放顧永春等十七名均發捕房管押七天賭具存銷 
[差騐飭殮]  
　　前日報列和尚傷斃一節三圖地保恊仝四圖地保報縣後莫邑尊飭查得該屍無屍親往認不知姓名况又形同乞丐故令差役仵作往仁濟醫館騐視卽着善堂收殮但前聞該屍右腿後戳有一孔不知究屬何傷也 
[黄孝女傳]  
　　余友黄君子卿南匯人僑庽滬上今夏嬰濕疾誤於醫藥卒至不起其爲人也有古君子風而抱伯道之憾時論惜之遺女二長爲前妻周氏生卽孝女也端莊和順侍父疾先意承志凡數閱月畫夜不輟父疾日篤恒背人飲泣憂於中而不形於外一日子卿顧謂孝女曰若寢食俱廢形神枯槁醫來盍診諸女慰父以無疾或曰女固無疾也檢方而不言藥鳴呼不知斯時女已病人膏肓矣迨子卿殁孝女一懄幾絶事後母益謹身兼僕婢操勞如故至是怙恃俱失而遂無顧惜之者病臥旬日而遽以身殉年僅十七時光緖辛巳十一月三十日也余嘉其志憫其遇故能言之詳以俟夫採風者[  芝竹軒主撰]  
　論曰人各有志女固于歸有日不私其謀而竭力事父甚至心力交瘁得侍椿萱於泉壤天正遂其願焉有女若是孰謂子卿無後哉 
[送陳子彭赴湖北]  
　　聞君携玉笛獨上漢陽舟欲訪禰衡墓還登太白樓狂歌鸚鵡賦醉典驌驦裘自有知音者何勞悵遠遊○寄懹黄俊生太守三千里外尺書馳風雪蒼茫歲晏時鄉國已傳賢守政海天足慰故人思石鐘銅鼓搜尋徧緑酒紅爐唱和宜欲折梅花報知已江南有客詠新詩[  龍湫舊隱甫草]  
[十月朔同人集飲華陽道院茨軒茅君肖岩傅君首成短詠因步其韵錄請同社諸吟壇均政]  
　　茅君近可招白雲在左右况有羣仙來共醉甕頭酒笑折傲霜枝殘菊徑還有恨我酒腸窄一盃不能受[  龍湫舊隱脫口草]  
[光緒七年十一月二十五日京報全錄]  
　　宮門抄○諭旨六道○選單○陜撫馮奏所有盜案碍難仍照舊例緣由片○大臣恩等奏府丞因病出缺請旨簡放摺○工部奏請欽派履勘併入另案辦理夾片○黔撫林奏爲委署知府夾片○廣西撫慶奏爲病請開缺調理摺子○新授蘇撫黎奏爲病請開缺調理摺子○大臣薄等奏請飭勘估修理摺子○十一月二十五日兵部太常寺太僕寺廂黄旗値日無引見○恭王等謝紀錄恩○恩承謝專操恩○雙印謝查城恩○恩全等各因伊子弟賞差使謝恩○寳中堂續假一月○内閣奏派騐放之王大臣派出肅王交潤祁世長薛允升○吏部奏派騐看月官之大臣派出萬靑藜徐桐瑞聨崇禮恩麟夏家鎬崇勲許庚身○値年旗奏派管理新營房泒出鐵祺○召見軍機○○光緖七年十一月分選單小京官通政司知事蔡殿森渐江監道員甘肅平慶涇固方鼎錄江蘇舉知縣山西神池汪澍江蘇監山西靈邱穆長椿正白漢舉典史四川奉節唐文績陜西吏○○馮譽驥片再准刑部咨光緒七年七月二十日内閣奉上諭御史胡隆洵奏請將盜案仍照舊例分别首從辦理一摺着刑部議奏欽此遵查軍興以來勦辦土匪定有就地正法從此相沿卽尋常盜案亦不待審轉覆核槪行就地懲辦各省旣不按例題奏供招又或並不咨送是否難宥抑或可原部臣無從得知又復從何核辦公同商議法貴去其太甚事必急所當先必欲復情有可原舊例莫若將就地正法章程先行停止請飭下各省督墲將軍都統府尹體察地方情形將夥衆持械强刦案件仍照成例解由該管上司覆勘分别題奏請旨不得先行正法迅速妥議具奏統俟刑部彚核辦理如各省盜風一律稍息正法可以暫遲則分别法無可宥情有可原之例亦可漸次舉行等因具奏光緒七年閏七月二十五日奉旨依議欽此咨行到臣遵卽行司通飭各屬將尋常夥衆持械搶劫案件仍照成例解勘不得先請正法並飭該司體察時事曁地方情形統籌妥議以憑核辦去後兹據升任臬司沈應奎詳稱强盜搶刦等案向俱遵例分别擬罪解勘專案題奏聽候部覆始行正法自咸豐九年因陜省賊氛未靖奸匪毎乘機竊發經前撫臣曾望顔奏准部議嗣後陜省遇有行刦搜贓聚衆持械搶掠得財兇暴衆著者訊明法所難宥無諭首從均於解省審寔後恭請王命先行正法傳首犯事地方懸杆示衆以昭炯戒等因歴經遵照辦理嗣於同治十三年及光緒二年廔奉刑部咨飭陜省辦理土匪並夥衆持械强搶案件應否規復舊制卽就地方情形妥議等因復經前撫臣譚鍾麟以體察陜省情形目前遊勇充斥仍難攺歸舊制具奏在案是强盜搶劫之案擬請就地正法原因賊氛未靖匪徒充斥立法以示懲創本係權宜之計現在軍務肅清固應攺歸舊制惟西陲雖經勘定仍待撫綏關外防營尚無勇丁之裁汰告假回籍者及招募補額與投効赴營者由陜往來如織若輩本非安分之徒加以遊勇勾結爲奸不免肆行搶劫且南北二山幅員遼闊深林窮谷匪徒出没無常搜搶結盟比比而有此等遊勇土匪情無可原不比尋常案件若照例解審分别題奏不特長途轉解疏脫堪虞更恐奪犯拒捕技節横生抑且兇暴之徒久稽顯戮殊不足以示　創而儆効尤悉心酌議擬請將尋常强盜案件遵照定例審擬解勘其遊勇土匪聚衆搶劫兇暴衆着者仍遵前奉部議訊明法所難宥各犯無論首從解省審實後恭請王命卽行正法傳首犯事地方 
 
 

Page 4

 
 
懸杆示衆等情具詳前來臣查該司所議俱係實在情形自應准如所議分别辦理覆查光緒六年三月接准部咨議奏各省拿獲土匪並夥衆持械强劫案件實係距省窵遠解犯中途堪虞就近解交該管道府覆審明確免其解省由該管道府核明情罪禀經督撫批飭就地正法按季彚案具奏等因光緒五年十一月十七日奏本日奉旨依議欽此欽遵在案臣查常刑原以誅莠民重典特以治奸宄相輔並行不宜偏廢陜省西接甘疆化平等處撫回其初俱係叛民周知法紀往往三五成羣各持刀械潛入陜邊滋事漢南各屬界連川楚舉步皆山江湖等會紅簽黑簽亦俱隣省亡命潜勾土匪結會拜盟黨與動至百數十人之衆搶劫姦拐甚至殘殺善良此等亂民非重典無以明示懲創臣於州縣具報前項重案俱遵光緒五年奏定章程飭解該管道府親提覆審明確議擬禀覆臣與陜甘督臣核明情罪批令就地正法按季彚奏亦在案統核地方情形参觀時事陜省盜風尚未稍息正法未可稍遲應請仍照章程辦理容俟隨時察看遊勇漸少土匪漸清再行奏請規復舊制所有陜省盜案擬難仍照舊例分别首從辦理緣由謹附片具陳伏乞聖鑒訓示謹奏軍機大臣奉旨刑部知道欽此○○奴才恩福富陞松林跪奏爲府丞因病出缺請旨迅速簡放以重職守恭摺仰祈聖鑒事竊查奉天府府丞潘斯濓自考竣錦州府回省途中感受風寒復得痰喘之症病益增劇醫藥罔效於本年十一月初三日因病出缺奴才等查潘斯濓係廣東南海縣人光緖五年八月由順天府丞調補今職人品端方居官廉潔毎遇考試無不加意認眞其長子譽徵係癸酉科舉人與次子三子均未隨任僅止幼子繼恩在署年尙幼穉兹該府丞遽行病　在籍有年逾八旬之老母離家有九千餘里之長途其情寔堪憫惻所有身後一切事宜現由奴才等督同家屬妥爲料理將來靈櫬回籍自應飭屬照料護送至奉天府府丞關防循例由奴才松林暫行接收管理歲科各試雖均考竣惟尙有考貢錄科等事亟宜次第辦理所還府丞員缺相應請旨迅速簡放以重職守除照例具題外所有府丞因病出缺緣由理合恭摺馳奏伏乞皇太后皇上聖鑒謹奏奉旨已錄○○工部片再東陵西陵歲修向有定額嗣因應修工程較多而額定錢糧有限各該管大臣毎遇奏報歲修時將情形較重各工另行開單具奏是謂另案又因大雨時行若遇異常緊要之工不及歸入另案者准其專摺奏請估修是謂專案此歴年辦理情形也近年以來各該管大臣具報歲修另案時往往添入專案一單經查估大臣分别辦理本年西陵承辦事務衙門奏報歲修另案各件内又有專案一單同時並列名目紛歧且庫房衙署係屬零星工程槪歸專案恐將來漫無區别東陵承辦事務衙門奏報歲修另案摺内又有奏請急修一片殊與定案未符擬請飭下該管大臣嗣後如遇異常緊要工程方准專案請修其餘一槪併入另案至報歲修另案時不得再有專案名目以歸畫一此次所報專案急修等項應由欽派勘估大臣詳細履勘併入另案辦理是否有當伏候聖裁謹奏奉旨已錄○○林衆元片再署思州府知府祥明因病請假遺缺查有候補知府方廷棟辦事實心循聲卓著堪以署理又都匀府知府樊葆書調省遺缺查有候補知府曾溥老成謹慤表率有方堪以署理據藩臬兩司會詳前來除分檄飭遵外謹附片具奏伏乞聖鑒軍機大臣奉旨知道了欽此○○廣西巡撫奴才慶裕跪奏爲病難速痊懇恩開缺回旗調理恭摺仰祈聖鑒事竊奴才滿洲世僕一介庸愚由軍機章京内閣侍讀洊擢封圻疉叨重恩至優極渥正當堨盡愚誠力圖報稱不意福薄災生奴才前在閩潘任内不服水土至廣西水性亦寒仍不習慣終年腹瀉精力不支多方調治究未輕減據醫云水土不服脾胃大敗非醫樂所能求效八月間力疾出省巡閱各營沿途又感受瘴癘勉强竣事回省更形增劇因思廣西爲極邊要區毗連湖南貴州等省山深林密最易藏奸漏匪𠩵景翠雖己就擒越南匪徒李亞生等尙未弋獲邊防亦正吃緊設有疏虞關係非輕不敢以病軀戀機致滋貽誤相應仰懇天恩准奴才開缺回旗調理一俟就痊卽當泥首宮門求賞差饒醫不敢稍耽安逸自外生成如蒙俞允所遺廣西巡撫員缺請旨迅賜簡放以重職守所有奴才因病懇請開缺綠由伏乞皇太后 
皇上聖鑒訓示再撫標三營官兵如遇巡閱之年應行一律校閱奴才現因患病未能依期閱看擬請展緩合併陳明謹奏軍機大臣奉旨慶裕着賞假一個月調理毋庸開缺欽此○○頭品頂戴新授江蘇巡撫臣黎培敬跪奏爲微臣續假期滿病尙未痊籲懇天恩開缺回籍調理恭摺具陳仰祈聖鑒事竊臣前因患病仰蒙賞假調理假滿之後病仍未痊祗以受恩深重時事多艱未敢遽請開缺復於九月二十五日奏懇展假奉旨着再賞假一個月欽此跪聆之下感激難名臣圖報心殷上緊醫治現雖精神漸復言語亦清而跪拜行走尙未如常伏念江蘇政務殷煩且有中外交涉事件病軀旣難赴任要缺未便久懸輾轉思維惟有仰懇天恩俯准開缺回籍調理一俟病痊卽當泥首宮門求賞差使斷不敢稍耽安逸自外生成理合恭摺具陳伏乞皇太后皇上聖鑒訓示再此摺係借用漕運總督關防拜發合併聲明謹奏奉旨已錄○○奴才溥廉榮毓景瑞跪奏爲循例奏明陵寢急修各工請旨飭交本年查勘歲修工程大臣敬謹　估分别緩急修理以昭敬愼事恭照本年應報陵寢各工據該管司員等開列各項呈報前來經奴才等親詣各處詳加履勘除情形稍輕並方向不宜者俱經　除外應請修理者三十二項敬繕清單恭呈御覽再本年並無風折松樹亦無回亁合併聲明謹此恭摺具奏伏乞皇太后皇上聖鑒謹奏軍機大臣奉旨工部知道單併發欽此 
[蘇省無抄]  
　　十二月十二日同知吳兆麒崇明公幹回卽辭赴滬局分部主事徐杲辭赴都○十三日同知莫葆辰禀知首府移委赴昭文曾審案件辭補用都司祝玉從送浙江糧道廖赴任府經吳長吉交缷虎邱厘卡差接錄甯報據云左中堂於初十日湘陰起馬二十邊來寧接篆之說 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
