# 1916 - 358 - 4915762

 

Page 1

 
 
   
 
 

Page 2

 
 
時評 
[爭與局外（冷）]  
　　局中人以爲不可不爭者局外人每以爲不必爭也故局外人往往勸局中人以息爭而局中人常以爲非爭不可蓋局外與局中心理有異而所見利害是非亦有異也 
　　雖然中國人之爭往往有局中人亦以爲不必爭者以爲不必爭而其爭如故是猶爲善去不善人之常情人或有力爲不善必誤認爲善之故而中國人往往有身爲其事而力詆其事爲不善者雖力詆其事爲不善而仍身爲其事如故此皆所謂明知而故犯也 
夫不知而犯可以相勸明知故犯雖勸無益故欲勸中國今日各種人之息爭實視勸歐戰議和尤難恐非人力所能挽也 
命令 
　　十二月二十五日大總統令陸軍總長段祺瑞呈請任命祁連甲爲吉林督軍公署副官長應照准此令 
　　又令陸軍總長段祺瑞呈請任命楊淸臣爲陸軍第三師副官長應照准此令 
　　又令茲制定雲南第八覆選區補選衆議院議員日期令公布之此令 
專電 
[北京電]  
　　張國淦長内務提出於衆議院今日（二十六）投票總數四百二十五票同意者二百二十五票通過 
[北京電]  
　　有人向總理持解散議會說甚力段所親信之靳曾傅三人均反對此說主張組黨爲軌道内行動 
[北京電]  
　　政府得川電該省議會拒戴甚烈戴委之黄政務廳長接收羅兼省長交代時有多人圍黄住宅幾至用武 
[北京電]  
　　鄂督軍王占元逐日電告選舉不足法定人數昨已五次予以延期宣告 
[北京電]  
　　王芝祥電告抵渝遵刋 
關防啓用 
[北京電]  
　　粤省長朱慶瀾再電辭職龍建章運動粤長將成熟 
[北京電]  
　　國務院急電未解恊欵省分迅於三日内照數報解 
[北京電]  
　　岑西林電請爲唐繼堯補上將李烈鈞授勳一位並請將李根源他調元首卽交院議 
[北京電]  
　　前派赴滬迎梁任公之徐佛蘇前日回京昨謁元首並述任公希望調和政局之意見 
[北京電]  
　　梁任公昨（二十五）抵甯今晨來電准二十八日到津住兩三日再到京聞梁尚須過徐州留一日 
[北京電]  
　　丁佛言因府官制不日制定議員不得兼官吏决辭秘書長職至遲新年元旦實行 
[北京電]  
　　國務院今日（二十六）開特會上午九時起續議陸軍部豫算歲出門 
[北京電]  
　　内務部准教育部函開各處報紙批評圖畫時涉淫褻尤以廣告爲甚通咨各省區飭屬勸戒 
[北京電]  
　　内務部審查劇本以立憲鏡抵觸國體通咨查禁 
[北京電]  
　　中行管理處已將本年上半屆帳結出共得純利金三百餘萬提紅可九十萬 
[北京電]  
　　元首手書壽副座額曰六宇熙春聯曰蓬萊作頌邦基固松柏長新日月增派秘書瞿瀛大禮官黄開文賫甯代祝 
[北京電]  
　　今日（二十六）航空學校 
畢業元首派蔭昌代往 
[北京電]  
　　元首派薩鎭氷往吳淞海校行畢業典禮 
[北京電]  
　　昨雲南館開起義紀念會到者甚衆入夜政學會假公園演說並放焰火雖大雪奇寒游客極盛 
[北京電]  
　　今日（二十六）參院兩點開會到一百三十九人王議長主席向乃祺動議外間有憲法促成會出現報載尤多汚衊國會語請内務司法兩長來院質問可决依日程一二案審查報告新到四議員證書合格無異議三提案人未到緩議四參院月給章程金兆棪動議標題分議員秘廳二可决逐條何討論第一條八項解樹强主删兩院改有給公職表决可否同數衆請主席加入王家襄表示贊成全場鼓掌二三條無討論四條畧修正時三點十分司法長張耀曾出席向首發言公言報所載憲法促成會通電簡章污衊國會實甚當此司法總長所在地國法森嚴豈容任其妄言惑衆萬一釀成危險應政府與内法二部負責究竟貴總長知否取何種態度張答此等事在事前預防最妙當然内部專責本部爲事後救濟祇能督同檢官偵查起訴本員昨始見報知道立用電話命令次長會總檢長檢舉按律辦理趙世鈺問某報載某黨將造成四次革命是否可置不究張答本員主張對於報館應如報律提出一種制裁朱兆莘謂法律案政府國會均可提出本員主張提出張答請送來向云本席質問重在促成會之不法行爲搆成三種罪名張答刑律有專章犯罪主體當然在通電之人與報館無涉衆鼓掌張乃退 
[北京電]  
　　衆院今日（二十六）二時開會湯主席（一）請假者報告惟蔡汝霖請假七星期不通過（二）孫潤宇動議變更議程投内務總長票多數（三）總統府官制案付審查（四）王有蘭動議俟投内長票畢開議戚揚查辦案未果因開票完畢已五時十分遂散 
[南京電]  
　　省會議員因連日不能投票各舉代表恊商今日（二十六）暫停選舉 
[杭州電]  
　　浙江軍警各界以吕公望與曲同豐等密謀推翻各重要人物全體憤怒現張師長參謀長及俞來李韓四旅長均電京辭職 
[杭州電]  
　　浙紳湯壽潛徐定超等電陳吕公望罪狀請中央撤換 
[杭州電]  
　　本日（二十六）下午四時 
警察全城罷崗秩序仍如常 
外電 
[東京電]  
　　日本議會定於二十七日舉行開院式天皇行幸（二十五日）譯上海日報 
[東京電]  
　　美國近有復入四國銀團之說（二十六日） 
[東京電]  
　　有以投資中國爲目的之美國資本家貿易業等組成團體視察極東有定於來年二月來日並遊歷馬尼拉及中國各地之報（二十六日） 
[漢口電]  
　　王督軍與民黨接洽已略妥恊故二十八日之選舉參議院議員當可無事開會舉行（二十六日）以上東方通信社電 
戰電 
[瑞士京城電]  
　　瑞士政府已致牒各交戰國贊成美總統之牒文據瑞士政府云五星期前已與美總統接洽牒文略謂瑞士爲精神上與物質上之關係計願叢棉薄出而相助以結束戰事之慘禍而促永久和平之成立（二十四日） 
[巴黎電]  
　　聞下院外交委員會現請法相勿答覆美總統牒文（二十四日） 
[巴黎電]  
　　上院通過信任白里安内閣案此舉乃法國對於德人在中立國和議運動之顯明答覆足　德軍一日佔據法國土地則法國一日不願議和其决議文略謂宣明法國不能與佔其土地之敵國媾和决定繼續爲敵激成之戰事以達到不負我軍忠勇之勝利結局云云（二十三日） 
[巴黎電]  
　　今日下午公報宣稱西境陣線頗形沉寂馬其頓砲火略活動（二十四日） 
[倫敦電]  
　　英帥海格將軍今晚戰報云英軍昨夜掩擊伊泊爾南面之敵戰壕而重損之安克河與松末河間及魯斯境雙方砲隊從事轟擊英軍猛轟貝萊爾東南之敵戰壕並擊散比斯南面之敵兵一大隊（二十三日） 
[彼得格勒電]  
　　公報宣稱羅國里米薩拉西面西北面西南面之俄軍後衞爲敵逐奶杜白魯加之俄軍仍向北退（二十四日） 
[柏林電]  
　　今日公報云羅國杜白魯加州　新與伊薩開問之地已無敵兵蹤跡（二十四日） 
要聞一 
[英報勸中國人息爭]  
　　二十六日文滙報社論略曰中英兩國政體雖異其爲民政則同中國　爲民國自當發展政黨元年政黨倐起不旋踵卽歸消滅今日又擬諔英美之後塵吸合小政黨而組織對峙之兩大政黨察中國黨派頗多勢力相埒其最强者則爲軍人今各黨爭欲聯絡軍人得其贊助而政府則禁軍人入黨蓋以軍人黨服從國家而不當指揮國家也從前英國自由黨因愛爾蘭問題析爲兩派一爲自由統一派一爲格蘭斯頓派此後又發生工黨而工黨中一部復有社會黨之氣味愛爾蘭人亦分自治黨與統一黨迨改良稅則問題發生時黨派愈見分裂當一九一四年上半載英國情勢之可謂爲統一不過諛詞而已未幾歐戰發作各黨派經此霹靂意見皆消愛爾蘭之统一黨卽與自治黨握手而社會黨亦向反對黨宣言謂政治上之戰爭暫時停止他黨亦莫不異口同聲曰英國僅有外敵而無内仇保守黨乃一變而成自由黨咸抱與子同仇之氣焉此卽可爲中國之模範者蓋英國尚有國内必須統一之理由何况中國乎中國處境較英國爲危英國且如此中國何可不息其政爭耶兩國黨派繁多彼此相同然今之結局則大異北京政界呈自相分裂之象倫敦不然其團結力爲從前所未有窶人之子驟膺要職此爲中國歷史所常有面爲英國所罕見但喬治氏組織内閣一變前例喬治自身隸自由黨籍其所擢用者則不問其是何黨籍是何階級只求其能勝任盡職而已中國政客對此盍大注意而加以研究哉若中國能效法於此亦組織與此適同之政府暫袪意見而息筆墨語言之爭則其所有之難題將不能危及其國家獨立之存在外人將不復侮辱之且將對於於中國所必經過之特殊試驗而予以同情矣中國勉乎哉 
[中日最近交涉案彚聞興亞借欵大借欵]  
[鄭家屯案與廈門交涉]  
　　二十一日大阪朝日新聞云興亞公司借欵改正條約有四（一）中國若借外債開採水口山太平山二礦時興亞公司有借欵優先權（二）中國政府賠償興亞公司洋三十萬元（三）廢棄九月十日之契約（四）中國政府對於旣收之興亞公司借欵五百萬元另行提供抵押品 
　　二十三日大阪朝日新聞云四國借欵團之代表者尚未在倫敦正式會議然各國已擬定應中國之請求又以中國政府之於陽曆年底及民間之於隂曆年底皆須淸理各項債權債務其中亟須償還之短期借欵已在三千萬内外卽對日本一國已達五百萬左右之鉅况若中交二行之兌現善後策尤不容緩圖職是之故雙方皆願借欵速成倫敦之四國 
 
 
 

Page 3

 
 
屬代表大概年内將開會議在隂曆年關以前或可先付墊欵若干或卽付借欵額之一部分然今日尚有未决之問題卽四國之分配金額當何如也 
　　二十一日大阪朝日新聞北京電謂十九日爲伍總長就任後鄭家屯案之第一次正式交涉是日午後三時半起交涉亘三小時之久日本方面列席者有林公使芳澤參事官船津書記官中國方面有伍總長及參事伍朝樞秘書諸儒等中日交涉用英語此其第一次也此次僅交換意見並無結果又電云伍總長語某外人曰本交涉草案大體已研究終了然是否可以速行解决尚屬疑問若日本顧全大局允諾相當之讓步則不難解决也二十三日該報北京電云十九日之會見中國方面列席人物悉已更調伍總長聲稱事繁不能細談以前八次正式交涉之議事錄故此次會見無異第一次交涉也林公使雖反覆說明而伍總長對於中國有利之點滔滔申述其於不利之點置而不顧乃不得要領而散約定二十日午後三時起再行交涉又電云二十日之交涉亦歷三小時關於從前旣已解决之處分負責任者向滿洲之中國軍隊發訓令及謝罪等三點重行談判是日施秘書亦列席一切改用華語二十一日大阪每日新聞北京電略謂十九日爲鄭家屯案之第九次交涉除改用英語外無異往昔雙方對於互讓枝葉問題一點皆一致希望者也該報二十三日北京電云十九日之會見除上次已同意之諸問題外關於警察顧問二問題伍總長發種種質問林公使二說明之仍無結果伍總長之態度甚强硬不示讓步之意又電云二十一日第十次交涉使用日語（譯者按此與朝日新聞所傳者異一謂二十一日一謂二十日一謂用日語一謂用華語未知孰是姑兩存之）交涉並無進步惟雙方議論已盡又爲免誤解之故以後以文書爲凖云 
　　二十二日大阪每日新聞述厦門派駐日警事略謂日本在厦門設日警駐紮所内有警官二名警察七名地點在道尹公署門前將購下釋寺（尼姑庵）作辦事處中國方面謂日本將於厦門城廂内外派遣日警者誤也此舉蓋以該埠多台灣人自前淸以來中日間常發生瑣屑交涉茲派遣日警者欲與中國官吏協同取締台灣人之賭博吸鴉片秘密賣淫等事故不應成爲外交問題然中國議論紛紛聲言反對故或不免成重大交涉也 
[北京特别通信（五十四）（萍）美國復入銀團問題]  
[及於我國之利害如何]  
　　近旬以來列强之問發生一與我國外交財政經濟極有關係之問題忽有忽無今且成爲外交財政經濟上急應研究之材料卽美國復入銀團問題是也願略述之以供參考 
（一）脫離銀行團後之美國其先美國本爲六國銀行團之一分子自脫離該團而後對於我國發展其經濟上或政治上之政策每爲單獨行動不與英日俄法等同其步調卽如袁氏時代所與接洽之鐵路借欵及政治借欵至於前月而鐵路借欵實現又如此次之實業借欵由南院通過而後卽行簽字交欵且聞有鉅額之實業借欵隨於其後於是美國之行動惹起列强之注意再三質問無濟於實而重令美國加入銀團之說遂伴於此種行動時隱時現終成爲有關我國外交財政經濟上之一重要問題 
　　（二）主張者之用意聞現在銀　中主張令美重入該團者其用意所在可分三方面（一）防止美國對我經濟政策爲有害於該國等之發展（二）防止我國與美爲單獨之交易且以免銀團對我要求之借欵條件徒足驅我國不得不惟美國是賴（三）防止一國使不得以戰時實際上單獨出貲之資格壟斷銀團之權而以美國牽制之 
　　（三）及於我國之影響美國而果加入則未實現以前大借欵不能開議蓋開議大借欵須以銀團自身組織就緒爲前提也故大借欵一二月以内恐無完全成立之望此其影響一以後關於大借欵之條件不容一國擅專且各國對我經濟勢力之發展漸爲同一步調此其二以前實業借欵可單獨向美國商之美加入後則實業借欵恐事實上亦須入銀團之範圍而實業借欵更爲不易此其三借欵條件因無美國之立於旁觀地位中國除該團外無可商借磋商條件恐更爲難此其四此僅就表面言之其詳當俟有學問經歷者之細爲研究也 
　　（四）此問題之將來如何現在此問題雖未實現以余所聞殆幾成爲事實某國雖反對亦終未必有效故已往之銀行團行將再見於今日惟歐戰和議未成以前尚少一德國而已 
[二十三日之國務會議（燕生）]  
　　二十三日爲星期六乃國務會議例會之期上午九時叚總理到院諸閣員繼至議題仍爲預算案是日已開議關於陸軍部之歲出 
　　會議結果因歲出欲求與收入適合以財政内務陸軍爲最難而陸軍則難之又難者也故是日未能議完其一部份已減去四百餘萬裁撤軍事機關三處（一）近　新軍督練處（二）稽查營務處（三）兵工廠督辦處是也 
　　是日下午三時半伍外長須與林日使開鄭家屯案談判因於上午閣議中略討論此問題並報告上次之談判據個中人云該案二十六日尚須談判而兩方疑問甚多意見難以一致年内已無解决之希望矣 
内務總長問題是日亦賂加討論以年内衆院例會僅有一次故閣員多主張及早提出總理於　　散時卽因此事赴總統府面逹提出張國淦之理由聞元首亦無異議是日散會已五時半下次開會仍續議預算問題陸軍部議完期他部　行當較易也 
[潘劉呈請查辦吳大洲]  
　　魯人潘正傳劉子瑜發布傳單謂吳大洲爲胡匪各節曾略紀專電茲錄其呈政府文如下大總統曁陸軍總長鈞座敬呈者爲匪禍猖獗民困倒懇呈懇扣留查辦解决紏紛而消弭巨患事綠山東自稱都督之胡匪吳大洲乘護國軍起義討逆之日假竊名號勾結外人竄踞周村搜括刦掠罪難勝數政府以大局粗定勉予優容給款解散已屬法外施仁忍置一路之哭以　一家大洲宜何如悔過自飭乃猶怙惡不悛擁其殘部多方要挾並指縱匪徒四出綁票刦人勒欵以爲解散後車馬衣服妻妾之準備若不呈請總統總長依法將大洲扣留查辦另委幹員解散徒衆將來效尤日衆匪逼民變外患乘之山東恐非我有矣正傳等初聞大洲揭旗起義以爲純粹民軍投效部下及見其種種盜賊行爲實大犯國法有乖人道不忍爲伍脫離關係凡大洲罪狀均身親而目覩者今又見彼之惡貫滿盈大局垂危用敢縷悉呈乞鑒核查辯以救魯民而維大局至大洲罪狀罄竹難書護就其大者與正傳等所親見者條列於後惟祈總統長審覽焉正傳等謹呈 
[附吳大洲罪狀]  
　　一民國四年正月初六日吳吳大洲派人綁膠州王台鎭王景春之子得日本票洋七萬元一七月初七日又派人三十六名在諸城四鄉三十里江家村綁江六父子二人索得洋三十萬元一民國五年四月初三日在周村獨立時搶刦銀洋鈔票金葉金磚等件約計一百餘萬元吳大洲薄子明與某國四六均分某國人復勒捐商會洋十五萬元又賣周村店内雜貨十萬元所有前四六之分欵現存靑島正金銀行又綁周村北門内毛姓得洋三萬元又綁周村西北鄉十二里蒙家王姓得洋二萬五千元在周村王家莊殺黨人六十餘名皆葬一坑一十一月初一日派第一團長龐子舟營長廳子亭憲兵連長杜懷人司令部馬弁目燕小堂共帶兵士四十三名往章邱縣柴家莊綁柴姓父子三人索洋七十萬元現在交涉中一揑電誣陷尤氏一政府所發遣散費只用五萬元私吞二十餘萬元其解散人數共只千三百人　 
[逮捕陳宏猷之呈報]  
　　衆議院新到院議員陳宏猷於十六日爲京師地方檢察廳逮捕該廳呈報司法部之原文云爲報告事竊職廳十月三十一日奉京師高等檢察廳令開奉總檢察廳令内開准廣東瓊崖鎭守使瓊崖道道尹咨呈通緝匪犯陳聘珍等十名務獲解究訊辦等情准此除分行外合抄原咨及附黏名單令仰該廳卽查照幷轉令所屬一體通緝等因奉此合將原咨名單印發令仰該廳協緝此令等因到廳當 
卽指派檢察官調查該犯等是否來京迄今兩月查無端倪昨閱政府公報另單載衆議院議事日程内有新到院議員陳宏猷當　證嘗審查事一件同時幷有廣　瓊州人林英千指告陳聘珍卽陳宏猷在瓊州文昌縣殺人放火　　姦淫擄掠等情職廳當卽發出捕票於十二月十六日午前在外城西河沿迎賓館將該犯逮捕來廳訊明確係本人無誤查廣東瓊崖鎭守使與道尹原咨係本年十月初一日所發其文内曾稱陳聘珍等糾集土匪冒託革命名義肆行無忌茶毒地方奉廣東省長朱令開第一八三號訓令略開廣東自獨立以後省垣内外多設有秘密機關分謀起事現在粤事業經解决所有各種秘密機關應速一律解散如仍假託名義私立團體依舊秘密行動卽爲妨害治安無論主幹何人均作土匪看待等因遵卽轉行布告詎料該匪等執迷不悟繼續肆兇似此殘賊性成自非盡法嚴辦不足以絶匪孽而安良民前已將殘暴最著之陳聘珍一名於八月四日電呈前兩廣都司令岑前廣東都督龍飭屬通緝經奉電准照辦等語據此則知陳聘珍卽陳宏猷等所犯不在撤銷通緝之例因該犯等另又觸犯内亂與其他重大刑事罪名核與本年七月十二日大總統寬免政治犯罪之令殊不相同乃該犯公然當選衆議員雖未到院實屬不成事體駭人聽聞除已由職廳電知廣東省長查照外案關内亂幷殺人放火重大罪名理合抄錄原咨原電及告訴人詞狀一倂呈請鈞部鑒核迅速轉咨議會查照實爲公便云云 
[請願改正正陽等門名稱]  
　　華僑甘華黼請願兩院文云爲請願事竊維陽以象君故曩在帝王專制時代有謂天子當陽諸侯用命之說又有以爲天子南面而立諸侯北面而朝持是說者大都均皆重視帝王北京前門命名正陽揆之當時命名取義之意實系於此華黼前於壬癸年間曾迭以北京正陽門定名抵觸國體兩次上書政府請於國慶日將正陽門改爲共和門並永遠開放以留紀念而便交通卽在本京各報亦莫不再四鼓吹力表贊同甚至本京各印刷公司於本京地圖亦多先期改正卽以華黼所知現今存在可備考查　證之圖尚有三四種之多足見當時國人心理莫不均皆注意此點不意曩者政府諸人均以厄於袁氏稱帝之慾念久已横梗胸中書上不報卒之演出八十三日之新劇以禍害民國塗炭生靈但此等事雖爲形式的改革而精神所寄亦不可不先於形式上察之故袁氏之謀危共和及種種稱帝叛國之張本以華黼之眼光測之實不僅於毁南下就職之約與解散國會放逐議員之時起當其太和殿之就職天安門之閱兵已無異於天子南面而立諸侯北面而朝天子當陽諸侯用命時也華黼前在南洋新嘉坡曾於約法恢復國會二次開幕時函致滬上友人託卽轉電兩院議員諸公請予提議建議政府改題名稱迨及華黼内渡來京始悉前函　誤茲幸憲法行將告成允爲吾國數千年未有之盛典凡屬一切抵觸國體違悖共和建築自應一律剷鋤爰特不揣冒昧謹以愚見所及遵依約法第七條院法第四十六條具書請願擬請鈞院迅賜决議咨　　府　於憲法成立之日將北京正陽門第一門改題爲共和門第二門改題爲民國門與第三門合爲中華門民國門共和門三門均援照中華門成例辦法於憲法公布之日一律永遠開放以留紀念一新國人耳目而垂中外觀聽藉奠國基是否是當伏乞公决施行不勝盼禱之至此上　衆議院議長議員先生鈞鑒請　者甘華　現年三十一歲住宣武門内石駙馬大街介紹人參議院王正廷以下五十人介紹人衆議院吳景濂以下五十人 
[孫文請欵之咨覆]  
　　孫文向政府請歡一節國會議員曾提出質問茲聞國務院昨已咨覆國會其文曰國務院爲咨覆事准貴院咨開議員趙連琪提出關於孫文等有無索欵事實曁是否允給質問書一件請答覆等因查孫文確曾來函呈請淸償借欵二百七十萬元當經以所稱借欵募欵並未附有憑證已由財政部函致孫文檢送憑證在案自應俟憑證到日再行核議相應咨復貴院查照可也此咨 
[徐州特别快信]  
　　張勳前電中央請查辦吳大洲在魯縱兵搶刦聞已得政府復電將派員查辦 
　　黎大總統近派公府秘書吳某（贛人）來徐調查省區聯合會會議事情各省代表前已乘車赴津改在天津會議吳於昨晚已乘車回京 
　　張勳派秘書帥某　津賀朱啓鈐誕辰 
　　張勳擬再調所部三營赴揚州駐紥 
[杭州快信]  
　　總統府機要秘書危和庭煦奉委來浙與吕督軍商議要公聞爲常山匪警善後兩省聯防辦法浙贛常玉鐵路重建各問題 
　　兩浙鹽運使胡思義以上望場收入煎丁短交産額罰欵一項處罰方法從無專條之規定擬具處罰規則九條呈請鹽務署核示 
　　衆議員褚輔成偕同王正廷聞將來杭有所商榷 
　　聞新任高檢廳長陶思曾前日來杭二十七日接印視事 
　　新任省會警察廳長傳其永於今日（二十六）接任警界暗潮甚烈 
[南京快信（）]  
　　昨日（二十五）爲省議會開會改選參議員之第六日自上午八時起直延至下午六時止仍不足法定人數宣告散會 
　　徐淮海松四屬議員提出條件除辛漢潘承鍔二人外另提六人恊商允洽卽行定期投票 
　　昨晚各議員均在金陵春大菜館協商聞已略有頭緒 
　　昨傳有議員楊某出鉅金買議員不出席冀破辛漢潘承鍔當選 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鄭家屯案之談判進行]  
　　鄭家屯交涉開始談判已略見各報茲聞二十一日在外交部開第二次談判中國方面爲伍總長伍參事施張兩秘書日本方面爲林公使芳澤參事官船津書記官自下午三時半開始談判至六時半始散歷三小時之久因伍總長於從前談判之經過不甚詳悉故復從頭談起至其談判之内容因事屬秘密無從探悉惟聞尚無結果定於今日下午三時半仍在外交部繼續談判第一次談判時用英國語此次改用中國語彼此談話甚爲便利聞伍總長對於此案亟欲從速了結免致損及中日親善之邦交然國權攸關亦不肯輕輕放過所有此案辦理已抱有確定之方針大致該案之賠償及保證等節苟非關係重大均可通融辦理警察權之參預則與主權有碍無論如何不能承允至軍事顧問聘用只可作爲政府之自由意思不能訂入約章並不能授予何等特權及受特别制限等又聞日公使林權助亦將要求條件變通其最要者有二（甲）如中國聘用外國軍事教習時應先聘日人充之（原條件係全國軍事教習概用日）人（乙）南滿内蒙軍事教習應聘日人充之（原條件係内蒙警察權統歸日政府掌管）但不知政府如何答覆又據某京報載鄭家屯交涉中之警權問題日前開議伍總長已極讓步大略警士仍用華人警長以上可聘用日人統帶一席由我國聘用日人充之惟仿京師保安警察隊例須歸我政府管轄日公使要求統帶一席由日人充任歸關東都督指揮雙方對於此點堅持不下云云此報經東省代表吕君維東劉君谷泉所見當卽走謁伍總長廹探詢談判眞像是否如某京報所載適伍總長公忙由梯雲參事延接吕劉二君遂出某京報所載相質梯雲參事謂日昨談判僅將此案頭緒稍爲接洽而已並未談及何項要點此案交涉無論議至何時如主權所關警事軍事等項固堅持到底萬萬不能讓步雖日人一方面所稱前夏次長已經口頭承認之其他輕微條件嗣後亦當力爭以圖恢復决不肯輕爲放鬆諸君關切熱誠余當轉達總長望諸君寛懷幷轉致鄉人安心靜候可也云云 
[官吏年終考成之審查]  
　　京内外官吏年終考成案前由國務總理提出國務會議業經通過茲悉此項除特任委任外核計但今年中間國事變更人員進退稽考甚難現在决議組織一官吏考成審查會其組織法大致如下（一）該會專司審核全國簡任薦任官吏之成績（二）任事在一年以上者得受該會之審核（三）審核後得依文官任用法辦理（四）各部總長各省長官特别區域長官均有請求審核官吏成績之權（五）國務總理有取决之權（六）銓叙局有審議之權（七）委任官之成績由第四條之各該長官辦理彚齊咨送國務院核辦 
　　按官吏考成前淸以來行之已非一日而官吏之廢事病民如故也今閣議中又通過年終考績之案矣且以今歲有特别事故另爲組織審查會是固不可謂非政府重視吏治之一端然而我謂官吏之盡職與否宜在監督者平日之觀察與吾民直接所感受之實際而特殊之考核尚居其次蓋官場之空氣現方混沌多立一名目卽多爲奔走運動者開一方便之門而所以澄淸吏治之道固不在此也 
[保管司法機關欵項辦法]  
　　司法部前日（二十）令行各高等地方審檢兩廳云會計出納關係重要各該廳處除經常應用經費宜愼重保管外其他如訟狀等費贓罰各欵均應隨時稽核以重公帑乃邇來呈報會計員虧欵潛逃者層見疉出各該管書記官長職守所在固咎有難辭各該廳長有監督之責旣未能預防於事前又不思補救於事後倘長此因循放任相率效尤尚復成何事體茲由部訂定辦法五條開列於後仰卽查照辦理並轉飭所屬各機關一體遵照此令一每廳置鐵櫃一每日結賬由書記官長或輪指他員將賬目聯單存欵三者核對無訛然後置入鐵櫃由主任書記官鍵封將鑰匙交書記官長帶管翌日仍由書記官長將鑰匙交主任書記官啓封二積存欵項隨時送儲國家銀行鐵櫃内所存票洋現洋兩項合計至多不得過五百元三凡有移解各欵均開銀行記名支票或記名滙票（如某官廳某長官之類不得開來人支取）如交送現欵應由書記官長負責四各廳長應隨時自行抽查或派員抽查五各監獄收支各欵應查照前四項所定辦法責成典獄長及看守長負責 
[李滙泉被戕之因果（平生）]  
　　南越報編輯李滙泉被人殺害一案其情形已迭誌本報惟李之被殺原因言人人殊有謂南越報主張禁賭最力李時出入於報界公會晚上或在會中住宿此次粤省番攤有弛禁消息報界反對甚力暴徒疑爲李所主持遂從而斃之此一說也有謂李與桂軍惡感之深因攻擊開賭而起前日登門假稱登告白之兇犯自言爲廣西人又是軍隊裝束據該報中人謂桂軍中之不肖者曾在佛山包庇賭博收規甚巨南越報佛山訪事首先揭發言之鑿鑿各報繼之乃有陸督軍前日懲辦軍官之舉今日之事必係軍界中銜恨所致此又一說也然又有謂李滙泉曾當龍氏偵探現在與龍尚有交通從前秘密構陷殺戮黨人不少此次之事必爲仇人報復其說亦非無理查南越報之開辦在宣統辛亥年當時鼓吹革命甚力其開辦人則蘇稜諷與李滙泉蘇主營業李主編輯報界中頗錚錚有聲南京政府成立後孫中山爲臨時總統特給　許狀以奬報界之有功者粤中報館得奬者凡五家（中國平民國民南越震旦）南越亦與其列是時蘇稜諷充粤都督府秘書又爲民軍統領聲勢烜赫一時迨陳炯明爲粤督蘇與陳不睦遂至凶終隙末癸丑之歲粤省獨立龍濟光圖粤而南越報乃反暗作機關蓋蘇稜諷與黄士龍相結黄與陳不協曾組織救世軍以攻之其檄文皆蘇所爲也至龍氏入粤黄士龍實爲之先驅故蘇又爲之用龍氏任鄧瑤光爲警察廳長蘇稜諷卽在廳中爲勤務長以故龍氏專政時粤報飽受擢殘中國報停版平民報被封國民報被封發行人李少廷被捕震日報被封編輯人康仲犖且槍斃其能巋然獨存者惟南越報且該報當事人又復入政界則以其一變從前宗旨也迨蘇稜諷因在警廳值夜自行失槍殞命於是報務全由李滙泉主持此三年來人言藉藉多謂南越報爲龍氏機關自帝制發生龍氏箝制輿論無所不用其極去歲鎗斃港報訪事何克昌監禁省報訪事駱俠挺說者多謂爲李之秘密構陷卽今歲龍李交戰該報言論亦與他報殊異故論者謂此次慘殺之舉必由於黨人報仇此又一說也總之李氏被殺原因外間揣測風起非俟罪人斯得不能勘出眞相然李之一人不足惜惟靑天白日而兇徒横行至此幾等於無政府狀况此風一關後患不堪設想故日來一般輿論均非常激昂省議會除已提出質問案外報界公會昨亦通電京滬同鄉請爲主持澈究頃聞王警廳長自奉朱省長勒限嚴緝後連日微服外出新往偵查日昨傍晚與稽查員吳某同往二區向該區長員秘密詳詢一切隨偕當日值班警察親往連新街謀殺地點查勘一週幷傳連新街更練某到廳詳訽一切 
[粤省之賭不弛禁於省垣乃盛行於内地]  
　　廣東自籌餉局設立之始社會卽喧傳番攤賭博行將復活今當道鑒於輿論之可畏似有禁賭之决心陸督軍昨飭該局對於籌餉事項須體察羣情妥爲辦理務使早日籌集鉅欵以資救濟惟不得涉及賭博性質貽人口實又據密探報告駐紥佛山營長邱子光奉令記過之後仍復庇賭收規如故並無絲毫悔過昨亦特令莫鎭守使立將該營長邱子光撤差提省嚴究又因訪聞賭棍現仍在外招搖謬稱軍餉支絀已得某署授意准承番攤希圖行其謊騙伎倆昨復派密探多員分赴旅店酒樓茶室嚴密查拿如有在外行騙立卽解究其明見之於文告者則省長公署據鄧榮熙等禀稱籌餉局實市儈奸商互舉煽惑聯請撤銷之批示謂查籌餉局未報本署有案是未報本署有案是朱省長直不知有籌餉局矣又有賭匪圖謀規復番攤而改易其名目如兪耀之禀請承辦全省軍防經費朱省長亦經嚴斥以緝捕經費卽番攤之變名厲禁久懸不容復現乃該商竟敢肩認鉅餉呈請承辦實屬荒謬所請不准憑單銷燬而譚代督亦聲明不願開賭害粤其於蘇　瑤條陳開放賭禁文内曾批以賭博之害盡人皆知本督軍不願以愛粤者害粤所陳應母庸議等語觀連日之文告陸督軍有拿辦造謠開攤棍徒之通飭朱省長於余曜華禀呈亦有緝捕經費卽番攤之變名厲禁久懸不容復現之批斥譚代督於蘇瑋瑤條陳開放賭禁又有賭博之害流弊實中社會誠不願以愛粤者害粤之語由是以觀足徵粤之軍民兩署已有禁賭之决心則番攤復活之謠亦不攻自破惟省垣弛賭一說雖未實行而各屬鄉落則已公然無忌現查陳村舊墟一帶番攤牌九等屬觸目皆是字花白鴿票則有日利福利等廠在舊墟岡頭吉洲沙等處公然開收該處商店竟有大書代收某廠字花白鴿票等字樣者其餘佛山普君墟正埠缸瓦欄及石龍虎門太平三水西南等處賭博遍地絶無軍警過問有地方之責者亟宜注意也 
[四川之匪]  
[綦江]  
　　綦江南川一帶爲川黔商販大道綦江所屬之老瀛山界牌等處山深林密近日迭聞搶刦然左近固駐紥有防軍也商帮販運貨物者晝則結隊數十人幷請軍隊護送夜則宿店挑夫皆帶鎗實彈而臥以致布商藥商昔日絡繹不絶者現在皆裹足不前市面蕭條隂曆前月下旬有布擔二十餘挑行至離綦江二十里之小市突遇股匪將挑夫客貨悉數刦去現尚不知下落 
[安岳]  
　　安岳縣屬龍台場一帶現有匪徒百餘人晝則駐紥各大院廟宇自號招安軍夜則分途搶刦實同匪類此拿彼竄該處鄉民甚爲困苦 
[三台]  
　　三台縣屬觀音場農民高玉軒家前被該縣巨匪孫某統衆行刦高卽赴縣署指名禀控該匪怒其報案復糾匪數十人摟刦一空高聞警逃避得免其子方十二歲被匪尋獲連砍數傷命在旦夕 
[瀘縣]  
　　瀘縣宜民鎭本年三月底被股匪連刦兩次將鎗枝掠盡此次該場團保等復在縣公署領得鎗枝二十餘桿事爲匪夥所聞前月下旬某日又摟掠一空幷拉去場上富戸五人 
[大足]  
　　大足來函云該縣所屬十萬場接近大山素爲盜匪出没之區日前有股匪百餘人由永川某處竄入該場境内意圖刦場團防聞信登時戒備一面專丁赴郵亭舖飛報該處駐防陸軍派兵三連馳往追剿 
[南溪]  
　　南溪縣屬之石筍灘地方在縣城上游三十里匪徒常聚於此搶刦船隻日前某攬載船在石筍灘附近三日之間被刦四次因之水道交通甚形阻塞而宜南交界之掛弓山亦因時遭匪刦船隻往來多請軍隊隨護 
[彭縣]  
　　彭縣來客云縣屬竹瓦街日昨四號夜突來股匪百餘人明火執械蜂湧入場將該場商民搜刦一空鳴鎗一排整隊向濛陽場方面竄去 
[湖北軍事叢談]  
[二師之演習]  
　　留鄂北洋陸軍第二師之砲兵團近在日本購有新式新山砲六尊於二十日在南湖演習實彈射擊其靶位設在距離南湖五里許之閃鳳嘴地方因實彈演習最爲危險所有砲線内之居民及湖中漁划均由警務處會同武昌縣派警保先期曉諭是日勿行近線内王督軍本擬親臨考騐因是晨大霧瀰漫至九點半鐘始見淸朗又須赴省議會選舉參議員故委何參謀長前往考驗並令各師團軍官自營長以上悉往參觀自十點鐘開始至午後五時停止共發八十餘彈城中亦聞隆隆之聲該師長王金鏡自爲指揮其餘各官長均帶千里鏡在炮位方面覘驗各彈之中否試畢由王師長至軍署面陳成績表並令參觀各員各具說帖以覘學術 
[軍校之停辦]  
　　陸軍第二預備中學校係中央特設之武校由軍學訓練處管理該校第二班學生茲已考試畢業因經費支絀陸軍卒業生又多無安插乃陸軍部令暫行停辦所有新考畢業生仍轉入保定東門外新成立之候補生隊補習一年然後再行分發見習充當見習生至該校内之各項軍械一律由訓練處委派來鄂監考之唐少將宗仁率領候補生隊長于星波帶往保定使用其一切動用器物則運歸天津第一預備學校以重公物 
[冬防之加嚴]  
　　鄂省當南北衝要比年以來無日不在戒嚴中近因當道與民黨衝突又藉口冬防吃緊加意戒備省垣城内外各街道已擇定地域三十處派陸軍紥棚帳駐防每棚六人此種辦法爲向來所未見又城外沿江各地向係保安警隊鵠立檢查行旅而以陸軍馬巡補助之茲因防務加嚴由王督軍命自平湖門以上責成鄂一師輜重營擔任巡邏放　自平湖門以下責成省防團擔任巡查放哨均於每夜六時起至次早六時止又軍署駐守之兵向有護衞營憲兵連及北軍二師步六團之一營近又加調北軍二師砲兵兩連駐於署内電燈房間壁之屋中冬防如此嚴密誠爲向來所未有也 
[鄂省會之臨時會與常駐員]  
　　鄂省議會本届常年會依法扣至十一月三十日届滿當因要案尚多乃延長二十日以十二月二十日爲滿是以十九日卽經遍發傳單通知各議員於二十日下午四時行閉會式届期因選舉會未能投票王副議長卽就是日選舉會簽到議員五十九人齊集議場舉行閉會式當省議會將閉會時曾因未解决之要案尚有數十起之多擬卽賡續開臨時會討論惟是時未經公决以致不能確定刻下又以參議員難産之故乃生召集臨時會之阻力昨據曾中人述及一俟參議員産出之後卽當開十日或十五日之臨時會惟現在要求更正選舉名册問題尚無解决此項臨時會本年恐不及舉行聞該會二十一日曾通咨全體議員於冬節日舉行茶話會解决常駐問題再定進行方針然主張不一約分三派甲派主張全體常駐謂開會以來糾紛未息重要議案多未結束不如一律駐會振作進行稍慰人民之期望乙派則以内務部規定六年三月一日召集常會際此寒假將届不如暫行休息丙派主張每股留駐三人以上抽簽定之對於未决議案及新發生之件有所主持以上三說惟丙派主張最佔多數故王屈兩副議長已援吉魯等省辦法電達兩院組織常駐委員會藉以保管案卷等事免致曠棄其組織法如下（一）每股派股員一名（二）派股長一名駐會以總其成（三）秘書廳人員全體駐會（四）每股挑派書記一名常川駐會襄助股長辦公 
[皖紳電請查辦選舉斃竇]  
　　皖省此届改選參議院議員於選舉揭曉後各界人士多不滿意候補參議員僅選出合肥李可亭一人後續選兩日均不足法定人數致選舉中途停頓現由皖紳吳傳綺姜冕等電請政府查究電文云北京大總統國務院司法部參衆兩院鈞鑒安徽改選參議院議員當選者果如眞日神州報所載三人候補者僅選一人又有嗜好衆口沸騰選舉信用墮地以致自好者裹足兩日不能開會選舉中途停止有無弊竇應請嚴查究辦以符政令而息浮言 
　　按本届參員選舉其現狀乃較第一届之國會選舉尤爲悲觀遠者不論若蘇若鄂　以選舉人資格之爭議與被選人分配之不匀而一部分議員相約　席致選舉不能進行若贛省則當選者或以資格之不合（如爲行政官吏）或因運動之嫌疑而　　沸騰幾將引起選舉訴訟今皖省當　人又遭本省公民揭發指爲選舉舞弊而有電請中央查辦之舉之蘇皖贛鄂諸省素稱文化之區比諸邊境其治化之文野民智之通　不可以道里計而選舉之現狀且如此豈民選制度眞如帝制派之悖論果不宜於中國耶當選者食報之過優（如歲俸死亡恤金等）又無操縱選政之政黨以光明正大之手段運行選舉之競爭徒任私人或似黨非黨之團體自由運動選舉之不良實自然之因果耳 
[浙省會二十五日開會記]  
　　浙省議會於二十五日下午一時三十分開第十次臨時會出席議員一百十八人政務委員五人議長報告王行健議員除名後應遞補之吳忠懷今日已報到出席徐佩瑛反對之謝鐘靈陳鐘祺均附和許祖謙云王行健徐名前由大會通過本無疑義後雖王行健函請回復公决付特務審查今日特務審查員（共二十七人）祗到八人所以不能審查議長云王行健由大會除名後卽由本會咨請省長遞補今日吳忠懷奉省長發給證書來會出席本席何能禁其出席陳鐘祺等均欲禁止之許黄張諸議員則謂吳議員當然可以出席如禁止之本會實屬違法一時人聲鼎沸秩序大亂議長卽宣告開審議會禁止旁聽爭執許久各執一詞於是大會暫行中止卽在議場樓上左首開特務審查審查員二十七到者僅十四人如張廷霖陳樹基等均係審查員亦均不蒞會（一）因主張除名恐傷個人感情（二）如委曲成全予以回復則實屬違法因此左右兩難均暫不出席審查員公推莊景仲爲審查長許祖謙任鳳岡黄黄强徐仲偉等均主張除名陳鐘祺謝鐘靈謝箎毛雲鵬等則主張予以回復爭閙多時仍無結果三時十五分議長復振鈴續開大會陳鐘祺云特務審查會不能有結果應由大會討論謝鐘靈云今日不能有結果應懲戒審議長許祖謙云現在本會係爲全省人民謀利福起見當然不能爲王行健一人着想請諸君勿以私人感情說話孫如怡云此事爭執好久應將議事日程所列各案首先討論衆贊成首議浙江内河運放竹木取締規則復議案報告審查結果後接開二讀三讀會通過次議廢止官中牙帖章程案審查報告主張仍咨請省長廢止衆贊成接議浙江省民國五年度歲入預算書二讀會財政股審查長馮良翰逐條說明議至五時卅分預算案尚未讀完議長卽宣告延會晚間七時三十分仍由沈議長振鈴開會出席議員八十六人政務委員六人接議浙江五年度歲入預算書任鳳岡云第四項房警捐應改爲店屋捐衆贊成錢保杭反對第六目車捐補助杭縣四鄉警費結果仍照原案通過任鳳岡毛蒙正均云第五目三倉存欵内有路股無息之列入實屬錯誤應改正衆贊成秦炳漢云第十五目因利局可以取消許祖謙附議陳樹基云二讀預算祗能增減數目如欲打消可以另行提出一案衆贊成議至此已十點半鐘而又不足法定人數議長遂振鈴散會 
[江北司法之廻顧（冷香）]  
　　共和國民生息活動於法律之　故以司法獨立爲人權之保障袁氏破壞共和摧殘司法固無論矣共和復活行已 
 
 
 

Page 7

 
 
半戴司法前途果何如乎今略述江北之司法吾不禁有所感焉 
　　江北法院之動機昉於前淸宣統末造當時有設高等審檢分廳之議江督曾飭淮道籌議一時地點有主張督練公所者有主張覺津寺者提法司左孝同已委莊令鵬九來浦查勘未幾光復促其速成江蘇高等審檢第三分廳成立於舊鎭署其中法官若胡政之曹民父單枚叔輩人才濟濟癸丑之役軍事繁興遂從府治遷諸淮安其地方審檢廳之成立者江北各縣亦有二十餘處徐海兩屬最多話柄睢寗地方廳初組織者爲陳同壽梅蔭階輩以一命案未從紳士王某之請託遂致不能立足於其間而沭陽審廳長劉廷棟以與知事張某有舊因張匿其案牘遂互相禀訐於省吏是皆江北司法經過史中之波折也厥後改爲審檢所附屬於縣知事署中一時牛鬼蛇神張牙舞爪無一不復其固有之狀態其所長一職大概爲縣知事之親戚故舊於法律經驗之如何概置不問前淮隂縣知事何某保其胞姪充任一明證也迨縣知事兼理司法民刑事件一任諸承審員之手而此輩多無法律知識引用條文錯誤武斷指不勝僂且停止刑訊久見明文而淮屬各縣尚有（吊鴨子（踹槓子）等刑興化承審員某對於民事猶用刑訊已爲人民任南金等控於淮揚道尹公署夫以淮揚二屬爲江北交通較早之地尚且如此其他偏僻各縣可想見矣 
自高等審檢分廳取銷而後道尹公署爲兼理民刑事件上訴機關各縣人民不服縣知事判决者來此提起控告淮揚道尹業於七月一日奉命撤消兼理上訴惟一般人民仍有來浦赴道署具禀者最近如淮安縣公民劉隱農控學董孫復元藉喪歛費冒公濟私又興化人民任南金控承審員刑訊等案左道尹一均明白批令應赴司法機關控訴該署未便受理致貽越權之譏云 
　　恢復司法獨立紛傳已久然數月之成績僅各縣承審員改稱裁判員而已近聞旅京江北同鄉以江北淮徐海各縣距省　遠交通機關又不便利人民遇有不服縣知事裁判事件如欲提起上訴必赴寗（關於不服初級廳管轄事件控告於江寧地方廳）蘇（關於不服地方廳管轄事件）於勞力經濟時間在在均多銷費往往舍棄上訴權殊非法律保護人民之初衷擬援照元二年例恢復江蘇高等審檢分廳於淸江浦現正力謀進行有明年四月可以成立並以邱某等監督審檢事務消息 
　　淮安縣通和市第二保衞團團總牟履平與張延剛互爭權限由胡濟川等嗾使孫鴻恩一千餘人以牟苛捐病民請求縣知事撤換於是雙方各逞其金錢勢力知事曹元鼎延不理詰孫等迭次來浦控於道尹公署曾委朱唐祚馳往該市調查兩造各有不是飭縣速了乃一年有餘積案盈尺糾纒不已雙方金錢已不知耗費幾許現左道尹已嚴飭曹知事從速理結斯亦縣知事兼理司法之結果也蘇省夙稱開通較早之區江北又爲最大部分司法狀况瞻前顧後如是如是深願執政諸公資所鏡考而有以慰吾民也 
地方通信 
[蘇州]  
[林黛玉案訊判終結]  
　　女伶林黛玉自保釋潛逃後縣中　成警區務將林之正身交案以便訊辦連日由區勒令仁和棧主　子東交林到案林黛玉被逼無奈乃於今日（二十六）親身投案當經孫知事依刑律吸食鴉片罪判處四等有期徒刑易科罰金五百元新舞台以不應朦保罰演義務戲三日所得戲資悉數提交善舉完案 
[揚州小輪夾帶私鹽]  
　　泰豐輪船公司寗淸班益隆小輪於昨日由淸開甯時私帶北鹽三十餘包道經揚州五台山被緝私營在拖船内查獲當將該船扣留並將船主帶營禀請季統領懲辦 
[烟土犯判决罰金]  
　　日前警察二區獲到私賣烟土犯許某一名當卽送縣究辦經縣署吳專審員於今日（二十五）提訊判决罰金二十兩贖罪金六十兩限一星期内呈繳到署否則處以監禁一年之徒刑 
[兵士細故衝突]  
　　日昨午後定武軍第三十營兵士與陸軍第七十六混成旅兵士在教場中行路兩方無意碰撞致起衝突始則口角繼以用武混成旅兵士頭部受傷其時適有旅部巡街兵士經過竭力阻止始行釋手肇事之兵回營後各營長官均加責罰以肅軍紀 
[兄弟殺親駭聞]  
　　大儀鎭地方有劉氏弟兄二人暗殺其親私埋空地後經人察悉報告司法署現聞司法官業將劉氏兄弟提押候辦探其内容聞係爲謀財起見云 
[瓜洲防兵過揚]  
　　張巡閱使爲注意江防起見特加派定武　一營駐防瓜洲口岸該軍隊由陸軍少將劉君管帶已於昨日乘淸江長班小輪經過城外前往防地矣 
[南京選舉仍無結果]  
　　省議會二十四日開第五次選舉會齊選舉監督於午後一時半蒞會照公布之投票時間已過而簽到之議員尚不滿七十人遂又照昨日之辦法不依公布時間爲無限制之延長已簽到之議員不許出外乃延至下午五時竟祗九十四人較比昨日更少八人聞因内部協商尚未妥洽不出席之議員以政界連日舉動有類迫脅選舉已通電各省並請中央查辦 
[南通科學支社成立]  
　　中國科學社爲研究技術推廣科學知識而設所出科學雜誌風行海内南通學校林立教員中不乏學術湛深之人由鄭鐵如張孝若孫潤江發起組織支社從事科學之研究二十四日下午二時假博物苑花竹平安館開成立大會到會者紡織學校農學校師範學校醫學校等各教員共二十餘人首由孫潤江報告中國科學社改組始末及南通支社設立之必要次通過會章次公推職員以張孝若范幼蘭孫潤江爲幹事復由幹事互推張孝若爲總幹事次總幹事演說次攝影次游戲運動至下午四時始各興辭而散 
[市面已露危機]  
　　南通以花紗布爲大宗其大布出品向暢銷於營口一帶每歲收入甚鉅市面金融賴之活動今夏霪雨爲災木棉淹没殆盡花紗布多係棉所製造遂因之減少産額四鄉受此損失數逾百萬加之年關在邇一歲總結之期將届各富戸多向錢莊提取存欵以致現貨缺乏週轉不靈冬節後已倒閉店舖多家市面已現危險之狀况矣 
[城廂迭出盜案]  
　　日前城内金妓家竟有塗面盜匪十餘人明火執仗擁入威逼事主幸爲鄰人所聞代爲呼救始免蹂躪昨西門大街開設布莊之金某又被匪徒將店門劈開　去現銀衣服爲數甚鉅均已報請警區嚴緝 
[嘉興發現竊案兩起]  
　　嘉興東門外南堰鎭乾元茂　行於前晚被宵小由門檻下挖洞進内將行中所堆糯米四十餘石竊去及該行夥友覺察該窮賊業已逸去次晨由該行經理報告就近水警查勘追緝又北門外王江涇鎭絲織傳習所亦於同日晚間被竊賊挖壁而進將某綢莊定購之綢緞四十九疋盡行竊去約值千元左右現由該所長潘靜淵報告該鎭警所由警佐鮑槐生到所查勘飭警限緝矣 
[規定冬防會哨時間]  
　　海鹽沈蕩鎭於日前由士紳邀集駐鎭 
水警長陳錦泉警佐陳恂仁共同籌劃冬防事宜議定添招　時警察十一人編爲一排另設局所珼成陳警佐兼管每夜定時會　分作四起（一）九時至十時（二）十一時至十二時（三）一時至二時（四）三時至四時現已擇定適中地爲會哨地點於日昨起實行矣 
[安慶]  
[驗契酬勞金提充振欵]  
　　皖省驗契費自民國二年冬間至四年冬季止共收欵項二百八十萬元曾經前財政廳呈請財部提十分之一充狀除提奬財廳辦事人員外餘欵悉數存顧現省　會已調閱卷宗查明此欵尚存有九十餘萬元經該會討論擬劃歸地方撥充皖北災振之用省長已據情咨請財政部察核矣 
[大通水警緝獲竊犯]  
　　大通章怡生茶號被竊一案經駐通水警第二區署長宋稚佩遣派已撤留緝巡官賈長淸率警分赴江蘇十二圩及湖北新堤一帶偵緝現十二圩拿獲前在蕪湖越獄之要犯閔老么（於此案有關）又於湖北新堤緝獲正犯張雙喜（卽姚大榮）業經咨解銅陵縣訊辦矣 
[廣州省會議查龍氏賤賣官産]  
　　粤省會議員陳俊朋前日提議咨請省長轉請財部飭行粤省淸理官産處迅將本省自龍氏獨立日至至卸任日止中間所有變賣之官産一律再行召投以裕國帑而警貪汚其略云龍濟光秉政時視公産如私物旣違背官産歸中央直轄之命令而乘大局變亂之際更任意私賣自獨立之日起至卸任時中間所變賣者類皆私串行賄賤價售出並非預期布告當衆標投例如西關樂善戲院經官産處核明底價五萬七千六百元龍濟光則以二萬一千元私承之官紙局核定底價四萬九千餘元龍濟光則以二萬一千四百元私承之增源紙廠其底價原值十餘萬兩龍濟光以四萬元私賣之花地芳村貨倉核定底價六萬五千四百元龍濟光以二萬八千元私承之德興街水埔核定底價七千四百一十元龍濟光以三千二百元私承之西關多寳大街貨倉數座盡以底價售去以上所述皆不及底價半數皆足爲變賣官産糊塗之鐵證然此不過略述一二其外尚不知凡幾似此舉動無殊官盜不特於國家財産大受損失抑且於命令法律兩有違背若不痛加究懲何以警將來而保國庫擬請省長轉請財政部飭清理官産處迅將本省自此次獨立之日起至龍濟光卸任日止中間變賣之官産悉數查明一律收復另行公告期日當衆開投聲明再投之後照已繳原價撥欵給回前人免貽口實如能依議辦理可信所撥價值必超過底價以上除撥還前手繳過原價外仍得一宗巨欵當今財政危急之秋得此亦稍資寛裕如何之處請付公决 
雜評一 
[報紙戲劇之罪惡（步陶）]  
　　報紙戲劇皆社會教育之一種而不善用之適成爲社會罪惡之淵藪夫中國今日所稱風化開通市廛繁盛之各要埠其報紙之發逹戲劇之改良必較内地有一日之長然而各埠中之人心風俗則日益堕落轉不如交通不便省分之猶有一二分眞樸氣象嗚呼是果報紙戲劇必皆助人制造惡孽之機械耶何名實之相反一至於此也今者内部咨文諄諄屬意於此二事其亦有以也夫 
　　中國人有讀報之知識者百分中不過一二而又注意於游戲異聞者多關心於世故國情者少故作報者卽十分檢點猶慮諷一勸百或不免無心中有遺誤靑年之處矧其視爲營業專以迎合社會心理爲唯一主旨正未必不有人在此又何怪造因之不皆佳善也若夫劇界人物則中國向未重視最近歐風東漸乃有另眼相視者然而叩諸實際劇場中固僅有逢場作戲之游客而初無借古　今之達人其假戲劇之名以作種種惡孽者且更指不勝屈焉留意及之誰曰不宜雖然欲挽頺風必求根本但舉一二端細故與官場例行文告以相繩律其所以裨補人心世道之故者究能有幾嗚呼我念此我益穆然於普及教育之不容一刻緩也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[四誌貨單抵欵之大騙案]  
　　公共租界江西路愛多亞路附近長耕里大豐永雜糧號主張禹門倒騙華洋各商巨欵挈眷潛逃業經華昌錢莊及德商福來德洋行等各戸延代表律師禀請公共公廨給諭將大豐永及成都路一百七十二號洋棧内存貨先行發封派候公正人查明再核在案茲悉福來德洋行西人以張尚有冒有該洋行牌號情事除商請斐斯律師另行起訴外並請該律師轉請巡捕房派探分往大豐永及成都路一百七十二號洋棧看守無論何人不准擅動貨物 
　　山東人張惠記甯波人黄子記均因寄存成都路一百七十二號門牌新記洋棧之牛皮五件碱水十六桶被封在内特於昨日分别具禀公共公廨聲明此貨與大豐永毫無關係要求給諭啓封發還諭飭靜候示遵 
[醫生連接恐嚇信]  
　　住居公共租界三馬路東鼎新里之醫生張敬初近接自稱民黨份子之揑名恐嚇信三封大致謂本黨　值隆冬衣履不週虧空四馬路五馬路一興等旅館房飯金甚鉅務乞暫挪洋五百元送至以上旅館自有人出面收存如不見允卽當用衞生丸奉敬云云聞張已投報捕房請爲查究 
[前夜商店之刧案]  
　　前晚八時許新閘派克路一百九十一二號鴻昌押店突來盜匪七八人兩盜在門外把風其餘闖入店堂嚇禁聲張搜刦賬檯抽屜内大洋二十五元小洋一百四十一角鋼表一只銀珠圈一副呼嘯而逸迨事主報告新閘捕房飭派中西探捕往拏已杳無蹤跡 
　　前晚八句鐘有暴客三人突至美租界元芳路三百四十九號門牌興泰祥烟紙店内以購買火油爲由擁入店堂各出手鎗利刃嚇禁聲張當將賬檯上大洋二十七元小洋三十餘角搶取而逸迨探捕馳往兜拿匪已杳然該探等遂回禀捕頭轉禀麥總巡通飭各捕房一體留心跴緝 
　　前夜九點時約有盜匪十人内有四五人携帶手鎗突入小東門外洋行街十九號門牌郭協盛土行内出槍恐嚇各行夥不敢聲喊聽憑若輩搜括刦去大小洋銀約有千餘元迨經捕房得悉飭派探目黄錦榮帶同各探捕馳往兜拏該盜匪等已携贓逃逸旋由總巡施美德君諭令各探分途跴緝務獲懲辦又一訪函云前晚九時有盜匪五六人闖入法租界洋行街郭姓所開之土棧内以購土爲由走進櫃内卽出手槍嚇禁聲張一匪卽將電話線割斷三匪把門迫令棧夥交出鑰匙旋開洋箱刦去鈔票現洋共一千二十元尚擬搶攫烟土幸棧夥逸至樓上狂吹警笛該匪等始呼嘯面去事後經該棧主郭先中投報捕房諭飭探捕等加緊晒緝獲究第三訪函云初一日晚八句半鐘法租界洋行街郭協盛土棧突來匪徒十餘人闖入店堂先將大門關閉袖出手鎗嚇禁聲張將各夥友拉入内房割斷電話線在洋箱内刦得大洋八百餘元小洋六千餘角共約一千四百餘元携贓呼嘯而去該盜共帶手鎗四支單刀四把事後報告捕房由捕頭率領全班探捕往緝各匪已去如黄鶴昨由法捕頭飭令各探分往大小各客棧詳細查察以冀早日破獲 
[貨船夜行遇盜]  
　　船戸王松道由嘉興承裝黄荳花餅芝蔴等貨來滬售賣前夜九時半駛抵閔行北首塘灣港面突來匪船一只有匪八九人俱操江北口音各執手槍僞稱查艙上船嚇禁聲張刦去大洋一百二十元小洋六百四十角芝蔴十二包黄荳八包並各船夥之棉被衣服等物各匪臨行又將船中大鐵錨抛入浦中以致一時不能行動各匪卽乘原船携贓向白連灣港内逃逸昨日該船戸駛抵南市卽開明失單分赴水陸各警區報請查緝 
[工人糾衆圖刦四誌]  
　　四區巡邏警蔣占魁高炘宏隋興周等在鐵路北中興路破獲圖刦鄉婦王歸氏家未遂之匪徒七人詳情已三誌前報茲將姚警正詳報徐廳長文節錄如下該警等先在中興路周家浜地方查見有人躱藏在觀音寺後當獲朱阿二卽朱少其一名抄出證物一包内藏小刀洋燭鉛絲胡椒及充作手槍之爆竹等物解署研訊由朱供出顧瑤卿卽顧永淸等一干人續將顧等　案由　供出徐子明爲首復據徐子明供出事主家雇工陳大賢爲内應等情並傳王歸氏王沈氏妯娌到案據稱近因出賣田畝得價一千六百元除還債外僅存洋六百元不意爲匪徒生心圖刦云云查此案蓄意圖刦情節重大除派探警緝拿在逃同黨陸兆桂小富郎等解究外合將案内一干人先行具文呈解廳長鑒核 
　　又一訪函云閘北火車站後面小王家宅有婦人王桂氏王沈氏妯娌二人近因賣産得資爲匪徒偵悉起意糾衆前往搶刦當經巡警查悉將盜匪顧耀卿徐子明陳大賢陸道士岳阿五王紀銀等先後拘獲抄出兇刀一把證物一包倂送警廳司法科於昨日午後移解地方廳經檢察官預審之下判將顧等分别收押贓刀存案候傳失主到案再訊 
[王文彬又將提訊]  
　　前湖北第一混成旅管帶王文彬（卽王質）因於今年七月三十號在漢口鎭華景街運動軍隊縱火焚燒事敗逃滬匿居直隷路一興旅館内業經鄂督軍王占元偵悉派警持文來　恊同捕房將王拿獲解送公共公廨訊供收押嗣王染患紅痧由捕禀奉公堂諭送醫院醫治任案茲悉王之痧症已愈王督軍亦已派員帶同證據來滬於前日知照捕房轉禀中西讞員從速訂期研訊 
[補領重建新閘橋經費]  
新閘橋重建工竣由工巡捐局朱局長邀同南北兩市各紳董勘驗工程確係工堅料實已將該橋兩堍竹笆一律拆去准予車馬交通在案茲悉建造該橋共計工料等費六萬餘金除領過外尚少銀二萬餘兩現經工巡捐局呈請省公署如數核發所有橋旁支搭之浮橋一座亦已於昨日飭行久記公司迅卽拆除矣 
[請願速復自治之贊同]  
　　江蘇縣議員聯合會主張公舉代表入京面懇大總統速頒明令恢復地方自治曾通知各省一致進行所接復函屢紀前報茲將該會續接函稿數通抄錄於後 
[江西貴溪縣議會復函]  
　　敬復者國體旣定國會省會早已次第成立各級地方自治當然恢復原狀爲完全法治國之建設頃讀來函公舉代表入京面謁大總統請頒明令足見諸公熱心公益殊深欽佩敝會應卽聯合原有議員一致贊成並函達南昌九江蘇議會聯合進行公推代表赴滬協商以附驥尾專此佈　順候公安貴溪縣議員同啓 
[江西吉安縣議會復函]  
　　棒讀函電如馳露布快聆大教殊愜羣情承示各節備悉種切共和國家三權鼎立國會省會爲立法機關而地方自治實爲基礎今國會省會賡續進行各級自治當然回復乃旣經各省會之請願國會亦已通過而院議則藉詞修正章程迄今數月之久尚無確實表示貴會籌議積極進行舉定代表赴京請求速頒明令閎猷偉識深表贊同至舉代表赴申協商一節現已函致敝縣省議員諸君會商敝省公推一二人總取一致行動舉定後當卽函告至時希與接洽爲盼敝縣前經召集舊有參事員組織縣自治籌備處於十月一號成立順以奉聞專此敬請籌安吉安縣自治籌備處謹啓 
[安徽渦縣議會復函]  
　　敬復者共和再造自治機關自應一律回復今國會省會次第開幕獨於下級自治蹂躪已極貴曾念切法治疊電中央未收圓滿效果而奔走號呼頗爲國人所欽佩茲又函示敝省聯絡一致進行旣蒙推愛何敢自棄業已函知六十縣極力組織團體俟機關完全成立定舉代表到滬協商一切特此佈復藉釋遠懷並候公安 
[陜西西安縣議會復函]  
　　敬復者頃奉瑤函及電稿備悉貴會聯合請願回復民權鼓吹進行不遺餘力聞命之下無任贊同敝省前於省城已設有自治進行籌備處貴省旣公推代表赴京請願共望早拔前茅敝會長亦主函請敝省籌備處速舉代表繼踵而起以爲再接再厲之後勁專此特復拱候佳音順頌公安 
[湖北孝感縣議會復函]  
　　奉電敬悉刻卽派敝會同人赴湖北自治聯合會公推代表來滬商同赴京請願矣惟代表抵滬日期應俟多數推定妥員後另行馳報知關厪注特此先行奉復專此順頌諸君子籌安 
[報告湖南商業之現狀]  
　　旅滬長沙客帮昨接湖南來信謂該處銀根依舊奇緊每上海規銀一千兩可換湘省銀紙幣二千九百兩上下至第一紗廠雖在重行組織而機器等件到湘將近十年未曾裝用均已銹壞其大件尚可修理另件如鋼絲布等件已銹爛不堪必須另購配用但此機購自某國目下添配非惟價值加增數倍且運華亦非易易是以該廠又將擱置其餘各項商業均因銀根奇緊頗受影響年内恐無起色云云 
[米價略爲增漲]  
　　歷年每届冬至前後本埠殷實米行米號必預備來春之貨廣爲收入冀獲厚利今届各行號向無錫常熟等埠採辦糙粳者日見踴躍故近三日内每石漲價五分至七分糙元亦漲一角有另 
[東方鴻裕兩紗廠之擴張]  
　　本埠東方紗廠向紡十六支十四支文明結婚牌粗紗邇又添備細紗車八部專紡二十支細紗運往漢口四川等處應銷業已出貨以一百包連往漢口 
　　又車袋角鴻裕紡織紗廠係於今春由潮州人郭某鄭某等組織自開幕迄今所紡二十支十六支十四支等　鼎牌紗頗爲内地各布廠所樂用蓋以此紗潔白匀凈分量亦凖現該廠又擴充布機五百架其機身由安利洋行訂辦另件則向日商隆信洋行定購約明春卽可開機 
[金鎊相繼運滬]  
　　前月英公司南京輪船進口運來金鎊十四箱送交本埠各銀行内近又有那懷拉船從日本運來金鎊三十六箱交與滙豐銀行收存 
[定期舉行第三次演說競爭會]  
　　寰球中國學生會聯合各校舉行演說競爭會已經二次今又舉行第三次聞約翰大學復旦公學靑年曾中學滬江大學寰球中國學生會日校曁南京金陵大學高等師範學校河海工程學校第一農業學校第二農業學校第一師範學校杭州之江大學等均派演講員與會比賽定於十二月三十日下午一時起假座西門外江蘇省教育會開會講演現已發函通告正在預備 
[淸心學校明晚演劇]  
　　大南門外淸心實業舉校定於本月二十八日晚間六時由正科學生開演西洋名劇兩齣並有中西音樂手工演技柔軟　操複音唱詩印度棍棒最新式之留聲器歌唱等現正逐漸預備届時必有可觀劵資只取二角並預行年假休業式敦請名人演說陳列各種竹工等物品以備來賓觀　亦可出價購回云 
[預誌盲童學校之游藝會]  
　　本埠曹家渡盲童學校創立於民國元年專收瞽目兒童教之讀書習藝成績彰著近因求學者日增經費支絀不敷擴充定於民國六年元旦午後二時假靜安寺路一百二十五號（卽斜橋洋務局隔壁）啞令匹克外國戲院該校各生自演新劇『盲人鑑』表項成績藉收劵資以充經費除　校各生自演新劇『盲人鑑』表演讀寫中西文體操琴歌打字奏懷孩啞鈴外唐紹儀先生亦允臨時演說且已預定包廂一間幻術大家李松泉碩士音樂大家周森友博士史鳳珠女士梵王渡約翰大學中西女塾靑年會音樂會全體會友百餘人均允臨時奏琴唱歌實爲空前之大音樂會劵分一元二元三元崑山路婦女靑年會梵王渡約翰大學中西女塾四川路一百二十號靑年會西門外江蘇省教育會靜安寺路五十一號寰球中國學生會法租界天主堂街民國日報館均有代售聞劵存無多慈家宜從速購 
[耶蘇誕日之慶祝]  
　　前日（二十五號）爲耶蘇誕期旅滬廣東浸禮會假座懷恩堂開會慶祝接連兩天二十五號爲該會教友學生及他會教友之聚集二十六號則招待各界來賓該堂内外陳列生花遍紥翠柏除以萬國旗　紙花點綴外更以各色縐紗結爲繡球懸垂四面其開會秩序如唱詩演劇女童演說等均有興趣所演故事每幕配有雅緻風景計是日自一點鐘開會至散會時已萬家燈火惟此届雖分兩日開會（往年祗有一天）來賓仍擁擠滿堂共有一千六百餘人之多 
　　北四川路守眞中學柏美蘭女學學生團昨亦關會慶祝龐守愼君主席陳厚基君祈禱校長伍培來君教員譚子欣姚德章二君郭仲良夫人周女士亦均蒞會助興李瑛女士及張品靜張品芳二女士鋼琴獨奏聲韻悠揚小學女生譚妙珍譚素珍歌曲亦殊娓娓可聽末後由田永奎君演弄戲法令人日迷五色演畢由郭仲良君祈禱散會聞是會之設係守眞學生蔡廷良柏美蘭女士鮑韻蘭等所發起云 
[追悼沈縵雲之虛傳]  
 
已故滬商沈縵雲之家屬訂期二十九日卽隂曆十二月初五日在滬北壽聖菴設幕領帖上海紳商各界如王一亭顧馨一吳抒之王引才楊次樑吳佑之黄耕伯凌季潭郁仲榴馬驥良等届時均擬前往祭奠至追悼會一事外間雖有是說並不實行 
[徐企文棺柩回滬]  
　　邑人徐企文自癸丑年因夤夜襲擊製造局拘解至京由軍事執法處訊明鎗决後其遺骸留存北京迄今數年未經運回近因共和復活徐之家屬特赴北京將其棺柩具領歸葬昨由招商局江裕商輪自天津附載到滬徐之親友家屬帶同軍樂一隊前往碼頭迎迓現將棺柩暫停尚文門江隂公所擇日再行安葬 
[派兵查緝私鹽]  
　　兩浙鹽運司胡思義君查得本年各屬銷數不甚暢旺比較所征鹽課有短無盈皆爲私販偷運所致當此冬令正值醬園槽坊需鹽浩繁之際而光蛋梟匪私運私販亦在冬令較多所有産鹽之區如餘姚岱山及奉賢金山川沙大團等處曁湖州之大錢口長江之南通靖江江隂一帶均接近鹽場自應擇要派兵查緝以期私鹽不致走漏　於昨日令由兩浙統領轉行所屬各緝私營迅速撥兵扼要查緝以重鹽課云 
[淸查巡士何人之變通辦法]  
　　水警第二廳長前飭所屬淸查巡士保人已誌前報茲將駐滬第三分署一等巡官蔣導陞龔國樑蔣祖鴻等具呈分　請求變通辦法原文錄下呈爲擬請變通巡士保人辦法事竊奉廳令淸查巡士保人重行取締等因並保結聯單說明書奉此仰見廳長思患預防之至意欽服莫名惟巡官等根據事實體察情形隱慮滋深有不得不請求變通者查水警慣例募補巡士之初所取保人類皆僅負來歷淸曰之責而服務後有無事故所不保焉蓋名爲保人實則介紹者也乃今嚴格取締必至相率退保勢不得已惟有倂入巡士擔保巡士之一道然其中假革旣多故逃亦恒不免隨時換保自在意中然又籍貫不一同舟先後攸分相知有淺深感情卽有厚薄倘換保時同船不得其人必求同區同區不得其人必求同署卽就一分署署汛地分駐住返需時使不肖者於此脫保期間恣意妄爲鴻飛冥冥從何弋獲此可慮者一也此船此區去一巡士彼船彼區不得與聞迨至報區報署已經時日是被保者脫保多日而本人本官俱尚懵然更或區署偶未加察致漏催換有事之時又何從根究耶此可慮者二也巡士旣保巡士不無二人互保或一人而保數人十餘人者萬一此類之中一旦勾結爲患影響何堪設想是又不僅無從根究而已此可慮者三也伏思各級巡官原有管束巡士之責果能留心監察一船巡士數名朝夕相處其人平日賢否不難瞭然胸中由此觀之本管巡士關係密切有不待言况保人所保非人法律尚論知情與否有所重輕而本官疎防失察當然咎有難辭折衷而論似不必偏重保人於無形中減輕本官責任巡官等公同商酌竊以爲保證固不宜偏廢而職責尤應加嚴重擬請嗣後各船補巡士時先由本官嚴取的保對其負責冉由本官出名一次換保始終完全負責惟原保需換時得由本官酌辦庶於變通辦理之中仍有保管分明之實此變通辦理者也至慮現頒四聯保結一經變通不敷應用無妨將保人具於本官者照式另塡存船備考聯單保結卽從本官塡起以免紛更而省手續此又變通中而變通辦理者也又或慮本官責重窒碍難行不知本官直接巡士連帶責多今明定保責正可　其遇缺擇人塡之於始以免率意濫收引狼伏禍苟非利害不明决無藉口阻撓此又變通而無窒碍者也巡官等明知廳長原訂辦法思慮周詳切實易行母俟巡官等妄參末議祗以身歷其境利害較親旣有可慮者如彼又有變通者如此不忍避位卑之嫌昧獻蒭之義苟安緘默泛視要公用敢不揣冒昧合詞縷陳伏乞分署長俯賜據情轉呈不勝惶悚之至 
[夜差警察禦寒之衣帽]  
　　淞滬警察廳長徐國　因現届隆冬天氣極寒所有各區署所警察夜間上差應令改穿黑布棉衣褲外穿大衣以　嚴寒並加給警帽上之皮遮風自卽日起凡六時至天明八時止概用皮庶風加於帽上昨已分飭各署所警正警佐一體領取分别給發 
[追繳漏報屠宰稅]  
 
 
 

Page 11

 
 
南市董家渡同興牛　莊迭次漏報牛隻屠宰稅被上海縣知事訪悉昨飭催征吏恊同二十三舖地甲至一分駐所請爲派警恊傳居主陳阿榮到所然後帶回縣公署限將欠繳稅欵如數呈繳 
[登錄稅按戸催繳]  
　　上海縣知事沈寳昌現奉蘇省財政廳長飭知各業商人所繳之登錄稅其遵章繳納者雖多而故意違抗者亦復不少亟應澈底淸查分别飭催故特派員來滬先行調查以便將違抗各戸嚴厲對付希卽預爲傳知各商遵照等因當卽派令本署科員協同牙甲按戸查催迅行遵章繳稅倒換稅證如再延抗一俟省委到滬查出後定行照章科罰不稍寬貸並已函致縣商會轉知各業董分别傳知矣 
[關於紙業認稅爭端之批示]  
　　本埠紙業落地稅舊商秦馥記與新商王承興互相爭認致該業中人被累不堪特推陳鴻發爲代表具禀財政廳瀝陳認商把持不放情形請予撤歸公認現奉批示如下呈及節略均悉查此項紙業認稅前據秦馥記王德潤互相爭認卽經批令上海稅所邀集各商核奪在案今該代表又以王承興把持不放請予改歸公認如再相持不下惟有撤歸散收之一法究應如何解决仰候令催上海稅所迅速倂案集議具復核辦此批 
[浦東冬防之周密]  
　　浦東爛泥渡淞滬第三區警正解恩桂因奉徐廳長面諭以浦東一帶洋商廠棧林立且有教堂頗關重要值此冬防吃緊之際巡邏偵察尤須嚴密等因解警止卽於昨日起會同遊巡隊長劉德魁騎巡隊長李玉廉楊家渡一分駐所孟警佐洋涇一分駐所馬警佐塘橋三分駐所錢警佐等各率長警每晚在沿浦一帶曁各教堂左近輪流梭巡以保治安 
[整理地方保衞團之通令]  
　　本埠道縣兩公署近接江蘇齊省長二三四○號訓令云案准江蘇省議會咨開本月十三日本會議决整頓各縣保衞團案一件相應繕具議案咨請查照公布施行等因附抄送議案一件到署准此查保衞團事項節經令行各屬認眞整頓幷責成各道尹隨時攷察在案茲准前因合亟抄件令行各該道縣查明切實整理限文到七日内將整理情形具報核奪一面仍候派員分往調查如有因循敷衍故事觀望定卽嚴予懲戒切切此令 
[吞服種子藥後之怪現象]  
　　浦東陸家嘴成衣匠王瑞林因妻楊氏不能生育四處覓求種子藥方昨忽携藥回家謂其妻曰此藥服後卽能得子詎楊氏吞服後大呼腹痛昏迷倒地不省人事當經鄰人楊金高得悉慮有别情鳴警將王瑞林拘解三區由解警正略詰之下飭將楊氏舁送仁濟醫院醫治王暫留候核 
[火車碾斃栅夫]  
　　前日上午十時十分杭班火車來滬將近梵王渡分軌地方例由橌夫啓閉軌道適風吹栅門致將該夫撞碰撲地跌伏軌上時車上司機人已不及停機竟在該夫頸下滾過身首兩分其舌吐出數寸形狀頗爲可慘 
　　又一訪函云前日淸晨七時南京火車抵滬行經海昌公所附近之軌道有車站中雇用管理叉路機關之桃源人朱小三子因不及避讓被車輪碾斷頸項而死後由屍兄朱廷興朱廷揚二人到來備棺收殮 
[馬車撞傷老婦]  
　　昨日上午有老婦朱楊氏行經西華德路閔行路口被馬車撞跌頭部受傷頗重旋有巡捕到來將馬夫及受傷人送入捕房諭令馬夫償還養傷費四元了事 
[玻璃店學徒自縊殞命]  
　　北京路福昌玻璃店學徒常州人陳祖培年十七歲前日不知何故用蔴繩自縊身死經店主報告捕房飭將尸體車送驗尸所昨由尸母陳王氏投案請免相驗自行收殮 
[鄉婦投河遇救]  
　　前晚有年約五旬之鄉婦身穿蓆法布皮袄元布棉褲在鐵路北小浜内投水圖盡由四區巡邏警救起解入區者詰問姓氏住址及因何自盡堅不吐實當傳地保到區飭送慈善團留養候查 
[女子負氣吞烟]  
　　北京路一千二百七十號門牌女子衞阿娥前日因向顧姓二房主索取衣服口角負氣潛吞洋烟圖盡經人察悉報捕將女帶入捕房轉送醫院經醫生醫愈而出 
[聚吃講茶之惡習]  
　　閘北中洋樓茶肆前日下午有數十人吃茶評理一言不合遽行用武一時擲凳抛碗將陳家甫王春奎等擊傷當經該店主鳴警到場拘獲行兇之殷釗洪王學貴等連同受傷人解局並有梁俊山投局願爲見證奉諭函送地方廳請辦昨經檢察官預審之下判令陳家甫等自行醫治殷釗洪等收押候調查起釁實情再行訊辦 
[搶親毁物均違警章]  
　　賃居浦東爛泥渡之常州人徐金林自幼聘定同鄉陳三林之女秀鳳爲室徐因家貧無力迎娶突於昨日午後二時許糾集多人前往陳家將秀鳳搶回結婚陳家亦卽紏集多人前往刦回及至徐姓家正在雙雙交拜室中所供香案等物當被搗毁一空徐卽報告三區警署由倪巡官率警前往將陳三林並其妻孫氏一倂拘署經解警正略詰之下以徐陳兩姓搶親毁物均違警章諭飭押候查明核辦 
[追究婦女下落]  
　　西鄉曹家行成衣匠朱和尚之妻潘氏近被住居附近之朱張氏勾引出外與朱琴香等私識逃匿昨午朱和尚來滬在本城將張氏等尋獲扭控警察廳着送地方檢察廳訊追潘氏下落 
[姬妾席捲而逃]  
　　商人顧耀卿之妾不守婦道與人私識近竟席捲所有脫逃無蹤顧查檢失物爲數頗巨昨已開明失單分投地方檢察廳及淞滬警察廳禀求查緝 
[移提串放白鴿之騙子]  
　　胡掌華因與徐老三等串放白鴿騙取通州路六十九號門牌鄉婦周許氏之子身價洋一百四十元被控捕房由探將胡徐二人拘解公共公廨訊判各交七十元人洋並保在案茲悉胡存洋七十元保出後匿居華界屢傳不到故於前日由廨備文發交哈爾濱捕房飭探呈送上海檢察廳請爲派警協往移提歸案訊辦 
[焚燬樓面]  
　　前晚九時許公共租界南京路四十三號門牌某號樓上某律師辦公室後面忽然起火當經捕房立驅皮帶車前往澆息計燬樓面一間 
[行使僞質小洋]  
　　朱阿二串　婦人王陳氏在吳淞鎭行使僞質不洋當場敗露由警拘住抄出僞洋二十七枚收押送警局昨將人贓函送地方檢察廳請爲訊究 
[私帶烟膏之刑期]  
　　同福内河小輪水手陸菊忠私帶烟膏一百十五盒一案昨日午後由地方審判廳推檢各官開庭審理判陸菊忠處以五等有期徒刑監禁四個月以儆 
[米行司賬捲逃]  
　　南市某米行司賬莊某前日捲取賬欵逃逸無蹤昨由該行執事丁仲偉等至淞滬警察廳具禀請求查緝徐廳長諭飭偵緝隊偵查拿辦 
[缺少小洋兩封]  
　　昨日上午十一時滬寗鐵路公司遣派出店持角洋九千八百角計分四百角八開二十封六百角四開三封乘車至天后宫橋北堍同康莊交納該莊夥檢點之下缺少兩封計一千二百角詰問該出店據稱不知如何缺少當卽報告包探將人扣住再行詳詢核奪 
[棉紗號追索貨價]  
　　和衷棉花號經理舒子仁昨將方保山扭至法捕房聲稱方前向漢口商號購去棉花三百零五擔裝成六百二十八包計銀五千六百五十兩迨向索取價銀方卽避匿後始尋見追問據稱此貨已由某報關行裝輪運申求售當由漢口和衷號主張步靑控經夏口檢察廳訊判着方交保來申淸理詎方保出來申非但不理反唆使伊友等出場霸吞並將購去棉花三百五十包向已倒大豐永號押銀一千六百餘兩化用請求澈究當經捕頭詰問方承認不諱諭令押候錄供解送法公堂訊核 
[追償貨欵之手續]  
　　林增福前至法公堂控被安在松虧欠貨洋三百十四元向索推諉請求訊追等情判安交人銀並保限七天繳洋在案詎安挺押不繳亦不覓保昨由原告投案禀稱安於興記號内尚有股份並非無力償還應請核示中西官判着原告查明補禀再核 
[甫經停閉又開張]  
　　義壽堂等前在淞滬警察廳控同業朱福壽違背行規在附近設店營業當經該廳諭飭朱福壽將店停閉在案日來朱不知如何復大張旗鼓設肆經營義壽堂　表施恩沛等爰復到廳禀請查辦徐廳長以朱福壽仍在原處開店不知有何理由昨已諭令第二區警局就近派警勘明並調查實情復候核辦 
[捕頭與越捕同來]  
　　法捕房三道捕頭裕愛脫與某捕頭及安南巡捕數人於前年自告奮勇回國從戎現已期滿由法國乘座郵船啓行順道至西貢並帶同越捕一百名附乘原船於昨晨抵滬所有越捕百名以備更換當差期滿之越捕回籍惟三道捕頭等仍候法總巡給予位置 
[竊賊抗拒暗差]  
　　南市一區一分駐所暗差警察張蘭亭於前晚九點餘鐘在竹行弄見有張阿二陳阿三將鉞釘繩索置於牆間希圖登屋行竊當卽扭住向之詰問詎兩竊竟敢拒捕傷及張警手指張警立吹警笛號召崗警前來輔助奈一時不及聞知正在爲難之際適有警廳内總務科長趙殿英乘車經過突聞警笛聲上前帮助將兩竊一倂獲住帶回該所搜出鐵鑿兇刀等物解送警廳司法科訊究 
[包探拘獲竊賊]  
　　宋惠甫前日在福建路六百八十八號門牌竊取丁玉星衣物携贓圖逃被探查獲人贓帶入捕房押候解廨訊究 
[券]  
　　羣學會定於一月一日下午一時開元旦慶祝大會昨承贈劵二紙書此誌謝 
氣候報告（上海徐家滙天文臺） 
 
[已過者之報告]  
　　十二月二十五日重要反旋風在長江及黄河之間低度在日本之東臺灣峽以北烈風自北方吹向西北上海晚間晴而寒二十六日上海氣壓仍高大西北狂風甚厲氣候寒華氏表降至十九度九是日午後四時前二十四小時内上海温度至高三一丶六至低二十去年同日至高五七丶四至低三二丶九 
[未來者之推測]  
　　十二月二十六日午後四時三十分預测動厲之信風或新起之狂風由北吹向東北而至黄海之南北方微風無定向上海天氣晴而嚴寒 
雜評二 
[整頓保衞團（庸）]  
　　彭政府時代對於人民自治事業摧殘惟恐不盡獨於施行保衞圍一舉尚知鼓勵民間尚武之精神雖論者謂人民竭其膏血以養無數軍隊警察而身家之保護乃仍屬諸人民之自身徒授官吏以卸責地步事甚無當然因此而人民處於專制萬鈞之下尚有自衞之資且以内地政令之不修冦盜之充斥人民之生命財産斷非無能之警察暴横之軍人所可託庇者則地方保衞團之組織實亦時勢所必需也 
　　顧官吏雖許人民以組設保衞團而實際上則此種機關仍無異於從前保甲團防之虛應故事卽以蘇省而論除江北各縣盜賊横行人民感切膚之痛面設備稍具規模外自餘盜風尚不甚熾之地試問自施行以來時將三載其成績何如其效用又何如團丁訓練之未施器械之未備其力曾腐敗警察之不若向例每届冬令省中必有一度整頓之公文發表今省公署又依省議會之議决而以切實整頓爲言矣各縣知事其能不如曩時之一紙空文循例照轉乎雖然整頓而能以七日爲期吾亦不能不驚知事之萬能也 
來函 
[恒隆米行來函]  
　　閱報載大豐永倒騙鉅欵内有小行名下數萬兩一節甚爲詫異惟該號前向小行分號成定小麥當時商借去規元一千五百兩事則有之並無抵押品類等項如許之數諒係訪員傳聞之誤祈請貴報更正爲禱北蘇州路第九百零七號恒隆米行具 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[歸去來辭爲參議院議員選舉失敗諸人作] [  仲靜]  
　　歸去來兮議員無分胡不歸旣自以謂必得遂失敗而獨悲悟運動之無效知費用之難追實勢力之薄弱覺昨是而今非舟搖搖以輕颺風颯颯以吹衣思當選之榮耀覺自己之式微乃瞻衡宇載泣載奔僮僕星散隨手閉門精力已疲金錢無存低頭入室滬痕滿襟取水烟以自吸對家人以無顔靠椅背以長嘆終坐臥之難安心搖搖以無趣門緊緊而長關閱報章以流涙時俯首而悲觀本有心以出去乃没趣而仍還病漸漸以侵入臥牀榻而纒绵歸去來兮請息念以絶遊議員與我而永辭豈有法兮可求恨醫藥之不離覺財盡之可憂家人告余以年終將抵賣其田疇或命中人或央親友旣東西以探問仍急切而難售心焦灼以欲死涙涓涓而長流羡萬物之得時恨吾命之將休已矣乎議員雖做有幾時曷不委身任去留胡爲遑遑欲何之富貴本吾願天命不可期希名利以雙收竟奄奄而如此爰長歌以當哭豈陶情面賦詩望天下之人民當有鑒於斯辭（四） 
詩話 
　　曩歲設廻瀾社時蒐集佳作極夥如周文煥君之子夜四時歌云春暮歡不來獨立繁花隂東風盪花開一花含一心水閣多凉風獨携氷簟臥不遣侍兒知除歡只一個秋風忽蕭瑟漸覺梧葉稀邀郎看梧葉梧子常相依昨夜北風寒知歡何處宿自温繡被眠和影話幽獨古音古節情致纒綿允稱佳搆 
　　近於先嚴殘稿中得一小箋書西湖雜詩三截聲調手蹟殊非先嚴筆墨未知何人所作其詩風致娟然亟錄之拜罷觀音逐隊回軟紅塵裏笑顔開兒家衣染西湖色不到西湖不着來檢點魚　掛雨餘斷橋西去是儂居扁舟輕載桃花氷不賣鱸魚賣鱖魚六朝金粉夢如烟蘇小多情合作仙遺下生前風月債替人管領到今年[  拜花] 不受酬 
笑話 
　　一婦對人語恒稱其夫曰他而不名與夫對語則稱曰你其子習聞之矣一日二客至父母均不在客戲問兒曰若父爲何人兒答曰吾父爲你又爲他 
　　鄉愚初赴滬或告之曰上海電車有頭等二等之分頭等取值倍常人大概坐二等也明日雇人力車坐於踏足板上車夫曰請上坐請上坐鄉人答曰不必不必余坐二等可矣 
　　歲寒電汽公司出貰火爐某甲入觀良久詢夥友曰若此種者價格若何答曰一月五角甲曰一圓五角乎廉甚廉甚爲余選十具余將歸以贈吾鄉之長老也 
　　夫謂妻曰此爲新年之曆書吾以一毫五仙購得之者妻曰曆書乎昨昨尚多購一本今年不猶可用乎而特購爲[  烏廬] （二） 
小說 
[言情小說鏡（二十章二）] [  常覺小蝶合譯天虛我生潤文]  
此美術院者室中乃無圖畫但以各種尋常什物陳設案頭製爲啞　射一畫名頗見巧思中有蘋果一枚剖而爲二題曰麥克斯冬名畫『心醉矣』予不禁爲之莞然而勞倫司殊無笑容微曰柰梨予曰何者勞倫司曰汝母憨笑吾將有以語君言次似欲近予又復躊躇予倚身壁柱心殊翼翼而勞倫司則曰嗟乎柰梨汝殆已忘我矣而汝之一顰一笑吾固無刻能忘也予曰笑耶是則汝語殊不當蓋笑之一字吾固早已忘之勞倫司曰是或然卽吾笑亦不易言時顔色凄苦而予心則殊愠念事已至今彼果何意尚欲向予惺惺作態誠欲蓋而彌彰矣因曰然乎曰然蓋吾卽無心肝亦未能遽忘前塵影事予至此熱血乃潮湧曰勳爵吾雖善忘然一事亦未能遽忘蓋無論如何汝終不能謂我爲無心肝也勞倫司曰然則汝嫁菲雪又將云何予至此乃不禁低首背身以視地毯勞倫司見予怒矣則又轉爲和婉之聲曰柰梨吾雖爲汝備歷艱苦吾亦無怨今之所語初實不假思索然亦汝有以逼我而致言次乃握予手予摔手曰吾逼汝耶嗟乎吾誠不幸乃復遇汝今又故故窘我是誠寃孽勞倫司方欲言忽一驚則已有一女郎推門而進乃爲嫿娜予乃不禁退縮直至屋隅實則吾人固未犯如何之罪而中心翼翼幾無藏身之地但嫿娜似未見予呼曰勞倫司勞倫司面色盡白旣而緋紅曰娜娜耶言時踧踖無狀竟忘出手爲禮嫿娜曰汝何時來倫敦者吾聞人言汝不在基白勒島耶抑坎忒府耶雖然吾不能憶矣然而汝來倫敦何不以信告我言次舉目向勞倫司一望顔色似怨勞倫司曰吾來才數句鐘耳而其聲冷澹乃如路人嫿娜曰數句鐘卽來此會場耶一人來乎言次見予則曰噫柰梨亦在此則立前親予之吻笑曰嗟乎汝無良之女郎數月以來汝匿何處耶吾乃訪汝遍矣卽曼睞處予亦有信往問而皆不我一答今幸相見汝亦樂乎言至此忽止以目望我又望勞倫司乃曰柰梨汝亦一人來耶（未完） 
　　二十六日揷畫爲『意見二字不宜於今日中國見之人人當三復斯言』二十字組成 
　　閱者諸君注意今日新自由談印在後幅 
 
 
 

Page 15

 
 
新自由談 
短篇小說 
[社會短篇荒塜（寄塵）]  
　　春暮矣雨後之天光與芳效蕌色同是一碧而片片白雲與點點紅桃花點綴於其間則愈顯其色之鮮明吾知造物者爲良畫師故能布景設色如是之工也 
　　是時芳郊中尤有點綴之品則爲一少年及兩女郎是己少年作西裝其面貌之整潔與其西裝之衣同一妥貼無復絲毫不妥之處以右手挽一女郎之臂而行女郎之丰貌裝束尤飄飄然有造世獨立之態又一女子則尾之而行他人見此三人無不知彼兩手相携者爲新婚夫婦隨行者爲婢女而此行則爲踏靑來也 
少年呼女郎之字而言曰素筠吾之愛卿卿以爲僅如是而已乎素筠亦字少年曰筱亭如是者亦可謂極矣筱亭曰未也夫愛情專一無二乃男子應有事何足爲貴吾之所重者在於幽明如一生死不渝耳素筠曰君欺我哉他日吾死矣誰證君之愛情不改與否筱亭曰卿苟不信我者我又何言吾但求吾心之安可耳言時其首右傾幾全倚於素筠之香肩上恍惚聞素筠之芳心自語曰如此夫婿直世上所無也而其時有格格然之笑聲出於婢女之口筱亭曰春蘭笑胡爲者汝之蜜月光隂在眼前矣復回首謂素筠曰此女子可大憐卿當善視之尤願其勿濫用愛情以自抛棄其一生之幸福須知世上男子固不可信也筱亭言未已忽聞春蘭微嘆筱亭曰嘆胡爲者汝須自約束愼勿浪用愛情汝年正稚胡得作遲暮之嘆祝汝他日之幸福如我輩也 
　　是時三人且行且言已及半里信步所之初不自知其爲何處素筠偶爾回其香頸忽見芳草之中有荒墳焉謂筱亭曰此誰家之墳也且言且趨而視之筱亭曰他人家墳何與汝事卽欲挽其手前行顧已不及素筠已翩然至墳下矣伸其繊繊玉手撫墓門之碑碣而讀之曰 
　　吾惟一恩愛之妻黄秋波之墓筱亭手題 
　　此時素筠色變筱亭色頳春蘭則顧二人之面色期期乃不能置一辭而一片無情之斜陽照此荒塜上則似塜中人方齲齒而笑也完（三） 
家庭常識 
　　芥菜拭鍋可除腥氣 
　　玻璃杯下置一洋刀則沸水冲入不致爆裂 
　　揩燈卓時以食鹽探之則光亮而耐久用 
　　火爐燻板上撒以食鹽可免麵食烘焦之虞 
　　煑蛋時先以冷水濕之然後投入沸水則不致碎裂（瓊華館主） 
聯話 
　　衡陽彭退菴先生登泰山集唐詩一聯云我本楚狂人五岳尋仙不辭遠地猶鄒氏邑萬方多難此登臨集句宛如已出令人傳誦不已 
　　温生財陳敬嶽二烈士殯紅花岡時有爲聯輓之云生經曰刃頭方貴死葬紅花骨亦香議論頗妙佳作也 
　　孫髯如先生所撰雲南大觀樓長聯有不可一世之概聯云五百重滇池奔奔眼底披襟岸　喜茫茫空闊無邊看東驤神駿西翥雲儀北走蜿蜓南翔　素高人韵士何妨選勝登臨趁蟹嶼螺洲梳裹就風鬟霧髩更蘋天華地點綴些翠羽丹霞莫辜負四圍香稻萬頃晴沙九秋芙蓉三春楊柳』數千年往事注到心頭把酒凌虛嘆滾滾英雄誰在想漢習樓船唐標鐵柱宋揮玉斧元跨革囊偉烈豐功費盡移山辛力儘珠簾畫棟捲不盡暮雨朝雲更斷碣殘碑都付與荒烟落照祗贏得幾杵疏鐘半江漁火兩行秋雁一杵淸霜』或仿其詞作嘲食鴉片一聯頗極嬉笑怒駡之致足與原作並傳聯云五百兩烟泥賒來手裹價廉貨淨喜洋洋興趣無窮看粤誇黑士楚重紅瓤黔尚靑山滇崇白水估成辨色不妨淸客閒評趁火旺爐然煑就了魚泡蟹眼正更長夜永安排些雪藕冰桃莫孤負四稜　斗萬字香盤九節老鎗三　玉嘴』數千金家産忘却心頭癮發神疲嘆滾滾錢財何用想名類巴菰膏珍福壽種傳罌粟花號芙蓉横枕開燈足盡平生樂事儘朝吹暮吸那怕他日烈潮寒縱妻怨兒啼都裝做天聾地啞只剩下幾寸囚毛半抽肩膀兩行涕涙一副枯骸』（似春）（二） 
世界管窺 
　　美洲因鼠類所受之損失統計每歲有二千萬磅之鉅 
　　蜘蛛食量之宏實所駭聞據科學家攷得云蛛之食物如以人類例之則每日黎明時可吞小鰐魚一尾七時許食小羊一頭九時進小牛一午後一時太牢佐饌餐後至臥時復可羅鳥雀百二十頭爲果腹之需 
　　明信片之用始於西曆一千八百七十年間 
　　吾華全國現有德人創辦之初級學校一百六十四所高級學校一十五所英人所設之初級學校一千四百四十五所高級學校二百四十一所美人所設之初級學校一千九百九十二所高級者二百四十一所（元元譯）（二） 
海外拾遺 
[英國人之迷信（鴻圖）]  
　　婚期吉凶之迷信星期日結婚者主夫婦愛情濃郁星期一主困苦貧穿感情隔膜星期二主喪耦或重婚星期三主歡諧伉儷星期四主異日有令譽星期五主夫婦反目星期六主終身快樂誕辰吉凶之迷信星期日誕生者小兒必俊秀聰明愉快活潑星期一必姿容艶麗星期二性情和藹星期三愁苦多病星期四遠遊四方星期五爲親朋所喜悅星期六終身勤勞始獲自給（二） 
 
 
 

Page 16

 
 
   
 
