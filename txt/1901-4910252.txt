# 1901 - 230 - 4910252

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票毎部僅收回人工紙墨等费洋銀四十八元分兩期繳足先付二十四元給予般票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以　時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局　巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津　電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論萍鄉縣顧大令示諭生童事]  
　　萍鄉縣顧勴堂明府今之賢長官也其築鐵路辦開礦保教堂條教詳明寛嚴並用槃槃大才固已上官欽其賢黔首樂其政矣而於培植人才造就士類尤勤勤懇懇若父師之於子弟觀其所刊萍鄉課士錄仿經濟特科之例以内政外交理財經武格物考工等類命題一時得風氣之先通逹時務之材霞蔚雲興羣焉以起其教誨切而期望深固有合乎爲國求才之雅意儒林循吏並擅聲華本館載筆之餘亦旣敬仰深而欽遲切矣惟觀昨日本報所載明府示言則不能無異焉示中略謂鰲洲栗江濂溪各書院前經禀定用經史時務算學與八股試帖相間輪課本縣因見舊歲十二月變法諭旨早知八股試帖必廢本年課試書院已將試帖删除於四書五經各命一題而已預留地步現大祇須改作四書義五經義又云四書義與八股不同之處不過不用破承不入口氣不作整比準引用後世史事以經解史論體行之而已至明代分經取士其經文與四書文無别國朝改用五經取士人才蔚起業已無美不臻無體不備坊間有經藝備體一書分類選收至爲明　是書内止墨卷體一門現在未可再用其餘各體隨其性之所近均可摹倣但勿用破承勿入口氣勿作整比而已云云夫時文之爲世詬病者爲其但知揣摩機局也仿效聲調也得墨卷數十篇句摹而字仿之便可獵取功名爲致身青雲之計久而久之聚各省庠序之士汨没於尋行數墨中而經史大文均將束之高閣更無論經濟之學富强之謨中國委靡不振之機實由於此今者朝廷銳意振興下詔改試策論舉數百年之積弊一掃而空海内士人方將購讀經世有用諸書力矯從前空疏陋習明府旣有培才之雅意方將諄勸諸生廣購簡編留心誦習俾成將來遠大之器而乃示言高揭反令諸生將坊間所印之經藝備體各隨性之所近逐體摹仿夫所謂經藝備體者執筆人雖未目覩其書然以意揣之大率坊肆牟利之徒隨意湊集必不足登大雅之堂在明府善誘循循惟慮改章之初諸生或無所適從不得不導以易知易能者俾得由淺近而進窺深遠然取法乎上僅得乎中使嚴禁剿襲仿效之陋習猶恐日久弊生而乃導之使出於其途不將愈趨愈下乎夫自科舉改章以來書肆奸猾之徒咸印成各種小本書入巿求售改頭換面庸劣不堪而無識之流亦或紛紛購取蓋以易於抄撮希冀考試時偶一嘗試也執律人嘗著爲論說痛斥其非并擬請各省大吏仿日本版權之例設立檢書處凡坊賈所印之書必須呈候核定實係切實有用者方准出售防微杜漸未嘗不有深意存乎其間今明府示中之經藝備體或與時下庸劣諸書有間然諸生童一經誤會剿襲塗澤之陋習未必不由兹起也夫紛紛者不足責以明府之賢而亦未能免俗殆所謂習俗移人賢者不免乎涉筆及此深爲明府惜而亦不僅爲明府惜矣 
[聖慈禮佛]  
　　昨日傍晚本館得汴省河南府行在所發專電云九月十九日卯刻皇太后皇上召見軍機辦事後辰刻詣關林龍門香山等寺拈香申正仍還河南府行宫駐蹕 
[邸節抵港]  
　　昨午得香港電音云中國奉命出使德意志道逹歉忱之醕親王已於本月十九日正午十二下鐘時携帶叅隨繙譯各員回抵香港迨鐘鳴三下命駕登岸往晤英國駐港總督某君旣而港中各華商次第衣冠晉謁其中儀節電音尙略而不詳一俟接到郵書當再備登報牘 
[迎鑾電報]  
　　天津直報云九月初九日陜州行在電逹京師大旨謂鑾輿回京時王公百官應在永定門内大橋迤南一帶跪迎至慈聖萬壽節期如尙駐蹕開封則一切祝嘏典儀可遵照上年辦理 
[撫軍扈蹕]  
　　天津直報登陜西省垣來電云陜西巡撫升大中丞於本月初四日欽奉兩宫面諭速回本任與司道籌商陜災善後事宜隨對以陜事由藩司籌辦頗能妥協無勞聖慮並奏請護駕前往開封 
[兩宫俯如所請]  
[汴軍護駕]  
　　天津直報云宋祝三宫保所統大軍前由馬軍門帶往直𨽻防剿土匪現已在河南另招舊部十二營以便迎護大駕入京如火如荼軍容頗盛 
[邸駕回京]  
　　天津直報云本月十一日午後四點鐘越三十分時睿王由行在遄返旣抵火車站卽經僕從人等迎迓入京帶有神機營兵千餘名係去歲隨駕西狩者 
[挑選衛隊]  
　　慶親王趨赴汴省迎鑾已詳前報昨得京師友人來函云去歲慶邸曾招募旗丁一百六十名入武備學堂肄業兹就其中挑選四十名作爲護衛軍隊帶赴河南而以一百二十名環衛京邸 
[總署考略]  
　　京師和約旣成詔改總署爲外務部冠六部之上然其所治之事仍總署之事也昨閱徐家匯匯報登有答客問總署巔末一條原始要終有條不紊爰節錄之其文曰總理各國事務衙門創於咸豐十年十二月初九日至光緒二十七年止先後共三十一年初各國通商諸事歸兩廣總督治理惟俄事則操諸理藩院自英法合師 
 
 

Page 2

 
 
之役軍士直入京師偪立天津和約中國始有總理衙門之設其始以三大臣主之即恭親王及桂良文祥是也法使某君善之嘗致書恭親王言此舉各有利益中外易於輯和明年桂良卒朝廷增派四大員主持其事兼充軍機大臣同治八年增至十員光緒三年又增一員後又减爲九員光緒二十四年復增二員係恭親王慶親王李鴻章榮祿廖壽恒翁同龢敬信許應騤張蔭桓崇禮先是以恭親王爲領袖迨光緒十年 
簡慶親王代之二十六年仍復十員之舊於是王文韶廖壽恒崇禮趙舒翹徐用儀許景澄吳廷芬桂春袁昶聯元聯翩而入與東西各駐使周旋壇坫雍雍乎玉帛聯歡矣 
[兵船漸少]  
　　天津直報云九月十三日駐泊大沽口内外之各國兵艦運船祗共一十有四艘其中英國四艘美國一艘德國一艘法國一艘俄國二艘日本國三艘義國二艘餘已駛往他處矣 
[徐花農侍郎奏請添設商部衙門摺]  
　　臣徐琪跪奏爲敬陳管見請設商部衙門以收實用而勵羣材恭摺仰祈聖鑒事竊臣恭閱邸抄伏讀上年十二月初十日諭旨世有萬古不易之常經無一成不變之治法窮變通久見於大易損益可知著於論語等因欽此跪聆之下仰見聖明洞鑒萬里因時制宜誠執兩用中之至要也臣維今之學者動言新舊其實新舊視乎變更實無所謂高下甲午以後中國人人以爲日本因變法而强於是新學遂中於人心而二者之名驟判不知新之一字本聖賢所不廢易曰日新其德書日咸與惟新固甚理夫新矣大學自修身以至治國平天下要於格致而歸於理財夫格致與理財非當今之急務乎然在明明德之後卽繼以在新民而傳又引康誥之作新民湯盤之三言新大雅之周雖舊邦其命維新中庸言尊德性而道問學致廣大而盡精微極高明而道中庸温故而知新魯論亦曰温故而知新可以爲師矣於新字皆極致意顧知新必由於温故者非他故卽舊也是以穀梁莊公二十九年春新作延廐傳曰言新有故也僖公二十年春新作南門亦日言新有故也定公二年冬十月新作雉門及兩觀亦曰言新有舊也由是觀之魯論與中庸之意惟恐學者徒鶩乎新之名而不得其舊之實是以知新必求温故蓋故而不温卽聖論所謂舍其本源而不學學其皮毛而不精者是也故西人亦以語言文字爲末節必中學深者再言西學始得謂之通人諭旨所垂洵洞見肺腑者也然數年以來新舊之見終不能泯者皆由言新學者無進身之路無歸束之途而持舊論者又加以菲薄譬如滿地散錢無所串貫是以日甚一日益分彼此也今者恭讀聖諭嚴禁新舊之名渾融中外之迹誠正本清源之篤論矣然欲忘其名而銷其迹非於京師設商部衙門不可何則洋人之入中國無非爲通商而來一切富强之術無不因商而起今在外旣有商務大臣而京師無商部衙門則言時務者無所附麗無所附麗則各成一說言舊學者遂從而爭之爭之不可於是畛域出而禍端見矣爲今之計莫如設商部衙門使談時務者盡處其中雖舊學並行而守舊者不使過問譬如戶部之言財賦刑部不得干預工部之言興造兵部不能越俎各司其事各盡所長尙何意見之或存優絀之相較哉惟欲設商部衙門必須分十有四司今試擬其名目一日溥利二日尙象三日武備四日弼教五曰游藝六日升人七日同軌八日同文九日恪致十日交際十一日星算十二日博采十三日博聞十四日博物何以言溥利也蓋利源爲時務所最重有溥利一司則稽終歲之出入課百物之盈虚騐五土之生殖揣羣情之好尙量山澤之腴瘠定工賈之趨向舉可以興利而有益於國者皆隸之此之謂首領司其餘議利之舉每有興建必由溥利司核定而後行蓋稽出入則公私無浮冐課盈虚則貿易無折閱騐生殖則土性無逆施揣好尙則銷路無阻滯量腴瘠則水旱無觖望定趨冋則南北無背馳大綱旣定然後實力行之斯利爲獲益之利不致利未見而弊已叢生利爲共有之利不致此人富而他人或貧此誠計利之至要也同軌司者則管鐵路者是也從前鐵路尙少近則可開者皆已興工支幹繁衍山川曲折尤非得有專司不可故特設此司凡利權之不歸洋人者由司察核情形應推廣應繞越苟有利於國而無損於民者商家欲請興辦必先禀由此司核准由商部大臣奏明給札而後開辦卽外間總辦鐵路者亦必將所開鐵路每年招集商本若干支用若干實收若干開具清册咨送司中覆核以定各省局員紳董之考成而騐國家利益之所在則此司又不可不設也此摺甚長今尙未畢容俟排日續登 
[博白匪患]  
　　廣州訪事友人云日前廣西博白縣團練紳士朱德爵等以近日會匪猖獗民不安居聯名具禀督轅請兵剿辦督憲陶芷芳制軍批其牘尾曰匪徒滋擾地方搜捕固賴勇力亦在該縣地方官威望足以震服羣才勇團方能用命庶可除莠安良據禀博白縣地方會匪充斥搶劫頻仍固由勇力單薄地方官恐亦未能稱職候札飭高州北海各鎭及高廉鬱林文武各官不分畛域會同實力兠捕并咨會廣西巡撫查明該縣現任地方官是否勤幹勝任察酌辦理并候撫部院批示黏抄保領均附 
[示催稅契]  
　　杭州訪事友人云定例置買田産應至藩署領取契尾以便執業顧民間往往匿不呈報或以多報少目下庫儲支絀挹注良難浙江藩憲誠果泉方伯因通飭各屬限一月内核實呈報如有以多報少者准其更正從前漏報槪免深求倘逾限不報則一經查出定行嚴辦等因日來仁錢兩縣主已出示曉諭俾衆咸知矣 
[太守守勘災]  
　　杭州訪事友人云本年夏秋之交淫雨連綿各屬均遭水患前經浙江藩司及杭州府先後委員分投查勘旋以仁和錢塘餘杭三縣田畝高下不等雖受災較重而成熟者亦間有之若非詳細清查不足以昭平允杭州府宗子材太守因於本月十五日親臨覆勘以歸核實而定緩蠲 
[賭棍宜懲]  
　　寍波訪事友人云匪人開設花會曾經鄞縣徐蓉齋大令嚴拿懲辦無如若輩毫無忌憚意視禁令如弁髦鎭海所轄崑亭汛地方近又有人褂巴誘賭鎭海縣畢大令聞之立卽禀請浙江提督余瑞廷軍門飭左營某弁帶領營兵會同鎭海鎭吳吉人鎮戎所派哨隊前往兠拿當塲擒獲賭棍某甲等六人本月十五日押送提轅未知軍門如何懲治也 
[僧寃待雪]  
　　廣州訪事友人云前者白雲山鄭仙祠住持僧證因被匪槍斃報經番禺縣錢大令飭提祠中香工　亞科押候訊究擬由僧人磻溪赴縣訴稱證因與學三均係相圓之徒爭司祠中香火積怨有年此次實由學三與匪串同將證因謀害後恐事發席捲而逃茹亞科在祠已歴多年向來安分營生懇恩省釋大令隨批示日此案候提案查訊分别察究鄭仙祠旣無住持鄰寺僧衆公議交爾接管應准照辦所典浦間寺田畝契劵如果實被學三携逃著即查明土名方向四址畝分另立妥契呈請報稅立案以杜後患仰卽遵照 
[直隸官塲紀事]  
　　保定友人函告云慶親王眷屬因避拳匪之亂小住西安九月十一日回抵省城文武各官俱赴西門外車站迎候馬龍車水分外喧闐停車片時卽望京師進發○近日省城善後局憲添派候補道袁觀察大化襄理一切事宜觀察旣受事卽督帶馬隊若干人巡緝省南各邑土匪並稽查各處防營○省城保甲局員張大令日陞所帶保靖馬隊現奉藩憲周玉山方伯撥歸吕軍門節制并將保甲局裁撤檄飭大令馳赴新任供職 
[東海明霞]  
　　日本長崎訪事友人云前者日本政府議增各員俸銀近已詳定章程凡各省衛生試騐所傳染病研究所並普通判任官各俸自月給洋銀三十三元至四十元各府縣判任官及地方監獄判任官自月給十八元五角至二十四元五角判任官中最下之郵便電信書記官稅關監吏及林務官自月給十二元至十四元警視廳及北海道稅專賣支局裁判書記各員亦一律酌加各地方郡長普通年俸六百元實缺則增二百元給至八百元此外大小各官各增常俸二成至各項耗費則量爲裁减閒雜人員可裁者裁之老弱者立即罷　蓋亦整飭吏治之 
 
 

Page 3

 
 
方也○邇來赤痢流行死亡相繼雖經各處醫生多方保衛而患者仍紛紛不絶巿役所官醫騐得此症實由鼠疫傳染所致以故横山巿長集資收買死鼠迄今三閱月已收至七八千頭數日前有一美國商船由吕宋馬尾拉駛抵長崎港口内有患赤痢者十四人經檢疫所醫生騐出立卽送入病院療治并聞近日牛疫盛行鷄鴨亦多瘟斃何彼處民物之不幸竟若斯耶 
[鳳闕祥暉]  
　　天津直報云頃得京師來信悉日前慶親王諭令京師各倉放給八旗兵丁米石隨由恩豐倉放給内廷各項他坦内監人等老米八百餘石米粒圓潔每石可售京平足銀二兩二三錢聞此次須支放老米八千餘石歴旬日方竣事○左右兩翼八旗護軍檯槍鳥槍練兵計共十營近由統領某公嚴加訓練昕夕不遑槍械中有銹壞不堪者准立時禀明換給應需火藥鉛丸之類一筆寛爲籌備以免貽誤戎機說者謂此項練兵約計五千餘人蓋用以拱守衛禁禦者也 
[南海寒濤]  
　　廣州訪事友人云邇者省垣各魚欄主因不願商人承築土壩相率停止貿易本月初八日漁戶百餘輩羣向沙艇桀石以投是處駐有緝捕營勇丁出而彈壓漁戶始紛紛逃散旣而追獲九人解請南海縣某大令研訊同供此事由進士黄嘉禮爲首謂是處土壩築成上游水遏不通田禾必損故每人給以小銀錢一角使來此阻攔云云縣主某大令飭暫行收押候傳黄至案訊供○粤垣舉辦房捐大街各鋪戶均已遵繳惟零星小店及貧苦居民每托故遷延以圖幸免南海縣縣丞某二尹與分局委員某君一再出示著每屆三月統捐一次以免紛擾不知若輩能唯唯遵從否○日前省垣十一鋪如意巷吳宅被刼一案兹已由介字營弁勇緝獲盜匪關洪一名大約一經訊究不難將各羽黨悉數供出姓名也 
[八閩瑣事]  
　　福州訪事友人云本月某日匪人林子袖攫取某鄉婦首飾控經福防同知吕司馬飭差拿獲嚴訊之下命笞責三千板枷號三日然後送縣監禁治亂民用重典司馬至其得古人遺法歟○福州府屬莆田縣蔣某在閩縣琯頭街開設米棧其妻已鼓續娶鄭氏並未生育去年因何至某處溺斃水中其弟鴻章聞之由原籍至閩整理棧務令鄭氏運柩遄回氏之父不從具禀控諸閩縣署邑宰王大令不准批飭運柩回籍候莆田縣主訊斷 
[鷖島商飇]  
　　厦門訪事友人云本月某日漳州府孫蕚齋太守因事至厦拜會提道廳各憲并遍謁各國領事官延少山觀察因鼓浪嶼租界事宜辦理尙未妥洽堅留太守互商大約須勾留數日矣○厦門棍徒藉端訛詐無惡不爲前經官吏嚴懲此風爲之稍息近日故態復萌時有帶刀尋釁之事延觀察聞而惡之派員日夜嚴查以便盡法懲辦○此間賭風甚熾雖經嚴禁終於置若罔聞本月初五日戶部街某甲開設賭塲號召劉盤龍一流人呼么喝六查街委員某君見之飭卽拿獲笞責三百板然後交人保釋○某小輪船載客往泉州行至中途機器忽壞適值狂風大作幾被波浪激沈幸和安輪船駛來將諸客援登彼岸○日前颶風大作白浪滔天有一美國魚雷船來厦灣泊閱數日始駛去 
[龍眠山色]  
　　安慶訪事友人云皖省葛家橋畔寓公秣陵汪聯科年纔弱冠曾訂婚無爲某姓婚期不遠忽爲二豎所侵延至八月下旬某日而殞某姓女開訃痛不欲生自願過門守節母兄不忍拂其意挈之至皖至則女絶粒十餘日以身殉之一時戚族中人同深欽敬擬卽禀請大吏奏乞聖恩旌表藉以風示閭閻○安徽巡撫王芍棠中丞於霜降前一日飭各營兵整肅隊伍齊集轅門旋用彩亭舁盔甲至五里廟校塲行祭纛禮禮畢率隊由江于進南門一路旗幟迎風戈矛閃雪觀者幾至塞途○近日安徽藩憲湯筱秋方伯查悉所發牌示往往被劣書某甲延至第二日始懸掛轅門因之勃然大怒將甲斥革發交懷寍縣訊供枷號以示薄懲 
[恭迎邸駕]  
　　醇親王銜命出使德國事畢回華將次到滬昨日蘇松太兵備道袁海觀觀察札飭英美租界公廨讞員張柄樞司馬傳諭英界大馬路各鋪戶一律結彩懸燈虔申迎迓司馬奉札後已飭差次第傳知矣 
[散勇過滬]  
　　兩浙新中軍後營管帶劉君現奉大憲札飭查點本營軍士各給恩餉一月一律遣散歸農其中一百五十六名籍𨽻三湘七澤因令繳呈軍裝號衣禀請浙江提督余瑞廷軍門泒超武兵輪船載送至滬然後換乘某輪船由漢皋回籍並移請英美租界公廨讞員張柄樞司馬照會兵房派探捕妥爲照料 
[將門有子]  
　　長江水師提督程從周軍門以日本將屆大閱之期特命哲嗣少周觀察航海前往憑軾而觀昨日道出申江行旌小駐聞軍瘦深以時艱孔亟留意人才擬捐欵創興皖北潁州學堂命觀察順道查考日本學校章程藉資借鏡亦可謂留心時事者矣 
[局批照錄]  
　　昨日本邑淞滬釐捐總局懸掛批文云職商王文鏡禀批騐補出口捐欵去冬曾據職商王福棟具禀請認當據出口局議覆難保無减折招徠有碍上海出口捐欵未便准行在案兹核所禀碍難照准仰出口局傳諭遵照此批 
[土棍文面]  
　　土棍卜小毛前在浦江中刼取陸福生駁船所載之米控經上海縣主汪瑶庭大令飭差拘獲訊責下獄昨日復命提案略訊數語飭就頰上剌流氓兩字然後還禁獄中聽候備文解府訊勘　 
[魚腹葬身]  
　　日前江南提督李壽亭軍門由金陵乘策電兵輪船來滬下碇南巿董家渡浦濱前日黄昏時甲乙丙丁四家人因事乘小舟登岸偶一失足同墮波心鄰船戶聞有呼救聲急將甲乙内次第援起惟丁卽松江人高某不及施救刻下屍身尙無蹤影恐已葬諸魚腹中矣慘哉 
[南巿瑣譚]  
　　本邑十六鋪迤南各猪行往往驅令烏喙將軍躑躅馬路中臭穢薰蒸行者爲之掩鼻路邇經馬路工程局總辦翁子文太守查悉限定每日午前九點鐘以前午後五點鐘以後方准行經馬路逾時卽從重罰鍰昨日已傳知捕頭王經年轉飭各巡捕留心查察矣○前日駁船戶李金生承裝某廠所購煤十餘墩駛至南巿浦江中適北風怒號浪如山湧舟子支持不住船卽傾覆煤俱沈入波心大約所失已不少矣 
[馬路工程局紀事]  
　　前日上海縣主汪瑶庭大令移文南巿馬路工程局内開奉淞滬釐捐總局憲批敝縣申解七月分膏捐由滬南六戶月捐洋銀三十八元四角未據併解飭卽補解等因相應移請飭查以憑禀覆隨由總辦翁子文太守限局差地甲於三日内赶緊查明馬路旁共有烟館幾家向章膏捐如何認繳即行禀覆以便移覆縣署○邇者馬路工程局總辦翁子文太守查得局内小工頭目馮桂卿迭次貽悞工程遂於昨日懸牌斥革另召妥人充當 
[美租界捕房紀事]  
　　前晚有某西人不知在何處沽飲大醉行至有恒路見本邑人張松濤踽踽獨行突伸手扭住張駭極狂呼巡街捕聞聲而至將西人拘入捕房捕頭令押候酒醒時釋出○昨日小工方阿二在漢璧禮路某茶肆向工頭索取工資一言不合互相扭毆巡街捕見之一併拘入捕房捕頭以二人均有不合令押乞丐牢半日以儆○昨日清晨偷兒蔣阿常掩入唐家弄某姓家竊取衣服若干件携之而出適爲巡街捕所見拘入捕房捕頭令押候解送公堂禀請讞員張柄樞司馬懲辦○昨日午前跑灘賊趙阿池濳入公和祥碼頭上棧房内竊取舊鐵若干適爲管門之印度人所見扭入捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示平挾制]  
　　廣州訪事友人云日前省垣黄沙魚　各小販稱端　巿南海縣主裴大令出示開導各小販畏威懷德卽於本月初九日貿易如常其示文曰爲出示　諭事照得黄沙魚關數家上下馬頭本係官地當堤岸興築之時理應遷　本縣因魚欄係民俞所　且有碍生理故免其　遷并許以俟隄岸築成後該魚欄所需地叚准其擇便租賃已屬格外體卹近日隄工築至欄前恐非魚船販買不便已飭公司商人代搭浮橋以便上下往來更屬格外通融乃該魚攔不知有何不滿意之處并無隻字來縣訴明竟於昨日有四五家相率罷巿必係出情願本縣亦不必勉强惟魚戶不能不賣魚民間不能不食魚欄仍不可少該魚攔若果自知悔悟仍准照舊開設回倘有不便之處亦准來案呈訴由本縣勘明妥籌辦倘一味恃强以爲罷巿可以挾掣官長本縣亦有兩層辦法一准如魚船自行上街出賣并由差勇隨時保護如有人阻撓索詐卽行拿究二准無論軍民人等有願開設鮩欄者本縣卽發給示諭并派勇彈壓或在黄沙或在近城江岸准其卽日擇地開設以期便民現在屢奉 
朝旨力行新政不啻三令五申建築馬頭振興商務亦新政之大端况黄沙係奉督撫憲飭辦之案無論如何阻撓均事在必行而該魚欄竟頑因至此其中必有主謀爲首之人俟本縣訪查得實當懲辦一二以儆效尤查例載直省刁民借事罷巿擅自聚衆至四五十人者照光棍例爲首斬立决爲從絞監候等諸粤民遇事動輙罷巿視爲故常其意不過藉此挾制官長耳殊不知若官長刻薄商民激成事端自然官任其咎而罷巿亦有應得之罪若地方官并無辦理不善卽便罷巿與官何尤况塡築黄沙一案本縣一再諭飭商人並頒發告示聲明沿岸於店魚攔并不勒遷只要於工程無碍將來築成後仍准擇地租賃該魚欄有何不便儘可據實呈訴何必爲此甘犯刑章之舉自示之後該魚欄是願照舊復業一切姑免　究倘仍不遵開導本縣惟有照例辦理勿謂言之不先也各且凛遵毋違特示 
[上海縣署瑣案]  
　　唐海泉控從姪寶樹抛棺圖詐等情前晚縣主汪瑶庭大令升堂研訊海泉稱小的有祖遣地一畝有餘永遠租與某洋商寶樹忽將棺木掩理妄稱祖墳意圖瓜分價值爲特控乞究懲寳樹供稱地係祖墳今被叔父租與洋商是以向索遷葬費大令謂本縣早已飭差查明棺木入土甚淺顯非久葬實係圖訛遂喝令重責二百板飭海泉給以洋銀五元派出差保押令將棺遷去○南翔航船戶周錫卿控紙捐公所巡丁蕭慶林曹阿三將船夥張阿海碰墮浦中以致淹死等情迭經大令訊供不認前晚升堂復訊周供是日船至楊樹浦張正在摇　蕭曹突駕船前來聲稱緝私其時風狂水急兩船相撞致張入水身死求恩究辦曹供小的駕緝私船專在吳淞江中巡緝紙貨並未到過楊樹浦蕭供小的係旱卡巡丁並不與聞此事大令查得張溺斃後並不報騐旣由司事勸給撫卹洋銀三十五元頗爲平允惟念死者貧苦不堪遂復判令周加給屍屬洋銀三十五元交保出外照給并飭具呈切結備查○孫丫頭控高阿華賴婚前晚大令研訊之下孫供胞弟寳生聘定高阿華之妹爲室范克儉唆使其母高張氏圖賴小的控案後彼等懼浼人勸和涓吉本月十七日完姻不料屆期高張氏忽挈女匿周蓮生家旋被周唆令價賣與人爲妾是以將高扭案求究高供母親悞聽人言致啓訟端求恩鑒察大令諭令速邀的實人何出將母女領回以便孫擇日完姻如敢抗違定干未便　 
[英美租界公堂瑣案]  
　　教民張錫九突被鮑子卿扭押捕房因之具禀公堂控請訊明究治讞員張柄樞司馬　知鮑因失去報時鐘報捕請查並無不合張不應至伊家騷擾飭探查明有無實在憑據再行訊核此已見諸報章昨晨包探趙銀河送兩造到案禀稱小的奉諭往查左右鄰人僉稱張實至鮑家敲檯拍案經伊等勸散捕頭聲稱鮑所供失鐘報捕並非虚言張嘵嘵狡辯司馬商之白繙譯謂此案供証確鑿張顯有滋櫌情事且公堂之上尙敢如此無禮其在外不安本分可想而知今姑將此案注銷免予究治鮑乃叩謝而退○包探趙銀河解張正林到案凛稱此人行竊沈阿狗朱學慶二家金約指銀質對時表縀帶等物經小的緝獲人贓解案請究司馬判責五百板管押捕房半年贓給失主具領○趙滿仙向王蔡氏尋仇致被毆傷經一百五十六號巡捕拘解請究王蔡氏供小婦人開設飯館現適身懷六甲驀被毆擊腹痛難當恐有不虞務求嚴究趙一味狡賴司馬判責二百板枷號十日○張雪灘家被所雇車夫沈亭桂行竊衣服五件報捕後由包探邵仁初拘解請究司馬限一禮拜内賠洋銀六元如違重責三百板○小工楊大行竊望賚洋行鑰匙十枚經包探邵仁初拘解請究司馬判責一百板○王仁鄉行竊史茂生家水烟袋一枝經包探竇如海拘解請究司馬判責一百板 
[法租界公堂瑣案]  
已故包探過永發生時曾與僑寓日本之商人林德樹合股貿易後林由烟臺匯寄洋銀五百元托寶善街宏茂昌襪店主韓梅春轉交過永發而過並未收到迨林過相繼逝世林子兆璋由日本函詢及之過妻陳氏因向韓索取韓圖賴不承遂於上期投案控訴讞員杜枝園大令准詞飭提適韓因事赴蘇遂將韓子海林拘押昨日堂期陳氏偕西捕柴某投案備質海林供過永發在日曾與父親合股貿易被欠洋銀一千餘元適林匯寄洋銀五百元由父親繕立收條劃歸前欠陳氏供丈夫在日與韓合股經營早已了結並無欠欵明係有意圖吞求恩追給大令謂海林曰林子兆璋旣函問過妻此欵曾否收到可見此欵的係匯寄與過爾父不應擅出收條海林供此項洋銀小的未便即交與過妻求准交保出外限二禮拜内函問前途然後禀復大令准之○上期潘宓氏遞禀控稱竇少華黄少田爲侯榮生戎桂生介紹將田單契據抵借洋銀四白元後查知單據均係僞物叩求究辦大令飭提竇黄二人研訊潘宓氏遣抱呈郎明華投案呈遞單據求追竇供侯榮生現在甯波當時先由郎說合小的始從中介紹大令謂爾等二人旣已作中不得推諉　十日内將侯戎交案以便訊追單據發還○偷兒王　友陳阿六行竊太古棧中各種藥科及木耳等物分售與陳阿愛周雷氏潘美富三人昨由包探緝獲連收贓人解案請辦大令判罰陳洋銀十元周雷氏十元潘二十元王陳二竊各枷號一月笞責五百板○偷兒陳阿三王阿三竊取某姓所携鋪蓋竹籃水糖等物分售與葉廷記石金泰昨由包探查　建收贓人解拘案請辦大令判罰葉石各洋銀十元陳陸各責五百梎驅逐出境○木工喬和尙訴稱學徒唐阿桂尙未滿師硬借洋銀不遂所求邀同陸連生張桂生將小的擊破頭顱是以報捕拘案請辦大令判責唐四百板陸張各責二百板○包探禀稱火匪趙阿毛李小弟魏阿友在火塲上搶取洋紗竹布各二疋售與復順昌新衣店今連收贓人吳阿元送案請訊李魏直認不諱趙供小的代爲銷　大令判令各責五百板罰吳洋銀二十元○二十六號華捕禀稱劉羅香犯事到案大老爺判令管押捕房未幾卽扭斷脚鐐逃出今由小的拘獲解案請辦大令判責五百板○沈寳林訴稱小的被王阿狗吳阿福竊去圓絲銀六兩售與義和銀樓迨報捕緝獲原贓已被鎔毁四兩今由包探連收贓之楊榮泉解案請究大令判罰楊洋銀二十元王吳各責四百板發改過所收禁 
[上海鹹碼頭廣有利專批順直義賑票]  
本行經理逐月順直義賑大票及各種彩票零躉批發比衆格外克已紅票兌洋照數足兌倘蒙賜顧原班回件信力自給　廣有利啓 
[上海廣揚興廣泰祥專批逐月江南義賑大票告白]  
本行運售大票兼匯兌粤東香港銀兩向歴有年今專批逐月江南義振大票零躉批拆並收兌紅票價皆克已外埠函購原局回件不悞本行分枝南市新馬路祥記碼頭交易此佈 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
欽差大臣大學士直𨽻總督一等伯臣李鴻章跪奏爲續查陣亡殉難員弁紳士兵民婦女現列第二次開單籲請賜卹恭摺仰祈聖鑒事竊臣於上年十二月間曾將順直官紳婦女殉難姓名列爲第一次開單請卹並聲明續查禀呈報者分次陳奏在案近數月來土匪蜂起拳孽復萌所在官弁或接仗陣亡或臨難全節或横被戕害據各營將領及地方府縣先後查禀請卹前來自應作爲第二次彚刊清單恭呈御覽仰懇天恩俯賜敕部各照官階分别照例議卹其婦女並准旌表仍各入祀本籍昭忠節孝兩祠以慰泉壤除查禀未齊　侯另案彚奏外所有順直第一次陣亡殉難員弁紳士兵民婦婦彚案請卹緣由理合恭摺具陳伏乞皇太后皇上聖鑒訓示謹奏七月二十日九奉硃批另有旨欽此 
李鴻章片再據順直善後振捐總局司道詳稱湖北黄岡縣文童劉回杞報効順直振捐銀二萬兩請兌收濟振詳請奏奬　來臣查劉國杞係記名提督劉維楨之子劉維楨帶兵多年頗著勛績屢次報効鉅欵經湖廣督臣先後奏奉特旨將該提督之子劉國柱劉國棟賞給舉人淮其一體會試欽遵有案今劉國杞復能仰體持艱變産湊捐鉅欵洵屬好義急公核與專案奏請優奬例相符可否援照前案特賞舉人准其一體會試出自逾格鴻慈謹附片陳請伏乞聖鑒訓示謹奏七月二十九日奏硃批著照所請欽此 
總管内務府謹奏爲奏聞請旨事恭照道光十年八月奉旨嗣後三處　造等每屆一年期滿著内務府大臣具奏欽此又於咸豐四年十一月經臣衙門奏准嗣後三處籲造自奉旨簡放之日起予限六十日卽令到任自到任之日起扣足在任一年由臣衙門先期具奏請旨簡放各在案查蘇州織造景恩由奉宸苑郎中於光緒二十五年八月初六日奉旨簡放蘇州織造該員於光緒二十五年十月初九日到任按到任之日起扣至光緒二十六年十月初八日係屆一年期滿臣衙門於光緒二十六年十月二十三日具奏奉旨蘇州織造仍著景恩接管欽此扣至光緒二十七年十月初八日又屇一年期滿理合先期具奏可否更換之處伏乞皇太后皇上聖鑒訓示遵行爲此謹奏請旨 
護理山東巡撫布政使臣胡廷幹跪奏爲革員虧短交代鉅欵催繳濳逃請旨通飭查拿解東監追並先查抄備抵恭摺仰祈聖鑒事竊查東省各州縣衛所交代前經奏明查辦二叅凡有虧空立即叅辦歴經遵辦在案兹查有另案叅革候補知縣吳明昭前署陵縣任内交代除抵實欠司道庫正雜各欵共銀一萬二千九百四十兩一錢一分一釐爲數甚鉅屢次催提分釐未繳正擬發縣收管乃敢携眷濳逃實屬膽玩已極若不亟子叅辦何足以儆效尤據藩臬兩司會詳前來臣查吳明昭係江蘇陽湖縣人難保不濳行回　除將歴過任所寓所有無寄頓財産先飭嚴密查抄外相應請旨飭下江蘇巡撫並各直省疆臣認眞查拿解東監追並將該革員原籍財産查封估變覆東備抵以重庫欵理合恭摺具陳伏乞皇太后皇上聖鑒訓示謹奏七月三十日奉硃批另有旨欽此 
胡廷幹片再查正任撫臣袁世凱任内以高唐州知州高靖鎭病故所遺員缺查有新泰縣知縣田賓容堪以調署該員新泰任内並無三叅限滿已起四叅命盜案件及錢糧未完有關降調展叅處分遞遺新泰縣員缺查有沿河候補知州馮德華堪以代理署莘縣知縣丁乃肖年滿調省遺缺以代理昌樂縣正任博興縣知縣梁錫祜代理所遺昌樂縣篆務以代理青城縣知縣朱照調署遞遺青城縣員缺以昌邑縣知縣胡師孝署理其昌邑縣遺缺以在任候補知縣　縣縣丞王家驤代理新選武城縣知縣葉季愷前已領憑到省應卽飭赴新任供職以專責成據藩臬兩司先後會詳兹值正任撫臣業經交卸卽經臣隨時批飭檄遵除咨部查照外理合附片陳明伏乞聖鑒謹奏七月三十日奉硃批吏部知道欽此 
胡廷幹片再定章道府州縣無論何項勞績保舉人員應於到省後子限一年察看甄别歴經遵辦在案兹查有二品頂戴候補道吳煜平隂縣知縣在任候補直隸州知州梁石甫到省均滿一年例應甄别據藩臬兩司先後會詳前來臣騐看得該道吳煜及在任候補直𨽻州梁石甫均堪以本班補用惟臣護撫篆未滿三月例不加考除將履歴清册咨部查照外謹附片具陳伏乞聖鑒謹奏七月三十日奉硃批吏部知道欽此 
胡廷幹片再濟南府知府盧昌詒業經奏准開缺歸道班補用所遺濟南府篆務自應委員接署查有青州府知府徐世光堪以調署遞遺青州府員缺查有候補知府王紹廉堪委署理據藩臬兩司會詳前來除批飭檄遵外謹附片陳明伏乞聖鑒謹奏七月三十日奉硃批吏部知道欽此 
頭品頂戴安徽巡撫臣王之春跪奏爲查明現辦鳳淮等倉奏銷案内未完一分以上各員職名循章繕具清單恭摺仰祈聖鑒事竊據江安糧道效曾詳稱案奉戶部咨行條陳籌備餉需案内奏定所有錢糧奏銷各依定限令各該督撫一面具題一面先將未完一分以上各員名關具簡明清單專摺奏報由部核定處分先行覆奏仍各于題本内將業經具奏各員聲明備核其有具奏後續完者准其奏請歸本案開復此外鹽課漕項凡經手錢糧各報銷有關處分者一律照此辦理等因又奉戶部咨嗣後奏報未完職名務須開單註明各該員已未完分數及實佂已未完各銀數以憑考核等因先後通行遵辦在案今屆查造光緒二十六年分鳳陽淮安二倉奏銷遵章將經征接征未完一分以上各員先開簡明清單並註明已未完分數銀數詳請具奏前來臣覆核無異除將此案奏銷核明具題外理合繕具清單恭呈御覽謹會同兩江總督臣劉坤一漕運總督臣張人駿江蘇巡撫臣聶緝槼恭摺具陳伏乞皇太后皇上聖鑒　部查核施行謹奏八月初一日奉硃批戶部議奏單併發欽此 
王之春片再准行在戶部電開全權大臣奏京内教堂敎民賠恤並議立碑碣共需銀二百萬部議撥現存滬賜之江蘇浙江上年折漕一百三十六萬山東折漕十一萬江蘇籌餉新捐二十二萬宜昌關稅十萬安徽應還漕項十一萬通商銀行廳繳武衛軍餉十萬均令設法匯京以便應付等因當經行司迅速依限籌解去後兹據布政使湯壽銘詳稱在于庫存糟折正雜項下湊撥庫平銀十一萬兩飭發號商合盛元領匯解赴江海關關道交納轉匯解京濟用等情詳請奏咨前來咨呈全權大臣曁咨戶部查照外謹附片陳明伏乞聖鑒謹奏八月初一日奉 
[硃批戶部知道欽此]  
頭品頂戴廣東巡撫奴才德壽跪奏爲查明學政閱文幕友姓名籍貫循例具奏恭摺仰祈聖鑒事竊照乾隆三十八年欽奉上諭學政閱文幕友極少省分亦不得不及五六人著各督撫留心稽察隨時據實奏聞欽此又道光十六年欽奉上諭學政幕友不得專用本籍之人致滋流弊等因欽此欽遵在案兹新任廣東學政文治於光緒二十七年四月初二日到任將閱文幕友姓名籍貫開列咨送首來奴才覆　查核所延幕友六人俱係分𨽻各省並非專用本籍之人除仍隨時留心稽察外謹繕列學政幕友姓名清單循例具奏伏乞皇太后 
皇上聖鑒謹奏八月初一日奉硃批知道了欽此 
 
