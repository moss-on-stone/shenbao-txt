# 1895 - 150 - 4907944

 

Page 1

 
 
[恭印春季諭旨告成]  
　　本舘於接奉諭旨隨時恭録報首外復接春夏秋冬四季敬謹校印俾薄海臣民咸得整襟莊　光緒二十一年春季之　　今已印成版式　極堂皇楮墨亦極精緻卽日出售每本碼洋六分有欲快瞻綸　者請移玉本舘帳房三馬路申昌外埠申昌及賣申報人購取可也此布 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑篋笥已空茲以問價者多重爲印釘照向例每部六十册實價洋四元售處仍從其朔此佈 
[重校繪圖精忠說岳全傳] [  圖書集成局代啓]  
　　是書所述岳爺之忠秦繪之奸兀术之　王氏之並無　　現紙上能令　者忘俗洵小說之超群也惜坊　模糊因源記主人倩本局重爲较正繪圖更覺醒目訂八本裝函碼洋八角向上海四馬路文宜書局購取 
[論守臺灣宜謀持久]  
　　臺灣一島孤懸海外非舟莫渡且風浪猛惡沙土淤淺臺人向多以竹排木桶方能上岸設有不測多致沈没其難如此不獨重大之兵輪鐵甲莫能駛入卽平底小輪亦不易行故昔時鄭成功之取臺也潮水驟漲丈餘始得直抵安平施琅之收復臺灣也亦然臺人稱爲天佑臺人恃此險阻倚爲天塹自來臺民風俗强悍好勇而喜亂明季海盜羣聚於此爲巢窟焉自隸版圖以來稱兵叛上妄思爲海外扶餘者時或有之如林爽文如宋一貴相繼迭起然皆不旋踵而翦滅卒致敉平莫能爲患故說者謂臺之所患不在外宼而在内變非内有變亂則外宼不能乘機深入蓋其地深得形勝所有險要曲折之處外人末由深悉也考臺灣之由來尙不見於史傳至宋時始知其地文献通考稱爲毗舍耶國言其人裸袒睢睢殆非人類意卽今之生番歟明史稱爲雞籠山多曠土可開墾泉漳人趨之如騖康煕二十二年始爲我大淸所有二百餘年飲和食德遂爲不侵不叛之臣今版宇益加恢擴規模益加宏遠物產富饒人民繁庶乃升爲行省泰西通商諸國貿易東來海道良便屢爲垂涎思相染指欲取之爲東道之逆旅特以無釁可乘故不敢首發難端兹竟爲日本所需索將視作外府宜臺人之憤生於心寗死而不爲其所屬也顧臺人雖忠勇堪嘉義心奮發而外旣無艨艟戰艦之保衛以爲之援使聲勢互相聨絡内又無軍火餉糈常相接濟徒激於一時之血性而出此不顧萬死一生之計恐制梃不足當此堅甲利兵也　鋤戈戟不足以當快槍巨砲也血肉之軀不足以當槍林彈雨也然而臺人祗知爲目前計而不知爲日後計也祗知臨陣奮往向前義無返顧遑肯作退一步想此其一鼓作氣正大有可用也倭人自平壤接戰以來我軍惟知聞鼓而奔望鋒而靡初何嘗與之角勝於疆塲之間奮鬥於轟雷掣電之際哉今臺人出死力與之相持縱横互搏盪决無前倭人豈其敵哉其操勝劵也必矣聞昔年法人侵　之役劉省帥與之接仗臺人空羣而出欲作壁上觀雖經火龍百道飛來亦無所怯兵士有退縮者必呵止之旣罷戰簞食壺漿用以犒師從此屢戰屢捷法人不能得志乃舍臺而去由是觀之臺人固可用以一戰也劉淵亭軍門素饒韜略前者諒山之役敵人聞之膽落今日手握重權身當勁敵其布置從容備防周密先事以綢繆臨事而奮勉當必異於尋常萬倍無俟鄙人之饒舌聞沿海所築砲臺盡已毁去臺上所有巨砲皆移至内地扼險而守待其深入然後突出圍攻其意以爲守之於沿海不如守之於内地也内地扼守具有把握且爲其船中巨砲所不及至至於沿海業已密設魚雷悉以電線相聨絡閩人之善於水性者能伏海中三日俟敵至而猝發其船無不糜爛如是則倭人之狡謀當不得逞然吾猶惜其發之太驟也子貢曰有謀人之心而使人知之此危道也當和約定議之時臺人似可不動聲色陽結其觀心而隱行其妙計一俟割地已畢星使拱手而言旋然後出其不備水陸同時並舉聚而殲之亦甚易易何爲計不出此此所謂兵行詭道也亦復何害卽使倭人憤而報復臺人已得其先著矣今地尙未割是其任猶未卸仔肩苟有責言尙足貽君父之憂若事定而爲之我已立身於局外彼亦何從致詰外間傳聞倭人若不易取臺灣仍將以别地爲酬或以别地相易其意則注於京師其言雖不足信當非無因然則倭人不得於此必得於彼亦顯然可見矣更有說者臺灣本爲近日泰西各國通商之地淡水基隆打狗滬尾各有分界今臺人旣欲爲自主之國當必先布告各國請其相助旣以法國之保護爲不足深信且挾有夙嫌心殊未甘則何妨以沿海之地予各國爲通商租界薄其稅餉令英法德俄美有利同沾俾其共禦外侮而内地則自爲之備則勢瘁而力足更使富者出貲貧者出力購售各國之舟艦槍砲藥彈以濟其所不足俾可與倭人相久持如是雖歴四五年猶可支也而倭人則殆矣語曰國無小不可易也蜂蠆有毒而况國乎安見臺人不可勝倭乎臺人在今日惟有修睦强鄰輯和與國内修攺治外結厚援上下一心官民一體蒐軍實厲器械足餉糈精製造旺物產興商務地雖一隅足與天下抗衡全在人自爲之耳嗚呼粤人何元盛之事安知再見於今日乎如能作唐時虬髯吾方爲唐劉望之矣 
[自稱島國]  
　　中日兩國議和立約割棄臺灣原屬不得已之苦衷而臺地官紳商民踐土食毛忠君愛國願作聖朝之赤子必不甘爲異族之覊囚痛哭呼天飛章乞命此誠老成之所悼歎烈士之所　膺者也接京友信言臺灣電奏到京計十六字照錄於後臺灣士民義不臣倭願爲島國永戴聖淸電奏若此益見臺嶠一隅力拒鯨鯢之宼仍稱蟣蝨之臣布置艱危此中固大有人在也 
[臺撫唐薇帥致各直省大吏電稿]  
　　昨由臺灣尃訪軍務之西友電致本館將臺撫唐薇帥致各直省大吏電稿見示合亟照錄於下日本索割臺灣臺民不服屢經電奏不允割讓未能挽回臺民忠義誓不服倭崧奉旨内渡甫在摒擋之際忽於五月初二日將印旗送至撫署文曰臺灣民主總統之印旗藍地黃邊不得已允暫主總統由民公舉仍奉止朔遙作屏藩商結外援以圖善後事起倉卒迫不自由已電奏并佈告各國能否持久尙難預料惟望憫而助之景崧此皆電稿語也懷忠抱義者其亦有躍然而起同扶危局者乎拭目俟之曷禁瓣香奉之 
[閙教述聞]  
　　昨日風聞川中有閙教事其勢甚熾初以土人與耶穌教中齟齬後忽波及天主教中之三德堂肆行滋懮將教堂講舍醫院悉付咸陽一炬戕斃人命爲數不少地方有此巨案想辦理者必多棘手也兹特先紀崖路其詳尙待續聞 
[督辦借欵]  
　　京師訪事人云督辦籌借洋欵王大臣已蒙皇上派定兹將銜名錄左恭邸孫萊山司馬翁叔平司徒徐小雲張樵埜廖仲山三侍郎 
 
 

Page 2

 
 
[七照會彚登]  
　　照譯光緒二十一年三月十六日日本全權大臣伊藤面交英文說帖和約序文日本全權大臣不願將原擬和約序文更攺第一欵日本全權大臣以爲此欵應照前次送交中國頭等全權大臣之約稿内所開之第一欵辦理第二欵日本全權大臣查核中國頭等全權大臣所擬攺之第二欵實在不能照辦然尙願將日本所原擬者更攺如左中國將管理下開地方之權併將該地方所有堡壘軍器工廠及一切屬公物件永遠讓與日本第一下　劃界以内之盛京省南部地方從鴨緑江口起溯該江流以抵安平河口從此劃線而抵鳳凰城海城及營口以上所指名之地皆在所讓境内遼東灣東岸及黃海北岸在奉天省所屬諸島嶼亦一併在所讓境内　　臺灣全島及其所有附屬各島嶼三澎湖列島卽英國格林尼次東經百十九度至百二十度及北緯二十三度至二十四度之間諸島嶼第四欵日本全權大臣不能按照中國全權大臣所擬者辦理然願將原擬之欵更攺如左中國約將庫平銀二萬萬兩交日本國作爲賠償軍費該賠欵分作八次交完第一次五千萬兩應在本約批准互換後六個月之内交淸第二次五千萬兩應在本約批准互換後十二個月之内交淸餘欵平分六次遞年交納其法列下第一次平分遞年之欵於兩年内交淸第二次於三年内交淸第三次於四年内交淸第四次於五年内交淸第五次於六年内交淸得六次於七年内交淸其年分均以本約批准互換之後起算又第一次賠欵交淸後未經交完之欵按年加每百抽五之息但不論何時或將該賠欵全數或將幾分先期交付均聽中國之便第五欵日本全權大臣不能應允擬攺之第五欵第六欵日本全權大臣不能按照擬攺之第六欵辦理然允將原擬之欵更攺如左中日兩國所有約章因此次失和自屬廢絶中國約俟本約批准交換之後速派全權大臣與日本所派全權大臣會同訂立通商行船章程及陸路通商章程其兩國新訂約章應以中國與泰西各國現行約章爲文又本約批准交換之日起新訂約章未經實行之前所有日本政府宮吏臣民及商業工藝行船船隻陸路通商等與中國最爲優待之國禮遇護視一律無異中國約將下開讓與各欵從兩國全權大臣畫押蓋印日起六個月後方可照辦第一現今中國已開通商口岸之外應准添設下開各處立爲通商口岸以便日本臣民往來僑寓從事商業工藝製作等所有添設口岸均照向開通商海口或向開内地鎭市章程一體辦理應得優例及利益等亦當一律享受一湖北省荆州府沙市二四川省重慶府三江蘇省蘇州府四浙江杭州府日本政府得派遣領事官於前開各口駐紥第二日本輪船得駛入開各口附搭行客裝運貨物一從湖北省宜昌溯長江以至四川重慶府二從上海駛進吳淞江及運河以至蘇州府杭州府中日兩國未經商定行船章程以前上開各口行船務依外國船隻駛入中國内地水路現行章程照行第三日本臣民在中國内地購買經工貨件若自生之物或將進口商貨運往内地之時欲暫行存棧除勿庸輸納稅鈔派徵一切諸費外得暫借棧房存貨中國官員勿得從中干預第四日本臣民在中國輸納稅鈔及規費可用庫平銀核算外亦得以日本官鑄銀元照標明之價輸納第五日本臣民得在中國任便從事各項工藝製造又得將各項機器任便裝運進口止交所訂進口稅日本臣民在中國製造一切貨物其於内地運送稅内地稅鈔課雜派以及在中國内地沾及寄存棧房之益卽照日本臣民運入中國之貨物一體辦理至應享優例豁除亦莫不相同嗣後如有因以上加讓之事應增章程規條卽載入本欵所稱之行船通商條約内第七欵日本全權大臣不能應允擬攺之第七欵第八欵日本全權大臣不能應允擬攺之第八欵然允將原擬之欵更攺如左中國爲保明認眞實行約内所訂條欵聽允日本軍隊暫行佔守山東省威海衛俟本約所定應賠軍費第一第二次交淸并通商行船約章批准互換之後中國如將海關進欵應允妥商作爲尙未交淸應賠軍費本利之押質日本卽行撤回軍隊如無此項押質其軍隊應俟軍費一律交完方行撤回但通商行船約章未經批准互換以前日本仍不撤回軍隊所爲日本軍隊暫行佔守一切需費應由中國支辦第十欵日本全權大臣查此欵應仍照原擬第十一欵新增日本全權大臣不能應允此新增之欵 
[旌麾北上]  
　　新任江蘇巡撫趙展如中丞舒翹現奉廷寄入都陛見擇於初六日起程北上初四日親往各署辭行是日午刻楚軍左右旗親兵及杭中二恊兵丁均排隊出城相送至二點鐘時廖榖似中丞及司道各官均在下馬頭候送吉仲謙爵帥亦統率八旗子弟在彼候送行旌自武林門起至官廳前一路旗幟飄揚各兵丁跕立兩旁不絶於道少頃中丞由藩署出轅淸河坊大街各店均點燭揷香致敬至普濟堂前各塾生跪接於門省城紳士設筵相請以盡祖餞之禮中丞降輿入座飲酒三杯卽行告辭紳士預備新靴一雙請中丞更換卽將舊靴留下以示不忘之意中丞升輿出城至下馬頭官廳早備香案各憲寄請聖安畢與中丞略談片刻卽行起碇岸上兵丁燃砲申敬聲震山谷中丞坐船三號用小火輪拖帶省城李統領親率砲船一路護送廖榖帥送行後隨命駕回署各憲亦排道入城是日正值學憲考試武童外塲杭府陳六笙太守有提調之責因恭送行旌至午刻先行告退所有武塲提調暫委總捕同知孟司馬代理也 
[金陵命案]  
　　布政使銜江蘇候補道郭月樓方伯管理金陵機器局事迄今二十餘年興利除獘井井有條察閱工匠更爲精細本年加做夜工故局匠除放工以及食飯外鮮有在街上行走者四月以來天時冷煖不常人多疾病工頭唐履堂等念工匠苦况又兼天時漸暖禀請郭方伯暫將夜工停歇方伯念和局已成保衛地方軍械雖不可缺然較之爭戰時究可稍緩俯准唐等所請准於四月底截止夜工然夜工之中尙有分别如日工每月除朔望兩日不到外其餘照常上工惟夜工接做二日停放一日以冀三十日中停放十日四月廿六日有匠徒停做夜工在城内藩台衙門前巷中私娼處吸花烟私娼惡其滋擾正在無可如何之際適有藩台衙門内之轎夫頭到來將匠徒重打並拔至對街吊於空房之内旋有報復之人擁至娼家打成雪片娼妓早已逃出乃尋至對門適轎夫頭迎面而出報復之人急卽扭住共扭三人飛奔出城再三吊打經人保釋罰令其喝醋湯二碗遂卽釋放藩署所獲匠徒亦已放回事後經人調處罰令南門外人鞭炮掛紅以了其事不料事被郭月樓方伯瑞茀侯方伯所知立卽查拿兩造人等送縣辦理適新任江寍縣翁明府在考棚考試未及訊理至四月底夫頭身故明府急回衙料理此事俟有續聞再行登報 
[揚州命案]  
　　揚州仙女廟有某甲者家頗小康素有季常之懼前月廿八日甲自外歸携鮮魚切麵等物使妻烹飪詎知妻與某寺僧正參歡喜襌被甲窺出破綻妻恐無以自存卽以砒毒暗置麵中不料爲其媳知覺遂向翁盡情吐露將麵傾潑在地呼犬食之登時倒斃甲卽隱忍而出妻知事機敗露媳爲罪首晚向其子誣媳以不端之事其子大怒於三更時母子二人用麻繩將媳勒死以石磨繫於屍身抛入後塘又恐日久屍浮復行撈起用刀劈成數十塊掘土埋之及甲歸不見其媳急詢情形妻誑以母家接回適媳弟前來始知並未回家顯有弊竇媳弟遂出外鳴保甲妻大懼擬以番佛六百尊作和事老媳弟不允聞已具禀呈控矣 
[盜黨不法]  
　　寍波大盜張寳倍卽葆佩前因紏黨刼掠後經奉化武生林阿四設計擒獲解府尙未究辦該盜受傷在監斃命盜黨糾集黨羽至林某家報仇復經該生督率圑勇奮力抵禦當塲擊斃一名衆始退去該生請府發落在案前己節次錄報兹聞盜黨高全木等仍敢紏衆肆刼奉化棲鳳等處村民漁戶迭被擾害雞犬皆驚近經奉化監生林同益等聨名禀明提道二憲外又赴府請示今將寍波府批示照錄於下以供衆覽前因張葆佩糾刦不法業經由府飭役設法捕獲究辦據禀該盜匪高全木等仍敢糾衆肆搶村民漁戶均被擾害不法已極旣據禀明提道憲應候批示遵行一面由府先行札飭奉化縣會同營汛選派得力兵捕按名緝拿到案訊明嚴行究辦至周令運林卓麟二家旣被盜刦是否報案並候飭縣查明詳辦 
 
 

Page 3

 
 
[操演傷人]  
　　四月二十九日靑村營某都戎傳令所部兵丁齊集校塲操演槍法有蔡姓者擠入人叢中觀看忽一藥彈飛來中其要害而斃屍親報縣後楊鹿亭大令親臨相騐立卽照會都戎請將肇禍之兵交出都戎乃將同在一處放槍之兵五名送縣再三研詰推諉不承訊至第三堂見中有一兵心頭戰慄詰之則姓徐知難遁飾吐露眞情質諸鼓夫百總衆口僉同想賢父母秦鏡高懸必當依律辦理也 
[金陵縣試三誌]  
　　上元江寗兩縣縣試前已登諸報章四月二十八日爲初覆之期江寗縣翁大令牌示曰有一文童於正塲文内直　　廟諱例應扣考姑念風簷寸晷一時之誤令該童另換一卷一體送府今將初覆各題及招覆前十名姓名備列於左上元縣四書題俊傑在位則天下之士皆悅經題天錫公純嘏至復周公之宇詩題賦得炎風朔雪天王地得良字江寗縣四書題聖人有憂之經題王公設險以守其國詩題賦得六朝佳麗晚烟浮得浮字○上元縣前列十名汪恩濊黃靖海汪金源王昌原陳道坦申廣熙鄒汝成劉保樹郭寳賢李畇善○江寗縣前列十名王樹藩楊壽昌王子春馬祖蔚金培坤葉兆元章兆福葉壽恒朱啓椿方楷 
[燕海餘談]  
　　海防營房建修業已有年今由道憲轉飭該營統帶官覓工購料從新修葺復將大堂基址廣其規模又增添儀門一座以壯觀瞻○節候較遲魚市亦晚近來出數雖少而價值甚廉總由糧價太昻民間之錢根短絀不能復爲鮮食之計爾○以前由上海解來朝鮮被風之難民數人俱在廣仁堂寄寓嗣由道憲飭派鎭海輪船載送回國○各處駐紥之防兵間有陸續西發者一則因和議已成東鄙可以暫無戰事二則聞曹州一帶伏莾尙未靜謐云○大東河地方有傷斃屍身一具業經縣尊臨騐飭差查拿兇手至今尙未有端倪也○上月廿八日俗傳爲藥王誕晨奇山所城樓舊有藥王廟今屆期演戲三日慶賀神誕烟街各藥肆均各前往拈香醵資襄助同伸祝嘏頗形熱閙云○月之初三日有法國兵船水手登岸閒游因醉滋事被人擊斷腿骨現經該國領事移會地方官緝拿辦理 
[催提漕項]  
　　浙省舉辦奏銷在卽各縣漕糧已奉儲憲鄭芝巖觀察委員催提兹將銜名列後○杭屬餘臨新昌四縣委候補巡檢潘雲興○衢屬龍常開三縣委典史陸應森○紹屬餘嵊二縣委巡檢湯聲淸○台屬臨黃太三縣委府經譚錫瓚分路往催均於端節前一日下委尙有未經委定者容再續聞 
[捐助膏火]  
　　武林詁經精舍尃試經古向來膏火定額朔課六十名望課四十八名今因前廣東學政徐花農太史琪任滿回杭特捐銀二千兩存典生息添作望課膏火核計每課加内課四名外課八名蓋太史未通籍曾肄業於此爲俞曲園山長所嘉賞近年以來考數較多佳作如林往往人浮於額今雖所增無多而寒士生涯不無小補亦可見太史之不忘其初焉 
[答拜西員]  
　　大西洋國駐滬總領事濮琚君前日偕繙譯畢禮納君進城拜會各官已紀昨報江海關道劉康侯觀察定於今日前往答拜禮也 
[襄辦讞務]  
　　英界會審公廨事件繁冗道憲劉康侯觀察深慮宋莘樂通刺一人難於兼顧特委洋務提調鄭瀚生大令兼辦帮審事務想不日卽當蒞廨審判各案矣 
[英界火警]  
　　昨晚十點半鐘時細雨如絲忽聞捕房蒲牢聲吼旋分四下急出探訪知爲英租界福寍里某姓家失愼致兆焚如旋卽冐穿屋頂幸救火會中人聞警卽驅策水龍及皮帶車蜂擁而至竭力灌救得以熄滅至其因何起火及焚去房屋若干容俟今日訪明續錄 
[巡員誥誡]  
　　浦東爛泥渡巡防局委員劉穆亭二尹卿采本月初一日到差已列前報二尹前日傳該局所管之地保四名到局諭令地方如遇有搶　逼醮聚賭滋擾情事立刻來局禀報以憑拘拿茶坊酒肆烟館均於初鼓時一律關閉不准容留匪類如有事出均惟爾等是問干繫非輕不得稍涉玩忽各保唯唯遵諭而退 
[人証歸案]  
　　前據家人羅升在縣控稱家主潘金甡係浙江候補知縣有輪船招商局股息摺一扣被厚記號主吳伴西掯匿更易名姓在外抵押洋銀上海縣黃大令以厚記設在租界中當卽備文移提昨經差役往提知吳伴西並不在滬當將伊父作謀拘送到廨禀知宋通刺飭令片送到縣以待質訊 
[滋閙被拘]  
　　徐大大徐掌金二人不知何故日往唐德鈺所開之雜貨店内吵閙當經唐喚三百三十八號華捕將二徐拘入捕房旋卽轉送英公廨值日差問明情節禀知宋通刺著將二徐押候訊核 
[花叢談屑]  
　　妓女韓黛玉此中之翹楚也枇杷門下車馬常盈無如舉止豪華塲面闊綽雖一擲千金亦無吝色以致所入雖多竟亦不敷所出積欠至千餘金債臺百級彌縫爲難輾轉尋思毫無長策遂於前日假買物爲名翩然出外如黃鶴之高飛龜鴇等守候良久直至暝烟籠樹尙不見繡幰歸來明知有異立卽遣人訪尋杳無蹤跡不知與若個有情人成了眷屬然龜鴇所掮之帶擋已無從索取竊恐龜將縮頭鴇亦鎩羽矣○金彩娥與其妹湘娥均在同安里賣倡姊妹花開並張艷幟曾由開書塲之和尙代掮帶擋洋銀若干圓近日歌管聲　履綦跡杳無可如何忽將湘娥藏匿他處各債戶訪知消息卽向經手之和尙追索和尙只得轉向彩娥理論不知何以了此一重孽債也 
[喚捕捉姦]  
　　姚永淸不知何許人娶妻邵氏賃居英大馬路阜康里每乘夫外出卽小立門前有畢阿五者浪子也與之勾引成姦繼而風聲外播姚亦漸有所聞乃奮然曰堂堂男子豈甘被一頂緑頭巾壓倒耶遂於前日僞謂氏曰今晚有友人相約作手談須明日回家汝不妨掎關早睡勿勞久候也氏悞以爲眞不覺喜出望外遂暗約畢阿五共消良夜姚預約數人伺畢入内卽喚令四百六十號巡街華捕同入捉姦當將淫婦姦夫雙雙拘獲送入捕房捕頭略問情由飭令轉送英公廨值日差問明情節入禀宋通刺奉諭著分别押候訊核 
[縣案彚錄]  
　　前由英公堂移縣邵費氏杜周氏李阿春三家控拐匪張阿三邵阿榮拐領小孩串同粤婦何王氏何羅氏分别　　各請究追一案前經黃大令訊供確情飭差恊同英公堂派差前往查提買孩之家旋經差役提到王夏氏金梁氏卽心寳卓盧氏並拐賣邵費氏之八歲養媳東林一倂提案均詳前報黃大令於昨日升坐花廳飭提覆訊卓盧氏供憑何羅氏來頭買東林爲女出洋廿九元五角交何羅氏手收呈出賣身文契一紙是張阿三具名質之張阿三供認得洋廿七元何羅氏扣一元何王氏扣一元再有半元大家零用官問爾如何誘拐此孩稱由邵阿榮拐來交小的投賣邵費氏供阿榮是小婦人之子向在自開老虎灶茶館内素行不端於去秋逐出不許歸家故將養弟媳拐賣亦未可知邵阿榮供小的與母親口角被逐在外小本營生張阿三起意囑令拐孩故將養弟媳東林領交小的分用洋七元半又問卓盧氏可知拐情否答稱張阿三說是自已之女故而敢買不知拐情大令曰旣不知拐情尙可從寛爲爾追還身價飭退候示女孩東林當堂給交邵費氏具結領回又據何羅氏供稱杜周氏之子桂春賣於金梁氏卽心寳質之金梁氏供廣東人年四十六歲住虹口永平街丈夫早故帮人度日小孩係代丈夫之友人曾阿喜所買出洋廿四元現在帶在香港求寛限小婦人信追來滬繳案又傳杜周氏供在某教堂洋人處服役桂春是小婦人親生蒙洋人自幼領大今年八歲刻下洋人亦要追還大令飭退著令金梁氏覓取的實保人准限二十天交案又訊悉李阿春之子阿有賣於粤婦王夏氏提訊供是厦門人年五十歲在虹口東洋婦人處服役因後嗣無人出洋三十一元由何羅氏來頭買六歲小孩爲子去年十一月十二買來洋東不 
 
 

Page 4

 
 
允帶孩故於十五日託人帶往厦門交嬸氏撫養兩房皆無後卽爲雙祧之意詎至今正初八日亡故小婦人命苦求明察大令曰賣身　契帶來否答稱亦在家鄉嬸氏處現已付於丙丁李阿春到案供寗波人是邵費氏之婿兒子阿有年六歲亦被妻舅邵阿榮拐賣與王夏氏旣稱已死交還骸骨况小的查明小孩現在虹口無恙王夏氏揑詞刁供務求追到眞憑大令謂王夏氏如在虹口速卽交案本縣當爲爾追還身價如抗不交定子責究開導至再執求寛限三禮拜當將孩棺交還大令准之亦飭覔取的保李阿春暫退又訊邵阿榮張阿三兩人如何起意拐孩究竟共拐幾家邵供張阿三時常到母親開之茶館啜茶認識同小的至烟間吃烟說起貧苦難度問小的有小孩否可以賣錢使用小的因被母親逐出貧不聊生聽從將養弟媳及外甥領交變賣其餘皆實不知張阿三供江北人推車度日實因貧苦出此下策其餘並無别家嗣後不敢再犯尙乞開恩大令曰爾兩人得受身價現將原孩追出應將身價交還買主同稱用盡無錢可繳喝令兩人各笞四百板釘鐐收禁外監聽候詳辦經手變賣之何羅氏何王氏發交官媒看管候追齊各孩再核○昨日准八仙橋巡防局委員孫二尹函送鞋底作幫中滋事互毆之鮑文照許大狗戴康良戴文菊戴文照戴洪照瞿金桂陳榮斗凌雲兆許紀邦潘七寳等十一名到縣函請訊究黃大令升坐花廳提訊鮑文照供台州天台縣人年三十六歲許大狗供稱天台縣人年亦三十六歲同供在八仙橋租瑪禮遜房開設鞋店作還有同事之陳明意亦被打傷情愿自醫故不到案小的等因去年有同鄉甲乙兩人故後無處棺殮厝置由小的等集資爲之棺殮帶回原籍故思議定章程同帮中捐欵起立公所俾得同鄉死有所托以全桑梓之誼爰在茶肆中籌商談議戴等以爲不然出言不遜以致爭閙兇毆受傷請騐大令飭仵騐視鮑文照週身並無傷痕許大狗稍有微傷許紀邦潘七寳同供小的兩人皆是江北人推東洋車經過八仙橋伊等正在互毆將小的等之車圍在中心小的等奮力爭脫欲將車拉出不料被伊等用樹柴擲來將頭角打傷大令亦飭仵騐得潘七寳頭角血汚柴傷屬實許紀邦亦有輕傷質之戴康良等七名供初含糊聲稱小的等在此行走並不打架鮑等滋事局勇前來彈壓致將小的等悞拘眞正行兇之人反被逃散大令正在研訊審鞫適有要公退堂飭將一干人一倂交差看管諭差役延傷科爲許大狗潘七寳許紀邦等　傷並察傷勢如何再行復訊核辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[牛皮漲價]  
　　漢口牛皮漲價略紀前報兹接續信云前有各行欲作硬盤槪歸劃一以免漲落不常詎料行市一出貨源頓塞漢上竟無存餘昔時之堆積如阜者至此已無積存西商辦貨至此迫不及待仍出高價爭相購致連日標價復至十六兩有奇云 
[求榮反辱]  
　　安慶訪事人云四月十八日李大宗師考試太湖文童正塲有某甲者當放牌時交卷二本宗師大怒謂爾係一人何來兩卷有違功令尙未知耶隨飭將左右手各責戒方五十下發交提調官管押當發往時沿途觀者擁擠不堪甲以袖掩面涕泗滂沱至夜在押所解帶自經幸有人知得以救活有知者曰甲文字頗佳上科徐大宗師諭以理應取進無奈學額已滿暫補佾生今甲多交者卽上屆之文蓋欲邀宗師賞識初不料其求榮反辱伊戚自貽也 
[南菁書院試期]  
　　江陰南菁書院向章春季由學憲甄别一次投考者人數極多蓋以此課爲文宗親自校閱也前日揚州府沈太守奉江蘇學政龍大宗師來文大旨謂江陰南菁書院向於春正月甄别因本部院正初卽須出棚自應另訂課期早經通行在案兹本部院試畢鎭屬五月初卽回巡江陰所有南菁甄别日期現定於五月十二日考試經學十四日古學如有願行投考者卽各於本學報名造册送試以便評定甲乙分别去取務須如期渡江勿悞等因刻已飛飭所屬各學迅卽出示曉諭周知矣 
[浮生若夢]  
　　九江恊和祥茶棧有做茶司務之某甲上月廿三晚飽餐而睡倘無疾病次晨不起往　則已氣絶體僵矣○廿二夜有浮梁客載茶至潯比夜登岸不意失足跌入江中竟與三楚大夫偕逝○廿三夜三更時有一人跌斃江干年約三十左右并無識者惟手執摺扇上　延壽現在地保出具招帖已經瘞理官山矣○廿五日辰刻有一男浮屍順流而下將近靠岸經義渡局委員涂子良少尹率同局紳林鍚疇上舍鍾澤　茂才飭令局役具棺殯殮　理 
[流氓遷怒]  
　　西寳興里第一弄有某姓開設玉器作塲由同業人薦工人名　　爲　作主已　　知此人與流氓爲伍固辭弗納八金遷怒於工人聾子前日邀同流氓小徽率領多人至該作將聾子軋至天香樓茶館評理唇槍舌劍　甚洶洶聚而觀者甚衆旋有人出爲排解令聾子出番餅三枚備酒筵一席爲諸流氓壽其事遂寢 
[法捕房瑣紀]  
　　浦東人沈叙三在法大馬路開設外國皮鞋店生有一女年華風信饒有姿色上月初旬該店承攬軍裝皮袋數千件收下寳紋三隻洋銀百數十元其女見財起意將銀洋寳紋及衣服首飾等物席捲一空效卓文君夜奔故事隨該店學徒唐長長之兄某中遁去店主偵騎四出或云已往天津遂將學徒扭送捕房解經鄭大令訊供著交保出外找尋在逃之某甲及女到　究辦此四月二十日堂期也該學徒保出之後同店主四出找尋前日下午虹口怡和之某輪船駛往香港甲與女携帶資財並備齊家伙雜物擬往香港開設皮鞋店適爲邏者所獲扭送虹口捕房禀知法公堂有案請捕頭移送歸案辦理捕頭訊悉情由將一干人移送法捕房克總巡命押候堂期解請讞員究訊○浦東三林塘某氏婦不知如何被匪徒誘至小東門戲館街某花烟館爲娼旋爲其姑知悉前日尋至該處適見其媳倚門賣笑遂鳴捕扭送捕房轉解大自鳴鐘昨晨經克捕頭訊問其姑禀請領回管束捕頭准之遂將氏交與領回○升昌經租帳房控自來火行街某姓積欠房租洋十七元五角請提追繳將欠租人拘入捕房着交保出勒限付淸 
[美捕房瑣事]  
　　沈某未詳其名卜居法大馬路第八十三號門牌開設外國皮鞋店曾收唐關通有爲學徒唐年約弱冠性頗風流兼喜游蕩沈有女年甫及笄性情輕薄唐每以眉目送情兩心暗照祇以目耳所關以致巫山路阻遂與女密訂良約乘人無備捲其所有雙雙逃遁意欲另築香巢偕白頭之計沈自被捲逃檢點失物計有元寳四錠並金銀首飾等約值二千餘元之譜當卽告諸各捕房槪請查緝美界捕房黎捕頭諭令通班包探嚴行訪查在案事已逾月未有影跡唐自誘女捲物後逃至廣東以爲有此區區盡可安享不料未經匝月早已罄盡無計爲生祇得偕女重返滬江附某輪船於前日下午抵埠在美界公和祥碼頭下淀唐與女未及登岸經包探江阿三登輪稽查當將男女二人一倂拿獲拘入捕房捕頭略詰數語卽飭江探解送至法捕房歸案訊辦○昨報列械鬥傷人實屬駭人聽聞惟裏虹口一帶流氓不可數計要皆無業亡命之徒身畔常帶器械遇事則一呼百集每肇巨禍英界老巡捕房麥總巡謂每聞虹口流氓聚衆持械傷人未見有正兇按名獲案故於昨晨咨照美捕房喚包探張阿五二圖地保嚴桂卿至案諭謂爾圖内常有流氓傷人未聞破獲致使若輩更屬藐法爾身爲差役不思嚴行捕捉咎無可恕限爾若干日須將爲首流氓頑法肇禍等諸人按名拿獲毋使漏網倘逾期不獲重究不貸保遵諭而退○偷兒陳阿大前晚溷至外虹口老街第三百三十號屋内意欲圖竊被人察覺陳始拔關而遁行未數步經四百四十七號走街華捕截獲拘入捕房捕頭命押候解送英公廨究辦○殷福生前晚潛至百老匯路第九十二號門牌某西人屋内因其時尙早乃伏於壁角欲候至夜深人靜方可施其伎倆被西人窺見兎脫不及當被擒獲西人遂卽將殷送至捕房押至昨晨捕頭命包探張阿五查明所犯再行訊核○騙子徐寳生專以冐詐爲生初時戤牌做牛乳得利甚厚無人知覺繼之假做莊票混用日前持愼餘莊期票一紙至法界泰昌成洋貨店抵取東洋縐布三十疋後被該店控諸捕房徐寓居美界天后宮後面某客棧内前晚經竇如海倪順泉二包探查獲拘入捕房捕頭命押候解送英公堂究懲○美界順泰碼頭扛夫分寍波台州二帮昨午後三點鐘二帮爭奪生意互相格鬥羣聚一堆不分皂白但聞拳足之聲某某二華捕喝住衆始釋手而散惟四人尙扭結不放捕遂將甲乙丙丁四人一倂拘入捕房捕頭命押候究辦○昨日午前十一下鐘浦左新船廠之挖泥機器在虹口梅家巷相近浦中撈起西人男屍一具懷藏洋酒一瓶將情告知水巡捕帶往墳山碼頭候禀英領事核奪 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
