# 1893 - 266 - 4907342

 

Page 1

 
 
[新印各書籍發售] [  書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑安匯覽實洋七元○九　東華錄實洋五元○咸豐朝東華錄碼洋二元五角○左文襄公奏疏碼洋四元○繪圖三國演義碼洋二元○駁案彚編碼　二元○明季粹史碼洋七角○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○臨證指南碼洋一元五角○花月痕碼洋七角○徐霞客遊記碼洋六角○永慶昇平碼洋三角○玉堂字彚碼洋二角諸君欲購者請移玉申報館帳房可也此　 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華諭斷精詳折衷至當洵乎昭代之鴻寳醫林之大成也兹由煥文書局主人倩本局用活字挑印刻巳告成紙墨並佳裝潢益美計分釘二十四本碼洋四元如厥買外科書則收洋八角寄語杏林老宿橘　名賢有　得盧扁眞傳者請向上洋申報館二馬路東首煥文書局鴻寳齋千頃堂古香闇文賢閣文玉山房外埠則山東膠州成文堂福州益記書局　取可也 
[論地保日增]  
　　有自津沽郵簡言及天津紫竹林係一隅之地從前祗有地保一人嗣以五方雜處事務稍繁又保一人承充以資辦公然保人均係揑名但與捕署書差商明費用卽可揭示通衢趨公應役而每名費用不過津錢二三十千由是無事則魚肉良懦有事則顚倒是非爲烟酒之資衣食之計無業人等以爲成本旣輕獲利殊厚因而謀幹者多現已增至四人四人之外復有散役若干其日用所需仍無非取給居民區區烟户已被擾不堪前月廿五日捕廉又放高升王振廾等三人承充地保連前共計正役七人夥役十餘人正不知地面有何出産足供如許莠民之蠶食玩簡内語氣似以增地保爲厲民之舉而期其以少許勝人多許也夫地保何爲而設哉古者周官定制卽有里正保甲之屬秦漢時謂之亭長漢高祖本泗上亭長斬白蛇而起義遂有天下後世傳爲美談而地保之中如漢高祖者能有幾人迄乎今日地保之名雖存而絶無人焉顧名而思義夫所謂地保者所以保護地方人民也所以保護地方居民無作奸犯科也州縣官耳目不能遍及乎鄉村巿鎭而又不便時時派差下鄉查察反滋擾累故特設地保試觀鄉村巿鎭之間或有竊盜等案甚而至於命案官府下鄉勘騐無不先傳地保以示威竊盜等案則責以不知防範命案則責以不早報案地保固無辭以對也笞之數百板無論何處無不皆然而地保遂以爲地方有事則吾承其災無事之時自當吾享其利於是龐然自大視鄉愚如魚肉擇其肥者而噬之鄉人亦畏之如虎尊之曰五老爺蓋以捕衙爲四老爺故列地保於五也三節兩壽亦居然發帖子派分資雖不敢明目張膽亦竟巨細靡遺民間遂以地保爲累顧一村止一地保則所擾者猶有限也若一隅之地而竟多至六七人六七人之下又有散役一正幾副屈指幾數十人其所擾不更多乎然而古人所以置地保之意則固不若是也外國人來華其所居租界之地皆有巡捕卽就上海言之其初止有西人爲巡捕者華人無有也旣而以西捕不敷分派乃雜用華人日漸增多至今則華人之爲巡捕者其數以百計又增出印度人紅巾黑面植立衝衢頗足以壯地方之觀瞻而租界居人初無受巡捕之累者除車夫等以及街上閙事之人或遭捕之毆擊此外則巡捕不得過而問焉至於索詐資財之事則巡捕所絶無巡捕之職亦與地保等耳乃區區租界之地用巡捕數百人而不患其多者何也以得駕馭之法故也巡捕各有工資由工部局給發其有意外取民間一絲一粟者罰無赦其實則所以給養巡捕者其資卽從居人巡捕捐中給付仍出自民間者也而民不以爲苦則以有限制故也中國之地保則向無工食旣無工食則彼充當地保者上有父母下有妻孥將何以爲事畜資罰則及之賞不及也本非政體彼又安得不求意外之財以自給其用不但地保爲然也卽衙門中差役亦無不皆然差役官給工食而所給不豐不敷彼之所用故遇有訟事無不上下其手以競爲牟利之計而事之是非理之顚倒皆不顧焉夫巡捕數多而人不以爲苦地保人少而人反以爲厲此其中之事理可以悟矣而中國之官則終不能於此加意也苟其地方公事實多非一二地保所能給則增設固亦宜之無如其增設之故初非爲公事起見而實爲私囊起見彼投充地保者但計　以二三十千之費商通捕署書差卽可承充此其不以公事爲念可知已彼以二三十千之資買得地保一缺則其所以取償於人者必　蓰乎其所出而民　之受其害者乃怨聲起矣江浙等省鄉間地保往往横行不法逼醮搶孀窩賭包娼豢竊縱盜無所不有其所以膽敢刟此者正以官之明有所蔽也而乃以此爲利則彼爲地保者又將何所顧忌也哉或曰捕廉冷官一年之中毫無進餉僅此區區地保之所入而猶非之耶則應之曰嘻 
[諭旨恭錄]  
　　八月初十日奉旨這所叅疏防監犯越獄之管獄官河南孟津縣典史王楨著卽革職拿問交裕寛提同刑禁人等嚴訊有無鬆刑賄縱情弊按律懲辦有獄官孟津縣知縣李錪據報先期公出著俟疎防限滿能否獲犯照例辦理仍飭嚴拿逸犯廉住子務獲究辦該部知道欽此 
[電音譯登]  
　　昨接京師發來電信云現換夾袍褂 
[蘇守公出]  
　　蘇州府王太守於十七日辰刻詣大憲衙門禀知辭赴鎭江公幹旋於午後排導至胥門外官碼頭降輿登舟用小火輪拖帶前往聞太守此行爲清結賑餘經手事件一俟事畢卽當返轅也 
[太守仙遊]  
　　江蘇候補知府楊綬臣太守靖老成練逹素蒙上游器重不料於本月十六日酉時遽爾病故旋擇於十九日已時大殮屆時素車白馬自必異常熱閙也 
[下鄉騐屍]  
　　聞蘇鄉横涇附近之某鎭於本月十七日出一命案該處地甲赶卽投吳縣署報請相騐凌大令准詞卽於午後帶同刑仵書硑前往相騐究竟是何案件容俟訪明續錄 
[傭婦奸謀]  
　　蘇垣清嘉坊尤姓家頗小康膝下一子年甫弱冠尚在書房讀書家中所雇傭婦年逾而立徐娘雖老丰韻猶存恒與小主人眉來眼去百般引誘邇竟被其誘成乃於本月初商同竊取首飾銀洋約值二百餘金之譜席捲偕遁尤夫婦慌急萬分偵　四出蹤跡毫無旋有人致信謂在無錫境之某鄉尤　信之下立卽買棹而往果屬不謬子見父至含涙隨歸始將氏如何誘姦如何誘逃從頭至尾一一細陳尤至是始悟爲傭婦之奸謀現擬將該傭婦送官究辦未識若何了結也 
 
 

Page 2

 
 
[拿獲私梟]  
　　蘇州緝私營營官翦香堦軍門炳南訪得太湖中近有鹽梟成羣結黨販售私鹽特於本月十二日密飭本營哨官張王吳三君前往跴緝三君奉令之下卽帶砲船一艘率領健卒數十名各持槍械駛往太湖往來尋緝下午果見有梟匪之鹽船六艘停泊湖邊砲船不動聲色揚帆駛上竟將六船如數　獲起出槍刀火砲無算時匪黨咸在岸上游玩舟中僅留年逾而立之南匯人某甲一名當塲獲住餘則聞信而逃未罹法網當卽解至軍門公館軍門卽飭持片送往統領李軍門處李軍門略詰數語飭勇送至元和縣署請辦李大令升坐晚堂提甲訊問甲供稱務農爲業此次經鹽梟騙至舟中充作舵工販私之事並不與聞大令惡其狡供喝責籐條五百下責畢再訊詎仍一味胡言毫無頭緒大令卽飭釘鐐收禁候再訊究 
[蘇臺雜綴]  
　　小竊某甲不知在何處竊得衣包一個二馬車水烟袋一隻行至西街見一簇人圍繞閒談乃不敢上前賊頭賊腦四顧徘徊正欲轉身郤步不料已爲無賴輩瞥見當卽上前拘住究其由何處來現欲何處去懷中之物竊自誰家甲瞠目不能對諸無賴知係竊賊無疑一哄而上各以老拳奉敬不得已將衣包烟袋委置於地飛步而逸諸無賴拾取贓物任其遠去當卽相與瓜分至某酒肆歡呼暢飮而散○徐姓嫗年已五十有七家住閶門外留園後面花圃里地方自去年起　腹膨脝一似身患臌脹至本月初某日忽然生産申楚一晝夜竟得攣生舉視之雙男也呱呱之聲逹於户外鄰右詫爲奇事咸往探看越日兩孩皆斃造廬者始漸稀少云○吳趨坊許姓家於十二夜三鼓後被宵小越墻而入竊去衣服等約值洋銀三十餘元翌日開單報案未識尚能破獲否也 
[委署泰壩]  
　　淮南泰壩監掣府駐紥泰州專管通泰兩屬塲鹽過壩掣騐蓋恐有重斤夾帶情弊也公事極繁責任綦重兹聞任希臣分轉杰瓜期屆滿經上游遴委田蕚齋分轉恩厚前往接署已於初七日牌示檄委按分轉歴任淮南總局淮北監掣同知等要務素稱幹練精明此往定可勝任愉快也 
[烟水上冐]  
　　揚州東鄉二道橋地方河分三叉水勢湍激異常月初細雨霏霏河西岸轉角處忽有黑烟縷縷從地而出居民見之不勝詫異急前細視見平地有數十小孔非惟冐烟且有水上射初不過一二寸俄頃間已射高尺許衆人遂疑出蛟譁然大駭東岸居人亦聞聲麕集莫知所措旁有老叟急搖手令勿喧閙速各取凈桶及諸穢物至覆於孔上奈西岸居户無幾桶不敷覆卽以穢物遍洒其上霎時水果止烟果銷雨亦旋霽嘻異已 
[試寓被刼]  
　　粤省長塘街某試館内寓數人皆係富家子弟衣服華麗行李輝煌匪徒見而涎之屢圖搶竊而未得其便適初六日諸人皆往看主試入闈館中只留僕役一人看守匪徒遂糾數輩闖門而入以利刃嚇禁僕役使不得聲張所有衣箱概被刼奪而去迨諸人返館覩此情景不禁大驚急報知營弁四出追尋然閱時已久杳無蹤跡矣諸人皆來自遠方銀物盡失告貸無門大有進退維谷之勢云 
[潤州秋月]  
　　新授鎭江營守府焦安邦守戎陛辭南下赴金陵謁見兩江總督劉峴帥後旋於初四日抵鎭標下千百把總均往迎接丹徒縣王伯芳大令亦恭迓江干選擇初八日辰時接印屆期擺設香案具朝服望闕行三跪九叩禮祇領任事在城文武員弁均次第叅謁道賀守戎於初十日躬往文武各衙門答拜禮也○署理鎭江府譚少柳太守日前出示通衢大旨嚴拿積惡痞棍及拐匪一切不法之徒並出資購線嚴密查拿如有前項棍徒再行生事擾害者無論何等之人一律鎖拿到案盡法懲治决不稍從寛貸想經此雷厲風行若輩當已聞風喪胆不敢如前之目無法紀矣○扒手實爲閭閻商旅之害雖經各憲嚴密兠拿奈若輩毫無畏懼以是拿者自拿而犯者仍犯日前保甲總局巡差在街巿間緝獲扒手一名帶回局中當經劉明府研訊之下飭令笞責五百板荷以巨枷復在面上剌字以爲懲一儆百之計觀者咸稱快不置○邵伯人某甲偕妻女二人僦居西門橋琉璃巷半載餘矣甲向以擺設水菓攤爲生近乃生意寥落而食指浩繁焦慮不堪其婦委婉勸之不料前日又占脫輻之爻悲憤尤切竟吞服阿芙蓉膏一盞兾圖畢命迨婦知覺覓方灌救無計挽回次日清晨已魂遊墟墓矣當卽飛報夫弟到來詢悉情形置辦衣衾購棺成殮嗚呼亦可慘哉○拖板橋有某甲者年未而立素以小販營生惟性暴而抝平日與人稍有睚眦卽以老拳從事人皆畏之如虎某日販得芋頭一擔沿街唤賣日方亭午行至小碼頭有某洋行庖人某乙向之購買詢以價值幾何甲應之曰每斤須青蚨十文乙還以六文甲大怒信口咒駡且舉手遽批其頰揪住髮辮揮拳如雨乙本無縛雞力飛步走避甲正欲追赶旋有代抱不平者向前喝阻甲仍不干休奔至行中吵閙並毁玻璃窗兩塊竟被玻璃擊破頭顱鮮血淋漓痛不能忍仰臥地間以死嚇人直至傍晚左鄰陳姓投保甲分局禀請飭差拘拿當由藍少尹提至案前訊問數語喝令重笞三百板具改過結甲誠可謂咎由自取矣 
[文星過鎭]  
　　江蘇督學使者溥玉岑宗師自金陵考試錄遺畢旋於本月十三日清晨起節乘坐頭號官舫並用小火輪拖帶卽於十一點鐘時駛抵鎭江並不停輪衝波而下在城文武各官員齊往江干恭迓鎭標水營兵丁亦在蒜山排列隊伍聲炮致敬 
[鹽綱易人]  
　　津武鹽綱例係五年一換非殷商以及綱總不得承充現辦該商之華集成號今秋已屆五年曾由某商具禀長蘆鹽運使司情願報效災振銀若干請批充承辦運憲具詳鹽院以格於成例未准施行隨由連憲季都轉酌派商人朱捷庵承充挂牌業經兩月一俟九月華商五月期滿卽當接替矣聞朱雖非綱總而扶同綱鹽辦事有年公事熟悉現在接辦津武鹽綱除垞汛外四門鹽店櫃臺秤手擬不易人以資熟手而舊商以效代有期愈加赶辦鹽斤新商恐接該鹽較之坨地必加價值爰以前情具禀運憲免虧國課而重成本華商亦復具禀謂今日之事仍我爲政彼固不得心存逆億效饒舌之豐千當將鹽價减輕爲招徠地步從前定價每斤津錢四十文嗣經减至每十斤津錢三百一十文惟斤兩不足核與原價不甚懸殊食户仍相觀望現於月初遍告用鹽各鋪價仍四十惟每百斤加秤十觔以便暢銷云 
[墮艙隕命]  
　　廣生輪船於初九日到津連夜起卸貨物以便旋申詎有小工劉四偶不經心從艙面跌落艙中腦漿迸裂鮮血直流不及延醫遂卽斃命查劉不過三十歲其婦誕子尚未彌月遽罹意外之災幸上有父母中有兄弟所遺妻子不至無人撫養然亦慘矣 
[輪船失布]  
　　招商局七月中旬輪船到埠失竊洋布一梱碼頭係在英國租界巡捕旣棋布星羅海關差役又不分昕夕鵠立船邊正不知不翼如何飛去嗣經查悉該布係由輪船提至碼頭未經入棧夜間被拉東洋車之某甲推至墻隅正苦無處掩藏被恒豐泰西國客店管門人瞥覩代爲窩贓是時並未俵分以免惹人聽聞至月之初間以爲無人查究陸續銷售中有某乙擬向分肥不允以致聲聞於外招商局相離不遠當向查追管門與車夫以及貪賤買贓諸人均已在逃招商局函請該管領事究處該领事大公無我以行者旣無蹤跡當逮其司帳人楊某送請關道發落楚國亡猿未免殃及林木嗣聞楊已薄罰開釋云 
[山君可畏]  
　　粤東清遠從化兩縣地方山林深密時有山君出没爲害行人故往來是途者莫不常懷戒懼前有清遠某生來省錄遺畢遂回鄉措資購辦塲具携帶僕役負笈同行詎至半途忽聞咆哮一聲林木皆震某生心靈機警急登樹以避僕則心瞻巳碎匍伏路隅竟被啣去吁慘哉現該處鄉人礙集資招請善搏者前往捕捉以除地方之害云 
[渡船獲]  
　　粤東某晚初更時候有一鄉渡艘停泊黄沙海面不料有匪數人登舟入艙意圖刦掠渡主瞥見鳴鑼喊救該處更練及營 
 
 

Page 3

 
 
勇聞警齊出當塲捉獲一人解交縣署審辦矣 
[巴渝瑣紀]  
　　江北廳城内銀錢鋪有學徒某甲一日與某乙往江畔閒游分手後甲數日不歸迨鋪中查問則已竊去紋銀五兩甲之家屬聞信立至該鋪咆哮生要見人死要見屍日前嘉陵江有浮屍一具其貌與中相似頸項有刀傷約二寸許甲之家屬遂往指認疑係某乙謀害控官勘騐將乙提案嚴刑審訊冤屈莫伸近探得甲實在貴州省城貿易急遣人往捕已由貴筑縣起解回籍廳尊立卽將乙釋放中等則皆收禁聽候詳辦爲藉屍訛詐者戒○寍波人堯慶壽承洗各西人衣服已歴年所近因與雇工方姓口角興訟以致負債莫償日前席捲衣物乘陳永昌信船私往宜昌矣○洋務啓蒙學堂諸生年滿例應甄别現經黎觀察課以西國語言文字及算學各藝聞已將各卷送請重慶關稅務司查閱評定優劣以定去取 
[神山秋眺]  
　　升任貴州藩憲嵩書農方伯陛辭赴任道出申江乘坐江永輪船泝江上駛於初七日兩點鐘行過蕪湖地方文武各官方擬脚靴手牌利見大人適因飛輪迅疾不及晉接周旋遂以紅剌相投贈怱怱展輪而上○蕪地秋疫盛行前已兩誌報端兹聞東鄉黄池烏溪金寳圩等處疫勢猖　幾視蕪地爲倍盛農家者流正在秋稼告竣䆉稏聲喧乃壯者弱者忽地一律病倒呻吟之聲比户相聞且死亡接踵以至親友亦不敢過從慰問蓋一人甫病卽波累全村俄卽傳染數十百里江北農工現亦紛紛歸去不敢須臾少留以是成熟禾稻迄今猶有十之三四狼藉田間雨淋日炙霉爛生牙現雖倍蓰工價招人代刈依然應者寥寥大好豐年無端敗於疫鬼東鄉之民何不幸乃爾○蕪湖今年米巿自春徂夏俱極清淡迨秋稼登塲粤商方有意大張旗鼓以爲可以振起於一朝乃當塗宣城南陵建平等産米之鄉現皆困於二豎成熟禾稻無人刈割更何暇碾米出售於是各路來源絶跡粤商亦無貨可收前月下浣及本月初連到鐵船數艘守候多日無米可載後經合帮零星積湊始各裝得數千包而去變故紛乘誠難逆料也○鈔關現在接解本年下季頭批京餉銀二萬兩道憲詳委候補縣丞濮和亭二尹齎解俟奉到院批並護引再行擇期就道○秋潮疉漲漫溢通衢沿河兩岸及二街三街低窪之區茅檐蔀屋已多在水中央兹於上月杪及本月初又復迭次大雨陽侯之駕乃益暗漲潛滋洪濤駭浪齧岸有聲惟各鄉圩堤春末夏初經王邑尊督率民夫修築鞏固可以無憂特城外小民廬舍半爲蛟龍魚鼈之窟宅未免可憐耳○建平南陵宣城各縣城闉鄉曲因二豎子爲災鄉民死亡枕藉百計禳解迄無效騐並肖五温使者之像用紙船載送長流亦仍跋扈飛揚乃窮思極想共以八月初一爲履端之辰先一夕各家桃符煥彩爆竹迎新並以菓點相餽贈次日閉户相遇於途咸一揖道恭喜謂疫鬼旣見改歲必當皇皇遁去矯揉造作其情亦正可憐矣 
[方伯旋皖]  
　　新授貴州藩憲嵩書農方伯月前遵旨赴闕陛見起節情形已紀報章兹悉方伯於召見請訓後卽向各當道禀辭出都航海南下道出申江更乘招商局江永輪船於八月初八夜鐘鳴三點行抵皖埠隨卽命輿晉城入臬署在省文武印委各官紛紛咸往叩安 
[二塲述聞]  
　　江南塲規素稱嚴肅惟三塲對實䇿非一人所能查對故多亂號乙酉科蘇護撫譚序初中丞爲監臨創設號戮如遇亂號不盖號戮卷無號戳者貼由此亂號之風近數科絶無所聞今科二塲盖戮時查出卷面坐號與所坐之號僅隔一墻號官禀明監試提調志穆兩觀察當將該生提出訊其因何犯規該生禀稱係屬新生初次鄉試領卷歸號見號前墻上一字悞入於後號至查號時方始知悉倘若有意　規何敢將卷子自請號官騐看兩觀察問諸號官果如該生所禀反覆細核情有可原然究屬亂號將情禀明監臨奎大中丞體恤士子不予深究令坐至公堂中俟二塲凈號時給以照出籖俾得出塲○頭塲紫榜多至三百餘人大半因病而交白卷自頭塲以來天氣寒煖尚稱調和諸生精神爽快故二塲發出紫榜三道祇有四十名第一起二十七人二起六人三起七人仍係白卷未完卷者多内有一人火燒卷子祇存後幅二頁何其不愼如是尚有上江一生將題目顚倒大約此生嫻熟三字經以詩書易禮春秋係古人所定次序故不照題紙而竟倒置之也 
[調虎受傷]  
　　香港有一西國戲園係法人馬德所開廣蓄各種奇獸變幻諸劇招人觀看有一日大張旗鼓座客雲集總督將軍諸大僚曁閨中命婦次第偕來寳馬香車喧闐户外班中調弄各獸者係法國少年美克斯初演鹿狨諸劇以次竣事繼演虎劇因馴熟之虎適有病不能舁以登塲乃舁一新獲之黑虎至此虎就獲祗一月有餘野性未馴在鐵籠中不敢肆咆哮之度美克斯一手執鐵條一手持鞭身入籠中與之戲耍逼令蜷伏一隅美克斯乃令舁一桌一椅至桌上陳列食物坐而啖之又令小鹿在旁相陪故示從容黑虎忽奪躍而前將美克斯亂抓面目模糊塲上諸人見之急以木塞入籠中分隔爲二美克斯乃得開門而出血液淋淳染徧襟袖班主馬德素善醫治各種猛獸傷急以藥敷之并以行囊舁至客館未知以後能無恙否也 
[乘輪赴粤]  
　　升任廣東糧儲道魁文農觀察來滬情形已載本報兹悉觀察於昨晚乘招商局之富順輪船赴粤履新矣 
[火傷隕命]  
　　滬南洞庭山碼頭有王和尚開設烟館度日前日夜半時收巿用蒲扇僕滅所掛洋油燈繩忽中斷燈卽墜下王在下面適當其衝火延衣服登時燃著滿身皆火王大呼救命店夥等聞聲齊集取水澆灌迨火熄王已焦頭爛額矣旋因火毒攻心延半日許斃命其家人等於昨日備棺收殮嗚呼慘矣 
[查獲私鹽]  
　　縣捕柴樛前日在虹口浦江中查得陳望甘之石子船中藏有私鹽當卽帶夥前往見該船泊在某帆船旁正在卸貨遂上船查獲私鹽三十包當將船户陳望甘船夥陳隆興陳仁基三人拘獲解縣請究並將私鹽送鹽公堂存儲 
[以色爲餌]  
　　張阿三者不知何許人携其妻周氏來滬賃居虹口頭壩地方開設新興客棧暗藏春色等閒蜂蝶圍繞枝頭張因此坐享其利竟忘却戴上緑頭巾有王壽高者在鎭江開設機坊所出綢料均由其子介福携往各埠消售長袖善舞頗有贏餘近以線綢三十疋售於鎭江綢莊得洋三百零三元慕海上繁華片帆飛渡稅駕該客棧内所帶洋蚨在途用去十三元尚存二百九十元交周氏代爲收存氏知其囊資充裕殷勤欵待視之如上賓且現清凈身而說上乘法了無遮碍皆大歡喜一夕介福覺睡夢中似有人搤其頸者猛然驚醒疾聲呼救氏急止之謂該房中素有狐仙不足介意少頃乘介福熟睡時又串同西洋人入房恐嚇逼索銀洋擾至天明始散介福知此地不可安睡向取銀洋堅不肯付遂投美捕房控告由包探張九意將張周氏拘獲並搜出洋十五元其十二元已將圖記揩去惟三元尚有原印一併送入捕房轉解英公廨候蔡太守訊究 
[販賣人口]  
　　揚州人莊某者水販中之斵輪老手也前次長江輪船抵埠時莊携帶江北女子六人雖不能貌比天仙而細數芳齡未到番風廿四旋有花烟館龜奴某甲與莊同至十六鋪内藏於小客寓中其一由龜奴携至家中逼令迎新送舊女雖然出自小家不甘作此無恥之事以致日受凌虐其餘五女由甲携往各花烟館兠售此後逐絮沾泥正有不堪設想者水販之肉其足食乎 
[收殮浮屍]  
　　虹口沈家灣北首小浜中前日汆來無名男屍一具年約廿五六似係寍人身穿窄袖小緊身黑背心藍布褲赤足穿雙梁鞋由頭圖地保陸道生查無親族報由善堂辦棺成殮 
[限交傭婦]  
　　龔渭仁向爲米業住居滬南浴堂弄所雇女傭年纔二八貌美無雙不以尋常青衣待之日前偶遣至弄口買牛肉以飼犬 
 
 

Page 4

 
 
待之許久杳如黄鶴細心察訪旋據楊咸全之妻楊陸氏言被徐王氏沈杏橋韓保生等誘領至滬北龔卽赴十六鋪南局控告局員鍾偉臣二尹准詞立飭勇丁將徐王氏提案訊究徐王氏供詞含混不肯吐實二尹着重責九十下予限三日將女傭交案違則送縣究辦 
[患病疎枷]  
　　浦東塘橋鎭公項昌花廠前有張小弟等滋擾經該廠經事鮑玉泉控於爛泥渡巡防局高介臣二尹飭勇拘獲張小弟盛炳華楊阿明等三人訊責枷號日來張等均患痢症日漸沈重地保恐有不測投局禀報前日二尹飭提張等至案騐明患病屬實着卽開枷交保醫治 
[紏葛太多]  
　　利濟木輪船局股東李楚芳上控一案縣中會訊斷結各情迭紀本報前晚又值繳銀之期晚間黄大令升堂據李松雲措繳銀票一計銀六千三百兩並稱局中尚有各股東股本簿一本前被王守愚竊去藏在魏處今須追回魏供船照六紙已交五紙尚有一紙抵與蔣姓計銀四百兩莊另有股本銀一千兩現在各股本銀均以六折歸償蔣處應還銀六百兩抵借之銀亦由職員面懇折償銀二百兩共應付結蔣姓銀八百兩今日在外與蔣面談允許所有股本簿向由李松雲經管王守愚是否竊出職員並不知悉無從交出蔣姓遣家人高發投案遞禀並呈船照一紙抵押摺票各一件聲稱家主股本情愿照折收銀抵借之銀須請照數追償大令以魏勉齋所供不實向之盤詰魏堅稱今日與蔣會過面允折償大令以魏糾葛太多著出外商議定妥再行核奪李繳案之銀暫存高發所呈船照等件當堂發還 
[多多益善]  
　　天下事獨力則難成衆擎則易舉此固不易之理也若被災者不止一二處待賑者不止億萬人苟非合衆人之力以爲力豈易出諸水火之中登諸袵席之上乎本館協賑所承南京森昌局交來歸太原郡王助賑洋十五元一角丹陽林永和局交來王景慶求母病速愈合計洋廿二元常州通順交來不書名潘助洋十元無名氏洋廿五元慈雲在望普被無方化雨同霑生成共戴泚筆紀之竊願鑄金事之矣 
[上海北巿絲業會館籌辦順直新災賑捐滬局瑣記二十]  
　　十五日承敦仁堂何求保文郎平安助洋一百元修德獲報理有固然祇　之餘同深禱祝十六日則敬商請各賑所籌解第五批規銀八千兩禀請局憲派解通州五千兩交楊藝芳觀察之大公子承領湊放餘銀三千　并請發交褚敦伯兄領赴武清一帶連同前解萬金兌换錢文查户給賑該縣村莊稠密户口繁多一經分别清查誠恐不敷散放謹𣵪奉懇恭　鴻慈想利濟爲懷者當必不我遐棄也再本年被災各屬因水勢過猛塌屋極多衣服盡行飄没亟應赶緊製解俾禦嚴寒如蒙捐助棉衣欵項　儘九月初旬迅賜擲寄以便及時代製其有自行製助寄交則敬匯解亦當報關代運北地早寒以速爲妙遲則封河期近恐臨時不及運解矣　一併附聞[  八月十七日錢塘施則敬子英甫謹啓]  
[助賑福緣]  
　　謹啓者敝堂接奉集泰和號來函敬悉鎭江府學汪和卿廣文喜添曾孫壽躋七旬榮綿四代憫念順直奇災爰將湯餅　客資移助賑洋二十元又奉江西裴根石大善士得子平安樂助賑銀一百兩紹郡譚月軒主大善士求逢凶化吉家業平安樂助洋一百元法　大善士求闔家平安樂助洋一百元惠泰莊交來丁留餘堂大善士經募廿四户洋四十元又求安氏大善士經募八户洋三十元王養和大善士求病愈館資移助洋二十元目下順賑孔亟蒙諸大君子分甘濟苦異地同心集狐腋以成裘解羊囊而救命萬家頂祝登報揚仁上海六馬路仁濟善堂籌賑公所施善昌等謹誌 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[求死不得]  
　　虹口捕房押犯陳金和卽小𩝣餅乘間逃逸經捕役拘獲解案中西官正在訊問該犯忽取桃核亂擲並將案上木　扳下中西官大怒判交捕房永遠管押此已列諸前報兹聞該犯至捕房後復將衣服撕成條片懸於窓櫺以圖自盡未幾中斷墮地有聲爲看守之巡捕所聞入内查視嚴加防範該犯忽又不肯進食若惟以速死爲快者此眞甘外王化者矣 
[縣訊姦案]  
　　捉姦送縣已紀昨報前晚二鼓時黄大令升堂提訊據十六鋪地甲禀訢前因陳阿富供南匯縣人年三十三歲向在滬南林合和猪作帮夥家有父親自幼聘徐氏爲室於廿六歲時完姻迄今七載曾生兩孩長七歲次尚在襁褓家住高巷頭地方妻素性懶惰本月十六夜二鼓後自作中飮酒回家叩門半晌妻始赤身來開火已息滅心頗疑惑入内取火忽見房門内奔出一人向之詰問默然不語因用繩捆縳訴知地甲本思勸息因張黨羽甚多反欲與我爲難是以縶送案下叩求訊究徐氏供年廿四歲嫁陳以後並無不端事已生兩孩昨夜七點鐘時張來索所洗衣三件我告以尚未洗好張言急欲貿易不必洗凈堅欲取去正在檢取丈夫驀地回來誣指犯姦現已知錯惟求恩宥情愿携同幼子入堂度日不願再隨丈夫回去亦不願回母家致貽兄嫂等笑張定賢卽張定泉供係寍波人向爲錫匠現在失業與陳阿富爲鄰節前有衣服三件交陳妻洗浣昨因謀成生意向取衣服時在黄昏陳妻正在取給陳忽回家將我兇毆並被剪去髮辮其實並無犯姦情事大令謂夤夜入人家非姦卽盜爾旣取衣不應深夜前去又將大門緊閉究竟於何時通奸已有幾次張與徐氏堅執前供大令喝令將張笞責五百板又加盤詰仍不肯認又飭笞三百板掌頰一百下徐氏著責藤條三百下盤詰良久該氏供現已知錯以後不敢再犯今願隨夫回去惟求恩施格外大令問陳曰尚願領回否陳稱不願領回請發官賣大令謂此次爾妻初犯且非在奸所捉獲尚在疑似之間况氏業已知過爾不如領回爲是陳堅執不允大令判將張定泉收所徐氏交官媒候傳伊母到案再核陳阿富斥退 
[英界公堂瑣案]  
　　包探孔阿才禀稱流氓王阿二冐稱小的之夥向朱福昌訛詐錢文當經小的知悉前往拘獲解案請訊朱供稱以販賣猪肉爲生友人陸福郎糾合小的出會錢小的不允致陸懷恨糾集流氓十餘人將鮮肉九十七斤奪去並被軋至鄉間訛詐錢文旋由某地保勸令小的出酒筵十餘席小的不允遂至滬上王阿二自稱探夥向小的關說連日在豐園烟館開燈小的曾惠去烟鈔錢數千文幸由包探至拘獲送案王供稱不敢冐充探夥亦不敢向朱拆梢蔡太守商之英副領事薩君判將王阿二笞責二百板押候繳洋二元○包探黄四福禀稱租界中之糞每日清晨由挑糞夫分投倒運每逢三節由居民給以酒資不過數十文而止昨有糞夫尤發南向張寳福索取酒錢張加至一百文尤强欲增至二百文少則不肯干休張不得已鳴捕送究張伸訴前情尤供稱不敢勒索太守判將尤管押一天以示薄懲○孔探又禀稱陳阿福前失烟槍一枝查無蹤跡已由他人賠錢了事現經小的查得此槍係王松泉行竊爲此拘王吊贓送究陳投案領贓王認竊求恩太守判押十天贓給陳領○一百零四號華捕禀稱昨日在路巡緝見馬夫朱阿生在車中熟睡爲此拘案請罰朱俯首求恩太守判罰洋二元○包探秦少卿禀稱顧桂生前因偷竊某卡員之對時表奉訊遞解回籍今又來滬圖竊是以送究顧供稱此次有事來滬不敢圖竊太守判令押候備文再遞○包探李錦堂禀稱張阿狗行竊棉被一條拘獲請辦張供稱被向友人借來太守判令從寛交保○某號印捕禀稱昨奉捕頭命出外梭巡忽有曹阿金葉阿昌二人向小的百般辱駡爲此拘案請訊曹供稱爲成衣匠不敢駡捕偶與阿昌閒話該捕悞聽致被拘案葉供稱現爲木匠不敢辱駡印捕太守商之薩君判將曹阿金葉阿昌從寛交保○廿三號西捕禀稱昨日巡緝見張長生醉後胡鬧向伊喝阻反敢辱駡是以解案請究太守判押七天○王阿香投案控稱遭張阿大等藉端訛索報捕送究張阿大供稱此事實係張阿四爲首太守判將阿大先笞一百板候提張阿四到案於禮拜五覆訊 
[法捕房瑣事]  
　　著名流氓黄連生糾黨至公館馬路春風館飯店藉端打架拘送捕房經葛同轉判令荷枷著交羽黨陽間和尚歪頭和尚到案再訊昨日由豆腐頭張錦堂將歪頭和尚拘送大自鳴鐘捕房管押以俟解案訊究○甲乙二人至法界紫來街烟館内作烟霞供養乘堂倌他顧竊取烟槍而逸旋經堂倌知覺赶至中途扭獲一人送入捕房管押○法界三洋涇橋南首第廿六號門牌豐順雜貨店因欠房租致被房東將門封閉限期拍賣昨有某甲投捕房控訴被豐順掯阻期票三張計洋銀七十餘元求請追究捕頭准之立飭包探郁庭湘將該店司帳拘押捕房以俟解訊 
[助振摭要]  
　　啓者近十日來承程王氏爲子逹甫求病速愈由源恒隆來助洋五百元浙慈馮谿橋爲子簾青求病速愈續助由誠記莊錢聽翁來三百五十元又答願二元項錦林求病速愈由同裕公來二百元崧厦鎭西華村茸人長助金鐲一隻原重五兩兌見規元一百四十五兩八錢七分又現洋五十元揚州隠名壽母代曾孫祈福由彤源莊來一百元歙縣程方壺祈合家人口平安由杭州豫和託鎭昌莊來一百元涇縣周錫侯一百元揚州史餘慶堂祈病速愈由恊源莊來一百元無名氏一百元保甯居求病安痊一百元四齡童子王承翰求急驚速愈一百元淮安張應斗求父病速愈助一八平二七銀六十五兩七錢合規元七十兩零二錢潁州李湛卿司馬由安慶豐泰豫來曹平銀六十兩批見規元六十二兩九錢零八厘湖南瀏陽不書名人祈出嫁女身體安健由漢口茶業公所文虎卿來漢平足銀五十兩批見規元五十一兩一錢三分三厘平湖經畬堂丁求添子息由成順泰來五十元寓松日昇昌鄭葵賓求病速愈五十元保安氏五十元福州王蔭人求母病全愈電託周愼生來五十元蘇莊陸順興無名氏由徐季翁來五十元松江張叔文求子病速愈五十元蘇城葉俊卿募潘琇菴祈病速愈五十元隠名氏求子病卽痊由春記來五十元梁溪孝友堂五十元古夥衍慶堂五十元慈谿馮簾青求病速愈五十元常熟澹香書屋五十元如皋孫堯欽募廿四户合洋六十五元内五元係承孫善士續助求善昌病卽就痊閩省山陜會館經理人郝秀椿募四十二户由協同慶來合規元三十三兩九錢五分福州新泰厚募四十三户合規元九十八兩一錢一分又山西會館經理人曹石琴託募三十三户由新泰厚來合規元四十二兩又蔚泰厚募六册一百四十二户合臺番五百三十二元四角錢五千文計合來合規元二百九十九兩五錢八分雙溪汪訪廬留髯承親友賜儀移助謝筵資爲諸君造福廿元寓乍蔡漁舲爲兒成婚承親友惠儀將謝筵資移助代造福十五元善昌先後祗領不禁與被災窮黎同深感篆謹請登報藉誌謝忱再仁濟善堂前承皖撫沈仲帥之女公子賜助書畫堂幅册頁楹聨各種及各善士先後惠助物件均囑變價充賑當設彩票二千張每張售洋一元現在尚未售完卽交會館分别出售祈善君子迅賜購取以便及時開彩接濟賑需僅一併附陳伏祈公鑒上海北巿絲業會館籌振公所施善昌誌 
[蘇州馬大籙巷直東義賑公所桃塢同人彚報蘇復昌滬信昌杭公信寗文茂粤會館各收欵七月上旬清單]  
　　蘇藩署發到宜荆局黄印燦一百廿二元松海防劉印元楷三伯五十元青浦縣錢印志澄二次二百元六角上海糖捐局劉印誥一百十三元江震絲捐局周印文　二百元共洋九百八十五元六角合規銀七百廿五兩一錢五厘培字册無名氏二角隠名號無名氏二户各四角不書名寳澤堂隠名氏蘭記四户各五角尤麟瑞無名氏執中堂湯陳記無名氏遷記趙吳氏鏡如吳氏楊善德恆吉祥杞憂子修德堂鄧尉立三氏滎桂生葆記奇記無名氏十八户各一元無名氏周愛蓮尤文記李星記陳誦芬德輿堂徐姓保安保安壇陶朱義無名氏邵靜安無名氏十一户各二元　官三元合記四元無名氏五元徐司馬氏求病速愈王魯門求平安節壽筵二户各六元昆記樂志堂王東海氏求姊資冥福周心息四户各十元信女錢玉貞爲寒熱病求速愈五十元談子威八十元强至善意誠遵祖母錢太恭人遺命賻儀助賑一百五十元祝洪氏爲父母求資冥福五百元移緩就急規銀三百兩代收銳字册順泰泰豐厚二户各三角魏玉川震泰恆源昌源昌裕生大興福隆昌榮泰豐七户各五角楊朝宗朱庭祥朱楚卿陶雨村朱冶卿陶子俊源順順昌泰和錢楊明遠元順殷仲星源豐三户各一元楊　之一元九角隠名氏二元楊晉卿三元天賜平安陸元德新源十元毛聲和一百元代收人和震記桶捐二元三百文保安壇桶已收回其餘四桶無捐以上七十九户共收洋一千二十九元規銀三百兩錢三百文共合規銀一千五十一兩五錢二分八厘○上海晝錦里信昌珠號陳君養泉經收信字册無名氏二百文不留名五百文西塔僧求平安二户各一千文無名氏三千文自謙室主人求合家平安五千文無名氏五分無名氏香資五角姚淦一元無名氏無名氏積誠氏燕貽四户各二元守拙堂等八户合二元俞田增俞瑞詮格思居三户各三元寳齋四元勤業堂柯戴少甫求妻臂痛速愈項小舫王汝舟求子賢明妻速痊四户各五元趙吉人手十三户合七元陸嘉樂師勤堂倪二户各十元無名氏廿元知非子銅洋一无　收菊字册東早謝淳之敦厚堂純純子初心堂撫右營高六户各一元靈芝堂書福堂徂徠董善堂尹思堂敏然寶六户各兩元留耕天保堂晚芸齋求無過齋靄然寶延陵堂六户各元鄒仲禮五元愛蓮齋六元尚德堂一兩愛梅樓四兩葆眞寳七兩以上五十户共收洋一百四十四元五角五分銀十二兩銅洋一元錢十千七百文合規銀一百二十四兩一錢四分七厘○蘇州中巿復昌莊徐君健齋經收復字册蘇源求病愈十元蘭芬書屋五十元以上二户共收洋六十元共令規銀四十四兩四分六厘○杭州公信行南京宋文茂號廣東金陵會館經收下旬併登○本旬共收規銀一千九百四十四兩八錢二分六厘○七月初五日解第一批山東賑捐規銀三千兩合併聲明 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年八月初十日京報全錄]  
　　宫門抄○諭旨一道錄前○大臣廷奏司員三年期滿循例保奏摺○蘇撫奎奏籌解本年夏季固本京餉片○又奏鎭江關一百三十結徵收洋藥稅厘數目片○又奏請旌表片○漕督松奏湖河水勢防守平穏情形摺○陜撫鹿奏恭報雨澤禾苗情形摺○晉撫張奏甄别道員片○八月初十日吏部翰林院正黄旗值日無引見○瀅貝勒闊普通武海緒各假滿請安○豫公由白龍潭回京請安○載瀛因伊子命名謝恩○榮公續假十日○廂黄漢奏派蘆溝橋演放砲位派出桂公果勒敏○召見軍機敬信○○奴才覺羅廷雍跪奏爲司員三年期滿循例恭摺保奏仰祈聖鑒事竊查熱河都統衙門向設刑部漢司員二員理藩院司員一員隨同辦事三年更換期滿時如果辦理妥協由都統保奏送部引見係郎中員外郎候旨陞用等因歴經遵辦在案兹查辦事司員四品頂戴刑部員外郎李善初現年五十歲陜西華陰縣增生由二品廕生於同治四年六月引見奉旨著以主事用欽此光緒六年七月選授刑部山東司主事十四年三月題陞廣西司員外郎十六年八月揀選熱河辦事司員由吏部帶領引見奉旨著李善初去欽此九月十五日到熱河理刑司視事十七年辦理朝陽縣賊匪案内出力奏請○賞加四品頂戴吏部於十月二十四日覆奏奉　依議欽此均奉行知在案十九年因辦善後出力保奏擬請以本部郎中卽補奉旨該部議奏欽此尚未奉准部覆計自十六年九月十五日到差之日起連閏扣至十九年八月十五日三年期滿據該司員先期呈報前來奴才查司員李善初隨同各前任都統襄辦軍需賑務善後各事宜任勞任怨况瘁不辭其平日審理京控懲辦馬賊及旗民命盜案件均能虚衷判斷情法持平奴才接護都篆未及三月例不出考惟奴才在熱河道任内與該員同官最久相知最深此時復留心訪查該司員人品廉潔居官勤愼爲刑司中守正不阿之員似不便拘執成案安於緘默自應循例保奏送部引見候旨擢用出自天恩其所遺差缺請旨飭下刑部於正途出身人員内揀選熟習刑名之實缺郎中員外郎請旨揀派一員前來接辦俟新任司員到日再行給咨該員送部引見所有司員三年期滿循例保奏緣由理合恭摺具奏伏乞皇上聖鑒訓示謹奏奉硃批該部知道欽此○○奎俊片再江蘇省奉撥固本京餉分派司關各庫按月籌解自同治五年八月二十八日欽奉諭旨改歸部庫後業經陸續解至光緒十九年春季止在案所有本年夏季四五六三個月應解前項銀一萬五千兩現由司關各庫照數籌撥發交號商百川通蔚盛長匯解部庫投納據蘇州藩司鄧華熙詳請分别奏咨前來除核明給發咨批交商匯解並飭取起程日期另行咨報户部查核外理合會同兩江總督臣劉坤一附片具陳伏乞聖鑒謹奏奉硃批户部知道欽此○○奎俊片再准户部咨各海關加徵洋藥稅厘一欵旣歸海關併徵自應照章存儲關庫聽候部撥又准啊咨凡指明由加徵洋藥稅厘項下開支銀兩應各歸各欵動用其收支數目另列清單按結奏報等因均經先後轉行遵照已截至一百二十九結止附片奏報在案兹據鎭江關道黄祖絡詳稱自光緒十八年十一月十四日起至十九年二月十四日止第一百三十結期滿鎭江關共衕洋藥正稅銀二萬二千八百五十一兩洋藥厘捐銀六萬九百三十六兩除分别支解外連同上結實存稅厘共存正稅銀二萬三千七百一十四兩零厘捐銀六萬二百四兩零共存銀八萬三千九百一十八兩零一併存儲關庫聽候撥用等情開摺詳請奏咨前來奴才覆核無異除將該關原摺分咨總理衙門曁户部查照外理合會同通商大臣兩江總督臣劉坤一核繕清單附片具奏伏乞聖鑒謹奏奉硃批該衙門知道單併發欽此○○奎俊片再據常熟縣人五品封職徐朝榮禀稱現年八十九歲每念族中孤寡單寒老弱無告者多職誼關一本謹將手置坐落常熟縣南一等塲糧田五百畝一分六厘計絶契價銀二千九百六十四兩零捐作義田又坐落南一塲四十三都十七圖東唐巿宋祠一所計三十六痱作爲莊房旁爲祖塋共約地二百畝零計絶契價銀二千一百餘兩歲收田租除定賦祭掃外悉以贍給貧族誠恐日久廢弛呈乞奏咨立案等情經奴才飭據常熟縣查取田號莊規各册結具詳請奏前來奴才查士民人等捐田贍族銀粟准值千兩以上例得請旨建坊旌表今常熟縣五品封職徐朝榮耄年篤行以千日積累之資捐置田産作爲義莊洵屬敦睦可風核與例案亦符相應請旨將五品封職余朝榮旌表立案以維風化除抄奏咨明禮部曁將送到田號莊規各册結咨移部科查核外理合附片具陳伏乞聖鑒訓示謹奏奉硃批着照所請禮部知道欽此○○頭品頂戴漕運總督奴才松椿跪奏爲謹將伏汛湖河水勢结漲防守平穏情形恭摺具陳仰祈聖鑒事竊照運河初次水勢驟漲經奴才於六月十六日具奏在案六月以來疉次大雨加之沂泗諸水滔滔下注徐州廳屬邳汛長至二丈五尺餘寸其最猛者十六日驟長九尺一寸較上年節令大至二丈運汛宿汛長至二丈二尺餘寸裏河廳屬桃源汛長至三丈二尺餘寸清安汛長至三丈四尺餘寸運口汛長至四丈六尺二寸較上年節令大九尺餘寸至一丈不等清江以下至淮軍廳屬各汛亦日見增漲較上年盛漲大二三尺揚軍廳屬高郵玉馬頭因江潮頂托長至一丈以外較上年盛漲大三尺餘寸其餘各汛亦較上年盛漲大二尺餘寸現仍接長未定壽州淮水報長五尺餘寸堰肝洪湖加長一尺餘寸較上年節令大一尺餘寸且驟雨狂風連宵逹旦推波助浪浩瀚奔騰以致兩岸脫坡窖潮險工疉出據各該廳紛紛馳禀前來奴才當卽飛飭徐州道將劉老㵎滾壩開放並於楊莊迎溜之處加築挑掃逼水分入舊黄河内使上游有所宣洩復飭兩淮運司將攔江各壩均開數處使下游藉以疏消一面督飭道廳動用存儲料物無分雨夜分投加鑲現在隄掃各工均一律保護穏固惟秋汛甚長正大雨時行之際防護尤宜加謹奴才仍當督率道廳及在工員弁竭力防範斷不敢稍有疏懈以冀仰副聖主軫念河防保衛民生之至意所有伏汛湖河水勢續漲並隄掃二程搶護平穏各情形理合繕摺具陳伏乞皇上聖鑒訓示謹奏奉硃批知道了欽此○○頭品頂戴陜西巡撫臣鹿傳霖跪○奏爲恭報雨澤禾苗情形仰祈聖鑒事竊查陜西省光緒十九年五月分雨澤禾苗情形業經臣恭摺具奏在案兹據西安同州興安商州邠州乾州等府州屬陸續具報於六月初一二三曁初八九並十六七八及二十二三等日先後得雨二三四五寸及深透不等其餘各屬尚未報到臣查陜省入夏以來雨水尚不缺乏惟涇陽三原等處地處高原得雨較少農田被旱夏收失望業已成災現正查勘籌辦賑撫容俟查覆至日另摺陳奏其餘各屬現在秋禾長發蕎麥雜糧均已播種民情欣豫闔境安謐堪以上慰宸厪惟據府谷縣具報該縣鎭羌等處於五月初五初七並十一等日迭降冰雹商州安定等州縣先後具報均於五月初十日被雹綏德州具報該州東鄉姚家溝等處於六月初八日天降雹雨鳳翔縣具報該縣殷所里等處於六月初八日晚雹雨大作平地漲水據高陵涇陽醴泉興平等縣先後具報均於六月二十四日被雹經各該州縣分别查勘被雹各處秋禾雜糧均已打傷被災輕重不等並未損傷人口惟據鳳翔縣查勘殷所里等處田禾均被打傷其雹傷輕重之處被水淹淤均屬難望收成衝塌民房五十餘間土窰二十餘穴淹斃及壓斃男女大小共十一丁口牲畜二十餘頭等情先後禀報前來臣查陜省連年以來時有水旱偏災民情困苦今夏所種秋禾正在長發可望有收乃各屬復遭水雹災傷情形殊堪憫惻當經飭司移往該管道府遵章覆勘確查被雹被水地畝若干成災果有幾分錢糧應否蠲緩先行出示停徵一面清查被災户口妥籌撫卹容俟查辦完竣另行彚案奏報刻查西安糧價大米每倉石價銀二兩三錢七分小米每倉石價銀一兩七錢較之上月大米每石减銀一錢五分小米每石增銀一錢八分所有六月分雨澤禾苗及府谷等州縣被雹被水籌辦振撫并省城糧價情形理合恭摺具陳伏乞皇上聖鑒謹奏奉硃批知道了卽著飭屬妥爲撫卹毋令失所欽此○○張煦片○再定例捐納試用道府於分發到省一年後由該督撫悉心察看認眞考覈出具切實考語奏明分别繁簡補用等因歴經遵辦在案兹查有試用道丁士彬自光緒十八年五月初十日到省連閏扣至十九年四月初十日一年期滿例應甄别據布政使胡聘之會同按察使張汝梅詳請核辦前來臣查該道丁士彬年富才長精詳練逹應請留省以繁缺道員補用除將履歴咨送吏部外理合附片陳明伏乞聖鑒謹奏奉硃批吏部知道欽此 
 
 

Page 13

 
 
[光緒十九年八月十一日京報全錄]  
　　宫門抄○諭旨一道錄前○黔撫崧奏揀員請補知州摺○又奏請將署縣摘頂勒追虧欵片○川督劉奏藩司起程北上日期片○又奏委解三批京餉及各項經費兵餉摺○又奏重慶關撥解各欵餉銀片○蘇撫奎奏鎭江關第一百三十結徵收華洋稅鈔及支解數目摺○浙撫崧奏撥解京餉片○八月十一日户部通政司詹事府正白旗值日無引見○濓貝勒續假五日○絪貝勒續假二十日○福中堂續假十日○英信請假十日○容山遞遺摺○召見軍機汪鳴鑾張蔭桓皇上明日用膳辦事後至頤和園皇太后前請安畢還海○○頭品頂戴貴州巡撫奴才崧蕃跪奏爲揀員請補要缺知州以重苗疆恭摺具陳仰祈聖鑒事竊照獨山州知州白之珪病故遺缺前請仍以安平縣知縣趙文偉升補於光緒十九年六月十五日准吏部咨覆該員歴俸尚未期滿核與官員題升例不符應毋庸議其獨山州知州要缺應令另行揀選等因自應遵照辦理奴才督同署藩司唐樹森署臬司黄元善查定例州縣應題缺出應以候補人員題補等語今獨山州係苗疆要缺民情刁健訟獄繁多非精明練逹之員不足以資治理查有軍功前先補用知州楊肇基現年四十五歲雲南劍川州文生帶領鄉團隨同官軍攻克鶴麗永北劍川等處賊巢保奏同治十二年二月二十一日奉上諭著以從九品雙單月儘先選用並賞戴藍翎欽此又剿平騰越烏土寨馬家村賊剿保奏同治十二年閏六月初十日奉上諭著免選本班以府經歴縣丞不論雙單月前先選用並賞戴藍翎欽此復因克復大理府及蒙化趙州等城保奏同治十三年正月十八日奉上諭着免選本班以州判分發省分前先補用並賞加知州銜欽此又赴越南宣光掃蕩賊營保奏光緒十一年十二月十七日奉上諭著免補本班以知州分省前先補用並换花翎欽此請咨赴部呈請分發十四年四月二十八日蒙欽派王大臣騐看五月初五日簽掣貴州初八日引見奉旨着照例發往欽此於光緒十四年九月二十日到省業經甄别留黔補用在案奴才覆查該員楊肇基年强才練任事耐勞以之請補獨山州知州員缺人地相宜洵堪勝任合無仰懇天恩俯准將楊肇基補授獨山州知州實於苗疆要缺有裨與例亦符該員係候補知州請補知州銜缺相當毋庸送部引見除履歴清册咨部查照外謹會同雲貴總督臣王文韶合詞恭摺具陳伏乞皇上聖鑒訓示謹奏奉硃批吏部議奏欽此○○崧蕃片再據署布政使唐樹森署按察使黄元善署糧儲道袁開第詳稱竊查候補同知邵斌前署貴定縣任内欠解光緒十七年分地丁銀一千四十三兩六錢五分五厘耗羡銀一百五十六兩五錢四分八厘學租官田等銀一百六十八兩一錢六分九厘五毫餘米變價銀三兩四錢九分八厘共銀一千三百七十一兩八錢七分五毫迭次飭催未據完解實屬任意拖延當此庫欵短絀之際未便稍事姑容由該管府揭報經該司道詳請奏叅前來奴才覆查無異相應請旨將前署貴定縣事候補同知邵斌先行摘去頂戴勒限三個月追繳清欵如該員自知愧奮依限完解仍當開復倘逾限再不解清卽行革職嚴追以重正供除咨部外謹會同雲貴總督臣王文韶合詞附片具陳伏乞聖鑒訓示謹奏奉硃批著照所請該部知道欽此○○劉秉璋片再臣前奉電旨勅令藩司龔照瑗迅速來京陛見欽此當卽轉行並札調按察使文光署理藩篆建昌道張華奎署理臬篆候補道安成署理建昌道篆經臣另片奏陳在案兹據文光張華奎均報於六月二十七日接印視事龔照瑗卽於是日交卸後已於七月初八日束裝北上所有藩司起程日期理合附片具陳伏乞聖鑒謹奏奉硃批知道了欽此○○頭品頂戴四川總督臣劉秉璋跪奏爲委解光緒十九年三批京餉東北邊防經費固本兵餉起程日期恭摺仰祈聖鑒事竊查前准户部咨豫撥來年京餉指撥四川鹽厘銀十五萬兩按糧津貼銀十二萬兩重慶關洋稅銀七萬兩又續撥京餉津貼銀五萬兩鹽厘銀十萬兩共銀四十九萬兩行令分欵批解又奉撥十九年東北邊防經費指撥夔關常稅銀三萬兩津貼銀八萬兩鹽厘銀十五萬兩共銀二十六萬兩又固本兵餉前已陸續籌解銀一百六十七萬五千兩已解至光緒十九年十月二十一日止均經先後奏咨在案兹據布政使龔照瑗按察使文光鹽茶道延煜會詳京餉關擊緊要邊防待撥孔殷自當竭力籌解以維大局現催據各釐局解到鹽厘銀六萬兩津貼银五萬兩又重慶關洋稅銀二萬兩共銀十三萬兩作爲十九年三批京餉又湊得津貼銀二萬兩鹽厘銀四萬兩共銀六萬兩作爲十九年三批東北邊防經費又湊得鹽厘銀三千九百兩减扣六分平銀六千一百兩共銀一萬兩作爲十九年十月二十一日起至十二月二十一日止兩個月固本兵餉按照部頒新法平兌除委補用知縣羅大任領解於光緒十九年七月二十三日自川省起程解赴户部交收並請仍援前案將銀發交日昇昌等商號分别匯解俟該委員到京兌齊實銀解赴以期迅速而免疎虞等情前來臣覆查無異除分咨查照外理合恭摺具奏伏乞皇上聖鑒謹奏奉硃批户部知道欽此○○劉秉璋片再查前准户部咨飭將重慶關洋稅銀兩迅卽委員掃數解部等因轉行去後兹據布政使龔照瑗詳稱遵查重慶關自光緒十七年正月二十一日開關起爲各關第一百二十二結至是年十二月初一日第一百二十五結止四結期滿徵收正半子口各稅銀七萬三千二百八十四兩三錢三分三厘三毫二絲八忽内除前奉部咨奏撥京餉七萬兩均經先後詳請奏咨在案嗣奉部咨各海關收支洋稅四結奏銷現均截至一百二十四結止此次重慶關收支各欵奏銷係截至一百二十五結止核與各關辦理未能劃一嗣後該關應仍從一百二十五結起至一百二十八結止扣足四結等因轉行遵辦兹准重慶關監督掃解十七年八月二十九日第一百二十五結起至十八年八月初十日第一百二十八結止四結期滿徵收正半子口各稅共解銀一十一萬五千一百一十三兩五錢六分八厘内除指撥十九年京餉及劃解滇省賑欵銀七萬兩餘賸銀四萬五千一百一十三兩五錢六分八厘又准該關移解三成罰欵銀二十六兩二錢六分二厘於十九年五月二十八日一併發交西商協同慶票號承領限於本年八月二十八日分赴户部總理衙門交收等情詳請奏咨前來臣覆查無異除分咨户部總理各國事務衙門查照外謹附片具陳伏乞聖鑒謹奏奉硃批該衙門知道欽此○○頭品頂戴江蘇巡撫奴才奎俊跪奏爲鎭江關第一百三十結期内徵收　　稅鈔及支解數目繕具清單恭摺仰祈聖鑒事竊照鎭江關徵收稅鈔截至一百二十九結止疉經按結具奏在案兹據鎭江　　黄祖絡詳稱自光緒十八年十一月十四日起至十九年二月十四日止第一百三十結期滿共徵洋商船隻進出口正稅銀三萬二千一百一十七兩零進出口半稅除存票應行提存銀二千四百六十二兩零外凈銀三千三百九十七兩零子口半稅銀二萬八千九百八十八兩零華商船隻進出口正稅銀一萬二千五百一十兩零進出口半稅除存票應行提存銀一千七百三十九兩零外凈銀七千七十三兩零華船鈔銀五百六十六兩零洋商正稅内提解部庫四成華商正半稅内提解部庫五成二厘華商船鈔内以三成解交總理衙門其餘七成提交總稅務司收用以上徵存各項稅銀除開支司稅經費鎭江關經費委員薪水子卡司事巡丁薪水工食傾鎔火耗出使經費並解固本京餉旗營加餉淮軍協餉鐵路經費户部京餉等欵外連同上結存稅共實存銀二十一萬一千二百八十四兩零留備稅務司提用經費及奉撥各餉所有歴結借撥未經提歸洋藥鹽稅等銀仍俟下結再行分别歸欵造册詳請具奏前來奴才覆核無異除將原册分咨總理衙門曁户部查照並令將是結徵收稅鈔及洋船往來各數目造册送查外理合會同通商大臣兩江總督臣劉坤一核繕清單恭摺具奏伏乞皇上聖二謹奏奉硃批該衙門知道單併發欽此○○崧駿片再准部咨光緒十九年分京餉案内指撥浙海關常稅銀四萬兩限五月前解到一半十二月初間全數解清等因轉行遵照在案兹據護理浙海關寍紹台道吳引孫詳稱奉撥前項銀兩現批解銀二萬兩同隨解添兌銀三百兩飯食銀五百八十兩共銀二萬八百八十兩照數發交委弁恊同關書於光緒十九年五月二十八日一併領解起程由寍波搭坐輪船進京赴部交納等情具詳前來奴才覆核無異除咨部查照外理合附片陳明伏乞聖鑒謹奏奉硃批户部知道欽此 
 
 

Page 14

 
 
[光緒十九年八月十二日京報全錄]  
　　宫門抄○諭旨一道錄前○江督劉等奏丹陽等縣接辦春賑并各屬撫恤完竣摺○浙撫崧奏在籍耆糾重遇鹿鳴請准與宴摺○又奏劃解海軍經費片○又奏撥解第二批籌備餉需片○又奏造報十七年民欠錢糧實數摺○八月十二日禮部宗人府欽天監正紅旗值日無引見○禮王等謝賞綢縀恩○睿王等塲差覆命○翁同龢等塲内專摺請安○恩燾假滿請安○壽蔭謝授副都統恩○榮公續假二十日○椿壽請假五日○刑部奏派覆核朝審之大臣派出張中堂麟中堂崑岡松溎敬信景善克們泰汪鳴鑾○召見軍機○○兩江總督臣劉坤一江蘇巡撫臣奎俊跪奏爲丹陽等縣接辦賑并各屬撫卹一律完竣恭摺仰祈聖鑒事竊照鎭江府　之丹徒丹陽二縣上年被旱成災仰蒙恩旨截漕撥賑當經臣等倡率司道各官捐廉助濟並勸諭紳商量力捐輸業將查户散放冬賑及濬河種樹大略情形專摺具奏在案臣等於冬賑放畢卽飭接辦春賑查丹徒丹陽二縣被災旣重需欵尤鉅所有截漕折價運費全數撥放復由司籌撥捐賑銀三萬七千餘兩洋九千餘元又有就地勸集及外省恊濟徑解災區者計自二月開放春賑至三月杪陸續放畢並將開濬河港挑築閳壩樹藝桑竹各事宜同時舉辦以工代賑於四月内一律竣事其中通江運河尤爲農田商旅所關續撥賑銀一萬兩招集人夫將極淺河叚次第挑濬深通又加藉災民穀種錢文藉資播種至毗連該二縣之金壇溧陽武進等縣被歉各區入春後青黄不接待濟孔殷除撥欵撫卹外批飭酌動積穀并截留本色漕捐等欵查明户口一律散放此外荆溪常熟江陰等縣均有被旱歉收之區上年蠲减錢糧尚可支持今春旨蓄已空由縣禀請推廣接濟於賑捐項下酌撥荆溪縣銀三千兩常熟縣一千兩並飭該二縣曁江陰縣以本邑募捐各欵截留濟用分派委員會同各該縣妥爲辦理兹幸二麥登塲秧苗長發各縣災黎生機頓暢莫不感頌皇仁淪肌浹髓其在事出力各官紳或稽查户口或籌勸捐輸均係自備資斧不辭勞瘁可否援照十六年蘇州等屬辦賑成案量請奬叙據督辦籌賑局蘇州布政使鄧華熙等詳請具奏前來臣等伏查丹徒等縣本年辦理春賑並濬河工賑各事宜次第告竣數十萬災民共沐皇恩更生同慶現在陽雨應時二梦蠶桑均稱中稔堪以上慰宸厪所有辦賑出力官紳實心任事不無微勞足錄可否仰懇天恩俯准擇尤保奬以昭激勸出自逾格鴻慈除飭將冬春兩賑收支各欵户口數目並以工代賑各項經費另行造册報銷外謹合詞恭摺具陳伏乞皇上聖鑒訓示謹奏奉硃批著准其酌保數員毋許冐濫欽此○○頭品頂戴浙江巡撫奴才崧駿跪奏爲在籍耆紳重遇鹿鳴循例先期奏陳籲懇天恩俯准與宴恭摺仰祈聖鑒事竊據瑞安縣知縣蘇錦霞詳轉據該縣紳士前任通政使黄體芳等呈稱竊維羽儀清署國恩優禮夫儒臣坊表人倫鄉里推崇於耆德况夫詞垣宿學惇史引年仰斗山之望允屬逹尊增閭里之榮式昭盛典兹有在籍前翰林院侍讀學士孫鏘鳴係浙江温州府瑞安縣人現年七十七歲於道光十五年乙未恩科浙江鄉試中式第六十四名舉人辛丑恩科中式進士授職翰林院編修洊升侍讀學士克躋胡考適恊周辰謹按舊章允符令甲恭查科塲條例内開鄉試已屆周甲之期准其重赴鹿鳴筵宴惟乙未非鄉試之年查照成案應於來年甲午科預行赴宴等情詳請奏懇恩施前來奴才查嘉慶十二年丁卯科翰林院侍講梁同書重赴鹿鳴經前浙江撫臣清安泰奏請奉旨與宴加翰林院侍講學士銜有案今在籍翰林院侍讀學士孫鏘鳴位歴清班曾叅講席值木天而文衡外秉望重師儒旋梓里而組練成軍功資保衛旣歸田以息影復講學而傳經溯虎榜之初開剛逢弱冠遇鹿鳴之再賦將屆杖朝儒生叨稽古之榮聖世備引年之典合無仰懇天恩俯准前翰林院侍讀學士孫鏘鳴於甲午科預期重赴鹿鳴筵宴應如何量予恩施以示優異之處出自聖裁奴才未敢擅擬除將履歴册結咨部查照外謹會同閩浙總督臣譚鍾麟浙江學政臣陳彛合詞恭摺具陳伏乞皇上聖鑒訓示謹奏奉硃批禮部議奏欽此○○崧駿片再案准户部咨奏明浙江省籌邊軍餉項下應解雷正綰軍餉自光緒十三年五月分起每月銀九千兩批解海軍衙門以濟東三省練軍餉需又准海軍衙門咨奏准自光緒十八年起應解海軍經費每兩隨解飯銀一分作正開銷等因業將前項銀兩分别報解奏咨在案兹據布政使劉樹堂詳稱准厘捐局解到厘捐銀四萬兩作爲浙江省籌解光緒十九年雷餉改撥海軍經費又動支銀四百兩作爲隨解一分飯銀隨同正銀一併發交日昇昌號商匯解海軍衙門投納等情詳請奏咨前來奴才復核無異除分咨查照並取領匯日期咨報外理合附片具陳伏乞聖鑒謹奏奉硃批該衙門知道欽此○○崧駿片再准部咨光緒十八年十月二十九日奉上諭户部奏籌備餉需一摺據稱癸已年籌備餉需共指撥銀二百萬兩請飭依限報解等語此項餉銀關繫緊要著該撫按照指撥銀數於來年四月前解到一半十月内全數解清毋稍遲逾欽此並准單開撥浙江省銀四十萬兩等因業經第一批籌解過銀五萬兩奏咨在案兹據布政使劉樹堂詳稱移准厘捐局在於厘金項下籌動銀五萬兩派委補用知縣寍波府經歴汪心源管解至滬輪船運津解京赴部投納作爲浙江省籌解光緒十九年第二批籌備餉需之欵等情詳請奏咨前來奴才復核無異除分咨查照撥護并取起程日期咨報外理合附片具奏伏乞聖鑒謹奏奉硃批户部知道欽此○○頭品頂戴江蘇巡撫奴才奎俊跪奏爲江寍藩司糧道造辦光緒十七年民欠錢糧徵信册籍恭摺仰祈聖鑒事竊准户部咨議覆御史劉恩溥奏清厘民欠各摺片光緒十一年十二月二十一日奉上諭户部奏正供錢糧缺額過多厘剔官吏經徵積弊又核對民欠請頒徵信册並擬章程册式呈覽曁立蠲緩徵信册各摺片錢糧爲國家正供小民具有天良無不爭先輸納其偶有抗欠者不過千百中之一二全在封疆大吏督飭藩司糧道認眞考核力杜官吏中飽之弊上不虧短國課下不朘削民生著各該督撫查照該部所籌辦法嚴飭所屬逐一整頓實心實力期在必行等因欽此並准户部頒到章程册式卽經轉行遵辦嗣據江甯藩司糧道以江蘇錢糧例限雖定十二月底全完而民貧賦重必得次年春融麥熟方能完納若先在十二月底截數列欠民間復有續完勢難一再更改反不足以昭準確請寛限各屬於八月内將銀米兩項造册分送司道核準刷印於十月内轉發地方紳民公同閱看等情詳經前撫臣崧駿於光緒十三年二月内奏奉硃批户部知道欽此當經轉飭欽遵將各項民欠徵信册籍專案造辦奏咨至光緒十六年分止在案兹據江甯藩司瑞璋會同江安糧道馬恩培詳稱今屆接辦江甯等屬光緒十七年分民欠徵信册籍内除上元溧水高淳六合阜甯東臺豐縣沛縣蕭縣邳州宿遷睢甯海州如皋徐州等十五州縣衛熟田地丁漕項盧課灘租雜稅等銀均已全完又泰州未完光緒十七年雜稅欵内之三壩商稅銀兩於奏銷後全數徵完均毋庸造册外所有江甯句容江浦山陽清河桃源安東鹽城高郵泰州江都甘泉儀徵興化寳應銅山碭山沐陽贛榆通州泰興海門淮安大河揚州等二十五州縣廳衛或地丁無欠蘆課灘租有欠或蘆課灘租無欠雜稅有欠均遵部頒册式剔除奏後續完各數刷印實在熟田民欠銀數徵信各册又溧水縣有預緩災緩地丁銀兩六合縣有加徵津貼銀兩未經徵完遵式刷印預完花户及加津民欠各册又查兵屯月糧等米除甘泉縣於奏銷後續徵完解毋庸送册外惟江浦六合山陽江都興化淮安大河等七縣衛未完十七年米欵内大河衛有僅徵十六年月糧均遵式刷印熟田民欠並續完米欵徵信各册復加校對均屬相符此外亦無災前預完及帶徵之項統計刷印銀米各册三千七百九十九本分發江巡淮揚徐州常鎭各道曁江寍等六府州轉發各屬紳民查閱外相應將江寗等屬光緒十七年各項民欠銀米曁預完續完花户徵信册籍詳請奏咨等情前來奴才覆核無異除將送到徵信各册盗送户部查照外謹會同兩江總督臣劉坤一恭摺具奏伏乞皇上聖鑒勅部查核施行謹奏奉硃批户部知道欽此 
 
