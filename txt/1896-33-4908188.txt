# 1896 - 33 - 4908188

 

Page 1

 
 
[讀張香帥創設自强軍奏稿系之以論]  
　　嗚呼我中國之不能自强也蓋已久矣自道光末造釁啓烏烟英法師船環攻各海口斯時承平日久文恬武嬉將不知兵所向披靡厥後自知勢力不敵立欵議和各口通商幾致中外不分畛域嗚呼誰實爲之而竟孱弱至於如此哉及夫咸豐之季西人闌入京師圓明園爲聖上幾餘游息之區竟被付之一炬此其弱况益不堪言幸也甲申之年法越事起諒山一役我武維揚似稍稍足以自强不復如從前之事事落人之後奈之何去歲日本有事而師徒撓敗納欵求成割地輸金成從來未有之奇辱嗚呼及今而再不思强我甲兵恐强鄰覬觎其旁將羣起而以我爲魚肉堂堂二十一行省其將何以愼固封疆乎香帥者我中國特出之偉人也灼知欲杜外侮必先植自强之根基欲圖自强當自兵制一變而從西法起於是禮延德國武員數十輩就營中教以坐作進退使之有勇知方成效旣昭遂奏請創設自强軍一洗從前因陋就簡之積習其奏稿明白通暢洋洋數千言大臣謀國之苦心躍露紙上本館已求得原本分列本月十五六七三日報章所陳練兵之所以必用洋操者其故有七直抉數百年來軍營之弊竇闡發無遺而又擬分招蘇皖兩省各州縣精壯之民入營訓練其權旣歸之德員來春石泰以下諸西弁而仍以沈仲禮錢念劬二太守提調一切事宜二太守皆曾游歴外洋洞悉外洋所以致强之道付以專責詎不能勝任愉快髮憾全無僕乃因之有感焉夫軍營之惡俗首在缺額一營焉定制招勇五百名每名月給口糧四兩有奇缺一額則營官可得銀若干缺十額可得銀十倍之缺百額更百倍之以致陋習相沿竟有每營祗招足五成或且有不及五成者試問當臨陣之時能以一人而兼二三人之用乎矧非但侵吞缺額之銀更復藉攤派公費爲名恣行朘削明明每年十有二月祗得餉銀十關兵士豈不知有性命身家詎肯每年得此區區三四十圓之洋銀而卽置性命身家於不顧亦無怪其貪生畏死遇敵不前也香帥則發餉責之洋員并另委幹員經理更加給衣履飯食事歸實在尅扣俱無兵士具有天良能無踴躍用命此自强之道一也中國操練向若兒戲然所謂一字長蛇陣蟹螯陣梅花陣八方太平陣雖步伐齊整要皆無裨實用徒飾外觀香帥則一律以洋法教之設爲步隊八營營二百五十人分爲三哨馬隊二營營一百八十騎亦分三哨砲隊二營營二百人分爲四哨工程隊一營一百人不特與緑營兵制迥殊卽視湘軍淮軍亦有别而又責之以勤苦嚴肅無稍通融所用之快砲快槍非特裝卸揩擦諸事宜詳加推究卽臨陣時應敵攻守之方勾股測繪之學亦悉令詳教熟練不准徒襲口號步伐之皮毛以之陷陣衝鋒殺敵致果有不再接再厲所向無前者乎此自强之道二也從來風氣必囿於一方湘軍多與淮軍不相能淮軍則視湘軍非我族勝不相讓敗不相救其情已先自隔　烏能合萬衆爲一心香帥則招募不限方隅就江蘇之淮徐通海四府州安徽之鳳泗滁和太平五府州及江寍府屬之六合江浦兩縣常州府屬之宜興荆溪江陰靖江四縣鎭江府屬之丹徒丹陽兩縣民氣較爲强壯者每府州各募一營俾之疆域不分有四海之内皆兄弟之樂至於城市油滑向充營勇者一槪不收若是則其人皆未隷戎行毫不染軍營習氣庶得同仇同澤敵愾勤王千萬貔貅無異家人父子互相策應不致秦越相視漠然不關矣此自强之道三也諸弊旣除而又得此三善使各省封疆大吏盡如香帥之精明强果擘畫適宜不特日人不敢生窺視之心卽泰西諸大邦亦何致蔑視中朝目爲積弱之國哉聞此摺已蒙兪允行將見諸施行轉弱爲强此爲先兆所惜香帥量移鄂省交卸有期惟望繼其後者精益求精無廢斯舉則聖朝武略自當照耀寰區矣海曲書生謹鶴跂鷺翹以盼 
[上諭恭錄]  
　　十二月初三日奉上諭步軍統領衙門奏拿獲結夥持械威嚇事主搶刼盜犯請交部審辦一摺所有拿獲之命傻子卽鄧國勝恩子卽恩光張四卽張全小劉卽劉緒寛王庫兒王得祿二吉子卽吉伏等六名着交刑部嚴行審訊按律懲辦未獲之張三狗小楊卽楊拴等犯仍飭嚴緝務獲究辦原拿此案之員弁等著俟刑部定案時聲明請旨另片奏拿獲持械偷竊並搶掳婦女賊犯韓文華等請一併交部等語韓文華卽小韓小徐卽徐幅兒得子卽得景額王有得卽王黑小兒王四張煥兒李二等七名口著交刑部審明辦理未獲邱和一名仍飭嚴緝務獲究辦該衙門知道欽此同日奉上諭給事中桂年等奏拿獲結夥持械搶刼首要各犯請交部審辦一摺所有拿獲之劉二王小辮馬三陳升楊二王二馮八孫進寳馮振宗卽馮五等九名著交刑部嚴行審訊按律懲辦未獲之馮七仍飭嚴緝務獲究辦原拿此案之官紳員弁等著俟刑部定案時聲明請旨該衙門知道欽此同日奉上諭御史王鵬運奏盜竊磁庫案内要犯崇古山房鋪夥樊姓携贓遠颺迄今未獲外間傳説該鋪爲總管内務府大臣立山所開樊姓蹤跡與所買庫磁運販何處該大臣不容不知請飭指拿到案以成信讞等語著立山明白回奏欽此○初四日奉旨通政使司經歴著趙鵬舉補授湖北鹽法分守武昌道著郭承舉補授陜西隴州知州著董瀛補授陜西城固縣知縣著江衡補授山東堂邑縣知縣著金林補授安徽歘縣知縣著易華俊補授四川樂山縣知縣著朱子春補授河南鄢陵縣知縣著王錫侯補授山東齊東縣知縣著宮耀月補授江西會昌縣知縣著蔡琛補授理藩院筆帖式著文俊補授廕生雙喜永年俱著以侍衛用錫潤著以旗員用烏里雅蘇臺辦理内閣事務章京著繼榮去擬補内閣中書陳本仁朱文震劉志俱准其補授截取國子監學正高凌雲内閣中書陳作彥俱照例用明保直隷獨石口同知潘靑照著開缺以知府儘先卽補並交軍機處存記保舉甘肅候補知府張大鏞直隷沼河候補知縣趙熙文山東候補知縣陳瑗俱照例用卓異前直隸大順廣道羅錦文著准其卓異加一級仍註册候升卓異俸滿湖北江夏縣知縣諸可權著回任准其卓異加一級仍註册候升獲盜官山西稷山縣知縣蔣斯　著准其加級欽此同日太常寺題十二月二十八日歲暮先期告祭太廟奉旨後殿遣魁斌中殿遣溥靜行禮欽此同日又題歲暮袷祭太廟奉旨朕親詣行禮東廡遣錫光西廡遣德壽各分獻欽此同日又題十二月二十八日祭太歲壇遣魁斌行禮兩廡遣慶福貴賢各分獻欽此同日奉上諭步軍統領衙門奏遵保獲盜出力員弁懇恩奬勵一摺著該部議奏欽此同日奉上諭步軍統領衙門奏拿獲結夥持械嚇禁事主隣境搶刦盜犯請交部審辦一摺所有拿獲之徐二侉仔卽徐侉代仔又名徐小有楊三卽楊長核尹二卽尹　兒等三犯著交刑部嚴行審訊按律懲辦未獲之孫池張二劉秃兒王八等仍飭嚴緝務獲究辦至原拿此案之出力員弁著俟刑部定案時聲明請旨該衙門知道欽此○初五日奉上諭步軍統領著麟書署理欽此 
[本館接奉電音]  
　　昨日上午京師飛電傳來上諭一道敬謹譯登○十二月十七日奉上諭楊昌濬奏查 
 
 

Page 2

 
 
帶兵官員參欵據實覆陳一摺除王正堃李良穆業經降旨革職外補用副將陳宥蕃當軍務倥偬不知檢束先顧其私卽行革職以肅戎行該部知道欽此 
[鐵路近聞]  
　　天津采訪友人云津蘆鐵路指日興工恭奉諭旨特派胡雲楣廉訪充當督辦按北洋向有鐵路官商兩軌現在併歸官路由英人金達專理工程津蘆鐵路定於明春經始廉訪擬仍借重金達越南之役我國與法人重訂約章内載中國將來開築鐵路應由法商奏手由是而法商屢與我國包攬大工完成旅順隖澳者吉利豐也此次聞知南洋鐵路將開特往金陵禀見張香帥以事無成議改而北轍適值津蘆一路業已奉旨辦理遂偕駐津法領事官往謁廉訪廉訪以責成金達對嗣以舊約難違許俟明春再行酌奪領事官謂夜長則夢多如俟明春給以一牛不如現在一羊之爲愈倘或游移不定當禀請駐京公使以與總署評衡廉訪語以少安毋躁連日聞説此項工程擬以吉利豐協同金達通力合作云○北洋鐵路商軌併歸官局而後商路總辦伍秩庸觀察卽赴節署銷差從前商路司事或調或裁心旌皆摇摇然不定邇日王夔帥仍札委觀察充當官局總辦於是司事皆如常任事矣 
[遠迎憲節]  
　　鄂省采訪友人云湖北補用道李竹虚觀察近奉撫憲札文調赴金陵迎張香濤制軍回任觀察遂於本月朔日啓行刻聞督署已由江夏縣派匠興修制軍回任之期當在鳳紀書元之候矣 
[嚴辦會首]  
　　福建訪事友函云閩中賭博害民以花會爲第一督憲邊帥惄然憂之嚴飭城守協朱鎭軍長升閩縣方大令朝渠并會同閩安協鍾紫雲管帶福清中前兩營余宏亮督帶營勇前往各鄉拿辦業經將半野赤嶼各鄉花會首王曾串等十多人先後拿獲到案已詳前報現閩縣方大令查知若輩貽害地方已久非嚴加懲創不足以昭炯戒業已分别提案除先將從犯發鋪枷責外其會首黃思浦王曾串高遠遠等皆係著名之犯又半野鄉會首王伊奴林火火屢經拒捕罪無可赦均先笞責籐條各二三千下再將新製梨木大枷枷上并加粗練從項垂於枷外雙手則械聨紐以大鎖互束之枷練約重六七十斤枷後均發縣署頭門口令其依次列坐地上又將該犯髮辮懸掛空中另以草繩橫繫之使其全身不得俯伏其苦亦可謂至矣第未知被其害而破家蕩產求死不得隳名喪節貽恨無窮者之苦視此爲若何耳昨日因天雨該犯等移署門下高遠遠林火火因重責後又荷重枷大練皆一息奄奄將化爲異物矣黃思浦身軀肥大神氣已脱伊子左右相依時以乾點茶湯奉養該犯口中絮語喃喃涕淚俱下鎖濕如水然悔之已晚王曾串十一日始荷枷鎖精神猶健亦有親人服侍據署中人説此次拿獲花會首從不下十多人旣經刑責枷示已斃三四人矣可恨者閩省花會流毒數十年貽害數萬家所有官紳士民被其陷阱者不知凡幾而日甚一日執迷不悟猶復趨之若鶩禍伊胡底皆該會首等始作之俑以致城鄉風行故鋤惡必懲其尤去害必除其甚此次盡法嚴辦在聞者並不爲之矜惜反爲之痛快且有恨不生刲其肉而剸其腹者豈止垂戒後來閩人士咸爲稱頌不置也耶 
[獲盜述聞]  
　　漢口采訪友人云捕盜紀聞已登前報兹又訪悉諸盜大都係潛江天門各屬飢民逃荒至漢陽府屬黃陵磯衣食俱無不得已學作緑林豪客偵悉此處楊天生染坊頗富資財因於本月初四日之夕暗藏利器抉門而入坊中人有欲聲張者諸盜舉刀恫嚇遂各屏息一隅諸盜乃倒篋傾箱飽塡慾壑而去計被刦錢物約值百餘金翌晨坊主繕單赴漢陽縣署投案縣主嚴飭捕快王順等查拿越夕諸盜雇舟至鎭小泊永玉河毗連之五彩巷碼頭鄰舟見若輩均衣衫藍縷若乞丐艙中並無被褥惟靑錢堆板上纍纍咸懷疑異因風聞有染坊被刼事遂報諸緝查江河船船上武弁不敢疎忽急督同水卒多名前往盤詰諸盜心虚膽戰倉皇欲遁武弁飭水卒悉數拘之當塲逃去二名越時淹斃其餘五名一鼓成擒捕快亦聞風而至在舟中搜出坊中原物爰協同押解至縣縣主升堂訊問諸盜堅不吐實加以極刑始直陳不諱刻已釘鐐監禁詳請省憲定讞矣 
[粤事述新]  
　　據訪事友函稱多寳坊李侍郎第隔鄰李姓富家也初八日晨早突有强盜多人闖門而入手持刀鎗向衆恐嚇室中男女皆畏縮如蝟不敢聲張聽其倒篋傾箱肆情搜括所有細軟各物席捲一空迨盜出門後始鳴鑼喊救各處練勇聞聲出隊追捕行到璇源橋已見盜在前盜忽回首向勇施放洋鎗勇遂退避三舍任其逃脱聞刦去贓物約值銀千兩有奇刻已赴縣報案矣○叢桂南大街某檳榔店初八日午候因煎茶遺火於積薪中登時烈𦦨飛揚幾致不可收拾幸時當白晝人力易施頃刻撲滅不至成災然鄰里已各受驚不少矣○時届歲暮天氣嚴寒貧民無衣瑟縮街頭情殊可憫昨有好行其德者購辦棉衣百十件飭人舁往各處向貧民分派詎行至帶河基貧民一擁上前頃刻搶盡後來者無所得仍向派衣人糾纒甚有施以拳而投以石者幸有練勇到來彈壓此人始得脱身論者謂此人好行其德而未知行德之法門故一出手而轉若阻其善興否則源源接濟安知其非樂善不倦之君子耶然而善門難開觀此益信○藩憲張方伯現仍駐節臬署以致臬憲魁廉訪仍住糧署兹聞兩憲皆擬遷進本衙門度歲刻下已故成竹銘方伯官眷業已起程南番兩邑宰遂招雇匠人先將藩署修理盡夜工作極形忙迫想美煥美輪當在指顧間矣○西關地方近日疫症流行人心惶惶乃有匪徒張光廷藉神道之名行騙詐之術自稍爲普救教主謂有能誠心信服輸以金錢卽給回神印二張黏貼家庭便能轉禍爲祥疫神退避愚夫婦信以爲眞每日向教主進香乞印者絡繹不絶事爲保甲局憲訪聞見其以術惑人有干例禁密飭差勇馳往掩拿張猝不及防當被拿獲並搜出神印二顆鐵劍一柄均解交總局審明懲辦云 
[臺事餘聞]  
　　據厦友函稱當臺北岌岌可危之日總辦機器局務朱子京别駕忽將蘇冶生司馬遺交臺北軍械機器局官欵一萬二千餘兩擅支六千兩匯由公泰洋行對匯厦門建記交林清泉代收此五月以前事也當時林清泉以爲天外飄來巨欵從此可以發財而朱亦未向林討取收據尤疑朱不敢過問卽存侵吞之心由是將此官欵作爲貲本貿易旋朱亦未肯恝然林計陸續付朱三千餘元刻下閩督邊制軍查追在臺文武官員乘危盜取官局銀兩者共若干人一律叅追並分派委員各處關提聞朱蘇亦在被叅之列朱前派其兒子朱紫良到厦坐討林則誣指朱紫良爲前史巷司巡談子良之冒名藉口不付彼此爭論不已現在兩造均已禀官矣作何訊斷容俟續聞○海龍輪船於初十日由淡水開回厦門搭客五十餘名據云臺北府自上月十七日義民忿極起事敗後日人益仇華人以致時將華人如屠鷄鴨見者輙爲殺害各鄉村亦已剿洗無遺類惟宜蘭遠在内山恃其險要現仍與日兵厮殺但外無救援雖有糧草可支究竟傷一人死一人卽少一人又如魚處釜底别無出路終歸於一死而已初不料臺民食土踐毛於聖朝者已數百年至今日忽遭此慘無天日爲想臺南北數百萬瘇靈不知與日人冥冥中是何積世寃讐而一聽其燒殺淫掠一至於此始作俑者其無後誰畫此策還請袞袞諸公速爲解鈴妙手焉可 
[望雲思雪]  
　　秋令將終花飛六出松羣士庶咸謂今歲奇寒早已露其端倪不意消寒圖上紅梅染過四十餘瓣而天氣反異常和暖無復有凍合玉樓光摇銀海氣象惟本月十三夜封家姨由北而至撼窓牗嗚嗚有聲水始成冰至望日傍晚密雲如冪滕六君始惠然肯來乃飛舞半空竟似瓊花數朶點綴園亭而已蒼蒼者天抑何吝玉戲乃爾耶聞是晚滬上已得雪三寸許次日凌辰猶扯絮搓綿傍午始霽雲間距滬較近不禁跂予望之 
[菜傭多積]  
　　姑蘇采訪友人云有陳某者不詳其名字家於陸墓附近某村落年逾花甲孑然一身自幼以販賣蔬菜爲活每日晨起必携秋菘春韭至市上易錢或遇雨雪不能出户則惟有望天浩嘆而已人因以望天　呼之兹者老病纒身自知不能久履人世爰召其族弟陳中 
 
 

Page 3

 
 
至執手而言曰我將死矣奈何甲慰之曰兄請無慮身後事弟當任之或央親友起會或向知已移挪决不致屍骨暴露使兄含怨於黃泉也陳曰後嗣若何甲曰生有一子年尚幼稚無已惟有兼祧已耳陳喜曰若是則我生平計積之資死後汝等切勿浪費言已暝目而逝甲以其病中囈語不以爲意遂遍貸親友得洋銀數枚購辦衣棺盛殮及舁出後起其牀鋪忽見鋪下有巨甕四只携之甚重細視之甕内有靑蚨散積其中又見有大可合圍之草囤埋於地下啓而驗之内皆不動尊也不覺喜出望外始悟其臨終之語良非無因細核其數約值七八千金於是盛設葬儀并延僧道多人諷經禮懴復令甲子披麻掛孝擗踴靈前向之冷落門庭至是竟輿馬紛紜喧闐竟日矣 
[靈櫬過滬]  
　　廣東藩司成竹銘方伯升署巡撫後卽殁於任所其靈柩附招商局新濟輪船由廣東抵埠昨午後二點鐘用獨龍大損以三十二人舁之由法大馬路往西假甘會館暫厝俟明年開河附輪北上回旗安葬 
[驅逐難民]  
　　本邑西南鄉閔行鎭近來有江北難民二百人結隊成羣肆行騷擾前日夏秋田孝廉等聨名禀請上海縣黃大令派差驅逐以衛地方大令卽移知駐紥閔行之緝私營管帶吳叅戎福海並黃浦司巡檢陳二尹會同驅逐不許逗留 
[病民路斃]  
　　前晚有一年逾五十之鄉民身穿紅布夾褲行至上海縣署頭門前忽然倒斃值日差察得死者面容憔悴形似久病之人旋訪悉其人家在本邑三林塘左近遂遣人報知屍屬前來收殮 
[散勇求恩]  
　　昨日有臺灣散勇十名由厦門附某輪船抵埠投縣求發川資黃大令諭候給發船票資遣回里 
[流氓不法]  
　　日前有李某者在南市王家碼頭某飯店果腹迨食畢付资旁有小工某甲等四人見其袋内有英洋二十餘枚李起身時尾隨其後行經浦東荒僻處甲等大喝一聲手出利刃向李胸際狂刺幸李身穿棉衣不致深入而身帶銀洋已被盡行攫去矣事後李投保甲總巡局控訴曹葵生明府籖差查拿四人懼罪難寛央人向李負荆愿將原物奉壁李允之卽具禀求銷明府以似此橫行不法豈能草率了事仍飭局差務獲嚴究前日局差在滬南第一樓拿獲兩人先行帶局禀解尚有兩名想亦難逃法網也 
[嚴懲奸保]  
　　張允成投保甲總巡局呈控胡永生胡永金胡阿旭胡阿江糾衆詐去洋銀四圓曹明府飭差拘獲永生訊供之下判令枷號發往浦東犯事地方示衆旋經地保胡曉峯私縱張復訴稱所枷之犯至今並未未衆明府大怒提胡保訊懲胡保倩夥役陳炳容頂替到堂明府查察實情將陳笞責一千板著連永生枷示兹者枷期届滿明府飭帶至案下胡保叩首求恩明府判永生將所詐洋銀還張收領將枷開去交胡保帶回補提在逃之永金等三人究辦陳枷至年終始釋 
[控案解府]  
　　去年杜周氏投上海縣呈控次子杜世卿私將其父遺存某豆行之銀一千零九十六兩收用置母及史於不顧求黃大令提案訊供斷令世卿每月貼其母洋四圓世卿具結遵斷兹者其母復赴松江府署上控恩太尊准詞批仰上海縣將全案人証解府以憑訊斷大令奉批後飭差傳齊原被人証於前日連原案卷宗一併解送府署 
[英晚堂發落]  
　　家人葉升投英公廨具控雲從鴻記水烟袋店主何鴻賓拖欠借欵及往來貨洋九十六元屢索無還求爲究追屠别駕准詞簽差提何於前日晚堂提訊葉升供家主葉鏞向開銅板店兹被何陸續賒去货物除還尚欠洋四十元錢六千餘文又上年借洋一百元已還五十尚欠五十連貨計共欠洋九十六元向索始終延約但何現開德興烟紙店及水烟袋作坊爲此控求究追質之何供紹興人前開雲從鴻記及德興烟帋店嗣因虧本閉歇現在虹口開設烟袋作該欠葉欵等項實因刻下乏力料理以致稍延時日况小的與葉當面懇情約至明年五月如數歸楚奈堅執不允遂致涉訟求恩宥别駕判著何具限三個月歸楚如有的保准其交保措交葉升遵諭叩首而退○二十六保鄉民兪掌南同妻朱氏控無賴朱阿桂誘拐女兒兪氏潛逃及尋獲朱出言不遜扭求究懲屠别駕飭分别看管候訊前晚升堂訊究兪供小的係西鄉法華鎭人耕田糊口上年八月十三日小的與妻在田工作及晚回家忽失女兒所在當經四處找尋無著是前妻子在閘北唐家弄瞥見女兒與朱同居一室與朱理論反遭逞蠻况女兒已於四歲時許字與外甥爲室是以扭求嚴究朱氏供與夫同兪氏供年二十二歲實因一時受愚隨朱來滬賃屋在唐家弄業已被朱姦污今旣父母尋見情願隨回乞開恩阿桂俯首無詞惟乞格外恩宥别駕訊得阿桂拐姦實屬咎有應得本應照例重懲姑念鄉愚從寛著重苔四百板具改過安分切結呈案備查兪氏交伊父具領回家管束兪夫婦領女叩謝而去○童福卿控戚椿山等誑騙銀兩等情屠别駕庭訊之下童供蘇州人前因貿易來滬住某客棧旋有戚椿山戚玉泉陳錢方等糾身合做福生洋行之某輪船買辦議定身墊銀一千兩小的經銀如數交戚等收去迄今日久生意無著銀亦花銷盡凈現悉戚玉泉陳錢方業已逃遁爲此情急將椿山扭求究交玉泉等到案押追被誑銀兩王生全供小的係某客棧茶房此事確知戚椿山等朋串誑騙童銀均經小的目覩今奉提訊不敢妄誣椿山供小的紹興人向操錢業現今無事前者童纠身與玉泉陳錢方等合做福生輪船買辦所收童墊欵一各兩除購買生財及請酒費用外所餘無多今該輪船久未到滬以致躭延現在玉泉因事外出大約卽日可回况小的業已當面與童商懇出立期票約日料理詎童堅執不允今求恩典别駕訊得戚等朋串誑騙屬實著卽交差管押料理延干比追王無干省釋童叩首而退 
[英早堂案]  
　　德商元亨洋東控管棧人陳全桂私掉麝香等情曾將陳交法捕房管押昨晨由包探秦少卿至法捕房將陳帶案請訊先據元亨洋東供所有麝香兩桶計二十六斤半由行售與劉篷記每斤價銀二百十二兩今所出係次貨每斤僅值價銀一百六十兩左右當進貨時曾經見過今忽變次货顯被官棧人私掉故交捕送究陳全桂倩律師巴士到堂申辯陳供粤東人在元亨管理洋棧此項麝香係行中向光裕全號買來共有二桶原封未動安有掉換之事巴律師倩繙譯曹吉甫從而辯之曰此事理應責成管棧之陳全桂但桶係原封如有次货自應傳同光裕全執事來堂訊究方能澈底澄清别駕據情商之單繙譯將陳全桂交捕房帶回交保候傳光裕全執事於禮拜六復訊○包探杜雲卿禀稱陸小全竊取葉洪陸布衣三件人贓並獲請究葉洪陸投案領贓質之陸供因天寒冷向葉暫借惟未向説明自知不合求鑒别駕得供判將陸小全管押三天示敬○一百九十八號華捕拘解王阿四張仁生張六金到案禀稱伊等昨在虹口烟館吃烟吵閙致張六金受有傷痕送案請究張六金供被張仁生毆傷張仁生供不敢毆人求鑒王阿四供伊等互毆小的不知如今只求寛宥别駕得供判將行兇之張仁生笞責一百板王阿四笞責二十板張六金傷自行醫治○包探倪順泉禀稱魚販邵榮生網中藏有鐵塊以欺買客經小的查獲送究别駕判將邵榮生笞責二百板管押三禮拜○一百零三號華捕禀稱昨見小工苗渭昌身帶舊鐵向之盤詰據言竊得故而送究苗供江北人實因窮苦所致求恩别駕判將苗押送回江北 
[法公堂案]  
　　昨禮拜六堂期鄭大令會同祁繙譯升座陳谷英偕沈樹堂投案禀稱姚伯卿同利豐購買花衣停泊馬頭六日經葉吉甫出勸貼還盤費當時付票一張計出二百兩該行將票轉付小的當向王伯福照對王稱到期准付詎届時推托票根未到有心圖賴求請究追質之王伯福供由葉吉甫倩小的代出期票陳等照票小的告以前途有銀付下卽可照付嗣因縣署有案葉又囑且慢付是以不付陳稱此係姚伯卿之母在縣署控告忤逆與此票無涉大令謂王曰爾旣代人出票理應照付况縣署控告與陳等無干爾不得藉詞推諉王稱照票時須打過對同大可算數大令謂業已過期十日爾猶推諉著押候繳銀釋放原告斥退○徐永梅禀稱家住寳山縣吳松鎭日前妻子來滬購買物件寓小東 
 
 

Page 4

 
 
門源來客棧失去洋銀四十元向棧主根究彼此推諉迨後將取洋之姪女尋到已少二元陳阿炳索謝當謝洋一元旋妻往城内兌換金飾小的向棧中詢問伊云已回吳淞小的尋至吳淞並未回家及至滬上始知被陳阿炳將金飾滿頭一并攫去推出門外所失值洋一百七十餘元開單呈請究追包探禀稱徐妻在六家石橋哭泣有人目見後雇肩輿送回質之陳阿炳供在源來棧爲經手由王姓與小的之弟開設陳妻投棧借宿並不提及夫妻混稱親眷棧内女傭在地板上拾得洋銀四十元當卽交還兹惠酬儀洋三角包探禀稱此棧素不安分窩留竊賊曾經公堂懲辦陳阿炳供陳妻出外時同王阿寳將燈籠照亮據稱伊等是姊弟小的棧内素來規炬客人寄存銀洋物件從無疎失大令問當時報過捕房否徐供以時在四鼓妻子不便出外是以未報大令著押候查明復核○莊順林遞禀聲稱九月二十日林渭賓向買芡實四十包約定廿四日出　屢次向催不出今尚在馬立師棧房銀亦不付求請究追質之林渭賓供當時言定禮拜一出貨因騐貨不符是以不出但小的所買其實看定白皮今調換紅皮價值相去甚遠又稱成票係林親手書寫因價值跌落有意推諉大令謂旣有成議在先不能以騐貨不符飾词推諉林供禮拜二欲往出貨莊順林並不前來小的未見大樣今將低貨唐突是以不出求請明鑒莊稱不看大樣豈肯卽寫成票顯見托詞原　在堂嘵嘵爭辯大令問貨在何處莊稱初在新閘船上現在寄棧浦東馬立師大令與祁君會商著將林渭賓押候交保將大樣呈騐再行核　周炳春禀稱在某北貨行爲茶房本月初九日蔡凝寳來看飯司小的告以出外未歸旋往樓上泡茶尚坐待及下樓時見所穿之皮馬褂已被蔡凝寳竊去翌日在途遇見扭送捕房解案請訊蔡供並未到過該行與周素不認識小的在城内素麫館爲夥因母親有病出城找尋嫂嫂回去至城河浜卽被拘入捕房大令謂豈有無端指爾爲竊賊者事非無因李極口呼寃大令以指竊無憑著將李押候查明復核○易榮華偕地保吳蘭桂見証劉阿二投案訴稱家在奉賢縣有姪女愛珠被人誘至桂姐花烟館爲妓家中尚有老母只生一女求請究追錢馮氏遞禀聲稱此女由李寳三與朱三薦來後被姚嘉中領去姚住英界盆湯弄向爲木匠吳供在奉賢爲地保與易同圖托我同來尋覓大令間曾在奉賢呈控否答稱並未告過易稱有劉子山致信來家謂女已尋見因不熟悉囑吳同來大令問愛珠現在何處劉阿二稱目見姚與朱三寳三等領女同行旋卽逃遁大令著將錢馮氏劉阿二押候交等姚嘉中易吳二人交保聽候復訊○顧玉山偕韓根生投案呈具領狀請將烏松林繳案銀四百兩給予領回大令唯其領去○邵中才投案呈具領狀請將張硯香繳案銀二百五十兩給予領回分派華周氏等各股大令准其領去○王田氏遞禀並呈具保單請將其夫王升暫行交保大令著限半個月交案○陳永寍投案請將存案之期票四紙給予領回大令准其領去○馬炳元趙世昌各呈銷案切結並呈繳洋七十五元大令卽交馬炳元領去准予銷案 
[美界捕房紀事]  
　　北蘇州路萬永順鐵棧前向祥記呌貨行買得廢鐵數十擔途遇四百六十五號華捕疑是竊贓解至捕房并送棧主至英公堂請訊兹經屠讞員訊得並非竊贓著將所存捕房之廢鐵悉數給還前日下午棧主投捕房領取捕頭令繕立收條○前晚一百二十三號印度捕巡行至西華德路中虹橋理畔某姓彈棉花店門前捱身而入内躺臥彈棉花板上店中人無如之何守候至十一點時欲下逐客之令捕一躍而起肆意橫行旋復弛然而臥店中人不堪其累喚四十一號英捕到來始將印捕扭送捕房捕頭謂須禀知新麥捕頭再行核辦○北蘇州路天后宮西首宏興木行將木料任意堆積屋外屢經巡街捕喝阻行夥置若罔聞昨日下午僅二百八十七號三道華捕將行夥某甲拘至捕房捕頭令押候核辦○偷兒陳明桃竊取英租界圓明園路一號洋房内某洋人家銀質玩物數具約值銀十二兩昨晨持至北河南路某質鋪求質經包探石金榮查獲解入捕房捕頭令押候送英公堂訊究○昨日午刻蔣奎記在公和祥碼頭竊取廢鐵中途經包探石金榮解入捕房捕頭令押候解送英公堂訊辦○昨日午後三點三刻時有名麻皮者偕其弟乘東洋車至西華德路中虹橋左近及下車因給車資與車夫爭論其弟突將車夫胸際猛擊一拳車夫應手而仆面如土色氣息奄奄事爲二百五十七號華捕所見將麻皮拘至捕房禁押車夫則舁送至同仁醫院求治 
[猶解倒懸]  
　　泰州洪永裕號洪筱圖經募寄居海陵羡善軒主人求病速愈助賑洋二百元楊有慶求父病速愈助賑洋一百元呂坤和壽筵移賑洋三十元隱名氏徐依仁堂各助施粥洋二十元救兹億萬之倒懸定徵功德之無量謹代災黎望雲叩謝上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十一年十二月初二日京報全錄]  
　　宮門抄○諭旨五道錄前○尚書懷奏爲祀牛欠解不敷備選摺○湘撫陳奏請准分别給奬片○又奏保奬催科勤奮之知縣片○又奏匯解恊黔餉銀片○浙撫廖奏絲茶海防捐輸仍請接續抽收摺○桂撫張奏報交卸日期摺○兼護湖督譚奏飭藩司回任片○十二月初二日禮部宗人府欽天監侍衛處值日無引見○兩江總督劉坤一請訓○陸寳忠假滿請安○鳳鳴前往東陵請訓○洪思亮謝授浙江遺缺知府恩○那公請假五日○安興阿續假五日○良培崇光錫光各續假十日○内務府奏派雍和宮熬粥派出謨貝子○掌儀司奏初六日祭奉先殿潤貝勒行禮○召見軍機劉坤一洪思亮○○奴才懷塔布謹奏爲祀牛欠解不敷備選仰祈聖鑒明降諭旨以重祀典事竊照　牲所存養牛隻係順天府各州縣採買解交由所　養　月存數册報户部開支草豆大祀牛以前期七個月交到中祀牛以前期四個月交到如交牛瘦小不堪餧養准犧牲所飭駁享祭用牛先期由太常寺愼選必擇色純角正肢　肥壯一有不備捨而勿用誠以壇廟大祀典禮攸關犧牲爲尊俎之品尤應鄭重奴才於上年十二月接管後查知順屬欠牛實多幾致圈養無存當經奴才於今年三月奏請飭下順天府尹實力督催予限分起迅解如仍延玩由府尹嚴叅至解到毛角不堪備選由犧牲所值年堂官查明係何州縣採買指名奏叅均科以不敬之條嗣於閏五月復經奴才以報解仍屬延玩且牛隻半屬瘦小奏請飭下該府尹將各州縣每年應採買若干如何分起報解應於每年開印後先行咨報以憑查核所有本年欠解應由該府尹嚴催均經奉旨依議欽此欽遵咨行在案是奴才於祀事用牛深加敬愼不啻三令五申先後兩次入奏何以該州縣膜外視之此中情形奴才邇來始有所聞現在州縣解牛有包攬交差之弊窺知臨祭用牛多寡必於太常寺挑選先期始約數報解在犧牲所待用急切一經交到雖瘦小充數亦不暇飭駁毛角尤難吹求以選牛有期也在太常寺多以品物不合屢加責言而值年所官徒爲扼腕而已似此積弊若不認眞革除伊於胡底再查本年歲暮次年春嘗用牛其數約在八十餘隻現在存養不及一半届時設有貽悞誰能當此重咎謹擬請旨明降飭下順天府尹查明究係何項書差包攬解牛以致欠解積多有悞祀事應卽從嚴懲辦至前經奏定章程亟應申明守力奉行勿相徇庇勿稍姑息詳細具奏立案以期經久無弊奴才爲愼重祀牛起見不揣冒昧恭摺直陳伏乞聖鑒訓示遵行爲此謹奏奉旨已錄○○陳寳箴片再臣查接管卷内據長沙縣知縣沈贊　詳稱案查光緒十四年奉前撫臣王文韶札准户部咨奏覆升任閩浙總督湖南巡撫卞寳第奏長沙縣候選通政司經歴常璋等捐田育嬰請給職銜頂戴附片一件光緒十四年七月十四日奉硃批户部核議具奏欽此查原奏内稱湖南向有溺女惡習近年舉辦育嬰集資收養各屬紳民有倡捐鉅欵者均經臣奏請分别旌奬在案兹查有長沙縣候選通政司經歴常璋將伊父遺之沅江縣明朗垸田地草塲共三千五百二十五畝八分價值錢一萬六千八百餘千監生常恩錫將伊父遺之中興走馬兩垸田地草塲共三千五百一十三畝三分價值錢一萬六千七百餘串均捐歸省城育嬰堂收租納課以助經費經臣札飭堂委員候補同知謝楨前往騐收田畝價值均與契載相符除將印契存案外臣查候選通政司經歴常璋監生常恩錫捐田育嬰契價合銀均逾萬兩洵屬樂善可風仰懇天恩飭部議叙給奬職銜頂戴以昭激勸等語臣等覆查各省官紳捐輸銀兩向由臣部按照常例核奬虚銜封典歴經辦理在案今據卞寳第奏稱長沙縣候選通政司經歴常璋監生常恩錫等捐田育嬰契價合銀均逾萬兩擬請奬給職銜頂戴前來臣等查該員等所捐田地草塲僅據聲明價值錢文約計合銀數目究竟應合銀兩若干並未詳細聲叙臣部碍難照章核奬應請飭下湖南巡撫轉飭查明該員等捐田價值錢文合銀細數照常例十成銀數請奬虚銜封典抑或移奬子弟造册咨部俟請奬到日再由臣部核辦於光緒十四年九月初一日具奏本日奉旨依議欽此咨行到湘行知在案兹據副　龍吳杞等禀稱同里常璋兄弟經年外出尚未禀覆現璋由粤西回南言及始悉前情璋已於前年遵海防新例由通政司經歴捐升不論雙單月知府分發廣西試用引見到省而恩錫近又云亡幸有子國勳克繼先志僉稱以事屬善施何敢仰邀榮寵職等屬在鄉族因所施鉅欵近因育嬰大有裨益不妨聽其湮没且旣奉飭查自應遵諭各按契載價錢分别扣銀以期核實查璋所捐明朗垸契載制鋪一萬六千八百一十八串照湘省市價每串合庫平銀七錢共成足色實銀一萬一千七百七十二兩六錢已故恩錫所捐中興走馬兩垸契載制錢一萬六千七百一十八串照湘省市價每串合庫平銀七錢共成足色實銀一萬一千七百零二兩六錢理合出具甘結禀懇加結造册轉詳奏請將常璋以捐升知府請奬恩錫現已身故懇請移奬伊子國勳等情理合加具印結造册祥請具奏等情前來適值前撫臣吳大澂交卸未及核辦移交到臣覆核無異相應籲懇天恩飭部將常璋以捐升知府議奬恩錫身故以伊子國勳移奬分别給與職銜頂戴以昭激勸除將册結送部外理合附片具陳伏乞聖鑒訓示謹奏奉硃批户部議奏欽此○○陳寳箴片再查定例州縣經徵分數錢畼每年於奏銷前全完應於照常議叙之外量加優叙等語兹據藩司何樞詳稱查新田縣每年額徵起運存留驛站正耗共銀一萬一千五百二十二兩三分八厘該縣知縣王鶴春於光緒十六年閏二月十一日到任除接徵之年應照例扣除外實經徵光緒十七十八十九共三年錢糧均於奏銷前掃數全完業經遞年分别造册於奏銷案内題咨請叙在案詳請奏明給予優奬前來適值前撫臣吳大澂卸篆未及核辦移交到臣伏查該員歴年催科得力能於奏銷前掃數全完於帑饟不無裨益核與優叙之例相符合無仰懇天恩俯准勅部將新田縣知縣王鶴春於按年議叙外量加優奬以昭激勸謹會同兼護湖廣總督臣譚繼洵附片具陳伏乞聖鑒謹奏奉硃批該部議奏欽此○○陳寳箴片再湖南月協黔省餉銀四千兩自光緒五年十一月奉准部文起至十八年底止先後妥解撥解匯解共解過庫平銀三十九萬二千四百五十三兩均經迭次奏報在案兹據善後報銷局司道詳稱黔省需餉甚急不得於萬難設法之中竭力續籌庫平銀一萬兩九月三十日發交百川通商號承領限於光緒二十一年十一月三十日匯解赴黔交收等情詳請奏咨前來適值護撫臣吳大澂交卸未及核辦移交到臣覆核無異除分咨户部及雲貴督撫臣查照外理合附片具陳伏乞聖鑒謹奏奉硃批户部知道欽此○○頭品頂戴浙江巡撫臣廖壽豐跪奏爲浙江省絲茶海防捐輸仍請接續抽收以濟餉需恭摺仰祈聖鑒事竊照前因籌備海防餉需短絀經臣奏明抽收本省絲茶海防捐输准部核覆今將捐欵一半留用一半報部候撥等因業經按次造册咨部核奬在案伏查紳富各捐均止一次業已停收共可續抽濟用者惟絲茶兩項溯自上年辦防以來應支各軍薪糧及購械築臺等項用欵浩繁所收各捐因等用孔亟均經隨收隨撥支用無存而司庫挪墊尚復不少現在防務雖定防軍未能盡撤全賴捐欵接濟藉資補苴絲茶爲浙江出產按貨抽捐與鹽觔加價情形相同應請援案將絲茶兩項捐欵接續抽收仍照賑捐章程核奬虚銜貢監以示鼓勵據署浙江布政使　緝　會同　捐局具詳前來臣覆核無異除咨部外理合恭摺具陳伏乞皇上聖鑒勅部查照施行謹奏奉硃批户部知道欽此○○頭品頂戴　缺廣西巡撫臣張聨桂跪奏爲恭報微臣交卸撫篆日期仰祈聖鑒事竊臣前因患病奏請開缺回籍調理仰蒙兪允當卽具　叩謝天恩兹新授廣西巡撫史念祖業已到粤臣謹將廣西巡撫　防及王命旗牌一切文卷於光緒二十一年九月二十六日派委署臣標中軍叅將　作棟桂林府知府趙時熙齎送新任撫臣接　　卽於是日交卸料理行裝擬於十月初三日起程回籍除將交卸撫篆日期另行恭疏題報外理合繕摺具奏伏乞皇上聖鑒謹奏奉硃批知道了欽此○○譚繼洵片再湖北布政使王之春現已到省應卽回任以重職守除檄飭遵　外理合　　　　　　聖鑒再湖廣總督係臣兼護毋庸列銜合併陳明謹奏奉硃批知道了欽此 
 
 

Page 10

 
 
[光緒二十一年十二月初三日京報全錄]  
　　宮門抄○諭旨六道錄前○護陜撫張奏設局試辦水利摺○又奏設立西安糧如情形片○總兵陳奏調署海門鎭篆叩謝天恩摺○浙撫廖奏查明九月分海塘沙水情形摺○雲督崧奏揀員升補同知摺○閩督邊奏理事同知請　行等　　○十二月初三日兵部太常寺太僕寺廂黃旗值日侍衛處引見二名吏部二十九名兵部二十名工部三名值年旗二名正白蒙二名正紅滿八名正紅漢二名廂白漢五名廂紅漢一名廂藍滿十二名正藍漢二名嚮導處五名敬昌假滿請安○貴鐸由奉天回京請安○八額駙請假五日○芬車續假五日○户部奏派管理三庫事務派出啓秀○吏部奏派管理覺羅學派出薩廉○提督銜門奏拿獲盜犯鄧傻子等六名又拿獲匪犯韓文華等七名口均請交刑部○召見軍機敬信溥良○皇上明日用膳辦事後至南海皇太后前請安畢還宮○○頭品頂戴護理陜西巡撫布政使臣張汝梅跪奏爲陜省設局試辦水利恭摺仰祈聖鑒事竊臣到陜以來體察地方情形知講求水利實爲目前要務查陜省居天下上游諸水經流衝瀜浩衍爲利甚溥秦漢以還關中水利以鄭白渠爲最著卽今之龍洞渠也餘凡濵臨河漢涇渭及所匯支流各處可以通舟楫資灌溉者不一而足顧水性靡常其爲利爲害大率因人事爲轉移從前各屬河渠以時疏濬所以利賴攸遠今則半就湮廢食利無多甚至壅遏遷徙汎濫衝激如咸寗縣之壩河華州之太平羅紋構峪石梯遇仙等河華陰縣之長澗　水渭河方山等本年夏間因雨盛漲水皆漫溢出槽决隄潰岸衝淹田禾至今華州咸寍縣在北鄉一帶尚有積水未消二麥不能播種之處此固由於兵祲之後民物凋罷未能盡力溝渠亦由牧民者相率因循不加董勸所致若再不圖整頓將來不特水利盡廢抑且民困日深急宜選員認眞辦理隨經劄行司道會議去後兹據詳請擬於省城設立水利局委派明幹之員提調局務其局卽附設善後局内等情前來臣查有候補知府周銘旗在陜有年凡於民間生計無不講求而於水利尤所留心堪以委充提調並再選員分赴各州縣會同地方官覈實辦理務期盡水之利除水之患以裕民生而培邦本其局用應需官吏薪水口食等項再由司道等撙節詳議另行咨部立案一面督同司道局員切實講求俟有成效再當隨時奏報所有設立試辦水利緣由謹恭摺具陳伏乞皇上聖鑒謹奏奉硃批該部知道欽此○○張汝梅片再臣欽奉電傳諭旨魏光燾電悉所部各營准其如數帶往所需月餉已飭部籌撥的欵西安轉運糧台著張汝梅督率辦理務使糧餉軍火源源接濟等因欽此遵卽督商藩臬兩司就陜省善後局内附設西安轉運糧台遴委幹員專司局務並行甘肅藩臬兩司速揀委妥員在涇州靜寍安定三處各設分局預雇車馱以便節節遞運曁由陜藩庫先籌撥銀五萬兩委解前派董軍採辦委員馬積馨等查收採買糧草預備魏軍前敵之需一面通飭沿途州縣設法籌備車輛米麫草料以便軍行所至隨地供給所有魏軍糧餉軍火均由陜台籌辦運解其奉撥的欵亦由陜臺收支　報一俟軍務平定卽將糧臺裁撤至涇州等處分局報銷亦歸陜臺彚核辦理除咨部查照外所有設立西安糧臺各情形謹附片具陳伏乞聖鑒謹奏奉硃批該部知道欽此○○調署浙江海門鎭處州鎭總兵奴才陳濟清跪奏爲奴才調署海門鎭篆叩　天恩仰祈聖鑒事奴才奉閩浙督臣邊寳泉行知奏署海門鎭篆飭令赴任等因當卽恭設香案望闕叩頭謝恩　伏念奴才三湘凡質一介庸愚猥以轉戰之微勞謬附虚名於專閫上年在處州鎭任内欽奉電諭著帮辦處州鎭海防事務　營數月莫效寸長方漸韜略之未諳正深儆惕兹復仰沐恩施量移重鎭撫衷循省益切悚惶查海門鎭屬巖疆總兵有表率之責舉凡整軍經武操防巡緝在在均關緊要自維駑鈍懼弗克勝惟有遇事會商督撫臣認眞經理斷不敢稍涉因循以期仰答高厚鴻慈於萬一除將到任日期另行恭疏題報外所有奴才調署海門鎭篆緣由謹恭摺叩謝天恩伏乞皇上聖鑒再奴才現在鎭海防次拜摺役卽行起程前赴署任此摺仍用處州鎭關防合併陳明謹奏奉硃批知道了欽此○○頭品頂戴浙江巡撫臣廖壽豐跪奏爲查明本年九月分海塘沙水情形恭摺具奏仰祈聖鑒事竊查浙江省仁和海寍二州縣海塘沙水情形向係按月繪圖具奏兹據　布政使聶緝槼署杭嘉湖道陳乃瀚會禀稱九月朔望兩汛時届委秋潮勢旺盛查勘得東塘尖山護壩併西塘范公塘兩處沙塗及南岸各山之外新舊漲沙逐細查看均無升刷與上月相同等情禀報前來臣復查無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此○○頭品頂载雲貴總督兼署雲南巡撫奴才崧蕃跪奏爲遵照部駁揀員陞補烟漳要缺直隷同知以裨地方恭摺仰祈聖鑒事竊查雲南鎭邊直隷同知李應棠烟瘴俸滿開缺前經奴才請以旧異候升宣威州知州陳鴻勳升補旋准部覆該員任内有承緝事主鍾興成等被刦之案展叅均例關降調核與升補例章不符所請以該員升補之處應毋庸　其鎭邊直隷同知要缺應令另行揀選等因光緒二十一年五月三十日具奏奉旨依議欽此自應遵照辦理查定例烟瘴地方知縣以上官員准其不扣年限升調兼行又州縣以上應升缺出令該督撫將卓異引見回任候升人員先儘升用不准於摺内聲稱人地未宜以别項人員請升各等語奴才復督同藩臬兩司查有運銅卓異候升之劍川州知州呂調陽年五十六歲係貴州興義縣人由附貢生遵例報捐州同指發雲南試用並捐免騐看加提舉銜同治十年十一月二十六日到滇委赴貴州軍營差遣隨同克復興義府域奉上諭著免補本班以知州仍留雲南補用並賞戴藍翎欽此又於克復新城老巢奉上諭賞換花領欽此委署文山縣知縣光緒五年加捐運同銜復委署尋甸州知州恩安縣知縣解運京銅並給咨赴部引見十年五月初十日蒙欽派王大臣騐放奏請發往閏五月十一日奉旨依議欽此又囚解運京餉依限交足經户部於九月初十日奏請欽派王大臣騐看知照吏部照例給奬十一日奉旨依議欽此旋經部議俟補缺到任後歸入卓異班以應升之缺先儘升用十一年正月二十六日回滇試用期滿甄别留省補用委署賓川州知州請補劍川州知州奉文覆准十四年九月初十日到任調署尋甸晉寗等州知州白鹽井提舉二十年十月回任　雲南布政使岑毓寳查明該員治達才優精明穩練能耐烟瘴熟習邊情會同按察使湯壽銘詳請升補鎭邊直隷同知實屬人地相宜與例亦符等情詳請具奏前來奴才覆查該員呂調陽年健才明辦事穩練合無仰懇天恩俯念烟瘴要缺准以雲南劍川州知州呂調陽升補鎭邊直隷同知實於地方有裨如蒙兪允該員係現任知州今請陞同知俟覆准日照例給咨送部引見恭候欽定該員運銅卓異候陞之案應請查銷再雲南知州一項上次陸凉州知州已歸部選此次呂調陽所遺劍川州知州係第一留缺應請照意扣留外補所有遵照部駁揀員升補烟瘴要缺直隷同知緣由謹恭摺具陳伏乞皇上聖鑒敕部議覆施行再雲南巡撫係奴才兼　毋庸會銜合併聲明謹奏奉硃批吏部議奏欽此○○頭品頂戴閩浙總督臣邊寳泉跪奏爲理事同知已届俸滿摧升援案懇恩敕部暫行停選以裨地方恭摺仰祈聖鑒事竊照福建福州府理事同知景文年四十九歲廂曰旗滿洲人由領催繙譯生員補授鴻臚寺鳴贊同治十一年十月因恭辦典禮出力保奏奉旨在任以理事同知通判遇缺儘先並賞加五品銜光緒十五　二月恭辦典禮出力保奏奉旨賞戴花翎侯得缺後賞換四品銜十七年京察一等奉旨記名以應升之缺升用十八年　六月奉旨補授福建福州府理事同知於是年十月到任計今已届三年俸滿例應候部推升臣查該員明白謹飭管理福州駐防　營諸務及閩省緑營軍火均能矢愼矢勤遇有旗民交涉案件會同地方官持平審斷兵民悦服洵爲結實可靠之員查前任理事同知文秀連福吉拉敏三員將届俸滿推升均經前督臣先後援案會奏請旨准予留任停選有案合無仰懇天恩俯准勅部援照各成案將福州府理事同知景文暫行停選仍留本任三年以資熟手而裨地方謹恭摺具陳伏乞皇上聖鑒訓示再福州府將軍係臣兼署合併陳明謹奏奉硃批著照所請吏部知道欽此 
 
