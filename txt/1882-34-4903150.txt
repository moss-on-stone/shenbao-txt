# 1882 - 34 - 4903150

 

Page 1

 
 
[再論長江輪船搭客事]  
　　前報首論言長江輪船搭客宜設法杜絶弊竇亦既不憚煩言欲兾當事諸君力圖整頓然沿江輪船之攬載其弊尚有未盡言者請再申其説輪船沿江上下途中搭客多有並無碼頭而但憑駁船迎送者有所謂洋棚者附輪之客皆在棚內暫駐以俟輪船之來而駁船羣集以運客貨其駁船狹隘常有載客過多以至客貨行李全船翻溺或值風狂浪急之候尤爲可慮即幸而無恙而駁船貼近輪船人貨皆從梯上上落或人已先上輪船而行李未能即起或行李業經駁上而人則未及同登偶一相左殊覺費事并有此客悞取彼客行李彼客又悞接此客衣箱種種情弊筆難罄述即有上岸之客亦於梯上吊下行李而人亦隨之而下或先後相左則亦僅餘孑身而行李去如黄鶴間有老於行旅者不惜小費或多給輪船上茶房夫役等數百錢令其照應而夫役不多難於照應周徧雖多予以錢而此客百文彼客亦給百文數客兼收不得不爲照顧而客多役少終有不能徧給之患於是有客已下船而畧一遲延駁船已開行而行李猶在輪船上者有行李在一駁船而客又在另一駁船者赶即追蹤幸而尋獲已屬萬分之喜或竟有尋之不得而坐泣路隅孑然一身蒼茫四顧倘或不慣出門及婦女幼穉之輩當此無所爲計之時激而爲尋死輕生之見亦係意中事不更大可憫乎前歳有友人至金陵赴試一肩琴劍行李無多而瘦弱書生則視之不啻百鈞之重及將抵南京由駁船上岸當其下駮船時鐵梯一道攀援而墜已覺目眩神駭驚魂不定既至駮船檢視行李尚缺一籃一箱無從追訊猶兾另一駁船先已開行或者業先上岸亦未可知迨既上岸之後見同行諸友皆在洋棚守候行李亦在其側而已之箱籃竟屬查然還詢諸駁船皆云不見長江滾滾何從捉摸不知何以失脱有調從梯上吊下駮船或因怱忙掉入江內未可知也於是友人無法可施怏怏偕諸同人以去云其籃內皆係平日窗作半生心血盡付東流而箱中之衣服等物尚不足惜也凡若此者皆由無碼頭之故夫輪船沿江上下必欲處處各設碼頭不但時日稽延亦恐有不便之處似亦不能相强而駁船章程則可以妥爲籌畫今若將洋棚下駁船多置數艘無論人貨下上之時必須人與行李貨物同船勿使貨在一船人又另在一船至於駁船上之舵工等亦須剴切曉諭令其不得駁載多人以致有覆溺情事觀於各處渡船載客皆以多載爲禁事同一律想亦不難申禁所最可危者輪船之抵埠不能定期或在黄昏或在夜半倘星月交輝尚不難從容下上設當晦朔之日或逢風雨之交則昏黑之中怱促之際尤爲險極若不先爲部署而任駮船之爭先攬載其害何堪設想故余以爲船上諸獘尚可杜絶而上船下船之頃其弊殊不易絶於不易絶弊之中而勉思絶弊之計舍多置駁船輪行稍緩實無可設法之處用特爲當事諸君再貢愚忱倘得見採則往來長江諸客皆不至視爲畏途人既無性命之憂物亦無失脱之患雖在黑夜風雪之中亦可無怱遽倉皇之狀頌聲之作當不僅一二人已矣現在長江輪船日見其多中西各有輪船即中西諸人皆當念及於此幸勿視此言爲河漢是則區區之苦心也夫 
[水手酗閙]  
　　○香港西字報言本月初二日有德國帆船抵港正在進口之際有中國舢板船駛至帆船邊舢板船內載有中國之酒帆船上水手私商買得分飲至醉既而將欲抛錨而水手不能作事以致停泊在兩礁石之間幾致失事船主大副等斥責水手水手等不服拔刀滋閙船主大副入艙避之其有未曾飲醉之水手與之相持俄而設法呼廵捕至捉獲四人於初五日解官審訊刻下尚未斷結因內有受打者兩人未經到案須俟次日再審也 
[津民苦况]  
　　○天津附城河道今冬並未氷結食力貧人向恃氷排以餬口者兹竟漫無生路現計全凍者只東南城脚周家坑死水一區此外各河半水半冰有似梅花間竹大關上下只一橋之隔而關上全行凝結關下依然流水涓涓院浮橋至東浮橋則冰排可以往來全河以此爲最結實東浮橋至龍王廟滔滔皆是絶無尺寸之冰下此不及里餘水冰參半直至紫竹林然後全行凍結冰排可以往來幸貧民有柴草可拾藉資餬口然就附城而論南鄉最近往還需二三十里衝風冒雪而任重途長亦苦矣哉 
[京山開礦]  
　　○前年鄂省之京山縣禀聞上憲以該邑五金山一帶探有礦苗請准購山開採等情當經列報兹聞有江右某姓探悉該邑之他山亦有礦苗爲此特往彼以數十金買山地一方並聘雲南礦工五人督同土工二三十名開挖現聞挖出之物惟煉得紅粉據礦工云須開至八十丈深方獲本質又據傳言縱使有效將來開出者是 
[泥車生事]  
　　○漢皋二馬路及諸巷自去冬塡砌後尚未平貼今乘水涸時江邊易於取泥是以逐日仍用小工取泥塡路其泥取起後用騾車拖運前月二十七日申刻一泥車之赶騾者因便溺倩人執轡詎其騾無端驚躍立將其人撞倒拖車以行車輪碾傷其口吻碾落牙齒四個鮮血滿口餘幸無傷云 
[花會爲害]  
　　○甚矣哉花會之害人其禍誠非淺也浙江温郡三角門外花坦頭地方離城四五里之遥向有威濟王廟自同治元年髮逆擾亂其廟已燬近有司事楊某出爲重建詎知該處有一賭棍不知其姓名喚狗姆者初四夜在廟求點花會書符召神而疏頭以司事楊某出名默許大愿須俟花會着後酬謝不意威濟王竟聽狗姆哄騙當即獨名加點次日狗姆遵照多押名果符合聞贏錢有數百千之多而威濟王不知張冠李戴遂向楊某索謝楊某毫無頭緒安肯酧賽威濟王怒彼翻悔即在楊家多端擾鬧楊家諸人在外訪問始知底細遂往狗姆處理論兩下揮 
 
 

Page 2

 
 
拳毆打楊某眷屬業被狗姆毆傷因此赴縣喊寃兹聞狗姆已獲到案戲弄神明行兇犯賭張明府定必從嚴懲辦以昭炯戒也又大南門外茶園寺頭要隘各處爲花會引往來之路故差役均在該處守候近日聞有永嘉縣親兵亦在彼處搶奪錢洋被衆花會引打翻落水幸有居民相爲救援未至溺斃若不亟將花會禁止則禍患勢必接踵而起况兵役借廵緝之名口同剪徑亦屬不成事體也 
[瘋郎合卺]  
　　○前月初四日爲大周堂温州城內婚嫁約有八十餘家花轎迎眸皷吹盈耳殊熱閙也惟五馬街鄭文元筆舖其子素有瘋病是日亦行合卺禮甫入洞房新郎舊疾頓發手舞足蹈甚於常時口內囈語不知所云甚至向新人叩頭求恕父母多方勸導終不淸醒聞新人貌頗妍麗今配如此瘋郎未免可惜矣 
[淸湖蛟異]  
　　○長洲秦膚雨茂才隨其居停潘子宜太守權榷衢州之淸湖其地故多山茂才暇輙入山探勝登高眺遠其東南隅有兩峰高插霄漢每徘徊其下一日見峯頂熱氣熏蒸遂攀崖捫葛而上逼視之如飯熟於釡其氣蓬勃知必有異是夜即大風雨至翼日薄暮而止湖中水暴漲丈餘喧傳是處出蛟三條當其出山時山麓居民都見之峯頭有水三道激湧而出高約數丈砉然一聲山石迸裂劈開一路中有三物牛首龍身鱗甲蜿蜒騰空而去峯左右留三洞望之深不見底遠近聞之爭往觀焉幸是處田畝都在山中地形頗高尚未罹災此本年五月二十日事至近日始由友人來述云 
[筧橋搶案]  
　　○杭城艮山門外約十餘里有地名曰筧橋爲東鄉著名之市鎭其間賭塲烟館茶灶酒爐無不畢備有某甲者家既富饒性工貿易向在城中開張土店數年以來頗能獲利因見城東各鄉銷路頗旺而遠近數十里間絶無售土之店遂於其家門前略爲裝飾零售大小洋藥其貨即由城內轉運店中則專雇一夥以司出入不意本月初二夜三更時突有匪徒三十餘人明火持械打門直入先將該夥嚇禁聲張然後將店中所有刦持一空復從店後打進登樓入室所有銀洋現錢首飾衣服以及大小烟土等搜括無遺始各揚長而去其家惟婦稚數人皆嚇得目定口呆不敢出聲店夥亦身如木偶及盜去後約計所失現洋二百餘元赤金五兩錢則十餘千文别有榮盛土棧之票錢三百餘千文其烟土首飾衣服等不在此列該匪共三十餘人城鄉不等而皆係杭人口音其進門時各以腐皮包臉恐有人指認也初三日具呈報官仁和邑尊適有相驗公事故未出城踏勘云 
[山長辭館]  
　　○掌教江西經訓書院喻采臣庶常秉綬年登大耊爲三十年詞林前輩籍隸南昌其第宅離城數十里久居經訓講席曾以年衰艱於入城屢次告辭大憲重斗山之望强爲維縶近悉復行力辭至再至三中丞不獲已始允其請該處友教書院講席現亦虚懸故刻下兩書院均須另聘山長矣 
[自經賭塲]  
　　○松屬奉賢縣鄔家橋鎭賭風盛行前經列報兹悉該賭棍等懼爲官憲查拿又遷于南匯十六保二十一二圖內開賭日盛一日以致宵小繁多搶案疉出又該處地保某每届歳暮輒串通土豪棍徒大開賭塲坐收其利視爲常年出息今冬更甚本月初八晨有一賭客自經于塲年約四旬左右未知其姓名住址揣此情形若地方官不嚴行查辦恐愚民日蹈陷阱而盜賊之起正未有已也再該處紳董豈無見聞乃不早籌絶患於未形耶 
[十一月十三日劉觀察預行光緒八年龍門書院甄别課案]  
　　○超等沈祥龍陳昌紳汪人驥朱昌鼎夏如椿顧忠宣黄錫恭章家祚錢國鑅臧毓麒　特等　韓柳文張堅沈祥鳳沈芸朱作霖朱樹新夏曰琖姚文柟朱逢甲黄方鴻汪錫增姚元鈺葛士濬艾承禧黄晋李鍾鈺　一等　楊德炳丁興民楊德鑅李廷楨秦贊堯沈光琮凌貞鏽嚴文藻李祖恩王廷材曹基鏡項文瑞臧道鳴王廷樑瞿慶賢夏元燿衛家鉁趙履福倪學成陳昌陛蘇紹基李鴻烺陳昌熾周汝翔孫照朱樹滋尹熙棟孫淦唐家振凌貞銓朱澄淦倪澐姜昌鼎蘇紹柄沈琦劉汝曾陳宗璠潘兆蓉袁康沈葵朱作梅龔源達曹慕嚴陸世淮徐琳增陳增楙陳玉祥周桂芳凌和鈞馮純壽徐頌增王增禧葛士淸劉其偉○錄取投課　陳爕商鮑德麟李寳沅徐琳徐福璋周行炳王仁業錢以鏽 
[滋事罰押]  
　　○禮拜日有西水手數名至本埠虹口成衣店滋事該水手係瑞典國人嗣經廵捕獲住送至瑞國領事處審訊據稱緣有水手至該成衣店買衣正在講論之際突有該水手闖進已有醉意遂相口角該水手即出手鎗并刀意在滋閙廵捕見之即將該水手拘獲并將手鎗奪下質之該水手則云自己實已不知因先已飲酒兩杯至該成衣店店主奉以酒一大盌又一飲而盡以至胡閙猶憶打碎玻璃數塊業已經錢賠償問其何故携帶手鎗則云因欲送信至某處爲時已晚須由田邊經過故帶此防身也廵捕言此人酒醉尚不至昏不知人瑞領事判謂不應帶鎗罰繳洋五元又責其不應毆人着禁押英國監中一月以儆手鎗充公 
[控搶洋信案斷結]  
　　○控搶洋信一案昨日法捕房又將王世福馬小香兩人解訊起到之洋五十九元及各處之信一併呈案法包探將烟妓王寳珠并自稱開淸烟館之吳金發傳到翁太守以前曾投案之廣東紙紥店主粤人李阿美誠實可靠亦飭傳到以便着令料理一切一干人証傳提齊集翁太守先謂李阿美汝於九月間到杭曾見過王馬二人否答稱未見又謂馬小香既稱與馮姓爲親戚遣爾到由購物今與王世福串通將洋藏起何以對馮姓現今起到之洋是否招商局所給抑汝由杭州帶來可再明説馬小香連連叩首稱此五十元實即招商局之洋王世福令我藏起其九元乃由自己携來太守謂吳淞之洋十元爲王世福用去乎王世福稱不敢吞用太守詰王寳珠究與王世福何時認識此次於何日到爾家何人同來伊曾用錢幾何汝向索銀洋否答稱王世福於去年相識此次係本月初二偕馬姓來過曾用錢二百文因有銀鐲一副借彼質當今向索當本四元五角並另欠我洋兩元竟分文無着太守謂然則前謂王世福搶爾中途由人攔截此情確否王寳珠低首無語太守謂爾誣伊搶人伊誣爾搶洋均屬可惡但爾不應剝其衣服當予懲辦又謂吳金發爾前次到堂謂王世福搶人傍觀不平似有一腔怒氣今搶人一節係屬子虚可知爾實與王寳珠通同誣人判將王寳珠掌頰一百下吳金發重責一百板以儆王世福馬小香兩人本亦應責懲今姑寛宥着即赶緊回杭又謂李阿美招商局已有信來關照請將其洋追出交去由招商局專信寄杭爾既與馮姓交好即將此事原委作函告知馮姓其致南匯縣顧大老爺信函禮物汝可交信局寄往并聲明如有回信逕寄杭城因來使早經遣回須得留心料理設有錯誤惟爾是間尚有起到之洋九元連信及帳亦交爾領去給發王馬兩人着其以此洋作囘杭川資李遵諭退去 
[出貨作獘]  
　　○英公堂據華順洋行買辦吳文波控稱棧房中前失檀香查無蹤跡今有益記號之陳奕章向我棧出海帶轉上金利源棧被多出去海帶二十担當即看破查問始知我行管棧人董如標串同萬順號夥楊祥林托益記乘間帶運海帶爲此先將董交捕再請傳楊祥林陳奕章連前案一併訊究捕房先將董如標送案公堂飭差傳人楊祥林已避匿惟傳到陳奕章昨晨庭訊陳奕章具禀聲稱與萬順號往來已久今向華順棧出貨該號夥楊祥林囑我出店洪新泰順便帶出海帶二十担因素相稔熟故無疑慮爲之代出不知其有此情弊董如標 
 
 

Page 3

 
 
供海帶二十担係由益記出店人洪新泰出去洪新泰供陳奕章令我到華順棧出海帶時該棧之董如標再四囑我代帶海帶二十担轉上金利源棧哲譒譯謂益記號難免無通同情弊請判罰以儆董如標亦應懲辦陳太守判罰益記號之陳奕章洋五十元董如標發押捕房俟獲楊祥林到案訊辦洪新泰斥釋 
[拘押賭徒]  
　　○英租界静遠街一帶向有人在彼聚賭昨由英捕房捉獲男女賭徒約二十餘名管押並起到賭具諒今日當解歸公堂辦理也 
[准免派差]  
　　○溺斃究案一節莫邑尊原斷諭令奚餘卿殮母再行派差押同奚與夏洪福等帶柩搭原航船回蘇領囘蔣何氏之女阿大投案候質嗣原差向奚向蔣何氏論及赴蘇之飯資無着奚便商之蔣何氏謂一同往蘇必將女交爾差可不往免出使費等語該氏亦允原差即將情禀官官令奚具同該氏到蘇交女結存案奚即扶柩同該氏搭原船往蘇矣按照邑尊原斷派差協往則該女當可領回今忽有此轉變則其中有可慮者矣 
[孝婦王劉氏貞女葉方氏事略合誌]  
　　○孝婦王劉氏係福建侯官縣人監生劉江源之女封職王春霖之妻優貢生王式金之母嘉義縣學教諭王星庭孝廉方正王毓珍之祖母生有至性年十六于歸事舅姑以孝聞姑林氏於道光二十二年八月感疾氏晝夜侍奉衣不解帶者累月姑病沈重不省人事醫藥罔效氏焚香泣禱於神請减已算以延姑壽割臂肉和藥以進始病旋愈當割臂時秘不令人知久之因衣有血迹家人始得其實氏卒於咸豐六年年六十有四歳又貞女葉方氏係福建甌寧縣人拔貢生方應圖之女幼字同邑舉人葉石蓀之子葉玉森爲室咸豐六年玉森未婚病故時氏年十八歳聞信哭泣矢志不貳越年餘聞母黨內眷有談及求婚者變色而起闔户悲啼該氏父兄知其志不可奪慰之曰俟汝夫弟生男繼嗣汝往撫孤可乎氏聞言止哭改容叩頭迨同治五年繼嗣廷鈞三歳氏翁葉石蓀廼遍告族黨諏吉迎氏以歸計在母家守節十一年在夫家撫孤十六年現年四十三歳本年正月念八日萬侍御培因已將兩氏事實入奏恩准旌表侍御係福建崇安縣人桑梓之間見聞確實故爲請奬以闡幽芳是可式閨閫而光閭里矣 
[贈黄繡君爲霧裏看花客作]  
　　○幸遇看花眼能從霧裏分鉛華全屏却紅紫陋繽紛遮莫爭相繡何堪無此君商量宜稱服艷絶石榴裙○贈汪桂芬爲六勿居士作　一鶴立雞羣聲華到處聞誰堪析丹桂我爲誦淸芬潭水情千尺揚州月二分秋波能剪魄蜂蝶墜紛紛○贈汪蓮卿爲擪笛生作　蓮品何淸絶卿卿是化身虞山毓靈秀滬瀆墮風塵勸酒千杯少高歌一曲新茫茫人海裏爲爾感沉淪○贈李二寳爲待鶴軒主作　明月二分好盈盈寳相花千紅皆退舍一白信無瑕入座能糾酒間年剛破瓜最憐微醉後粉頰泛晨霞　　[  倉山舊主倚醉草]  
[余讀禮東歸不作韻語將及兩年兹因雲間沈菊泉明府係同班至友别倐年餘突來噩耗不禁愴然百里迢遥未易往唁偶成二律聊寫慟懷並請與菊泉至好諸先生斧正]  
　　○何事殘年去作官表忠一枕夢無闌科名連榜酬先願著述盈箱留後觀五載班隨徒聽皷頻年文賣不驅寒可憐未試牛刀術仍作劉蕡一律看　論交最是契相投曾與同舟逐浪遊顧我别君纔一載慟君辭我已千秋才華推重雲間鶴宦况偏閒水上鷗儒雅可師今已矣頓教望遠淚長流　　[  吳淞半江吟館初稿]  
[十憶詞寄懷賦秋生津門]  
　　○猶憶蘇臺作庽公勞勞尺素遺魚鴻交情更比汪倫厚春意秋懷記夢中○猶憶因緣翰墨聨每拈彩筆賦長篇兩人心性渾癡絶不作詩狂即酒仙○猶憶胥江去歳逢風流一輩聚筍龍　去歳仲冬君返里余曾邀汪燕庭秦膚雨俞吟香諸君作消寒會　可憐客棹難留住如此怱怱卻負儂○猶憶秋中打槳來窮途倦眼爲君開論詩直欲空餘子燕雀何知莫浪猜○猶憶東籬吐晚芳豫園瀹茗賞秋光而今董訪詩窩裏　君家庽齋名　寂寞中庭冷夕陽○猶憶申江載酒過無端遠上唱黄河縱教計算逢君日難抵相思比恨多○猶憶窺園訪主人座中高論劇津津樓頭楊柳傷君去閒煞微雲閣裏春○猶憶霜濃木落天禦寒襖子賜黄綿知余塊壘須澆灌更贈囊中買酒錢○猶憶尋秋白下遊騎驢得得豁吟眸秦淮好景同消受月色簫聲共一樓○猶憶瞞人上　帝都吟鞭伴影不嫌孤春風千里梅花驛可有平安寄得無　　[  瘦鶴詞人呈稿]  
[無題]  
　　○菱罷銀芸翠霧霏杏花寒重下簾衣庫中蝶化終疑幻鏡裏鸞孤未忍飛捉月枉撈千丈海裁雲空織七囊機楚腰消瘦終無益深悔朝朝約帶圍　盡日心情攪亂絲蘭閨獨坐掩罘罳紅腮閣泪看花後翠袖禁寒倚竹時笛眼悞翩雙調曲琴心休汚十香詞簾波蕩漾孤燈暗細訴幽衷只夢知　　[  畹香留夢主人待删稿]  
[寒夜偶成錄請諸大吟壇郢政]  
　　○獨夜不成眠聞愁轉輾牽燈痕摇短夢蟲語雜危弦微雨又今夕客懷仍去年壯心消未得一爲撫龍泉　　[  畹香留夢主人黄協塤初草]  
[光緒七年十一月二十四日京報全錄]  
　　宫門抄○旨一道錄前○發抄旨四道○將軍銘等奏爲遵旨查明案據覆陳摺○護浙撫德奏拿獲要匪訊辦片○又奏查拿土匪籌辦撫恤並酌裁厘卡整頓契税摺子○豫撫李奏甄别道員夾片○十一月二十四日禮部宗人府欽天監侍衛處值日侍衛處引見七名○值年旗奏派專操之大臣派出恩承○又奏派查城之大臣派出雙印○召見軍機○發抄楊昌濬奏儘先副將周崑借補肅州鎭右營遊擊奉旨兵部議奏欽此○又請將縱賭漁利之升用都司丁發元革職奉旨着照所請兵部知道欽此○又甘肅提標後營守備劉殿甲河州營守備張志春對調奉旨兵部議奏欽此○馮譽驥奏請將副將胡得成以總兵升用奉旨兵部議奏欽此　○○奴才銘安王亮跪奏爲遵旨查明吉林台站各丁旗佐詳細案據恭摺覆陳仰祈聖鑒事竊奴才等於光緒七年閏七月二十七日准內務府咨開奏准議覆吉林將軍銘安等所奏邊門台站各丁請歸入臣衙門原隸旗佐以遂觀光之志自係爲振興文教起見無如事隔多年檔案霉爛無從考查至稱乾隆道光年間張恕田廣政升授六品官引見之案並未指實何年月日其此項台站各丁歷年添減丁册從未咨送內務府實屬無從查核臣等碍難率准相應請旨飭下該將軍俟將來查出詳細年月的確可憑之案再行奏明辦理等因於光緒七年五月初四日具奏奉旨依議欽此欽遵行知前來奴才等遵即分飭確查去後兹據管理烏拉額赫穆金珠鄂佛羅等站監督四邊門防禦等呈報由兩路驛站舊存檔案查得乾隆四十三年兵部咨開准吉林將軍咨稱六品官缺出例應水手營驛站領催一體入選今吉林水手營六品官高瑞升授遺缺選放水手營領催徐敏擬正原係都京內務府正黄旗包衣尚智順佐領下人金珠鄂佛羅等站關防領催張恕擬陪原係都京內務府正黄旗包衣尚智順佐領下人於乾隆四十三年三月十八日帶領引見奉旨高瑞遺缺准其徐敏擬正張恕擬陪吉林水手營六品官欽此又查道光二十九年兵部咨開據值年旗咨稱本旗營吉林水手營六品官張秉純缺出該處將水手營領催徐瑾擬正烏拉站領催田廣貞擬陪 
 
 

Page 4

 
 
等因揀選咨報前來本旗於道光二十九年五月二十日帶領引見奉旨擬陪之田廣貞着放管水手營六品官擬正之徐敏着記名欽此並查田廣貞於升授六品官後更名田廣政合併聲明等情據此覆查奴才衙門舊存底案陳册均屬的確可憑該台站丁等委係由國初設立旗籍充當要差註隸內務府正黄正白兩旗惟兩項丁册而僅與滿漢旗册咨送户部並未專送內務府是以無從查考除將詳細的確案據暨國初撥旗當差原設台站丁册註隸內務府正黄正白兩旗根柢細册一併分晰造錄咨送內務府查核外合無仰懇天恩仍飭內務府查核准其歸入原旗其册內原註佐領尚智順董玉林之名既已檔案霉爛無從查考請即援照各省旗人在京服官尚無宗旗佐領者簽掣佐領例於內務府正黄正白兩旗另掣佐領存册辦理俟該旗生員貢生等再遇鄉試之時得圖上進而免向隅所有遵旨查明邊門台站各丁旗佐詳細案據緣由理合恭摺具奏伏乞皇太后皇上聖鑒謹奏軍機大臣奉旨着照所請該衙門知道欽此○○德馨片　再正在繕摺間據署提督臣張其光及寧紹台道瑞璋禀稱十月十一日管帶達子中營勇丁陝西補用同知張權英會同台恊右營守備謝從雲黄巖縣知縣馮健拿獲前助金滿抗拒官軍戕害管帶超武輪船都司葉富之要犯項蒙梅一名解交台州府訊辦等因又據台州府成邦幹禀報營縣防軍先後拿獲金滿匪黨繆肉友即繆玉友李經兒陳錦春季老四即季良玉等四名供認迭次聽糾擄劫又隨同金滿在洋抗拒官兵不諱錄供禀請察核並據黄巖縣馬健禀稱九月十八日訪聞金滿悍黨蔡吉海在境潛匿當率兵勇前往捕拿該匪胆敢放槍抗拒兵勇開槍還擊登時格殺並格斃隨同拒捕之盧英漢一名等情前來臣查本年閏七月間臺匪金滿在洋被剿窮促負傷登岸從樂淸之暘谷嶴一帶逃竄入山二十五日管帶超武輪船都司葉富率勇追至山坑嶺被匪放槍抵拒葉富中彈陣亡當時地方文武查明金滿逃竄之時先有土匪蔡吉海引路護送嗣經土匪項蒙梅率黨助逆查蔡吉海項蒙梅本係著名匪首迭次擄刼犯案復與金滿潛行勾結相爲援應金滿勢窮奔竄該犯等輒敢縱令避匿率黨抗拒戕害弁勇其獷悍不法實爲罪不容誅節經前撫臣譚鍾麟暨臣札飭設法嚴拿在案今經兵勇先後拿獲格斃洵足以儆兇狡而快人心至繆肉友等四犯或聽糾迭劫或甘心助惡均屬法無可貸經臣批飭就地正法分别梟示以彰法紀伏查臺州土匪乘間滋事劫獄戕官抗拒官軍實屬罪惡滔天形同叛逆兩月以來迭經官兵水陸痛剿擒斬不下百餘名此次同知張權英等帶勇搜捕使要匪項蒙梅等早日就獲不無微勞足錄可否仰懇天恩准予存記俟審明定案後彚案量予奬勵以昭激勸之處出自逾格鴻慈除飭台州府速提該犯項蒙梅訊供禀辦暨飭督率在事文武員弁設法嚴拿首匪金滿及著名黨夥務期刻日悉獲究辦以絶根株外謹會同閩浙督臣何璟附片具陳伏乞聖鑒訓示謹奏軍機大臣奉旨張權英等着俟金滿拿獲定案後奏請奬勵欽此　○○護理浙江廵撫布政使臣德馨跪奏爲查拿土匪籌辦撫恤並酌裁厘卡整頓契税以恤民艱恭摺縷陳仰祈聖鑒事竊查接管卷內光緒七年八月初九日欽奉上諭給事中樓譽普奏近年台州土匪四起搶劫迭見等因欽此經前撫臣譚鍾麟將嚴拿土匪查察捐厘契税各節先後奏奉諭旨覽奏均悉着即飭屬嚴拿金滿等匪首務期弋獲毋　漏網並被災各户查明後並着妥爲撫恤俾免失所欽此欽遵在案臣先於藩司任內奉到行知節經移行遵辦接護撫篆後飛飭各營縣設法嚴拿未敢稍懈現查台州此起匪犯自經官軍節次痛剿之後逃逸者不過四十餘人嗣由各營縣陸續拿獲二十餘名就地正法所餘無幾惟匪首金滿潛匿無蹤業據台州府知府成邦幹懸立重賞購線密拿務期必獲以盡根株所屬仙居地方素多盜匪歷年拿辦不少誅不勝誅民情又極好鬪購利器持以制勝初無爲匪實跡乃黨聚日多不免逞强勒詐聞風趨赴前次官軍在洋追擊匪船其中格斃沉溺者此黨亦有多名近又拿獲首惡潘老五即潘金德蔡兆連二犯訊明正法城鄉均稱安謐誠恐山深林密之處伏莽未能淨盡又經飭據該府縣會同在籍紳士刑部員外郎吳琮等趕辦切實保甲收繳洋鎗軍械淸查良秀其未犯命盜重案者准予悔過給保自新仍嚴拿著名頭目從重懲辦以弭後患此近日緝匪籌辦保甲以靖地方之情形也本年夏秋間臺屬沿海一帶陡發洪潮田地淹没棚廠蕩然地已碱透不能種植被灾之户别無生計轉瞬隆冬飢寒交廹亟應設法調劑以恤民艱惟被灾僅沿海一帶畸零不成都圖與請賑之例未符該府擬派員紳分往臨海寧河黄巖沿海各處查明災户分設粥廠按日施粥二次於本年十一月十五日起至來年正月底爲止所需經費官爲倡捐並勸諭寧紹臺各屬殷實紳商量力樂助等情臣以所籌辦法尚屬妥善惟恐集資非易緩不濟急而貧民一聞此信待哺嗷嗷安可候期因即批令在於該郡厘金項先行提洋二千元尅日確查被災之户妥爲開辦以副聖主垂念窮黎之至意所提之欵合無仰懇天歷俯准就欵作正開銷免予籌還此外杭州嘉興湖州紹興巖州各屬先後禀報秋禾節被風潮水旱虫傷即經派委妥員馳往各處會同地方官確切勘覆分别災分輕重由司循案彚核另行詳辦照例徵蠲此撫恤災黎並勘辦各屬受傷田禾之情形也臺州六縣濱海環山水陸紛歧同治初年開辦厘捐設局十八處分卡三十六所兩起兩騐嗣經前任知府劉璈酌量裁併留局五處改爲一起一騐分卡二十所稽查偷漏仍令自往分局補報相沿至今委無重收重捐之弊兹復飭由該府再三體察請將原設分卡裁撤十處凡貧民肩挑貿易概免報捐以示體恤惟各局捐數年短一年雖因市面淸淡貨銷不旺亦難保無奸商繞越偷漏舞獘情事自當愼選妥員嚴加約束認真稽查期於絶無苛勒涓滴歸公至契税一項弊竇最多上年十二月間臣在藩司任內詳請定開設櫃徵收令業户親自齎契投税該州縣即黏司印契尾給發收執民間賣買田産即令買主賣主親赴州縣對册推收過割倘有任聽書吏私行下鄉違例索擾浮收等弊該管上司即行揭報嚴叅究治經前撫臣譚鍾麟批准通行在案因思該管道府耳目切近應再責令破除情而嚴密稽查認真整頓以冀弊絶風淸官民兩便臣知識庸愚受恩深重舉凡緝匪安民剔奸除弊及一切應行籌辦之事惟有殫竭愚忱實心經理力圖報稱查拿土匪籌辦撫恤及酌裁厘卡整頓税契各緣由是否有當理合會同閩浙總督臣何璟恭摺具奏伏乞皇太后皇上聖鑒謹奏軍機大臣奉旨覽奏均悉匪首金滿務須認真嚴拿斷不准任其漏網此外著名匪黨亦應飭緝懲辦以靖地方臨海等處分設粥廠動用厘金洋銀二千圓准其作正開銷至抽收厘税契仍着隨時稽查毋致日久生弊欽此　○○李鶴年片　再查定例道員到省試用一年後甄别補用等因通行遵照在案兹查有豫省分發試用道衛桂森安徽合肥縣人光緒六年三月二十八日以道員分發到省扣至七年三月二十八日試用一年期滿據布政使覺羅成孚按察使豫山以該員老成練達治事精勤甄别會詳前來臣到任未及三月例不加考察看該員衛桂森堪勝道員之任應請留省俟有部選缺內升調遺缺扣留請補相應附片具陳伏乞聖鑒謹奏軍機大臣奉旨吏部知道欽此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
