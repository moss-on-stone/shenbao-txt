# 1894 - 299 - 4907734

 

Page 1

 
 
[名手分千字文寄售助賑] [  申報舘謹啓]  
　　名手分書戒士千字文引証一書專爲勸善　著又得精於書法者工楷分寫付之石印不但可以興起善心而且可以仿模筆法眞善本也計書一本每洋一角乃好善之士寄售以助賑欵者兹託三馬路申昌書畫室出售好善劬書世不乏人請速賜顧爲幸 
[新印朝鮮志並朝鮮地輿全圖出售] [  三馬路申昌書室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[正續古文辭類纂出售] [  圖書集成局代啓]  
　　正續古文辭類纂搜羅宏富選擇精嚴古今鉅製名篇燦然大備由王益吾祭酒付之剞劂早經風行海内今用石印法印成紙張潔白字蹟清疏每部釘十本定價碼洋一元六角賜顧者請向文淵山房掃葉山房醉六堂購取爲盼此布 
[論宜設洋務總局於上海]  
　　自中外通商以來上海一隅當南北之要衝泰西數十國人物之所薈萃二十一行省士商之所聚處冠蓋往來車馬輻輳誠寰宇之通衢天下之巨埠也闤闠之盛推爲重鎭在全地毬中亦可屈指及之矣凡有中外交涉之事亦於上海爲多自有英法會審衙門之設政務殷繁日不暇給其巨者悉歸道署經理苟事關重大則上之南洋大臣更或達之總理衙門竊以爲上海實當南北適中之地而爲洋務樞紐之所在辦理洋務之大員要當駐劄於此以握其要與總理衙門實相維繫内而總理衙門總其大綱外而洋務總局分其鉅任南北洋大臣固有專責設遇疑難案牘亦可下其事於洋務總局俾其集議如或議之未妥亦屬　有攸歸若是則肩斯任者誠爲遺大投艱矣所職不綦重哉是以其人必當深悉外情閲歴世故曾爲出使隨員參贊帷幄或兼通泰西之語言文字在出使諸國素著名譽平日與其王公大臣交際往還常所服膺一旦躬履其任無不翕然交稱誠如是也其能克勝艱鉅可知矣間嘗論之中外交際之道尤必以聨絡情意爲先蓋旣隔閡之以語言文字又復拘泥之以禮貌儀文不過各因公事行見一面而已斯則情意何由而申哉原夫春秋之世列國交際讌享雍容本所不廢泰西諸邦之風尚猶近乎古會盟聘問皆以酒醴笙簧爲歡矛好合之具而揖讓乎珠槃玉敦之間情至而文自生焉卽於平日相周旋亦復時開讌會以情文相浹洽然則貌合情離情不足而文有餘者爲彼邦人士之所不喜可知已然此猶小焉者也從來固邦交睦鄰好非得人不爲功卽遇齟龉之事排難解紛平爭息忿亦賴言語之間有以轉移之此辭令之妙不可少也至於詰駁問難執我法度使就範圍則必於平時足以取信於彼然後可西人雖秉性質直然多采聲望尚公平衆民之所好亦好之衆民之所惡亦惡之其於辦事一切不以情感可以理折故使洋務人員而爲守優長操履清潔合乎輿情孚乎衆論彼未嘗不加敬焉然則朝廷選擇人材任用官吏由此可推矣一言以蔽之曰在乎得人而已嗚呼卽就得人而言亦旣難矣今日洋務一門似爲至要而洋務委員首重得人誠以得人則洋務大小無不俱舉矣顧自與泰西列國通商立約以來其先置洋務於不講或有言及者輒鄙薄誹笑之置於無足齒數之列幾以爲若輩濁流可投溷廁或且掩耳盜鈴諱疾忌醫粉飾蒙蔽玩愒因循動以覊縻爲長技推諉爲至計以致中外交涉之事一誤再誤三誤而不已此有志之士所爲長太息也邇年當軸省頗知以洋務爲重少年選事之流鑽刺夤緣借以爲終南捷徑實則其中毫無把握不過好爲大言以迎合上意而已而可以見之實事著之實效者則仍未之有也今欲求洋務得人其一須有折衝應變之才其次必需熟曉外務深明西律精明幹練之人具此二者庶足以當此艱鉅而理此繁劇也上海爲四通八達之區泰西商人所總匯各國領事皆駐劄焉尤需得人以治理或時有事會商輒持已見非秉公以折之不能關其口而使之悦服故非曾經出洋或參贊或隨員或游歴或肄業略通西國語言文字之員爲之終不能聨絡一氣而事無掣肘也鄙意不獨上海爲然惟上海尤關重要沿海各省通商埠頭皆須遴選人才以充斯職毋取乎躁進毋惑乎逢迎毋尚乎干求毋炫乎誇張惟才是擇今旣就列國通商之局劃分南北兩洋交涉之道各有專司析津爲畿輔之鎖鑰廣州爲海洋之門户而上海實爲其中樞三者鼎峙所繫匪輕於此旣設洋務總局苟得其人以與各國官商接納可以悉其情意之所在一旦或有事故消息靈通萬不至如隔十重簾幕誠可輔佐乎總理衙門之所不及而大有裨於國家竊以爲嗣後上海一隅必當日益擴大第一在整頓商務第二在設立驛務第三在開創鐵路所有簡授大員皆宜駐劄於此以總其樞機西國辦理他國事務者皆歸於外務大臣其人皆必先出自肄業繙譯繼之以游歴果能堪當其任始加拔擢以充出使隨員果其著有功効然後外則派至通商各省内則在外務衙門叅贊機務優游歲月然後洊升至外務大臣握其全權蓋始終不出此一職斯故有見之明而審之素計之熟也西國之得以收效者由此豈如中國多狥情面惟務推薦但知爲親戚故舊子弟門生得據要津獲沾利祿絶不问其能否而爲國家利害計一拜出使大臣之命上游之保舉人員絡繹而來至於無可位置而問以外國情形則皆茫然也徒縻朝廷之俸糈而已此猶不足惜恐徒貽遠人之哂笑耳出使一端如此他可知矣嗚呼苟非翻然一變其積習洋務中何由慶得人哉 
[上諭恭錄]  
　　九月廿五日奉上諭王谦奏特叅疎防監犯致斃多命之管獄等官請旨分别懲處一摺湖南永定縣監犯李四八李書臣因與同監犯人口角致斃監犯禁座人等多命並拒傷管獄家丁扭開獄門逃逸旋被追獲該二犯自刎身死該管官疎於防範咎無可辭管狱官永定縣典史鄭家彥著卽行革職歸案審辦有獄官署永定縣知縣李尚卿著卽撤任聽候查曾餘著照所議辦理該部知道欽此 
[本館接奉電音]  
　　昨由京友電傳諭旨三道敬謹譯登○十月初一日奉旨容貴奏患病未痊懇請續假調理並請派員署理都統一摺容貴著賞假一個月調理所管廂黃旗蒙古都統著熙敬署理欽此同日奉旨廂黃旗蒙古副都統著敬昌補授欽此同日奉旨正藍旗護軍統領著鑑麟補授欽此 
[英電譯要]  
　　本月初一日倫敦來電云中國在倫敦借銀一千萬兩周年七厘起息限二十年還清以中國通商各口岸海關作抵刻下將有成議矣○又云九連城被倭軍所據華軍潰退城中有大砲三十尊并有許多軍裝皆爲 
 
 

Page 2

 
 
倭軍所得 
[倭兵登陸續聞]  
　　倭兵在旅順口之東北邊登陸已登昨報現聞倭兵登陸後節節前進約有三萬人想北洋防務早已布置周密倭兵自入死地我軍必當水陸並舉奮勇夾擊殲彼醜類以快薄海之人心也 
[電召西員]  
　　昨接天津西人來信云皇上因德員漢納根大東溝之戰甚爲出力急欲一見其人遂電諭北洋大臣李傳相轉諭該員催令北上其時漢納根適住天津税務司德璀琳館中德璀琳欲與之同行懇傳相據情代奏俟奉諭旨再定行止 
[查出軍裝]  
　　德公司輪船名排晏行抵新加坡被地方官拘住查出軍裝洋槍甚多扣留兩日將軍裝盡行搬出始將船放行及至香港又被日本領事官禀知香港總督以船中恐有禁物請其扣住稽查後又查出軍裝甚多不知如何辦理尚待續聞 
[東海揚帆]  
　　本館派赴烟臺訪事人云山東巡撫巡閲海防後於九月二十四日啓節赴威海勘騐砲臺聞事竣仍回烟臺駐節○無業流氓略通西語遇有西兵船水手登岸卽尾隨其後當作舌人或冶游或買物必於中取利以供烟賭之資此種人滬上謂之露天通事亦曰三十六个黨烟臺人更尖嘴薄舌呼之爲洋奴兹者倭人搆釁海疆生意皆形蕭索惟若輩因西國兵船甚夥生涯頗旺於平時由是觀之彼倭人之所作所爲適足成就洋奴而已矣○亢旱不雨百餘日矣二麥尚未播種農民皆輟耜長吁康邑尊出示通衢自九月二十六日至二十八日禁止屠宰以迓天和當兹四野狼烽宼氛甚惡設防置戍昕夕靡寍而邑尊獨以物命爲心不甚見其宛轉於屠刀之下其眞具菩薩心腸耶 
[冠蓋送迎]  
　　臺灣巡撫邵筱村中丞奉命調署湖南巡撫已登前報中丞涓吉於九月廿三日已刻將巡撫及兼管海關學政等關防遣人舁至中堂望闕行三跪九叩首禮謝恩畢由巡撫戈什等護送至藩署唐薇卿方伯亦望闕謝恩然後接受執事高聲唱啓用關防吉語地方文武各員曁本轅中軍差弁等外來各統領營官相率行叅謁禮階下衛隊及撫禁等營排班鵠立霎時砲聲隆隆大帥威儀於此可見又升署藩司臺澎兵備道顧緝廷觀察肇熙已於日前在臺南交卸道篆乘坐飛捷兵輪於九月廿六日將晚駕抵滬尾定海防軍各營諸統帶咸整隊相迎砲臺升砲數聲以誌敬忱觀察在滬並未勾留旋乘官舫用小火輪拖帶至大稻埕江干府縣以下先至沿河恭候憲駕入接官廳小憩後卽鳴騶而出各官在後相隨迤邐由北門入城在籌防局暫駐襜帷一二日當涓吉接印惟唐方伯自升署撫篆以後連日仍在藩署辦公邵中丞瀛眷已定於九月廿八日由臺乘駕時快輪赴申中丞聞須於十月十二日繞道厦門然後換輪至申 
[帮辦留臺]  
　　帮辦臺灣防務閩粤南澳總鎭劉淵亭鎭軍前奉廷寄飭將舊部招集迅赴北洋一帶恭候調遣嗣臺撫邵中丞以鎭軍爲全臺保障不欲任其他往亟電致總署請代達聖聰近聞已奉電旨俞允惟鎭軍前由臺南至臺北暫住府城淡水縣舊署連日分赴基滬等處勘視砲臺指築地營傅齊各統帶官將前在關外與法人交鋒於紙橋河内等處如何布陣如何臨敵使彼望風披靡莫敢相抗等情諄諄指授又多方勵以忠義激以血誠務使一旦有事操殺敵致果之權近聞撫藩兩大憲升遷之信由滬尾回至府城道賀連日又與唐中丞籌商防務聞須由鎭軍遣員赴粤東等處招集多營並將昔年舊部勇敢善戰者盡募來臺俟臺北諸務部署定妥仍須籌備臺南防務也 
[接帶水師]  
　　福建管帶内河水師砲船江濟之協戎子焱奉檄卸事上憲遴委吳桂臣鎭軍奇勳接帶於九月二十二日到防 
[閩中火警]  
　　九月二十七日三點鐘福建到任橋日新轎店因飭學徒在樓上熬油以致失愼烈焰熊熊破空而出轉瞬之間延燒街面東衝西突勢不可遏已至到任橋邊勢將飛越而過幸有上渡叚紳飭壯丁將橋面所有樹木悉行折除其時各水龍皆護衛督轅未瑕分投灌救保甲局委員沈少尹督帶水龍扼守此橋吸水狂噴以阻火路雙門樓一帶得以保全東南風甚緊火由妙巷督轅花篦梳巷焚過幸有高垣上矗霄漢藉此以作保障焉天柱峯茶葉店某甲因在店中看守貨物及火勢逼進始竊貲出走被火灼傷幸經親人扶回醫者云受傷甚重恐不免有性命之虞也救火官兵四路撲救或放水龍或拆店屋約一點鐘許火勢始衰上首燒至老還童眼鏡店止是役也約焚店户七八十家前因南後街失火至今未復舊觀不謂此處又罹浩刼豈天心之樂禍耶抑人事之未盡耶 
[假人命]  
　　閩友信云孝廉方正余廣文賡勳生平敦品篤學爲士林所推重廣文逝世後有庶出之子某甲年甫弱冠紹承先業奉養萱幃娶婦某氏琴瑟頗諧弄璋尚未咏也甲寓居衣錦坊因有空屋租與保甲局委員蔣少尹廷鈺居住已數月矣少尹善病體素羸弱九月二十二日與室中人交　方在盛怒之際甲貿然前去索租金少尹一腔烈火無可發洩卽與甲遽起爭鋒甲被少尹扭落在地不能行動急以手支架並有旁人爲之排解少尹大病之後至是一息奄奄未逾數時溘然長逝侯官縣張翼臣大令聞報卽於次日往騐甲以孱弱書生未敢與官府質對避匿他處遂飭將屍先行殯殮一面飭地保將甲母妻看守候提甲到案核辦 
[三吳小志]  
　　本館派赴蘇州訪事人來書云倭奴犯順海防戒嚴署蘇臬韓廉訪以省會重地匪徒易於混跡海濵防務不可稍疏特於北局招募勇丁二百名目下已得其半又於各路各叚遴委文武員弁專辦防堵事宜已於九月二十三日到差辦事矣○水師緝捕等營統領李質廷軍門公館向在嚴衙前其三公子之女年甫四齡嬰伊可愛九月二十三日上午由傭婦某氏抱出閒游旋至附近豆腐鋪購取菽乳忽有身穿元色短襖之匪人將孩攫去鋪夥見而喝阻氏止之曰無妨此孩自幼不畏生人少頃卽返何過慮乎蓋公館内常有當差之弁勇代爲保抱提携故氏不疑其已入匪人之手也不料待至午餐後不見珠還始懼而回禀軍門軍門立卽飭人持名片至六城門關照一面將氏扣留想須送官究矣○元妙觀前咸恒泰烟館爲廣東人某甲所開九月二十三日黃昏時候補縣丞陳二尹偕友前往吸烟逾時付給烟資整衣欲出詎二尹脱下之摹本縀馬褂已不翼而飛索之值堂人苦無以應翌日遂投中路總巡局請查王司馬允之飭勇傳諭烟館主赶緊查緝○有某甲者設骨董攤於道前街鳳池茶園中以博蠅頭之利九月二十二日下午正與主顧論價一轉瞬忽失去銀表一枚四處訪尋蹤影杳無惟有連呼晦氣而已○馳馬通衢本干例禁雖屢經地方官出示禁止而若輩仍視若弁髦兹經署臬司韓廉訪曉諭通衢嚴申禁令如敢再犯人則拘辦馬則充公想自此之後若輩當知所儆懼矣○蘇垣烟館林立自前任藩司譚方伯嚴禁後久不聞有步其後塵者邇日蘇州府桐太守特出告示一通高懸厲禁但不知能令出維行否也 
[巴東歸雁]  
　　宜昌訪事人云九月初九日新任東湖縣魏大令五旬弧旦各典及各行號均饋送禮儀大令資雇梨園登臺演劇與諸寅好互相驩飲以永良宵○荆州沙市江南石首公安兩縣交界處地名龍潭鋪上月以來秋雨連宵江水大漲堤埂衝斷一片汪洋淹斃人口約百餘亦巨災也○天氣暢晴輕寒薄暖好事者往往挈伴登東山寺作慶重陽之會金迷紙醉酒冽殽芬寺僧掃地焚香幾有應接不暇之勢○米糧昻貴每石較九月半以前須加錢一千文鮮魚售至每斤百數十文 
[減人節費]  
　　鄂垣鐵政織造兩局始創時所用粗細人工何止二三千名近因諸事就緒無需多人因於上月中將冗雜之人槪行汰除以省經費共計兩局裁汰數百名實事求是於此可見 
[秋郊賽馬記二]  
　　共道是龍剛不信果然奪得錦標歸此昔人觀競渡詩也每當澄波如鏡畫漿齊飛破碧浪之千層奪錦標於一霎憑　倚檻而觀者無不欣然屬目譁然帮賀至比之登第之榮今觀西人之賽馬而彷彿見之矣玉　爭馳縱不若畫橈斜倚錦鞭低拂亦非同彩幟 
 
 

Page 3

 
 
高搴然苟著祖逖之鞭卽可傳漢家之賞興會之盛意氣之豪與競渡之奪標正復不相上下昨爲秋賽之第二日風物暄妍輿騎闐咽忽見紅旗影颭霜蹄起處蹴踏奔騰賭絶技於須臾繞圍塲之一匝僉曰某某奪錦標矣第一次九馬共賽先到得一銀杯值現一百兩與賽者每馬捐銀五兩西人名宗者先到第二次七馬每馬捐銀十五兩馬會中加銀二百兩作彩先到者得銀十分中之七五次到之馬得銀十分中之一五又次到之馬得銀十分中之一後爲道而司先到祥茂洋行西人次之順全隆洋東又次之第三次五馬每馬捐銀十兩將賽時共有馬二三十匹及登塲共賽僅有五馬首到者分銀五十兩給與次到之人祥茂西人先到道而司次之第四次五馬先到得一銀杯值銀一百兩次到得銀五十兩順全隆洋東先到道而司次之第五次六馬先到得一銀杯名曰秋杯值銀一百兩次到得銀五十兩西人戴拉先到道而司次之第六次八馬先到得銀杯一隻值銀一百五十兩次到得銀五十兩道而司先到戴拉次之第七次三馬先到得一銀杯值銀一百五十兩西人雷納先到第八次八馬此次願賽之馬甚多每馬捐銀五兩先到者獨得此銀分二成給與次到者雷納先到道而司次之第九次四馬先到得一銀杯值銀一百兩山五森先到至是而第二日賽馬已畢今日尚有跳浜之舉不知誰是奪標人惟士與女盍往觀乎 
[嫁杏有期]  
　　代理英美租界會審員宋莘樂通刺之女公子許字湖州閔姓擇吉今日來滬親迎閔姓先期到滬暫假城内某姓房屋作洞房　宅亦備辦一切以故通刺於昨日起請假三日所有公堂會訊事件須於初五日卽禮拜五解案會判 
[魚鑰宵嚴]  
　　中倭搆釁以來防堵益加嚴密兹者冬防期届在在不可疏虞前此提右營叅將廖叅戎出示曉諭張貼各城門略謂照得緝盜安良係屬地方首務查奸詰宄全賴稽察巡防查本營所轄境内爲五方互雜之區宵小易於混跡現在倭人肇釁防務戒嚴况届冬令相應嚴密巡防庶奸匪無從托足以安閭閻除本叅府隨時親歴稽查並行水陸各汛弁一體巡防外合行出示曉諭爲此示仰門弁兵丁及諸色人等知悉自示之後務須實力稽查如有形跡可疑之人任意混入立拿究辦夜間落鎖之後如無對牌一槪不准開放爾居民人等在外營生亦須及早進出切勿遲悞其各凛遵特示 
[賽會尾聲]  
　　昨日好事之徒舁本邑南門外高昌廟高昌司偶像出游清晨六下鐘時齊集廟前派定所執之事及一下鐘後由廟中出外各市肆遊行洎回廟已虞淵日落矣會中除尋常執事外有馬上鼓吹馬上執事大鑼萬民傘萬民旗提爐復令丐頭扮作陰判官夜叉鬼童男童女招摇過市哄動游人以致酒肆茶坊幾無隙地靑衫緑　相屬於途勞民傷財眞無謂也 
[飛車入店]  
　　昨日午後五點鐘時有某校書乘坐四輪馬車觀賽馬而回行經正豐街是時馬車正多此車意欲爭先御者將馬鞭撻馬忽跳躍不止御者控勒不往以致撞入源盛彩刷染店中將櫃臺衝翻幸店中人皆已避開不致有傷御者願出修理資數角店中人不欲多事爲之首肯事乃寢 
[拾荒啓釁]  
　　昨日有拾荒人在寳善街火塲扒取雜物被焚各店欲將伊驅逐拾荒人未及覺也對面有老宏茂錩襪店中人將拾荒人拉出卽以老拳奉贈當有某甲在旁心甚不服上前勸阻襪店中人竟遷怒於甲將甲左腿毆傷後經巡街捕拘入捕房想須解安訊判也 
[夜行小志]  
　　前晚本邑南市二十三鋪民團局中人巡至某處見昏黑中有人躺臥怒其犯夜厲聲詰之其人倦眼麻茶答稱姓姜名金寳旣非奸宄亦非游民無處棲身不得已而露宿於此遂送至二十三七鋪巡防局局員戴憶珊二尹略問數語諭令央人保釋○前晚二十三七鋪巡防局員戴二尹督勇出外巡行巡至南碼頭裏街見康阿淘周妙根二人在途中爭閙遂命拘至局中訊辦康周一味苦求旋有某甲投案具保二尹准之 
[得賄重懲]  
　　本邑虹口迤北二十三保十五圖民人桂福生唐阿明皆農夫也上月杪約鄰人凌掌全至某酒肆沽飲一言不合各奮老拳凌力不能支被桂唐毆至鱗傷遍體遂匍匐至巡防局控告局員劉君善言撫慰著卽回家醫治一面飭局差金和拘桂唐究辦金和奉命而往桂唐情急賄以洋銀金和因回局禀稱凌並未被毆實酒醉後跌傷劉君信之不料凌傷勢日漸沈重家中人延某傷科施治傷科辭以無能爲力家中人駭極復投巡局控陳劉君訊知金和有得賄事情勃然大怒重責之下復遣地保凌雪齋將桂唐拿案而桂唐已逃避無蹤矣 
[淫娼拉客]  
　　野鷄娼在路拉客最爲惡習捕房嚴加緝訪有犯必懲不意禁者自禁而犯者仍犯前晚有某甲行經三馬路福康里野鷄妓女李紅玉門首略一回顧妓以爲鍾情於已遂將甲扭住强使入内甲趦趄不前且斥以不應强拖硬拽遂致兩相口角是時適有流氓乙丙等經過卽揷身其中將甲毆打汪寡不敵衆頭面間略受損傷立卽鳴捕拘妓而妓蝟縮不出遂由鴇母陳李氏同到捕房乙丙等見勢不佳早已紛紛兎脱及至捕房捕頭略加研詰甲一一訴明且不願到公堂控告捕頭乃麾之使去同時有三百六十三號華捕見野鷄娼王阿大在路拉客拘送捕房捕頭以其任意違章遂命華捕轉送英廨值日差禀明宋通刺諭令暫交官媒看管聽候堂期訊核 
[違禁充公]  
　　本邑南市豐和元吉泰萬順公等荳麥米行五家將麥售與天津人李萬春傅桂山王雨田邢蔭堂田品卿趙子甫裝往浦東上棧經委員查獲禀由江海關道發交上海縣訊辦其詳已紀報端前晚差役將經理上棧之仁和太執事人李昌橋傳案黃大令升堂質訊李供稱天津客李萬春與行中爲二十餘年老主顧此番購有貨物屬行中遂代爲納税斷不敢嗾使伊等設法出口李供詞翻異訴稱當裝船時意欲向仁和太説明報關出口旋經委員查獲大令曰爾之所供逐一寫在供單上今次何大不相符耶李無詞以對大令曰爾等前次赴道轅具禀奉批念爾初次違章將麥入官外人卽釋放爾等不知好歹復具詞頂撞現在道憲大人盛怒難平吊查爾等各行發票有一千二百餘石除現獲七百餘石尚有五百餘石仍必追查入官旋問行夥陳應成等曰尚有五百餘石何在供稱可照票追齊李等叩求開釋大令曰現在道憲大人將爾呈詞發縣根究爾等可具認充公之結本縣當代爲乞恩如果不遵祗得禀候憲示李等同供稱須信致天津訴知主人方可具結大令飭仍發廳看管聽候憲示遵行陳應成鮑永春王少亭唐裕來金奎江五人則仍交差候示復諭李曰以後爾不得干預出口之事務宜自愛以保聲名諭畢飭覔保人具結保釋又問差役曰所獲之麥現泊何處禀稱泊在楊家渡救生局前大令諭令一律上棧其船釋放陳等復供稱宏升豐茂兩棧均是裝貨大令飭差將麥上該二棧後持封條前往發封諭令棧主均具收領結存案尚有王百餘石仍復吊追 
[解犯兩誌]  
　　本邑虹口薙髮匠姚載良戳傷同業楊阿三身死黃大令詣騐訊供申詳候辦嗣奉上憲批飭招解大令遂遵批解省勘訊兹者勘訊已畢由嘉定縣按站解還大令飭收入内監專候部覆○南匯縣民人黃阿順毆傷族叔黃某身死經汪蘅舫大令騐明訊實供詞通詳上憲兹奉批飭解省訊勘昨日解經上海縣過站黃大令閲視來文飭寄禁外監候備過站文書轉解松江過府提勘 
[英廨晚堂案]  
　　前有朱德枬控妾兄徐謂如串妾徐氏捲逃一案經宋通刺提訊判將徐氏等移解長洲縣飭交族長其領管束此已錄諸前報兹據朱德枬以流氓金松山等帮同徐氏强搬各物求請究追通刺簽飭原差提金到案於前晚升堂研詰朱供職員向爲珠寳生理前娶娼婦徐氏爲妾嗣因職員有事出外徐竟私入娼寮迫職員事畢回滬查悉前情遂與斷絶後由徐氏之母再三解勸職員仍將徐氏收留此次妾兄徐謂如由蘇來滬藉探望爲名由徐氏留住家中不料兄妹兩人私下設計搬取各物藏匿平安里通刺謂爾所控失物均無憑証供稱現有老嫗某氏可以來案質証通刺謂爾旣稱徐氏由爾從妓館娶出後不應復任賣娼爾實無恥已極朱始俯首無詞金供蘇州人向業紙紥店生理朱 
 
 

Page 4

 
 
曾囑小的至法界糊表臥房一間言明洋二元四角是日小的至四馬路中和里向朱索討糊表價洋適朱與徐謂如等因索金耳圈爭執小的確曾解勸並未帮同搬物徐供小的家在蘇州因妹流落在滬小的奉叔父命來滬領妹子回蘇曾將故母遺下之物先行搬至平安里暫行寄頓並未搬取朱德枬之物徐氏供小婦人確曾與朱姘識並未嫁朱爲妾况小婦人曾被朱騙去故母遺物約值千金現在情愿隨同哥哥回籍不敢逗留滬上通刺判令朱限於五日内交見証人到案再行訊核如再遲延定將徐氏等照原斷遞籍朱唯唯而退○四百三十號巡捕拘解奪妻爭吵之王裕良王黃氏劉道時等一干人至廨宋通刺於前晚研鞫王供稱係本邑西門人自幼聘定川沙人黃顧氏之女黃氏爲妻至七歲時童養在家於十九歲成婚不料黃氏於上年二月間私自逃遁當時小的找尋無著邇來始知其在虹口與崇明人劉道時私姘當卽愬知巡捕將劉一併拘案請訊旋有王張氏自行投案供稱求大老爺將媳婦給小婦人具領管束黃氏供小婦人於上年二月初八日被丈夫售與電燈公司裝燈之川沙人王阿虎爲妻兹因阿虎於本年五月十三日因裝燈偶觸電氣跌傷斃命經小婦人向工部局求賞撫恤洋五十元賣棺收殮嗣因衣食難週憑桂元嫂等爲媒與崇明人劉道時姘識通刺謂爾之本夫將爾售與王阿虎可有賣身據檢供契據雖有均被已故之王阿虎收藏故未帶案黃顧氏供女兒黃氏許字與王裕良爲室已歴多年上年二月間女婿與女兒反目經小婦人暫時收留在家女兒僞托出外傭工與王阿虎姘識病故復與劉道時私姘小婦人實不知情劉供崇明人在某冰廠爲小工曾憑素識之阿春等撮合娶醮婦黃氏爲室出身價三十四元餘供一味含糊通刺判將淫奔之黃氏鞭背二百下飭交伊夫具領嚴加管束劉不應擅姘有夫之婦著責一百板具結交保黃顧氏具以後不得至婿家誘領伊敬切結斥釋王領妻叩謝而退 
[福報佳話]  
　　行道有福爲善必昌功德攸歸而以救億萬生靈爲最大前歲山西順直先後告災金陵諸同人竭力協賑以菩提之心運廣長之舌登高而呼衆善響應苦心孤詣用能集腋成裘得欵一萬餘金局設春和錢莊主人魏君文泉首墊二百金以爲之倡是歲卽得文孫人皆謂爲善之報今科秋闈揭曉貢君芷濵高捷一百十名姚君藹春亦登副車二君皆竭力籌賑者也詩云永言配命自求多福天之報施善人捷於影響由此觀之福壽功名如操左劵目下順直新災不啻雪上加霜救人救澈功德倍蓰乘此機會胡不勉而行之請登報章布告同仁[  上海六馬路仁濟善堂籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[瘋婦胡閙]  
　　瘋婦董楊氏屢經捕房拘送請爲安揷因氏本有家屬楊芳水及叔董某等在滬通刺飭差送交收管無如楊董等不加拘束任其出外胡閙昨日氏又躑躅途中或歌或哭瘋態大作尾隨而觀者不可以數計三百八十一號華捕見之恐其肇事遂卽拘入捕房捕頭以其騒擾地方立卽將氏轉送英公廨請爲收押以免出外肇事值日差禀明宋通刺未知作何辦理也 
[上海縣署紀事]  
　　本月初十日恭逢皇太后萬壽聖節黃大令飭匠在縣署頭門前懸燈結彩並紥就彩牌樓一座大堂上懸各色時燈各城門亦遍懸綢彩并　萬壽無疆燈○前晚爲本邑民團會哨之　各鋪局董事督隊齊集縣署大堂與黃大令晤談良久始分道而回○前日爲不元令節縣監内循例延僧誦經禮懴晚上更施放𦦨口超度瘦斃幽魂 
[美界捕房紀事]  
　　前晚潮州人胡利山竊取虹口百老匯路某洋　内之鉛桶途遇一百九十八號華捕拘入捕房捕頭令押候解送公堂究辦○昨晨公平路新記浜内浮起孩屍二具某號巡街捕投報捕房十下鐘時捕頭遣二圖地保奚坤寳爲之收殮舁往義塚掩埋 
[法界公堂瑣案]  
　　余源南北貨店主余東昇遞禀訴稱本年五月中董茂衡騙去洋銀一百四十元許薦至麥西麥魯煤炭號當買辦之職立有寳源憑摺印上圖章迄今一味游移曾投捕房聲訴昨日遇董於途是以交捕拘案董供稱此事由伊父與李榮桂談定監生惟從中介紹而已請老公祖明鑒葛同轉謂爾旣從中介紹自應向爾清理遂與祁君會商良久然後飭將董押候交人保出限十月十五日如數料理○許德寳訴稱小的家住八仙橋西首二十九日之夜失去水烟袋鞋子馬褂等物昨閲申報知竊賊楊子山刻已拘獲是以投案領贓包探呈到鐵鑿一柄同轉謂楊曰爾係此中老手曾竊過幾次楊供稱小的向在鄉間行竊被獲受懲釋出後未及一月同轉判令枷號一月期滿笞責二百板贓給失主具領○于啓泰縀莊主于成獻遞禀訴稱本年五月間被司帳張心田竊去往來莊摺一扣冒取洋銀五百元徧訪無蹤前日始在途相遇是以扭案請追張供稱小的咎實難辭同轉謂爾支取洋銀何用供稱小的與後馬路厚記莊胡子峯合夥販猪毛至香港銷售問至香港售與何家供稱售與成記合興三合利三家五月二十四日動身旣至胡卽將小的抛撇以致流落異鄉同轉問于曰爾莊雇用此夥幾何年矣來時有人薦保否于答稱雇用已三載由馬開舟薦保逃逸後曾向馬説明包探禀稱伊莊　摺後卽報知捕房由捕頭飭緝其實張並未到香港同轉著將張押候飭于於禮拜六邀馬來案候訊○包探夥役蔣福生禀稱小東門外陸家石橋畔通裕槽坊門首屢次失竊皮夾昨晨小的及四十六號華捕目見唐錫堂入某肉莊問庖丁某甲莊上人告以並無此人旋又至某食物攤買饅首憶及上月三十晨九點鐘時四達洋貨店棧司曾失去皮夾内儲洋銀十三元因此將唐拘請訊究旋有某西人偕信和糖行夥陳定棠投案由西人操西語伸訴祁繙譯官謂此係公堂不容外人瀆訴　行夥訴稱行主福建人姓歐陽唐初由福建至此昨晨行主遣買饅首不知何事被拘歐陽寳隆投案訴稱家住興昌里昨晨遣唐買物不知何事被拘此人向在厦門當出店頗能安分守法同轉將以上各情轉達祁君包探呈出押票數張洋銀一元三角同轉將票給歐陽觀之謂唐旣安分不應連次將衣服質錢歐陽稱質衣不在禁例之内同轉不答與祁君會商數四始判令將唐押候歐陽出具保單呈案方准帶出如果不安本分惟歐陽是問又將蔣夥申斥謂諺有之曰捉賊捉贓爾以後須謹愼當差不得違法蔣曰謹如命○新開河畔陳同興麻袋店出店人吳生泉張　捕鴿經　副捕頭所見飭探拘案請究吳供稱小的不知例禁偶然違犯包探呈到捕鴿之網并活鴿一頭已剪去兩翼同轉商諸祁繙譯官意見脗合遂判令將吳禁押捕　二禮拜鴿留存豢養○前日新盛店主婦楊羅氏控老北門外大豐烟館主楊子誥欠銀圖賴昨日堂訊楊羅氏訴稱被欠會項洋銀三十七元另借去二十元立有借票至今本利全無求恩追給楊劉氏供稱丈夫楊子誥欠銀屬實數目亦符惟另有契據抵抑同轉謂爾是如何歸還楊劉氏供稱丈夫不日歸來矣同轉著押候交人保出限五日内理楚○陳道衡訴稱嚴綺泉禁押捕房遣其弟子漁向董事索銀董子以現旣涉訟應憑官斷爲此投案聲明現在元大亨存有銀六百三十四兩劉董處一百六十餘兩同轉命提嚴研訊供稱並不遣弟索銀同轉飭仍還押包探將所存銀兩一并吊至公堂並令二董函覆核奪 
[宏濟艱難]  
　　南京章公館助賑洋五十元存義公票號馬超甫仁翁交來山西隱名氏賑銀三十二兩五錢百川通交來降福堂祈平安康健助賑洋一百元永安閣女史祈母病康健助洋二百元行所安洋十元成安閣十元合慶堂九元萊章堂勝意軒賑洋六元並祈順意助本堂醫藥經費洋四元當此海氛不靖籌振維艱乃蒙諸大善士踴躍輸將救命之錢福緣無量登報叩謝頂祝平安[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年九月二十五日京報全錄]  
　　宮門抄○諭旨四道錄前○選單○江撫德奏拿獲要匪審明懲辦摺○大臣奎奏出口致祭海神並與外藩蒙古會盟緣由摺○江督劉奏收解土税銀數片○九月二十五日吏部翰林院正黃旗值日無引見○徐郙假滿請安○良培等塲差完竣覆命○壽耆謝授内閣學士兼禮部侍郎銜並監臨覆命○綏遠城將軍克蒙額到京請安○吏部奏派騐看月官派出徐中堂熙敬李文田沈恩嘉鳳鳴楊頤顧璜岑春煊德本唐椿森載存戴恩溥孟繼壎德蔭曹志清丁之栻○禮部奏派稽察中左門派出德隆景運門奏派仰山窪交冲之大臣派出謙光奕功賡音布色楞額○召見軍機○光緒二十年九月分選單小京官國子監博士梁孝熊福建舉知縣廣東鶴山楊介康湖北湖北京山武延緒直隷廣西灌陽吳良棻河南陜西白河李書翰安徽俱甲府經浙江台州鍾九臬四川監縣丞江西建昌徐步恭浙江附貢生吏目廣西左州劉建虞四川監巡檢江西龍泉王賡颺浙江監典史直隷肅寗李鎭藩奉天江蘇鎭洋李承蓮浙江俱監廣東長樂趙世仁山西俊秀○○頭品頂戴江西巡撫臣德馨跪奏爲南雄州匪首就擒邊患消除並續獲萍鄉縣案内要匪分别審明懲辦將在事出力人員隨摺聲明照章先行請旨恭摺仰祈聖鑒事竊查南雄匪首劉呌妹係廣東曲江縣烏泥坑人爲三點會匪總頭目徒黨衆多聲勢甚大粤東所屬地方固屢遭蹂躪而江西邊境被其擾累亦非一次去年十二月間大庾縣屬内良地方遭其焚掠今年河洞附近鄧應田家亦被其刼掠殆盡甚至圖攻南安府城意在踞城奪地妄思大舉經臣聞信飛調水陸各軍馳往防剿並將拿獲匪犯懲辦情形先後奏報各在案臣以爲該犯劉呌妹係會匪渠魁衆匪皆聽其號令若不拿獲懲辦不特邊境永無安靜之日且後患不堪設想疉經嚴飭文武各員弁設法購綫密行偵緝懸以破格之賞許以不次之擢並復函札交催勒限報獲兹據南安府知府文炳會同南安營叅將徐壽春並管帶安字營浮梁都司詹鴻寳曁大庾縣知縣劉光煥禀報本年五月二十八日據河洞保甲局紳李光耀李仆熊等購線探得劉呌妹現在廣東南雄所屬達寮水地方經該處人劉賴古欵留一面令劉亨良飛赴河洞局報知駐防該處之安字營卽經該營在後兩哨弁率勇丁由李庚石老雷引路星夜馳往查拿該府縣得報當以達寮水地方係屬南雄州屬山僻之處距州城窵遠該州文武鞭長莫及若得移知會拿誠恐聞風遠遁隨卽知會該叅將及協防之剛字營並親兵正營各派員弁勇丁馳往會拿該匪劉呌妹聞拿驚起飛步上屋安字營勇奮勇追捕該匪連放洋槍拒傷勇丁王自廷黑夜之間恐其奪路逃逸衆勇回放洋槍致劉呌妹右眉叢右腿受傷墜地遂得擒獲扛走不料該匪傷重行至距河洞十餘里之夾江口地方因傷殞命隨將屍身解到舁放城外等情臣查該犯劉呌妹爲粤匪總頭目必有人認識當飭該府縣覆加查騐並令眼線劉亨良及監提匪黨陳勝金等確認委係劉呌妹正身取結附卷該匪因傷殞命倖逃顯戮卽飭該府縣會營騐明戮屍梟示以彰國法又先據南安府知府文炳禀報據駐紥府城外五里山南安營練兵緝獲匪首陳勝金一名並於該匪身上搜出洋槍子藥短刀又准南雄州移解劉大同古一名又據安字營獲解匪犯李潰幅一名當經臣批飭該府提集覆審禀辦兹據該府文炳提犯審明錄供禀覆前來臣查該犯陳勝金係廣東南雄州人聽劉呌妹糾邀入三點會與劉呌妹結拜弟兄爲該匪第六名頭目屢次搶刼過客及婦女得贓又該犯李潰幅係廣東仁化縣人聽從劉呌妹族人劉牛崽糾邀入會傳授口號暗記隨同圖攻南安府城搶劫内良各店鋪分得贓物並行刦鄧應田家得贓該二犯以會匪屢次夥刦得贓並圖攻府城均屬法無可貸卽經批司飛飭該撫督縣會營提犯陳勝金李潰幅騐明綁赴市曹就地分别處斬梟首解赴犯事地方懸竿示衆以昭炯戒劉大同古一犯據供廣東南雄州人因貧隨同搶奪並未拜師入會核情不無一線可原應請從寛貸其一死飭縣遞回該犯原籍南雄州監禁二十年俟限滿察看辦理又據袁州府宜春縣知縣楊焜禀訪有匪首僞軍師胡堅臣改換姓名隨從黨與潛匿與湖南瀏陽交界之慈化地方當經該袁州府訪聞飭拿並該縣帶同黃圃司巡檢徐錫錄等密購眼綫率帶兵役馳往查拿該匪胡堅臣率黨拒捕用銅縋致傷馬兵王標等兩名經該處文童張香山見匪勢猖狂奮勇上前格去銅縋用鐵尺傷其脚灣倒地各兵役竭力合拿匪黨見勢已敗乘間翻山脱逃卽經員役兵丁將該犯胡堅臣平日賣藥唆訟爲　狡猾異常爲會匪著名頭目曾充僞軍師與已獲正法之鄧海山同謀起事並自開山堂散賣飄布至三百餘張之多實屬甘心從逆罪不容誅前經湖北督撫臣疉次開單咨緝未獲今旣拿獲訊供不諱亟應照章懲辦以昭炯戒而除隱患當經臣行司會局飛飭袁州府知府惠格提犯覆審明確如果犯供相符卽行督縣會營提犯騐明綁赴市曹就地處斬梟首傳赴犯事地方懸竿示衆具報以上五犯除劉大同古一犯遞解外其餘四犯均係會匪頭目或爲總匪首或曾自開山堂該地方文武不分畛域設法捕捕拿各該員弁戌邊境始終不懈積半載之經營同心合力始將首匪就擒消除邊境大患實屬勞績異常自應請旨　格從優給奬以昭激勸而示鼓勵所有拿獲匪首劉呌妓陳勝金李潰幅胡堅臣等在事尤爲出力係補用副將南安營叅將徐壽春管帶安字營補叅將後兩江補用副將借補浮梁營都司詹鴻寳都司銜儘先補用守備高連陞候補把總陳安康宜春縣黃圃司巡檢徐錫錄文童張香山保甲局紳李光耀李作熊太平關汛守兵梁梓材其次出力係道銜南安府知府文炳知府用在任候選同知宜春縣知縣楊焜同知銜大庾縣知縣劉光煥相應照章隨摺聲明請旨准臣酌量分别保奬以示鼓勵除照章先行咨部立案並錄各犯供咨送軍機處刑部查核外所有南雄匪首就擒邊患消除並續獲萍　縣案内要匪審明懲辦及將在事出力人員照章先行隨摺　明請旨緣由謹會同兩江總督臣劉坤一薛摺具奏伏乞皇上聖鑒訓示謹奏奉硃批著准其分别保奬該部知道欽此○○奴才奎順跪奏爲循例出口致祭海神並與外藩蒙古會盟緣由恭摺具陳仰祈聖鑒事竊查每歲秋季奴才應循例舉行致祭靑海祀典並傳集各旗蒙古王公會盟歴經遵辦在案兹届本年秋祀之期奴才當卽遵照　章分别預傳蒙古王公扎薩克台吉等先期齊集盟所並准督臣楊昌濬例委陪祀官甘肅西寍府知府倭什鏗額隨同前往致祭奴才於八月十七日起程由丹噶　出口至察漢托洛亥地方於二十一日卯刻敬謹致祭海神其應祭鄂敦他拉曁阿拉克　爾等處奴才查照向例派令附近住牧之札薩克頭等台吉琫達什前往代祭奴才卽於二十二日齊集各蒙古王公札薩克台吉等會盟俱各按品入宴將承辦綢縀袍褂衣料　頂小刀茶封等物照章賞給其各族千百户番目亦均從優給賞該王公台吉等均各歡呼頂感望闕叩謝天恩奴才當卽面飭各王公番目等嚴約所屬安靜住牧不時稽查外來番匪毋任滋生事端致干罪戾該蒙番等均感戴皇仁俯伏應命海隅可期　安奴才於會盟事竣卽於是日折回仍由原路旋署謹將循例致祭會盟事竣緣由繕摺由驛具陳伏乞皇上詣鑒謹奏奉硃批知道了欽此○○劉坤一片再徐州府屬設局抽收土藥厘捐業將光緒十九年四月初一日起至九月底止所收捐欵按批分解照章奏報在案兹據辦理州土藥統捐局江寍布政使瑞璋徐州道沈守謝謙詳稱徐州各屬抽收土藥厘捐該處地屬平陽無要可阨且界連三省舉步可入鄰境各省捐數又均較徐州爲輕是徐局稽徵藥厘實屬難於他處上年罌粟因旱歉收出產本少節經督飭局員設法招徠力杜繞越以保正捐現計自光緒十九年十月初一日起至二十年三月底止各局共收銀十萬二千一百七十八兩五錢四分三厘連同前半年所收銀兩自十九年四月初一日起至二十年三月底止一年截數之日止統共收銀二十五萬四千八百八十一兩七錢五分六厘内除先後逕解海軍衙門兌收銀十五萬兩並飯銀一千五百兩及開支各項經費外餘存未解銀兩卽行照數批解清欵至出省加捐一項本係聽商自便現因各省捐數較輕商情惟利是趨是以仍無報捐之户等情詳請具奏前來臣覆核無異除飭令實力稽徵並將以後續收捐數照章造報外理合會同江蘇巡撫臣奎俊附片陳明伏乞聖鑒謹奏奉硃批該衙門知道欽此 
 
