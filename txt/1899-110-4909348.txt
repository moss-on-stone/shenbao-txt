# 1899 - 110 - 4909348

 

Page 1

 
 
[翹盼仁施] [  申報館恊振所謹啓]  
　　天災流行國家代有然從未有如去年山東諸郡縣之甚者山東地居北省田疇瘠薄小民本貧苦不堪平時終歲勤勛猶苦難謀一飽至去年而霪霖洪水稠疉而來滚滚波濤赤地千里民生昏墊家室蕩然不特田榖顆粒無收卽雜糧亦無從下種以致飢黎載道餓殍纍纍存者枯瘠如柴朝不保暮死者胔骼狼藉盡飽鳥鳶甚至家有小孩欲易數百錢而不可得傷心慘目莫過於斯本所籌振有年雖極艱難斷不忍半途而廢正在羅雀掘鼠支絀萬分而皖之鳳潁亳渦江北之徐淮海諸處又洊飢疉告其慘象竟與山左相同籌振之艱至斯而極因延名手繪成災象印册勸捐於二月十一日隨申報分送所望寰中義士海外仁人减日用之資爲行善之舉多則盈千累百少至百文數十文但祈早沛廿泉卽可多拯垂斃飢民之命眼前功德食報無涯他日者五桂三槐公侯萬代實本所所馨香以祝者爾肅此布陳伏維德鑒 
[榷憲口碑]  
　　有平心客造本館而言曰近日蘇松太兵備道蔡和甫觀察已交卸篆務矣各業之恭送牌額對聨以及衣傘明鏡淸水者歌功頌德紛至沓來且不獨士林懷德也並及於營伍不獨縉紳愛戴也並及于商民不獨上海南北市衆商及旅滬四明人士同聲稱感也卽舊治之鎭江亦士庶紳耆遠道致敬使非善政得民烏能若是之口碑載道乎然而觀察在任時曾無赫赫之名徒有悠悠之口今一旦解任而去反又家絃戶祝何前後之不同如此豈頌之者皆阿私所好歟抑誠有所感動于中而不能自已者歟吾子載筆有年向有南史董狐之目請明以教我本館友人曰此固僕之責也客稍安吾以語子夫不見高山不顯平地諺語所流傳也路遙知馬力日久見人心世俗之恒言也民情大可見尙書所訓誥也吾爲子言盡此三者矣客曰願畢其說應之曰可夫蔡觀察之在上海道任所也前後不過十有八月其始也西人譽之乃久之而西人之譽之者轉毁之矣其始也華人毁之乃久之而華人之毁之者轉譽之矣此其故客可思而得之矣客曰前後毁譽之不同誠有如子所云者然何爲而若是也曰西人之始譽之也誠有故蓋觀察曾經閱歴外洋老於交涉具與西人周旋也熟嫺西禮不亢不卑酒醴笙簧時相酬酢僑衣札帶式好無尤是以西人樂於往來譽不絶口彼曰蔡道臺吾之好友也此亦曰蔡道臺吾之好友也不料觀察外處以和内持以正講交際則無不通融談公事則毫不假借卽如四明公所之案甬人聚衆至數十萬罷市至一星期觀察始終彈壓有方不令外人稍受傷損亦不將四明公所尺寸地讓與外人卒之民氣固結而弗涉囂張外人遂亦無從藉口此外事無巨細凡有交涉類皆實事求是剛正不阿未有絲毫退讓至于擴充租界一事尤力持大體一主化專爲公之說西人欲索寳山縣境地又堅拒不稍遷就雖經外人餂以留辦之說觀察亦拒而不納視優缺如敝屣重土地若金甌於是西人知觀察之終不能狥彼所求遂不得不交口毁之以求快于後之來者矣客曰西人之先譽後毁旣聞命矣敢問華民之先毁後譽何也曰華人之毁觀察厥有數端一則嫉其酬應洋人也觀察接篆伊始卽定茶會之期開跳舞之會厚往薄來懷柔交至局外人不能知其用心所在也於是羣以爲此等金錢與其廳之於外人何若施之於我輩而怨咨作矣一則因其所求弗遂也觀察於友朋之假貸僚屬之請求無不稱量而予無如博施濟衆堯舜猶難於是有不以爲德反以爲怨者至于販米之謗衆口一詞牢不可破實緣上年各處缺米米價騰貴上海人烟繁盛日需米至五千石觀察恐民食或有不給於是刊印護照發給米商令其運米到來平價發售不意護照一出遂羣焉指爲運米出洋以訛傳訛雖士夫亦所不免其實此等人並未見護照所載者爲何等字樣也當是時時上海久已禁米出洋雖常關亦一律禁止日本俄法均以運米爲請總署雖經允許而觀察深恐有妨民食堅拒再三然都人士仍以觀察運米爲言朝廷命督撫密查幸雷稅司有册可稽事乃大白斯時也各處皆釀成搶米之案獨上海晏然人亦遂有歸功於預爲採運之善者且當米極貴時觀察向安南湖北運米數萬石進口以平米價耗折幾至萬元而觀察終不自表白其用心亦可謂苦矣若夫滬市銀錢全憑道庫放欵周轉向來司度支者皆以忽收忽放高擡拆息是以每至冬季銀拆必高獨觀察慨然曰朘衆人以肥一已吾誓不爲也故去冬市中銀拆最輕爲數十年來所未有其餘如建造庇寒所以棲流亡捐購會館義塚田畝加奬書院士子膏火捐振欵刻善書印送勸學編等項費更不貲誠可謂近今官上海者所罕覯何怪華民始毁之而終更譽之哉語旣竟客忻然而去遂書之以付手民 
[本館接奉電音]  
　　昨日午前京師飛電傳來朱筆一道上諭二道敬謹譯登○三月十五日奉硃筆黃思永補授左春坊左庶子欽此同日奉上諭奎俊奏開缺道員禀請回籍終養據情代奏等語四川川東道任錫汾前因辦理案件貽誤地方諭令開缺送部引見乃竟敢藉詞引退實屬有意取巧任錫汾著卽行革職該部知道欽此同日奉上諭本日召見之候選道江蘇上海縣知縣黃承暄著開缺以道員用交軍機處存記本日召見之河南儘先卽補知府沈傳義著交軍機處存記欽此 
[輸銀踴躍]  
　　華歴本月十五日倫敦來電云中國政府興築蘆漢鐵路向外洋息借目欵現由法比兩國集銀凡願入股者幾照額數倍之 
[九龍志略]  
　　香港循環日報云英人新賃九龍埠計共大小海島三十三處合而計之約得英度九十丁方里居民共一萬三千七百二十名口島中多漁戶結茅而處三三五五寥落若晨星其中最大之島六曰澄灣曰馬灣各有居民四百餘名口曰蘭度卽華人呼爲大嶼山者居民六千八百六十名口曰平洲居民六百名口曰長洲居民五千名口曰南馬居民四百六十名口其中大嶼山一島較香港爲大長約十五英里廣約五英里有半迤西一帶有城堡數處山頗高峻最高處得英度三千零五十尺堡之大者有二曰銅鐘城轄六村民人或佃或漁曰大澳城生意繁盛爲闔島之冠民人約三千名口各口漁船商舶多於此灣泊焉中國大鵬協派弁二員分駐汛兵於以上二城以資防守島多壙地夏季常有西南風離香港僅五英里異日港中　庶於此避暑洵屬合宜至於長洲島商務亦頗旺商船之來往香港澳門者恒順道至島中華官設有稅關蓋由汲水門關分設者也知將港口深濬足容大船避東風南馬島華人呼爲薄 
 
 

Page 2

 
 
蓼島長四英里廣二英里中間狹隘處僅一英里島上有四村最大者居民二百五十名口至於書蘭島雖不在大島之列然地處香港東南島上建有燈塔亦洋船往來握要之區也 
[獲匪蒙賞]  
　　蕪湖訪事人云月前安徽靑陽縣匪徒楊有陳鳴鑼糾衆搶刼漕米業經獲犯解省正法梟示嗣悉此案除已經梟示之楊有陳卽楊柳神外尙有同謀之孫金良梁信發二匪均於上月十六夜由攔江磯精健營張姓哨弁設計擒獲維時省憲續調之長慶新軍二百名尙未壓境張弁僅帶勇百餘名卽已渠魁就縛解散脅從新軍統領徐副戎知之遂督勇就九華山結營駐紥分兵護送糧米出境至二十二日張弁將犯解赴省轅蒙撫憲賞給洋銀二百元記大功一次 
[監司赴省]  
　　姑蘇采訪友人云新任蘇松太兵備道江海關監督李健齋爵觀察接篆後於本月十五日乘舟詣蘇垣謁見德大中丞禀知一切旋赴藩臬二署拜會並飭丁遍詣文武各衙門投刺聞勾留數日卽須前赴白門也 
[添設電線]  
　　漢口訪事友人云督辦鐵路大臣盛杏蓀京卿札飭漢鎭電報局就蘆漢湘粤鐵道及分支處添設電線俾與鐵道相輔而行沔陽州屬仙桃鎭電報局現亦增設電杆直達湘蜀以便消息靈通無虞隔閡 
[蘇試七誌]  
　　姑蘇采訪友人云江蘇提督學政瞿子玖大宗師示期本月十四日提覆江震崑新四縣文童吳江題以學易震澤題讀其書崑山題誦詩三百新陽題立於禮均作兩長比或兩長叚亦可 
[松試十誌]  
　　松江采訪友人云本月十五日松江府濮紫泉太守二覆所屬七邑文童黎明時與試者咸衣冠肅穆魚貫入塲太守升座點名扃門面試至午後卽放頭牌是日通塲四書題孔子曰侍於君子有三愆三章詩題賦得崑山積瓊玉得材字五言八韻當放牌時頒發經史古學時務算學案計孝經性理論正取二名次取二名經解備取二名史學正取三名次取三名備取二名時務正取三名次取三名備取二名算學正取一名備取三名詞章正取三名次取三名備取三名 
[堇山火警]  
　　寗波采訪友人云本月十三日午後二點鐘時郡城南門外柳亭巷袁姓家不戒於火致肇飛災警鑼亂鳴各水龍咸星馳電掣而來竭力施救約歴二點鐘許始火滅烟銷計燬去房屋數十間 
[扶桑曉日]  
　　日本長崎埠訪事友人云去歲伊勢太廟被燬人皆莫明其致火之由至上月中旬始發覺先是宮城縣有下斗米幸者於明治二十九年由社寺局長阿部浩舉充此廟主典神宮司廳下斗米幸與古寺町某娼婦有嚙臂盟遂厭棄糟糠視如陌路事爲鹿島宮司官訪間據實糾叅奉命褫職自此益無顧忌與此娼賃屋宇治古町雙宿雙飛相得驩甚未幾牀頭金盡度日惟艱娼不能鬱鬱久居遂堅求離異下斗米幸不允而娼已與山田町某甲結不解之緣厭故喜新情如膠漆遂别營金屋爲藏嬌之所而以一紙離書遺下斗米幸下斗米幸忿不能平探知娼所居之處越數日乘夜前往縱火星處與神宮比鄰遂至延燒殆盡刻下有人告發經山田町警察署拘獲解交安濃津裁判所收禁想一經定讞必當盡法嚴懲矣○日本司法省次官近已簡放東京控訴院長多野君敬直○邇來作客長崎之粤人盛行花會凡小本經紀及婦孺輩趨之若騖爲害非輕去歲有煤莊客竟輸去洋銀千元之鉅而日本警察署所用探捕皆置若罔聞偶遇官長往拘早已聞風逃逸神通廣大將如之何 
[九天咳唾]  
　　京師訪事友函云去年溥玉岑侍郎奉命赴山東查振慈諭不必馳驛以免騷擾所需川費由廣儲司賞給侍郎遂向新泰厚票號貸銀五千兩後續調司員四人馳驛前往廣儲司並未將前項發給近日毓中丞已到東省而侍郎前奏奉旨申飭幷有調回之說恐此項無從支領矣○德公使向總署云山東巡撫毓中丞前任曹州府時所辦交涉事件不能體貼外人似於封疆之寄不甚合宜總署答以毓中丞聖眷優隆現任撫臣必能體貼外人且已署將軍指日必量移恐難久於東省也○皇太后命内務府修理頤和園後山由戶部撥銀二十萬兩皇上則擬居昆明湖對面之龍土堂 
[漢皋雜錄]  
　　漢口訪事友來函云稅契一項向由漢陽府徴收此次忽移歸江漢關辦理緣去歲府署稅契房書吏曾某等人舞弊敗露事爲上憲所聞故有此變動也○漢鎭瞿家巷寳昌海參號邇因資本不敷於上月某日遽爾閉歇聞所欠各欵多至數萬金大夾街李福小布號亦因周轉不靈遂將雙扉緊閉此外金陵帮恒源雜貨店沈春陽紙店均因生意淸淡無計支持相率爲倒閉之舉市面之衰於此亦可槪見矣○漢口自創團防局以來官弁督勇巡察務極認眞因之宵小潛蹤閭閻安謐現在此項勇丁已增至一百二十五名之多倘從此始終勿懈居民當可高枕無憂矣 
[洪都略述]  
　　南昌訪事友來函云江西寳昌鑄錢局向用臨江工匠軍興而後停鑄多年工匠每在本地私鑄沙錢携入市中混用大爲閭閻之害近來寳昌歲鑄一卯仍雇臨江工匠俾資熟手工匠竟敢夾帶私錢運省銷售前年曾經某釐卡查獲數百千文本年寳昌開爐時悉屛不用改雇廣信工匠從事想從前之弊冨可掃除淨盡矣○藩庫收儲銀兩每屆年終例應盤查一次以期核實舊臘未及舉行兹松鶴帥示期二月二十四日命　親往盤查對核淸册數目相符○學憲李伯虞大宗師歲試南康府屬已於二月二十八日事畢擬回省垣小駐俟夏秋之交舉行撫建饒廣等屬科試○去秋翁筱山中丞奏明抽調剛字等營勇丁二千名分駐各城外練習洋操至今已及半年松鶴齡中丞定期三月初三日卯刻在順化門外大教塲親臨校閱以察勤惰 
[九派江聲]  
　　九江訪事友來函云九江鎭中衡府萬雲衢遊戎之封翁壽逾九旬優遊坷里二月某日因病仙逝遊戎聞訃後卽於本月初六日在馬王廟　靈開吊又自誠果泉觀察武自宋佩珍鎭軍以次皆往弔唁○日前江西督銷淮鹽總局達右文觀察札委候選縣廖敦五明府秩驄辦理九江鹽棧事務明府奉札後卽於初五日到棧接鈐視事○日前管帶團防勇丁趙晉卿守戎拿獲積賊汪春山一名送至保甲總局汪孫明府訊供之下喝令笞責一百板枷號示衆 
[鳩水紅鱗]  
　　蕪湖訪事人云蕪湖一帶所用硝磺向由臺灣某商設局銷售甲午而後臺嶠割予日人湘省太憲卽派人至蕪接售湘磺生涯亦頗不惡　前蕪湖道轅接奉兩江督憲來文通飭蕪湖各叚保甲委員並皖南各州縣查察境内售賣硝磺之官商共有幾家每年銷售若于據實禀覆聞峴帥意欲改由江省自行設局運銷旣可挽回利權且以杜絶匪人暗中私購之弊○近年國用浩繁凡官家之津貼州縣之羡餘皆經計臣鈎元提要盡數歸公兹聞部臣又以各省常關向收傾工火耗一項合天下計之爲數當亦不菲爰飭隨京餉一律解歸公家以補度支之不足蕪湖道吳觀察以蕪關所收此欵爲數甚微而本關辦公經費類都恃此爲挹注因開明收發淸單呈報撫憲恭候核奪未知能邀准免解否也 
[上海官塲紀事]  
　　昨日江蘇候補道鹽捕營統領錢怡甫觀察志澄因公來申命駕進城拜會各當道至縣署時縣主土欣甫大令迎入花廳茗談良久而别○前任江海關監督蘇松太兵備道蔡和甫觀察遷往洋務局後新任李健齋爵觀察飭辦差人等赶緊將道轅修理以便擇吉喬遷 
 
 

Page 3

 
 
[示禁縱馬]  
　　欽加四品銜調署松江府上海縣正堂王爲出示嚴禁事據耆民莊姓等禀稱耕讀爲業橫經之外負耒維歎惟圖中邇有武力之　畜養馬匹吝惜芻豆馳放農田或三五成羣或六七成羣而馬主又復呼朋引類各處游手好閒之輩列騎而來踐食靑苗不堪其擾偶然驅逐則彼反尋釁拆梢農民終歲勤動將上輸國課下保身家遭此傷踐何能默息况兒童經過尤有性命之憂記光緒十四年時本圖金家橋鎭趙耀山馳放一馬將盛玉山之子踏斃經裴前憲騐過有案可稽環求嚴禁放牧農田凡屬有馬之徒飭其收廐餧養以免踐食以保兒童至圖中向來不准養羊亦爲踐食靑苗之故求請一倂嚴禁等情到縣據此除批示外合行出示嚴禁爲此示仰軍民保甲人等一體知悉自示之後毋許縱放馬匹踐食靑苗至該圖向來不准養羊仍不得擅養縱踐均毋故違致干查究各宜凛遵切切特示 
[履勘城河]  
　　昨日午前上海縣王欣甫大令排導至普育堂查點望堂男婦點畢卽會同董事往西北隅香花橋一帶察勘護城河深淺以便定期疏濬至午後三下鐘時始回署 
[橋工巳竣]  
　　去年七月杪英美租界工部局集資雇工在蘇州河外大橋及二擺渡橋之問添建一橋兩旁繞以鐵欄刻已工程告竣不日卽可任意往來矣 
[失火薄罰]  
　　法界火警已紀昨報昨禮拜二爲公堂訊案之期包探將起火之同康雜貨柴炭店主凌生友及被災之左右鄰薛金寳李文卿王金生李德芳李俊卿金順發等一幷解請讞員朱森庭明府與何繙譯官會訊凌生友供小的賃得後新街七十七號房屋開設同康雜貨店另賃四十八號房屋爲棧房前晚棧門扃鎖並無人住宿其中不知如何起火致兆焚如明府謂爾漫不經心以致害及鄰居試觀此輩俱貧苦之家殊爲可憫衆鄰人同供是晚一點鐘後小的等見伊家起火時門戶緊閉欲入無從今同遭一炬求恩撫卹明府謂凌生友並未保險實係無心失火從寛罰洋銀二十元充公餘人皆揮令退去 
[馬戲贈彩]  
　　華倫馬戲班主重訂新章凡在本禮拜内往觀者逐一贈以彩票所得彩物爲極美觀之金銀對時表等類想屆時中西士女必有逐隊而來者矣 
[精衛銜寃]  
　　浦東人宋稼培向在某洋行爲夥與妓女霍定金有嚙臂盟去年同往蘇州返滬後賃屋墳山路重慶里形影不離者已將半載其妻某氏在家苦度以夫半年不歸殊爲疑惑託人訪問得知其實遂於本月十三日渡浦來申至重慶里與宋相晤未及開言宋卽斥　不應抛頭露面定金復在旁諷以冷語氏憤無可洩乘間取鴉片烟膏吞之女傭輩急告知宋與定金皆以爲有意恐嚇置之不睬不料移時毒發呻吟宋始惶急倩人施救則以受毒已深不可療治延至夜間一縷幽魂卽向枉死城中去矣氏之父母聞信至滬不肯干休後經人再三理勸令定金在屍旁長跪一晝夜並不准與宋同居其事遂寢 
[上海縣署紀事]  
　　内地各省行駛小輪船最爲便民之事近日南洋商憲頒發新章凡中外小輪船均准在内河行駛爰有商人啓某從鎭江購得安定淺水小輪船改名華福祥雯淺水小輪船改名華壽專駛松江一帶至吳淞爲止日前投前任道憲蔡觀察案下禀請札縣備案觀察允之當交卸時已行文至縣札知立案矣○前者浙江秀水縣陳明府派家丁高升押解漕米到申以便航海北上船戶李永順陳德新朱三黃金華等在途盜賣一百餘石逃逸無蹤後尋獲陳朱黃送縣追繳日昨王大令接陳明府來文略謂漕米爲天庾正供該船戶等膽敢串賣固屬目無法紀各該米行明知受買亦應拘提追罰請將各人一倂提案追起漕米派差押解到縣以便訊辦因卽派差嚴密拘提務獲究辦○卸任江海關道憲蔡和甫觀察在任時查得上海城垣頽毁飭縣籌欵興修縣主王欣甫大令卽飭官匠估定工程約需銀四千餘　並需用城磚十二萬方檢查案卷知光緒十五年曾由裴前縣給付沈姓磚行洋銀一千圓囑赴嘉興向窰戶定造城磚十二萬　旣而事忽中止洋銀未及收回刻下需用孔急特傳諭赶催窰戶速將前定之磚造就裝載來申應用 
[法界公堂瑣案]  
　　胡永祥之妻胡趙氏被顧裕堂串同姘婦閔屠氏邀令坐火車誘至江灣鎭迤北白巷賣與鄕人徐金大爲妻被胡偵悉將顧扭控公堂經讞員朱森庭明府訊供押候補提閔屠氏覆訊昨日堂期包探將訚屠氏及在押之顧裕堂胡趙氏解案請訊胡趙氏供稱被騙時尙有金銀首飾寄存閔屠氏處求准追還明府閱視失單問所寄何物趙氏不能實對明府謂所呈失單顯係揑造閔屠氏供小婦人與趙氏同在五雲日昇樓後街某野雞妓院爲傭某日同坐火車至江灣遊玩因天晚不及回申在親戚家暫住翌口同回嗣趙氏因被姘夫所責重復逃出與小婦人無干明府謂原被均有不盡不實著一倂押候提到地保沈梅卿再核並飭包探查明各情禀覆核奪○范秋園借范周氏禀稱陳　榮强佔小的女兒扭案請辦范周氏供女名大寳年二十歲有病在家不能到案明府飭將范周氏陳協榮押候補提大寳到案復核旋大自行投案禀稱母親初嫁王姓後夫死再嫁范姓小婦人於十二歲時隨母過門卽許嫁陳協榮爲妻陳亦係范姓領來支持門戶已及三載去年夏間母親因事下鄕范時向小婦人調戲不從至十一月將物件搬出與母親另居今忽投案控告求恩明察小婦人現已懷孕將及八月前晚因受驚恐以致胎動明府判將大寳母女飭探送回十二鋪交地甲金文下期傳同原告覆　核奪○胡金福前控賭徒陳榮卿糾賭致輸去洋銀八百三十元經明府訊供飭兩造各呈憑據到案覆訊陳榮卿呈到胡收淸筆據明府謂胡旣有筆據何得朦控胡稱此係另被騙去之票銀五百兩小的向伊索還先令小的立據因此受其所愚至所控賭欵陳曾挽寳興里王大有出爲相勸願還洋銀三百元此輩慣作翻天印誘人入局英界公堂有案可稽求爲究辦何繙譯謂賭棍騙錢不能寛恕商請明府將陳押候補提王大有並著繳洋銀三百元到案覆核○西人瑪硯那前控細崽張明安出店張仲幼李仁友串竊羽綢鈔票洋銀等物迭經明府訊供押候復訊昨日堂期明安之父張雲亭投案禀稱洋東處尙有工資二十六天計洋八元四角願將此項劃抵賠欵張明安張仲幼同供小的等因不願在彼處執業故被洋東誣指爲竊求恩明察明府判將張仲幼押候繳洋銀五元張明安繳四十一元六角朱仁友交保張雲亭叱退○鴇婦孫陳氏禀稱在棋盤街開設長生堂么二妓院出前曾洋銀四百元買得王文卿爲妓後某姓米店主納爲妾旣而米店閉歇文卿復出爲娼被取去帶擋洋銀二百元前晚逃出偵知避匿一百三十六號門牌屋内報捕拘案請追明府判將妓發普育堂留養擇配○楊阿木石星祥前控流氓江阿毛卽小油炸檜糾同羽黨拆梢訛詐經明府訊供飭將江先行枷號一個月期滿　釋昨日包探拘獲羽黨顧德勝王瑞生二名解案禀稱尙有同黨玉山沈先進在逃未獲今先傳同原告將顧解案請訊原告禀稱顧係小黃牛羽黨常懷利刃動輙傷人求恩重辦明府著押候枷號一個月各責四百板○馬振記禀稱住寳興里爲玉器生意前晚被賊周金生竊去衣包一個内儲玉鐲三副報捕查獲人贓解案請辦明府判枷半個月責二百板贓給還失主○李福叙前控汪裕泰茶葉店主汪士新圖賴洋貨價銀二百六十餘兩迭經明府訊供判汪出銀一百二十兩給李福叙具領李不肯遵斷昨日明府飭傳原被到案將所呈洋銀票給還原卷移送上海縣飭李汪自行投縣備質 
[美界捕房紀事]  
　　前晚有流氓多人蜂擁至裏虹口蔡姓家藉端滋擾碗盞器物搗毁一空蔡畏其兇鋒不敢與較潛赴捕房訴知一切捕頭恐釀事故立飭華捕往拿及至則已鳥獸散矣○王阿大梁上君子也前晚至百老匯路某西人家竊取自來火管被包探洪阿寳查獲拘押捕房候解公堂禀請訊辦○昨晨小竊盛金法至蘇州河某姓駁船上竊取衣被等物被舟中人所見扭入捕房捕頭著押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局紀事]  
　　浦東船戶嚴阿濤將四十一號巡街捕扭墮浦中經包探黃量海拘獲解請工程局會辦司徒貽芬司馬訊供司馬判責二百板枷號一月發公義馬頭示衆迄今甫閱數日忽稱患病倩二十三鋪地甲投局禀陳並稱有某甲者願保出醫治司馬准之○前者小流氓楊阿生陸品山自稱南市某包探夥役向張紀生素詐洋銀三十元被包探黃量海查知拘入工程局司徒司馬提訊之下判各枷號一月邇忽有人具保司馬飭差帶案略加訊詰卽令疎枷各責三百板交人保釋○邇來著名流氓鄭子明之羽黨混名小癩頭大肚皮等糾集多人各懷利器時至新馬路尋仇前晚又在指南白玉茶樓爭論曲直被包探黃量海等查知禀知工程局會辦司徒司馬司馬飭卽往拘不料若輩已聞風避匿不得已回局禀覆爾馬著赶緊查拿以憑嚴辦 
[英界晚堂瑣案]  
　　女棍張吳氏將李蔣氏之女桂英誘出賣與棋盤街得彩堂么二娼院本月初十日李蔣氏行經大馬路忽與張吳氏相遇遂扭至公廨據情聲訴前日之晚襄讞委員張司馬提案訊問李蔣氏供淮安府屬鹽城縣人年三十有八前年夫故度日無資不得已將生女兒桂英押與張公館内由同鄕人李正泰介紹得洋銀四十元二年爲期刻因期滿措集洋銀四十元意欲將女贖回詎意竟被張吳氏領至得彩鴇婦榮錢氏處賣娼改爲張巧仙求恩訊究給領張吳氏供揚州東臺縣人年四十有二與李蔣氏素識前年氏將女托人押入野鷄妓院内爲娼得洋銀三百元至去年十月初十日氏向小婦人商懇欲調入么二妓院小婦人與榮錢氏合塡帶擋洋銀三百元將伊女贖出調至棋盤街長仙堂嗣因狎客寥寥復調至得彩堂前日李蔣氏向小婦人借貸不遂扭案誣控求恩明察榮錢氏供蘇州人傭於妓女張巧仙處曾塡帶擋洋銀七十元餘供與張吳氏略同張司馬謂張吳氏誘良爲娼情實可惡著掌頰四十下與榮錢氏一倂交官媒看管著交巧仙至案復訊李蔣氏亦非安分之徒俟巧仙到案再核○周沛然扭控鄒頌閣欠銀經張司馬研訊周供浙江上虞縣人年二十有七在南市瑞豐木行爲夥與鄒素識二月十四日鄒來購木料計銀三百七十四兩送至楊順昌木作交楊阿順收取楊言月底交付貨銀至期往收支吾不付鄒亦避匿不見昨日相遇於途是以扭案請究鄒頌閣供寗波人向爲木業掮客前月爲楊購木付周期票銀一百兩周因票期甚遠退還不收並非小的不付前日周糾同四百六十八號華捕及羽黨數十人將小的喚至棋盤街宏園烟館恣意毆擊求恩明察司馬謂鄒欠銀屬實理應淸還著交殷實人保出限七日内理楚禀覆 
[英界公堂瑣案]  
　　包探陸阿九解賊犯陳阿狗到案禀稱此人竊取鄕民李董生所挑竹筐内棉紗一包而逸經小的追獲送請究懲李投案請領失贓陳供物係在途拾得小的不敢行竊讞員翁笠漁直刺商之白繙譯官判令笞責二百板贓給還失主○前日泥城河畔善鐘馬房被火時火匪吳阿二搶取陸阿四家銅面盆一枚報捕後經包探顧阿六緝獲人贓送案請究陸投案請領失贓吳供小的與陸素識前日因見伊家遇火前往助搬家具致將面盆遺在小的處並非小的搶奪直刺判令管押三天贓給失主領去○二百六十三號華捕解啞吧某甲到案禀稱此人屢次犯案經歴任大老爺懲辦昨又向胡雲林勒詐不遂在途吵閙是以送案請究胡供耕田度日啞吧素性兇橫屢向小的訛詐此次幸遇巡捕始得送案叩求嚴辦直刺判將啞吧發回捕房管押一月○賭徒朱阿巧王阿四陳小弟沈阿三在天后宮前擺設賭攤誘人入局經一百六十四號華捕一倂拘案請辦朱等同供小的等人袖手旁觀並不與賭實被誤拘求恩開釋直刺判將四賭徒各押三日○孟根榮家被侯長林行竊烟槍兩枝經包探胡瑞龍緝獲人贓送案請辦侯供烟槍由包探在某處押店中查出並非小的所質尙求明鑒直刺判令管押三日贓給孟領去○竊賊王寳生至洪泰豐竊取綢布衣服二十八件報捕後由包探顧阿六緝獲人贓解案請辦原告遣人投案領贓王供詞狡賴直刺判責二百板○水巡捕唐寳榮禀稱舟子郭春寳在河中掘取淤泥供修船之用有違海關所訂章程故由小的拘案請訊郭供初次來滬不知章程以致誤犯向乞恩寛直刺判罰洋銀一元撥充善舉 
[仁施疉至]  
　　災區乞振愧補救之未遑善士解囊歴始終而罔懈仁聲聿著義聞同昭敝所昨承廣德泰馮君交來小呂宋厦門王明德等十二位助振洋四百九十四元又匯水洋六元二角五分共洋五百元零二角五分七二甲元三百六十一元零一錢八分又恒孚銀樓交來丁汪氏等十二戶洋一百八十四元五角銅洋七元姚用孚咸交來陳敬蘭爲父病愈將酬神戲資移助洋三十元無名氏昔年患病許愿蒙神佑轉機特繳宿願洋五十元沈庶臣洋四十元江西旭記洋五十元隱名氏求病愈洋一百元從善堂洋三十元醒餘子洋五十元彦昇後人洋一百元寳厚堂洋一百元江上漁隱龍洋二十五元對洋十元拯得溝中之瘠誼薄雲天輸來海外之財心存鄕國後先祗領紉感實深求列報端藉資觀感[  上海六馬路仁濟善堂籌振公所施則敬等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年三月初五日京報全錄]  
　　宮門抄○諭旨兩道錄前○續前摺○閩督許奏遵籌農工商局據實臚陳摺○將軍毓奏爲整頓江寗旗務片○江督劉奏江寍通商設立金陵關派員監督並請給關防摺○又奏爲遵旨派防營駐紥劉海沙情形片○三月初五日刑部都察院大理寺正紅旗値日宗人府引見四名吏部二十二名戶部六名戶部三庫二十一名兩翼十一名○詹事府代奏楊捷三謝授洗馬恩○溥侗續假十日○阿克東阿續假十五日○錢應溥奏請開缺○胡聘之錫良預備召見○召見軍機胡聘之錫良○續前摺惟有切飭該道府督率舉辦隨時考核日久勿懈庶可期民安匪戢仰尉慈至厪漁團一節湖北外江内湖雖有漁划散漁畸零擇便覓食來往無定每一划或一兩人或四五人老弱婦女卽在其中與沿海之大帮巨艇者不同礙難練成漁團致滋紛擾惟有責成水師及團保隨時酌量妥爲稽查以杜盜匪濳匿之弊據署湖北按察使岑春蓂會同湖北布政使瞿廷韶詳請具奏前來所有酌擬團練保甲相輔取益防弊辦法理合恭摺具陳伏乞皇太后皇上聖鑒謹奏奉硃批知道了所擬章程尙屬妥協卽著認眞辦理毋得日久又成具文欽此○○閩浙總督臣許應騤跪奏爲遵籌農工商務據實臚陳恭摺仰祈聖鑒事竊臣伏讀疉奉諭旨飭將農工商務切實舉辦仰見我皇太后皇上率作興事之至意欽佩莫名臣維時事多艱以理財爲第一要義如農工商三者辦有成效皆足開擴利源莅任以來卽就地方情形悉心籌度謹縷晰爲我皇太后皇上陳之查閩省全境皆山惟福州及興泉三府間有平地然每叚祗一二十里　止餘則灘碃居多歴來種榖者半藉山麓之梯田種薯者兼及嶼旁之沙地民數艱食端由於此其峯腰嶺脊不堪阡陌之處威種竹種本種　曩年曾試植桑及棉花而今迄未收效且植桑棉之地卽植茶木之地損彼益此利實無多也今之言農功僉主用外洋耕具不知機輪靈捷原以補人力所不足必西北平原寥廓動逾百數十頃者始展所長若閩人浮於土地利以搜剔殆盡則用之非便臣惟有切飭各屬認眞振興水利開墾荒田並曉諭民間講求樹藝新法以阜物産而增財賦福建工藝通西洋最早蓋緣船政設局歴數十年凡攻金攻木等工雖洋匠董其成實華人分其事平日耳濡目染諳汽學堂學者頗不乏人祗因自置一機則取値不貲獨創一器則曠日持久是以不求精進臣現將給照專利章程廣行勸諭冀其互相激勵百藝具興又閩之漆工製造日精其細緻光澤可駕東洋而上近泰西諸國販運出口者頗多仍當極力提倡以期逐漸推廣至於商務以茶木爲大宗木祗行銷於内地茶則專售於外國從前印度日本未諳種法閩之業茶者獲利甚豐今則洋茶盛行銷路减去十分之六七推原其故固由種植焙製未盡如法亦因稅厘耗羡徴欵實繁以致成本增重動形虧折茶業繫閩民之生計實關中國之利權若不設法挽回深恐日敝一日臣當詳愼酌擬冉行奏明辦理此外開礦築路皆當務之急然設一公司必須百數十萬鉅資閩屬瘠區較他省尤難招集素聞南洋一帶閩民流寓者甚衆類皆富於財産工於貿遷平日感皇朝德澤思故鄕風土非不樂於遄返特因回里者多被官糾漁肉遂致裹足不前臣接見在籍各绅諄勸共剴切馳函廣爲招致並擬仿周官保富之法以示優待將來倘肯源源歸國則藉其財力固可助興作之需出其心思尤足開風氣之始創辦一切較爲易力也所有微臣遵籌農工商務各緣由謹繕摺具陳伏乞皇太后皇上聖鑒謹奏奉硃批知道了卽著因地制宜切實舉辦勿徒以一奏塞責欽此○○毓賢片再奴才自蒞署任後查詢江寗八旗現在頭甲大小甲兵六百餘名係江寍原來駐防兵丁之後其二甲三甲兵丁將及二千名係由荆州先後調來統計尙缺四五兩甲共約一千多名不符早年原額之數惟察看各兵丁及其家口多屬藍縷異常情形窘苦　原其故皆因月領餉銀食用之外並無盈餘加以食指繁多毫無恒産接濟是以多同乞丐溯查金陵地方咸豐三年被粤匪攻陷旗營官兵三萬餘人無不血戰捐軀雖婦女孺子亦能守城殉節間有服官隨任在外者幸免於難遭禍之慘　於天下其所存之六百餘名盡屬忠魂後裔追思往事莫不傷懷查得駐寗八旗早年自置八卦洲地畝每年可收租銀一萬兩有零各旗分用稍資敷衍辦公正項亦　　此自前將　豐紳到任以來不知潔已奉公以缺苦爲口實每將自已私用影射開支朘削多端任意浮冒每至年終淸算卽或稍有餘項所分無幾衆口嗷嗷何濟於事夫練兵之道必先令其温飽而後能用其精力旣充斯膽氣漸壯然後嚴以紀律動以訓練方成勁旅之師今旣如此成何軍政若不極力整頓何以收士飽馬騰之效奴才體察兵艱日夜籌策先將到任所供給槪行裁革所用一切自行發價嗣後署内支銷不准在八卦洲地租内動用分毫署外各旗必不可少之用項或裁或减認眞經理以期稍蘇兵困倘有把持侵蝕等弊一經查出卽據實糾叅絶不稍徇情面而負初心奴才一介庸愚受恩深重敢不激發天良力圖報稱現已飭查八旗大小甲兵内及閑散中究有年少精壯者各若干人將來如何籌畫再行籲懇天恩理合先行附片具陳伏乞聖鑒訓示謹奏奉硃批辦理甚是嗣後卽著崇善認眞經理毋蹈故轍欽此○○頭品頂戴南洋大臣兩江總督臣劉坤一跪奏爲江寗照約通商設官徴稅擬派道員兼充監督並懇勅部鑄給關防恭摺仰祈聖鑒事竊於光緒二十四年十二月二十三日准總理衙門電開新定長江通商章程定期明年二月二十一日開辦總稅務司函稱其第二條内開准船隻田來貿易之通商各口内有南京一處與漢口九江等口無異其稽查船隻徴收稅項應同日按照新章一律開辦該處係由何官監督稅務該關係何名目統希示復等語希卽酌定奏明辦理等因准此查江寍通商按照法丹條約本已列入沿江各口因市肆蕭條迄未議辦嗣長江商輪往來上下搭客僅於儀鳳門外下關地方支蓋洋棚經理其事現在商情凋𢺸猶昔洋貨之銷行不廣土貨之運出亦稀與漢口九江情形不同稅收恐難驟旺旣總理衙門據請開辦起擬仍在下關濵江地方設關徴稅卽名曰金陵關惟另設關道事重費繁查江南鹽巡道向駐省垣公事較簡擬卽派令兼充稅關監督經理通商事宜並請敕部照章鑄給關防一顆文曰監督江南金陵關稅務兼辦通商事宜之關防頒發來江交該道祗領以重榷務除一切詳細章程應俟屆期開辦另行具奏外所有江寗通商設立金陵關派員監督請給關防緣由謹會同江蘇巡撫臣德壽恭摺附驛具奏伏乞皇太后皇上聖鑒謹奏奉硃批著照所請該部知道欽此○○劉坤一片再光緒二十四年十二月二十六日承准軍機大臣字寄奉上諭有人奏江南通州劉海沙地與常熟江陰毗連近時哥老會紅帮糧帮所窟宅有船有械沿江鄕民皆受其害等語著劉坤一體察情形酌調勇營駐紥其地並飭通州常熟江陰各州縣曉諭紳耆力行保甲以淸匪黨而固江防等因欽此伏查劉海沙孤懸江心周圍一萬餘里爲通州及江陰常熟兩縣所分轄港門多處匪徒最易濳蹤前因訪聞有紅糧帮匪盤踞希圖滋事節經分飭查拿並派撥水師船隻曁狼山鎭標練勇百名前往駐巡在案兹復欽奉諭旨飭令調營駐　兼卽札飭統領合字旗章其俊就近速撥一旗前往該沙會同地方文武督飭兵　密探各匪蹤　所在無分畛域合力兠拿務獲懲辦一面嚴飭各該州縣將保甲事宜認眞舉辦總期奸宄無從託足閭閻藉以乂安以仰副聖主戢暴　良之至意所有　旨派防營駐紥劉海沙緣由謹附片覆陳伏乞聖鑒訓示謹奏奉硃批知道了卽著督飭認眞巡防以靖奸宄毋得　久生　欽此 
 
 

Page 14

 
 
[光緒二十五年三月初六日京報全錄]  
　　宮門抄○諭旨一道錄前○皖撫鄧奏爲遵旨舉辦鳳頴等屬春振並商懇各省協助情形摺○又奏爲撥欵開支練防各營餉需片○又奏爲學政捐賑懇恩飭部核奬片○楚督張奏爲遵旨裁汰冗員摺○三月初六日工部鴻臚寺廂白旗値日無引見○麟公假滿請安○錢應溥謝賞假一個月並謝賞醫看視恩○長江水師副將王鴻年謝恩○山西城守尉額圖琿謝恩○密雲協領豐吉謝恩○莊王請假五日○關防衙門奏十八日大高殿大光明殿拜表恭王慶王行禮○召見軍機額圖琿王鴻年○○頭品頂戴安徽巡撫臣鄧華熙跪奏爲遵旨舉辦鳳頴等屬春賑並商懇各省協助情形提用丁漕銀價平餘銀兩恭摺覆陳仰祈聖鑒事竊臣恭閱電鈔光緒二十五年正月十四日内閣奉上諭協辦大學孫家鼐奏皖省飢民甚衆請飭籌欵協濟又御史余誠格奏皖北各屬請速辦春賑各摺片前因安徽鳳潁等屬重遭荒歉特由戶部撥銀八萬兩交鄧華熙核實散放並以渦匪滋事難保無災民因飢掠食諭令劉坤一等通籌賑撫朝廷軫念災區無日不深焦慮孫家鼐等所奏各節皆係早經籌辦之事惟念該省災情甚重仍恐前項振欵不敷散放著由戶部再行籌撥銀五萬兩交鄧華熙遴派妥員分赴各屬將春振事宜迅速舉辦務須核實散放不得敷衍了事幷籌義振平糶以輔官振所不及孫家鼐所請由鄧華熙電商各省督撫勸捐恊助准其請奬以集鉅欵之處著該撫體查情形酌核辦理該部知道欽此仰見聖仁廣大博濟羣黎凡在官民同深欽感伏查皖北鳳潁等屬連歲災荒疉蒙發帑開捐並由本省措籌督臣撥助已經施振數次上年十一月間渦陽土匪猝興雖卽勦辦肅淸而縣境已多遭騷擾鄰封亦有殃及民間困苦滋深臣欽奉諭旨籌撥鉅欵加辦急振及將渦陽等八州縣未完于漕擬請分别蠲緩先後具奏陳明今歲春振需欵甚鉅在於庫存漕折正項内借動銀十萬兩以資分給在案查該各屬災區甚廣窮戶孔多自目前以待麥秋爲時尙有數月靑黃不接之時衆口嗷嗷春賑不宜稍遲需用亦復甚鉅非有銀數十萬兩不克普救臣劉坤一先籌濟三萬兩後復加撥七萬兩兹又仰荷仁恩飭部再行籌撥銀五萬兩已准部臣電咨指撥積存漕折銀兩照數提用合之臣借用漕欵已有二十五萬兩孫家鼐所請由臣電商各省勸捐恊助一節當上年四月麥敗垂成欽奉特旨開辦賑捐之初賑需孔急經臣電悉各省督撫臣籌款恊助勸捐歸還先後接准電覆莫不一視同仁力爲籌解其先由借墊待收捐歸欵寄與空白實收備用者有湘江二萬兩江西河南湖南陝西各一萬兩直隷五千兩福建六千兩廣西四千兩貴州二千兩上海振捐公所一萬兩其作爲借欵應由皖省集捐解還者有湖北二萬兩山西一萬兩其提撥該省捐項以之協濟毋庸歸還者四川一萬兩山東五千兩雲南四千兩共計解到銀十三萬六千兩皆已歸於振撫項下動放無存此次災難交乘待欵殷殷而籌措不易又經臣於上年歲底電悉各省督撫臣再行力助業經電匯到皖及電覆銀數相繼匯解者直隷廣東各二萬兩江蘇四川各一萬兩山西五千兩廣西三千七百餘兩甘肅雲南各三千兩貴州二千兩浙江洋銀五千圓共有八萬餘兩大槪辦法亦與上次相同擬再將光緒二十四年分提解各屬丁漕錢價平餘三萬餘兩全數提撥倂充春賑要需現欵已有三十六萬兩仍有續收捐項合計可措足四十萬兩之數先由司庫籌墊分批解交鳳頴道庫核發惟念用欵有著必須綜理得人查有委辦淮北釐局候補道童祥熊慈祥篤實辦事認眞現經臣派令會同鳳頴六泗道李光久督辦賑務據報已親往各州縣確查災狀務得實情按照重輕分撥銀欵每屬各遴派妥員協同地方官查明戶口核實散放斷不許敷衍了事以期實惠及民上海籌辦義振各紳樂善不倦皖北災民上年已受其惠臣亦已函電交馳並請大理寺少卿盛宣懷提倡籌捐義欵分派善士來皖助振各屬官紳來禀亦多盼望其來卽使欵不充豐官振查其散放亦可以慰衆平糶爲便益次貧之善舉不拘何項食糧就其價値輕而購辦近便者轆轤運糶所濟實多已飭屬會同官商一體籌辦其餘以工代賑等事有益於災區者並當體查情形及時妥辦使窮黎各得實際鉅欵不致虛糜以仰副朝廷子惠困窮有加無已至意除咨戶部察照外所有遵旨舉辦春賑商悉各省協助提回丁漕錢價平餘銀兩緣由謹會同兩江總督臣劉坤一恭摺覆陳伏乞皇太后皇上聖鑒謹奏奉硃批知道了卽著通籌分撥務使實惠均沾毋得稍有疏漏欽此○○鄧華熙片再鳳頴六泗道鳳陽關監督李光久兼管皖北防練各軍支發事件自渦陽土匪滋事調撥練軍防勇等管馳往防剿時値年荒糧貴餉章較薄兵勇口食不敷酌加行餉並以兵力單薄酌量添募勇營及前敵各軍應需軍火子藥等項用欵大增經臣飭令就近撥欵墊用現在土匪剿辦雖已肅淸浮言未息鳳頴一帶猶留調往馬步隊駐防兼新添勇營分布羅緝支發欵項萬分爲難又値鳳頴泗等屬辦理賑務藩庫羅掘一空五河正陽鹽厘分成撥解該道專應皖北餉需之用近來收數短少解欵尤屬無多此外亦無閑欵可以指撥而各軍弁勇薪糧迫不及待仰屋持籌倍形艱窘查有該關歴屆積存常稅及茶糖烟酒各稅倂該關監督委員三成養亷共銀四萬五千餘兩原係報部之欵應候提撥第念剿匪辦防需餉孔急非尋常用項可比安省又地瘠民貧别無可籌之欵應請將前項銀四萬五千餘兩提撥應用歸於防軍餉需案内造册報銷如有不敷再請另籌解濟據該道李光久詳請奏咨前來除咨戶部查照外謹附片陳明伏乞聖鑒訓示謹奏奉硃批著照所請戶部知道欽此○○鄧華熙片再前准安徽學政臣徐致祥咨稱按臨穎郡據各屬生童禀陳荒歉情形細加詢問以太和渦陽兩縣爲最自行捐助太和縣賑漕平足銀五百兩渦陽縣賑漕平足銀五百兩札交頴州府知府聨福兌收分撥兩縣歸入賑項散放聊爲杯水之救等因當經札行藩司賑捐局知照兹准函知所捐賑欵銀兩請爲奏明萬不敢仰邀議叙理合據情附片具陳伏乞聖鑒謹奏奉硃批仍著照章核給奬叙該部知道欽此○○湖廣總督臣張之洞跪奏爲遵旨裁汰冗員恭摺仰祈聖鑒事竊照前於光緒二十四年六月内欽奉上諭將候補分發捐納勞績等項人員嚴加甄别裁汰等因欽此嗣於八月内欽奉慈禧端佑康頤昭豫莊誠壽恭欽獻崇熙皇太后懿旨仕途冗雜奔競成風非激濁揚淸不足以昭懲勸等因欽此伏查候補人員過多散爲吏治之累鑽營者妄爲而生事樸拙者被擠而困窮有才者乏見此之方年深者無循資之望以致營營擾擾求缺求差絶不知安分之可貴干求之違法殊於政體有礙自非認眞沙汰不足以澄淸吏道分别賢愚且迭次欽奉懿旨諭旨飭令嚴加甄别裁汰尤應欽遵切實查辦除貪劣不職者臣當隨時考察據實奏叅外現經督飭兩司將通省候補人員切實淸查兹據查明歴年奉差不銷久假不歸潛行離省私自回籍者應卽咨明吏部不准再來鄂省候補其病故未報者咨部除名以上正佐共計一百二十員此外又查有在本省候補得缺與例不甚相合多有違礙而該員不免意在推宕掩飾猝難查得確據者已飭司暫停其補署差委於是此項人員紛紛自行離省回籍者共計五十餘員以後仍當督飭兩司隨時淸查裁汰以期漸次疏通據署湖北布政使瞿廷韶署按察使岑春蓂詳請奏咨前來所有現在裁汰冗員情形理合恭摺覆陳伏乞 
皇太后皇上聖鑒謹奏奉硃批另有旨欽此 
 
