# 1918 - 122 - 4916245

 

Page 1

 
 
   
 
 

Page 2

 
 
時評 
[財（冷）]  
　　中國近今以來無不受財之難故其他一切之困難問題皆可或以機變或以暴力驅除之而獨於財之困難則有不能驅除者何也以機變或暴力亦非財不行也 
　　出兵不難兵費爲難此段氏對於參戰之答詞也此一事也段氏何爲而至漢其一部分爲解决兵費也此又一事也各路軍隊索欵數十萬或數百萬而政府不能應付或減或緩此又一事也外債何以不得不借而又不得不媵以權利此又一事也凡此數者無一非爲財故 
[命令]  
　　五月七日大總統令派藩昌煦兼充文官高等懲戒委員會委員此令 
　　又令司法總長朱深呈請任命胡錫安爲大理院代理推事應照准此令 
　　又令國務院存記羅廣昌著發往浙江前政事堂存記孫蔭著發往江蘇交各該省長酌量任用此令 
　　又令陸軍總長段芝貴呈請授張建爲陸軍砲兵少校郭殿屏爲陸軍二等軍需正孫森爲陸軍二等軍法正田汝翼爲陸軍三等軍法正均照准此令 
　　又令陸軍總長段芝貴呈准正藍旗漢軍都統奎順咨請以敖爾布松深承襲勳舊佐領應照准此令 
專電 
[北京電]  
　　政府商請英使轉假在粤英艦護龍濟光避港 
（九日上午十二鐘） 
[北京電]  
　　曹汝霖辭財政兼職交系保張弧繼任（九日上午十二鐘） 
[北京電]  
　　段昨答訪法使談及出兵歐洲問題不難於出動而難於經費頗希望參戰借欵成立法使謂彼政府極頗協助並盼我國糧食出口規定實行 
（九日上午十二鐘） 
[北京電]  
　　中日新約已由外部將正文修正並得日委員同意即可咨覆簽字我國現於正文後擬加附帶條件（甲）此條約限於北满西伯利亞發生戰事中日兩國有共同出兵之必要時始發生效力（乙）如無戰事發生此約等於無效（丙）即發生戰事待至戰事終了此約須完全廢棄（九日上午十二鐘） 
[北京電]  
　　中日電報借欵同容（一）金額二千萬元（二）利息八釐（三）交付全額（四）還期五個月（五）擔保中國已設之電局及其收入全部（六）契約當事者爲曹汝霖及中日滙業銀行（七）將來關於此種借欵該銀行有優先權 
（九日上午九鐘） 
[北京電]  
　　旅美華商會來電力爭勿承認中日新案並懇息内訌以禦外（九日下午七鐘） 
[北京電]  
　　日本將調停我國時局（九日上午九鐘） 
[蕪湖電]  
　　林使乘嵯峨艦酉刻到荻港勘裕繁鐵礦（九日下午六鐘） 
外電 
[北京電]  
　　政府已允自本年一月起每月由海關入税内撥銀十一萬一千四百兩付改良煙臺船港委員會以充建造海堤經費以十九個月爲限蓋預料至明年七月可以完工也（八日）路透電 
[哈爾濱電]  
　　塞克民族俘虜數千現紛抵海參崴將開往西歐陣線若辈由軍官指揮嚴守紀律此行皆付車費過激黨未加禁阻（八日）字林報 
[北京電]  
　　法國公使今日訪謁農商總長商議輸出糧食之問題（八日） 
[北京電]  
　　近來又傳說外交總長陸徵祥有辭職之意（八日） 
[北京電]  
　　劉存厚本日又電告政府謂熊克武之軍隊進擊形勢危急切望奉天軍及管金聚迅速來援（八日） 
[北京電]  
　　駐俄公使劉人鏡對總統總理申訴歸任俄國當與協商國公使等取同一之行動已得允准聞不日將起程由哈爾濱或庫倫首途歸任矣（八日） 
[北京電]  
　　今日段總理咨訪新任法國公使之時云現因國内多事歐洲出兵之舉難得實行甚爲抱歉云云（八日） 
[北京電]  
　　蒙古庫倫辦事大員本日電外交部云西伯利亞過激派將該處華商財産多數充公損失甚巨請速籌相當處置方法外交部决擬即命殘留於俄國之官吏向過激派政府提出抗議（九日） 
[北京電]  
　　馮總統推王廷楨爲四省剿匪督辦王以關係複雜恐釀事端固辭政府遂商之張文生張復固辭現在此事暫閣（九日） 
[東京電]  
　　海牙來電携帶德國外相克由路孟之平和提議前往倫敦之和蘭人大約爲前和蘭陸相克倫氏該件雖嚴附秘密然據在德國某方面所傳此提議旣經在維廉母希都拉施德外務省直接交涉在多林哥木之英國外務省者其内容如左列云（一）法國放棄在西方一切之要求將在白耳義恢復自治爲完全國家亞爾撒斯羅廉可充在德國聨邦内完全自治（二）在東方維持現狀墺國將杜廉知諾之一部讓與義大利（三）巴爾幹問題將由國際會議决定（四）由交戰國全部與會擬解决有影響於阿非利加小亞細亞之殖民地問題（五）德國撤回對膠州灣一切之要求但在中國要求經濟上之某種利益（八日） 
[東京電]  
　　東京時事新報所載六日倫敦特電云英國外務大臣巴爾福氏在英國下議院演說否認某中立國人代德國向英國政府提議媾和之報告巴氏曰此項報告之發生實因前星期前往荷蘭陸軍大臣克倫氏之逗遛倫敦余意以爲縱使確有理由足令人信哥氏之果携有媾和之提議而來倫敦但克倫氏知英國之决心甚爲强固如德國目下所欲提出之提議終必無效也云云（九日） 
[東京電]  
　　唐紹儀今日下午二時訪問松方侯爵晤談數刻交換關於中國南北妥協之意見（九日） 
[東京電]  
　　日本外務大臣後藤氏向美國政府表明日本决意更加增進日美兩國之友誼關係及日本確信德國終必大敗之觀測美國國務卿藍辛氏之答辭表明满足之意並謂美國所有之國際關係概以正直與友誼爲其最高希望與目的日美國對於妨害兩國安寗之敵協力同心以禦之尤爲余所切望者也云云（九日） 
[東京電]  
　　池田謙三井上準之助早川千吉郎及此外若干人諸名干所發起創立之日華青年協會訂於十一日假上野精養軒舉行發會式（九） 
[東京電]  
　　荷屬東印度麻喀薩華商陳福祿氏得該埠有勢力之實業團之後援來日本又賴東京有勢力者之贊成組織中日南洋貿易公事業已成立（九日） 
　　以上東方通信社電 
[東京電]  
　　東京九主要報紙皆以此次德之平和提議觀測爲德僅欲以此爲探針非有眞意之講和精神惟株式則因此大爲跌落米價則一因有政府之調節策復有此平和說故每石跌落一圓餘（九日） 
[東京電]  
　　日本創立南洋華僑銀行事爾　計畫大爲進行茲已内定設置本行於台灣台北置分行於南洋各地（九日） 
[東京電]  
　　東京商業會議所於昨八日招待中國實業家一行團長蕭大椿以下二十人開歡迎會（九日） 
　　以上共同通信社電 
戰電 
[倫敦電]  
　　海格將軍今晨報稱英軍在勒維勒維太塞附近襲擊得利俘敵數人獲機關鎗三架英軍死傷頗寡英軍在波葉愛附近敗襲擊之敵軍（七日） 
[巴黎電]  
　　今日下午公報云亞佛河南北兩岸雙方砲隊交轟頗烈敵軍襲擊漢加爾西面小營一座失敗而退法軍戰於該境俘敵數人今晩公報云哈葉愛·維策爾·白勒同勒陣線雙方砲隊殊爲活動敵飛機四架中彈墜落另有十架受損降落其本軍陣線（七日） 
[巴黎電]  
　　晨報討論協約軍或將退出伊泊爾一節謂德軍現正凖備慶祝佔據協約軍自行委棄之地小新聞報論及英首相喬治君總司令福煦將軍海格爵士白興將軍近今在法開會一節謂英美兩國深知加力作戰之必要故將以更大之軍歸福煦將軍指揮該報又謂攻入英倫雖有幾難打消之困難但英國已防虞未然刻正從事準備云（七日） 
 
 

Page 3

 
 
[巴黎電]  
　　法首相克勒满沙君星期日全日及星期一日之大半皆消磨於比加爾第陣線所到之處兵士皆極感奮 
（七日） 
[亞姆斯特丹電]  
　　電聞報接邊界消息謂佛蘭得斯之醫院多所不足容納德國傷兵當道已將數處學校停閉攺爲醫院 
（七日） 
[倫敦電]  
　　秦晤士報瑙威京城訪員電稱據曹典荷蘭獨立機關傳來俄國消息外間所傳過激黨政府已倒之謡言實無根據謡言之起大約乃因勞兵會行政部趨向和平所致特羅資基之主張强迫工作其結果迫令國民委員會與無政府黨作戰其情形同於克倫斯基政府與過激黨作戰今新軍業已編成其他最可慰人之特點爲克倫斯基政府之官員已復就職全境秩序因以大定分派糧食一事尤見進步且有多事前非以言語又引人民爲之者今皆次第舉行國民　德之心日見其甚云（七日） 
[倫敦電]  
　　烏克蘭之地位甚爲混沌蓋迄今一切消息概自德人方面傳出也德國各報紛謂烏克蘭新元首斯柯羅巴特斯基將軍素主聨德且頻至德國游歷云惟每日紀聞報載有熟悉俄事之維廉斯君一文謂就彼所知烏克蘭新政府人員皆抱排德主義斯柯羅巴特斯基氏乃一軍人昧於政治新内閣總理伐細林柯氏則深知聨俄之心要云每日新聞莫斯科訪員紀四月二十八日烏克蘭國會會議情狀云國會周圍有德兵把守德陸軍中佐一員步至總統席旋有兵士入内該員即大呼曰舉手又大呼曰靜坐於是乃唱數大員之名凡應者輒被拘去每日新聞訪員又謂愛區杭將軍之下戒嚴令因農民紛紛起事德兵行動不能安寗之故載運糧食赴德之火車近時於途中爲革命黨攔刦而去（七日） 
[莫斯科電]  
　　烏克蘭以通牒致德政府表明德政府如不召回總司令愛區杭將軍德國大使希伐爾成斯丹男爵等若干人則烏克蘭政府行將辭職云（四日） 
[倫敦電]  
　　羅國公報云羅國已於今晨與奧德土布四國簽定和約其全文行將宣布（七日） 
[莫斯科電]  
　　美總領呈暴死俄醫士驗視初謂中毒繼稱乃腦病云（七日） 
[倫敦電]  
　　俄國無線電報云本月四日烏克蘭軍與德軍一方面及俄軍一方面在庫斯克陣線訂定休戰合同以候談判媾和並晝出中立區域十基洛邁當（七日） 
[亞姆斯特丹電]  
　　據基夫消息德軍曾解除烏克蘭一師之武裝德國對於烏克蘭之大局顯甚不安聨邦議會討論之際進步黨議員曾痛詆德國陸軍當道所施之計畫今已因以發生危險之時局批准烏克蘭和約實爲急不容緩之舉斯柯羅巴特斯基將軍聨德之說未足據以爲信新内閣之態度頗有聨俄之象云（七日） 
[尼加拉瓜京城電]  
　　尼加拉瓜（中美之共和國）已對中歐諸國宣戰國會投票表决時反對者僅有四票並已授權總統利用全國軍隊至充分之限度（七日） 
[亞姆斯特丹電]  
　　普魯士國會已二讀通凯改革選舉制議案（七日） 
[巴黎電]  
　　前塞勒州知事特蘭萊氏已任爲駐日本大使 
（七日） 
[倫敦電]  
　　加森爵士致書各報建議統一黨當重行考慮愛爾蘭政策因愛爾蘭已表示反對强迫兵役之故又謂政府已得最明白之證據新芬黨之機關曾與德國聨盟云公報局宣稱大不列顚之平民非有護照不能赴愛爾蘭（七日） 
[瑞士京城電]  
　　美使署聲稱德國近今發表之半官宣言書謂載榖赴瑞士之美船所携德國平安證狀須三個月後始能有效云云是不啻德國對鎖瑞士之宣言書也美政府决計與德爲抗曾派船二艘懸掛美旗運榖至瑞由美軍艦護送今正向大西洋法國某口岸進發云（七日） 
[倫敦電]  
　　蘇里克電稱奧首相塞特勒博士命將本月一日在泊拉格開會主張建設塞克民族與斯拉伐克民族獨立國之發起人拘交法庭訊辦後有塞克民族十萬人上書首相請一并付法庭訊辦維也納杜會黨各報謂社會黨本部及日耳曼社會黨俱樂部幹事會已决議發表宣言書諄勸工人速起抗拒專制政府之復活蓋國會之停議足爲朕兆也亞貝特報警告塞爾特博士謂今已臨懸崖邊際南部斯拉夫民族之摵攘實因政府議依民族界限分割波希米亞州之故云 
（七日） 
要聞一 
[兩日之中央政紀]  
　　六日之府院情形六日馮總統於下午一時許臨辦公室披覽要電數件二時延見日使館介紹之日本帝國大學敎授法學博士上杉愼吉及日本公使館漢文參贊西田畊一三時見新任海軍次長徐振鵬三時半見侍從武官張聨棻第五混成旅旅長魏宗瀚陸軍少將張國仁米材棟參謀本部局長崔承熾（以上係叩謝總統賞給勲章者）四時見駐日本公使館副武官留學生監聞春春榮聞氏退　後元首又閱重要文件數項至六時始歸内宅休息又聞馮總統於六日上午十時左右曾至居仁堂辦公室一次旋即退入内室下午一時以後復至辦公室師嵐峯處長至府密陳參陸處例議情形總統復邀張仲仁秘書長密談良久五時以後退入内室國務院方面段芝泉總理於上午十時至院辦公室十時十分出席參陸會議散會後復至辦公室一次十二時左右退回私宅方立之秘書長則於上午九時到院披閱各項文電十時商承總理發布七日之閣議日程總理退院後曾至法制局辦公片時旋回秘書廳三時携令入府蓋印四時十分回院將命令交局發表尋即馳赴東站送徐又錚出京是日午後駐京美日兩使眷屬入遊北海總統特派孫寳琦夫人及女公子招待三時半並在春耦齋特設茶點　　七日之國務會議七日爲星期二之國務例會茲將議案分紀於下一七年度預算編制問題一參陸處請催軍費問題一續議京内外各行政機關在職人員搭發公債問題一續議陳都護使電告邊事吃緊請示機宜問題一接濟安武軍軍費問題一任命官吏問題其重要議案仍歸臨時動議聞六日上午十時段芝泉總理到院後方立之秘書長即與商定七日閣議日程段總理謂重要問題照例須臨時動議無妨將普通積案擇要列入數件即行發布方秘書長遂將籌撥各路軍餉案數件邊防問題案一件任命官吏案數件列入日程卽時發布但聞七日在日程外必須開議之件（一）爲徐樹錚所定之軍事計劃書（業已參陸處討論完竣）（二）爲中日交涉案（三）任命四省剿匪督辦案並聞外交總長尚有某項重要報告一件亦有定於七日臨時提出之說 
　　六日之參陸會議參陸辦公處六日上午九時曾召集重要會議靳段廕師張陸諸人均先後到處段芝泉總理亦於十時十分出席會議由靳將軍推段總理主席照常開議第一案即繼續討論徐樹錚所定之軍事計劃書由段總理親向諸人說明理由全體無甚異議總理遂囑交七日（星期二）閣議覆議次討論邊防案一件及閩湘贛等省軍事要案數件卽行宣布散會下午三時左右曾致各省前敵重要電報多起均由某副官送總理宅畫稿再由專電處拍發是日參陸處議决之各案如下（一）議决閩督請領第二批彈藥當電上海兵工廠謝邦清總辦迅撥六百箱派員逕運赴厦門（一）議孟恩遠督軍請添練吉省第六混成旅以事關擴充預算應移交閣議核奪（一）李督由厦門電請以奉軍一旅援閩案當議决以湘川方面戰機正迫奉軍入關僅四旅礙難赴閩卽復厦門行營（一）某方面請求將馮玉祥一旅改歸王占元節制案核議結果以馮旅責在保護鄂境治安應歸鄂省調遣當即電告曹使矣（一）爲關於恰克圖過激派擾亂情形案各員有極長之討論尚需移交七日閣議取决又聞閩督李厚基最近曾電調蘇軍及海軍赴閩助戰參陸辦公處是日開會時對於此事有所討論散會後曾覆李電謂調用蘇省軍隊赴閩助援尚待與李蘇督協商後再行奉覆海軍方面已轉令藍司令照撥等語又據可靠消息參陸處六日又致上海藍海軍司令一電内容係調海軍赴閩助戰並囑藍司令將開駛日期先行報告中央以便轉達閩督 
[各督軍紛紛索欵]  
　　南北用兵曠日持久軍費乃爲第一大問題近日各路軍隊紛紛索欵政府幾有應接不暇之勢茲將各方來電彙錄於下（一）曹錕支電略云出帥以來挪借商欵已百餘萬延欠不償勢難再借三月分欠發之欵急須補發不得已將克岳賞欵三十萬全數先行挪發軍費無着迭次電懇迄未蒙撥擬懇迅派專員來漢接理各部隊一切軍費庶此間艱窘情狀得知其詳（二）張懷芝歌電略云芝擬即日回湘收容各隊在在需欵茲派洪祐到京候領懇轉知財部迅將欠發二路四月分之欵及五月分軍費一並撥交以備應用臨電萬懇並盼回音（三）張敬堯江電略云湘省財政困難萬狀而前方戰事方殷激勵軍心端資軍費惟有懇請飭撥現欵六十萬尅日電滙以濟急用而維大局（四）李奎元支電略云前方將士紛紛索取給養無論如何爲難務懇迅撥十五萬元尅日滙由漢口華充銀行轉交交（五）陳光遠歌略電云懇將克復南雄賞欵四萬元尅日滙下以便轉發 
[字林報之北京通信]  
　　字林報五日北京通訊略云政府對於盜匪剿辦不力因循姑息令人驚異今山東當道請政府通飭患匪各區之鎭守使會剿盜匪足見各處迄未有聨合一致之行動未通飭各區會剿盜匪乃政付應已早行这事乃遲遲至今有待於山東之請求豈不可異各省各自爲政此省之匪可避入他省以免追擊盜禍之根即伏於此在五省疆界相接之處盜匪即有無窮之機會以漏法網故不言治盜則已苟欲治之則第一着當使各省剿匪之軍隊互相呼應聨合進行不爲省界所限如是方可奏功凡此乃政府早當舉辦者今反由地方官吏催促之如此措置北軍之屢敗於戰場又何足怪耶某外人曾繕一單詳紀各省盜匪領袖之名氏及其所屬之人數此君定係抱悲觀者否則决不作此想也據其所紀魯省有匪一萬九千人陜西有匪七千人安徽有匪五千人湘閩兩省各有匪三千人但湖南方面尚有未紀入者則張敬堯與其第七師是也前日人消息謂中政府接親見陸榮廷咽氣之某君來電據稱岳州失守陸大憤吐血而死果爾則陸死已半月餘矣今指揮南軍進逼龍兵者殆陸氏之化身歟北京遵報紀有今年四個月政府用兵南方之軍費如下一月四百九十萬元二月七百三十萬元三月七百五十萬元四月一千四百萬元據云上述數目乃官場傳出有高級某軍謂戰事如不即止將再需一千六百萬元政府苟不續借外資何能支持今日幣二千萬元之電報借欵業已付入若干但此項交易净得不過一千三百萬元中政府不得不搜覔可以抵借之物查紫禁城或天壇大可值錢日本儘有餘資甚願收買感念上與物質上有價值之物中國今旣無煤礦鐵礦出賣着手變賣國家紀念物此其時矣 
[西報之湘東北軍敗後消息]  
　　字林報四月一日長沙通訊云張懷芝晤總理於漢口時其部下軍隊之在湘省戰地左翼者竟大敗績此路軍隊戰於湘東自醴陵起戰線南行直向粤邊醴陵乃一熱鬧城邑有河流過其間而入湘河萍株鐵路亦行經其地有一大路由醴陵南行經一百八十里平原而達攸縣攸縣亦有河可通此河在衡陽上數英里某處流入湘河湘東一帶地勢平衍桂軍習慣山戰故在湘東無特别之優勢焉近數月中雙方交戰之地無一爲眞正險惡山境衡山固屬難戰之地但戰事並未在山坡或山谷中進行距水平線高出五百尺之地面已罕見戰爭若謂兵士戰於一千尺之高地則非記者所敢信也張懷芝之軍取道贛省乘萍鄉鐵路而入湘境旣佔醴陵轉向南趨睡手而得攸縣乃不知如何竟被逐走不獨攸縣失守且醴陵亦陷卽萍株鐵路亦復不能據守倉皇敗北回至長沙記者所謂回者尚屬不當蓋張軍由江西來此番乃第一次到長沙不勇謂爲回也此間無論從何方面皆不能得確實消息北軍勝則督署發出捷報北軍敗則督署不說實話惟行於途中常得傳言驟視之似爲荒唐可笑繼察之則此荒唐可笑之傳言中往往爲確切不移之消息日前道路紛傳某旅長陣亡而官場則否認之記者乃以爲傳言非眞詎未幾某靈柩入城殯儀極盛非有旅長官職者斷不能有此記者至此始知路人所言爲不盡虚也攸縣敗耗早有所聞但官場確知内容者猶謂小戰而已右翼北軍確於四月二十三日在衡州穫勝當北軍勝利之際而謂退走之南軍竟逐出攸縣奏捷之北軍寗非笑談記者自信聰明不信北　退棄攸縣之謡言詎料所謂可笑之謡言乾竟爲事實矣路人傳說指揮南軍驅退攸縣北軍者爲馬濟將軍查馬於二月間曾在岳州之東改退爲進後孤處於武岳鐵路之間遂率兵折回已失之岳州復由岳州奶出在兩月之前吾人且謂馬濟之軍非已投降即已衝散不知其整師而退並未受創也張懷芝之軍作戰於湘東者今是否全軍退入長沙抑有一部扮折回贛省記者無從知之惟南軍之據有醴陵攸歩北軍之未曾擇要扼守則爲衆所共知之事按湘潭之東相拒約三十里有一要塞名葉家灣（譯音）多山易守苟以少數兵守之即可阻多數兵之進行然北軍未嘗注意於此也今奉軍混成旅入湘以代張懷芝之軍後事若何未可逆覩軍界似自信必勝民間則懷抱疑念馬濟軍隊究有幾何此間未有確聞惟北軍多空手回來軍裝藥彈爲南軍奪獲不少故馬濟經此一戰軍械轉可增多奉軍有甚佳之新來復鎗大約内有若干係日本運來者長沙商業大都停滯聞殷實商舖已將貨物運往漢口以防搶劫蓋駐於長沙之第七師難保不襲湘軍退出時之故智而大肆掠搶也 
　　大陸報三日長沙通訊略云魯軍不振攸縣醴陵相繼陷落衡州被圍吳佩孚第三師之北方後路已被截斷蓋南軍已由攸縣西行而斷其後路也去年十一月逃出湘省三月間隨張敬堯復入長沙之安武軍現紛紛退往岳州隊伍不整統率無人軍餉未發埀頭靈氣而行今日聞北兵多人於被擒時被砍斷右手食指並於胸間或臂間纏一布條上書永不入湘字樣如再被擒獲定不饒命長沙恐慌頗甚咸以北軍退走難免不放火行刦爲慮但不知張敬堯能收拾時局否也 
[西南戰事之北京近訊]  
　　宜昌方面之戰訊宜昌方面戰機日迫據某交通機關六日晩所得漢口電訊謂吳光新總司令自江日由沙市回宜之後已决定向南軍開始總攻擊之計劃其軍隊共分三路第一路以李炳之旅長爲總司令劉文明旅長副之以三旅之軍力向巴東歸縣兩處進攻第二路以王汝勤旅長爲總司令趙榮華旅長副之以兩旅之軍力進攻長陽一帶第三路則以奉軍某旅長爲總司令孟昭月團長副之以三旅之軍力進攻施南一帶吳光新司令曁朱廷燦旅長則自率大軍爲各路之後援又傳第三路孟昭月副司令已將施南境内要隘太白嶺等處完全佔領原駐施南之黎天才軍隊已向恩施方面退却云云又一消息則滇川黔聨軍已抵巴東一帶者係由葉荃顧品珍顧得基王文華諸人統率號稱一萬五千人黄毓成鐵隊已抵萬縣亦陸續前進吳光新司令特調派劉文明李炳之二旅軍隊前往截攻而鄖陽方面則有陳復初之軍隊猛勇進攻遥相援應均州鶴峯等處且由趙榮華旅長抄擊恩施利川各地均經敷設火線王子春鄂督復派杜錫珪司令率同楚泰江雲江利江元江亨江震各艦開抵上游駐紥以爲水陸合擊之准備據諜報鄂西方面已有極猛烈之戰事又聞吳光新支日由宜昌電致參陸處云坤字飛機兩架於本日運到俟配置齊全即令開駛赴秭巴方面偵察敵情并稱朱旅廷燦於戰事頗爲得手等語而參陸辦公處微日致宜昌吳總司令光新一電云湘東戰事已有轉機第一路各師旅正分别往援執事所擬變轉陣地已令馮旅玉祥調駐石首公安一帶爲尊處後援望查照進行又據某交通機關所得漢口電訊謂馮玉祥之軍隊定於日内由公安石首取道荆州開赴宜昌即爲宜昌各路之後援隊並聞王子春督軍曁曹仲三宣慰使最近均有代馮旅請旅費之電報到京參陸處已决定日内照撥俟此項軍費到漢後馮旅當可起程矣 
　　常德陷落後之消息常德陷落之後曹銀支日有電到京報告業經王正雅陳復初二人完全收復乃六日政府續得曹使歌日來電似收復一說未盡可信原電略謂迭接馮旅長等先後電稱盤獲陳復初馬弁云王正雅已變陳師長逃往沙市又陳師在澧被王三面包圍各等情查支日接王沁（二十七）電云會同陳師長收復常德而陳迄無電報到漢不無可疑除電令詳查務得確情外謹聞云云又共同通信社長沙軍稱南軍司令周則范已於二日入常德城該地秩序因之恢復三十日晩搶掠時日商舖三家亦被搶等語益覺常德收復之說未可遽信也又據湘中來函云此次常德失陷總原因在誤信田周之詐降田應詔周則范係見國軍勢盛托名反正以緩我軍實則勾結黔軍蓄謀狹獪特當事者急於建功旣不知察又不爲備遂致中其狡謀不惟失陷常德且至危及澧城聞陳師長王鎭守使收撫田周後即飭朱澤黄率隊逕入常德甫經進城内則伏兵四起外則田周反攻黔軍繼之朱軍腹背受敵勢實不支萬不獲已率隊衝出重圍退至澧城西北之津市據險以守田周陷敗朱軍後即與黔軍合兵進攻澧城此當日失陷常德之情形也 
　　陜西陳軍之敗耗昨有友人接西安電云陳陜督於四月二十八日親自率隊出城赴前敵督戰詎意甫抵故市即與郭堅相遇兩軍隊卽開鎗激戰至三時餘陳軍大敗士卒傷亡無數乃星夜退歸省城於是郭軍之司令部即自羌白移紥故市（屬渭南路）並欲整隊追擊逕攻省城同時曹世英甄壽山諸軍亦相率得力勁旅共三千餘人由商陵進攻故省内居異常驚惶幾有朝不保夕之勢但胡景翼總司令猶靜居三原未動 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[三年來我國之日本借欵]  
　　歐美借欵不在内 
　　借債生活在今日中國已成常事任舉一事皆非此莫爲功如最近之河工借欵防疫借欵水災借欵水利借欵尤屬近來新創之名目夫借欵必用於生産方面此文明國之定例然律以今日中國殊不敢作此高遠理想只求所借之欵明正收支抵押物件毋損國權斯已爲國民無疆之福乃此些微希望亦歸烏有爲政者只要欵能到手便可償其大欲利害非所計及往者已矣今試將歐戰發生以來至民國六年止所發生之各項借欵名稱數目列舉如下稍有良心者閱之當知所警惕也至表中專舉對日借欵取其數目最多而且便於統計耳 
　　名　　　　　稱　　　新　　　額　　舊　　　額 
　　漢冶萍公司借欵　　　二·五二○　　二·○二一 
　　廣東省借欵　　　　　一·○○○　　五○○ 
　　海關社債　　　　　　一·○○○　　一·○○○ 
　　交通部借欵　　　　　三·○○○　　三·○○○ 
　　漢口造幣廠借欵　　　二·○○○　　二·○○○ 
　　興亞公司借欵　　　　五·○○○　　五·○○○ 
　　奉天借欵　　　　　　三·○○○　　二·○○○ 
　　漢口水電公司借欵　　一·○○○　　一·○○○ 
　　四鄭鐵路公債　　　　五·○○○　　五·○○○ 
　　交通銀行借欵　　　　五·○○○　　五·○○○ 
　　廣東洋灰廠借欵　　　一·七○○　　一·七○○ 
　　廣東鹽税擔保借欵　　一·五○○　　一·五○○ 
　　吉長鐵路借欵　　　　六·五○○　　四·○一一 
　　山東省借欵　　　　　一·五○○　　一·五○○ 
　　第二次善後借墊欵　　一○·○○○　一○·○○○ 
　　第二次交通借欵　　　二○·○○○　二○·○○○ 
　　直隸省水災借欵　　　五·○○○　　五·○○○ 
　　其　　　他　　　　　六·四四九　　二·七八三 
　　計　　　　　　　　八一·一七○　　三七·四三五 
　　表中以一萬元爲單位所謂舊額者指歡戰以前所借之數新額者指歐戰以後迄民國六年嫑止所借之數其七年以後所發生之借欵如幣制墊欵電信借欵及將成立之參戰借欵尚未計及然即此爲數已達八千百十七萬將近一萬萬元其利息平均皆在六分以上加以銀價之虧折經手人之潤分國家實得不過半數讀者須知此猶爲有形上之損失也 
[天津商會聨合會開會十三誌]  
　　全國商會聨合會於六日下午一時召集會員開會由吕超伯主席報告會員出席者三十六人繼則宣布按照第三次大會議會日程開議第一案維持紙幣案及維持中交紙幣案由審查員汪得深報告審查結果表决贊成第二案實行豁免行銷蒙古磚茶税及百貨釐税案審查員宗景鏞報告審查結果表决無異議第三案改良印花税案由審查員李蔭垣報告審查結果表决無異議第四案爲日本全國商業會議所聨合會擬開中日愽覽會徵求本會同意請公同討論以定可否案由審查員羅人驥報告審查結果表决無異議第五案爲中日共同條件應由本會宣告全國商民俾知警惕並通告各友邦以彰公論案主席宣布案關外交令旁聽者退席是以結果未悉是案爲湖北代表周振成王道鐸提出茲將原案錄下 
　　爲中日共同條件應由本會宣告全國商民俾知警惕並通告各友邦以彰公論案爲提議事竊歐洲大戰四年於茲恊約各國不惜鉅大之犧牲以求决勝於疆場者將以保世界之和平與夫民族之自由也吾國不自量其貧弱而毅然隨協約諸國之後宣戰於德奥者亦欲求此共同之幸福也徒以内政多故而軍備不修雖有二十餘萬之勞動者服務於戰域而迄今未能參戰我商民亦深以爲憾迺者俄德單獨媾和在俄敵俘頗有東犯之說吾國與俄接壤自當防此公敵日本同屬比鄰亦宜一致行動我商民聞我政府與日本政府協商共同對敵之策無所誹議也惟是協商過於秘密傳言極爲可駭不第出諸國人之口亦屬見諸外邦報紙不第流言於歐美亦且見信於日本我商民聞之實不能無所疑懼協商條件迄未宣布報紙所傳亦不盡同第參考各方報告確有可信者爲訓練及指揮我國海陸軍統一我國軍械合辦我國兵工廠使用我國軍港管理我國警察開採我全國礦産監督我全國財政各端視諸民國五年五月九日二十一欵要求中之第五項有過之而無不及能毋令人驚恐乎我商民亦嘗請求政府之解釋矣政府以爲所商者一時之辦法歐戰終了當然消滅實無損於主權我商民甚感斯意顧終不能釋疑夫所商者旣無損害於我當此謡諑繁興舉國惶駭之際何不可宣布條件安慰人心此所不能無疑者一也軍事計畫或有當秘察之處協同動作之大概辦法有何秘密之可言况此爲協商各國共同對敵之一事何以對於歐美協商國亦嚴守秘密不使聞知此所不能無疑者二也雙方磋議若出自願何以日本政府派兵西伯利亞之策未定而疊催此約簽字甚爲急迫此所不能無疑者三也所擬條件旣僅施於戰時何以吾國欲限止地域與時期而日本嚴行拒絶謂我不誠此所不能無疑者四也在俄敵俘縱使東犯所及不過邊疆爲數亦非鉅大有數師之兵益以日軍之精練勇敢禦敵綽有餘裕戰事不及内地何必訓練指揮我全國之海陸罼何必管理我之警察何必統一我之軍械而合辦我之兵工廠更何必開採我全國之鑛産而監督我全國之財政此所不能無疑者五也縱云所商條件僅施行於歐戰期内而戰終解約之時彼指揮訓練我之海陸軍者管理我之警察者如何辭退之所合辦之兵工廠所開採之鑛山如何收回之所投之資金如何倘還之所監督之財政如何自理之凡此各種問題豈不足以制我死命乎此所不能無疑者六也我商民對於本身但求生命財産之安全營業之無虧對於國家但求秩序之安寗經濟之發展絶無政治之慾望絶無攫取權位之思想安敢對於政府無故掊擊我當局諸公飽經國難未忘恥辱當無拱手以主權送人之理即我東鄰明於兩邦唇齒之厚誼當不忍再爲鬩牆之爭吾儕可以無詞然而傳言旣多一致政府終不公開吾儕豈敢安枕五年四月九日所忍痛承認之日本條件事前亦極守秘密亦爲中日當局所否認而結果之屈辱乃令吾國人沒世不能忘一之爲甚其可再乎國人及今不言設不幸而酷刻之條件訂就其將何以處之共和國家必有國會以代表民意今舊國會已解散新國會未召集民意何自發表本聨合會雖非代表民意之機關而實爲代表全國商民之正式機關當此黨派紛鬭國會不存之際我商民之輿論實爲全國多數之輿論本聨合會用敢代表此全國多數之輿論以宣言於全國曰吾人不敢謂中日共同禦敵之非亦不敢謂我政府之輕視國家惟所商條件萬一不幸而有損害於國家之主權或我國家與人民之利益者我全國誓不承認之我全國國民亦决不承認之雖徒手亦將有以自衞願我當局及我隣邦共鑒斯意願我各友邦人民之爲公理爲和平爲自由而戰者共證斯言所有中日共同條件應由本會宣告全國商民俾知警惕並通告各友邦以彰公論各緣由是否有當敬待公决 
[徐樹錚已出京]  
　　徐樹錚定於七日南下就二路司令職後卽以奉軍爲前敵之中堅軍隊貫澈主戰計畫自今以往徐氏將爲對南戰事直接負責任之人又徐氏留京數日之原因實爲參預選舉大政徐氏與王揖唐氏以安福俱樂部爲中堅竭力布置選舉招致黨員此兩三日來對此事頗有所籌畫又據徐樹錚對人謂余此次來京係因軍事作戰上之實行與鼓勵前敵士氣之辦法政府所定之計畫多所疏漏故特行來京與政府磋商一切政府如能了解即赴前敵督戰漢口會議所决定之方針余原即贊成刻復益思貫澈余暫時决不妄干政治即召集新國會亦所贊成云云不知其說之果可信否 
[劉公使回任有期]  
　　駐俄公使劉鏡人下旗歸國原非與俄國斷絶國交不過因德軍逼近俄京身邊不無危險且政府對俄問題亦欲與俄使當面接洽故有突然歸國之事現美使業由中途回任日本内田大使亦與後籐新外相協議完妥不久即將赴任日前劉使謁段總理時總理有使其歸任之意劉使亦以爲然惟與政府磋商事項未了大約總須六月初方可成行至我國對俄過激派政府究竟取何態度實爲向後一大問題彼邦政情近來愈趨混沌最近且傳有更動國體之說大約總須俟彼大局稍爲寗定方能决定態度也 
[第二路失敗後之南昌]  
　　自贛粤戰端開始以來此間報紙遵令不敢宣言於是謡言四起而一般市民遂亦惶恐異常矣蓋贛南梅嶺之戰事贛軍雖屢小勝而粤軍對於南韶日事增兵已達四五十營陳光遠督軍以贛軍薄弱不足收功日前特電請中央速撥勁旅以資援助聞參陸辦公處電復准撥奉軍一混成旅來贛應援現已從事輸送其攻粤贛軍所以停頓者乃因受第二路援湘軍隊在攸醴失敗之影響也所有第二路全軍均潰退贛西分途駐紥其大本營業已退駐樟樹鎭以待後命聞此次第二路大挫之原因據該路退回之某軍官云張宗昌所部之蘇軍於二十七日在攸縣黄土嶺地方與南軍對壘南軍佯敗張軍大隊乘勝追擊而南罼忽繞抄前山將該嶺要口堵塞該嶺四面崇山峻嶺形勢險要中僅一道爲出入路徑當張軍深入時伏兵四起包擊有謂張軍一部分竟全被炸燬者第二路全軍因此失其戰鬭力由攸至醴復退守萍鄉軍械彈藥完全抛棄盡被南軍奪去萍鄉連日間已發生劇烈戰事現袁萍各商店均紛紛電省停辦貨物鄉民亦紛紛遷徙第二路電省急待援兵陳督軍即調撥第十二師第四十七團曁新募來贛之補充隊一千五百名飛速向萍鄉出發以資應援第四十七團曁補充隊奉令後即於四日完全開拔趕赴前線援助矣所有第二路潰兵由營長郭廣山率兵士分坐民船七艘於四日抵省駐紥牛行其餘陸續來者仍不絶於途類皆潰退來省聚集者陳督軍以維持地方安寗起見在牛行設立收容所以便潰兵有所歸宿已於四日成立並派步兵二連前赴牛行彈壓分守沿河指引退兵集合牛行駐紥陳督又飭警務處長閻恩榮於各城門加派巡警嚴查出入若遇潰兵入城應即指導前赴收容所以安市民又飭水巡派遣巡艇十餘艘開赴袁萍一帶沿河巡防水巡督察長劉占元於五日遵令率艇前往袁河一帶巡防矣其贛南軍事亦受第二路敗潰之影響贛南會昌縣境現已發現粤軍大隊該縣知事張祥鸞已親赴贛州報告一切其吉安之永新寗岡安福蓮花等處聞亦有粤軍進窺陳督得報後即令陸軍第四十八團曁十二團騎兵砲隊卽日向贛南出發並運巨砲四尊於五日前赴贛南助戰陳督以贛南贛西戰事雙方緊急連日在署四福堂開軍事會議連長以上皆列席内容秘密聞係調遣軍隊防守要隘及維持地方秩序等問題 
[第二路戰敗之又一說]  
　　昨有人新自湖南歸鄂者述湘東此次北軍敗潰之原因頗爲詳悉據云魯軍佔領茶陵攸縣各處後頗爲满意詎南軍雖退皆係詐謀於魯軍進擊時已將諸軍扮作鄉間百姓荷耡執耒耨糅西疇而鎗械子彈埋伏田間以候魯軍入攸宿營後更深夜靜四處伏兵突發鎗砲聲響遠邇震驚魯軍從夢寐中驚覺一時人不及執械馬不及佩鞍紛紛向後退却沿途狙擊僵屍遍野南軍仍以大隊乘之凡屬第二路軍隊皆不能支以故東走萍袁北向長岳所有軍實十喪八九現聞馬濟陸裕光歐陽煌等已拔萍鄉向前攻擊以搗贛軍進攻南雄之後而程潛劉建藩林修梅李書城等亦已進攻湘潭意圖圍攻長沙省城遮斷吳軍之接濟連日株州方面激戰甚烈云云 
[第二路潰兵來潯之恐荒]  
　　自第二路軍隊失利後魯軍第一師及蘇省第六混成旅潰兵有紛紛來潯之說此間居民聞之異常驚怖日前安武軍由宿松開來步兵三營聞係爲堵截此項潰兵之用昨日（五號）南潯鐵路公司張坐辦得省訊有潰兵三百餘名由省乘車來潯即以告商會金會金君以茲事體大旋即召集開會满座均有風鶴驚心之象衆訽金以對付方法金亦無策應之祗得請示於吳帮辦吳謂第二路潰兵約有萬人陸續過潯已得確耗今日是否抵此尚不可知因是鎭署於當晩八時召集會議列席者爲傅道尹景監督汪知事韓警廳長徐團長中交兩行長金商會長金君要求吳帮辦潰兵到站不許過河以免騷擾吳云此項潰兵余自當設法撫慰不能令其妨害市面但須給以川資以免逗遛其欵商請由商會及中交兩銀行擔任聞在三萬左右至此欵着落聞將由鎭署呈請政府撥還是晩鎭署接督軍電話潰兵過潯每兵須給川資十二元今日（六號）商會又召集會議討論籌欵問題頗現一種難色卽勉力設法至多亦不過萬元但此項潰兵已在省垣繳械將來過潯有吳帮辦鼎力維持或不至有擾害情事惟昨日紛傳抵埠晩間並未見到今日又傳昨日抵涂家舖傍晩必來此誠令人不能安枕者也 
[西報之常德近狀]  
　　英文楚報四月二十九日常德通訊云城内今已開戰鎗砲之聲頗厲吾人居於城外不能知内局若何危險惟窗外彈聲令人爲之不安戰爭將進行至若何程限今難預言當余（通訊員自稱）作書時鎗聲更清楚可辨所幸無一着於吾人膚際耳此時江水所漲高度爲本年來所未有而華人所有之小輪船皆被禁開離自南軍援兵由辰州開抵後即閉城開戰陳復初將軍已電長沙請援 
　　三十日通訊云此際大局甚危自余昨日作書後北軍曾兩次佔據全城刻又爲南軍所有陳復初將軍已率兵退駐常德正南以候長沙援兵之抵南軍合黔桂湘軍而成刻正亂行城中商店被掠者頗多紅十字會之旗號曾被撕碎外人數名曾遭以鎗刺恫嚇城中今四處皆兵見人即開鎗轟擊據稱一俟大軍固佔全城即將刧掠三日余個人並無所畏惟軍隊中頗多排外之徒故余恐吾人將僅以身免耳施君曾出城現與吾人同居昨日下午彼曾三次爲兵士恫嚇其大門外殺死平民多人余以目下函電皆不能發故作此短簡派人送奉俾君等得知此間大局耳 
[南雄之爭奪狀况（平生）]  
　　北軍圖粤今當引弓而發之時一面由閩一面由贛現方雙管齊下而贛邊之消息尤緊自前日軍署下令禁載北江防務報界中頗有戒心其後雖有滇軍收復南雄之捷電由軍署中發出徧爲登載然數日以來情勢又大有變遷當局要人於軍事消息近來異常秘密而外間造謡者則多方播惑至有謂韶州亦有不穩者此乃助北者之虚聲恫嚇非事實也茲據省長公署消息卅號尚接始興縣署電報報告縣境已設立軍站則始興尚在南軍範圍内北軍何能進至韶關但此兩日間聲息加緊粤漢火車車頭常有留在韶關晩上不見回省者且火車停止搭客專載軍隊而省軍運載上韶者日夜不絶則其軍務之吃重可知省中謡言迭出人心頗有恐慌於是由當局要人又再發出收復南雄之電文然此仍前日之事非最近之事也有自南雄避難回省者言南雄初爲北軍所得後爲南軍收復此前一截事確屬實情然其後北軍又以大隊來攻舊曆三月十三十四兩天爭戰最爲劇烈十五六停戰十七又有劇烈戰爭至十八日則聞南雄已屬於北以避難者之言證以省中派兵出發赴韶情形確以此兩日爲最忙碌則所說殆不虚矣至近復有傳始興亦有不穩者此則尚未證實現李烈鈞已實行出發赴韶矣實力抵禦在此一舉佇看其勝負如何容日當有報告今日報中聲有南雄近狀談尚屬舊曆三月十八以前之事然於兩軍相戰情形亦可知其大概矣其言如下南雄自十五日起戰事之劇烈實非吾人所願聞贛軍自據南雄二堂後於十五日即行三路攻城中路則由二堂直下賓陽門（即東門）左路由掛榜山三周過渡攻南門（即水門一路）右路由塘尾羊角嶺直攻北門及西門當時滇軍亦分三路迎戰由前敵司令官李天保指揮連日劇戰互有勝負鎗炮之聲較之舊曆度歲尤有甚焉兩軍及人民死傷約達千人之數及至十八日二更正值大雨贛軍乘　三路衝鋒而滇軍適值子彈稀少勢頗不支且戰且退是時贛軍已兵臨城下矣滇軍見此情形亦紛紛退避至三更時城内各路迎戰之滇軍亦均退走始興及江口等處惟三十一團之軍隊（中路）尚在劇戰至天明尚未退却殊贛軍三路圍困蜂擁入城四處縱火一時人民呼號痛哭鎗砲連天余不得已乃冒險脱逃於鎗林彈雨之外惟沿途經過修仁古碌馬市處均屋在人逃一種姜慘景象實令人酸心欲絶查此次贛軍之勝純利用土匪故道途熟悉戰守更易而滇軍之挫實由於子彈缺乏人地生疏雖將士勇敢亦難制勝嗚呼自贛軍入據南雄焚燒中站黎口橋次坑大肚街及城内各處民房實指不勝屈而鎗斃無辜人民亦難枚舉以致人民流離失所困苦顚連現值青黄不接若延長戰事則禾稻失收慘苦情形更有不堪設想刻聞桂軍已有兩營開往南雄第不知戰事又如何景象矣双云此次戰事南雄人士受　較别處戰地爲尤慘事因贛軍謂由南雄人引誘入城致遭挫敗死傷多人故對於該屬人民逃難各處者一被見着無不慘遭殺害贛軍初抵境時滇軍退出城外各處土匪蜂起居民爲生命財産起見遣派代表多人前往贛軍營中請其派兵入城鎭壓并言滇軍經已退去清楚贛軍統領隨發電詢問贛督陳光遠請示辦法贛督卽覆電謂滇軍旣畏敵潛逃棄城不守准可伺機相進等語故十九日早贛軍即入駐城中即日午復有七百名贛軍抵城分駐東北城門及賓陽門各處贛軍當時均以滇軍不堪一戰故不設備不料是日下午六句餘鐘時將昏暮平日駐紥琶江之　營長聞報即統率全隊抵臨由省撥調援軍二營亦已一齊抵步當即會合退出南雄各軍分途四面埋伏各處出口要隘均架設機關鎗排列陣前隨由楊團長嚴營長分路向城之西南方面攻擊贛軍邮於不意又值黑夜路途不熟不知滇軍多少繼見攻勢劇烈贛軍以無後援恐被困死城中殊非得計因卽分兵兩道一由東門退出一由北門遁逃黑夜之中并無哨探爭先奔後由東門出者纔出世顯街對面樹林滇軍機關鎗彈已如雨下縱横射擊贛軍紛紛倒地者數百人北門贛軍亦出城外在北較場方面復爲滇軍伏兵截擊死傷大半是次贛軍死者已達千人餘敗兵逃回中站墟電知贛督備述一切陳氏聞報大憤遂復派大軍前到故二十一日至二十四日連日劇戰不止贛軍恨南雄商民刺骨故紛紛用大炮直射城中至燬街道數條焚去商店數十間傷斃 
 
 

Page 7

 
 
居民不少至二十六日兩軍已無劇烈戰爭聞二十七早兩軍復行攻擊查贛軍此役自始迄今傷亡不下三千餘人仍不稍退亦可謂不畏死者矣 
[西南改組政府案之海珠會議]  
　　一號粤垣各要人在海珠會議討論改組軍政府問題非常國會吳蓮伯議長主議員多人均列席聞改組案經審查大會通過後定明日（四號）將開大會議决此案多數議員皆主張將此案通過惟一部分屬於某派者仍極力運動反對或者將來議場上有大搗亂亦未可知但一般穩健議員曁吳議長則宣言倘此改組案通不過决决辭職與非常國會脱離關係誓不以此莊嚴神聖之議會爲個人作機關供個人之利用云云又某要人向各議員云王儒堂副議長昨有電來言改組軍府宜從緩辦此事信否各議員對此俱甚懷疑咸信爲他人所僞託據吳議長言伊與王儒堂通電向用友密電本儒堂前此赴滬瀕行時曾將該電碼抄存數本一交軍政府一送督軍署一存吳議長處此次感電旣非友密亦非直接致吳蓮伯議長只係由軍政府外交總長林子超（即林森）轉交此不敢據以爲信者一又王副議長數日前曾密函吳議長言旅滬國會議員七十餘人日前在滬集會討論改組軍政府問題反對改組者只焦易堂一人其餘悉數贊成改組爲時勢及事實上所必要斷無於數日之間便主張矛盾其不可據以爲信者二此外若電末不署正廷而僅書儒堂别字尤爲破格實向例所無據此類推則此電破綻百出其爲有人僞造可無疑義云云是日會議李烈鈞林葆懌伍廷芳及陸巡閱使代表陳竹銘軍政府代表胡漢民湘省代表陳偉丕等均列席傳聞張開儒對於改組軍政府案不甚贊成因與練兵督辦徐紹貞會商力謀爲軍府擴張勢力以整軍經武爲第一着之進行業於前月中分派委員在大小北江各屬大招新兵茲聞已經編定者將二十營日内當可陸續開拔來省歸部訓練昨已函致督軍公署分電沿途各屬知照以免誤會 
[東匪竄擾直境之惡耗]  
　　東匪猖獗日甚一日直隸邊境各縣幾無不被其蹂躪如長垣縣之河東區有東匪遊清海游子達率衆數百人肆行騷擾東明縣城東二十里之二潭寨前日亦有東匪竄入經駐東明縣張營長帶隊剿擊始行遁去清河縣屬之豆付驛村有匪數百人亦被駐紥縣屬油坊鎭之守備隊擊退將該處一帶村民大行擄掠並有新婚之婦亦被擄去者曲周縣屬之南寺頭村日前亦有匪四五百人自山東邱縣之張官寨竄入該村巡警分駐所鎗械均被搶去該縣知事即飛禀大名王帮辦派兵救援與該縣驻在候村之警隊合力夾擊匪始東竄並將村民翁某張某擄去其餘村内小康之家亦被搜括一空該縣距山東邱縣僅四十里聞邱縣有大股土匪圍城城門晝閉鄉民惶惶一夕數驚又濮陽縣公民郭本恭等具呈省公署稱土匪迭次搶刦慘殺鄉民請即派兵剿辦查該縣村民屢被匪擾受害甚鉅刻已咨請冀南鎭守使速鄉派兵前往剿辦矣 
[江寛失事之撈屍未竣]  
　　財政廳長張壽鏞昨致函漢口慈善會捐洋一百元爲拯撈屍身之費南洋兄弟烟草公司現又撈獲屍身十八具續紀於下第十八號男屍年约四十二三歲頭平頂身穿藍布短褂愛國布長夾袄大呢馬褂下穿藍布褲青布夾套褲白竹布襪棉布鞋子底下有釘青色襪帶第十九號男屍年約十四五平頂身穿筷子頭花布短衣下穿藍布褲細羽綾夾褲黑色洋襪雙樑鞋子第二十號女屍一具年約二十三四耳帶珍珠環子一對内身穿衞生衣青色外國布衣袖口吸花下身穿白洋布柳條褲外罩新式泰西緞裙一條脚穿絲光襪子洋皮鞋手帶金戒指一只尚未脱下由廣東人梁振華之弟梁昌君認領據稱係其妻室第二十一號男屍年約三十八九歲身穿絲羅緞夾馬褂羽紗夾長袍青裏内着白線布汗衫一套絲羅緞夾衣一件明袋三個青緞褲一條暗袋二個絲帶洋襪猪肚樣腰帶一個西式皮鞋口内金牙二只眼鐘空盒一個日記部一本金戒指一只自來墨水筆一枝第二十二號小女屍年約十二三歲身穿藍地白花布衫綠色電光布褲布鞋第二十三號男屍年約三十四五歲身穿白棉布褂子又毛藍領褂洋緞長夾袍藍洋布裏内藍洋布棉袄青布夾褲青布棉套褲洋布襪棉紗花帶青帆布板帶　痢頭髮長約五寸第二十四號男屍年約三十一歲平頂葡萄色夾長衫棗紅夾褲藍布裏藍布汗衣綠色脚帶金牙一只第二十五號男屍約三十七八歲平頂裝身穿青呢短夾袄對襟青洋呢背心白洋絨短褂白線布夾褲紅線襪皮鞋第二十六號男屍約三十歲之譜平頂身穿白線布短褂破藍布褲子藍布板帶赤足鎖匙二條第二十七號男屍年約十七八身穿白線布短衫明袋二個棉線藍花帶藍色洋襪子未有下衣第二十八號男屍約二十四五歲平頂上有三個巴子内穿白布短褂外穿青布短夾袍藍布裏插腰袋青羽綾套褲藍布裏洋紗板帶洋襪藍洋紗脚帶青布鞋子身上有名片一張載明（王漢廷云泉楚黄）片後寫九江中洋街口鴻盛齋字樣第二十九號男屍約五十餘歲面上有鬍鬚身穿斗綢棉袍灰色綢裏外穿洋布衫内穿白洋布短褂下穿白布褲寛板帶灰色棉套褲元色襪　第三十號女屍約二十七八歲身着藍色格布衫下穿藍布褲電光綢夾青帶子藍布襪鍍金耳環一對第三十一號男小孩屍約五六歲身着電光愛國布夾袍電光花愛國布褲白襪第三十二號男屍約十三四歲身穿格布短衣白布暖肚格布褲洋布夾套褲花褲帶白布襪子第三十三號女屍年約三十餘歲身着柳條布衫花布夾袄電光布花布背心花布裏下身穿老藍布褲外着淺藍布褲白布襪青色帶子大脚青布雙梁鞋第三十四號男屍約三十餘歲身穿黄色軍衣洋布襪名片上刻曲召祿字樣第三十五號男屍約三十二三歲身穿白布衫褲外穿青線布夾袍月口袋三個青線布夾套褲白布襪青緞襪帶光頭 
　　姚君翰元以前日江寛輪船被撞沉沒溺斃搭客數百名言之殊堪慘痛現正打撈屍身尚未盡獲其遭難之苦不堪言狀刻已議定俟打撈畢在沉溺之處延請僧道修建水陸道場施放燄口誦靈寳度人經並玉錄血湖經各一藏俾各死者早登仙界所有用欵即在柏泉賑欵支給 
[杭州快信]  
　　皖督昨電已派馬聨甲督隊出發助湘 
　　陸軍第二旅旅部人員均隨同出征赴閩日行公務辦理需人現經童師長呈請暫派騎兵營營長余憲文兼代奉令照准 
　　軍署消息阪谷男爵因染微恙游杭說已作罷議招待事宜一律撤銷 
　　袁運使續委查缸委員六人台屬唐鵬年徽屬王文鈞金衢嚴屬戴兆墉温處屬陳復旦常廣屬華光翼紹屬王軌已一律發表　　鹽運使署昨委易維辛充總務科長 
　　杭縣繭捐局准期今日（十號）實行開辦 
　　吏治研究所成立後各學員但求津貼每日來所簽到者人數寥寥現齊省長特設考勤簿以到所日期多寡定分數優劣日來始漸見踴躍 
[南京快信]  
　　駐京日本公使林權助氏南下已抵漢口軍署昨接鄂省王督軍來電日使赴潯後准十日抵寗李督接電後即令江寗縣知事孫錫琪辦理歡迎一切事宜日領事署同日聞亦接有船津書記官來電報告十日蒞寗旅寗日僑全體已有預備歡迎之說 
　　海軍第二艦隊司令杜錫珪昨由漢乘艦來寗即謁李督旋於今晨乘艦赴滬會晤海軍藍總司令協商江防事宜 
　　蘇省已開拔一旅援贛參陸處昨電李督商再抽調一旅援閩李督因本省兵力單薄頗難應付 
　　蘇軍第六混成旅長張宗昌現退守宜春昨派劉軍械官來寗請領餉械 
　　蘇省援贛之一混成旅已開拔楊春普師長昨因事改明日乘輪赴潯 
　　倪嗣冲派馬聨甲爲援湘總司令李紹臣爲副司令率安武軍十二營由贛援湘已派員在浦設立兵站籌辦運輸事宜 
　　駐紥宿遷之奉軍已全數開拔援湘宿防現由七十四旅長陳調元負責 
　　江北各屬匪警頻聞搶刦之案層出不窮聞日前邵北某鎭被匪逐戶搜索槍傷事主數名事後防軍追至匪已遠颺 
　　國務院復地方各公團請宣布中日新約電謂事關外交俟討論决議即公布 
　　省議會臨時會開會在即江北各屬議員均已紛紛來省聞已到四十餘人 
　　省署以運河工程需欵擬抽收各小輪河工捐欵修築昨召集本署各科人員會議聞已决定抽收辦法不日實行 
　　財廳籌設之農工商銀行因省税奇絀官股難籌現仍進頓無力開辦 
　　省警廳長王桂林前因父病請假赴津昨已回寗銷假 
地方通信 
[蘇州]  
　　女學校開會誌盛城内慕家花園英華女學校於五月八日在校内開特别會各女生扮演手續井然不紊參觀之中西人士靡不同聲稱許茲將其秩序分錄於下（一）願主發光歌（中文三音合唱）七年級生（二）兩人合奏（非該路之婚姻）六年級生孫佳秀七年級生顧明珠（三）萬國當頌讚主歌（英文三音合唱）六年級生（四）講古事六年級生方連瑢（五）催眠歌（英文二音合唱）五年级生（六）三人合奏（繁華婚筵）六七年級生沈森寶錢瑞秀萬秀貞（七）興國歌（中文）四年級生（八）三人合奏（凱旋曲）七年級生蔣珍寶六年級生陸秀金李佩文（九）略講春景古事七年級生孫月珍（十）演習春景古事全體學生茲將所演古事及人名再錄於下沈月娟扮演掌管天然物之女神（西利）陳靜貞演西利之女（波斯巴邦）沈杏寶演管全地財寶之王（波路得）沈寳生演波路得之僕之僕沈秀娟演山洞之婦（哈該）顧明珠演管太陽之神（非巴士）陳秀蘭演西利國之欽差（水銀）孫月貞演牧羊神（邦）孫佳秀演漁夫楊翠貞演農人許佩貞演老婦周淑貞演執燭之婦四年級生演兒童六七年級生各一半演海仙五年級生演山林仙六七年級生各一半演水仙二三年級生演木仙一二三年級生演以花樂無者 
　　救火會開職員會蘇垣救火聨合會更選各職員發表後前日在元妙觀方丈内開職員會正會長貝哉安副會長毛子堅宋績臣及各評議員等先後蒞會開議當場在各評議員中推定鮑和清曹麗卿二人爲理事專理本會内部各事又提議本屆比賽水龍事宜議定於夏曆四月十七日在黄廢基公共體育場舉行凡與賽各水龍須先期至會報告聽候分别排定次序届時决赛公正員須赴滬聘請並須呈請官廳給予奬品以昭激勵議畢散會 
　　偵探隊破獲盜案縣屬西華鄉民徐亦庭家前日被盜多人打門入室先將徐等綑縛分赴各房搜刧銀洋衣服而逸事後該事主赴縣報請勘緝當經吳知事派員勘明飭緝現經警廳偵緝隊潘秀清隊長率同探士至善人橋緝獲吳得福顧阿王陸阿三等三名起獲原贓金圈衣服各件解廳審訊據供糾衆搶刧徐姓家財物不諱並據供認去臘亦曾搶刧王姓家得贓等情昨已移歸縣案訊辦矣 
[鎭江]  
　　法警須穿制服江蘇高等審判廳以各縣知事所用法警履行職務時往往身着便衣與平民無異殊於服務上有碍前已通令禁止在案茲訪聞各縣司法警察仍有便衣游行街市者甚非愼重辦公之道嗣後責成該知事等嚴加管朿遇有下鄉拘傳案犯及逮捕調查等事該法警均須身穿制服以昭識别而杜流弊日昨丹徒縣倪知事奉到此項通令後已諭飭各法警遵照辦理矣 
　　憝令清查漁税長江漁課一項前經喬義生提議創辦呈由財政部令行蘇省財政廳核准覆部一面由廳轉令丹徒縣署澈查縣境漁税現丹徒縣署又接財廳訓令略謂奉部令限七日内日内核議具覆催促該知事刻日查覆以憑核辦云 
　　派員檢查警務金陵俞道尹以警察有保衞地方之責各屬訓練有方者固多而萎靡不振者亦所難免爰特飭派專員分赴各屬實行檢查茲聞所派委員已先至鎭屬各縣檢查矣 
[揚州]  
　　王所長威逼人命揚州台營官地局所長王海波以木匠爲武官一旦充任所長擅作威福現因敎場街李仲玉市房勒令繳價六百元李聲明變産繳納詎王於五月三日提李拘押於所受辱成疾王令覔保釋放四日出所五日晩即逝世現其子秀甫以王所長威逼斃命濫用職權除赴縣署起訴外並遍貼寃戰於通衢擇於十二日在敎育會公議對待方法以雪沉寃 
　　劉統領升調軍官駐揚陸軍巡緝隊統部副官程金彪經劉統領委任十二圩緝私營營副遺缺委一營營副武家棠充任武之遺缺以二營王營副調任王之遺缺以緝私第一營連長董某調充董之遣缺另委石寶山升補均於八日呈報到差 
[杭州]  
　　省議會紀事省議會八號下午一時開會秦副會長主席報告新補議員章經伯到會毛蒙正云南京來電催沈秦兩代表赴省議會聨合會究竟應否前往王兆基云聨合會開會有日自應前往與議衆贊成依照議事日程開議浙江警備隊組織綱要委員陸宗渭說明警備隊編制情形張立云此案屬警務範圍係有特别性質應付特務審查衆贊成當由議長指定吳文禧王倬胡炳旒任鳳岡吳鳳歧顧宗况顧振庠劉兆桐金作梅何奏簧費錫齡俞玉書鄭凝沈宏燮趙鏡年戴乾毛蒙正勞錦魁黄崇咸錢庚林卓鄭功懋忻江明姚祖範孫振麒張立莊景仲陳鍾琪陳樹基王兆基三十一人爲特務審查葉景禧云中日秘密條件似已實行本會爲人民代表應誓不承認議長云否認中日條件本會已一致贊同俟各省有復電後再行討論衆贊成决議發還劉果敏公祠將秋俠木主移入忠烈祠案盛邦彦報告審查結果各席討論删去訴追一層因劉祠奉旨敕建當然爲地方公産不能認爲私有應仍執前議改爲秋女俠專祠次議優良小學奬勵金條例案開二讀會逐條討論除第二條第三條文字略有修正外餘均照審查報告接開三讀會通過次各縣警察經費暫列省預算案任鳳岡說明縣警察費現旣由省支配應列入省預算以資監督僉認爲應成立付財政股審查次議浙江公立國書館章程修正案無討論付法律股審查議畢振鈴散會 
　　浙西水利議事會七日下午八時開議會員出席十三人李副會長主席第一組第二組先後報告審查情形開議第一案海寗公民張鵬翔等請願開浚城市河案與第二案合併討論旅滬公所沈元愷街請願開浚海寗城市河案衆議海寧城市河關係農田水利由海寗特别費項下撥補四千元通過主席報告第十三案開濬海寗長安區沈墅鄉河道請願補助案審查會已報告應提前討論衆議海寗縣旣有特别費萬餘元餘撥補城市河案外决議撥補三千元通過開議第三案杭縣公民許允中等請願疏濬杭縣西南鄉河道補腲案衆議六年分後經費礙難照撥改爲由杭縣特别費項下撥補一千八百元零數儘撥通過開議第四案嘉興縣公民徐任等請願開浚嘉興城河案决議本縣特别費項下撥補一千五百元通過開議第五案平湖公民朱鳳岡請願開浚平湖城河市河案决議本縣特别費項下撥補一千元零數無幾儘撥通過開議第六案本會會員陳其禾建議修浚武康前溪新塘撥補經費案袂議本縣特别費項下撥補一千元通過開議第七案吳興公民林鳴起等請願建築棣溪鎭小龍口直堤撥欵補助案决議本縣特别費項下撥補二千元通過開議第八案吳興公民童學洙等請願開浚西南鄉河道案第九案吳興公民李愷等請願開浚城河撥欵補助案俟吳興會員到會詳細討論再行决定開議第十案孝豐公民周昌甸等請願修築塘福河岸撥欵補助案决議本縣特别費項下撥補一千元通過主席報告第十一案省長交議泖河工程事務所開辦費追加預算案第十三案海寗公民沈士眠等請願修築海寗上塘河閘壩案付第一組審查第十四案吳興公民康鑾清請願開浚吳興西北鎭水道案付第二組審查議題日程已畢散會 
[寗波]  
　　續誌海盜與水警之鏖戰馬蹟山與定海衢山等處海盜猖獗由蘇浙兩省水警會剿已誌五日本報茲聞該盜此次分三大帮在江浙交界洋面及各山島肆意刦掠從前漁戶山民因官力難恃集資雇用温台州人爲護商保山名爲保險（蓋若輩本係盜也）一經保險可以無事而官場因此生嫉近聞擬將護商保山經費撤銷移充水警經費若輩得此消息遂有大帮盜匪出現聞盜衆共有四五百人盜魁名項永恩台州人刦掠馬蹟山鎗傷江蘇水警管帶班手之一起海盜領帮名李小比台州臨海縣人率盜四十八名在該山盤踞半日山民五十餘戶所有銀洋衣服首飾等物被擄一空經警艇趕到始行退走其刦衢山之盜衆有一百餘人盜首亦李姓高懸旗幟爲浙江警艦超武等輪追至大戢山相近洋面殲滅幾盡溺死與鎗斃不計外生擒二十餘人民船誤救逃生者亦不少餘帮散在江浙洋面截刦商船上月二十九日下午三時江蘇警艦策電巡緝至馬蹟山時有一冰鮮船戶忻三岳在吳淞口外八九十里横沙相近避風爲盜借馬（盜匪行刦民船名爲借馬）駛至馬蹟山除將船中銀洋六十五元刦取外又向船主勒索洋三百元該船主因無洋約盜至馬蹟山借貸（該盜未知該山先一日被刦）遂駛至該山上盜押同忻三岳上山策電警艦在前山聞知密遣警士八名上山抄至盜船停泊这所該艦則兜截水道去路至下午六時八警在嶴遇盜開鎗互擊盜亦水陸抵抗該艦得聞鎗聲立時開砲相應盜不敢敵將所持快鎗六支單刀五把抛擲海中如數就擒二日傍晩時該艦將八盜連同船戶忻三岳等解送吳淞水警廳由温廳長發交司法科鞫訊盜初抵賴後爲原告指實始各供認爲首名陳四仁尚須續訊錄供禀請上峯核辦 
　　減輕現水之辦法寗紹兩屬公民某某等日前具呈省長略稱竊查洋水升去雖以銀根多缺爲評定之標凖而錢業同行亦得居奇壟斷藉以取利杭垣爲現貨碼頭出入本用現洋向無現水名目光復後政潮迭起金融市面大非昔比是以常升現水爲招徠各處現洋以每百元升一元爲最高之度有時洋底豐厚商用希少亦有直出通用者且有不升水而去水者是故杭市現水實不發生問題至於寗紹兩市素稱賒貨碼頭以劃單爲本位一切用欵均由同行過賬現洋等於貨物常年升水自五六元至十餘元不等現水旣有升無減滙水亦隨之增漲外項商業採購貨物概須現洋滙付而門市收入則以劃洋抵充雖貨價可以稍加而損失究屬不貲又民間普通用途恒以角洋計算凡遇繳納捐税由各幑收機關折合大洋虧耗尤鉅茲籌補救方法先調查寗紹兩市最近一年以來現水最輕之行情（有行情簿可查）定爲最高之限度以後不得超過此數用示限制一面由中國交通地方實業各銀行籌撥巨欵接濟甬紹錢市以期壓平現水苟使現水減輕則滙水自然鬆動於商業金融前途裨益良多用特備文呈請鈞長令行財政實業各廳函商各該銀行及甬紹兩商會妥議旅行云 
[漢口]  
　　宣撫使赴湘說湖南戰事吃緊宣撫使曹仲珊氏聞已與王督軍磋商就緒預備率大隊前往長沙督師助戰正在布置一切不日即便起程云未知確否 
　　大批現銀到漢昨日滙豐銀行運來現銀二十萬兩正金銀行運來現銀二十萬兩中交兩行各運來銀元五萬元又茶帮運來現銀十萬兩蓋因現值辦茶之際各茶商均已活動欵項各銀行亦將放欵以收餘利預料本期金融必無拮据之狀 
　　慈善會演古籌資漢口慈善會自新建會所後各項善舉無不積極進行惟範圍旣廣需欵孔巨爰於二十四日假大舞臺及新民兩茶園演古籌資是日各界前往捐助者絡繹不絶未至十句鐘座已塞满英租界巡捕恐樓座人多或致壓塌有碍生命當將園門緊閉來賓因格於租界章程不免空勞往返多有將票洋由園門窗中遁進以助善舉者是日南洋兄弟煙草公司捐助香烟百元派人在茶園售賣復捐現洋一百元並有女校書鳳樓登臺串演宇宙瘋復有校書月鳳樓題紅小謝王克琴落月林黛玉蓮芳龍第小洪巧林月影小春來情梅小夜明珠紅秀英紅秀寶春仙雅琴花四寳等數十名身佩女界勸募員徽章售賣各項物品翻充捐欵約計有洋二百元錢二千餘串文惟座客充塞各校書多有因物品未售自願捐洋者約有百餘元綜計所收各界捐欵共有一萬餘串惟慈善會以是日各界來賓多未入場殊爲抱歉擬俟满春長樂兩茶園演古後再行補演一日以伸謝忱云 
　　大批奉軍赴湘初四日下午劉家花園側復到京奉車十二列中載奉軍約三營之衆並未勾留當在該站下車即赴張美之巷乘坐駁船至鮎魚　附武岳火車赴湘 
　　撤銷防疫通告前以鼠疫盛行京漢路爲遏止起見特設檢疫所及取締搭客運貨種種方法以免傳染現因鼠疫日見銷滅自宜撤銷設備以利遄行昨日發出通告凡以前停止售票及設有驗疫所之車站現已一律撤銷矣 
[濟南]  
　　彙紀關於防務消息中央政府對於蘇魯各省剿匪事宜决定聨合兜剿辦法魯蘇交界責成兗州鎭守使唐天喜徐海鎭守使張文生魯預交界責成曹州方玉普歸州寶德全魯直交界責成濟南馬良冀南王懷慶昨已分電各省查照進行又軍署昨接中央來電大致係令多派軍警保護津浦鐵路沿線聞因政府接有密報南軍現密派人運動土匪意圖破壞津浦交通是以有此要電云濟南鎭守使馬子貞日昨召集該署便衣稽查曁軍事稽查處處員三十餘人開會討論防務其結果令稽查員於城内外商埠及各鄉區各車站各旅館娼戶等認眞切實調查免生他變徐州匪首史殿臣日前率其黨羽由徐竄入兗州並有機關鎗若干架爲勢最烈茲張代督據防軍王帮統報告史匪復竄回徐州仍自稱新定武軍志在吸收前定武軍之舊部等語特於日昨電請中央埀注直隸撥來助剿土匪軍隊爲第五混成旅步馬兵共一團由旅長商德全統率到東昨晩商旅長已率該團到濟經張帮辦派員招街暫在辛莊駐紥候調日前軍署　泰安大汶口鎭商會來電略謂桿首白三聚匪多人在鎭左近村莊搶刦今日派匪徒五人來鎭勒索洋銀二萬元限五日繳納否則率衆搶擾商民聞警無策惟懇鈞憲撥隊援剿以救黎民云云軍署已預備飭隊痛剿矣 
雜評一 
[不恤人言（默）]  
　　人謂今日之政府爲不恤人言吾則謂今日之政府不僅不恤人言而已人民蹂躪如是而猶不停戰是不惜人民也財政困窮如是而猶浪用於戰費是不惜財力也借債之抵押品已盡而猶盡力搜括以抵押於人是不惜主權也人民財力主權三者爲立國之根本此而不惜即不啻不惜其國家而存亡不一置念矣區區人言又奚足道哉 
　　然則國人之奔走呼號亦可謂多事矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[承充外國輪船水手者注意]  
　　江海關監督馮出示佈告云照得本年五月六日奉江蘇省長令開案准國務院宥電開僑工出洋條例業經呈請公布嗣後如有承充外國輪船水手須照條例與船主訂立合同切勿以口頭契約爲憑免受凌侮而便交涉希轉飭地方官出示布告並盼見復等因准此除電復並分行外合行令仰即便遵照出示佈告並呈復查攷等因奉此合行出示佈告仰商民人等一體知悉 
[新兵定期赴閩]  
　　福建續招之新兵現已到滬駐於龍華者共有三千一百餘名因無輪船故未赴閩現周張二委員擬於本月十七號乘坐湖北丸商輪赴閩昨先電報閩省李督軍查照 
[江寛輪船失事十二誌]  
　　江寛輪船在漢口被楚材軍艦撞沉詳情已迭紀前報茲有遇救生還之茶房及貨艙司事水手人等五十三人于昨日由漢口回滬行李衣服均已無着聞若輩在漢時會向買辦卓達吾請求資助卓以同遭斯難無力照顧若輩乃勉强回滬即至帶鈎橋德星樓茶肆集議預備聨名繕具理由書向招商局賬房遞陳苦情要求賠償損失云 
[輪船互撞紀聞]  
旅滬閩商曾於去秋向某公司訂租輪船一艘改名昇平行駛興化泉州等處該輪船近泊浦東爛泥渡鴻升碼頭前日（八號）午後四時許由滬裝載麵粉豆餅等物開駛出口行經吳淞江外三夾水洋面適有招商局愛仁輪船迎面而來互相衝撞聞昇平船頭撞成一洞不能行駛惟是否沉沒現尚未得實信姑先誌之容再探詢 
[全國商會聨合會之覆函]  
　　爲中日締約事 
　　中日新約一事曾由上海廣肇公所等三十七團體函致全國商會聨合會請爲共同設法挽回茲接全國商會聨合會復函照錄如下敬復者前奉貴處公函承示報載中日條約將成事實商情惶惑關繫安危并囑迅速設法挽回各節具徵熱心愛國欽感莫名函電已印送各省區代表並當場宣布惠書主旨各代表僉以此事曾提專案經大會議决公推直隸代表卞蔭昌湖北殷爾彝江蘇王文典湖南周國鈞晋謁府院請求宣示自當積極進行以盡責務除俟得有端倪再行密函轉達外先此奉復即希查照轉致是荷此致廣肇公所寗波旅滬同鄉會中國烟酒聨合會泉漳會館洋貨商業公會華商旅滬維持會四川旅滬同鄉會湖北旅滬同鄉會上海出口各業公會上海茶業會館中華工商研究會順直會館山東河南絲綢業公所紹興旅滬同鄉會中華國貨維持會温州旅滬同鄉會平湖旅滬同鄉會錫金公所肇慶同鄉會太倉旅滬同鄉會米業仁榖公所漢帮志成公所旅滬商帮協會京江公所浙江旅滬學會上海煤業公會江寗六縣同鄉會上海轉運公所洞庭東山會館函莊集義公所上海通商各口轉運公所江淮旅滬同鄉會南北報關公所潮州會館旅滬大捕同鄉會上海紗業公所上海皮商公會中華全國商會聨合會啓 
[再紀黨人與南通刦案之關係]  
　　黨人哈在田即哈志農前向醫生莊振家勒索洋銀經法捕房探目沈德福等將哈及同黨唐雲生董忠良等拘獲解送法公堂訊供　實判哈等各押西牢嗣法公堂接得南通縣知事來函謂哈於民國三年八月間糾黨搶刦該處盧濟港地方大興鹽棧拒捕傷人請即引渡訊究等語故又將哈提案詰訊哈不承認判令押候再核在案昨日南通縣公署將拘獲搶刦大興鹽棧各犯之口供抄送到廨聶讞員又飭包探將哈提案向之詰問曰南通所獲之孫大德騰吉安等爾可認識否哈答稱與孫騰兩人素不相識民人於民國三年間前往南通運動二次革命實有其事惟並未搶刦鹽棧求察聶讞員商之陪審副領事判哈還押候再訊核 
[遠東運動會消息]  
　　遠東運動會去年在日本舉行第三次大會吾國運動選手未獲勝利聞此會務茲由青年會協會柯樂克君任名譽書記主持一切去年因柯君去美即由該協會史文召代理茲史君於四月二十日由菲律濱回滬已與該處代表議决定於明年（一九一九年）二月乘菲律賓大節期舉行第四次運動大會上海青年會體育部主任郝伯陽君前次曾到東京爲中國代表故此次亦極力鼓吹體育界早日預備免落他人之後云 
[繭行私與洋商訂約之防遏]  
　　蘇州交涉員昨日咨會駐滬交涉員略謂民國三年二月義大利公司預擬派夥携欵赴蘇東橋鄉大源繭行採繭經前江蘇民政長以該地點未准開設繭行大源朦領行帖飭縣吊帖勒閉並委專員查辦後歷年疊奉省署飭令均經轉行吳縣知事隨時調查並函達駐蘇日領切實聲明以杜已閉之行希圖私與洋商訂約期免歧誤併先咨請貴署轉達駐滬領團各在案現值繭汛上市之時應即查案咨會仍祈查照辦理等語現陳交涉員已函達駐滬各領查照矣 
[第六師範學生東渡參觀]  
　　清江浦省立第六師範上年曾由舍監許人傑帶領畢業學生至蘇滬各處參觀本届又有學生畢業由校長徐慕杜偕許君帶往日本參觀昨日許君先來滬上籌備一切徐君與學生三十四人不日同來借寓南市陸家浜省立第一商業學校先至滬上各學校參觀一切准於翌日乘春日丸東渡 
[三誌水木作工人之暗潮]  
　　滬寗浙紹各帮水木工匠以近來米珠薪桂所得工資不敷度日遍發傳戰同盟罷工要求各作主增加工資等情已兩紀前報茲悉英美總巡麥高雲對於此事非常注意因小販罷市風潮甫定謡言未息深恐該工匠等接踵效尤至租界内聚衆會議擾亂治安故於昨日諭知老閘捕房捕頭開立根遴派包探沈阿岳等分赴城廂内外切實調查當經查得該業工匠此次罷工要求加增工資尚無强暴脅迫之行爲且並不至租界以内集衆會議業已據情禀復捕頭轉禀麥總巡核示矣 
　　昨日各帮工匠上工者已多而意存觀望成羣結隊往來阻止同業工作者仍復不少該業董事爰訂於今日午後三時邀請各帮同業蒞所會議和平解决至工匠前日所發之傳單中有張全根黄金桂周會生沈桂亭等代表字樣現徐警廳長已飭所屬特派長警偵查張全根等住居地點覆候核辦 
[贛州商務阻滯]  
　　旅滬江西客商昨得贛州商號來電略謂贛軍進攻南雄（粤境與贛州祗隔梅嶺現南雄得失兩次業已損失不資况該地爲粤贛交界乃兩軍必爭之地該處居民大生恐慌商務受此阻滯所有購定大批貨物應暫緩裝運以觀時機云云旅申莊號得悉後祗得將應需貨品陸續輸運所存大批貨件暫緩運去 
[急電催報選民册]  
　　上海縣公署昨接齊省長急電略云中央選舉事務現主迅速進行依法召集如期開會所有各縣衆選民册尚未報齊除派委分赴各縣守催督促進行上應於十日内一律竣事以重選政 
[懲治酒醉肇禍之汽車夫]  
　　英人密司克勞克所雇之汽車夫甬人李雲林於四月二十一號開駛八百九十二號汽車馳至靜安寺路馬霍路轉角偶一不愼與西人南搿林所乘之汽車相撞致該西人與妻女三人從車中跌出傷及　面四肢腰背等處當由一百九十二號三道頭印捕查見將受傷人車送醫院醫治並將李雲林拘入捕房解送公共公廨訊判押候復審查核在案前日午後由捕傳集中西人證將李解廨經李襄讞會同義羅副領事復訊見證西人所延之梅吉言葛福來兩律師均到廨觀審先由捕房代表牛門律師上堂陳述案情繼由見證西人莫肅波譚南克禮先後投廨證明目覩被告開駛汽車由東疾馳而來猛撞汽車致乘車男婦西人從車中跌出受傷各節並據西人南搿林上堂訴稱是日同妻女乘坐汽車由熊姓車夫開駛至靜安寺路馬霍路轉角突被被告所駛之汽車碰撞來勢猛烈致我與妻女等均從車中跌出傷及妻子女兒面部四肢腰背現在醫院療治未愈茲將當時所攝被撞跌傷狀况之照片呈案請察又據該西人之汽車夫熊杏生投案證明被告開駛汽車甚速行至轉角不鳴汽笛且在左首行駛致被撞損車輪跌傷洋車等語並據老閘捕房捕頭開立根投案禀明是日出事後我即至肇事地點勘明兩汽車往來車輪形跡用尺量准攝成照片呈請察核又據新閘捕房捕頭愛爾司禀明當時將被告拘至捕房察其形色似係飲酒過醉至肇斯禍云云又據一百九十二號三道頭印捕上堂訴明當時將被告拘入捕房各節訊之被告李雲林供稱向爲馬夫現在英人密司克勞克處開駛汽車甫及四個月是日駕車回至車房加油行經靜安寺路馬霍路轉角因熊姓所開之汽車轉折往東而來我車由東往西向左邊行駛詎熊之汽車從右面駛來以致互相碰撞我實照章開駛應請明察即據牛門律師譯稱被告酒醉開車錯行路線非但違章實屬故違疏忽應請嚴懲以儆效尤中西官以被告故違定章業已證實判禁錮西牢一年以儆 
[關提十餘年前之命案逸犯]  
　　流氓嚴阿九（混名長脚阿九）專在南市等處拆梢尋釁前清時犯案甚多光緒三十二年六月間糾集同黨小福壽阿六寶等數人向陸家浜豆腐店主鄭阿根訛詐不遂將鄭誘至三角街連戳數刀致鄭受傷身死經汪前縣蒞驗後即將帮兇之小福壽阿六寶獲案訊實收禁後在獄病斃而正兇嚴阿九尚逃避未獲迄今埀十餘年案懸未給茲由屍兄鄭海泉偵知嚴阿九現又來滬潛匿公共租界鄭即具訴地檢廳請求移文公廨飭緝該兇犯嚴阿九到案嚴訊現經林廳長批准移文公共公廨關提矣 
[匪徒白晝欄刦]  
　　常熟人葉子良向在北市經商昨日午後三時許往南找尋親友行至大東門内東姚家弄中忽有口操北音之匪徒三人上前將葉扭住按倒地上搜其身畔銀洋並捋取手上金戒葉大聲喊救該匪等即行兇毆當經附近崗警聞聲趕來當場拘獲天津人劉采臣一名其餘二匪乘間逸去該警遂將劉拘送一區二分駐所請辦葉亦投所伸訴經王警佐提訊之下以劉白晝糾黨行刧不法已極立命申送警察廳訊明究辦 
[偷竊電線之通緝]  
　　江蘇電政監督兼上海電報總局周局長通函各縣知事水警各機關路云據無錫電局冬電稱昨夜蘇州至鎭江第三線棚後第五七八線入地查係在西常交界五牧地方被竊去五七八號電線兩擋鐵扁擔二根及鐵環直脚碗鈎十餘個數日之内被偷兩次後患何堪設想懇請咨行各縣知事水陸軍警一體嚴拿庶可破獲懲辦以重電政等情查無錫武丹各處電件迭被偷竊貽害何堪設想除分令交通部省公署飭屬一體查拿保護外爲再函達請煩飭警嚴緝務獲重懲並請隨時保護以維電政至紉公誼 
[軍署發布之孫强夫案供詞]  
　　（答）炸彈係王曉峯帶去的想是他抛擲的因招擲未中復由王曉峯與王銘三趕上車開放手鎗所說由車子後面抛擲恐不能斷定當時路上人多車子亦多旁人未必看清據我理想推測王曉峯抛擲炸彈實係從車前迎面擲的隨後趕上車沿放鎗但我當時實不在場確係只王曉峯與王銘三兩人實行的（問）此事辦過之後你們避往何處去了（答）我當時避匿處所無定有時仍在協平里七號住宿惟住居寳康里之人均散住各旅館躱避（問）王曉峯王銘三他們有家室否他兩人死後你們黨内對於他們家室如何安置（答）王曉峯係吉林人他有父親哥哥他的女人係在堂子討的王銘三係山東人不知他有無家眷王曉峯的父親事後曾到上海來由我在總部領了八百元給他作僞恤欵他女人已嫁人去了王銘三家眷未到過上海故未撫恤（問）王曉峯王銘三他們作道事之前陳其美呌你許他們事成後有甚麽好處或給與若干金錢或給予何等位置你可從實供來（答）我當時呌他辦這事時并未許給多少錢陳其美亦未定多少賞金只許他事成之後每月優給薪金至位置一層因他資格學問不及不能妄許王曉峯本係粗人他黨時頗有國家觀念狠講榮譽所以聽了我激勵之言他就告奮勇拼命去做的（問）據你所供你討素雲係楊虎借給你的欵子并稱共借了五千元但照情理上論此種大欵楊虎他可以作爲黨中大事之用如何遽肯借給你想你揮霍之金錢即是謀剌鄭將軍所得陳其美報酬金（答）黨時　運動海軍謀亂的事已經失敗手中尚餘一萬多塊洋錢所以我向他挪用因我與他狠要好向來銀錢通副不分彼此所以他肯借給我的（問）你前領解散費這一般人有若干名現在何處去有無留在上海的（答）這一般人共有數十人自領解散費後均回原籍當時按路程之遠近給遣散費之我寡（問）王慶蘭你曾否給與解散費若干（答）王慶蘭他們共十二個人於民國四年冬月間由我招待他們作事至次年山東起義時由我介紹他們去作事的當領解散費時他們尚在山東（問）你於何時搬到白爾路四百四十二號居住家中有幾個人用費若干平日與些甚麽人往來（答）我搬白爾路四百四十二號係在民國五年八月間房錢每月三十元家中我與妾及娘姨三人家用每月约須五六十元我並無甚麽朋友往來因我自領解散費之後并未作事所以朋友往來甚少我的原配妻子現在住天津岳母家我在上海家中人口狠輕去年生一女孩并不須多少錢使用（問）日本人全久居與你認識否（答）全久居與我認識多年他前在奉天當過營長（問）日本人森茂與你認識否（答）他與我不認識（問）何以森茂在公堂說與你認識（答）這多是我朋友們的好意請他出堂作證其實我與他本不認識（問）丁仁傑與你認識否（答）他曾在陳其美部下與我認識（問）此次代你請律師出庭辯護究係何人作主用若干錢（答）我此次所請律師係房東代我請的至於費用若干我不知道（問）你可是又名孫縱横（答）縱横是我的號孫祥夫押 
　　堂判查閱前後供詞該犯孫祥夫係本案主謀實行之犯供詞確鑿毫無疑義應押候按律擬辦（按孫强夫之供詞已完尚有尹鳳藻王紹琛等供詞不贅錄） 
　　又聞護軍使署曾於江日（三日）將訊供情形電禀陸軍部請爲核示茲因業已得覆由軍法課定於十日（今日）宣布判决除傳到原有人證外因恐被害家屬未悉底藴是以函請鄭汝成之第七弟汝唐到署列席旁聽俾將全案情形宣布云 
[浦東中學附屬小學之演說]  
　　南市浦東中學附屬高等小學向有學生演說會練習徒口才前月舉行第一次比賽曾請顧蔭亭君評判成績甚優昨日下午又請省立第二師範校長賈季英君到校演說略謂該校校主楊斯盛業圬致富皆得力於勤樸二字故即標二字爲校訓以作青年之南針且謂中國衰弱雖有種種原因而不勤不樸即其最大之一端青年求學當力除此弊則爲己爲國有兩利焉末言高等小學舉辦童子軍最能養成生徒勤勞之習慣發揮盡致頗有喚起小學生之覺悟云 
[倉聖明智同學會開會記]  
　　昨日爲靜安寺路哈同花園内倉聖明智同學開會之期新舊會員到者三百餘人由招待員招待一切談晤良久午餐畢摇鈴開會校外會員行謁聖禮次謁見院主院長校長監督敎職員禮後校内外會員行相見禮禮畢奏樂宣讀祝詞繼由會長報告該會經過情形次葉澄瀾韋陸卞英周懷德楊德馨張文鐘等先後演說說畢時已鐘鳴四下矣照章本應選舉職員嗣因爲時已晩經各會員請依前次所選職員爲定以免延時惟校外經理員仍由各會員推舉散會後全體會員及職員合攝一影以誌紀念茲將該會職員姓氏錄下正會長龔和榮副會長黄報炎編輯部長黄鑑遠遊藝部長楊智琳中文科長周萍英文科長黄報炎編輯員鄭　濟李國瑞張馥全張文鐘中文書記李國瑞汪家幹英文書記張驥幹事員項鑒波會計張博文校外經理員卞英 
[浦東聨合運動會改期]  
　　浦東洋涇市各學校第一次聨合運動會定於五月九日舉行已誌前報茲因是日適爲雨阻不克開會現由該會事務所發函通告各機關改於五月十二日（星期日）舉行 
[尊孔中學校設立籌辦處]  
　　本埠西眼尊孔會總部發起尊孔中學校業由各省名譽會長協力資助提倡經各省同人投票舉定張副會長仲屏爲校長公决於古曆四月初一日設立尊孔中學校籌辦處於西戶總部内并附設編輯部編輯修身敎本及宣講用書學生額定五百人由各省縣公署選送云 
[各學校之國恥紀念會]  
　　馬立師勵羣學校由潘篤初吳右雲李竹隱於今春創立規模整齊敎法完善學生頗形發達茲於國恥紀念日開會演說首由梭長曹恂卿君詳述國恥二字當永永不忘繼由吳右雲曹福源二君演說聽者動容聞有高等班唐生等數人提筆書於衣樣之背面以志不忘云 
　　白克路上海公學昨日（九日）舉行國恥紀念會請高亞東等諸君蒞校演說旣畢由校長楊德鈞君率全體學生起立躹躬十一時振鈴散會 
　　昨日霞飛路仁和里民生女學因是日適爲五月九日國恥紀念日特於下午停課半天於二時在校中開會由任務蘋周奎蓀相繼演說散會時已四下鐘矣 
[絲繭總公所之通函]  
　　江浙皖絲繭總公所昨日通函三省各分公所函云敬啓者准　蘇印花税分處駐滬辦事處公函以繭行聨票貼用印花一案轉知到所當以此案歷經敝總所詳爲解釋力爲勸導往復會議舌敝唇焦始允於兩聨計數單封面每本貼用印花二分荷蒙呈大部核准在案茲奉前因並准上海吳縣各知事公署公函同前適值敝總所因三省蠶業凋敝絲廠虧昃於五月一日在滬招集會議併將此案列入據各省繭商聲請繭行所用一種兩聨計數單係屬行内自行計數之紙標與他行買賣貨物單據實有不同斷難比例若須遵貼則商人亦可不用此項紙標另以竹籌計數况去年絲繭兩業損失甚巨今歲新繭上市必致供過於求若再增此税項竊恐商人以成本加重觀望不前影響於各地蠶桑事業貧民生計殊匪淺鮮且各業行號内部所用收支計數類似此項紙張者甚夥例如錢業所用便條貨店所用碼單皆可爲買賣之單據亦係商行爲之一種似不必獨於繭行計數單苛求太甚等語要求聲明窒礙請予一律免貼敝總所以國税商艱不得不兼籌並顧遂復極力開導曉以大義討論結果各地繭商願於去歲奉准原案照舊遵行而每張貼用印花公懇請求豁免伏查絲繭兩業現狀亟特維持聨單貼用印花礙難强令遵照具文呈請江蘇印花税分處轉呈大部免予執行在案除分函知照外用特奉達卽希查照 
　　又函云敬啓者歷届新繭上市曾經總公所呈請各省軍政長官轉飭軍警分保護現在繭汛已届除由總公所擬具條陳援案聲請施行外理合將該項條陳寄呈即希查照爲荷 
[水警保護繭商]  
　　水上警察二廳趙廳長因查繭市將届滬地華洋各商均須運　現欵紛往杭嘉湖各屬秤收鮮繭是應嚴加保護昨飭令水警第一專署轉令所轄各分署對於各該境内經過繭商船隻力任防護以免疏虞等因沈署長奉令後當即遵照轉飭一二三分署各派鎗划巡船馳往各要道嚴密防護並派船逐段護送各繭船至交界爲止云 
[添招繭市期内之路警]  
　　滬寗杭甬車務總管以繭市將届各車站向於此時添雇巡警數十名妥爲照料俟蠶繭運竣方始裁撤今年自應照章添募巡警二十名派至滬杭路線照料以兩個月爲期昨特令知南站巡官王長慶遵照辦理 
[出莊收繭之遲回]  
　　本届蠶繭將次上市滬地華洋各繭商現均籌備出莊收秤故近日洋釐稍見增高各保險行　客向各繭商兜攬承保水火盜兵匪險者甚形忙碌惟今届各繭商咸以滬埠廠絲乏船裝運存積尚多若嗣後仍難疏通航運新絲價格必難起色故各繭商中殷實者不敢多做而一般借欵往收者連日正在尋覔銀東從事佈置聞此届借款無論外人欵與吃莊欵均須扯九釐息並成半回扣連同保險費裝運費數當不資故亦改縮收額以免虧折並以近兩日來天時甚寒深恐産蠶各區上山稍遲故滬地收繭各商出發之期尚未確定云 
[大中國貨公司開幕]  
　　大中國貨公司昨日（五月九日）正式　幕并於晩間邀請各界至太和園會讌男女賓客盈座觥籌交錯音樂悠揚頗極一時之盛 
[造船所排長監守自盜]  
　　江南造船所劉所長致淞滬警察廳咨文云案據巡緝隊長稱四日三十日晩十二點鐘鍋爐廠碼頭有高廣德陳有仁二人盜竊三角鐵經巡士查見往前捕拿陳有仁逃脱遂將高廣德拿獲等語訊據高廣德供稱捕魚爲業偷鐵之事係屬劉排長串同陳有仁指使所爲當卽飭傳劉排長並令巡隊帶同高廣德前往江邊東碼頭漁船劉不在家中陳有仁奉提到案當將陳有仁嚴加鞫訊據供前四五天已由劉排長指使偷鐵一次賣洋三元五角已分得五角即晩劉排長又令往偷遂約高廣德於晩間十點鐘　到船塢西碼頭地方劉排長則在碼頭邊之某輪船上藏身暗中指點搬運三角鐵正在行事之際突爲巡士查見遂即逃走等語查劉排長名義昭前因當差不力降爲差弁此案據高廣德陳有 
 
 

Page 11

 
 
仁二人所供是該差弁確爲主使犯無疑且飭傳不到更見情虚本早復據巡隊報稱該差弁之眷屬亦已遠颺似此該差弁監守自盜罪無可逭應懇由貴廳通飭所轄各警官嚴行通緝務獲嚴懲並請迅令高昌廟警區駐在所李巡官先將該差弁所居房屋尅日發封以示懲戒至高廣德陳有仁二人據供雖非主犯但甘受人指使盜竊公家物件陳有仁並曾實行竊物分贓均屬罪有應得應一併押解貴廳請爲飭訊懲辦並將該二人詳細供詞照錄二紙隨送察核相應備文咨請敬祈貴廳長查照迅飭辦理極紉公誼並希見復施行等因徐廳長准咨前因除將高廣德陳有仁二名發交司法科訊明移解法庭究辦外當卽分令所屬各區署所隊轉飭所屬長警一體留心訪查務將監守自盜之劉義昭一名弋獲解廳轉解歸案訊辦 
[薛弄底火警]  
　　昨晨三時三刻滬城薛弄底漆匠公所左近某姓家不戒於火頓時冒穿屋頂經各區救火會驅救火器具臨場救熄共燬樓房二幢事後由一區二分駐所警署飭敬將火首拘署候訊 
[新民路火警續誌]  
　　閘北新民路陸正大織布廠起火延燒單俊記飛花棧已記昨報前日四區余署長傳到該廠主陸夤振司賬華朝品等訊問據供樓上安設布機日間有女工在内工作晩間無人住突究竟如何起火實不知情東鄰單俊記飛花棧開設未久聞保火險五六千兩其後面曬台與本廠曬台相連請爲察核余署長諭飭交保聽候偵查再行核奪 
[皮絲烟裝璜之改良]  
　　福建蘇綿遠堂皮絲烟廠因時制宜改良小包三種（一）童子軍每包四錢（二）壽星圖每包六錢（三）和合牌每包一兩二錢烟味濃厚色赤絲長無底面包心之弊大小不等取携便利其裝璜頗爲精緻以八小包成一盒一百盒爲一箱運消各地定價劃一今在上海邀集烟紙店同行面餘家經理代售外埠城鄉市鎭亦均有分售處並又派人分送煙樣不取分文以避虚言動聽之嫌是亦推廣生意之道也 
[棉紗公會實行遷移]  
　　南北市棉紗公會向設於四馬路第一樓後面當湖旅館弄内近因同業日增月盛該處房屋不能添闢已不敷用是以另覓青蓮閣後美仁里内高大洋房一所爲公會場所業已佈置妥貼於昨實行遷移 
[投浦自盡之遇救]  
　　向在盛澤爲絲線生意之蘇州人林寶泉日前來滬找尋其母不遇旅費告罄無計謀生至外浦灘新碼頭投浦圖盡幸由一千一百八十一號華捕查見設法救起帶入捕房昨解公共公廨經中西官訊悉前情判林留候資遣回籍以免淪落 
[取締渡夫之督促]  
　　浦江各長渡船夫因私增渡資經工巡捐局規定找給竹籌辦法出示布告不准私增等情已誌前報茲有公民瑚陳生等以工巡捐局雖發布告令給竹籌各渡夫則抗不遵行遂聨名呈奉江蘇省長公署批示令向工巡捐局呈請實行想各渡夫不能再事玩延擾害行旅矣 
[電梯鐵錘擊斃漆匠續誌]  
　　漆匠黄登林於本月二號午後至英租界仁記路一號洋房三層樓上油漆欄杆被電梯夫徐元通開駛電梯不愼鐵錘墮下繫碎屬壳立時斃命當由同在彼處工作之人報告總巡捕房飭探將屍舁入驗尸所報請公共公廨中西官蒞所騐明諭令尸妻黄王氏具結領尸棺殮聽候訊核在案昨晨由捕傳同人證將肇事之電梯夫甬人徐元通拘解公廨經李襄讞會同英白副領事研訊先由中西探上堂禀明出事後前往調查情形繼據見證陳財根邵日華沈六六等先後投案證明是日同在仁記路一號洋房内工作於午後一句餘鐘與死者前往工作油漆時知照開駛電梯之人謂我等在此工作爾須留意豈知被告開機並不知照我等致電梯鐵錘墮下將死者擊斃請究質之被告徐元通供詞狡展中西官以被告司機不愼悮傷人命判押候復訊核辦 
[串賣髮妻之處治]  
　　浦東婦人王陳氏前被伊夫王錦章串同無賴顧阿喬（即漆匠阿喬）王協隆等得洋三十元賣與徐錫卿爲妻氏過門時即將前夫所生之九歲男孩林發欽至徐處撫養嗣被錦章之父福生得悉向論無效訴諸公共公廨飭探將顧等拘案分别交保候訊昨晨由捕傳集人證將兩造解廨經關讞員會同美思副領事訊據王福生聲稱錦章係我之子膽敢將髮妻串同無賴價賣實屬不法請求嚴辦並請准將孫兒林發領回撫養並據王錦章供訴前情請求准予將兒給伊領回質之徐錫卿供稱價買陳氏爲妻實由蟻媒顧阿喬等撮合求宥訊之顧阿喬王協隆供詞互推中西官會商之下以王錦章價賣髮妻荒謬已極判押西牢二月徐錫卿不應價買有夫之婦着押一月顧阿喬王協隆串賣婦女離人骨肉本應嚴辦姑念一再苦求從寛各押西牢十天或各罰洋十元充公以儆 
[審理婦人請求離婚案]  
　　浦東爛泥渡婦人李陳氏控夫李祥林　妻重婚等情已經地方審檢廳訊明判决李祥林重婚罪監禁三個月在案茲該氏又投審判廳具詞請求離婚而李祥林奉判後亦即具禀請求易科當經該廳核准本應將李省釋因該氏已在審廳提起離婚訴訟故將李移付審廳押候交保前日下午二時審廳民庭長盧君特開第五庭審理並片請李素軒檢察官蒞庭先據原告李陳氏訴稱今年二十二歲於幼時至李家童養前年正月十九日與李祥林成婚不料成親後丈夫嫌氏家貧缺乏粧匲迭遭輕慢是年五月初八日丈夫忽然購得藥水强令氏飲當因此項藥水甫近鼻邊已頭暈目眩拒却不允丈夫乃於是月十二日始卽與氏視同陌路去冬因母親有病回歸母家侍奉湯藥詎丈夫乘此時間於十二月二十七日又憑周順卿等爲媒文定王錫金之女爲妻今春正月初三日在西門外賃屋將王氏迎娶過門行娶之時竟用軍樂隊清客串等衆目共覩丈夫待氏如是薄情且邇來又將王氏領回家内同住氏之性命愈覺危險况又經氏在檢廳控其重婚奉判將其監禁種種惡感益深是以不願再與李祥林偕老爲此來案請求離婚訴畢哭泣不止質之李祥林供年二十一歲在亞細亞火油公司内爲寫字此次聘娶王氏自知不合現在重婚罪已由堂上判過陳氏請求離婚一節民人頗爲反對反要求廳長成全並謂陳氏曰你我夫婦已非一朝一夕何以薄情若此嗣後决不將你輕待假使與王氏購辦衣飾與你亦照樣購買無分厚薄若何陳氏曰你前若如此待我我早心满意足斷無來此告訴之事實緣你口是心非因此决意離婚並無二言同官得供詰氏曰爾稱李祥林將藥水給飲究爲何種藥水答稱不知惟其氣味異常難暯問官又謂李祥林曰今日庭上據陳氏所供一切足見爾平日待遇之刻薄現在着爾將王錫金之女退歸母家爾與王氏脱離關係則陳氏仍與爾結爲夫婦今日先行具與王氏離異切結李稱與王氏離異一層須俟小民與父母並王錫金等商妥再行定奪訊至此問官請李檢察官陳述意見當由李君起言曰如李祥林能將王氏離異則陳氏之請求應請貴廳駁回並謂李陳氏曰爾與丈夫離婚亦無益處爲良婦者理應從一而終况爾夫現在自知悔悟願與爾完聚嗣後諒無再將爾輕待之理李陳氏供稱並非婦人不聽良言若使王氏果能離異婦人仍願與祥林結爲夫婦惟翁夫已將婦人異常怨恨恐性命終難保全訴畢泣不成聲盧君等憫之謂氏曰倘李祥林等有將爾虐待情形爾可來廳告訴定將虐待之人從嚴究懲又謂李祥林曰今且准爾之請求爾回家速去商妥准十號（今日）下午二時來廳候審並着李陳氏届時來案候示李祥林着交妥保李陳氏着令退去於是閉庭 
[過犯攫取金耳環]  
　　匪徒王福生李忠林前日在北四川路攫取婦人戴姜氏金圈一付圖逃被包堔查見帮同追獲昨晨將王李兩人解送公共公廨經中西官訊得兩人均係過犯判各押西牢三年期满一併逐出租界 
[拘獲剥衣匪徒]  
　　匪徒陳長貴嚴志守於本年二月間身帶僞手鎗至虹口崑山花園附近將行人許善齋攔住去路嚇禁聲張將許身穿值洋七十元之皮袍馬褂剥攫逃逸經許控由虹口捕房飭探侯松山周耀廷於昨將陳嚴二人一併拿獲帶回捕房經捕頭詰供一過諭着押候解廨請懲 
[婦人聚賭抽頭]  
　　江北婦人楊陳氏糾黨七八名在虹口靶子路弄内聚賭抽頭漁利被九百七十五號華捕查見據情歸禀捕頭請廨出單將陳氏傳究 
[口角用武]  
　　紹興人陸文才與本邑人陳永芳在虹口威妥馬路因細故口角互相扭毆被二百九十五號華捕查見將兩造一併帶入捕房捕頭飭各存洋一元保出候示 
[混用僞質銀幣]  
　　閘北四區三分所崗警前日在眞茹鎭站崗見有嘉定人李阿三以鉛質小洋在市混用搜其身畔帶有僞小洋二十一角銅質大洋八元遂將李解送司法科訊辦 
[復訊違法搜查案]  
　　江北人韓維怡於四月二十號在元芳路碼頭以搜查煙土爲由將吳淞輪船上用人王阿記攔住搜索身畔乘間攫取現洋兩元圖逃經王扭住韓又行凶旋被包探將韓拘獲解送公共公廨訊判押候查明再核在案前日由張襄讞會同英副領事白君復訊先由中西探上堂禀明前情繼據王阿記投案訴明被告違法搜查攫取現洋各節訊之被告延萬伯良律師到堂代辯要求准予交保中西官判韓交三百元人洋並保候訊 
[姣夫持刀索詐]  
　　婦人吳氏年四十三歲於三十八歲時其夫亡故該氏至斜橋附近久成絲廠爲女工旋與爲米店生时之祝連生姘識未幾被祝將氏出賣與眞茹鎭張蓮洲爲妻身價洋一百元爲祝取去事後祝迭次前往張處詐擾前晩祝又持刀至氏處硬借洋數十元否則欲置氏於死地該氏情極由後戶逸出鳴警到來將祝拘獲抄獲凶刀連同張與吳氏送由四區警署昨日一併函送地方廳下午經檢察官預審之下判祝連生收押候究凶刀存案 
[拆毁竹笆之原因]  
　　公典牛奶棚管門印人昨扭許姚生至法公堂控稱許日前欲入牛奶棚内我即阻止許一味恃蠻旋將竹笆拆去潛行入内被我察悉扭案請爲訊究詰之許姚生供稱我欲入内向朋友索取舊欠因該印人不許入内故將竹笆拆去求宥中西官判許押五天以儆 
[插身多事之科罰]  
　　二百五十一號安南巡捕昨將高阿三扭至法公堂聲稱日前在法新租界站崗見有某甲所推之小車有違定章當將照會取下詎有在旁觀看之高阿三帮同車夫將我兇毆後由附近崗巡到來將高拘案請求訊究詰之高阿三供民人日前行經該處見有小車夫被該捕將車照取去小車夫苦求發還該捕置之不理故由民人上前解勸詎該捕遽將民人扭住指爲行兇求察中西官以高不應插身多事判罰洋二元充公以儆 
[拘獲轉運公司之逃夥]  
　　捷運轉運公司經理龔楚卿前投閘北四五兩區各警署所報稱福和轉運公司夥詹吉甫捲取賬欵六百餘元逃往蚌埠杳無蹤跡請隨時注意緝拿前日詹搭滬寗火車來滬被北車站站長查餐鳴警拘入五區警署昨解司法科押候傅到原告質訊核辦 
[無賴串竊烟膏]  
　　陳永昌前日至法租界鄭家木橋某烟膏店内購買烟膏出外被無賴鎭江人蔡同春瞥見紏黨七八人尾隨至英租界蘇州路向陳拆梢不遂攫取煙膏四盒圖逃適被包探查見將蔡拘入捕房昨解公共公廨經中西官訊悉前情判蔡押西牢兩月以儆 
[拘獲一羣惡丐]  
　　惡丐俞阿三孟忠德王壽銀蔣阿榮錢阿福前日至福州路外灌碼頭上串竊運輸公司麥永昌之油布並在租界内向各店舖强索硬討被探悉查悉俞等五人拘入捕房昨解公共公廨經中西官訊供之下判俞押西年半年孟押一月與蔣錢王三人一併逐出租界 
[棧房司賬違章受罰]  
　　河南路一百十九號二十號門牌某字號棧房司賬何立生因不將寓客姓氏登載循環簿違背定章被西探堯克查悉禀廨出單昨將何傅至公堂經中西官訊實判何罰洋十元充公以儆 
[馬戲場贈送物品]  
　　近日張園所演之哈姆司登大馬戲技術驚人觀者頗衆聞備有時辰表兩只凡孩童於星期六或星期日日間前往購票觀劇者附有號碼劵即有得表之希望又星期六或星期日夜間演劇無論何人前往購票者均有得美麗贈品之希望 
[道署批示]  
　　滬海道署昨批松江縣民王樂孺呈爲判决已　　　執行迫求飭縣認眞辦理由呈悉候訓令松江縣知事迅速依法執行此批 
[縣署批示]  
　　上海縣署批灰船公所董事金梁彩等爲影　洋商擾亂業規請求轉呈禁阻由呈悉候據情呈請交涉公署核辦可也似即知照 
[滬南工巡捐局批示]  
　　滬南工巡捐局批船戶陸桂山禀爲續舉夫頭請照案給示由據禀已悉案經查明該船帮上年公舉之夫頭陸祥華並未病故該船戶竟敢隱匿實情朦稱續舉率請給示布告殊屬刁頑所請着不准行此批 
[謝劵]  
　　青年會體育部爲提倡遊泳起見訂於五月十一號晩八時開游藝大會昨承惠贈入座劵兩紙書此誌謝 
　　麥倫書院訂於十一日午後開運動會如遇天雨順延至晴昨承贈劵二紙謝謝 
來函 
[江寛二領港家屬來函]  
　　頃閱報載江寛遇險事有二領港本已出險因有人托帶金條回身携取遭難等語殊失眞相二領港並未携帶金條顯係傳聞失實恐滋誤會用特函告請爲更正爲荷二領港家屬謹上 
[吳道良來函]  
　　讀本月六號報載鄙人調戲平民義學與中華學校女生被五區警署拘留十五天云云伏讀之下知此中事實稍有失實用特將是日情形詳晰陳之蓋是日鄙人與二三友人散步宋園内有一人乘脚踏車偶一不愼致觸汚該女生衣服遂即逸去該女一忿無可釋誤認人面妄報警廳致將鄙人誤拘嗣蒙著長詳細詰問始水落石出已蒙昭雪恢復自由報載各節傳聞失實名譽攸關故特函請登入來函門以昭公允不勝感激吳道良謹上 
雜評二 
[商輪果又撞耶（訥）]  
　　便利交通之具除火車外厥爲商輪故商輪者行旅之生命所寄託者也自普濟紅寛兩次失事後人人聞而驚心不得不歎行旅之遭厄運矣乃不謂昨日滬上又傳昇平與愛仁互撞之事使傳而不實吾爲旅客幸又使撞而不重不過吃一虚驚吾亦爲旅客慰若不幸而有意外之損失則吾商民何厄運之多耶吾誠不能不懸懸於心而深望所傳之非其眞也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[釐卡司巡之弊] [  韜盦]  
　　各省釐金之弊如出一轍積習相沿牢不可破即使力加整頓亦但能　其減輕欲舉其弊一律而廓清之未易言也間有潔己奉公之局長然無十手十目斷難事事躬親亦徒飽司巡囊橐而已北中名目繁多試約舉之 
（一）查艙費爲司巡專享之利蓋同時到船數十艘多或數百艘送足查艙費者即是前查看報捐後立時可以開行否則故意遲延甚至後至之船已去而前船尚有未查看者沿海一帶船乘潮行往往因遲數刻鐘潮退難駛以致躭擱雖終有查看之時而延遲二三日之行程貨價旣有上落人工伙食亦復虚糜已受無形之損失故見機者泊船後先送查艙費以免留難 
（二）驗票費此利亦屬司巡凡上卡已經報捐之船經過各局須持票請驗如不送費卽翻箱倒篋逐件清查稍有不符除照章補捐外尤須數倍處罰蓋報起捐大都八成報捐六成寫票其不上票之二成謂之盈餘局長與司巡朋分船客所省二成捐欵留爲沿途騐票之需蓋不如是卽使十足報捐沿途驗票必遭留難故有不得不然之勢也 
（三）落地捐凡客人隨帶零星貨物在當地登岸不再他往者均酌收數元並不給票盡入私囊他如以細貨照粗貨報捐縱局長親自督艙而司巡與船客串通留有暗記不難黨面朦蔽例如皮貨報捐二十五件爲一包凡五十包略分大小勢不能包包開看局長必親檢大包者點數殊不知大包爲羊皮固僅二十五件而小包爲孤皮每包且五十件也以上種種已成爲普通之弊尚有一般老辣司巡每至一地先設法與各商店聨絡詢其售貨情形與貨之來路商店知其來意與之暗訂契約月送規費若干如藥店但捐蘇葉薄荷等類而參茸附桂燕窩等貴重藥品均置於艙底或距卡數里之僻靜地方預先登岸司巡旣得月規决不過問浙之杭嘉湖一帶航船常有夾艙專工夾帶絲綢及其他貴重物件亦惟老司巡方能看出然亦從不肯爲揭破所謂爾知我知但有孔方兄在即無事不可通融也（二） 
家庭常識 
[藿香魚] [  崔蜀江] 　　 
取肥猪肉切成三分見方小塊嵌以洗沙五仁外裹藿香嫩葉蘸以麫包粉置油鑊内炸之俟熟食之旣脆且肥 
[素肉糜] [  崔蜀江] 　　 
老滷豆腐切成小丁與鹹筍丁榨菜丁金針丁木耳丁莩薺丁同拌再加捺碎乳腐一塊小粉少許和匀做成圓形與肉圓無異惟葷素之别耳 
[火腿角黍] [  崔蜀江] 　　 
糯米須用醬油陳酒拌之然後預備蘆葉裹之每一盃米約分三四層每層置火腿丁鮮肉丁各數塊煑熟取食味頗適口 
[綢衣辟蛀] [  崔蜀江] 　　 
每衣一層置旱烟整葉數片則免蟲蛀或置爆竹數小串亦效 
[預防眼患] [  崔蜀江] 　　 
二三月間採拘杞嫩葉用油炒熟食之旣能明目並可清火如眼患初發可購拘杞子煎茶飲之數次即愈 
[保存櫻桃法] [  壽千]  
於櫻桃紅熟之時連柄摘下（摘時切不可染着手汗）另於青竹節之上一端用利刃開一小口納入櫻桃復將原竹片安上外以濕泥封固無論藏至何時其顔色仍紅潤如初若於冬季列入琐筵誠稀品矣 
[蠶豆莢治淋] [  壽千] 　　 
將新蠶豆莢摘下（忌經婦女手）剥取其豆以爲食而外殻則以線貫之挂在透風處吹乾（愈陳愈好）不論何種淋症皆治用時取以燒灰輕者一錢重者二錢開水冲服每早晩各服一次數日即漸次就愈 
集益錄 
[再答九十四問] [  冠球]  
　　水仙屬石蒜科球根性草本也其早花種能耐酷寒於二月（陽曆）之候開花晩花種至四五月之頃開花此花風資之清雅爲自古所愛賞人所共知也其性適於園養及盆栽栽培之法先於園養之處預置肥培於九月乃至十月種植之此際距離應球根之大小約二三寸乃至六七寸深一寸五分乃至三寸許於該處宜避日中强烈之光線而自芽出地上至抽蕾時其中與以數回極稀薄之水肥得以助長其成育也但本種不宜富於亞莫尼亞之肥料若於出蕾後施與之則根有腐敗之虞晟安全者爲骨肥於瘠瘦之土或乾燥之地宜加入微量之硫酸加里爲妙尤好水濕若乾燥過甚之處宜常常灌水切不可怠於開花時則爲尤要也凡球根類每年至其葉之枯凋時採掘之贮藏於乾砂或乾土中以待翌年栽植之期於是分球增殖則二三年之後漸次衰其開花力此時宜於八月頃採掘而以分球換植於他處可也水仙無論何種皆可供盆養盆之大小依球之大小而定用輕鬆肥沃之土混以適宜之細砂種植之際球上之土面宜平欲防其發芽之先於發根可於上掩以木葉　爲置之於凉冷之處肥料以極稀薄之水肥時時與之可也按此答係指洋水仙但譯筆殊欠顯明 
漁業須知 
[鯽魚養殖法] [  乘英] 　　 
二三月頃於普通池内先養田螺基數依池之大小而定約池之面積一畝養十五六斤乃於四五月間擇鯽魚之成熟者雌雄等尾其檢别法得依外形若腹膨大者爲雌否則爲雄其數量亦依池之大小而定約一畝養十斤其食料即爲田螺之稚子兩月後稚魚盈寸其食料亦爲前種此時食餌可不必增加因田螺産生非常迅速足供稚魚成長夏日防水之溷濁冬日防堅氷一年後新魚盈尺得出售於市場數約母魚之二十倍若於下年繼續飼養則田螺宜調換其時所調出者得爲雞鴨之食料 
[紫菜養殖法] [  乘英] 　　 
紫菜産於近海爲常用之品此種得以人工養殖之在陰曆正二月頃於近海深約五六尋之處植以竹竿樹枝等則紫菜即附着而生長約兩月餘即將竹竿拔出其所附著之紫菜盡行採下再將此竹竿植於原地則紫菜之生産源源不息其利頗豐居近海者可一試之 
[鱖魚養殖法] [  乘英] 　　 
七八月間將成熟之雌雄放於普通池内其識别法與鯽魚同食餌爲水蠆蠶蛹及其他之動物質每日飼一次兩月後小魚孵出乃别母魚於他池否則小魚盡果母魚之腹且不能與别種同養一池小魚之食餌爲子孓米蟲等小形動物八個月後可食以水蠆等性好石質若於池底預置亂石則效果尤著水之溷濁及堅冰皆無妨生長一年半後可與母魚同大數約十倍於母魚 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷下第四十四章（二） 
　　苞洛方理盤盂及見馬丹不覺一騙盤盂均墮碎片直濺馬丹之足馬丹冷然殊不動聲色曰愛芙孟之妻何往苞洛初猶愕胎怪馬丹此來之突旣而頓悟蓋見四戶洞啓豈非明告以諸人之行乃亟四向閉之然後據曼萊之門倚背而立义手於胸若母雞鼓翼以待其敵馬丹則横其血光之眼以視苞洛二人相對乃無異於鬭雞苞洛曰咄汝狀乃類魔鬼之妻然欲勝我則恐未必馬丹初不解英語但視其狀知非易與乃厲聲曰吾今往觀汝主人行刑便道過此欲見汝女主人也苞洛曰汝來意大似魔神吾且下解汝語二人言時各自採其方言互不了解但約略於神情姿勢中得之馬丹曰朋友汝匿彼使不見我實無利於彼須知吾爲忠愛之國民豈當避而不見苞洛曰咄哉吾乃未見有兇頑之婦人有如汝者汝語嘷嘷乃類狗吠馬丹見苞洛竟不肯讓則怒呵曰汝退吾自入見之苞洛見馬丹前亦大怒逕前曰汝欲何爲耶汝敢彈我衣上塵埃一點者吾必不令汝頭上戴一莖短髮而歸苞洛言時竭聲而喊竟至涙出馬丹誤以爲苞洛敗矣縱聲笑曰怯奴乃用哭耶吾不屑與汝言矣汝退吾自入見汝主人因呼曰老曼萊汝出曼萊之女汝忽逃吾將有言詢汝顧呼詈雖高卒無應者馬丹大疑自言曰詎若儕已先遁耶乃直前四闢其門室中空然雜物狼藉似匆迫之間朿裝以行者馬丹乃呼曰若儕奚往爾婦趨退闢汝身後之門示我設竟無者則汝之頭當不保苞洛汹然曰止汝步果前者吾力足以斷汝之頸馬丹雖不解其語視其手勢知將用武則亦起其左足作欲蹴狀苞洛本非怯者見陣勢旣圓則即伸臂直前以攬馬丹之腰苞洛者體偉力巨復蓄盛怒馬丹竟非其敵二人乃在室中扭爲肉團（未完） 
 
 

Page 15

 
 
   
 
 

Page 16

 
 
   
 
