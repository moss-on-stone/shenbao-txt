# 1896 - 240 - 4908354

 

Page 1

 
 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八卷凡泰西新政之可作掌故者精心考訂言皆有物實與去年所譯之泰西新史攬要同屬投時利器應試諸君奉爲藍本大可名利雙收而其價只一圓五角産莫甚焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角亷之又亷○時事新論十三種　說四十種繁稱　引鉅細無遺亦由本　代印計價六角 
[四史復出] [  圖書集成局啓]  
　　四史者何史記前後漢書三國志是也本局疉印數次因字跡較别家爲大刷印較别家爲淸是以購者皆爭先快覩早己消罄兹仍用潔白連史紙　爲印出裝釘每部六十册邇來紙價昻貴稍爲酌加今定價實洋四元二角售處仍在三馬路申報舘並申昌書畫室 
[論重邊防必重設海軍]  
　　近數十年來我中國亦嘗講求洋務整頓邊防築堅固之砲臺扼要隘之險地造鐵甲之兵輪練勇捷之海軍宜乎金城湯池可恃以無恐矣不謂一旦火滅烟消坐令數十年之經營數千萬之經費一敗塗地不可收拾興言及此未嘗不太息痛哭流涕而眦裂髮指也雖然往事已矣而所以綢繆未雨者不可不早爲預籌未可因噎而廢食也軍志有云備於不虞古之善教也有備無患治之要圖也况乎今者外有强鄰内有伏莽泰西諸雄國遍布四周環而伺我虎視鷹隣時思饜其所欲我而亟亟焉振飭武備增修器械廣置戰艦精練水陸兩師尙虞其不給何况晏然以無備臨之哉所以欲重邊防海軍不可不重設也惟是事機重大頭緒紛繁恢復舊規更宜挈領提綱條分縷析方足以臻周密而垂久遠　當此經費支絀籌欵萬難之際尤應力求撙節事事核實乃可費省而事成在廷諸臣尤宜力反前轍悉心講論第一要義則在乎得人自通商五十年來變法紛乘其勢日逼悉已形見舉夫中國神聖之所締造文物之所彌綸一至今日幾於墮地其所以嘗試我者製器造物理財練兵方且日出其技而炫我而皆出我意想之外此巢燧羲軒之所不及料堯舜周孔之所不及防者也今欲以柔道應之則啓侮而意有難饜以剛道應之則召釁而力有難支以舊法應之則違時而勢有所窮以新法應之則異地而俗有所隔交涉之事日繁一日應付之機日難一日誠不知何所底止吾以爲其法無他宜先盡其在我而已在我之道無他則首在乎得人凡事得人則理失人則敗今先以海軍一端論之海戰全恃乎船船全恃乎砲然船可恃而不可恃也砲可用而不足用也船不能自運所賴乎運船之人砲不能自燃所賴乎燃砲之人一船有一船之經絡一砲有一砲之運用苟無人能知而辨之則有船與無船等有砲與無砲同故吾謂管駕之人所關係者非淺鮮也且不僅管駕者不可無人卽下而至於舵工水手亦不可無人必使人與船相習船與人相安人在船上不啻魚在水中凡於船上之所有者不啻爲已身之所有於是乎一遇緩急運用皆靈進退自便本下風也一轉眗而已占上風本上水也一轉眴而忽爲下水一砲不虛發一毫不鈍滯此全在平日之間用心習練若不裕之於平日安能得用於臨時曩者中日决裂其所以屢戰屢北者良以執事諸人問以沙線而不知詢以風色而不解天時深奥而莫識地理廣遠而難明管駕者但知虛報名糧開支餉項以自肥其私槖賭博淫酗無所不爲初何嘗以國事爲念其至武員之中豔羡水師管駕以爲無異登仙凡管駕兵輪數年之後無不腰纒萬貫嗚呼噫嘻是誠何心無惑乎臨陣時退縮畏避之弗遑也今欲重設海軍必須認眞甄别一去曩時積習勿狥情面勿通賄賂勿事請訐官不必備惟其人而尤必於沿海各省設立水師學堂延聘西員日加訓練拔取尤者俾至泰西各國軍營肄習海軍事務學成而返置之前茅蓋以培養人才練習軍務精選器械諳熟船艦爲第一要義凡事務在實事求是以收實效如是實力行之十年二十年之外人材旣得而中國海軍猶不足與泰西諸國相抗衡者吾弗信也嗚呼言之匪艱行之維艱苟非當軸諸大臣臥薪嘗瞻克自振作以求臻夫盡美至善斷不能致此也予日望之矣 
[徐事將平]  
　　徐州土匪滋事焚毁教堂一事前已疉紀情形本月初七日晚有客從公路浦至揚州語本館采訪友人云此事實由外來客民所煽以致土匪蠢然思動聲勢洶洶斬木揭竿四出滋擾日内若輩以天戈將至大半已戢羽潛鱗意者小醜跳梁究不敢奮車當之臂歟至劉統領所帶各營勇已於初二三等日星馳過浦銜枚疾走肅靜無譁屈計日來當已馳抵徐郡會合鎭標各勇搜捕餘孽不難禽薙而獸𦒤之矣亟錄報端以慰關心時事者 
[烟寮獲犯]  
　　天津采訪友人云有劉某者在紫竹林迤北賃屋開設烟館牌號益興恒供養烟霞門常如市五月中有一不識姓名之烟客每日來此開燈至則必預就櫃上付津錢一竿迨過癮後向之找算劉意爲佳主顧曲意逢迎其人文繡章身指甲長半寸許言詞温雅和藹近人有與之同榻餐霞者心爲之代給烟資抵足傾談淸歡無極且能作名士語道學語官宦語神仙語粲花舌妙玉屑時霏人或與之相交每恨相見之晚固不暇問其作麽生也未閱一旬某日又偕兩人入已眠藉於内而以外室饗兩人無何忽有捕役數名恊同本處地保持武淸縣捕盜公文至笑拍其肩曰適從何來遽集於此君可謂善爲作案者矣獨不顧而翁終日聽堂上兩部肉鼓吹乎兩人之在外室餐霞者覩此情形乘間逸去捕正欲䌈黑索拘之其人亟就懷内出洋槍轟擊機未及發捕已梭其睕而奪其槍後擁前推將欲解官請訊其人顧謂劉曰僕與君爲杜陵之舊雨故將寳銀五錠烟土兩包存君處一俟官事得了卽當來此取携君幸毋諱爲莫須有也捕一聞此言卽指劉爲窩主聲言需帶案追贓地保及街鄰已逆知捕意爲之說項願以津錢二百千爲壽先付若干其餘約日補找捕首爲之肯乃祗逮其人去事後劉心不甘服具禀十叚鄕甲局局員允爲詳縣核究特不知以後如何也 
[嚴懲棍匪]  
　　金陵采訪友人云本月某日有一鄕人肩負新絲若干兩行至城南聚寳門内沙灣向某絲行求售行夥估定價値銀貨兩交甲遂持洋銀數十圓倩某錢鋪估騐適被乙丙丁三無賴所見思有以魚肉之迨甲出錢鋪門乙卽攬其衣笑曰古語云踏破鐵鞵無覓處得來全不費工夫君欠僕洋銀二十圓久矣今日幸得相逢能使藺相如完璧歸趙否甲聞言呆若木雞半晌始囁嚅而言曰我與君素昧平生烏得有欠錢之事意者陽貸貌似孔子君殆辨認未明乎乙聞言怒不可遏揮令丙丁掄拳便毆各店鋪中人知甲被訛出而詢乙曰爾向渠索債爾知渠姓誰何乙信口答之云喒們寃有頭債有主事與君等無涉莫謂吹縐一池春水偏欲干卿也正留難間恰値督捕營查街武駨某君過此聞其情節知係撞騙之徒立卽喝令所帶勇丁械送保甲總局請辦維時乙見勢不妙欲逸不得突掣身畔小七首自 
 
 

Page 2

 
 
刀腿上數處皮破血溢意將圖賴鄕人迨總局委員嚴鞫再三洞知其詐著將鄕人釋去乙重笞二千板丙丁各笞一千板荷校示衆 
[約束划船]  
　　湖北采訪友人云邇者武漢水源盛漲幾於洚洞爲災湖廣總督張香濤制軍訪聞各處划船戶攬載過多時遭覆溺草菅人命殊屬可憐因訂定詳細章程以示準則其文曰爲出示嚴禁事照得武漢濵臨大江湖河港汊紛歧向來大小渡划每有勒索多裝致爲商旅之害疉經前部堂出示嚴禁在案現値江水泛漲訪聞江于渡划人等仍有任意勒索多裝祗圖有利於己罔顧波濤之險亟應嚴行示禁以安商族而全生命除飭保甲總局江漢二縣武漢城守營督飭汛員認眞稽查外合行出示曉諭爲此示禁水汛保甲及外江内湖渡夫人等一體知悉自示之後務遵向章凡頭號渡船可裝貨八十石者只准裝客民十二人二號渡船可裝貨六十石者只准裝客民八人三號渡船可裝貨四十名者只准裝客民六人每人只准收錢五文以上係指漢陽門大隄口塘角曾家巷四處大小渡划而言至望山門與新橋碼頭各距江稍遠如頭號船可裝貨八十石者只准裝客民八人二號船可裝貨五十石者只准裝客民六人三號船可裝貨四十石者只准裝客民四人每人只准收錢八文文昌門碼頭頭號二號三號渡划及平湖門碼頭三號渡船裝人收錢數目悉與望山門新橋相同惟平湖門另有大頭號船一隻文昌門另有大頭號船一隻均可載貨二百石每船每次准裝客民十六人每人只准收錢八文倘敢故違任意多裝勒索多錢許該保甲商民杻送就近地方文武衙門從重究辦倘有差役保甲受賄徇縱情事查出亦卽提案重懲决不寛貸特示 
[蘇省決囚]  
　　姑蘇采訪友人云本月初九日下午臬轅接奉刑部釘封公文吳廣涵廉訪立飭長洲縣王大令就吳縣獄中吊出斬犯一名解大堂略詰數語喝令劊子如法綑綁會同中軍守備夏守戎帶兵一哨押至北寺大校塲處決有見者謂此犯年約三十餘狀貌猙獰頗露兇惡之狀詢之云係行刦江北某縣某當鋪之盜首也 
[京江火警]  
　　鎭江采訪友人云城内黃旗口隙地甚多每有江北人挈眷南來編竹爲籬誅芽作屋蝸廬𧕪舍多至數十家本月初八日夕陽西下中有某甲家因晚炊失愼遣火柴中立時黑烟蔽空赤熛怒起警鑼報處水龍絡繹而來竭力圍澆得以立時撲滅然草房四所已盡化刦灰矣 
[請旨護日]  
　　禮部謹題爲救護日蝕事禮科抄出管理欽天監事務和碩禮親王等題光緒二十二年七月初一日甲午朔日蝕京師日蝕六分四秒初虧午初三刻五分二十九秒蝕甚未初初刻五分四十一秒復圓未正一刻一分十六秒其蝕限時刻方位並各省日蝕時刻分杪例應先期具題謹繪圖恭呈御覽伏乞飭部照例頒行直隷各省一體救護等因於光緒二十二年正月三十日題二月初二日奉旨知道了禮部知道欽此欽遵到部經臣部通行直隷等省一體遵照在案該臣等查得光緒二十二年七月初一日甲午朔日蝕京師日蝕六分四秒初虧午初三刻五分二十九秒蝕甚未初初刻五分四十一秒復圓未正一刻一分十六秒應照定例在京文官及漢缺武職各員俱素服咸集禮部救護八旗滿洲蒙古漢軍都統等各率所屬素服於公署救護再各部院滿漢堂官如有兼管行走之處不克一體入班仍須酌以堂官一員到班率屬行禮以符定制恭俟命下臣部行文各該衙門一體遵照臣等未敢擅便謹題請旨 
[竊衣釀命]  
　　寗波采訪友人云有嚴小狗者家於丁家山下以販賣舊衣服爲生素與左近靜嚴寺僧人友善每遇僧赴施主家作法事則爲之挑香擔卽俗所謂道人也某夜僧在某處法事已畢嚴貪心陡起收拾袈裟鐃鈸袖而藏之而僧不知也次日開視衣箱始知偏衫哲那環皆已不脛而走向嚴責問嚴並不在家詢之其母及妻則以不知所往對適桌上放有衣包在啓而檢視原物依然僧乃携之而歸適嚴由他處回途人告以故嚴已不勝愧怍旣入門母妻又面斥其過嚴追悔莫及爰潜至僻靜處自經以上皆采訪者所述情形然歟否歟請還問之光光其頂者 
[交伏雷雨]  
　　杭俗相傳六月六日喜晴忌雨據父老云占騐家謂是日如雨則稻必爲水没秋成少收今年杭地雨水較多至本月初四日將放晴光方期掃盡浮雲常承霽色不料初六淸晨微雨灑塵沾衣欲溼少頃陽光乍照炎熱非常延至午刻隱隱聞雷濃雲重積霎時大雨傾盆街上水頓成潦約歴一點鐘之久始息下午三點鐘光景雨雷交厲狂飇怒發是　恰當入伏之期城中男婦佞佛者咸至紫雲洞上天竺進香頂禮觀音俗所謂燒伏香是也内中有格外竭誠步行而往者旣各拖泥帶水跣足而歸卽肩輿一乘左右垂簾然風斜雨驟四圍濕透亦不免梨花一枝春帶雨矣 
[浙省官塲紀事]  
　　候補知縣德明府恩前奉赴滬採辭銅斤以佐鼓鑄之用上月某日先運到數擔交防軍局收納尙有續購銅鉛若干未曾解到故於初四日復行禀辭赴申○前報云藩憲龍方伯政體違和請假調養現已喜占勿藥初三日親詣撫院銷假面謁中丞禀商公務回衙後禀見者紛紛俱在官廳伺候方伯因政體初愈不能徧見擇有要公者接見數員而罷○現在棉花將次成熟今歲杭嘉等處新開軋花廠數家均料理開秤在卽故牙厘總局刻已委員前往查辦花捐以濟餉需計海寗委黃大令羡欽石門桐鄕海鹽委章大令鑄嘉典秀水委楊大令葆彝已於初三四等日下委矣○臨海參將統領仁勝營防軍雷叅戎雲桂及管理乍浦南灣砲臺馬守戎方來同時晉省禀謁撫憲面陳要公刻於初四日禀辭回防○浙省新建關廨由藩庫撥發鉅欵經洋務提調余司馬轉交李稅務司士理支用刻下李稅司已將應造屋宇規模繪一圖樣於初四日偕余司馬親詣撫轅禀見面陳一切出轅後隨拜會藩臬兩憲告知圖樣呈院事 
[疉湖霽色]  
　　嘉興訪事人函云前報北門外荷花堤回廣東烟間數年娶一婦近忽有湖廣人尋來云是伊妻該烟間以其誣認控諸琴堂後經邑宰再三研訊得悉來認者確係該婦之前夫由三歲時定親至十七歲過門成親後因此人不務正業婦難度活於是婦母與女偕逃來禾央媒嫁與陳姓卽烟間主也婦係前年歸陳去冬曾産一子然定例須斷歸前夫是以當堂祇得判歸前夫其領以了此案○近聞東栅口絲市刻下忽頓减色緣有貨無客求售者多故價亦稍跌云天時前此苦雨今已暢晴鄕民農事可以次第忙畢已 
[黃陵鵑語]  
　　宜昌采訪友人云邇者霖雨連綿河流盛漲西鄕流出器物樹木相屬於黃沙白浪之中意者沿河各鄕村皆被波臣所厄歟本月初二日昌和輪船由漢口抵宜波浪滔天無從灣泊各客棧執役者分坐小划船而上兠攬客人中有一划船被水所激立時翻覆有二人墮入水中日内江岸只有二三尺之高川峽已對入川之掛旗船亦不能行駛矣○有某甲者前由載運柏木之某船　雇令拉縴入川行抵夔州忽被二豎子所侮僵臥一二日湯藥俱無不得已另附别船回去迨抵黃陵廟已昏瞶不知人事未幾卽魂返夜臺旋中他船載送宜昌時適天氣炎蒸屍身腐爛母與妻見而痛哭傾其囊無分文爰哀懇某善堂施棺收殮亦苦矣哉○此次沙市輪船從漢口至宜適値水漲之時船中貨物稀少搭客亦甚屬寥寥○紅陳已罄米貴如珠八口之家嗷嗷待哺日内米船仍所到無幾市價逐漸加昻惟水菓滿簏盈筐賤如泥土林擒桃李喚遍街頭漢上人多有携銀來宜易之以去者郭槖駝一輩當不愁巧婦難炊也○郡城某氏婦臨盆數日胎不能下某穩婆摩挲良久忽一孩手伸出産門穩婆極力扯之手竟斷孩在腹中亂動産婦痛極以致氣弱如絲有勸令延西醫治之者姑與母皆允之及西醫至設法將棧取出未及半晌産婦已慶平安家中人出金酬西醫堅却不受聞其事者莫不頌其術之精而守之廉 
[西報被控]  
　　本埠文匯西字報當數月前有人疉致二函謗毁法租界西國女學堂館中執筆人卽將函刊登於報堂中女教師見之心 
 
 

Page 3

 
 
中不服延律師威金生　諸　刑司署迄今案尙未了昨日午前刑司升堂提訊至午後又訊一次將近四點鐘時以另有公務退堂諭以翌日午前十點鐘時再訊 
[虹口小火]  
　　虹口梅家巷第六百十二六百十三號門牌某飯館後披屋與灶間毗連積有死灰不隄防果爾復燃前晚二點鐘時烈燄飛騰冐穿屋頂捕房暸見卽鳴鐘告警救火諸人急驅皮帶車風馳而出旣至火塲竭力吸水噴射幸飛廉歛跡尙易爲力未幾得息祗焚去披屋一間 
[協提薦保]  
　　上海縣黃大令准英界公堂讞員屠别駕移提源成彩染坊主李貴控夥張慕周捲物潛逃一案訊知薦保人胡吉泰茶葉店主胡天祿家在十六鋪因飭差協同地甲往提帶案候訊 
[司馬驗屍]  
　　監犯病斃已紀昨報黃大令據禁卒禀報當卽禀請關道憲黃觀察札委鄰封相騐觀察以天氣炎熱就近札委松海防同知葉臨恭司馬詣騐司馬於昨午蒞縣至監門前降輿原捕跪迎入内公案在獄神堂先傳禁卒邢棟訊據供該犯蔡仁英是寗波人素無熟人探望本染烟癮至本月初二日起患吐瀉當卽禀請本官大老爺撥官醫來治至初六日漸覺沈重延至昨日午前氣絶小的等並未凌虐求騐官醫供稱診　五六次委係時症發痧藥力不能挽回所致呈上藥方數紙司馬遂一察閱相符又問提牢書吏吳開基供書辦常住在内辦公該犯初二日起病確是實情同號犯人周小仁保供稱小的本地人前因販私鹽案監禁已有十年已死蔡仁英住在小的號内初二日起病服藥挑痧均經治過無如症重身死小的與他素常相安知無别情司馬得供後飭仵檢騐該屍面色黃瘦壯腹平低腆䐐處痧筋顯露週身毫無傷痕委係病後發痧身死報畢司馬離座親視無異飭卽穴墻拖出給棺收殮發壇瘞埋一面塡明屍格取具各人切結附卷然後退堂與典史蔡少尉略談數語送出回署先至土地祠拈香再升大堂循例排衙後詣道轅禀覆銷差 
[訊明盜葬]  
　　前有奚吳氏控朱丫頭盜葬已墳地不肯遷讓一案朱挺押待質所年餘不遷上月十四日忽患急痧送普育堂醫治病斃堂中其妻張氏赴松上控本縣黃大令候　屬不到禀請道憲黃觀察札委崇明縣黃仲蘇明府詣騐俱詳前報兹奉府憲陳太守批仰上海縣提齊人證秉公訊斷詳覆等因大令前晚提訊先據地保宋朱錢供朱丫頭住小的圖内上月十四日小的奉諭傳屍屬一連兩日到伊家查問無人不知已往松上控屍子朱掌發供年三十歲向在鎭江做小工屍弟朱永全供年四十八歲輪船上生意同稱奚吳氏太惡竟將朱丫頭辦死求大老爺念朱因此墳地喪命恩准小的照原價贖回感德無旣大令問屍妻張氏何在答因氣阻屢次昏厥不能投案邢秀三供與朱姓親串求恩官曰爾等但知藉屍圖詐聽從訟棍唆使不思理之曲直一味胡閙其地於道光廿四年分朱丫頭之祖庭芳出賣於奚寫明三畞七分得價六十五千至三十年分丫頭之父和尙加絶找價十四千契據盡行交出可知該地早已杜絶於奚皆有紅契存卷可稽何以至光緒十七年冬間將棺木葬於該地豈非盜葬而何尙要挺押不遷至死後爾等又不論理希圖挾制本縣祗知照案判斷不能遂爾私心始終開導至半點鐘之久朱稱其地刻下每畝可賣洋五百元似乎吃虧太甚叩求恩斷官曰爾愿遷棺可著奚姓稍貼遷費已屬格外成全之道除此毫無别說朱稱容小的回去與族人斟酌再來禀明大令准之 
[巡局捉賭]  
　　賭未鋤凈一則已登昨報前日下午圓通寺巡防局員王壽華二尹之跟隨曹韻之帶領勇丁數名復往羅家灣　拿其時地主三和尙聞風奔逸當獲霍阿棋一名帶回禁押傳已革地保陸毛毛保釋其時二尹並未知悉昨午始據曹禀知二尹立傳陸毛毛到案諭令速將該賭棍交案以憑懲究有頃陸將霍帶案二尹立卽升座訊問霍尙不自引咎出言挺撞二尹大怒喝責至一百五十板命帶下候備文移解縣署從重懲辦 
[上海縣三則]  
　　前日會丈局函送黃桂祥一名到縣因地皮糾葛請訊等情黃大令飭發値日差小心看管黃卽裝作發痧該差信以爲眞憑伊家人擡去醫治不料黃刁詐卽投保甲總巡局喊寃鍾受百明府訊悉情由殊爲詫異立卽函致縣署詢問細情黃大令立卽升堂傳原差將黃帶案訊問該差禀稱黃因發痧擡回醫治去矣大老爺傳訊小的明晨交案大令拍案怒曰看管之人私自縱放卽使發痧　以並不禀明膽敢擅專喝將正役責三百板經辦之副役責七百板枷號頭門示衆限於明晨交案如違倍比○昨有鄕人陳秀春投上海縣喊控聲稱被同族弟阿春尋釁毆擊打毁房屋求提訊究等情値日差據情禀明黃大令著卽補詞候核○縣署聽事吏陳松禀稱奉票飭傳舉人童迥等上控儒學宣廣文姦佔節婦一案集訊豈被童迥袖票不啋口出狂言恐違鈞限合亟禀明黃大令閱禀後批曰此案舉人童迥等係奉前府憲札飭傳訊所控各情是否虛實分别辦理等因何得將票取去不還並口出狂言不肯來　殊屬荒謬至歸錦衣等在學轅呈控與童迥等係屬兩起案關具控誰是誰非理應來案聽候訊明詳辦何得推諉不到更屬藐玩仍著該差立傳歸錦衣等來縣以憑訊詳毋稍延宕干咎切切 
[法捕房瑣案]  
　　昨禮拜一鄭大令蒞捕房發落各案安徽人賀仁卿因抗拒捕役鄭大令函致總巡鍾明府拘提送案已紀前報昨日復訊賀供與張德山爲友領妓之事小的實不知情求恩明察大令謂張阿三早已供明爾尙抵賴賀供小的不敢知法犯法大令謂爾抗提拒而卽是知法犯法著拖下從重笞責賀連呼寃枉供稱小的並非游勇流氓可查可訪當時公差持票拘時實被營勇鹵莽所致大令著笞責五十板旋據原告洪朱氏供稱是晚九點鐘張德山誘巧雲逃出至二點鐘時賀尙來開燈命提梁桂張阿三與賀質對大令謂梁等先已供明張德山與爾至好爾必知悉賀再三剖辯供稱小的不應拒捕業已知罪求寛宥大令著還押再核張阿三供當時張德山自言事不得了餅攤只能閉歇又云與日暉港營内賀仁卿至好同至賀處據云欲回山東以後之事小的不知大令命一幷還押復核○平湖鄕婦李沈氏由松江趁航來滬被蟻媒陶阿金誘入花烟間内爲娼爲捕房訪知飭探拘提解請鄭大令訊供飭傳家屬來領昨日沈阿六投案禀稱家住平湖鄕間女名尤寳年十八歲去年七月十五日與李金和成婚因夫　勃谿出外帮傭致受蟻媒之愚今奉傳案求准領回大令問李金和因何不到供稱正在農忙之際倩小的來案代領大令命提李沈氏到案父女指認無訛又令將被誘情形復供一遍大令問爾被陶阿金所誘陶用錢否供稱小婦人僅寄宿一宵因不願接客是以不果陶阿金是否用錢小婦人不知大令得供著將李沈氏還押沈阿六著具領狀並呈繳償還盤費洋兩元九角明日投公堂具領命提陶阿金到案略訊還押候解堂定讞○天成昌烟館値堂人孫莊有因擅寄私磺爲法包探拘獲解請訊供著交保限三日内將販私人交案兹已逾限著保交案解請覆訊孫莊有供販私人現往松江求寛限五天尋交此人向爲銀匠係寗波人現有同業徐姓因見申報特來咨照小的可以帮同尋獲大令著交原保限卽日偕徐姓來案候訊○探夥劉阿三偕王三寳分用受傷之侍者陳才發洋二元五角昨經大令提案著照原斷劉阿三先行枷號一個月期滿責放王三寳著笞責一百板交到分用洋一元五角覓保釋放○偷兒宋海生著照原斷先行枷號半個月期滿責放　　犯朱洪恒張金生陳子峯亦照原斷各責一百板一倂斥釋不准逗留○榮華棧接客金元成串同劉少亭黃花亭竊取棧客衣六件洋廿元瓜分爲法包探拘解訊供昨日亦照原斷各枷號一個月期滿責放○偷兒王福生專向各烟間竊取烟槍此次又因圖竊爲包探拘解昨日提案亦照原斷笞責一百板　寛斥釋 
[美界捕房瑣事]  
　　昨晨有紹興人李寳大持衣服一包至華記路鴻裕典求質適包探范進才過此以其情節可疑拘送捕房捕頭詰問 
 
 

Page 4

 
 
據稱由西門外某姓借來付質以應急需因令暫押候包探查明再核○湖州人徐明皋昨晨在楊樹浦恊興南貨店混用銅洋爲一百四十二號華捕拘至捕房黎捕頭飭送虹口捕房押候解送英公堂訊究○勇丁某甲身穿號褂大搖大擺在吳淞路公然小解經四百九十八號華捕拘送捕房捕頭謂爾係營勇理應奉公何得有意違犯本擬送辦姑念初犯從寛照例罰洋數角釋出○南潯路某姓花烟館烟妓阿寳昨晨與鄰妓爲爭奪生意扭至捕房捕頭以二造均屬無恥卽飭捕倂送英公堂訊核○虹口小菜塲自十點鐘之後槪不准停擔於此昨午有潮州人某甲於是處售賣芭蕉扇經四百九十五號華捕拘送捕房○天潼路六百十九號門牌某銅匠店夥前晚與鄰居某機器作借用器具互相毆打昨晨復邀集英淞路萬陽樓茶肆評理經包探竇如海拘三人至捕房捕頭以租界之中最惡吸講茶閙事不得不從重懲辦以儆效尤立飭送至英界公堂訊究 
[施醫募捐]  
　　謹啓者敝堂循章施醫計閱數月先請内外專科六位每逢雙日自淸晨八點鐘起至十二點鐘止悉同診慈以期著手成春早乞登報諒已周知現因病暍較多就診者絡繹偕來臨症者應接不暇故於六月初六日曁初八日添請内科二位鄭君虞琴朱君柳門初十日添請内外科兼眼科一位張君翰臣俾資臂助惟敝堂本無恒産又鮮長捐雖仗陸續捐貲而綆短汲深終虞不給爰祈諸心仁治悲普發施濟常殷隨處關懷種德益徴種福及時行善保民並見保身兹將添醫日期幷募捐緣起乞附誌報章布昭公鑒上海虹口元濟善堂董事唐廷桂嚴信厚等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上撫巡局瑣案]  
　　裏郎家橋鄭義泰草貨棧庖人金阿會之子旭初冒稱汪錫春茂才之第二子在南市遇事生風昨日經茂才察知訴諸十六鋪巡防局李蘭史二尹飭拘旭初訊明判令笞責二百板交阿會領回管束幷具結呈查○昨日小南門内巡防南局移送劉少泉計金發　名至二十七鋪局中黃二尹訊得計屢向劉借錢不遂以致口角遂判令笞責八十板交人保釋○前晚有賊入十二圖李公館竊去衣服若干公館主遣丁投二十七鋪巡防局報失黃二尹飭捕役從速追緝幷限日將贓繳案 
[界公堂瑣案]  
　　本邑人王某在虹口開設王萬順京貨店歴年已久頗有積儲生子二長曰錦卿次曰福卿錦卿操持店務頗著勤勞福　則游手好閒不務正業前曾犯事經某包探送懲前日又竊取家中金臂釧一雙金約指二枚綢衣四件擬欲質錢使用適爲著名流氓姚毛大所見向借洋銀十四圓正在爭執之間王已報知捕房捕頭遣張阿五范進才兩包探尋蹤而至將福卿及姚一倂拘入捕房昨晨解至案下王遣錦卿投案申訴前情　求將福卿送入改過所覊管福卿供稱小的適有急需是以私取家中衣飾以後决不敢再犯矣此次尙求曲恕一遭姚　稱小的係本邑人夙　福卿爲友故向貸洋銀一用好捕頭禀稱姚係著名流氓請爲嚴辦屠别駕商諸薩副領事官然後判令將福卿送押改過所姚發回捕房管押一年○包探范進才禀稱粤東孩子黎阿炳前因犯事送請大老爺訊懲今又冐繕趙燧山字條待向某姓家支取洋銀十六圓　姓　知其僞　捕後捕頭遣小的拘獲送懲趙投案申訴前情黎供稱小的年一十有五滬上並無親友不得已而學爲馬扁生涯别駕著　回捕房遞　回籍　包探倪順泉禀稱前日洋人機士因事至浦東迨事畢日已晚矣乘王阿珠之划船回滬比將攏岸給以小洋銀二角土嫌　少攫取機士之帽機士報諸捕頭捕頭遣小的將王拘入捕房今特解案請究機十投案申訴前情請爲　究王供稱洋人不肯給錢故小的取　之帽别　判令枷號一禮拜發往碼頭示衆○包探趙銀河禀稱河南賊犯李經明專在各茶肆竊取茶客衣服前者曾竊某公子之靑紗長衫　外如陳詠和等十餘人亦先後被竊衣物兹始由小的查獲吊出各贓解請大老爺訊究公子遣家丁持名片投案禀請具領失贓各失主亦紛紛投案具領李供稱小的生長汴梁　在某營當勇現已裁撤無奈爲此句當以爲果腹之資别駕判令笞責二百板管押三月期滿之後遞解回　○趙銀河孔阿才兩包探解陳阿三朱星發李三喜　案同禀稱伊等均係積年竊犯送經大老爺懲辦不下十餘次近又串竊席惠山等六家衣物所値不貲業由小的等　緝獲吊出原贓是以解請訊究席　各失主相約投案領贓陳供稱小的係　東人朱李同供稱小的等均本邑人旋又同供稱家業蕭條無資餬口偶然竊物叩乞施恩别　著一倂發回捕房各管押一年○包探黃四福禀稱小的訪知至松江路某小客棧中寓有形跡可疑之周禮椿周鳳源二人是以拘送案下二周同供　　的等皆河南某邑人曾在某營當勇裁撤後流落滬上苦無回籍川　是以累月逗留然究不敢犯事别　判令發回捕房遞解回籍○包探　阿六　稱前晚賊犯黃金堂行經葉少堂家門外瞰知家内無人卽入内竊取眼鏡一副兹經小的拘獲送請究懲葉投案領贓黃認竊不諱叩首求恩别駕判令笞責一百板○三百五十六號華捕解停車阻路之馬夫李阿生請判别　判罰洋銀一圓充某處醫費○包探秦少卿禀稱昨日賊犯包裕文混入某茶肆竊取茶客某甲之金約指一枚兹經小的查獲解請究懲包供稱小的係鎭江府屬某邑人失業多年流落在此以後斷不敢再犯事端矣别駕判令發回捕房遞解鎭江原籍請該管地方官嚴加管束原贓暫存捕房待失主來領○一百二十一號華捕禀稱而灘公　花園係各洋商游息之所向不准華人入内昨日粤東人袁良三貿然闖入小的告以定章袁非但不聽反敢忿爭不得已拘請大老爺訊究袁供稱小的在治下某機器廠爲夥昨日醉後隨某洋人入内一游悞與華捕爭執别駕判罰洋銀三圓 
[江督轅門抄]  
　　六月初二日知府許寳書到由滬來金陵書局候補道韋禀知書院監塲○初三日鳳陽縣符兆鵬辭淮揚中營遊擊郎桂林叩謝上海籌防捐局知縣王元常由上海來惜陰書院山長鄒先舉會候補道任玉森謝委會辦營務處淮安城守營叅將謝得龍請假措資兩首縣王胡均禀知在城隍廟設壇求晴正任江寗縣趙受璋到交缷署泰州回知縣葉意深禀謝奉飭調回江蘇○初五日淮揚中營游擊郎桂林辭赴任巡道胡禀知石爛山看礦總兵顔瓊林請假赴吳淞措資 
[蘇撫轅門抄]  
　　五月三十日知縣用候補班補用縣丞張樟直隷人由京騐看夾省禀到○六月初一日同知王秉忠禀謝飭知上年緝獲賊贓蒙記功二次五品銜指分江蘇候補班前先補用知縣張祖翼安徽人由京領照到省指分江蘇試用巡檢王澤文安徽人由京騐　來省禀到○初二日新選蘇州布理問傅承霖禀謝奉飭赴任明日在剪金橋巷公館按印巡檢張廷璪禀知奉府委赴金山公幹卽辭藩轅牌示照得金壇縣知縣胡啓揄病故遺缺輪應同通揷班委署查有候補通判張祥符堪以委署○初三日癸未傳臚朱祖謀辭行進京管帶撫標蘇防前營准補蘇州城守中軍守備吳廣升禀辭赴木瀆光福一帶查哨管駕飛槎輪船候補千總徐嘉林禀知由滬修理工竣回省 
[上海北市絲業會館籌賑公所施予英鈔錄金陵恊賑公所經募淸單]  
　　書帶堂鄭漕平九五銀二兩八錢三分嘉樹堂洋廿元謝允侯四元不書名三元無名氏東山氏各二元量力堂王槐庭吳希彭公義堂沈麗泉陳子展一經堂七戶各一元　榖堂洋一元錢二百文靑桐華　錢八百文孫麗生錢六百文無名氏錢五百四十文思耕草堂沈世銘王秤軒退齋四戶各錢五百文凌質哉耕山堂王　榮三戶各錢四百文無名氏凌慈生華潤之樂山堂四戶各錢　百文倚松書屋餘淸齋貽榖堂王翰卿四戶各錢二百文金陵隱名氏爲三齡亡女乳名小冬冥福小金耳環一對銀飾兩件方仙槎經募德昌永洋二元端木瘦生端木伯平張樹生無名氏四戶各一元不書名六角慶善堂四角李翰香鐘雲書屋各三角隱名氏一　介福昌鉅記銅洋四元無名氏銅洋一元胡氏夏壽　程靜安倪文華恆昌行無復和沈復興張憲記德潤堂九戶各錢五百文無名氏錢四百文周氏嚴長德安樂堂嘉蔭堂李洪興瑞　堂陳拾有堂張鏡秋武曾堂九戶各錢三百文尤氏徐嘉年陶氏有名氏王兆祥　雨亭劉培記曹秩音楊春和源興祥夏四先生吳合亭徐永源鄭爲魚吳藹春金松翁毫程源生勤生慶善堂二十戶各錢二百文劉春灶無名氏無名氏楊左記吳雨亭陳忠全仁壽堂値記張海翁有名氏十戶各錢一百文以上九十三戶共來洋七十一元六角銅洋五元小金耳環一對兌見洋三元四角三分銀飾兌見洋一元九角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
