# 1934 - 199 - 4908716

 

Page 1

 
 
[閩刻武英殿聚珍板叢書寄售] [  本館謹啓]  
　　刻有友人寄售閩刻武英殿聚珍板叢書計一百四十八種板旣精緻紙　潔白裝訂亦工欲購者請移玉至三馬路申報館汲申昌書畫室閱看可也此佈 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而於海防礦務諸學尙付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校警附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋四元續編册本四元三編八本一元六角并購者碼洋九行六角在上海三馬路申報館申昌蘇申南北掃葉山房發兌 
[臺事巵言]  
　　本月二十二日報登臺灣總督函報日本政府自東歴六月初九日至十九日混成第一旅團日與土兵攻擊執筆人閱至此不禁慨焉以歎曰日本雖得臺灣尙未得收拾人心之道烏能使臺民俯首帖耳歸順日人哉說者謂日本治民深得泰西之法故能使民皆悅服萬衆一心僕則以爲不然夫臺灣本中國海疆非日本所固有也其隷入中國版圖閱二百數十載臺民世世子孫踐中國之土食中國之毛中國惟懷之以恩始能使草野歸心不侵不叛乃日本不然其初得也卽設總督置戍兵告示煌煌頒布法令初觀之似乎政崇寛大撫之無異本國之民乃自本年定期改籍之時卽釐訂鴉片章程重征其稅知臺民之酷嗜吸食也於是烟具則稅之烟館則稅之烟户則稅之販烟售烟之行號則稅之一若知此物之足以害人特嚴設科條以隠使之戒絶顧何以日人則不准吸食而獨准商人販運以售於旅臺之華人且販運者卽係日商圖利病民莫此爲甚而謂民心能服乎不服乎泰西各國治屬地之例無論城鄉市鎭皆准各國民庶設肆經營如和國之於庇能英國之於香港華洋雜處並未劃租界以拘之獨日人之治臺灣則祗准於安平打狗基隆臺北諸區任人來往餘須領得免狀始克耦居無猜明明奪自華人而華人反不得不遵其限制遂使行商坐賈不便良多而謂民心能服乎不服乎不但此也萬國公例惟謀叛者得拘繫之誅戮之獨日人一遇蹟涉嫌疑者卽縶之以去拘囚審問加意研求卽使承審者無枉無私務使案情水落石出而小民無辜被累已苦於法網之悮羅而謂民心能服乎不服乎雖然治之以峻法嚴刑小民亦惟是呼籲無門尙未敢揭竿起事也其所謂土兵者實卽昔年華官奉旨言旋時所遺棄之各營軍士也其人大抵無家無室東宿西餐旣不得荷戟以從戎又不能耕田而鑿井欲内渡則苦無資斧安所得附海舶而歸欲久居則憚日人之禁令森嚴恐日後難逃刑戮不得已深居巖穴嘯聚黨徒共立義旗作困獸之鬥幸而勝猶可以苟延殘喘以俟承平卽敗而授首沙塲久亦無人過問此種情景夫亦大可憐矣使日人或曲意撫綏載之回籍彼亦豈樂漂流海外爲無藉之人乃臨之以兵威目之爲土匪彼自知命難苟活益復結成死黨以抗拒夫日人日相尋仇終無底止在彼熟於形勢山深箐密皆可藏身而日人黨與旣孤地形又未深悉乘其不備猝起而攻主客之勢懸殊勞逸之情互異有不遭其挫衂有力難施者哉然則日人無可如何將棄臺灣而不顧乎曰此則必無之事日人之於臺地旣不惜全力以爭之雖烽火驚心干戈難息夫安肯棄如敝屣里復返之於中朝亦惟有盡力芟夷使土兵漸漸稀少已耳或又謂此種土兵本係中朝赤子他日者日人知其勢不能　滅恐將向中朝饒舌致重勞當軸之躊躇僕則以爲此可無慮也猶憶李傅相與日相伊藤博文在馬開第三次議約時曾告以臺灣皆客民遷住最爲强悍伊藤氏言臺灣尙有生番而並不言及請中朝諭以歸順日本豈遲之數載而尙可向中朝政府申言僕故逆料其萬不致有此舉也總之日人之欲得臺灣圖臺灣之利也今者利未見而害已生日人雖有悔於心亦惟是隠忍不言徐圖日後之平治我中朝則落得置之度外如風馬牛之不相及惟有力圖振作效越句踐之臥薪嘗膽以期漸底於國富兵强而已矣臺民之服不服自有日人籌之誠何必如庖人之越爼哉於是乎作臺事卮言 
[詳述堅拒日人緣始]  
　　火奴魯魯島主堅拒日本人登岸本舘前已縷紀報端兹者日本報備述詳細情由爰再錄之報曰某日畿内丸載熊本縣傭人至火奴魯魯島國島主以檢疫爲名拒不許上陸然當船發神户之時實無一人患疫者且火奴魯魯衛生官曾經查察給以並無疫氣之証書而島官强指日民六名爲患痘送之避病院中并向船主要索檢疫費銀圓八千弗船主告以俟回抵神户後約期六十日可照償旣而船中人向島官辯駁島中兵士卽拔劍相迫押六人還神户神户日官初不解其何故將六人送之東京病院診察皆云並無痘症船主遂聲言火奴魯魯島檢疫官之失當决意不復償金 
[日人患疫]  
　　日本報云檢疫所員報稱本年東山道東北一帶患赤痢者甚多而以群馬櫔木二縣爲最甚當局者防維周至豫籌消毒術以奠民生迨東歴七月初一日東京警視廳查得東京患亦有赤痢者十二人患傷寒者二人患實扶𡎔利亞者二人按實扶墀利亞卽華醫所謂爛喉痧也 
[日東火警]  
　　日本報云東歴七月初三日三點鐘越二刻時天未破曉北海道根室國常盤町稅務署忽然火起焚去憲兵首部屯所及郡役所迨四點鐘越三刻時電達東京云火尙未熄 
[示用銀圓]  
　　欽差大臣辦理北洋通商事務直隷總督部堂王爲曉諭事照得天津市面年來銀價甚賤商民暗受其虧良由制錢短少亟應設法維持本大臣現經奏明由機器局鑄造銀圓流通行使藉平市價所有成色分兩一依東南各省行用之鷹洋及美利加各種小銀圓爲準並無絲毫參差以後各局所支發軍餉並惠通官銀號一切用欵均以新鑄銀圓酌量搭放凡爾商民自宜一體行用不得與鷹洋兌錢之數稍有異同期濟錢價之平免受銀賤之累至奸民私鑄銀錢厥罪非輕前廣東省拿獲私鑄銀圓之鄭亞東等三犯當經正法在案定例綦嚴倘有不逞之徒膽敢作僞行使一經發覺定卽嚴拿懲辦决不寛貸合行出示曉諭爲此示諭商民人等一體遵照毋違特示 
[預防閙教]  
　　江西采訪友人云省垣民情浮猾喜造謡言無業棍徒往往污衊教堂借端滋鬧地方官辦理棘手以致經年累月案牘如山轉瞬將届秋闡多士雲集大憲恐地棍百端煽惑以致釀成事端遂先期飭許明府雅麟及 
 
 

Page 2

 
 
　　林叅軍將進賢門外教堂用心保護誠可謂未雨綢繆慮周藻密矣 
[觀察公旋]  
　　鎭江訪事人云署理常鎭通海道曾經郛觀察奉兩江總督劉峴帥檄委赴江陰點騐江靖馬步各營兵額兹已事畢於本月十五日起程乘舟上駛十六日金烏西墜行抵京口舟泊六吉園碼頭鎭城府縣各官咸赴江干恭迓 
[梟匪成擒]  
　　姑蘇采訪友人云有名光山者不知其姓梟匪中巨　也近更與施老窩子爲伍專以行刦聚賭販私爲事本月二十一日率領梟船三艘裝載私鹽千餘包行經太湖之滸遇某營砲船攔截光山初猶揮衆抗拒繼見官軍勇猛自知不敵躍入波心鳬水而遁哨弁某君急隨之而下將光山擒獲卽於傍晚連船解至省垣禀明趙中丞中丞飭發蘇州府研訊桐太守略訊口供飭釘鐐收禁吳縣獄中候覆訊核辦所獲之鹽交公堂變價充公 
[處决要犯]  
　　嘉興訪事人函云前報記新塍鎭拿獲要犯三名兹悉當日駐防砲船某舵工在途與盜黨相遇遂與哨弁上前拘拿盜與格鬥致傷舵工頭面舵工抵死不釋手得卽獲住押解至府經郡守與兩縣提案嚴訊發嘉興縣監禁詳禀撫憲旋奉札飭將盜首董姓一名就地正法尙有兩犯諒係情罪較輕故得幸免也 
[刑人於市]  
　　姑蘇采訪友人云上月初七夜蘇州府屬吳江縣所轄某村陶姓家被盜旋由飛划營管帶胡游戎緝獲盜犯九名解經蘇州府發審局員悉心研鞫知是案係吳江人錢阿大卽白結子阿大及顧阿九二人爲首顧等八犯皆直認不諱惟錢狡展異常二十日午後復提研訊錢仍極口呼寃讞員以贓證俱全豈容抵賴爰飭跪大練繼上天秤半晌仍不供招乃喝令放下鞭背至三千二百下再以天秤從事歴一下鐘之久始從供認及當堂畫押後禀經蘇州府桐太守申請趙大中丞核示中丞飭將情罪較重之五盜就地正法二十一日午後吳縣赖大令飭差提錢顧及錢阿三潘小山孟阿大五犯逐一點騐喝令劊子如法綑绑會同中軍守備夏守戎帶兵五十名押赴北寺大校塲處决梟取首級發往犯事地方懸竿示衆 
[禁屠祈雨]  
　　鎭江訪事人函云邇以天久不雨地方官關心民瘼禁止屠宰赴各廟拈香默禱莫迓甘霖本月十七日傍晚丹徒縣王大令適往龍王廟求雨路經小碼頭某酒館門首見有燒熟白猪頭盛於盆中以待老饕之流進門大嚼大令以其故違禁令飭役將猪頭帶回署中然後提酒館主研訊酒館主畏罪乞免乃予以薄懲叱令保釋 
[郵政簡明章程]  
　　杭州訪事人函云中國自設郵政局以來各埠均以爲不便　惟杭省毫無齟齬咸以爲李稅務司體恤人情凡民間投遞書函不願交郵局者仍准由民局收送惟寄至各通商口岸則由民局打一總包交郵局遞寄仍由原局收發是以民無異詞現在郵局奉到總理衙門文件内開某侍御所奏郵政章程頗有不便於民之處請爲酌改本衙門查得原定章程並無不便皆由民間誤會所致用將條約内摘錄數則再行明白曉示以便咸知一如信片卽未封口信每張收洋一分封口信重二錢五分者收洋二分重五錢者收洋四分重七錢五分者收洋六分以此遞加每洋一分折收制錢十文寄至外洋者酌加一本局章程内有民間私帶信件者每封罚銀五十兩輪船私帶信件者每次罰銀五百兩此爲專指郵政局應寄之信而言若託朋友携帶及專人遞送者不在此例儘可交寄一本局並無搜查商民行李箱籠之事如有不肖巡丁藉端需索或冐充局中搜查者許卽禀究杭關道憲奉札後卽飭兩縣照錄出示曉諭矣 
[鳬舄雙臨]  
　　嘉興訪事人函云代理興善縣程大令拔代理平湖縣左大令元鼎均於日前乘舟至禾赴府禀見旋往各署投剌各官均往答拜兩縣書差至舟次迎接兩大令傳見之下翌日卽赴府轅禀辭後各解維赴任擇於二十日吉時接篆江王兩大令交卸後尙須料理經手事件移交新任然後准備赴省以應簾差 
[查獲游勇]  
　　杭州訪事人函云日前有游勇一名由上海搭小輪船來杭舟抵拱宸橋新關巡勇搜出洋槍一枝當卽送入會審公堂供係某營散勇來杭尋親洋槍在營時所置不敢爲匪求恩釋放訊問數次並無實據陳司馬卽飭差押解至縣訊辦 
[需索釀命]  
　　寍波訪事人函云寗波江東賣席橋畔有李仁泰者以開設烟館爲業日前不知何故被甬東司飭差拘拿管押其妻李謝氏驚惶無措湊集洋圓十元籲求開釋差役意猶未滿不肯允從李謝氏以事不得了不勝情急遂吞阿芙蓉自盡屍屬赴鄞縣控告楊大令於十七日往騐飭卽備棺收殮候申詳大憲核奪 
[司署失竊續聞]  
　　杭州訪事人函云浙省藩署失竊諸物約值七百餘金前報已紀其事兹悉縣中所報失單僅金飾一兩有奇及零星物件所值不過百金左右或者惲方伯淸風亮節未必至於慢藏誨盜也 
[絲價略平]  
　　杭州訪事人函云今年絲價昻貴開秤時每兩需錢二百七十五文後逐漸增至三百一二十文近日已略平减每兩售錢二百八九十文然較之往年不啻加增十分之二貿絲者雖得善價惟出貨較少桑葉價昻資本曁重恐未必大有利益也 
[浙省官塲紀要]  
　　杭州訪事人函云浙省藩庫大使程參軍於本月初四日因病出缺藩憲惲方伯以庫官責任甚重爰委監印官岳叅軍家榦代理斯篆然後委員接署○寍郡兆門釐局差缺現由上憲委正任象山縣劉大令接辦○藩憲失竊後當事者爲亡羊鋪牢之計加意防維添撥巡勇在庫駐紥每夜未及二砲大門卽加魚鑰内外巡邏徹夜不絶想從此以後宵小當不敢生心矣○下城四叚分巡差事現由臬憲委候補縣丞毛二尹際雲接辦已於初六日到差○俗傳本月十九日爲觀音大士誕辰省中官憲例有拈香之典十六日撫轅牌示委杭州府林太守於十八日親赴上天竺法喜寺拈香武康厘局總辦○現委候補通判金别駕接辦乍浦厘局委乍浦海防同知余司馬乾耀接辦温州小南門茶捐委試用典史歐陽少尉鼎彝辦理均已先後到差矣 
[十二訊租船案]  
　　英商信隆洋行主曰納處與支應局租船轇轕南洋大臣委前署常鎭通海道蔡和甫觀察來滬會訊前報已歴紀讞詞昨日午前十點二刻時觀察會同英總領事韓能君至抛球塲後廣肇公所率同譯員鳳夔九太守薩允格君升座白納處所延律師小威金生稱上次堂訊時担律師欲將所呈各帳繙譯華文本律師已允之矣今請將四十號起迄八十號止所呈帳籍發下以便繙譯後再呈觀察與韓領事皆首肯當卽檢交威律師收執担律師問白納處曰爾所開帳上寗州新福建兩船領港費洋銀二百五十六圓有帳可查否答稱有隨卽檢呈問内有付江寗船洋銀三百七十圓有奇是何用欵答稱是船上買辦月俸問付緒昌洋銀七十圓八角三分有帳可查否答稱帳已呈堂問付鬍子銀三十五兩有帳可查否答稱已繕入第六十七號呈堂之帳内問付通興駁船行銀一百四十五兩有帳可查否答稱有問付庚興煤價洋銀四百十六圓三角有帳可查否答稱有請改爲三百七十六圓六角問付白爾司銀二百八十四兩六錢有帳可查否答稱有問付怡昌洋銀十圓零七角永達仁洋銀四百十三圓七角三分小工洋銀一千四百六十五圓六角五分皆有帳可查否答稱有遂檢呈帳六十五紙稱内有寗州船上所用之銀六十兩請卽扣除担律師乃告知堂上請爲更正旋問付江寗船一千八百九十六年七月一號起至一千八百九十七年正月三十一號止水手工資洋銀一千七百八十九圓如何用法答稱須俟查明請將此欵暫擱担律師允之問付元泰銀一百三十五兩七錢五分如何用法答稱亦請暫擱問付武寗船一千八百九十六年七月一號起至一千八百九十七年正月三十一號止船主司機管輪及各項執事人辛工洋 
 
 

Page 3

 
 
銀六千六百餘圓何以呈出之帳只五千七百九十七圓七角九分答稱尙有九月分未曾繕入至總數則已一併結淸問本年二三四月船主等人辛俸有帳可查否答稱無因船主與原告已在領事署涉訟然現在可照原帳開出担律師曰旣欲索欵自應備齊各帳何得自書一紙爲據答稱目下船主在堂爲被告見証可令其開帳担律師曰據武寗船主云帳已開過且連五六兩月之帳亦已開出二三四月之帳已交爾五六兩月之帳則交威律師威律師曰五六兩月之帳本律師確已收到武寍船主曰所開之帳均有底稿如原告索觀儘可抄出担律師問付祥生廠銀七十八兩有帳可查否答稱容待細查問付洪順駁船號銀八百八十兩有帳可查否答稱帳上確有數現只須六百七十五兩三錢七分問付大英醫院洋銀七圓四角有帳可查否答稱有問付董醫生洋銀十八圓有帳可查滞答稱有問付武寗江寗兩船保險銀六百餘兩有帳可查否答稱待查問付南順記及元泰銀若干兩有帳可查否答稱南順記有帳十五紙元泰有帳三紙問付柯柏醫生銀二百兩有帳可查否答稱有惟請改爲一百五十兩因内有五十兩係寗州船上所用也問醫生費何以如此之多答稱自去年四月起至今年四月止積至如許問付承昌銀二百八十兩有帳可查否答稱有帳三紙問至此已鐘鳴十二點二刻担律師將白納處所呈各帳逐號對核畢相約退堂定於翌日午前十點二刻時再訊 
[美界火警]  
　　美租界北河南路第五百八十二號門牌盈昌祥京貨店係紹興人朱雲生所設曾倩瑞記洋行保火險銀五百兩前晚二點一刻鐘時忽然失愼霎時間冐穿屋頂捕房瞭見之下急卽鳴鐘報警救火會西人急驅皮帶車風馳電掣而至吸水上射時已延燒至南首萬豐糖果店北及華昌機器鐵店是時皮帶車畢集火塲四面噴救得卽熄滅萬豐亦倩瑞記保險銀七百兩惟華昌未經保險受虧殊甚鄰居咸謂盈昌祥有意縱人捕房略有所聞正擬飭包探查問朱已投案聲訴寃誣時蘭捕頭因事他出值班三道西捕問其起火之由朱稱潑翻火油燈所致乃諭以翌晨俟捕頭回來再行投案聲訴 
[嚴諭工頭]  
　　本邑南市沿浦灘新築馬路刻已將次告成然自十六鋪橋以南迤邐達太平碼頭尙未將石子鋪築前日工程局委員朱森庭明府親往履勘見有數處低陷成窟於是大爲震怒立傳工頭呂阿毛至局諭以此項馬路遵奉憲札開築需費良多爾旣包攬工程何得潦草塞責今著爾妥爲修葺將低陷處一律加高如敢玩延定行懲究呂唯唯而退 
[滬城零拾]  
　　本邑敬業書院定於本月二十六日補行五月分山長課届期肄業各士矛均赴書院聽候點名給卷○昨爲火德星君誔辰本城大東門内火神廟及各處居民鋪户咸懸燈結彩以伸祝賀亦常例也 
[醫院類誌]  
　　本邑人楊阿高在閔行路第三號洋房内爲出店前日下午洋東令在樓上揩試玻璃窓猝遇疾風將窓吹下倒壓於身楊亦隨之下墮玻璃擊碎嵌入頭頂流血滿身當卽舁送同仁醫院求治雖無性命之虞然亦大受其創矣○江北小工劉昌榮前日在公和祥碼頭和生輪船上搬運鐵梗偶不經心被鐵壓傷右手勢頗沈重經人送至同仁醫院醫治未知能免殘廢否 
[上海縣案彚錄]  
　　巨棍張桂卿之餘黨瞿慶祥經前任關道憲呂鏡宇觀察訪拿到案前晚黄愛棠大令倩帮審委員蔣剌史升座研訊瞿供年三十有三本邑人父名桂寳兄弟二人弟名慶龍小的前曾犯賭現已安分在虹口開設振記米店張桂卿素不相識因包探夥役阿四挾有夙仇將小的獲解公堂轉送案下求恩明察陸仲甫投案訴在虹口開設信和米號與瞿慶祥隣居瞿前雖犯賭現已安分營生實被探夥挾恨所致願爲具保倘後犯事小的願甘同罪叩求恩准蘇松舟供開設銀樓戴禮文供開設米店同願爲瞿作保求恩開釋剌史謂爾等旣願爲瞿具保嗣後如有人告發卽行送案究辦毋得含容自十咎戾○通瀛公所函送抗捐小車夫張石寳至縣經黄大令訊供枷責前日枷期已滿倩蔣剌史升堂覆訊張供江北人推車餬口自知糊塗抗捐不繳此後情願照章捐納不敢搞違叩求恩施格外剌史判令疎枷著具遵章捐照切結如違嚴究○張仁忠控子張阿妹違忤經蔣剌史提訊仁忠供兒子阿妹不務正業屢訓不改求恩發改過所管押阿妹供並無違忤挺撞情事叩求恩宥剌史判將阿妹笞責二百板發改過所覊禁○李金生扭控地保陸維江恃勢恐嚇蔣剌史提案訊斷李供閔行鎭人光緒元年小的與姪仁德合買田五畝餘各得一半後仁德欲調換挽人相勸書立契據地保金長發硬欲索洋七元小的不允卽唆使仁德至閔行司署控告拘提訊問時小的適在上海陸維江尋蹤而至硬欲將小的拘回因此扭案求恩訊斷陸供稱李仁德在司署控告司官老爺諭令小的拘提因其避匿上海是以來申尋訪剌史著候札飭閔行司將案卷送縣核辦○前者總巡局函送王寳安至縣經蔣剌史迭次訊供前晚升堂覆訊王供安徽人向人訛許自知不合現已知錯務求恩典剌史判責二百板具改過結押候遞解回籍○孫王氏控被胞兄王晉卿毆傷經蔣剌史訊問孫王氏供本地人嫁與甬人爲妻胞兄國卿素患癱瘓在小婦人家養病嗣因無力奉養擡送至胞兄晉卿處晉卿非但不收反率同兒子將小婦人毆打求恩訊究國卿供向以手藝爲業餘供與氏略同剌史飭原差將氏送往王晉卿家妥爲醫治如違究辦 
[上海巡局瑣案]  
　　南市秦長順鷄鴨行夥雇江北某邑船户沈海林裝鴨來滬被某姓窰貨船撞翻鄰船户夏雙喜見之持篙將鴨赶散遂將夏扭送十六鋪巡防南局請懲前晚局員鍾偉臣二尹升堂研訊夏供稱小的係蘇州府屬吳江縣人向在治下王家碼頭駕划船沈鴨船裝至會館碼頭浦中被一窰貨船所撞致鴨泛泛水面鄰船户持篙赶散事與小的無干二尹謂爾認識鄰船上人否供稱小的可指交二尹飭具結交保出外限三日内將其人交案○日前捕役藩榮春拘獲巨竊王阿狗解至高昌廟巡防局局員魯二尹研訊之下著押候嚴懲前晚飭提覆訊代稱小的曾竊高昌廟左近廣東街某姓家衣服曁同樂里某姓家銀飾之類二尹判令從重笞責三百板然後移送上海縣署請懲○南市十六鋪一帶各茶肆往往暗設賭具聚衆博錢事經十六鋪巡防中局委員蔡二尹訪聞飭勇逐一諭禁若輩膽敢抗違禁令依然喝雉呼盧二尹聞之飭勇四處緝拿以便嚴行懲辦如敢賄縱一併究懲○引翔港流氓辛炳銓紏約范　榮在某荼肆賭博將范毆傷經范父順順控諸楊樹浦巡防局李二尹准詞飭差於前日之午將辛炳銓拿獲升堂嚴訊范順順投案訴稱兒子增榮務農爲業前日被流氓辛炳銓約至引翔港茶肆中賭博輸去洋銀二角無錢應付致被兇毆受傷辛係改過局逃犯務求重究辛供稱洋銀二角並非賭負之欵係屬舊欠是日向之索取反出惡言因之互扭並無毆傷之事二尹曰范順順控爾爲改過局逃犯爾前犯何案致押改過局今又肇事罪上加罪爾知之乎辛供小的並未在改過局覊押曩因打架案發暫押待質所卽經叔父辛宏橋保釋二尹曰然則爾信非安分之徒不能輕釋喝令從重笞責一百板押候查明究犯何案冉行核辦辛父顯山投案求釋二尹不准○楊樹浦大德榨油廠東首盛興米店前晚被偷兒穴壁而入竊去銀錢衣服約值十千文左右昨晨失主開列失單投巡防局報請查緝李二尹飭差陸銀全往勘屬實諭令赶緊　緝終獲究辦○鄉人唐某在楊樹浦二十三保十三圖新廟内設一小茶肆任人茗飲日前流氓張子榆偶來小憩因事起　擊壞茶盌錫壼之類唐控諸楊樹浦巡防局李二尹判償洋銀二枚張不遵付日昨唐又投巡局控訴二尹飭十一圖地保姚旭升將張拘拿看管候訊 
[英界公堂瑣案]  
　　包探黄四福禀稱木作頭嚴鳳江姚金春二人在垃圾橋北首寳昌繅絲廠側爲韓姓包造房屋二十一幢將次竣工近日風雨連朝所造房屋不甚堅固以致一齊坍倒壓死工匠談蛟龍陳榮山二人現由談之堂兄友長陳之堂叔文明邀同地甲夥朱其明勸令了結業已將屍棺殮捕頭飭將一千人送案請判談友長不願到案陳文明供稱此事實係自不小心與木作頭無干今已出資棺殮不願多事朱 
 
 

Page 4

 
 
其明供爲地甲夥談陳壓斃之事已由伊等自行理明小的於事後到塲嚴鳳江姚金春供包造房屋將次工竣不料竟肇此禍現在業已理明屠别駕商之衛繙譯官判罰嚴姚二人洋五十元屍叔陳文明地甲夥朱其明著具了事切結呈案備查○包探何瑞福禀稱王寳芝在陳雪卿所開綢縀店内學業私取綢縐等貨質洋一百三十八元流氓張金生倪阿梅知其情節曾向訛詐洋十七元陳投報捕房由小的將一干人拘獲送請究辦陳投案申訴前情並稱寳芝之父鐵卿情愿繳還當本代求免辦張金生倪阿梅同供不敢訛詐實係王寳芝自愿求恩鑒察别駕以王鐵卿旣願代繳當本准將寳芝領回管束張倪各枷號七天○包探張阿五禀稱蔡秋林私取潘金淸之往來摺一扣在外冐收洋一百元被潘查知扭交捕房今特送案請判潘金淸申訴前情並稱蔡係親串可否求恩免辦蔡一味求恩别駕以原告旣經求免著從寛具結斥釋○包探竇如海禀稱小工吳星年在楊樹浦南首調戲紡紗廠女工孫夏氏故特拘案請究孫夏氏投案申訴前情吳供不敢調戲婦女别駕判責五十板以示薄懲○水巡捕唐寳榮拘解船户楊小弟至案禀稱此人駕船在蘇州河内停泊任意將垃圾抛入河中有違定章適經小的查知拘　請究楊供不知章程求恩寛宥别駕判罰洋二十元 
[美界捕房紀事]  
　　張阿裕僑居虹口百老　路新生里第四百五十一號屋内與鄰近某氏婦有私前日之晚窺氏室中無人往續高唐之夢不意氏之本夫猝然而至張逃避不及致爲所覩倉皇遁回自以暗昧之事被人覻破恐釀禍端卽購阿芙蓉膏吞服張固孑然一身無人知覺直至昨日上午始爲沙遜洋行之管房人孫紀榮所知奔告捕房捕頭飭包探倪順泉往視以歴時已久勢難挽回回告捕頭諭飭地保妥爲料理○葉阿發吳愛生邵阿二三人串騙西華德路某姓家小孩之銀手鐲事主報捕後捕頭飭包探張阿九將三人一併拿獲解入捕房押候送英界公堂訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[界公堂瑣案]  
　　大昌洋行某西大投捕房控稱行中倩劉慶才代買革麻子油二十七擔騐貨不符退回後責令照償劉允央人出立保單忽又悔議捕頭提劉及保人李元興解案鄭大令與何繙譯會訊之下劉供稱去年九月初一日代買革麻子油十桶每桶約重三百斤因桶滲漏致數短缺經西人退回十五擔責令小的賠償大令謂西人控爾將火油攙入果有其事否供稱並無其事當裝油入桶時西人在塲目鑿并加上封條小的豈能作僞况曾簽出原樣投關納稅大令謂爾稱並無其事然則此貨何來供稱此貨賣出已有一年之久當時向友人張雲生買來現在此人已故無從質証矣何君向西人研訊訴稱開騐油桶時劉亦在塲劉供内有二桶早已漏去其餘或半桶或全桶當時許以後日補償西人不允卽將小的送入捕房並被拳毆脚踢大令謂桶旣滲漏爾當時卽應收回劉供稱西人責令小的照賠從前每擔祗值洋銀十圓有奇今則貴至十六圓五角小的受虧不起大令謂當時何以肯立保單遂與何君會商然後著覓人保出限十日内理楚所呈禀詞擲還○蘇州府屬某邑人吳晉甫之姊初在某倡院賣倡後嫁與廣東潮州府屬某邑人季某携之回籍及李故復來滬上建艶幟於英租界普慶里朝秦暮楚本若輩恒情曾將洋銀一百八十圓存於帶鈎橋南首愼德押店立摺取息以供脂粉之需去年十月押店主汪心泉擅將存摺改立他姓户名掯勒不還吳姊遂投公堂控訴大令提汪質訊汪偕李良富投案吳訴稱小的之姊有會項洋銀一百八十圓存於愼德向取不還求卽追給汪供稱此項洋銀係良富之父所存事在光緒二十年立有憑摺良富稱父親在日充當太古洋行扛捧頭目吳遞呈存銀憑摺汪供稱存欵屬實但伊等紏葛未淸且曾登告白是以小的不能照付大令謂良富曰旣有此事當時何不控陳供稱小的因病遲延汪供稱李父之妾卽吳姊曾來收過息銀吳供稱姊姊從良後曾隨良富之父回潮州當時有存欵三百圓被李之長子吞没現在姊姊無可奈何仍理舊業在普慶里賣倡良富供稱父死之後庶母將箱籠衣物盡行携去小的現在某報關行爲夥此摺因欲取利是以交出不料庶母卽交於吳手大令問爾願供養庶母否供稱庶母不再爲娼則小的願供養大令與何君會商之下著將存摺發還下期再核○日前車寓主周萬榮呈遞禀詞控周文元毆傷車夫王阿二攫取小洋銀二角錢三百餘文大令以王未到案著押候再核昨日萬榮偕王投案訴稱小的傷勢未痊叩求將文元重辦文元供稱小的實因爭奪生意起釁然亦不敢行兇萬榮訴稱文元與趙大同黨卽前者小車夫閙事時爲首之人大令判令將文元押候枷號二月期滿後笞責三百板王自行醫治○包探禀稱積竊李銀泉屢次犯案解經大老爺懲辦前日甫經釋出又在租界中竊取布衣數件因之拘獲人贓告知捕頭解案請訊大令著押候過堂送縣發改過所監禁○魏同源經收房租人衛汝林訴稱有一空地坐落新閘左近租與祝開生每月租金二十兩祝將此地轉租與人堆積木料欠租不付是以送案請追祝供稱此地小的另向浙江寗波府屬某邑人某甲租下去年十月至今租金不付意欲退還前途不允大令謂爾不付租金反將此地堆積木料殊屬不合遂與何君會商之下判令自去年十月起按照每月銀二十兩後四閱月每月减付洋銀十圓押候交人保出限三日内如數付訖○包探禀稱某號巡街捕巡至護城河畔見張阿小與徐松爭奪烟槍扭結不釋是以拘入捕房捕頭令送案請訊張供稱小的賃屋護城河畔收買舊貨徐將烟槍藏匿傘内經小的搜獲是以扭敺徐供稱小的道經護城河畔見有烟槍抛棄在地遂爲巡捕悮拘大令著將烟槍給還○歹人張榮堂誘浦兆榮之女劉浦氏至浦東爛泥渡賃屋同居經巡防局拘送公堂大令迭次訊供早詳前報昨日命帶至案判令將張枷號一月期滿後笞責二百板劉浦氏押候其父具領轉給丈夫劉四林領回○前者電報局會辦某君遣家丁施承光控傭婦陸陳氏竊取洋銀九十圓及衣服逃回原籍大令提到引薦之陳阿二張陳氏交人保出秉公理處昨日施偕陳等投案呈遞某君信函稱已由陳等賠償洋銀三十圓家主不欲多事特飭小的禀求銷案大令准之著將陸陳氏押候夫叔陸阿虎具領○積竊王有寳前已訊明昨日大令飭送上海縣署請備文遞回鎭江府屬丹徒縣原籍 
[江西官報]  
　　五月二十日糧庫趙文錘銷期服假候補縣沈壽龍由九江就醫回黄際亭驗勘養濟院工程劉至健往撫州公幹鮑國楨由順直賑捐奬敍補缺後以知府升用丁毓瑾解九江關餉京回府經章全緒委文闈外供給所賀彦彬往長江催運張縱商新昌辦保甲回許應宏由江南海防籌餉案内請奬免補縣丞以知縣仍留原省補用余飛龍往上海公幹○二十二日同知文煥加級紀錄二次知縣邱應華輪委厘卡一次慶豐拔委厘卡一次湘北鐵改局委員前山東平原縣楊德成由德興籍來省 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
