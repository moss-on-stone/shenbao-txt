# 1889 - 230 - 4905872

 

Page 1

 
 
[皇朝直省地輿全圖告白] [  點石齋啓]  
　　地輿之學書與圖並重本齋　年得有官板眞本自十八行省外在北爲盛京爲吉林爲黑龍江爲内外蒙古在西爲安西靑海爲西藏以及西北之鎭迪伊犁而以總圖冠其首圖凡二十有六幅本齋稍事縮小取便觀覽　將府廳州縣並省會通商口岸分别標識載在例言又於圖邊　　經　里數一以京師爲準的按方計里求之卽得總圖則配染顏色疆界井然監　上等洋紙仿照西法腹背兩圖無中腰摺損痕跡外用綢面綢套鞋　雅致價亷物美知必有爭先快覩者碼洋兩元卽日發售售處仍照　例此布　 
[經餘必讀尺牘合鑒尺牘初桄] [  點石齋啟]  
難字奇句多出古籍士子有志述古每喜搜錄異聞是書采集種類與經傳皆有關糸謂爲經餘必讀洵必讀之書也分釘兩本碼洋六角○尺讀合璧傳云言之無文行之不遠可知修詞達意要以典雅爲宗是書舉春華秋水兩種會合而成語句　註釋詳盡得其緒餘以　酬應便兩　娓動聽簇生新司書記者不可不備分釘二本碼洋六角○尺牘初桄年輕子弟學爲筆扎苦於稱謂欵式一無依傍是書專爲初學而設品類頗多　敷應用可家置一編分釘兩本碼洋五角 
[與西友論濟川小輪船失事]  
　　濟川小輪船失事之故本報已載之甚詳昨又著一論謂爲貪小失大有西友見之謂余曰子之所論可謂確中情弊矣然猶有所未盡者在也余乃殷然請教西友曰僕之虚中國也久矣中國人之性情風俗無不默識而熟記之卽如子　謂貪小失大此則爲華人之通病以是責華人固有無從置辯者至所云機器輪船以及一切西法諸事凡西人之所創皆爲華人之所造斯言亦屬不誣華工勤於作事而廉於取値以故外洋各國且有招雇華人者雖此時若有甚惡於華工而其所以惡之之故實由妬忌而起則可知華人之於西法諸事能者殊不少也况以西人而在中國則一切工匠更不得不取給於華人由是西人所創各業皆有華人以爲之用執斤者趨而左執斧者趨而右長者截之短者接之大者削之小者析之無論其爲金工石工木工土工水工草工西人但發縱指使而已其成事者皆華工也然而西人之所以異於華人者則不在此而在彼蓋西人凡爲一物莫不由格致而來格致者格物而窮其理也此說本出於中國大學云致知在格物是已無知中國之人無此細心無此精詣更無此堅忍之力久之而遂失其傳以致其法流入外洋至今西人轉得以此傲中國故西人於製造輪船等事必先以格致之學窮究其理火力幾何可抵幾馬力則其船可容重若干可行速若干可食本若干皆有一定之權量不易之分寸增一分而有所不能减一分而有所不可如是審愼周詳夫是以所製之機器絶少僨事盖彼指示工人者皆其身所親試由格物以窮其理由閱歷以通其變故得以十中不失一二中國之人雖能動手而實則並無會心其聽西人指使而成一輪船知其然而不知其所以然若照此法而自行試造則所謂依樣畫葫蘆但得形似已足稱罕求其匠心獨運妙手通神盖戞戞乎難之今濟川一船全係華人自造卽使並不偷鹽偷醋省工減料尚恐不能妥穩而况未學其本領先學其弊端而彼命之營造者又明知其弊端而但以貪小爲事不顧後來之害鑄六州鐡成此大錯彼殃及者眞有寃無處訴矣且中國之弊固不僅此一事而已也凡中國而執一業類皆成於他人而已則一無所能卽如置一輪船其爲船之主人者詢以如何而引繩如何而削墨如何則負重如何則行速而彼茫然也卽管理製造之事者是卽外洋各砲廠船廠之主人及經手也西人各廠之主人以及經手之人　於機輪一切事宜無不一一周知不但知之而且能親自動手若以此問中國人則全然不知矣夫已則不能而全憑乎他人此則最爲大弊不特他人設或居心不良勢將太阿倒持授人以柄卽曰形格勢禁無慮乎此而問以所業而不知獨非大可恥之事乎竊不解中國此弊何竟無人焉指而出之也余曰天下之事無論中外總歸一理中國人有上等下等之分外國人亦何獨不然禮曰德成而上藝成而下所謂德成者卽明其理者也所謂藝成者卽爲其事者也譬如天子治天下其能事事躬親乎必也任其責於内外臣工而彼内外臣工層層相制節節相壓所謂擇能而使之任賢而用之則爲天子者直可以端拱垂裳無爲而天下大治若必以大人親細事則亦未免近褻且必至勞而無功西國亦然試觀各洋行之主人則不過發號施令也其擋手則不過登高而呼也行主有行主之執業大寫有大寫之職事小寫有小寫之身分推而至於康伯度則但知帳目而已薩拉夫則但知收銀而已如必以小工出店之事而責之於康伯度則格格不能行矣如必以大寫小寫之事而責之行主則亦太覺其勞矣軍營之中其爲大帥者或多由行伍出身小卒所爲皆能爲之然至爲大將時則亦不必親爲小卒之事此則中外一體之理所不能更易者也特是外國人卽不必親爲其事而皆能親知其法中國人則竟有不但不能親爲其事直不能親知其法此則所以不及西人之故爲濟川小輪船者倘知格致之理則必不肯以舊料之水鍋勉强裝用亦决不肯銳意加煤使火力過足以致　事以此責之當亦無可置辯願中國人之效西法製西器者咸三復斯言焉 
[諭旨恭錄]  
　　上月十八日奉上諭兵部奏欽奉恩詔查辦軍臺廢員開單請旨一摺本年三月十六日特頒恩詔命將効力贖罪各員分别查辦兹據兵部查明請旨自應酌量辦理除軍務獲罪之蔣超英金榮梁岳英未經查明下落之蘇錦堂不知去向之賈文貴未經咨報啓解之許如龍周星詒馮楚　已報起解尚未到部轉發之周啓江崔暕李占奎並在途在營在籍在配脫逃之汪殿元周策勲索成曾昭仕解魁元李正鈞許懷淸德馨許志耀奎英邊得勝賀永銘王勲春慶旺得勝富昌李明哲張九圍里善黎定攀邱瑞祥李振海張同方譚飛麟吳蘭生興福周啓昌勝額圖榮陞杜振元成福張景堂杜光凱雙全金哈達洪阿田福志梁步高張陞楷唐永福脫逃握報病　之潘高陞均毋庸查辦及文潤秀芬貴陞阿寳山均不准寛減外其高登玉景文泰色普徵額均着加恩釋回文秀着加恩减免四年劉正興着加恩减免二年楊亦銘朱玉麟賴澐蕭萬淸舞翀均着加恩减免一年屆期卽行釋回以示朕法外施恩至意餘依議單二件倂發欽此 
[本館接奉電音]  
　　昨接在京友人發來電音有本月二十四五日諭旨四道敬謹譯登○七月二十四日奉上諭稽查興平倉御史楊晨奏匪徒在倉滋事飭坊拿獲請父部懲治等語所有拿獲之王四海繆大帥領二名着交刑部嚴行審訊欽此同日奉硃筆着派晋祺麟書監馬步射欽此同日奉硃筆這監試着愛興阿去欽此○二十五 
 
 

Page 2

 
 
日奉旨崇文門正監督着世鐸去　監督着文秀　欽 
[閬秋聲]  
　　右翼廣厚出翼尉忠以京師地面近來盜案迭出商諸左翼連翼尉祥擬將左右翼技勇練兵隊官兵於每夜分撥各該翼所轄地段捕緝盜賊以厚兵力庶　本地面弁兵聯絡聲氣遇有盜賊行竊卽可會合兠拿旣無碍於練隊操練又有裨夫巡緝已禀知三堂憲批准刻已分檄八旗技勇練兵隊官兵每日初更以前各赴該翼翼尉公所聽候派撥下夜巡察○八旗抽調練兵由神機營教練合度分歸各固山按月一班自行教練定期由神機營閱操計六班統萬五千人輪流抽調自臻嫻熟惟以經費無　由該本固山自籌獎勵除此項抽調空悮　　仍照前章有錢糧者斥革錢糧無錢糧者永不准挑外其有奮勉勤操留心步伐之兵領催馬甲分所應操仍擇優存記准予　途其養　兵閒散嗣後遇有馬甲缺出三缺扣留缺專以忙班記優練兵排列憑箭挑補其他各項曁次等練兵不准入挑以示優　而昭激勸等情咨明神機營立案通行八旗滿蒙漢二十四固山一律照辦○内恩豐倉連日開倉騐收倉塲衙門撥儲該倉備放内廷各項餉需老米三千餘石此米　朝陽門外河于船上起裝大車載入以抵該倉過斛入厫聞此米車因雨水過多沿途泥濘難行翻覆泥中者不一而足御者亦均身入泥淖云○阜　門外北驢　口内某烟館於日前有不知姓名七八人來吸烟西城坊役見此數人面生可疑類若竊盜詢之烟館是否熟人烟舘答以初次照顧役濳出飛集多役將此數人立爲鎖往下處拷問以便解坊迄今尚未供出盜情云○新授正黃漢恩副都統全現已病痊入内假請安經該旗廣印務叅領等在西苑門禀請上任吉期當由恩副都統諭於本月二十日午刻進署上任○禮部示傳八旗官學候補教習譚繼經雷鼎鳴等限三日内親身赴部騐　並備帶筆墨以備塡寫親供當堂覈對筆跡勿違可也○沈仲復大中丞以藏富於民莫先興利興利之術田與蠶桑而已因通飭　省州縣廣勸所屬之民栽　養蠶旣勤婦功又獲其利由地方官按照種桑養蠶一切成去頒示民間妥爲勸導初種之年或發桑秧或予貼補由官倡辦以利其民若勸種　株有效可覩該管州縣奏請優獎並飭藩司籌欵於桂林省城内設桑蠶局委員會紳興辦一切庶期桂民無家不樹桑　蠶與力田一例並重從此振興數年内自形富庶等語此沈大中丞務本勸民期於富强起見聞已入陳九重矣○刑部於前日准步軍統領衙門解送拿獲淸河地方明伙曁海淀地方兩案賊犯十一名並將奏交刑部嚴訊摺件一倂抄送經刑部當月司收文後先將兩案人犯點明飭交南北所收監遂掣分廣東司訊辦矣○神機營營務處分檄震字駿字驤字馬隊捷勝精銳四字步隊所有本月十七日應列隊前往兩黃旗教塲合操　日係値忌辰照例停　刻拳堂諭改於本月二十日淸晨仍集該教塲合演大操爲此檄飭該各馬步隊一體查照預備也○鎭守吉林將軍長軍憲順捐送吉林黑龍江兩省本年己丑恩科順天鄉試三塲試卷又工部尚書潘大司空捐送本年己丑恩科順天鄉試蘇州府闔屬北闈塲試卷○内廷端門外太廟門前設有架木以阻往來門楣下建有木欄栅三道因風雨摧折破壞不堪油飾暴裂無存近經太常寺飭匠將門下木栅架木修補完整照式油飾一新俾昭愼重而壯觀瞻刻已興修云 
[深夜火警]  
　　漢口於月之十九晚約近一點鐘時石碼頭河街火災頃刻紅光燭天人如潮湧龍局與官府相繼而來雖是處起水非遙無如房屋皆非堅固蔓延極易約盡二點多鐘吳回氏始捲旗息鼓收隊而返待諸龍回局已四點有餘聞係由蓬屋起火以致救無可救共災户口百十餘家大半住宅雜以小店内有一老嫗與一幼孩皆葬身火窟而死 
[公所開門]  
　　漢口各會館公所莫不爭富鬥麗紅茶一業本爲生意之大宗數年前集六帮之紳董借地倡捐不數載集資已大有可觀卽購地創立會館在小關帝廟河街名曰茶業公　開工興造已歴多年今春方告落成現已裝飾齊全擇于本月廿四日開門祀神演戲設席凡在同帮共申酬敬中供者係關聖帝君廿六七八九等日均演戲宴客云 
[職有攸歸]  
　　漕連總督李筱荃制軍瀚章調任兩廣總督　列前報恭讀邸抄悉直隸藩憲松峻峯方伯升授漕督而以裕壽泉方伯開藩直隸松漕帥恭承簡命經已交卸藩條到津晉謁傅相擬詣闕廷請覲就道履新而新任藩憲裕方伯到任需時傅相奏委臬憲周玉山廉訪升署藩司而以天河兵備道胡雲楣觀察升署臬可遞遺道缺卽以卸署大順廣道現辦營務處之候補道張筱船觀察署理接奉行知送人作郡之親戚交遊又有一番馬煩車殆矣此天津訪事人來信所述也然滬上傳聞則謂胡觀察有署鹽運使之信未知確否姑錄之以俟明文 
[同舟共濟]  
　　户部尚書翁大司徒同龢請假回籍修墓蒙恩俞允陛辭出京於十九日到津行裝甫卸卽鳴騶赴直督行轅拜會傅相傅相備酒洗塵是夜宴於節署士賓酬酢　漏將三　始命駕言旋司道府縣及文武印委各員均未接見連夜束裝於二十日晨乘輪南下並聞新任湖北按察使沈廉訪請訓出京到津門後卸裝於佛照樓豸節於二十日榮程亦乘海晏而南取道長江在履新任 
[嶺南碎語]  
　　督憲張香濤制軍擬將貢院遷在大北門外一節前經錄報兹聞紳民人等以貢院自聖淸開國幾及三百年相安無異附近貢院地方各姓皆建　試館以爲應試利便起見若一旦遷移試館亦須遷徙實屬費事可否仍舊貫不必改作伏候憲裁等語聯名具禀未悉制軍能允所請否也○虎門内沙路各營砲位前月霪雨過多大半被水冲塌防守營官據實詳禀大憲刻經大憲委候補同知龍司馬維霖馳往勘明以便發欵興修想臨淮壁壘又當斬然一新矣○委署南韶連道蔣觀察向辦交代局差近將局務交卸起程赴任屬下文武各官均詣河　如禮恭送○前日由虎門緝獲要犯三名押解來省交讞局審辦沿途兵勇排隊護衛氣象森嚴令人望而生畏○番禺縣屬巿橋鄉自七月初一日起至初七日止連日賽會巡遊並雇班演劇彩色頂馬皆簇簇生新是會屆五十年舉行一次故非常熱閙紅男緑女乘興來觀人海人山大有聯袂成帷揮汗如雨之槪省河大小船艇招雇一空凡操舟爲業者無不利巿三倍云○十一鋪周某富家子也年約二十餘前日雇船往巿橋看會及回省行至中途偶不小心失足墜入河内拯救不及遂與河伯爲儔噫興盡悲來斯之謂歟 
[鄉民毁局]  
　　福州來信云頑民買賣田房往往匿不報稅地方官知有此弊遂向各鄉設局委員按户催完近十餘年認眞辦理民間白契幾於匿無可匿藏不能藏矣　前侯官縣派委至東鄉設局稽查隣鄉西境墩某甲家有白契數紙未經完稅書差持票前往催令早完被甲揮拳盡情毆擊乃回訴鄉局添派差役往拿甲竟令墩中人四出鳴鑼糾集百餘人蜂擁向前各以老拳奉敬差役平日多有烟霞癖尩瘠無人形至此不敢櫻其鋒紛紛奪路而走墩中人追至該局委員懼遭窘辱躱避民家墩中人遂將局中椽瓦門窻肆行毁壞事後由差瀝情禀縣墩中人亦具詷控諶上臺旋有和事老人出爲調停罰中錢數十千事遂了息 
[竹西瑣誌]  
　　每届中元令節好事者踵事增華廣延僧衆施放瑜伽𦦨口賑濟無祀孤魂由月望以迄月杪無處不然揚州新舊兩城皆有之而以十九日新城三義閣尢爲熱閙東由永勝街起西迄興盛街頭北自該閣山門一直向南迤邐而達打銅巷街口一律支搭布幔懸點各式琉璃彩燈璀燦煇煌無異石季倫之錦障山門外設𦦨口臺頂光光而目灼灼者列座其間參差高下金鐃法鼓與喃喃聲抑揚相應迨唪至起告十方之後忽雜以時下小曲謂之散花詷句殊鄙俚而愚天愚婦每喜聽之直至夜闌始散嘻作無益而害有益此風其何日返哉○二十一日江安糧道馬植軒儲憲抵揚江甘兩邑宰曁文武僚屬均至碼頭恭迓憲節隨命輿入城拜客回舟後小泊片時卽於是夜展輪上駛○揚州府陳太守於二十一日躬赴袁浦聞因調任兩廣總督李漕帥於廿四日懸弧令旦特往祝嘏並面禀要公云○揚河水勢日來湍激異常沙河壩口及 
 
 

Page 3

 
 
璧虎橋壩等處水溜　甚十九日有甲乙兩划船魚貫上駛逆水順風俱各布帆高掛不料行至璧虎橋壩甲舟在前正掉戧轉灣不防後面乙舟亦如箭而下適撞船腰時風力甚猛甲舟頓覆一直流入壩裏聞船中載客九　全行落水幸該處停泊小漁船甚多聞號哭聲齊出援救救主船亦如飛駛至分投撈獲幸得俱慶更主惟淹斃舟子一人艙中　物亦漂流殆盡又聞官運北鹽船一隻由北下駛行至揚河沙河壩口載重水急一時挽留不往爲大溜吸入壩裏人與鹽有否損傷尚未聞確耗舟行之險可謂甚矣○二十一日晨起見墻壁間日光如火渾如一抺胭脂燦石流金非常燠熱後忽天容如墨雲暗低垂封姨偕雷電俱臨約兩時許而散嗣悉徐凝門外是時正得暴雨一陣倒瀉傾盆約有半寸城内　涓滴皆無由城外而入者莫不訝爲奇事諺云十里不同天今乃僅有一垣之隔而天時不同如此 
[屧廊香印]  
　　姑蘇某甲居道前街有姊嫁某氏子而寡孤苦無依寄食於弟在稍有天良者方且憫之憐之之不暇矣乃甲則生心厭惡時時叱燕嗔鶯一日者甲又與姊口角聲聞於外適長洲縣王芸莊明府自臬轅回署道經其地聞聲查問其姊據實以對邑尊大怒將甲帶回訊究○姑胥臺畔有麗人焉年纔瓜破貌等花嫣一種輕盈嬝娜之神幾如弱柳迎風纎腰　舞一時看花吳　者俱以狀頭目之前月因事爲長洲縣王明府所訪聞　謂何物小嬌生敢在省會　倚門賣笑火符飛　逐等鷹鸇嗣以事過情遷逆料無打鴨驚鴛之舉遂　　賃廡於富仁坊巷枇杷門卜依然綦屨如雲明府聞之遂將住屋發封從此人面桃花無復舊時春色矣 
[袁江雜]  
　　初五日忽起大風走石飛沙勢不可遏鹽河某船户正在蕩漾中流怒起飛廉驀遭吹覆祇得救起一二人嗚呼慘已○五營北某氏子年已十七猶有童心一日偕群兒浴於河中以致兇占滅頂○天妃閘水勢如高屋建瓴一瀉千里有某號煤船被水冲激悮觸石墻船側洞穿水遂汨汨而入○甲乙係親串行甲有肆屋一廛賃乙開張布店租錢積欠不知若干矣甲怒將屋向丙質銀内催乙遷移乙唯唯久之仍不遷内促之急乙乃轉向甲告貸云非五百金不能甲不依現此事尚未了結也 
[皖上秋鱗]  
　　本月十五日午刻安慶西門外操江廠所泊某商船有客立船側小遺失足墮江渺無蹤影想已葬身魚腹中矣○某中北人弱冠年華喜學萬人敵遂投練軍某營當勇丁日前營　派令在支應局四圍支棚巡察某日潛入酒肆飲至醺醺然彳亍過錢牌樓遇一鞔工脫敝屣囑其修補鞔工索値甲非但不給分文且將其担抛棄有某公子見之直斥其非中遂捨鞔工而辱公子戔戔雞肋飽以老拳公子流血遍身受傷甚重後經什長偵悉將甲帶回公子喚地保至營告諸哨弁將甲重責數百棍禀訴營主轉禀統領革去口糧以爲酗酒滋事者戒 
[䢴江官報]  
　　十六日汪鹺尹時恒辭回江西差次十七日東臺縣調署泰州黃大令承暄到揚十八日總局田分轉勘估瓜洲卡房回石港塲丁鹺尹謝委接署塲篆韓鹺尹蔚由省公幹回十九日黃分轉以忠解蘇州餉起程鄭分轉震委高寳查緝船私二十日石港塲丁鹺尹禀知赴省公幹廿一日北批騐舒鹺尹寛詔廿二日泰壩金分轉均到揚 
[星使啓行]  
　　出使美日秘大臣崔惠入宮允涓吉昨日乘三菱公司輪舶秉節出洋午前灜眷先乘輿上船隨卽搬運行李至三下鐘時叅贊隨員繙譯陸續啓行鐘鳴五下宮允排道出行轅江海關道龔觀察松海防同知劉司馬上海縣裴邑尊英廨讞員蔡太守法廨讞員葛同轉提右營陳叅戎及在滬印委各員均至轅前恭及欲送至碼頭宮允婉詞辭謝聞須今日黎明啓輪出口云 
[幾成命案]  
　　滬城大南門外民人某甲瞻浦望杏農家者流也日前有某乙向之稱貸洋銀數元堅言遲三日歸趙甲轉貸諸人如數付乙及期向索乙一味游移甲忿甚互相口角經人解勸始各散歸顧甲素性迂拘自思乙旣不還無以對友遂將洋烟吞服以期避入重泉幸家中人察知亟爲施救而愈乙懼隨卽如數措還 
[上海縣署瑣案]  
　　監犯　桂因病發普育堂醫治前日病已告痊原差禀明裴邑尊着收入待質公所候示○前晚二十五保頭圖民人羅毛毛王林林羅韓氏等與某姓械鬥旋卽扭赴閘北巡防局呼寃局員飭地甲局勇將羅等送請縣署訊辦○前報登任恭福誑取徐薪之綢縀銀控經裴邑尊將任枷號云云兹悉原告係任至徐則實係被告一時互相傳悮合亟附筆以存其眞 
[英界公堂瑣案]  
　　包探唐寳榮禀稱潘東銀借居雷星泰樓上雷向潘索取房租口角之餘被雷戳破腎囊隨卽扭雷至捕房聲訴捕頭飭送潘至醫院醫傷今日不能投質内先將雷解案叩請訊懲雷供小的原籍湖北向習縫紉潘向租住小的之樓相金無着向之爭論伊　持　刀戳破腎囊小的不敢行兇乞恩明察蔡太守飭押候潘傷勢告痊再行訊核○錦名洋行某西人訴稱趙羊人租住行中房屋短欠一月房租計需洋銀四元今忽遷移爲此交捕送案趙供代西人脫拿租屋開設學堂　在遷至城内彩衣街照常設館房租可同　脫拿處收取如果房東不允容央人具保付淸可也蔡太守准具交人具保措交○包探沈金隆禀稱小的昨見王玉泉用繩繫球在街坊玩耍觀者甚多有碍道路喝阻不依拘案請訊王供以後不敢玩耍此次尚乞施恩蔡太守略加申斥飭令釋歸　陳盛氏訴稱小婦人偶行路上瞿阿祥以齷齪水濺及衣襦且被毆傷以是報捕拘瞿送案至傷勢如何並未至醫院騐視瞿供小的係粤人來滬當出店不敢行兇惟求恩宥蔡太守飭暫行管押俟該氏投醫院驗明傷勢如何覆候核辦○陳子範訴稱偶令包車夫王阿大收得會項洋銀二十二元避匿圖呇及尋見祇存入元向之追還妄言欠伊工値及所許酬勞爲此交捕送案王供稱小的在陳處當車夫被欠兩月工値且陳爲曹安卿作保人令小的尋找曹妻許以重謝嗣後尋見竟不給錢是以扣去會洋十四元並非意圖吞没蔡太守謂工資例應同索不應將代收之欵扣留况據陳稱並不短欠遂飭將王押令繳洋如有的實保人亦准交保○新丹桂伶人田阿金訴稱天津人韓阿金與小的同鄉欲向小的稱貨川資小的已允伊購贈船票伊尚索借洋銀一二元吵閙不休無奈報捕拘案韓供小的係天津人前與田同來滬上伊覓得生涯小的則頻年落魄以故向之商懇除購贈船票外再貸洋銀一二元决不敢滋生事端尚求大老爺恩鑒蔡太守飭將韓暫留着田齎呈船票再給洋銀一二元派差押令下船回籍○一百八十七號華捕禀稱昨夜小的於巡街時瞥見姚錦華手持布袄往來無定向之盤詰言語支吾是以送案請究姚供小的家在浦東爛泥渡年二十歲　在陶家灘學習染工現已滿師私逃出外布袄實係已物並非竊自人家蔡太守飭差送交其師收領○鍾吉齋前因行竊王宦之對時表小銀錠由包探陳阿九查獲人贓送案蔡太守飭押候蔡辦等因曾登前報兹又經該包探詰得鍾尙竊同棧新進士馬君嘉楨之寍綢袍套及豹皮一塊質得洋銀十七元錢一百又當卽吊贓送案棧主張泰昌投案訴稱馬大老爺住在小的棧中被鍾行竊現鍾另犯竊案管押捕房由包探究明所竊各物均已吊案是以代爲求領鍾無可狡展俯首求恩蔡太守以鍾二次犯竊判發捕房管押三月再令繳還質本贓交張領歸交還失主○韋　滔訴稱小的向李阿友索欠不還口角之餘被李用洋刀戳傷是以報捕拘案李稱小的不敢操刃行兇乞賜鑒宥蔡太守飭押候韋投醫院醫痊再行訊斷○錢庄夥朱金和訴稱庄中失去水烟袋等物曾報捕房不知包探夥如何疑及陳爲川行竊向陳詰問隨有陸炳卿插身多事言不應誣陳行竊拉吃講茶幷肆毆擊陳供小的係江北人素藉縫紉餬口陸見小的被朱誣竊氣不能平與之忿爭以致口角實不敢拉吃講茶陸供小的與陳同業陳言誣竊難甘是以小的與朱理論蔡太守判陸管押五天陳著具並無行竊事情之切結當堂開釋 
[法界捕房瑣案]  
　　巨竊楊翰卿一案疉記報章昨晨葛同轉臨捕房時飭將楊及其妻陳氏子小勾子小童余世古僕人胡有才一倂帶 
 
 

Page 4

 
 
案問爾等管押至今何以無人來保答稱泰安棧接客人已赴漢口惟求大老爺格外施恩同轉令楊具結准將陳氏小勾子及余釋回原籍所有小孩衣服鋪陳等件一倂給還楊胡枷號俟期滿再行補責王大英掌頰一百下交人保出○某沙船耆民周來儀控姨丈沈來儀卽沈安村取去黃豆一百數十名及洋銀若干共計三百元之譜自言販往杭州後竟花費殆盡等情曾列本報昨晨周又投案伸訴前情沈供稱在姑蘇股開烟膏店將本虧盡後至崑山又被人騙去洋銀現在無力措還容卽出外料理葛同轉研詰再四供語如前隨飭掌頰四十下仍還押所並諭找其姪子到案候質周遵諭而退○怡和仁報關行出店人在小東門外花烟館滋事一節曾見報章昨晨葛同轉以原告鴇兒劉王氏不奉傳喚亦令拘押一宵○前紀徽州人儲玉如控房主徐根堂串誘其妻顧氏捲逃一案昨晨儲投案訴稱顧氏實係侍妾現已如此碍難收回葛同轉謂十餘年夫婦豈無香火之情渠實被徐所惑耳爾須挈回爲是答稱當帶至徽州原籍同轉飭將顧氏提案詰其衣服究在何日付徐答稱小婦並未付徐實由徐目已取去小婦人于五月下旬患病至六月中方愈嗣於七月初七日出門曾至南翔等處爲人製鞋斷不敢作不端之事徐供與前堂大略相同研詰再三堅不承認誘逃之事同轉飭掌頰六十下始供稱顧氏抱病時小的至房中服侍遂起意席捲衣服來滬同居同轉問顧氏曰徐已供明爾可實說該民仍執定前供同轉喝令掌頰徐稱該氏素有胃氣病恐一經受刑難免昏暈同轉不准仍喝令重責責至二十下顧氏依舊混供隨飭一倂還押候解公堂核辦○前報紀嘉興人王恊夫行竊大雅棧衣服等情昨日包探郁廷湘吊到原贓送王請詰趙同和洋貨店主濮得明訴稱王來竊去紅緑洋布各一捲已被質錢王供向在晝錦里開設協記洋貨號後因虧本閉歇現在吊出名贓内玉器洋傘短衫　夏布長　等皆係已物至銀表一枚竊自大東門外泰昌洋貨店官紗衫紡綢褲各一係友人之物竊自公順昌烟館中葛同轉謂觀爾年紀尙輕何以作此不端之事姑念初犯看押候邀親串出爲調處如違照辦○前紀包探見陳蘭記手携石硯形跡可疑因之拘押昨日葛同轉飭掌頰二十下令出外恊同玉器作主小阿仁至捕房領取原物○小東門外脩路小工失去鐡器疑係王才卿所竊致將王送入捕房管押迄今已閱七日葛同轉以疑竊無憑從　釋　○某烟館堂倌松阿全沿途調戲婦女拘押捕房葛同轉飭掌頰一百下諭令覓人保出○扒手王來福荷枷鎖示葛同轉令將枷開去押候遞籍○五月廿八日葛同轉判將流氓張阿福卽絲線阿福枷號示衆作日飭帶至案諭令開枷詰其原籍何處答稱小的只知是蘇州人實不識係何縣現在父母均居本邑西門外請訪查　也同轉着候傳其父母到來核辦○揚州人王春持合利米店保單請保向花烟館拆梢滋事之流氓勾步雲葛同轉令於保單上書明情節並添入如再滋事惟保人是問等語准　保去 
[書畫鐡筆助賑]  
　　紈摺扇書每柄一角半畫每柄二角屏條書每條一角畫每條二角中堂横披照屏條加算楹聯每二角册頁手卷窗心琴條每件照扇潤劣紙書點景不畫小楷加半撰句加半書篆隸六朝一律畫山水花鳥一律件寄蘇城剪金橋堍徐太史第信資自給六口取件○徐鳳傳篆刻助賑潤例石章每字四分牙章每字五分硯銘碑版每字五分件交太史第[  高昌寒食生代擬]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[孫君異隨使點自日本郵示春風疉唱集讀畢依韵奉題卽希郢正]  
　　羡君域外駐征驂瀛海仙山取次探客裏情懷殊不　詩中况味洵深諳若論敵手原無二譬被醫肱已折三笑把瑶編百回讀聲從硯北達花南[  倉山舊主拜草]  
山陰俞君達甫乃任伯年先生高弟性靈神會深得師傳海上馳聲求者若巿兹因劉君謙之觀察聘往武林怱怱走别　只一月勾留耳爲賦二絶以贈其行卽希正之○一枝妙筆著申江少二還應嘆寡雙難得知音遇劉季早從腕　望風降飛輪不借一帆風君偕劉君乘輪舟前往頃刻離愁兩地同此去湖山多畫本憑君收入綵毫中 
[送雷以堂先生之天津]  
　　把臂申江閱幾秋又催又旆海山游此行不啻登仙去勝似當年李郭舟拔劍高歌歌莫哀風塵未或老君才侯鯖王醴工羅致總　黃金舊有臺[  一鶴道人初草]  
[上海四馬路盤記爐災恊濟公所廿六念七兩日收捐第廿六次淸單]  
　　册鋤經書屋洋十五元倚石山房三元平陽氏二元無名氏四元四知堂四元意外人三元不留名萬興不留名何薙時四户各二元趙濟壽堂胡鼎臣楊世順志諸堂開甲乾泰楊蔣氏無名氏徐固源合得來駱沛之十一户各一元臨浦通和山貨行一元昌記絲行一元王責初三元二角欲寡過齋二元建立堂二元不留名無名氏方和豫堂崇善堂不留名汪照南鯉記恆記旭心願氏播金記憨生氏和允信十二户各一元程榮高汪鶴年徐少溪汪效莊四户各八角赤松記振興璩采輝三户各五角餘慶堂濮陽均王慶燿王河淸洪達記五户各三角燮氏二角顧蘭記求病速愈二元顧陞記求合家平安一元顧鄂記一元荆宜城守分府胡善舟一元三餘書屋凌顧仁記恊記茂記四户各丑角有心無力人隱名氏尊樂堂繼善堂　溪艸　李心畬凌金祥七户各二角顧養記無名氏魏福堂俞軼帆凌屺雲陸少霞嚴雲溪張友甫八户各一角凌凝一一元○高如山高仲華戚元貞俞鴻年四户各錢二百趙永記一百四十趙煜記蘊記尚記禧記二記聯記五記竹記趙太太高太太蘇福堂蔣思宗十二户各錢一百共來二元○無册于受慶規元廿兩西昌了心愿求免災氏廿一兩四錢和記十三兩六錢天津黃佩三求已病速愈洋十元永康祈安氏三元○歸汝南郡莊氏三元梅花室主人二　愼思堂陳寳德堂殷柳蔭書室主人三户各一元錢宏周五角嗷嗷子五角紫微花舘錢六百無名氏四百連錢來洋十元公同善四元公記二元洪雲生二角無名氏二角源昌益一元公泰鹽棧敢錢一千寳裕錢莊五百公銀東慶成銀房二百以上四户來洋二元以上廿六日收捐○册無鍚王詠軒求安消　念元天命壽蒙諸公賜禮十元善慶堂張十元不書名十元戴聚懋三元不書名二元德新堂吳樹德堂吳峻德堂朱三户各一元無名子一元半積善　李五角　波義成興來鎭鄉養素軒募葉成孝廿元蘇荔塘六元董志鴻莊裕釗蘇麓　三户各二元莊茂淸莊茂三朱順元莊如才鍾源順莊秉國單文久禾豐號莊寳興徐同生湯輔友蘇挺生莊裕順蔡金林十三户各一元任箴史六角莊震榮朱芝杳湯大生湯大雅蘇瑀衡蘇陳氏周蘇氏蘇再東八户各五角蘇志甫四角黃福耀蔭求四季平安二元黃柳氏一元柳黃氏一元柳門諸氏錢二百柳蘭芬二百常熟公盛恊記貨棧募源茂順二元公盛棧二元五齡孩童劉元長一元醵記五角保艾居士五角天成　布莊來培芝草堂二元黃門戴氏二元淑貞黃氏一元雲逵氏一元丁志程一元丁沈氏覺慧一元陳藕方丁震孫陳守良丁記珠丁思善陳丁氏姮娥丁丹桂培果沈氏毓蓮十一户各三角陳福星二角陳鸚哥二角丁福孫韋生壽孫三户各一角○無册姜埝瑞元錢莊鎭平二七銀一百零二兩八錢七分五合申規元一百十兩零六錢四分二閩省于山同善社洋十元少竹氏十元詹筱維求病速愈十元箭亨氏汪五元恆源土行二元頴川惟政堂一元兩日共收規元一百六十五兩六錢四分二洋二百九十二元二角錢四百文七月初八抄 
[上海四馬路文報局内山東賑捐收解處經收寳應通源莊細户淸單]  
　　安宜通源莊同善公局諸君經募第二批賑欵寳善堂洋五十元貽榖堂二十元務德堂無名氏聊復爾爾三户各洋二元羅叔韞洋一元五角羅耦生范潔微校經堂三户各洋一元雲鴻洋五角羅式如錢一千八百文京兆氏錢二千文三三堂胡誠記二户各錢一千文藜照堂二百文○以上統共實收洋八十七元合併聲明 
[上海四馬路文報局内山東賑捐收解處經收寳應通源莊細户淸單]  
　　安宜通源莊同善公局經募東賑第七批虹飛閣洋十二元朱了願洋十元張霽軒洋四元錢五千文仁祿堂向日園竣記朱惠生三户各洋三元五芝堂尙信堂經記壽福堂三户各洋二元高手代募承思堂從雲閣峻記四世堂素政堂留蔭堂李鏡芙種竹萬屋芮平安堂蘭貞氏鴻磐室王雨孫綺笙居十四户各洋一元樂安堂修論堂羅石如三各洋五角范子受子明羅子警三户名洋二角朱承彝堂銅洋三元李敏卿謝德輝周恆興尚信堂陳記房蔭玉五户各一千文寳善堂一千八百文王三房定安堂王八房無名氏黃仲仙陳養壽羅玉符壽之記何益之樂善堂王小山孫文耀十二户各五百文求病不傳染人九百四十四文乾太昌昇記陞記森記夏四房夏六房王定記鼎來堂居佐卿蘆小舟馬肇英堂十一户各四百文無名氏三百十　文陶長春久安居二户各六百文震康八百文陳周氏五百廿文劉紹記何月如從善堂吉慶堂范子文黃永壽靑箱堂邱然怡程更之無名氏金縷堂無名氏馬澄心堂馬肇隆百忍堂勉力齋范子文念善士克復堂顧篤齋潘培吉堂廿一户各二百文無名氏世德堂羅世堂朱德堂錢理生無名氏十二齡無名氏仁壽氏龔胡記受益堂范子文范子兆昌李昆山徐匯川樊壽堂公順倍吉堂無名氏李德堂無名氏愼行堂無名氏吳興氏范子明賴云峰李松堂常漸逵尙德堂陸庵居士春澤堂何申甫三十二户各一百文師竹齋范子壽吳平山俟在堂程見靑姚子巢六户各三百文范繼之一百五十文○○以上統共實收英洋九十一元銅洋三元於七月初十日由本埠潤昌棧楊子雲先生交來合併聲明 
[金陵恊賑公所經收山東賑捐第一批細户淸單]  
　　蟄存居士爲亡室李氏以資冥福助漢平銀三十六兩原合來英洋五十元上元縣學張老師王德楷無名氏問心堂四户各十元東甌堂湯十二元遺安堂孫八元又錢一千九百廿文倪供記五元求臂痛愈人三高堂兩户各四元敦睦堂銅洋兩元湛然堂二元問梅氏求賜夏日合宅平安潘子馥兩户各一元無名氏銅洋一元以上自四月初十日至六月初三日止實收英洋一百廿七元銅洋三元錢一千九百廿文一併解交上海文報局恊賑公所敝所分文無存合併聲明 
 
 
 

Page 10

 
 
   
 
 

Page 11

 
 
[光緒十五年七月十七日京報全錄]  
　　宮門抄○諭旨一道錄前○護新撫魏奏爲旗員呈請休致懇賞給俸銀摺○又奏爲滿營遷倂所有兵丁前次借支銀兩免扣夾片○陜督楊奏知府飭卽赴任片○將軍長奏爲揀員請補中缺知縣摺○又奏爲添設農安縣派員試署幷先刊木質關防片○陜督楊奏爲叅將保獎重複聲請更正片○又奏爲都司保獎時筆誤呈請更正片○東撫張奏爲道員捐助賑銀請加銜夾片○七月十七日禮部宗人府欽天監正紅旗値日無引見○翁同龢謝賞假兩個月恩○薛允升假滿請安○吳樹棻謝放河南學政恩○芸公續假十日○曾紀澤續假十五日○禮部奏派磚門搜檢之王大臣派出莊王恩中堂熙敬奎潤松森崇禮白桓豐烈容貴吉　○侍衛處奏派磚門搜檢之侍衛派出徵壽德洪額毓麟榮和○召見軍機○○頭品頂戴護理甘肅新疆巡撫新疆布政使臣魏光燾跪奏爲旗員呈請休致懇恩賞給俸銀以示體恤恭摺仰祈聖鑒事竊臣前據古城城守尉德勝呈稱滿營遷倂古城現按六旗安設所有巴里坤各旗裁撤人員内佐領札勒哈蘇雙興二員年逾六十佐領桂英防禦額勒和布伊勒圖堪三員年逾五十防禦文明現年五十造具各該員具禀乞休並懇賞給俸銀各等情當經行司議覆去後兹據兼理布政使兼按察使銜鎭迪道恩綸詳稱查例載内外三品以下官員老病告休均准其原品休致其曾經出征打仗或殺賊或捉生或受傷有一二次功績者年至六十以上俱以可否賞給全俸請旨五十以上俱以可否賞給半俸請旨各等語具覆前來臣查滿營裁撤佐領以下各官前經撫臣劉錦棠奏定槪給馬甲錢糧朝廷體念已屬無微不至惟新疆自經變亂巴里坤孤懸賊中該員等或登陴固守力捍兇鋒或隨隊出征迭殲賊逆現在邊陲安謐員缺又經裁改該員等自念鋒鏑餘生益形衰邁未敢戀棧貽誤戎行先後呈請告休並懇支給俸銀藉資養贍與例旣屬相符其情尤爲可憫合無仰懇天恩俯准將巴里坤滿營裁撤佐領札勒哈蘇雙興桂英防禦額勒和布伊勒圖堪文明等六員均以原品休致照例分别支食全半俸銀出自鴻施除飭取該員等履歴淸册另行咨部外謹會同伊犁將軍臣色楞額陜甘總督臣楊昌濬恭槢具陳伏乞皇上聖鑒謹奏奉硃批着照所請該部知道欽此○○魏光壽片再查上年滿營遷併一體發給經費飭令起程嗣據城守尉德勝護領隊金貴呈稱各該官兵懇請賞給銀兩以資淸理而便成行等情撫臣劉錦棠以經費業已酌給未便議加而遷倂亟應就緒又未便認其貧不中徙飭司詳定佐領以下各官預支半年俸廉烏魯木齊兵丁二百七十一名預支一季餉銀巴里坤兵丁六百九十五名預支兩季餉銀由俸餉内分别劃扣因復酌借烏魯木齊兵丁銀各十兩巴里坤兵丁銀各十二兩俟支欵扣畢再將借欵分限劃還古城官兵二十七員名亦各借銀三兩一體照扣兹據德勝轉據各旗兵丁瀝陳艱苦懇請將借欵免扣前來臣維該兵丁世受國恩窮邊速戍自逆回蠢動烏魯木齊古城滿兵其收集歸旗者皆流離困苦之餘巴　坤城幸克保全各兵丁近剿遠援傷亡不少戡定後地方瘠苦荒歉頻遭其存者亦屬積困待蘇之衆而時會所値忽議遷移各兵丁携持保抱先後赴防舍舊營新前次支借銀兩雖暫爲補苴罅漏之謀實隱負剜肉醫瘡之痛現在遷併旣定額餉祇有此數若令一併扣還將前項未淸新虧又啓彌縫無計必以推延積歲累年終無了局甚非所以仰體朝廷優待戍卒之意臣查烏魯木齊巴里坤兵丁及古城官兵砲手步甲共借銀一萬一千二百二十七兩餉項關重何敢妄爲瀆陳而以已借之欵分恤兵丁則一厘一毫皆有裨於生計合無籲懇　天恩俯准將各該兵丁前次借欵一律免扣由臣歸入旗營經費項下造銷俾得渥沐皇仁共圖生聚長衛邊陲其烏魯木齊巴里坤官兵預支俸廉餉銀並懇恩准由臣飭司分作三年劃扣以紓其力出自鴻慈除咨部外謹會同伊犁將軍臣色楞額陜甘總督臣楊昌濬附片具陳伏乞聖鑒訓示謹奏奉硃批着照所請該部知道欽此○○楊昌濬片再新授寍夏府知府慶熙現已到省别無委辦事件應卽飭赴新任以專責成據藩泉兩司會詳前來除文憑另行咨繳吏部外謹附片陳明伏乞聖鑒謹奏奉硃批吏部知道欽此○○奴才長順跪奏爲揀員請補中缺知縣以資治理恭摺仰祈聖鑒事竊照吉林長春廳改設府治添設農安縣知縣奉部覆准作爲疲難揀補中缺遇有缺出歸部揀補本省有應補人員亦准其扣留以候補卽用委用三項人員相間輪補等因行令遵照在案該縣缺係新設蒙民錯雜事務殷煩治理不易非精明穩練之員不足以資職守查有現署賓州廳同知同知銜分發卽用知縣黎尹融現年三十歲係貴州遵義縣人由附生中式光緒五年已卯科本省鄉試舉人庚辰科會試中式貢士癸未科補應殿試欽定三甲是年五月初四日由翰林院帶領引見奉旨以知縣卽用欽此五月二十五日籖掣分發吉林六月領照十一月到省十年九月十一日聞訃丁生祖母承重憂回籍守制十二年十二月十一日服滿領咨於十三年十月二十九日回省候補十四年五月委署賓州廳同知六月初十日到任是年由皖省捐局報捐同知陞銜查該員才堪造就辦事勤能以之請補農安縣知縣洵堪勝任據吉林分巡道瑞霖具詳請奏前來合無仰懇天恩准以卽用知縣黎尹融補授農安縣知縣實於地方大有裨益如蒙俞允該員係卽用知縣請補知縣銜缺相當毋庸送部引見所有揀員請補中缺知縣緣由理合恭摺具陳伏乞呈上聖鑒勅部核議施行謹奏奉硃批吏部議奏欽此○○長順片再長春廳改升府治所有現署該處通判賓州廳同知善慶應卽飭回賓州本任其長春府一缺卽以請補是缺之委用知府同勲前往署理添設農安縣一缺以請補是缺之現署賓州廳同知卽用知縣黎尹融先行試署惟農安縣印信尚未頒到應由奴才先行刊發木質關防以昭信守據吉林分巡道瑞霖具詳前來除分檄遵照外謹附片陳明伏乞聖鑒謹奏奉硃批吏部知道欽此○○楊昌濬片再查留陜甘花翎儘先補用遊擊瞿提龍前在關外軍營効力多年經新疆撫臣劉錦棠於各軍戍防六載請獎案内奏保免補都司以遊擊仍留原省儘先補用奉旨允准欽遵行知在案嗣於光緒十年十月復經前伊犁將軍臣金順於收還伊犁剿辦竄匪異常出力案内奏保免補都司以遊擊仍留原省遇缺儘先卽補並加副將銜亦經奉旨照請給獎是所保遊擊官階係屬先後重複該員於金順奏保時已請假離營迨接此案行知未及禀請更正現在該員來甘歸標候補禀請奏懇恩施前來臣查軍營効力員弁開保時繕寫底銜錯快以致所保官階先後重復例准據實聲請更正合無仰懇天恩俯准將該員瞿湜龍於收還伊犁得保免補都司以遊擊仍留原省遇缺儘先卽補並加副將銜一案飭部查核改爲免補遊擊以叅將仍留原省遇缺儘先卽補並加副將銜用獎前勞而免向隅出自逾格鴻慈除履歴册咨部外謹附片具陳伏乞聖鑒訓示謹奏奉硃批兵部議奏欽此○○楊昌濬片再前准兵部咨留甘儘先補用遊擊周宇龍借補肅州鎭屬高台營都司員缺一案令將該員原保守備係由何案保獎查明覆奏再行核辦等因當經前督臣譚鍾麟飭查去後兹據河州鎭總兵沈玉遂呈稱遊擊周宇龍於光緒二年關隴肅淸案内係由藍翎守備銜儘先千總保免補守備以都司補　十四年請補高台營都司造具履歴時誤作藍翎守備以都司補用實係筆誤懇請更正仍以該員借補高台營都司員缺呈請核辦前來臣覆查無異合無仰懇天恩俯准將遊擊周宇龍保案飭部更正註册仍以該員借補高台營都司員缺以期得力如蒙俞允應請飭部先給署劄俟防務告竣給咨送部引見以符定制除該員歴册前已送部外謹將查明保奏緣由附片具奏伏乞聖鑒訓示謹奏奉硃批兵部議奏欽此○○張嘴片再據咨調來東會辦賑務直隸候補道金福曾禀稱直隸天津縣紳士三品銜候選道王守善因聞山東被災捐助賑　三千兩父由該道轉交災區散放寔屬好義急公雖據聲稱不敢仰邀獎叙未便没其樂善之𢗑懇請具奏前來臣查上年皖省水災有江蘇候補道謝元福捐助賑銀三千兩經安徽撫臣陳彝奏蒙恩旨賞給二品頂戴今該道員王守善捐銀助賑情事相同可否仰懇　恩俯准賞給該道員王守善二品頂戴以資觀感之處伏候聖裁謹附片具奏伏乞聖鑒訓示謹奏奉硃批户部核議具奏欽此 
 
 

Page 12

 
 
[光緒十五年七月十八日京報全錄]  
　　宮門抄○諭旨兩道錄前○發抄硃批四道○台撫劉奏爲彚保剿辦全台番社出力員弁官紳併案請獎摺○將軍長奏爲揀員請補改設要缺知府摺○又奏爲吉林籌捐賑欵自道員以下正雜各官均願捐廉一個月吉林道另捐銀兩片○陜督楊奏爲在營出力武弁請留甘補用片○七月十八日兵部太常寺太僕寺廂白旗値日廂紅蒙引見二名兩翼十七名○恩中堂等搜檢覆命○徐中堂謝署户部尚書恩○兆伯假滿請安○希賢謝授奉天錦州府知府恩○遷公帛公各續假二十日○召見軍機白桓希賢王文錦○發抄卞實第奏請以都司許廷瑞補浙江錢塘營都司奉硃批兵部議奏欽此○定安等奏懷仁縣巡檢廉維城擅受詞訟歸案訊擬奉硃批刑部議奏欽此○唐炯奏貴州威寍銅廠俟十七年再徵銅課奉硃批着照所請户部知道欽此○又辦銅工本不敷情形奉硃批户部知道欽此○○太子少保福建臺灣巡撫一等男臣劉銘傳跪奏爲遵旨彚保剿辦埤南叛番彰化工匪並歴年剿撫肅淸各路番社尤爲出力員弁官紳倂案開單懇恩給獎以昭信賞而示鼓勵恭摺仰祈聖鑒事竊臣前於各路生番歸化並陳開山剿撫情形請獎出力官紳案内聲明其餘出力將士擬以全臺生番一律歸化彚案請獎於光緒十二年四月十八日具奏五月初八日奉上諭劉銘傳奏剿撫出力官紳懇恩給獎一摺餘着照所議辦理等因欽此又臣於督兵剿撫中北兩路生番請獎在事出力員弁案内聲明其餘出力將士彚案請獎於光緒十二年十一月十一日具奏十二月十二日奉上諭劉銘傳奏督兵剿撫中北兩　生番請將出力員弁獎勵一摺餘着照所議辦理等因欽此又於中北兩路化番滋事先後剿撫案内聲明林朝棟　定明朱煥明余應璜等軍尤爲出力將士由臣分别記獎於光緒十三年十一月初三日具奏十二月初十日奉硃批依議等因欽此又官軍攻克後山呂家望番社並北路接仗獲勝一案臣於光緒十四年九月初二日具奏九月二十六日奉上諭劉銘傳奏官軍攻克番社疉次獲勝請將出力人員獎勵一摺其餘出力各員弁並着彚案核實請獎毋許冒濫等因欽此又彰化土匪搶刼鹽館圍攻城池先後剿平一案臣於光緒十四年九月二十四日具奏十月十七日奉上諭劉銘傳奏彰化土匪搶刼鹽館圍攻城池先後剿平一化其餘出力官紳員弁着彚入呂家望番社案内擇尤請獎等因欽此又全臺生番一律歸化逆首就擒請獎出力人員一案臣於光緒十五年二月十三日會同督臣卞寳第帮辦全臺開墾撫番事務臣林維源具奏三月初五日奉上諭卞寳第等奏全台生番一律歸化逆首就擒請將出力人員獎勵各摺片其歴年剿撫各軍出力員弁並各局撫墾委員准其擇尤彚保毋許冒濫等因欽此歴經通行遵照各在案伏查臺灣生番殺人梗化横亘南北久爲地方之大患自原任兩江督臣沈葆楨創議開山撫番臣渡臺後察看情形於光緒十一年奏明分别　撫沿山内外民番毗連奸宄之徒勾結交通藉番地爲盜藪其深山密菁生番不時竊發防不勝防而又習與人殊嗜殺成性屢服屢叛臣於十二年冬督兵深入内山雖剿辦得手彌知從事之難幸而將士効命每於臣奏奉恩旨准予獎勵無不踴躍前驅埤南呂家望之役叛番與　化土匪勾結接踵叛亂震動全臺兩月蕩平得乘兵威士氣剿撫北路未服番社旋卽相率歸化遂竣全功自十一年與辦撫番以來年年入山剿辦大小不下百餘戰將弁兵勇傷亡數千染瘴病故數更倍之然而奮發之氣歴久不衰忠勇之誠因危愈勵仰聖主宏福德威並用卒使亘古不通之境軌路自遵窮荒梗化之區聲教咸被所有在事人員冒犯瘴癘鑿險縋幽艱危困苦迥非平原接情形可比疉蒙恩准獎勵亟應及時甄錄以勸將來查臺灣原有三十五營分布要隘互相防勦自呂家望杜及彰化相繼變化後山添募三營前山添募四營十二哨共爲四十三營加以隨營辦理撫墾曁分叚駐紥各局人員閱時四年彚案六次同屬異常勞績臣謹遵旨擇優保獎每營内外獎不得過四十人其承辦撫墾各員隨營未久至有未經深入接仗者槪予删除不敢稍涉冒濫除武職千總以下照例咨送兵部覈獎外謹繕具擬保員弁淸單恭呈御覽合無仰懇天恩俯念各員弁海外從軍不避瘴癘異常出力准予從優照給獎叙以昭信賞而示鼓勵出自逾格鴻施除將各員弁履歴隨案咨部外所有遵旨彚保　辦埤南叛番彰化土匪並歴年　撫肅淸各路番社尤爲出力員弁官紳倂案請獎緣由理合會同閩浙總督臣卞寳第帮辦全臺撫墾事務太常寺少卿臣林維源恭摺具奏伏乞皇上聖鑒訓示謹奏奉硃批該部議奏單二件倂發欽此○○奴才長順跪奏爲揀員請補改設要缺知府恭摺仰祈聖鑒事竊照吉林長春廳撫民通判改升長春府知府奉部覆准作爲　疲難題調近邊要缺遇有缺出　准陞調兼行由吉林道詳請酌量具題如無合例准於候補並揀發委用人員内不論滿漢題補等因行知在案查該處轄境甚寛號稱難治蒙民雜處政務殷繁非老成諳練之員不足以端表率而資撫輯第本省現無升調合例人員自應遴員請補查有揀發委用知府覺羅同勲現年六十三歲係正藍旗滿洲覺羅淸林佐領下由監生捐納筆帖式道光三十年選兵部筆帖式咸豐八年京　一等記名以理事同知通判用九年六月題升堂主事七月題升員外郎十年奉旨充坐糧廳滿監督十一年記名以御史用同治元年京察一等記名以道府用是年十一月奉上諭湖北荆州府遺缺知府着同勲補授欽此旋經奏補安陸府知府於二年六月到任四年捐輪京倉米石奏獎雙月道員選用五年因母老呈請奏改京職六年四月交卸安陸府事請咨赴部復因前在安陸府任内克復雲夢等縣城池出力蒙奏獎仍以道員歸部遇缺儘先卽選並賞戴花翎七年二月由吏部帶領引見奉旨以部院員外郎用欽此籖擊禮部行走光緒元年三月選補工部員外郎四年五月丁母憂百日孝滿呈請註銷兩次選用道員保案奉部核准將花翎一併註銷歸入十月查辦十一月奉硃筆圈出同勲着外用欽此六年八月服滿赴部投供八年五月欽派王大臣騐放奉硃筆圈出同勲以知府發往吉林差遣委用欽此七月赴部領照八月二十六日到省十一月奉委代理雙城廳通判九年六月交卸回省九月奉委署理伯都訥廳同知十月到任十年十二月交卸回省十一年奉委署理吉林府三月到任八月交卸蒙派發審荒務各局差十二年奉委署理吉林府知府六月到任十三年十一月交卸十二月由京捐局報捐花翎十四年九月奉委暫署吉林分巡道篆務是月十七日到任十五年二月交卸查該員老成練達爲守兼優以之請補長春府知府洵堪勝任與例亦屬相符據吉林分巡道瑞霖具詳請奏前來合無仰懇天恩俯准以委用知府同勲補授長春府知府實於地方有裨如蒙俞允該員係委用知府請補知府銜缺相當毋庸送部引見亦毋庸試署期滿另請實授所有揀員請補新改要缺知府緣由理合恭摺具奏伏乞皇上聖鑒勅部核議施行謹奏奉硃批吏部議奏欽此○○長順片再吉林籌捐賑欵前因緩不濟急當經提撥六月分防練兩軍薪水公費及餉乾銀兩作爲賑欵而於所缺此月餉銀將下月提前發支按月分三日扣補以三十三日作一月分爲十次遞扣彌補業經由驛馳奏在案一面派委吉林分巡道瑞霖總理勸捐賑撫各事而以吉林府知府孫堪副之旋據該道詳明各民署自道以下正雜教職各官無論寔缺署事均願捐廉一個月兹又另捐廉銀一千兩禀請列收前來該道職思其居念深民瘼先後捐廉共一千二百數十金洵屬可嘉雖據聲稱不敢仰邀獎叙奴才未便壅於上聞應否將吉林分巡道瑞霖勅部照例核獎之處出自聖主　裁謹附片具陳伏乞聖鑒謹奏奉硃批瑞霖着交部核給獎叙欽此○○楊昌濬片再在營出力武弁材堪任使者迭經奏明分别改留以備差遣奉旨允准在案兹接准甘肅提臣周達武肅州鎭總兵李培榮督標中軍副將鄧全忠文稱查有記名遇缺簡放總兵李揚芬花翎儘先副將李廷彪花翎副將銜儘先卽補叅將王建勲花翎儘先卽補叅將蔣輝龍花翎儘先補用遊擊陳華　花翎儘先卽補守備陰自新藍翎儘先補用守備陶慶林儘先前補用守備牟鎭疆八員均隨征陜甘有年熟悉邊防營伍若以原官原銜留於陜甘按班補用庶該員等効力有方亦於營有裨先後呈請具奏前來臣覆查無異合無仰懇天恩俯准將李揚芬李廷彪王建勲蔣輝龍陳華勝陰自新陶慶林牟鎭疆八員留於陜甘按班序補除該員履歴咨送兵部外謹附片具奏伏乞聖鑒訓示施行謹奏奉硃批着照所請兵部知道欽此 
 
