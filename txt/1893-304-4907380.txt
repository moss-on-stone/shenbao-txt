# 1893 - 304 - 4907380

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特　妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[新科順天江南浙江廣東江西闈墨出售] [  圖書集成局啓]  
　　時文雖小道而士子進身必基於此每科闈墨出揣摩家於此覘風氣焉今歲慶榜宏開多士之負異懷奇者先後名題雁塔榜花旣放友人咸以闈墨郵寄本局速付手民印以潔白連史紙刻巳印成順天江南浙江廣東江西五省闈中傑作首弁題名錄後附試帖詩校讐精審圈點分明每本碼洋七分諸君子欲覩時新花樣請至本埠三馬路申昌書室及各埠申昌或發售申報處購取若欲躉買則請移玉申報舘帳房面議此布 
[觀本報紀何隆簡事有感而言]  
　　二十四日本館臺灣訪事人來函略謂有何隆簡者號敬臣安徽太湖人由文童投効保至縣丞忽自稱報捐知府經部臣查知揑造立卽奏叅奉旨通飭拿問何懼罪脫逃此光緒十年事也近忽至臺灣赴各憲轅禀見旋由署淡水縣翁子文大令拿獲錄取親供禀請上游派弁押解赴都治罪翌日本埠訪事人又報稱何已由臺灣委員龔君竹山等押解到滬卽押上招商局海晏輪船載之北上執筆者喟然興歎曰噫何宦途中竟有如是之不安本分者乎夫以文童而保至縣丞之職苟得鞠躬盡瘁乃心國家則當海疆告警之時汗馬策勲疆塲宣力論功行賞誠易易事轉瞬而保爲縣令矣轉瞬而　至黄堂矣時不過寒暑數更而監司大員直意計中事卽不然而隨班聽鼓捧檄宣勞苟得上憲垂靑亦得附登薦剡何至冐稱知府妄求非分之榮到處招搖遇人哄騙以致春光漏洩奉旨拘拿身辱縲囚難保首領乎雖然今之非何隆簡而跡類何隆簡者夫豈少也哉頻年各處友人函告有僞爲方面大員者有僞爲監司要職者有僞爲舉人進士刊成硃卷贈人者定章苟非本館所延訪事人函陳不得登諸報牘故事雖可驚可詫亦姑付之闕如然始前歲報章所紀湘中某薙髮匠冐稱楊厚菴宫保之公子向金陵各憲轅禀見稱貸川資後以覷破機關援案重辦新疆某武弁奉差至滬上遇一牌九司務自稱提督輕裘肥馬日逍遙於花天酒地中弁入其彀中與之同賭卒至囊金輸盡去住兩難不得已控諸公堂立提究辦及包探公差往捕則提督固牽之如犬豕而所謂命婦者囚首垢面瑟縮於敗絮稻草間凡若此者皆經訪事人查探詳明不等無稽讕語筆之於報遐邇咸知嘻騙術亦多矣何行騙者必假托於官以試其鬼蜮技倆豈以官之行事類多堂皇正大足使人深信不疑耶而邇年賑捐廣收被騙者更不知凡幾猶憶昔歲有以空白部照招攬捐生者問其價則曰貢監每名洋銀十元同通三十元藍翎五十元花翎一百元竊訝捐欵由部定銀數而銀旣减折又以荳規申庫平故其數無有不畸零者此則何以竟合成洋數詢其來歴初尚囁嚅久之乃附耳曰此種部照實於從前充某局司事時竊爲藏起揑報遺失者故今特貶價而售夫旣遺失則存根早已注銷捐生尚何能作爲憑証其爲哄騙不問可知至今年而法界某人又以報捐而得假實收幸經捐局所知送官根究否則銀錢已擲諸東海他日將從何處收回耶而此項僞捐尤以海外各埠爲盛蓋以華人之出洋服賈者大半富有資財其人足跡罕至中華風土人情猶且未經熟悉其於捐之眞僞烏能一見而知以致行騙之徒每不憚遠涉重洋售其奸計人惟見其大搖大擺官話連篇裘馬輝煌應酬闊綽卽受其欺騙輸致多金迨至一旦有人燭破其奸而海闊天空早已無從追緝矣若夫小說所載則更有妙想天開者一太守到任後境中竊案無夜無之縣令嚴比捕人血肉狼藉而通宵偵伺終於蹤跡杳然某捕者素以善捕盜稱年老家居退夘久矣諸捕人計無所出羣往哀之老捕推諉再三然後首爲之肯一夜潛伏府署後二更將盡歘一黑衣人自墻頭飛出倐忽去已遠天將曉黑衣人仍自墻頭飛入老捕關弓以彈之鏗然有聲中厥額洎明日而報失者又魚貫至夜間仍伺之不復有黑衣人影響而縣庭乃無一報失者於是告之諸捕密禀縣令曰主名已得矣堂堂二千石卽今之踞梁上稱君子者縣令不信捕白之再四乃具手版禀見至則關人以疾辭必欲見則知府以帕蒙額假作呻楚狀縣令乃禀諸上憲拘而置諸法四境之盜以息嘻是則以賊而冐官不止冐官以行騙矣雖曰齊東野語不足爲憑然情之所必無者安見非事之所或有因論何隆簡事而連類及之寄語宦途中人尚共愼以擇交莫致悮與若輩爲伍也 
[京電譯登]  
　　昨接京友來電云現換銀鼠褂 
[上林雁字]  
　　宗人府爲知照事所有期滿左翼宗室學漢教習李鼎一員本府於九月初七日帶領引見奉旨期滿宗室學教習李鼎著以和縣用欽此欽遵到府相應黏抄原奏分行知照吏部禮部查照○管理太常寺事務禮部尚書臣宗室崑岡等謹奏爲循例具題事恭照光緒十九年十月初十日慈禧端佑康頤昭豫莊誠壽恭欽獻皇太后萬壽聖節應行遣員讀文致祭東嶽天齊大帝於東嶽廟查照臣寺祀則應由臣寺滿漢卿等中題遣一員恭往行禮謹將臣寺卿等銜名恭疏題本進呈恭候欽遣一員屆期恭往將事謹此題奏請旨於九月初十日奉旨遣太常寺卿李端遇行禮欽此○兵部爲知照事所有奏補兵部滿洲郎中等缺於九月初七日帶領引見奉旨兵部滿洲郎中員缺著崇昆補授兵部滿洲筆帖式員缺崇福著准其補授欽此初八日述旨奉旨是欽此欽遵到部相應知照吏户二部查照○太常寺以現出有地壇六品官一缺應行文各旗於四五品以下已革廢員以及親軍前鋒領催護軍人等中擇老成穏重老親已殁之人由本管都統卽日自行揀選擬定正陪咨送吏部考騐奏補是缺○管理正紅旗滿洲都統大學士額爲咨行事印房呈稱本旗公中佐領志桓所出之缺應行咨取三四五品京堂科道郎中理事官侍讀員外郎副理事官頭二三　侍衛冠軍使雲麾使治儀正前鋒參領侍衛正副委獲軍參領恊尉副尉步軍校等與本旗應升人員一同揀選相應咨行各衙門卽於前項人員保送一二員務於五日内咨覆本旗以憑辦理○吏部示傅所有押運官江安糧道馬恩培又保舉山東候補同知彭培保二員本部於九月十六日帶領引見相應傳令該二員於十四日午刻衣冠赴部演習口背履歴於十五日晚在内城左近歇宿十六日丑刻穿天靑褂備帶補褂元靑褂並佩帶對子荷包手巾赴西苑門外六項公　内吏部公所書到伺候排班帶領引　見如排班時不到卽將緑頭簽撤 
 
 

Page 2

 
 
下○户部爲知照事所有奏補本部滿洲主事等缺於九月初七日帶領引見奉旨户部廣東司滿洲主事員缺著成緒補授期滿户部額外主事雷補同著准其留部欽此初八日述旨奉旨是欽此欽遵到部相應知照吏部查照○前紀各衙門保送倉監督禮部僅將京官上行走之前任通判毓衡保送經户部查覈與例未符咨駁另行保送人員兹經禮部行文户部將禮部郎中文麟候補主事伊精額保送倉監督○内閣帮同批本官需員派充業經咨取三四品京堂銜名開送請派兹經内閣繕單請旨於九月十二日具奏奉硃筆鈐出翰林院侍講學士貴賢翰林院侍講學士唐景崇欽此○新任户部寳泉局滿監督延羲之榷使祉涓吉於本月十二日已刻蒞局視事五廠大使以及爐頭卯匠人役屆寺進局預備監督履新並於署門廳堂懸挂彩綢陳設香案以便行拜印禮儀 
[孫河雨雹]  
　　京北孫河等處於九月初八日下午二點鐘時風雨大作迅雷急電雜以冰雹大與梧子相若周廣七八里長約三十餘里悉被雹災時屆深秋而李左車仍未歛跡何氣候之不齊如此 
[合龍有期]  
　　運糧河紅廟地方堵口未合迭列前報聞在工之張觀察及周曹二軍門十分焦灼延請西國之精於測量者用測海鏡測量口門下果有何物作崇及用鏡窺測果見水底有蛟一大一小大者色白頭向西其狀不可名言伏於水底蠢然不動小者形似小牛時隠時現意者口門之未合果二物爲祟歟前日京通鋪户以决口未塞水路不能運貨其勢岌岌難以爲繼急雇駱駝千餘頭大車數百輛裝連貨物以便出售米麥大爲漲價李傅相連次下札嚴飭在工各員迅速堵塞各員晝夜焦思幾於束手無策本邑紳耆有名王紅眼者於夜半忽得一夢見一老者鬚髮皆白扶杖而來厲聲告者紅廟口門伊等似此堵塞終無合龍之期宜在口門下溜挖養水盆一百二十丈深五六尺口門上挑挖引河以洩水勢再用大船七隻滿載磚石作爲迎水壩由一邊進土如此辦理事半功倍合龍有日也王醒而記之至紅廟口岸謁見觀察等歴訴夢中老人指示之語侃侃而談旁若無人觀察等見其形狀雖類瘋癲然所言合龍之法頗可採用當飭如法堵築定於九月廿五夜子時合龍其爲妖夢無憑歟抑王某之以神道設教歟姑誌之以觀其後 
[北通近聞]  
　　九月初九初十等日雨後大風小河已結薄氷一片十四日節交霜降朔風獵獵頗有嚴冬氣象也○有某甲者在外謀生僅留弱小居家一夜忽有人叩門傭婦應聲而出雙扉甫啓其人卽在傭婦頭上連砍三刀飛奔而去一時隣右傳聞咸來觀看遙聞墻外有呱呱聲趨視之係初生嬰兒不知何人遺棄後被不識姓名之人拾去如係私生子乘間抛棄則當倐來倐去不應拔刀相向眞令人索解不得○前任通永道楊藝芳觀察杜門讀禮聞通州一帶被水成災待振孔急自捐三千金在滬又募五千金提出道福社存欵一萬金利息二千金湊成二萬之數振濟通州一萬寳坻一萬觀察雖已去官依舊關心民瘼宜乎口碑載道也○近日盜案迭出吳直剌傳諭紳商將冬防提前一月辦理自九月起一律添雇更夫並派差捕地保分叚梭巡亦弭盜安良之要務也 
[法網難逃]  
　　劉六卽劉英奎前在天津開設妓館買良爲娼積得造孽錢報充縣署壯班頭役如虎附翼無惡不爲前年被控到案革役收禁由已故天津府鄒岱東太守擬定罪名於臘月初一日解赴故城寄獄十載旋在滄州地面脫逃解差有疏防之咎瘐斃於獄劉匿跡京師於去冬薙鬚潛回津郡引誘妓女素卿老小兩口匿跡春明仍理舊業尚有妓女二口名順喜仍在紫竹林爲伊認債八九百千但順喜係老去徐娘且有隠疾纒頭之贈入不敷出以致債務未獲淸厘劉於去冬本擬挈赴京師順喜以鷹已離韛不甘再入網羅之内並未成行劉亦以岱東太守尚在黄堂不敢恃强抑勒迨岱東太守於前月初八日出缺劉以爲莫子毒也已遂復回天津十四夜黄昏時帶同戚屬三人往擄順喜登車順喜在途大呼逃犯劉六搶人不絶於口一時聞者追隨車後不下數十百人該處爲第十叚鄉甲局管轄局員王銳川大令適奉道憲飭拿土棍正派局勇查拿遽與之值遂將劉並其外甥某甲曁順喜解送鄉甲局轉解總局送道發縣十五日由縣訊供據順喜供稱由劉價買爲娼獲資無算劉於前年犯案爲伊認債八九百千現已淸償從良度日不料劉仍行强搶逼令爲娼求恩超豁劉供順喜係所買妓女雖經認債並未淸償如已償還應收契據問官謂汝罪大惡極定汝寄禁十年汝於中道脫逃尚敢潛回滋事實屬目無法紀且問汝如何逃遁在於何處潛藏逃後有無爲匪情事劉供並未爲匪惟一時昏憒於滄州賄送解差紋銀十兩得以脫逃初至京師嗣恐關提轉至東溝匿於旅順現由旅順附操江兵輪回津往尋順喜卽被鄉甲局拿獲伏乞施恩問官判責蟒鞭三百十下釘鐐收禁其外甥薄責押候發落順喜交保由自認藁硝者領回團聚而劉則皮開肉綻舁入獄中倘欲生出監門恐無望矣王法不能倖逃僉人終當自斃劉雖後悔無涯而似劉行逕者正不乏人尚其及早回頭也可 
[海河暢行]  
　　海河水淺輪船停頓大沽不能抵埠者數日水勢最淺處係大沽界頂十二日有輪船八艘不能過界幸是日南風甚競海水汹湧而來傍晚卽有新豐輪船到津十三四日輪船陸續駛到現已往來無碍矣 
[蘇試確信]  
　　前報登蘇州考信一則兹已奉到學憲溥大宗師行文佳於十月初五日按臨蘇州現在長元吳三縣學業已印發傅單傳集諸生以待文斾遙臨示期考試 
[白門火警]  
　　金陵友人函云九月二十日夕陽在山忽見南方濃烟突起如黑雲之蔽空隨風滾滾未幾火光直上幾令落日無色各水龍向信府河疾走始知左近之軍師巷叚姓家失愼灌救多時祝融氏方斂威而退然巳焚瓦屋六七間矣其起火之由因將晚時燃洋油燈悮墮於地致兆此禍寄語居家鋪户可不隨時留意哉 
[癸巳恩科山西鄉試官板題名全錄]  
　　　王學曾太原　李存仁寍武　王際昌盂縣　張恩鄉河東　蔚紹榕汾陽　李素平定　張聯魁定襄　李蔭垣趙城　范中信祁縣　張三銓絳州　閻年煥太谷　相長藻太谷　馮瀚淸武鄉　牛慕冉汾陽　郝志長壽陽　張榮甲臨汾　梁克綏絳州　賈世昌太谷　傅侃陽高　曹克讓太谷　劉映塍五臺　相冠鄉曲沃　宋夢槐平遙　李廷弼鳳臺　王繼志盂縣　張崇文忻州　尚琮平定　白銘爵汾陽　崔養鐸永濟　李唐英榆社　王敦臨樂平　李繼先盂縣　音德納綏遠　李炎封汾陽　郭基河東　李正芳壽陽　李璋壽陽　李成才黎城　吳鳳鳴大同　喬晉懷祁縣　張峻基介休　王熾昌臨汾　張潔大同　郭鳳儀榆次　趙域瑛壽陽　申步靑路城　籍簡奚太谷　解寳樹大同　曹克勤太谷　郭從約崞縣　丁倫靈邱　龎映靑太谷　胡新堂陽曲　侯曜榆次　李夢庚太平　尹人元長治　陳書年平定　相霖解州　王玉麟路城　孫丕基太谷　郭騰蛟平遙　賈大中崞縣　紫心藻太平　王炳森鳳臺　武惺汾陽　馮林綏遠　武進美崞縣　張和鳴臨汾　黄玉贊臨晉　張樸懷仁　崔養銳永濟　鄭彦釗鄉寍 
[副榜]  
　　楊茂椿浦州　石秉鈞趙城　李兆三大同　王家彦遼州　劉應詔渾源　閻建紫祁縣　王孟如靈石　王鴻綬徐溝　金應驥陽城張煒忻州　趙子英鳳臺　張錦榮平定 
[幾釀命案]  
　　寍波十六塊橋板地方有嚴某者開設米店持籌握算之餘頗堪度日無如其子不務正業日事　蕩一日店中失洋五元 
 
 

Page 3

 
 
嚴妻妄指其媳偷取媳無以自明將情回告母家母家率領多人登門吵閙將店中所有盡行搗毁嚴妻旣被毆辱又念室如懸磬忿不欲生遂吞洋烟以圖自盡幸經家人知覺急爲灌救得以更生否則又添一重命案矣 
[天長節祝嘏記]  
　　我聖淸光緒十有九年九月二十五日爲日本明治天皇誕降之期寓滬日人士咸趨總領事館祝釐是日也晴霞麗宇寒颷振林屑麝題梧巧借半珪之月浮鵝釀菊香薰萬壽之杯日之方中咸濟濟蹌蹌躋堂而獻九如之頌至傍晚鐘鳴六下館以外高張布幙遍綴銀燈如游不夜城中覩恒春之樹客旣入座會長楠君孝則盛服而出朗朗宣祝詞客皆斂袖肅容絶不聞韾欬少焉樂聲作於堂下八音迭奏金革鏘鳴伶人裝束登臺搬演戲術西域梨靬恍呈乎目前北方鞦　可擎之掌上中間雜以優技一爲勢州平漕浦漁户平治被勢豪所迫憤欲操戈一爲淺野侯見殺於大將軍其家臣四十七人起而復仇雪恨倐而慘遭霜雪倐而志奮風雲或泣涕兮如帶雨梨花或旋舞兮如受風柳線要皆描摹盡致宛轉傳神時則漏滴銅壺已鳴八下鯖廚乍設麟脯旋烹腥割紅虬不數山膚水豢香浮緑蟻幾疑天乳星漿蓋不必一獻之儀主賓百拜而爵行無算雍雍然欵洽逾恒矣飲次齊呼萬歲者三主人前席致詞曰塲上將放哈拿皮君等盍一觀乎哈拿譯言花皮譯言火蓋卽中土烟火之類羣應之曰諾趨而出則半空中驀紅如曉霞旋變而緑旋變而紫而靑忽數百花筒一齊怒發火星飛濺幾疑萬隊鴉軍觀者皆目駭神驚却立屏息突一人搶步而入裸裎袒裼跳躍火中如渴驥之奔泉如怒獅之摶免時側搶如秋隼時旋舞如商羊閱片時火漸漸息其人徐步而出神色自如嘻異哉其眞如火鼠之能辟火者耶何從容不迫乃爾也時夜已深乃辭會中諸君而返旣濡毫記其事復拜手稽首敬作頌曰猗嗟天皇威武揚兮維新政布策富强兮修我兵甲阜我商兮中興致治道光昌兮今逢攬揆日時良兮躋堂酌兕祝陵岡兮熙熙皞皞樂未央兮外臣稽首進瑤觴兮願祝我皇茀祿永康兮 
[弟弑其兄]  
　　虹口東北三里許有邨名談家橋者爲寳山縣所轄邨民張柏賢染人也年富力强早經受室其弟金發文定某姓女定於十月某日成婚家有祖遺田若干商之柏賢意欲售爲婚費并相約至某酒肆傾談醉中口角不休金發突出小刀向柏賢恐嚇柏賢慌卽躱避適刀戳腎囊之上痛極聲嘶酒肆主見其已肇禍端立卽知照地保舁送柏賢回家不及延醫溘然而斃金發知罪無可逭惟向嫂氏叩首求饒願將田産盡歸嫂氏爲養贍費地保以事關重大不敢隠瞞立卽向董事告知擬欲報官請騐而鄉長私相商議請於成殮時將金發釘於棺上免致涉訟公庭董事不以爲然言須報請寳山縣騐究刻下屍身已延擱三日尚未定議不知以後如何 
[秋賽尾聲]  
　　寓滬西商秋季賽馬已畢其有餘興未闌者定於昨日再賽馬夫及兵船水師亦與焉午後齊集甲塲捕頭恐滋事端派中西捕爲之彈壓時適風和日麗觀者仍絡繹於途第一次六馬義記洋行西人勝第二次七馬太古洋行西人勝第三次五馬怡和洋行勝第四次七馬皆係馬夫比賽怡和洋行馬夫勝第五次六馬工部局西人名邦者勝第六次五馬法商泰昌行勝第七次六馬仍係馬夫比賽義記行之馬夫名利桂者勝第八次各馬夫跳浜躍花萁架共有五騎善鍾馬房之馬夫阿招得勝餘騎皆觀望不前且有二人顛於馬下墮入河中第九次西國水手共賽凡十二馬惟五馬爭先飛駛餘皆瞠乎在後良驥固不可多得耶其時暝烟四合游興漸闌觀者遂紛散歸 
[勘河詳述]  
　　前報紀會勘河道一則昨晨十點鐘時上海縣黄大令命駕至英公廨會同蔡太守及邑董朱吟香瞿梧生周子靑並工部局打樣西人乘坐馬車九輛赴美租界羅涇港中虹橋地方下車頭圖地保邵錦棠二圖地保陸坤咸及三圖地保等早已在此伺候大令遂沿浦勘視工部局打樣西人已雇小工在兩岸揷立樣杆大令勘得張頌淸住宅後面竹笆侵佔官河遂詣三官堂升坐公案原差薛貴協同地保將張頌淸馬岐榮賀永茂三官堂住持僧得善等傳至案下張頌淸供稱監生素業岐黄祖遺房屋地址出浜至楊樹爲止大令以張之竹笆已在河干卽令拆毁賀永茂供在王發高所開煤屑局爲司帳借三官堂房屋設局借宋姓河濵堆積煤灰大令謂爾等將煤灰抛棄河干殊與河道有碍著限一禮拜一律挑凈亦不准在此設局並諭住持僧得善不准將房屋租開煤屑局又諭鐵店主婦某氏將河干所堆舊鐵限三日移去馬岐榮供開設馬太興石作將石堆在河干係自已之産大令以堆石有碍官河著移進數尺又謂爾之地買自何姓田單可在由何人出名供稱買田未久田單在册房過户係陳姓出名大令謂旣係陳姓之産與爾何干馬俯首無詞旋據張頌淸稱陳姓卽馬姓之岳家大令以張不應揷嘴勃然大怒謂爾非包攬詞訟乎遂飭將張馬二人帶回縣署俟查明田單再核時已十二點鐘遂至禮查西國飯館午餐至二點鐘復至裏虹橋宰牛所少憇片時遂沿河勘視至楊家港地方轉南處見漲灘甚闊量見一丈八尺大令命將樣杆收入一丈俾河道加闊復諭地保將漲灘之泥設法挑去並將所泊艒艒船協同巡捕限三日一律遷往他處勘畢遂乘馬車至楊樹浦勘視浦灘由頭圖十二十三圖地保在彼伺候大令等逐一勘視畢遂分道而回時已鐘鳴六下矣 
[坐騎驚逸]  
　　每月逢五逢十本邑城汛李千戎率同健兒在南門外校塲操演已紀昨報並日千戎在演武廳閱看時有千戎之坐騎聞砲聲隆隆驚絶狂奔至廿三鋪張家弄地方撞傷老虎灶主婦頭額等處并被踏壞雜物當經馬夫追及始就控勒地甲亦躡蹤而至願爲受傷人延醫療治並賠償毁物其事遂寢 
[捐置路燈]  
　　滬城自小東門外向南至大東門向無路燈每當天陰月黑時行人絡繹加以小車轆轆行來偶爾碰撞動致跌入護城河中邇有徐大焜者目擊心傷特托許某經辦自小東門至大東門共設玻璃燈十二盞以便晚間然點從此大放光明車馬往來可無碰撞傾跌之虞矣 
[扁舟無恙]  
　　滬南興記號之吳利發沙船於本月某日裝運各貨往牛莊交卸行經黑水洋忽起大風波濤洶湧水手不及下篷遂被將帆墻吹折各水手急將船首尾之小檣立時劈去得保無虞迨風勢稍息駛回滬上貨物尚無損傷亦云幸矣 
[滬南雜誌]  
　　滬南南倉街姜衍澤堂藥鋪主前晚有喜慶事店夥皆往飲酒店中無人照管被妙手空空兒掩入竊去水烟袋一枝大錢數千小錢數百及各店夥飲罷回店則見門户洞開賊去已遠矣幸藥籠中貴重之品並無損失差堪慰藉耳○有名小老虎者係著名流氓也專在滬南十六鋪南至南碼頭一帶拆梢打架昨日有江北人三四輩在小弄中分派扛挑力錢遂啓爭端適小老虎聞風而至擠入中間佯爲排解事後欲勒索酬儀江北人初尚不允繼見勢不能敵給以靑銅一百文始揚長而去○昨有肩挑碗擔之江西人將擔停歇滬南鹹瓜街口突有某申推小車從小弄中行來悮將碗擔碰翻跌碎零星小件江西人遂將該車夫扭住定欲照價賠還紛擾不已旋有人出爲排解令車夫賠錢二百四十文始了其事 
[貧病堪憐]  
　　有凌紀發者孑然一身在滬南十六鋪看管巷栅藉以度日近以二豎爲災乏錢醫治又無家室可歸祗就栅房内棲宿前日病勢增劇僅存一息爲地甲所聞禀明巡防局員片送善堂療治未知能挽回萬一否也 
[失物可疑]  
　　滬南乾利米行夥吳某前日至大東門外吊橋堍莊聚盛麫筋店修五臟神殿令畢惠鈔而去行未數武憶及檯上遺有墨晶玳瑁邊眼鏡一副轉身復入已無所見向堂倌查問則以不知對吳不肯干休逼令將物歸還該店置若罔聞吳乃告知地甲捕役前去緝訪未 
 
 

Page 4

 
 
知尚能璧返否 
[船貨被扣]  
　　滬南十六鋪公記地貨行主朱萬三於八月初旬托　客丁桂榮赴崇明地方向安昌地貨行定買大蒜頭數百包當付定洋六十元言明中秋節銀貨兩交迄今公記並不往取是以安昌行雇船房王惠中載至滬上意欲另售前日被朱查悉王船停泊南巿大關碼頭卽向理論王稱此非安昌之物實係鄉間各户托售朱以貨旣定買不能另售他人報知十六鋪地甲將船貨扣住令王守候數日俟函追丁桂榮及安昌主人來滬再行處置 
[衾裯難抱]  
　　本年五月間某洋行承辦軍裝買辦吳林卽吳潤甫曾納娼婦洪蓮君爲妾僦居河南路如意里内日前忽具禀英公堂控稱職員之妾心懷叵測請爲查辦蔡太守飭差傳至案下向之研訊供稱小婦人原籍蘇州家中尚有父母旣承主人納諸簉室何敢越禮犯義今不知緣何控告主人如欲斥逐小婦人不敢强留惟請將金飾衣物追還俾小婦人可以活命太守飭交其母屬收領具不再賣娼切結衣飾等物准其携歸賀 
[解犯就道]  
　　昨報紀解犯過站一則昨日下午上海縣黄大令將文憑發給差役協同押解長差至待質所將游勇汪天吉及混用假票之譚炳南張洪喜等提出押解登程遞回湖南原籍 
[停公聯志]  
　　上海縣黄大令會同英讞員蔡太守美副領事易孟士及工部局打樣西人善堂董履勘西華線路曁蘇州河駁岸等情已登前報昨日又往履勘因飭知各捕房停公一日法讞員葛同轉亦以二公子完姻商請克捕暫停讞政所有未了之案統歸下禮拜二庭訊 
[幼孩待領]  
　　啓者善昌昨奉福州順豐洋行蘆善蓀大善長函開八月中浣在閩省憑中價買童男一名年約六歲詢其氏族則幼小無知聽彼土音則依稀江浙據經手人云係從温州道中價買者其賣契由杭州府仁和縣人徐元馬具名註明是孩係屬親生名喚阿弟善蓀察看該童體態頗具大家模範深恐被人拐賣所致因卽憫彼顛連妥爲收養兹將該童面貌拍成照相大小二十張寄請分别懸掛招人識認如果親屬認明無悮實係被匪拐賣務請轉飭該親屬另覓妥當店鋪署名擔保卽可來閩領回團聚等因善昌祗遵之餘仰見全人骨肉至意欽佩莫名謹乞登日報布告四方並將照相懸掛六馬路仁濟善堂門首以便親屬前來識認一面函懇杭州同善堂丁松生善長蘇州桃花塢謝綏之善長馬大籙巷直東籌賑公所宋培之善長曁温州招商總局分别懸掛一體招認務使無知幼童得見親生父母藉慰蘆大善長懷少之心臨池不勝盼禱之至上海六馬路仁濟善堂施善昌少欽甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤屑]  
　　廣東三水縣鄧某寒畯士也幼而聰頴當就傅之年卽便好學而家貧無力從師鄉有名宿愛其慧而訓誨之弱冠卽靑一衿娶妻陳氏貌甚寢鄧厭惡之不見答焉旣而賣文爲活曾爲人捉刀獲售謝以數百金卽在省城買美婢作妾寵之專房入門見嫉其妻不免醋海生波今科試歸意頗自負月初妻因事復與鄧反目鄧謂其妻曰我如今科獲中行當與爾醜婦永訣矣氏曰棄妻重妾夫也不良無論祿籍削去卽或倖獲予當埋首地下不欲見爾顯貴也至初九日恩榜將開是暮鄧妻提甕出汲有里中某婦曾聞其與夫相詈之言者因造言戲之曰聞有自省中歸者言郎君巳獲中如果非虚則今宵報捷明晨當到府賀喜矣氏不知其爲戲言以爲其夫果中則必見棄不如早自爲計無自取辱遂歸寢室投繯家人無有知者入夜鄧母望子捷音呼媳向家神竈燃燈炷香呼之不應入其室則户緊閉叩之寂不聞聲疑必有異破扉入則尺組之下體巳僵不可救矣哀哉○梁氏婦靑年守栢舟之節撫一孤兒僅三四齡别無遺産惟藉十指作女紅以餬兩口靑燈獨對繡綫頻拈每至夜深仍未就寢一夕有梁上君子在屋上窺伺之氏自念孤弱勢難拒其行竊更恐防有意外之虞因仰屋告之曰吾家寡婦孤兒饔飱亦且不給尚何有衣物可以供爾取求耶偷兒聞之曰子不過假道於斯其勿聲揚倘有所獲當亦稍卹之婦聞而愈恐不敢睡至五鼓聞瓦上復作聲知其行竊回也旋聞有物墜下作鏗然聲不敢起視比曉往觀則有銀手釧一對在焉念此物不啻盜泉雖貧不取　門擲棄之爲鄰人某甲拾得翌日出鬻於人經失主所遘識爲巳家物執而究之甲言自拾遺失主不信指爲竊盜交更練追餘贓甲無以自明婦聞之歴述夜來情事於衆失主始信之衆聞其言嘉婦之苦節廉貞不欺暗室而盜之憐貧卹寡亦邁於儔類也○嚴福肇之四會人當其二三齡時椿萱相繼彫謝賴兄嫂撫之成立兄名美素操木工勤而儉所入工資積銖累錙至咸同之交至南海屬石灣開設木店時福已成童矣因携至店中使傳其藝至光緒初福甫有室而兄嫂尋卒遺幼子三人福撫之愛逾已出十數年來店中所溢悉供諸姪課讀之費每自店返家必勗諸姪勤奮以冀其光大門閭其已子年至十二猶未就傅常以不克兼顧爲慮前月初旬欲爲姪受室惟聘娶諸費所需不資自念店中資本無多安能舉事終夜籌思忽憶及族中某甲在官窰開故衣店頗優於資性復豪爽慷慨能濟人急遂自石灣徒行而往路經根竹橋至石碣後崗有一捕蛤老者挖泥穴得一古罏與福相遇出而求售福接視之土色斑斓銅花蒼翠百年前物也以行囊無幾值告老者曰此非玩器我輩得之無用所重不過七八斤如斯廢銅值得幾許如不嫌途中贅重但任給得準蚨三四角予君携去以供淸玩可乎福遂探囊出洋蚨三角易之迨至官窰某店夜間細辨似非銅質試磨擦審認則寳光耀目權之重十斤有奇始疑爲重寳而未敢遽信也仍什襲藏之是夜將來意告甲幸甲卽允爲將伯之助俟曉往省覔金工騐之果金遂換銀數千兩與姪完娶且驟獲鉅資居然爲田舍富翁矣人謂其善視兒子宜有是報○盜賊極惡窮兇殺越於貨無道極矣然有時爲至情所感間有不忍没其天良者盜亦豈盡無道哉三水縣某鄉盧某親老家貧無以爲養遂辭母來省受傭於西關某店月得工貲以供薪水奈母老而善病身旣受傭不遑將母昨接家書知母病篤巳危在旦夕矣因以情告於主人求繒工貲乞假歸省歸心已急舍舟而陸十一日由泥城喚渡途次流潮村外維時尚早是處路僻人稀突有二匪從山後轉出要之於路甲懷有洋蚨數枚將以歸而治母喪者向賊以情直陳哀懇求免並出家書示之以明不誑賊亦識字閱之似有動於心者因謂甲曰算汝造化此些須之貲縱取之亦不足供我輩一席飲啖聽汝携之歸毋令汝母不能成殮也甲拜謝而去幸無所失似此盜亦有道實甲之孝有以感之也後漢江革傭以供母遭亂負母逃難數遇賊賊欲殺之江泣告以有老母在賊爲之感而不殺且周卹之事頗相類 
[英界公堂紀事]  
　　王氏至榮氏家尋丈夫傅龍才致與榮朱氏口角互扭至捕房捕頭命移送公廨蔡太守諭候訊供發落○樹德公司經收房租人湯友雲扭房客陳阿召至公廨請追欠租蔡太守飭將陳押候訊供追繳○某號華捕見包阿坤貧不聊生沈病難挽因雇車載至捕房捕頭命移送公廨蔡太守飭送請棲流公所留養旣至司事詢以籍貫年歲及有無親屬在滬包已口不能言旋卽身死遂據情函知太守太守飭傳地保報請保安善堂棺殮發壇 
[福造災黎]  
　　謹啓者敝堂接奉錦章號交來陳鉅美大善士求病愈身健樂助順直賑洋一百元又奉恒森源來殷贊虞善士爲令姑母病愈完愿洋一百元補過子洋二元朱小汀善士爲伯母王恭人八旬壽筵移助洋五十元王隠名求令妹病速愈洋五十元姚江隠名爲繼室二週資冥福洋十元思補堂善士樂助規銀一百兩葉玉澄善士紋銀申元四十二兩解囊救命勝造浮屠同仁壽於斯民保平安而種福陰陽一體功德無虚謹代災黎登報叩謝上海六馬路二濟善堂籌賑公所施善昌等謹誌 
[鄂省官報]  
　　九月十六日徐家幹赴興山等處查勘鐫礦禀見知謝辦理宜昌厘局補用同知陳世卿回局候補縣湛福春赴招賢里保甲局俱禀辭指發試用縣常豐由京來省禀到候補州判譚光伯奉直隸督憲賑捐案内蒙奏保加賞五品頂戴赴兩院禀知候補縣朱廣祿禀知丁父憂○十七日總辦六縣茶厘局駐羊樓峒候補府吉爾哈春解茶厘補用縣陳壽椿自柏墩茶厘局俱回省禀到候補府史敬銘缷代辦漢鎭牙厘局事○十八日候補道彭進見奉委坐辦牙厘局裕進見奉委辦牙厘局俱赴兩院禀謝 
[金陵官報]  
　　九月二十三日巡道胡由上海淸理賑捐回並謝委武闈内提調江蘇候補道吳承潞由蘇來統領忠信等營張國林辭赴浦口候道王定安謝委武闈監試差魏嘉齡東闈嚴　昌莫繩孫均西闈謝委武闈校閱差福建同知余貞祥回鎭江從九揚名樹到由京騐看來禀知銷江北河運文案差未入胡顯珍奉委土藥局委員差藩轅　示銅山縣興史員缺前經請以海防卽用典史姚彞典咨補現已奉到部履自應飭赴新任 
[上海北直絲業會館施子英經收順直賑捐癸巳七月十七至廿五日第十一次淸單]  
　　七月十七日春風得意室續助規元六百四十八兩五錢○十八日同順祥十元補過氏五元無名氏一元無名氏三户由存義公來各五元又東魯氏五元李陳氏求身體平安四元敦本堂四元德厚堂諶振之各二元蘭亭逸士一元義記歹洋一元三公司洋一元余麟田顧明記洪綉記程煥林俞錦旋查羽儀全安子朱貴卿詹彦彬九户各一元無名氏有心無力各五角○伺裕昌號募無力氏洋一元張秉華知悔氏各五角張佩玉二角五分勉力子一角五分隠樵氏無名氏沈文瀛張彩霞秦文煥有心無力人六户各一角共十一户合洋三元○同豐永募蔡蓮生洋三角譚欣臣周桂翁福翁望卿翁王經記無名氏潘明夫董明玉不留名九户各二角銀壬君一角共十一户合洋二元二角○十九日鷺江中憲第葉神户健記號各洋廿元禾山陳媽薦官十六元鷺元美記棧成記號裕德號文裕號發祥號五户各十二元神户信和號神坡恪錩號神户益昌號復興號四户各十元神户鼎源復泰號各八元陳明德六元唐駿源日商橋本宗四郎大坡福聯順義益號四户各五元義利號四元柯怡軒福和成號各二元共廿二户合洋二百零六元○陸阿榮洋五角無力人三角周金永二角○二十日泰記公助洋四元沈介記五角○廿一日甬江聚康洋五元得勝紙號一元無名氏二元○蔚長厚來江西廣豐縣屠時齋明府經募周醴泉洋二百元韓鳳佳一百二十三元鄭堂釧三十元何宋氏何汪氏各廿元同仁堂耕謂堂培德堂存厚堂四户各廿五元潘午橋八元劉維祺徐佩芝俞藩侯俞篆香俞樹滋堂汪國揚六户各二元徐學全無名氏呂紹增四知堂多明軒小補山州顧景堂俞廉泉無名氏汪合昌游源美無名氏俞光表無名氏俞集瑞堂蔣六齋無名氏春暉堂十八户各一元潘樹德堂錢七百文軒記無名氏補過軒聯芳堂無名氏廣献堂六户各五百文無名氏敬成堂馮子芳三户各四百文無名氏二户各二百文共四十六户合洋五百四十六元○怡和行正棧募韋步氏洋四元吳國麒韋廷輝各二元韋衡之韋少春聿秦封三户各一元鄭康釗徐鳳池何逸泉無名氏不留名韋阿本六户各五角共十二户合洋十四元○廿二日硤石永聚楊葆楨葆淸求父病速痊洋三十元○林屋子募善忘人洋一元奕客留耕室主又一局三户各三角不知道拿殺未二大人無常心奕東棋采無名氏一局棋八户各一角共十二户合洋二元七角○彤源莊募今是昨非子洋七角夾人氏四角鉅鹿氏二角張夢記孫仲記魏善士徐穉記汪壽石生趙叔記夏衍記七户各一角共十户合洋二元○廿三日馬橋鎭同和典募弘農氏鏡蓉氏各洋一元閱圖不忍人憫災勉力子各五角同志人四角西河氏無名氏各三角濟陽氏無名氏隠名氏不留名隠名氏五户各二角共十二户合洋五元○紫陽氏求無恙洋一元有心無力人二户各二角隠名氏六户各一角○廿五日春風得意室　助由順元莊來洋一百元鎭江大有全五元四友堂五元杭州儲署槃散人祈諸事順遂二元何坤官二元李本立堂一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年九月十九日京報全錄]  
　　宫門抄○楚督張奏籌解甘肅餉銀片○黔撫崧奏收到各省恊餉銀數片○東撫福奏叅摘知縣頂戴限追虧欵片○又奏請准建坊片○又奏請議卹片○黔撫崧奏揀員請補守備摺○又奏揀員更補遊擊摺○又奏請准副將暫緩引見片○蘇織造榮奏報銷前任辦解各項動用料工銀兩摺○九月十九日理藩院鑾儀衛光祿寺廂黄旗值日無引見○曹鴻勛謝仍在上書房行走恩○廣東道員葉御璜謝恩○景善請假十日○烏拉喜崇阿續假二十日○英俊續假十五日○内閣呈進四川等省勾到本○召見軍機容貴裕德○○張之洞片再前准户部咨會議陜甘總督譚鍾麟奏嘉峪關經費仍照前議數目准其開支由江漢關洋稅項下自光緒十一年爲始每年撥借銀一萬二千兩按結造册報銷俟一年後該關收數如果暢旺卽由該關稅銀内動支其撥借江漢關稅銀亦卽由該關歸還各淸各欵又准户部咨議覆陜甘總督譚鍾麟奏嘉峪關稅務難期暢旺所需經費實力裁减從光緒十三年正月起每年實借撥江漢關銀九千兩以資急用各等因所有江漢關撥借嘉峪關光緒十一十二兩年分每年前項經費銀一萬二千兩又十三十四十五十六十七十八等年每年改撥銀九千兩均已發交各該商號承兌運甘應用附片奏報在案嗣據甘肅安肅道嘉峪關監督何福堃詳光緒十九年分撥借經費銀九千兩自應仍照成案辦法出具印領由天成亨商號承運來甘以濟要需富經轉飭遵照去後兹據湖北漢黄德道監督江漢關稅務惲祖翼詳稱據天成亨商號呈送嘉峪關印領卽在第一百三十二結所徵六成洋稅項下動支庫平色銀九千兩於光緒十九年八月初九日發交該商號具領兌甘應用等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○崧蕃片再光緒十九年五月分收到各省解黔軍饟銀數業經奴才奏報在案兹查六月分收到浙江省本年分恊饟銀一萬兩又江西九江關本年春季分恊饟銀一萬二千兩四川省本年三月分鹽厘鹽稅協饟抵捐等銀三萬五百兩又四月分恊饟銀一萬二千兩共收銀六萬四千五百兩據署布政使唐樹森申報前來除咨部查照外謹附片具陳伏乞聖鑒謹奏奉硃批户部知道欽此○○福潤片再查前代理嘉祥縣事正任淸平縣丁憂知縣陳憲在嘉祥任内交代除抵短欠藩庫雜欵銀一千四百二十四兩二錢六分五釐屢次飭催僅據解到銀七百兩下短銀七百二十四兩二錢六分五厘迄今日久尚未完解淸楚實屬宕延據藩臬兩司會詳前來相應請旨將該員陳憲摘去頂戴勒限一個月完繳逾限不完再行從嚴叅辦除咨部查照外謹附片具陳伏乞聖鑒訓示謹奏奉硃批著照所請該部知道欽此○○福潤片再據淸厘山東義賑捐獎事宜直隷津海關道盛宣懷禀稱廣東鎭平縣人孀婦吳饒氏遵其故夫州同銜吳文興遺命捐助棉衣一千套已於光緒十六年撥歸義賑散放按照章程每棉衣一套作銀一兩共合銀一千兩核與建坊定例相符禀請具奏前來相應仰懇天恩俯准吳饒氏爲其故夫州同銜吳文興在於本籍自行建坊給予樂善好施字樣以示旌獎謹附片具陳伏乞聖鑒訓示謹奏奉硃批著照所請禮部知道欽此○○福潤片再山東候補同知韓毓瑞歴年委辦河工當差勤奮深資得力去冬堵築白茅墳漫口派管料廠稽查收支一切事宜當冰雪嚴寒之候該員晝夜辛勞不避艱苦今春復委放賑周歴窮鄉僻壤按户確查散給賑票以致積勞成疾於本年六月二十日病故該員之妻耿氏亦卽仰樂以殉身後蕭條同官集資始得爲殮情形殊堪憫惻據該同鄉官臨淸直隷州知州陶錫祺等援照歴辦成案禀請奏卹前來除韓耿氏殉節緣由取具切實册結照例具題懇請旌表並將該故員履歴送部查核外合無仰懇天恩俯准將已故山東候補同知韓毓瑞勅部從優議卹以慰盡魂而昭激勸出自鴻慈逾格謹附片具陳伏乞聖鑒訓示謹奏奉硃批著照所請該部知道欽此○○頭品頂戴貴州巡撫奴才崧蕃跪奏爲揀員請補守備員缺以實營伍恭摺仰祈聖鑒事竊照台拱營左軍守備陳釗領咨赴部在途病故業經奴才會同督臣恭疏題報在案所遺員缺應卽揀選合例人員請補以專責成奴才於通省守備班内逐加遴選查册内儘先守備王慶國與此缺不甚相宜未便遷就查有前經借補威寗鎭標左營右哨千總花翎儘先補用守備劉勇現年四十六歲貴州畢節縣人同治二年由武童投効江蘇軍營隨征出力給予六品軍功是年克復蘇州省城隨同攻剿生擒首逆案内保　　總儘先拔補並戴藍翎同治四年肅淸宜荆溧陽等處出力保奏是年九月十五日奉上諭著免補千總以守備儘先補用並換花翎欽此凱撤回黔咨明註册接准部覆在案該員任事奮勉以之擬補台拱營左軍守備員缺洵堪勝任合無仰懇天恩俯准將劉勇補授台拱營右軍守備員缺實於營伍有裨如蒙俞允俟接准部覆卽行給咨送部引見以符定制除咨部科查覈外謹會同雲貴總督臣王文韶貴州提督臣羅孝連合詞恭摺具奏伏乞皇上聖鑒訓示謹奏奉硃批兵部議奏欽此○○頭品頂戴貴州巡撫奴才崧蕃跪　奏爲揀員更補遊擊員缺以實營伍恭摺仰祈聖鑒事竊照都司協右營遊擊景春林病故遺缺前經奴才奏請以儘先補用遊擊陸登序擬補嗣准部覆該員保案官階不符如一時未能查明應另揀合例人員請補等因奴才查有儘先補用遊擊李呈瑞現年四十九歲貴州威寗州人由武童於咸豐十年投効湖北大營剿匪出力給予六品軍功旋隨楚軍征皖克復太湖潛山案内保以把總儘先補用十一年會剿懷桐援賊保以千總儘先補用並戴藍翎是年克復湖北孝感德安等縣保以守備儘先補用並加都司銜同治元年救援頴州克復霍邱保以都司儘先補用並加遊擊銜復因肅淸皖江北岸案内出力保奏同治二年十一月二十日奉上諭著以遊擊儘先補用欽此業經咨部註册覆准在案該員年强才練曉暢戎機以之請補都司恊右營遊擊員缺洵堪勝任與例亦符合無仰懇　天恩俯准將李呈瑞補授都司恊右營遊擊員缺實於營伍胥裨如蒙俞允卽行給咨送部引見以符定制除咨部科查照外謹會同雲貴總督臣王文韶貴州提督臣羅孝連合詞恭摺具奏伏乞皇上聖鑒訓示謹奏奉硃批兵部議奏欽此○○崧蕃片再奴才接准部咨松桃協副將楊國寳俸滿應令赴部引見等因業　轉行遵照在案惟查該副將在黔年久熟習苗疆情形現派分統下游銅松思石等營練軍布置一切均臻妥協各營駐紥地方多與川楚接壤時有游會各匪出没該畿將勤懇耐勞隨時親歴稽查巡緝各處匪人斂跡黎庶敉安未便遽易生手合無仰懇天恩俯准將副將楊國寳暫緩赴部引見之處出自鴻慈除咨部查照外謹附片具陳伏乞聖鑒訓示謹奏奉硃批著照所請兵部知道欽此○○蘇州織造奴才榮廷跪奏爲報銷光緒十六年分前任織造毓秀辦理各項活計動用辦差銀兩繕造黄册進呈御覽恭摺仰祈聖鑒事竊查奴才衙門辦差欵項向由滸墅關盈餘項下每年額支銀三萬兩遇閏加增銀二千五百兩專備内務府造辦上用一切活計之用嗣因關稅停征辦差無欵經前任織造錫祉奏准由蘇州藩庫照數撥給應用歴年遵循辦理並繕造黄册專摺奏銷在案奴才伏查接管卷内光緒十五年分報銷截至十六年二月止今自十六年三月接算起至十七年二月止扣滿一年前織造毓秀任内經收蘇藩庫撥到有閏辦差銀三萬二千五百兩又上屆報銷存賸銀一百一十三兩五錢三分先後奉造辦處來文辦解御用各色灑金絹硃紅絹描金龍福方各色灑金蠟箋紙灑金硃紅箋紙各色錦畫絹以及大紅珠線帽緓竹籩帛匣石靑十字氆氌花式屯絹鞍座紅花白地純絨回錦等項活計共動用料工銀三萬三千八百八十四兩四錢七分又裝盛解費銀二千六百二十六兩一錢九分五厘發差人齎棒十五年分奏銷摺進京盤費銀三十三兩三分四釐又本年畫作工食銀三十六兩統計動用銀三萬六千五百八十一兩六錢九分九厘計不敷銀三千九百六十八兩一錢六分九厘該前織造卽於十七年分撥到辦差欵内照數動支應歸下屆彚册報銷所有光緒十六年分動用辦差銀兩除照例造册咨送造辦處核銷外理合繕造黄册恭摺奏呈御覽伏乞皇上聖鑒謹奏奉硃批該衙門知道册併發欽此 
 
 

Page 13

 
 
[光緒十九年九月二十日京報全錄]  
　　宫門抄○護江撫方奏知縣派充簾宫暫緩赴任片○陜督楊奏委署凉州府片○皖撫沈奏甄别知府片○湖督張等奏公安縣水災籌欵撫恤情形片○又奏鄂省武鄉試循例舉辦摺○又奏辦理繙譯鄉試片○鄂撫譚奏鄉試内簾房考調用候補人員派充摺○又奏謄錄官疎失試卷請交部議處片○直督李奏甄别州縣片○雲督王奏揀員借補守備摺○又奏揀員調補守備摺○又奏查明都司廻避緣由仍請補授摺○又奏叅將請開底缺降等補用片○又奏飭總兵回任署任片○又 
奏新海防第十八卯捐輸請獎摺○東撫福奏飭道員赴任片○又奏恭逢慶典鹽商報効銀兩摺○又奏報銷上年蘭山等三縣支發勇糧數目摺○又奏特叅知縣匿喪不報請旨革職摺○又奏保獎獲盜出力人員片○又奏籌解各項京餉經費等銀片○九月二十日吏部翰林院正黄旗值日侍衛處引見三十名○工部奏派查勘東泊岸工程派出玉文錦○召見軍機鳳鳴立山英年○○方汝翼片再選授德興縣知縣陳祥燕現已到省本應飭赴新任惟正值調選簾差之際該員係進士出身堪以委充本屆簾選一俟簾差事竣再行飭令赴任除將調到簾官扃門考校外理合附片具陳伏乞聖鑒謹奏奉硃批吏部知道欽此○○楊昌濬片再凉州府知府陳才芳告請開缺回籍修墓遺缺查有遇缺儘先前題奏知府蔣本文堪以委署據藩臬兩司會詳前來除批飭給委外理合附片陳明伏乞聖鑒謹奏奉硃批吏部知道欽此○○沈秉成片再勞績保歸候補班道府人員應於到省一年後察看考核奏明分别繁簡補用歴經循辦在案今查有鹽運使銜補用知府楊奎綬自光緒十八年六月十九繳咨到省之日起連閏扣至十九年五月十九日止試看一年期滿例應甄别據藩臬兩司會詳前來臣覆查得該員楊奎綬才識兼優辦事穏練堪以繁缺留省補用除咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○張之洞等片再據公安縣知縣余彬禀報六月初旬川江水勢盛漲該縣毗連之江陵縣屬楊家潭隄漫潰成口江流奔注建瓴直下致將公安所屬之大定恒德大勝西大等四垸先後漫潰田廬悉被淹没並有倒塌房屋淹斃人口情事並據荆州府知府舒惠具禀江陵隄潰實由江水陡發高過隄頂人力難施搶護不及其被淹地僅一隅情形較輕已由該管道府督同江陵縣妥爲安撫惟公安災情較重禀乞撥欵撫恤各等情臣等當卽飭司委員前往查勘接據該委員禀覆與該府縣所禀情形相符臣等伏查公安地本低窪恒虞水患今以隄垸漫潰被淹較廣小民蕩析離居秋成失望情形困苦深堪憫惻亟應賑撫俾免失所臣等業飭藩司籌撥銀五千兩飭發該印委各員體察情形除將被災極苦民户查明核實酌量散放外並將該縣緊要隄垸量予帮貼勸令赶緊修復以工代賑仍飭江陵公安兩縣督率農業人等赶將潰口設法堵築疏消積水期早涸復補種統俟秋後覆勘輕重情形分别蠲緩錢漕再行奏懇恩施所有公安縣被水成災籌欵撫恤並以工代賑緣由謹合詞附片具陳伏祈聖鑒謹奏奉硃批知道了欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲湖北省癸已恩科武闈鄉試循例舉辦恭摺具陳仰祈聖科事竊查武闈鄉試凡總督巡撫同省者例應以撫臣爲主考督臣爲監臨歴經遵照辦理在案兹查湖北省光緒十九年癸已恩科武闈鄉試試期伊邇亟應循例舉辦所有内外塲考試自應由臣譚繼洵主考臣張之洞監臨謹將應辦一切事宜豫爲籌備並查照舊案揀派提調監試會同兩司隨同校閱以期選拔眞才仰副聖主修明武備之至意據湖北布政使王之春具詳前來理合將舉行武鄉試監臨主考循例辦理緣由會同湖北學政臣孔祥霖恭摺具奏伏乞皇上聖鑒謹奏奉硃批知道了欽此○○張之洞等片再繙譯鄉試欽命題目例應恭繳本年舉行癸已恩科鄉試准荆州將軍咨送繙譯鄉試士子來省臣謹遵舊例俟民生三塲考試完竣後於八月十七日點名入塲實到旂生六十三名隨准湖北正考官吳鴻甲副考官彭述恭交欽命題目臣謹擇嚴密處所刊刻刷印十八日發題考試親督提調官鹽法武昌道瞿廷韶監試官補用黎嘉蘭曁旂漢委員等認眞巡查十九日各士子交卷後均各出塲除將試卷同題目紙封固委員解交禮部外所有欽命題目理合敬謹封送軍機處恭繳伏乞聖鑒謹奏奉硃批知道了欽此○○頭品頂戴湖北巡撫臣譚繼淘跪奏爲鄉試内簾房考實任州縣不敷調充循例遴選候補卽用人員調派恭摺仰祈 
聖鑒事竊照湖北省癸已恩科文闈鄉試臣循例於八月初六日入闈監臨因内簾考官實任州縣不敷調充奏明照例於科甲出身之候補卽用試用人員内一律調考選取在案隨據藩司王之春酌調科甲出身各員詳送考選前來臣傳集入署扃門認眞考校入闈之日擇其文理較優於實任人員中錄取内簾房考宫孝感縣知縣沈星標鍾祥縣知縣徐嘉禾署安陸縣事本任京山縣知縣王公輔新選宜都縣知縣陳長　保康縣知縣葛振元五員又選取卽用知縣陳聞劉延坦梁葆仁馮永圖王光棣大挑試用知縣盧以恕孔繼鎡七員均係進士舉人出身文理俱優派令同實缺各員一體充當内簾餘俱派充外簾差使理合恭摺具奏伏乞皇上聖鑒謹 
奏奉硃批知道了欽此○○譚繼洵片再本年舉行癸已恩科湖北鄉試三塲完竣均極安靜所有試卷陸續發謄隨時封送内簾至八月二十二日謄錄完畢據該所官大挑知縣吳世璜禀稱檢查原領第三塲墨卷内少沛字十四十五兩試卷二本飭總書曾少香等淸查無獲詰由卷已謄竣各書手收檢什物料理出塲人多擁擠不知如何遺失並無弊端等情將該書曾少香等送由提調道委員提訊堅供實係疎失别無情弊查明所失兩卷係沔陽州學附生張春榮漢陽縣附生李浩二名由該提調霍廷韶會同監試道黎嘉蘭具詳前來除另備試卷飭傳該生張春榮等入闈默寫補行謄送並飭再提書吏曾少香等嚴究果無别項情弊分别責革發落外惟該員吳世璜派司謄錄未能督同各書敬謹將事以致卷有遺失雖據自行檢舉疎忽之咎究屬難辭相應請旨將謄錄官大挑試用知縣吳世璜交部查議以示懲警謹附片具陳伏乞聖鑒謹奏奉硃批着照所請吏部知道欽此○○李鴻章片再同通州縣無論候補試用人員自到省之日起予限一年詳加察看出具切實考語奏明補用查有在任候補同知直隷州知州准補涿州知州嚴暄候補知縣陳用壎方羣英等三員均到省一年期滿例應甄别據藩臬兩司詳請核辦前來　查嚴暄盡心民事陳用壎辦事勤妥方羣英年强才練均堪留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○雲貴總督臣王文韶跪奏爲揀員借補守備員缺以實營伍恭摺仰祈聖鑒事竊臣准兵部咨雲南開化鎭中營遊擊員缺准以儘先補用遊擊武定營中軍守備崔廷樑補授其所遺武定營中軍守備係題補第六輪第八缺應用儘先人員應迅揀合例人員請補等因到滇應卽遵照辦理查奏定題缺輪補章程内開有預保省分以九缺爲一輪若無預保省分以六缺爲一輪滇省現無預保人員此缺作爲第六輪第五缺應用人員按照新章自副將以下等官大銜借補小缺均不得借至二級其借補者應歸儘先班補用兹查有儘先補用都司施成棟年壯技優營務熟習以之借補武定營中軍守備實屬人地相宜與例亦符除將該員簡明履歴送部查核外合無仰懇天恩俯念員缺緊要准以施成楝借補武定營中軍守備實於營伍地方兩有裨益如　俞允俟接准部覆卽行給咨送部　見以符定制所有揀員借補緣由謹會同雲南巡撫臣譚鈞培署雲南提督臣蔡標恭摺具奏伏乞皇上聖鑒 
敕部覈覆施行謹奏奉硃批兵部議奏欽此○○雲貴總督臣王文韶跪奏爲揀員調補守備員缺以實營伍恭摺仰祈聖鑒事竊查雲南提督左營遊擊員缺臣前請以儘先副將東川營左軍守備周彪借補經兵部議奏光緒十九年五月二十六日奉旨依議欽此所遺雲南東川營左軍守備員缺係題調之缺臣於通省實缺守備内逐加遴選查有儘先遊擊雲南臨元鎭右營守備顧思義幹練勤能以之調補東川營左軍守備實屬人地相宜與例亦符除將該員出身履歴咨部查照外合無仰懇天恩俯念員缺緊要准以顧思義調補雲南東川營左軍守備實於地方營伍均有裨益如蒙俞允該員係對品調補曾經引見之員並懇敕部給予劄付所遺雲南臨元鎭右營守備員缺係題補之缺容另揀合例八員請補所有揀員調補守備員缺緣由謹會同雲南巡撫臣譚鈞培 
 
 

Page 14

 
 
署雲南提督臣蔡標恭摺具陳伏乞皇上聖鍳敕部核覆施行謹奏奉硃批兵部議奏欽此○○雲貴總督臣王文韶跪 
奏爲擬補都司員缺部議廻避謹查明聲覆仍照章請補以實營伍恭摺仰祈聖鑒事竊臣准兵部咨雲南曲尋協都司員缺前經請以儘先補用都司蘇保剛補授並將名次在前各員按名聲叙當查該員之前尚有李文馬一員漏未聲叙令查明聲覆兹據咨覆李文高於此缺人地不甚相宜等語查蘇保剛係雲南臨安府河西縣人請補是缺係在五百里以内例應廻避向章儘先名次在後之員不准請補廻避之缺今聲叙李文高人地不宜自係在標人員該員旣經在標則蘇保　名次卽屬在後所請補授廻避之缺核與定章不符應毋庸議其雲南曲尋恊中軍都司員缺應另揀合例人員請補等因具奏奉旨咨行到滇臣查該都司蘇保剛籍隸之河西縣按照程限計算自河西縣報經澂江府之江川縣雲南府之晉寗州昆明縣嵩明州曲靖府之尋甸州馬龍州至曲靖府城共五百五十二里又自河西縣起經臨安府之寗州澂江府之路南州曲靖府之陸凉州至曲靖府城共五百四十五里合計程途均在五百里以外儘先名次在前之李文高係雲南府宜良縣人距曲尋協在五百里内且與此缺人地不甚相宜該員蘇保剛老成明幹以之請補雲南曲尋協中軍都司員缺實屬人地相宜與例亦符除將程途里數開單送部查核外合無仰懇天恩俯念員缺緊要仍准以儘先補用都司蘇保剛補授曲尋恊中軍都司實於地方營伍均有裨益如蒙俞允俟接准部覆卽行給咨送部引　以符定制所有部議廻避查明聲覆仍以儘先都司蘇保剛請補都司員缺緣由謹會同雲南巡撫臣譚鈞培署雲南提督臣蔡標恭摺陳明伏乞皇上聖鑒　敕部覈覆施行　奏奉硃批兵部議奏欽此○○王文韶片再臣據記名提督納恩登額巴圖魯雲南東川營叅將張樑禀稱節年出師貴　克後各州縣城池歴保今職借補斯缺自揣精力未衰亟思極力圖報惟原保提督官階自覺逾量請開除叅將底缺降等以總兵留滇遇缺題補等情前來臣查記名提督張樑爲貴州著名夙將樸實勇敢不染習氣自借補叅將廻避調滇以來整頓營伍不遺餘力臣嘗另眼視之兹以提督職分較大情願降等補用亦頗合陳力就列之義合無仰懇天恩勅部將張樑東川營叅將底缺開除交軍機處存記遇有雲南總兵缺出請旨簡放出自逾格鴻慈所遺東川營叅將員缺係題調之缺俟奉諭旨冉容揀員調補謹附片具陳伏乞聖鑒訓示謹奏奉硃批著照所請失部知道欽此○○王文韶片再調署雲南開化鎭實缺昭通鎭總兵何雄輝應行飭回本任以專責成其開化鎭實缺總兵蔡經現署雲南提督所遺篆務卽行現署昭通鎭記名總兵張紹模調署以資久任除分别檄委並咨部查照外謹附片奏明伏乞聖鑒謹奏奉硃批兵部知道欽此○○雲貴總督臣王文韶頭品頂戴雲南巡撫臣譚鈞培跪奏爲新海防第十八卯捐輸請獎恭摺仰祈聖鑒事竊查前准户部奏辦新海防捐輸一摺奉旨依議欽此行令仿照籌饟例定銀數四品以上五成實銀上兌五品以下四成實銀上兌常例封典虚銜升銜頂戴貢監等項均照例定銀數核减六成由各直省督撫責成藩司核實辦理隨時發給實收按月造册並將副實收隨册咨送户部核准換給執照隨收飯照銀兩併同請獎淸册解部等因當經行司通飭各屬並出示曉諭一體遵照業將第一卯至十七卯捐生造册奏咨在案兹據布政使史念祖詳稱自光緒十九年五月初一日起截至月底止收獲報捐實官蔣珣等五名監生一名共收正項銀三千三百九十八兩四錢彚爲第十八卯所收正項銀兩存儲候撥部飯照費銀兩俟集有成數另文批解造具各捐生姓名履歴淸册及副實收詳請奏咨前來臣等復核無異除淸册副實收送部查核外所有新海防第十八卯捐輸請獎緣由謹合詞恭摺具陳伏乞皇上聖鑒勅部核覆施行謹奏奉硃批户部議奏欽此○○福潤片再調補山崠登萊靑道劉含芳現已領憑到省自應卽飭赴任　職以專責成除檄飭遵照並咨部外謹附片陳明伏乞聖鑒謹奏奉硃批知道了欽此○○尙書銜山東巡撫奴才福潤跪奏爲恭逢慶典鹽商報効銀兩據情代奏仰祈聖鑒事竊奴才前准户部咨軍機大臣會奏明歲恭逢慈禧　佑康頤昭豫莊誠壽恭欽獻皇太后六旬萬壽率土臚歡請照乾隆年間成案由中外臣工報効經費酌擬數目懇恩俯如所請各省鹽商由督撫奏明請旨准其報効等因一摺奉旨依議欽此欽遵咨行到東當經轉飭遵照去後兹據鹽運使李希蓮詳據引票商人劉洪緒史一舉聯名禀稱商等世受國恩疉邀曠典欽惟慈禧端佑康頤昭豫莊誠壽恭欽獻皇太后壽開週甲慶恊昌辰易贊坤元郅化邁犠軒以上詩賡壽母頌聲徧　繹而遙商等居官山府海之鄉切巷舞衢歌之悃感深覆幬願效涓埃謹公捐銀四萬兩稍伸葵藿微忱請轉詳具奏等情前來奴才查東省鹽務自黄流攺道以來連年被水銷路甚滯本年仰託聖主洪福三汛安瀾運銷暢利商力稍紓該商等所捐銀兩委係出於至誠合無仰懇天恩准其報効俾遂獻曝之忱如蒙俞允奴才當飭運司飭令該商等呈繳運庫聽候提解應用謹恭摺具陳伏乞皇上聖鑒謹奏奉旨准其報効該衙門知道欽此○○尚書銜山東巡撫奴才福潤跪奏爲報銷光緒十八年蘭山郯城黄縣三縣支發勇糧數目恭摺仰祈聖鑒事竊山東沂州府屬之蘭山郯城黄縣等處地處邊要盜風素熾原募防勇除迭次裁减外現在實存三百名月支口糧銀兩每年報銷一次並照章核扣一分平餘另案報部所有光緒十七年以前支銷銀數均經奏咨核銷在案兹據藩司湯聘珍將光緒十八年該三縣勇丁口糧數目逐一核明造具總細花名各册專案請銷計四册共應銷銀一萬一千五十九兩二錢並據聲稱此項墊支勇糧前奉部文應與該三縣自行核算淸楚不准列底交代遵經由司在於各本年地丁項下一收一支劃撥淸楚統歸撥册造報等情詳請具奏前來奴才覆查無異除將各册分送部科核銷外謹恭摺具陳伏乞皇上聖鑒謹奏奉硃批户部知道欽此○○尚書銜山東巡撫奴才福潤跪奏爲特叅匿喪不報之知縣請旨革職以肅法紀恭摺仰祈聖鑒事竊照官員聞訃丁憂例應立時呈報不容稍涉遷延乃奴才接據兗汧曹濟道姚恊贊兗州府知府王蘂修禀稱風聞署泗水縣知縣玉佐才之母在籍病故該員聞訃後不報丁憂遲延多日僅以感冐請假爲詞禀懇由府委員代理復密加察訪得悉該員私與人信謂伊母因思亡子成疾一病不起等語是其丁憂已有確據該道等傳諭赶緊呈報尚不遵辦等情並據藩臬兩司會詳揭叅前來查例載官員間父母之喪戀職匿喪不報者革職不准援免等語今王佐才聞訃丁憂延不呈報似此忘親戀職實爲名教所不容相應請旨將署泗水縣事候補知縣王佐才卽行革職永不敘用以肅法紀謹恭摺具奏伏乞皇上聖鑒訓示謹奏奉硃批著照所請吏部知道欽此○○福潤片再山東曹州府屬盜風甚熾非得鎭府大員留心緝捕不足以遏亂萌查頭品頂戴法什尚阿巴圖魯雲騎尉世職記名提督曹州鎭總兵王連三向隨前撫臣張曜久歴行陣樸誠勇敢調度有方自蒞任以來首以緝捕爲已任遇有匪徒竊發親督弁兵設法掩捕勞瘁不辭至其統率營伍尤能寛猛並用井井有條一掃緑營積習又花翎三品銜在任候補道曹州府知府毓賢爲守兼　深知武略凡各屬應辦公事無不力加整頓吏畏民懷而因地制宜於捕務尤　切究其躍緝賊盜懸賞購線不惜重資在任五年獲盜數以千計上年梁山之役該府會同王連三不動聲色密調防營布置周妥　　　分道並進將　要各匪悉數就擒且獲盜多至百餘名該府晝夜研鞫分别淸罪輕重妥擬禀辦無枉無縱尤屬精力過人伏查　　三於光緒十三年五月經前撫臣張曜保薦將才欽翠硃批交軍機處存記在案應如何恩施之處伏候聖裁毓賢一員　石　賞加勇號併俟補道員後加二品頂戴以示優異而昭激勸出自鴻慈逾格謹附片具陳伏乞聖鑒訓示謹奏奉硃批覽欽此○○福潤片再據藩司詳報籌措本年第七批京餉銀五萬兩委補用知縣吳蓻𤱼試用從九王得暢解赴户部交納又抽收土藥稅厘銀一萬兩飭令該委員吳蓻𤱼解赴海軍衙門交納又據鹽運使報籌措本年第九批鹽課京餉銀二萬兩加平銀三百兩飯食銀三百兩委候補鹽經歴錢葆勲等解赴户部交納又據督糧道詳報籌措本年第二批邊防經費銀二萬兩並德倉奏銷飯食等銀委候補從九余良熙解赴户部交納除分咨查照外謹附片陳明伏乞聖鑒謹奏奉硃批該衙門知道欽此 
 
