# 1917 - 273 - 4916039

 

Page 1

 
 
   
 
 

Page 2

 
 
   
 
 

Page 3

 
 
時評 
[第一第二（冷）]  
　　近十年來中國之事至重至大决不能應一演而再演者無一不重重演之故生死存亡之問題皆必以第一第二等字計其數也 
　　例如革命則有第一次革命與第二次革命之稱大借欵則有第一次大借欵與第二次大借欵之稱約法則有舊約法與新約法之稱即不啻第一次約法與第二次約法之稱若今之參議院與民國元年之參議院亦即可有第一次參議院與第二次參議院之稱也 
　　嗚呼國家重大關係存亡之事而乃一再試行而無已其視國家毋乃太輕耶 
[命令]  
　　十月六日大總統令奉天督軍張作霖電稱藍天蔚受孫文僞令勾結劉文雙趙鴻賓馬海龍金鼎臣等分帶多金聯合胡匪分途擾亂所過地方均遭焚掠當經派隊分剿法於西北沿邊一帶曁錦縣鎭安綏中義縣海城台安等處擒斬甚多藍天蔚等均經先後逃逸請將藍天蔚褫奪原官并通飭緝拿等語勲四位逹威將軍上將街陸軍中將藍天蔚應即褫奪原官勲位並著各省督軍省長飭將藍天蔚等一體嚴密緝拿務獲懲治以肅軍紀而伸國法此令 
　　又令任命陸鴻儀爲大理院推事兼充庭長此令 
　　又令内務總長湯化龍呈山西河東道道尹徐元誥久經離任應請免職徐元誥准免本職此令 
　　又令任命方貞爲山西河東道道尹此令 
　　又令内務總長湯化龍呈四川永寗道道尹廖名晋久不到任應請免職廖名晋准免本職此令 
　　又令任命吳蓮炬爲四川永寗道道尹此令 
　　又令内務總長湯化龍呈吉林濱江道道尹李鴻謨輿望不孚應請免職李鴻謨准免本職此令 
　　又令任命施紹常爲吉林濱江道道尹此令 
　　又令任命　承堯爲甘肅甘凉道道尹此令 
　　又令財政總長梁啓超呈甌海關監督冀廣生調京另有任用應請免職冀生准免本職此令 
　　又令調任徐錫麒爲甌海關監督此令 
　　又令任命李厚祺爲武昌關監督此令 
　　又令尹朝楨給予三等文虎章此令 
專電 
　　北京電政府對湘粤命令將先叙陸等來電維持統一之意雖容納湘粤意見仍爲冠冕告誡以保中央威信且有不能照辦之處昨晚已急電陸等及傳督兩方一說譚組庵回湘省長任傅仍爲湘督（六日下午五鐘） 
　　北京電協約國使昨假法館開聯席會議對我答復加入巴黎經濟同盟提案公决各電本國訓示（七日下午一鐘） 
　　北京電幣制借欵尚無覆訊財部日内正向銀圑催問其總額爲二千萬鎊成否尚難預定内國分債正在計畫進行其原因則謂彌補概算之不足 
（七日下午四鐘） 
　　北京電政府刻向外國銀行借欵八十萬辦理天津急振熊督辦昨赴津規畫善後（七日下午一鐘） 
　　北京電財部現訂維持中鈔辦法除令徵收機關照現收用外並於京滬間爲通滙兌每元按市價加二成折算俾票面得復原狀（七日下午一鐘） 
　　北京電政府派全國軍械局副局長韓霖春率局員蔣廷梓赴美考察兵工（七日下午一鐘） 
　　北京電參議員揭曉者已有五省以研究系居最多數 
（七日下午一鐘） 
　　北京電現又有四省長更動說預定魯孫寳琦鄂蔡儒楷閩王善荃桂李開侁（七日下午一鐘） 
　　北京電民國大學因校長與教員衝突鼓動學生激成風潮昨日已停課教部正在澈查 
（七日下午一鐘） 
　　北京電中央派靳雲鵬赴日觀操（七日下午一鐘） 
　　北京電熱察綏三特區參議員不另選歸省辦理（七日下午一鐘） 
　　北京電政府接顧使報告日本赴美特使石井忽發表所謂遠東門羅主義並未得美人之正式承認政府頗注意此事聞華僑亦有反對電到京（七日下午四鐘） 
　　北京電頃發表四道尹皆湯直系人物因參議員額滿改配道缺（七日下午一鐘） 
[外電]  
　　北京電關於協約國讓與權利與希望條件之覆文昨夜已由政府遞交詳情未悉但聞政府對於讓與權利表示謝意對於希望條件承認若干　者未切實承認（六日） 
　　北京電零陵事變仍無發展外間所傳開赴湘省之滇軍並未離粤大約仍駐廣州今北軍第二十師全數與第八師多數已抵湘境故湘督傅良佐之兵力因以强盛傅督以調勦零陵之湘軍中途譁散特出示佈告凡潰兵之歸伍者可得兩個月餉銀遣回故里聞湘兵之不願往攻零陵者亦可照此辦理（六日） 
　　以上路透電 
　　北京電中國政府答覆協約各國希望條件内容甚爲秘密故不能知詳細據中國某外交當局者言大體贊成協約國之希望其於拘留德奥國人雖未明白言及然允嚴重取締於彼等之隂謀中國政府當負責任極力防止又没收德奥人之財産一節當調查其種類區别程度其應没收者卽行没收又德國租界作爲各國共同租界之件俟將來商議之後决定船舶問題事實上已經解决故已不成問題禁止敵人貨物輸入亦已大體贊成要之大體已能勉副協約國之希望云云各國公使均已電告各本國政府候其電示惟此事件發表之後恐德奥人有騷擾之事此節亦須講求方法故其發表猶需二三日云（六日） 
　　北京電農商次長江天鐸因日本長野縣實業視察圑來京今日特開午宴招待該實業圑並邀北京知名官民作陪（六日） 
　　北京電英國駐京公使朱爾典昨夜八時到京（六日） 
　　北京電中國政府以天津水災需欵孔急特向外國銀行圑商議借欵該銀行圑已電上海銀行圑商酌一兩日内當有回答（七日） 
　　漢口電重慶電稱入川軍之先鋒隊步兵一營機關槍一連計約五百人於三日乘蜀通輪船到渝駐於重慶之下流江北地方重慶城内現極平靜（七日） 
　　東京電華盛頓電云石井大使確實聲明謂閉鎖中國門戶日本從無持此政略且卽將來亦不能有此政策日本政府甚歡迎一切之協同及競爭希望機會均等完全實行云云（七日） 
　　東京電代議士賴木桂吉關和知櫻井兵五郎橋木喜造前代議士大隈常信·横山彰·横山隆俊男等定於十日啟行赴中國視察（七日） 
　　以上東方通信社電 
[戰電]  
　　俄京電全俄民治大會以八百三十八票對一百三十六票議决令幹事部建設强有力之革命政府俾竭力經營和平全俄民治大會拒絶組織混合政府之前克倫斯基氏曾向委員會演說暢言純粹社會黨内閣之危險且謂今非混合政府不能救國全俄民治大會如另作主張則彼擬辭職（四日） 
　　俄京電大施康特之大局更惡當地軍工代表會聞政府派出鎭剿之兵已在途中消息卽宣布同盟罷工現已處於戰爭狀態（四日） 
　　華盛頓電海軍部宣稱據薩摩島來電謂美國某帆船船長等乘小艇抵島述及德國襲擊船西特勒號曾於八月二日在化維島觸礁卽棄之而佔據摩托帆船船國帆船各一艘裝置武器駛出海外（五日） 
　　亞姆斯特丹電據德人消息本月二日夜間有敵飛機十二架以炸彈多枚擲擊德國佛蘭克費特等鎭共死一人傷五人物貨損失頗爲細微德國官電謂法人攻擊距陣線甚遠廣設醫院之各鎭不知其意何居此暴舉徒足固德人堅忍之心云（四日） 
　　巴黎電今晚公報云德軍在愛恩河陣線歇夫勒東南與塞尼東面襲擊敗退末斯河右岸柯里愛萊叢林境聚有敵兵爲法砲隊轟散 
（五日） 
[公電]  
　　内務部通電各省督軍省長鑒參議院之組織案業於九月二十九日奉令由地方依法選派議員查臨時約法第十八條規定每行省内蒙古外蒙古西藏各選派五人青海選派一人等語相應電請按照法定人數趕速選派於一個月内到京組織開會並希將選派員名先行電部爲盼内務部印 
要聞一 
[北京短簡（三）（燕生）]  
　　交通銀行借欵簽字 
　　今後之交通銀行如何 
　　北京交通銀行自去年向日本借資五百萬元爲該行最近輸入外資之初步亦即此次二千萬元借欵成立之根基今後之交通銀行命運如何實際上應歸何國掌握則此次二千萬元借欵之成立不啻爲其唯一之導線矣愚之記此愚知彼交通當局者正在含笑得意以爲借欵我最神速他人莫及自喜自豪而與交通當局立於對抗地位之人亦復羡其借欵之成功而思另借一欵以嫓美前車庶足當大財政家之頭銜而無愧蓋皆不思現時借欵之虧耗若干借欵及於國家主權之影響究爲何若也 
　　所謂交通銀行借欵者其磋議遠在數月以前名爲借欵實則以交通銀行召盤之性質耳磋議尚未就緒而政變屢起且日本方面乃欲以京綏鐵路之收入與其延長路線之權利或烟酒公賣稅等爲擔保事遂暫擱前月之初日本所有台灣朝鮮興業三銀行之代表山成喬六氏忽又來京是項借欵之即須成立固在人人意料中也九月二十九日之晚曹汝霖私宅中齊集三行代表山成喬六台灣銀行行員池田常吉交行股東代表陸宗輿等密議良久日幣二千萬元之交通銀行借欵遂告正式成立雙方簽字以定交通銀行今後之命運諸君疑吾言乎請先略舉其條件如左 
　　（一）欵額日幣二千萬元 
　　（二）用途整理交通銀行以一部分充兌現準備（日幣二千萬元僅中幣一千萬元零耳况爲僅一部分而謂卽可以兌現耶） 
　　（三）擔保（甲）交通銀行所存中國政府公債（乙）有價證劵 
　　（四）擔保之擔保由中國政府證明其擔保品之確實 
　　（五）顧問交通銀行聘請台灣朝鮮興業三銀行所推薦之一人爲顧問（已推薦前朝鮮總督府財務官藤原正文氏） 
　　（六）借欵優先權以後該行再欲向外人借欵時三銀行有優先權 
　　觀於上之條件無待解釋即可以知今後交通銀行之命運矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[三日特别閣0議之要題]  
　　昨日（星期二）本爲國務會議之期然並未實行會議故前日國務院秘書廳卽已發出通知改期本日開特别國務會議蓋因梁林曹各總長利用兩天休假或赴湯山或赴天津昨午始能歸京故不得不改期也聞本日重要議題有三（一）討論加入巴黎經濟會議問題此事各友國并無何種提議唯政府以戰時戰後經濟問題關係重大曾以兹事交國際事務委員會研究該會多主張加入者並提出長篇之意見書以供政府之參考總理亦以爲然蓋此種會議之决議本無國際的條約之拘束力假定加入對於决議事頂仍有自由裁量之餘地况我國旣然宣戰則此項會議似以加入爲上策故特提出國務會議討論如何决定則目下尚難懸揣也（二）零陵事件前昨兩日傅督軍復有詳細報告來京大約根據此報告商定剿撫辦法（三）兩局長任命問題僑工事務局條例早已公布而局長一席迄今尚未遴員充任政府本擬請張季直擔任張已經營實業不願再入政界堅辭不就適有人推薦張岱杉復因他種原因致遲遲未能發表兹聞最後仍確定爲張氏大約本晚可見明令又國會選舉籌備事務局局長一席亦應早日簡任以便進行至此席之誰屬則目下尚無所聞此外尚有各書小問題則無甚重要也 
[水利局對於水災之籌畫]  
　　全國水利局於前月二十九日咨呈國務院陳明歷年籌議辦理近畿水利情形並此次派員出勘爲災各河等情於治水辦法甚爲詳盡其原文云查近畿五大幹河曰永定河曰滹沱河曰大清河曰北運河曰南運河脈絡相通皆會於天津之海河以逹於海河流廣遠僅恃海河爲尾閭其關係阳爲重要雖有海河工程局常年濬治然該局因有條約上之關係其所設施注重航路未遑他計永定諸河近在畿補言水利者擘畫宜先河防工程向由地方長官籌欵主辦責任攸歸而本局爲水利行政集中機關職司所寄指導進行責無旁貸目覩本年水患之深人民受害之慘昕夕旁皇難安寢饋查四年春間曾准内務部咨商北運河李遂决口工程辦法由本局派諮詢工程師方維因等陸續馳往永定北運大清滹沱諸河察勘據呈報告附圖四禎其大致治永定上游則於發源之山廣植林木以減消疾行下趨之水量下游則别闢入海支河以利分洩關於其他各河亦有具體之主張業於上年三月間由本局將前項報告圖說呈報大總統並分咨内務部農商部直隸巡按使京兆尹及前近畿河道督辦在案嗣本局復隨時派員分赴海河等處視察並於上年十月間咨商直隸省長請查照歷次勘議亟宜設法治理各節將此項水利工程常年經費列入預算或設專局以利進行本年五月准咨覆略謂此項計畫實爲根本要圖惟所需經費係屬額外增加確數雖難懸擬要非巨欵莫辦本省河務經費節經財政部一再核減實已萬分支絀本年復於河務預備金内減去五萬元益覺不敷分配欲另籌收入聘年來災變疊見民生凋殘原有賦稅擔負維艱益以治河經費不獨力有未逮抑亦勢所阿 
難行自宜暫從緩議又查直隸五大幹河惟永定河爲患最巨今該河流域已劃歸京兆尹其餘四河厥惟滹沱號稱難治業經派員前往勘估俟勘估竣事酌量情形再爲設法籌辦等因復經本局以今日地方行政權限雖已劃分而河川流域所經未宜遽分畛域請直隸省長通艦籌畫勉任其難迄尚未准咨覆此本局對於近畿水利年籌議協助辦理之經過情形也今永定河工已奉令特派督辦此後關於該河一切設施自有專責除遇有本局認爲應行商酌事件仍當隨時接洽外相應檢具本局諮詢工程師先後呈送察勘近畿河道報告譯文曁永定河問題意見書譯文各一件附年隸全省河道圖海河工程計畫圖直隸省六河滙津入海圖白河與永定河新尾閭之計畫圖各一幀分别備具兩份咨呈鈞院查核並以一份轉行該督辦察酌施行再本年夏秋　雨近畿諸河均報異漲災區極廣天津一隅被災甚烈業經令派本局技術人員分道出勘候呈覆到日當再由本局咨商主管各部及直隸省長京兆尹永定河工督辦妥籌根本施治之計總期内外協力勉任鉅艱以澹沈災而奠民業合並咨明云云 
[天津水災情形之别報]  
　　吳天概之調查 
　　謝文沈之請願 
　　近日天津洪水横流人民蕩析交通梗塞一般慈善家及商界中之與津埠有關係者莫不欲知其眞相兹有署名吳天概者投函本報詳述其所調查津浦路之情形及津埠水勢其文曰下走家居白河北岸九月初京奉路之楊村車站水漫平原自郎坊至落垈沿途皆烟波浩淼一望無際津埠之白河同時平添秋漲數尺當時三不管及新添橋大街已曾上水然未甚侵入民居右新浮橋大街之德祥旅館則已有水河北三馬路亦已有水當時白河水大而運河水小（白河即北運河由塞北經京兆而來運河又曰御河却南運河由津浦路向山東德州而去）故河北李公祠一帶由警察廳工程處搶築長隄高四五尺而水始歸流入海此天津第一次水漲之情形也至第二次水漲下走因事在南時津浦車僅買滄州票下走因欲調查該路水勢因坐快車至滄州尚途未見水至東光站見大水由西漫地而來由路下旱洞傾瀉而東詢之車站人云於本月二十七夜四時决口此水即南運河之水破隄而潰者也過東光尚無大水至滄州後詢之該站站長云慢車可開至良王莊於是又坐慢車至良王莊將至獨流已見大水彌漫四望無一陸地田園廬舍悉沉没於洪濤巨浪之中慘不忍睹有下車坐船至天津者下走詢之車守云車尚可開獨流距良王莊只一站下走因不下車以窮其境車復開行甚緩因水已平没車路如行海中僅有鐵軌未入水耳有時車輪震蕩水勢欲起波紋至良王莊下車除車站外悉爲澤國僱小船至良王莊村中良王莊屬靜海縣北區有該縣北區巡警駐此巡官馬駿才代僱一大船至天津距離僅七十中里需價至三十元良王莊村臨南運河由該村穿過登河隄入運河之大船中船初開尚循運河河道至姚圈子則由河隄缺口用　牽入陸地之水中行姚圈子有多人把守隄口不許船往來船家多送錢求其讓渡蓋自此到天津已成澤國無分水陸不由河道可以少紆回曲折而省勞力與時閒故也自入此路後舟行之路即昔日騾車所行之路過大沙富有破窰一所兀立水中四顧皆平水如湖泊沿途草門土竈參差露於水面船行其旁可以手接釜中魚游門畔藻掛高粱之穗瑟瑟拂舟而過鐵路尚在水面至楊柳青則近傍鐵路而行鐵路已入水中電線僅露竿頂至天津西南城角始舍舟登岸 
　　津埠自二十四日竟夜大雨以致津埠城南附近及海光寺白房子三不管等處被水侵及二十五日南馬路迤南及日法德英四租界南半部悉成澤國其西馬路南半部接運糧河水勢益高兩岸均經搶打土壩二十七日又雨北關上下大王廟北大關皆水深數尺南岸侯家後水深一二尺津西芥園西决口直權南窪先至南關下頭及海光寺三不管一帶又冲至日法英德四租界水深三四尺不等附城南馬路及西馬路之半至西門止均水深四五尺中日交界之榮華大街水深丈餘河北幸有督軍公署工程處搶築土埝高至丈餘水未上現在難民皆羣居河北之李公祠安徽會館公園中州會館等處哀鴻滿目殊令人惻然此次之水係由靜海南運河决口兩岸汪洋由楊柳青直灌天津致成此空前未有之大水災現慈善家已施急賑然來日方長竊願有心人睹此而一爲援手也 
　　又據北洋大學謝文沈君致函某當局云安次永清武清一帶受永定河水患歷有年所匪伊朝夕去歳决口安次永清一帶受害已深然帽面平穩居民尚可謀生及秋後河口未能合龍秋麥多被大水淹没是一年受水災兩次禍猶未已至今夏天雨綿綿連日不止永定河水忽又暴漲異常猛烈卒至决口數百丈之長距口門址數里以内村莊多被冲没房屋倒塌一空居民淹斃甚衆尸身順流而下者不知凡幾嘗見有一串數尸隨波上下言之酸鼻聞者痛心意必一家數口無法逃命遂用蔴繩拴於一處所謂不能同生但願同死者也嗚呼居民何罪受此奇災現安次一帶平地水深五六尺忽漲忽落水勢無常民人房屋已榻者固多被水冲刷漸就頽壞者亦復不少遂用長木支蓆以蔽風雨天氣一黑哭聲四起家無澹石釜無宿糧老弱啼飢少小號餓風寒露冷長夜無眠思維再三一籌莫展少壯者多赴水定河西傭工每日所得工資不過銅元二枚何能供給父母養育妻子現暑氣全消金風將起少衣乏食何能度此荒凉歳月耶故其狡黠流而爲盗者實繁有徒聚黨招羣輙至數百小康之家常被搶掠鎗斃事主者亦歷有所聞是以安次永清一帶不但水災兼受盗患鄙意救濟方法有二一日募欵救濟一曰修築隄防募賑一事諸大仁人善士大聲急呼多方勸募法已盡善盡美不容鄙人置喙兹將修築隄防一事稍一及之永定河例於白露後收水河堤即可修築是以先年向於秋分前後興工去歳動工太晚是以未能合龍日前大總統已派孟憲彝督辦永定河工事宜但興工無日人心未安政府假能早日興工秋麥即可有望糧價庶不至十分昻貴市面穩而人心安人心安而盗賊息糧價不昻則謀生較易秋麥有望則借貸有門是則修堤一事可並水災盗患而救之再加賑濟庶乎易見效果政府平素愛民以數十萬之欵救無數之民現雖國欵困難其亦何忍恝然以置之云云 
[黃河崖决口後之救濟]  
　　山東黃河崖河口突决德縣附近數十里一片汪洋人民生命財産之損失不可勝數刻聞張兼省長議定救濟辦法六條略誌於下（一）派員調查災戶（二）分配墾植荒地（三）設法安挿老糼殘廢（四）賑濟疾病死亡（五）人民暫租公産（六）續行籌辦冬賑 
　　津浦各站所收欵項向章按日彙報總局自北叚各站被水冲壞黃河崖以北不能通車各站收欵不能解局總局日昨派李應愷等七人來濟駐車站組織收欵處現已開始收欵凡德州以南韓莊以北各站之欵均解濟站收欵處收存韓莊以南則解送浦口云 
[熊克武與川局近情]  
　　川中消息頗傳吳兵已抵重慶前途如何發展尚難預測而個中於兩方關係至切者重慶熊克武鎭守使蓋其一也兹據某處消息派鄂川人劉昌言近與熊克武頗有關於川事之文電往還爲錄其兩電如下劉昌言致瑼慶熊鎭守使敬電云重慶熊鎭守使鑒向育仁君來鄂得悉執事坐鎭蜀東苦心調護維持和平不遺餘力實深佩尉吾蜀近數年來禍變相尋皆原門戶之見所激而成若無仁人逹士出而大聲疾呼消弭界限挽回人心長此以往國將不國遑云黨派弟此行返蜀卽以保全各方秩序以鞏固固有實力爲職志俾各方意見從此融洽一致相與讓步從容論治川亂早平民困得蘇愚昧之見已盡情詳告向君幷將救濟川局各書主張一切手續囑託向君縷陳鈞聽如果吾蜀同志嘉納此意實不僅一蜀之福國家亦利賴之弟故遲遲於鄂中者蓋將俟此辦法中央確無變更然後入蜀有所措耳執事處境困難同人早在意中惟蜀民方在水火尚未可遽釋重負某囑弟轉致辛勿固辭以維川局至深企盼蜀東近日匪患是否平靖省中消息如何尚望詳電示知俾釋鄙懷爲感前致夏亮工兄洽個兩電久不得覆此君如果尚在渝城并祈轉致速即東下一商實於蜀事有益匆布悃忱鵠候教言劉昌言叩敬重慶熊鎭守使致劉昌言寢電云武昌大板橋街六號劉紹禹先生鑒奉敬電過承挹飾愧弗能任川局糾紛迄今數月弟不忍視桑梓之糜爛始終以調處自居究以人微言輕未蒙採納乃僅就責任所在保持川東撫心自問負疚良深幸中央明令特頒各方相約罷戰查辦使節行將蒞止吾兄關懷鄉土復與某某諸公特定善後川局辦法逖聽之餘良深歡躍尊論鞏固固有實力融洽各方意見各節實屬名言至計佩慰曷極甚盼大駕早日遄歸借鼎得之言止潰防之患全蜀父老實利賴之弟才菲力薄旦晚必當告退但一日未去仍當勉盡一日之責也成都各方面尚無何種變異蜀東匪患雖尚未盡除然爝火游魂不足爲慮亮工已於半月前回家矣謹此奉覆克武寢叩印 
[陳復初之調和湘局電]  
　　劉林獨立後傳督力主和平解决乃事逾多日尚無何種效力昨陳坤載師長特電各鎭守使等力任調和其文云鳳凰田鎭守使洪江周鎭守副使灃州王鎭守使慈利轉大庸卿鎭守副使寳慶周司令宋圑長湘潭吳司令鄒旅長常德陳旅長轉同袍各公均鑒零陵之變已逾旬日不速解决必釀戰端以吾湘變故迭經蓋藏全虛金融枯竭盗匪充斥災象環呈方撫綏保义之不暇若再事紛擾就現今大勢論竊恐事機之所觸將使吾湘成爲南北戰地而人民生命財産徒供外力之犧牲較之從前禍且更烈即事平之後不知歷若干年方有重回原氣之一日劉林等昧於一逞或係有所誤會然試念祖宗廬暮親戚故奮之所在有何必不得已甘爲戎首而不顧耶乾城湘人也履新以後敬梓恭桑對於軍政之發展財政之整理實抱有無窮殺望劉林肇亂雅不願以武力解决但彼能及時悔悟諒可予以自新在省軍界同人屢欲初出任調處惟恐彼等於初或有隔膜難勝效力公等桑梓殷懷識慮深遠特此奉商希速會電劉林竭誠勸導盡友朋之忠告解湘局之倒懸　諸公是賴臨電迫切佇盼裁覆陳復初叩卅印 
[湘局危險中之消息]  
　　衡陽自與零陵取同一態度後滿街所張貼者非誓師文卽安民告示人心初頗驚慌繼見秩序如常不甚紛擾又漸就安帖大概士民對於此次事變之觀感可别爲三派其一積極抱悲觀者此派多屬於商家與住戶因生命財産所託一旦兵連禍結衡陽地勢無險可守恐覆巢之下靡有完卵故紛紜主張遷避其一積極抱樂觀者此派多屬之於民黨及平日反對官廳之人皆摩拳擦掌躍躍欲試獻策者請纓者紛紛不知其數惜衡陽方寸土未能如滇省之廣設招賢館以羅致之耳其一爲抱極端冷淡主義者此派多屬之耆年因飽閱世故見今日之世道人心如此此種厄運决非人力所能挽回祗有聽其自然有勸以遷避者則曰去歳倪軍六千人駐衡猛如虎貪如羊鼙鼓之聲相聞吾儕老朽亦視無覩未嘗稍動於中云云至於各學校近日頓形冷落因永屬一帶教員而學生均相率告假旋里東岸學校爲省立第三男師範與第三女師範校舍宏廠爲各校之冠已早經縣知事貼有招待桂軍字様故寄宿學生莫不一夕數驚實則連日所來餉隊不過二千餘人皆高張其幟曰零陵鎭守使劉蓋非桂軍也且來者又均過境卽行少有滯留者惟東岸宣靈寺與福山廟等處駐有少數林兵以林原有之軍隊本不甚多今則爲擴充起見已將警察及圑練改編爲陸軍此外正在招募然器械有限餉糈無着不免有所困難耳縣知事曾廣瀛本桂人去歳充桂軍沈鴻英怀令之參謀來湘隨任今職因與桂軍極通聲氣遂一躍而爲衡陽道尹士紳方面現已與英美教士聯絡辦一紅十字分會該會原創始於去年主持者華人爲楊承曾廖廷銓西人爲白醫生莪醫生昨已在商會協議二次共籌得會金數千此亦當地必不可少之舉也至於旅客往來自衡省一路尚屬便利由省而衡則於衡山 
 
 
 

Page 7

 
 
石塘兩處查檢甚嚴云 
　　祁陽某君函云余以二十六日由祁陽縣首途三十日下午與李佑文旅長一同到省祁境除軍事行動外尚稱安謐余至衡山時聞人言李軍抵岸時某營長宣布進攻方略下級軍官多謂旣開長差旦進火線要求發兩個月口糧比即照發旋此營長忽然不見或謂被林劉軍隊偵騎所害或謂已投入劉林軍隊究竟如何均不可知該旅軍士旋分向衡州進發但尚未見戰事李旅長亦因面呈軍情單騎來省外間則傳爲逃回也至衡山境内關防極嚴劉林對於旅客非常注意携帶銀錢者不准入境亦不准出境前有犯此禁令者盡被充公即往南岳進香者亦被阻住不能通過香客皆向河焚香遥拜聖帝而已現在南路旣入戰線人民之痛苦自不待言矣 
　　湖南陸軍第一師第二旅第三圑圑長宋鶴庚前奉督令率隊開駐寳慶協助防務昨有電到省報告全圑已於九月三十日安抵寳慶惟原帶旅費不敷甚巨並請督軍電令寳慶湘南分銀行撥欵五千元以資應用此後寳慶之態度尚未可知湘西鎭守副使周則范昨亦電告督署謂二十八日已安抵洪江地方安靖如常辰沅道尹張學濟前以湘财多事兼程趕回原防於沁日（二十七日）抵辰昨電督署謂學濟於養日由芷回辰業經電陳在案兹於沁日抵辰地方安謐如常云云又陳陳師長電云第二師陳師長鑒弟於沁日抵辰地方安謐道區各屬弟總力爲鎭攝以紓督座西顧之憂望轉逹爲荷零陵變亂能否從速解决並盼示知學濟叩勘印又常德魯圑長來電云長沙督軍傳第二師長陳鑒本午抵常郡地方安謐請釋鈞念圑長魯滌平叩儉 
　　督署衛隊司令傅采臣現因戒嚴時期地方治安關係重要特自昨二十七日起實行派兵查衛用記其規定查衛辦法如下（一）分省垣爲東西南北外南外北商埠七區每區輪派兵士一棚查衛（二）查衛軍隊日夜輪班每四點鐘換班一次（三）查衞軍隊須配全副武裝行走時成單或雙行從隊（四）各班查衛之軍以排長或同務長一人率領（五）巡查時須注意茶樓酒館娼僚戲院等游戲場所 
[湘省便河借欵之傳說]  
　　日前督署某要人語人云近發覺一案言之殊駭聞聽因之使財政上益回恐慌其事蓋即譚前督離任時前營産經理處處長劉建藩陸軍工廠總辦曾繼梧與前湖南銀行行長羅上霓締結一秘必借欵條約由劉曾兩君以營産處與工廠名義將長沙城外便河向湖南銀行抵押票洋二十萬元當時已交欵洋十萬元不知何人用去傅督履任時並未知悉昨始查出甚爲震怒已交軍需課澈查此事將來必將嚴行追究云云 
　　此種譚話在此間某報揭載前傅督曾派軍需課課員成斌（字名琦）親赴營産經理處查辦兵工廠廠長岳森尤爲恐慌親至督署陳明謂便河抵押二十萬元本屬實情但僅收到十萬元其銀行某洋行動用不過數百元云云揭載後又據湖南銀行羅上霓致函某機關聲明謂查陸軍工廠附設之皮革廠開辦流動兩項經費共計銀元二十萬零六千一百二十元原經該工廠呈奉譚前督軍照准分作兩期核發本年五月該廠照案請領第一期經費十一萬元軍署以該工廠經費原指定變賢營産項下隨時撥支而營産標賣着手未久繳價無多因令行財政廳轉令湖南銀行如數籌借俟營産變價解署卽行全數歸還上霓比以營産變賣殊無把握而當時該工廠另有光洋四十萬元交存湖南銀行應由存欵提出二分之一作爲擔保品另立條件限期清還呈請財政廳轉呈督軍核示嗣於五月二十三日由袁廳長邀同陸軍工廠督辦曾繼梧營産清理處處長劉建藩軍需課課長張莊軍務課課長楊源濬及上霓等在財政廳議定條件四件（一）二十萬零六千餘元遵令由湖南銀行即月發領十萬元餘十萬零六千餘元本年七月内發領（二）營産處以自小吳門外至北門外新填便河地皮爲該欵之擔保（三）營産處應於民國七年三月三十一日以前將該欵全數陸續歸還（四）如至民國七年三月三十一日止尚未將該欵如數清還時應由湖南銀行會同營産處將前項擔保地皮請賣歸欵由財廳呈請前督軍譚察核備案並由軍署訓令湖南銀行遵照並派軍需課員彭秩東於五月二十四日來行將應領之一十萬元如數支訖查此案訂約支欵均在五月下旬更在譚前督離任四月以前訂約事由財政廳主持雙方關係人均經簽押並經呈奉前督軍譚核准有案並非秘密應交之票洋一十萬元由軍需課彭課員經領有軍署需字一六四二號訓令可查亦非擅發抵押借欵爲銀行通常營業之一種原無不合湖南銀行爲省政府直隸機關此事經財政廳督軍公署主持於上銀行不過奉令遵行手續亦無借誤云云 
[鄂省張壽鏞案之近况]  
　　鄂省財政廳長張壽鏞前被省議員蕭延章程國璠提案咨請省長查辦係就申串捐不列預算象鼻山礦務官錢局借欵三事而言現此案已經省長委員查明呈復以象鼻山本爲省有官礦昔由張文襄購置擬歸鐵廠開採嗣鐵廠改歸漢治萍公司辦理此山並未移交財政廳發行之財政月刋列入漢治萍公司所有係屬主任之礦務科員童炳鐈誤刋童是否有意朦混已因侵虧公欵案發交法庭訊理該廳長似無廻護欺飾之處且誤列入月刋並未發生何項影響應請免議官錢局借欵事省議會重在籌還以輕鄂人擔負查辦員已與該廳長磋商擬分别國家地方所欠性質妥籌抵還方法惟申串一事本孫節外生枝名目不正該廳又未列入預算故省議會必求查明眞相務將收支細賬交會審核方足以服商民之心現經查辦委員再三查詢僅據該廳交出賬據三本及各縣局收支表四紙内中以財政廳署每年支用七萬餘串爲最巨且僅有開支之概數而無月支之細止可核是否實支無憑印證云云據此而論則該廳長於申串一事殊不能免侵蝕之嫌矣王兼省長據呈並未加以論斷隨將原呈轉咨省議會查照並將交出賬據附送審查聞省會准咨後已於一日開大會討論僉以申串捐年有二十餘萬之巨如何支用必有單據領欵證可稽今該廳僅交出賬据三本似係新造用以搪塞實屬無從審查特公决咨請省長轉令交出單據再行核辦此第一次查辦案之歸結也至第二次咨請查辦各欵皆關於營私舞弊索賄等事係據胡明經所陳請省長准咨數日未聞如何處置兹始咨復省議會以胡案所指第三欵縱妾索賄向寳光公司購買珍珠手釧由陳景虞代付價値各節並無確證請搜取證據再行核辦三日省會開會經衆討論原介紹人李華穠言此案所指各條原陳請人皆有所本願負實究虛坐之完全責任於是由衆公决即以陳請人負責咨復省長請其派員確查按此陳請案如有一事屬實張氏即須受刑事制裁省長以無確證駁復惟今已盛傳張已呈請辭職此案未知如何結果也 
[杭州快信]  
　　高等廳經廳長薦任陳簠爲杭縣地方審判廳長奉部核准現陳北京來電（財政部辦事員）即日出京南下准本月十一日履新 
　　前粤省長朱慶瀾偕前粤財政廳嚴家熾携眷來杭赴海寗觀潮畢寓西湖新新旅館小作勾留昨已乘早車返滬 
　　臨海知事汪瑩呈報縣屬崇嶴洋面有大批海盜連檣經過已飛飭營哨追捕四散地方安謐 
　　教育部咨稱國民學校未設教員住宅應以居住該校所在區内爲原則區董困難情形准予通融辦理 
　　永嘉陳盧兩姓械鬭巨案奉飭查辦昨據該縣呈報已由六區令派四營隊馳往彈壓解散 
　　昨爲第三圑圑長李全義生母八旬壽誕盛張筵宴童師長亦親赴灰圑巷私宅慶祝 
　　部派調查鹽務專員吳秉澂昨已起程赴滬 
　　城頭巷管驛後一帶又擴張開闢馬路已派員勘丈不日動工所需地畝曉諭居民從速領價拆讓 
　　省城地面安靖夜間戒備亦頗嚴密日來軍署並加派稽查差遣各員入夜輪流查崗 
[南京快信]  
　　李督日前電中央核准江鯀天招兩混成旅現擬派員赴魯豫招募已保軍署參謀長何劯溥充任旅長 
　　陳調元調充第七十四混成旅旅長准十日赴阜寗就職其所兼帶之遊擊隊三營昨經李督改委軍署參議陸成武統帶 
　　韓國鈞昨日復函已允就江蘇全省水利協會會長職 
　　晋督閻錫山昨亦來電乞賑 
　　李督昨電促齊耀琳速回任 
　　農商部委吳匡時來寗調查經濟狀况總商會蘇錫岱已允協助調查 
　　參議員有確定孫潤字藍公武凌文淵張鶴第吳榮萃之說内部昨來電催速選派 
　　俞代省長昨電浙江齊省長商興修海塘工程 
　　俞代省長令催各縣知事迅將檢定小學教員清册呈報以備考核 
　　今日（七日）上午九時至十二時各學校在教育會開會追悼馮周夫人輓聯極多 
　　財政廳委赴各縣秋勘人員高寳興泰東五縣首書田東灌贛沐四縣紀藴玉淮安淮隂鹽城阜寗四縣吳琪豐沛蕭碭銅五縣李廷琳泗陽漣水宿遷睢寧邳縣張元希江寗句容高淳溧水四縣趙師鼐均定明日首途又委羅鴻賓赴金山縣查災 
地方通信 
[南滙]  
　　南滙西聯鄉開教育會商滙西聯鄉教育會定於十月七日上午十時開全體大會除照章改選職員外敦請奉賢朱企曾購演日本小學校之職業教育並請省教育會聽講諸君到會報告及商榷職業教良進行方法 
[松江]  
　　學界要聞彙錄自檢定小學教員之省令頒布後因期限怱促考成極嚴故已將各市鄉校　填表格催填齊集唯經辦事處審查之後均于表上蓋用紅圈或有一圈者或有二圈者或有三圈者迨詢諸個中人是何用意據稱一圈爲受試驗二圈爲無試驗三圈爲師範畢業當然毋庸試驗但蓋一圈者人數最多而城中學界人物大都均屬一圈查城中學界中人其辦學資格在十年以上者甚多故不能無疑其言谥是有人向某學務委嗣詢問詎其所答又與前者不符謂一圈係現任教員二圈爲中學卒業三圈與上述無異究以何者爲是因主任嚴守秘密尚無從訪問現城中小學界人物已暗結圑體如發表後果須試驗則决計相約不往倘必取締願改私立云云刻下全縣小學教員之應具履歷志願書及品行證明書已由縣催令呈送以便轉呈省委員會鑒定矣松縣屠宰稅之學堂附捐去年由警所承辦時延至年底分文未繳經縣署嚴追始以三千餘元之捐額祇繳八百元了事自本年改歸東門楊文石承包後迨已十月正稅雖按月清繳而附捐竟絲毫無着故學界中人均嘖有煩言行將有人出爲呈追矣縣教育經理處總董郁崇光副董朱慶咸已任職三年照章應行另選業由縣署令行八區學務委員於本月十五日開會另舉以遵功令本年雙十節之國慶紀念松江各界對此本甚冷淡即無禁令頒布亦無何種興味今各界雖已分别籌備但各機關中不過懸幾盞紅燈停一日公事而已各學堂中學生約給假一日並不集合慶祝其中學堂與第一第二高小聞擬各設禮堂率生慶祝楓涇第三高小本擬舉行提燈大會紅綠燈籠已在燈店中定購兹因奉令禁止故亦已毫無興味矣 
　　機關鎗隊出防楓涇駐松第四師十五圑機關鎗連於六日清晨奉防守司令命調兵士兩棚携鎗兩桿至楓涇鎭防堵聞因巢梟在江浙邊界肆擾故令前往協剿云 
　　楓涇開浚市河近况楓涇北鎭市河淤塞前經自治委員郁彤雯君呈請縣署准予撥欵開浚業蒙批准在案日前李知事特令第三科員袁王兩君至楓會同郁君勘丈計丈得該市河身約長四百七十餘丈旋即趕造預算詳覆縣署淮當此荒歉之時籌捐殊爲不易云 
[鎭江]  
　　齊使將次蒞鎭江寗齊鎭守使蒞任後爲鞏固國防起見擬於日内出巡查勘寗鎭澄淞四路要塞先至鎭江檢閱象山圖山焦山都天廟等處砲台現聞要塞司令部已奉到齊鎭江使來電大約三五日内卽可蒞鎭俟在鎭閱畢後再行東向前往江隂吳淞一帶查勘 
　　鎭人開會籌賑鎭紳陸小波等以直省洪水爲災甚爲可慘爰集同志發起直省水災籌賑會於日昨假坐東塢街華益公司開會籌備到會者约诽餘人午後二時開會公推柳衍齋爲臨時主席報告直省被災情形次由張金門等先後演說文次由主席提議辦法陸小彼謂商界籌捐可由商會開會邀集各業議董認攤衆贊成並議定以華益公司爲事務所愼康錢莊爲收欵處各會員每日須蒞事務所一次籌議進行分投勸募時間定每日午後二時至四時表决後已鐘鳴五下遂散會 
[揚州]  
　　又有迷信大王者鈔關城外河南大王廟住持僧昨日任河中取得一物形似小蛇方頭身帶金黃色長尺許請爲水中大王供入廟中聲言大王顯聖邀人敬禮城内外無識之愚民昨今兩日前往觀看者途爲之塞此種無意識之迷信官廳宜禁阻之也 
　　董事保釋地保瓜州東西圩河工田畝捐係由縣署責令地保收繳前有地保蔡淦朱淦等三名竟收入私囊周知事查悉助警高振揚提縣究辦現有該地董事沈廷鉤來城請求保釋聞已由周知事釋放矣 
　　製驗局委來揚湖南製驗局委員徐濤現由湘來揚晤張司長禀陳湘運事宜 
[杭州]  
　　鹽務署特派員回京鹽務署特派員吳秉徵因兩浙及蘇五屬鹽商附股銀行一案奉命來杭與袁運使孫運副共同籌商辦法兹綱引肩住各商均以長蘆兩淮未經繳欵一致否認故吳氏昨特向運署辭行定於今日（七號）乘車赴申再行搭輪北上復命 
　　推廣馬路杭垣自上城頭巷經管驛後一帶道路崎嶇不平石板碎裂當道早擬改築馬路並經派員逐段丈量勘定路線估計列表呈奉督軍省長核准惟路線經過街道多甚狹窄因特擬定仍照鬭富二橋及上佑聖觀巷馬路成案一律拆屋讓路計機届每椽給予拆費洋七元平房每椽給予拆費洋五元牆每方給予拆費洋二元五角地價每畒給予洋一百六十元兹因開工正即昨已由省會警察廳杭縣公署及工務處會銜出示飭令該處居民商店等務須遵照核定尺寸限十日内一律自行拆讓至拆讓後應得拆讓費若干隨時備具領紙持赴舊旗營平海路省警廳工務處照數發給云 
[安徽]  
　　新省長到省安徽新任黃省長家傑於今日（五號）八時乘坐安豐兵輪抵省省中各機關長官公署中各科職員以及紳商各界均赴南門外接官廳迎迓沿途各商舗亦懸國旗歡迎黃到接官廳不憇片時即乘綠呢大轎入署聞所帶隨員約六七人所有倪省長任内之顧問等將一律取消將來對於一切政務尚須有所整頓 
　　警務處又有更動之謡安徽警務處兼警察廳長易逎謙久未到省前傳中央頗催其赴任現聞易意仍不欲就近日又有謡傳謂安徽法政學校長劉道章可望行行署理之風說未知事實又果何如也 
[長沙]  
　　錢商把持滙水風潮湘垣錢商把持滙水風潮愈鬧愈大當道雖三令五申彼等仍視爲一種敷衍門面之文告昨日正午該錢商等以今日爲中秋大比各商再無滙申滙漢辦貨之理故一切均仍前日之舊午後市面均謂今日滙水必然低少詎午後三時許聞傳督有令傳錢業値年到督署商榷之信乃忽然大漲市面上求一元現洋且不可得而漢滙每千兩亦突漲六七百兩不等據錢業中人言因傳氏欲以嚴厲手叚取締一般買賣空盤把持漲跌之商人故出此以反抗也 
雜評一 
[三命令後之命令（一子）]  
　　前之三命令不知經幾次之曲折磋商而始發表者也發表之後論者以爲西南要人必不滿意而不意據各電所述則深引爲滿意也非特滿意三命令且進而解决國會外之問題更將有滿意之命令發表矣希望時局和平者僉謂湘粤事可從此解决矣 
　　雖然中國事之解决果能若是之易耶果能若是解决者則中央之去譚縣撤軍軍下通緝令西南之組軍府召國會宣言自主非皆多此一舉耶今之所解决者即消滅前日之所爲則曷若前之不爲爲更愈耶前次之幾番和平幾番激烈而不决者今果能决於陸等之一電中央之一命令耶吾恐其决不若是之易也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[關於國慶紀念之種種]  
　　松滬盧護軍使以本月十日爲國慶紀念之期向例各圑部各標旗由掌旗官佐迎至操場以軍樂隊率領該管官兵舉行國慶典禮以誌紀念惟兹値戒嚴期内所部士兵祗可在營休息一日不得任令外出所有該士兵等犒賞應由各該長官仍照向章具領轉給業於昨日通令所屬各旅圑營一體遵照矣 
　　駐涙各國軍艦每届我國國慶日向例鳴砲致賀我國砲台亦應答砲二十一響申謝昨日李督軍飭盧護軍使着轉令淞口要塞炮台榮司令届時如停泊淞口曁浦江内之各國軍艦鳴砲誌敬時該司令仍應查照向章辦理 
　　現泊南黃浦之楚觀砲艦曁水警之鈞和游巡艦等昨由艦長董仲發君等預備於雙十節國慶日一律懸掛滿旗入晚即改懸號燈並於艦中官廳升懸國旗率領水手兵士人等舉行對旗恭賀典禮以誌慶祝 
　　本届雙十節國慶紀記念官廳方面因時値戒嚴有禁止提燈會之舉閘北紳商學界各圑體等則以今歳共和國體絶而復續彌覺寳貴若無紀念何以表愛敬共和之感念日來已預備懸燈結綵改提燈會爲舉旗游行慶此佳節 
　　四川路青年會中學校原定於雙十節休假各生結隊旅行以誌國慶旋因京直奉等處陡遭河决之患災情極重故由該校校朱樹翹發起集議停止旅行卽將是項旅行經費移作賑欵由朱校長派定各級級長按級募集各教職員亦均踴躍捐助聞已集有三百餘元即日設法滙解决災區云 
　　少年宣講圑第四遠游宣講隊定十日雙十節赴崑山安亭等處宣講解釋雙十節國慶紀念之緣由及尊敬國旗勸續書戒烟酒諸要題并携雙十節特刋新少年報等各種印品分贈商家 
[籌辦第二屆省議會選舉]  
　　上海縣公署昨接省公署快郵代電云准内務部艶電開各省省議會選舉依省議會議凳義選舉法第二條規定選舉年限以三年爲一届現在各省第一届省議會經過日期將届三年依照法律規定應以明年爲第二届省議會選舉年限所有省議會議員選舉法第二十二條二十三條二十五條二十六條規定應任在選舉年限前一年著手辦理各事項應即於本年内趕速籌辦以便進行相應電逹查照辦理等因仰即一體遵照迅速籌辦具報省長齋江俞紀琦代印等因沈知事奉文後當已轉飭該管第一科遵照籌辦矣 
[浚浦局吳淞監工洋員復職]  
　　自對德奥宣戰後各機關德奥雇員均須停止職務浚浦局派駐吳淞工場監工之施丹枬亦在其列昨日江海關威稅務司接意副領事函略謂施丹枬係意大利國高利齊耶人查該城實隸屬於意大利帝國是以施丹枬實爲意國人無疑應請仍予留用云云即經浚浦局會議决定准留施君回復監工之職業已到差行使職務矣 
[海工程師乘輪北上]  
　　今届順直奉洪水爲災蔓延頗廣日前内務部電致江海關稅務司轉請浚浦總工程師海德生來京籌議津地水災善後計畫等情曾誌前報兹復確切調查海工程師之北上並非内務部電關敦請實係津埠白河工程師電請晋京籌商水災善後海君曾定星期六乘車北上嗣因探悉津地陸路交通阻隔必須繞道頗需時日故改乘日船基隆丸就道云 
[法國招募之大批華工抵滬]  
　　法國此次派員在天津山東等處招募華工一千五百名均係年力精壯驗無疾病之人已於前日乘法公司輪船來滬停泊浦東洋涇港口當由承募華洋各工頭商請海關水巡捕房梅捕頭飭派探捕八名前往分班彈壓並派巡江小輪一艘在四週巡弋禁止舢板裝載華工登岸以防脫逃聞該華工等一俟該輪將貨卸完即可放洋赴法云 
[第五次聯運會議之議題]  
　　滬寗杭甬路局接交通部令云查中華國有鐵路第五次聯運會議各該路擬提議題均據先後呈送到部本部洋加覆核均關重要兹經本部核定應歸該聯運會會議者三十二條除分令各該路預爲研究外兹將該項議題分配華洋文各一份發交該路仰卽查照此令附件 
　　中華國有鐵路第五次聯運會議議題清單（甲車務）京奉路（一）擬退還旅客車費簽註辦法以補原訂章程第一條之不足其辦法如旅客半途進止旅行應報知站長該站長須於旅客所持之車票後簽註明白（二）擬發售由上海至天津來回游歷客票辦法（三）擬發售由北京至南京來回游歷客票辦法（四）擬七年分登載聯運廣告辦法（五）擬編訂聯運章程條例書以備國有鐵路辦理聯運事宜各員司自行查考京漢路（六）各路聯運客票軋印日期應定劃一辦法以便稽查（七）聯運各路裝車卸車期限宜一律定爲六小時（八）聯運各路客貨車輛車身重量應一律標揭車箱以便核計　載（九）規定鐵路所收商電彼此互遞辦法合同（十）議訂因路線被水或因他項事故阻斷不能直接交還所租他路車輛時由間接路交還辦法（十一）規定路路綫阻斷退還週游票票價辦法（十二）仿照日本辦法設立中國游歷事務所以便與游客接洽京綏路（十三）發售聯運圑體票（十四）發售聯運站普通來回票（十五）聯運鐵路劃一鐘點辦法滬杭甬路（十六）關於給還車費之手續（第四次聯運會議議决案第十二欵第六節）（十七）海關檢驗國有鐵路已掛號之聯運行李之章程（十八）通車事務津浦路（十九）試辦大宗貨物聯運（說明）查貨物聯運以各路籌備未周迄今尚未實行兹擬由聯運各路自行於長年所運各貨中將素稱大宗而兼有聯運關係之貨物提出數種訂期各派專員同赴指定之地點將關於聯運之各項手續及應共同遵守之章則妥爲研究一俟議定即先行試辦庶幾節便易行且可作將來各種貨物實行聯運之華備（二十）互相接掛聯運客車（說明）查現在聯運之旅客行至兩路交接之處必須下車換載兹擬由聯運各路將所有聯運之客預於起運時令其乘坐指定之客車内聯運行李亦專備一車裝載俟至兩路交接之處即將該項客車及行李車接下交由接運之路掛運彼此互相接掛以免旅客換載之煩滬寗路（二十一）修改未用畢之客票退價辦法（見第四次聯運議决案第十二條第六欵）（二十二）延長由上海北站至北京來回游歷票之有效期限（二十三）美國捷運公司請求欲爲中國各鐵路發售游歷票之經理人（二十四）聯運通車遲到應籌改良辦法（二十五）修改交換車輛規則（二十六）包件收價甚廉行補價過高　差懸殊擬商核減行李補價辦法（二十七）包件最重量原定五十斤現擬改爲一百斤（二十八）擬新訂記錄免票行李票之表式爲甲字第十三號其辦法與甲字第十號表式相同其法係擬將第三號表内所列由第六格至十三格各欵删去將第一格至第七格各欵重行列入（乙帳務）京奉路（二十九）擬發售睡車牀位及大通車之紙版車票以代第十八號聯運車票業經各路函商同意應即宣佈實行京化綏路（三十）第五次會計會議所决定之停止兌現後各路劃帳辦法擬由劃帳之路每月列送往來欵目清單互相簽認以便入帳而免遺漏（三十一）交換聯運優待分憑照章程擬附入辦法三條（甲）凡鐵路開差人員准於規定期限内得領回籍一次乘車劵（乙）鐵路人員雖按照定章核年内已領過來回一次之乘車劵惟遇有父母及妻喪必須回籍料理者仍准多領一次（丙）發出交換聯運優待劵憑照自簽發日期起擬限於規定時期内到站換劵逾期無效（三十二）聯運會議議决之議案現已連篇累牘擬分别主要欵目訂定目錄表一份以便檢查 
　　附另行會議問題（一）各路員司在差身故運柩回籍經行他路時應否免費辦法（京奉提出）（二）統一各路號誌辦法（京漢提出）（三）編訂劃一客發車隊名稱（京綏提出）（四）編訂鐵路畫一行車規則（京綏提出）（五）隴海汴洛加入聯運（津浦提出） 
[電車公司股東會議兩公司合併問題]  
　　南市華商電車公司與内地電燈公司合併問題迭紀前報昨日電車公司特開臨時股東會各股東到者共二萬五千四百三十五股超過額定全體三分之二午後二時開會公推吳懷疚爲主席先由總理報告開會緣由次由主席提議電車電燈合併問題用投票法議决全體贊成次又議决合併事件如左（甲）本公司賬略議以陽曆八月底截止（乙）本公司盈餘洋四萬四千餘元議除去公積不計外照十四成本半派發（丙）陽曆八月以前官息及歷年紅利議一併填給股票（丁）合併時審查賬略及草擬章程由董事會推員與電燈公司接洽辦理以上四條均經各股東赞优迨散會時已鐘鳴四下矣 
[浙紹公所常會紀事]  
　　滬城新北門内穿心街浙紹公所昨開第八屆常會舊紹興府屬之八縣旅滬同鄉到會者約百餘人於午後二時開會其秩序如下（一）秦樂開會（二）推定主席（三）董事會報告（四）議事會報告投匭事件（五）開票選舉演說（六）閉會奏樂開會後經衆推定陳東聲爲主席首由議事會會長杜亞泉報告議事會經過情形次董事會會員裴雲卿代表議長報告公所年來經辦義學慈善等種種事業遂由杜亞泉提出去年大會時未决之選舉案擬請按照租界工部局辦法推舉董事到會襄辦各項義務以促會務進行請衆表决當有魏慶堂起而反對大旨語本會純係義務性質並無權利可言推舉董事恐有黨同伐異之私不若選舉公允似以用選舉法爲宜經衆討論互有異議嗣經主席以兩說徵求衆意請衆舉手表决結果用選舉法者得多數遂照選舉法由衆投票選舉計選定五十一人（董事會長議事會長正副共四人董事議事各八人各項幹事三十一人）選舉畢遂宣告散會時已五句餘鐘矣兹將當選人姓名列下宋漢章魏清濤田時霖徐乾麟裴雲卿杜亞泉田資民何長庚何秋士田祁原孫鐵卿王鞠如許默齋胡熙生陳樂庭胡格生周岷源蔣福昌李菊亭何曰埮魏鴻文陳茂恒羅坤祥陳繼武魏頌周陳一齋嚴爾梅吳成和田永祥邵仲輝蔣泉茂戚純芳馮仲卿何丹書袁芸生吳善卿何元增沈晋鏞李濟生田五豐陶梅生壽孝天施載春曹慕管趙文煥周子慶孫廷煥俞逹夫杜家坤謝韜甫 
[烟酒聯合會常會紀事]  
　　中國烟酒聯合會昨因星期日例開常會到者有南洋兄弟烟草公司陳茂楠西菸業陳祝三俞葆康紹酒業王闓敷裘如邦皮絲業賴秋賓旱烟業邱思銑樂維高等三十餘人首由主席陳良玉報告接京師總代表聶君來函菸酒行政評議會業已頒布簡章日前與高景韶同往公賣局晤見胡汝霖總辦謂大約産銷分徵抱定方針倘有意見隨時到局陳述或送意見書亦可等語次俞葆康起言此次財部彈劾鈕傳善呈文内云該督辦於五年九月與禮和洋行訂立合同購定製烟機器一架價洋六十八萬元現烟酒署未見一紙之圖已付四十五萬餘元之欵可見官場辦事糊塗無不失敗若視南洋兄弟菸草公司經營十餘年大著成效且製烟精良價廉物美營業發逹足以挽回利權實爲我同人所欵佩最次報告福建泉州城内第二區晋南兩縣菸類公賣分棧來函擬就晋江南安設立分會公决贊成議至此已鐘鳴五下摇鈴散會 
[扣留懸掛洋旗之運酒船]  
　　江北商販某甲等日前在浙省販運燒酒數十曁計一百餘擔訜裝兩船運載來申船上掛有洋旗行經南黃浦被公賣第一分棧司事以該商等圖往租界銷售照例經過内地應納公賣費乃用洋旗隱戤於理不合卽向聲明應納公賣費理由某甲等不服該司事即報水巡隊派警將船貨一併扣留看守候報告二區分局長請駐滬交涉員轉知該酒商照章征稅嗣某甲等偕某國人至浦東水巡隊向潘隊長索還被扣貨物潘未允許尚不知若何解决也 
[解釋官産公産之界限]  
　　上海縣公署昨接江蘇財政廳清理江蘇官産處會銜訓令云案奉財政部令開查官有財産係别於公有私有而言但我國習慣官公二字向未分晰凡不屬私人所有者概名曰公如屬於地方者稱公欵屬於國家者亦稱公帑名義交錯事實混淆自官産處分條例公布後始標官有之名别於公有之外規定之曰凡非私有公有皆爲官産是以官公二字爲劃分國家地方之標準顧條文概括究竟何者　官有何者爲公有當時未定界限由是地方圑體動生爭議亟應明白解釋以免紛爭兹將解釋條文四條附錄於後凡條文所未載均不得謂之公有由該廳處令行各縣通知地方圑體一體周知庶免爭議除分别咨行外即仰遵照等因附抄件奉此除分行外合亟抄黏令仰遵照（一）地方圑體名義募集或私人捐助之財産現充地方公益事業之用確有案據者（二）地方圑體向主管官廳繳價承領之公産有執業憑證者（三）由地方圑體呈准主管官廳辦理之特捐以其欵項建築或購置指充地方公益之用者（以上三項産業如已收爲官有者不在此限）（四）由國家特許或最高級官廳批准撥允地方公益事業之用或建築未經廢止或變更者（前項撥充地方公用之産其事業之全部或一部已廢止或變更時所有全部或一部分之財産仍歸官有） 
[通緝畏罪潛逃之法官]  
　　地方檢察廳昨接高等廳令云奉京師總檢察廳令據奉天高等請察廳呈稱同級審判廳解僱書記馬鍾文朦混用印發覺前推事黃耀鳳及前書記官錫箴受賄嫌疑偵查明確提起公訴依法辦理在案惟查錫箴畏罪潛逃迭經訪緝未獲未便任其遠颺倖逃法網亟應嚴緝訊辦以儆貪婪而肅官箴除由本廳通緝外理合開錄該員年籍請令知各省高等廳飭屬一體嚴緝等情合亟令仰該廳遵照等因奉此除分行外仰卽遵照計開錫箴奉天蒙古旗人 
[象山港演放魚雷]  
　　海軍總司令部現定在浙江之象山洋面演放魚雷擇派頭號魚雷艇同安號帶領辰字宿字列字張字及湖飛湖隼等魚雷艇十艘同往操演昨已飭令同安等各艦長等一體知照預備一切於本月十日爲始開赴象山港會同試演 
[咨請浙省會剿太湖梟匪]  
　　水警第二廳長查得太湖梟匪宋老窩子又　糾黨刦掠已派羽黨來滬潛購鎗彈爰飭駐滬水警派令師船駛在吳淞港等處堵截等情已誌前報兹悉水警廳長以太湖毗連蘇浙該梟宋老窩子計有大宋小宋等六匪旣以太湖爲剿穴自應會同浙省水警恊拿剿辦除調派照武靖湖各兵輪前往查剿外昨又咨請浙省水警徐廳長撥派兵輪駛赴太湖會同搜剿 
[三誌白克路之拉刦案]  
　　住居新閘白克路九如里七百零三號門牌前浙江軍督朱介人之妻弟張樹屏於本月十七晚十一句鐘回家在後門撳鈴突被匪徒多人搿至對面七百號門牌空屋内嚇禁聲張並灌以黑臭藥水搜刦去内儲鈔票存摺圖章之皮夾一只復將張挾登黃包車他往希圖勒贖經張呌喊由途人聞聲趕救得脫後卽由張之家屬分投各捕房報請偵緝等情兩誌前報兹悉新閘捕房因見報載張所存某銀行現銀四萬兩被匪加蓋圖章冒名取去當以此事如果屬實該匪等膽大已極即飭中西包探至張處詢問事實據張聲稱所失存摺早經向各銀行知照止付且已登報聲明並無被匪冒取銀兩之事該探等衆將詢問情由據實回訴捕頭矣 
[浙省電請引渡重犯]  
　　皖人沈古成（卽沈吉成）杭州人沈世弟因於八月三十一號下午在虹口兆豐路糾黨圖刦被捕查獲解送公共公廨經中西官訊供後判各押西牢半年期滿分别遞回原籍在案比經浙江楊督軍查將該兩犯迭在浙江犯有命盗重案曾經通緝未獲因特電滬盧護軍使得行公共公廨尅日將沈古成沈世弟兩犯解歸浙江訊辦關讞員接到來文於前日商准駐滬外交圑卽飭承備就公文發交哈爾濱捕房將該兩犯提出押解護軍使署轉解浙江軍署歸案訊辦 
[女巫接到嚇詐信函]  
　　女巫舟山人楊氏向在美租界七浦路六百零四號門牌屋内供奉楊大仙老爺神像妖言惑衆騙人錢財聲言三老爺能治疾病並可求財得財求子得子以致一般愚夫愚婦不惜金錢前往焚香祈禱近來外間傳稱該妇巫積錢已鉅致爲匪徒垂涎昨日該女巫接得郵局遞來信函一封當倩人披閱係興華公司劉天聲具名之恐嚇信言詞頗爲激烈有商借洋五百元限即日送到如不照付或有報捕情事定即派健兒前來用最後手段對付等語該女巫得函後遂將原因報請該管滙四捕房查緝捕頭准予飭探跴緝遞函之人務獲解究 
 
 
 

Page 11

 
 
[油豆餅漲價之電告]  
　　本埠油豆餅業昨接大連日商井田洋行來電謂近來東三省一帶來貨缺乏因鐵路車輛滅少運輸困難之故油豆價格必將增漲昨日豆油開盤已漲起兩元黃豆每石漲起三角期貨十一月分豆油亦漲一元共有二千餘件交易黃豆漲一角五分共售開一千七百餘車現大連現貨統共不過六千餘件一時市價頗難回落也 
[冷作工人求加工資之要挾]  
　　本埠專做軋花刀之冷作工人因所得工資甚微實難度日要求增加工資各店主以上月增加至今未滿一月又欲加資未能允許各工人見不允增加遂於昨日起一律罷工各店主以値此新花上市之際各軋花廠所定之貨甚夥若被抛棄工作有關營業祗得允准故半數工人於下午已照常工作尚有半數仍未上工已由各店主報告該業公所定明日在公所集議解决 
[續誌染業反對例外苛稅]  
　　大南門外仁昶泰昌兩染坊派司至北市祥生利生昌祥記絲線店收取交染絲線行至老北門外民國路被稅務所巡丁指爲漏捐拘送稅局將絲線扣留勒令補捐各染商會議反對等情已誌昨報兹悉各坊染司本擬昨日一律停工後經各坊主再三勸導囑令照常工作以免雙方損失此事未解决前决不派往北市收貨各坊司始仍上工而租界各絲線店亦已集議萬難承認此種例外苛稅如若力爭無效以後應染各貨全歸租界染坊承染以輕成本南市各染坊以此次被扣絲線不過七十餘斤照章未滿百斤者不稅此舉實屬破例故擬即於日内集議正當辦法以維營業 
[關於檢查教員之公文]  
　　上海縣公署昨接省公署訓令云請定小學教員委員會案内前准教育部咨開案查本部解釋贛省檢定委員會質疑案會將高等師範曁前清優級師範選科專修科學生認有檢定小學教員規程第一條之資格准允高等小學校教員並咨各省查照辦理在案此外師範請習所及前清師範简易科均爲造就小學教員而設惟辦法略有不同慈當籌備檢定小學教員之際此項畢業學生資格亟應分别規定以憑辦理凡照師範規第六十五條之規定所設各講習所其講習期在二年以上者准於五年内充國民學校正教員在一年以上者准於三年内充國民學校副教員均自畢業之日起算其畢業在施行檢定以前者應自該地方施行檢定之日起在規定年限以内均無庸加以檢定但該管長官或省道縣視學等視爲必要時亦得檢查其畢業證書至前清師範簡易科凡滿一年畢業考列中等以上各生應受無試驗檢定其檢定合格者准自施行檢定之日起於五年内充當高等小學校教員其二年簡易科之考列下等者或不滿二年之簡易科及不滿一年之師範講習所各畢業生均應遵照檢定規程經受試驗檢定後方准充當某項教員以免冒濫而重師範等因當以本省情形稍有不同此次實施檢定對於一年師範講習所畢業免受試驗檢定一節不得不量爲變更即經叙述理由咨檢教育部核定去後旋准咨開准一七二八咨開據檢定小學教員委員會案呈大部前於解釋師範畢業生資格案内曾規定凡照師範規程第六十五條之規定所設各講習所其畢業期在二年以上者准於五年内充國民學校正教員在一年以上者准於三年内充國民學校副教員均自畢業之日起算其畢業在施行檢定期以前者應自該地方施行檢定之日起在規定年限以内均無庸加以檢定限制不取嚴格具有深心惟蘇省情形稍有不同此次實施檢定對於一年師範講習所畢業生免受檢定之規定有不得不量爲變通者用敢述其理由 
[催兌殖邊事務所之常會]  
　　滬城西姚家弄思敬學堂附設催兌殖邊商困事務所昨日星期又開常會各債權人於下午先後蒞所討論首由書記員將交涉署復函交衆閱看衆以北京總行屢催不理實屬有意延宕欺侮滬民一時大衆言詞漸趨激烈當由主席安慰又宣述歷與總商會交涉情形並謂諸君受累甚鉅忍痛至今將來無論如何公推代表赴京與總行嚴重交涉或訴諸法律惟望諸君仍趨文明軌道據理以爭終有美滿解决之一日兹擬先再致函總行倘仍置之不理再議積極進行方法云云衆皆贊成遂摇鈴散會 
[謝惠塘定期赴任]  
　　前江蘇二區烟酒公賣分局長謝惠塘調辦江蘇第七區公賣局局長於交卸二區局長後在滬小作勾留兹聞已訂於日内起程赴清江第七區新任云 
[精益眼鏡公司推廣營業]  
　　本埠精益眼鏡公司分設外埠向有北京天津漢口長沙四處去秋又分設杭州邇來又設濟南香港兩處聞該公司香港支店係美國非來持面飛亞光科專門學校畢業生主持將來定能精益求精云 
[恒通裕倒閉後之控案]  
　　丁天錫等前投法公堂控胡海寳介紹恒通裕號主陳竹仙來購茶葉五百餘元後恒通裕倒閉陳卽逃逸求向胡海寳及縱胡逃逸之陳湯銘等追還一案昨又覆訊丁投稱商人與謝大賢等合做茶葉生理謝與胡海寳相識由胡介紹將茶葉售與恒通裕送貨去後洋未收到號主陳竹仙即行逃逸旋偵知胡海寳住居華界向胡理論不睬報告巡警局前往飭傳詎被陳湯銘縱逃後着陳及胡家屬限交胡始投到移回案下仍求向胡陳譸追胡稱商人並無介紹謝大賢將貨售與恒通裕之事且商人亦被恒通裕倒欠貨洋二百餘元是實陳湯銘稱商人與胡海寳係表親向在閔行牛肉莊爲司帳與恒通裕之事毫無關係丁天錫等在胡海寳家中交涉之時適商人前往探親向丁等排解有之並無縱胡逃逸之事又有朱隆興王金記胡仁甫等同稱亦被恒通裕倒欠貨欵均求追還聶讞員判胡暫釋陳交原保候查明巡警局當日拘提情形再行核辦 
[關於封閉香店案之省長指令]  
　　江蘇省長公署指令滬海道尹呈爲查明商人李少琴呈訴上海縣知事勒停貿易妨害實業一案擬議辦法祈請核示由云據呈已悉所議將李少琴香店先行啓封並由上海縣知事召集香商查照李維禮原訂章程另行妥議合本客兩帮共同遵守得以相安辦法尚是應准照辦仰即令縣遵行可也此令繳件存 
[和尚跌傷面部]  
　　僧人羊加全湖北人自言向住閘北觀音庵内昨日午後雇坐人力車至南市滬軍營舊址附近適有華商六號電車由南駛北該僧之車因避讓電車以致車身顚覆該僧從車中跌出傷及面部當爲崗警查見將十號查票員帶至一分駐所問明理由飭即備函將僧人送至地方檢察廳請示 
[熱豆漿燙傷頭面]  
　　新閘路二百十六號門牌豆腐店夥劉福生昨與施阿二口角爭論遽將熱豆漿潑於施之頭面致施燙傷經施友吳阿福鳴由一千二百二十二號華捕將兩造一併帶入捕房捕頭諭飭施送醫院醫治劉押候解送公共公廨訊辦 
[窶人攫取火油]  
　　鎭江人周金生因貧難度日前日攫取湖北路三十五號門牌某烟紙店内火油一箱圖逃被店夥許如生瞥見鳴捕追獲帶入捕房禀明捕房諭着押候解廨訊究 
[匪徒攫取皮包]  
　　滬城三牌樓聯福記皮貨作主張某於昨日午前十時許雇一黃包車裝載灰鼠皮數包往北市三洋涇橋山東號家交卸詎出門往北行不多路背後忽來匪徒三人上前攫取一包逃逸張大聲喊捕由附近崗巡追獲匪徒二名拘送一區二分駐所至午後三時許張到所詢問若何懲辦據門崗聲稱匪犯業已申送警察廳張送投警廳具禀請將原贓給領 
[捕房通緝逸犯]  
　　公共總巡捕房刑事科前日發出通弭逸犯之文告兹特照錄如下爲緝拿事照得鮑寳猷一名係廣東人年二十七歳身長約英尺五尺三寸中等身材鑲有金牙三粒能講日本上海廣東及官話曾受雇於三馬路三百七十一號門牌日華洋行因於本年九月一號至二十二號私收帳洋二千六百五十元又銀三千四百七十五兩逃逸前寓虹口靶子路二十七號門牌業奉公堂出票拘拿未獲爲此出示通緝仰諸色人等一體知悉或知其下落請卽報告總巡捕房總巡可也 
[公正人自相矛盾]  
　　大經毛巾廠股東楊信卿前投法公堂控經理徐履琴賬目不符舞弊等情訊供不認判原告舉徐梅雲被告舉張協膺爲公正人將賬算明禀覆候核後由兩公正人禀覆徐應找還大經廠洋一百四十元請示判徐人銀兩保還洋一百四十元在案昨日張協膺投案忽稱照賬核算徐履琴並無欠大經廠銀行之事前此禀覆之詞求請取銷中西讞員以張前堂聲稱與原告公正人雙言同意今忽翻悔不應自相矛盾着罰洋十元以儆徐照原斷還洋 
[劣孩竊取珠别針]  
　　法商滙而生昨投法公堂控劣孩朱吉生乘商人出外之時潛入房内竊去價値百餘元之珍珠别針一個報經捕房飭探陳三林將該孩拘獲吊出原贓求請訊究詰之朱吉生供民人在該洋人處爲厨司副手見此物好玩故此竊取實不知係珍珠求宥中西官判姑念年幼無知從寛押一月准予罰金贖罪贓給原告領去 
[身藏紅土被獲]  
　　青江人徐二昨日身藏紅土三磅行經百老滙路被四百零七號一千三百二十八號兩巡街捕查見以其違犯中國刑律將徐拘入捕房捕頭諭飭押候解送公堂請辦 
[工頭毆傷小工]  
　　工頭王元全昨在楊樹浦工部局棧房内不知因何將小工黃小余凶毆受傷當經五百零七號巡街捕查見以其違章將王拘入捕房捕頭諭飭押候解送公堂請辦 
[竊取金時計]  
　　甬人金阿六前日午後掩入四川路七十八九號門牌瑞和洋内竊得値洋五十元之金表一隻圖逃被該洋行西人撞見見鳴捕將金拘獲搜出原贓一併帶入浦房押候解究 
[降調嫌疑華捕]  
　　公共公廨牌票間九百零五號華捕山東人染春庭及交保問六百六十九號華捕王永昇（卽小彌陀）因與律師掮客金文彪被控案内均涉嫌疑經駐廨八十五號西捕頭惠勒據情禀明麥總巡諭令梁捕改穿一百七十二號警服調赴靜安寺捕房王捕降調至總巡捕房業已分别調往矣 
[續誌巡邏警拘獲竊賊]  
　　浦東洋涇鎭南首唐家弄居民唐晋泉家於本月四號夜一時許被竊匪三人挖洞入室將事主婦唐楊氏喉間义住用物堵塞其口行强圖竊當經三區二分駐所巡邏警追獲張小七子一名解所轉所警廳等情已誌本報昨經徐廳長將張竊發交司法科研訊一過諭飭押候補緝同　到案移解法庭訊辦惟查得該竊匪等黨羽衆多專在浦東一帶攫竊居戶其所犯之案大半係軟進硬出若輩如此横行殊於地方治安大有關碍故特飭偵緝隊士下鄉偵緝務獲首要解案嚴懲以伸法紀而保安寗 
[破獲收贓機關]  
　　帮匪陳和尚（即公司和尚）張奶毛（卽大頭金發）等前在浦東居家石橋私設收贓機關收買來路不明之棉花爛鐵等物經東溝縣警察第六區飭警破獲懲辦在案邇來該匪等復糾集黨羽在西溝馬姓房屋内組織收贓機關收買贓花雇工改換包裝然後出售迭經各洋棧報請飭緝昨由該區湯區員飭派巡長沈經芳率警前往破獲抄出贓花一百餘斤拘獲黨羽崇明人沈得貴一名解所詰據供稱由陳和尚張奶毛爲首陳居其昌棧張居洋涇鎭等語湯區員遂飭沈巡長等帶同沈得貴前往洋涇會同三區二分駐所長警協拿詎陳和尚等早已聞風逃逸當將張姓夥計施金甫一名帶所押候嚴拿爲道之人到案一併解究 
[兩竊賊緝獲一名]  
　　積竊施寳榮與在逃之陳阿福於前晚至某國人家及元泰號兩處竊得巨贓經事主報告捕房昨由探目沈德福將施拘獲吊出贓物若干解送法公堂請究據施寳榮供尚有餘贓實被在逃之陳阿福取去是實判施還押於七天内偕同包探出外將陳尋交到案違干未便 
[請交被控之舵工]  
　　内河公隆小輪舵工戴阿寳因被假冒搜查烟土之惡探任海潮妻馬氏在檢察廳控告毆斃其夫棄屍浦中經該廳飭緝未獲昨日檢察廳致函内河招商局請將該舵工戴阿寳着令保人交案解廳候訊 
[聲請引渡騙子]  
　　通州人唐維翰與張葉臣張仲仁等在海寗路虛設衡裕洋貨號及恒甡錢莊濫出本票騙取華洋各商値洋五千餘元貨物逃逸由捕將唐與兩張一併拘解公共公廨訊實判唐押西年三年兩張各押九月在案兹因唐維翰在内地亦犯有騙案被控上海地方檢察廳前日由該廳備文派警投請公廨將唐引渡中西官　候本星期六將唐帶案預審再核 
[原告請求銷案]  
　　徐源泰木器店主在公共公廨呈控王病僧冐用伶人周鳳文名義兩次騙租値洋五百零九元之木器延不料理一案業已由廨飭探將王傳案訊諭交保在案兹悉王已央人向原告料理前日由原告投廨明被告已將所租木器理清請求銷案中西官核供姑准原告請求會判將案註銷被告開釋 
[扭控車夫剥去橡皮]  
　　住居閘北夏家弄之徐連成以經放黃包車爲業前日扭車夫陳二古至西區警署控稱今年二月間陳租去車子一輛被伊將車輸上橡皮剥去避匿無踪今始尋獲請究姚署長判解司法科移送地方檢察廳訊辦 
[道尹公署批示二則]  
　　崇明縣民王寳林呈爲案懸不理吏胥舞弊留中　攔顚倒訟詞請求查案由呈黏均悉永豐沙地旣爲該民世業有案可稽如果書吏有暗移飛洒情事殊屬不法詞出一面難以憑信候訓令崇明縣知事澈底根查秉公檢斷具復核奪此批 
　　薛鳳卿等呈爲劣董庇護烟徒唆使拒捕環求飭縣迅予究辦由據呈該縣第二鄉董事郁振均庇護烟徒咸毆警等情如果屢實殊屬不法惟詞出一面殊難憑信候訓令嘉定縣知事澈查明確秉公核辦具復此批 
[淞滬警廳批示三則]  
　　德商禪臣洋行德人倍克前被侍者胡文成竊去鈔票洋八百元當時由該德商除投報公共捕房請緝贓犯外又投淞滬警察廳禀准徐警廳長通令協緝在案前日該德商倍克復投警廳具禀昨經徐廳長批示云據呈已悉准予將案註銷並候咨請胡文成原籍官廳查照可也又淞滬警察廳長批陳仲寳禀云呈悉查該渡夫前與划船戶爭渡粉爭雙方各有不合本廳爲維持義務起見故將肇事人王小五子等酌予拘留原冀各事相安遂亦不爲已甚據呈王小五子揚言尋仇各節係屬毫無根據之詞該渡夫尚其安分營生毋再率爾　凟查該處本設有崗巡如若王小五子等果有尋釁情事儘可隨時報警拘究所請備案及行區保護之處固不必多此一番手續也又批楊振生禀云據禀已悉查爾妻遭顧寳生之妻辱駡兇毆旣經鳴警解區　區諭飭靜候調查在案該民如有呈訴儘可報區處分毋庸越級凟陳致多紛繞也仰即遵照 
來件 
[中華植棉改良社緣起]  
　　我國人民之衆多爲全球各國冠棉産之稀少殿産棉諸國後世界産棉匣凡四首推北美次爲印度又次爲埃及最次爲我國據最近調查美國産棉額占全世界百分之六十五我國産棉額僅占百分之五以我與美較僅得其十三分之一是何故哉以天惠論我與美皆雍有最大宜棉地在美有宜棉之棉帶而我國揚子江流域大宜棉作髣髴美之有棉帶然則就棉産言我與美當相爲伯仲矣又何至相去如是其遠哉且不但産棉之數不足而已而棉質且甚劣竭其能力但能紡二十支以下之粗纱至欲紡三十二支四十二支之細紗則必仰給於印美埃及棉有此絶大膏腴有　絶好氣候更有代價低廉之工人起任勞作而顧一任土産之不競外棉之横溢彼蚩蚩者氓吾無責焉將謂設法提倡責在焉府歟政局紛更一時尚無暇注意及此抑將謂姑緩須臾俟之後人歟然而歐戰終結爲期不遠見損於彼勢必取償於我自今以往我泱泱大陸其將爲諸工業國衆矢之的乎失今不圖悔且無及機會難得稍縱即逝悉力提倡我農工商學各界開明之士胥有責焉我托業於棉産之諾君子尤責無旁貸焉當仁不讓盍興乎來謹本斯意以作本社之緣起 
[中華植棉改良社簡章]  
　　一命名本社以聯絡振興内國棉産之同志交換知識以求棉業改良之普及爲主旨故命名中華植棉改良社 
　　一宗旨本社不涉政治專以研究棉産爲範圍兾以天然之地利施以人力之改良庶將來東亞棉産成爲商戰健將用興實業而挽利權惟不設分社藉免歧趨 
　　一入社凡各界有志提倡棉産之士均歡迎入社以廣聯絡而策進行 
　　一經費社員不徼入社費及年費其樂於慨助者聽現在一切用費由郁屏翰聶雲台吳善慶稽竊初四君擔任之 
　　一義務社員均有發屏本社事業之義務（甲）各就力之所能及或獨力舉辦植棉場或合力舉辦植棉場（乙）名人就近提倡植棉改良以圖善及 
　　一權利社員並有應享諸種之權利（甲）得向本社訂購良種子納低廉之代價其種法大要隨種子附奉（乙）改良新棉收穫後得請由本社指引可靠之採購桂棉處以免農家受虧（丙）本社設有植棉試驗場場中所出報告及一切印刷品一致散給以便研究無須納費（丁）遇有疑難處得通信質問 
　　一職員舉定郁屏翰君爲社長穆藕初君爲書記尤惜隂君爲會計 
　　一棉瑒本社棉場設在浦東楊思橋鎭 
　　一社址本社設於上海楊樹浦華德路商廊橋東德大里八百零六號内 
　　一修正本簡章有未盡事宜隨時修正之發起人郁屏翰聶雲台吳善慶尤惜隂留美農科學士黃首民留美農學碩士我藕初 
來函 
[津浦路駐浦事務所來函]  
　　敬啓者近閱貴報本月五日新聞欄内所載津浦路飛虹輪渡遇險一節内容殊欠詳確查本月三日午後三點五十分飛虹渡輪載送第三次快車搭容自浦口開往下關當將到寗客人及行李下完後即由下關送聯運客人至滬寗煤炭港行至中途因避讓一重儎小船轉舵不及加以水溜致將船身近機器艙處與停泊江中之楚有兵艦船頭碰撞飛虹隨緊貼該兵艦所有搭客及船上一切人等均趁此紛上楚有兵船約十餘分鐘後飛虹船即沉没敝所長聞報卽乘小輪飛駛前往察看到時船已全沉當上楚有兵艦查詢見所有搭客已均乘坐划船登岸隨上滬寗車當即詢據隨船員役及本船水手人等均稱船上客人計頭等一位二等二位三等十位内有女客二位均已平安抵岸實無落水溺斃情事惟有一客因攀登未穩以致落水立經划船救起亦未殞命至郵差並船上員役人等亦各安然無恙當時僅有舵工司機水手人等六人因放舢板致落江心後經民船及水警全數救起現在人數俱全等語所有行李郵件雖未及全數搬運然亦曾搶出及以後撈獲計有衣箱六件網籃三件被包衣包等共五件郵袋三十五件業經分别交給原人領去並送交郵局點收次日敝所長復偕洋工程司前往失事地點調查據稱實無溺斃人命之事本日敝管理局局長自津抵浦敝所長又經隨同前往詳查情形與前相同並經傳詢船上船主舵工水手及隨船警兵所供亦屬相符僉稱實未見有人落水願甘出結刻正在辦理善後並籌劃渡輪事宜查此次飛虹失事變出非常幸搭客無多時在白晝且係緊靠兵艦船沉在碰撞十餘分鐘後故得未傷人命誠爲不幸中之大幸貴報所載未免傳聞失實用特詳佈務祈速爲更正以昭信實而釋羣疑是爲至荷此致申報館編輯部津浦鐵路駐浦事務所啓 
雜評二 
[籌備二屆省議會（步陶）]  
　　民國多故六年以來各省議員强半處於危疑不安之境地近頃國會解散省議會之未隨而厄及蓋亦幸而獲免耳再以事實言自督軍圑稱兵而後省議會之不爲他力所攝而猶能毅然執行其職分之當然者不知果有幾省然則我民國第一届省議員所已經過之三分二之時日大都爲愁苦可憐之歷史而此後所殘餘之三分一之未了夙緣其情形不亦大可概知乎難然以視國會之中途而再經夭折要不得謂非有彼善於此之情勢而况國會前途今已一返於元年臨時之狀况雖於名義上欲求如省議會之有二屆選舉之籌備尚瞠乎其後遑言其他 
　　嗚呼省議會之選舉法今猶率由第一屆之成規然而由省議會所選出之參議員則有無尚在未知之天矣與省議員選舉時期約略相仿之衆議員則召集且邈不知其時日矣然則二屆當選之　議員而念及此者其感想不知又將何若也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
中國名人傳 
[萬總兵傳] [  費聲豪]  
　　萬總兵者名彪武字曰勇東魯人也少貧爲人任組役以度日父早殁母衰老多病彪武事之有至性所得値悉以奉甘旨不肯自私一錢髮逆亂起彪武走投某帥麾下以斬級功官總兵時其母蓋已死矣彪武恒中夜徬徨呼其母而悲曰昔彪武貧母思食往往以其値昻不能致今爲官財裕矣而吾母卒吾安用是官哉因大慟合營爲之泣下又嘗獨坐營中念母不已涕泗縱横忽聞鼙鼓聲則破涕笑曰幸有賊在供我殺差慰父母於地下耳上馬殺賊皆授馘遂亦自忘其悲彪武身巨偉髮毿毿然而目有神光獰一齒於唇外見者皆駭走每單握巨刃奮呼而前當之者無不披靡膽雄巨嘗夜率壯士百人乘月色疾馳數十里直入賊營斬其渠之首以歸賊憚之甚呼爲萬天神彪武雖以勇力聞而多智善變尤爲其部下所歎服一日從二百騎挾弓矢獵於野忽遇大隊賊彪武曰彼衆我寡若與之單縱能勝死傷必多不如紿之乃引衆入林薄曰横列之張若弓一發出五矢不必殺賊但求矢出足矣賊近林中弩出如蝗大驚以爲有衆伏急引去而二百人者竟無恙彪武隨某帥轉戰五六年所向有功最後戰粤西之某郡時賊大集我軍敗續而彪武遂以是役死矣彪武警於賊中得一民婦娶以爲妻生子曰承威亦孔武有力人見之者猶想見彪武云 
　　聲豪曰如萬總兵者倘亦所謂義勇之士與奮呼殺賊何其壯也得官悲痛何其孝也然史旣不爲之傳而私家記載亦無一二及之者遂使英雄豪傑之士身死而其名默焉無聞則其事誠足悲矣雖然洪楊之役英雄豪傑之士身死而名不傳者豈特一萬總兵已哉又安得一一訪其遺聞軼事而爲之一一傳哉然則吾之傳萬總兵者亦不過存什一於千百而寄百端於茫茫耳嗚呼是又可悲者矣 
　　（栩評）簡鍊老當寫人物勃勃有生氣是得力於史遷者 
家庭常識 
[自來水筆] [  炳]  
　　自來水筆（西名Fonntain　Pen）令人用之者多矣然有時將挿筆笨頭之套旋之過緊每不易於復啓雖用鐵鉗亦難旋開今有一法祇用熱水一杯（近乎沸者）挿筆頭一部於水内（入水寸許）二三分鐘後取出旋之必鬆易勝常而於筆亦無傷藎此原料爲人造之硬象皮一經熱漬即漲而軟故易啓也中國角器亦然 
[豆腐湯] [  星]  
　　將蠶豆用清水煎熟然後撈出用布榨取其漿（榨時頻冲以水水用原湯爲佳若不敷用亦可加以開水）復加入切成小塊之豆腐皮嫩豆腐芋頭片（或馬鈴薯亦可）及蘼茹少許煑沸數滾即可食時再加以香菜及芝蔴末桃片頗覺清香且極滋養尤益衛生此味惟吾鄉有之他省未見也（不受酬） 
[牛肉絲燒法] [  慕石]  
不佳多老而無味欲其鮮嫩法可先取腿筒牛肉切絲放碗内將醬油葱薑等味合好後一刻鐘另以醋及天花粉兩物各少許（多則味酸而不鮮）放入調和用猪油鑊七八炒連　起去二三　即好鮮嫩無比 
[誤飲鹽急救法] [  梯雲]  
　　速購生豆腐漿（或生豆腐）儘多傾入服滷人口之使之咽入腹中復任其盡情傾吐自不至有危險 
工業須知 
[酒精製法（一）] [  孤星]  
　　酒精於工業上　藥上需要甚多又可爲混成酒之原料供製造酒精之原料約有三種（一）澱粉含有物如米麥馬鈴薯甘　等（二）糖分含有物如糖密葡萄酒渣炎類（三）酒精含有物如各種酒類用酒精含有物爲原料者可直行蒸溜而製成用糖分含有物爲原料者須加酵母使之醱酵然後方行蒸溜之法用澱粉含有物爲原料者先加酸類沸煑或加麥芽以糖化澱粉然後加酵母使之醱酵再行蒸溜卽可上述之原料中最普通使用者爲澱粉含有物又以馬鈴薯價廉易得故一般多用之今述其製法如下 
　　糖液之調製先將馬鈴薯清洗入蒸籠内蒸之十分蒸熟使其澱粉糖化因糖化後之澱粉易受麥芽中糖化酵素之作用也蒸熟後細碎之置桶加水搗成糊狀每原料百分加二分至四分之新鮮麥芽攪拌後置於冷所使營糖化作用此作用十分完全後將此糖液冷却至攝氏二十二至二十四度（未完） 
詩囊 
[丁已中秋後錢塘觀潮] [  碧城女士]  
　　濁浪喧撼地來英雄遺恨託風雷遥空萬馬奔騰後奇陣還成一線桃 
　　纔辭月姊謁馮夷小隊裙裾逐水湄楚尾吳頭勞遠送教神雨送將歸（歸途大雨游客頗苦） 
[月侂觀潮] [  沈拜梅]  
　　長江滾滾潮生雷鼓聲喧百萬兵想見靈胥騎白馬亂麾銀甲打孤城 
　　誰抛飛鏡壓潮頭如此狂瀾未易收歳歳風波起吳越三千强弩憶錢　 
　　（栩評）一寫景物有聲有色一刺時事可泣可歌作詩如此庶得風人之旨非徒作也 
長篇小說 
[社會小說貪嗔小史] [  常覺小蝶天虛我生合譯]  
　　第十六章（三） 
　　依洛克曰雪柳久不見矣胡不過我豈我有所開罪於君耶納蘭曰嘻汝自有良伴何必我彼蓓雷者非甚美乎依洛克固坦率則曰誠然此女郎亦佳納蘭聞語則現鄙色曰然乎依洛克曰然吾視其人絶似春日之野花納蘭曰花乎果何花者槿葵歟抑牛糞耶依洛克笑曰雪柳汝語乃類詈人彼嘗得非汝耶納蘭曰否我得罪於彼耳蓋彼令我採取鳥卵而我未嘗應之依洛克乃失笑曰利口哉吾今乃知汝妬我耳納蘭聞語遽頳則曰汝言無當吾不與汝言矣因怫然欲行依洛克亟曰勿吾知罪矣自後吾必不敢爭此女郎吾今有一章圖須君商榷蓋將以開船埠者納蘭因止步於是展紙二人乃並肩而觀依洛克曰吾意當賚此圖親見鄧溶但恐渠不能解耳納蘭曰此圖甚晰何致不解但紙面齷齼乃爾汝豈以泥濘之手繪之耶依洛克曰吾手浣之數矣而紙矣屢易特不知何故繪未及半又復汚矣汝能爲我更繪之者則殊感納蘭曰此易耳但汝亦宜允我一事卽汝後此勿理蓓雷依洛克笑曰汝嘗謂不喜女郎者矣今何如納蘭正色曰吾正不喜女郎故顧汝勿近彼今吾當爲汝繪圖去因遂卷　而行居數日霍齊史等已將租殣凑集以奉納蘭而圖仍未繪依洛克往視納蘭則方出其所獲鳥卵一一裝以紙盒實以棉絮將以携歸苞洛區者依洛克笑曰雪柳汝又續得如許鳥卵耶幸汝將歸不則島中飛鳥將絶種矣納蘭曰夥頤然翠禽之卵乃猶未得其一昨吾曾見壁峭之下乃有翠禽翔翔度必有卵惜無策以取之依洛克曰然則不妨徐徐圖之汝當不即行也納蘭曰否禮拜五前吾必須往苞洛圖矣依洛克愕然曰若是其速乎禮拜五何其速哉納蘭無語依洛克盤桓有頃亦遂去明日納蘭遲依洛克不至日且哺而足音杳然納蘭心疑遂往見白甫則曰顀洛克已早出矣彼固允我午餐必歸今且晚矣納蘭詫曰豈在山頂與蓓雷嬉戲耶吾當自往覓之登山適近峭壁因念鳥卵試一俯瞰則大驚蓋當峭壁之前適有足跡巍然但有向下而無向上試望壁下則一落千丈莫窮其底其外即爲海灘濃務龍之不能辨晰納蘭詫曰依洛克豈失足墜耶探身岩腰試抗聲呼之但聞廻礬甕然殊無應者側耳聽之則唯水風漱石海鳥悲鳴忽風吹霧散斜陽映入澗底乃見海灘一角上有一人仰身而臥似已垂斃則依洛克也（第六章完） 
 
 
 

Page 15

 
 
   
 
 

Page 16

 
 
   
 
