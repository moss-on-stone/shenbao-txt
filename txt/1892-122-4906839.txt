# 1892 - 122 - 4906839

 

Page 1

 
 
[新印直省墨選出售] [  申報館主人啓]  
　　新科直省闔墨旣出必有名公鉅卿詳加選擇付諸棗梨以供藝苑揣摩辛卯科直省墨選用新鉛字排印清於麋眼朗若螺紋且頁數增多毫不抽减上列眉批後附試帖琳琅满目兹已告成分釘四本定價碼洋一角八分躉買者折扣從廉定於三月廿二日出書欲覩絕時花樣者尚其汲早購取乎售處仍照曩例此布 
[論治國必先安民]  
　　生民以來天下一治一亂迭爲循環若相倚伏顧趨亂甚易而求治實難戡一時之亂似難而實易離亂旣平而人心夥治治之若易爲力然仍不能措一世於安和而定四方之反側者何也則以徒治其外而未能治其内也徒治其末而末能治其本也徒治其小而未能治其大也今世士大夫一則高談性命而輕視外交一則浮慕富强而遽言變法不知我之所欲强兵富國者不專在練士卒製船艦精器械而已也不專在通商賈興製造萃貨物而已也今輪船招商局旣設載客運貨逹乎南北各處商務興矣購置機器織造洋布工作盛矣電線行於各州郡邑毋遠弗届消息靈矣較之三十年以前大爲改觀則所謂變法自强者蒸蒸有日上之勢彼西人之所造火輪舟車電氣通標在其國中行之亦不過五六十年而已而沾漑我中國已如是之速則將來西學之盛行操券可必也况乎廣方方館同文館實學館後學堂　　學堂並已開設苟能實事求是實心以行實政又何難頡頏乎西人且駕西人而上之哉特慮其始勤終怠而不能持之以恒久也徒襲皮毛而不能進探其奥窔也虚事矜張而不能深核其實際也但知粉飾而不能歴求其功效也因循而不能振作事在創始而怠惰之氣已乘之矣略有端緖卽自炫耀而虚憍之氣已中之矣顧此皆能知西學之爲善者也西法之爲可行者也而其弊已如此其有以西法爲不足尚西學爲不能通者一言及西人卽已目眥欲裂憤氣上衝幾欲擯之於六合之外毋論其學之善不善法之可通不可通一槪抹殺　習楷　牢不可破其人皆自命清流而言吐詞爲世則傚必欲我行我法决不背與世推遷則其下亦從風而靡由此兩黨相持各懷意見不肯和衷共濟而天下欲求其治豈易言哉近年以來髮捻回苗久經戡定共享敉平而不逞之徒隱伏潛藏聯盟結會擾及教堂水旱偏災枵腹之徒不能自全往往流爲盜賊刼竊嘯聚在在堪虞自中西通商或遇父涉之端一有不慎兵禍可以立見國家處此多事之秋其内其外幾於防不勝防雖曰時勢使然而實由於不能安民之所致也今欲民之安莫如均利益順民心愼選牧令何謂均利益天下各國貧富之民雖有不同而利益之均則無不同中國貧民可獲之益在上者非惟不爲保護之導引之且反從而遏抑之朘削之同是徵錢漕也納釐稅也有勢力可獲使宜無勢力者率照成章已爲幸事浮收勒索十有其九利益何由而均何謂順民心發號施令須因民之所欲而推廣之苟有損下以益上者槪止勿行捐納之開上之收利甚薄而民生之隱受其禍者無窮何則流品旣雜官方不肅他日出治一方不能爲民惟知爲已而已民爲勢力所脅制安能自遂其生哉民心何由而順今欲均利益順民心則必自愼選牧令始朝廷設官本以衛民乃訟獄之間或狥私情或行賄賂或惕以威勢致小民受屈難明由於牧令之非其人也苟牧令得人則民有不安居樂業者哉夫安民首貴乎養民民之不安都由於不能自養中國之民但知分財而不知生財以致度日終艱飢寒交迫弱者呼號於道路强者肆横於村鄕甚至跳梁拍張弄兵潢池如唐之黄巢明之闖　皆是也國家早能爲之所而有以養之又何患焉善治民者不　乎治之於旣亂而貴乎治之於未亂而尤貴乎治之於將亂求治不難請以三事陳之一曰重軍務自古整軍經武有備無患國家之大典也軍士首在訓練統兵員弁先須習之有素然後能治之有方西國兵弁多從武備學堂演習技藝然後試之於行伍無有以老弱充數侵漁冒糧者更無有减營額縻兵費者一或有此士卒豈肯竭力從公則事遑克濟哉一民愼交際睦鄰柔遠古之經也遠交近攻國之制也西人越數萬里而來通商傳教我國家原當一視同仁無區畛域庶不失王者無外之規乃無知愚民不辨理之是非妄啓釁端非所以待遠人也朝廷於此一惟持之以愼所以結其歡心堅其永好一曰簡賢才朝廷用人本貴因材器使科第之外必當兼行推選用鄕舉里選之法登崇俊良爲國家慶得人庶幾懷才之士不致困於下位試之於事自必能勝任而愉快而小民得被其澤矣如此則内外並治本末兼培大小畢貫亦何亂之不可弭哉且士卒練矣而必擇良將以將之船艦製矣而必擇嫺於西法者爲之駕駛器械精矣而臨陣折衝必有人焉乃可以制勝推之通商製物運貨何事不然故旣得人則均利益籌防衛愼交涉而事無不舉處之裕如旣絕外患又無内憂安有亂兆之形亂萌之見哉若夫變法自强亦治之之一道由漸而不可驟貴乎因利乘便因勢利導擇善而從順民之欲優游而漸漬之百年之後吾見其可行也 
[諭旨恭錄]  
　　四月初三日奉上諭張家口監督端方奏差满回京齎交盈餘銀兩並請减成賠繳虧短盈餘銀兩一摺所得盈餘銀三千三百六十五兩零著交廣儲司其所請减成賠繳之處著户部核議具奏欽此 
[本館接奉電音]  
　　昨由京友電傳諭旨三道敬謹譯登○四月十一日奉上諭剛毅著調補廣東巡撫江蘇巡撫著奎俊調補阿克逹春著補授山西巡撫欽此同日奉上諭此次新貢士殿試著改於四月二十六日舉行二十九日帶領前十名引見五月初一日升殿傳臚初四日在保和殿朝考欽此同日奉旨額勒春著賞給副都統銜作爲科布多帮辦大臣照例馳驛前往欽此 
[制憲過錫]  
　　昨接無錫發來電音云兩江總督劉峴帥於初十日午刻行過無錫 
[移屍疑案]  
　　劉觀察之公館向在葑門内嚴衙前對户有某漆盤鋪係某甲所開本月初六日傍晚劉之庖人某乙肩一鋪蓋出置甲鋪内言暫寄一宵甲初不之疑旣而晚餐後各夥收拾臥具將乙之鋪蓋移動頗覺沉重遂用力一掀覺似有物墜於外然火燭之見露出者乃死人之頭也大驚相與喧嘩甲遂將鋪蓋展開檢閱之乃赫然一女屍細視面目蓋卽素所見慣之劉婢也婢年十三並無父母自幼傭於劉兹不知何故而斃又不知何故而移置他所一時鄰里喧闐咸咄咄不解迨天發曉地保禀知元和縣報案請騐李大令卽帶同刑仵人等臨塲相騐據云騐得無傷當有屍之外祖母某嫗及屍之母姨某氏投屍塲喊寃劉遣家人某丙禀稱此婢因急痧身死嫗與氏同供稱死者身上有火籖 
 
 

Page 2

 
 
印七處而且渾身青腫顯係被人謀死叩求伸寃丙稱身上籖印乃薙髮匠挑痧之印大令飭傳薙髮匠至案匠稱昨日却喚小的挑痧然已體冷如氷矣小的止挑一針並不多挑氏叩頭曰卽使發痧身死何以將屍移出顯見情虚務求澈底根究旣而由劉飭人舁棺木至氏手持巨石將棺撃破嫗躍起躺臥棺中謂爾等欲將屍身就殮請卽將我殮入可也當有人百般勸導氏大言曰現在總督大人將臨此地我將預俻鳬水鳴寃旣而將頭髮拆散且哭且言我投臬憲衙門呼寃去也遂向西飛奔而去現聞陳廉訪准詞飭縣詳細再騐至究竟如何容俟訪明續錄 
[電傳壬辰科會試題名全錄]  
　劉可毅武進　王棣昌朝陽　姚晉圻湖北　李希聖湖南　顧仲安山東　楊吉成安徽　貴　誠满洲　趙鼎仁浙江　葉德輝湖南 
　湯壽潛浙江　羅　迪四川　方家樾福建　李　弁湖北　周頌聲廣東　鍾爾檜福建　何廣輔浙江　趙　熈四川　陳鳳藻江蘇 
　沈樹人直隸　王仁俊江蘇　江鴻勳浙江　周　佩山東　陳巨賢福建　林頣山浙江　渠本奎山西　屠　寅江蘇　汪康年浙江 
　劉恩齡江蘇　彭禔庠江蘇　田寳蓉陜西　唐文治江蘇　許貞幹福建　饒寳書廣東　玉　汝漢軍　李哲明湖北　陳　瑜貴州 
　吳士鑑浙江　屠子敏河南　伍元芝江蘇　曹廣禎湖南　李書翰安徽　王德庚浙江　夏孫桐江蘇　吕存德雲南　舒啓宇江蘇 
　年作航江西　張元濟浙江　陳乃賡浙江　胡從簡四川　夏樹立浙江　胡汝霖湖南　孫培元江蘇　周學銘安徽　趙啓霖湖南 
　陳福蔭廣西　張祥齡四川　陶福履江西　洪文升廣東　承　厚满洲　饒　軫廣東　林國庠雲南　王麟熊四川　劉顯曾江蘇 
　顧　瑗河南　熊希齡湖南　胡繼瑗安徽　王良弼湖南　吕懋光江蘇　鄺兆雷雲南　范德權湖南　洪錦棟浙江　張仲儒直隸 
　袁寳璜江蘇　壽　朋满洲　朱　本浙江　葉爾愷浙江　文　龍四川　陳伯陶雲南　俞鴻慶湖南　玉　彬蒙古　吳寳蓉浙江 
　熈　彦满洲　丁錫奐甘肅　常棠華山西　何藻翔廣東　常　瑞蒙古　吳世武山西　高鑾寳浙江　戴鎛之貴州　吳　方江西 
　李愼侯江蘇　莫鎭疆漢軍　汪　海江蘇　李翰屏山東　傅曾濟四川　胡矩賢湖南　高禄華山西　吕志儔安徽　楊　楷江蘇　 
　蔡鎭藩四川　喬國楨直隸　胡愷麟順天　沈文瀚江蘇　賴麟年廣西　趙蘭田奉天　宗錦晨直隸　葛文模山西　陳偉勛河南 
　江逢辰廣東　周　鈞江西　徐德漑安徽　劉正敎河南　鄭輔東安徽　惲毓嘉順天　夏時濟湖南　李雲慶湖北　李祖壽浙江 
　張麟齡江蘇　郭兆春湖北　黄爾祖福建　陳德銘安徽　甘作賡四川　齊令辰直隸　王慶志浙江　牟　育浙江　恩　齡漢軍 
　王寳瑜河南　張延齡河南　劉亮藻湖南　蘇夢蘭順天　吳家俊江西　裕　緘漢軍　鄧廷佐湖北　李藴華陜西　葉　濬江西 
　楊介康湖北　杜　賓山東　陸廷楨江蘇　徐中鉉湖北　葉壽年福建　汪春榜安徽　方軌華廣東　管世駿浙江　楊敬選河南 
　汪詒堂湖南　左崇典山西　丁福申江蘇　王室藩江西　梁于汶直隸　杜　彤直隸　李兆敏廣東　鄭炳章福建　周汝鈞廣東 
　貽　榖满洲　龔心銘安徽　張心鏡江蘇　沙元炳江蘇　陳樹屏安徽　汪忠杰直隸　宓昌墀湖北　尹昌齡四川　劉潤珩湖南 
　吳思讓四川　譚啓瑞貴州　周景濤福建　趙子璨山西　朱家寳雲南　張炳文福建　宋書升山東　黄允中福建　柴　樸甘肅　 
　孔昭倫山東　安秉玠陜西　黄鴻逵江西　曹中成山西　章文綬江西　葉　芸山東　田毓珩山東　黄壽惠陜西　萬雲路河南 
　李振田山東　承　勳蒙古　孫當仁甘肅　劉　鐸湖南　雷寳荃陜西　黄葆初福建　周學海安徽　蘇維慶廣東　周鳳翔四川 
　伏衍羲甘肅　趙壽琛直隸　保　謙漢軍　楊　　廣西　劉鍾瓊遺州　賀　欣安徽　朱治文安徽　吕　曾江西　張聯駿浙江 
　洪汝源湖南　黄炳元江蘇　藍　鈺江西　趙國泰雲南　陳錫瓚福建　傅國英福建　陳鉅則福建　趙從蕃江西　王廷贊山東 
　饒士端江西　孫樂嘉山東　温錫純江蘇　許陳毓福建　尚其亨漢軍　劉燕翰浙江　張祖厚山東　王殿中直隸　劉福姚廣西 
　蔣式理直隸　秦士麟廣西　馮永圖廣東　盧維雝湖北　唐　銳甘肅　胡壽撰雲南　郝曾祐奉天　李作楣山西　洪兆麟漢軍 
　于相德山東　譚子俊　　　史悠咸順天　孫友蕚山東　劉素存江西　延　燮满洲　王光棣四川　盧金書山東　張其金廣東 
　趙鑾揚直隸　王慶垣順天　翟壽鵬山東　池伯煒福建　陳兆豐　　　湯原銑河南　郭曾源福建　檀家琮安徽　管庭綱山東　 
　蕭立炎江西　劉瑞麟河南　佟文正漢軍　施之東福建　謝甘盤江西　金時燦河南　曾述棨河南　李宗膺陜西　錫　麟满洲 
　張超南福建　李　豐江西　車逢源直隸　陳雨濃　　　范家勅廣西　武延緖直隸　孫壽彛　　　阮大庭陜西　劉黎青河南 
　徐　曾安徽　王家驥廣西　翁立德順天　王世楨山東　龔心鑑安徽　汝作梅陜西　許克家雲南　許文森順天　謝德昭陜西 
　王樹鼎山西　馮舜生廣西　趙傳琴雲南　趙協莘江西　徐　聯直隸　李宗森陜西　李培之河南　程利川浙江　楊洪勳陜西 
　丁麟年山東　張維城陜西　康　詠福建　趙潤生廣西　蹇念典貴州　傳鍾濤貴州　胡秉彛陜西　張　瀛雲南　王樹中甘肅 
　劉肇璸河南　鄭揆一廣西　朱雲從江西　蕭逢源福建　田智枚山東　文緝熈江西　吕　森廣西　東祖綬浙江　陳忱愷湖北 
　高增爵陜西　齊紳甲奉天　馮饒泉廣東　周培懋廣西　焦　賢甘肅　楊光尊雲南　宗冠儁貴州　吕　鈺雲南　王光鼎貴州　 
　關天眷甘肅　彭繼祖廣西　張鎭芳河南　黄炎卿雲南　黄壽傑貴州　劉　坦山東　狄庚吉雲南　劉積義甘肅　張榕蔭雲南 
　李慶棻順天 
　本科會試於十一日揭曉春風得意爭書淡墨之名飛電遥傳藉代泥金之想逖聽好音者自必爭先快覩也惟由電碼譯出姓氏籍貫容有缺誤俟接官板題名錄再行校正[  本舘附誌]  
[皖上軍容]  
　　前者安徽巡撫沈伸復申丞以皖省濱臨大江爲上游各省咽喉鎖鑰目下哥匪雖尚安謐防衛不可不嚴因奏請添募兩營勇刻已招募成軍分投駐紥上月十八日統領練軍馬步等營宋珮箴軍門排齊儀從緄詣東門外升坐點名見各勇皆赳赳桓桓虎頭燕頷男兒好身手洵足以備士城因命之曰新兵左右營隨禀請中丞委統帶練軍後營王良臣副戎心忠统帶而以帮帶練軍砲隊營周海臣叅戎雲田爲營官所遺練軍後營統帶以前帶練軍右營李海臣副戎瓜代并傳令左營就西門外狗兒山擇地安營以資守禦狗兒山本有馬營駐守兹則令移駐至虹門外火藥局旁右營則駐守東門外旗盤山有蠟屐來游者惟見江流滾滾中雉堞巍然四面皆有堅壘軍容壯盛如火如荼不似灞上戟門事同兒戲南面江滸則更駐泊三板師船黄頭郎雙槳如飛日夕在彼試演老成謀國布置有方自非胸有甲兵何以致此 
[銅符新綰]  
　　甘泉縣劉大令調省另候差委新任李刺史孟康已頒紅諭抵揚擇吉本月初九日接篆先期本署堂役紛紛出境迎迓其公館仍在東關街曩日堤工局内云 
[望切仁人]  
　　朝陽建昌等縣去冬慘遭兵燹屍骸山積事後雖已埋胔掩骼惟地方遼闊迄未全完現當春令融和屍氣薰蒸不免釀成癘疫如蒙善士於籌賑外惠解回春妙藥以活遺黎未始非功德事也不禁企予望之矣 
[烟雨樓題壁]  
　　嘉興訪事人云上月三十日之晚夜已央矣協大信局划船夥某甲满載信物赴蘇州中途突遇强人將船排至新塍掠 
 
 

Page 3

 
 
四洋銀等物直至空諸所有始四散奔逃船夥乃回訴局中俟至天明奔赴秀水縣署控訴時適月之初吉劉邑宰方赴各廟拈香閽者告以須繕具禀詞於晚間投遞至晚邑宰飭提研訊船夥歴訴被刦情形邑宰諭令明晚覆訊核辦○春光老去紅綻梅肥布榖聲中已更夏令禾中各署因定於三月廿九日換戴凉帽郡城各皮貨店一律改爲杭扇店前此服之無斁者兹則倐爾奉揚仁風年矢催人竟如是乙迅速哉○邇來米價每石須洋銀三元一二角聞之巿中人云此後當有增無减菜油等貨則價值平平園桑已漸萌芽祗以天氣凝寒有類初春景象是以鄕村蠶婦猶未安排竹箔預備浴種於鴨頭新水邊云○某日有甲乙二人由杭州塘至嘉興行至西麗橋適值狂風大作飛廉一怒幾疑虎吼長林中登時瞻戰心驚顚入河内乙齒尚稚高聲呼救繼之以泣隔岸鄕民及路過之某商船爲之設法救援而洪濤滾滾之中全不見甲之形跡問乙家在何處則稱陡門鄕間人墮河者係伯父急倩人飛報其家復添人入水打撈至初六日始獲屍身則雨傘仍在手中早已如顔杲卿之握拳透爪矣乃就岸側搭棚收殮痛哭扶回○本月初五日本爲嘉興府考試武童馬箭之期適大雨傾盆馬道中泥　没踩不特試者不便彎弓盤馬卽閱者亦苦帶水拖泥因改就府署中先試步箭傍晚試畢牌示初六日試刀石并默寫武經初七日在内教塲補試馬箭考數以海鹽爲最衆然亦祗六十四名餘祗十餘人而已意者聖天子偃武修文漸蔚爲戢矢櫜弓之盛乎 
[春賽餘波]  
　　寓滬西商春季賽馬三日節詳前報昨係馬夫賽馬之期西人之餘興未闌者相與共賽計第一次六馬西人勿來代沙遜行勝第二次六馬别發洋行之西洋人密且大勝第三次五馬順全隆洋行勝諸西商暫憇小食後三點鐘賽第四次七馬沙遜行之馬夫名谷雲勝第五次海關西人密司利勝第六次馬夫五騎跳浜踵柴架西人西夫牛之馬夫名阿昭勝第七次四馬西人密司利勝第八次十三馬西人勿來代沙遜行又勝第九次五馬泰興洋行西人可而勝第十次六馬平和洋行馬夫名阿掌勝第十一次兵船西水手十四馬比賽乘白馬之水手勝其餘或有墜馬者有退縮不前者而於是春賽之事畢矣 
[推陳出新]  
　　哈驀斯敦馬戲在滬開演之第一日本館縷紀情形兹悉禮拜一晚間當另選妙伶别翻新劇又以宵分時門禁森嚴閨閣中人亦不便夜行因定於每禮拜三六日間獻技俾得游目騁懷昨日已於報後續登告白矣 
[因忿吞烟]  
　　某甲家住滬城館驛弄左近家無中人之産惟藉小本營生邇來飽煖思淫在所不免致與蕩婦某氏有染一日不見便覺寢饋難安前日甲妻章氏訪知情由向之規諫甲非惟不聽反肆兇毆章氏旣處窘鄕又遭强暴吞聲飲泣悲從中來至晚私購洋烟背人吞服夜半毒發甲聞聲驚起急延某善士到家灌救則已魂歸地府無術回生矣慘哉 
[緝獲兇犯]  
　　寳山縣境有張榮華卽張桂方等疑談桂福行竊兇毆身死後抛屍河中由該處地保報請寳山縣馬漁珊明府騐屍飭緝兇犯旋知兇犯遁逃出境明府備文至英公廨蔡太守飭差趙金恊同寳山縣差凌正緝拿兇犯該差等查得張榮華逃避在川沙九甲地方已經拿獲昨解到案太守命卽送寳山縣歸案訊辦 
[上海縣署瑣案]  
　　楊炳先者上海土著也家在城中虹橋左近前曾開設錢莊以權子母連年虧折以致閉門及至前年椿庭萎化益復無聊乃改而爲照相生涯照相者泰西光學中之技習之精妙本可謀生而楊苦乏恒心半途而廢馴至東漂西蕩日與流氓名三和尚等爲伍街頭巷尾遇事生風魚肉懦愚以獵衣食其母王氏屢次訓斥置若罔聞邇來更深入窘鄕一籌莫展乃竊取家中衣物質錢以爲烟賭貲昨日上午王氏查知向之詰問楊非惟不服反握拳向母欲毆王氏念撫養成人何等辛苦今竟不能管都實屬有忝所生遂扭至縣署請懲並訴稱楊年二十歲已于前年娶曹姓女爲室袁大令飭暫行看管令王氏開呈節略○有劉姚氏者鳬單鵠寡孤苦零丁前日訴稱小婦人被二十二保地保孫耀增糾同土棍王阿金攔路行凶毆傷頭額昨午袁大令情帮審委員宋莘樂二尹升堂提訊劉姚氏訴稱小婦人家在治下住浦東陸家行丈夫世習耕耘平生足不入城巿自經去世家况蕭條小婦人惟藉十指辛勤紡織苦度本月初八日持布數匹至鎭上求售孫阻住去路一言不發扭髮毆打王更惡狠狠奔來助之爲虐小婦人正欲向之分辯孫復掣旱烟袋戳破頭顱忙亂中布及簪環不知去向無奈投署喊控務請伸寃二尹飭仵作騐得氏頭上實已受傷以其所訴支離喝令退去候提孫王到案訊究○震源正錢莊主黄鎭心以法界利源茶葉店主胡寳星圖賴往來銀一千六百餘兩因之控訴提追袁大令移文法公堂將胡解送到縣訊供之下判令收所限交其詳已見報章無庸爲之贅叙矣迄今爲日已多胡竟依然挺押昨日日方亭午大令倩宋二尹傳點升堂提胡訊比胡供稱小的係紹興人所欠之銀求恩交保出外清理二尹准之諭令覓一的實之人人銀並保○孫鳳藻具詞控稱姪媳孫沈氏早失所天在家守節突有孫桂松王書田等爲媒偪令醮與徐阿龍爲室袁大令以扛孀偪醮律有明條飭提一干人升堂研訊徐供稱小的曾出身價洋七十五元娶沈氏以主中饋大令判令將沈氏交孫領回徐叱令退去桂松及王收所押繳所得沈氏身價洋銀旣而王在所患病大令發善堂醫治此亦前報所已載者邇者原告投縣傕訊而王病尚未痊昨日午堂宋二尹飭提訊比桂松供稱小的家在本邑西南鄕家世力田從不在外作歹沈氏自願琵琶再抱小的等因爲之執柯袁大老爺判令繳出身價洋銀小的實在窮苦萬分難以籌措二尹限五日内如數繳案如違比究 
[英界公堂瑣案]  
　　包探徐雲香稱據洪阿意報失東洋車認見原贓其間有無認　情事尚未查明請訊洪阿意供江北人業車夫出洋二元向女人買舊東洋車一輛修理後拉包車那女人是向新車行買來現因歇在路上失竊尋見是實李阿榮供蘇州人向來推車曾有向在白大橋王公館之徐二爺因王公館移居回蘇將是車買與小的現有洪阿意冒認致有朱阿榮等不服理論爭執朱阿榮周阿榮陸阿榮等同供都因說是冒認東洋車故在塲解勸蔡太守飭將李阿榮帶回捕房查明俟下禮拜一再行覆訊核辦○包探黄四福稱緝獲過犯陳天福現在又竊陳阿二等各家衣被拿獲人贓送案陳阿二王阿元張玉山等均投案請爲領贓陳天福供安徽婺源縣人小的向在上海原籍家鄕無人連次行竊乞求施恩蔡太守判過犯行竊之陳天福笞責一百板發捕房管押一月期满再笞一百板遞籍起案之贓交各失主分别認領○包探顧阿六稱緝獲過犯行竊之陳芝福現又行竊葉正春盛國泰等之衣物起到原贓送案葉正春盛國泰同供先後被陳挨門行竊衣物已由包探獲贓請領陳芝福供華亭縣人連次行竊如今只求施恩蔡太守判陳芝福笞責一百板管押一月期满再笞一百板遞籍○陳順福稱在陸正大客棧帮夥陳德芝來住宿拆竊夾被阻獲人贓交捕送案陳德芝供蘇州人初次犯竊以後不敢再犯尚求恩恕蔡太守判陳德芝管押七天以示薄懲贓交失主領去○包探何瑞福稱張阿大連次行竊解奉遞籍現又來滬爲此拘案張阿大供丹陽縣人向爲薙髮手藝現因妻子走失曾有朋友通信追小的來找尋不敢犯事乞求恩典蔡太守判張阿大先行笞責押候查明有無尋妻情事再行核辦○一百五十五號巡捕稱楊阿大在尚仁里口故意磕碰調戲婦女與論反敢逞蠻爲此拘案楊阿大供蘇州人向爲轎夫不敢調戲婦女蔡太守以楊阿大調戲婦女殊屬可惡判枷號七天發巡捕房帶往犯事地方示衆○葉盛昌稱軋花局被竊棉花二三斤當時追獲人贓交捕送案李洪秀供南京人以後不敢再犯蔡太守判李洪秀管押三天贓交葉盛昌領去○李桂珍稱在怡和祥生理被車夫竊去套褲一雙棉袄一件綢衣一件尋獲交捕應給工洋三元八角車夫如果回籍情願再給川資洋一元求免深究蕭春山稱是怡和祥司事供與李桂珍同陶阿慶供江北人在怡和祥做車夫行竊原是該死現在情願 
 
 

Page 4

 
 
回籍只求恩典蔡太守謂旣據原告求免深究姑准飭將陶阿慶暫押以待送到工洋及川資給領自行回籍贓先給領 
[法界公堂瑣案]  
　　在軋花局管理事務之法人羅培於去年十一月間投英公廨控被車夫王仁裕竊去洋銀六十元將王送押旋因王一貧如洗挺押三月絲毫不繳遂於今年二月廿六日解歸法公堂訊押依然延宕葛同轉商諸領事將羅培傳案捕房將王仁裕解候定讞同轉遂將王購地安葬父柩無力繳還洋銀等情告知祁繙譯官祁繙譯官向羅培轉逹判將王仁裕笞責二百板釋放所竊之洋免其追究○通事禀稱陳阿金辱駡華捕送案請究同轉詰問之下陳供該華捕素與小的欵洽偶然戲謔變羞成怒並非有意辱駡同轉謂華捕係在官人役爾何人斯敢與伊取笑眞乃罪不容恕判掌責一百下○大方棧接客陳小芳將輪船搭客皮箱取去嗣爲棧主所知將陳小芳送案訊押其詳已紀前報昨日棧主又將與陳小芳串同作事之柯宇亭送案同轉以失主並不到案著將兩人押候交保○包探郁庭湘禀稱王阿福日前在北京輪船上行竊搭客烟槍一枝持至某押店内押錢三百文小的將王阿福拘獲吊到烟槍送案請辦同轉問王曰烟槍究從何處竊來供稱本月初八日在太古輪船碼頭竊來旋於初九日典押同轉以失主不到判將王押候掌責一百下烟槍暂存捕房○包探孫錦榮禀稱前日書信館洋人在開售貨占之丁進發處查到西式信袋一隻指爲竊來送押捕房盤問之下丁言信袋係挑舊貨擔之金紅春售下故將金拘案請究同轉詰問之餘金紅春供信袋於去年二月間向書信館出店買得出錢四十文同轉謂信貨價本不賤何以祗值四十文供小的見已破壞本不欲收買是以出價較廉同轉以書信館洋人未到准將丁交保金押候質訊信袋存堂○花烟館鴇婦吳蔡氏訴稱前夜九點鐘時孫明昌糾合狐羣狗黨來吸花烟四盒共出洋一元二角兩人留連不去小婦人旣以賣娼爲業無不首肯惟夜度資需洋一元二角向孫索取伊吝破慳囊致相口角孫供稱小的由寗波來申閱時未久前晚有友人邀往花烟館尋歡取樂共吸花烟兩盒半給以小洋兩角半鴇婦定欲索洋四角致相齟齬同轉謂孫曰爾係經紀人不應至齷齪地方判管押三日以爲狎游者儆○一枝春茶博士李阿生訴稱有陳宇劉開貴兩人灌館黄湯揮拳相撃旁人排解不開致失去水烟袋兩枝打斷一枝計茶十一碗合錢二百六十七文尚無著落故將兩人扭案請追陳劉兩人同供在碼頭作扛夫偶至茶館小憇因索欠起釁彼此爭毆同轉以陳劉身畔有錢六百文提出四百給與李阿生賠償失物李領錢而退○放柤東洋車之陸靜卿訴稱二月十八日失去號衣下一套曾報捕房至今杳無影響前日查見同業陸子琴所穿號衣確係小的失贓送案請究陸子琴供稱正月初八晚西北風大作小的拖車至新開河畔燈火被風吹熄因卽停車在墻隅劃自來火瞭見地上有號衣一件貪小拾取同轉謂號衣上有馥字記號理應交還失主供稱小的不識字問爾現拖誰家之車供稱車主綽號棺材板不知其名同轉著押候查核○包丹書朱子良煤酒較轕一案屢列前報昨晨瑞泰洋行西人阿茂逹及包丹書葉惟生等均投案捕房將朱子良解候質訊包探王榮培禀稱小的奉諭後協同洋人至棧中取得樣酒五小瓶送案請騐同轉部包曰此洋酒究由誰人送至爾處供稱由朱子良之父及兄送至公泰棧房朱子良又親至棧中問謙和洋行主陳堯仲抵押同轉卽將樣酒請祁繙譯官試嘗祁君謂此酒係原貨並未變味阿茂逹稱酒桶竪放日久桶頭已乾裂酒已走漏不少待開桶騐明再行商酌遂將朱子良所付酒價假期票一併檢還聲稱所有現洋四十元待騐酒後再行交案包丹書稱共付洋五十元朱子良稱交與西人手確祗四十元尙有十元交與買辦沈竹韻手同轉令包丹書將原酒交與阿茂逹騐收包稱洋酒係朱子良携來抵押煤欵酒被取去煤欵無著矣且有棧租須令付出同轉謂先檢還原酒以清洋人轇轕煤價另行追究葉惟生又請追朱子良借去紫梗三件朱稱紫梗寄存向在太古輪船爲夥之蔡紀祥家目下蔡不在滬求請暫緩時日葉惟生稱昨日在四馬路西園烟館曾見蔡紀祥談及紫梗一事司轉謂朱子良曰西人裁縫機器爾亦抵與葉處眞乃膽大妄爲問包丹書曰爾是否虧欠出店某甲洋五十元供稱此係存欵現已言定限於六月間理清謂爾等不應欠出店之洋包唯唯同轉又曰爾等一案東拖西扯正經贸易者斷不至此著將朱還押包葉退去俟下禮拜二再訊○捕房將積竊何少堂劉以景等解案何供籍隸江西南昌府劉俯首求因同轉著一併還押聽候遞回原籍○收租人孫厚卿訴稱杜照生積欠租洋六十四元五角去年控案蒙代理讞務之朱老爺將杜管押著交嗣因杜挺押日久朱老爺將杜釋放諭令協差勒遷在案在後杜照生病故其妻陳氏一再將小的辱駡前日邀令流氓十餘人將小的扭住被陳氏批頰二十餘下小的携有租洋恐致遺失不敢動手任伊毆辱逃至小老虎灶内伊等追蹤而至小的報知巡捕將陳子及兩幼孩一併扭押捕房今特送案請究同轉訊問陳氏一味抵頼著將陳氏押候查明再核○周紹記卽榮炳訴稱小的於十七年前在蘇州作染坊生意與榮彚順交稱莫逆被借洋三百零八元榮在蘇州開設永康錢店僅閱三十八天卽遭回禄店業蕩然伊欠小的欵均係陸續支借並無憑據僅有借洋四十元之借票一纸手摺一個載明榮彚順欠洋八十元可作証據向伊索償置諸不理求請提究司轉准詞後將榮彚順提案訊問榮供錢莊牌號周永康實係周榮炳所開後遭火災迄今已閱十七年之久並無轇轕伊言盡屬子虚同轉著將榮押候查核○豫記米店主張豫來控開飯店之張阿福虧欠米洋七十元零八角經葛同轉將張阿福提案訊押嗣經其子阿虎到案先繳現洋三十元並允在會欵劃付洋十元尚有三十元容再理處及阿福交保出外依然延宕張於昨日投案禀追同轉將阿上訊問據稱張已允許讓去洋三十元同轉謂减讓之說不足憑信且會洋尚未劃妥著出外先將會欵理明再核 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[朝鮮近事]  
　　三月十九日朝鮮官府出有示諭大略謂日本人旅居本國者日漸增多致交涉事件亦復不少口角忿爭聚衆鬨鬥時有所聞殊非愼重交誼之道嗣後兩國人民務須各敦輯睦以期永好如有理不得伸者儘可禀訴兩國官府秉公究辦不得私自打架倘敢仍蹈故轍無論是非先治以違諭之罪然後根究其事○前有日本船名新雲丸者自仁川開往長崎閱時已久帆影杳然兹聞此船中途遇險已付波臣人口亦有損傷風波可畏竟如是哉○朝鮮有贫苦食力者二人被日人毆斃鮮人互相議論謂此後誓不與日人交易人命關繋重大不卽禀官究辦而往往紛紛私議迨議不成而後禀官亦已晚矣抑何計之左也○法國钦差行至仁川口卽赴王京朝鮮官府迎接如禮○二十一日有英國大兵船一艘駛入仁川口船主大副等同赴王京各穿禮服謁見國王想有事面陳也○仁川口海關大冩前次遄返中國所遺海關大冩應辦事務現由王京副稅司管理○二十二日有華人于二者偕其同件駕駛杉板由仁川載货往王京行至寒江突遇朝鮮人駛一小船用火槍撃傷二人將货盡行刦去現已報官緝拿大海茫茫行蹤莫測恐緝捕正非易易耳○中國領事洪君出示曉諭本國商民不許與朝鮮日本各國人打架凡有交易亦不許賒欠如有不遵者先將鬥毆之人笞責有以債務禀請究追槪不准理○近日鮮地米價異常昻貴較前約增二倍有奇蓋因日本被災商人販米前往恐後爭先遂致異常踴貴海外彈丸亦有米珠薪桂之歎耶 
[金陵官報]  
　　四月初五日前署寍紹分司丁憂兩淮運判王瑞年到知縣李德培交缷署儀徵縣事回陳玉斌謝委泰興釐捐差初六日知縣萬中培禀知赴大水閘騐工 
[蘇省官報]  
　　初七日江南提督譚軍門由松江來卽辭行赴常州同知陳家熊由錫金釐局來通判王鍾瀚禀辭赴溧陽縣勘估城垣工程知縣陸嘉榖禀辭赴寳山縣公幹又華德森催提吳江縣漕糧米石回又沈唐禀請感冒假四天又陳鳳儀展假五天縣丞李嘉榮禀銷常昭河工差又吳敦復道庫姚紹生均昭文按司獄林守廉武進從九洪鏛海門又張嘉謨靖江均禀知奉府委押解秋審人犯差卽辭瀋臬二憲明日衙期均止轅 
[邗江官報]  
　　四月初一日何鹺尹卓漢銷總局聽差金鹺尹兆榮委草埝閘緝私初二日許鹺尉承守起復回淮初三日廟灣塲趙鹺尹禀知回署初四日杜分轉際辰由通屬騐收河工回初五日新任甘泉縣李大令孟康由省捧檄來揚隨卽乘輿至運轅及府署禀到後進東關街公館初六日委署通州汪直刺樹棠過揚履任王鹺尹炳烈解金陵餉起程是午江都轉送劉制軍南渡回轅初七日陳鹺尹炘解海分司餉來　　 
[賽會及期]  
　　衫輕試葛扇小裁蒲每年四月先城隍會次藥王會先後舉行互鬥新妝不啻萬人空巷本年三月已尾皇會四月初六初八等日城隍會又復届期在會諸人已如吳道子摹繪十八獄諸變相爲愚婦勸懲矣 
 
 
 

Page 10

 
 
   
 
 

Page 11

 
 
[光緖十八年四月初三日京報全錄]  
　　宫門抄○諭旨二道錄前○發抄硃批五道○直督李奏遵旨籌議熱河善後事宜酌擬辦法摺○四月初三日理藩院鑾儀衛光禄寺廂黄旗值日無引見○山西巡撫奎俊假满請安並請訓○福建總兵胡德興到京請安○張家部監督端方到京請安○豫公恩公各請假十日○文璧續假二十日○召見軍機奎俊胡德興端方○發抄希元奏餉銀照各關一律開支火耗奉硃批著照所請户部知道欽此○又解京餉銀兩奉硃批户部知道欽此○譚鈞培奏上年冬季分正法盜匪奉硃批刑部知道欽此○又上年分會匪田興旺等正法奉硃批刑部知道單併發欽此○又上年下半年京控案件奉硃批刑部知道欽此○○大學士直隸總督一等伯臣李鴻章跪奏爲遵旨籌議熱河善後事宜酌擬辦法繕單恭摺仰祈聖鑒事竊臣欽奉光緖十八年正月十十二日上諭御史徐樹鈞奏條陳熱河善後事宜一摺前因熱河朝陽等處剿匪事竣特諭李鴻章等將地方善後事宜認眞經理兹據該御史陳奏吏治武備宜分途專任府縣分任而治並量减稅務整頓州縣愼選牧令聯絡蒙民訓練旗營各條所奏有無可採着李鴻章體察情形妥議具奏等因欽此竊維熱河近年政務縱弛商民重困蒙漢積怨釀成亂階致煩用兵剿定兵燹之後元氣待復自應及時整頓以拯彫敝而遏亂萌臣前奉諭旨令會伺都統臣奎斌經理善後事宜當將籌辦賑撫各節疉次陳奏在案數月以來飭據各營將領及派往查蔡委員等於所過地方訪察情形隨事禀陳僚屬中有自熱河來者臣於接見時復細加詢問奎斌到任後目撃向來積弊與臣往返籌度補救之方及經久之策函牘相繼於目前亟應舉辦之事考核頗詳正擬條列上聞復蒙飭議前因臣查該御史徐樹鈞奏内量减稅務以下五條與臣擬辦各節大略相同而所言未能詳備其第一第二兩條輕改舊制則實窒礙難行如原奏吏治武備分途專任各等語熱河都統一缺設自嘉慶十五年伏讀是年四月上諭口外地方内地民人在彼耕種流寓漸多承德所屬各州縣屬直隸總督統轄地方遼闊於吏治察核刑名審轉諸多不便當另設一大員專令統轄等因欽此旋經部議裁去原設專管駐防官兵之副都統改設都統相沿至今道光七年前督臣那彦成覆奏以七屬刑錢等件統由都統奏咨此實因時制宜斟酌盡善廟　廷議炳然簡册豈容輕議更張該御史擬令都統專管駐防旗營則與從前之副都統何異今日蒙漢雜處訟獄日繁藩部屬下人等並歸都統管轄若令不管地方事件遇有交涉詞訟道員無所禀承總督亦難遥制查嘉慶道光年間部臣督臣各原奏已有鞭長莫及之言今總督兼管洋務海防視從前倍爲繁𦣱更難兼顧若以熱河全境專歸道員統轄則官階較小事權過重實於體制未宜又原奏府縣分任而治各等語查乾隆四十三年前督臣周元理遵旨妥籌承德府升州事宜案内議定不設附郭首縣仿照各省直隸州例自理刑錢其六州縣事由府審轉考核相承已百餘年各直隸州皆自治其地兼轄屬縣於考察表率本無所仿今擬移　平縣於府治徒取備官無關政體况　平縣所治喀溂沙屯地當衝要差務絡繹號爲殷繁斷非府經歴微員所能彈壓以上兩條均應無庸置議兹就臣見聞所及博訪衆論叅稽案牘該御史原奏内有可採者一併議入復與奎斌往返商確意見相同擬定辦法六條繕具清單敬呈御覽熱河大亂之後求治方急仰蒙聖明垂念訓諭殷諄臣所擬各條皆目前切要之務一俟章程改定便可次第舉行　　　 
應請勅　下各該衙門迅速議覆俾得及早見諸設施實爲熱河全局之幸此外未盡事宜臣仍會商奎斌悉心酌核隨時奏明辦理所有籌議熱河善後辦法各緣由謹恭摺具陳伏乞皇上聖鑒訓示謹奏奉硃批該衙門議奏單併發欽此○謹將擬辦熱河善後事宜六條繕單恭呈御覽一都統公費宜增定也熱河近年政以賄成婪索相競自大府以至牧令罕能以廉公自持取之僚屬者節壽有賀儀到任有規禮補缺署缺有酬謝取之商民者街巿鋪户有攤派變本加厲上下相沿不以爲怪推原其故非必貪婪成性實由缺分太瘠無以養其廉卽如都統一缺每歲廉俸公費折實僅二千二三百兩無論如何節省斷不敷用此而賣以潔身率屬中人以下勢必不能查前署盛京將軍崇實條奏奉天改制事宜詳論該處賄賂公行正與今日之熱河情形無異而推本於興廉善養誠爲扼要之言當時奏增將軍養廉八千兩府尹養廉六千兩此外尚各有公費數千兩則府尹約及萬金將軍萬金以上熱河都統事寄之重與盛京之將軍府尹相同至少亦須比照奉天府尹之例增給養廉六千兩乃足敷辦公之用奉天加欵係由山海關道支解作正開銷此欵卽擬由津海關道於洋稅項下按年撥解其道府以下亦應籌給津貼迭據奎斌函咨現擬仿前湖北撫臣胡林翼在鄂辦法通飭所屬將署内出入各欵澈底清查開報應裁者全行禁革應留者化私爲官酌定數目改爲公費便各有自然入欵乃能責以一意奉公如再稍涉貪婪卽當從嚴叅辦於事理則爲名正言順於治術則爲正本清源統俟飭查明確再行奏明辦理一道府官改爲邊要调缺以期得人也熱河地方遼闊僅設一道一府熱河道經理刑名錢榖實兼兩司之任承德府審理本屬詞訟勘轉一廳六州縣刑名責軍事繁均非會任地方通曉吏治之員不能勝任向例道約三年俸满卽與内地實缺满蒙人員互調每以無人可調請旨簡放甫出京曹卽膺繁劇往往不能稱職其有才可造就者歴練漸習又届調回蓋以關外苦寒缺又貧瘠初定互調之法本爲調劑之宜竊謂設官當爲缺擇人不應爲人擇缺况以邊要重地道府大員乃將調則視若畏途旣至則等諸傳舍求其盡心奉職勢必不能今當大亂之餘整頓之始自非略爲變通崇其品秩愼其選擇難望得人擬請將執河道承德府改爲邊要調缺遇有缺出不分满漢於通省道府内察其才守兼優者調補俸满稱職會奏請旨存記遇有應升之缺開列在前卽令留任候升不必調回内地夫口外道府州縣所以定爲满缺者因地係蒙古是以專用旗員其實八旗人員大半不習蒙古言語實與漢員無異是以道光七年前督臣那彦成因口外佐雜均用漢員而推及於州縣同治四年前都統騏慶因州縣叅用漢員而推及於道府查閱各原奏所陳情事備極詳明乃州縣旣用新章而道府仍循舊制本末輕重似不相維且奉天吉林並係將軍管轄之地而近年道府各缺均許兼用漢員仰見朝廷愼重邊方不拘成格熱河事同一律亦應及時變通從前一廳一州五縣例於直隸丞倅牧令中不拘原官隨宜揀調以直屬一百數十餘廳州縣通融揀調七缺那彦成猶云必須满漢並用選擇始不至乏人若知府之缺不及十分之一道員則更少卽以現在而論除霸昌口北兩道外無一旗員知府則僅一人故常有無人可調之慮必應比照奉吉近例改爲满漢並用然後取材略廣乃可盡選擇之宜此爲今日熱河吏治根本所關不能不改至熱河道曾經那彦成奏定仿照鎭迪道之例令將七屬刑錢事件統歸審轉督催詳報都統題咨應如御史徐樹鈞所奏照近日鎭迪台灣道例加按察使銜一州縣補缺俸满章程宜量爲變通以收實效也熱河州縣轄境廣闊政務殷繁向例缺出先儘内地人員揀調取其曾任實缺諳練公事立法本極周詳自有佐雜保升留補及請揀發之例遂絕少調自内地而佐貳紛紛營謀保升竟有初任卽補邊要調缺如此次貽誤地方身被重劾之建昌縣章奏凱者御史徐樹鈞奏内極論佐貳升補州縣之弊自係指此等而言至謂補缺應先儘揀發正途則於向例實未詳悉同時劾去之廖倫明文卜年何嘗非由正途揀發奎斌深知歴年積習方欲規復内地揀調舊章惟以内地實缺人員旣歴邊俸三年便須撤回另補轉令閑居待缺未免向隅擬請此後中外州縣俸满時准以内地相當之缺調補仍令在任候調免其開缺圍塲廳同知亦照此例如此則官有久長之治身無内顧之憂乃能責以整頓地方盡心民事再熱河與直隸本是一省從前本有由直分撥差委之員近年此例全停遂若畫分疆域實因二三保升候補州縣者希圖自便夤緣改章吏治官方由此敝壞奎斌到任之始卽與臣函商擬在直隸調員前往差遣應請援照派分順天差委之例由都統指明咨調遇有缺出准酌量叙補情形旣能熟悉賢否亦易用知較之由部揀發之員可冀得力[  此稿未完]  
 
 

Page 12

 
 
[光緖十八年四月初四日京報全錄]  
　　宮門抄○諭旨四道錄○發抄硃批五道○熱河總管祥等奏軍務肅清請撤巡防官兵並酌奬出力各員籌給兵丁口分摺○皖撫沈奏知縣人地未宜開缺另補摺○將軍依奏將雲騎尉送回本旗當差片○四月初四日吏部翰林院正黄旗值日吏部引見四十名兵部二十六名工部四名翰林院一名通政司一名欽天監三名國子監五名正白满二名○瀅貝勒恩輝各請假十日○關防衙門奏十八日大高殿拜表漪貝勒行禮○召見軍機熈敬汪鳴鑾○發抄崧駿奏海運漕船全數放洋奉硃批户部知道欽此○譚鈞培奏被災各屬動用賑撫銀數奉硃批户部知道欽此○又雲南守鄒馨蘭等赴任奉硃批吏部知道欽此○又守備張文清等請免騎射奉硃批着照所請兵部知道欽此○又正朋分收到湖北等省協餉奉硃批户部知道欽此○接錄前稿一稅課應改歸州縣徵收並將稅額量爲酌定也熱河八溝三座塔烏蘭哈逹四處自乾隆十三年設立稅額由理藩院派員徵收近年除烏蘭哈逹外其餘三處無不報虧而八溝爲尤鉅固由物力盈绌今昔不同亦因稅員二年一換初到情形旣不甚悉及至漸習又届換回以致中飽偷漏各弊端無從覺察虧額纍纍歴任皆然若改歸州縣常年經徵呼應旣靈稽查易密從前商賈之偷漏稅書巡役之把持逐一清釐當有起色易任之時互相交代責成亦專御史徐樹鈞條奏將稅務就近改歸州縣管理實係深知利弊之言大亂之後商賈裏足民困未蘇该御史請將稅額量减以待將來規復亦是審度時勢之見應請如所議辦理該四處稅額尚係乾隆年間所定今則巿面之盛衰旣異卽收數之盈歉懸殊原額或少或多應由都統就近體察各處情形酌爲增損惟目前甫經兵燹未可據以爲衡請俟該州縣試辦一年後再察酌奏明定案將來議定稅額如有虧短卽嚴叅着賠其應交户部稅課及理藩院飯銀均按期解由都統彚解各衙門兌收再稅員向與地方官分治蒙古漢民各分畛域遇有交涉案件必須會訊往往意見不合經年不能擬結蒙漢俱受拖累實爲弊政之尤查乾隆四十三年改設六州縣均兼有理事同知通判職銜本爲訊斷蒙旗案件因有四稅司員專理蒙古舊例相沿未改遂致政出兩歧今旣裁撤稅員遇有案件均歸該州縣一手經理可以隨到隨結於公事尤爲有益一蒙古客民結怨已深宜設法解釋以弭釁隙也熱河郡縣本係外藩部落蒙古不諳耕種藉客民佃種以收租息又賴商賈贸易以通有無從前風氣渾樸每爲漢民所愚是以流民趨利若鶩數十年來同居共處蒙古之人漸染漢習亦知詐力相尚在蒙古王公等世守藩服未必盡有苛虐客民之心惟屬下人等倚勢侵擾强覇取財在所不免秋成以後攘奪餘糧搶刼牲畜比比皆是客民良莠不一狡黠强横者遂出而結黨抗横又有金丹及在理教從中煽惑凡受屈辱者皆願入教以爲覆庇此禍變之所由來也若不設法解釋仍恐報復相尋查蒙古與客民交涉易起爭端者一在佃種之交租一在商賈之欠債亟應更定新章以弭嫌釁此後佃種蒙地者由都統派員員同地方官查明每户户種若干畝每年應交租銀若干以及田地四址催頭姓名編列魚鱗結册𢌿以執照秋成之後照内地州縣代徵王公莊田之例官爲徵收由蒙古王公派員赴州縣衙門領取如有抗欠之户由地方官嚴傳比追勿任拖欠其隨租小費仍照常付與蒙古屬下人等以免怨尤倘該州縣從中侵漁或加倍重徵一經發覺卽嚴叅治罪至商民領取蒙古資本贸易或彼此賒欠致有虧折之事亦應送地方官持平論斷毋稍偏倚蒙古人如有私行責罰攘奪作抵者亦卽按律懲治如此辦理凡有交涉事件皆由官爲主持則蒙古漢民自可相習無事近據嘛喇沁王公兩旗呈請將所屬租地具册移交稅員代爲經徵是該王公等亦深知起釁根由意存弭隙惟向例稅員與州縣分管蒙古漢民而州縣原有理事職銜本爲兼管蒙古事件田租係漢民交納應歸州縣徵催現議裁撤稅員自當責成州縣認眞經理應請飭下蒙古王公各旗一體遵辦以杜爭競而遏亂萌一要隘宜酌駐防營以資鎭攝也御史徐樹鈞原奏内振作旗營各等語查駐防兵力太單雖有抽練旗兵一營爲數本少旣無精利槍械又不諳習教練難期得力綠營尤極寒苦緩急均不可恃去歲教匪驟起見賊卽潰派往平泉防堵之兵計程百八十里七日尙未到防若非淮練各軍征調迅速大局不堪設想剿定之初經臣奏明酌留防營藉資彈壓各營均係海防勁旅春融後便當逐漸撤回惟熱河甫經擾亂人心未定自應酌撥營隊扼要分駐以備巡防查朝陽東與奉天毘連馬賊不時竄擾圍塲袤延千餘里亦是賊股出没之區平泉建昌一帶山谷叢雜伏莽未淨現擬就近由提標派撥練軍馬隊步隊各一營在朝陽及平建之間擇要駐紥有事歸都統調遣平時由直隸提督訓練布置不至另籌餉項爲難圍塲原有馬隊駐防據奎斌函稱緝捕尚爲得力該處西與多倫廳接壤爲宣化練軍分駐之地遇事就近征調可資應援○○熱河正總管奴才祥煜副總管奴才貴存跪奏爲口外地方軍務肅清請撤巡防官兵以節糜費在事出力官弁兵丁籲懇天恩可否酌奬數員虚銜並籌給兵丁口分恭摺仰祈聖鑒事竊因去年十月間朝陽等縣匪徒聚衆肆行焚掠奴才等當將添派官兵保衛園庭並請旨飭下熱河都統添兵在外圍防守各缘由業經恭摺奏聞在案奴才等拜摺後當卽揀派苑丞苑副副千總等添派弁兵三百六名在園内各等處嚴密防守並城墻周圍馬道晝夜巡查與外圍防兵聯絡聲勢奴才等逐日前往各處督飭該官兵等嚴密巡防以保無虞嗣於十二月二十六日接准熱河都統文開口外地方軍務肅清應將前調各路防剿官兵分别留撤以節餉需等情一摺於十二月十七日具奏奉硃批知道了欽此欽遵抄摺咨會前來伏查口外軍務肅清地方幸就平靖平泉等州縣蒙古各旗已由都統奎斌提臣葉志超各留軍兵駐紥以資鎭攝地方尚可無虞其熱河郡街前由督臣李鴻章派來直字兩營六成隊並親軍馬小隊駐紥防守足資捍衛所有奴才等前經添派園内各處防守並在城墻巡查等官兵自應一律撤歸本處以節糜費該官兵等於隆冬嚴寒之際不分晝夜巡查防守兩月之久毫無疏懈均係自備器械實屬勤奮雖該官兵等均係内府世僕不鼓仰邀恩施查其夙夜勤勞亦屬分内然該官兵等居多寒苦時值泳霜在地各處巡查防守奴才等目覩情形未便没其微勞可否酌奬數員虚銜以示鼓勵而昭激勸其兵丁等仿照防兵章程每日减半發給口分銀四分以示體恤之處奴才等未敢擅便出自逾格鴻慈如蒙俞允恭候命下之日奴才等卽恭繕專摺保奬數員其兵丁口分計六十日合銀七百三十四兩四錢雖爲數無多奴才衙門無欵可籌擬請由熱河都統照章籌欵發給所有軍務肅清請撤巡防官兵以節糜費在事出力官弁兵丁擬懇酌奬並籌給口分各緣由理合恭摺具陳伏乞皇上聖鑒訓示謹奏奉硃批着照所請該衙門知道欽此○○頭品頂戴安徽巡撫臣沈秉成跪　奏爲知縣人地未宜　　　　 
開缺另補恭摺仰祈聖鑒事竊維州縣爲親民之官必須人地相宜方足以資治理兹查有蕪湖縣知縣王煥熈現年五十二歳節浙江永嘉縣人由廪生考取同治癸酉科拔貢朝考一等奉旨以知縣用指發安徽於同治十三年二月十九日到省試用一年期满甄别留省補用光緖十五年題補是缺經部覆准於十六年二月初六日到任該員到任後於地方應辦事宜尚能悉心整頓上年五月因該縣教堂被焚該員辦理未能得力當經撤任調省另行委員接署在案查該員心地樸誠辦事勤愼自調省以來凡有委辦事件無論鉅細悉臻妥洽並無貽誤惟查蕪湖縣地方於該員不甚相宜未便飭令仍回本任據布政使阿克逹春按察使嵩崑會詳請奏開缺另補前來合無仰懇天恩俯准將蕪湖縣知縣王煥熈開缺留省遇有相當缺出另行酌補以期有地相宜除咨部查照外謹會同兩江總督臣劉坤一恭摺具陳伏乞皇上聖鑒勅部開缺施行再所遺蕪湖縣知縣員缺安徽省現有應補人員應請留外遴補合併陳明謹奏奉硃批著照所請吏部知道欽此○○依克唐阿片再奴才胞姪雲騎尉富隆額係吉林伊通廂黄旗满洲德精佐領　　　　 
下曾於光緖十五年冬間由旗請假來任省親當經奏留任所操持家務查該雲騎慰現年二十四歲自應送回本旗當差以圖報効謹附片陳明伏乞聖鑒謹奏奉硃批知道了欽此 
 
