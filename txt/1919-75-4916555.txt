# 1919 - 75 - 4916555

 

Page 1

 
 
   
 
 

Page 2

 
 
時評 
[分投疏解] （冷） 
　　五國將又勸告於是政府急復分投疏解矣所謂分投疏解者非他必曰陜戰已停也張瑞璣如何報告也和議將復開也必此數者而已也 
　　雖然我以爲於茲數端政府能自信其必甚確實而無訛耶必有把握而無誤耶苟其能之則疏解可也即不疏解而受勸告亦可也苟不能之則今日或爲自欺或爲人欺故乃有此疏解之言他日而不能踐者徒增一失信於人之事耳有何益焉 
命令 
　　三月二十二日大總統令前代理湖南督軍兼省長劉人熙歷官京外卓著政聲在籍提倡學社士林推重前年權攝疆寄躬任艱危綏輯地方功在桑梓茲聞溘逝彌深悼惜著給予治喪銀三千元派王賡延前往致祭靈柩回籍時着沿途地方官妥爲照料並交國務院從優議恤用示篤念耆賢之至意此令 
　　又令札密璨多爾濟結予二等文虎章此令 
　　又令李士儁徐世綱均給予三等嘉禾章鄺榮光韓靖胡錦藻均給予四等嘉禾章此令 
　　又令梁彥章晋給三等文虎章施稜給予四等文虎章此令 
　　又令鄭明山劉正芳姚致遠杜蔭檀簡慶芳姜殿傳李潤頂均給予四等嘉禾章此令 
三月二十一日大總統令内務總長錢能訓呈准熱河都統姜桂題咨總務處處長譚椒馨請免本職應照准此令 
　　又令内務總長錢能訓呈准熱河都統姜桂題咨請任命馮祖德爲總務處處長應照准此令 
專電 
　　北京電五國勸告因日使謂本日尙未奉到彼政府訓令故未提出聞英美法意四使决議候至下星期二如日再無表示改由四國名義送逹外部外交形勢恐有變動徐正派員分投疏解（二十二日下午八鐘） 
　　北京電國院通電國内外陜事已告結束並催滬朱迅速開議　　（二十二日下午五鐘） 
　　北京電張瑞璣二次來電渭南一帶亦告結束（二十三日下午二鐘） 
　　北京電張瑞璣電請參謀部選派測量製圖員速到西安協助劃界（二十三日下午二鐘） 
　　北京電西安電張瑞璣已於養（三十二）日正午抵省（二十三日下午三鐘） 
　　北京電張錫元電告實行退兵復令照張瑞璣所商辦法遵行 
　　（二十三日下午二鐘） 
　　北京電甘督據陸（洪濤）使電滇一星期内繪具劃界線圖由詒親賚回京請示遵行 
　　（二十三日下午二鐘） 
　　北京電甘督據陸（洪濤）使電滇陜各軍由永壽一帶擾我防線寺經擊退請向彼方嚴詰 
　　（二十二日下午四鐘） 
　　北京電黑督鮑電告赤塔會議結果公舉活佛爲大總統組共和政府分外陸内財四部并通電各國及巴黎和會請政府速籌對待方法聞已備交邊防會議取决（二十二日下午十一鐘） 
　　北京電蒙藏院請派大員宣撫蒙旗（二十三日下午二鐘） 
　　北京電黑鮑督密電報告蒙邊已飭各處防軍相機扼守但此事係有外人從中指使仍須外交方面嚴重交涉國人亦宜速息内爭以圖補救（二十三日下午二鐘） 
　　北京電參陸處頃開密議討論外蒙有兵已定有計畫俟熱河 
 
 
 

Page 3

 
 
姜桂題綏遠田中玉到京下星期二開邊防大會議取决 
　　（二十二日下午五鐘） 
　　北京電東海注重蒙邊頃召徐樹錚入商徐稱新軍未經訓練不能作戰調防之議因此中止　　（二十三日下午二鐘） 
　　北京電田中玉定箇（二十一）日來京商蒙事（二十二日下午四鐘） 
　　北京電外人消息外蒙獨立尙不致成事實（二十二日下午五鐘） 
　　北京電楊增新電俄新黨游奴索夫率兵至伊犁附近擬捕俄黨吕巴驅舊黨恐起戰爭請與俄使交涉撤換吕巴一面拒游入境是否卽示遵（二十二日下午四鐘） 
　　北京電新督楊飛報哈百爾到有俄過激派三千人日内恐與非過激派發生戰事其地接近新邊請示應付機宜 
　　（二十二日下午五鐘） 
　　北京電參陸處接宋支隊長自雙城子急電我軍及日軍在愛琿與俄過激派交戰過激派大敗紛紛逃竄日司令阻止我軍不得前進現僅有日軍追擊 
　　（二十二日下午十一鐘） 
　　北京電吉林電日人擬在延吉之延琿等縣墾民叢集之處設立警署經張道尹抗議中止現仍暗中派警誘脅各墾民聯名請願（二十三日下午三鐘） 
　　北京電吉孟督來電反對中東路建議案四項謂如提出是我國祗有保護職責而無處分路事權（二十三日下午四鐘） 
　　北京電政府向崴埠協約委員會提出關於中東路建議案内容分四項（一）中政府欲置一混成旅於黑龍江以供滿洲里沿路線保護行旅之用（二）又在吉林置一混旅以保護由長春至哈爾濱及哈至烏城之路線（三）是項軍隊統歸中東鐵路督辦指揮（四）該兩兩旅之職務在保衛駐紥沿途之鐵路及軍事運輸列車（二十二日下午十一鐘） 
　　北京電農部决設茶業局昨已提付閣議（二十三日下午二鐘） 
　　北京電頃全國敎育會商會聯合會爲收回青島案直電巴黎和會請求協助（二十三日下午四鐘） 
　　北京電萬國新聞記者聯合會二十五日訂邀公使團各國銀行家及閣員全體與外交財政兩委員會重要人物開茶話會　　（二十三日下午四鐘） 
　　北京電萬國議員會新兩院决派三人（二十三日下午二鐘） 
　　北京電新任荷使出月初到京　　（二十三日下午二鐘） 
　　北京電劉冠雄赴洹送葬受感冒回京元首特准給假一星期　　（二十三日下午三鐘） 
　　北京電新華行請撥五期儲蓄票奬金至今多日尙未批發 
　　（二十二日下午五鐘） 
　　北京電英使又向外部提議推廣上海租界政府婉詞拒復　　（二十三日下午三鐘） 
　　北京電財部日來發放軍費均用期票一面向商業銀行錢店訂小借欵多不過兩三萬凑足應付（二十二日下午五鐘） 
　　北京電外部頃印送七年七月五日與正金訂一千萬第三次墊欵合同全文十二欵其條件與第二次同專供撥還中行恢復鈔價還欵細目由部開送作本合同附件（二十二日下午八鐘） 
　　北京電韓民上書我政府述運動獨立經過詞極悽慘並望中國推念同種允以相助 
　　（二十三日下午二鐘） 
各通信社電 
　　哈爾濱電著名美國鐵路工程師史梯芬氏前被舉爲協約國鐵路會會長頃語人謂各種問題多未解决董事部諸人尙未聯合辦事改組路政尙需多時故在目前未能逆料將來事業之規模亦未能預計何時可得美滿結果今俄國鐵路人員仍皆在職但須由協約國鐵路會管轄聞協約國將先收管中東鐵路然後再着手西路（二十一日） 
　　哈爾濱電哇木斯克公報云俄軍攻勢現由全陣綫發展過激黨司令擬收拾餘燼從事抵抗第紅衛隊全無鬭志特羅斯奇氏已至西比利亞戰綫擬鼓起士氣俄軍一隊已與從亞昌格爾地方出發作戰之協約軍相遇故兩路軍隊業已聯合桐河哥薩克軍渡越桐河在康士丹丁夫斯柯車站附近擊敗過激黨 
　　北京電姜桂題請申烟禁不許栽種罌粟販賣烟土惜此議已嫌太晚蓋熱河境内去年種烟甚多也 
　　北京電順天時報云中政府顧問莫理遜博士於任期滿限時定將解職而去（二十二日） 
　　北京電萬國睡車公司遠東經理員竇維爾氏在海參崴於三月十九日午後爲入室行刦之盜匪五人所刃斃其所僱之某職員亦受重傷（二十一日） 
　　以上路透電 
　　北京電閣議傾向與南方局部聯絡現將允撥付西南某兩省軍費二次勸告除日公使外一槪贊同英使已用非正式通知日内將提出（二十二日） 
　　以上平和通信社電 
　　北京電閣議决由財政部先撥袁帶李福林各一萬元 
　　北京電鄂督請在宜昌設鎭守使 
　　北京電國會議員某將提出彈劾龔財長案雖經人疏通恐仍須實現 
　　北京電政府電閣晋督尅日撤回援陜軍隊 
　　北京電元首特召貢總裁等商蒙事辦法决先派員宣慰外蒙 
　　北京電政府决設茶業局已提交閣議（以上二十三日）以上中華通信社電 
　　北京電政府不承認廣東之電車電話借欵將向外團聲明 
　　北京電許寳蘅電告漾日（二十三）抵京 
　　北京電公府委員會與院部劃清權限但居中備諮議不與外方直接 
　　北京電清室某公將請願於總統自往宣慰蒙古親王 
　　北京電晋督呈報派兵開駐北邊以壯綏遠聲勢宜川近狀仍難疎防南邊張軍一時不能退出韓邰 
　　北京電安徽倪督有請假由馬聯甲暫代說 
　　北京電院接滬朱電此間商界五十三團體聯請繼續開議已據函商唐總代表并催速覆 
　　（以上二十二日） 
　　北京電英使爲藏事質問政府是否有力量直接收拾院部正妥籌應付 
　　北京電徐樹錚面陳元首以邊防軍防邊理應遵辦但必須對於邊省各帥權限妥爲劃分規定俾泯牽掣方能實行云云 
　　北京電任傳榜在交部議席上提出滬寗滬杭兩路增購車輛案可决 
　　北京電徐因蒙藏告警决將邊事付合肥并擬予以全權但有人反對 
　　北京電院通電各省張瑞璣抵陜陜戰實停和會可望續開 
　　奉天電巡閱使署組織成立總參謀長以下分設秘書參謀副官政務軍務軍需軍醫軍法八處每處設處長一員 
　　香港電汪精衛前有于陳一并離陜之意見昨經人代向軍政府會議席上提出（以上二十三日） 
　　以上中孚通信社電 
　　北京電和平聨合會電致國務院反對八年分内國公債且云在全國未和平統一以前無論内債外債國民一律不負償還之責（二十三日） 
　　北京電政府昨日電朱啓鈐曰頃接上海五十三團體發來聯名電報陳述和議停頓以後商界所受之障礙並請從速停戰於七日之内賡續進行和議中央對於和議之方針亦復如是極願與唐紹儀和衷其濟速開會議以慰民望（二十三日） 
　　北京電駐日華使章宗祥不日回國駐日公使行將更迭繼任者非江庸即林長民（二十三日） 
　　東京電撤廢人種差别期成會第二次大會於今日在上野精養軒開會理查博士及其他法國學者均有演說極端贊成日本國民之主張（二十三日） 
　　東京電得確實消息云二十四日日皇宫中將開臨時樞密院會議議題之要旨（此間數語電文脫落）爲統率關東州駐剳諸部隊以當防衛之任起見特設關東軍司令部置日皇直隸之司令官預定自四月一日起實施此議必將無事解决一俟解决以後不日將行親任式（二十三日） 
　　東京電赴北京參列中日鐵路連絡會議之鐵道院島技監青木參事高久副參事定於二十四日啓程赴華（二十三日） 
　　東京電日本巳承認愛司託尼亞國（二十三日） 
　　東京電善後借欵契約條文已於二十二日由日本外務省發表（二十三日） 
　　東京電日本牧野媾和全權委員關於撤廢人種差别問題不日將有所聲明（二十三日） 
　　東京電霍爾瓦特之甥哥薩克大慰亞諾夫希因討伐過激派之功已由日本陸軍任爲騎兵大尉 
　　（二十三日） 
　　東京電得報告云北俄政府向英國方面供用之經費以森林爲抵押品現因此項借欵漸次增加將以全部北俄四大森林皆充作抵押品以英軍勢力與其國徽永遠不從北俄之地撤退爲其保證云 
　　（二十三日）以上東方通訊社電 
　　東京電日政府决意於講和會議極力主張撤廢人種的差别凡制度法律有差别的待遇之嫌者務求廢改之現正在調查又傭於日工廠之中國苦力其入國之條件亦將取十分寛大之方針（二十三日） 
　　東京電日美兩國縉紳昨日在帝國旅館開撤廢人種差别演說會主席上有江原素六氏鐮田榮吉氏大木伯及美國平和協會代表者霍爾斯氏等之演說大隈侯亦使人代讀其演說（二十三日） 
　　以上共同通信社電 
路透電 
[歐洲和會與德國糧食]  
　　十七日倫敦電巴黎公報云高等軍事議會今日討論施於德國之陸海軍與天空條件及協約國國際委員團所報之波蘭現局 
　　十五日倫敦電路透電社得確實消息協約國陸海軍最高級官員之意封鎖之舉必須維持至和約簽定之時協約國現不以封鎖之故阻止糧食運抵敵國或運與患饑之人民高等經濟議會現負接濟糧食之責協約國封鎖大員均列席該議會協同進行一切惟今日最大之困難乃在缺乏船舶然協約國仍極願儘力救濟德奥饑民第救濟德國之程限須視德國之行爲定之財政問題亦爲至大之困難其餘難點則敵國境内之運輸亦居其一 
　　十三日巴黎電胡佛氏代表共同作戰國政府發表文告謂協約國國際救濟機關至二月杪止共以糧食七十四萬六千噸運往歐洲各口岸救濟難民其半數乃運往洛特丹者尙有二十二萬八千噸現正運往各小地點英法意三國共以榖二萬四千噸供給維也納美政府關於救濟事務迄今所用經費每月逾英金五十一兆鎊運往波蘭捷克斯拉夫塞維亞巨哥斯拉夫羅馬尼亞比利時芬蘭土耳其孟台尼格羅奥匈之糧食現絡繹不絕其數漸多胡佛氏又稱目下船舶缺乏而後有經濟與政治之騷亂故救濟事務之成效可謂已如願望世界之糧食固多第協約國須竭力輔助歐洲人民恢復其生產事業彼等之生存全賴此舉蓋今非彼等自助則共同作戰國無此財力可以救濟之也 
　　十七日倫敦電波拉勞氏今日在下院答覆議員洛碩氏之質問謂休士氏主席之調查德國財產委員會報告不欲宣布洛碩氏又問及索取賠欵事波拉勞氏答稱彼不能有所約定政府之政策不欲要求多於德國所能出之數 
　　十六日波森電協約國委員轉與德國委員團雖談判締結波森與德國之休戰條約而德兵仍猛轟波森陣線一帶之各村死傷平民多人且刦掠波蘭財產 
　　四日巴黎電（遲到）和會中國代表向新聞家發表宣言略謂中國必須脫離外人所加之擔負而關於從前德國在山東所握之權利者尤須脫除中國代表對於日人之膠州要求及一九一五年五月日本忽然提出而以開戰威迫中國接受之二十一條要求力持抗議並謂日本於一九一四年與一五年間阻止中國加入戰局又盛言中國以其工人與船夫加諸協約國之助力且稱中國陸軍十萬人已準備開赴歐洲奈船舶缺乏未能成行云云日本代表亦接見新聞家西園寺宣言謂日本對於國際聯盟之同情贊成成立世界公允和局之大計畫謂人道究竟能覩公理戰勝强權之新紀元第一曙光實可欣幸西園寺又謂渠確信中國定可了解日本公正合法之期望中國定可有完全之了解以維持遠東之和平安寗進步與文化東世界之人民逾人類全數之半將來與西世界共隸於國際聯盟之下完全親睦永遠和好此乃所謂高尙之景象也云 
[南非之騷動]  
　　十六日開羅電學生多人與道中之阿刺伯人聚衆執棍搗毁商店之玻瑙窗與電燈並攻刧電車又擬縱火焚燒泰晤士報報館復於總監邸及各兵營前示威當道調軍隊恢復秩序示威者死傷數人被拘者四百人示威者三千人圖擁入唐太火車站即經軍警恢復秩序死傷二十二人此次騷亂乃出於國民黨領袖之運動但僅得學生幼童及細民之贊助故所謀完全失敗多數人民皆未受惑 
　　十七日倫敦電路透電社得悉開羅之地位不足驚駭陸軍當道己取必要方法維持秩序此次運動純係國民黨主謀勞働界未贊助之蘇爾丹則竭其全力維持法律與秩序 
[英議院之問答]  
　　十七日倫敦電今日下院吉特士爵士建議二讀交通議案時謂鐵路資本在戰前可收回千分之四十二而在今日則損失百分之三至百分之四戰前運河可獲利千分之十五而在今日則資本虧折受津貼之路未有入欵每年使國家糜費英金二千萬鎊海港與船塢今日獲利百分之三除電車外其他輸運事業在財政上今已處於半萎之地位目下鐵路每年須損失英金一萬萬鎊而政府則擔保兩年不使投入之資本在此期内毫無所獲以目前制度而言殊無以應此要求也政府今以爲如欲使此種情形不繼續延長致使繳稅人受累則各種輸運事業實有政府統一管轄之必要今輸運制度之困難遍於世界其不然者惟南斐耳吉特士述其在法國所得之經騐以明統一管轄權之必要並謂輸送事業不可不停止其竸爭之辦法至於工人方面如欲工業聯合會具有紀律則政府對於重要事業中之勞働情形宜有發言權吉特士豫料鐵路必大用電氣謂電氣機車今已試行成效極佳又謂政府擬收用私人所有各車輛現有之戰時鐵路組織將延長二年此後將在倫敦設總委員會並在各區設支會以代表政府及各區内之工人云云 
　　十七日倫敦電今日下院易林威慈氏答覆菲爾氏之質問謂英國至他處之海電線數條目前阻滯而以大東電報公司線路爲尤甚加以電信往來較前大增以致遞發電信不能迅速現方竭力减發政府官電並以合用之船從事修理海線但此時季頗不適宜也 
[各國近事紀]  
　　十七日亞姆斯特丹電德國陸軍總長萊哈特氏已將西境陣線前德軍各司令盡行褫職且禁止若輩離德蓋或須由軍法裁判所審訊之故 
　　十七日丹京電柏林消息政府軍總司令諾斯克氏巳撤銷所下凡舉兵抗拒政府者均須槍斃之命令 
　　十七日倫敦電海峽隧道國會委員會曾開會議據稱曾以此舉詢諸下院議員二百五十六人贊成者共有二百四十六人 
　　十六日澳洲雪梨電南威爾斯工黨現要求防杜工人失業之擔保及鑛工每星期工作三十小時 
　　十七日倫敦電戰時内閣拒絕承認警察聯合會 
 
 
 

Page 4

 
 
   
 
 

Page 5

 
 
   
 
 

Page 6

 
 
公電 
　　虁州柏文蔚來電申報館鑒頃閱三月二日申報第二張鄂西北最近之軍訊欄内所載蔡濟民被害其部復仇各節皆係子虚蔡雖被害其部下仍謹守秩序以待法律解决現施鶴七屬安謐如常並無所謂紛亂之事實又載會剿撤防區域内土匪一節亦無此事查施南建始一帶自去年至今從無土匪發現何事夫剿且鄙人亦始終未與王懋賞師長往來通電恐屬傳聞失實特此電逹即希鑒察柏文蔚號印 
要聞 
[公使團將提勸告與抗議]  
　　第二次勸告之說喧傳久矣嗣以和會開始遂得無形消滅近以議和停頓謠諑紛傳政局社會俱有杌隉之象於是二次勸告問題相應而生二十日上午在京協商國公使會議於美國公使館對於二次勸告之舉除某國公使尙未表示同意外其他四國公使皆贊成勸告經國極曲折之磋商之後决定一致勸告是日下午英公使朱爾典君曾以此非正式的通知外交部關於勸告之内容尙不能詳述惟昨日下午外交界已討論此事預備供今日（二十二）閣議會議此事之參考 
　　八年公債業經公布銀行團方面以此項公債之擔保品爲鹽稅餘欵查與善後大借欵合同之第十七條顯有違反之處極不滿意聞銀團有關係之英法俄日四國公使已於昨日（二十一日）午後在英國使館會議一次决定向中國政府提出抗議大約日内即將提出 
[蒙人被誘之續報]  
　　俄亂日亟謝米諾夫等勾煽外蒙陰謀獨立近日竟有外蒙議决宣布獨立之警耗前日參陸處爲此事開緊急會議列席者除參陸兩部外並有外交財政兩部部員會議之時關防極爲嚴密昨日上午總統府爲此事又開密議列席者除以上四部人員外並有蒙藏院副總裁治格（在春耦齋密議）府院當局均有意見提出討論時間甚久即將所决定情形於午後三時在國務院召集閣員開特别緊急會議至三時半開會閣員列席者爲外交陳次長陸軍靳總長交通曹總長財政龔總長農商田總長錢總理郭秘書長關防極爲嚴密至七時許尙未散會頗聞政府以謝米諾夫有聯絡布里亞特運動外蒙獨立慫恿蒙旗各舉代表赴赤塔會議之訊曾電陳毅令其明白查覆陳毅昨覆電到京謂據外蒙各官署聲稱各旗前所舉代表多已撤回决不受其煽惑云云但鮑墨督報告則謂據確報蒙旗各代表在赤塔開會决議獨立推活佛爲大總統并設立財政陸軍内務外交四部招募蒙兵六萬餘將通電巴黎會議及各方宣佈均確實有據究應如何迅予防維遏制之處務乞迅示機宜以資應備等語而在此電之前鮑督尙有電呈報謝米諾夫陰謀行動略謂謝米諾夫聯絡富陞阿在赤塔開會勾煽内外蒙圖謀獨立呼聲極高江黑等處軍民甚形反對乞迅計籌防禦之策云云此電長數千字情勢似實已萬分緊急國人不可不大加注意也 
　　又據公言報載稱昨日政府又接庫倫陳都護來電謂外蒙自治官府目下熊度絕對傾心向内不受謝等煽惑惟謝米諾夫勾煽外蒙確實有據前電所請於烏得等處增設軍防務乞迅籌辦法至内蒙呼倫貝爾竄擾形蹤并請通飭各省區一體偵防以維蒙屬等語又聞黑省報告除富陞阿從中煽惑外勝福熊度亦極不明又稱赤塔會議已决定運動蒙古宣佈獨立推活佛爲總統至時並由謝氏擔任在和平會議提出又聞在庫恰一帶有多數某國武官初假游歷爲名久住不去已逹半年以上且據外蒙王公向我當局聲稱此等武官竟要求開銀行設官署並以政敎分離蒙屬自立等言詞來相煽誘此項外國武官中除陸軍中佐少佐各一人外尙有下級官佐及譯員等三十餘人分散赴於内地各處 
[中日借欵密約之披露]  
　　正金第二次墊欵合同 
　　二十日外交部宣布日幣一千萬元第一次墊借合同今日復宣布第二次墊欵合同十二欵此合同内容與第一次墊欵合同無甚差異雖由王叔魯簽字實則早由梁任公與正金銀行議妥尙未簽字伍公因與段内閣一同下野遂由王氏賡續辦理者也當時王氏因資望尙輕對外信用不大圓滿且因彼與中法實業銀行未脫關係與他銀行交涉尤覺棘手不得不約任公由津來京相助任公來京更與正金交涉始克成立此實當時之一段趣聞也茲將該合同等原文錄下（日幣一千萬圓第二次墊欵合同）中華民國政府現願借欵日幣一千萬圓作與擬與四國銀行團商借善後續借欵之第二次墊欵議由日本銀行團承辦因此財政總長代表中華民國政府（以下簡稱曰中國政府）横濱正金銀行（以下簡稱曰銀行）代表日本銀行團在北京訂立本合同所有條欵如左（第一欵）銀行承認於訂本合同日起十天以内承辦墊欵日幣一千萬圓應照本合同第四欵所開辦法交付中國政府中國政府允銀行於訂本合同日起十天以内在日本發行中國政府國庫劵總數日幣一千萬圓將此發行之進欵作爲本墊欵之用本國庫劵日期即爲發行國庫劵之日命名爲中華民國政府民國七年（即日本大正七年）國庫劵（第二欵）本國庫劵償還期限自從發行日起定爲一年在其償還之期前十天由中國政府將日幣實數一千萬圓交付銀行作爲還債之用中國政府應按在日本國應付之日幣一千萬圓籌備足敷該欵之規銀及或國幣交付在上海銀行其匯價應同日與銀行商定或可於六個月前以内無論何時隨便訂定如或中國政府在日本實在存有日本金幣果係並非專爲付還本國庫劵起見匯去者則於期前十天可用此項存欵付還唯須於期前兩個月通知銀行（第三欵）本國庫劵自從在日本發行日起即按照週年百分之七行息發行庫劵之日先將該利息扣除即照券面虚數每一百圓實收九十三圓（第四欵）第三欵所開發行本國庫券之實收進欵由銀行扣除銀行用費一釐即照券面虚數每一百圓付給一圓及在日本印造國庫券費用約須日幣三千圓外其餘全數即於其發行後第三日歸入在横濱之銀行中國政府存欵項下應聽候財政總長提用此項存欵銀行應按週年百分之三行息前項所開存欵應由銀行匯寄來華每星期匯欵之數與銀行商定多寡但每一個星期不得逾日幣二百萬圓（第五欵）本國庫券進欵專供中國政府撥還中國銀行前此墊借與中國政府之欵以資中國銀行恢復該行鈔票價格之用其撥還墊欵之細目另行開單函逹銀行作爲本合同之附件（第六欵）本國庫券除中國鹽務收入業已指定從前借欵債務之擔保未經清還者外即以中國鹽務收入之全數作爲擔保（第七欵）財政總長提用本國庫券進欵所有一切手續條件均照中華民國二年簽定善後借欵合同第十四欵所開辦法辦理（第八欵）財政總長代表中國政府應於照本合同第一欵在日本發行本國庫券之日暫發中國政府日幣一千萬圓國庫大券一張交存在北京之銀行做據此項國庫大券定於次項所開國庫券全數印造完成日應由銀行繳還財政部註銷在日本發行之國庫券式樣文字每張券面之金數應由銀行參酌外國在日本發行國庫券之例與中國在東京之公使商定本國庫券須將財政總長曁中國在東京之公使所簽姓名及其印信摹印於券上以爲中國政府認可發行本國庫券並擔任本國庫券之證據銀行督辦亦須在券上加簽用印以證其爲經理人中國政府應在訂本合同日電令中國在東京之公使照本條所開辦理（第九欵）本國庫券期限將滿時倘中國政府願展本墊欵期限須在期滿之前兩個月通知銀行應允承辦發行第二次一年期限國庫券以新換舊所有關於發行方法及條件開列於左（一）第二次國庫券須在本國庫券期滿之前三天發行所有應扣除利率及應給銀行用費若干應照其時市面情形在其發行之前一個月另行商定（二）中國政府須在本國庫券期滿之前十天核算償還本國庫劵日幣一千萬圓與發行第二次國庫券進凈欵之差若干照數籌備足敷該欵之規銀及或國幣交付在上海銀行匯寄日本其匯價應同日與銀行商定（三）中國政府允自從發行第二次國庫劵之日起定於鹽務收入按期陸續撥交在上海銀行若干作爲償還該國庫券之基金該基金須由銀行按照週年百份之五付息其撥付日期及每同應交之數應於發行該國庫券之前一個月預與銀行商定（四）除前開三項外其餘一切手續及條件應照本合同規定辦理（第十欵）本國庫券一經善後續借欵成立應由該借欵進欵首先償還（第十一欵）本合同之條欵須由外交部以正式公文照會日本駐北京之公使（第十二欵）本合同共備中日兩文各四份中國政府執收各二份銀行執收各二份如文義有欵難之處以日文爲準中華民國七年一月六日財政總長王克敏日本大正七年一月六日横濱正金銀行代表副總支配人武内金平（附件續錄） 
[北京通信] 桂生 
　　梁士詒等所組織之銀公司曾在甘石橋開兩次談話會至今尙未正式成立已如各報所載惟各報所載當日梁氏發起該公司第一次談話會之情形證以記者所聞不無少異不可不補述不當日除梁氏自身及京中各銀行要人外尙有曹潤田陸潤生王亮疇林宗孟諸人在座首由梁氏起言稱從前中英銀公司不過僅巴黎會議攝影（三）法外部之鐘室 
　　備資本二十五萬鎊而其在中國之投資何止數千萬鎊成績昭然今本公司雖定資本一千萬元其實一時并不需用如許巨欵但求各位量力認定股分并不即行提用譬如將來關於鐵路由本公司承辦借欵不過略需調查測量等小費而已次由曹潤田言交通銀行首先認股三百萬元次陸潤生言鄙人爲滙業銀行代表該銀行雖屬中日合辦不特中國所佔股分居其半數而該銀行實完全遵照中國法律營業實與中國人自辦之銀行無異匯業銀行可認股一百五十萬次中國銀行總裁馮幼偉言此事鄙人甚表贊成但認股事須先開董事會商量方能定奪其後由金城銀行認股二十萬元新華銀行認股十五萬元王亮疇林宗孟諸人始終并未發言梁氏見各行認定股分喜形於色復起言本公司招股不過一千萬元今日之會已認定之股分將及五百萬元雖謂本公司已成立亦無不可云云此該公司第一次談話會之實在情形也夫以梁氏之魄力之神通欲招集此一千萬元之股分固非甚難又何必以中英銀公司之二十五萬鎊資本爲先例梁氏亦知中英銀公司之後尙有銀行爲其後援而該公司果有此强有力之後援否乎欵問一也中英銀公司不特有有力之後援且對於各方有極深厚之信用無論何時承辦何種巨額借欵均能咄嗟集事而該公司果有此等信用否乎欵問二也中英銀公司之能集事不特恃有上述兩點尤恃彼英國國民經濟力之雄厚故股票朝在市場發行及夕或已滿額試問我國國民今日之經濟力較諸英國何如疑問三也要之該公司之宗旨在以本國人之財力辦本國之實業吾人固表贊成但如梁氏云云無怪外問之多所懷疑也 
　　附京報消息昨晚（二十一日）梁宅再開會議到者有中午總副裁交行代表（瑛因事未到）及陸潤生周作民與鹽業大生新華中孚商業五族各行經理又新列席而認股者有中國實業銀行認招二十萬元蔚豐銀行認招十萬元大陸銀行允俟與行中商定再覆是日所議决者有兩要點（一）先以京津各行爲單位認招一百萬元以下者推出一人一百萬元以上者推出二人組織創辦銀公司之委員會一切章程均由委員會討論之（二）定資本爲一千萬元（先實收四分之一計二百五十萬元）且擬普及於上海漢口以及各處銀行如將來認募之數逾於應招之數則可將京津各行所認者略减其數以求普及 
　　擬組織中國實業銀行公司說帖歐戰告終内亂將戢鑒於世界大勢之變遷國際之經濟實力將以分配調和互增利益爲永久和平之保障用是人之所以期於我國與我國之生存競爭所以自處者勢不能不以發展國内實業爲唯一之急務於是乃有先决之問題焉以我國今日之經濟實力能自爲發展一切實業之資本否乎此不待智者而知其不能也然則將聽人之分配調和而一不過問乎是不特我不當以此自處亦且决非人之所以相期蓋今後之和平條約以開誠布公爲宗旨國際隴斷利益之舉殆不可行我國以財力匱乏之故對於自己應辦之實業不能以實力自爲發展固屬可惜然苟知此事之當急竭其力之所及起而圖之固確有設施之餘地而不至過受意外之拘束障碍要可斷言然則就我所有之經濟實力應時勢之需要共謀共同之利益是固凡我銀行同業所當引爲己任者也往者各國之投資於我國實業也蓋以鐵路爲最鉅訂定鐵路借欵合同及執行墊欵售票各事皆由銀公司任之公司之内容則每爲多數銀行所組織故力以合而愈厚事以分而易舉蓋數十年來我國外債之實權皆由此等公司操之我國則於此重大之投資事業其初不惟無此機關亦且無此思想今雖國内自設之大小銀行無慮百數尙在各自爲謀於世界大勢所趨直接影響於我國實業上經濟上之將來對於自身之如何處置似猶未加考慮夫今日國際經濟實力之關係我國之種種實業旣不能不與其範圍則較前益寬其需欵則較前益錯觀於各國現在銀行團之組織固已日見擴充誠以將來我國實業之發展非此不足以爲應付若我銀行同業猶復昧於時機守其故步則他日全國實業界金融操縱運用之途恐將無我涉足之地思之殊深危懼某等不敏竊願以鄙見所及爲同業倡參照各國銀公司之辦法就我國現設之官商銀行合組一實業銀公司專營國内實業貸欵招集股份各事以我國自設之銀公司爲發展我國實業之基礎公司成立以後或自爲單位加入外國銀行團爲共同之經營或自爲主體容納外國資本家爲聯合之組織則應視事實與時機之所宜審擇而處之要以同心合力積極進行俾我國將來實業上我公司皆負有應盡之義務應享之權利以與各國之經濟實力互增利益不惟我銀行同業之幸抑我國實業前途實利賴焉附擬簡章並祈公鑒（章程及招股簡章容續錄） 
[國防軍與段徐]  
　　國防軍訓練處日昨已將各項人員派定刻已着手籌備其地點暫假敎導團爲辦公處日内即可成立又國防軍第三師業已成立惟兵額尙未招足第一師現駐北苑其兵額尙欠一團第二師現駐濟南兵額現有一旅第三師現駐保定兵額有三團之數 
　　政府以邊情日亟擬派兵防蒙頗欲借重於徐樹錚曾邀張志潭往勸徐氏酌調彼所編之西北邊防軍四旅開往西北防邊且畀以西北邊防之任聞徐氏對於斯職殊不願就政府不得已乃飭熱河綏遠察哈爾三特别區先酌派騎兵步兵分往 
　　據日人消息段祺瑞氏之參戰督辦因鑒於上海和平會議之停頓遂决定辭職但周圍之軍閥派不願段氏引退極力勸段氏打消辭意徐東海亦以參戰軍關係頗爲重大未易許其辭退慰留段氏軍閥派對此問題之經過大可注意也 
[梁啓超對青島問題之要電]  
　　梁啓超近自巴黎致電汪伯棠林長民兩氏云交還青島中日對德同此要求而孰爲主體實目下競爭之點查自日本佔據膠濟鐵路數年以來中國純取抗議方針以不承認日本承繼德國權利爲根本去年九月間德軍埀敗政府究何用意乃於此時對日換文訂約以自縛此種密約有背威爾遜十四條宗旨可望取銷尙乞政府勿再授人口實不然千載一時良會不啻爲一二訂約之人所毁壞實堪惋惜超漫游之身除襄助鼓吹外於和會實際進行未嘗過問惟旣有所聞不敢不告以備當軸參考乞轉呈大總統啓超十一日 
[姜桂題亦請重懲私種]  
　　熱河方面鴉片問題外人屢有報告近熱河都統姜桂題有電至京請以重典懲辦私種奸民惟望姜氏今後能認眞辦理也原電如次查禁種烟苗迭奉明令均經通行營縣警察一體實力奉行並由桂題三令五申屢頒布告在案惟熱屬各縣山谷崎嶇民風强悍其遐陬僻壞人跡罕到之處搜查稍一不密毒卉難免潛滋甚至鬍匪包庇負固抗官地痞土棍貪利藐法一經軍警查剷動輙糾夥開槍抵拒似此凶頑暴烈之徒若僅按新刑律專條懲治法輕罪重不足示威一般無識鄉愚不免心存僥倖擬請尋常案犯仍按律懲治外其情節重大者經該管兼理司法縣知事訊明種烟人犯供證確鑿立即請示執行槍斃以照懲戒而重禁令再不肖人民如有違法偷種烟苗情事被人告發案經判决者准由處理本案罰金項下提五成充賞桂題爲厲行烟禁起見是否可行謹請鑒核分别電示祇遵熱河都統姜桂題皓參謀長舒鈞和代印 
[北京市民之愁苦聲] （靜觀） 
　　北京數月以來熙熙攘攘頗現一種昇平氣象當舊曆年關内外爆竹之聲通宵不絕尤足以代表市民愉快之心理推求其故則一以滬上會議開幕國内和平有期二以京鈔價值驟增金融頓形活動久困乍紓人情固應如是也不圖近來愁雲慘霧又復濔滿都門一市之内無論官吏商賈大都疾首蹙額太息嘻吁以視去歲南北劇戰这際殆尤甚焉 
　　蓋自南北和議停頓陜閩戰耗時時傳來稍有知識者對於中國前途旣抱無量悲觀而無識之流惑於謠諑更復疑鬼疑神大有儳然不可終日之勢於是蚌埠會議也彰德會議也一時喧傳道路以國民飽經世變驚弓之鳥實亦無怪其然 
　　龔財長自就任以來即大倡减政之說其實减發薪水是否能做到尙不可知而國庫如洗一錢不名每月僅將二百餘萬鹽稅之收入以之供給軍費猶虞不足遑有餘力顧及行政據個中人之傳述即每月八成之行政費亦恐難於發出以此之故一般依官爲食之徒迫於個人生活不免愁上加愁而稍具世界眼光者且慄慄以國家破產爲慮焉 
　　中交兩行京鈔前已長至七成半每一元可換銅元一百枚在薪水收入鈔票之戸固覺欣欣然有喜色即一般商賈亦頓覺活動因商界之能有起色全恃貿易額之增高而貿易額果能增高與否則視一般市民購買力何如以北京一方面之商業論實以綢緞洋貨爲大宗而此二種貨物苟非市民經濟充裕誰肯朝朝往購蓋以衣食住三者而論衣之需要固不逮食之迫而切也前門一帶如瑞蚨祥祥義等各大店均有外强中乾之勢金店更不待言若各錢莊雖可利用機會發意外之財然悖出悖入折耗亦時有所聞也 
　　商業現狀旣如此矣而近來京師收稅機關乃又收現之舉於是各商復增一層恐慌前者前門之皮貨衣舖因警廳增收舖費已有罷市之舉動而日前猪商因改收現洋又繼皮貨店之跡而實行罷市於時一二日間每斤猪肉二十餘枚竟漲至四十餘枚經商會出而調停官署許以讓步事乃獲解從前崇文門稅關雖有分局設於各門但有一定稅額之限制過限則各分局不得徵收近則忽改舊章各分局不問多寡皆許以自由徵收有此一層來往商人暗中又受苦不少 
　　總之日來北京市民因阨於時局迫於生計逈不似一月以前之狀况加以春風微動時疫漸生小兒患疹觸處皆是各小學校上課兒童僅有三分之一或二分之一蕭索之景象愈足以觸起貧苦敎員之悲感焉 
[清理敵僑財產之規則]  
　　國務院前日（十九）以第七號院令公布敵國人民財產清理規則全文共十九條特錄如下（第一條）敵國人民財產應依管理敵國人民財產條例第六條清理者由管理敵國人民財產事務局指派清理員行之（第二條）清理卝承管理敵國人民財產事務局之指揮辦理清理事務其事務如左（一）結束未了之業務（二）收取債權及第三人占有之財產（三）管理及變賣財產（四）清償債務（第三條）該敵國人民之財產現在該管地方官廳管理中者清理員得託其繼續管理其由他處收取之財產亦得託由該管地方官廳管理之（第四條）變賣該敵國人民之財產應以清償債務所必須者爲度並應擇其管理較不便或需費多者變賣之（第五條）變賣左列財產應請由司法官廳拍賣之但有特别規定者不在此限（一）不動產及船舶（二）成宗商品（三）貴重品前項規定以外之財產由清理員自行拍賣其因財產性質或所在地點不便拍賣者得依其他方法公賣之（第六條）清理員就職後應速公布其就職事由及辦公處所催告該敵國人民之債權人於一箇月内提出證據聲明權利並附記第八條規定情形但一箇月之期間清理員得斟酌情形延長之前項公布應黏貼告示並登載官報及中外新聞紙至少三次（第七條）債權人不於第六條期間内聲明其權利者應由清理程序除斥之（第八條）清理員對於已知之債權人除公布催告外應更分别函催其聲明權利第七條規定於已知之債權人不適用之（第九條）債務有疑義者應由清理程序除斥之前項債務之債權人得對於清理員向審理敵國人民訴訟章程第二條第一項所定之司法官廳起訴（第十條）有利息之債務未至清償期者亦應清償之其利息付至清償時爲止無利息之債務未至清償期者以債權人承認減成者爲限得清償之（第十一條）因債權人未於第六條之期間内聲明權利及其債務有疑義或未至清償期由清理程序除斥者仍得對於　餘財產請求清償（第十二條）債權人有抵押權或或他物上擔保權者仍應認其有就該物先受清償之權（第十三條）清理員於清理中發見該敵國人民之財產有不敷清償情形應速呈報管理敵國人民財產事務局轉請司法官廳宣告破產並將其事由公布之估計前項情形應算入由清理程序除斥之債務及清理費用依本條規定宣告破產時巳向債權人所爲之給付破產官廳得收回之（第十四條）清理費用應由所清理之財產中儘先支付之（第十五條）清償債務及支付清理費用後　餘之財產應移交該管地方官廳依照管理條例及施行細則接收管理（第十六條）清理完結時清理員應具關於清理之詳細報告書連同各種簿據卷宗呈送管理敵國人民財產事務局（第十七條）清理員因行使職務得爲審判上及審判外一切必要之行爲（第十八條）清理員因行使職務得請求管理敵國人民財產事務分局或地方官廳協助（第十九條）清理員行使職務應隨時注意該敵國人民及其他利害關係人之利益因清理員之故意或重大過失致該敵國人民或其他利害關係人受損害者應負賠償之責 
[京華短簡]  
 
 
 

Page 7

 
 
陸專使前電告政府謂庚子賠欵退還一節可望辦到惟各國代表頗希望我國表明此欵退還後之用途且願其用途爲最有益於我國者如實業與敎育等事現聞政府業經議决將此欵純作爲敎育經費廣設大學校於省會聘請協約國之著名學者爲敎授昨已將此意電告陸使等令其在會議席上說明此項意旨 
　　陜督陳樹藩前以軍費竭蹶曾呈准以编織銅元兩廠向大倉洋行抵債三百萬茲聞陳氏近日又以三原鐵廠漢中西安兩處煤廠向大倉抵借二百萬並派署員陳鳳先赴漢口與大倉洋行接洽 
　　奉督張作霖皖督倪嗣冲昨日聯銜電致政府略謂容納南方要求當有止境撤換陳督本不成問題但中央用人之權甚不願南方從旁干預且恐進而效尤則中央威信墮地云云 
　　俄過激派近在黑河一帶聲勢甚大鮑督屢電告急政府會議結果决定一面遣派第九師赴黑助防一面派何宗蓮赴黑查勘一切就便籌畫防務何氏已於日昨出京在津盤桓一日今日卽乘車東下 
　　川邊鎭守使陳遐齡昨來密電略云藏番亂勢日益緊急前已電陳在案徒以接濟諸多不便邊民雖被亂事尙諒中央之苦衷惟現察藏邊不久仍恐發生極大問題并偵悉蒙藏方面今已秘密結合藏人亦將倡言要求自治請政府注意 
　　中日聯運第七十次會議日期聞巳定於四月七日在北京開會日本及南滿鐵路與會委員業由日政府特派鐵道院技監島安次郎君及南滿鐵路理事川上俊彥君等七人前來中國方面亦由交通部特派路政司司長黄贊熙參事陸夢熊爲中日聯運會議委員長張仁侃卓宋謀康文枬周祖堯爲庶務委員張競立權國垣康誥右青爲招待委員此外又派佘垿錢鏞周善同韋燕佛類韓德森史梯理羅赫德爲會議委員陳逹華沈成栻徐墀爲秘書 
[俄激派擾邊之奉訊]  
　　俄過激派擾亂蒙黑邊境鮑黑督迭電北京請示辦法昨聞政府有密電分致張奉督孟吉督鮑黑督陳都護使略謂謝米諾夫唆使富陞阿擾亂正舉俄疆多事致我國邊防日形吃緊查富陞阿與黑省駱參謀感情契洽即日密電駱參謀向富陞阿開誠布告以期弭亂於無形一面並由三省各撥軍隊若干尅日前往分駐防堵務須共同悉心籌劃不分畛域愼重邊境 
　　張奉督十七日接黑省電告俄過激黨於十五日全數敗退山裏十六日俄軍與日軍激戰大肆搜掠槍斃屯長及職員十五人焚毁民房五六家並有華商數家被搶阿城華僑會巳從事調查日軍輸送隊於十六日回阿城山田司令仍在八赤闊老哇附近督剿現在亂黨敗退鐵路以南各屯變民即有華軍防堵沿江由日軍復克鐵路迤北亂機漸息自阿列克得爾站大橋口鐵路修竣後赴伯力火車照常通行阿省市面現尙平靖惟各屯人來街者甚少似有斷絕交通之象距庫瑪拉百餘里俄屯亦將有亂黨起事俄民老幼紛紛避難 
　　庫倫都護使陳毅前電北京政府以邊防吃緊擬將駐庫馬隊一營全部調守恰克圖另由中央酌派軍隊赴庫駐守已經政府允許伹駐庫兵隊不能向内地調遣故與熱河姜都統及奉天張督軍電商擬就近將毅軍（姜桂題所部）抽調數營駐守庫倫而以駐守錦西義州等地之五十五旅調防熱河朝陽一帶所遺防務由張督酌派相當軍隊前往接替張督允否現尙未悉 
　　張奉督因俄國過激派猖獗在佈拉戈月申斯克襲擊日軍黑龍江國防吃緊鮑督迭次急電請兵協助防務除派五十一旅全隊赴黑外並電北京請示東北國防辦法聞前日已接政会覆電謂已令赴紥海參崴第九師開赴黑河駐防並擬尅日加派第七師前赴東北邊防倘果防務緊急則再由奉省撥兵一旅開拔赴黑 
　　哈爾濱捷克軍情（捷克斯拉夫發行之俄文報名）本月十一日阿巴力斯基（即伯力）電稱阿穆爾境内東部西部過激黨又大猖獗東部聚集至三萬餘人阿省全境已失去十分之六七且大有窺伺烏蘇里鐵路之勢日軍前往與之接戰三日未能制勝現專俟英美軍隊畢至始行總攻擊 
　　佈拉戈月申斯克迤東六十四屯前謠傳有十七屯民變近已得巴司令英額確電十七屯因舊黨慘行殺掠過激派從中煽惑以致民變十七屯其餘各屯人心亦受影響搖搖欲動 
[奉吉助日壓韓記]  
　　奉在省長公署電東邊道尹通令所屬各縣知事云據桓仁縣何知事電稱本月二日有韓僑李潤基等率領通桓韓人四百餘名聲稱爲韓王穿孝被該地朝鮮組合支部長金斗換所阻跡近尋仇别有用意等語現在朝鮮各地時聞不靖我國因邦交關係對於僑奉韓人亟應特别注意仰即遴派幹員不動聲色分往嚴密偵查如發現韓僑集會演說發佈印刷物等事立予彈壓解散搜查銷燬並隨時嚴重監視一面飛速電呈核辦各該知事身任地方如漫不經意至釀釁端國法具在决不寬假凛之又以督軍名義通令東邊鎭守使轉令所轄軍隊及駐紥圍裏劉旅長各縣警長等略云自後各該所轄區域如有多數韓人入境宜飭部下隨時注意是否有秘密集會企圖暴動情形倘有形跡可疑或已發見確據者應即迫令解散使其出境如有反抗者則以和平之手段施充分之排解務使暴動不發於境内爲要 
　　廷吉方面消息云十三日正午有數千名韓人突然狂呌聲如怒潮之發大呼韓國獨立萬歲手執太極旗撤布獨立宣言書一擁入龍井村街勢若波濤此大集團忽又引至街外分段開祝賀大會有主謀者四人登中央桌上灑涕演說有老婦亦混在其中演說畢萬歲之聲四澈時人數已及五六千主謀人旁建有大旗數旒上寫韓國獨立獨立萬歲正義人道等字另建太極旗並中國五色旗再引羣衆進街爲示威運動中國兵警已有戒備斯時欲阻止之衆不應乃起戰鬭開槍數排韓人立斃十四人傷重倒地者三十人惟據軍政界人云無如此之多衆乃四散先是華官鑒察情勢决計不待日本官廳之過問而爲自發的防制孟團長當日率兵數十曁縣警若干躬自指揮原擬取微温的手段及見無法阻止故不得已而至於槍擊然今勢尙不衰再出如何變故亦難預料近頃中國兵警巡邏市街戒備甚嚴日本聞此消息已從羅南調來步兵兩中隊戒備非常十二日延吉道尹示諭韓人如仍違抗須以武力彈壓云云乃是日仍出此事該羣衆中聞有某國敎士在内 
[廣東舊議員開會紀要]  
　　陜籍議員會議日昨（十四）在粤陜西議員關於陜事假長堤寄廬代表辦公處集議討論辦法聞各議員到會後交閱各處所來關於陜事之函電由趙世鈺報告近日軍府對陜事計畫及進行情形外各議員均有意見發表咸以爲非向實力援助上進行不可並須喚醒各方面人心謂北廷爭陜非專爲陜以陜爲川滇門戸陜得則川滇立告危急西南搖動而東南不保護法事業必遭夭折彼時惟有屈服而已此次和議北方過於狡謀云云後又决議推定赴桂謁陸總裁之同人聞陸現往龍州稍緩再定行期應先致電並議對於滬上同人先覆一電詳情以函告之衆均贊成後對於進行諸事决定分途擔任約再開會討論以便交換意見至五時散會茲將致陸總裁電文錄下武鳴陸總裁鈞鑒頻年以來兵爭屢警斧鉞所嚮正義昭蘇　服羣奸綱維國是聲光所播海宇從風今茲舍戰言和亦本時勢所要求無如北方僞和實戰專力圖陜狡謀不悛誠意蔑無以致和議停頓前路茫茫暗雲瀰布鼓鼙頓息於西北涕痕猶見於東南我公國家柱石樞府重望一切佈畫諒早周密務請即日因敵愾之軍心渙討賊之大號以竟護法偉業非但陜難立紓全國將蒙庥於無旣矣事機危迫中外皇憤遥瞻八桂曷禁神馳陜西國會議員趙世鈺竇應昌史之照王觀彤王兆離朱家訓尙鎭圭劉治洲寇遐李含芳王鴻賓同叩文（另致上海一電已錄前報從略） 
　　兩院聯合會比京召集萬國議員會議一事自褚輔成由上海來電報告此事請速籌辦法選派議員前往與會當由兩院議長林吳二君會同商定本禮拜二開兩院聯合會商决此事茲錄褚電如下廣州林議長吳議長鑒報載胡維德來電各國國會將在比京開世界代議士大會上下院各舉一人列席據聞北京僞國會已舉定二人赴會此舉關係國本萬不容以僞亂眞請急開聯合會愼選二人尅期前往幸勿延誤褚輔成文 
　　參議院開會三月十七日午后一時參議院開議（一）取消粤省違法辦理改選省議會議員案劉芷芬提出（二）建議咨請護法政府飭令赴歐世界和平大會代表要求各國取消虐待華僑苛例案沈智夫提出（三）實行司法獨立應列爲議和條件建議案張知本譚惟洋提出是日會議結果未詳又聞童杭時等提議云林吳兩議長曁兩院同人公鑒頃閱唐代表通電備悉北方財部發行八年短期公債四千萬元以鹽稅餘欵作抵向銀行抵押巨欵以二千萬爲各省軍費一千萬歸參戰軍用查民國約法凡關於國庫有負擔契約須經國會議决此次公債未經依法組織之國會通過在法律上本應無效惟議員言責所在理難安於緘默務希議長卽開兩院聯合會提議通電否認是爲至要專此佈逹卽請議安童杭時項肩丁儁宣吕耀璣田稔陳俊雲宋汝梅盧觀球章兆鴻金秉理金尙詵陳福疇同啓 
[長沙通信]  
　　整理票幣問題湘省爲收回舊票起見特創行一種有奬還本惠民票原定三月十五日爲第一次開籖之期旋以一百萬張之票額僅銷去二十餘萬張遂由士紳呈請展期舉行期將舊票作一次收盡昨已經張督布告展緩一月定於四月十五日開籖所有舊票限定祗能於期内購買惠民票過期即一律作廢又爲求銷路暢旺起見並將原訂惠民票章程内願以光洋折買者聽一條取銷至所有奬金共需二十五萬九千餘元前次賣出湖田僅得光洋二十萬元所差之數刻又將省城房屋定期標賣以期凑足又聞湖南銀行所出新票已經張督分作二十處實行兌現曾誌前報現在因代兌各家多有將銅先自行儘兌每日僅以數百串敷衍門面者人民以擁擠終日尙難兌換到手遂以重價私向錢商兌取於是所謂暗盤者又出明盤每光洋一元僅能換新票十五千有奇暗盤則至十八千以外一般商民固多數不能不照法價收受新票然一經收入即須虧折若干故各將貨價暗中抬高以資應付現在張督對此已有所聞業已派員分赴各代兌處密查謂如查有實據卽須將各店主處以軍法並將各代兌處一律撤銷改歸裕湘銀行自兌湘紳朱恩紱以新票雖經設法代兌然終非根本解决查新票及在美國所印之綠票現在發行總額尙不過三千四五百萬串照每串兌銅元十枚計算僅需現洋三百萬元即可收盡因與張督籌商請在鹽斤内酌量加價籌洋三百元將所有新票悉數收燬俾湖南銀行四字不再發現於市面間張督對此聞尙未有堅决之允諾大約非别有良法卽另有他種作用也 
　　省會改選問題湘督張敬堯之省會改選主張人民多方揣測有謂前次撤銷代辦初選係因鑒於新選之國會議員反對自己遂欲將省議員全行收買者有又謂前次請求恢復代辦初選之三十餘縣公民呈詞係張授意者然張則固曰尊重民意也其布告云照得三權並峙缺一不能議會不良法如何立是知機關一日未能成立一日無省議會猶之中央政府不可一日無國會議會之關係國家如此其重人盡知之矣要之議會之良否全視議員份子之優劣議員份子之優劣應視選舉之善不善前以長沙寳慶衡陽常德代辦各縣初選發現種種不法之情形毅然電部改歸各本縣自辦文電紛馳訓勉備至乃兩月以來各該縣知事迄未依法辦理致湘政府陷於無法之地位各該縣知事實尸其咎今經本兼總監督查照部電體察情形將從前代辦縣分另行酌定選舉日期援照湖北辦理鄖陽施南各屬本届選舉辦法遴派熟悉選務人員委充各縣知事專辦選舉分途前往扼要駐紥依法設所舉辦務須切實調查限期蕆事並經决定四月十日爲初選期五月一日爲覆選期所有從前自辦各縣分初選當選人届期一律覆選毫無變更除分别令委並報部外爲此布告仰各縣選舉人一體知悉須知撤消代辦與委員自辦無非爲尊重法律愼重選舉起見初無絲毫成心爾選舉人等届時務各親自投票不得再有冒替及年齡不合違背法令情事各辦理選舉人員尤當借鑒前車恪愼將事以法律爲軌轍以民意爲依歸上下相維務求其實本兼總監督考察綦嚴毫不寬假幸各自愛母稍逾違特此布告 
[俄敎士槍斃華人案四誌]  
　　江西九江俄敎士伊沃那槍斃華工一案昨在關監督署談判未有結果今日（十七）上午俄領赴監督署讌飲後即將該犯携往漢口如何訊問均不可知省議員已電請關道縣警嚴重交涉紳學各界已定十九日在助理員辦公處重行會議以爲辦理此案之後援茲特將傳單公函錄下（公函）逕啓者本日接南昌來電内開景交涉員袁知事韓廳長並轉各公團均鑒牯嶺俄人槍斃石工案務祈嚴重交涉以慰冤魂而平公憤譚振劉眞黄爲柏叩銑等因除會同知事秉承監督向俄領據約嚴重交涉外相應函逹查照爲盼九江警察廳啓（傳單）啓者頃接萬和悅君等函稱俄敎士伊沃那槍斃華工鄭更喜一案業經英醫士騐明確實惟事關國際交涉人民應爲後援請於十九號召集各界開會討論等情除另函致商會外茲定於十九號一鐘在敝處開會討論届期務請各界惠臨爲盼助理員辦公處謹啓 
[南京快信]  
　　北政府因滬商倡停止納稅以促和局之議昨特電李督設法疏解以免影響國家稅收 
　　李督熊度冷靜現各方面以和議停頓許久危險萬狀紛派代表來寗謁見李督請聯合主和派表示一種正確熊度以促和局進行 
　　省議會昨日大會到七十七人仍不足法定人數未能開議今日星期休會一日 
　　蘇議會以連日不足法定數由鮑孫兩副議長竭力疏通加費派要求由議長提出經費不敷問題以便若輩議追加經費爲加費之過渡决意非月給一百元不可聞議長被脅大有失其自由之勢 
　　某鉅紳電京參齊省長臚列多欵聞李督亦已電保繼任之人　 
　　許寳蘅謁見李督後已於昨日午車赴滬 
　　蕯鎭冰今晨抵寗李督今午在署設宴歡迎 
　　聞朱桂莘亦有微恙李督擬派李廷玉赴滬慰問 
　　寗垣各公團擬電滬中立團合電敦促黎黄陂馮河間出任維持和局以救國難 
　　南代表李述膺電請李督主張公道維持和局李督接電未答 
　　軍民兩署派員在滬寗津浦兩路車站盤獲偷運之米已有十餘萬擔聞因與上海吳錫下關之稅所長有關省署現正在密商彌縫辦法 
　　本省候補知事數十人因上海吳錫下關之稅所長偷運米糧擬聯合電京控訴 
　　李督齊省長會委高毓彤爲江蘇禁米出省查騐處主任方頣檖金彭年爲查騐處委員 
　　蘇省將組織疏濬運河機關韓國鈞充督辦段書雲充會辦段已於昨日入京接洽 
　　瓜清長途汽車現因股本不足暫先辦瓜揚一段不久即可行駛 
　　川沙縣商會農會敎育會電省議會請電部澈查浦東興築電車以維主權 
　　省署昨日牌示調張允高署崇明縣知事所遺寶山縣缺委章同署理又調賴豐熙署川沙縣知事未到任以前委分發任用縣知事趙殿英暫行代理 
　　省署昨續委各縣復查烟苗委員如下丹徒丹陽金壇溧陽楊元溥高淳江浦六合俞訓淵泰縣淮安朱驤江陰靖江揚中陳屏孫吳江武進無錫李鵕聲鹽城漣水李鼎掄興化高郵寶應張景渠儀徵江都吳祖斗宜興南通如臯泰興趙保泰 
[杭州快信]  
　　省議長周繼濚遍謁在省各議員惟法律派槪拒不見浙省舉行關岳戊祭楊督已派軍務黄課長代表 
　　齊省長昨飭財政廳提前撥解本月份警備隊經費八萬數千元 
　　齊省長昨委任用知事鄭君醴馳赴海鹽覆勘新修塘工并密查某要案 
　　司法部訓令京師中央公園建築監獄出品陳列處已限五月底完工趕將浙省監獄出品依限彙送陳列 
　　紹興成立地方審檢應消息傳播後營謀差缺者甚多高等廳以此案雖列入八年預算現因經費無着尚須展緩婉詞拒絕 
　　浙省全國和平聯合會代表顧松慶昨日由滬返杭 
地方通信 
[蘇州]  
　　敎育費與官中之關係吳縣勸學所近致函各鄰邑勸學所略謂蘇省官中經衆議院議决取銷省中己奉部電實行停止竊查官中爲取締民間不動產交易起見其設置與取銷敎育中人無從過問惟所抽中資捐助敎育經費爲數頗鉅敝邑每年此項收入約一萬元以上敎育費資以挹注各市鄉敎育事業賴此維持者尤非祗一處貴縣是項收入關係敎育定非淺鮮在朝言朝在官言官爲教育計實不能論及取銷但事關議案雖未奉到省令有無善後方法而責任所關不得不先事綢繆别圖救濟或於稅契中帶徵或另捐他欵撥補夙仰貴所長關懷敎育對於此事必已具有方針爲特專函商榷務祈發抒高見俾便其同協議聯合請求期於敎育費前途不受影響 
　　運副視察緝私營蘇屬緝私各營另行編制問題籌議迄今己經數月惟聞内容複雜頗難着手蓋各鹽商以爲改編營制與地方鹽務毫無實際反致汛地空虚梟匪益加猖獗故均持反對熊度茲悉松江鹽運副使孫君有鑒於此特於昨日（二十）乘車來蘇擬察勘駐蘇緝私營註防汛地及佈置要隘堵截梟匪情形後即行會同各鹽商籌議一切改組事宜然後再赴無錫宜興江陰武進各境視察云 
　　反對電燈公司之進行蘇州市公益事務所因組織電燈公司事於二十一日下午開會集議到會者共計一百餘人首由陳董公孟宣布交通部批示略謂振興公司違章設置己派電力工程司前任調查云云繼由孔君昭晋報告風聞吳縣公署已將振興公司并無外股等情呈復省署市公所應預爲設法以防該公司朦混註册而宋君續成則謂無論其有無外股現在路燈合同旣己滿期自應收歸市辦當經全體贊成并以陳君則民赴京之便由市公所擬具呈文委託帶京代遞交通部將市辦公司先行立案一面再致函旅京同鄉從中斡旋以免枝節其次則將招股及募集公債章程逐條討論所有股本改定爲每股三十元附帶公債十元（原定每股五十元附帶公債二十元）以電廠爲公債擔保品招股期間自三月一日起至六月末日止議决後即由各人認募股本三千股四隅馬路胥江三公社擔任一千七百五十股其餘自二十股起至一百股止分别認定散會時己萬家燈火矣 
　　市公所嚴崔房捐蘇州市公益事務所近因房捐一項積欠甚多特擬定清查及徵收簡章通告各商店遵照（一）本事務所現經遴派妥員先從調查入手調查時並隨帶本事務所簿册以便分别填註（二）各店舖房捐有欠至三個月以上者現在暫議從七年十一月分起先行收取三個月至十一月分以前所欠捐欵從八年二月分起按月帶收以收清爲止（三）新聞各店從前並未報捐經此次查明後姑予通融不追旣往從調查之月起一律起捐（四）己閉店舖經查明後所有積欠捐票將來彙送縣公署一併核銷（五）調查房捐時調查員遇有該店舖不明事理拒絕調查者應報由該區崗警帮同辦理（六）各店舖應繳之捐如果久延不繳應由調查員開取該店牌號及店主姓名報告本事務所送請縣署分别追繳 
　　商會懸旗盼和之通告南北和平會議停頓後滬上各商舖咸懸期望和平旗幟以表眞正民意昨日蘇城總商會亦佈告各商店略謂國内和平會議停頓己久勢將决裂誠恐自今以往國本無安寗之日商務絕復活之機南瞻北顧欲控無門佇見陸沉能無痛哭本會根據歷求和平宗旨爲最後之呼籲應請各寳號製備泣求和平旗幟從速懸掛以表示我商界眞正民意之所在云云 
[松江]  
　　盜伐樹木之請究南門一帶近日每有客籍遊民成羣結隊操斤伐樹樹主人見而阻止往往恃其人手之衆多口音之歧異抗聲謾駡該處墳園村落均遭蹂躪昨午又有口操山東口音者十餘輩至郭家浜地方盜伐李姓樹木村人婉言勸阻詎竟捙拳毆人因之激成衆怒扭住三人解區請究現己轉解總所由所查明此類均係流落革勇正擬設法善遣以安秩序 
　　驅逐校長之糾葛五庫鄉第七國民學校校長徐正光被控撤換後據用校舍改設私立學校一事曾奉教育廳命令限徐於三日内讓出否則實行驅逐旋因限滿多日猶未遷讓由縣派令警所稽查員黄福祥率警押遷讵爲左袒徐正光者出面阻止聲言徐係伊等所聘借作校舍之庵屋本謝姓家庵如必欲令徐讓出亦可辦到惟以後亦不能借作公立校舍云云因之黄稽查仍未能將徐驅逐現聞袒徐者又復遷怒縣署三科主任顧稼軒君以侵占校舍爲題提起刑事訴訟而控徐者則又以違抗法令覇佔校舍等欵訴徐於縣似此糾纓不清不知縣署將何以應付之也 
　　省視學視察中校省視學員章伯英於昨日乘車抵松逕赴省立第三中學校先至各敎室視察教授次復調閱各類表册及查視學校衛生等事查畢仍於是日乘車而去 
[揚州]  
　　糧食最近市况蘇米開禁一事經省會議决打消咨由省長通飭各縣查禁販米出境故本埠之米類較前鬆小二十二日山米售出之價每石六元次則五元左右黄荳之去路全恃油坊醬園連日油坊停辦交易無多每石售價四元六角小麥一項視麵粉銷塲暢旺爲轉移近日滬上麵粉疲滯麥價平平今日貽成福興申大立大等駐揚之麥莊所購之麥每重一百六十六斤價洋四元二角左右 
　　農塲主任委定省公署前通飭各縣籌設農事模範塲五所令縣保舉二人呈署擇優委充主任茲聞本邑業經齊省長委蕭受之爲主任飭縣轉令該員知照 
　　委騐鄰縣命案高檢廳訓令江都縣署謂案奉大理院令開據儀徵縣民人劉長春電稱尹加發誣告劉朱氏毆媳尹氏身死縣知事偏徇原告刑逼劉朱氏監斃一案請委鄰封往騐究伸等情到廳除令儀徵縣取具劉長春切結外飭江都縣前往檢騐佟知事奉令己函請儀徵縣定期往騐 
[杭州]  
　　添開夜車之時刻滬杭鐵路定期添開夜車來往二次（一）於下午六點鐘由杭開行約十點鐘到滬以便旅客轉乘滬寗鐵路十一點鐘開行之夜快車赴寗（一）於下午九時許由滬開行以便滬寗快車及特别快車之乘客轉趁該夜車來杭（約夜午一句鐘到杭）除大中站外各小站均不停車云 
　　建築環湖馬路近訊建築環湖馬路現己開工警務處長特派本處視察員屠冾平會同警廳阮科長督率測勘人員前往察勘甚形忙碌并以工程浩大誥欵甚多向天竺寺勸募聞已經該寺僧人認可惟請添設警察兩名每逢香市在該處保護昨已由該管巡邏二分隊呈請警廳核示矣 
[安慶]  
　　省公署設立統計編輯處前次財政部通令各省設立統計編輯處皖財政廳長胡思義以經費難籌呈請省署將吏治奬金曁政務財政兩廳辦事員名目一律取消截存經費約共六百元移充統計編輯處經費處内分設八股如外交内務財政軍政實業敎育交通預算等類其機關設於省公署中該處處長即以政務廳長李大防兼任云 
　　兵士毆斃人命皖城内三牌樓正街沈姓茶水爐昨日有某營兵士赴該爐購水冲茶彼此言語衝突某兵士舉該爐鐵叉棍將茶爐之夥痛毆腦漿破裂當時例地隨抬至醫院已無可救該兵士即乘隙潛逃該處巡警跟蹤追捕見其赴東門外標營究未知能逮捕否 
[南昌]  
　　重建萬壽宫之進行重建萬壽宫事務所於今日召集全體幹事並東請各商業會董開會討論進行事宜將前次推定各勸捐員重行分定班次十九日讌請各業會長二十一日起由推定各員分途按日前往各會接洽請各業按家認捐其無公會之行商則俟最後派人實行上街勸募一面公函北京張紹軒略云吾省重建萬壽宫承先生尊重前徽慨捐鉅欵合贛士民共深感激本應早日興工藉副尊意無如工大費鉅完全恢復核實估計約需洋十餘萬元現有着之欵不過五六萬元所差尙鉅遲遲不能興工除由令弟芝珊面陳一切外務求鼎力維持 
[濟南]  
　　久寂中之敎育聲沈省長自蒞任以來以東省敎育經土匪擾害致大受影響昨發整頓大綱七端飭所屬各縣一體遵辦（一）特頒國訓以一民志（二）注重實用主義（三）縣屬之鄉長擔任設義務學（四）重訂私人設學捐資興學保奬章程（五）改良私塾爲代用小學校（六）高小以上之學校兼辦補助敎育（七）公私立慈善團體及製造廠補助教育 
雜評一 
[北京市民] （默） 
　　北京市民所感之苦痛情形與上海市民相同然上海市民恐此所感苦痛之延長懼和平之不能實現皇皇焉懸旗求存上書請願凡可以挽救時局者無不設法爲之而北京市民則寂然無所表示第日愁生計之困難而已豈北京市民距會議之地點遠與和戰之關係淺而所感有不同耶抑所感同而不能與上海市民同其表示耶 
　　北京政府見北京市民之所表示異於上海市民也將以爲南北空氣之不同歟抑見北方市民之表示而即以槪南方市民之心理歟當局者盍速起而一察南北之民情母徒見其近而忽其遠可矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和議停頓中之消息] （二）（十）（三） 
　　唐總代表復朱總代表函敬啓者頃奉大函敬悉南方對於議和之誠與本代表期繼續進行之切當爲中外所共知共喻無如北方政府有心爲梗終如不變遂令會議無從進行比接上海商業公團聯合會函令人不忍卒讀其中有云政府何惡於商民而必盡殺之何愛於一二軍閥而必護惜之不審貴總代表誦此亦曾有動於中否北方政府對此又何以自解凡國民所認爲和平之障碍者北方政府日日厲行如故對於本代表等兩次宣言要求之要點一切無所解答即以陜事而言十三四日陜西來信報告北軍於西路圍攻甚烈東路興市各地亦同時猛進陳樹藩則於江日北方政府第三次明令停戰之後以佔領岐山公然報捷且至今日并無何等實據可爲北軍停戰之證明然則阻碍和議之責誰實負之當茲時局自致紛紜質之輿論難爲曲諒貴總代表如猶以商民之呼籲爲足念者宜力促北方政府之覺悟俾其悔禍則和議可續開人心可以慰耳專復無任企盼三月二十三日 
　　陳劉電告張瑞璣已抵西安西安來電（三月二十三日下午到）云朱總代表唐總代表并轉各代表于右任先生鑒專員張衡玉君本日正午安抵西安特聞陳樹藩劉鎭華養 
　　朱總代表昨日所接北京電（其一）朱總代表鑒密據上海商業公團聯合會箇電稱本會商業五十三公轉於嘯日集議僉謂日來商貨壅滯上海商店紛懸白旗書寫和平字樣而停止裝貨停止交易之聲喧然以起伏乞立電停戰並電催代表於七日内續開和議等語查陜西確已停戰迭經電逹在案茲張瑞璣自渭南來電已逹台端足資證明是南方停議理由巳可消釋商民呼籲迫切當亦在南代表憫念之中似可據以轉催彼此開議尊意以爲何如再本日據劉督存厚信稱厚部自奉停戰明令以來早經遵守現防值茲和議進行益當仰體成謨靜候解决已轉飭諸軍一律遵照云并以附逹能訓養（其二）朱總代表鑒密據張君瑞璣號電内稱號日抵渭南查張旅長錫元與靖國軍岳維峻曹世英在交口相橋一帶均已遵令停戰刻與兩方會議各退四五里曹軍退至少青河以西張軍退至田市華次廟油房街以免衝突惟查浮水一帶時有潰匪出没搶掠可否令張旅長駐省東大路一帶剿防各匪以安閭閻而護行旅請示祇遵等語當即復電照准並令知張旅長撥隊伍防護浮水一帶等因合行電逹並希知照南方爲荷能訓養二 
　　平和通信社消息唐總代表頃復商業公團聯合會一書大意重於不在和議之能否續開而在開會後决議之是否有效中間致慨於北方之無誠意鼓勵商民之抱熱誠洋洋數千言詞意異常沈痛（全文見後）陳樹藩與劉鎭華近有會銜致南北代表電言陜西各路已均停戰然據張瑞璣自渭南號日來電僅言交口相橋一帶已停戰似尙祗一部分是否各路均已罷兵非得于總司令來一密電終不能證明其確否也 
　　國民通信社消息二十三號星期日愚園南代表例不開會無特别新聞可記惟聞八年公債案南代表僉認爲輿論反對極關重要之件曾屢電北京要求終止倘長此無答覆竊恐前報所載西南軍府擬募集之公債四千萬元不日卽將發行也據京函近日某派與錢能訓積不相能大有推倒錢閣起而代之之勢北京政局聞將有非常變動但非關於和戰問題云云 
[南代表覆商業公團聯會函]  
　　商業公團聯合會前因和議停頓商界恐慌曾分函南北代表請於七日内開議並分别函電北京及王巡閱使呼籲前日接北方朱總代表及王副使覆函已誌昨報昨日又接南方唐總代表覆函云逕復者接誦本月二十一日惠函藉悉種切無任欽佩南北爭持連年於茲民生疲敝商業凋零上海爲全國商務之樞紐近察情形亦日見減色貴會集議分懇力求和平不特足以表示大多數人民之心理且國民曉然於國家與個人之關係能出而負政治上責任則少數人專制政治或可從茲消滅民國不亡幸有此耳溯自去年十月三十日軍政府公電要求開和平會議北京政府迫於友邦之勸告乃於十一月六日接受南方之要求當和會開始時鄙人以爲北京政府確有和平之誠意故不惜委曲求全以和平爲鵠然開會已六次而陜西一隅經北京政府二月十三日下令停戰之後仍派兵進攻未已北方總代表等以不能負責乃有全體辭職之舉本月三日北京政府再下停戰命令而十三日戰事尙未停止近據北代表所傳消息謂陜境已實行停戰然敝處至今不得于總司令之電報則所謂停戰云者一方面之言耳况雙方旣趨向和平何以陜西獨遭兵禍且於迭次下令停戰之後秘以全力佔領南軍所有防地幾盡祗留三原一城以爲于總司令之圈禁處目的已逹於此而謂已實行停戰于總司令不足惜陜西商民蒙此慘禍諸君必有無限之悲感也姑讓一步而言之諸君之意一若爲和會開議即可安坐而逹和平之境然和會所議决者若陜西停戰若日本軍事協約停止若軍事借欵勿再提用若八釐公債暫緩發行上述各項悉爲和會所一致主張者果此和平會議有完全效力足以副諸君之希望則陜西何以不肯停戰軍事協約何以故於三月一日簽訂延期之約軍事借欵何以提去六百萬八釐公債何以悍然發行凡此諸端皆諸君所目覩和平會議毫無效力尤諸君之所知也然使和議中阻者誰負其責使各埠商貨壅滯者誰尸其咎軍政府酷愛和平愧不能爲諸君助矣來函所謂何惡於商民而必盡殺之何愛於一二軍閥而必護惜之痛哉斯言今諸君旣不願束手以待政府之盡殺乃有請求和平之舉然軍政府渴望和平之苦心已爲中外所洞鑒固不待諸君請求而大計早定如請求於北京政府乎則護惜一二軍閥之事實已彰明較著果北京政府能俯鑒商界請求則和平會議何至停頓倒行逆施之事何至繼續發生於和會旣開之後來函囑於七日續開和議以定人心而維大局云云顧和議中阻之原因如此開議後事實又如彼諸君如祗以能開議爲已足而不問議之有效與否則隨時可以如諸君之願若必以定人心維大局爲目的則北京政府之護惜一二軍閥旣如諸君所言和議雖開於商民庸有利乎中華民國主權在民倚賴政府本已非計况北京政府不特無可倚賴且視商民爲魚肉而彼爲刀俎諸君之痛苦諸君祗自感覺之亦惟諸君能自挽救之耳諸君所謂訴諸人道力求自保鄙人將拭目以觀諸君之熱心與能力并由此以測國家興亡之機也和平統一諸君與有責焉諸君其勉旃云云此函措詞凄婉惻惻動人聞聯合會拆視該函時有各團幹事數人在坐傳觀一遍相對唏嘘爲之隕涕並將原函所指各要點鄭重通告各圑請爲注意日内另開緊急會議籌商辦法云 
[岑春煊等駁錢麻電之元電]  
　　南方代表得悉廣東軍政府各總裁日前復錢能訓電云北京錢幹丞先生鑒誦麻日通電多與事實未符公道在人本無事於答辨然執事亦標揭和平爲幟志春煊等爲求眞確之和平計不能不聲述經過情形以明眞相當民國七年十一月十六日尊處下停戰令時軍政会亦有通電前敵各軍恪守原防之令特所謂停戰者爲和平之保證也停則俱停斷無某處言和某處作戰之理而執事等迺必指陜西爲匪區致費無數周折遷延時日然軍府仍不忍以一隅之事而牽動大局一面派遣代表一面電商蘇督其後由秀山督軍擬具辦法五條煊等即力爲贊成並電准張君瑞璣赴陜監視劃界原以忍痛遷就者無非望和局之早成而已而北方進兵不已藉磋商之延宕爲攻略之時機於是唐總代表向朱總代表切實交涉經朱繌代表聲明接執事電自二月十三日宣佈五條辦法後由北方負守全責任迺自十四日至二十一日迭接陜中報告北軍繼續進攻日益猛烈夫以京陜通電便利陜中軍電靈通來示謂前方四五日未能周知一若諉諸傳電延滯之咎是否辭遁國人皆知猶曰不任其責責將安在唐總代表迫於陜人之呼籲鑒於北軍之不遵命令提出嚴重要求事非得已朱總代表等相率辭職尤足以見是非之公試問戰尙不停議何從起且戰且和無論國内國外無此辦法不懲抗命之將領無以見執事尊重和平之意事關尊處威信此間有所愛憎至參戰軍之設顧名思義當然爲歐戰而生來電認歐戰爲尙未終了以德國未盡履行停戰條約及俄邊激黨肆擾敵僑之待驅遣爲言然當德人威燄未戢潛艇横行之時參戰軍何以不出國門一步激黨擾及邊境參戰軍何以不調往鎭遏至盤據京漢津浦沿路之間其謂之何遺送敵僑無關兵力以此託詞縱不畏國人清議獨不慮友邦竊笑乎且協約各國均已將戰地軍隊調回遣散而謂距敵萬里之中國轉需參戰軍之存在其誰欺參戰軍旣根本不能存在則參戰借欵軍事協定之當然取消無待贅論且以參戰之名爲内爭之具卽是此次南北搆亂之媒唐總代表知其癓結所在首提此事係圖永久和平辦法來電謂爲逾軼權限則眞索解無從至於凡事取决會議政府可以不設云云當此大局尙未解决以前不知尊處所謂政府者究竟何指政府名詞在今日恐尙未能適用總之此次停議情形國人友邦自有公論煊等情知公理而已因再答復以明是非岑春煊伍廷芳陸榮廷唐繼堯孫文林葆懌元印 
[平和期成會請除和會障碍]  
　　平和期成會前日致南北兩政府電云北京大總統國務院廣東軍政府七總裁均鑒和會停頓根諸陜事陜戰確停劃界公允自不難續開會議乃昨今兩日南北代表處依然沉寂國務院皓電所指陜事結束和議重開仍屬無甚把握實堪隠痛昨日此間商業公團聯合會開會以五十三團之决定電請南北七日内開議該電當已察鑒按戰禍啓後商人直接間接膺痛最深茲以和局瀕危益復皇皇如臨湯鑊傳單散佈旗幟飄揚無非速求和平之語近且風聞有七日不開議便將停止貿易之耗商人血本攸關寗肯忍心爲此大勢所迫或致釀成事實實非大局之福大抵民意風潮其來有漸動機一發不可復靜謀國者當防之於未然以平人民之氣母因涓滴而成江河燎原不可收拾騐之古今中外之興革歷史往往如此四川鐵路發端即爲前清致亡之兆尤可引爲近鑑也本會聞此警耗深切憂危廑再陳言伏維雙方政府詳察民意迅即補救舉凡可以障碍和會者迅予解除俾南北代表賡續開議保全大局祇此須臾臨電毌任迫切之至全國平和期成會聯合會叩禡 
[仁川華僑之贊成和平]  
　　華僑平和期成會昨（二十三號）接朝鮮仁川中華總商會來電云上海華僑平和期成會鑒天禍吾國爭戰頻年武人亂政百業凋零公等出任調和之責敝會雖隔重洋竊願追隨附驥懇將敝會加入一致進行至禱朝鮮仁川中華總商會會長梁綺堂叩養 
[和平演說團之發起]  
　　昨有人分發印刷品發起中華國民速求和平演說團茲將其緣起及簡章錄下 
　　緣起慨自南北開戰以來人民無日不在恐怖之中兵禍連年不知犧牲若干生命嗟嗟爲少數人權利之爭置國家而不顧商業因之凋殘工藝因之不振學校因之廢棄農家因之流離而我無黨無偏之國民亦因之飽受痛苦時至今日全國延頸企踵無不希望和平以解倒懸不料和局破裂舉國倉皇國運危亡間不容髮凡我愛國同胞宜君策羣力速起救國鄙人等亦國民一份子豈甘坐視我黄帝數千年之神胄淪亡於奴隸中也於是糾同志發起速求和平演說團苦口呼號或可感悟雙方早息兵禍俾和議早日促成商民幸甚大局幸甚 
　　簡章（一）本會定名爲中華速求和平演說團（一）本會勸告南北和平爲宗旨（一）凡爲中華民國國民年在二十歲以上贊成本會宗旨有會員二人以上之介紹者得爲本會會員（一）會員入會時須填志願書（一）會員入會時由本會發給證書（一）本會設置各員如下正會長一人副會長一人文牘部長一人部員二人交際部長一人部員四人會計部長一人部員二人演說員無定額（一）本會經費由會員自由捐助（一）本會職員由全體會員推舉之（一）本會以每星期三星期六各開會一次（一）本會暫設法租界南褚家橋善積里九十六號（一）本簡章如有未盡事宜得隨時增訂 
[遣送敵僑事務局紀事]  
　　遣送敵僑事務局昨接浙江楊督軍齊省長來電謂前派柏梯醫生來浙復騐莫干山患病敵僑現已事竣定於即日午後乘滬杭快車回滬請爲接洽云云現柏醫生已依期回滬矣 
　　該局昨接内務部來電以遣送敵僑回國之第四船定於四月一日由滬放洋應需護送各委員業已分别派定所有此次遣送敵僑名數請於啓行前造册交付各該委員俾資接洽又電第四船護送委員前經本部派定王家梁承辦茲特加派本部技師劉翔雲來滬隨船照料請爲接洽 
　　該局昨據淞滬警察廳報告接天津警廳來電現有敵僑八十餘名口隨帶行李四百數十件定於本月二十六日派員護送來滬聽候迎送請爲接洽云云該局據報後當已派定委員届時前往接護 
　　該局於日前據德僑某某等聲稱前因病請求緩遣曾蒙照准現因病仍未痊且伊所患腦症及腸症亟須調理是以此次仍未克啓行特再請爲緩遣情願將來自備船資搭船回國等語聞該局命赴醫生處請騐云 
　　又聞該局前曾議决租界敵僑應於本月二十三二十四齊赴候船所待船日昨係第一日到所者寥寥無幾現候船所内待船之敵僑祇有數十人云 
[舊金山商會優待遠東商人]  
　　大陸報云舊金山商會對於遠東商人之赴美者將予以特殊之利便而華商赴美以增進中美間商業關係者尤予以特别之注意據舊金山商界柯爾曼氏云舊金山商會將派員赴碼頭招待來人照料海關事宜並指導一切柯爾曼氏已與小吕宋日本上海火奴魯奴等處代表接洽遇有商人赴美者輒先將其到美日期報告舊金山商會俾可届時招待日本皇后號輪船昨夜由滬開赴坎拿大柯爾曼氏即此船行客之一也 
[縣商會通知當選會董函]  
　　上海縣商會昨致當選各會董函云逕啓者本會於三月二十二日舉行更選會董之期是日午後三時函請蒞會監視開筒定選額二十一人檢得執事以口口票當選爲會董特此奉知希准予擔任爲感並定二十五日午後二時互選正副會長茲送上選舉票並名單各一紙希請查照依期選舉是所盼荷附選舉票名單各一紙 
[烟酒聯合會常會紀事]  
　　中國烟酒聯合會昨開星期常會討論南北和議停頓事先由陳良玉報告略謂此事日前各業代表在商業公團聯合會一致要求雙方限日續開和議并議决第一步第二步兩種辦法現已先接到朱總代表王巡閱使復函表示同情可知玫界心理與民相同公决和議設再遷移則商業不堪設想惟有實行第二步以求自保次提議烟酒借欵事俞荷康報告各報喧傳京師有人竭力運動且有互相抵排以冀獨攬此一種賣國之利益正是可歎次王闓敷樂維高邱思先裘景芸等均起言我各業抵死不認北項借欵公决再催京師代表速探眞相次提議曉州業外人爭辦分棧希圖網利事公决分棧苟爲業外人承辦殊背定章且於商情必多扞格次議及取銷鈕督通緝令事金拜仁起言察閱原電有國步方艱人才難得等語殊不知此項人才正患其多不患其少國家敎貪敎廉在此一舉次提議萬泰隆事公决此係本店貨物存儲之所並無營業行爲且非另立牌號何得另捐牌照應先由該號自行據理答復議畢時已五鐘乃散會 
[紗廠聯合會常年會紀事]  
　　華商紗廠聯合會自正式成立以來已届週年昨日下午四時舉行常年大會本埠到會者有恒豐溥益振華寶豐恒昌源德大厚生等廠經理外埠如蘇州寳通通州大生總廠崇明大生分廠無錫廣勤業勤振新天津華新裕元常熟順記太倉濟泰杭州鼎新武昌楚興等廠亦均有經理或代表到會入席後先由書記報告上年度經過情形通過决算旋即散票改選職員投票結果張季直君得十四票聶雲台君得十三票仍當選爲正副會長董事五人當選者爲徐靜仁劉柏森薛文泰楊翰西（均連任）榮宗敬開選畢討論今年度預算案通過并議會務數件至七時散會 
[上海交易所功虧一簣]  
　　虞和德等發還認股定銀之原電 
　　上海交易所發起人虞和德等致北京等電云北京大總統總理農商部總次長南京齊省長實業廳長上海道尹鈞鑒和德等爲挽回國權商利於民國五年歲暮發起上海交易所中間因政局之變亂停止進行日人乘我停頓期間先發制人組織上海取引所滬上各業各商帮見時會之不容再緩國權之不能輕棄乃於商業凋敝金融濡滯之時不避艱苦於去年春間一致聯合重行發起當時滬上各業各商帮商人等之希望以爲人之愛國誰不如我外人旣積極進行以圖侵我商業權利則國人對於自辦之交易所當無不極表同情預料必能於日人取引所未成立之前先行成立彼欲壟斷我市場者之機謀可以不攻自破發起以來幸滬上各業各商帮曁國内外之愛國商人踴躍認股五百萬鉅資不數月而認足方冀趕速開辦實意經營何圖少數利慾之徒違約破壞而農商部則堅持分辦不予核准時移勢易歲月空過日人之取引所旣於去年十一月開業而我自辦之交易所乃益陷於日暮途窮之境實上海商界莫大之損失而國家莫大之恥辱也其後發起人等屢次陳情於所以不能不合辦之理由反覆說明去年十二月杪農商部明令上海總商會召集各業各商帮開會討論詳覆滬商等接此明令歡喜無量知農商部之所以遲遲不核准者實爲鄭重商業起見一月八日在商會集議之時一致議决主張合辦呈復已久仍無核准明文竊維總統就職以來嘗以利用厚生振興實業爲天下倡理明義正國人無不深信此爲吾國文治之初基改造之起點上海交易所問題雖僅一數百萬之公覗在就在工商業上之價值論實爲振興實業之原素並此垂成之事而亦不能促其速成則待舉之業更復何望數月以來各認股人見成立之無期紛紛要求退股和德等旣不敢期農商部之必能核准更不能長此拖延置認股人之意思於不顧自發起迄今時閱一載呼籲再四力竭聲嘶如再展長日期實無詞以對認股之人惟有順其所請發還認股定銀之一法事非得已責有攸歸臨電迫切無任惶悚上海交易所發起人虞和德等叩 
[上海花邊公會開成立會]  
　　上海花邊公會昨假天后宫工商研究會開成立會午後二時各公司經理等相繼蒞會公惟萬選青爲臨時主席報告開會宗旨畢即將簡章逐條宣讀公同討論次選舉職員萬選青得票最多數當選爲正會長程文明當選爲副會長並推一倪菊裳林仰周張之益趙資光林文卿楊佩瑜萬選青祁叔麔程文明爲評議員旋經沈卓吾馬樹周二君相繼演說而散 
[四明公所議籌特别捐欵]  
　　四明公所於陰曆二月二十二日爲續籌特别捐欵召集同鄉開會集議董事會到會者如葛虞臣周湘雲朱荷三沈仲禮方樵苓等公義聯合會董事到會者爲樂振葆孫梅堂周林慶陳文鑑陳良玉等各業代表及同鄉等到會者約數百人就該所大廳開會經衆公推沈仲禮爲臨時主席宣布開會宗旨略謂今日爲添募特别捐欵而開會應先將南北廠建造情形報告於諸君知之查南廠第一批工程已可告成第二批亦經開標興築北廠現請工巡捐局開濬河道將泥填基以便起造然後籌辦醫院次第進行南廠出入之新橋路局門路業已會同潮惠紹興善長各會館集欵商請工巡局築路云云次陶輝庭報告去年捐欵總數及本年募到捐欵細賑畢主席又宣言當時募捐團成立原定募集三十萬元現在尙未足額應用何種方法俾逹目的請諸君討論又據葛虞臣起言去年曾提出普及籌捐方法凡同鄉各號夥友就其月薪每洋一元提捐五分可以積少成多且僅止一次諒不致有累同鄉是否可行請公决陳良玉起言葛君提議之辦法極善鄙人深表同情惟須仰仗各業領袖贊助進行主席當以葛君所議請付表决全體起立贊成遂定名爲各業月俸五分捐就捐簿上加蓋一次爲限紅戳以期醒目次方椒伯提議請公推募捐理事經衆公决舉定朱哲甫樂振葆陳文槐何梅仙項如松孫梅堂施才臯項松茂葛吉卿張桂卿周茂蘭徐炳輝錢逹三蔣文泰顧錦華等十五人其内部總主任仍請葛虞臣周湘雲擔任所有前定募捐團諸人仍須積極進行全體贊成當時張延鍾與銅鐵機器永生會合助一千六百元包雨塘認募一千元張繼光認募五百元遂宣告散會時已鐘鳴五下矣 
[嘉應同鄉歡迎楊交涉員紀]  
　　昨日嘉應同鄉會於午後二時假大東酒樓開會歡迎新任交不不員楊小川到會者會長温佐才會員王偉才王佐庭謝復初王斐臣陳復初謝碧田等數十人推温佐才爲主席起立云今楊小川先生三蒞滬交涉員任同人不勝喜躍云云繼由謝復初宣讀頌詞畢即由楊君答漸謂今日與諸鄉老昆弟歡叙一堂不勝欣慰惟歡迎兩字萬不敢當鄙意諸同鄉總宜有團體毅力方可做事前同鄉諸君所擬組織之廣東會館不妨合力促進以逹目的現在座之佐才復初碧田及温欽甫陳可揚諸君均爲發起是議者後因陳君爲自己商業關係以致停頓迄今巳數年矣現在仍望温謝諸君繼續前議力促其成云云繼而温謝兩君答稱此事務望楊君帮助進行云云楊君又謂當初發起工商研究會時謝君苦心毅力現該會會員數百人足徵辦事堅忍刻有諸君等力加提倡何患不成希望諸君能各出毅力提倡實業鄙人所厚望也云云詞畢復由到會諸人相繼演說而散已鐘鳴五下矣 
[流行症仍不少减]  
　　比來本埠痒症流行病仍不少減虹口一帶且蔓延較劇居民患者初以爲重傷風漠然處之因之往往變成肺炎而致喪命據著名醫家調查上星期以來因時症加雜病而死者較前更覺增多云 
[會樂里發生搶案]  
　　昨晚七時許公共租界會樂里開妓院之某姓家突來盜匪八人多身穿作裙持械入内嚇禁事主聲張搶去箱子五只内儲首飾衣服約值洋四千元現已由事主報告捕房請緝詳情容俟續報 
[沙船海面遇盜續誌]  
　　沙船章同興號在瀏河沿海擱淺遇盜等情已紀昨報首日經生和號及該船船長黄奎在滬雇汽船前往出事處拖帶該沙船出險無如該沙船當時因駛風順潮行力過猛擱於硬礁勢力較重一時不能拖出須俟潮水漲大如能開行惟船底尙不致滲漏至於被盜匪砍傷之船夥計周勝玉林阿春順山等四人已將受傷人載送吳淞某醫院醫治一面先行回滬商派駁船數艘將貨駁卸俾得　脚稍輕易於浮起並聞沙船帮因近來江浙洋面海盜充斥沙釣各船經過被盜者時有所聞故日内擬在商船公所開會籌議禀陳行政長官處置善後事宜云 
[携械匪徒供認舊案]  
　　派駐老閘捕房之特别機關華探目陳雲忠西探目壳羅香（譯音）等在公共租界界路查獲聚議圖刦北山西路一百六十五號門牌居婦陳氏家之皖人陳漢周嚴道年周思荃王文章並抄出手槍一枝彈珠五粒後又續獲陳黨謝玉堂均經先後解由公共公堂訊判押候查明澈究等情已誌本報茲悉承辦此案之中西探目於前日將陳漢周等五名帶至寫字間盤問口供據聞陳已供認原名程海秋去年十二月二十八浙江路五百二十一號門牌協茂錢莊被刦銀洋七百元並開槍拒捕擊斃老閘捕房三百十八號華捕及虹口韜朋路九百三十七號門牌陳姓家被刦金飾現洋均係伊等所爲已將原贓金圈質在華特路相近某押店得洋十一元分用並聞嚴等四人所供與陳相同各探目等錄供畢仍將各人收押旋往所供之某押店吊出原贓昨日傳到事主認明業已通知刑事檢查科代表牛門律師咨請公堂將本案訂定於禮拜五開審 
[南車站一帶夜間巡邏嚴密]  
　　高昌廟警區李巡官以望道橋東由半淞園至南車站逹陳家橋及滬軍營後面一帶馬路甚爲荒野店舖稀少且未設巡警崗位近聞時有匪徒於深夜人靜時刦掠途人物件情事亟宜設法巡防以保行旅爰於前晚爲始除添派臨時崗警四處馳往輪班站巡外並於夜間親率長警前赴該處一帶巡選兩次以資防範 
[偵緝私取鈔票潛逃之僕役]  
 
 
 

Page 11

 
 
大陸報云十日前福州中國支銀行某代表來滬向本埠中國支銀行收受鈔票計洋十萬元後以固封之箱送交福州船上僕人旋即不知何往船到福州後開箱檢視内有鈔票洋六萬元目前法捕房方偵緝其人據法捕房所得消息此人以箱授與船僕時曾告以定於開船之前回船云 
[三誌滬杭路開夜車之預備]  
　　滬杭甬路將次添開夜車一切均在預備已誌前報茲悉路局任局長查得南站分叉軌道尙嫌太少一經添開夜車車輛勢必多備原設分道定不敷用亟應添設分叉鋼軌又以沿路缐軌道枕木下所墊石塊應再添埋不使稍有浮鬆以免危險昨日已令知總工程處分别籌辦矣 
[盧護軍使勘騐軍工路工程]  
　　松滬盧護軍使前據閘北工巡捐局呈請履勘依周塘軍工路工程及各橋工等情遂於前日午後會同洋工程師杜參謀曹局長公乘汽車赴軍工路逐段勘騐並詳細視察新港虬江兩橋工程勘至吳淞張華浜止始折回楊樹浦分道返署 
[長警出差不得乘頭等電車]  
　　淞滬警察徐廳長昨日訓令所屬各區署所隊文云查本埠電車頭等坐位婦女乘坐者甚多遇有長警因公出差不准乘坐其間歷經通令禁止並飭該管官長隨 
時考查在案本廳長近來親查得仍有長警乘坐頭等電車竟與婦女混雜不但外觀不雅實屬有違禁令該管官長何以漫無稽考本廳長前日由西門外二區境内經過又查見長警換崗適值天雨該長警等身荷槍械俱躍入電車上此等行爲大犯警章足見該官長素日敎練無方咎何能辭合再通令各署所隊轉飭各長警嗣後因公出差身着制服祗准在電車前後站立或乘三等坐位若再查有乘坐頭等者立將該長警責革並罰官長薪金半月長警換崗均不得乘坐電車倘敢再犯一經查出亦將該長警立卽責革官長罰薪决不寬貸除由廳隨時派員抽察外仰各該官長從嚴訓誡隨時抽查母違切切此令 
[開修通逹漕河涇之馬路]  
　　滬南工巡捐局姚局長前接上海模範監獄典獄長敖雲亭函請將漕溪路口至漕河涇鎭一帶馬路設法修整以利交通當經姚局長派委工程科長衛芝山帶同丈量員前往丈量丈見七千餘丈預算如做二丈闊之石片路需欵將及萬金即工作從簡亦非三四千金不可姚局長以局中歲費本不敷支配非地方多加補貼萬難做到據情函覆敖典獄長敖君遂於前日邀集該鎭市經董楊福源等磋商籌欵方法當由楊董允商該鎭附近各墳主設法籌募惟稱地方瘠苦籌欵恐難足數敖君言如所差無幾鄙人當擔任勸募若干交該局從速興築議畢敖君卽將此情面告工程主任衛主任云鄙人亦係滬人之一苟能爲力斷不坐視爰於昨日選派小工數十人分赴徐家匯至漕溪路一帶實行動工先將基礎加高開挖溝道以便積水外流 
[前股東控不理股欵之判斷]  
　　德商嘉利洋行被西洋人羅秋維腦愛卡可（譯音）婦人撤拉愛卡那可撥阿生可（譯音）控其不理股欵銀四萬餘兩業由公共公堂傳集兩造因據該洋行大班德人惡忒（譯音）供稱自西曆一千九百零八年十一月三十號以後該嘉利洋行已另改組原告係該行以前之股東故判退候復核在案嗣被告惡忒業於第一批敵僑内遣送回國前日原告男婦二人借同所延之律師投廨譯稱所執該洋行股單曾在德國領事署註册即使該洋行後來改組亦應將以前股東股本發還且該洋行之棧房内值價銀二萬四千兩生財均係我等置辦後遭火燬而保險銀兩均已賠足亦應發還總之本案不能由被告片面將股單取銷如堂上不能斷歸勝訴則要求准予上訴等語關正會審官核供商之西洋施副領事判此案現由被告方面證據證明原告附股份之嘉利洋行已於一千九百零八年十一月三十號分拆其後另組一新公司而原告未能證明於一千九百零八年十一月三十號以後仍繼續爲該公司之股東應即將案註銷原告聲請上訴亦予照准 
[花園弄之火警]  
　　昨日黎明五時三十分鐘大東門外施相公弄中花園弄北口面東石庫門内餘元藥材行棧房内忽然火起時適東風大作故天雖下雨火勢仍甚猛烈程裕新茶號之皮帶車近在咫尺首先趕到汲水灌救詎水不能出急打電話通知水公司逾數分鐘始到旋經警鐘樓鳴鐘告警各區救火會會員亦賀火龍皮帶車臨場分投汲水澆灌無如地在小弄救火員諸多爲難直至七時許始得熄滅共燬上下樓平房約二十間至失火原因據被災居民七八家咸謂係該藥材棧房所起且咎該棧夥友不早喊救致各家物件難以搶出羣赴一區警署報告昨午署中飭警將該棧執事傳案留候訊究該棧後戸口有一寗波人周姓定於二十二日爲子完姻故前日下午坤宅已將大小妝奩送到乾宅至昨晨該棧火起周適在貼鄰一時情急將物搬運出外事後雖未被災仍在該處行結婚禮然損失已不資云 
　　又函云昨日黎明時滬南大東門外花園弄裕源藥材行棧房内忽然火起當即冒穿屋頂旋由各區救火會均驅皮帶車到場施救無如該棧内所存之貨俱屬草藥以致一發難收約歷一時許始行熄滅惟僅燬該藥棧一家計樓房五六間後進貨棧尙未波及事後由第一區警署趙署長查知該藥棧保有火險派警傳同該行執事于炳章及鄰居某姓之庖丁殷嘉生到署詰訊起火之由兩家均互相推諉于稱棧房中確係保有火險等語飭留候申解警廳司法科訊究聞附近鄰居均具節略陳請該署澈查起火眞相以免推諉云 
[小學敎育研究會開會紀]  
　　本邑小學敎育研究會昨日（二十三號）上午十時在西門外公共體育塲樓上開國文讀法研究會與會者楊聘漁陳景岐王砥平徐劍鳴許佩行等四十人縣敎育會長賈季英因事未到請楊聘漁代表主席報告開會宗旨互相討論議案已决未决事件如下（一）報告各校送到國文讀法敎授順序共十二件高等小學如一女高養正一高浦東附屬二高和安乙農國民學校如養正江境梅溪時化農壇龍華比德又旦華小學校聲明現行國文敎授讀法順序另有配當方法詳明分團教授實况中該書春假前可出版（一）研究國文讀法敎授順序議决先行推定國民高等各一校請推定之校將教授順序交至會中由會中印發各校研究有疑點時赴是校參考或通函詢問俟下次開會時再行提出意見酌定之旋經推定國民校定旦華高等小學定尙公楊代表又提出研究國文讀法敎授未决問題（一）豫習生字難句國民學校自何學年起（二）實行豫習後所有生字難句是否令查得之兒童一一板書（三）暗誦應否注重（四）講解有直譯意譯之分惟何時宜直譯何時宜意譯（五）默寫課文摘默與通默效用孰大（六）課中生字應否按照說文與發音部位詳細敎授形聲（七）持何方法使兒童語言正確並善於發表（八）年級較高者應否於正課外設法補充以上各節付諸討論後因時己至主席宣告閉會並言所未决八事務請各校於兩星期内按條答復以資採擇俟下次會議公决云 
[殖邊債權討論催兌辦法]  
　　昨日（星期）下午二時催兌殖邊商困事務所仍在西姚家弄思警學校内開會首由主任報告前接總管理處本月一日來函據述滬行債務己荷財政部特派張栩君駐行清理定限三個月竣事並令另擬整理辦法等情嗣接上海總商會來函亦復如是云云可見財部派員清理一層己成事實惟有希望與否尙屬疑問而各債權以爲吾輩受困己久稍縱即逝况自接有財部清理之訊又將匝月未見有何動靜財部旣派專員本事務所亦應公舉代表至京交涉俾速解决討論之下由衆公决再靜俟旬日如仍無確實辦法表示當特開大會公舉代表以便實行散會時己鐘鳴五下 
[閘北三段救火會歡迎會長]  
閘北三段救火會自日前選舉會長後於昨日開歡迎會秩序如左（一）振鈴開會（二）會長會員行相見禮（三）會員頌詞（四）會長訓詞（五）會員答詞（六）茶點（七）振鈴散會該會長當提出奬功罰過規則數條會員一致贊同至五鐘散會 
[照錄商團華隊之命令]  
　　工部局萬國商團華隊正隊長葛第一百四號命令云萬國義勇隊正備兵第六次團操日期西曆三月二十四號（即星期一日）排隊時刻下午三十分聚集地點在南京路議事廳候令爲英國大將閱操凡軍服軍械務宜格外清潔光亮愼重 
[請奬縣商會會長之手續]  
　　上海縣沈知事昨致縣商會公函云逕啓者前奉省委臨時實業視察員吳清望來滬視察回省報告後茲奉道署轉行省令飭將貴會正會長顧履桂副會長蘇本炎辦理商會之事實履歷開送請奬等因到縣奉此用特函逹希即填具事實履歷各四份送縣以憑彙呈 
[包探對調當差]  
　　英美總巡麥高雲氏昨令老閘捕房包探汪開富與滙司捕房包探徐申慶對調當差該兩探奉諭後即分别遵照矣 
[徐警廳長嚴禁迎神賽會]  
　　浦東社莊廟所供三太太神像由各會首發起擇期迎神舉行三百六十行賽會前經上海縣沈知事淞滬警廳徐廳長訪悉恐肇禍端諭令禁止在案不料該會首等迷信極重以去年浦東各鄉秋收頗豐全賴神聖之助所以此次迎神舉賽以謝神靈如果官廳禁止情願自首受罪己飭人分赴各鄉鳴鑼通知連日各會首整備儀仗並各式旗傘燈彩莫不興高采烈事爲徐廳長查悉特於昨日嚴令第三區警署重申禁令不准舉行如敢故違提究不貸 
[冒充稽查硬索長券之解辦]  
　　松滬護軍使署據雷稽查員報告有冒充軍署稽量員之魏鳳崗向方板橋共知影戲園硬索免費長劵二十張該園答稱因未印就約伊翌日來取翌日果來遂由該園報由雷稽查員飭夥汪順寶到來喚警將魏拘住解至二區一分駐所一併轉解警廳嗣警廳奉軍法課電話知照迅將冒充稽查員之魏鳳崗解署訊究聞昨己由警廳將魏解至軍署矣 
[控夫不顧贍養]  
　　高安弟被其妻葉氏在會審公堂控不顧贍養一案前日午後經王襄讞與美思副領事傳訊由被告所延之代表朱斯芾律師向原告詰據供稱從前被告每月給我贍養費洋十元自南京返滬帮傭與新閘路李公館我於去年正月十七日前往索取前項銀洋被告正與婦人在樓上見我至將我推下扶梯後從此不給費用且欲我將陸續收過这九十元立據並將所生之孩抱去後不時將我毆打等語中西官因時己暮判候改期再訊 
[戴勳臣控案又訊一堂]  
　　四川人戴勳臣在公共公堂控唐巨奎王厚庵王石林設計陷害請追名譽及營業損失一案訊判被告各交舖保候訊等情己誌本報前日午後由廨傳集兩造續訊即由總巡捕房西探目朋由（譯音）上堂證明西曆一千九百十七年十一月三十號晚有廖樹山至捕房報稱戴勳臣在廣東路一百十六號門牌裕記棧内拐賣女子蕭蘭英捕頭即派包探李阿二按址前往將戴等男女二人帶入捕房旋經查明蕭係戴妾因與大婦積不相能故誣戴拐賣斥釋後戴之弟又來報稱其兄被誘押在内地檢廳我即前去調查因檢察官不在未見戴面面歸據情禀明我之上司是以工部局週刊上登載此案始末情形係根據我之報告而發表並由李包探投案證明捕頭派往五馬路捉戴及蕭氏至捕房後問明釋出餘事不知又據公堂指派爲原告義務代表律師海德禮氏譯稱工部局週刊所發表足見是一種公衆的言論前次刑事案因原告被押城内不能到堂致敝律師當時無以進行而原告竟以被誣判押三年有餘之徒刑幸得昭雪惟被告唐巨奎前供不承認伊係四川同鄉會會員敝律師有證據能證其確是會員云云嗣由三被告所延之兩律師一再起稱見證所供不能爲憑敝律師等極端反對經承審官王襄讞與美副領事思君諭謂本案案情有别因當刑事案發生時原告在押城内經過情形均由捕房調查故應許見證證明調查手續至所供堪憑與否自有裁奪諭畢被告律師即向西探目朋山詰據譯稱四川同鄉會會長係後來在聖文律師事務所遇見其會在五馬路至於該會又稱公益會亦稱蜀鄉公所我均不知云云堂上訊至此判候分别函請江蘇高等廳上海地方審檢兩廳將本案卷宗移送過廨並傳齊各見證展期兩禮拜再訊 
[定購皮鞋之糾葛]  
　　俄商華士門（譯音）延代表律師在公共公堂控虹口西華德路四十號門牌新永茂皮鞋店主邵和尙違背定購皮鞋合同請追損失及定洋並罰金等欵由廨訊判被告眷交舖保候原告見證到堂證明再核在案前日經俄副領事麥君會同王襄讞升卒傳訊原告方面見證某西人上堂證明開設飯店原告向寓店内近赴哈爾濱未回當初與被告訂立合同定購皮鞋二千雙限期二十五天將貨交齊被告甫交到五百雙即已届期故原告控追損失等欵並由原告代表律師上堂譯稱旣據證明確係被告違背合同要求諭着被告賠償損失洋一千元定洋及罰金五百三十六元云云詰據被告邵和尙供稱因原告不肯繼續付欵故我停止交貨然核之所交之貨與我收到伊之欵兩抵外尙欠我洋一百零九元云云並延律師到堂辯稱本案實係原告先不付欵當時被告即委託敝律師在俄領署控其違背合同嗣敝律師因事赴北該署將案缺席判决註銷云云中西官核供判候商明堂諭宣佈飭遵 
[賭徒從寬處罰]  
　　浦東爛泥渡一帶邇來賭風甚熾事爲三區會署長訪悉連日密令長警四出偵查前夜經巡官劉恩誠帶同長警在中華茶樓隔壁陸稿荐披内拘獲賭徒宋阿桂施連生朱金福趙魁生等數人餘人由側門逸去昨經會署長略詰一過姑念初次從寬判各罰洋三元以儆 
[攔路調戲女學生之示衆]  
　　住居浦東爛泥渡某姓女子年已及笄在該處某女學校肄業前日傍晚放學回家甫出校門突遇寗波人查世林攔路調戲當經三區守望警畢秀山查見將查拘解至署經會署長詰明前情判飭警押赴該校門首游行示衆以儆效尤 
[工匠供訴擅取工具原因]  
　　閘北滬寧鐵路北中興路中興玻璃廠主翟岐祥前日至四區警署控工頭包紹文及工匠張文宣周寳珍鄭樹林劉家全陳玉環曹國意沈伯英王乾和等携取廠内工作器具等情經張署長傳到一干人質訊據包等供稱因被該廠拖欠工資向索無着故以工作器具作抵云云張署長諭候查明核辦 
[糖果店欠欵被控]  
　　法租界洋行街聚元北貨行夥裘成章前日至四區警署控大統路施萬和糖果店拖欠貨欵經張警正飭警傳訊因該店主施某患癱瘓之症故將店主婦施嚴氏傳案候訊 
[竊取銀洋之限還]  
　　潘仁甫於上年冬間潛至潘阿香家竊取木箱内現洋二百十九元及衣服等物嗣被包探將被告拘獲吊出衣服原贓惟銀洋已被購買皮箱物件用去無從吊案解經法公堂判押西牢四月外再着交還原贓銀洋在案現因潘仁甫押期已滿洋仍未繳故於昨日復解法公堂請訊詰之被告供民人無力措置請求釋出設法交還原告稱被告有意挺押不交仍求嚴追捕頭稱被告抄出之物祗值洋十餘元之數請核中西官判被告物件給原告領去作抵外餘欠二百元着被告交尋常保出外限三個月内還清 
[法公廨錢債案三則]  
　　程哲生前延賚美律師至法公堂控陸蔭甫代購顏料除交貨外請追缺少貨物及損失銀洋一案昨又傳訊先據原告律師聲稱陸曾托人向原告情商己允立據分期拔還等語請核被告稱商人並未托人向原告情商商人實情無力措置可否請求俟後來興隆時拔還中西官判展限二個月先還一半如違押追不貸 
　　金貴珊於上年間至法公堂控楊殿英不理抵押方單借欵銀一千數百元求追後楊避匿不到判將方單拍賣作抵外尚少本利一千餘元准予缺席判决還洋在案今始將楊提到於昨日傳訊楊稱商人實係往外埠營業並非有意避匿且商人實與金祥山往來與金貴珊不相干涉聶讞員當將抵據給楊觀看曰此據是否係汝所立楊語塞中西官判楊交一千元人銀並保限十四天如數還清 
　　陳永昌前至法公堂控程順慶不理貨欵銀洋求追後因程避不到案將程拘案押交在案昨又提訊被告稱民人在押實情無力措置請求釋出設法拔還而原告仍求嚴追中西官以被告管押日久察得貧苦屬實准予釋出限二個月内如何分拔禀覆到案再核 
[道尹公署批示兩則]  
　　南滙縣民婦張王氏等呈爲朦蔽捺擱寃雪無期請求吊卷提集訊究由據呈是否屬實候令南滙縣知事迅速提集一干人證質訊明確秉公核判具報 
　　奉賢縣公民沈廷鼎等呈爲姑息劣紳漠視烟禁環求派委監騐嚴懲由據呈該縣助理員林蔭種種劣跡是否屬實仰候訓令奉賢縣知事確切查明秉公核辦具報 
來函 
[戰勝紀念畫事務所來函]  
　　敬啓者昨（二十二日）閱報載戰勝紀念畫事務所致各機關函稿一通查與事實微有不符敝事務所係設在福州路五百八十二號門牌並非設在中國銀行内而中國銀行不過彙存捐欵以備印製紀念畫之用此中界限不容稍混誠恐各界誤會用特備函奉逹尙祈即日更正以昭實在 
雜評二 
[保障會議效力] （庸） 
　　和平會議之有極大價值以其能解决南北現時之爭點與夫國家種種重大問題之懸案也南北現時之爭點决和平可以實現國家諸種重大問題决（如廢督軍制等）和平更可以永久國民之寶貴此會議者以此外人之重視此會議者亦以此 
　　故吾人所望於和會者不特望其能解决各種問題更望其解决之確有效力而南北各關係人皆實踐其遵守之義務蓋和會不開南北固無接近之機和會雖開而所議一無效力結果亦與不開等也 
　　今國民一致渴望和會之續開人心所趨會議之賡續自不難實現惟國民旣尊重會議而切望其續開則會議之效力如何尤當注意須知會議不難會議而能解决種種阻礙和平之懸案爲難解决種種懸案不難解决而確有效力確能使當局遵守爲難我國民其通力合作以保障會議議决之效力庶幾渴望續開爲不虚若以會議一開即爲國民對和平之責任已盡則今日之請求續開適爲一方所利用耳 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（四十九）] [  一之]  
　　乙卯渡美之清華高材生鄭君思聰嘗在秘靈思墩大學習天文偶往某公會聽某敎士演說觀其演壇上所映射所指陳之影畫大抵描寫中國諸貧民窟窮形盡相無所不用其極意將藉是聳動美國諸大富豪俾其勸捐募欵事易於著手進行也但在中國人眼光中頗覺受侮太甚而鄭君致記者書尤有積憤難平抑鬱不可終日之勢感情上之觸動一發而不可遏留校未逾數月漸見精神上時時錯亂兀座聽講無端自哭皺眉不語若有深憂治療無方中途輟學萬里乘風之客竟以殘廢而終言之殊可痛也 
　　記者於此似又不得不深佩日本政府審慮之周備矣日本警吏偵視甚嚴稅役關員調查尤密每遇外來估客過境商販莫不詳悉其行止若遇有專程赴日徵集影片材料或往各地臨時攝映者則政府必遴員招待咸令其得大宗優美高尙之諸印象以歸至若事涉卑污或陋劣者决不令有一絲一毫之呈露於國外也日近年活動畫之事業亦甚發逹有時常巾日商自行製運分售國外旣可得利又足揚名一舉兩得之計似更莫善於此我國蜩螗羹沸舉目皆非影畫政策又安足望之政府然藉營業而補其缺亦可間接防制外人也商界中若能注意及此收功桑榆爲時尙未晚也 
[歸鄉雜感（二）] [  宋春舫]  
　　天下事千變萬花隨時勢爲轉移學說如是他物亦然數百年前城郭爲守禦之要物槍砲興而其用盡失甚至爲交通之阻礙火車未發明以前輪舟爲交通之利器而今日輪舟之在歐美取值極廉僅足供運載呆重貨物或供少數騷人墨客之遊覽如放舟極乃武湖中余當時頗以爲韻事也中國内地旣無火車不得不以小輪爲交通上唯一之利器余此次乘滬湖及湖杭小輪兩次但覺一入船内便非人類幾與牲畜相同二十四小時蜷伏中不能運動即欲運動失足便可墮水而所食之品惡劣不堪入口至於船中之污穢旅客之不顧公德隨處吐溺毫不爲恥夜間隔艙之高談闊論幾不能入睡鄉眞所謂行路難也然吾輩旅歐美有年屢以西人之眼光評中國處處皆覺其苦而吾國人則方以爲樂也數年之後火車旣通此種小圇必在淘汰之列其不能如歐美之速者如今日蘇湖等處尙有小輪來往貧民生計艱難生活程度尙低之故也 
　　更以火車而論火車在今日雖爲交通之利器而自汽車發明後火車亦己漸失其效力火車有軌不能處處皆通而汽車但有可通之道路即無處不可去此次巴黎之役法人告捷則因汽車運輸便利之故此在軍事上火車已漸失其用之明證而在美國亦因小邑偏鄉出產豐富之地火車不能兼顧於是一意建築大道ＮationalHinghwrySystem如ＪointHighwcyCocgress等且頒布國有大道分三級建築之令日本經營高麗亦盡力建築道路良有以也 
　　學說之隨時而變更有足以令人驚異者尼錄超人之說何嘗不轟動一時而今日威爾遜世界聯盟之說已深人人心超人之說已爲人唾棄吾國學說弊在互古不變日日言節孝不知孝是戕賊個人主義節是男女不平等的緣起凡此種種皆中國千百年來相持不變之說在閉關時代家族制度尙足自守至於今日便是亡國根本蓋家族制度反對提倡個人人格破壞愛國主義提倡私德者也 
　　因家庭二字忽又念及中國喪禮亟應改革中國人生活程度雖低而對於喪彝必盡力舖張富者開吊出殯浪費金錢無論矣貧者亦必稍盡人事非百元不可長此不變非國之福也 
　　（待續） 
老申報 
[名園失火] （見光緒元年十一月二十八日） 
　　本月二十四日戍刻蘇城北街八旗奉直會館以厨灶下失火致延燒八角亭及戲臺其迥廊等亦稍有摧毁當時藩府縣及城守營俱到門前督視施救而會館内亦曾自備洋龍兩架故即撲滅云按是會館即從前之吳園也余於咸豐壬子春道出吳門是時金陵尙未被陷鶯湖虎阜風景依然計園林之勝當以劉園吳園爲最不特基扯延裘即亭臺樓閣以及山石水池亦無不位置得宜别具邱壑故游其中者踵趾相接衣香鬢影春色氤氲蓋幾幾乎登羣玉之山入間峰之苑矣一日劉園有曲會午後園門前人如潮湧園主人恐肇事中止余雖有顧曲之好惜未得一聆妙音也越日某公子與余挾高愛卿校書同游吳園小憇於湖心亭瀹茗愛卿故色藝雙佳名冠曲院是以亭前游人俱注目騃看植立不去詎知亭下木椿年久朽腐遂致塌陷余趕從亭後退避而公子竟挾愛卿從窗隙躍出亭前之人大半傾入池中比登岸則無一非泥塑者驚定之餘各相視而笑竊計此事今已越二三十年矣聞劉園現就傾圯而 
　　吳園又改爲會館閒人不得擅入時事變遷墜歡難覔撫今追昔不禁惘然 
 
[漢柏] （古蹟圖四十） 
　　在山東泰安縣城内岱廟東院内漢柏之右有漢柏之圖刻於碑碣係前清乾隆帝之御筆漢柏之左有乾隆帝題漢柏之詩碑亭已成邱壚只一孤碑峙立（乾隆題漢柏詩）漢柏曾經手自圖鬱蒽映照翠陰扶殿旁亭内相望盡名實主賓誰是乎辛卯仲春下澣御筆 
學識 
[電氣栽培農業法] [  憶麟生]  
　　我國農業栽培起源最古三代時后稷已敎民稼穡樹藝五榖但至今仍墨守舊法不知改良是以終不能與日美等國相頡頏然東西各國之栽培法各依其土質氣候而異吾人不能以彼例此據爲成說而遂改革我國之舊法惟近日電氣栽培農業法吾國或可效行之者 
　　電氣栽培農業法爲近今二十世紀中之新發明放農業之曙光自美國提倡以來各國均效尢之我國各農事試騐場以及各學校亦有試行之者惟區域狹小收效不甚著以後尙望國家竭力提倡冀獲厚利茲姑錄其如何引用電氣之法以資留心農業者之參考電氣之有益於植物爲近今研究農業者所發現就電氣與植物生長之作用有種種試騐之結果雖其利害得失未能遽斷然依其試騐之成績知大氣中之電氣對於植物之發生頗有效力地中之電氣與種子之發芽亦有同樣之效能故若實際利用電氣時則於植物之生長上獲益當非淺鮮也 
　　空中電氣對於植物之作用依次之實騐可以知之今試於圃塲之周圍建立木柱數本其上部插以鍍鎳之針下埋亞鉛板於地中針旁連繫以銅線如斯則柱頭之針吸聚空中電氣依銅之導線而放散於地中土地遂起電氣分解而使營養物質易爲植物所吸收依此試騐甘藷比普通增收三分之一果物之糖分及酒精亦以增加重量加大例如美國電氣烟中之耕作物其成長與收穫之增加約十分之五可知電流之作用有增進作物發芽之效但電流之强度有一定之界限越此界限其效力漸減即電流有敵度最高度及最低度之分頗類似温度與作物之關係據實騐證明通某强度之電流於種子時其發芽力大促進若通二十四時間則比普通發芽之數僅增十分之三通至四十八時間不過增十分之二又一次通電流於種子後經過二三時間其效力仍不失若時時通以電流則不絕促進植物之發芽及生長 
小說 
[子錢家遇害] [  雄倡]  
　　柏累堪一日憤然謂其友白德世曰嗟夫新聞纸吾今不欲復觀矣幸以烟授我並爲我攪罏火令熾時二人方吸烟於温室而外間則倫敦全城籠於暮靄濃霧中曛黑如幕蓋時已入夜矣侍者方欱食具旣陳烟酒逡巡自退方晚餐時白德世且嚼且談一謀殺案即於是日復就庭鞠者固大彰明較著者也柏累堪續言曰今時之新聞紙直云爲巡警專斷時代之新聞紙可爾此中消息不盡可恃往往黑白顚倒是非溷淆人之受其毒害而寃抑無可伸訴者豈少也哉即如爾所言案中正兇其殆坐雉經矣其最足之證據則但以其人於最吃緊時逃亡避匿逾月始得以此今遂成爲其罪案之鐵據然清白無辜者見己跡涉嫌疑與其見窘母寗奔避者又豈少也哉言次作乾笑復曰今日報中有一案句汝幸勿中止我聽吾言之此案所紀雖僅寥寥數行而吾頗覺其有味事本平淡無奇但云一垂老子錢家爲其所信任之書記謀害此書記則正如吾適所云云者乃遽行出境以是之故遂似授人以柄握成爲其罪狀之鐵證而莫可剖白白德世曰然則爾仍讀報矣爾言已自明柏累堪安然曰否汝誤也言時以背就榻就近啓一書案之履出素牋一幅其上尙箝以截下之新聞紙一小方觀其時日則正爲是日下午出版之新聞紙柏累堪曰此來書乃於今日下午四時付郵寓我者汝試閱之言次遂以來書授之白德世書曰吾尊貴之密司忒柏累堪見此幸垂憫見助吾將以今晚九時至而奉謁吾兒乃無辜也下署ＭＷrnold啓書爲婦人手筆似書時手顫牋上尙間漬以涙痕白德世讀已曰書辭言簡意賅茲非常婦人可及自彼言之其子自屬無辜凡爲人母之於其子則安得不云爾者柏累堪厲聲斥曰止勿遽下斷語此報紙中調語則固恒爾爾也何取於足下且待其至聽其言乃更論斷亦未爲晚白德世復流覽其小方報紙曰報中似固已云爾矣以外象言之且似頗有實據柏累堪藴怒曰止趣閉爾吻汝言實所厭聞白德世仍續言曰茲事何取於足下吾乃未明凡人子之以謀殺案被控者君皆將袒助其母氏而一一爲之伸理乎矧乃其爲圖財害命之尤者乎柏累堪曰此乃毫無實據言時頗形煩懣白德世曰噫君乃謂其無實據耶今有人被戕於其治事室中刃洞其背而其平日信任之書記忽爾失踪並死者先一日自銀行支取之欵亦俱渺然而於此書記之寫字　中乃得其主人鐵櫃之鑰匙並一血染之利刃此似足定其讞獄矣今茲之事何以異是言次即出表觀之曰茲已近十句鐘矣此夫人乃姗姗其來遲婦人之不守時刻殆出天付此夫人似亦具此性質者 
[自由談之自由談] [  秋夢]  
　　和字剖分之爲一口一禾蓋言人人皆有飯喫而後可望和平也昔黎黄陂謂有飯須大家喫可謂知本之論使今之執政者擁兵者皆能以黄陂之心爲心則和平不早實現哉 
 
 
 

Page 15

 
 
   
 
 

Page 16

 
 
   
 
 

Page 17

 
 
來稿 
[游歐瑣談] 子昇 
　　當我預備起行經法時我友囑我請將途中情形詳細見告因我友大抵將來亦欲往歐洲也方我未動身前亦甚望有人告我上船如何束裝如何船上如何於今旣到船上又行過幾天就將所經過情形從頭說說但是未說以前殊有幾層須預先聲明者 
　　一我所坐者是西洋船是法國船是第三等艙位如坐别船别等或有不同之處 
　　二想求詳盡不嫌瑣屑然旣瑣屑仍恐還不詳盡處 
　　三我所坐之船名爲Ｐothos是兩萬噸的船以後西行坐船總以在兩萬噸上者爲妥 
　　（一）束裝 
　　箱篋不論何種樣式常出門者多半是用粗貨因爲上船下船時候容易污損故每人所帶行李雖說限制輕重却是具文我此次同行之人有一四等艙客共帶箱籃大小至九件除自己搬運稍費手續外毫無妨礙但所帶行李小至隨身隨包都應貼行李票票分二種一隨身者二落艙者如不多皆作隨身放在房中爲便（並無限制）行李票向船公司去取 
　　衣服在冬季起程應預備夏服二三套汗衫單襪均不可少因爲過南洋印度洋一帶温度甚高夏季起行冬衣可帶可不帶被幅不必多帶若是坐三等以上艙位有一二幅毯子便足面盆手巾照鏡漱口盂均不必帶四等無一定艙位常在船上露天中歇宿冬季啓行應帶小被無論冬夏襯衣領子汗衫單襪以多帶幾件爲宜因船上不便付人洗濯船上洗一衣價與新製一件無甚差異平常旅行之人對於此種物件多半是換而不洗服裝樣式以西裝爲宜不然東裝及中國式短衣亦可（坐日本船便着中國長衣也有船到岸便脫換和服也可着夏天着寬大凉快）總宜整潔但着中國式短衣有不便處船上水手工人均係此等裝飾應有區别書籍文具等宜擇要多帶中國書籍筆墨在西洋難得的 
　　（二）買票 
　　辦護照騐身體取醫生憑證若單獨進行手續甚煩凡是有志於勤學者最好是入儉學會託會中代辦（北京留法儉學會交入會金二元請護照費三元）船票亦可託華法敎育會（和留法儉學會在一處）代買爲便法國船三等船票現在值銀二百二十餘元二等票三百六十元上下四等一百二十餘元法國船公司在上海黄浦灘名法蘭西輪船公司能說英語法語者可直接交涉不然者亦有譒譯但不甚便四等票不易買大抵託坐頭等艙人去買爲易但法國船價是用佛郎計算法郎價高需銀多日本船價錢較賤三等船不上二百元但比西洋艙位稍遜 
　　託寰球學生會及與他日法船公司熟人去買票亦甚便當 
　　（三）上撥船 
　　大船泊在楊樹浦由黄浦灘上小火輪拖至大船再行轉撥 
　　撥船開時多半在上午九下鐘船票上與船公司門外告白上皆已載明先期一二天應到船公司去探聽有無改變及期須早動身（萬一因事遲延時間將過應雇馬車汽車不可惜錢因恐怕船開後船票不能再用）到躉船上船客與送行者皆在此等候撥船已到然後將行李搬上少者自携爲便多者亦有工人搬運大抵二三件行李給銀三角）（在上海動身宜各帶小角若干以便零用鷹洋到香港可用以後便不好使用）黄浦灘到楊樹浦最近十幾分時即到送行者可上撥船到楊樹浦並到大船上游覽招扶再下撥船開回黄浦灘撥船到大船旁停泊甚久送行者與船客均不必倉忙 
　　（四）上船 
　　由撥船到大船由下而上有一長梯如行李不多可自提上太多或雇人或自己提上一件再下撥船提上其餘行李上大船放在空地只准進不准出所以放在空地不必看守亦不至錯失上船後即有人收票記着自己票號等第向内尋找船位或提出問Ｍaitredhotel因船中伙食等均係彼分包招呼旣進房除却吃睡外更無事擔心 
　　四等無位子可尋聽彼安排然比坐行長江中統艙總有過之無不及 
　　香港新嘉坡上岸不騐護照大船到香港想上岸去游觀有公司小火輪划子並不給錢看有ＭＭ旗子便是抵岸即來須先去坐下但下船下問明何時開船（多半可停大半天）先時回船 
　　物件要自己小心如護照票子之類要緊者隨時帶上因房内無人時也亦不下鎖平時時常出進亦是如此　　（五）船中生活狀熊 
　　Ａ臥室四等無一定臥室天晴在船頂上雨時在梯隅及他空地上頭等二等比三等稍寬大究實亦好不甚多不過早起時有僕役來整理匍被等我今先詳說三等 
　　三等臥室長約一丈二尺高同寬六尺兩鋼絲床一上一下在進門左邊床間墊被甚厚蓋毯一幅白布一幅在毯下房右壁上有數鈎掛衣帽行李放在床下及側面房前壁卽床右方有大照鏡兩旁有銅絲托安置玻璃杯瓶漱口用下方左右有一磁盒置肥皂用再下離地約三尺靠壁有圓磁盆二旁有自來水管磁盆本爲洗面用但手巾等小物亦均可洗到熱帶地方濕物易乾卽汗衫等想亦可洗自來水是冷水經過幾層機器來者旣可洗又可喝他右壁前方有電鈴有特别事呼Ｇargon時用（不可輕動）電燈夜不息（熄了無光）到房以後Ｍaitredhotel見過一二回每日有一工人來掃地以外再無人過問直與住在寺觀一樣清靜船之面積與波之面積旣大人在船中亦不覺有大振動萬一覺得暈船立刻到甲板上吹風即不暈三等艙無椅可坐故坐客目帶椅子者甚多亦無案几但於箱篋之上可以寫字（以外可以寫字處正多） 
　　頭等二等房中鋪位有一個二個三四個者三等每房中多半只有兩鋪 
　　房間器具十分精潔房内並無痰孟如有痰應吐在手巾中但如漱口等向磁盆内隨吐隨洗亦可使得 
　　Ｂ會食三等每日兩次第一次上午十時第二次下午六時時間甚準頭二等每日多茶點兩次四等飲食與三等同但在廚房會食食堂甚大櫈桌縱横排列可容八九十人無事時在此聚談歌舞我等則在此讀書寫字極整潔舒展又有吃烟室亦可去作文寫字故在船上極好用功中國人正多隨時可以相談並不寂寞船中雖中西雜處不通西洋文也亦無甚隔閡 
　　會食情形且舉一次爲例搖鈴到座桌上蒙紅色花布座前另有紅色花布一方食時掛在身前其作用與中國席巾相同磁碟中置麵包一塊小刀一把用以切麵包釵一個用以取菜酒一瓶玻璃杯一個到座後切麵包飲酒均聽自便頃間又來飯粥類食物一碟又頃來一小刀來肉一大碟碟内有公釵公匙各取一入私碟芥末胡椒鹽另有小器盛好放在桌中公用食完來一水菓即食事已畢再坐也可 
　　Ｃ遊散船上各處均可游散到頭二等去會客亦無有絲毫阻碍四等艙客也可以到頭二等甲板上走故在船上與住在旅館一樣 
　　Ｄ沐浴船上有盆給人使用不取錢自去洗澡亦不須人招呼 
Ｅ寄信船中有Ｐostel隨時可以寄信但在船上買郵票比岸上價錢稍貴 
　　Ｆ費用上船以後極力節省不用多錢到馬賽給Ｇargon等十佛郎上下由馬賽到巴黎乘火車合約十餘塊大洋各埠頭停船上岸游覽可用錢可不用錢故動身時無庸多換各種錢幣剩下無用 
　　Ｇ茶房盡用安南人 
小說 
[短篇記實酒淚] （萬鈞） 
　　記者曰余自僑寓滬上好與知醫者游以獵取其皮毛又深知不衛生之害服飲起居兢兢焉不敢稍背於理以自斵喪其天年每日晨起極早時散步於張園安塏第一帶及綠陰濃深之處以呼吸新鮮空氣洵可樂也夏曆二月廿之晨盥漱畢循例出游時晨光熹微萬籟寂然林間宿烏初醒間或發其清脆之聲似呼人速起速！速起！！而極目四方朱樓盡掩繡戸皆　以意度之此時人人方從黑甜鄉中去尋好夢也信步前行未數武忽聞一陣哭聲自綠楊掩映之畫閣中出凄厲宛轉狀至悲慘而簷頭麻雀聞聲驚起嗟嗟亂啼似助其悲鳴者余乃停趾遥矚以覘其異忽見一中年婦人拔關而出雲髻斜挽涙痕滿面坌息而趨過余側見余即停履曰先生非南成都路口戒烟專家萬寳成先生之令弟乎何貌之酷似耶余曰然寶成余長兄也詢何事曰外子頃病冲血勢甚危殆擬求寶成先生賜以藥石而拯救之余乃折回與余兄携藥品數事而往路中婦人絮絮道昨旬冲血事曰外子張姓皖人也勝清末葉曾三攝邑篆祗以爲官廉潔卸任後仍是兩袖清風迨夫辛亥改革倉卒來滬惟遭際旣乖家運又迍邅致債臺高築生計維艱今以筆耕度日月得十餘金雖差可温飽惟豪於飲視杯中物如性命每當公餘有暇輒沽酒市脯開懷暢飲常曰人生不如意事十八九惟酒可以消遣之故愈抑鬱無聊愈飲酒無度不入醉鄉不止孰謂竟由此而戕其生哉昨者爲余戚家壽辰外子循例往賀及丙夜歸來酒腥熏人步行欹斜蓋已酕醄不堪矣是夜因兒方病乃使張一人獨睡於外廂睡無幾時運聞其聲咯咯然以爲醉而吐也不之怪且余家於醉人之駡詈之嘔吐幾於司空見慣無足爲異且是時嬌兒索乳睡魔繞人懶於動作故不之理今日之晨余至外廂視外子夜中無恙否至則驚駭欲絕蓋吾夫僵臥不動殷紅之血濺牀而盈地狀至慘酷蓋已遭冲血症而瀕於危矣嘗憶外子言當戒烟時寶成先生即勸其戒酒曰飲酒則將以戕生詎言竟騐今余等雖知病入膏盲無可救藥第外予家貧親老養侍撫育之責惟彼一人是賴藥之勝造浮屠七級矣言至此而病家已至乃同婦人入室見張臥繡衾中目定口張面色慘白撥眼檢瞳略不轉瞬撫之冰矣余兄駭曰張先生物化矣延余胡爲少婦哽咽曰先生且少坐余聞西醫有打針法能起死人而肉白骨否則亦可延數刻殘喘幸一援手死生所不較余兄謝不敏婦人牽衣哀求涙隨聲下余兄不得已乃姑爲注射樟腦油一筒明知無益聊以慰生者耳嗚呼罡風孽雨莫回旅人之夢三島十洲難覓返魂之藥張之一縷幽魂竟飄赴大羅天去矣余兄弟乃辭歸而一片哭聲又起於耳室辛酸不忍聽蓋當青春嫠婦傷其所天龍鍾老婦痛其愛子其慘狀有非言語所能形容者而無知小兒女又牽裾問阿爺何往任是鐵石心腸到此總須墮涙嗚呼豈彼蒼蒼者故設此局以爲好酒者作一當頭棒喝歟余據醫學上而考察酒之爲害能傷心臟害腦筋戕賊五官百體使不得生長發育又令血管薄弱易於破裂遭冲血咳血等症而死今張氏不察昧其利害而誤犯之致喪厥生然吾又悲夫天下聰明才哲之士每好趨之若騖甘爲醇酒婦人而不悟或筆而紀之以告當世藉以寓諫或亦異於信筆搆撰之說歟 
　　澹盫評曰寥寥數百字爲好酒者痛下砭針其哀感動人處頗極寫生之妙好酒者讀之有不暈涕而懺悔者必是叔寶之全無心肝者也 
 
 
 

Page 18

 
 
   
 
