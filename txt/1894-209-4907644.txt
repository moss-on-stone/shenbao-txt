# 1894 - 209 - 4907644

 

Page 1

 
 
[添請天津訪事人] [  申報舘主人啓]  
　　啓者本館素有友人在天津采訪時事兹欲添請一妥實可靠之友悉心偵探將目下至要之事從速函報以便列入報章其人須向在津門文理明通見聞確實有願俯就斯席者請先擇要錄示數則并開列姓名住址以便修函訂定此啓 
[開印曾惠敏公奏議日記詩文集啓] [  圖書集成局代啓]  
　　公之經濟學問家法相傳而又留心時務通曉方言非獨天禀之優而學問亦具有根抵近來談洋務者當以公爲巨擘惜星沈箕尾未竟所長奏牘議論洋務於交涉自强之道多所發明今懷南居士覔得原稿計奏議六卷日記二卷詩集四卷文集五卷交本局排印不日出售定以先覩爲快 
[繪圖後施公案出售] [  圖書集成局代啓]  
　　施公案一書始於江都縣令終於倉塲總督而以後許多情節離奇變纪可泣可歌迄未叙入閱者憾焉本局不惜重資延請海内知名之士採輯施公軼事凡名臣傳方略實錄無不搜羅殆盡其事實旣蟬聯而下而其敍次之周密用筆之精奇尤駕前刻而上之而施公之政蹟於是乎全也急用新鑄鉛字排此成帙并倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[嚴防奸細說]  
　　中日戰事旣成中國各海口及沿江一帶亦皆處處設防時時置戍論者或以爲戰事在於朝鮮何必先爲此無病之呻以致驚擾閭閻俾人心彌滋惶惑而不知守土者各人皆有其責失察者各人皆有其咎欲免失察之咎以盡守土之責又安得而不預爲之防惟所謂防也者在乎嚴密而不在乎張揚也前此謡諑紛紛謂製造局捉獲日本奸細一名市中有虎談者亦爲之色變旣而知實非日本人乃阿非利加洲之黑人顧彼黑人者又何故而忽至該局窺伺也其人爲法公司輪船上所用詢之而信而法船主初未令其到局有所事事則黑人胡爲乎來哉研鞫數次輒以言語不通未得確供且有時故作癡狀此則安知無主使之人而際此日人擾攘之時又安得不疑爲日人所主使日人詭計百出全然譎而不正觀其於高陞船旣沈之後尚且很心毒手對水内施槍必欲盡殺乃止而華兵往朝鮮之途處處留心防阻則其謀之詭也可知又聞日本人尚有向華商購辦米石者然則安保日本之人不暗中施其毒心買串他國之人潛爲辦置而中國之人往往不尚詭道最易墮其術中此次之黑人雖旋訊得供詞謂偶然動其遊興或果非日人所使要之亦不可不早爲之防黑人之獲乃幾之先見者也至於中國之人則食毛踐土誰非子民豈有反爲漢奸之理然而人心之不同如其面中國人類不一良莠亦正不齊而况上海一隅流氓匪黨尤稱繁盛此等人素無事業最喜遇事生風適當　事之秋正若輩得所藉手之日而日人乘勢勾連使爲内間給以重資而若輩卽罔知義理暗爲之助接濟糧餉軍食引導前驅恐亦未嘗無人觀於前此法人之擾中國之人竟有爲法人作奸細者則此事正不可不慮也夫行軍所重首在軍火平時雖不少積儲而臨時尤必併工赶作以資分撥則凡遇有戰事製造之工作必加倍勤奮火藥彈子水雷等物尤爲關要當此之時自無不日夜開工而防之則更不可不嚴總辦劉康侯觀察與　芸蓀觀察及張周兩提調皆精明幹練熟於時務豈有不慮及此且忠字營張春園軍門信字營王襄丞軍門滬軍營蕭雲卿軍門荼火軍容相離咫尺自當晝夜提心派兵巡護又有魯介彭二尹巡防於其間想必有勤無怠不少鬆懈觀於此次黑人窺探立卽拿獲則其巡查之認眞已可槪見而火藥一局遠在龍華火藥又最慮被焚設或有奸細暗伏其間驀然作禍其害何堪設想蓋彈子雖用火燒之亦不能發水雷則電機一隔卽不能燃惟藥則星星之火卽成巨患况近來龍華藥局極力整頓添置栗藥廠今年又添置無烟藥廠無烟之藥雖尚未告成而工匠昕夕不遑所積火藥當亦不少而其地去製造局及各營頭俱遠荒村曠野水陸皆有路可通則議及應防之事此處實爲最要聞近日張春園軍門已派兵四五十名前往該處駐紥以資防護是則可謂思深慮遠有備無患然龍華分局其地周圍亦有六七里雖止一門出入而各廠岐路甚多出入又極繁雜防之實不勝防竊以爲第一在乎門禁稽查出入最宜認眞而晚間繞局周巡不可間斷則此四五十人恐不敷用各營所注意專防者自在總局然分局火藥倘有疎虞總局諸物悉無所用且總局防護嚴密兵弁衆多彼匪人亦早知懼憚不敢輕易嘗試而避密攻疎避衆就寡若輩當亦知之則防之者亦不可不早爲之所也若但以裝腔作勢飾人耳目鳴鑼聲槍駭人聽聞而其實則令匪人聞聲先逃從無一人捉獲此則所謂虚行故事豈軍務吃緊之際所可出此也哉此蒿目時艱者所以不敢嘿爾而息也夫 
[牙山得勝記]  
　　昨日烟臺來電云六月二十五六日日本調動大兵力攻中國駐守牙山兵士鏖戰兩日華軍威聲大震各奮神威以致日兵逃命不遑死亡枕藉我軍大獲全勝傷者甚屬寥寥日人見事不諧悉調占踞韓城之倭兵前往助戰而兵鋒旣挫依然敗北而逃轍亂旂靡自相踐踏觀此是前日外間所傳葉軍門之信盡屬子虚而韓城已少日兵我軍正可乘戰勝之餘捲甲疾馳而入復我藩屬永奠要荒王者之師勢如破竹漢家朱鷺會當奏金鐃以和之焉 
[噩耗虚傳]  
　　昨日接得天津電信云北洋訓練陸軍之德國武員漢納根此次乘高陞輪船赴高麗及高陞被日人擊沈傳聞漢納根亦罹意外之厄兹訪得確音當高陞擊沈時漢納根墮入水中浮沈片刻幸素習水性泅至三里許適一小舟見而援救遂得彼岸誕登當兩軍相見之時砲火喧闐天驚石破在事者不暇詳察以致悞以傳訛也 
[形同海盜]  
　　中國賃怡和洋行高陞輪船載兵赴高麗被日人將船擊沈所有入水之人仍開槍轟擊事後有人將此事奄達英政府刻怡和接得英國電信云日人似此情形大違戰例鴟張跋扈幾與海盜無殊自應責令將船值照數賠補嘻日本以區區海島開罪中國恐已不免辱國喪師更何堪開罪英國乎自貽伊戚雖悔難追已 
[烏合之師]  
　　前者日兵之在高麗漢城者無端毆辱英領事官已登於報兹得高麗來信云初意日本之兵頗有紀律今觀諸事直是烏合之徒矣某日日兵又向稅務司滋擾緣仁川租界中祗有一井西人見日兵羣至恐將水汲盡於是就井上製成一蓋以鎖鎖之核定章程每日自午後四下鐘至六下鐘將蓋揭去任人汲水以供日用是日稅務司傭人正在井旁汲水日兵見而阻止傭人遂回告稅務司稅務司恐係虚言親往察視日兵怒以刀背摩傭人之頸稅 
 
 

Page 2

 
 
務司見而喝阻日兵卽向稅務司爲難無奈奔訴英領事官刻領事官已向日本統兵官責問矣又一日英國阿爾嘠兵船上統領由仁川乘肩輿至韓城行至南門遇一日兵向之攔截喝問姓名統領以名片示之詎日兵並不識字突擬以洋槍統領舉手將洋鎗掠開日兵卽拔取鎗上尖刀亂舞統領見其無理已極急開箱檢取戎服換穿示以軍營體制日兵懼向之泥首蝟縮一旁統領始大踏兵而去又一日一日兵入仁川内地某茶肆啜茗渴吻旣解不給分文茶肆主惡之扭住衣裙掄拳毆擊日兵悻悻而去閱片時糾黨數十人向茶肆中肆行毁物并毁及比鄰二户高麗地方官知有此事下令仁川各茶肆一律歇業閉門目下仁川所駐日兵寥寥無幾蓋因不服水土死亡相繼是以十之七八遷往漢城云 
[東報狂言]  
　　日本日日新聞鋪張戰事大言不慚略謂日本於高麗之事早已成竹在胸倘有他國出而阻攔定必與之决戰中國苟有心將高麗偏護我日本卽與之誓不兩立大奮雄威所有派赴高麗之兵斷不撤退中國卽甘言商議我日本亦不能輕易聽從若懇他國調停則更不得曲爲應允現在日本所派軍士當永遠駐紥高麗俟高王能自行保守封疆始可奏凱而還中國扼守高麗弁勇須從速令其退去如不肯去則設法驅之必如此方能使高王不復信服中朝此後再有事端必俯首而從日人之命云云如此性情狂悖幾與瘈犬無殊不料同是讀書談道之人而竟喪心病狂若此本館誠不屑汚我筆墨斥責其非惟有一任其狺狺狂吠而已矣 
[粤撫閱臺]  
　　粤撫剛子良中丞示期六月二十日親往六門查看形勢並閱視沿海各砲臺先期由善後局通飭守臺各營官預備一切並派定官輪三艘以資迎送而中丞輕車减從僅用其二是日辰刻中丞排導出署直往天字碼頭下船屬下文武各官均詣河干恭送二十三日始閱竣回署 
[營兵操練]  
　　粤省各營勇前因疫症盛行深慮傳染故槪令休息暫停操演現在疫症漸消且值海氛不靖大憲遂諭飭各營官赶緊操練以成勁旅營官奉諭之下立卽排隊開操鎗砲之聲鎭日不絶 
[調充監試]  
　　廉州府知府劉太守齊潯履任五年善政不勝枚舉現在奉調回省充秋闈内監試差聞潮州府缺尚在虚懸上憲擬以太守調補 
[仍留署任]  
　　新授潮州鎭總兵楊堯臣軍門安典奉到部文自應榮赴新任但督憲見軍門署理中協兼辦全省營務布置得宜有條不紊現當海防吃緊之際未便遽易生手遂於六月二十日下札仍留中恊署任以資得力 
[方伯宣勞]  
　　粤撫剛子良中丞出省巡閱砲臺所有署中日行公事札委藩憲成竹銘方伯代拆代行方伯每日進撫署辦公直至日昃始出王事勤勞於斯可見 
[名將被徵]  
　　風聞京師傳電至廣州内開日高一役和議難成李傅相著卽傳知南澳鎭總兵劉淵亭鎭軍刻日馳赴北洋聽候委用又聞臺灣巡撫邵筱邨中丞擬奏請起用前澎湖鎭總兵吳霽軒鎭軍光亮辦理全臺軍務鎭軍係粤之英德縣人業經接到中丞手書倚裝以待召命矣 
[羊石要聞]  
　　廣州訪事人云六月二十四日省中米埠各商人接蕪湖電信略謂中日軍情緊急目下米石出口各洋商皆不允保險是以擬暫停貿易云云一時米價漸昻每石須加銀數錢數米而炊者不免愁眉雙鎖矣○臺灣一省與日本遥遥相對唐薇卿方伯擬遣眷屬至粤東暫住以避敵氛刻已派家丁前來經營大厦矣 
[懸賞捕盜]  
　　粤東城廂内外盜風猖獗搶刦之案時有所聞赴縣署禀控者日凡數起南邑宰楊左槐大令心竊憂之除責成差勇實力查拿外並懸賞格藉以鼓勵軍民有能於盜賊搶刼時當塲拿獲一名賞銀一百大元想重賞之下必有勇夫也 
[攝篆志儀]  
　　姑蘇訪事人來函云元和縣李紫璈大令經上憲飭赴陽湖縣新任遺缺以吳縣凌敬之大令兼署上月二十七日李大令交卸元和縣篆午後飭公子率同書差恭送印信至吳署旣至凌大令衣冠迎迓將印信供設大堂俄而砲聲隆隆吉時已屆大令朝服而出望闕三跪九叩首謝恩旋易禮服升堂受書役叩賀李大令卽於是日午後由胥門外官碼頭登舟望陽湖進發聞頒下紅諭示期七月初一日履新 
[望澤尚殷]  
　　蘇州自入夏以來雨澤甚稀禾田水涸地方官筮期六月二十二日詣郡廟拈香默禱二十四日之夜鼉更三轉狂風大作走石飛砂俄而阿香車來自空中輪聲轆轆霹靂一震幾使大耳兒筯失當筵少焉雨師命駕而來點如拳大銀河倒瀉萬斛泉飛惜未及片時雨卽停止翌日仍杲杲日出爍石流金矣 
[廬山眞面]  
　　特授九江府崇濟川太守由郡回任於六月十七日在貢院接印已列前報兹由德化縣恭俊甫明府飭差將府署灑掃潔凈太守遂與瀛眷幕友家丁等於廿六日進署屬下印委各員均往伺候○署理瑞昌縣陸松溪明府因公晉郡謁見鎭道憲并新舊兩太守小作勾留卽行回任○火傘高張居人多患疾疫龍開河一帶之佞佛者相與集資延雇僧道於六月廿二日起至廿八日止設壇建醮以冀平安○上月廿二日有九江至湖口渡船一艘載客十六人行至廻風磯下首忽狂風突起將船吹覆人悉落水惟八人遇救得以誕登彼岸餘俱葬身魚腹矣慘哉 
[素旟抵漢]  
　　鄂垣督中協蔣協戎澤斌因染哽噎之症於上月請假赴滬就醫孰意上藥難求將星遽隕竟於六月初旬卒於滬上客館料理棺殮於上月二十四日乘招商局之江寛輪船抵漢擇吉開弔然後扶回長沙坷里卜地安葬 
[金焦逭署記]  
　　鎭江訪事人云六月二十六日恭逢皇上萬壽聖節鎭江關道先期頒發紅諭自六月二十五日起至七月初一日止俱穿蟒袍補褂不理刑名二十六日黎明時大小文武各官趨詣西門内萬壽宮分班叩祝此外駐防旗營及西國教堂亦皆懸掛紅燈上書萬壽無疆四字江中所泊各兵船高懸五色彩旗以伸慶賀四海一家普天同慶於斯爲盛也○署理常鎭通海道蔡和甫觀察憫小民之觸暑成痧特製就痢疾散痧氣丸及一切驅瘟避暑之藥以濟貧人是亦好行其德者也○寳蓋山新兵前營吳養吾管帶奉兩江總督劉制軍密札調勇二百名赴崇明駐紥以防海口此已記諸前報兹悉管帶新招勇丁數十名並在本營撥派若干名共計二百名於上月二十三日飭左右兩哨官督帶附太古公司安慶輪船車下不料新招之勇行至躉船碼頭不肯登舟經兩哨官鞭笞數名始各登舟而去○俗傳六月二十四日爲雷祖誕辰鎭江米帮中人向例在小碼頭搭棚懸燈並招大書班演唱歌喉嘹喨響遏行雲傾城士女聯袂往觀眞有如水如雲之盛○二十五日貓晴如線時有某甲者年未而立口操京音手携墨晶眼鏡沿街呌賣某錢鋪小主人見而愛之詢其價值幾何答以洋銀四元小主人喜其價廉意欲購買鋪夥恐係僞物上前勸阻小主人不聽方欲給價適其父回鋪見係僞物大駡其子致未成交甲遂高聲曰此物價已言定豈有不買之理小主人一聽此言怒髮衝冠欲扭甲赴保甲分局請辦甲始不敢分辯狂奔而去○六月十九日相傳爲觀音大士誕辰以佞佛爲事者無不手挈香籃往銀山門觀音洞深深膜拜住持僧設素筵以欵之靑精玉粒淸凈異常自十七日起此三日内進香者絡繹不絶香烟繚繞上徹雲霄入夜更明燈璀燦遊人如蟻小本營生者無不利市三倍○旗營中有劉甲者年將而立玉貌翩翩早歲成婚祗生二女家道頗豐近忽喜作狹邪遊陟險探 
 
 

Page 3

 
 
幽芳蹤徧歴鮮有當其意者惟某烟妓烟容滿面老氣横秋六寸膚圓行走甚快所謂大脚黄魚是也絲絃諳熟聲調和諧人小曲獨擅勝塲甲見之情投意合如膠似漆遂訂嚙臂盟常不回家今歲五月間忽携妓同歸每當金烏西墜玉兔東升妓卽撥弄絲絃鶯喉低囀街坊隣舍莫不倚户傾聽甲亦顧而樂之並令其妻敬烟奉茶妻不之理於是甲怒甚稍有不和卽與口角且以老拳從事上月二十五日不知何故又相口角　妻痛毆並欲拖出門外妻大呼救命隣人聞聲赶來排解甲不肯依從時觀者如堵共相嘈嚷事爲營總所聞立飭巡街者將甲帶回嚴辦甲知事不得了預將阿芙蓉膏吞服及見營總時已口不能言營總知係服毒仍飭巡街者轉送回家覓方灌救無奈服毒過多旋卽斃命如甲者眞自取其咎哉○近日氣候炎蒸好事者每喜向方塘曲水間解衣磅礴以泳以游有甲乙兩少年均江北産也家在鳳皇山下年俱十七八素以挑灰爲生早暮兩次餘則無所事事二十六日上午將灰挑畢乙謂甲曰我等無以解暑曷弗於千字橋下河内一洗澡乎甲頷之兩人行至河濵將衣服解下同向波中躍去乙泅水數遭銜萍唼藻幾如卅六鴛鴦而甲不諳水性身甫下水泛泛乎如滄海之一粟不能自主遂入鮫宮深處乙驚駭異常赶卽登岸到甲家告以情形並喚多人分投打撈直至南水關左近始將屍身撈起草草殯殮○鎭江官塲接到京師來電知新　簡常鎭通海道呂觀察海寰定於六月十九日南下履新之期約在玉露迎凉金風薦爽時 
[稽查輪舶]  
　　日人釁起各省戒嚴江陰爲長江上下之咽喉防範尤宜嚴密兹由南洋大臣劉峴帥札飭江海關道黄觀察與張統領商定函請稅務司雇一西人管理查船之事凡輪船之由江陰駛過者須認明旗號喚令停輪會同委員查明並無混冐等情始准開行前去所以杜敵人之窺伺而嚴要隘之防閑刻已函致各國駐滬領事蓋以光緒十年法事方殷時曾由道憲商請稅務司好君倩美人沙德在江陰砲臺以下扼要稽查各國兵商各輪船是以此次援案辦理也 
[製局雜聞]  
　　日人啓釁戰事已成軍火所需刻不容緩江南製造局總辦劉康侯觀察以軍械重地深恐奸人窺伺不得不防範加嚴日來特派砲隊營忠字營信字營各一哨晝夜巡綽不許疏虞在局司事等人向章每逢星昴房虚日輟業以遊目下因公務冗煩一槪不准稍歇局門外巡防局委員及局中發審處委員每晚督率勇丁梭巡各處局前設立東西大栅晚上鐘鳴八下卽行下鑰不准人出外閒游所有浦畔砲臺擬於日内安設大砲云○日前製造局總辦劉觀察飭工匠製成兵船所用電光燈入夜試燃光照二十里以外刻已由某兵船領出以爲應敵之需○前晚製造局門外巡防委員督率勇丁巡至新廣東街見蔡姓小烟館深夜容留烟客惡其有違禁令飭丁勒令閉門蔡非但不依返敢向委員辱侮委員怒不可遏喝令掌頰四十下諭以以後如再違犯定當封閉决不姑容 
[訂期會哨]  
　　邇者中日搆兵海疆戒備上海縣黄大令奉兩江總督劉峴帥檄飭舉行團練以衛民人遂與各紳董熟商定於昨七月初一日開局舉辦所需旗幟軍械號衣等物均已置備齊全團勇皆挑選年富力强者以期臨時可用昨晨同仁輔元堂董汪靜巖曹寄耘朱吟香乘輿赴署請大令訂期赴局會哨大令允之 
[講茶難喫]  
　　前晚九點鐘時有金陵人在新北門内三星樓吃講茶擾擾紛紛至一點鐘之久適保甲總巡葉司馬過此飭丁勇拿至局中候訊究發落 
[會訊定貨案]  
　　英商義記洋行投該管領事署控華商寳豐洋貨號主沈杏孫定貨不出勢將虧本領事據情照會英公堂昨日宋通刺與薩副領事發落各案畢傳齊原被告會訊義記西人訴稱沈先向商人定買羽布絨布法藍絨等貨繼又定買洋紗現在洋紗價賤羽布價貴沈來提取羽布須照原定每匹二兩六錢之價酌加二錢計銀四百兩蓋恐日後洋紗虧本卽可將此項銀貼補以免被累也如不允從則須於二日内將兩貨一併出淸沈供稱兩項貨物俱經定買自應出淸但羽布共定四十箱每箱五十匹計共二千匹可否照每匹加銀一錢通刺謂此項銀兩目下雖洋商索加日後仍歸爾處答稱力有不逮或者一月内將前後之貨一律出淸可也義記洋人不允謂此貨業已延宕二月餘勢不能再延務於二日内出清如能交到銀四百兩則盈虧不干沈事倘逾二日則將貨拍賣然後向沈追徼所虧之銀中西官再三商議以沈言語殊不可信須於二日内出貨否則請的實可靠之行號保銀四百兩沈稱可遂皆退去 
[薄罰了事]  
　　日本人藤川賴藏薙髮改裝不請護照擅入通州蘆涇港經狼山鎭王鎭軍所見與同行之華人孔慶祥拘送江海關道行轅黄觀察立卽發交英公廨訊理通刺會同日本繙譯官速水君一孔堂訊各供速水君言俟查核日例如何再行擬辦此已詳登前報前日日本總領事官大越君照會公堂内開敝國人藤川賴藏不應不請護照擅入内地照日例應判罰銀一圓五角否則科以監禁七日現已照辦應請將前案註銷其華人孔慶禮實是附從亦請交保釋放通刺准之 
[請給封條]  
　　前晚上海縣黄大令升堂問案時差役趙貴吳祥長跪案前禀稱小的等奉諭解毆傷江北人龔大郎身死案内之寳山縣犯人李銀堂赴松江請本府大人勘訊現欲雇船解赴省垣而松郡各船皆載兵他往若由此間雇船前往又恐被營兵捉拿求給封條以免周折黄大令准給封候二紙諭令速卽備船解省毋得遲延 
[上海縣署瑣案]  
　　前者浦東嚴家橋厘卡查獲裝運火藥船一艘船户懼罪脫逃船中有火藥七箱洋火藥三箱一併移送縣署旋有右營標下水師哨弁許千戎長保聲稱此項火藥係右營内所用因船上無人督押是以船户膽怯而逃請卽發還實爲恩便黄大令以火藥例禁綦嚴務須澈底根究因今船户旣已逃逸候禀明松滬總局朱觀察傳船小甲到案諭令將船户查明交案訊明情節方能給還千戎卽行辭出兹由船小甲將船户馮有金查解至案前晚大令升堂提訊馮供稱小的係陳家行人年二十七歲上月初十日至龍華周老爺處供駕舟之役陳家行距龍華八里許周老爺在龍華汛砲船上當差因運送火藥船起岸抺油飭小的將船裝運在令以所供支離船詰再三始判將馮收押火藥充公○郭寳璜向本城徐公館借貸經徐函送縣署略謂郭糾黨攔路滋擾請爲訊辦前晚黄大令升堂提訊郭供稱生員係江寍句容縣人當十九歲時蒙楊大宗師取進徐爲生員之表姨丈去年十月生員泛棹來此欲謀一席之地生員素知名教斷不敢肆意妄爲四牌樓皮梁店主陶姓誼關桑梓曾同遊玩並無扶同詐擾之事惟曾向徐婉詞商借川資乞公祖明鑒大令謂爾旣是讀書人不應向人滋擾設能安分守法徐家示必以滋擾見誣郭稱生員現願具結回里不敢再到徐家大令飭暫收待質所候備文遞解回籍不許復來○江北人陳某舁其妻至縣署訴稱妻子與三百十號英巡捕阿金之妹同在北市其絲棧作工偶因細故忿爭阿金突將妻子兇毆并向小腹猛踢數下現方懷孕疼痛難熬叩求大老爺騐傷提究黄大令諭令補詞呈候騐明察奪○萃豐碼頭駁船户唐聚生與盛榮泉榮秀昆季及陳阿妙等爭奪生涯以致口角唐突被毆傷經爛泥渡巡防局送縣請究黄大令飭暫行看管○野雞娼婦顔氏奔投縣署訴稱小婦人在永和里某鴇處賣娼被鴇凌虐不堪叩求發往善堂自願擇良婚配黄大令諭令暂交官媒看管候訊供核奪 
[英廨晚堂瑣案]  
　　某號華捕解送形跡可疑之毛沈氏至公堂前晚宋通刺飭提訊問氏供稱小婦人家在浙江奉化縣黄沙坑年三十三歲丈夫毛文愷在家耕作小婦人因家中貧困隨母親來滬傭工母親逝世後小婦人獨自賃居楊樹浦日往紡織局工作邇來丈夫函催回去前日携一小衣包在途行走突遇流棍二人恣情調戲小婦人駭極避入不知姓名人家至被巡捕拘送案下今願附舟回籍惟尚有衣箱鋪盖在 
 
 

Page 4

 
 
楊樹浦所租屋内求老爺派差押同至彼取出不敢逗留通刺准之○無錫人周阿福僑寓偷雞　左近以販賣舊貨爲生其妻朱氏素不安於室本年正月忽如黄鶴之高飛阿福四出偵求杳無蹤跡日前始遇諸老閘西首宋家弄見其與高仁德賃屋而居不由不忿火中燒約同表弟毛阿寳及方小弟等四五人前往掩緝詎料事機不密早經洩漏春光到時朱氏聞信脫逃遂將高拉至復興浴堂互相評理爭論之下高乘間投訴捕房稱阿福糾衆拆梢請爲究辦捕頭遣包探黄四福將各人拘至捕房略詰情形解送公廨至晚通刺升堂提訊周訴稱妻子現被高藏匿求老爺押交高供稱小的係蘇州人向在某茶棧當炒茶師本年正月初旬在萬興閣賭錢贏得洋銀數十元旋由阿寳之妻李氏作撮合山領朱氏前來與小的姘識迨三月小的囑朱氏回家阿福將朱氏痛毆朱氏因復逃至小的處通刺謂爾現將朱氏藏匿何處供稱小的不敢藏匿卽可到案通刺飭差帶同差往將朱氏提訊朱氏供稱小婦人年二十五歲本年正月初六日由表嫂李氏牽合與高私識餘供一味含糊阿寳與妻李氏同供稱小的及小婦人現在治下開小客寓前日阿福邀小的至宋家弄找尋表弟媳並不帮同拆梢妻子亦不敢牽引表弟媳與高姦宿方供稱小的向業炒茶寄居阿寳小客寓中是日毛糾往捉姦卽被包探拘案高又稱是日小的被阿福等詐去洋銀六元有質票爲憑通刺以萬壽期内未便用刑著將朱氏交官媒收管高方交公差收管候再發落毛夫婦交周帶回候發落時交案 
[法界捕房紀事]  
　　某甲家在八仙橋左近素有癲狂之病前日忽自稱捕房出店人向小車夫查騐車照巡街捕見之拘入捕房捕頭令押候堂期解訊○乙丙二東洋車夫在丹鳳樓門前口角爭毆旣解散矣忽云失去洋銀十六元復互扭入捕房捕頭疑信參半轉解大自鳴鐘捕房請克捕頭判决○前晚有流氓五人携手並肩至某花烟館吸烟五匣不名一錢經龜子扭入捕房捕頭命押候交到烟資始行開釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[虹口瑣聞]  
　　王某氏賃居虹口漢壁禮路二百七十號屋内開設王義茂柴行近因家中有事乏人經理店務倩南　路一百三十二號門牌薛源興竹器店學徒根福代爲照料根福之師薛某聞之奔至義茂將根福訓責一番一轉瞬間根福忽不知去向薛大懼投訴捕房捕頭立飭包探江阿三查緝旋由氏將根福交出捕頭令薛領去薛亦不願領遂交其父母領回管束○江北人小紅子僑寓楊家灣天賜里昨日與母口角遂潛購阿芙蓉膏吞服及家人知覺急舁送同仁醫院求醫生救治醫生察得毒已深入藥石難施隨卽舁返家中旋又送請仁濟醫院救治未知可免性命之虞否 
[英界公堂瑣案]  
　　包探秦少卿禀稱寍波人董長根前曾充當巡捕現已斥革專以拆梢爲事昨日向張金榮訛索洋銀半元不遂所欲至捕房妄報張係遞解重來之犯後小的查得張並無此事故卽拘董請訊董供稱小的向爲木匠並未充當巡捕是日曾向張索取舊欠洋銀半元宋通刺與薩副領事商定然後判令將董發回捕房管押一月期滿笞責一百板遞回寍波原籍○積竊王子三連竊楊金亭等五家衣物由包探沈金隆拘獲送案請究楊等各失主均投案領賊王供稱小的係靑浦縣人通刺判令管押一個月期滿遞解回籍○包探秦少卿禀稱小的拘獲積竊劉和尚查得此人專慣飛簷走壁請卽究懲劉供稱小的係江西吉安府永興縣人前曾犯竊已蒙蔡大老爺懲辦旋卽立願改過在某砲船當勇丁通刺交秦探帶回捕房管押一月然後遞回吉安府永興縣原籍○刁阿大至徐鶴興烟店假作買烟乘間竊取紙烟一匣卽所謂對買賊也經徐當塲察出交一百八十六號華捕送案請究通刺判令管押半月贓烟給失主領去○野雞倡婦王秀英蔡阿秀張秀寳深夜在途拖拉狎客包探黄四福瞥見卽一併拘入捕房轉解公廨通刺以其身爲下賤全不知羞著押上航船赶回原籍○康月山竊取馬阿巧家夏布蚊帳一頂經某包探緝獲送案通刺判令管押一禮拜贓給馬領去○一百四十四號華捕禀稱小的拘獲竊賊沈榮生詰知曾竊王阿炳顧桂卿二客夏布衣約值洋銀數十元通刺判令管押半年期滿笞責二百板○捕頭查得老長發等烟館十四家有意違章傳案請究通刺研訊之下或稱已收市或稱被悞傳或稱天時炎熱是以收市略遲通刺判罰老長發長興閣各洋銀四元郭源茂等十二家各罰一元老長發主某甲供稱小的本欲閉歇可否求免罰鍰通刺准之著令押閉 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月二十日京報接錄]  
　　東撫福奏報銷修培黄河隄埝動用工需銀兩摺○又奏籌解各疑銀兩片○又奏土藥稅厘收支實存銀數片○副都統宜奏調劑旗餉緣由片○江督劉奏揀補陸路守備摺○將軍定奏吉齊兩營歸伍日期片○將軍長等奏揀員借補防禦片○署新疆提督黄奏恭報接篆日期摺○○尚書銜山東巡撫奴才福潤跪奏爲報銷光緒十九年修培黄河隄埝動用工需銀兩恭摺仰祈聖鑒事竊奴才前因黄河兩岸隄埝殘缺卑薄奏請擇要修培將收存海防捐輸砲台經費暫行挪用所看辦理情形及完工日期均經隨時奏報在案兹據河防局司道詳稱需用土方工價係照奏定成案核發承修監工各員因係擇要加培未給薪水銀兩核計上游菏澤壽張兩縣修培南北岸大隄需銀五萬一千四百八十六兩九錢六分三厘中游東阿平陰肥城長淸四縣修培北岸大隄需銀八萬三千七百三兩八錢七分七釐下游利津北岸民埝改隄需銀六萬五百五十兩八錢九分四釐中游齊河歴城下游濟陽惠民濵州利津六州縣修培北岸民埝需銀二十九萬九千四百八十七兩一錢八分四厘中游歴城章邱南岸續培大隄需銀七萬二百兩八錢五分八厘共需銀五十六萬五千四百二十九兩七錢七分六厘均係實支實用並無扣存成平查收欵項下共收津海關道盛宣懷解到海防捐欵銀五十六萬五千四百兩除支不敷銀二十九兩七錢七分六厘已由該局墊發造具總細各册呈請奏咨前來奴才詳加查核委係實用實銷並無浮冐情弊除淸册分送户工二部外謹恭摺具奏伏乞皇上聖鑒勅部核銷施行謹奏奉硃批該部議奏欽此○○福潤片再據藩司詳報籌措本年内務府經費銀一萬兩委補用知縣楊先甲解赴内務府交納又籌本年奉省俸餉銀二萬二千兩吉林俸餉銀一萬七千兩黑龍江俸餉銀三千兩委試用典史王紹元解赴　盛京户部交納又遵部咨在於本年地丁京餉内劃撥銅甎價銀五萬兩委補用同知郝廷瑄解赴津海關道衙門交納又徵收土藥稅釐銀二萬兩委補用知縣楊先甲解赴海軍衙門交納又據鹽運使詳報在於京餉項下畫撥第一批銅甎價銀二萬兩委候補鹽經歴丁鎰袁運昌管解又續撥第二第三批銀各二萬兩委候補鹽大使侯士琛候補批騐大使諶惠模等管解均赴津海關道衙門交納除分咨查照外謹附片陳明伏乞聖鑒謹奏奉硃批該衙門知道欽此○○福潤片再濰縣等處抽收土藥稅厘向歸東海關監督派員承辦所有收支銀數截至光緒十八年底止均經造册奏報在案兹據該關道劉含芳詳稱自光緒十九年正月初一日起至十月初一日前署道李正榮交卸前一日止又自十月初一日該道到任接徵起至十二月底止遵照奏定章程每土藥百斤收稅銀十六兩共收銀四千一百三十兩六錢八分除留支一成局用銀四百十三兩六分八厘實存銀三千七百一十七兩六錢一分二厘又前關道盛宣懷李正榮兩任溢支十七十八兩年局費遵照部咨賠還銀八百五十五兩一錢四厘統共存銀四千五百七十二兩七錢一分六釐造册呈請具奏前來奴才覆查無異除淸册分送總理各國事務衙門曁户部查照外謹附片具陳伏乞聖鑒謹奏奉硃批該衙門知道欽此○○宜貴片再察山海關八旗遇有甲兵出缺其子弟年已及壯尚未食餉都例不支領恩養錢糧此等無養閑散或孑然一身或兼有眷口寒苦無告情殊可憫案察道光十四年十二月内經前任副都統孟魁奏准將甲兵月餉加色戥頭餘銀二十五兩陸錢每月酌給無養之户按口給銀四錢以資養贍迄今五十餘年生齒日繁此等閑散增至七八十名之多每月按户給銀三錢實係不足以資餬口若不亟圖補救殊失我聖主培植旗僕之至意奴才與該管恊佐領等悉心商酌擬將挑放步甲章程稍事變通遇有步甲缺出先儘無養閑散頂補二缺以及槍箭有準之閑散挑補一缺責成該佐領加添月操認眞教練俟補齊後隨時續補庶不致有一夫失所至前項餘銀二十五兩六錢陸續撤回仍歸八旗月餉加色戥頭之用以復舊制似此一轉移間於調劑兵艱撙節經費兩有裨益奴才愚昧之見是否有當謹附片具奏請旨奉硃批兵部議奏欽此○○頭品頂戴兩江總督臣劉坤一跪奏爲揀員請補陸路守備員缺恭摺仰祈聖鑒事竊安徵蕪采營守備吳世修因病開缺所遺員缺接准部咨係陸路部推之缺應用儘先人員行令照章揀員請補查是缺守備駐紥當塗縣城兼轄當塗蕪湖繁昌三縣地方巡緝操防極關緊要非精明幹練之員難期勝任臣於兩江陸路實缺候補各員内逐加遴選查有安徽撫標候補都司陸恩甲年四十七歲安徽蒙城縣人由軍功在籍團練轉戰江蘇山東等省洊保以守備儘先補用並戴花翎復於直東軍務肅淸案内經前安徽撫臣英翰奏保同治七年九月一十九日奉上諭守備陸恩甲著以都司儘先卽補欽此光緒三年歲試前安徽學臣龔自閎考取潁州府學武生八年經安徽撫臣裕祿飭發右營收標註册候補是年恭應壬午正科江南鄉試中式第三名武舉仍回原標候補十八年調赴皖南差遣該員人材出衆弓馬擅長於該處地方情形極稱熟悉以之借補是缺守備洵爲人地得宜且核與定章限制亦屬相符合無仰懇天恩俯念員缺緊要准以安徽撫標儘先都司陸恩甲借補安徽蕪采營守備實於營伍地方均有裨益如蒙俞允俟部覆至日給咨送部引見恭候欽定除將該員陸恩甲履歴切結咨部查核外謹會同署理安徽撫臣德壽恭摺具陳伏乞皇上聖鑒訓示謹奏奉硃批兵部議奏欽此○○定安片再奴才前奏遵旨飭撥吉字齊字等營練軍各五百名馳赴長春府郭爾羅斯公府等處紥以資鎭懾等情一摺於五月二十一日欽奉硃批吉林匪徒業已擊散所撥吉字齊字營馬隊應否撤回著卽咨商長順酌量辦理欽此查此案奴才於前摺拜發後旋准吉林將軍長順等以夾荒地面安謐如常已將吉齊馬隊各兩營飭令歸伍等因奏明鈔摺知會前來兹奉前因查吉字齊字兩營馬隊各五百名業經長順等奏遣歸伍現亦據各該軍總幫統富林布倭恒額等將各隊歸營日期分别具報自無須再與長順咨商除飭照常演練外謹附片陳明伏乞聖鑒謹奏奉硃批知道了欽此○○長順等片再查前吉林將軍希元等片奏由伊犂遣撤官兵内有奏保以恊領佐領儘先補用已經引見奉旨記名者百餘員名加接原保官階照章輪補非特缺少壅滯且底缺均係領催馬甲並未歴過防禦驍騎校實缺一旦驟膺協領佐領之任未諳旂務恐致廢弛擬請比照成案將此項人員嗣遇防驍缺出先行酌量借補仍留原保官階庶於旂務及勞績保舉兩有裨益等因奏奉俞允在案奴才等自應欽遵辦理以期鼓舞人材兹查吉林烏拉正黄旗凌全佐領下副都統銜記名恊領勉勇巴圖魯花領披甲依靑阿原係烏拉正黄旂滿洲人該員前在軍營打仗出力疉經各該統兵大臣歴保今職奴才等察看該員久歴戎行材堪造就未便令其向隅今甯古塔鑲藍旂防禦隆祥病故遺缺擬請以副都統銜記名恊領勉勇巴圖魯花翎披甲依靑阿借補用昭激勸不惟旂翼相宜且與奏准成案相符並請照案仍留該弁原保陞階銜俟遇有應補恊領缺出再當隨時酌量請補如蒙俞允該弁已經引見記名人員勿庸再行送部奴才等爲激勵人材整頓旗務起見是否有當附片具陳伏乞聖鑒謹奏請旨奉硃批兵部議奏欽此○○頭品頂戴署甘肅新疆喀什噶爾提督阿克蘇鎭總兵奴才黄萬鵬跪奏爲恭報接署提篆日期叩謝天恩仰祈聖鑒事竊奴才承准甘肅新疆巡撫臣陶模咨開喀什噶爾提督賢董福祥奉旨進京奏委奴才署理提督篆務所遺總兵員缺以記名提督請補烏什恊副將張宗本護理等因遵卽交卸馳抵喀什噶爾於光緒二十年三月初二日准董福祥委署中軍叅將張萬會將銀印卷宗齎送前來當卽恭請香案望闕叩頭謝恩祇　任事伏念奴才自慙未植渥被隆施正以忝任總兵涓埃未報兹復權膺重寄感悚莫名查喀什噶爾地屬要區提督職司專閫現值邊防吃緊　虞綿力難勝惟有勉竭愚誠倍加勤愼遇事咨商撫臣認眞經理不敢以暫時委署稍涉因循以期仰答高厚鴻慈於萬一所有接署提篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此 
 
