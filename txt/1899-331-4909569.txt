# 1899 - 331 - 4909569

 

Page 1

 
 
[紹屬諸曁縣水災乞振啓] [  申報館協振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤國埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現屆隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊　好宏結善緣萬　多固拜賜少亦懷仁集腋成裘聚沙爲塔博施衆濟用解倒懸本館同人有厚望焉 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病　二林齋主人藏有精抄稿本一部友人勸付石印以公同好首自預定三百部原期工省成速嗣見印出様本字跡太小　覧剌自難以翻閱復商放大字體改托本局用大號新字排印廣延名宿悉心校對方輿紀要三月間早已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑票找洋向經售處取書 
[書本報紀浙海呈圖後]  
　　行軍之道不外戰守兩端顧欲戰守須明地勢何處爲上游何處爲後路何處爲扼要何處爲犄角何處可以屯軍何處可以運餉必先了然於心方足以定攻取之策古來大將運籌帷幄决勝千里無有不明地勢者馬伏波聚米爲山一事載之史册傳之後世劉先主入蜀若非張松法正爲之圖畫益州形勢則赤符之緒猶未可綿是知地勢之不可不明固手握軍符者第一要義也然欲明地勢又萬不能徧歴天下之大而周覧其山川險要則於一室之内欲使天下瞭如指掌非圖不能泰西各國如亨力才生吳耳告耳海失耳諸人均以能畫地圖著名於世蓋西人留心實學卽測繪一事亦必專門名家非若中國畫師僅寫花鳥山水供人玩好已也雖然欲畫地圖亦非僅畫其界綫而已必將地面各物如鑄鼎象形纎悉畢具始足以備行軍者按圖索驥之用英國講武會所存之斯伯斯圖布城及華他羅戰塲莫不形狀畢肖毫忽無差然此特象形之圖而非繪畫之圖也象形之圖或以泥或以木或以石膏雕刻摶　觀之卽可知地勢之高下曲折以及山谷城郭之形但不能猝辦且共體重滯不如紙畫之圖誠以紙畫之圖質經且便取携舒卷均可自如略一展閱而各物之方位以及各處之險要朗若列眉畢陳於几案之上借箸者卽可於此决策定計以困敵人昔年彭　或公　齊長江水師築退省菴於杭州西湖之湄四壁皆張地圖客有見之者出以語人謂公於憇息之時猶不忘學問殊不知此實爲大帥者一日不可忽略之事若非討論於平時熟悉夫山川之遠近關塞之扼要斷不能於倉卒間措之　如是時軍事敉平海内方慶無事而公乃心王室安不忘危他日法越事起公奉命視師粤東以虎門爲要區勒兵駐守法之戰艦不敢近而粤之全省得以安論者咸謂公彪炳之勳平素固自有眞實學問也惜乎中國將帥類多不講輿圖之學如公者曾不多聞且所繪各省輿地全圖又詳於内而略於外海洋中之山島水澳大率付之闕如故意人索三門灣而不能指三門灣在浙洋何處法人索廣州灣而不知廣州灣外有碯州者實爲南洋門户輿圖所不載宜乎無從指實也南洋大臣劉峴帥有鑒於此因特咨請浙江撫憲劉景韓大中丞浙員測量浙江海道海口繪圖貼說送候覧觀中丞卽派熟諳海道之員遴選精於繪事者摹繪浙海全圖裝成卷册委員齎赴江寍峴帥此舉誠可謂當今之要務蓋親秉旄鉞而身處軍帷非藉輿圖戰守安有把握峴帥與剛直同係三湘傑出之英其亦熟聞剛直之風而以爲他山攻錯乎雖然峴帥人傑也豈平昔於輿圖之學曾未講貫必待臨事而始知覧觀其咨請浙撫派員測繪浙省海道者殆以舊有之圖爲未善而欲令其剖析於毫芒歟然舊圖詳於陸而略於海各省皆然南洋所轄又不獨浙江閩粤江蘇皆歸掌握吾願峴帥擴充此意令三省皆如浙江之法將海道海口詳細繪圖以補舊圖之疏漏斯於自公之暇偶一展閱而形勝要害均在眉睫間敵謀雖狡當不能肆其欺凌其於戰守機宜裨益良非淺鮮矣 
[日本度支]  
　　日本大　埠每日新聞云日廷豫定明年國用計一年之内征收銀貨二億三千六百七十一萬六千一百七十九圓出欵則核定二億三千四百三十四萬八千二百四十一圓兩相比較餘存二百三十六萬七千九百三十七圓然此就平安無事而言若遇意外之氷旱兵戈則又需勞計臣擘畫矣 
[設會勸業]  
　　日本大阪埠每日新聞云刻下日廷議定明年開設第五次内國勸業博覧會一切經費共需銀貨八十四萬九千九百七十三圓會塲設在大阪其費由農商務省臨時部豫籌 
[四川礦務]  
　　本日臺澎日報云近聞四川省人吏已允法領事開辦礦務然非專利也係按照英商摩賡會同公司與華益公司所訂合同辦理約旣定法人卽指定巴縣合州綦江犍爲威遠灌縣六處煤鐵礦及懋功廳大全州各處五金礦并謂日後如華商及他國洋商有聲請開辦者亦宜一律准之 
[購緝水雷]  
　　烟臺訪事友人云前者英國某兵船駛至口外崆峒島左近不知如何遺失水雷一具因就近告知駐烟英領事照會道憲請轉飭地方官傳諭沿海居民及漁户人等如能撈獲許給重貲 
[皖撫大閱]  
　　安慶訪事友來函云安徵撫憲鄧大中丞以邇來國步艱難練兵爲當務之急特於秋間秉節出轅校閱皖北各屬軍伍及回省復於十月二十六日調齊駐省防營練軍定安馬步全軍砲隊營勇丁曁新募之長慶前後兩軍飭韓徐二統領督赴東關外五里廟大教塲較閱是亦安不忘危之意也 
[寛籌民食]  
　　京師訪事友來函云今年京畿一帶秋旱歉收　價異常昻貴小民生計艱難順天府府尹何質夫大京兆奏請暫停燒鍋以杜雜糧消耗免收米稅以廣糧食來源奉旨交户部議奏現經部臣議准停止順直各屬燒鍋一年俟來歲秋後視收成豐歉再定弛禁與否其一年以内所不酒課均請停征惟舊欠仍飭各州縣嚴催以重庫欵今年秋季如有業經交過　銀者准抵以後賦稅刻已飛咨直隷總督順天府府尹轉飭所屬州縣一體遵照辦理矣至免收米稅一節現由順天府示諭略謂殷實富商有願販運米石雜糧入都者准赴順天府署請領免稅執照無論洋關常關水旱釐卡經過之處一槪蠲免稅釐騐單放行不許留難需索所運米糧到京再由順天府派員查騐一次後聽商人定價自售 
 
 

Page 2

 
 
[禁抑龍銀]  
　　蘇州訪事友來函云蘇垣巿儈除　銀通用外各省所鑄龍圓輙多方抑勒或須貼水或竟擲還至於小銀圓凡福建安徽二省所鑄者槪不行用現經藩憲陸春江方伯出示曉諭嗣後一槪通用不准挑剔復於十月某日飭長元吳二縣主升坐吳縣大堂傳各圖地甲及大小錢鋪夥三百餘人至案諭以大銀圓無論鑄自何省不准多方挑剔勒令貼水自諭之後如敢仍蹈故轍定當提案嚴懲决不姑寛各錢儈聞諭皆唯唯而退 
[盜犯認供]  
　　蘇州訪事友來函云邇者總捕同知王竹甫司馬拘獲行刼朱家莊陳姓家盜犯三名一名尹富興卽尹秀臣一爲柳桂林一爲趙桂林初皆倔强不服口稱生平從未到過蘇州惡得誣良爲盜司馬喝令用　三盜均力大如牛差役無從動手迨添至數十人始帖然而服研訊至第六次始供認本年八月初六夜行刦閶門外朱家莊陳姓家初八夜復劫白蓮橋浜周姓家得贓後逃往定海現已收入長洲縣内監想不免科以駢首之刑也 
[要案提省]  
　　蘇州訪事友來函云距常熟西門外二十四里大巿橋鎭熱閙巿廛也鎭北王某年甫二十有八世業農有良田千餘畝倉箱坐擁居然意氣自豪家中一妻一妾並畜雛婢三五人妻弟丁某向與比鄰所雇乳媼某氏携有一女年甫七齡十月某日偶至王家游玩歸而痛哭氏訴諸丁向王理論謂女被王强姦至傷下體王駭甚再三辯白終不得直旋經地甲人等出爲解勸令王出番佛若干尊以息其事王勉强允從事後丁復唆使氏以王强姦幼女等詞繕禀投昭文縣署控告縣主某大令准詞飭差提王及幼女升堂研訊王大呼寃枉大令飭官媒將幼女騐視官媒報稱下體浮腫陰穴已破一寸二分實係强姦所致大令飭令具結備文詳請上憲署臬司朱竹石廉訪披閱詳文以案情重大飭蘇州府親提研訊府尊彥詠之太守接奉憲批卽委某員至昭文縣署將全案人証一併提解來省二十五日之晚親提研鞫王鐵索琅璫極口呼寃向之嚴詰供稱當日僅將該幼女足踢一下其餘所控各節皆因借錢不遂以致串誣太守回顧幼女身材矮小而步履如常毫無痛楚情狀謂此案定有不實不盡之處飭將原騐官媒收禁女押所王發長洲縣刑房管押女及其母某氏亦押某縣女刑房候詳閱案卷再行訊核務期無枉無縱悉當事請 
[水災續述]  
　　十月二十二日之晚甬郡火災曾詳前報兹得寍波采訪友人續函云是日被焚者尚有史正和水果攤火熄之後李健齋爵帥查得史姓楊姓周姓等六户類皆貧不聊生因每户賞給洋蚨二十翼迨二十五日郡城北門外李宏遠木廠又以火災告廠中所堆紅木花梨及柚木之類悉化刦灰旣而一發難收延燒住宅雖有洋龍水龍十餘架吸水狂噴無如風助火威銳若奔泉渴驥甫一朐息高堂大厦悉成瓦礫之塲各水龍祗得保護鄰居俾免滋蔓 
[蘇垣火警]  
　　姑蘇采訪友人云十月二十八日之夜四鼓後蘇州閶門内吳趨坊巷蔣家橋左近曹姓家不知何來火種霎時火尖四射幾如蛇之吐信迨家中人知覺出外鳴金各叚水龍夫咸從黑甜鄉驚回急急舁水龍而至四圍噴薄無殊水瀉銀河歴一下鐘時始得漸漸救熄然已焚去曹姓房屋四五間矣 
[鄂省官塲紀事]  
　　武昌訪事友來函云省垣自湖廣總督張香濤制軍奏設教吏館凡候補同通以下均須報名應考現已核定章程擬於十一月初六日開考想屆時聽鼓諸君富無不各獻所長以期大憲之垂盼也○黄石港釐局某委員因收多報少被商民聨名控告撫憲于次棠中丞以事關公欵亟宜澈底根究已檄委陳大令瑞瀾馳往查辦矣○沈大令寶樞到省未久現奉督撫憲會委辦理沙陽釐局大令卽趨轅禀謝尅日到差○軍裝局儲積軍火甚多收藏最關緊要湖廣總督張香濤制軍特委撫標右營游擊連游戎總司稽查以期周密是亦愼重軍儲之至意也 
[神京瑶簡]  
　　京師訪事友來函云九月杪右安門内葦塘忽遘火災時新葦已乾尚未刈割野曠風急火勢燎原池塘數頃霎時被燭龍蹂躪殆盡是處盧葦皆陶然亭僧人之產每年可收八百金之譜今被燬去者約值百金○東和合錢店被劫後北城練勇在京南黄　拘獲盜犯四名左翼官兵在朝陽門外某娼寮拘獲三名均經歸案研訊其前在天津所獲之犯雖有京師官弁協同拿獲字様然並未解京訊鞫○十月初旬某日馬家堡鐵道上某士夫偶一不愼被火車軋傷一腿雖經人舁送豐臺車站延西醫調治然終難免於殘廢矣○十月初四夜初鼓後崇文門外花巿大街迤東小巿口某烟錢洋藥店突來强徒多名各持洋槍軍械奪門而入刼去白金三百餘兩店中執事人及各夥均被刃傷迨東城練勇聞信馳至匪人去尚未遠追至曠野黑暗中猶見人影在前正欲禽拿倐忽不見惟拾得洋槍兵刃數件並白金百兩有奇旋至廣渠門城堞上分頭守候至四鼓後見有一人踰城而出立卽拘回訊悉附近居民因有急事出城實非盜匪遂解案另行科罪至各匪至今尚未破獲是以文武各員十分焦急現已重懸賞格購覓眼綫緝查矣○近日欽命稽查保甲大臣遴派委員各帶書吏二人覆查户口每查一户必詳詢男女人口若于家長作何事業男某姓某名女某氏以及年齒功名下人籍貫一一詳注册籍十月十三日北城二巿某委員帶同閻姓靳姓　書吏查至宣武門外米巿胡同曾侯邸第依例詢問并欲詳詰女公子年歲大爲閽人訶責旋至某京官寓一蹈故轍某君以秋曹郎官兼保甲總辦者以其詰問失體特於次日硃書拙言多事四字考語竟將兩吏斥革 
[古潞近聞]  
　　北通州訪事友人云東關暖廠爲收養貧民之所近以時屆冬令鳩形鵠面之流無可食息已於十月十五日開廠俾得稍免凍餒之憂○近日疫癘流行一經傳染每有不及醫治遽赴泉臺者新城南街棚鋪主陳某生有三子旬日間同罹是厄相繼云亡南門内王姓家三子五日内長次先後去世其季亦一息奄奄王痛子情深屢欲自盡經人一再勸救乃泣而言曰子季若有他虞吾亦不能苟延殘喘矣一時聞者爲之酸鼻○時屆冬令國家應放親王郡王員子貝勒公侯伯子男爵及三品以上各大員俸米兼例給貧民口糧七十餘石現經倉憲札飭中倉監督自十月十七日起一律開放○倉憲騐收漕米事竣回京署中案卷已於十月十一日委員押送京署各書差亦次第遄回通州行轅委右營守備柴守戎督兵四名常川駐守○上月某日之晚城隍廟馬神殿前所懸匾額之後被歹人種火以致烈燄熊熊勢將上熾適住持羽士出外少遺見之急呼衆灌救始得熄滅然亦險矣○近日雜糧上巿價尚如常高粱每石通錢五千文本地小米每石通錢十千四百文白黑豆每石通錢六千五百文黄豆青豆每石通錢八千文小豆豇豆每石通錢九千六百文料豆每石通錢八千文菉豆每石通錢十千文麥子每石通錢十一千文芝麻每石通錢十六千五百文 
[之罘石蘚]  
　　烟臺訪事友人云時屆冬令盜賊蠭起剪徑行刧之事時有所聞十月初八日有客三十餘人結伴至八角地方突遇匪黨七八人出而要刼客見其人各習拳勇知非所敵一任搜索行囊大荆地棘行路之難不於此可見乎○團練與保甲相輔而行自奉旨興辦以來瞬將一載各屬猶不能一律振興近日登州府接奉撫憲毓中丞札文遵飭各縣妥爲籌辦並開列章程十餘則曉諭通衢未知各縣主能實力奉行不負朝廷諄諄誥誡之意否○入秋以來居民多患黄疸病俗名之曰黄瘟眼醫家者流謂由夏秋間濕熱内鬱所致然歟否歟○天久不雨已逾三月菜蔬均已絶望農家者流謂近數日中若得雨師稅駕小麥尚可及時播種乃連日天氣半陰半晴竟無雨意豈碧翁翁不欲粒我烝民耶安得排閶闔而問之 
 
 

Page 3

 
 
[憲示照]  
　　署理江蘇藩司陸春江方伯近奉撫憲鹿芝圃大中丞頒發禁米出口告示數十張當卽轉發各縣上海縣主藍雲峯大令披閱之下立卽發交地甲黏貼通衢其文曰爲出示嚴禁事光緒二十五年十月十四日奉撫憲鹿札開照得本年蘇屬秋收僅稱中稔新米上巿糧價未見减落目下反日加增漲顯有各處奸商任意偷運出口以致貨短價昻殊於辦運新漕及本省民食均有妨碍前准北洋大臣來文購米二十萬石當經飭關騐放旋准順天府尹憲來咨招商赴滬運米因未明定石數漫無限制咨復順天府尹憲核定確數移知并擬定杜弊章程互換護照派員押運及請緩至來春開凍再行購運各情由會銜先行電奏並詳細會奏在案今已欽奉電旨京津運米一律完納釐稅嚴查影射偷漏等因欽此除欽遵恭錄行知外本部院訪聞近日米價有增無减應切實稽查嚴禁出口以塞漏巵除札江蘇江海二關外札司立卽剴切出示通頒各屬一體曉諭以平米價並令沿江沿海各州縣認眞查禁出口如違扣留禀請懲辦等因到司奉此並據太倉等州五州廳縣會禀請查禁前來除批示並由司分咨各海關及釐局一體嚴行查禁一面分行五府州曁沿江沿海各廳縣認眞查禁出口如違扣留禀辦外合行出示曉諭爲此示仰各米行商販人等一體遵照爾等須知糧米爲漕運民食所關自示之後務將現囤米石公平交易不得任意高擡掯不出糶經過各關卡照章完納稅釐尤不得影射偷漏私運出口倘敢陽奉陰違私將米糧偷運出海定卽查拿從嚴懲辦並將船米槪行充公如有人知風報信因而拿獲者併將充公米石酌提給賞至内地仍照常流通販運倘有地痞人等借端詐擾准予指名禀究本司令出惟行愼勿　貽後悔凛之切切特示 
[憲批照登]  
　　上海縣境紳士秦榮光王萃龢蔣恩等前赴江蘇藩轅禀控典業董事黄鎭心倒欠積榖欵項延久並不清理等情兹由署藩憲陸春江方伯批示并札行上海縣署嚴密查追其文曰查積榖息欵係合邑士民公捐以備荒歲要需王曹兩董有經管之責宜如何核實辦理乃典董黄鎭心以存放爲名致被侵用控關地方公欵爲數甚鉅亟應嚴行查追以重積儲候札飭上海縣藍令刻日查明勒限嚴追如果延宕不繳立卽將廣大等典發封備抵毋任扶同徇隱致干未便一面催令王曹兩董將二十三二十四兩年徵信錄照章刊發以期核實並候咨會上海道一體飭遵 
[示禁登城]  
　　新任上海縣主藍雲峯大令以城垣新經修葺恐有無知頑童往來作踐特出六言告示分貼各城門今特照錄於左其文曰照得城垣重地理宜防守嚴密前因年久損壞業經修葺完結乃有無知頑童輙敢上城扒城不獨任意作踐抑且時虞傾跌童穉不知利害父兄理應戒飭倘敢仍蹈前轍定提父兄究責門兵防守人等並著隨時攔截爲此簡明示諭務各一體知悉 
[預杜禍萌]  
　　美租界北河南路天后前歹人麕聚屢肇事端前日賭棍李某竟敢逞其兇横毆擊某甲致斃報經上海縣主藍雲峯大令臨塲相騐見甲周身青紫顯係被毆身死故雖仵作朦報無傷而人命關天罪難寛恕當將李帶回訊辦英美租界公廨讞員翁笠漁直剌懲前毖後思患預防爰於昨日會同大令出示嚴禁並不准各小販設攤售物以免滋事而杜禍端其文曰爲出示諭禁事照得天后宫門前理宜整肅嚴靜山門外無業游民曾經該住持禀經屠前分府禁逐在詎日久玩生故智復萌擲骰賭錢欺騙鄉愚麫擔食攤紛紛林立江湖賣藝之徒游手好閒之輩麕集於斯稍不遂意卽持刀逞兇屢生事端現又釀成人命殊屬不成事體除飭差驅逐並諭令住持不得容留外合行出示諭禁爲此示仰是處人等知悉自示之後限爾等於三天内無論吃食賣藝說書賭博各攤一律遷出不准仍在是處設攤買賣致干查究其各凛遵毋違切切特示 
[議認米釐]  
　　本邑開辦米釐迭經總局憲諭令各米商照章輸捐不得違抗嗣由南巿各米行執事人枯龍王廟集議擬每年認捐銀二十萬兩特不知局憲能俯如所請否 
[領事謁客]  
　　昨日正午十一點鐘時瑞典國駐滬領事哈孛克君帶同舌人唐文照命駕至道轅拜會余晉珊觀察觀察延入花廳茗談良久然後握手辭别 
[報請騐屍]  
　　前日午後本邑二十五保四圖地保吳桂仁投上海縣署禀稱八仙橋西首長浜左近蘆蕩内有一無名男屍項頸縛有繩索頭面亦有傷痕查無屍屬來認求大老爺作主縣主藍雲峯大令諭令預備屍塲靜候詣騐 
[候查劣蹟]  
　　本邑十六鋪地甲裘鎭虎而冠者也前任上海縣主王欣甫大令訪知惡蹟多端出示斥革未幾卽狗苟蠅營得以復充此役日前舉人謝源琛等以裘甲招摇生事藉端苛索擾害地方聨名禀控上海縣署縣主藍雲峯大令立卽批示略謂查十六鋪地甲裘鎭先經王前縣以辦公疲玩出示斥革嗣因職董嚴應琪等以裘鎭辦事無悞實爲副役所累聨名代求復充經前縣給諭承充在案據禀該地甲遇事招摇無惡不作是否屬實本縣到任未久應隨時查察視其能否勤愼從公安分守法不致懈怠玩忽擾害地方再爲酌奪倘敢玩忽隨事生風定當斥革嚴懲决不姑息廻護 
[淫棍難寛]  
　　法租界壽康里開設愼泰靛青行之潮州淫棍黄阿三强姦女奴徐阿寶控經讞員朱森庭明府訊明移送上海縣署旣而法總領事署何繙譯查知移文内並未聲敘案由請明府將案中人帶回仍前管押昨日復由包探解案明府商之何君飭吏備齊文牘再行移送縣署請縣主藍雲峯大令盡法嚴懲 
[耆舵被拘]  
　　本年牛莊大疫凡沙船之駛回上海者經西人設立騐病所一進吳淞口卽須報請細心查騐以免疫癘互傳誠法良意美也前日南巿久大等號沙船十七艘先後由牛莊駛回進口時並不停留西人以其違犯定章立卽追獲將耆舵十三人拘在陸家嘴左近聞須每名罰銀二十五兩 
[派勇彈壓]  
　　本邑創辦内地自來水水管已接至大東門外大街不日將通入城中以便居民汲飲十六鋪巡防局員某君深恐有不法頑民乘機阻擾援派勇數名分叚梭巡藉資彈壓 
[英美租界公堂會訊案]  
　　前者德國商人議在新閘創建同濟醫院延寶龍醫生經理其事旋購則一區竪立界石以便擇日興工近日忽被張錦山串同地保徐子良將石拔去事爲寶醫生查知禀請領事照會讞員翁笠漁直剌訂於昨晨會訊寶醫生投案訴稱本國同人擬在新閘左近設立同濟醫院購地一方以備造屋已將價銀付清竪立界石今被張徐拔去不知何意務請訊懲張避匿不到徐保投案供稱張拔去界石之事小的實不知情事後查悉已將石照舊竪立叩求明察直剌據情商之任繙譯謂界石旣已重立不必深求候派差押令徐保隨同原告前往查明禀覆核奪○德商海利洋行主訴稱劉正太參行主劉子康定購金對時表曾出本票洋銀一百七十元　勒不付德領事照會直剌傳劉研訊劉避匿不到因於昨晨將其兄子耀傳案海利行主投案訴稱票共三紙計洋銀一百七十元係劉正太所出到期不付請卽究追子耀供職員與兄長子康同父異母分居已久當時海利洋行並未將票照對不知何人所出迄今眞僞莫辨且海利買辦王步蟾積欠行中洋銀一百七十元有帳可稽　求明察直剌著於五日内將子康交案以憑訊核 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　粤人楊子愼投法租界公堂控胡根堂欠銀經讞員朱森庭明府移送縣署前晚縣主藍霄　大令在敬業書院公館中提案研訊楊供小的與胡根堂合開永壽昌雜貨店付去資本銀一千兩後又代借莊欵三千餘兩所有店中　　　由胡執管小的另在他處開設土行詎料胡居心不良將貨物私行售去向索不理求恩究追胡供小的前曾與楊合夥開店　已閉歇所有帳目憑某姓等六人爲見証與楊當面結清據上書明彼此永無異言現已將據檢出呈求電鑒大令察得楊所控不實論　管押胡交人保出候傳中証六人到案再訊○鄉人陶子山控堂姪陶伯勳唆使佔屋等情藍大令提訊之下子山供伯勳有黨　　掌發者同妻張氏將房屋數間售與小的議定價錢三百千文由楊慶明顧長卿介紹成交之後價卽付清後伯勳唆使掌發久住不遷不得已投案控訴陶張氏供丈夫掌發因事出外故小婦人來案代質實因屋價未清是以未經遷出楊顧兩人同供買已付清明伯勳供稱小的並無唆使掌發佔屋之事大令衡情酌斷令子山再給遷費十千著張氏具領并具准於十一月初二日遷出之　精存案 
[英美租界公堂瑣案]  
　　包探竇如海解送竊賊周立才到案禀稱此人連次竊取繆阿苗陳阿生等家綢布衣限七件經小的緝獲人贓送請訊究繆陳投案領贓周供小的係寍波人偶犯不端尚求恩宥讞員翁笠漁直剌商之任繙譯官判責三百极管押半年贓給失主分别領去○包探陸阿九解送吳仲坡到案禀稱此人向在公平保險公司執業現經公司執事人查悉在外私收　欵洋銀三百三十元任意花銷因之函致捕房捕頭倩小的前往拘拿送請究辦公平經理保險事務之某洋人投案訴稱吳私收保險洋銀三百三十元請卽究追吳供小的收用此欵自當繳還尚求寛限直剌著押候將洋銀如數繳清言准開繹○包探　福其解送木匠陳仁寶夏阿林徐阿根到案禀稱此數人向同業羅福慶勒索洋銀適爲小的查知是以拘送請究羅供小的與陳同操椊人業不知陳何故糾同夏等肆行索詐求鑒陳供羅不遵行規故向理論並無訛詐之事直剌判責陳一百板夏徐各押兩日○包探　阿銀解王左太徐阿春到案禀稱伊等均係舟子王前在船户沈金祥處爲夥近被辭歇懷恨於心糾徐向沈勒詐洋銀五元沈投報捕房捕頭倩小的拘獲送請訊究沈投案申訴前情王供稱小的向索工資不敢訛詐徐共彼此同業偶見忿爭故向解勸並非與王狼狽爲奸叩求明察直剌判令各押五日○包探劉阿丙解送薛阿興到案禀稱此人竊取岑阿三之銀譬釧一副金戒指一枚經小的緝獲人贓送請究辦岑投案領贓薛供稱小的暫向借用並非竊取直剌判責二百板○包探朱阿高拘解竊贓兪阿榮到案　稱此人竊取唐阿榮家綢衣兩件布衣一件經小的緝獲人贓送請究辦唐投案領贓兪供小的係蘇州人流藩無歸不得已而出此下策尚求恩典直剌判責二百板遞解回籍 
[英美租界公廨紀事]  
　　前日寶山縣舉貢生監朱駿等聨名赴縣署控稱昔年江灣紳董嚴震揚等將上海義渡局田畝捐作金陵試館建造費現被渡夫後裔瞿小弟串同地保姚文彩私自出租請提訊究縣主某大令訪知瞿姚寄跡租界中因移文公廨請讞員翁笠漁直剌派差往提直剌允之卽飭差將瞿姚提到前晚倩襄讞委員張柄樞司馬略問情由然後押解寶山縣署歸案訊辦○有凌某者控三馬路協正昌馬車行圉人張益金兇横不法昨晨讞員翁直剌飭差拘獲押候訊辦 
[法租界公堂瑣案]  
　　細崽張文奎在西商團練會内服役西歴上月二十三號辭歇後竊取洋酒十瓶當塲搜出七瓶送人捕房捕頭詰問之下供認三瓶已賣與余慶林爰飭包探至余處吊到原贓昨日堂期解請讞員朱森庭明府與何繙譯研訊明府以余不應收買賊贓商之何繙譯判罰洋銀二十元張枷號一禮拜期滿笞責一百板○湖南人陳世華以家丁朱振光不聽約束出　不遜送押捕房昨日由包探解案陳求免究懲明府准之將朱交陳領回管束○顧阿福積欠工部局捐一元四角四分被收捐西人送押捕房昨日解案請追明府子限五日令將捐欵如數繳案○前年十一月某日津人王蘭芳汪心篪以徵康小錢莊所出空票向麥馬氏貼換現洋銀七百元未幾莊卽倒閉遂將四圖田單一紙向氏抵押近氏查悉此田已由趙端秋等售去爰據情投訴捕房捕頭派包探將趙拘案請訊趙供稱此田由張姓賣與汪心篪得錢八十五千文後由汪轉抵與麥馬氏小的並不知情明府著押候交的實人保出限五日内將原單歸還延干追比○王學海稱小的與車夫張桂生同居被竊棉衣一件質錢四百文今已查獲送請訊辦明府判責一百板○包探禀稱歹人張阿六狙伏小東門外城濠畔搶奪行人之帽經小的拘獲將帽交還失主今特送案請辦明府判責一百板○包探禀稱偷兒朱振龍竊取虹口繅絲廠女工某氏家食鍋銅杓等物行經本租界經小的緝獲人贓送案請辦明府判責二百板贓候失主認領○招商局巡丁王阿和禀稱偷兒吳阿順竊取靛青當塲拿獲送案請辦明府判責一百板○陸顧氏偕媒人梁逹忠控董玉堂文定女兒已閱六年之久延不完姻請斷令離異明府謂爾婿受人愚弄本委未便斷離著將梁董一併交爾帶出限半個月内調處明白禀復核奪○兪蘭生因貼票虧欠鉅欵控經明府迭次訊責案懸一年之久判繳銀三百兩逾限尚未清理因著保人交案訊比兪遂繳呈洋銀四十二元餘求寛限明府惡其刁玩已極著押候笞責一百板兪叩首求恩明府著交金三子保出限十日内繳銀延干嚴比○東園烟館執事石壽生虧欠各債户鉅欵控經明府迭次訊供嗣由楊才度出洋銀一千三百元盤頂東園明府諭令先繳洋銀二百五十元將門牌贖出其餘一併繳案聽候核奪昨日楊偕各股東投案禀稱債主車周氏先在縣署呈控今知東園已有主顧來家盤踞勢不干休是以來案聲明明府檢閱所呈各帳大都不甚明晰知石壽生實爲此案罪魁禍首因與何繙譯會商之下著押候下期移送上海縣署辦理 
[美租界捕房紀事]  
　　昨晨九點鐘時外虹口百老匯路某西人家大餐房内忽失去刀义及各種器物因卽投報捕房請爲查緝捕頭允之派包探洪阿寶前往查察情形嚴緝賊犯以便解送公堂禀請讞員翁笠漁直剌究辦○昨晨竊賊趙阿木闖入東唐家弄某姓家竊取綢布衣服携至某押鋪求質適爲某包探所見拘入捕房捕頭令押候解送公堂禀請訊辦○昨日亭午時偷兒徐阿虎掩入蘇州河某姓航船上竊取布帆及衣服若干件旋被包探金立生查獲帶入捕房捕頭令押候解送公堂禀請究辦○昨午賭徒孫阿雄在北河南路天后宫前設攤誘賭某號巡街捕見之拘入捕房捕頭令押候解送公堂禀請究辦○昨午甬人張國全李阿四楊阿和等在西華德路某小茶肆中團坐作葉子戱一言不合互肆兇毆旋扭至捕房　　聲訴捕頭詰得各有不合令管押乞丐牢中半日從寛釋出免解公堂 
[寄助棉衣]  
　　謹啓者昨有浙寗象西無名氏寄來棉衣二百件屬寄江蘇湖北等災區散給貧民查此二處現在振事已　可以無庸再寄兹在寗波擇貧寒最甚者散給四十件其餘轉送上海仁濟堂八十件廣益堂八十件擇貧病無衣者量爲給發亦眼見實在之功德也專此鳴謝并乞登報揄揚[  上海源通官銀號義振公所嚴信厚謹啓]  
 
 

Page 10

 
 
[皖省官報]  
　　十月十七日建德縣李延慶到從九方兆麟由上海探磺價回○十八日候補同知龍鳳鑣辭奉撫憲委運粤周機器赴上海知縣李壽　而試縣丞高開　　赴鳳陽從九楊毓瑛辭分太平府差遣○十九日三品銜儘先卽補知府本任宣城縣陳兆慶到候補知縣陳守先知奉委赴五里保丈勘洲地畢縣丞汪孝銘辭解長江水師月餉　金陵○二十日三　銜總理兩江營務處候補道席匯湘到通判王承洛由清江提餉回○二十一日本任壽州秦霖知奉委臬臺赴盱眙訊案卽用知縣陳祖綬王　繕候補直隷州顧厚焜知縣胡登崧均知奉道憲委閱課卷丞吳鍾杰到由桐城縣提公欵回巡檢王燕甲到由湖北探磺價回○二十二日候補道馮詠蘅辭赴金陵徽州府春岫辭引見　德縣李延慶辭卽用知縣王從禮知奉道憲委閱課卷六品頂戴指分安徽試用巡檢陳凌漢到湖北人府經陳元彬知奉賑捐局札委帮辦本省賑捐差○二十三日卸辦華陽釐　鳳陽府許鼎霖到卽用知縣何端樹辭奉商務局委赴廣探商情布經廳胡毓芬辭赴皖南措寶○二十四日安慶躉船招商文報局分省補用通判史悠祺知奉洋務局委　局　　候補同知丁繼瑞到奉營務處委赴皖南探磺價回巡檢及長河面試○二十五日淮北下蔡鹽釐分卡從九錢倍元到本任鳳台縣李師沆知奉委發審屇　審差直隷州判錢富榜知奉委宿松菸捐 
[補錄上海四馬路泰康里泰康祥絲棧内新嵊會協賑公所經收七月十一日起至廿五日第二次清單]  
　　信昌絲廠元五百兩陳子鍾善士元一千兩孫晴山善士來洋十元又來洋二元怡和絲廠元五百兩四經絲廠七百兩啓迪堂元五百兩瑞綸絲廠元五百兩瑞順廠元三百兩蘇州沈小屏善士洋一百元王隱名氏洋二元間琴記善士洋廿元　報總局籌賑所元一千兩震和廠元一百兩夢硯主人元一百兩以上共收規元五千二百兩洋一百三十四元 
 
 
 

Page 11

 
 
   
 
 

Page 12

 
 
   
 
