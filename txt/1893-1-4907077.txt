# 1893 - 1 - 4907077

 

Page 1

 
 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨色尤光潤可愛分釘四十八本盛以全椐木箱刻已告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[論德使防禁軍火] 　　 
　　陳鍼子之言曰天下之惡一也故凡虎狼蛇蝎見者無不欲除而滅之亂臣賊子人人得而誅之正不必故分畛域以爲害不及我而乃任而縱之夫畏虎豹者畏其爪牙畏蛇蝎者畏其毒螫而彼悖逆作亂之徒其所恃以爲固者則初無爪牙之利更無毒螫之憂惟仗軍火而已矣近來軍火之禁頗嚴而嚴於中國者不能嚴於外國外洋之販軍火入中國者絡繹不絶而彼會匪亂黨遂得以乘間購備此去年所以有各處之内訌也德京日報謂德國駐華欽使巴蘭見近來私運軍火至中國者源源不絶因是設法防禁西歴上月曾移咨華官略謂倘有德人私運軍裝到華一經查出卽行充公德國官員亦必協力防維所有違例貨物一律禁止免爲衆人之害云云德使之用意其亦离出乎他人矣說者謂自去年中國有匪亂而香港澳門各西官皆有示禁限以若于月不得販運軍火出口此其爲中國防患者可爲至矣雖有美生一案西人爲之短氣然中國則惟知以柔遠爲經美生之事聽諸西官判斷卽或有議其後者亦初未撓其權亦不以一人之罪而有所遷怒至於各國之禁止軍火者則殊深感佩也顧禁止軍火出口則匪黨之私相濟運者固不免於技窮而旣有限期則限期之外安知不又逞其故智不若德使之法但以官私爲衡官則不之禁私則永禁如此則私販者更無所施其狡獪矣夫外洋各國設廠製造鎗砲本所以自用也迨歴年旣久花樣翻新且日積月累所出愈多本國用不勝用乃聽其售與他人然售與他人亦必售之於官而不得售之於私他國由官給文憑購求軍火所謂官也可以售之者也苟無官之文憑卽謂之私不可以售與者也此等章程不但中國一處爲然卽他國亦莫不然無如各廠貪圖銷貨不問官私但有向之購取者無不樂與交易因此而匪徒亂黨羣焉生心密布腹心私聨羽翼不論何國何地苟有爲之潛運者不惜巨資不吝重價而於是乎匪黨中之軍火有隱隱爲之接濟者而禍患之興乃未有艾焉幸而近來中國軍務頗稱認眞訓練尚爲不懈自製槍砲竟有突過西製者猶得以一鼓湯平不至滋蔓然沿江沿海各地方尚不免有戎伏於莽者此固中國之隱憂而凡與中國敦友誼者皆爲之縈心者也近年以來中國購辦軍火於德國爲最多德商之開設軍裝洋行於中國者亦最夥南北洋各兵艦水師所用以及各處防營陸路所執待者大都德國軍械居十之七他國者不過十之三焉德使之意以爲我國之軍火旣爲中國之所需則此一項交易亦正不少又何必貪圖小利售賣私貨以至爲中國之口實今爲此禁則中國之感之也深而將來交易亦必更廣此則爲商務起見猶其小焉者也德與申睦誼正敦中國之患亦德國之患也此時德國軍火販入中國者旣多若不禁私貨而以德國之軍火濟申國匪徒之用中國雖不至有憾於德國而德國終若有愧於中國今爲此禁則中國匪徒卽使不能由此而斂跡而德國終不貽中國之患自問可告無愧於中國且使他人見之皆有所觀知匪徒爲萬國之所公惡防禁軍火爲萬國之善政不特此時爲中國防患宜有此禁卽其平時亦當懸此厲禁盖軍火之禁不嚴販至他國固足爲他國之害卽本國之盜風匪黨亦恐由此而漸滋故防之不可不嚴而其所以嚴者要不過分官私二項官則可售私則不可售握此總要而軍火之禁固無難矣或曰此禁也各國本所素嚴特其販至中國則嚴而不嚴耳夫西人向謂中國乃通商之地若中國盜賊各恃軍火到處横行則於商務大有妨碍卽於西人大有損傷然則德使之爲此舉也豈獨中國所感佩卽通商於中國之各國亦孰不共相感誦也哉 
[本館接奉電音]  
　　昨由京友電傳上諭一道敬謹譯登○十一月十三日奉上諭佛佑奏假期屇满病仍未痊懇請開缺一摺正紅旗蒙古副都統佛佑著准其開缺欽此 
[日下紀聞]  
　　戶部爲存案事現審處案呈據正白旗漢軍寳忠佐領下生員王增在部呈稱伊父王大邦置買正藍旗崇明坐落昌黎縣李家窪子老坆後莊圈地四頃八十畝蒙縣傳集王大秋等情願認買價銀四兩生父將三頃六十畝地分與衆佃戶留買寫立賣契乃王大秋沈文煥傅和等近復不遵堂斷赴部翻控同治十一年經張縣主斷令仍照原議地價出有張朋萬說和衆佃戶情願再找給生父地價銀九錢詎沈文煥等串通衆佃戶分厘未交生父在部控呈蒙行文到縣傳飭地佃再另找價二錢縣署有案可查實因沈文煥王大秋杜天飛王升等迭經傳案搞不交價亦有佃戶交過地價者均被戶書李景連已革復充之縣役姚應聲合謀舞弊詐騙侵吞致生父子遭其陷害銀地兩空懇恩飭縣究辦等情呈訴前來查此　於光緒九年間已據直隷總督咨部核銷該生員王增之父王大邦前在昌黎縣供明因地佃不清情願報効入官由各佃戶包補地價銀兩具結畫　存卷後因地價賠本每畝找過價銀二錢地歸各佃戶認墾升科作爲民業與旗人無干等語是地價找過該生員之父王大邦業經在縣供明遵斷已結乃銷案已八九年之久該生員王增以抗不交價等詞赴部呈控殊與伊父王大邦原供不符未免　存反覆碍難　辭除將原呈存案外相應呈堂批駁○禮部示頭傳八旗官學候補教習王作賓楊　紱景山官學候補教習黄士懋限三日内赴部騐到並携帶筆墨以備當堂塡寫親供核對筆跡毋違○南營六汛汛官奉鮑叅戎票示内開頃奉大金吾三堂憲劄諭皇上於十一月初二日由海内乘轎出赴正陽門外天壇内齋戒住宿至初三日子正時刻恭　圜丘禮畢仍由舊路還海所有初二初三等日充畐站道防護巷口以及巡查壇牆各項差使之宫弁人等均須先期傳知　候俾無貽悮其巡查壇牆防護巷口各鋪門首站立之兵丁務卽傳令各穿號褂携芾腰刀於初一日齊集正陽門大街左右官廳伺候前往點名分派差使以待夜間敬謹充富無悮○某氏婦挈一女孩年方二九僑寓南城地面伶仃孤苦無以爲生乃吞服紫霞膏毒發而斃南正指揮某君聞報往騐移送刑部掣分江西司訊理承審司員以其女孑然一身無可依倚因發交南正指揮傳令官媒收領按日給以糧米格外優待俾選得佳壻爲之成婚諺云公門中好修行其此之謂歟特不知官媒固誠實可恃否○刑部山東司於上月二十三日行文宗人府文内開逃犯銘榘是否絞决聽俟二十八日呈進黄册降旨遵照施行所有劊子青衣人等應由宗人府先期傳齊伺候并聞有銘榘之族長現在齊化門外雙橋迤南 
 
 

Page 2

 
 
購地一區預備受刑後爲之埋葬云○北正指揮姜君由轔因發痰症請假十日旣而症益危篤醫藥無功延至上月二十四日騎鯨而去姜君爲人廉正家無儋石之儲虧累甚多歾後幾致無以爲殮信乎廉吏可爲而不可爲也○有某甲者於上月二十三日之晩柬邀庫兵　海率同護身人劉老往觀音寺前天興飯館小飲洎席散時已二更門外忽有壯漢二十餘人口操天津音分執長槍短刃聲稱搶刼庫兵連劉在内聞之急身穿短衣而逸天津人知之竭力追上連奔至大栅欄張汞聚茶葉鋪外足力已乏避上樓頭劉因隨之登梯天津人見之各持械闖入與劉互毆刃及於劉頭額及身傷至多處鋪中玻璃窻壁碎爲虀粉天津人中亦有二三名被劉砍中正在鏖兵之際幸義善水局紳董陳君子青等帶勇前往拿獲天津人四五名連連劉解赴中西坊署分别看管候訊天津人所遺兵械若干具亦一併解呈 
[爵帥赴湘]  
　　長江水師提督黄昌岐爵軍門於上月二十六日行至鄂垣旋於本月初四日乘舟赴湘文武各官俱至江于恭送如禮 
[武漢火警]  
　　本月初一日鄂垣草　門外失愼焚燒三十餘家初六日亭午又見草湖門外黑烟四塞紅焰上騰茅屋十餘家同付咸陽一炬是時漢陽鐵政局旁亦經回祿神税駕收拾十八家被災者盡係局中工人詢問起火之由皆云午炊遺火云 
[邑宰履新]  
　　新任江都縣朱大令應江由省抵揚筮期初六日接印已紀前報兹聞大令以萬壽寺公館離府署較遠諸多不便遂與正任林明府商酌將本署東花廳讓出以資辦公不必另備公館林明府首肯辦差人等連夜將萬壽寺燈彩陳設移至署中至初六日未時大令由舟次升輿登岸排齊儀仗逕至縣署入内片時朝服而出恭行拜闕拜印等儀旣而升座受書吏堂叅禮畢退堂本郡印委各員衣冠往賀車塵馬跡熱閙異常 
[護解要犯]  
　　本月初七日下午揚州甘泉縣李明府會同各營押解要犯二名一四十左右面黄肌瘦似有烟霞癖斜臥囚籠中一約三十餘錮以刑具乘以竹筐人夫多名舁之而行前導有武員二人策馬行來各捧令箭一枝後有駐防合字營曁城守營兵丁簇擁而前刀矛映雪劍戟凝霜約數百名再後則縣署巡勇民壯以及捕署弓兵等役由捕廳戴二尹押解其行如飛再次甘泉縣李明府乘輿誮法由縣署出小東門至轅門橋直逹運司街迤邐至東關大街出東關門將二犯解上長龍砲艇立時解纜向北開行明府始鳴騶而返長龍前後仍有砲艇多艘兩岸仍有營兵若干分投護送當行過市廛時行者爲之讓道莫不色然驚駭蓋從來解犯未有如此次之愼益加愼者嗣據傳聞籠内之犯係會匪中渠魁經松漕帥多方緝拿尚未就擒旋偵悉該犯遁跡揚州遂發令箭密派某武員率帶水陸弁兵各駕長龍砲艇赴揚跴緝一面密飭縣宰一體訪拿李明府奉文後加意察訪旋知該匪匿跡東關外某行尚有同黨一人明府不動聲色於初七日黎明約同各營帶領隊伍曁眼線人等突然馳往出其不意將正犯及同黨一併拘獲或又謂筐内之犯並非同黨卽行主也明府卽將該犯等解至署中升座内堂略訊數語該匪直供不諱明府以事關緊要未便覊延立飭入囚籠親自押送登舟並添請各營弁兵沿途護送向袁浦進發至該犯姓名傳者未詳俟有續聞再述 
[閩督大閲]  
　　福州每屆冬令督憲親赴校塲閲兵藍猶古人冬狩之義也兹者譚文帥定於本月初八日清晨赴南校塲閲看省會各營兵勇合操督轅前導親軍排隊先行旌旗　展劍戟森嚴望而知爲節制之師後有三軍司命大小令旗一路角聲嗚嗚然恍聽秋城邊吹文帥乘坐大轎直至營門早有中軍恊鎭萬協戎城守恊陳恊戎等數十員披甲跪地各營兵勇皆俯伏道旁各官站班伺候文帥旋升將臺萬恊戎詣階下請令俄而舉令一麾各官已排列臺下認明旗色各成陣勢乍開乍合忽東忽西方圓平直離合疾徐無不指麾如意忽聞砲聲震地谷應雷鳴黑烟四布咫尺不見人不及一炊時聲止烟消帳幕林立令人莫測亦神矣哉由是馬隊以短兵接戰排列金獅等陣耀武揚威大隊操演旣畢接閲全福三營洋槍陣八營鳥槍兵以及練營槍砲兵操演打靶皆能命中及遠以此禦侮何敵不摧制軍閲畢卽鳴騶回轅各武員叩送如禮當操演時校塲以外紅男緑女聨袂偕來幾於嘘氣成雲爭欲一覩細柳軍容山巓水涯萬頭攅動較之　神賽會時有過之無不及也 
[花會紀聞]  
　　福州花會日盛一日甚爲地方之害近聞南關外車嶼鄉在會首黄仕浦掛巴長樂縣糞山地方西關外黄江裏鄉花會首林福安卽已革武進士林兎兎挂巴中嶺墩地方此皆所謂大巴也至城内小巴約有千百家小巴中領袖者謂之大總繳有西總繳在文儒坊木底店後屋收巴每日可收四五百千南總繳在魁輔里轎店内每日可收二三百千其中爲首之人皆係虎而冠者現經保甲局委員查知帶勇往拿搜出花會憑據禀明督辦遂將房屋標封聞者咸鼓掌稱快不料若輩神通廣大又在軍門前堆口私收一時猜壓者如蟻附羶如蠅逐臭甚矣花會之不易除也○花會掛巴地方向在城外僻靜處會首結茅爲廟供奉神明呼爲香火塲掛巴之日會首將花會名家巴裘中置之繫於身上行至掛巴山上立竿於地會首親將巴袋懸於竿上放砲三聲有百數十人爲之護衞手執洋鎗利刃如臨大敵來壓之人如山如海大約掛巴不過一點鐘時會首見壓者稍稀卽行截止閲半點鐘時卽行開巴中者照母賠償不中者悵悵而歸如有所失日前有唐嶼鄉某甲往車嶼鄉猜壓花會幸而獲中喜出望外不料被同里槖乙將錢搶掠殆盡車嶼鄉民以爲人到我鄉猜會爾何得欺負忿忿不平遂　衆鬥毆花會爲之停止西關外大巴現因官府往拿亦停數日城内外小巴因大巴停開亦相率閉歇但未知能免死灰復燃否耳○海防廳朱子香司馬因南臺過橋一帶花會小巴甚多觀音井某甲家私收小巴其門如市司馬大怒飭差往拿甲竟奮螳臂以相拒差役反受重傷狼狽而回司馬聞報之餘片請總查管協戎定武督帶兵勇飛馳而去出其不意人贓並獲其黨羽欲糾衆搶奪見管恊戎親臨驚懼失色望風而遁恊戎在閩有年威聲素箸於此可見一斑後將甲解至廳署訊問一堂笞責數百判令還　再核 
[軍麾過禾]  
　　浙江提督馮軍門於初十日黎明時行過嘉興麗橋河憲舟用小火輪拖駛禾城各官赴江千迎迓呈遞手版憲舟並不停泊逕何滬江進發 
[文斾涖潯]  
　　江西學政盛大宗師乘坐官舫用紫電官輪拖帶於初八日申刻行抵九江道鎭府縣及某縣文武各官俱至江干迎接德化縣羅大令早已飭差在龍開河搭蓋官廳宗師與各官次第相見旋卽嗚騶入城住貫院中德化縣伺應如儀 
[約束生童示]  
　　欽加三品銜賞戴花翎江西九江府正堂加三級隨帶加一級紀録二十次宗爲出示曉諭事照得士子讀書明理自富立品修身兹值攷試之時更宜閉戶潛修温習經史以圖上進卽偶出外亦宜循規蹈矩不愧身列儒林况潯陽素稱名邦人才輩出士習向稱端謹尤應景仰前型惟本府訪聞近年每逢攷試各生童常有結黨放羣遊蕩街市任意妄爲甚至恃衆强買什物滋生事端種種惡習均干例禁現　學憲按臨多士雲集不得不預申誥誡除分别委員飭差密訪巡查外合亟出示曉諭爲此示仰五邑應試生童人等知悉爾等須知小試爲雲程發軔之初務宜砥礪廉隅束身自愛愼勿踰閑蕩檢自干咎戾倘敢故違一經發覺定卽嚴拿懲辦不貸各宜凛遵毋違此諭 
[鎭江剩語]  
　　鎭江訪事人云同善堂後總門有某妓居焉妓雖貌等中人不能與舉舉師師各張艶幟而登徒子嗜痂成癖居然甘之如飴繡衾錦帳之旁時有履綦交錯一日有甲乙丙三人正在開筵暢飲突有青皮五六輩一擁而進肆意摧殘桌椅杯盤盡情擊碎妓骨驚心折避入蘭房乙丙見勢不佳潛身逸去甲爲青皮扣住面無人色有類被閻婆息活捉之張三郎青皮笑　我等與君向日無仇今日無怨不必驚恐但請作一証人足矣甲齒牙格格不休詢以顚末始知妓先在某處青皮按時何索規費以供酒肉之資後忽詭稱跳出火坑不復迎新送舊將規費 
 
 

Page 3

 
 
裁去不復樂輸青皮無可如何隱忍而已近訪知依舊大開淫窟以皮肉作生涯欲踐前言多方狡賴是日見有人來此設宴故興問罪之師因　妓曰芳卿於意云何妓俯首無詞鴇母知不可以力爭乃向青皮泥首願照舊規饋送更無異言當贈番佛若干尊青皮始無言而去去後妓以此次横遭訛詐實因甲等在座所致向之索償甲等因之加贈纏頭不敢稍存各惜云○邇來冬防會哨已極加嚴而盜賊如林依舊肆無忌憚某夜旗營更夫某甲擊柝行夜其聲槖槖然行至某巷見一人短衣窄袖其黑如翳腰佩利刀銛於徐夫人匕首知爲匪類意欲擒拿嗣恐力不能支枉遭毒手急邀約同人尋覓則已不知所之矣 
[西泠望雪]  
　　浙江現任各道員先後因公至杭州省垣寍紹台道吳觀察住雄鎭樓金衢嚴道鮑觀察住晉陞堂温處道趙觀察住山西會館至初十左右各回任所○本月初六夜麗譙更鼓初敲驀見北方紅燄燭天幾如萬道霞光捧日輪而上水龍會鳴鑼報警招集人夫各駈水龍擬往救護一轉瞬火光漸隱無處追蹤想草屋被焚是以易於熄滅耳○馳馬通衢久于例禁不料初五日有某甲一鞭閃電四足追風適有賣水菓者弛擔道旁被馬踢翻芙橘樝梨抛散满地甲疾馳而去不知所之○官塲傳說十一月初五日爲崧振青中丞六十壽辰司道以下文武各員以及在籍紳士逐日詣撫轅稱觴上壽者衣冠車馬絡繹於途○前報紀仁和錢塘二邑宰擇日徵收漕米兹悉錢塘縣朱大令示期十一月初八日開厫仁和縣伍大令示期十一月十三日開厫○代理省防統領李總戎成林以時值天寒匪類易於竊發特撥出新安旗哨勇三隊駐距錢塘門十八里之留下鎭復以一隊駐古蕩至於潛富陽浙城三縣交界之楊村橋則另派護　左旗哨勇二隊防守蓋所以防盜賊而壯軍威也　 
[金陵官報]  
　　初四日首府李中恊劉見均禀知城工完竣分部郎中黄經推辭行赴湖北廟灣營遊擊劉玉龍到交卸回知州孔祥霖禀辭回蘇兩首縣陶藍呈學憲考試元寍二縣文童題目初五日城外保甲周候補道羅禀知開廠飯粥淮安府張球辭赴蘇正任沛縣馬光勛六合知縣朱公　句　任治江浦均奉委撫卹局差糧道馬禀知今日在南門外看粥廠辦善後局候補道穆知縣廖俾清孫慶璜均禀知旱西門外今日開廠飯粥　淮軍報銷局江蘇候補道趙繼元叩謝巡檢吳學文謝委靖江巡查卽辭同文館法教習候選縣丞龔渭琳禀知奉洋務局派委充法文繙譯差帶一壺輪船周國祥禀知送　赴清江回並辭赴蕪湖接安徽徽寍道楊初六日藩臺瑞辦籌防局候補道曾均見南洋兵船吳安康到見工部員外郎鍾裕恩辭行進京候補道郜雲鵠禀謝同知鄧賡元銷城工文案並監工差署北捕通判慶禀知知縣龔長恩病故知縣方任清銷北十五叚保甲並奉府委接辦清節堂差陳湧泉銷清節堂並到北十五叚保甲差委署上元縣典史王鶴齡謝委巡道謝禀知莫愁湖飯粥知縣潘升南黄國忠會家驥倉永榖均禀知開廠飯粥初七日内閣中書宼從仁到親拜由京來會辦洋務局候選道李經楚謝委赴廣東勸捐兩淮候補運判祝傳服由籍來起服回省湖北武昌縣范慶鑅由京來知縣葉元鋆監砲臺工回並謝河運案内蒙保升缺升用主簿彭澤春由鎭江回銷都天廟砲臺稽查差知縣羅遵祖王以乾均禀知初五日開廠飯粥正任布理問高成基上元未入譚本藩鹽城均奉委冬防差巡檢胡澤蘭銷城工支應差帶江安輪船楊星田到由湖南送許大人靈柩回都統致麟親拜 
[盜刦鄉村]  
　　寍波訪事人云本月初旬某夜有盜匪多人擁入南鄉姜山墻弄街郁恒利絲線店内刼去貨物約值洋銀三四十元店主因所失不多並不赴宫禀報是何懦怯乃爾 
[産異]  
　　日本東彼杵郡宫村某姓家僕婦月信不來珠胎暗結誕彌厥月盼切弄璋及分娩兒啼聲如嗥異而視之遍身毛茸茸然如守夜之犬事爲醫師森某所聞出資購歸用藥水浸之秘藏家内○佐賀縣神崎郡背振村農人某豢一母牛懷胎數月將産忽病死某不解其故剖腹視之見所孕之犢二面四眼二耳四脚下體兼具陰陽頭部白色全身亦皚皚然如霜雪獸醫某爲製木角置其頂以示衆人 
[西歴履端]  
　　今日爲西歴一千八百九十三年元旦適逢禮拜日本邑道營廳縣及英法兩公廨讞員乘輿往各西員公館道賀禮也 
[滬北火警]  
　　英租界白大橋相近二擺渡向名軍功廠又名　廠基是處鎭安里北首朝東門面有粤人所開廣益泰慶昌兩店以消夜而兼雜貨中間有切麵店其樓面係慶昌消夜店坐塲　晩約六點鐘時後面忽然火起延及左右隣捕房鳴鐘報警英法美時龍紛紛馳往取水灌救得以息滅已焚去樓房五六幢至誰家起火尚難指實惟兩店曾保火險諒捕房須查明實在也各洋龍澆滅餘燼至八點鐘時始各散歸副捕頭督同中西包探巡捕分投彈壓甚爲周到 
[英員來滬]  
　　英國外務大臣華格君來華遊歴行抵申江昨午英刑司宴諸署中至三點鐘時帶同華繙譯至英公廨拜會 
[質鋪被竊]  
　　徽人某甲在城中開設質鋪已歴多年前晩忽有小竊某乙乘鋪中諸人熟睡穴墻而進竊去洋銀衣服約值錢數十千至次晨始行覺察立卽開明失單投縣報案並請緝拿竊犯究治 
[研訊火頭]  
　　本邑英大馬路火警昨已列諸報端兹悉是時二十三號巡捕目覩火起於廣興後屋因告知麥捕頭捕頭卽令包探陸阿祥傳廣興主人何桂芬執事人崔宏甫及殃及之利亨主夥潘林吕芬梁文順直徒揚振濟請獎局家丁譚玉到案由捕禀稱當時見火從廣興屋後焚起廣興中人並不撲救相率奔逃何崔同供稱原籍廣東火由露臺射入延燒是以樓下並未焚燬譚供稱小的　楊州人現在順直徒揚賑捐局某老爺處當長隨前日黎明起火先由家主覺察實從廣興露臺上延燒以致局中文卷盡付一炬蔡太守謂本分府一再研誥知火由廣興而起略無疑義麥捕頭亦以爲然遂諭令各人退去候再細查核辦及退堂後賑捐局總辦胡觀察上海縣黄大令均至公廨拜會太守及德國福繙譯官細談一切 
[縱火可恨]  
　　寍人某甲僑居浦東陸家渡地方開設信昌泰木行前晩披屋内突然火發行中人大聲呼救竭力汲水灌澆始得火滅烟消事後細查起火之由見屋旁木堆上篾纜均有火油浸透又被匪人竊去衣服五六件廚中菜飯飽啖一空而去筷碗安放三副諒匪人亦有三名惟旣已叨擾盛饌携取衣服不應再下毒手縱火害人此匪人之所以爲匪人也甲旋投爛泥渡巡防局禀報高二尹飭勇恊同地保前往查緝未知卽能弋獲否 
[欠銀被控]  
　　某甲投上海縣控稱係寍波人現在虹口開設槽坊被馮再鴻之子某乙虧欠銀兩求請提究黄大令准詞飭差往提昨日由原差將乙提到大令諭飭看管候示 
[欠租被逮]  
　　某甲者在南市校塲附近置市房一間去年租與陸鴻生居住迄今拖欠租金若干甲屢次向索陸置若罔聞前日甲又伸前說陸不但不付反敢出言挺撞甲不得已訴知地甲調停未妥又投廿三鋪巡防局喊控局員飭勇提陸到案聽候辦理 
[龜奴解縣]  
　　龜奴發回已見昨報兹悉前日由皖撫飭差將花烟館龜奴許麗山並王二解至滬上赴道轅投文聶觀察飭將李王移送法公廨適讞員葛蕃輔同轉因事晉省該差遂將李王帶回聶觀察飭送上海縣值日差據情禀明黄愛棠大令諭飭收所候訊 
[鄉人受騙]  
　　天下愚者多而智者少狡黠之徒因得肆其拐騙之計滬上一隅五方雜處拐風較他處爲尤甚前日有一人衣履翩翩頭戴紅呢風帽行至法界洋涇浜適有工部局木匠作頭鄭阿榮飭工翻築木駁岸工匠雲集其人卽與經管木料之某甲駐足閒談自稱爲富翁兼 
 
 

Page 4

 
 
爲洋商管理造屋等事緣手下乏人欲請一妥當夥友藉供驅策甲信以爲眞遂爲親串某乙說填其人欣然允諾令乙同往虹口下海浦閲視空地謂此處不日建造洋房爾可在此照料回至中途遇見鄉人某丙掮挑籃簍沿路求售以爲此可弋而取也遂問爾適從何來跋涉道途亦大辛苦丙答以家在浦東作篾器生涯聊以餬口其人言軋花局曾託我定購竹籮一千隻需價若于丙言照此式樣每隻約錢數十文其人謂軋花局每隻肯出小洋一角由我經手須加用錢一分丙大喜方謂一宗買賣不可失之交臂唯唯承命其人謂貨物可於十二月初十日交齊價洋百元今日同往取之惟所扣用錢須先交我丙卽在身畔取洋六元贈之尚有四元俟將價洋收足再行扣除其人取出紅紙一條用鉛筆繕成西字謂法界作頭鄭阿縈係我胞兄令乙與丙同往鄭處可付現洋乙丙不以爲疑同至鄭處鄭閲紙上之字盤旋纏曲幾如春蚓秋蛇並非西字遂將乙丙送入捕房捕頭以其無知被騙立卽釋放諭令以後如與其人相遇可卽送案請訊 
[索還醫金]  
　　薙髮匠某甲素患目疾先後二十餘年苦無醫國手爲起沈疴今春延請法界眼科叚永堯醫治言明醫金洋五元甲囊槖空空無以應命央同業李某代交洋兩元醫治數月甲忽嫌叚醫術不良卽向索還原洋叚不得已仍以原璧歸趙甲以叚爲懦弱可欺頓生一計謂初時共付醫金洋二十元須還洋十元方可了事叚遂將甲扭送捕房捕頭以事屬細微叱退不理甲又至叚處饒舌被叚仍送捕房捕頭著將甲交保再核 
[掉槍被獲]  
　　某甲者不務正業頗有烟霞癖遂致落魄無聊窮極計生以紙製成鴉片烟槍一枝視之與竹槍無異藏諸袖中往法界八仙橋畔烟館内先付烟鈔開燈呼吸乘間將烟槍掉換托名小遺一去不返堂倌見槍在榻上不以爲疑繼因良久不至收拾烟盤傢伙則已李代桃僵堂倌出外追尋已如黄鶴矣至昨日被堂倌在途扭獲送入捕房盤問之下據供烟槍業已押錢使用捕頭著管押候解公堂訊辦 
[英界公堂瑣案]  
　　包探顧阿六禀稱陸錦賢投捕房訴稱徐芝亭吞沒洋銀三十元捕頭派令往查毫無憑証惟知陸先欠徐錢今特送案請究徐訴稱在治下開設某銀樓上年陸持低銀首飾兌取洋銀欠找錢一百七十文今將僞銀向兌因之扣住不料伊卽奔至捕房朦訴並邀吃講茶陸供稱前者曾欠徐錢一百七十文現有客人將手巾包内洋銀三十元交與小的被徐扣住不得已至捕房控告蔡太守一併斥退低銀首飾發捕房留存○二十四號巡捕禀稱小的查得夏雲泉有銅質洋銀二十三元因之拿送究辦夏供稱是日由鄉間携錢八千三百文至虹目賭博贏得洋銀有賭檯圖記可騐並不知其爲銅質蔡太守飭押候飭差協捕提賭犯併懲○粟處夥友毛宗蘭訴稱主人有狐皮馬褂一件被同事張德順竊去今特拿獲人贓送案張一言不發俯首叩求蔡太守判令管押三禮拜期满交人保去○公和祥碼頭工頭張錦仙訴稱某客携有行李經小的　人挑運陳阿二貿貿然來爭奪小的不允卽被兇毆有朱榮清等人目見可來作證朱供稱目見張被陳兇毆陳供稱客人先雇小的挑運行李被張攔阻且將小的兇毆蔡太守判令將陳管押三日○耶松船廠更夫顔金秀訴稱萬寳苟竊取廠中銅管二條經小的拿獲人贓解送案下萬供稱年十四歲家有父母偶作不端之事惟求大老爺格外恩寛蔡太守判令責手心一百下交其父母領回管束贓給失主領去○包探黄四福禀稱王濟川在四海論交樓書場被王雙喜訛索洋銀十元是以拘案請究濟川供稱小的被某娼借去洋銀今知雙喜欲將此娼帶往他處告以須將此欵料理雙喜將銅鑲假金鋼鑽約指一枚硬抵洋十元是以報捕拘案黄探又禀稱往查時有堂倌爲見証包探顧阿六禀稱雙喜前曾犯事送懲雙喜供稱小的係蘇州人不敢拆稍叩求恩赦蔡太守判令笞責三百板遞解回籍濟川稱小的被雙喜將衣服質錢太守令自行取贖 
[澤被飢寒]  
　　敬啓者敝堂操奉杭省貽榖堂張大善士樂助洋五十元江西臨川縣署張大善士經募撫州府署顔十元又府署四元無名氏十元信善士一元臨川縣署四元元覽居士一元饒瑞之二元不書名二元江裕輪船交來承馨堂汪十元又無名氏十元本　寳善堂周大善士樂助白米五石貨捐總局樂助洋十元祗領之下莫名感激無如開廠施粥以來凡查戶長票以及乞丐人等日有二千餘口敝堂棉衣本擬冬至日一律給發猶恐擁擠閙事是以分爲兩類派司事查戶給票著丐頭散給乞人無如愈推愈廣儼然山陰道上實有應　不暇雖蒙各大喜士慷慨輸助而所進不敷所出務求仁人君子婆心速發慨解清囊則陰功莫大食報無涯異日科第連綿定可試目以俟耳謹登報　以昭衆鑒上海泰安里同仁永善堂司董謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
