# 1912 - 24 - 4913989

 

Page 1

 
 
   
 
 

Page 2

 
 
評論 
[論新政府亟應聯絡北軍]  
　　自停戰議和之結果而有淸廷遜位問題之發生逼地戰雲銷於壇坫誠吾國人民如天之福據連日消息臨時政府與袁項城之協商旣大致就緒滿洲親貴又大半贊同雖有載濤載洵鐵良輩之反抗要無碍於遜位之實行即或煽動旗兵背城借一其結局亦不過犧牲人命而己故以意逆料兩星期停戰告終之期殆即淸廷宣布遜位之日未可知也 
　　雖然滿親貴誠無慮矣而北軍將士中如馮國璋姜桂題張懷芝輩固主戰派中之極有勢力者平時雖服從袁世凱之命令不敢輕啟戰端而與南中新政府意見尚未副洽此固無可諱者將來新舊交替之際安知不有不受指揮假勤王之名聯合而爲抗拒之舉者讀北京某要津書（見元月二十四日本報）所謂一日閣令不行各處軍隊自由行動則南北糜爛之局成列國瓜分之禍至矣云云誠非過慮故聯絡北軍之情愫以弭日後流血之慘禍今日急務無有逾於此者 
　　夫北軍之所以不能與民軍爲一致之行動不關君主民主宗旨之衝突實意見之反對而己其意見之發生不外三派一派則因武漢戰事正急之際和議尚無頭緒之時南中輿論均集矢於項城之一身若輩爲項城部下聽吐罵之不留餘地不覺激昂而爲反抗之謀此一派也又一派則爲武漢前敵將士如馮國璋等惑於淸廷二等男爵之虚榮漢陽之倖勝以謂挾其部下可以鞭笞六合而無不足武臣喜功好大之心勝遂不願聞淸廷之退讓此又一派也其尤甚者則因吮癰舐痔之報館與利慾薰心之滿奴揑造種種之謠說如程都督致黎副總統書謂新政府如何排斥北人孫總統如何罵謂北狗任意簧鼓以挑動南北之惡感遂至被其惑者因疑生忌因忌生恨恐一旦遜位實行失其固有之禄位不惜倡言開戰以破和平之局此又一派也大約以上三派中以此派人數尤多聲勢最大今日者孫袁更替之說己流布於國事第一派當可渙然冰釋而第二派第三派則不可不有以聯絡之以弭無窮之隱禍聯絡之法如何日以金錢結其心以高爵厚禄平其氣而又反覆申明共和之主義萬無南北畛域之鄙見吾知北方軍隊必有翻然改圖者噫兄弟閱牆古人之所戒自殘同種俾斯麥所深恥吾北軍將士其三思之吾南京政府其有以慰藉之 
專電 
　　武昌現竭力預備續戰己編成三軍第一軍爲湖北兵第二軍爲江蘇兵巳向黄陂進發第三軍爲廣西兵向漢川進發一俟停戰期滿（下星期一日晨間八點鐘滿期）即須大戰（漢口） 
　　袁世凱遲不出京並非爲滿人梗阻實因外交圑恐袁離京後滿人或輕舉亡動故竭力留之 
　　淸太后謂袁世凱日后帝尚在冲齡惟卿是賴此時應否出京宜即斟酌袁日民軍舉動文明勿庸過慮 
　　載澧今日（二十五日）往謁袁世凱以大隊衛兵巡警保護 
　　淸廷决意將現駐正定府陸軍六千名調至北京 
　　民軍在北方佈置己妥並由袁世凱密爲指示文武官己一律贊成共和 
　　近日滿人與袁世凱之感情更惡袁恐爲滿人所害昨又向保定永年調兵八百名到京防衛 
　　北京城内防備加嚴向駐城外之旗兵一大營於二十四日晨調入城内使充警兵並選精壯兵士爲滿淸内廷警察 
　　淸廷己簡張勳爲兩江總督叚祺瑞爲湖廣總督此事於停戰未滿期之前暫不宣布（以上北京） 
　　袁世凱不日必可來津民軍己預備迎護（天津） 
公電 
[貴陽趙都督電]  
　　南京孫總統各省都督均鑒有日馬都督沁電謂聯軍統一各節洞中機宜敝省贊成乞即採收黔都督趙德全叩號 
[桂林陸都督電]  
　　南京孫大總統各部總長武昌副總統安慶孫都督民各省都督均鑒皖都督霰電所論各節極爲扼要敝省贊同請大總統定奪布宣以安人心而維大計桂都督陸榮廷叩漾 
[杭州政事部電]  
　　上海陳都督鑒竺公紹康之柩乞速派員運杭俾與三烈士同葬無任盼切何日可到并希電復浙政事部褚輔成叩 
[上海商圑聯合會去電]  
　　蘇州莊都督鑒上海貧兒院係本埠商人創辦僧本照假公濟私阻撓公益商界寒心請設法救護上海商圑聯合會 
[上海民政總長去電]  
　　蘇州莊都督鑒僧本照傳播謠言破壞戰地貧兒收養所欲將戰地貧兒逐出地方公憤恐生事端請速電阻鍾珏叩 
[江蘇莊都督電]  
　　南京陸軍部長黄上海陳都督曁各報館鑒頃接上海貧兒院電稱聞籌餉員僧本照將破壞敝院在江灣所設戰地貧兒收養所事若實行慈善消滅泣請維持等語查此事前准陸軍部委員夏職虞面稱僧界代表本照寂安等己到部認捐軍餉由部委夏會同該僧等辦理各地不得再行勸捐並望各予保護等語卽經電逹陳都督各報館各軍司令各軍分府在案據電前情並閱報載該兩僧現在上海大言不慚詭稱南京己派欽差到滬諸般恫嚇並驅逐貧兒院云云是該兩僧不守淸規藉詞招搖概可想見應卽取銷前電俾免破壞慈善事業謹電聞莊藴寬敬 
[山東各界電]  
　　各報館轉胡經武先生鑒前分府王退位登州民軍歡迎黄縣敵兵潰散萬衆鼓舞均我公威望懾服所致頃聞公任西北經略使行將入川人心大失所望全局復動搖非公速來將見宵小乘機煽惑獨立難支此後不獨魯省無反正之望即海軍根據地仍無所恃關係大局洵非淺鮮我公縱不爲魯計獨不爲大局計乎如必須赴川請公速來烟一行以鎭人心再赴川省川事固急魯事關係更重功在垂成一失機會後事更難收拾無論如何務乞爲此一行不然只有再赴寗面懇引領待命禱切盼切山東紳商學界全體公叩 
譯電 
　　海牙萬國禁烟會業己散會十二國全權代表己將條約二十五欵簽定（倫敦） 
　　官塲宣佈外間所傳日本運動滿人反對遜位之說全屬子虚駐華日使伊集院自南京爲民軍攻佔後從未晤見鐵良或與通信日本現惟嚴守中立（北京） 
　　民國政府外務部長王寵惠曾於星期四日致電日本外務省大臣内田男爵請承認南京政府以便彼此辦理外交聞電後附以懇詞王君聲稱彼自信有權可請日政府嚴重討論此事（東京） 
要聞 
[淸廷會議遜位詳誌]  
　　淸廷會議遜位問題業己逐日登載報端昨接京友訪函數通其所記廿八日及初一日兩次會議情形甚爲詳晰分録如下 
　　二十八日淸廷開御前會議隆裕太后詢及大局情形及旅華外人來電因諭諸皇族宜俯從民意以救生靈載洵溥倫均爲贊成嗣奕劻亦謂保全皇室舍共和外恐無善策嗣蒙古王公復有陳說又經隆裕太后詳加解諭始各無言而散 
　　初一日午復三時又在内閣會議各國務及各親貴蒙古各王公均到惟袁世凱請假三日故未列席先由各國務宣言今日對於保全皇室問題最宜研究若能有方法可以使皇室無危險即可堅持君主立憲各王公有主張南北分立者奕劻言我所以贊成共和亦具有苦心蓋惟此策可保存皇室耳否則我旣衰　至此復何所惜勿論共和與君主早晚卽將就木耳云云是日會議甚久主持亦不一致親貴中仍有主張共者與蒙古王公辯論許久仍無結果須俟袁銷假後再議惟聞最密消息無論如何解决總在十二日以前定局以免戰局再開也 
　　又函云初一日上午内廷開御前會議親貴王公慶醇洵濤諸人及蒙古王公均到地安門一帶戒衛禁嚴袁世凱聞亦以會東華門一帶兵警如林舖戶閉門行人屏跡至爲嚴備會議直至下午四鐘始散内容極爲秘密惟聞宣布共和己有成議發表之期將不遠矣 
　　又函云日來御前會議奕劻對於議和一事極力主張共和謂今日下詔退位尚不失面子若遲延不捨恐他日禍害有非退位所能了者今民心旣一致傾向共和我即順勢以共和予之面子上旣覺好看且可消滅彼此讐視之心誠爲一舉二得云云說者謂慶言如此雖屬至理然其命意尚别有所在蓋和議若不退讓勢必重開戰端而兵餉不充非將親貴之私蓄剜盡不可旣盡之後仍不能免於覆亡則誠不如此時退位罷戰尚可留此錢財以作他日飽暖之計也北京此 
　　又據北京政界通信云此次和議展期所有上海漢口天津及北京外交圑均不滿意北京政府謂旣不能戰又不能讓徒要求民軍代表作無終了之展期甚屬無謂當由英使朱爾典代表各國意見 
 
 

Page 3

 
 
面詰袁内閣云貴大臣若不速定大計將來各國條約上之權利及商業上之經營必受莫大損失各國决不耐久守中立聽貴大臣作無意識之延岩以貽誤將來現己議定作正式之宣告承認南京臨時政府爲有國家之資格以便交涉一切至滿淸政府則同時宣告斷絕關係惟貴大臣圖之云云袁知時機緊迫不能再以委蛇段支吾民軍而内力不充即開戰亦終無幸遂於前日（二十七日）知會各親貴開御前會議解决和戰問題當由隆裕太后垂詢軍事情形與和議實况袁答以人心己去和議非允認共和不能解决而軍餉不充若一經開戰恐四面受敵我無持久之力勢必一敗不可收拾此軍事上爲難之情也至外交圑經臣探其意向亦均持冷觀態度頗不承認我爲有國家之資格若一味延岩則各國將宣告與我斷絕關係彼時更不足以自立此外交上爲難之情形也臣現在精疲力竭實無計保全皇位惟有請太后速下退位之詔暫居熱河待臣與南京諸人商定優待皇室之辦法並駐蹕之所然後報命則大局庶可轉危爲安否則和議決裂其禍非臣所忍言也云云又謂如不以此策爲善則請速罷臣職臣實無力再爲支持矣隆裕聞泰半晌無言良久始問各親貴曰汝等之意若何各親貴均低頭不語隆裕哭曰據我意見早退位多時矣都是汝等不曉事强欲拂逆民心以保存此毫無意味之皇位今日事機緊迫仍無絲毫之善策徒躭延時日以貽人笑柄則又何如早從民心之爲愈乎言至此己泣下不可仰各親貴皆泣袁亦泣奏曰此皆臣奉職無狀致國家糜爛至此請太后罷臣職另簡賢能繼任或有奇計可以挽回亦未可知惟臣則實無善策也隆裕拭涙歎曰余亦知汝爲難之苦衷但事己至此汝且不能挽救危局更誰是能挽救危局者余意己决定退位汝可速去擬旨以便卽日發表使我民早免塗炭之苦則大局之幸也袁乃奉命退出擬定底稿於次日（即二十八日）入内呈閱盖用御寶擬即日發表不料袁退出朝門忽遇炸彈飛來雖未斃命己自飽受虚驚不得不將退位之詔暫行擱起以避危險大約此數日内此詔仍必發表也 
[各國保衛京奉鐵路之三條件]  
　　各國派兵保護京奉鐵路己誌本報前聞外交圑領袖公使即北淸駐屯各國司令官來電稱各國國令官日前在天津特開會議研究保護京奉鐵路一切問題議决之條件如下 
　　（一）保衛之界限秦持島爲北洋之不凍港上海等處所來船舶皆由此處豋陸現劃定大沽至北京爲保衛界俟在沽解凍後縮短地段自北京至塘沽爲保衛界 
　　（二）保衛之義務在保衛期間如南軍自渤海登岸倘不侵害鐵路及附屬鐵路一切建築及材料等物各國軍隊嚴守中立决不防害 
　　（三）保衛之權利距離鐵路十里以内官民兩軍不得有戰鬭行爲各國軍隊無論何時中國軍隊皆當以最優禮待遇之 
[汪大爕之罪狀]  
　　我國革命事起留東學界以家鄕音信斷絕學資告乏紛紛往使館請求補助乃當時使館限定每人發給三十圓欲歸者雖足敷盤川之用而其餘留東未歸欲俟學業成就後効用新政府者尚不下數百人待哺嗷嗷勢將餓斃此情此景慘不可言疊次公舉代表赴使館請其援救汪大爕非但不出分文反閉門不納代表等不得己於日前在玉川亭開會泣訴使館之無望當時到會者雖憤怒填胸而以人數較少無可奈何有日本富豪岩崎在井等諸人見此情形出面與代表等交涉謂願每月補助留學生每人二十金是時代表等明知他日必貽種種口實而以留學界中貧苦太甚不得己含垢忍辱暫借此欵茲留日記者公會以革命事起留學生貧苦潦倒汪大爕侍擁巨資安居東瀛毫不介意大爲憤恨立馳函致汪促其反省并请其在一星期内作速回覆茲將原函照録如左 
　　伯唐先生有道素仰大名心近久矣同人等旅東己久屢欲一識荆州開無芽塞嗣知公素性癖親外人而遠同胞是以未敢造次遲遲未謁職是之故幸勿爲罪今有一至急至危之事非吾公不能解此危亦非吾公不能救此急同人等爲國體計爲公前途計敢盡愚者一得忠告吾公公其能！畢聆吾言乎公自侍郎外部賣我浙路祖國同胞憤公久矣公雖自不承認百方智辯卒無解同胞之怒而堅同胞之信掘墳殺汪言猶在耳時浙人之所以未逹目的者以有淸政府在而今何時耶公來日本留學界懼公賣國開會反對三電外部外部不理彼學生人微言輕不自思量宜其敗也而今何時耶革命軍起學生心切愛國投筆從軍歸國乏資告貸於公而公始則出奔横濱意欲不負責任致學生情急勢窘困守使館繼又栅閉使館以難學生使日紙有淸使館動物園之誚辱國之罪其誰之咎時學生中有唱電告新政府以研究對待吾公者惟其時新政府尚未成立人心雖固猶不足以窘吾公而今何時耶頃者學生中之有志從軍者皆巳言旋而熱心求學欲爲新中國成立後組織之預備者亦尚有二三百人曾公舉代表與公交涉公始則委林書記委蛇周旋僞許捐助繼待代表開會調查辦法公又不顧信用忽食前言致數代表無面目以對全體若取消公决則待哺嗷嗷勢將坐斃若再奔走使館則君門萬里欲訴無從幸共時有日入願解此危者各代表乃含垢忍辱乞憐外人爲叢驅爵又誰之咎然同人初猶謂公聞此信必有以善其後者學生在外必須保全國體煌煌大諭高懸館門乃靜俟至今望眼欲穿公竟一任學生之自由外人之佈施鳴呼公乎公乎國體何在乎天良何在乎旣往不咎來者可追公之墳墓公之家産無二不在中華民國軍政府保護之下圖功贖罪時尚未晚公不聞淸帝將退位乎公不聞秋女史巳改葬西湖乎公不聞徐烈士亦己歸浙乎公不聞盛宣懷之財産己　抄乎公不聞端氏兄弟之頭顱己懸諸國門乎今非昔比數月前之小學生今己皇皇大臣矣公今安居東　而家鄕無恙者非浙人對公之感情尚厚無人發難己耳三數日前在東留學相率來曾與同人熟商有請同人函探吾公之衷情者有主張電告軍政府以研究數年來未决此問題者有公命敝會首先作難宣布中國各報者議論紛紜人言言殊同人等職司紀載代表與論再三思維不敢姑違衆議乃與來會諸君約相願以一星期之光隂解决此問題先由敝會函商若公置不問然後再行自由行行動用特函陳左右可否由敝會與日人交涉取消日人補助案而由敝會秉公調查由公補助數月以崇國體此後大局若定可由敝會直接函商新政府接辦如蒙公允自當略盡義務再行詳細奉聞否則敝會决不敢于涉吾公神聖不可侵犯之威嚴亦惟有各行其是而己此請大安立候回音留日記者公會 
[袁世凱被炸後之景象]  
　　三順茶店 
即炸彈炸裂之處門牕什物盡被震壞門前有巡警多人持鎗守衛 
[北京炸彈案之别報]  
　　袁項城被炸一事業己三誌本報茲據訪員報告放炸彈者確係某黨所主使因南京民政府擬舉袁爲第一任大總統孫中山亦决意退讓袁意甚活動此事若成殊無該黨立足之地故急而出此希圖袁死後即舉該黨魁代居其位以保存滿廷云 
　　又内廷消息云某親貴與某滿大員見袁有允爲大總統之意滿洲皇位即從此消滅心實不甘遂與某黨密謀以炸彈對待之成則去腹心之疾以保存皇位即不幸不成亦可借革命黨名義遮掩其鬼崇之跡然耶否耶殊令人難測也 
[新政府組織案紀聞]  
　　太平洋通信云官民兩方面以順流直下之勢而進其結果遂斷行皇帝讓位政體採共和制以袁世凱建新政府而爲大統領革命政府大統領孫逸仙爲副事之所以至此者一則以俄國對於蒙古問題壓迫之舉己見諸事實一則以英政府有擁護袁世凱之意而民軍之軍資困難亦所以促此問題上解決也有俄國之壓迫而皇室及民黨遂自領土保全之見互相讓步有英國之措置而民黨亦遂讓步 
　　官民兩派之協商成而新政府之組織案遂以袁世凱爲大統領孫逸仙爲副大統領唐紹怡爲總理大臣一月十五日唐及楊士琦與民軍代表王寵惠汪兆銘等相會於唐之庽所定内閣組織案除袁孫唐各爲正副大統領及内閣總理大臣而外其他各大臣如左 
　　海軍大臣黎元洪 
　　度支部大臣陳錦濤 
　　農商部大臣張謇 
　　郵傳部大臣湯壽潛 
　　民軍又欲以黄興爲陸軍大臣伍廷芳爲法部大臣而唐紹怡則推伍爲外務大臣沈家本爲法部大臣惟黄興之爲陸軍大臣恐不能得袁世凱之承認尚待商議而後决云 
總統府各科人員姓名録 
[秘書科]  
　　胡漢民程明超李書誠秦毓流耿覲光石瑛廖炎鄭恙武康寶忠黄藻林啓一劉式庵熊成章陸文輝彭丕　邵逸周黄大佔王夏任鴻雋李肇甫朱芾煌李茂芝王希閔龔超喬義生鄧家彦高魯馬素譚熙鴻李駿馮自由李曉生余森郎謝良牧陳寬沅 
[印制科]  
　　底奇峰胡家駿黄復生孔韋虎 
[電報科]  
　　項謙陳惠根張嚴山王崇林沈秀卿張志誠施培芝張問渠華增林顧鴻卿鄭潤氏朱大榮張榮侯吕壽生李仲文雷仲侯趙勝榮廬調祥馬鶴亨陳景新諸存　王樹賓楊福生周斫明 
[庶務科]  
　　應夔丞沈復興張浩李斌容星橋謝浩李慶仁朱叔源談寓兵唐斌鄭惠伯姚起伯許斾章干鑛梁秩文章衡翁芝　方鳴謙 
[收發科]  
　　李性明楊杏君 
[繕事科]  
　　張翼軫陶美濟張心翊周紹曾施耀德張公寬 
[浙軍最近之報告]  
　　駐寗浙軍刻己大半出發駐防江北一帶茲據陸軍第一鎭司令部 
報告近日軍情如左 
　　元月二十四日據探報張勳兵己至固城現向蚌埠前進浙粤鎭各軍業己會師迎擊 
　　安徽逃都督僞淸巡撫朱家寶確己率領數營進據潁壽甘爲倪嗣冲之附庸浙軍朱介人統制持發長電以儆告之文如下濟南電局探轉朱家寶君鑒瑞去年得承靑睞解職回浙時切瞻依淸廷政敎失修我公未嘗不深恐論亡嘗相談論迄今民心激變無法挽回我公在皖有政聲滿廷有賢聲所以報舊政府對新國民者本可如題而止今見報紙公名大噪又據探告公依附倪軍出入皖北瑞思馮張段倪皆屬粗野之夫袁世凱之用之也可使由之不可使知之公素有學識豈其比倫今公有此舉動甘冐天下之大不韙誠恐滿不以爲德袁不以爲功身敗名裂何樂而爲之瑞恐皖人十因公而生百因公而死潁壽要點聯軍所必爭公亦萬難得志故人戀戀聊盡忠告伏望審察浙軍北伐司令官朱瑞叩 
　　北伐各省軍隊現己逐漸出發惟軍自爲政並無聯合之機關終於行軍多有不便浙軍朱介人統制與粤軍鎭軍發起立一北伐聯軍參謀圑同心協力籌畫進行之策現贛軍及江淮各軍均己派員合并云 
　　駐寗北伐浙軍業經陸續出發日昨又有大隊渡江前進正值大雪各軍士勇氣百倍整隊而行若不知風雪嚴寒之苦者 
[西報記溫欽甫之言]  
　　大陸報訪事於二十四晚晋謁温宗堯君據謂南京孫總統與上海民軍議和代表毫無意見惟唐紹怡前任代表時所簽允之條件袁世凱概加否認而唐仍爲袁之私人機關此事實令人可疑故民政府疑袁心懷叵測且其屢次展長停戰期限或恐其豫備軍事將不利於吾人不得不設計自衛以免受其愚弄孫總統第二次致袁世凱愛的美敦書實爲自衛起見外人謂民政府過於謹愼其言誠然設以此而詆孫君宗旨無定行事不誠則實失當蓋第二次之條款與第一次條欵並不抵觸惟第二次之條欵較爲明白如袁能慨然允諾則總統之任仍當歸之如淸帝一旦遜位袁世凱正式宣布共和則袁將舉爲共和政府之實授總統如淸廷倔强不肯善讓則民軍將以武力驅除之袁世凱一日爲滿人効力則民軍必一日視爲讎敵據近兩日袁氏與民政府來往電文之語氣觀之二十九日停戰期滿之前似可有滿意之解决如届日並無滿意之結果則將不復和平商議而 
以干戈相見矣 
[可憐可笑之京師]  
　　淸正藍旗護軍營近經該管統領交諭勒令該營參領等購買公債票每人若干元並勒令三日内將款一律交淸該營章京等以俸餉無幾餬口尚難實無餘銀購買公債而該上峰交諭嚴緊有若不購即行參處之說不得己紛紛借貸及典當物品如數奉上其情狀甚爲可憐 
　　長蘆鹽務收爲官辦係載澤當日一人所主持收回之時用欵四十餘萬由大淸銀行墊付現大淸銀行困難己將不支而度支部所借之欵又到期不能償還該行中人亦無可如何云 
　　北京一般滿親貴走狗之厠身軍警兩界者近日異想天開組織君主立憲保存會於陽曆正月十四日開大會到者一千餘人會場毫無秩序演說者無非痛罵王公大臣於此危急存亡之秋只顧自己一身之安全毫無忠誠報國之念最後决議要求袁世凱開戰是日袁世凱派其部下前往該會監視之 
　　都察院各御史前日全體人員齊集該院秘密討論保存本院權位之事公同商酌擬稿入奏略謂現在都察院一處竟同虚設究應存立與否未奉明諭同院人員數至百人或應調他部或另行差遣乃觀近日内閣於各衙門均有位置獨無一語提及該院况近來各人薪俸無着難以生活云云末路誰憐御史窮誠可憫 
　　良弼日以組織决死隊爲名向各親貴募捐軍餉并散放秘密宣言書其大旨分四端（一）奉光緒帝之遺訓保存君主立憲政體（二）决死隊之責任專在充當先鋒隊襲擊革命軍（三）所需軍資賴親貴富豪等之捐助（四）决死隊當直搗革命軍之根據地聞其所募餉銀己有二十餘萬兩因之良弼逐日將此欵浪用於花天酒地中大有婦人醇酒甘葬以死之槩 
　　内閣所擬定之戒嚴令己於前日交到資政院會議聞該院以人數不齊不能開會爰定於三十日開談話會討論此事 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[大同失守記]  
　　山西大同府自爲民軍佔領後淸軍於停戰期内違約進攻圍城多日迄未破城徒以太原旣陷後路無援雖城中糧食足支三月而一切燃料則己用盡城外煤柴不能運入居民乃以破屋敗木析作爨料以致貧民因無以舉火多有投井自盡者民軍統領鞏福奎不忍生民之塗炭乃聽該處紳士杜少華及淸太原縣光熙二人之調停以免人民受苦先令淸軍都統崑某及陳楊兩統領退兵三十里堡杜光二人乃於十一月廿六日下午入城勸鞏先將民兵設法繳械遣散鞏云須發給餉銀一萬二千兩始能遣散其有願降淸軍或歸民軍或願歸農者均聽其便不得截殺等語崑某等己允一一照辦杜光復入城告知此意亦經認可現在大同西門己於二十七早開城派兵把守先聽居民出城避難云 
　　又北京函云北京英國敎會接大同府中國内地會敎士加爾森氏西一月十四號函稱大同府淸軍與民軍相持多日由紳商懇求故未開戰十三號内地會敎士出爲調停令民軍退出大同府回南省由淸軍發給路費一萬三千兩限三日交齊路費交齊後三日民軍一律退去如三日後不能交齊每日發給民軍一千兩作爲日用之餉淸軍亦允許先退數里淸軍統領陳君帶領衛隊數人入城與民軍面談一切并與紳商提議民軍退後善後辦法淸軍前統領王某允許賠償銀行及商店被搶之欵現在　城居民因敎士調停止息戰禍民心少安郵政局定於十四號照常收發郵件電報局派人赴張家口勘查電線數日内電報卽可通行大同府知府於民軍起義時逃避日昨巳復回衙署矣 
[漢口將爲中立地矣]  
　　中立鐵路綫英公使日昨接漢口總領事電呈略以京漢鐵路尾站因作戰防備故將漢口車站改在孝感以致西人南下者只能乘車至孝感然後須步行經過戰綫於携帶旅件諸多不便而於婦孺之旅行爲尤甚現由各國領事公同决議擬將由漢口至武勝關一段鐵路作爲中立地帶民淸兩軍均不得違約登乘以重交通而昭信守等語英使己向淸外部提出要求矣 
　　中立警察隊北京外交圑接漢口函英國總領事以漢口民淸兩軍旣皆撤退地方商場之治安亦須設法籌畫現經大家議決特在漢口組織一中立警察隊其警士皆由華洋赤十字會選出聽華洋各善董指揮而對兩交戰圑體皆無權利義務之關係云 
[規復漢口商場之碩畫]  
　　漢口華界房屋燒燬什之六七淸軍退後商董劉歆生宋煒臣李子雲韋紫封等籌議規復巿面之策擬先將商業最盛之黄陂街河街巿房修復然後徐圖建築其他街巷計河街由招商局起至襄河大中馬頭止黄陂街由大董家巷起直至武聖廟止所燬巿房不下三千楝該處街道本狹現在應放闊街道議定設一漢口興巿建築公司招集股本二千萬元無論華洋商皆可入股凡在該地屋基各令退出四尺作爲公共馬路所有巿屋俱建三層樓以省基地其三方俱用碍墻墻外不露寸木庶足消弭火災其地主不願令建築公司代造者須先將屋樣繪圖送巿政廳核明方准興工以免式樣紛歧其由公司代造者將來告竣或按價收值歸還原主或收租金若干限年核算扣回聞各商董均贊成現正妥籌辦法及招股章程指日發表其黄陂街接近花樓一段巿房並准於西歴三月間開工建築以該處係華洋交界地點商務最盛故亟須恢復也近有某國工程家聞悉此議運動墊欵包修以上街巷道路與房屋祇索價一千八百萬金商會中人以關係甚巨尚未許之 
[無錫鄕民抗租風潮]  
無錫縣屬上塘地方（與舊日長洲縣境望亭交界處）張姓義莊往年收租獨早而成數亦較他人獨鉅素爲鄕民所疾視今年開倉收租仍復不肯稍讓各鄕民多不願完納前日該莊業戶帶同糧差人等下鄕正欲拘辦佃戶鄕民聞信之下當有上塘及徐家匯等處鄕民鳴鑼聚衆千數百人各執器具並購買洋油數箱將張氏義莊及鄰近某業主房屋圍住放火焚燒殆盡各業戶等及近處人民均逃避一空張姓家尚有二人被鄕民拘獲綑縛抛入火中焚斃現聞此事業經該業戶等至無錫軍政分府禀請立派軍隊前往拿究矣 
[江蘇莊都督致鈕惕生君書]  
　　昨見報載執事復金山六君子函慷慨自責苦心若揭凡執事對於鄕土之熱忱無論知與不知當可共諒惟原函有涉及雪老處似尚不無誤會雪老宣布獨立爲保全蘇人生命財産計地方人民愛戴之心至今有加無己原函擴張軍隊至二十鎭一語殆兼客軍言之本省兵額所增無幾未可以訾雪老至公債案經省議會議决公布意在募集於内國之資本家亦無以丁漕作抵銀行之說原案具在執事或偶未之見以傳聞致訛耳鄙人以雪老抱恙攝此重任方日夜戰競懼負委託苟於大局有所補救亦不過賡續雪老愛吾蘇州人之意原函抑揚其詞轉使愧對雪老敢布區區聊以代表吾蘇人愛戴雪老之心不以其養疴而有間也 
[北通州民黨被害]  
　　北通州迤南之張家灣地方有王汝川者回敎人素充斗行經紀人極開通有子三人忽於十一月二十七日被通州毅軍營務處遺派多人將王汝川父子二人（王次子）及楊閘（楊亦係回敎中人）並南省口音者三人一併綁去當於二十九日在東門外卸貨塲將六人一併處决聞此案之原因關於革命軍北伐隊有密切之關係當拘獲時曾抄有旗幟鎗支等項王等臨刑時曾大聲自認革命不諱又聞當未斬之前有協和書院之美敎士二人與通州牧令及通永道均赴姜軍營内爲之求免姜桂題竟堅持不允云 
[直隷人反對外債]  
　　淸直督陳夔龍借奥商銀三十萬磅己記前報茲悉該省諮議局議員大爲反對日昨特致書於陳云本月廿五日據魯觀察來局奉到函示曁向奥商借欵合同底稿當逐查其中情節覺有與原議絕不相蒙而爲本局所萬難承認者不得不詳切聲明如左（一）原議借欵係以事變猝生金融凝滯爲暫時接濟之計此次借欵乃以年關緊迫商情窘急爲淸償宿逋之計金融阻滯屬一時現象年關緊迫乃歴年恒有共内情自係截然兩事以此借欵竊恐商困未裕倆臺日增年復一年日久其何能繼此不敢承認者一也（一）原議借欵爲數二百萬償期限一年此次借欵增數四十萬展期届五年欵目多寡不同限期長短各異此中利弊得失自難同語此不敢承認者二也又况合同内第三第五第九等條累載諮議局議决及承認字樣查諮議局議决借債乃普通法定職權屬内部籌商手績乃代國民負承諾之責非對外人負担保之責其不應加入合同之内乃立憲國立法通例若照此合同定約是混議决曁執行爲一事實法理旣均不合且此項借債條欵事前並未先交局議從何承認此不敢承認者三也總之因金融阻滯權宜借欵以救急一時則可因年關逼迫大行借欵以淸理積欠則不可前此鹽商借欵遺累公家可爲殷鑒（下略） 
[秦王島淸軍之兵力]  
　　淸軍之在秦王島者據最近調查步兵一營騎兵二大隊砲兵二大隊工兵二中隊諸隊均散佈於留守營昌黎灤州及秦王島之問又第二十鎭所管之步兵一隊現在湯河附近騎兵一大隊工兵一中隊現在山海關一帶因湯河留守營昌黎等處均爲山海關灤州間之鐵道要線故防守尤爲嚴密 
[浙政事部之新猷]  
澤及枯骨政事部日昨照會杭州府民事長云頃據臨時警察派出所報稱旗營内近來凍餓斃命者逐日有之死後不能棺殮以致尸骨戴途若任令暴露無依於衛生行政各方面頗有阻礙請示辦法前來本部長聞之良深憫惻此輩困苦顚連實由生計窮蹙未始非前淸政治不良釀此慘劇而際此大漢光復咸與維新自未便聽其胔骼充途傷我仁政查省城内善堂材埋局原有施材掩埋之舉凡暴骨無依者得由地方報明領棺埋葬旗民旣經歸化理應一視同仁相應照請台端轉知同善堂材埋局凡旗民死亡不能棺歛者一經警察通知應一律施棺掩埋以重衛生而昭仁政除飭知警察隨時切實查明外爲此行文照會貴民事長請煩查照迅速施行 
　　解散私黨温紳陳介石冒稱章君太炎名義組織新政社各界紛紛電訐奉飭查辦現復經章君專函檢舉業奉政事部宣布理由勒令解散略稱政治進行固賴人民之研究而社圑成立亦須資格之相當故凡文明各國對於人民集會結社事件苟有不正當情形均得執行政權迅予解散以杜流弊茲查温州地方有民國新政社不設曾經舉定章君太炎爲正社長陳介石爲副會長核其内容實係一二私人挾從前黨派意見冒稱公衆擅自組織現經章君太炎具函報告前來並聲明伊不知情係由陳介石冐名决不承認等語是該社之不應成立巳屬顯然查陳介石因反對民軍迭被控告雖未懲辦實有嫌疑以此等嫌疑中人爲民國新政社社長於民國前途恐生危險尤不能認爲正當之政圑據以上兩理由此社當然解散况該地黨派向稱劇烈官長爲之扶持政俗因而敗壞陳介石爲私黨巨魁更未便任令號召徒黨公然結集等因照會該邑民事長迅將民國新政社解散并將陳某舉動隨時察看務令此等結黨之私人不得於政治上稍有活動之能力庶全局治安大有裨益本部長爲愼重政圑消弭後患起見合亟照請施行云云 
[彭言孝竊據鬱林始末記]  
　　鬱林函云彭言孝自奉淸旨署廣東高雷陽道蒞任未及一旬即殺二百餘人高郡士民咸欲得其肉而食之九月中旬高州城中忽發現一種賞格内載彭賊種種貪酷劣跡並謂如有能生擒或殺死彭賊者賞銀二萬元等語彭賊探悉大爲恐懼其死黨李祖湘蔣乃勤黄開仕陳仲宣温鳳山等卽勸其席捲署中庫欵逃入廣西以圖重整旗鼓李蔣兩奸復任鄕導遂由李黄陳諸奸各率其部下擁護彭賊入寇陸川彭賊起行後是夜高州民軍即舉事聞當時各兵主多不肯隨行惟以彭賊及諸奸紿以抵陸後即將挾欵均分各兵信之始允同行）彭賊抵陸川境後知民兵紛起欲甘心於己且於中途爲民兵襲擊斃部下十餘名頗逡巡不敢前進嗣接桂林軍政府電許以統領潯鬱游擊國民軍之任彼乃大肆淫威由陸川邊界之淸湖堡拔隊逕抵陸川由李祖湘吕春琯吕炳綸諸奸導其入城該賊沿途縱兵刧掠附近巿鎭均閉門罷巿且該賊抵陸川縣城見各舖戶有竪獨立旗者均勒令取去高郡民軍派偵探陳某二人尾隨該賊探報行蹤被賊營察覺即殺之以示威（殺後并刳取其心肝以供膳共爲滅絕人道之盜賊行爲可見）此彭賊入宼陸川之情形也當該賊初到陸境時陸人士堅持不許其進城即裘令亦嚴函拒絕及將進城時雖該賊部下諸奸及其各門生奔走郊迎而學界亦尚大譁力與爭辯奈無兵力爭之後盾而諸奸又倚勢作威意圖羅織益以軍政府委任之電助其虐燄故卒歸失敗然該賊抵陸不過假這赴鬱未欲實現其佔據之手叚且縣權己爲李祖湘吕春琯吕炳綸諸奸所握全邑己爲該賊勢力範圍之内無待用兵惟鬱林城垣堅固砲攻頗難得手故决意取計攻主義然彭賊曾任鬱牧鬱人己飽嘗其殘殺滋味故反對者甚多聞該賊將進據鬱林梁紳吉雲蔣紳中山等遂入謁陳牧請其閉城堅拒並一面派人傳鑼謂彭言孝沿途刧掠須衆人齊心堅拒免致全城荼毒云云又繕寫長條徧貼城門當時陳牧亦允照辦奈該牧性情反覆其趨向一視勢力爲轉移蔣乃勤吕春琯知其易與遂力行慫恿引爲己援復假托文明以組織衛民總機關爲名冀鞏固其勢力而陳牧亦引蔣吕等爲同志力排異議復與聯銜向都督電告衛民總局成立而諸奸之隂謀因以得逞惟博白不願附和故對於該賊組織機關一事不表同情於是推舉代表赴州交涉並電陸都督　　該機關兼之陸都督電又擬將彭軍調省諸奸奥援驟失數月之經營將有煙消雲散之勢於是頓變前策思以兵力實行占據適彼時梁紳吉雲奉都督委辦征集鬱林民軍事務與李君應元同時抵州本月三號李梁兩君會同州委員吳輔庭曁各紳在城内周惠泉試館磋商征集事突被多人闖入將梁君亂砍移時斃命四號蔣乃勤文國華諸奸遂僱夫百餘名往陸川接彭賊來鬱城内商民料知有變惶恐萬狀陳牧自知受人播弄亦有悔意擬令該兵暫駐城外惟彭賊與蔣文諸奸早己佈置停當故五號彭賊言孝黄賊開仕入城該賊兵約有槍四百餘枝（賊兵由高逃至陸川時約八百餘槍嗣以彭賊己入陸境卽背前約挾帶庫欵匿不肯分故多逃去者）即隨後蜂擁繼進次早托名出城及紥行至十字大街卽槍聲四轟大肆焚殺城内資財貨物搶掠一空常備軍令州親兵營並十四隊與戰均被槍斃多名諸奸並出阻正常備軍及親兵營民勿還擊旋卽佔據衙署推舉黄賊開仕爲僞官逼勒陳牧交印一面出示安民東西北三門概行關閉南門雖開放然派兵嚴守遇出城者男子及老婦則搜括箱篋分文不許携帶少婦則曵令入城黄賊並馳函與前經叛逃現駐紥蒲塘巿之僞帮帶黄瑞芝僞哨官湯某囑令分兵取貴縣興業兩邑許以城破後卽委該二人爲邑令此函己爲我第三軍十五隊管帶李樹廷所截獲聞該賊密議俟鬱事佈置停妥後即行進攻潯州現潯郡官紳各界均爲戒嚴至鬱牧陳廷傑則現與十四隊管帶梁遵賢避寓城内五屬中學狀甚狼狽聞該牧致書李樹廷詳述近况措詞頗極悽惻鬱林城外各鄕自福綿至蒲塘一帶聞彭黄兩賊及諸内奸詭謀破城大肆淫掠甚爲憤激現集民圑誓與彭黄諸賊决一死戰此十號以前鬱城被彭賊佔據之情形也 
各省通信 
[蘇州通信]  
　　無錫縣民政長以米麥糧食有關民食不宜捐稅請准免收等情具呈都督府核示又常熟縣米業公所亦以前情具呈請將米稅一項免予征收以蘇民困等情旋經代理江蘇莊都督以現在所議定貨物稅則較之從前通過稅己屬减輕其米麥一項捐稅每石所收無幾於民食無甚關繫等情指駁飭遵矣 
　　蘇軍先鋒隊差遣員徐鏞禀都督府以遵飭調查盛氏私産查開細摺呈請查明没收等情奉莊代都督指令云據禀並淸摺均悉盛宣懷招商局股分究有若干己將摺開姓名股數訓令民政司李司長在滬就近派員確查復候核奪仰即和照此令 
　　無錫縣日本政學士孫展圻等呈無錫審判檢察各廳人員均己奉委奉錫即當設廳開辦所有前舉之司法部長應請取銷等情奉莊代都督指令云查該縣審檢二廳早經程都督委任專員前往組織何以至今仍有司法部長名目據呈前情薛翼運之司法部長自應取銷仰無錫縣民政長遵照妥辦具復可也此令 
[杭州通信]  
　　杭垣於舊曆十二月初六夜十一時半警鐘亂鳴紅光燭天詢係官巷口郵政局對門某姓失火時適大雨如注益助養氣之燃燒力致火勢更猛幸消防與各義龍竭力施救計經一時之久始得撲滅南至復濟米店北至大同昌顔料唐約焚去四十餘間至起火原因及被災戶名容再續誌 
[定海通信]  
　　浙省光復後各府縣民事長均皆政事部遴員呈請都督委任大致均己就緒惟定海（按丁中立君現爲民政長己二月餘想未奉到省札）一缺尚在虚懸茲悉己由　部長遴選王廷揚（即王孚川）爲定海縣民事長業己呈請蔣都督下札委任矣 
 
 

Page 7

 
 
本埠新聞 
[輪船裝運軍火之疑竇]  
　滬軍都督府間諜科員查悉停泊南巿浦江迤東之某洋商輪船帶有過山快礮子彈十五箱行將開赴漢口形跡可疑立將船貨一併扣留知照巿政廳轉囑水巡隊嚴加看守聰候呈報陳都督照會外交長與該管領事嚴重交涉 
[莊都督再申抗稅抗租之禁令]  
　　上海民政長昨奉代理江蘇都督莊君頒發告示多張遵飭發貼俾衆週知其文曰爲剴切誥誡事照得國民納稅佃戶繳租均爲應盡之義務前經程都督先後分别曉諭在案本都督任事以來聞各邑踴躍輸將者尚不乏人而觀望抗延之處亦復不少崑山常熟等縣有聚衆抗租者業派軍隊彈壓從嚴懲辦合再剴切誥誡須知此項租稅爲軍餉所關養軍卽以衛民所以增進人民之幸福永保地方之治安皆賴收起租稅俾資接濟凡屬安分良民各有熱心愛國之誠當不負本都督殷殷誥誡之意如有奸胥劣保於稅項定額外浮收分文准予指控由該官廳懲辦其有不聽誥誡聽信匪徒謠言希圖違抗甚至聚衆持械加暴行於經徵監項人員必非安分良民本都督惟有按照軍律治罪勿貽後悔切切特示中華民國元年正月二十五日 
[保持單據契約之效力]  
　　本邑民政長吳君於元月二十四日出示云奉代理江蘇都督莊府令據民政司稱人民財産之保障莫要於契約現當光復伊始國體縱有變更私權仍須承認凡在前淸政府時代民間執持之各項單據契約一律作爲有效應有各該縣民政長出示曉諭俾衆周知免致狡黠之徒滋生糾葛令即遵照辦理等因到署奉此合行出示曉諭爲此示仰闓邑軍民人等一體知悉凡在前淸政府時代民間執持之各項單據契約一律作爲有效如有不肖之徒藉口圖賴等情一經告發按照法律提究其各遵照毋違 
[上海衆商請免貨物稅]  
　　上月初滬南商會商董蘇本炎代遞衆商公禀請查照省議會議决案免徵租界附近貨物稅經上海縣民政長轉呈蘇都督請即明定附近租界收稅界址以便遵辦茲奉代理蘇都督莊指令云呈悉候鈔禀送交省議會議决再行飭遵仰即傳知遵照 
[留學生被疑]  
　　遊學美國之湖北人桂汝劼日前返國賃居公共租界某旅館内前晚偶至南巿新舞臺觀劇被滬軍都督府間諜員以其舉動可疑上前執獲指其身懷炸彈手槍嚴加搜索桂抵抗不服大起衝突後由崗巡幫同帶至巿政廳經警法理事員再三盤詰桂稱並不携帶違禁之物頃因有人函召同至南巿遽被扣留以致失去皮夾銀表等物須請澈究奉飭暫留俟陳都督提回詰問 
[約束軍人之文告]  
　　滬軍第一師砲兵第一圑第二營管帶白覲圭前日奉圑長傳知奉師長札開照得軍人乃衛國干城人格最高品行當重目下虜廷未滅北伐孔殷凡我軍人正是枕戈待旦臥薪嘗膽之秋而况上海一隅爲中外視線所注更宜格外檢點自愛自重方符民軍之聲望義師之名稱豈容稍予偷閒致罹污點亟應通飭誥誡由各軍隊長嚴禁兵士冶游以肅軍律等因爰於昨日出示略謂須知身入軍隊務宜高尚人格尊重品行能保全個人之名譽即能保全本營之名譽如有不知自愛身著軍裝戎服出外游行或成羣結隊情事一經查出或被報告本營長惟有軍法從事爲此示仰本營官長目兵夫役人等一體遵照 
　　白君又出六言示諭云照得本營成立軍紀理應嚴明官佐兵夫人等風紀亦要保存附近居民屋内不得闖入其門採購一切物件尤宜交際和平軍人最當自重勿得擾亂安寗特此諄諄告誡各宜懍遵奉行 
[北伐先鋒隊出發]  
　　滬軍北伐先鋒隊統領劉基炎所部之兵士三營現奉陳都督命令迅赴秦皇島防禦北軍潜行南下聞劉君己於前日率領所部由淞出發矣 
[車照改用陽曆]  
　　巿政廳西區出示云隂歷十二月分之車照因奉改用陽曆以隂曆十二月十四日爲陽曆二月分一號除包車照仍照舊曆行用外其餘各項車照均於是日一律開捐特此知照 
[民國工黨之進行]  
　　本埠北巿各工厰之工頭領袖等二百餘人因中華民國工黨現己成立擬聯絡入黨特於昨日下午二時在英界勞合路孫信義外國木器店樓上開會並請工黨副領袖徐企文君演說徐君謂我國情勢與歐美不同故本黨之組織亦與歐美略異至本黨之主體仍爲工人云云後由全體請徐君介紹入黨徐君允之並即議定借孫信義爲北巿工黨通訊處 
[定期啓徵漕糧]  
　　上海民政長吳君出示云照得本年漕糧奉江蘇都督府令准省議會議决减成折價繳收徵收期限年外加價各辦法刊示通告復經本民政長體察民情邀集巿鄕各董開會討論議决再請核减本届漕米照七成實徵業經宣布在案茲值啓徵從前一切浮費裁除净盡各業戶具有在良自當踴躍輸將務於舊曆除夕即陽曆二月十七日依限淸完逾期即爲年外尊照省章加價征收除傳保諭話先發易知由單按戶催納外擇於正月二十八日即舊曆十二月初十日開征合行出示曉諭爲此示仰合邑糧戶紳民人等知悉速將本名下應完本年分實征漕糧務必及早全完掣串安業倘有頑戶拖欠定按法律提追共各凛遵毋違 
[地保累及催徵吏]  
　　上海民政長昨日繕發硃諭云爲嚴諭申斥事照得本民政長發出傳單着各催徵吏分往各圖於初六日傳齊各保來署聽候諭話啟征冬漕等事詎各保藉口雨阻到者寥寥或因欠繳上忙及新稅銀兩故意規避亦未可知總之催徵吏未曾傳逹周遍之悮實屬咎無可逭事關啓征要公輕視若是本應重罰姑念初次從寬記過如果各保有抗傳不到者許即擇尤開單提懲以爲藐視命令者戒 
[南邑紳士請留防兵]  
　　南匯自經李英石統領派兵前往勦撫後匪勢己平巿面安然如故茲李統領因四方盜風甚熾請兵者紛至沓來擬將派往該邑之兵撤回調赴他處而該邑紳士顧忠宣等則請暫不撤回以固防守茲將顧君等致李統領原函録下　敝邑自海匪閙事幸奉大軍馳駐籌辦勦撫事宜人心稍定然匪首在逃謠言未息風鶴之驚一日數起兵方萬不能單薄况楊管帶任事熱心紳等方倚若長城頃聞閔鎭空虚奉命酌調數營馳回防堵但雄兵移節敝邑大局復將糜爛善後一切更無可言紳等惶急萬分用特合詞仰懇准予札飭全數仍前駐紥俾得肅淸全境保衛治安不勝感激待命之至 
[閔行鎭補行祝典]  
　　本邑西南鄕閔行鎭軍商學各圑體於元月二十三日開補祝大總統履任大會即以鄕公所爲會塲懸燈結彩並用彩綢紥成花亭一座中供孫中山像更招上海軍樂隊全部以助與味公推李英石統領爲各圑代表下午一時開會同至總統　前行三鞠躬禮禮畢整隊至操塲升旗鳴炮奏樂脫帽致敬三呼萬歳旋散隊歸座由職員馬柳江君報告開會宗旨畢李統領即登台演說詳述孫總統經營革命事業之歴史繼由職員來賓次第演說搖鈴閉會晚餐後續由軍商學各圑提燈游行街巿雖有微雨而各圑均興高采烈冒雨進行亦足見該鎭民智發逹崇仰共和之熱度矣 
[陳都督禁革刁風]  
　　滬軍都督陳英士君昨日出示云照得上海自光復以來凡百政務組織伊始每有奸詐無恥之徒乘此時機謀爲不法或冒名而行詭計或假公以便私圖愚民無知往往受其欺詐貽害匪淺本都督與民更始方將爲民謀幸福豈容詐徒逞私肆臆流毒社會若不亟懸厲禁其何以儆刁風而安民社今爲防範種種不法行爲起見特設禁例五條列后倘有違犯各條之一者一經覺察本都督當按軍法從事决不寬貸自示之後凡軍民人等當一體知悉切勿苟圖倖免致蹈殺機重貽後悔其各懍遵母違切切此布禁例五條列左一冒稱官長者一僣用官府縣服飾徽章者一僞造民國通用之金銀貨及紙幣者一僞造官府印章及各種記號徽章者一僞造宣府文書者 
[滬軍都督府批示]  
　　商人曹良功陳楨慶等呈批據禀己悉硝磺一物關係軍火旣無本府護照自應扣留且查該商業與本府批准繳餉專賣之恒裕公司訂明舊曆十二月朔交替雙方均己簽字此項貨物如在期前應准放行倘在改訂期後未便照准己電復江蘇都督莊俟諜報科查明運貨日期分别放行可也 
　　民人吳慶堂等呈批禀及黏件均悉此案旣經前淸上海縣田批准給諭又有印搨劵版可憑所禀諒係實情且該民人並願將所餘地價捐助軍糈尤屬熱心可嘉仰候札飭上海縣民政長查明原案給發印諭該民人逕向縣署禀請可也 
[南翔商圑體育會之發逹]  
　　南翔爲滬寗鐵路之首衝自武漢起義後即由商學界發起組織商圑體育會籌欵購械以資防衛於隂曆九月十五日開會成立公舉張詠南爲正會長仲春漁爲副會長建築操塲設立事務所故該鎭光復時之秩序極爲整肅現該會以方泰紀王廟江橋刧案疊現防務尤宜嚴密故又函知民政巿長購辦槍彈送交該會備用並由全體會友公推張君爲總司令日夜出防地方遂賴以安靖 
[南翔准設初級審判廳]  
　　南翔鎭公民朱壽朋等呈奉莊都督指令云南翔紳民一再呈請就地籌欵設立初級審判廳事屬可行自應照准即委陶鑄充初級審判廳推事另委陳邦燦充初級檢察廳檢察官飭令迅赴該鎭認眞組織所有裁判員等名目均應取銷以符定制 
[公廨將理積案]  
　　公共公廨華洋訟案之多甲於他處自去年正元兆康謙餘三莊倒賑風潮發現後枝枝節節更覺紛繁以致華洋各案積壓至三百數十起之多茲經外交圑察悉且查發生新案日益增多若不趕緊淸理堆積愈甚昨特商請關讞員飭承赶將華洋新舊各案無論巨細一律開列淸單呈候編定次序分别訊理以淸積案 
[變通公共公廨收呈辦法]  
　　公共公廨晚堂華案自經外交圑管理後議定訴訟新章十則早經宣佈實行嗣因中西官退座時仍有人呈遞禀詞以致無從查考復經傳諭遞禀之人著送駐廨西員處照章納費掛號以便查核在案茲又另定變通辦法如捕房應管之刑名事件以及一應舊案之訴詞仍可送至公堂呈遞免予掛號惟新案民事訴訟均應照章收費掛號昨己由關讞員傳諭收發房監察處遵辦矣 
[中西官斷案之齟龉]  
　　匪徒張永貴陳阿四（即廣東阿四）因於前年除夕在棋盤街糾黨戳斃總巡捕房六百六十四號華捕毛久康經探緝獲解廨判送上海縣訊辦嗣因上海縣改建監獄分别寄禁南匯靑浦等處茲乘民軍光復越獄脫逃潛回租界經包探先後查見拘押候辦前日午後由公共公廨聶襄讞會同德師副領事升座特别公堂研訊先據捕房刑事檢查員侃克君上堂譯訴前情請究質之陳張二人俯首求恩中西官會商之下師君以張等結黨戳斃人命且敢越獄脫逃實屬愍不畏法碍難從寬擬科以永遠禁錮西牢之罪而聶襄讞則以張等雖屬不法公堂定章無判斷永遠監禁之條復與師君再三磋商師君不允遂將西文解案單簽定聶君以有關司法主權仍判還押候與關讞員商明核奪 
[社會黨星期講演會預誌]  
　　社會黨本部原定每月第二四星期日開講演會對黨外人鼓吹社會主義疊次舉行聽講後簽名入黨者實繁有徒現擬改爲每星期一次惟下星期日午後一時係各支部聯合大會之期特提前於星期六（卽舊曆本月初九日）在六馬路仁濟堂本部開講特揭出之以爲一般熱心社會主義者告 
[營長整飭軍紀]  
　　駐紥共和路（即總局路）華康里之游擊隊第一圑第一營營長曾君振卿近爲整飭軍紀起見除每日上午下午兩次上操外特派排長一名兵士兩名輪守營門各兵士於休息時有事出外者須赴隊長處請假領有假簽方許出入並責成守衛排長認眞稽察營長復隨時出令召集檢點以杜流弊 
[訊斷正元等莊倒次案詳誌]  
　　英商永年人壽公司西人華田控正元兆康謙餘三錢莊及寶康洋貨號主戴嘉寶不付票銀一案前日午後經公共公廨關讞員會同英康副領事升座宣佈堂諭略謂原告控被倒欠各欵銀五十萬兩除將各欵劃抵净欠銀二十七萬兩應由該莊等股東經理及戴嘉寶同負償遠之責如果原告不將所押道契交還則被告有權可以將欵不付 
　　諭畢復將原告請追利息及訟費之判詞發交兩造律師卽據原告代表郝門律師譯稱堂上所斷被告償還利息自莊票到期之自起至該莊等倒閉之日止然則自前年六月十五該莊等倒閉後之利息應如何 
　　闕讞員復諭曰此案該莊等均己倒閉與尋常欠欵不同故自該莊等倒閉之後　即停止 
　　復據律師譯稱堂諭内有云被告購欵繳　後原告應得將所押道契交還被告戴嘉寶但今各莊同負責任如欵由各該莊付還或各莊付還一半戴自還一半則道契亦將交與戴嘉寶否再各莊股東内如唐靜波於此案發生之後即入籍西洋迄未到堂應如何辦理 
　　被告代表博易律師辯稱如各莊將欵償還原告後所押之道契應交還戴嘉寶與否屆時應禀請公堂傳戴到案詢明或各莊與戴另有理由或歸戴收執再行定奪惟被告戴嘉寶當將道契其三十八張並浙江路洪德里房屋之租地契一紙交與原告當時有淸身開交原告被告處反未存底故前請堂上諭令原告將此淸單交出原告迄未照辦今仍應請堂上諭令原告將此淸單交出再被告戴嘉寶在押己十八個月前奉諭覔殷實妥保候核今將保單呈案請准交保俾得出外淸理各賑 
　　是時並據代表三莊之聖文徐思義兩律師聲辯良久 
　　旋又據三莊理賑處馮蔭山上堂禀稱茲屆歳底各賑亟待淸理求將在押之三莊股東經理准予交保理賑 
　　訊至此時己傍晚中西官會商之下判候原告將具保之人查明是否殷實於下禮拜二再核 
　　中西官並將原告請追利息及訟費曁三莊股東經理同担責任之判詞宣佈於下英商華田控正元兆康謙餘三莊及戴嘉寶一案業經宣佈堂諭判令被告各莊照償至於各欵利息一層茲經本公堂斷令該莊等應自莊票到期之日起至該莊等倒閉之日止按照票欵付給原告八釐之利息至於下列該莊之股東經理均應同担償還本利之責任其各人名下如何分别担任應由理賑處查明其下列之股東經理或有不符准其到堂伸訴証實准予更正以示與華洋各債主一律辦理原告所請訟費一節應毋庸議兩造如有不服應准上控各莊股東經理姓氏列下邱奕茂邱啓昌陳逸卿田龍章何兆政陸寶潤陳冠雲虞瑞淸魏寶炎沈譜琴田春農戚攀雲陸逹生戚雅芳何兆雲 
瑣聞 
城内 
[是乃刑事]  
　　都督府執法科蔡君條諭染業衆司王志深等云前禀早經批示自應從速呈訴以重軍需茲據上海地方審判廳呈復前來知爾等尚未投訴以致無從核辦查此案拆毁殯房盜賣餘地係屬刑事案件應由當事人親赴上海地方檢察廳照章購狀禀訴萬勿遲悮切切此諭 
[無容著急]  
　　地方檢察廳批沈高氏呈云狀悉爾夫與楊毛毛等合志出洋做工巳寄銀洋兩次回家其有志營生可知况爾禀載年三十七歳爾夫年齡大約不相上下則己成年者本應自負責任與誘拐婦女小孩律專條不同仍着自向楊毛毛等設法通信跟究爾夫所在亦無不可楊毛毛等旣合志於先當負責任 
南巿 
[勒繳公欵]  
　　巿政廳經理地方房稅事宜處查得滬城十五舖地甲阿慶經收捐稅自五六月至十月爲止積欠己鉅迭催罔塵昨特派着傳案着卽拘留勒限繳楚 
[兵士受傷]  
　　滬軍游擊隊兵士梁慶寶前日午後在南碼頭滬軍營操傷伺候會操悮被轉運公司之載貨車碾傷脚指痛極賠地卽由隊官陳璞追獲車夫王阿四送至南區移解裁判所訊究判王拘留候再補提車夫小無錫到案併究一面將梁送至上海醫院醫治據醫生云足骨己斷勢成殘廢業己無可施救 
[不期而遇]  
　　賃居公共租界馬立師路之工匠唐金福曾於四年前被其妻周氏捲物逃遁前日忽在西門外萬生橋堍張永興香店内撞見入内認領張稱曾憑媒証價買爲妾遂卽扭控西區移經陳裁判訊據唐供周氏曾乘母親赴津捲逃無蹤今始尋見求請究辦訊之氏供於四年前之二月間因姑患病逼令同小姑萬里菊萬里雲在安康里賣娼由張出洋二百二十元娶爲姬室並非捲逃張供略同詰之唐母顧氏供媳婦前偕學徒沈阿棣逃走餘語含精判周氏暫留張交保候飭探澈查唐顧氏母子斥退閘北 
[賭棍免究]  
　　虹口著名賭棍陳裕和羅利堂許阿三王者香楊了頭姚炳元等六名逃入美界由捕房解廨訊判移回閘北民政總局前晚經司法正長黄序寶提訊一過判一併開釋免究 
[移提竊賊]  
　　張阿大李元坤曹桂全袁林嘉陸全太許汝生瞿翰生等夥竊美界北四川路某洋人家銀洋器物匿居王家宅前日經司法科孫科長提案研訊張李二人供認係曹起意邀往行竊袁等供向爲泥水匠因有餘屋由許介紹租與張等居住餘不知情旋有匯四捕房包探楊掌生投案移提科長諭將各犯還押並着該探退去候咨交涉司蓋印移歸英廨訊辦 
英租界 
[妓院匿贓]  
　　南京人韓春寅向在廣東路六百二十號門牌袁品三號内爲夥茲因韓竊取號内鈔票洋二千元匿贓於公陽里雉妓丁洪寶丁桂鳳處經袁偵悉前日報請捕房派探將韓與兩妓並妓傭邵許氏一併查獲分别押至昨晨解送公堂請究原告　証卞少卿上堂　　　情請追訊之韓供所竊鈔票悉存與洪寶處旋被桂鳳攫去洋七百八十元餘洋由洪寶兌　　　叩求恩宥訊之兩妓與許氏供詞互推王襄讞商之美海副領事以　在該妓等房内搜獲豈容狡賴判韓押西牢三年兩妓與邵許氏各押女所一年贓交原告領回 
[超拔女子]  
　　濟良所昨解不愿爲娼之妓女蔡海棠到廨請示據蔡妓供稱年十四歳蘇州人由叔得洋一百元賣與貴州路二號姜友之雉妓院内因不愿賣娼逃出務求超豁旋由姜投訴並不逼女爲娼求恩給領中西官以姜不應買良爲娼判押捕房兩月女發濟良所留養 
[行人斷魂]  
　　舊曆十二月初五日午後一句餘鐘有一年約四十歳左右之人面長方鼻有紅班頭帶灰色呢洋帽有髮辮身穿元色洋緞棉馬夾黑布棉袍内着灰色縐緊身皮馬夾斜紋布棉襖褲内襯靑布短衫褲足穿元緞舊式棉鞋倒臥于天津略廣舊路轉角由一千另十二號華捕查見車入捕房己不能開口捕頭察似中瘋即飭轉送仁濟醫院醫治無效延至初六日午後六時身死即經包探錢壽生將屍車送虹口斐倫路驗屍所飭保報請中西官蒞驗 
[轉賣養媳]  
　　住居新閘路四十九號屋内之施章氏因將十五歳養媳沈娥珍得洋七十三元轉賣與外大橋某姓家前日被女母沈陸氏偵悉報由捕房於昨日派探將施章氏拘解公堂訊供一過判氏押限兩禮拜將女交案再核 
[誘拐婦女]  
　　林公瑞因誘拐沈平州之妾沈老三被沈報由捕房派探將林與沈妾查獲昨解公堂略訊數語判林與沈妾分别交保候原告到案於下禮拜二再訊 
[被告交保]  
　　范連生控萬翔高不還股銀又兪貴三控沈雲峯欠銀案内之芮壽卿又孫大成控王德成賴婚案内之媒証包耀東又英商王治菴控沈察甫吞没股本等案昨日由探將各被告一併傳至公堂判分别交保候訊 
[盜匪歸案]  
　　盜匪賈三元王和夏阿狗因紏黨夥刦　鄕閔行鎭某姓家巨贓及瀾泥渡傅政政家衣飾等物逃匿租界被船夥陳福生撞見向索工資不給反被戳傷由陳報知捕房派探將三人查獲解奉公堂訊供不認判賈押一月王夏各押兩禮拜期滿一併逐出租界陳交保候核在案茲悉王夏兩人昨巳押滿由捕房解案請示卽據民政局警務總長派探持文投案聲請提回聶襄讞商之美强副領事判將王和春夏阿狗及案証陳福生併交來探先生帶回賈俟押滿後再行解回歸案訊究 
[暖領洋狗]  
　　陳伯根改名王伯順至戈登路捕房冐領洋狗兩頭茲被包探查悉此兩犬係某西人所失由新閘捕房出店張金榮串陳冐領當即禀明捕頭於昨日將陳張兩人併傳到廨請究先由管狗之一百三十二號華捕與三百二十九號華捕上堂証明訊之陳延中國律師丁榕辯稱陳係受人之愚出洋十元買犬兩頭且係王姓友人代托此等游戲之事不能作爲欺騙且陳巳押捕房一天應請開釋詰之張供詞支吾判陳開釋洋充公張押三天犬給原主領去 
[還是舊主]  
　　張仲淸家婢女崔了頭被張媳虐待逃出由廨留候補傳張媳到案再核在案昨日復訊張媳不到據張仲淸投稱此婢本係陳姓之婢現其原主人陳吳氏在堂請給其領去訊之崔女供愿隨舊主回家判陳吳氏具結領回以後如有轉售或再送往張家一經查出惟該氏是問 
[女孩待認]  
　　女孩施鳳元在虹口百老匯路徘徊暗哭由捕查見轉送公廨昨由官媒解訊女供年十一歳崇明人父名順福伯父名慶福現在引翔港開設米店判送棲流所留候認領 
[索債不易]  
　　王蓮卿控謝茂槿不還貨銀二百四十兩一案前日午後經公堂王襄讞偕同觀審西官愛君訊據原告求請究追質之謝供前經勸妥折償洋一百元巳還過二十元餘因無力求恩寬限判還押着先繳洋四十元准予交保將欠找四十元分期拔還 
美租界 
[廨員驗屍]  
　　華記路楊永興小客棧有揚州寓客楊阿九於昨晨身死又梧州路上斃一貧民某甲均由捕房車入騐屍所報請聶廨員偕美副領事蒞所相驗皆係病死當飭棧主地保分别收殮發壇候認 
[病犯脫逃]  
　　押犯王連生因病在海能路工部局病房醫治詐忽脫逃當報捕房派探查緝 
法租界 
[營弁惠鈔]  
　　某酒店夥陳金寶昨至公廨控稱昨有軍人王榮成偕同伴三人來店沽飲食畢後核計酒點共需錢九百六十四文同伴者先行出門向王收索亦分文不給欲圖逃遁故即鳴捕解案請究訊之王直認不諱旋有該營某弁投案照數代償並請免究帶回自辦聶裁判商之西官准即將王交予該弃帶去 
女孩可憐 
　　女孩王義興兩目失明流離失所在路上徘徊哭泣由捕查見送廨請示聶裁判命送善堂留養候再核辦 
 
 

Page 8

 
 
自由談 
游戲文章 
[鳳凰宣布蝙蝠罪狀電文] [  愛]  
　　大鵬靑鸞孔雀白鶴諸民督鸛鵝鷹鶚諸軍統公鑒寒帶獸族負嵎不下到處狂噬爲害大都出於蝙蝠所爲查蝙蝠本一鼠輩遇事揩油遍布兩翼生性狡詐反覆無常利欲薰心妄想非分廣樹黨援圖謀不軌兩翼高飛本爲我族中人乃貪圖利禄戕殺同胞輙入狐羣甘爲虎倀歛首縮翼效法走獸騎墻黨人天下所恥獸族亦知其黔驢技窮頗生厭意蝙蝠恐爲所算乃作狡兎三窟之營效雉雞盤頭之避近爲我軍所逼日思投降四足舍地兩翼飛天表示與我輩爲同族大有搖尾乞憐之態本當赦其旣往勉爲録用惟恐其忽禽忽獸甘爲漢奸貽禍將來况前次唆使猛虎瘈犬任意横行傷我同類不少今若予以寬容必生内亂是以宣布罪狀即於今日午後五時立予肢解之刑出示通告俾快人心大統領鳳凰叩有 
[新婚軍歌] [  雙林黄敦鼎戲]  
　　軍樂之用本以鼓戰爭者之氣乃近來平民婚嫁事往往於輿前列軍樂一部識者嗤之余謂旣有軍樂不能無軍歌爰改舊軍歌一首以備婚嫁之用新娘見之將毋展然天下榮丈夫爭戰功天下樂女郎破軀壳男女間顚倒本無常你看他强吞弱者肉我閨中待字十餘年老大婢今日受人口睡起来好不恨愼膺要自强圑體須牢固最可羞一種柔順心平常人全聽夫翻覆最可恥一種懼怯心懦弱人永遠怕情欲最可尊一種堅忍心趙飛燕承恩稱卓卓最可敬一種好勝心狠男人被我戰屢北那怕他狂風驟雨中一個人老氣吞河嶽兩軍前誓不與空還閨房事女兒眞快樂此歌或病其粗俗吾謂僣用軍樂之徒其知識只合唱此俚歌鈍根注 
[組織飯桶陳列所] [  爛]  
　　查華品陳列所各處成立動植礦物無不賅備惟飯桶一品迄無陳列專址年來愈出愈多將有擁擠之患本所有鑒於此特糾合同志組織此項陳列所多處總所設於燕淸政府分所附設僞朝各省衙署如有熱心贊助者請將貴飯桶送交本所視容量之多少定位置之優劣此啟發起人酒囊衣架煙荷包啟 
海外奇談 
[死者自唱讚美詩] [  慶霖]  
　　批脫落菲哥者工匠也善唱常度曲於留聲機故家中備蠟片甚多又嘗念聖書讚美詩於其留聲機内一日病劇自知不起然家况貧苦自度不能供共飾終之典乃囑諸親友身故後一切禮節概行免去惟以彼所唱之留聲機代唱讚美詩諸親友莫不稱善蓋身己互而音猶存即以死者所唱之讚美詩頌死者誠大有趣味之事也 
[巴黎奇案（續）] [  蘇州潘步瀛]  
　　旋報章又載此案當時因無兇手遺銀在地不取女身亦騐係完璧旣非漫藏誨盜亦非冶容誨淫故經番查緝事　茫然有某生見之恃素性靈敏能料人所不及願預聞此事至捕房請飭人導至原處細察情形先騐女屍傷痕知斃於烟囱内約其擲入之力及頭頂捽去之髮厚帶皮肉寬約寸餘非强有力者汉脂且兩日睜然外凸頸間有手搯痕量靑腫處知其掌之大亦倍於人思索至再終不解其故旋於窻下拾得絲綫所成圈結一扣因略悟情跡逕至新聞館登告白翌日果有客來訪服色舉動似輪船工人某生見之喜曰是矣待其入内卽鍵戶互通姓氏客云見君登報近獲巨猴一頭實係我物幸賜還願重酬某生遂乘機盤詰客語塞欲遯某生止之大聲曰此案汝須吐實揆度事理於汝無妨惟有被寃人現收囹圄倘膠執己見不肯直言是連累無辜汝反獲罪余亦不汝容也客悟乃曰某爲商舶水手曾經東印度婆羅島購得猩猩一名性暴不畏人必見余鞭箠在手始帖服故常置鐵籠中藏於密室擬以此傳觀國中博售資（未完） 
尊聞閣詞選 
[前南沙謠] [  遜庸]  
　　有客道自南沙來南沙慘劇告我哀九月十七民軍至城鄕紳士同追陪昔日堂皇賴縣令狼貪素著興情猜衆議迫之吐公欵莫聽一去吞民財偏有臺役德縣令密煽梟黨顚如雷毆斫民政幾瀕死護刦貪吏奔喧　民軍當之拉脅斃紳士性命隨塵埃（民軍紳士死者各二人）兇焰更及縣公學校舍一炬詩書灰維時秩序全城亂有子弑母無後災（署前某胥弑其母無問者）孤鼠得志虎狼横白晝刦殺誰口開天昏地黑古未有法應誅剿無徘徊吁嗟乎福有緣兮禍有胎爲蛇乃由虺弗摧當時懲創罪人得涓涓豈至隄防隤（九月十八南城肇禍後滬軍都督遣兵隊往剿罪人未得海梟益輕之遂有樊培生第二次焚刦之禍） 
[後南沙謠] [  遜庸]  
　　我非南沙人嘅念南沙事案頭報章疊麟次瞥見南沙禍又至何物樊培生舊舉弓石試横行數百人結黨虎生翅蹂躪紳富家一一遭横噬大圑二圑居民殷空屋走避何紛紛誰家媳婦嬌如玉狼籍花枝吒利婚興酣更入南沙城目中豈有防營兵刀光如雪對民政幸有豚尾放汝生三欵要求語强硬張儀有舌還逃命大索城中無辮人刧取槍枝餘勢勁（南城防營所有槍械彈藥盡被刦去）吁嗟乎專制乍脫民權張虎兕出柙腥風揚害罵不生那得好作歌告哀聽者傷（脫稿後己聞樊黨被軍隊痛剿而樊仇走脫尚慮其死灰之燃也） 
遺聞軼事 
[如皋許義人元博傳] [  隱]  
　　元博名德溥生有至性事父與繼母艱苦色養以孝聞於鄕里淸旣覆明嚴下薙髮令元博不從迫父命乃截其髮如頭陀誓不入城圖以没世慕岳武穆公精忠剌左右臂曰生爲明人死爲明鬼又剌其胸曰不媿本朝家故貧以訓蒙糊口於雙店吳氏家吳有仇欲借元愽以傾吳首於官逮至挺立堂上令曰爾何職抗聲曰布衣令曰何爲不跪曰我何罪令曰爾不薙髮何也曰不忍忘先朝也令曰獨不畏功令乎曰昔謝疊山之在元時甘爲頑民甘爲游民亦猶是也令曰疊山何爲遲遲不死曰以有老母在我更以老父母在也夫我猶行謝壘山之志耳詞致往復甚辨聞者股慄令叱使薙髮元博氣壯詞厲曰斫頭便斫頭何薙髮也祖臂示之曰吾久拚一死矣終不屈論死逮繫揚州元博不食數日獄卒恐其斃泣請且以好語慰之元博曰吾求速死耳吾不愛頭顱寧畏刀鋸乎自是進食如平日吟詩不輟時同里故郎官李大生亦在繫深服其器量歎曰眞義人也臨刑甫出獄門出腰間餘銀授所親曰急偕老父游紅橋勿令吾父親見壯兒之就死也慷慨赴西巿大呼曰吾今日得爲明鬼矣絕無怖色引頸受刃衣帶繫詞一章曰念我高皇兮祚啓靈長列宗纘緒兮文德輝煌國步多艱兮銅馬跳梁攀髯無路兮吐蕃内扛普天亂離兮使我悲傷食毛踐土兮鏤骨難忘匹夫則有志兮斷頭何妨爲忠與叛兮一任雌黄含笑九京兮得侍先皇明明有常兮再睹冠裳余雖落魄兮魂則翺翔一時觀者莫不感歎傳踊云時淸順治五年三月十四也 
心直口快 
[杞憂] [  冷眼]  
　　捐助軍餉固國民應盡之義務然若行之稍涉苛細適足生人民之惡感而起種種障礙吾望籌餉諸君熟思之 
　　革合宗旨在推倒惡劣專制政府規復人民自由幸福不容有絲毫權位名利思想吾望民國在事諸君三復思之 
　　吾望中華民國新國民永永不生鬼鬼崇崇爲害社會之衣冠禽獸 
　　吾望中華民國新國民永永不生不織而衣不耕而食之敗類 
千金一笑 
[食粥] [  愛]  
　　有作新壻者聞屏後有人商議曰何以窘之一人曰令彼食粥食則云彼食慣不食云彼食厭彼無中立法則受辱矣壻聞之自思曰難哉此題須臾忽有所得見小僮捧粥至前新壻問之曰此何物乎小僮曰粥也新壻曰粥乎吾向未食此試一領略其中滋味何如即接而食之屏後人言笑不得 
[討彩]  
　　有老翁喜聞吉語謝年之夕鞭炮鑼鼓極形閙熱放炮時老翁問長子曰是聲佳乎長子曰不佳吾但聞其聲曰急急迫迫急急迫迫老翁不悅以打鑼鼓聲問次子次子曰此聲理不佳吾但聞其聲曰當當賣賣當當賣賣 
瞎費心思 
[俗語對] [  立三]  
　　窮漢富翁活鬼死人苦腦辣手　木梢敲竹橋三隻手一條心露馬脚吹牛皮吊膀子牽頭皮木手木脚土頭土腦渾身騷氣滿面威風連一接二横七豎八一年四季半夜三更鬼頭鬼腦賊皮賊骨撑開眼睛接客放寬肚皮待人 
小說 
[短篇小說風流老公使] [  鈍根]  
　　去年之秋某國公使驟易人一時輿論嘖嘖咸謂是必於外交上大有關係而不知别有奇妙之原因在焉 
　　某公使者年老而富于情生平物色佳麗頗以未得一當爲憾摩挲白髮辜負此生蓋己自問於情塲中無其位置矣不意天授奇緣逼人而至雖吕尚之八十遇周文無以喻其快樂也 
　　去年之夏公使避暑於白河一泓淸水萬樹濃隂兩月閒身聊此寄跡其幽閒潇灑之致可想而他西人之避暑此間者亦實繁有徒昕夕過從倍增快樂惟人處逸樂之境必易惹情感此風流案之所以發生也 
　　一日夕陽甫下公使駕汽車循河而行微風吹袂兩腋生凉正閒眺間忽聞又一汽車自後拍拍面至行較速轉瞬己出其前車前坐一人年可五十許神采奕奕手握機盤兩目直注前途後列坐二人一中年婦一髫齡妙女儀態萬方得未曾有公使驟睹殊色神魂飛越亟尾之行及某公園而止各停車緩步入公使乘機通問始知爲某國郵政司亦以避暑居此所偕者蓋其夫人及其次女公子也 
　　相知旣稔酬酢往來無虚日而公使至某司家探望尤勤每有宴會即來相約與偕某司故灑落漸厭其煩時令次女公子徇公使之請而己或不與焉 
　　於是公使與女公子交漸密女公子才十五齡初以父執事公使夫人亦以公使高年碩德能慈愛幼弱用意良厚故不之禁 
　　兩人膠漆轉瞬己歷月餘彼此有無特别關係他人莫得而知惟時見月光影裏汽車輕駛一白鬚老翁與一紅顔幼女並肩笑語而己 
　　世界之大無奇不有情之所鍾不拘形骸以六十餘老人而鍾情一髫齡女子豈非奇事而此女子亦竟醉心於彼老豈非奇之又奇質之植物學家必將曰此不難知此蓋蔗味作用耳 
　　暑期旣過各歸某京駐在地而此十五齡之女公子者腹己便便個中一塊肉潛滋暗長矣漸不能隱密告其姊父母知之大怒控於外交圑以有妨名譽不准囑往控其本國政府於是不旬日而某公使撤任之命下公使大恐亟遁回國女憤追之其結果不知如何也 
 
