# 1892 - 325 - 4907042

 

Page 1

 
 
[精印隨園三十種告成] [  圖書集成局啟]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨色尤光潤可愛分釘四十八本盛以全据木箱刻巳告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[歐西金銀宜各自爲價論]  
　　昔者伏羲制棘幣神農造貨布黄帝製金刀幣之制未嘗及乎銀也秦并天下幣爲二等而珠玉銀錫龜貝之屬爲器師不以爲幣漢武始造白金三品尋廢不行盖古不以銀爲幣書史所稱千金爲壽皆言黄金而非銀也而黄金之用獨盛於漢漢初以黄金四萬斤與陳平間楚其用如此所積可知梁孝王臨死府庫尚有黄金四十餘萬斤吳國懸賞斬大將者黄金五十斤以次賞金各有差等王國尚爾天府有不待言者矣且當時治郡有聲則增秩賜金復有功臣不時之賞費用浩繁不聞告乏數十斤之賜甚多不勝枚舉如黄霸嚴助尹翁歸等動與百斤周勃賜五十斤霍光前後所賜至七千斤王莽之末省中黄金尚積六十萬斤董卓郿塢亦不可勝數當時黄金爲獨多物之聚散盛衰固各有其時也多則賤而少則貴焉五金之中黄金爲貴天下之理以至貴者爲尚必其貴者不可多得而後舍其上而求其次故黄金有餘則銀之用不盛黄金不足而銀之用始廣自漢以前有金以資其流通則銀自退處於無用至今日上下通行一以銀爲歸者誠以金旣不足不得不以銀濟其窮也然則金多則用金金少則用銀法制變通原有因時制宜之理而不可墨守成法拘執舊章明矣若是則吾於今日歐西之用金銀盖不能無議焉按英國拘用金磅又恐爲值過昻未易通行復以此鑄爲先零每金一磅準換二十先零無漲落無折閱整齊畫一立法可稱盡善然至於今日而其弊有難以一端盡者吾試得而備言之盖每一先零計銀一錢六分二十先零計銀三兩有二錢曩時金價不及今時之貴英金一磅初時行於粤東僅兌鷹洋四圓有半以後由漸加多然至多約不過中國銀四兩以先零之輕重與中國銀數之輕重衡之中國已陰虧銀八錢矣今也金日益少而金價日益貴英金一磅約需中國銀五兩而彼二十先零仍得抵一磅英金是彼以三兩二錢之銀可易我銀五兩矣不特此也爲價之不滿一磅者動以先零計算三先零十邊尼可抵我中國銀一兩是則中國之陰受其虧不更大於昔日乎夫同一銀也鑄爲先零則雖輕而獨見爲貴非先零則雖重而猶見爲賤是豈得其平也哉且金貴而先零亦隨之而貴是不以銀視先零直將以金視先零矣貴賤無等輕重無分又烏乎可哉若是者中國固　其害而英國亦未必享其利也盖先零但行之於英國而未嘗行之於中國銀則但行之於中國而未嘗行之於英國截然不相同也英國商人至中國貿易者必先以彼之先零易我之銀然後可以經營商務及一旦獲利而返故國仍必以我之銀易彼之先零然後可以通行無碍則出爾反爾爲法自斃其中暗耗盖有不待明言者矣此非害之顯然可述者乎有如洋貨售金一磅者中國向時第以銀洋四圓半或五圓購之卽復加增多至四兩而止矣今則須以銀五兩購之是金貴而貨亦隨之而貴洋貨之銷路必且因此而生阻滯此用金而不知變通之斃也考英國曩時鑄錢亦用金銀銅三品通行於闤闠間顧銅錢之用獨少其所以盛行金磅者以新舊金山產金極旺開採宏富積金充牣亦猶我中國漢時黄金獨盛之際故舍銀而用金今也金磅少而先零多名爲用金而其實不啻用銀也夫用銀不足爲病惟以銀鑄之先零隨金磅而長其價所以成今日之弊然則欲衼其弊如之何而可盖莫若金銀各自爲價金貴而先零不隨之而貴每金一磅不必定換二十先零先零之多寡視金價之貴賤而差等之然後無所偏倚中外交受其利近日美國倡議會俄法諸國於比利時所議亦係此事目前雖未經會議然苟能兼收並聽集思廣益必有善法以處乎其間興利而除弊可拭目俟之而余之所言亦比於干慮一得云爾 
[漢皋雜佩]  
捕務之所以廢弛者由於捕與賊通同一氣捕旣以豢賊爲生計卽以誣良爲長技良民之受其害者控訴無門不得不以阿堵物爲轉圜此捕役之鋒所以不可攖也有王姓者漢鎭大智坊總捕也日前挈其徒十餘人在熊家巷後街得意茶室揚言曰本坊匪徒董四六常住爾家特來拘拿又被爾釋放勢不干休登時呼地保至欲將該茶室主送官懲辦該茶室主膽小如鼷恐一入公庭卽有傾家蕩產之憂遂求地保調處出錢二千給王始得寢事一回顧見四六在旁與王等一笑而散有知其事者謂王從前曾邀該茶室主入夥蹉跎至今並未消號王遂得藉端誣詐也然身充捕役者任意妄爲竟至於此欲期盜賊潛蹤豈可得哉○漢鎭橋口外有某甲者於上月十八日婚娶交拜禮成親朋滿座齊入洞房喧闐笑語甲因料理喜事數夜未眠見閙房者甚衆默念是夜諒不能與新人同夢一至黄昏卽向别榻就寢諸親朋興高采烈閙至四點鐘始散新人遂閉門滅燈衆以爲錦衾獨寐也及日上三竿依然高臥衆以爲疑入户視之巳以三尺紅綾自縊賀者未去吊者又來新郎處此正不知何以爲情也 
[巴山寒色]  
　　新任宜昌府存太守厚發電至宜謂不久卽當履任現任逄太守以試事不能中輟遂定於九月廿五日考試武童外塲是日天氣晴明揚鞭走馬者自能各盡所長也○東湖縣許大令之　卸篆後卽於九月廿三日搭江通輪船晉省脊屬先行大令出大南門登舟文武各官臨歧相送冠蓋紛紜城内外居民鋪户多有擺酒餞行者大令到處句留依依不捨說者謂大令在任三年其得民心如此有足動人歆羡者○南關外洋碼蓋造洋房泥水匠木匠不下千數百人朝夕從事邪許之聲相聞不日告成氣象當爲之一新矣○孔學憲按臨荆州文試已畢九月二十日接試武塲月底可以竣事定於廿九日在荆州起馬乘輪來宜大約十月初二三日可以抵埠目下學院街鋪面密如鱗次可卜利市三倍矣 
[皖中雜錄]  
　　新授江西吉南贑寗道周觀察浩於初二日行抵安慶旋卽乘輿入城謁見沈仲復中丞晤談片刻興辭而出拜會兩司及各同寅各官亦以禮答拜聞觀察此次引見南旋道出皖江小作句留卽當赴任履新○近日到有難民約計百數十人逐日向各鋪户乞錢據稱係湖北沔陽州人因遭水災遠出謀食鳩形鵠面見者爲之惻然○保安營杉板船創自同治年間爲守護關卡而設各杉板哨弁悉由藩憲差委各哨弁每於新任藩憲下車時百計夤 
 
 

Page 2

 
 
緣嵩書農方伯廉明素著嫌怨不避訪知積習深堪痛恨遂將華陽安慶大通運漕巢縣一帶守卡杉板哨弁差使更調廿三名所札委者均係撫標候補各武弁仰見方伯遇事整頓眞能鐵面無私也 
[海外鴛鴦]  
　　東瀛有奇女子焉名多眉一名小梅姓野間世居兵庫縣神户市葺合村平民藤八之妹也後歸華人鄭君少川鄭本世家子因早失怙恃棄舉子業改習西學通泰西文字年未弱冠卽由西人聘至神户主理某洋行銀錢出入事獨居異地未免顧影凄凉遂納小梅爲室其時小梅年方二八婀娜其貌貞潔其心入門後見鄭君玉貌翩翩雖已心許然猶恐有紈扇秋風之慮要以盟誓而後定情未幾珠胎孕結連舉丈夫子二人針級哺乳無不躬視越七載鄭爲東人調至長崎布郎洋行小梅携兒以去特請館師課之讀居　鄭不在家小梅于敬帥之禮有加且秉性慈善四鄰之有貧乏者輙周濟之以故賢聲藉藉人皆羡鄭之得内助焉嗣又生子二人家中頗不憂匱乏小梅仍視操井臼不異曩時至今夏鄭自念娶妻若是亦可上慰先靈决意禀請理事官照會兵庫縣永結百年之好張子豫司馬准之當備文前去八月間接兵庫縣回文准爲夫婦改隸華籍鄭與小梅奉到文憑以爲得遂平生不勝欣喜安排黄菊開時重行合卺禮并肆筵以招親朋詎料禍起倉猝九月初小梅一病不起彌留時以不得同返珠江爲憾大呼一聲而逝年祗二十九歲聞者惜之病時鄭親視湯藥夜不解帶者數日殁後悉遵華禮棺殮出殯之日東西人士及司鄕親友偕來執紼不下百數十名柩前有紙紥花數十盆紅縀旐一具白綢輓聨數對四子衰絰哀號感動行路柩用紅呢罩以十二人舁之延日僧八名送至大浦海關碼頭渡過對港伊那山暫厝於興福寺之左厝畢鄭率四子向各親友拜謝始各散歸是日道旁觀者咸嘖嘖稱歎不多鄭君之義而多小梅之能得人也刻下華人之納東婦者實繁有徒如小梅者可以風矣 
[扶桑晴旭] 　 
　　前任司法大臣山田伯顯義患肺炎症已愈陽歴十一月九號乘車向故國山口進發抵兵庫縣生野銀坑伯擬巡視一周至十一號午前爵夫人在京邸接生野電報駭悉伯中風猝倒於是偕伯妹坐汽車前往探望及至伯已作古十四號東京電逹長崎云山田伯遺體於是日午　九點鐘時到京各大臣及高等官三百餘名出迎復送入邸中入邸後仍以患病回京上聞日皇當勅使綾小路侍從往伯邸慰間侍從歸再頒桐花大勳章以賜之此係日例凡曾爲國務大臣者必加以優禮一朝病么卽下特旨晋位陞叙勳等山田伯文有編纂法典之偉烈武有撥亂反正之奇功故賜旭日桐花大綬章叙大勳位追贈陸軍大將以酬其勞旣發喪日皇於十五號勅使侍從東園基愛赴伯邸賜吊詞并賜祭粲料五千元同時皇后遣使皇后宫亮三宫義胤賜吊詞與太后共賜祭粲金千元十七號舉行葬禮擇地於音羽護國寺由本願寺法主大谷光尊上京主持其事因太夫人皈依佛教伯孝思不匱亦能崇奉勿替此次用佛葬所以遂死者之心也○福島少佐單騎游歴泰西近在西比利亞暫憇行蹤歸期未定日皇特賜金千元以奬其能且成其志旨下後由少佐夫人入宫代領並伸謝忱○駐紥朝鮮公使梶山氏瓜期已届上命大石正已前往接替○日皇擇於本月十號赴赤坂離宫觀菊是日午後二點鐘偕皇后乘輦出千代田皇城各親王王妃各大臣夫人以及勅任官在京奏任官各國公使領事隨員夫人等皆得陪覽御苑内依花作路藉草爲茵兩旁置花數十百種又擇黄白二種如定甲乙築成花壇覆以桐油紙路卷處卽仙禽閣爲開宴之處鐘鳴二點四十分皇與后鳴騶涖止進荻屋啜茗小憇有頃皇與后從花壇間徐步縱觀但覺芳香撲鼻龍顏大悅至仙禽閣之左自伊藤首相始各大臣樞密院議長各國公使並夫入等行謁見禮其餘各省次官會計檢查院長内閣及樞府書記官長公使館隨員宫内有高等宫各局長貴衆兩院書記官長警視總監等均自御苑入整列兩旁以伸敬禮皇與后卽命開筵於是共進閣中領宴是日皇御軍服佩勳章后御孺珍濃色薔薇花宫服其他王妃公侯爵夫人一律新裝與名花相淹映各大臣夫人中尤以伊藤後藤陸奧三夫人爲最花團錦簇疑是瑶宫謪下也 
[閩垣官報]  
　　鹽大使邱晉豐調辦建寍府轉運局務縣丞巫宜勳委竹崎關查騐差知府傅以禮調辦稅厘局提調知府侯材驥委辦善後局提調巡檢潘廷杰委辦稅厘局文案鹽大使朱丙森交卸仙遊沙溪課厘局巡檢阮福元委辦拿口厘卡藩轅牌示永安縣張朝錫丁憂遺缺酌委候補同知張文治署理閩縣知縣徐錫禮廻避遺缺以晉江縣陳受賢一经相調補又連江縣東岱司巡檢王文錦著調署浦城縣廟灣巡檢遺東岱司巡檢卽以廟灣巡檢費延祿調署 
[皖省官報]  
　　准補寍國縣鄭思賢選授靈璧縣教諭胡青雲均飭赴新任候補通判袁紀柱赴宿松提京控回並查丩務事回典史汪景鴻馬瑞麟均奉委辦順直賑捐差辦皖北牙釐潘汝杰辭行卽用縣陳瑜准補南陵縣趙煦均展假三天候補縣陸楙增解京餉回指分安徽試用從九程光熙到候補縣劉籌赴上海公幹回縣丞孫逹知奉委赴壽州提案 
[西泠畫意]  
　　錢塘縣朱大令於初一日奉大憲飭知監斬會稽縣盜犯增亞奎嘉善縣盜犯周中茂卽由縣狱提出　堂綑綁　城守營兵三十餘名解赴清波門外堞樓旁梟首旋將首級發犯事處懸竿示衆○時值嚴冬城廂上中下各叚冬防保甲差均由黄廉訪札委佐貳雜職分投辦理每夜　更再躍出巡一次各路栅門更樓等亦修築堅固煥然一新○小春以來陰晴不定天時頗覺和暖錢塘門外護國寺對岸桃樹一株忽放花百餘朶深紅淺緑宛似暮春天氣也時令不正衛生者宜如何調攝耶 
[遼陽寒信]  
　　有夏姓者置小車一輛雇人攬裝客貨藉圖微利向住萬福小車店夏則以習靜爲名另住德成棧自恃靈心妙手製造假元寳交萬福店掌櫃向恒發東銀爐兌錢已非一次日前假寳使至北城看出破綻退回恒發東追究來歴確係夏姓所製衆銀爐以其關繫大局遂向大會商議禀官嚴究以儆效尤○小船上人某甲在雜貨店買初價祗七八弔付豐泰永錢票五十弔卽欲找取零帖店夥閱票後頗以爲疑持向豐泰永照看果係𧸛鼎報知稽查處將甲拘獲究出假票係青堆子楊姓所造與甲同往將楊拘獲並將票板圖印悉數搜出楊之兄爲某棧之夥央懇東家向大會上懇情願以罰鍰了事按行使假票久干例禁關東此風素盛近年獲犯必懲非殷實店鋪不准出票假帖久已絶迹今又有作俑之人涓涓不塞流爲江湖恐大會上未必含糊過去也○九月二十四五六等日天氣晴和羊溝水窪均又開凍碧氷瀹漣輪船可以多進數艘封關之期因此展緩 
[鎭江客述]  
　　東門某機坊主某甲之妻吞烟斃命旣報案丹徒縣王伯芳大令卽於本月初三日循例詣屍塲相騐仵作喝報委係吞烟毒斃大令著填明屍格將屍收殮諭令母屬具結甲掌頰一百下一時道路傳言咸謂死者鱗傷徧體惜乎母家懦弱不敢與之較量耳○某日有轎行内輿夫某甲向清海泉浴室旁某餅店買燒餅數枚中有三枚巳冷因向店主退換店主不依儥夫遂恃强用武繼復互扭入保甲總局委員秉公研訊知曲在輿夫判令枷號餅店門前示衆其母舅現充某署差役專於孤假虎威意欲將甥祖護　委員呶呶瀆訴委員大怒移縣請辦王伯芳大令以委員所斷正直無私著改爲枷示頭門外三日○某日天雨泥　龍亭會所旁某餅店主舉步怱忙致身一傾欹左腿插入閘橋欄杆縫内折而爲兩痛絶聲喑經人舁以回家不知能保全性命否○某日招商局碼頭連米小工某姓力不勝任被米包壓倒眼珠突出寸許隨卽氣絶身亡星日復有二人遭壓尚不致有性命之虞 
[海市奇觀]  
　　海防營李統帶前次帶兵往萊州所屬昌濰等處彈壓土匪兹聞地方業已安謐統　卽於上月杪回營所帶兵勇仍駐彼 
 
 

Page 3

 
 
處以壯聲威○烟臺山後有巨石一條其形如船土人遂以石船呼之上月杪有一人僵臥其上氣息全無數日間無認領者觀其衣服亦頗整潔似非潦倒者不知何以枕石高眠千年不醒也異矣○營口往來商旅每寄跡於烟臺是以烟臺客機日多一日各相爭攬陞路旣派人接客氷路有隨船招攬客商由營口上船卽有客棧中人殷勤欵接似此同舟共濟遠勝倒屣迎門矣○烟臺爲南北各口適中之地過客往來踵趾相接亦爲逋逃者之淵藪各處巷口時有招帖類皆父尋其子兄覓其弟蓋不肖子弟或迷戀烟花或狎　匪類掉頭竟去置骨肉於不顧人心之博抑亦世道之憂也○菜蔬價貴迥異尋常來其一物價不貴而味堪適口故操淮南王術者皆獲利市玉脯晶瑩日易青銅數百衣食而外儘有盈餘天下何業不可謀生亦在乎人之自擇耳○有甲乙二人入山樵採見有野菌一叢其形如芝以爲食之可以長生入釜煮之剖分而食忽覺瞑眩難忍在地亂滚見者舁之以歸其一竟登鬼籙其一受毒未深得以苟延殘喘夫不老之方返魂之藥大率方士寓言不足供通人一　甲乙乃欲於形似者漫爲嘗試何怪求生而反速死也 
[鄂城官報]  
　　署宜都縣吳同堉見辭候補巡檢崔其釗自新關點騐兩届期滿回省銷差並蒙先後優獎二次禀到謝署江夏縣縣丞赴兩院禀知開津水閘候補通判林宴春卽用羅葆熙俱解六批京餉禀辭候補同知施啟華奉委調專辦善後局銀庫收支禀見謝署孝感縣縣丞潘遵枋禀見謝署宜昌鎭蔣卸中軍事代理督中協謝任事候補通判林源候補縣馬驥俱奉藩憲委解八批京餉署武昌衛楊銳泉武昌府經歴曾鴻俱禀知任事准補黄陂縣灄口巡檢蔡敦恒禀見謝藩憲牌示棗陽縣典史員缺飭准補之汪澤霖赴任黄建藩奉委辦理河溶釐局赴兩院禀謝候補縣羅覲瑞禀見謝調辦張家灣釐局准補黄岡縣團風巡檢夏延彭禀見謝准補孝感馬溪河巡檢馬二堃禀見赴兩院謝准補牌示 
[潯陽官報]  
　　升授江西吉南贑寍道督理贑州關務周翰如觀察浩陞辭出都道出滬上於本月初四日午刻抵九江各官以禮迎迓觀察拜謁鎭道以次各員後暫駐襜帷擬卽於日内赴省○九江關道涂觀察於本月初三日課試濂溪書院肄業生童生監題我亦欲正人心息邪說距詖行放淫辭以承三聖者童題古之爲關也詩題賦得梅花未動意先香得香字○九江府崇太守札委候補巡檢朱明齋少尹偉赴彭澤縣催解地丁錢糧於本月初四日就道矣○九江關道涂觀察督辦貢甆刻已就緒遂委鄭幼戟明府輔清由海道管解入都於上月二十八日附某輪船北上 
[憲示照登]  
　　江西巡撫德爲曉諭呈　票布免其治罪予以自新事案照光緒十七年六月十一日欽奉上諭哥老會匪最爲地方之害疊經降旨查拿並經各該督撫先後獲案奏明懲辦惟此等匪徒行蹤詭秘動輙糾集黨羽乘機煽亂甚至造谣惑衆潛謀不軌著各直省將軍督撫嚴飭地方文武隨時留意實力查緝如有訪獲會匪首犯卽嚴行懲辦凡地方良民有誤買保家僞票呈繳地方官者免其治罪其有向充會匪自行投首密報匪首姓名因而拿獲者亦一律宥其旣往准予自新務卽出示曉諭俾衆咸知總期嚴懲首要解散脅從以除奸冗而安良善是爲至要將此通諭知之欽此前經本部院恭錄出示曉諭在案今查萍鄕縣大安里地方有匪徒鄧海山等勾結爲匪聚衆起事當經大兵前往剿洗現在匪首就擒解省訊明凌遲處死其餘在會匪黨經官軍擒斬並拿獲正法者不可指數皆由甘心爲匪自罹法網以致身家莫保骨肉分離本部院仰體朝廷法外施仁之意不憚諄諄告誡以期保全民命除仍飭嚴拿著名首要各匪犯務獲究辦外合再山示剴切曉諭爲此示仰闔省軍民人等知悉爾等須知謀反大逆罪十寸礫萬不可聽信會匪造言煽惑買票入會潛謀不軌大干法紀家破身亡自示之後務須父誡其子兄勉其弟務爲安分良民勿被匪人煽惑如有無知愚民悞買票布准其遵照諭旨許赴地方官處呈繳免其治罪其有向充會匪自行投首密報匪首姓名因而拿獲者亦一律寛其旣往准其自新其各凛遵切毋違特示光緒十八年九月 
[聖節停刑]  
　　本月初十日恭逢皇太后萬壽聖節本邑英讞員蔡二源太守照會英美兩國領事停訊三日 
[西人賽會]  
　　昨日寓滬各西人在賽馬塲羅列珍禽奇獸任人縱觀一時飛者走者羽者毛者引吭長鳴君絶塵飛駛者無不矜奇炫異各顯所長午後更召西國伶人八音迭奏一時中西士女聨袂往觀丹楓鳥柏之間雜以繡　　軿無異小李將軍圖畫亦一年之勝會也 
[甘爲情死]  
　　浦東廿四保廿二圖陳家宅地方有鄕人陳某者素習耕耘尚堪温飽其弟某甲在滬城四牌樓　帶習業幼時由其父聘定某姓之女爲室擇吉本年十一月間迎娶不料甲暗與左近某氏女有私明來暗去已非一朝海誓山盟兩情繾　近以吉期將届甲遄回家向母兄哀懇欲將某姓女退婚願與意中人白頭偕老母兄以旣有成約豈可翻悔况濮上桑間必無佳女子豈可使主中　止色告之而甲一縷情絲終難斬斷央懇再四迄無成議遂悵然回店乘間將情告女至前晚女以今生旣難如願誓欲相隨地下遂呑服紫霞膏迨家人知　急爲施救則巳香消玉殞矣卽於次晨備棺成殮甲聞信之餘以女爲己而死不忍獨生亦效女之所爲僵臥店中各夥以甲良久不起近前撫視則已體冷如　矣　卽知照家屬催令來滬將屍收殮此夕滄江空灑招魂之涙他年青塚當生連理之枝甲與女豈非所謂情裡耶然發乎情不能繩以禮君子無取焉 
[無賴拆梢]  
　　著名流氓顧素卿卽小霸土馮柏英卽老江湖道羅和尚及巳革汛捕阿菊等十餘人迭次犯事經前任上海縣陸春江大令訪拿懲辦迄今爲日已久依然怙惡不悛在小南門外成羣結隊遇事生風拆梢打　日有所聞前日下午有錫箔店主某甲在小南門外倉街地方行走若輩見其懦弱可欺以碰撞爲名將甲軋住欲拉至吉羊樓茶館評理甲婉詞乞免若輩大肆咆哮正在窘迫時適有巡勇到來始各鳥獸散 
[會訊抵銀轇轕]  
　　葡萄牙國人甘德司投領事署訴稱華人徐成貴倩張大生將楠木抵銀三百五十兩老椿記吉記棧主高篆香擔保立有抵據載明按月一分起息以三月爲期逾期不贖展限三月利銀則須每月照付如期滿不贖及不付利銀聽憑拍賣餘則找還無則向之找補設徐有不合情事惟保人是間其據由徐簽字高鈐圖記爲憑此去年八月事也及逾期屢經知照高一再躭延不得已將楠木倩永發洋行拍賣得銀七十八兩五錢除所得銀兩外照本利尚少三百三十五兩一錢八分請爲道繳師正領事據情照會英讞員蔡太守太守卽飭傳集訊旋由高禀明徐在臺灣淡水縣境叩請關提太守准之刻已關提到案訂於昨日下午會訊歸正領事委繙譯官畢君至公廨訊供供詞甚長容再詳錄 
[姘婦吞烟]  
　　湖北人蕭某者以售熟牛肉爲生勤儉自持頗甚温飽與蘇州人某氏姘識在法界同安里賃得小樓房居然比翼雙棲初六晚忽因細故口角該氏潛服阿芙蓉膏經蕭知覺多方施救終不得愈一縷香魂竟歸泉壤蕭正欲棺殮不料被氏之親串邀集無賴多人前去滋擾不許收殮蕭知勢不能敵奔赴捕房控訴旋由包探孫錦榮前往拘拿諸無賴聞風逃遁矣 
[縣案彚錄]  
　　前日有沈寳春投上海縣喊冤晚堂由帮審委員竇奠高明府研訊沈訴稱係本邑人今年五十歲住治下廿一保十七圖陳家巷地方耕種度日生有一子現巳娶媳日前媳婦歸寍我家四首四里之遥有趙榮山顧關濤等前日诡言失去衣服贓在小的家中突於昨日下午四點鐘糾同不知姓名者多人乘小的在田耕作將棉花三十五包及田單雜物衣服等物一併攫去迨小的聞信赶回勢已不及當時訴 
 
 

Page 4

 
 
知地保　　山置之不理是以投案請究明府得供飭候飭差協保查明禀覆○英租界友興茶棧向用董萬利爲工頭嗣董因事停歇另雇馮桂芬作工董因此懷恨唆使王和厘手持利刃向馮尋仇馮因此情急將王等拘送公堂蔡太守飭送上海縣訊辦前晚竇明府升堂研訊先有張從義董老和　案聲稱我等爲炒茶葉董事友興先用董萬利爲工頭每日除飯食外再給工錢二百四十文近日棧主以工資太大欲改爲包飯每工三百文董因吃虧太甚是以停歇不料馮桂芬竟往包做有碍定章董等向論反遭毆打叩求明察馮供稱係徽州人在友興棧爲工頭被董萬利出塲覇阻不准小的工作　又唆使王和厘持刀向小的尋仇因此情急扭控公堂轉解憲案王供稱係徽州人與馮同業前日小的在英租界浙江路行走忽被毆打反遭拘送公堂小的身上受傷叩求騐究馮又稱小的並未行兇王實係裝傷圖詐明府著仵作檢騐王傷旋據喝報王和厘僅受微傷尚無大碍明府謂張等曰爾等旣爲董事理應秉公辦事不可意存袒護王和厘著自行醫洽馮桂芬暫行收所聽候再核 
[英界公堂瑣案] 　　 
　　包探陳阿九禀稱小的查得鎭海民婦邵樂氏被同鄕拐匪謝崇耀卽謝重　及龜子虞連生卽虞炤如誘來滬上今在虞所開花烟館内爲娼適爲氏兄樂士吉所見欲向領回謝虞不服以致互相爭閙是以拘案請訉邵樂氏供稱小婦人原籍浙江鎭海縣今年三十二歲丈夫邵長茂現在出門工作不在家中小婦人被謝虞巧語花言誘來治下謂薦爾傭於某姓每月可得工資洋銀三元小婦人悞入牢籠於九月初六日離家來滬卽被挈至小東門外虞所開花烟館内盒令賣娼蒙哥哥援出火坑願卽隨之回去樂訴稱邵樂氏是小的之堂妹妹夫現在原籍堂妹被謝虞二地棍誘來治下今得尋見向領不放且敢逞蠻幸由包探拘來叩求判斷謝供稱小的亦鎭海縣人　樂氏囑小的挈來治下薦作傭工小的因薦至虞家並無偪令賣娼之事虞供稱小的素無恒業不得巳而開設花烟館祗一妻子賣娼並無他妓邵樂氏自願傭於小的處並不接客　乞施恩蔡太守飭一併移送鎭海縣究辦○訓捕頭禀稱李金標手持鐵練石墩向租界中各鋪户强索錢文是以拘送案下李供稱小的係上海縣人貧迫無聊忝顏爲此以後不敢再犯矣此次尚乞恩寛蔡太守飭移送上海縣請黄大老爺發落○包探顧阿六禀稱陳阿生竊取某西人家值洋銀十五元之絨毯一條經小的查獲人贓解送案下陳供稱小的係浙江定海廳人竊取西人之物自知該死尚求太老爺法外施仁蔡太守判令笞責一百板押候備文遞解回籍贓仔捕房以待給還失主○包探顧阿六禀　晉夢弼潘慈二人前在京師廣益皮　號竊取皮統若干携之來滬經小的拘送案下大老爺諭令知照失主來案質訊現在接有回信言失贓甚鉅今將晉　送案請辦晉卽李良坡潘卽張小全同供稱小的均山西人家有父母只乞施恩蔡太守飭將人贓移送天津縣一面著捕頭傳電告知京師廣益號逕投天津候質 
[法捕房瑣事]  
　　曹朗岩訴稱有蘇協初者向在滬南章協成號内爲夥於今年六月廿八日停歇因無處棲身暫在小的處居住襄理雜務繼有友人談及謂蘇作事不甚妥當本欲將伊辭歇緣小的老母在浦東患病須往探視八月廿三日將帳目結清託蘇照料一日不料乘間用計將大土七十六兩新土七兩及剪碎土數包席捲而逃小的屢次尋訪昨日始在英租界遇見扭送捕房今由英公廨訊明十六鋪與治下逼近是以派差送案蘇協初供稱小的與曹本係合夥營生曹專造僞土每大土一兩作僞土五六兩由小的送至各鄕鎭分售八月間送土赴鄕偶不經心在車上失去僞土三十餘包自知疏忽不敢回店曹所控者均屬子虚同轉謂所失之土理應賠還供稱小的有鋪蓋衣箱尚在曹處可以作抵同轉以兩下均在租界之外　閱帳據諸多未便著將原被送往十六鋪保甲局核奪○三洋涇橋畔吉記小烟館主鄭阿海訴　姚德福偕某甲等開燈吸烟乘人不備串竊烟槍一枝乘機逸去僅將姚拘獲送案同轉以姚不認行竊著交保帮同尋緝○小東門外蔡文泰鮮魚行夥蔡新喬訴稱魚販曹才元乘忙亂時混入店中以購買鮮魚爲名乘間行竊今晨又竊鯽魚一籃逃往址六鋪外經小的追獲送案請究同轉　將曹管　三日魚交蔡領○擺舊　攤之潘木金經南匯縣差役拘押捕房巳詳前報昨晨該縣差役楊吉投案禀稱今年閏六月間潘木金與南匯人李步卿等在鄕設計誘騙婦女潘係案中之白馬蟻奉文來提尚有信牌呈閱同轉閱畢商諸祁繙譯官判將潘交楊帶去歸案辦理○積竊張長林陳東庭等在長江輪船行竊搭客物件被法捕房包探拘獲送至公堂判各責三百板枷號兩月在案禮拜五下午葛同轉蒞捕房將兩賊逮案各　五百板免其枷號昨晨轉解公堂當飭護勇將張長林送縣請遞回江陰原籍陳東庭解往常州 
[助賑誌謝]  
　　今年丹徒蝗旱爲災倍於戊子饑苦情形業經屢次次登報雖蒙恩旨截糟而地廣户繁補苴難徧本地紳富自戊子竭力捐助後迄今元氣未復縱使解推不吝終屬杯水車薪所望海内諸大善士集腋成裘活此民命今蒙崑山陸福森大善士不分　域助英洋九元倡義舉之先聲闢善門之前路從此聞風繼起巨欵頻頒鴻雁得免於哀鳴鳩鵠頓還其生色功德詎有涯哉除已由正和信局寄繳局收外特附報章藉鳴謝悃[  京口籌賑局同人公具]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
