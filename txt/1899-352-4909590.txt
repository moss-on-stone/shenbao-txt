# 1899 - 352 - 4909590

 

Page 1

 
 
[紹屬諸曁縣水災乞振啓] [  申報館協振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現屆隆冬朔風告至災黎百萬何以爲生敢告海内仁人君子概解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑶好宏结善緣萬　多固拜賜少亦懷仁集腋成裘聚沙爲塔博施衆濟用解倒懸本館同人有厚望焉 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尙實學稽古之士允宜家置一編惟惜坊間所印均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈一 
[嚴懲淫兇說]  
　　昨日本報紀强姦釀命一則事係得之京師訪事友人來函大旨謂十月杪彰儀門外迤北城下忽陳一女屍旋由屍屬認明報請西城司指揮會同五城正指揮一再相騐委係强姦後用繩勒斃遂飭差嚴緝兇手本月初三日西城外坊署差役查獲此案正犯五名均係附近著名棍徒送坊刑訊供認輪姦後用繩勒斃以圖滅口坊官乃命收禁候覆訊核辦執筆人閱至此不禁髮指眦裂怒匪徒之罪不容誅而又歎此女之情殊可憫也夫天下兇殘之人至强盜已已極風高月黑刼物殺人至慘極殘無可寛恕然推其意無非因飢寒所迫爲此辣手狠心且事主苟不攖其鋒未必遽動傷人之念故自來義俠之輩間有溷跡緑林中者惟兇惡棍徒輪姦良家婦女旣喪其節又傷其身兇暴情形較强盜而更加一等以故國家定律懲辦從嚴查律載凡强姦已成者絞監候未成者杖一百流三千里而輪姦良家婦女已成者審實後照光棍例爲首擬斬立决爲從同姦者擬絞監候同謀未經同姦者攺發楫邊足四千里充軍因而殺死本婦者首犯擬斬立决梟示爲從同姦及帮同下手者均擬斬立决同姦而未下手及下手而未同姦者均擬絞立决其同謀而並未下手及未同姦者發遺黑龍江給披甲人爲奴如致本婦自盡者首犯擬斬立决爲從同姦者擬絞立决同謀未經同姦者發　黑龍江給披甲人爲奴蓋以强姦與輪姦雖情皆無可輕恕然以一人而姦一婦女卽甚恃强苟婦女抵死不從未必卽遂其慾念故律有已成未成强合和成之分必須斟酌定罪若輪姦之案以數人强捉一婦女輪流姦污其兇　情狀不第孱弱之幼女難以抵禦卽剛强之壯婦亦未易支撑淫兇不法莫此爲甚故定例一經審實立置重典今觀此案以五六健男子輪姦一十七齡之弱女又以恐被洩漏遽戕其命若不按例嚴懲死者有知其亦何能瞑目哉或曰匪棍之淫兇不法亟宜明正典刑固聞命矣然此女苟靜處深閨亦何至遽遭强暴不知論人者須察其境遇不宜過存刻覈之心蓋富家之女生長名門素嫻女誡居則有保姆擁護出則有婢嫗追隨繡閣嬌姿外人本無從輕覷苟非桃花輕薄姓喜放誕風流自不難保璞守貞白圭無玷獨至小家碧玉貧薄自傷勤提汲以奉晨昏藉針黹以供甘旨逢門卑淺豈能不露春光而浪蝶游蜂卽隨處肆其窺伺於此而能以禮自守不貽桑濮之羞已屬可欽可敬萬一忽遇要事踽踽獨行又或地鮮人蹤時當昏暮强梁猝遇非禮相干此際榮辱死生在於俄頃苟非胸有定見何肯輕性命於鴻毛是其境之苦與遇之艱卽使忍恥偷生猶當相諒况香消玉碎更以一死殉之者哉故地方有司凡遇此等案件必須詳加根究盡法嚴懲切勿泥救生不救死之說稍存姑息之見使死者含憤莫伸生者縱惡愈甚是則刑罰平而風俗亦不至日趨於衰矣予故因此案而推論及之願以質諸有刑責之君子焉 
[中韓換約]  
　　前者中國明廷特遣徐晉齋星使赴高麗議訂通商之約高王竟夜郎自大趾高氣揚以致議久不决兹者日本東京日日新聞登有高麗電信云此項約章議定之後已於東歴十二月十六日卽華歴十一月十四日在韓京交換矣 
[預防决裂]  
　　南洋新加坡叻報云中國總理衙門接准吉林將軍文牘内開據稽查東路委員稟報俄兵於西歴十月中陸續運至波西特海灣者計共三萬名之多自上月首禮拜起每日列隊　操以一萬人爲守兵二萬人爲戰兵歴三禮拜之久隊伍甚爲嚴肅現皆駐紥原處靜候軍令如此舉動大有可疑曾照會俄營詰問其故俄官答以預防與日本决裂云 
[呂宋新例]  
　　南洋新加坡叻報云駐小呂宋之美官下令凡華人之至本署領照者須每人映呈小影三紙自上月十五號頒行此例後中國紳商及領事擬卽照請革除然亦恐難如願至於華人所領丁稅准照如越一年不換卽視爲廢紙若是則華人之從前者苟不及此時回去恐以後將周折不堪矣 
[宮保言旋]  
　　香港循環日報云廣西提督蘇子熙宮保奉旨勘劃廣州灣法界事宜刻已勘畢本月十四日乘某兵艦返省垣沿途兵船砲艇咸升砲以迎隆隆之聲連綿不絶旋假水師六營公館暫駐襜帷翌日拜會各大僚與保留守晤談良久 
[擇地建塢]  
　　香港循環日報云中國北洋海軍中所購海天海圻兩兵艦原議入閩省船塢興修嗣因馬江塢淺難容而又無餘地可以展拓船政大臣爰於福建三沙口覓得一地繪圖貼說移請總署入奏一俟俞允卽須創建第一等船塢配置最新機器俾可修治容積八九千墩之大輪船 
[臬憲閱操]  
　　南昌訪事友人云江西臬憲陳雨人廉訪自經撫憲松鶴齡中丞檄委總理水陸營務事宜卽於本月初十日詣順化門外大教塲校閱威武新軍及剛字振武選鋒城守標防各營勇丁新練洋操大陣並槍砲刀矛各技至水師各砲船因章江水淺未便調閱須俟水漲後調至吳城一帶合操 
[贑省籌防]  
　　南昌訪事友人云江西撫憲松鶴齡中丞以外侮紛乘防務亟宜嚴密九江爲　江要隘七省通衢而湖口尤爲江右門戶深恐各營布置或未周詳爰札飭臬憲兼總理水陸營務事宜陳雨人廉訪前往查勘務使江 
 
 

Page 2

 
 
防鞏若金湯外人不敢妄生窺伺亦有備無患之道也 
[添招團勇]  
　　九江訪事友人云日前德化縣應莘臣大令頒發示諭一道略謂保甲團防均爲當務之急現奉上憲行准部咨添募練勇以期鎭懾地方等因除已設練勇四十名外現定自十一月初一日起添招練勇二十名仍循舊章官督商辦俾與保甲相輔而行所有各商每月所捐團防經費自十一月起照原捐加五成收費該商等須知此舉係爲保衛地方起見務各踴躍輸將以成善舉毋稍觀望云云似此實心任事諒能使萑苻絶跡雞犬無驚也 
[川中不靖]  
　　客有自蜀之重慶襥被赴漢皋者語本館采訪友人云蜀中匪首張申糾黨在仁懷縣境揭竿作亂戕官刼獄勢甚洶洶遠近震驚盜賊遂因而竊發四方行旅咸有戒心 
[湘中匪亂]  
　　漢口采訪友人云傳聞湖南衡山縣境近有匪徒嘯聚醜類盜兵潢池地方官深恐滋蔓難圖業經　禀上游調兵往剿而鄰境已民心震動幾於雞犬皆驚矣至如何起釁確情且俟訪明再錄 
[鳩兹患盜]  
　　蕪湖采訪友人云縣治北鄉寡婦磯民人吳大貴家於本月初六日之夜被盜行刼一時杯弓蛇影到處震驚缘下游相距二十餘里與當塗接壤之四褐山久有小刀會匪嘯聚近更肆無忌憚布散謠言時指名將刼何家苟不賄以兼金卽可禍不旋踵因之鄉村富戶非募集丁壯徹夜環衛卽思遷地爲良本月初十夜又傳聞將劫張子培及晉成菴兩家旋以兩家備禦極嚴若輩遂不敢孟浪從事弋磯山離蕪湖三里許磯上建有美　福音教堂及施醫院樓臺壯麗遙望之如雲中貝闕天際珠宮十三日向晚教士赫君見磯下驀來小划船十餘艘每船皆有壯丁四五人疑係緑林豪客急遣人報知地方文武各官隨由保衛營統帶饒守戎精健營帮帶周君星夜督率勇丁數十名前往巡綽迨翌日天明划船解維而去始拔隊回營又聞隔江無爲州城内近亦有匪徒黏貼匿名揭帖造作蜚語膽敢約期初十日焚毁某國教堂雖屆期未見有何事端而小民已驚惶失措矣 
[作僞宜懲]  
　　南昌訪事友人云本月初七日江西南昌府江訒吾太守訪悉本署西轅門外某姓匪人有糾聚黨徒私雕僞印作爲種種不法情事爰飭新建縣江雲卿大令嚴密查拿大令卽於是夜二更後不動聲色督率公差前往拘獲甲乙丙三犯查出私雕之江西撫藩及兩湖山東各督撫關防敕命僞寳及僞部照僞實收僞札文僞功牌僞誥敕各種板片合裝一箱呈請大憲查核似此不法匪徒國法森嚴當萬難稍從末减也 
[釐卡病商]  
　　中國因庫儲支絀抽取貨釐此亦計臣不得已之所爲並非好爲誅求以病商旅也乃官吏但圖肥已罔恤商艱以致事司巡丁每多方婪索本館曾屢次箸爲論說痛切言之　又得友人手書云中國之弱弱於官塲朦蔽罔利病民卽如百貨抽釐原以助餉需非以供中飽乃釐卡林立節節爲難迄今三十餘年釀爲厲階商民交困卡上司巡各役賄賂公行上憲置若罔聞一任敲膚吸髓無濟正用徒飽私囊棘地荆天怨聲載道仰維我朝聖謨廣運子惠元元各大憲爲國爲民應速將各卡撤裁别籌餉項果使全無弊竇涓滳歸公則商民具有天良當無不輸將恐後所可惡者各商每運貨過卡遵章報捐而司事巡丁例必額外苛求横肆要索迨至下卡照票索亦如之否則不獨任意罰鍰甚至將貨充公使商民貲本盡失朝廷三百年來深仁厚澤瓌於若輩之手以致謗讟沸騰夫國家所恃者民心耳民心渙離國何所恃所望羣公袞袞咸以收拾民心爲急務庶得上濟國用下體商情蓋不勝翹企望之焉本館按以上所述或出自憤激之談然湯臨川云事之所必無者安知非清之所或有是在有司榷之責者俯采芻蕘有則攺之無則加勉斯可耳 
[潯郡官塲紀事]  
　　九江訪事友人云武寗營都司前署九江中衡遊擊萬雲衢遊戎鵬皋升授贑州鎭中衡遊擊入都引見上月杪事畢回潯謁見鎭道府縣各官並拜會同寅然後赴省○九江城守營守備熊衛廷守戎鍾秀升授浮梁營都司引見後已於上月杪回潯謁見各當道事畢郎赴省○九江存城把總史永成把戎長發奉鎭憲宋佩珍鎭軍檄飭典德安汛郭雁臣把戎题名互相調署○前辦九江土藥局務彭星階明府騰瑞奉潘憲張筱船方伯檄飭辦理滁槎釐卡已於本月初旬挈眷到差矣○贑州府賈韻珊太守孝珍卓異引見事畢言施本月十二日附招商局江永輪船抵潯拜謁各當道旋卽回省 
[皖省官塲紀事]  
　　安慶采訪友人云委署安徽繁昌縣熊明府瑞生於本月初二日因病出缺藩轅牌示委候補知縣左大令元麟前往署理○本任宿州　刺史中純前經上峯因案撤回兹者藩轅牌示飭回本任○正任五河縣楊大令汭已於本月某日由藩憲飭回任所供職矣○新選涇縣汪明府贊綸祁門縣夏明府曾佑准補東流縣郭明府繼泰均經藩憲飭赴新任 
[鶴樓寒笛]  
　　武昌訪事友人云京口瀕臨大江素多水患前由卾督張香帥籌撥鉅欵修建隄圩迄今尚未工竣本月某日各工方從事畚挶忽於土中掘出古棺一具長約一丈數尺周圍朱漆顔色如新委員徧加查考並無銘誌未知爲何代人物乃飭人舁至高阜掩埋并立碑紀其事○招賢里爲附省鄉落湖港紛歧每有不法匪徒在彼私鑄小錢入市混用事爲署按察司孟志靑廉訪所聞密飭保甲委員查緝近已拘獲二匪并起到私錢若干解省請辦想三尺法具在不能爲若輩寛也 
[交甫遺音]  
　　漢口訪事友人云本月十一日之夜半邊街靑林茶樓門外有痞棍二人不知因何起釁肆意扭毆甲兇橫異常突出利刃向乙猛刺登時殞命旁人見已釀成巨禍立將甲扭交地保送官想須縣主蒞塲相騐矣卾省所鑄大小龍銀早已風行海内近日武漢忽有不法匪徒用銅質依樣仿造入市混兌受其欺者指不勝屈　得地方官嚴密查緝以維圜法而利民生也○邇來餉源支絀籌欵維艱大憲擬就武漢等處徵收烟酒糖捐以資挹注漢上操酒業者不下百餘家聞信之餘聨名禀請籌餉局從輕辦理未知能如願以償否○漢鎭每有一種拐匪專用迷藥誘騙婦孺受其害者指不勝屈近日此風尤熾官斯土者其亦思爲民除患否耶○漢上民風强悍每遇睚眦小忿動輙鬥毆以致殺人釀命之案時有所聞自本朋初旬以來因此報官者已多至下餘起何愚民之不知懲忿若此耶○本月某日之夜漢楊府署被妙手空空兒竊去贓物甚多刻下方飭捕役嚴密查拿未知能否拘獲也○卾省烟酒糖捐近已將次開辦漢陽縣何蔚生大令邀集紳土籌商一切事宜務臻妥善○前者夏口廳署寄押漢陽縣人犯計百餘名之多近由漢陽縣主飭差解回至於女犯則另押涂家廠後原擬在三義殿喬家巷建造翼房嗣以經費難籌已作爲罷論矣 
[小姑眉黛]  
　　九江訪事友人云西門外官洲放馬塲爲武營牧馬之地近被劉某陳某將毗連是處之地售與粤人李廣記佔及官地數十丈據云行將轉售與某西人事爲九江鎭總兵宋佩珍鎭軍查悉卽於本月初七日率部下三營官及都守千把會同德化縣應莘臣大令前往踏勘丈量以便照章核辦○西門外江上昔年旗昌洋行曾毁一輪船至今尙半沉半浮每當水退時輪軸現於波中頗與行舟有碍現在鴻安公司擬在此處安設躉船先於本月初十日雇一洋兵前來察看洋兵頭戴銅帽足登鐵靴身穿泅水衣胸前背後各繫洋鉛二塊面罩洋鏡鼓動機器深入水中約歴兩點鐘時始出旋定於是晚十點鐘時用炸藥將壞船轟去九江鎭總兵宋佩珍鎭軍聞之恐礙及近處居民立卽傳諭禁阻並派兵士前往彈壓人皆頌之○潯城三聖廟住持僧拂塵平日待闍黎慧全頗極嚴厲慧全銜之本月初十日拂塵圓寂已裝入木籠矣能仁寺僧 
 
 

Page 3

 
 
官廣容因見龕甚狹小略一啓視瞥見拂塵一目　耳已失所在遂疑慧全乘間下毒手因浼某武弁稟知　憲宋鎭軍移請縣宰應莘臣大令前徃相騐提訊慧全堅稱被鼠咬去不知究竟若何也 
[華令來申]  
　　前日華亭縣王緯臣大令得庚因公來滬旋命駕入城詣各署投刺拜會至上海縣署時縣主藍雲峯大令延入花廳茗談良久而别 
[公廨停訊]  
　　昨日禮拜六爲法租界公廨訊案之期適讞員朱森庭明府隨同江海關監督蘇松太兵備道憲余晉　觀察迎接兩江總督劉峴莊制軍因飭丁咨照何繙譯官暫停讞政 
[絲廠控案五志]  
　　意商源記絲廠控新閘巡防局員連二尹一案前已四志報章兹經本城采訪友人抄錄道憲俞晉珊觀察批廠中執事人俞國鈞牘尾云此案因流氓拆笆起釁該局員並不查勘訊究輒將該廠用人高阿大一再責打繼以枷示甚至因需索不遂率勇赴廠將該　之子鶴年拖去管押種種荒謬殊堪駭詫查源記絲廠爲意商所開卽或管事人等有不合情事亦應禀明本道核辦豈容該局員任情妄爲惟一面之詞遽難憑信仰保甲總巡戴令立卽秉公確查據實稟覆毋稍徇隱切切違式特飭至於奉委往查之總巡戴子邁明府及帮辦總巡朱森庭明府已於前日查明一切據情禀覆道轅二尹則拜意總領事計細君備陳顚末然尙未悉觀察如何核奪也 
[匪棍被拘]  
　　無賴榮金發等在南市一帶魚肉鄉愚受其害者害者不知凡幾近爲上海縣主藍雲峯大令訪聞於前晚密飭幹差協同十六鋪地甲至南市王家馬頭協和酒館樓上拘獲押解至縣署稟知大令候提案訊究 
[索詐宜懲]  
　　金陵人畢松培前在法界捕房當庖丁因事斥退後僑居餘慶里近聞天津人趙曾氏控孫明山經理棧務侵吞洋銀三千餘元經前讞員鄭景溪大令斷給銀三百兩遂唆使復投公解控追讞員朱森庭明府查閱前卷著孫遵照前斷將銀給趙曾氏具領畢見氏領銀後詐稱代向中西官說項可將此疑如數追償現計各項開銷共需洋銀二百餘元旋在美界閬園烟館逞强婪索趙曾氏以案尙未結置之不理迨後屢投公堂控訴明府復斷令孫償銀三百兩令兩造各具遵斷切結呈案事貪心未泯偵知此銀由某錢莊經付遂冐稱包探夥役謂某錢莊夥曰爾莊付銀時須待我到塲莊夥不依致相齟齬事爲捕頭訪聞卽倩包探將畢拘拿詰問畢堅不承認爰傳趙曾氏之甥吳又新質對畢始語塞捕頭以畢包攬詞訟冐充探夥任意勒索種種不法罪不容寛著押候解送公堂禀請明府從嚴究辦 
[押繳派司]  
　　德商裕興洋行主人投本管領事署控華商富記洋貨號主俞富泉定貨不出德領事函致英美租界公廨請傳案訊核昨晨讞員翁笠漁直刺飭差傳俞會訊裕興洋人訴稱富記號主俞富泉曾向行中定購洋布一百餘匹迄今一月尙未提出今旣到案請將派司追　以便另售俞供商人定購洋布一百餘匹已付過定銀二百元並非不出實因市價略漲洋人不肯發貨尙求鑒察直刺商之福繙譯著將俞押候交人保出限七日内總還派司 
[棄雞逐鶩P ] 
　　某銀爐小主人徐三喜作狹邪游與英租界大興里某雉妓有嚙臂盟形影不離已歴數月其妻某氏屢遣人招令歸家徐置之不理前日長至令節氏告知其姑同往妓家尋覓妓佯稱不在氏知其謬守於弄口至晚十點鐘時某號巡街捕見氏濃妝艷裹躑躅街頭疑係山梁中人揮令入弄氏大怒效女嬃申申之詈捕狐假虎威將氏拘入捕房徐聞信之下以顔面攸關急赴捕房訴明原委不知捕頭若何辦理也 
[美租界捕房紀事]  
　　昨日淸晨甲乙二粤人携衣包至吳淞路某包探見其形跡可疑冋之盤詰言語支吾因卽拘入捕房捕頭令押候查明然後解送公堂稟請讞員翁笠漁直刺核辦○昨日淸晨小竊周阿大混入東唐家弄某姓家竊取衣服携之而出適爲某包探所見拘入捕房捕頭令押候解送公堂稟請訊辦○昨日淸晨寗波人張阿仁在吳淞路東張西望形狀慌張巡街捕見之因卽拘入捕房捕頭令押候解送公堂稟請究辦 
[松江瞿岑繼昌豫省練兵設防芻言]  
　　中國自馬關立約以來外洋悉我底藴兼俄人西伯里亞鐵路告成各國震駭異常幾有不可終朝之勢因之合而謀我非理相加割地輸金難盈谿壑復佔我海口奪我利權干我内政離我民心雖待西洋弱小之邦殆無此甚今德人借端鉅野教案師出無名强據膠澳靑齊密邇豫疆自應早爲防範此練兵設防所以不容緩也　昌松江一布衣耳幼讀方輿略知兵法東三省地理曁八省海防均有記述甲申年爲前撫鹿芝軒制軍識拔擬以人才保舉並專函薦送旅順宋祝三宮保處派充營務處文案辛卯春爲友人羅致輿圖局主稿事畢廖穀士中丞延入幕　刻下槖筆金梁毫無希冀惟深觀世變日益艱危不嫌　位之譏爰作芻言之貢謹擬就招募訓練設防用人四端不爲過高之談不作憤時之語惟取平易近情切實能辦者言之明知蟲冰蠡海無裨繊埃然不平之鳴不自知其言之罪也是否有當乞採擇焉一招募貴精壯也戚南塘曰人心雖藏於内精神却露於外選人宜以精神爲主亦可兼用相法忌凶死之形重福氣之象第一不可用城市油滑奸巧曁書辦差役僕游勇等人但看面目光白衣履時樣神色不定形動便捷者是也第一可用只是山縣卿野老　力作之人但看黑大粗壯辛苦樸拙皮肉堅實有土著之色者是也胡文忠曰勇丁以山鄉爲上城市近水者爲下凡大聚會處如京帥省會繁華之地水陸之衝其人皆不可用蓋彼不習勞苦性多偷惰不畏官府不懼法度最難駕駛也今宜檢派精細知兵武弁分赴近山各縣如密縣登封宜陽新安澠池郟縣寳豐魯山伊陽南召鎭平内鄉嵩縣泌陽濟源林陟武安等十八縣招募每縣以三百人計之足敷十營之數選之之法先舉器物以觀其膂力次取鄰保以别其奸良終集年少有力者而校之擇其武勇者以爲伍長合伍長而校之擇其技精者以爲什長合什長而校之擇其有膽略者以爲哨官曾文正曰勇營之制營官由統領挑選哨弁由營官挑選什長由哨官挑選勇丁由什長挑選是以勇糧雖出自公欵而勇丁感營官挑選之意皆如受其私惠平日旣有恩誼之孚臨陣自能惠難相顧迨至招募成軍一縣人令其同在一營一哨再授簡明營規數條令各熟記如有犯者先以不測之威制之復嚴法連坐一二人此時便立大信使就我彀中繼之以重恩收其心結之以至誠生其感則爲我用命無疑此紀效新書中所謂萬試萬效之方也一訓練貴純熟也訓練之道萬言難罄撮其大要約有數端曰考究槍砲也講求陣法也頒小地圖也挑挖暗營也累土伏進也設局製造也槍砲一道名月繁淆機關細碎擦磨須極其光明施放宜測其遠近統領當擫日與營哨各官逐件指點親身試騐迨其稍有領悟然後哨官授什長什長授兵丁由是而推則陣法在所必講目下槍報利害命中摧堅無物可禦故普法交兵一朝而斃十萬蓋彼此勢均力敵血嶸上薄死亡亦相等也若堂堂正正戰於原野敵以大砲遙轟我陣適爲之的無論如何堅强萬無不　致潰敗之理中日之戰彼每以一二人三四人零星爲伍旣避我槍兼抄我後此卽張威撒星陣遺意最可仿效再練馬隊以收搜伏追敵之功練砲隊以盡連環敏捷之效旁及練身練手練足練擊刺練跳躍皆宜逐日演習俾成勁旅輿地之學最與用兵有關孫子曰不知地理者不可以爲大將昔年普法之戰普國軍弁囊中皆有法國地圖一幅雖村落鄉鎭繊細畢哉使人知所以攻守駐紥之處故每戰必克甲午之役日軍夾袋内亦有奉天全圖山川道路一目瞭然今我縱示能遽講外國及别省疆域卽以河南論之必須略知崖岸豫省舊有李中丞鶴年所刻地圖一册坊聞現有售者宜先刷印多張　　營哨各員延熟悉方輿者指示方向分教兵丁庶　迷途之苦矣[  稿未畢明日續登]  
 
 
] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　 
　 
 
 

Page 8

 
 
   
 
 

Page 9

 
 
[政重催科]  
　　安慶采訪友人云懷寗縣各業戶應納本年冬漕早經縣主某大令擇吉開徵無如各業戶皆觀望不前完者寥寥無幾因若各地保肩牌鳴鑼捱戶曉諭牌上略謂漕糧爲天庾正供例應冬兌冬收不容稍有遲緩本年應徵熟田漕南等米久經示諭啓徵迄今完糾甚寥顯係差保永催不力各花戶任意抗延現奉上憲嚴催本年漕南等米的限年内掃數淸解以濟餉需等因奉此除提各差按此查數嚴貴並發肩脾鳴鑼挨戶䟎催外爲此加示嚴催仰七鄉有糧花戶人等一體知悉爾等食毛踐土須知目下餉需緊急撥欵浩繁務各激發天良踴躍輸將迅將應完本年漕南等米親身赴櫃掃數完納掣串歸農毋得觀望倘有刁玩之戶意存抗大逾限不完無論紳民定卽提案從嚴詳究决不姑寛勿謂言之不預也 
[航船傾覆]  
　　前日午後有一崇明航船滿載貨物及搭客六人駛至陸家嘴轉角處忽開往山東膠州之某輸船迎面而來不及避讓遽被撞成兩截船中人雖經鄰船戶悉數救起然所載各貨已盡付東流矣 
[毆傷移縣]  
　　前日船戶竺老沛泊舟南市增祥馬頭忽與鄰近烏山船上人俞榮才口角爭毆俞夥王阿小助之爲虐竺力不能敵致被毆傷旋由水巡丁將俞王拘解捕房一面送竺回船醫治至傍晚時竺因傷氣厥伊子錦昌投捕房聲訴捕頭禀請馬路工程局委員司徒貽芬司馬將俞王移送上海縣署訊究 
[上海巡局紀事]  
　　前日英美租界公堂讞員翁笠漁直刺派差持文赴南市二十三七鋪巡防局稟稱有汪順泰控欠洋銀案内人証曹爕卿一名住居鋪内請煩恊提等情局員盛雨村二尹卽飭地甲偕來差前往將曹拘局當飭該差小心帶去歸案訊辦○成衣匠韓順竟前因向同業張曾興借得洋銀十五元比張向之索取忽短去十元張情急卽偕中証季雲章等至二十三七鋪巡防局控告局員盛雨村二尹提案訊悉情由諭令季雲章勸韓迅將洋銀如數交還各具遵斷結前日坤將洋繳案二尹傳張到局具領完案 
[英美租界公堂瑣案]  
　　水巡捕何瑞福拘解吳根友唐海泉唐永泉張阿侯等到案禀稱伊等不知在何處串竊白米二石經小的查獲向詰失主何人則等堅不肯言今特送請訊究吳等四人同供小的等均係舟子此米向船艙中掃取並非竊贓叩求明鑒讞員翁笠漁直刺商之梅繙譯著押候查明失主再行訊辦○包探倪順泉拘解沈文林到案禀稱此人向在西人培白處服役此次竊取其主所佩金對時表及金圈各一枚報捕後經小的查獲詰知已被質洋銀五十元今持吊到原贓送案請究培白投案領贓沈供小的因有急需暫向主人借質叩求寛宥直刺判責二百板管押三月贓給還失主○包探劉阿丙解送周全有到案禀稱此人竊取招商局北棧某洋人之木箱一口内儲雜物約值洋銀五元經小的拘獲送請究懲洋人遣人投案領贓周認竊求恩直刺判責三百板管押一月○包探趙銀河解送徐榮昌到案稟稱此人在租界中賣牛乳未領執照有違工部局章程爲特解案請究徐供牛乳係主人倩由小的代送不知曾否領有執照尙求恩宥直刺著傳其主到案訊核○包探洪阿寳解送陳土寳到案禀稱此人向在洋婦臧生處服役不知何故近忽停工洋婦報捕後捕頭派小的往拘今特送請究辦洋婦臧生投案聲訴情由陳供前日小的因事歸家不料主婦疑係停工致被送究叩求明鑒直刺判責二百板管押一禮拜○包探陸阿九解送木作頭陸全木到案禀稱此人在抛球塲包辦工程前日木匠某甲工作不愼致傷行人王阿華之頭顱由巡街捕拘入捕房今捕頭特倩小的解案請訊王投案供稱小的被傷後曾至某醫院求治據言須俟半月方可千痊陸供事出無心叩求恩典直刺判罰洋銀五十元以十元給王爲養傷費○包探張阿五解送陳朝堂楊孟郎到案禀稱陳向在雲有昌烟紙店學業乘間竊取香烟錫箔等件私售與楊經小的查明爲特一倂拘案請究雲有昌店主遣夥某甲投案請辦陳供小的惑於楊之唆使以致作事不端楊供貨由陳送來求售小的不知竊贓故敢收買直刺判將陳責二百五十板楊責二百板 
[上海縣署瑣案]  
　　本城提右營叅署失竊巨贓旋拿獲竊犯孔二經縣主監雲峯大令研訊供稱事由金某糾同夥竊大令立飭捕役往拘金已聞風逃逸旋在其家中搜得經摺一扣所書皆竊賊暗號卽彼中所謂切口者遂將其妻李氏及同居之劉王氏一倂解案前晚大令升堂覆訊金李氏供小婦人原籍山東丈夫金某係湖北某邑人數年前由原籍挈小婦人來申在某營當勇嗣因事斥革現住八仙橋迤西上月二十八日之夜丈夫確曾出外至翌日黎明時方回然並未携有衣物今已往鎭江矣劉王氏供小婦人於上月某日始與金李氏同居丈夫劉鳳生在某兵輪船爲水手小婦人日往雞毛棧作工至晚始回上月二十九日黎明時金某回來實未見有衣物現在不知何往大令謂爾係案外之人何必代爲隱瞞如供出實情當卽釋出劉王氏仍堅執如前大令飭將金李氏交官媒看管劉王氏交人保出聽候提訊○前日浦東爛泥渡巡防局移送王阿金戳傷蔣金生一案到縣至晚縣主藍大令升堂研訊蔣供王阿金昨向小的借洋銀兩元小的不允卽將小的戳傷三處求恩嚴辦王供本年八月十六日蔣在某木作當小工頭倩小的代雇工人六名言明每名每工錢一百文共計五十四工工竣僅給洋銀一元五角向索數次又給兩元而代雇之人均向小的催索昨日小的遇蔣向索餘欠恃蠻圖賴小的忿甚拔取身畔所帶小刀連刺三下求恩寛宥大令飭仵役騐得蔣手背胸肋等處受有三傷爰判曰蔣金生霸賴工資自取其禍姑念受傷飭令自行醫治工資免追王阿金動輙拔刀行兇殊爲可惡著笞責五百板交人保釋 
[上海北市絲業會館籌振公所施子英經收山東淮徐皖北江西紹屬賑捐十月初一至三十日每六十五次淸單]  
　　初一日西昌佑昌生祈長田　病消除九三八銀一百兩合規元一百零二兩九錢八分六厘延陵京兆子九三八銀十九兩九錢合規元廿兩零八錢九分八厘○初二日陳解氏爲子春氶患腫脹大小便不利求速愈洋十元銅洋一元蘇城曲園善士募僊僊子以二十生日壽麵資移助洋十元隱名氏祈坙臨産平安二元○高郵丁玉軒募悔孽子求兒痘症獲效洋十元陳一峰代父祈修冥福四元百忍堂楊記佩記各二元星聚堂翠庭各三角循理子錢四知文共七戶合洋廿二元九角○初三日隱名氏由達源莊來洋一百元梨里學泉氏求平安康健五元○初四日豫章久記求病速愈洋十元鄭錦託求女痧子平安四元○初五日楊承蔭堂由袁聨淸兄來洋一百元松江顧奎堅求祖慈病速愈洋五十元○初六日黟縣無民氏爲子疾愈洋廿元杭城高宰銜爲子祈病獲痊完願廿元老甡元絲莊周仕沅子懋照懋得懋功求平安十元延陵裔五元顧振德祈保媳胡氏日後生產平安二元○初七日蘇州龔樹滋求平安福建小洋五十角○初九日西昌沐恩再求免災平安氏四元○初十日泰州洪吳氏英洋三元龍洋二元○十一日華亭楊彝訓堂求病速愈四百元松江顧查氏求久病速愈由崇餘莊來洋二百元○十三日松江顧查氏　已就痊續助由崇餘莊來洋二百元南匯王瑶圃爲子桂如病愈完願二元大通輪船帳房陳銅洋十五元倪慶官銅洋三元○十四日安慶撫標右營守府汪善之經募龍洋廿元南匯修竹主人爲母病愈完願英洋十元○十五日秦長灝求佑闔家平安順利洋十元無名氏六元○十七日新燕堂洋五元○十八日　濱漁隱洋廿元黎里張建候募仙記求病速愈二元○十九日長興思補主人募楊門崔氏求本身夫婦兒子兒媳孫兒孫女通家人等無病無痛四季平安在洋五十五元小洋一百角銀皮十二片銅大洋五元銅小洋十角○高郵丁玉軒募愛蓮堂求病愈錢一百千文合洋一百十一元二角安定堂秦手錢四千文合洋四元五角顧董氏洋廿元没法堂爲亡兒增祿求來世長生福祿十元誠意堂求分娩平安五元峙記二角共六戶合洋一百五十元零九角○二十日無名氏求子病愈龍洋十元沈華氏求病速愈英洋五元○廿二日高郵丁玉　募錢塘勉力子龍洋十元慈谿胡五元○秀水有心力不足小洋五角常湖崔花女魏塘吳 
 
 

Page 10

 
 
門謝氏各四角吳門陳氏二角四戶均完願○廿五日姚家衡求免小兒災悔洋二元姚伯欣月捐一元無名氏銅大洋七元銅小洋廿角○廿六日文始堂洋一元○廿八日江北糖雜貨衆商節省年例酬神戲資洋四十元沈悅達求合家平安二元○廿九日程瑞記病愈洋二百元松江曹務本堂洋廿元章慶記十元至德堂馬龍洋一元○三十日吳東玉對開洋一元○十月分共收規元一百廿三兩八錢八分四厘洋一千七百廿三元對開洋一元扯七五六合規元一千三百零二兩九錢六分六厘龍洋四十三元小洋一百三十三角福建角子五十角兌見扯七一二合規元四十三兩二錢九分以上共收規元一千四百七十兩零一錢四分銀皮十二片銅大洋三十一元銅小洋三十角連前共收規元十一萬五千零八十三兩八錢五分八厘土板一元銀皮廿六片銅洋七百四十元零二角 
 
 
 

Page 11

 
 
   
 
 

Page 12

 
 
[光緒二十五年十一月初十日京京報全錄]  
　　宮門抄○諭旨三道錄前○粤督譚奏爲選員請補道缺摺○皖撫鄧奏爲在籍道員捐辦善舉懇請錄用摺○閩督許奏爲續解京餉摺○御史彭奏爲兵部覆核保案請飭妥議章程片○閱督許奏委署陸路提督片○十一月初十日吏部翰林院侍衛處值日無引見○廣忠謝稽察火藥局恩○克王請假五日○鍑照續假五日○毓秀請假十日○召見軍機劉恩溥○○太子少保頭品頂戴兩廣總督臣譚鍾麟頭品頂戴廣東巡撫臣德壽跪奏爲選員請補道缺以資治理仰祈聖鑒事竊照暑廣　臬司本任肇陽羅道吳仲翔於光緒二十五年六月十三日因病出缺先經臣鍾麟會同前撫臣鹿傅霖於奏報委署臬司篆務片内聲明所遺肇陽羅道缺自同治十二年部行二留一咨新章後係第二次開缺粤東現有應補人員請扣留外補在案查定例道員病故所遺選缺應先儘候補班前酌補一人次將候補正班酌補一人先儘科甲出身人員如科甲出身人員不合例或人地不宜應令詳細聲明方准以别項出身人員請補等語同治三年肇陽羅道出缺已用候補正班道員王澍補光緒十八年再出肇陽羅道缺以特用道吳仲翔補不入班次積缺計算今吳仲翔病故遺缺輪用各班道員均無人應以勞績保舉班前人員酌補查此班内並無科甲出身之道員兹會選有各項出身勞績保舉候補班前補用道周炳勳　年六十二歳係湖南益陽縣人由廪貢生報捐京府通判同治六年丁卯科鄉試中式副貢捐陞郎中簽分工部虞衡司行走九年聞訃丁親母憂回籍守制十一年服闋在湖南援防局加捐道員雙月選用十三年九月因剿辦龍益等縣會匪肅淸案内出力保奏奉旨周炳勳著以道員分發省分歸候補班前補用欽此光緒元年遵例捐指廣東並以籌解軍餉奉旨賞戴花翎是年十一月初十日蒙欽派王大臣騐放十一月覆奏堪以照例發往奉旨依議欽此二十一日領照起程二年五月初七日到省四年甄别堪以繁簡道員補用六年四月因剿辦瓊州客匪案内出力保奏奉旨周炳勳著加按察使銜欽此嗣因籌解關外協餉保奏奉旨周炳勳著賞加二品頂戴欽此因辦順直振捐並籌欵報効保奏奉旨周炳勳著交軍機處存記欽此十九年三月因辦理水師緝捕出力保奏奉硃批周炳勳著交吏部帶領引見欽此旋請咨赴部二十年五月二十四日經吏部帶領引見奉旨著仍交軍機處存記欽此六月初二日吏部給發執照於七月十三日回省歴署督糧道高廉欽道雷瓊道肇陽羅道現復署理雷瓊道篆二十四年九月初十日到任臣德壽與藩臬二司到任均未及三月例不出考臣鍾麟查得該員才識兼優公事練達以之補授肇陽羅道洵堪勝任與例亦屬相符據藩臬兩司會詳前來合無仰懇天恩准以候補班前補用道周炳勳補授肇陽羅道缺如蒙俞允該員係候補班前補用道員請補選缺道員銜缺相當毋庸送部引見臣等謹合詞恭摺具陳伏乞皇太后皇上聖鑒訓示謹奏奉硃批吏部議奏欽此○○頭品頂戴安徽巡撫臣鄧華熙跪奏爲在籍道員捐辦善舉用欵甚鉅才堪任使請旨存記錄用恭摺仰祈聖鑒事竊維整頓書院舉辦團練積榖皆係今時要政多須紳董出資災區籌辦振捐亦賴紳富助捐以輔官欵之不足兹查有定遠縣紳士分省補用道何炳宗居鄉敦善義行昭彰上年捐銀一千兩倂入該縣曲陽書院經費以佐肄業諸生膏火又捐銀二千兩發典生息用資賓興勸辦積榖案内首先捐稻二千石交倉存儲計價值銀二千兩渦匪滋事之時該縣相離不遠地當孔道城垣失修該道知籌費爲難慷慨自任會官勘估購料興工傾圮者補築八十餘丈臌裂者拆修十七丈有奇連同黏補城垜刻期竣事一律完固共用銀七千餘兩又於民團之外添募團勇八十名常川操防官爲約束以週年而計糧餉軍火所需共銀三千七百餘兩該縣廬橋等處偏災該道先經助賑又以鳳頴等屬外出災民叢集於鳳陽縣境之臨淮鎭該道運糧携欵就該鎭開設粥廠自本年正月初十日起至四月二十一日止每日就食者有萬餘人多用司事丁役給以辛工照料周詳並無擁擠傾跌之事又雇船六隻以爲義渡流民之在隔河者往來稱使不須花費錢文停粥撤廠時視其遠近每名酌給口糧各遣回籍全活一萬數千人應需柴米雜用共銀一萬五千餘兩據定遠鳳陽二縣各開摺册禀由鳳潁六泗道悳齡彚禀並由布政使湯壽銘倂案核議詳請奏獎前來臣查該道何炳宗爲原任工部左侍郎何廷謙之孫原任江西按察使何維楷之子存心行事學有淵源其在定遠本籍樂捐書院膏火曁賓興積榖等事寒士編民各霑實惠獨任修城募勇等事保衛鄉閭匪戢民安裨益更大其在鳳陽鄰境設廠施粥歴時一百日之久養民一萬數千之多積計先後捐資共銀三萬餘兩之鉅超出於尋常善舉而辦理亦復精詳是其心地篤實才具恢閎卽此已可槪見若使及時任用展布必有可觀雖據聲稱世受國恩仰承先志非敢藉以求名而當此需才孔殷似應獎叙稍優以爲勇於任事者勸可否籲懇天恩俯淮將分省補用道何炳宗敕交軍機處存記錄用抑由臣給咨送部引見量予甄拔之處出自逾格鴻施臣爲鼓勵人才起見是否有當謹會同兩江總督臣劉坤一恭摺具陳伏乞皇太后皇上聖鑒訓　謹奏奉硃批何炳宗著戶部核給獎叙欽此○○閩浙總督兼署福州將軍海關稅務臣許應　跪奏爲續解光緒二十五年分京餉銀兩赴部投納恭摺仰祈聖鑒事竊臣案准戶部咨開閩海關六成洋稅奉撥光緒二十五年分京餉銀二十一萬兩欽奉諭旨著於接到部文後分批赶解限於五月前解到一半十二月初間全數解淸不准截留攺撥藉詞延誤等因經臣於四月初五五月初四兩日先後共籌銀十萬五千兩分批解部以完五月前應解一半之額其下半年銀十萬五千兩又經臣於八月二十四日解道銀二萬兩均經恭摺奏報各在案維念京餉關畿輔度支更有下半年應解銀兩亟應接續赶解以副要需兹就現徵洋稅項下再行籌撥銀二萬兩循案備具文批發交號商蔚泰厚源豐潤承領匯解於九月十七日由省起程限六十天到京赴戶部投納除分咨查照外謹恭摺具奏伏乞皇太后皇上聖鑒謹奏奉硃批戶部知道欽此○○彭述片再兵部向章覆核保案不過分别勞績並不詳查原官案據所有核准各員業經行文給札迨至收標留省或奏請補缺始行查明有漏保累層官階者有漏保免補字樣者甚有謂其底銜不符詢以何原保大臣彚入何案保獎何官往返駁查經年累月在部臣自爲核實起見恐胥吏遂藉此刁難將弁或因而廢棄臣以爲稽察於後似不如審愼於先查吏部近年核獎固應分别勞績復按咨送履歴查明原官或捐或保案據均符然後議准所定章程尙屬周密嗣後各項武職應否於核獎之時將原官案據逐層詳查以免准後復駁擬請飭下兵部妥議章程一體施行謹附片具陳伏乞聖鑒謹奏奉旨一道○○許應騤片再福建陸路提督程文炳遵旨進京陛見所遺篆務應卽委員接署以重職守查有統領福强全軍本任建寍鎭總兵鍾紫雲紀律嚴明樸誠幹練堪委署理並統領福銳全軍其所遺福强軍事務查有統領福勝等營福建候補道孫道仁堪以兼統除咨行遵照外臣謹附片具陳伏乞聖鑒訓示謹奏奉硃批兵部知道欽此 
 
