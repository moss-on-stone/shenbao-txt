# 1914 - 509 - 4914992

 

Page 1

 
 
   
 
 

Page 2

 
 
時評 
[世界智識（冷）]  
　　老死不相往來之民祇有一人一家之聲識可矣閉關自守之世祇有一國一洲之智識可矣至若今日非有世界之智識不能與人爭生存也 
　　何則可以不相往來則他人之利害無及於我可以閉關自守則他國之利害無及於我無及於我則我可不問之不知之也若今日則不然試問金融緊急者何爲乎以歐洲戰事也物價高漲者何爲乎以歐洲戰事也商業停滯者何爲乎以歐洲戰事也工人失業者何爲乎以歐洲戰事也其他各人各業與平時不能相同者何爲乎爲歐洲戰事也夫歐洲戰事於我中國何預而中國之人幾無一不受其影響是今之世界一舉一動其利害實及於我也利害旣及於我我能置之不問不知耶夫歐洲戰事大事也故其影響顯而易見實則不顯見而細者固無一不如是也 
命令 
　　十月三十一日大總統申令自歐洲不幸搆兵我國宣告中立維持地方秩序保守東亞和平凡在國民咸喻此意不圖海外亂黨竟有遣派黨羽潛赴内地乘機謀亂傾覆國家情事據振武上將軍龍濟光電陳在虎門拿獲僞總司令陶鑄倫及黄漢中劉漢民等并起獲僞委任狀銀票等件訊供孫文因歐戰方殷亟謀破壞中國黨徒先集澳門圖窺兩粤兼與外國浪人訂約接欵助械等情不諱又據興武將軍朱瑞浙江巡按使屈映光電陳在省城拿獲僞營長王文揚朱友儀僞連長謝熊飛等并起獲僞委任狀志願書砲藥等多件訊供孫文授夏之麒夏爾嶼都督總司令等僞職約期赴杭起事並托外人代携砲彈等情不諱先後復據四川廣西上海等處呈報獲犯供詞多有孫文主謀搆亂遣黨勾匪情節且有暗戕外人破裂邦交之狡謀隂險狠毒至堪痕恨除巳將各該犯正法外溯自辛刻武昌事起各省響應孫文因聞改革將成急遽返國迭稱帶有兵艘及大宗餉械遂以十數私黨之推擁設臨時政府於江寗舉措乖戾綱紀蕩然旣無經國之能又乏治軍之力甚至謬解共和僞托平等實則敗壞法度殄滅倫理倒行逆施上尤下效使我二千年闡明文物之邦家一舉而陷於盜賊禽獸之域言念及此可爲浩歎孫文自知衆望不協顛覆即在目前遂假遜位以藏其拙本大總統爲救國救民計不得不力任鉅艱猶幸吾正式政府成立以來暴徒漸就歛跡人民相資安輯從此徐謀治理當可日起有功乃歐事發生全球震動我新造之邦家風雨飄摇方亟謀自保之不暇孫文等原爲中國人民即無國家思想其祖宗鄉里寗不擊懸竟欲乘此時機百計煽亂以競爭一巳權利之故甘心亡國而不悔性成梟狡豈復尚有天良固知鬼蜮隂謀理無倖逞惟念其逋逃海外久以詐騙爲慣技訛索他人錢財以資其揮霍陷害同胞生命以供其犧牲而青年無識之人一時失足悮入迷途生爲人民公敵死爲國家罪人思之實堪痛惜各省將軍巡按使等亟宜剴切曉諭使知亂黨賣國實爲國賊勿爲邪說所摇致罹法網並飭所屬一體嚴密防緝勿使逆徒溷跡以靖内惑而保公安此令 
戰事要電 
[其一（本館特電）]  
[北京電]  
　　日使館送到三十一日陸軍公報㈠青島攻圍軍本日拂曉一齊開始砲擊敵頗震駭現在激烈砲戰中士氣頗盛㈡自二十五後連日砲擊逼青島要塞封鎖艦隊二十九三十英艦加入對敵諸砲台猛烈射擊三十天候靜穩三十艦隊自午前九時至日没猛擊伊爾齊斯山一帶諸砲台及敵陣地多數命中效果似不少此日敵僅以灰泉角砲台應戰餘皆沈默三十天氣快晴日艦隊終日猛擊敵各砲台其射彈多命中小站山砲壘及站山等或破壞防禦工事或清掃敵之濳伏所或轟覆小站山砲台一砲塔效果著明 
[其二（英人字林報專電）]  
[哈爾濱電]  
　　羅馬尼亞京城學生開會反對匈人在布古維拉之暴行後即擁至德人機關之西奈報舘毁其印機焚其報紙並擊傷 
該舘總理某德人之頭顱又有學生一隊警告米納法及徐拉兩報館之主人謂如再出報彼等定以同一方法對待之並詆該報館等爲實國之奸賊目下大學敎員研究國際地位並上書於羅王據三十日羅京來電謂接土京消息所有土國及外國船隻駛行於黑海及瑪摩拉海者悉爲土國海軍部勒令裝運兵士二十九日土國警察開始拘捕與俄國有關係之嫌疑犯土國青年黨在全境表示備戰之舉動又據三十日哇德薩電稱此間官塲禁止各路航行二十九夜開出之船今巳安然駛回耶路撒冷號商船於二十九晨自土京駛出亦安抵此間本埠與土國電報之交通業巳不通俄國海崖斐哇杜西亞及洛伏羅西斯克兩處秩序現巳規復避難者均巳復回（十月三十日） 
[倫敦電]  
　　土政府是否將參與戰事仍屬可疑三協約國如不得巳則將合力對付之各報皆謂土國之開戰將令歐洲無復有土國之立足地三協約國現巳預備一切並不驚擾南斐洲今復拘獲叛黨多人不致再有亂事聯軍對於法比戰局均有泰然自信之狀聯軍現逐漸前進聞印兵頗有戰績英國大局幾如常狀各項貿易頗形忙碌棉花業希望亦佳因貨物巳能運輸故也物價均未變動訓練新兵大有進步開入戰地可望較豫料之期爲早（十月三十一日） 
[其三（英人路透電）]  
[倫敦電]  
　　據官中宣稱英法俄駐土大使請土政府予以出境護照（一日） 
[亞姆斯特丹電]  
　　英法俄駐土大使巳得出境護照英俄大使昨晚離土法使今日啓程（一日） 
[倫敦電]  
　　路透電社得悉三協約國本望昨晚接土耳其覆文直至今夜仍未得之公報局宣稱英政府因德國將法比境内堪任軍役之男子視爲俘虜運至本國故决議凡在中立國船隻之敵國預備兵皆當作爲俘虜（一日） 
[君士坦丁電（遲到）]  
　　　英國大使署人員預備今放離土俄法大使署人員亦將繼之英僑離土者甚多聞有携械亞拉伯人二萬名巳攻入埃及境内（三十一日） 
[北京電]  
　　英使署接三十一日英政府宣言書開戰之始英政府曾切實宣言謂土國如守中立則英國於戰時及和約條件中皆尊重土國之獨立及其土地之完全法俄兩國亦同具此意英國自交戰以來以極大之忍耐力始終竭力保全英土邦交雖君士坦丁土政府於德船在達達納爾海峽事漸有破壞中立之舉然英國仍隱忍不與之較也十月二十九日土國戰艦旣無警告之言亦未受有何種之激怒遽爾砲擊友邦不作防備之黑海口岸破壞國際公法禮數及習慣之常規實爲前所未聞英政府聞之深　惋惜自德艦戈朋號及不萊斯洛號逃避於土京後土政府對於英國之態度即足令人驚異不安土政府雖屢有遣去兩德艦軍官水兵之言然終未實行土國兵部大臣在感情上决計袒護德國早爲人所共知然猶望土國同執國政之大臣夙知英國向來對待土國之友誼者當能勸阻土政府不作助德交戰之危險政策也自歐事决裂以來德國軍官羣赴土京覇握土政府之權力今竟能强迫土大臣採取侵略之政策英國與俄法靜察土國以上種種之行逕抗議其違背中立之舉動並警告土國將來之危險君士坦丁之德國軍界份子得駐土德奥大使之力助乃大肆運動或以軍界之活潑力或以金錢之賄賂力以求達到土國加入戰局之目的兵部有德國顧問官近巳凖備師旅以進攻埃及回族及台瑪斯克斯之軍團自下動員令後己繼續派兵往南以作從阿加巴及卡薩侵入埃及蘇彝士河之凖備又召集多數阿刺伯人相助戰事今阿刺伯人巳有在西奈逾越邊界者運送艦業巳齊備通至埃及之大路業巳修整水雷業巳安置于阿加巴海灣著名之俠克斯愛西斯夏咸施在西里亞或在印度散布煽惑之文字激動回族便與英國爲仇濮魯法博士久在加羅（埃及）專肆力於隂謀排斥英人今與君士坦丁德使署有關係遂在西里亞聳動人民不遺餘力土國陸軍中德國軍官人數極多受德政府之指使强迫土國大臣以致造成侵略之行爲德國隂謀不能傷損印度七千萬回民對於英國之忠心及埃及回民對於英國之感情土耳其受德國之煽惑出此侵略行爲辜負英國向來之友誼並釀成將來土國之分裂印度埃及之回民視之當亦爲之憤恨也土政府不先知照倐於星期五日阻斷駐土英使與英國電報之交通此爲土國續有侵略舉動之先聲英政府不得不行必要之方法保護英國利益英國土地及埃及俾免被人攻擊及危害也（二日） 
[巴黎電]  
　　據今日下午公報宣稱尼曷 
 
 
 

Page 3

 
 
濮爾至狄克斯末特陣線無新戰情敵軍仍在北部全境從事猛攻法軍巳擊敗伊泊爾東南二面進攻之敵軍且在伊泊爾東北兩面得有進步德人於侵晨由里斯衝出佔據化爾白克及末西恩二地法軍旋於晚間猛禦敵軍克復二地陣線其餘各處炮火甚烈德軍圖奪回所失之地無效果亞貢山戰事仍在進行異常劇烈惟敵軍未得進步法軍於十月十四日至二十日一星期内俘德兵七千六百八十三人受傷及由前敵解至後軍之俘虜尚不在此數之内（一日） 
[巴黎電]  
　　據今夜十一時發表之公報曰比境無新戰情是日敵軍猛攻列盎特開斯洛瓦之外郊愛恩河之桑台爾特伐伊萊及萊貢山之枚魯里森林均經我軍擊敗我軍復在沙安之北稍得進步我軍在伏斯巨山取攻勢者巳得聖馬利附近之高地（一日） 
[巴黎電]  
　　據半官消息德軍從未圍攻凡爾登僅於遠處轟擊其中一炮臺垂二十四小時之久該砲臺並未受損（二日） 
[北京電]  
　　俄使署接一日俄京官電如下俄軍巳於東普魯斯前敵佛拉狄斯拉伏夫境内前進十月三十一日德軍在巴卡拉桀伏境内進攻者因連日受創甚重故其勢巳弱俄軍在維斯土拉河之西沿全陣線前進佔據彼得柯夫·哇帕乞拉·哇茄洛夫兩軍曾戰於赴哇巴把路中俄軍擊潰敵軍後隊俘敵兵四百人獲麥肯沁炮六尊運送車數輛俄兵一聯隊曾在桑河洛柴化夫附近由坑道冲擊奥軍戰濠且乘奥軍驚亂之際轟擊附近之砲台俘軍官五員兵五百人獲麥肯沁炮數尊俄軍並在卡巴西安山擊敗奥兵一分隊並於拉特伏萊亞建造防壘（二日） 
[開浦鎮電]  
　　里區台堡境内之叛兵己敗退死十三人傷三十六人就擒者二百四十人梅里資主要贊助人多巳定罪（二日） 
[北京電]  
　　英外交部十一月一日來電如下德人謂英船現停泊各口岸無所事事實則德船前所經營之航業今英船巳起而代之據柏林統計局宣布特價比較表可證德國各物於一九一四年七月至九月間均巳漲價榖食麵粉雜豆薯蕷蛋牛乳油漲最高列里虚韋斯特法列安煤公司宣布統計表九月間産煤三百五十五萬嚬上年同月産煤五百五十萬嚬（二日） 
[西謨拉電]  
　　印度總督哈定巨貴族以莊嚴之公文布告全印度謂土耳其今以不情之態度對英狂妄之徒竭力驅土耳其入於戰爭漩渦以利德奥及土耳其不主宗敎派殊可扼腕印度僻遠各處歡迎此文必過數日始能知之惟印度囘敎領袖現方開會贊且英國且在禮拜寺祈禱英軍之勝利各酋長且請土耳其仍守中立或助聯軍（一日） 
[倫敦電]  
　　英政府與英倫銀行磋商准一部分之人持股票陸續向該銀行借資至戰局告終而後巳（二日） 
[其四（德人德文報專電）]  
[柏林電]  
　　德國外交部宣布公文如下 
　　十月三十一日德軍大本營報告比境之德軍昨日佔據蘭斯加配爾與班斯旭特二地德軍進攻伊泊爾逐漸進　德軍曾轟擊桑特伏开 
特·化爾白克·華爾白克邸·德軍曾進攻蘇瓦松以東之敵軍是日逐走佔守伐伊萊（距蘇瓦松東十五基羅邁當）以北數要地之敵軍下午曾砲轟伐伊萊擊敗敵軍敵軍於愛恩河上死亡頗衆是役德軍獲俘虜千人機關槍兩枝凡爾登以西亞貢森林及土爾以北之敵軍屢次進攻失利受創甚重東北戰地迄今未分勝負俄軍今正緩緩進逼華沙以西新列陣之德軍（一日） 
[舊金山電]  
　　德軍巳在法國全陣線得有重要之利益旦夕將有大决戰英兵死亡頗衆被俘者亦多波蘭德奥軍巳佔據合於軍畧之地位不日亦將大决戰土國艦隊擊沉俄國安置水雷船泊魯斯號及巡防海濱艦一艘魚雷艇四艘護甲巡洋艦米堤里號（即戈朋號）現正轟擊西伏斯土帕爾（俄國黑海艦隊重要之軍港）（一日） 
[柏林電]  
　　法蘭克佛特報載有土京傳出之黑海海戰公報公報發布時猶未休戰内稱土艦巳擊沉俄國安置水雷船泊魯斯號（該船載有水雷七百枚）及護甲巡洋艦古班克號並拘獲俄國煤船一艘土國魚雷艇一艘曾重創俄國防護海濱之裝甲巡洋艦一艘並稱俄國初則時時干涉土國艦隊事宜繼復於十月二十八日轟擊土國艦隊之一部分故俄國實先挑釁俄國圖以恫嚇手段煽動布加利亞拒土布加利亞現方堅禦物國之壓力意國格洛拉爾報載稱土耳其如果煽動回民起事則俄國之亞米里亞與高加索英國之埃及印度法國之北斐均將受大痛擊德國外相電告特萊斯登報謂英國現拘禁德僑如英政府不速依德國之請釋放諸人則德國亦將有以報復之此電與特萊斯登（德國薩克松尼邦之首府極有關係蓋該地寓有英僑甚衆故也 
（一日） 
[柏林電]  
　　亞爾土那（德國之鎮亭寳附近）守將因英國苛待德僑故特宣言謂英國如不釋放德僑則德國亦將拘捕能任兵役之英僑奥國參謀部發出甚有關係之報告内謂十月二十九日俄國波蘭境内未見戰此足證脫離敵軍之德奥軍今巳安然佔定新地位並未受擾又謂俄國大軍在距波蘭邊界不遠尼斯柯之南渡過桑河惟激戰之後業巳敗退俄軍攻擊泊里齊米塞爾東南沙里桑巴之西高地者亦受挫衂維時有俄軍子彈貯藏所一處中彈炸毁俄軍巳在南翼前進佔得地方奥軍己在泊里齊米塞爾南斯特里伊河上游卡巴西安山中竇加東北高地佔守要地數處俄軍進窺竇加之計因以失敗奥國拘禁之俘虜至十月二十八日止共軍官六百四十九員兵七萬三千一百六十九人押解在途者尚不在此數之内柏林人士以爲德軍正在猛攻華沙炮台時而主將忽下退軍之令不知何意兹接波蘭前敵德軍消息疑團可釋據謂德軍如知有俄國大軍開抵華沙之西南二面則當然將先攻開抵之俄軍决不進攻砲台云西部戰地今晨無特别消息羅馬演講報訪員傳來登扣克消息謂法軍全失其威勢殖民地助戰之軍隊受寒幾僵斐兵尤甚柏林各報軍事專家咸謂昨日凡爾登周圍之戰情極有關係德軍不日必將以生力軍復攻凡爾登以南之炮台線德軍曾於九月杪深入至聖米葉爾激戰一月之後未嘗少退法軍今正奮力圖潰敵軍而逐走之由土爾一方面進攻之法軍巳失其主要地位法軍之由邦太摩松進攻者亦未得效果德軍今復能以全力進趨初定之作戰目的英國每日紀聞報痛詆英兵之放縱蓋當台浦福爾特被擄時英兵曾由一德國寳石店竊取時計戒指該報謂此種舉動有玷英軍名譽德國法蘭克佛特報東普魯斯訪員電稱俄軍前入東普魯斯省時曾虐待平民今查居民不知下落者共有四萬人柏林晨刋各報滿載土耳其開戰消息惟對於土耳其此舉之影響戰事之結果巴爾幹將因此發生之事變均不下評語土政府宣稱俄國海軍圖在博斯破魯斯附近土國海面安置水雷時土軍曾開砲轟之俄國今正於波蘭聚集大軍以拒德奥聯軍土國艦隊旣巳開戰逆料俄軍兵力必分羅馬瑪蒂洛報載稱南斐亂事日漸蔓延亂黨軍械齊備且有良將將之倫敦每日新聞儆戒政府勿輕視此舉意國大商船四艘由美國開出在桀白萊特口岸被拘意人大動公憤某報謂此舉殊背法律蓋拘留之貨乃運交意國公司者也搭客二千七百名（意人）今悉拘留桀白萊特德國某報載稱德軍曾於比國陸軍部文牘處發見秘密公文内有三協約國與比國公訂之攻德計畫意國斯台巴報載稱德兵巳出現於比屬孔戈東部基山巨附近英國公文數謂德國所募之兵債乃强令德國各儲蓄銀行出存欵四分之一以購債劵故得告成云云此說旣愚且妄蓋德國儲蓄銀行之存欵共有馬克二百億枚而貯蓄銀行所購之債劵僅馬克八百八十四兆也英國公文所稱德奥經濟現狀不穩固之說實屬幻想又稱德國曾以兵債劵付瑞士之承購材料人亦屬久經指破之謊言奥國克郎之價從未抵於原植百分之二十五今僅低百分之四分半耳據在塞軍前敵之各報特别訪員電稱塞兵一聯隊由聯隊長伊凡洛夫指揮進攻在距塞邊數基羅邁當維斯格勒（巴斯里亞丹河之鎮）中伏彼等曾聞塞軍今仍固守該鎮實則巳未戰而降矣近來德國及外國關於德軍所用四十二生的邁當之大炮紛紛評論德國軍界當道謂其中多虚搆之說此炮試驗於六年之前今用此砲之德兵曾經訓練數年德國之守密秘誠非外人所能料俄國亞長其爾之氣候巳降至○度之下五度白海旦夕將凍（一日） 
[南京電]  
　　德國魚雷艇S九十號之將士巳抵南京當道以前參議院舊屋居之照料極爲周到前傳在青島附近陣亡之德人三名巳回抵青島上海奥領事署繙譯官克里滿克巳在青島附近陣亡（二日） 
[北京電]  
　　北京日報載稱南滿洲鐵路辦事員及機器師二百人巳至魯管理膠濟鐵路行車事務（二日） 
[其五（日本領事館電）]  
[上海消息]  
　　海軍公報云十月三十一日早晨我海軍率領第二船隊（日本第二艦隊之一部）會同英艦仍前炮擊各砲台及附近之海岸地帶直至傍晚時我軍艦隊均無損傷德軍礟台大半似無動靜惟灰泉角砲台及台西鎮砲台猛擊日本陸軍陣地而灰泉角砲台尤特於我軍艦隊接近之時則發砲抵禦及駛離之時則又砲擊日本陸軍陣地終日接戰甚爲努力據觀測而言我軍發射炮彈擊中小湛山炮台及湛山等處而最多數則擊毁德軍防禦工事之效爲尤大是日早晨在大港附近發生火災煤油池爆發黑烟蔽天薄暮小湛山亦火起遠望烟燄照映海面十月三十日被日本海軍重砲隊擊去一烟囱之德砲艦台嘠形者今早在埠内巳不見該艦之蹤跡（一日） 
[上海消息]  
　　日本陸軍公報云日本圍攻青島軍隊於十月三十一日之天長佳節一齊開始攻城重砲隊之砲擊是日砲擊之效果甚爲良好午前七時在青島造船所附近發生火災午前八時大港東邊之煤油池亦火起烈焰冲天 
　　日本陸軍重炮隊與我軍艦隊向伊爾的斯炮台會集砲火正午巳似伊爾的斯東砲臺多受損害又小湛山砲臺被毁之處甚多當此砲擊時德軍應戰不甚活潑日軍死傷極爲輕微在海泊河左岸德軍砲台約有六處似其築造頗爲堅固且將尤深之鐵條網圍繞又德軍中間砲台及後面砲台之數與向海面之砲台以共計有二十處乃至三十處大炮全數共有一百尊以上（一日） 
東方通信社電（日本人組織） 
[東京電]  
　　日本陸軍大臣岡中將十月三十日偶沾發熱之疾請假療養兹巳稍愈今日到署照常辦公 
[東京電]  
　　軍艦高千穗號陣亡將校十九員之弔祭禮今日（二日）在青山祭場以神式舉行文武大員到者頗多肅然悲悼同時並在横須賀舉行該艦下士以下二百五十六人之葬儀（二日） 
[東京電]  
　　日本十月下旬之貿易輸出較之輸入逾額八百萬元（二日） 
[東京電]  
　　美國舊金山巴拿馬運河開通紀念大博覽會副總裁瓜生外吉男爵今日奉命赴美（二日） 
雜評一 
[戰事雜談（五十七）（無名）]  
　　柏林電之不能直達於東方者歐洲開戰以來幾兩月於兹矣所謂德奥方面之消息均由美之紐約轉來也今日德文報電忽又自柏林直接而來是雖與戰局無關係而於戰報有關係也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
膠濟鐵路最近消息 
[暫行章程議定]  
　　膠濟鐵路日本軍隊佔領之後中國政府巳特派專員前往次涉兹聞山東行政長官與日本神尾總司令議定暫行管理膠濟鐵路章程十七條此項章程雖由山東將軍巡按使等出面與日本統軍司令磋商締結而成然其内容主旨實出於中央政府因以政府名義締結章程則活動之餘地少而爭論之問題多以地方名義出之庶易於變更而不致成爲固定之性質此章程自日本佔領膠濟車站後政府交涉專員到濟時即經提出與日本神尾總司令協商數次神尾尚不願承認中國政府軍事顧問板西氏爲之維持始得雙方同意遂於二十五號夜間簽字定約其全文如下（一）膠濟路線日軍旣巳完全佔領保護之責仍歸中西巡警擔任現有濰西日軍專爲接管事宜足敷應用不得再增兵力（二）將來派鐵路專員接管此路開車後所有紥駐兵士即行撤退（三）日軍所　地點應以膠濟鐵路車站爲範圍不得軼出車站範圍以外日軍兵士如有特别勤務須出鐵路範圍以外者應由本管官長發給憑照如無憑照者由華警查出即遂交日軍官查究以防匪人冒充日軍有損名譽（四）所有膠濟鐵路原設護路之中國警察仍照舊設置擔負保護該路責任其保護方法仍照舊辦理遇有違犯鐵路章程及偷竊鐵路物件者如經日兵拿獲須交護路警察按律懲治（五）所有關於膠濟鐵路之交涉問題應由政府解决之不入本條件範圍之内（六）原在鐵路辦事之德人日軍對之不得有侵犯舉動（七）在鐵路以外之德人生命財産日軍不得損害（八）日德兩國若有交涉之事應由日軍轉告中國交涉員間接與德人交涉無論如何日軍不得與德人直接交涉（九）日軍如需買物品等事應由日軍官長逕與商會接洽商定辦法日兵不得藉口購買物品游行街巿不得使用 
軍用手票以免與華人發生誤會致起衝突（十）膠濟鐵路原用之中國人仍一律繼續用之（十一）如於匪徒假冒兩國兵士擾害地方秩序者得隨時拘捕送交各該長官按律懲辦之（十二）無論車内站内如有匪人中國軍警可以直接緝捕（十三）如有假藉日軍名義設立各種妨害治安之機關者不論中國人日本人均一律嚴禁之（十四）膠濟鐵路開車之後中國人日本均一警隨車偵查以防匪黨擾亂地方遇有不便穿着制服時得與管路人員接洽明白發給執照改着便服（十五）日兵如有不守臨時約條踰越範圍時如情形迫急不及知會日軍官長得由中國警察先行干涉送交日軍官查究（十六）以上各條純係本省爲互免誤會籍期維持秩序免生意外起見不得視爲中國政府業巳同意日本管理經營膠濟鐵路之要求並不得視爲中國代業主讓渡該鐵路固有之權（十七）此項臨時約條如有應行增續事件得由日軍官長與中國特派交涉署互相磋商協定總以保秩序免種突敦邦誼爲主旨 
[參觀津浦路局]  
　　昨日軍事顧問日人渡瀨氏至津浦路局接洽云膠濟即將開車該路所有員司吸　册現均蕩然無存擬派人來津浦工廠及車站參觀一切并請將湕浦章程規則摘示大要津浦路局答稱工廠德人甚多若往參觀恐滋誤會車站雖可參觀如係軍人則不便接待章程等件允即鈔送一分當經約定於本日午後各着便服到站參觀據日人言膠濟路將來售票甚廉擬不分遠近定價一元但非用日本銀元不能購票　按此事巳略見專電 
粤省戒嚴之近狀 
[特約員平生]  
[東隄第一次炸彈聲]  
　　近三月來粤局沈靜久不聞黨人起事之謡矣乃自十月而後風起水湧防黨之聲又迭有所聞最初博羅縣知事裘錫釗報告亂黨在縣境屯聚請兵防衛未幾而寳安縣知事湯日新又電告黨人紛紛自香港回聚於縣屬大鵬地方約期起事龍將軍巳派統領顔啓漢率軍往堵禦矣又未幾而增城營縣有亂黨圍困營長之急電略稱漾日下午五鐘有亂黨一百餘到麻榨煽惑聲言奉香港總機關命令准舊曆某月初間舉事專以刧營攻城復仇爲主義本日周營六連長率隊探捕被匪轟斃營長周柱森率營赴援刻巳被困陳鵝垌山乞束派重兵解圍自接此電龍將軍立派重軍由廣九路快車趕往增城劉辦矣此數旬間警耗迭報而省中偵探報告又有重陽日黨人起事之謡故連日業巳戒嚴乃二十五晚亥刻而東隄之中果有轟然一聲此何聲即炸彈聲也此聲一響途人多爲辟易嗣後查其原因聞有亂徒欲謀炸水上警廳長者警廳長蔡春恒對於防務極爲認真近日方捕獲重要黨人數名尚囚在警廳中審訊磨供是晚方開夜堂由委員何煜恒審訊而外間即轟然一聲然聲起而後并未有所損壞兇徒亦無蹤跡故未有捕獲是夜東隄一帶軍隊惟武裝以待格外嚴備而巳當道以黨人屢謀窺伺故近日防務倍爲吃緊將軍府前再加建一鐵閘其衛兵巡邏鎮夜不息復特飭水上　廳加派安太飛熊雷安靖江四艘巡艦巡緝省河雷巽公武奉濟三艦巡緝西江永英報捷二艦巡緝東江鐵城巡船巡緝北江復派雷兌艦巡緝虎門至黄埔一帶金成艦巡緝前山一帶粤防嚴密如此當可無他虞矣 
　　粤地旣復戒嚴矣巡按使公署昨准交通部電略謂歐洲開戰以來我國嚴守中立查中立條規有檢查信件一條各省均應派員駐紥郵局辦理且近據探報亂黨内渡者甚多難保不秘密通信約期舉事派員檢查信件旣杜亂黨肆擾之詭謀亦爲中立應盡之義務亟應尅日查照辦理李使准電即派出兩委員前赴郵政總局着手檢查又警察廳奉龍將軍李巡按飭文以本省籌議弭患保安應就車站船渡分派員警檢查經奉總統核准由廳遵照辦理現經分别設所派定男女專員於本月二十六日開辦所有舟車來往人等皆受檢查其法極爲嚴密惟二十四早六點餘鐘廣東輪船進口時警察十二　二分署特派二等區員胡耀及二三級警察共四名乘坐第四號巡河輪船前往檢查詎料駛至金花廟前河面紅綠燈塔之旁適有寳大官山輪渡鼓浪而來是時彼此均有一往無前之勢以致　然一聲互相碰撞第四號巡船體量細小不能抵禦致被撞沉輪中各人紛紛落水二等區員胡耀及二級三級警察各一名均爲波臣召去且因潮水湍急屍身尚水撈回其餘各人幸獲拯救嗣後十二區聞報即將寳大輪船船主周娣及該巡河船帶水鄧世亨拘獲并以　關人命即詳解警廳核辦 
粤省之打單匪 
[駐廣東通信員]  
　　粤省徧地皆賊其打家刦舍焚村斃命之事無日無之倘編匪警一欄則紀不勝紀矣其中如强硬打單勒收行水此爲各省所無而粤省之所特有即治盜條例亦有所不及載曩者打單之事僅及四鄉近則疊見於繁盛地方若鐵路局若海軍學校亦居然有之矣匪風如此地方尚堪問耶兹摘錄近事於後 
[廣九路局與打單]  
　　廣九鐵路火車日前被匪行刧業巳停止夜車以避匪風並由路局詳請龍上將軍嚴飭軍隊切實保護昨有賊匪署名彪義堂新漢堂投函廣九鐵路管理局函稱各借洋一萬元否則炮火無情等語惟兩函均無圖記本不足據以爲實現温局長以賊匪如此猖獗難保不因滋意外特將賊匪原函兩封送呈龍上將軍請轉飭軍隊認真防範龍將軍接閱後嚴飭段旅長趙團長沿路密爲偵緝如此路再有刧案發生即惟該兩人是問 
[海軍學校與打單]  
　　黄埔海軍學校昨禮拜五接到匪徒打單郵函一封内稱現欲借該校現銀二千元請即預備以便早晚使人來取等語同日該校長周淦之住宅（在魚雷局附近）亦接到打單之信一函内索借一千元該校長當即囑衛兵認真守衛晚上學生均武裝輪流守衛每生給鎗一桿子彈二百枚而各生鎮靜異常日中加班操練射擊防守極爲充實越兩宿仍無動靜該校長昨將兩函呈送海防辦事所察核矣 
[水上警察與打單]  
　　水上警察廳督察長蔡春華前赴西江一帶偵探匪蹤本月二十一號探悉順德著匪李蘇即風祖蘇受黨人運動來省匿居西關柳波涌迎康里口右邊第二　居住當即派偵探廖漢雄等督率兵士會同崗警於天明時到該屋當場拿獲著匪李蘇一名解廳訊辦聞該匪直認係鎮山堂圖記專門打單由甘竹至濠　順德一帶河面所有各輪拖及不記字號各舖店均收有行水使用本年至今共勒收行水銀約三萬元均係該匪一人所爲現巳解往巡按使署執法處訊辦矣 
[李巡按之聯美說]  
　　中央以青島風雲緊急交涉困難會電粤徵集各方面意見以便籌劃進行李使奉電後昨特親擬一電致京大致謂現在我國軍政未修財政益竭一旦有事戰守兩處困難加以亂黨時　乘機蠢動大局岌岌堪虞自非早日實行聯美政策實不足以救亡攷美利堅係屬共和政體兩國感情又極和洽當此列强窺伺歐戰决裂務　大總統　情度勢妥速實行以保民國電中并詳陳危亡八端洋洋千言語極沉痛 
湖北之廢紙 
[有字之廢紙]  
[易銀之廢紙]  
[强迫惜字之創聞]  
　　鄂省宗孔惜字公社爲一政老儒舊紳所組成迄今幾及年餘其内部以惜字爲第一要義以字爲孔子所正惜字即敬孔也但是實行巳久毫無感動人民之實效以字裹物如故擦穢如故遺棄如故縱遍懸字　設字藏而投字於其中者十不一見現社長陳景夔氏以人民蔑視字跡巳成習慣非用官府之壓制斷　有效爰草訂辦法呈請巡按使飭令各屬知事及各警廳責成警士嚴加考察如再有以紙裹物擦穢或抛棄不知　惜者卽行拿案罰辦說者謂段巡按亦贊成惜字者當蒙核准通飭也 
[廢止紙幣之期限]  
　鄂省軍民政費皆沿用紙洋（湖北官錢局發行之銀元鈔票）照法定價值一千二百文一元扣算現段巡按以直隷中央各機關按月發放薪餉均用現銀即駐鄂北軍餉糈亦發銀元而鄂軍獨得紙幣殊不一律且官廳收入如訟費稅契用銀元稅捐罰欵用紙幣參差不一易滋弊混查官錢局陸續收回紙幣焚燬巳及五百萬尚餘二百萬在巿不久將　理宜及時改革昨特提出行政會議决定於四年一月施行進出一律銀元如現幣不敷仍按巿價扣算票角聞將咨報中央凡四年份行政經費軍營餉需各項預算一體改定 
[蘇垣破獲黨人之疑竇]  
　　蘇州警廳派隊在三多巷拿獲黨人鍾鳴世等六名解訊各節迭紀前報兹經探得訊供大略錄後 
　　警察廳孫稚宏廳長提訊數次據方逕厚供認充僞司令職鍾鳴世供認充僞參謀張超供認充僞副官其餘韓伯棠李英唐雄僅認隨同謀亂並各供認約期十月二十三號（即破獲之日）晚起事旋被拿獲警廳因查得前在湖北謀刺黎副總統案内有方建侯之名曾奉通緝有案此次之方逕厚恐卽是方建侯復提方訊究未得確供又續獲之于某係于正甫亦經提訊數次尚無確供現仍交保安隊長處看守候訊 
　　日昨蘇常道尹兼軍政執法處殷處長親提鍾方等到署逐一審訊詎鍾方等六人頓翻前供稱我等並無來蘇謀亂之意皆受某甲（指某密探）及張某吳某（皆隨同密探做事之人）等之愚前在警廳係刑逼妄供其起案炸彈印信旗幟等各項物件皆非我等之物三多巷機關亦是某甲所設方逕厚又稱伊實名方世並非方建侯等語訊畢仍將各人發還警廳收押候示 
　　方逕厚之妻某氏在滬聞夫被拘來蘇探聽得悉此事即係前充西路區長之某甲帶同吳某張某等至滬用翻戲手段誘引方等到蘇拘捕某氏即尋至某甲之家欲與之理論乃甲之眷屬早巳遷避某氏往尋三四次未能見面忽遇不識姓名之某乙向詢原委後告以此　爾找尋某甲亦屬無益爲今之計惟有上禀道尹處聲訴寃情求請超豁某氏云此間人地生疎何處托人作禀某乙卽允許代作禀詞約定　日在某處交付至次日某氏取得禀詞即赴道尹署投遞殷道尹接閱禀詞中所叙各節係歷訴其夫附和孫黄種種不法行爲末後又請求將其夫方某早日鎗斃等語閱畢深爲詫異即命傳達處傳喚某氏進署親提訊問詰以所禀何事某氏供稱丈夫方世被捕寃抑特具禀叩求超豁云云道尹諭以爾所遞之禀全然相反遂命人將原禀宣讀一過某氏聽畢始知又受人愚弄即嚎咷痛哭再三叩頭乞恩又將來蘇找尋某甲未見突遇不識姓名人代作禀詞各節從頭至尾供述一過道尹訊畢命退出聽候查明核辦聞殷道尹巳行文飭拿代作禀詞之人務獲澈究 
[海軍部學生案巳提出彈劾]  
　　海軍部判决留學生十八人以十二年等之徒刑一案巳迭誌本報兹聞昨巳由肅政史俞明震引超南雲書等六人聯名提出彈劾案縷陳海軍部軍法司長判决此案之種種違法濫刑及蹂躪海軍人才各事聞總統接此彈劾案巳批令將海軍判决之原案交高等軍法會再行秉公審訊大概此案不難有平反之日矣又此十八人之中有爲前清某軍機之孫者有爲外交諮議某　表姪者有爲某總長之外甥者此案發生巳逾兩星期該部辦理異常嚴密嗣以同部司員反對外間始稍有所聞云 
[陳繩被害案審訊終結詳情]  
　　高等審判廳上月二十八號下午一時開庭審訊陳繩被害案是日開始辦論鄧爾班爲董升董珍之辯護又經審　長指定薛大可爲黄貴周文潞之辯護人審罪在二等以上有期徒刑者應行委任律師現在本案開始　論故此委任律師薛大可爲黄貴周文　兩人辯護人宣告畢遂問周文潞從前你在地方廳寫過一張字當將該字舉出示與周文潞看畢問是你寫的不是答是我寫的又問這封匿名信從前送到參謀部可是你寫的答不是我寫的又問你從前寫字臨的是甚麽帖答道是顔趙等帖審判長當令庭丁在旁設一小桌呌周文潞寫幾箇字看庭丁遂將紙筆遞與周文潞審判長念道（某君組織一黨成止尚沬可知陳君某日早晚到某宅不知是何宗旨日前在煤巿街飯局吃酒大醉大打某君之子打得頭破血出不知此家長有何公幹後小孩跑至街上與大衆哭訴其情可不曉得有何消息這段白話告禀先生速派人調查）審判長慢慢的念完周文潞慢慢的寫出當由庭丁呈遞審判長觀看原來是工書小楷審判長又取一紙按照匿名信上字形疊折成格再令從新快寫行書又念道（僱車至某君家車到門陳君未帶錢車夫不依因此陳君發起虎狼之威大打車夫車夫無奈只得情願了結後又　至院中大打某君之子又有某衆議員在某君家　大烟來此遇癮才演這段白話）寫畢呈與審判長閱看畢問道　兒有　草記本是你寫的嗎答是我寫的又問道這箇本字寫了有幾年嗞答道就是這二年寫的又問道適才你寫的這字體怎麽不是顔家廟碑帖的體格答顔體小字我不能寫我能寫大字審判長道你再寫幾箇顔體的行書字我看遂又　道（陳某日到某君宅不知是何宗旨）等語周文潞寫畢審判長當令其退下（未完） 
地方通信 
蘇州 
[蘇垣人力車捐之交涉]  
　　盤門外馬路清和坊口協記人力車行於陽曆十月底繳捐領照被收捐員騐車挑剔（該行上月倒照九十張）僅准給捐照三十餘張尚有五十餘輛除大半准給野雞車照外其餘則令修整俟下月候騐該車行以各車並不損壞大爲不服即報告駐蘇日領事署（該行係日商）向警廳交涉孫廳長以車額巳滿須俟下月方可再捐等詞回復旋經日領署自製捐照於十月三十一號給發該車行領用該行之人力車得懸掛日領署捐照遍行於　胥盤各馬路矣此事如何結果容俟續登 
鎮江 
[加稅還墊之爲難]  
　　鎮江江灘鮎魚套一帶建築石岸費約三百萬元由華洋商各半認欵開辦前議先由洋商代華商籌墊　鎮關加抽貨稅五釐十五年還清一節巳迭紀前報現經鎮關監督袁君函致城廂巿紳　就商會徵求衆見僉以鎮埠商務查海　進出口貨收稅遠不如前向在百萬外者去年短至不足六十萬若在海關稅項加收百分之五至十五揆之收數與借欵之息萬難相抵何論抽還債本此舉如政府擔任籌欵興修紳商無不贊成若於海關加稅取償非特不敷且將妨害商務衆情實所不願云云昨巳據情函復袁君轉詳巡按使核奪矣 
[斷橋惨劇]  
　　鎮郡新河大德烟莊於日昨上午一時不戒於火致兆焚如延燒左鄰王姓等户水龍行人救護必由該河口本　經過不意人多擁擠將橋軋倒落水者計有二十餘人傷五人淹斃五人餘均救起惟淹斃之屍現尚無人承認擬報官騐收矣 
[破獲盜匪]  
　　西門外菜巿街一帶房屋由前清道署撥欵建造年久失修不堪居住惟乞丐成　結隊止其間面藏垢納汚遂亦在所不免日昨上午爲六區警察訪悉某起盜案中要犯　　該處特會同四區加派巡士前往兜拿當場拘獲盜匪六名押往六區俟預審後再行解由總所轉送縣署　辦 
南京 
[派探駐浦查緝]  
　　浦仁（埠邇來時有黨人匿跡設立機關防務亦甚吃緊馮上將軍近據偵探報告以直隷混成旅長所部軍隊現巳拔隊移防清淮若僅恃張巡閱使所部之軍防守恐其不敷擬另選派數營前往協同防範并派偵探多員在浦口等處專司查緝黨人之責 
[日德傷兵過寗]  
　　中國紅十字會在膠濟等處救護戰　兵士除傷亡不堪醫治者就地分别布置外其可診治之受傷兵士計有八十五名德國六十名日本二十五名昨由濟南交由津浦火車載送來寗由寗再由滬寗火車轉送上海醫院分别診治 
 
 
 

Page 7

 
 
[取新來妓女]  
　　警察廳自拘捕妓女張竹君後對於各妓館查察異常認真昨王廳長飭令東區署長轉飭各妓館嗣後如有新來之妓女須詢明來歷並取確實保人呈明後方准給予花草否則查有不法情事連同該館主一併從嚴懲辦 
杭州 
[法官濫用職權案結果]  
　　前阮和森控告杭縣地方檢察廳檢察長陳毓　調任鄞縣地方檢察廳檢察官沈乘德濫用職權押斃阮妻阮沈氏一案曾經高等檢察廳長詳請司法部核辦在案頃聞巡按使准司法部咨稱以阮沈氏約外要求不無要挾之嫌杭縣地方檢察長行使職權不免過當之處調任鄞縣地方檢察廳檢察官沈秉德以調任廳員違式報告亦屬侵越現經本總長依照法院編製法第一百五十九條第一項將該檢察長檢察官分别儆告云 
[李開元受賄案預審終結]  
　　杭縣地方檢察廳學習檢察官李開元受賄一案業經第二次預審終結兹聞將李開元俞爾恭二人巳定新刑律第一百四十條官員要求賄賂之罪處三等至五等有期徒刑其餘之一干人證皆照同律第一百四十二條對於官員公斷人行求賄賂或期約交付之罪處以四等以下有期徒刑不日即可公開處審矣 
安徽 
[新巡按來皖消息]  
　　新任安徽巡按使韓國鈞業巳晉京覲見聞於下月中旬准可到皖履新聞韓氏本爲前皖撫馮煦之高足兼屬鄉館曾以皖事詢馮馮舉以告之並謂理財爲當務之急非有諳練之員不足以資臂助因舉三人囑韓延聘一爲惲毓齡江蘇人曾署安徽衆司兼辦支應局一爲任廷枚安徽道員曾辦牙　籌議　充要差一爲陳　瑞亦安徽道員歷署要缺任陳均爲浙人與惲巳有隨韓來皖之說刻聞倪將軍巳令趕辦交代矣 
雜評二 
編餘雜感（默） 
[打單]  
　　打單匪爲粤中之特産亦匪中之最文明者也何則其刦財也先通之以信令人有所備其收行水也雖逼勒亦必藉詞保護且其所打單者若九廣路局若海軍學校皆爲具有威勞之地所收行水若某輪拖某商店皆爲富有財力之人非若殺人刦財之官吏不論孤兒寡婦不問窮苦小民一概施其手段也故曰匪中之最文明者 
[黨案]  
　　先揑一　據然後覓一人誘以利愚以甘言　其入　從而捕之曰黨人黨人此偵探誣陷之普通手叚也家屬有欲聲辯者則恐嚇之遏阻之或使不得與紳商接近或使不敢向官廳控訴此又偵探之第二手段也今蘇州黨案某氏婦爲夫鳴寃而竟有代以控夫之禀者則手段更神矣可畏哉偵探也 
[聯美]  
　　我國今日所應聯者日乎英乎俄乎法乎德乎　乎曰聯文戰國非所宜也莫若聯局外中立之美國斯言似矣然而以記者言之莫若聯我政府聯政府人民聯人民然後政府與人民聯人民與政府聯全國上下聯而爲一則不必求助於人矣吾敢爲李巡按進一解 
[廢紙]  
　　鄂紳以尊孔　而倡議惜字請官廳强迫人民不許以字紙裹物拭穢與毁棄是尊重無用之潑紙也鄂官廳則以紙幣不流通議决凡軍餉政費及各項出入一概不用紙幣是以有用之紙爲廢紙也紙幣旣不用以代銀洋亦惟有用以裹物拭穢與毁棄耳然則今日之紙幣猶不若字紙得藉官廳之力以惜之也嗚呼紙幣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[嚴守中立之再三誥誡]  
　　上海當道昨奉中央電開現有某國時常詢問有無某國逃兵避入中立國境等語查吾國嚴守局外中立無論何國凡係　國艦隊兵丁水手一入中立境域即當按照中立條規切實辦理除解除武裝外其兵丁水手尤須妥慎隔别安插勿任生出意外衝突如遇此項情事並須立卽電告以憑核辦云云 
[法領索償兵災損失]  
　　駐滬法總領事甘世東君近曾照會南京齊巡按使略謂南京下關商埠敝國在彼建築巿房數十幢按月所得租金以作天主堂度支經費自去歲七月問兵亂之時致將敝國所有巿房悉數付之一炬屈指將及年餘應償損失之欵迄未賠給至巿房租金亦需清償兹巳核實計數須請償還二十餘萬金云云頃聞齊巡按使擬電達中央請示云 
[黄浦江中之防務]  
　　海軍司令部以浦江爲浙滬交通要道現在陸防巳由鄭鎮守使協同松浙長官分别擔任水路亦應加緊防範以昭嚴密昨日特飭駐泊南黄浦各軍艦各放小輪舢舨分班梭巡聞現在共有用煤力小輪兩股用火油力小輪兩艘及輕便舢舨六隻巳在浦江龍華港一帶晝放游戈矣 
[工巡捐局爭論主權]  
　　工巡捐總局朱局長昨據閘北工巡捐分局呈稱竊查閘北華洋商民在華界管轄區域以内　有營造房屋及填土築　運用材料旣受華界保護則取締路政便利交通亦即應照華局章程先行報告侯查明無礙路政始予給照開工以重公益兹有洋商在虹江路建築竹笆事前旣未報明請領執照并用印捕督工迨職局工程員往與交涉則印捕雖撤而竹笆業巳工竣似此藐視華界定章殊與主權有碍爲此呈請核辦云云朱局長得報後隨即據情轉報楊交涉員請與該管領事交涉 
[通緝行使僞幣之逸犯]  
　　江蘇巡按使公署通飭所屬云爲飭知事據淞滬警察廳詳稱竊上海華洋交錯五方雜處每有匪徒依恃租界爲逋藪將僞造銀幣行使内地妨碍金融爲害實非淺鮮雖迭次查獲詳解懲辦此風少殺第閱時旣久偶或仍有輕身嘗試者節經廳長諭飭各區隨時留心偵察務期有犯必懲去後兹本月十五日據第四區署長薛振中詳稱十月十三日下午一點鐘據第十四守望警范永和報稱查有徐連生鑄使僞洋日徐照登報崗猛追捕獲解署請訊等情前來曾　署長訊據徐照登供稱身於六七日前由籍販來鴨蛋到滬新濱　　就船出售即遇此人登船講價足一小時遂買去鴨蛋若干不料伊所給價洋三元盡係銅質傷物歷經尋找皆未得遇今見伊由新民路經過身急追出伊似知覺乃脫帽以　　匿身遂報明崗警由其追獲等語訊據徐連生始而供詞支離硬不承認當在其身畔搜出假洋一元比給徐照登之物確似一模所造又大洋五元小洋三角假金戒一隻當票二張皮夾一個繼經再三究詰方稱身與夥伴王小龍係揚州人同住公共租界永慶里二百四十八號門牌房内家有鑄造假洋之模具一付並有巳鑄成之假洋百餘元昨經有名楊小紅者曾至家買去二十六塊一向鑄賣假洋得利均分隨亦直認前節給徐假洋三元等情不諱隨於本日指飭巡官繙譯帶警押同徐犯持函知照滙司捕房並請其分派捕探恊往搜緝旋據巡官等復稱會同匯司捕探查得徐連生與王小龍同居爲夥素鑄假洋屬實但王小龍巳由昨夜携帶假洋模具聞信先逃詢據徐連生之妻云係逃回揚州等語署長查僞造貨幣案情重大理合詳解訊核等情據此經發科訊供復核無異除將徐連生一名連同證物解送上海地方檢察廳按律訊究并飭區隊嚴緝逸犯王小龍務獲解辦曁詳報宣武上將軍上海鎮守使外合將拿獲行使僞造貨幣案犯訊供緣由具文詳報仰祈察核賜予通飭一體協緝獲解歸案懲辦以免漏網而彰法紀等情據此除批示外合亟飭行該道尹廳長知事團長仰即一體嚴緝務獲究辦 
[陸軍遣撫所實行撤銷]  
　　陸軍遣撫調查所係由馮上將軍政前任韓巡按使以去年贛寗戰　案内被脅之陸軍官佐流落無依求歸不得特會銜呈明中央於本省騐契項下撥欵四萬元派委杜淮川朱先志章駕時三中將爲所長於本年五月間來滬商承鄭鎮守使訂立章程設所開辦一面由杜朱章三所長遴選中下兩級陸軍官佐充任調查員限期三個月竣事開辦之初卽在公共租界白克路租賃房屋籌備一切嗣因地屬租界進行手續諸多不便旋遷至華界西門外寗康里開辦以後報名就撫者甚爲踴躍旋因三月期滿而就撫者仍絡繹不絶復由杜章兩所長（是時朱因别有要差巳辭職）詳請馮上將軍及巡按使核准展限兩月以十月底爲度現在展限日期巳滿遣送亦巳竣事杜所長自上月下旬起每日扶病至所督率各員司清理案卷表册惟手續甚繁一時不易完結故酌留書記處辦事員司及經理員調查員等數人專辦結束事宜其餘各員概行解散並詳請馮上將軍齊巡按使加給一月津貼作爲慰勞及回籍川資該所名義巳於上月底實行取消並將所賃辦公房屋及調查員寄宿舍一律退租以便俟諸事結束後開造詳細報銷檢齊各項案卷關防及所餘欵項繳送軍巡兩署俾清手續聞該所先後共遣送二十三批計受撫人一千零七十餘名内有何常師楊威宙凌翔鄧愛平梅翼匡曹樂年等六名因才堪造就曾詳准馮上將軍由所咨送寗垣補助敎育團肄業巳於前日備文咨送矣 
[召集會操軍艦]  
　　海軍部劉總長以此次舉行南洋各艦會操地點巳經擇定在大通附近之湖口地方所有巡洋各艦船身寛闊勢難調集而四江六楚（即江元江亨江利江貞楚謙楚泰楚豫楚同楚觀楚有等艦）均應在會操之列現巳飭由駐滬海軍司令部分飭駐泊長江各口之四江六楚各軍艦迅速駛赴湖口聽候校閱矣 
[法新租界發現女屍續誌]  
　　本月一號黎明時法新租界太平橋堍蘇州會館西首空地上發現被人殺斃之女屍一具巳誌昨報現經各包探查傳家屬尚無着落昨日十二時當由法公廨讞員聶君會同法副領事德君駕蒞同仁輔元堂騐屍所詳細檢騐上海地方廳檢察官亦於午後到場相騐後因查無屍屬即由善堂棺殮發封厝塜招人認領一面飭緝兇手務獲澈究 
[婦人投入竈門]  
　　住居法租界火輪磨坊街（即後新街）九十三號門牌之張姓婦人於昨日十二時入厨煑膳不知何故自巳將頭及肩塞入灶門内同居人微聞呻吟之聲入厨看視立即搶救詎不能將首拔出迨至伊夫到來呌同多人始得出險惟巳焦頭爛額僅存一息兩乳肩膀亦均灼傷當即車送醫院請爲救治未　能免性命之虞否 
[金鴻君被拘]  
　　閘北警廳偵探前日查獲形跡可疑之金鴻君一名據稱金於初次光復時曾充决死隊隊員當解司法科秘密預訊押候解送淞滬警廳核辦 
[中流截刦]  
　　浦東三林塘地方某軋花順司賬人陳某前晚偕夥一人在北巿收得賬洋三百三十餘元七點餘鐘時至製造局相近江邊碼頭雇船　渡至對江周家渡不料駛近江心突有匪徒十餘人駕一小船駛近船旁一躍而上將陳及夥友一併用繩捆縛持刀恐嚇復用棉絮塞住人口將所有銀洋悉數攫去學後陳即報告水巡隊由潘隊長飭派水偵探陳榮華至南碼頭地方先後緝獲匪徒李阿發周阿二韓阿三陳長樹等四名並搜得贓洋數十元銀表一枚解入該隊詰知此事係由向業說書之陳某等爲首糾搶後在三泰碼頭分贓四散等語奉飭移送警廳司法科預審擬究旣由該探偵知陳某匿居法租界小東門外四十號門牌某花烟間内當即投報法捕房協探前往拘獲暫禁捕房候回禀徐廳長備文移提歸案訊辦 
[澄衷學堂運動會預誌]  
　　虹口塘山路澄衷中學校定於陽曆十一月八日（星期日）開　六次運動會昨巳將入場劵酌量分送惟以會場狹窄設座不多如有團體往觀須先告以人數俾便預留空席另送團體入場劵否則恐臨時不及招待云 
[工界之好模範]  
　　本埠南北兩巿浙寗帮水木工匠不下萬餘人兹由該業王文通等發起捐資創建浙寗水木工業醫院延請中西醫家每日爲同業中之貧病者施診給藥業巳擬具章程禀請上海縣公署立案並出示保護洪知事以事　善舉且所擬章程亦甚妥洽昨如禀立案並給示保護矣 
[保護宰牛公司之文告]  
　　工巡捐總局昨日出示云案據清真寺董事會董事蔣輝金彭庚哈　等禀稱竊滬上商務繁盛人烟稠密牛爲食品之一端自應力圖改良從前宰牛作場設在羊尾橋一帶現因推廣租界該處地方劃入法界範圍之内原有宰作均須遷移查從前宰作祗知營利不顧衛生若不及時改良整頓勢必盡趨於租界實於内地營業前途大有關碍董等有鑒於此擇定斜橋西首二十五保十三圖地方爲宰作擬訂章程共同組織名曰内地宰牛公司所有内地食用牛隻不分漢敎回敎均歸該作屠宰不得另立宰作以昭劃一作内一切辦法悉遵衛生章程辦理凡牛之病者瘟者均不得私自屠宰除由董等慎選妥人住作驗宰外並請憲局隨時派員調查以免弊混每年擬繳捐洋三百元由董等按月分繳憲局撥充地方公益經費恐有無識之徒藉啇它擾或私自偷宰有意混淆於衛生大有妨碍爲此抄粘章程具禀環請憲局電賜鑒核准予立案給示並祈咨會警察廳查照保護以維營業而重衛生不勝感戴之至並附送章程等情據此當批禀及章程均悉該董事等組織内地宰牛公司所有内地食用牛隻均歸該公司騐宰以重衛生每年擬繳地方公益捐洋三百元按月分繳等情事屬可行察核章程亦尚妥恊姑准試辦一年仰即出具捐欵認狀並預繳三个月捐欵洋七十五元以憑核辦章程存此批在案兹據該董事等遵批出具認狀並預繳三個月捐欵前來除給照開辦並通詳巡按使鎮守使道尹察核曁請淞滬警察廳查照保護外合行出示曉諭爲此示仰地方商民人等一體遵照須知該公司係爲慎重衛生起見倘有不肖之徒藉端索擾或私自偷宰定行嚴拘究辦不貸其各凛遵毋違切切特示 
[禮與其奢也寗儉]  
　　惜隂公會會長邵廷玉君昨與繆淑賢女士在徐園結婚會場布置甚爲儉僕凡紥彩軍樂等靡費之物一概不用結婚後邵君宣講家庭學校社會敎育之道娓娓動聽禮成夫婦攝影携手登車而歸 
[拘獲衣服整齊之竊賊]  
　　揚州人陳連發衣服整齊前日至河南路老九章綢號内以購物爲由乘間竊取值洋六十六元之花緞一疋當被號夥陳長生查見鳴捕拘押昨解公共公堂訊供不認判押候查明於禮拜三再訊 
[取締過犯之周密]  
　　船户王英珠控無錫人朱阿根偷竊衣服由捕將朱拘押捕房昨解公共公堂訊知朱係八次過犯判押候函送上海縣知事署　解無錫原籍並請無錫縣知事發交警局釋放惟須將住址營業每月至警局報告一次不准遠離如違即由該警局提案嚴辦 
[質訊串竊線針案]  
　　　德豐駁船公司控葉德發串竊值洋一千三百元之張線針案箱由捕將葉拘解公堂訊據供稱係由開平局工人老董囑令轉托南巿裕成水菓行司賬蔣秉元交由寳和拍賣行内之式拉夫金姓代售判押候補傳人證再訊在案昨由捕房將蔣秉元提案並傳金姓到堂質訊據蔣供稱葉係水菓　客故爲介紹與金姓接洽並未收買轉售判葉仍還押蔣存洋五百元保出候再復訊 
[機匠禁錮西牢]  
　　機匠潘二二前日在楊樹浦私割英美電車公司之電線被該公司用人周杏生李阿才所見上前詰問反被用刀戳傷當即鳴捕將潘拘獲昨解公共公堂由該公司西人白勞納偕周李兩人上堂禀明前情請究訊之潘供詞支吾俞代襄讞商之英領卓君以潘實屬不法判押西牢半年以儆 
[流氓藉端訛詐]  
　　法租界某小錢莊遣夥趙四鵬雇小車押送銅錢一百五十餘千赴大達碼頭达上輪船裝運出口當爲流氓趙連生偵知以其私運制錢出口藉端訛詐四　與之力辯互相爭閙旋由巡警將兩趙連同錢文帶至司法科昨送地方廳請爲訊辯汪檢察長諭飭分别收押銅錢暫行存案候示 
[流氓遇事生風]  
　　住居曹家渡西沈巷宅爲石灰行生理之徐夏根於上月間與鄰人陳長生之女名勝男在途交談爲流氓王厚生餘茂阿連大全等瞥見指爲不端將男女一併捆縛送交該女之父陳長生並聲言爾女與徐夏根在途作無恥之事因此捆送前來陳因顔面攸關緘默不言惟令釋縛嗣爲該處四區四分署署員訪悉立飭長警前往將王厚生拘獲餘均逃逸迨將王拘區之後又飭警傳到徐夏根陳勝男等略訊一過逕送地方廳經檢察官提訊之下判將王收押徐夏根陳勝男着均退去候核昨日上午又由該廳飭傳徐陳到案宗檢察官命將王厚生由所提案質訊之下仍判將王收押候核徐陳斥退 
[尋獲失妻續誌]  
　　小東門外三官堂弄住户徐寳生之妻錢榮氏被同族榮頌蘭之妻名月珍者串通徐炳生等賣與西門内爲飯店生理之周阿狗爲妻嗣由錢寳生尋獲至二區二分署控告等情巳紀前報兹悉署員以案開串拐有夫之婦巳將周阿狗徐炳生榮頌蘭並傳榮錦章到署連同錢夫婦解送司法科昨解地方檢察廳分别留押候究至月珍刻尚在逃未獲 
[女拐子仍須歸案]  
　　南京婦人胡李氏在浦口誘拐八歲男孩祁效子來滬圖賣由探查獲解送公共公堂訊明判孩交其兄祁春發領回李氏押候函請浦江縣提回訊辦在案前因日久該縣並不派警來廨移提故昨復由捕房將氏解案請示判押候函送上海縣轉解浦江縣歸案訊辦 
[因私害公]  
　　本邑西鄉北新涇迤南一帶圖中國稅錢糧數月以來乏人經收兹由三十保四圖圖董張鏐等具禀上海縣公署請示核辦洪知事以張鏐等所擬罰規如果一秉大公何至諸順卿諸顯卿等出爲反對其中恐有不實不盡昨特派員下鄉督同該圖董並各捆業秉公面議具復以整圖規而重國稅云 
[柴堆起火]  
　　前夜一句餘鐘大南門外西陸家浜沿岸某姓柴堆内不知因何遺火登時烈焰飛騰火光熊熊當經救火會鳴鐘告警各社皮帶龍相繼馳至取水澆救並將柴堆拉翻浜内旋即烟消火滅餘未殃及 
[天主敎舉行瞻禮]  
　　昨日爲法公廨訊案堂期因係天主敎瞻禮節期故停訊一百各捕房亦停辦公事黎明時法國官商及在敎人等均詣新北門外天主堂隨同神父舉行彌撤禮法捕頭並飭探捕前往該堂一帶妥爲照料 
[抵押方單之糾葛]  
　　陳和生控陳華華王阿五指贖抵單一案曾經公共公廨訊判原告備價取贖當因被告代表担文帮辦好卜魯律師以此項方單巳由陳華華抵興英商愛爾德要求將單給與該英商請會丈局過户故未斷結諭將方單存案候核在案昨日上午由關讞員會同美領博君升坐民庭復訊原告延律師侯魯公上堂聲請將軍　　以免久延致原告多受損失被告由好卜魯將來特兩律師投案辯明前情以此案原告前由羅利士律師代表今侯律師甫經延請案情尚未明白應請將契准交被告等語中西官會商之下判方單仍存公堂一面函請會丈局暫緩過户候察核全案供詞再行核奪 
[不認私自挪用]  
　　本邑人龔子元向在青島某銀行爲式拉夫陸續用空賬銀三千三百五十兩近因該處發生戰事復私取洋五百五十元潛行回滬匿居公共租界汕頭路五十五號屋内本埠某銀行自接青島分行電告後即報請捕房禀廨提究前日由總巡捕房探目李星福協同一百四十一號西探前往將龔拘押昨解公共公廨請究先由中西包探上堂禀明拘獲情形英領康君以該探等未帶提票拘人手續殊欠完備切諭以後傳提人犯須將信票給閱如遇目不識丁之人亦須將票面案情詳細解釋方可拘捕諭畢遂向被告研詰龔供認係向司賬陸續商借並非私用康君商之王襄讞判龔押候禮拜三復訊 
[祇可缺席判决]  
　　竺芝記控俞菊廷不理抵欵一案昨晨由公共公廨傳訊原告延律師上堂聲稱被告屢奉堂訊不到保人張國祥姜雙賢亦不投質祗前保人朱文煥到堂應請缺席判决中西官會商之下判朱交保着令被告償還原告本利洋四百八十四元再繳堂費洋十八元並候飭傳張姜兩保人於一禮拜内到堂再核 
[查獲吸烟犯]  
　　四區一分署前日查獲私吸鴉片之沈阿三一名抄出烟膏半盒當送司法科預訊一過押候移送檢察分庭核辦 
[女醫士失竊]  
　　同仁醫院西女醫士盤小姐住宅内失竊什物多件昨傳電話報告捕房捕頭准即派探前往查勘以憑緝辦 
[出賣爛水果]  
　　漢璧禮路第三十八號門牌水菓店售賣爛菓日前被衛生局洋員查見禀報捕房昨請公堂出票派探傳該店主到廨候訊 
[縣知事公署批示二則]  
[溧邑水爐同業陳宏柏等禀批]  
　　禀及抄粘均悉查延僧超　雖屬迷信行爲而業水爐之人大都愚魯成性習慣使然是難免俗徐順卿身爲司年自應遇事秉公和衷歡導乃計不出此而竟以設立小行覇持罷工爲由來署誣瀆殊爲不合至所稱司年徐順卿潘有耀等私賣義塜公地一案業奉道尹飭查即經本公署飭據徐順卿禀復巳據情詳請核示矣仰即知照此批 
[公民姚元澍禀控地保楊顯華盜佔墳地批]  
　　禀悉查盜佔墳地事關司法該公民苟有證據應即逕向地方檢察廳提起訴訟至轉道契一節旣據逕禀會丈局並候局批示遵行可也着即知照此批 
工巡捐總局批示 
[舖户陳源豐等禀請放寛路線由批]  
　　禀悉查寳帶路東口係毘連城基地所請放寛路線能否照准仰候據情函商上海城濠官産丈放局核復辦理可也此批 
[公共公堂瑣案]  
　　張文元前日在湖北路浙江路轉角攫取粤人周垣快之鋼表及金表練當被鳴捕拘押昨解公堂訊知尚有同黨在逃判張押候查明於禮拜三再訊 
　　流氓張昌海前日因在虹口密勒路弄内攫取張爾國家小孩根源之銀鐲由捕追獲昨解公堂請究原告偕證張子餘上堂證明前情訊之被告堅不承認中西官以原告證據不足判令被告開釋 
雜評三 
[忿懥之禍（訥）]  
　　心有所忿懥則不得其正所謂不得其正者即怨怒過其量之謂也是故人一有忿懥則言動必逾其分而不自覺我以此對人人亦以此還我而相爭相競之禍以烈此次歐戰旣以互相忿懥而成而開戰以後互相揭發之言與其激烈之行動更足見其忿懥之甚也吾國黨人施於政府之種種手段固由於忿懥過甚而政府所發表歎息痛恨於黨人之言與捕　黨人之嚴酷亦或有過於忿懥者耶 
要件 
[三讀通過之立法院議員選舉法（續）]  
　　第十章選舉變更 
　　第九十七條有左列各欵情事之一爲選舉無效（一）選舉人名册被選舉人名册因舞弊牽涉全數人員者（二）辦理選舉違背法令者 
　　第九十八條前條之規定初選覆選單選均適用之初選舉無效時覆選舉雖經確定一併無效 
　　第九十九條有左列各欵情事之一爲當選無效（一）不願應選（二）當選票數不實者 
　　第一百條當選無效時選證書巳給發者應令繳還並將姓名事實宣示 
　　第一百零一條當選無效時應以各該區候補當選人遞補 
　　第一百零二條選舉無效時應於本選舉期内改選 
　　第一百零三條補選於議員缺額該選舉會挜候補當選人時行之 
　　第十一章選舉罰則 
　　第一百零四條選舉犯罪由該管審判廳依照刑律處斷未設審判廳地方由兼理審判之地方官處斷之前項選舉犯罪事件關涉該地方官本人者由各省或各特别行政區域行政長官指定相當官署處斷之 
　　第一百零五條選舉監督於選舉調查及投票開票各事項有失於覺察或奉行不力者由籌備立法院事務局呈由大總統交付懲戒 
　　第一百零六條初選當選人巳受選舉旅費不依選舉日期到覆選區投票者除追繳旅費外加倍罰金 
　　第十二章選舉日期 
　　第一百零七條選舉日期由大總統以敎令定之關於選舉之調查審查及一切册報期限由籌備立法院事務局呈請大總統以敎令定之 
　　第十三章附則 
　　第一百零八條本法施行細則及本法所載各項書件程式由大總統以敎令定之 
　　第一百零九條本法自公布日施行 
來件 
 [P駐滬德總領事照會交涉員文 
　　爲照會事現閱新聞申報時報載有比國署理總領事所致函件内述德兵在比國不按人道情形查在滬之德人心目中確信德人文明在地球上人人皆知斷無此等行爲但此外德政府查得在德國官報之廣告謂比人現在極端詈駡德兵在比不按人道情形比人如此論調或係熱度極高之幻想或係無恥故意揑造也伹據德政府調查皆確有實據者如比婦女殺害巳睡之德兵又比人將被傷之德兵眼目挖出又比婦女在屋内窗問用手鎗攻打在路行走之德兵等事現在德政府巳提出違背文明公法之事在中立國抗議至本總領事所提比領事之函件觀其内容言語定然不確即孩童亦不之信至若長者又知德極文明則更不能相信矣查中立國人及美報館之人曾在比國并到開戰地方伊等自行調查所有謂德兵違背公法等事皆故意假造無憑據者也伊等可任擔保至伊等所查之事巳登於上海大陸報端特指字林西報英報也亦接得比領事此等函件後因詳細斟酌故未登出閱近數日之字林報小評及今日之論說即可知之若英報尚不登出則中立國之報胡可登載此等情事本總領事迄今尚未一次致函華報請宣告華民謂比之婦女何等利害慘待被傷德兵惟比國現用此等離奇相戰之辦法本總領事亦不欲嗣後熱心用報相戰但因比領事按伊政府之委派如此甚違萬國禮貌之行素是因伊令本總領事籌維對待之法故本總領事特此照會貴交涉員查照飭令該三報立刻更正爲要此照會大中華民國江蘇特派交涉員兼滬海道尹楊中華民國三年十月二十三日 
 
 
 

Page 11

 
 
   
 
 

Page 12

 
 
   
 
 

Page 13

 
 
自由談 
游戲文章 
[戲告某知事] [  病駒]  
　　十月三十日申報載有某知事雞翅生爪之示諭賢哉知事愛民如子於吾民生計誠無微不至矣顧諭中有吠影吠聲一句吾民殊不敢當吾民祗知言談不知爲吠夫吠者狗呌也民言而曰吠是視民如狗矣民旣爲狗知事即爲狗知事知事爲民之父母是先有父母而後有子豈知事早巳自覺是狗遂以吾民爲同類而相愛耶抑知事曾進狗學校熟讀狗吠購義應口試及格而來作狗官耶雖然竊有一事不得不忠告知事敝處狗禁甚嚴未帶保險面具幸勿輕出致被拘禁也 
[人數問答] [  損絶]  
　　甲曰近世有言德國以兵勝美國以財勝俄羅斯以土地勝印度以雅片勝我中國獨以人數勝信乎 
　　乙曰有之中國人數在六百兆以上占全球十分之四烏得不以此勝 
　　甲駭然曰吾方謂中國人數不及四萬萬子乃加半爲六萬萬乎乙曰君知其一未知其二大陸土偶之多莫過於中華一邑之境廟宇重重多於初等之學校一廟之問土偶纍纍多於南畝之農夫改革以來迷信未袪關帝東嶽也城隍土地也火神財神龍主地藏也五百羅漢八百觀音三千如來也以及一鄉一村三尺小廟内之田公田婆仙童仙女種種泥塑之像享受人間血食何獨異於人哉綜計中華地面土偶奚止二百兆 
　　甲憤然曰土偶而人人亦土偶矣子可以加半吾不可以減半乎即以四萬萬論而廢時失業形同土偶者如此自殘種類猶土偶之不若者如彼此輩全無人格應歸於淘汰今且勿論其餘士農工商兵民程度尚淺大半夢夢焉求其完全人格十不得一加小爲大積卑爲高以兩人併爲一人折實不過二萬萬而巳 
　　乙曰人而土偶土偶所以不異人也子能以兩個醉生夢死之人併作一人吾不可以兩個死人抵一個半生半死的再以兩個半生半死的抵一個完全生人乎二百兆土偶打二五倒折猶得五十兆加入四百兆内視六百兆雖不及視二百兆則倍過之 
　　黨於乙者曰將本求利說贏利不說虧本四百五十兆之說是黨於甲者曰賒三千不如現八百二萬萬之說是兩黨相持不下一巿人莫敢左右祖 
　　丙叟貿然來啞然笑曰吾謂兩說皆是也語語切中時病正如兩位菩薩說法之深淺兩小兒論日之遠近......半响不言一巿人伸頸注視靜聰下文......半晌丙仍不言 
　　甲不能耐請示丙左顧曰有以少爲貴者君之說是乙亦不能耐請示丙右顧曰有以多爲貴者君之說是甲乙躁曰先生奚爲不一决而僅爲兩可之說丙左右顧曰余乃不少不多衆曰何故丙怒目視曰其斯之謂中立㈣ 
詩選 
[笳] [  劍飛]  
　　胡兒帶甲走沙場一曲魂消涙萬行夜冷咽殘邊寒月秋深吹落滿天霜五更牧馬悲荒戍千里明駝返故鄉二八拍成腸欲斷角堀遠和更蒼凉 
[鷹]  
　　金眸玉爪不凡材瞥見將軍天上來獵火一山迷白草朔風千里捲黄埃霜横曠野英姿爽路入晴臯倦眼開狐免成擒君就醢何如雌伏白雲隈 
[劍]  
當年鼓鑄仗神工拂拭難忘百戰功腰佩七星添健僕手提三尺助英雄光騰牛斗寒於水生跅蛟　疾似風怪底夜深鳴不巳無邊烽火燭天紅 
[雁]  
　　一聲呌破楚江秋落葉蕭蕭古渡頭寂寞慣依蘆荻宿往來都爲稻粱謀西風瀚海三千里明月瀟湘十二樓最是晚烟斜照裏嗷嗷遍野使人愁 
[笛]  
　　數聲吹出古涼州喚起新愁與舊愁明月關山邊塞夢西風楊柳故圜秋何人按曲初維棹有客思歸正倚樓淒絶玉關春不度隴頭嗚咽幾時休 
談話會 
　　面上掃開十層甲眉目纔無可憎胸中滌去數斗塵語言方覺有味完得心上之本來方可言了心盡得世間之常道纔堪論出世我果爲洪爐大冶何患頑金錢鐵之不可陶鎔我果爲巨海長江何患横流汚瀆之不能容納 
　　白日欺人難逃清夜之愧赧紅顔失志空貽皓首之悲傷以積貨財之志積學問以求功名之念求道德以愛妻子之心愛父母以保爵位之策保國家出此入彼念慮只差毫釐而超凡入聖人品且判星淵矣人胡不猛然轉念哉 
　　立百福之基祗在一念慈祥開萬善之門無如寸心挹　塞得物欲之路纔堪闢道義之門弛得塵俗之肩方可挑聖人之擔融得性情上偏私便是一大學問消得家庭内嫌疑便是一大經綸功夫自難處做去者如逆風鼓棹纔是一段真精神學問自苦中得來者是披沙獲金纔是一個真消息 
　　雲烟影裏現真身始悟形骸爲桎梏禽鳥聲中聞至性方知情識是戈矛 
　　人欲從初起處剪除似新　遽斬其功夫極易天理自乍明時充拓如麽鑑復磨其光彩更新 
　　一勺水便具四海之味世法不必　嘗千江月總是一輪之光心珠宜當獨明 
　　事理因人言而悟者有悟還有迷總不如自悟之了了意興自外境而得者有得還有失總不如自得之休休 
　　情之同處即爲性舍情則性不可見欲之公處即爲理舍欲則理不可明故君子不能滅情惟事平情而巳欲遇變而無倉皇須向常時念念守得定欲臨死而無貪戀須向生時事事看得輕 
[  嘯霞山人]  
劇談 
[時事新劇佛動心] [  鈍根未是稿]  
　　第三幕私逃（續） 
　　（警察巡邏隊自河濱回來）（見賴家諸人徘徊牆下因向賴桀點首問）賴先生不是在此找尋廖鐵藴先生麽他剛纔在你家喝醉了睡在這塊大石上呢此刻想巳回家去了（賴聞言作錯愕狀）（又作猛悟狀）（亟辨）不是不是我們不是找廖先生是因爲我家老太爺丢了一塊漢玉在此找尋（警察）找到没有（賴）没有（警察作帮同找尋狀）（賴）不敢有勞諸位我們巳徑找了多時想必這玉不丢在此地再到家裏去細找一下或者找得也末可知諸位請便（警察）如此我們公事未完恕不相助再會了（警察去）（賴向婢僕嚴囑）這件事你們記着不准說給人家知道有人問起太太時只說到香港游玩去了倘然洩漏了一些風聲仔細你們的飯碗（衆婢僕應）　（賴揮婢僕入内）（又令兩僕扶賴翁入内）（賴獨自背手向河濱行去）（閉幕） 
[附第三幕場人物表]  
　　廖鐵藴警察巡邏隊八人或四人 
　　麥儷昭春桃秋菊賴　賴翁（名振寰）（年約六十餘歲）共餘婢僕七八人 
　　按報載賴粲供稱麥儷昭與廖鐵藴同船出省挾帶小女婢僕貴重首飾錢銀私逃云云則麥儷昭之出亡尚有其女與婢僕相隨編者貪寫鬼崇行徑致使本幕與事實不符他日有人實演時或改爲麥儷昭託言出游携帶幼女婢僕扁舟出發旣離家門廖鐵藴翩然而下同舟出省是則較爲核實鈍根自注 
小說 
[滑稽小說魔玉（十續）] [  卓呆]  
　　十一 
　　頑公細想我只管躊躇着他們自然一定當我是定一到後來要辨明他們也不信的了倘若方纔我面目身材變成定一的樣子說話與態度仍不失爲老人的模樣自然校長與生徒們就愛驚異就要疑惑他們一疑惑我便可以借此說明變身的原由了孩子與孩子聚在一處却是無上的好伴侣在大人眼中看來實是討厭同時在孩子們一方面突然來了一個大人也是受累不淺所以祖公仁生徒們頗難交際再說校長先生在窗　觀　報　欵了一回放去報紙向衆生徒道你們聽着一星期後是本校創立的紀念日往年預備祝賀紀念往往休息三天的今年只休息一天了說畢向衆人臉上看着生成們自然没　但是也只有而面相覷默默無話而巳也有縮着頭在那裏昨舌的頑公忽然呌道很好很好大家回頭看時他又說道學校中放假太多實是有損無益學生的父兄因着放假不知要多費許多心思那些頑皮孩子成羣結隊的在外面趨東趕西父兄　是不容易做的說能還傲然自若生徒們個個定晴向他看着又是憤慨又是感服戴服感服什麽呢對着校長敢如此大着膽亂說真是不愧爲運動會每每得優勝旗的大將高定一了大家再要聽他下面說出什麽話來一齊引領等着校長雖突然被他說得一呆却不開口一陣苦笑又取着報紙觀看了頑公并不繼續他的議論但默然坐着又太乏味即道校長先生報上有什麽有趣的事没有校長的眼睛在眼鏡上面將頑公一瞧然後再射到報上去了頑公不管他不答又道去年秋收不佳今年米價却昻各處没有米來出口倒不少這些事有没有校長道没有頑公道三十年前一石米不過二三元現在貴到九元半差得竟多了你想我們一家上上下下也有十幾個人一個月總要吃去六七石米你想操這家務不是很難的麽頑公講了幾句家政學還要想更進一步把經濟學的知識未向校長亂吹校長止住他道好了好了我勸你家政且不必去研究還是把你的算學用心研究國文好好的注意罷校長說完便不去瞧他以爲說了幾句總可以安靜了那知毫無用處校長的態度頗不合頑公之意頑公以爲你要生氣不妨生氣你生氣起來必定盤問及我的來由我倒很希望的即道算學與國文姑且不論我們來吸一枝捲烟罷我是每次飯後一定要吸一枝的說畢即探手入懷去摸捲烟他也想不到捲烟巳經没有的了生徒們大家吃吃作笑一齊對校長先生看着（未完） 
文字因緣 
[步酒丐先生原韵題三借廬賸稿] [  吳門王伯方]  
　　狂吟豪飲樂年年信是人間小謪仙李白風流杜牧憤合將才調集斯編 
　　眠餘醉後總行吟慷慨悲歌孰賞音白首江湖惟愛酒任他鏖世自浮沈 
[敬題酒丐三借廬賸稿] [  合肥李國模]  
　　白髮蕭然七十翁安貧樂道舊家風疎狂濁酒三杯後著述名山一卷中遺老丰神傾洛北勝朝人物萃江東何時買得梁谿棹好與剡隂訪戴同 
[奉題三借廬賸稿并步酒丐先生元韵] [  苕狂]  
　　騷壇領袖巳多年　鑠精神比地仙聞說洛陽今紙貴盥薇我欲讀瑶編 
　　醉向花間抱膝吟茫茫鏖海幾知音聊將著作留天地不共神州一例沈 
　　介紹新著江都李涵秋君著廣陵潮說部騷壇騰譽一時知名士多爲序跋兹其初集巳由國學書室出版感承惠贈專此誌謝并爲介紹讀者 
　　佐彤常覺小蝶雲台君誰東埜掃綠楊紀庚杏痴東園梅郎立三詩隱子春蔚雲離離無聊堰上寓公寓甸重匀濟航有美我笑覺迷　　老范馬二先生佛甦劍秋七七生劍　獅兒召愚卓呆損絶魏氷心半呆子諸君鑒上月感承投稿本館謹備薄酬專俟來函提取或向本館帳房陳寳賢君面取爲幸 
 
 
 

Page 14

 
 
   
 
