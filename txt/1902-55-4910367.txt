# 1902 - 55 - 4910367

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○　鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繒圖三國演義碼洋一元六角○駁案彙　碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕　義碼洋三角○瘍醫大全碼洋三元○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科　繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角賭君欲購者請移玉至三馬路申昌書畫室或申報館帳房可也此佈 
[培植人才宜亟興蒙學堂說]  
　　人才爲國家之元氣欲强國必先儲人才儲人才之法奈何曰在學校我中國未嘗無學校黌舍也書院也皆學校也而人才卒不出蓋中國徒知儲人才之在乎學校而所以造就之者未得其法也沈溺於八股寢饋於小楷詩賦間有質美者泛覽乎經史百家之集餖飣以爲文蔬櫛其字句學則分漢宋文則區流泒上而公卿大夫曰此高才生也下而文人學士亦曰此高才生也究之彼其所謂學者心性之空談也詞章之末技也於學無實際於世不能用衆之所謂高才殆庸才也向之所謂學殆未嘗學也雖然學猶是學才猶是才惟學焉而非所學斯才也而不足爲才是非才之爲病而學之爲病天子知其然也於是下詔變科舉廢八股試以經濟之學俾盡歸於有用然而僅變科舉試士之法善矣而猶未盡善也欲植其基必變學校於是復下詔令各省開設學堂在省會者曰高等學堂在郡者曰中學堂在縣者曰小學堂至前年京師所設之大學堂亦諭令修明而振拓之皇皇焉汲汲焉宵旰惕厲念兹在兹無他凡以爲儲才計也然則中國至此魁偉識時務之碩彥融會古今貫通各國彬彬然秩秩然將見如雲屯霧沛輩出而迭生乎愚瞀之見私心計之竊猶以爲未也夫水之流行於江河也浩乎沛乎莫測涯涘而要必有其源風之起於天末也刁騷震撼力足以摇山岳搉林柯而皆生於雲徒觀乎江河之水摇山岳摧林柯之風而以爲水之流何其遠風之力何其堅是但知其末未知其本也源者水之本也雲者風之本也蒙學堂者各學堂之本也是故不有源不能成江河之水不有雲不能成摇山岳搉林柯之風不有蒙學堂不足以造就大學堂高等學堂及中學堂小學堂之才今當軸者承明詔紛紛改設學堂然惟留意於大學堂高等學堂至於中小兩學堂己不甚措意而何論乎蒙學堂噫是猶買櫝而還其珠得魚而忘其筌之見也奚以可夫今自省會以及郡縣所設各學堂大都係就書院改易其名所招學生又大都卽昔時之書院肄業生年富而力不專欲其學成殊非易易備齋也正齋也專齋也預備科也速成科也苦心孤詣在上者非不規畫周詳其奈學者半屆中年神智日减學之而不能專精何卽使困勉以幾三年畢業循序漸進作爲舉人進土然考其時務學問不過僅就繙譯諸書藉以窺泰西之政學藝學如欲其識西文而通西語也勢必不能不能西文西語則於泰西之學終嫌隔膜而不能會通若令童而習之中學西學兩無偏重二十年之後中國始有人才不揣其本而但求速效是欲培植人才而人才適以不興非計之得也合省會郡縣之財力以興蒙學堂而所謂高等中小學堂者皆從其緩規模雖隘收效轉宏各國學堂之制取幼童於蒙學畢業之後而後遞升知此意也今中國未設蒙學堂而亟亟於大中小學堂愚故爲探本之論而以爲學堂之設莫如蒙學堂先莫如蒙學堂亟或曰何以處向之書院肄業諸生曰科舉之法變而未廢改絃而學之科名亦不難博取如以爲人才卽在此中雖使之入學堂吾仍謂造就之未得其法而不敢信其能學成而致用也 
[本館接奉電音]  
　　昨日午後京師飛電傳來上諭二道敬謹譯登○正月十九日内閣抄奉上諭二月初七日祭社稷壇朕親詣行禮欽此○二十日内閣抄奉上諭鐵錫昌均著賞給委散秩大臣聨恩著賞給頭等侍衛存興賞給二等侍衛均著在大門上行走欽此 
[日爵行期]  
　　日本長崎訪事友人云伯爵松方正義定於東歴三月初旬赴泰西游歴所帶隨員大約由大藏省及日本銀行中酌調聞此次實奉日皇之命慶賀英皇加冕典禮順道考察各國致富之由以便擇善而從爲本國整理財政 
[日爵宣言]  
　　華歴本月二十一日日本神戸來電云日前伊藤春畝侯由歐西回國行抵神戸旅日各西商謁誠迎迓欵以盛筵酒半伊侯揚觶而言曰此次僕游覽歐羅巴所見國政民風與四十年前往游時相懸天壤互相比例我日自愧不如僕之區區惟願我日朝野上下間咸予維新俾與歐人如驂之靳耳 
[日將宣言]  
　　香港香海日報云本月某日日本陸軍少將福島君在東京成城學校向中國留學諸生宣言曰當泰西二十世之初地球上有兩大戰在非洲者係英與波人在亞洲者卽聨軍入京師之事波人十四萬豫備兵中能酣戰者僅四萬人卽可抗地球上大莫與京之英吉利兵二十萬中國以四萬五千萬人而反不能抗聨軍二萬人此何以故蓋心不能一也吾深望諸君一德一心則庶乎其可哉言己又繪成歐亞輿圖略謂今者歐人紛紛侵佔亞細亞俄己由西比利亞抵太平洋濱此外若拉伯阿若波斯若印度若阿富汗若緬甸若安南皆被歐人所壓制惟中國與日本尙能操自主之權顧日本不能在大陸鏖兵吾深望諸君學成而回助我一臂俾輔車相倚抵禦歐人竊謂二十世之機關全在中國諸君旣爲二十世中人不可不力任二十世中之事也 
 
 

Page 2

 
 
[日船游弋]  
　　香港香海日報云日前有一日本巡洋艦奉政府之命駛至中國三門灣察視意大利兵船舉動未幾駐泊長崎之意國戰艦忽鼓浪赴上海不知其意云何 
[俄毁日旗]  
　　香港香海日報云邇者俄國政府中人禁止各國人在俄境縣國徽新例初頒甚爲嚴厲適有日本人就海參威高揭旭日幟俄人見之立卽毁去不知曰人將何以處之 
[美人購島]  
　　某西字報云美國上議院各員現議將西印度鳥司篤英其司至和蘭各島嶼以法銀五百萬弗郎克悉數購歸藉拓版宇 
[朝鮮匪亂]  
　　朝鮮友人來函云西歴一千九百零二年二月七號卽華歴去年十二月二十九日咸鏡道屬江原縣亂民蜂起揭竿斬木聲勢洶洶不知韓政府即能設法平靖否 
[印棉抵日]  
　　日本長崎訪事友人云東歴正月中日本各埠所到棉花大都皆來自孟買計三浦丸等四輪船共裝十二萬二千包鹿兒島丸裝八千包倍司槐他裝二萬九千包烏而哈利耶裝三萬二千包旣耶而聽哈母裝二萬五千包說者謂印度到貨旣如此之多則中國木棉銷路恐難暢旺矣 
[裁汰閒曹]  
　　聞之京師友人云邇者政務處會議裁官事宜擬先自九卿衙門始旣裁九卿然後於六部中各添設丞參之類至國子監則改爲文部翰林院則改爲學部並聞皇上回京之後深垂意於裁汰冗官一事外官如漕督亦在將裁之列京官則擬將通政司詹事府大理寺太僕寺四署先行裁汰云 
[裁撤京倉]  
　　聞之京師友人云邇年京通各倉積弊過重當聨軍入京之後糧儲己搜奪一空各大憲遂擬乘此機緣將四倉裁去然確否尙未得而知也 
[整頓煤釐]  
　　南昌訪事人云總辦商務局江西布政使司柯遜菴方伯以江西煤釐弊竇多端爰設卡袁河委員辦理并札飭各府州縣一體遵照其札文云江西礦務以煤爲大宗而煤質則以袁河一帶所產者爲佳上種曰烟煤即紅火煤可供輪船機器之用並可鳏焦鎔鐵鑄器其民間爨火之資曰白煤卽明炭曰硬煤卽岩炭又工匠所用曰鐵煤宜春分宜新喻等邑所在皆有土民夥同開採近河數里或十數里約二三十井距河稍遠之礦亦三十餘處苗旺者平岡現於地面高山亦不過一級之深卽可見苗但開挖多係貧民出力並無殷富集貲若非商販速於行銷不足以資周轉而商販向用鷺鶿船裝載船分三等頭鷺約可載煤六百石二鷺載煤四百石三鷺則僅載煤二百石春夏水漲可行頭鷺然限於貲本亦難滿載恒以二三鷺裝連爲便至立秋以後水涸每船僅載五六十石及七八十石不等從前袁河煤商接舳連檣絡繹不絶多載少裝四時流行約以四千計其納稅向章每石百斤完錢二十五文由秀江昌山新喻樟樹四卡分抽近聞各該釐卡不知始於何年何員擅立私章無論船之大小水之漲落與　載之輕重每煤一船祇以二百四十石估計抽釐於正課一護收錢一千八百文外勒索紅錢八九千文一騐收錢一千二百文外勒索紅錢五六千文此外經過巿汊生米石灰窰各卡至省每卡亦索騐票錢一千文因之商販歇運礦戸停挖以居民日用之需地藏自然之利坐視廢棄而不設法整頓何以興礦務而恤商艱且外人覬觎内地礦產尤應及時補救維持利權兹經本局悉心籌畫擬　袁河口之河湖港地方設卡委員專收煤釐每石照章總抽錢二十五文改二護二騐爲一抽一查除每煤一石總抽十分釐錢二十五文外至省銷售者由城外釐卡查騐行銷樟樹吳城者由　樹吳城卡查騐如無完納釐票卽將其煤全船充公此外上游下流各卡均不得查騐勒索將前次歸併昌山之秀江上裁撤其應收百貨初護釐金卽由昌山卡員并抽所裁司巡等經費移歸新設煤卡支用免致另行開支以節糜費兹本局札委候補知縣鄧令貞琳前往設卡開辦並刊刻木質鈐記一顆文曰辦理袁河口煤釐總卡之鈐記以昭信守除詳請撫憲查核曁分别移行札飭曉諭外合行札飭爲此札仰該府迅卽轉飭所屬各縣遵照將發來告示遍貼城鄉俾衆周知一面切實傳諭士紳勸導邑中殷富赶緊厚集貲本開挖多多益善倘有窒礙隨時保護如慮滯於行銷本局定當多招商販或借給資本期於販售出江以興地利而廣財源仍飭將貼過告示處所具報查考毋違切切特札並聞宜春分宜新喻等縣自奉札奉示後各紳富己刻日自備工本雇工開挖風氣漸開不似從前諸多顧忌皆方伯鼓舞振興之力也 
[文星移照]  
　　香港香海日報云廣東提督學政文叔平大宗師試畢惠州回省度歲兹又巡試高廉雷瓊各府己定期正月十八日秉節啓行矣 
[嚴懲擄勒]  
　　松江訪事友人云青浦武生蔡丹山現隸提標前營鳳山恒遊戎麾下覬知其族有蔡老苟者向充舟子薄有積儲近己年逾六旬尙虛嗣續遂商之土著許桂山設計圖之客臘某日許雇舟赴鄉邀老苟來松藏之密室一面函告其家勒獻洋銀四百元老苟之婦惶急異常浼人緩頰願以一百元了事初次遣人送到二十一元本月十五日婦自携洋銀七十元向贖丹山始將老苟釋出夫婦回舟以無端遭此風波相持慟哭不意許復至舟次聲稱前欵未經染指强曳老苟登陸匿不使歸其妻忿甚翌日奔投華亭縣署控告縣主林霨生大令聞而震怒立簽通班差役將許拘回當晚升堂研訊許供此事實由蔡丹山覬觎產業所致小的僅向排解不敢擄人大令傳老苟之妻及舟人王某質證許猶任情狡展乃喝令鞭背各役正欲施刑許懼供稱老苟仍藏丹山家内非提丹山來案對質小的心不能甘大令隨命役押許往提至則丹山巳聞風逃避僅將其妻朱氏解案大令向之推鞫朱氏供稱丈夫現在逃往何處小婦人實不知情聞老苟所付洋銀均歸許收去大令謂許曰爾種種行爲本縣早經訪知非重辦不可遂飭役重責荆條至八百下聲若斬豕鮮血橫飛堅稱初次老苟所付二十一元僅由蔡丹山給小的五元爲房飯費其餘皆被丹山取去訊至此許母某氏忽偕老苟投案稱己尋到求將兒子從寛大令見老苟龍鍾情狀諭令隨婦回鄉一面責令朱氏出結從速交丹山到案許釘鐐收禁聽候按律重懲 
[贑災可憫]  
　　昨日本館接江西友人來函云去年贑省洪水爲災飢民蕩析流離慘難言狀其中沿鄱陽湖之十六州縣被災尤重鄉民枵腹難堪大抵挖食觀音土以延殘喘攷觀音土係山上細泥其色微白食之可忍飢六七日初尙能從大便出至七日後腸胃枯澀凝結不解必至脹懣而死目下道殣纍纍皆由於此救之之法惟有飲以薄粥湯兩三日使腸胃滋潤氣力稍充然後徐徐進熟麻油湯俾將土瀉出但不可多飲恐轉洞汇傷人安得有大願力者先將此輩設法救治一面更籌鉅欵早解倒懸庶數十萬災黎不致盡塡溝壑哉 
 
 

Page 3

 
 
[官山火警]  
　　香港香海日報云廣東南海縣境官山墟於三月初八日忽遭巨火事後偵知火起於太平街太昌紙料爆竹店是日十二下鐘時有客向購爆竹試行燃放以觀佳否詎料火星飛墜紙堆中轉瞬即釀成燎原之勢延燒店鋪至五百餘家墟中鋪戸不過千餘至此己去其大半矣 
[五茸梅汛]  
　　松江訪事人云去歲江南提督李壽亭軍門遴委左營守備蘇樹棠守戎慶隆齎銀往張家口采購戰馬今正初四日解馬回松郡軍門派給中左右前後城守曁金柘青九營共九十八匹初九日城守營朱梅泉守戎偕左營蘇守戎前營李守戎督率騎兵策馬游歴街巿一周以騐其調良與否○東門内龔鏡清茂才前糾同志假城東北隅馬耆寺創設蒙學堂寺中住持尼恐碍焚修商懇另擇善地龔遂商之同人就近假尹姓巨宅定期二月初一日開館○華陽橋左近某姓家老幼男子五口於今正初旬相繼物化所染之疾均係腹痛微瀉一二日間卽登鬼籙攝身家可不愼旃 
[上海官塲紀事]  
　　去臘本邑南巿馬路工程局襄讞委員余克安叅軍詣道轅請假一月赴白門公幹近己事畢乘某輪船返滬旋卽謁見蘇松太兵備道袁海觀觀察禀請銷假照常視事○前狼山鎭總兵王幼山鎭軍因公來滬泊舟南巿浦濱昨午命駕至馬路工程局拜會總辦翁子文太守太守飭丁擋駕○昨日虹口天通菴巡防保甲局委員張香農二尹命駕赴南巿馬路工程局拜會總辦翁子文太守面商要公○本月初八日本城西局巡防委員陸雨人二尹因病逝世所遺局務由冬防委員楊聘侯二尹暫行兼辦昨日蘇松太兵備道袁海觀觀察特札委楊二尹接任以專責成 
[豸旌抵滬]  
　　簡授江蘇臬司效述堂廉訪由鎭江附招商局江裕輪船來滬昨日午前抵埠下椗小東門外金利源碼頭上海縣汪瑶庭大令聞之立卽命駕赴江干迎謁午後廉訪呵殿入城赴各署謝步 
[書院關課]  
　　昨日爲本城敬業書院開課之期清晨上海縣主汪瑶庭大令命駕至院會同學師邱贊思廣文升座點名命題考試蓋仍向章也 
[禮舉落成]  
　　英租界老巡捕房轉角後面河南路新建高大洋房經始於去年夏秋之間至今而大工始竣工部局用以爲存儲水龍之所命之爲水龍中局揣其意以是地適處租界之中也牆間書西文大字一爲西歴紀年一譯其意爲我禦火三字猶言救火之處也昨日爲開局之期午後三下餘鐘各處水龍繞行至紅禮拜堂會齊然後驅至中局時正鐘鳴四點一分工部局叅贊之德配柏倫吞來行落成禮致祝辭少選鈴聲琅琅輪聲轔轔各水龍驅返原處來會之泰西士女亦相率偕歸 
[南巿火警]  
　　前晚十二點鐘時本邑小南門外小普陀橋附近張祥豐糖果店棧房不戒於火轟轟烈烈幾至不可收拾幸人手衆多相與汲水狂澆得漸熄滅 
[新界火警]  
　　前晚十二點鐘時本邑新闢公共租界王家庫張家浜左近某姓牛奶棚不戒於火經瞭望臺上西人鳴鐘報警救火會諸善士急驅皮帶車前往吸水以救得卽熄滅僅燬去草棚三間 
[幾肇火災]  
　　昨日亭午時寄居美界密勒路第八百三十四號門牌之粤人某姓家午炊失火霎時濃烟密布勢若燎原幸經鄰人汲水灌澆得卽烟消火滅 
[上海縣署瑣案]  
　　張蘭仁投浦東三林塘巡防局控沈裕春姦佔寡嫂趙氏等情局員某君函送到縣前晚縣主汪瑶庭大令升堂研訊張蘭仁供寡嫂趙氏先與沈私職近更招之入門情同夫婦小的以其不顧廉恥有玷家聲是以扭送至局今蒙轉送案下叩乞究懲張趙氏供丈夫去世己閱十二年有一夫弟相繼病殁遺下烟館一所由小婦人經理用沈爲夥並無不端情事沈供小的在張趙氏所開烟館執業歴有九年不敢誘佔主婦大令船詰再三沈始從實供認大令判責二百板交人保出趙氏暫發普育堂留養○寳山縣金大令派差移解客棧夥王阿生及竊賊陳坤祥到縣前日大令升堂研訊王供小的在英界寳善街連陞客棧當茶房去臘二十六日陳坤祥自携棉被來棧借宿翌晨卽去旣而寓客陸春春大呼失竊皮衣兩件徧加尋覓見陳臥榻下遺有棉絮胎知伊將皮衣藏夾被中携之逃逸尋至寳山縣境始得拘獲轉解案下叩乞究追陳供小的家住寳山縣鄉間從不犯竊去歲臘月中並未到過滬上惟今年正月十三日因胞弟在此負易特來召回由弟領至四馬路西首小客棧中止宿一宵旋即回家無端誣竊心不能甘因卽扭王至寳山縣署喊控縣主金大老爺詰知事在上海遂命移送案下王知事不妙中途兎脫現在到案質訊者並非當時誣竊之入尙求明察大令以王指竊無憑叱令退主將陳交的實人保出聽候查明核辦○駐紥徐家匯保護教堂之武弁陳千戎投縣禀稱近有某洋人在彼處購就一地四圍築以竹籬以備建造學堂突被新充地保曹祥賢與其弟吉甫擅行拆去請卽究懲前日大令升堂研訊曹祥賢供此項田地小的亦有四畝今願永遠租與洋人照大衆所議價目每畝應給洋銀二百五十元己立定據不敢悔議曹吉甫供小的之田每畝值三百元今母親嫌洋人給價太少不願成交並無拆去竹籬之事在令謂吉甫曰本縣查知彼處田價每畝祗值錢五十千爾乃瞻敢妄供三百元殊屬刁猾判責一百板與祥賢交保出外照價立據不准滋事 
[上海巡局紀事]  
　　日前徐家匯滬軍營分防所某弁移送流氓孫思慶孫純卿吕阿三及鄉人夏金生至保甲總巡局朱森庭明府升堂研訊夏供小的年二十有二本邑西鄉人前日偶經東妙橋左近忽被流氓沈桂生攔阻勒索洋銀小的不允彼卽持刀恐嚇幸由村中人訴知防勇四面兠拿沈逃避無蹤祇獲同黨三人求恩嚴究二孫及吕供認不諱明府判令各責二百板枷號一月至前日孫等毁枷圖逸經四鋪地甲瞥見禀知明府明府惡其不法己極諭令移送改過所禁押數月○前日十六鋪巡防中局委員黃衡堂二尹查知局中所雇勇丁每於暇時招集左近居民任情聚賭爰於昨日傳到勇目令分别斥革以儆效尤 
[筵資助振]  
　　啓者頃奉信昌珠寳號惠函云往年春令皆薄具樽酒娱我嘉賓今春本欲稍應故事第念瀕江被災之區哀鴻遍地因將春酒之費百番移助急振請卽彙解災區爲諸君造福明知杯水車薪於事無補倘各紳商踵而行之則聚沙當不難成塔等因則敬捧誦之餘至深感佩因卽約同愚兄弟輩節省春酒資洋一百元一併助振副期望並濟振需此後如蒙諸親友寵召擬卽一槪辭謝區區之忱伏祈原鑒上海北巿絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[路斃可憐]  
　　昨日十六鋪地甲裘鎭行至南巿洽興街見有男屍一具年約二十餘因卽投報某善堂正欲設法收殮忽家屬啼泣而來辨認明白隨卽備棺以殮雇人舁回 
[幸免於災]  
　　前晚十二點鐘時本城老北門内二十鋪所轄梅溪弄口高姓家不戒於火幾兆焚如當經鄰人併力救援得卽熄滅然己危險非常矣 
[英美租界公堂瑣案]  
　　船戸吳光聚串同莊福明行竊德國兵船上雞司五箱經包探張才寳拘獲解案讞員張柄樞司馬訊不承認諭令押候原告因滬後質訊昨日兵船管帶某洋人投案聲訴被竊情形吳莊一味供詞狡展司馬商之佛繙譯判令各責三百板旋復將吳管押捕房一月　雞司係西人食品用牛油製成或譯作欺師○周俞氏向徐從生索欠致被毆傷經包探徐榮珊拘案請究司馬判責三百板追　所欠洋銀三元再罰二元給氏爲養傷費○董雪春潛至某律師冩字房竊取其帽經一百八十五號巡捕拘解請究司馬判責二百板遞解湖北原籍○積竊陸金生陸續竊得吳匯豐等八家烟燈烟槍等物經包探胡瑞龍拘解請究司馬判責三百板逐出租界 
[法租界公堂瑣案]  
　　前晚西門外銀河里富貴樓茶館失去錫燭臺一對錫香爐一枚衣服二件報捕後由包探查獲賊犯王阿囝吊出原贓解案請辦讞員杜枝園大令商之費繙譯判令枷號一個月責三百板贓存候失主具領○積竊王桂芳前經懲辦驅逐出境前曰又竊樹柴數十梱窩留大豐小客棧被包探查獲連棧主婦華錢氏解案大令判枷一個月責一百板仍驅逐出境華錢氏罰洋銀十元○倍發洋行主控二十七保八圖地保王錫香代租田畝掯勒方單昨日大令提王研訊王供去年有零星田十二畝抵與洋人不料竟肇此糾葛大令飭卽交保出外赶緊理楚○拔維晏洋行買辦沈志雲控無錫人張蘭生代辦絲繭欠銀二千零七十餘兩經大令訊供著覓的實人保出赶緊理楚昨日沈投案訴稱張如保出勢必置之度外請卽嚴追大令著將張暫押仍諭令沈邀同原保人孫倍卿來案候核○拔維晏洋行司事姚守貞俞日新控尹阿桂代辦牛皮訂立合同除交到若于外尙少洋銀千餘元經大令訊供著覓人保出理處昨日姚俞投案求追大令著尹覓人人銀並保赶緊理楚○汪玉山前向楊伯寅借得田單一紙向劉少屏抵押洋銀劉未能應付僅以存摺一扣塘塞旋將田單轉抵與孔雲海控經大令訊供著孔將單呈案旣而楊伯寅另控劉翰甫串同伊姪少屏騙去田單將田永遠租與洋商大令提訊之下將劉翰甫交人保出著將田單交還迄今案懸日久尙未了結昨日提案復訊費繙譯惡楊屢傳不到任意玩延著罰洋銀五十元劉少屏還押責令原保人將劉翰甫交案訊追○去年十一月王中衡控成億興銅錫店主易文波圖吞支票銀一千兩經大令訊供著交的實人保出措資付還迄今延不清理昨日王投案求追大令著保人將易交案略訊數語仍交原保人保出趕緊理楚○艾仰喬控俞鼎盛呑没定貨洋銀一百元經大令訊供以時在歲杪著交人保出先繳洋銀三十元昨日艾投案求追俞續繳洋銀十元大令著交原保人保出限於月底一併歸楚○積竊張嘉林王阿狗屢次犯案經包探解請大令訊供飭發改過所監禁三月昨己期滿大令略加研訊飭包探帶出照一小像留存然後驅逐出境○偷兒喬長生行竊沈巧福家皮馬甲一件綢洋傘一頂報捕後經探包查獲原贓解奉大令訊供判枷一個月責五百板贓給失主領去 
[美租界捕房紀事]  
　　昨晨小竊王金榮朱瑞榮闖入外虹口某姓木作内行竊板木數方肩荷而逸適爲包探倪順泉所見連贓帶入捕房捕頭令押候轉解公堂禀請讞員張柄樞司馬訊辦○日前密勒路第十五號洋房某西人家忽失去手槍二枝報捕後昨經包探錢榮堂查係甲乙二細崽所爲因即拘入捕房捕頭令押候解送公堂禀請懲辦○日前江海關官銀號司帳人王叔明竊取號中所存金磅一百枚金臂釧二副潛匿虹口某里前晚包探劉阿炳查悉情形拘入捕房捕頭令押候解送公堂禀請訊辦 
[江西官報]  
　　候補府劉世芳過班知縣嚴葆鍈俱先行禀到詹光斗帥元銘俱酌委一次道庫陳繼祥捐過通判班指分府經王光榮投文孫秉煒騐看署清江縣石守謙期滿酌委馬肇修署理又署南城縣劉昌言期滿酌委陳奎齡署理興史蕭景撜辦瑞昌保甲指分知縣何文炬周家坦馮廷極章葆俱先行禀到劉會書張卜瀛王瑞徵蕭　仁盧樹勛趙宗藩王嘉福萬瑾堯李蘭華姚捷勲張家輿焦桐魯金鑫韓錫謙汪正大區立東孔昭熙童巨源高承裕孫濟著藩祖培李聨珂朱家模蔣銓楊焯陳翰生馮鵬萬黃鑫源劉軼丸徐廣裕陳銘柳振甲葉樹聲陳廷煥馮運松俱騐看試用道江峰青會辦籌賑捐局知府林祖炘督查順化門知縣李啓煃輪委厘卡酌委優委一次 
[米捐總數]  
　　啓者敝堂於客歲季冬承各善士及諸同志協力捐輸購辦　石以分給窮黎爲數甚鉅兹將各戸各台乞附報章以爲徵信之地計懷德堂洋七百五十元韓潤生翁洋二百四十七元五角王善士洋二百元厚德堂葉洋九十六元蔣碩卿翁洋五十元韓山曦翁洋三十五元周湘雲翁洋廿八元祝南舫翁戴季蒓翁周詠春翁三戸各廿五元表子壯翁隠名氏劉東峰翁黃省三翁姜蘭亭翁蘇寳森翁金幼梅翁恆心人陳清明翁信昌隆無名氏十一戸各洋廿元干復泰顧南浦翁顧珠浦翁榮子文翁四戸各洋十五元陳可良翁洋十二元怡順昌王紹坡翁永吉湯逹笙翁翁醉樓翁振華堂陳之楨翁七戸各洋十元徐敬德堂洋八元譚幹臣翁存濟堂鄭竹舟翁三戸各洋六元惜分陰齋何北恆茂同善居利泰昌義成金太太樹德堂晉源老沙遜北棧吳九戸各洋五元梁煥南翁洋四元渭川翁洋三元陶慶榮無名氏二戸各洋二元周紹棣翁大洋一元小洋十一角胡炳記洋一元朱葆三翁經募十八戸計無名氏洋一百元汪丙生翁徐吉雲翁二戸各三十元莊菱晨翁廿元何立卿翁陳雨洲翁王海帆翁吕尙鈞翁朱衡齋翁玉斗初翁錢崑瑜翁孫楚琴翁魏啓元翁吳蔭庭翁榮保泰趙廷瑜翁陳箴堂翁十三戸各洋十元王正惠翁洋五元吳蘋初翁經募十一戸計寳善書屋洋五元程怡順堂隠名氏吟樵書屋蘋塘釣客蘋榭吟人五戸各洋二元江夏氏瑞記安定氏懷德堂文記五戸各洋一元瑞大莊經募與時堂有餘堂根義堂丹桂書屋孫四戸各　五石何恆昌米二石以上總共收洋二千二百六十三元六角米廿二石滬北天后宫前廣益善堂司董嚴信厚龔心釗施則敬朱佩珍唐榮俊葉貽釗等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年正月初六初七日京報全錄]  
　　宫門抄諭旨均錄前○皖撫聶奏爲到皖接篆日期摺○贛撫李奏爲甄别貪劣不職文武各員請旨分别斥革摺○護秦撫李奏爲道員呈請開缺回籍修墓摺○又奏爲請署知州摺○蜀督奎奏爲甄别府州縣各官留省補用片○提督宋奏爲叅劾武職劣員片○秦督崧奏爲遴員署理知縣片 
　　頭品頂戴安徽巡撫臣聶緝槼跪奏爲恭報微臣到皖接篆日期叩謝天恩仰祈聖鑒事竊臣前在江蘇巡撫任内欽奉恩命調補安徽巡撫當經恭摺謝恩籲懇陛見嗣於光緒二十七年十一月二十二日交缷江蘇撫篆又經奏報在案發摺後束裝起程先至江寗與兩江總督臣劉坤一晤商一切途次接差弁齎回原摺恭奉硃批毋庸來見欽此遵卽泝江而上於十二月初九日行抵安慶省城初十日准前撫臣土之春將安徽巡撫兼提督銜關防蕪湖關監督關防各一顆曁王命旗牌文卷等件派員齎送前來臣當卽恭設香案望闕叩頭謝恩祗領任事查皖省地居衝要巡撫任總軍民風氣素强整軍莫先於選將官方宜飭察吏始可以安民况水患之甫遭災區甚廣值庫儲之奇絀償欵待籌際此時局多艱尤覺措施非易如臣愚鈍深懼重任難勝惟有殫竭血忱破除情面力戒欺蒙之習仰體宵旰之勤仍隨事與督臣虛衷商確實力圖維冀以稍答高厚鴻慈於萬一所有微臣到皖接篆日期並感澈下忱誤繕摺具奏叩謝天恩伏乞皇太后皇上聖鑒再到任日期遵照新章請免另行恭疏題報合併陳明謹奏奉硃批知道了欽此 
　　江西巡撫臣李興銳跪奏爲甄别貪劣不職文武各員請旨分别斥革以肅官常恭摺仰祈聖鑒事竊臣到任以來日與文武僚屬講求吏治戎政擇其能者因材而器使之其有貪劣昭著之員均隨時據實奏參不敢稍事容隠蓋以時艱日亟民困己深得一循吏未見卽能挽回用一貪庸勢必日趨敗壞治忽所關全以用人爲樞紐非細故也兹查有試用同知鄭榜詔貪黷成性物議紛騰丁憂補用通判何家謨巧於鑽營聲名惡劣大挑試用知縣林丙寡廉鮮恥有玷官箴新海防遇缺先補用知縣余官濬性情貪鄙舉動乖謬試用縣丞顔其壽嗜利忘義卑鄙無恥試用巡檢王履安辦事操切任性妄爲試用典史曹龍行止浮躁揑事邀功贑州城守營都司蔣本榮遇事生風行爲膽大均應請旨卽行革職以示懲儆所有叅劾貪劣不職文武各員緣由理合恭摺具陳伏乞皇太后皇上聖鑒訓示謹奏奉硃批另有旨欽此頭品頂戴護理陜西巡撫布政使臣李紹芬跪奏爲道員呈請開缺修墓恭摺仰祈聖鑒事竊延榆綏道許涵度由晉對調來省途中因感受風熱觸發舊症禀請給假在省就醫當經照准兹據該道禀稱現在病體難以就痊接到家信上年春雨連綿祖塋坍塌過甚亟須修理懇奏請開缺回籍修墓等情前來臣覆查無異合無仰懇天恩俯准開缺回籍修墓以遂孝思所遺延榆綏道員缺地處邊陲關繫緊要應懇迅賜簡放以重職守除咨部外所有道員呈請開缺回籍修墓緣由理合恭摺具陳伏乞皇太后皇上聖鑒謹奏奉硃批另有旨欽此 
　　頭品頂戴護理陜西巡撫布政使臣李紹芬跪奏爲請署知州以重地方恭摺仰祈聖鑒事竊查耀州知州峻德於光緒二十七年八月二十五日在任病故應以是日作爲開缺日期歸八月分截缺係簡缺是月分知州病故休一項僅止斯缺毋庸掣簽自應照例按班請補查例内開各省道府同知直隸州通判知州如係奉旨命往或督撫題明留於該省候補者無論應題應調應選之缺准該督撫先儘酌量補用又遇應用候補時先儘候補班前酌補一人次將候補正班酌補一人如候補無人用委用無人用試用先儘記名分發及正途出身人員請補又道府以至未入流輪補班次無論何項到班仍以五缺計算第一輪用海防卽第二輪用海防先海防先無人仍用海防卽海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週又新海防章程内開報捐各項班次人員應跟接鄭工捐埃次補用又奉到章程將知州改爲留補二次選一次以三缺爲一週各等語查上次隴州知州董瀛病故遺缺以試用知州辛景舒請補在案今耀州知州一缺自前次送歸部選後係第二次出缺應扣留外補查鄭工新海防遇缺先海防新班先新班卽舊例銀捐遇缺先遇缺均無人輪應候補正班到班查候補正班前並委各班亦無人試用班人又無記名正途出身人員惟查有試用知州韓學伊年四十七歲山西汾陽縣人由監生捐布經歴選用鄭工合龍出力保以知州儘先選用二十三年因關内外肅清保俟得缺後以直隸州知州用是年八月遵新海防例捐分陜西試用領照到省試用期滿業經加考甄别在案查得該員年壯才明從公勤愼以之請署耀州知州與例相符亦堪勝任據署藩司樊增祥署臬司吳樹棻會詳請署前來臣覆核無異合無仰懇天恩准以新海防試用知州韓學伊請署耀州知州如蒙俞允仍俟試署期滿另請實授再該員係知州請署知州銜缺相當毋庸送部引見所有請署知州緣由謹遵章改奏會同陜甘督臣崧蕃恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
　　奎俊片再查道府以至未入流等官試看一年例應甄别歴經遵辦在案兹查有補用知府高增爵補用知州張文采候補直隸州知州魏承恩優貢知縣曾壽祺拔貢試用知縣郎逢庚試用知縣周士杰試用知縣趙瑋均到省一年期滿例應甄别據藩臬兩司造具各該員履歴清册填註考語會詳請奏前來奴才查補用知府高增爵才長心細有守有爲補用知縣張文采通逹時務候補直隸州知州魏承恩穏練明白優貢知縣曾壽祺心地樸實試用知州郎逢庚明曰安詳試用知縣周士杰才識穏練試用知縣趙瑋講求治理均堪留省照例補用除咨部查照外理合附片具陳伏乞聖鑒謹奏奉硃批吏部知道欽此 
　　宋慶片再行軍之要必須賞罰嚴明其有貪劣僨事之員自應隨時查明分别叅辦以肅軍律而儆傚尤查有隨營差遣委員遊擊銜留直補用都司劉殿甲怯懦無能遇事退縮三品封典儘先千總趙恩銘貪詐不法上年軍興之際飭留後路押解軍裝託詞在奉天錦州一帶遺失現經奴才等風聞係該千總私自隠匿售賣漁利又衛隊管帶儘先千總何青雲前在南口隊伍星散畏罪潛逃均難稍事姑容相應請旨將劉殿甲卽行革職趙恩銘革職永不叙用由奴才等發交營務處澈底訊究如果有吞蝕軍裝情事再行從嚴叅辦何青雲革職永不叙用交地方官嚴加管束以示懲儆如再有似此等劣員仍當隨時究辦以肅管規謹附片具陳伏乞聖鑒謹奏奉硃批著照所請欽此 
崧蕃片再西寗府知府燕起烈病故遺缺查有候補知府張大鏞堪以委署署丹噶爾同知承緒病故遺缺查有試用直隸州知州封啓雲堪以委署署秦州直隸州知州楊宸謨病故遺缺查有正任秦州直隸州知州張珩應卽飭回本任署敦煌縣知縣鄔緒棣調省遺缺查有請調敦煌縣知縣汪宗翰堪以先行試署署隆德縣知縣梁國琛病故遺缺查有請補平遠縣知縣秦瑞珍堪以調署兹據甘肅布政使何福堃按察使潘效蘇先後會詳呈請具　奏前來除分别給委外理合附片陳明伏乞聖鑒訓示謹奏奉　批吏部知道欽此 
 
