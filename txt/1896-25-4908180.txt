# 1896 - 25 - 4908180

 

Page 1

 
 
[沈氏尊生書出售] [  圖書集成局代啓]  
　　沈氏尊生一書久已膾炙人口按是書爲錫山沈孝廉所著孝廉博通今古於醫學尤爲精邃窮半生之力著爲是書行之醫林奉爲枕秘惜坊刻模糊漫患每多帝虎辛羊之誤本局覔得原刻善本代　肆友人重付手民印以大號新式鉛字挑選潔白銀張裝訂無訛校　盡善刻已告成分裝二十四本爲上下兩函裹以錦套每部定價碼洋三元二角分存蕪湖湖南寳善分局金陵詞源閣及本埠寳善分局三馬路申晶書室出售世有欲樹醫林之幟者倘其購置一編乎此佈 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑銷售已完兹以問價者多重爲印釘照向例每部六十册實價洋四元售處仍從其朔諸君子有欲爲柔日之讀者請及早惠臨選購遲則又恐篋笥易空矣此佈 
[閲本報記判語解頤事有感而書]  
　　甚矣哉禮之可以爲國也自來亂臣賊子之禍其始起於一念之縱恣一事之驕奢但知任情不知遏欲迨積之旣久遂至橫决暴戾一發而不可制其害及於家國之大而其端或基於服用之微聖王慮其然也大爲之防而禮立焉禮者儉而有度登降有數文物以紀之聲明以發之俾朝野上下釐然皆有一定之範圍而後當世之人心胥歸於正蓋隱有以消禍亂之萌而顯有以致承平之治者其道固百世而不易也我朝　會典所載自王公品官以及軍民士庶一切冠婚喪祭之儀吉凶賓嘉之用器物有隆殺度數有多寡莫不粲然大備恪然遵行二百五十年來用是以臻一道同風之盛近世宇内多故　朝廷用法漸尚寛厚民間有小過犯有司斷獄或不依律其所謂照例辦者惟命盜重案則然是以人心不甚畏法而僭越之端以啓重以捐納保舉兩途壅塞仁路名器旣濫禮法亦不能繩每見搢紳士大夫家子弟婚娶僭用父兄品服此則託於襲盛猶可言也漸至田舍翁入貲得虚銜大腹賈援例稱職員者其子弟亦復爾爾然猶得曰彼固嘗出其資以報効　國家也甚至軍營功牌無根外奬或以虚冒或竟僞造但得一紙告身平時儼然翎頂珠補及遇婚喪等事則輝煌顯赫諸凡排塲闊綽與達官貴人無異地方官亦聽其自然不加查禁實爲風俗人心之大病不謂更有以衙署差役之微而亦敢僭用品官服物者尤屬駭人聽聞如前日本報所載太倉州差某甲與鎭洋縣差某乙結親婚嫁彼此鋪張揚厲種種僭越復以回門日行經縣門爲縣尊聞知立提甲乙到案各責千板荷校示衆其判語則駢四儷六亦莊亦諧讀之令人撫掌稱快或者謂甲乙兩差身隷公門越禮忘分知法犯法原屬咎無可辭惟以子女成婚之故而致翁岳身受官刑未免令一對小鴛鴦難以爲情設或其姑不明竟以甫坐红鸞旋臨貫索憎新婦命運之不佳則必聞詬誶之聲漸啓勃谿之釁衡情酌理似於甲乙宜罰而不宜責不知若輩受刑原爲常事鮮有身充差役而終身得免笞責者是兩部肉鼓吹對席獨桌酒本係司空見慣斷不至於受寵若驚况甲乙所犯實干不應重律苟於此而輕縱是謂失刑至於罰之一説似是實非蓋名器至重禮制至嚴初非金貲所可贖也且夫天下差役之爲害亦不可勝言矣古者庶人在官有府史胥徒名目府史與胥大約似今之書吏徒則今之差役也　國家定制隷卒與娼優均爲身家不清不得應試捐職所謂隷者如州縣官衙門之皂快壯三班及府道以上衙門各差卒者專指禁卒旁及仵作吹手官媒收生曁薙髮匠等凡諸賤役皆是此輩分居卑賤心皆凶狠居官無此又不足以供使令若輩則串同胥吏内通幕僕賢良之官尚不免受其蒙蔽貪墨之官方且欲倚爲爪牙遇事生風往往狐假虎威魚肉良民擇肥而噬昔人所謂堂上一點硃民間千點血誠非虚語是差役之惡不止僣越一端然以差役而発越則更爲可惡滬上爲通商要地縣差之外有總巡局差會審公廨差及捕房門差包探會捕線勇汛捕等諸色人役此中奉公守法者固不乏人亦有驟擁多金厠身市儈忘却本來面目妄思結交官塲以致外省士流昧其底細與通聲氣彼則昻昻然趾高氣揚不顧旁人齒冷若此魚龍混雜固未易於軟紅塵中一一辨之至於発妄之事如妓女乘官輿等類難更僕數而最可笑者莫如燈籠上書正堂公務字樣夫正堂者何蓋地方官之正堂如某府正堂某州正堂某縣正堂是也若正堂而不標明某府州縣則必在其境内云然然則滬上而有正堂公務之燈籠人必一望而知爲上海邑尊之公務也胡爲今之縣署書差並無此燈字樣而城北之蝦兵蟹將則彌望皆是正堂公務燈籠是果何爲者耶且有顚倒其文作公務正堂者更不足值一哂名不正則言不順所望地方官禁而革之幸弗視爲無足措意之端也可 
[宜昌火災詳述]  
　　宜昌訪事友人來函云十一月廿七日上燈時大南門外琵琶偃地方被火此處俱係茅屋前庚寅年春季失愼由城外燒入城内又由城内燒出小南門外將沿河一帶草房盡行燒燬此次又係窮民晚炊失愼一時火光熊熊通徹霄漢由城外燒入城内茅屋著火卽燃又因天氣亢旱火勢更甚約燒五六十户幸瓦屋被焚不多有一瓦屋前後左右焚燬殆盡而該瓦屋如魯靈光殿巋然獨仔延燒之時火勢已近貢院府縣進院請學定遷移幸火漸殺文宗僅受虚驚事後探悉燒斃老婦一名男子一名又一婦因搶救雜物將臉面燒平幸有西醫調治不知有性命之憂否該處此次之災與庚寅無異被災之家一旦失所苦不堪言某甲家因庚寅年被災改建瓦屋離火雖近幸免於難及次日多煮飯食分送被災人家每户飯一鉢菜兩碗另送飯碗等物可謂廣行方便矣又聞地方官已邀請地方紳　　各殷室捐寫以資賑濟東湖縣令魏公巴捐廉四百串云 
[沙市疉火]  
　　據訪事友函稱自立冬以來滕六君未見税駕有時北風怒號仍濛濛其雨未　卽放晴光近更和暖異常以致火德星君降臨三次初七日魚更四躍紫雲臺畔有六十餘户悉化飛灰招惹者某鐵匠也次夜亥初趙家塘曠宅内無名火發或云匪人所縱乘風而下如拉朽摧枯又廻繞玉石碑處燒得七蛉八落約計户口一百零九家道憲撫恤每户一千文沙鎭之陰行善事者兩次大災竭力籌資無論壯幼老孩一一給錢八百被災者卽問其所自來亦終秘而不宣至二十日日入三商龍門巷尾又不戒於火火勢比前更猛硝臺一帶幾成空地遭此刼者計二百八十餘家幸龍提調不辭勞瘁沿途指救張邑尊令折斷火道各水龍極力嘖薄始得火滅烟消次晨又有人赴火塲按户逐問人數當執管城子邀榰先生記姓名於上綴家屬於下查對無訛而返旋計口給條爲據令往南嶽廟領取條書五百付錢仍八百焉聞兆焚如之家其夫在某字號爲傭其妻獨居以熬豬油燃松柴竈内火𦦨飄流不知如何冒及屋梁遂至不可收拾一女九齡一男三歲俱葬火坑中亦云慘矣計三次遭焚大半係篷門草舍而露瓦鱗次者不過什居二三市廛尚未延及唯望天公玉戲積成琉璃世界俾南方丙丁稍斂威風且令來牟有信迎三白 
 
 

Page 2

 
 
[白門火警]  
　　金陵采訪友人云本月初七日魚更二躍時忽聞鑼聲震地警報紛傳知爲火患急啓户出視但見濃烟密布烈焰騰空水龍洋龍絡繹馳救水夫皆踴躍從事爭先奔赴南門橋右首沙灣地方始悉被災者係玉成錢莊碰翻火油燈未及撲滅延燒帷屏門扇霎時間火已冒穿屋頂幸風伯尚未惠臨以故祝融氏不致大張旗鼓經城守袁恊戎江寍縣翁大令曁分叚保甲委員到塲彈壓督率救火人等齊執鐃鈎器械將屋拖倒極力灌救吸水噴射逾二點鐘許得卽息滅計燬去本莊前後兩進四間併殃及鄰右二家共房屋十有餘間 
[鎭江火警]  
　　京口訪事友云鎭江西門外西塢街西立泰紙鋪係句容人某甲所開資本之多生涯之盛在該業中首推巨　焉於本月初五夜魚更四躍忽聞警鑼四鳴人聲鼎沸啓户望之遥見光燭霄漢各水龍風馳電掣而至詢知係該鋪作坊學徒某姓夜起小遺將洋油燈潑翻延及紙堆頓卽冒穿屋頂不可遏抑鋪中人皆在黑甜鄉栩栩然化莊生之蝶及黑烟滿屋始披衣而起由後門逃命未幾府尊彥太守丹徒縣宗大令水陸總巡周都戎保甲總局劉明府城守營守府焦守戎等率領營勇多人到塲彈壓不准閒人擁擠致碍水路斯時適東南風驟起火益披猖不啻摧枯拉朽延燒前進門面大有不可　邇之勢幸各洋龍飛駛而來向江中吸水以救萬丈飛泉不異匡廬瀑布吳回氏始敗興而返焚去瓦屋十餘間紙貨堆積如山悉爲灰燼計值銀五六千兩其餘附近各店均賴危牆聳峙得以轉危爲安然貨物已損傷不少矣 
[甬東又火]  
　　寗波采訪友人云月之初四夜八點鐘時寗波江東下茅塘地方失愼警鑼亂鳴寗防局之洋龍以及各善局之水龍皆飛馳而往幸該處面臨大河取水極便竭力噴射吳回氏始歛威而退計焚去房屋十餘間至如何起火之由俟訪明再錄 
[嚴辦花會]  
　　福州賭博以花會爲盛而害民亦舍花會無以過之會首黃曾串黃思浦在鄉開設花會掛巴惑衆垂十餘年雖官票紛至火急星飛而彼竟船踞深山之中無懴芥之禍其賴衙役營兵爲耳目已可知也以故兵役一票到手亦落得惟利是圖不甚與彼爲難此王法之窮也督憲邊制帥以此飈斷不可長札飭城守恊朱恊戎長陞閩縣方大令朝渠親到赤嶼半野等鄉嚴拿會首又分檄通帶福靖中前營余軍門宏亮閩安恊鍾恊臺紫雲帶勇前往圍捕朱協戎不動聲色會同各路兵勇於天未明時闖進該鄉重重圍繞將該會首族鄰人等悉數先行拘獲勒令限交時黃思浦黃曾串自知罪無可赦不可倖脱目擊福靖閩安兩營兵勇無所不爲不忍鄉族爲伊受此酷虐遂雙雙投案朱恊戎因要犯已獲商令各營立卽撤回以免騷擾一時閭閻咸額手稱頌焉現在黃思浦發押閩縣黃曾串發押侯官縣均經提訊二犯供認不諱至半野鄉花會前經某營前往拿辦該鄉膽敢拒捕毆傷勇丁兹經會營圍捕將該鄉首要各犯獲到十餘人閩縣方大令疉次提審予以重刑尚未供認閩押所俗號土地堂覊押人犯之地近來押犯與侯官相等大約均有百五六十人之多想皆可仰邀覃恩赦典也 
[豫章零拾]  
　　江西訪事友云德勝門外橫亙一河對岸爲沙井人之喚渡者往往苦渡夫之勒詐故各善士禀請大憲另設義渡嚴定章程盡善盡美并委員專駐河干督率查察民甚便之上月有某甲自省垣回萬載道出沙井錯認民渡爲官渡貿然登舟該渡夫渡至中流勒索渡錢千文否則不與登岸甲見聲勢洶洶不敢與爭求减至三百文始得登岸昨甲復因事來省聞欲禀明義渡委員從嚴追究○江省銀錢年緊一年月緊一月銀色之低有不滿九成者錢之薄小有千文不滿一二斤者爲從來所未有且錢價日昻物價日貴窮苦小民雙眉日蹙豈獨長安爲然哉○西大街某錢鋪開張有年生意頗佳日前忽然倒閉虧欠萬金磨子巷某錢鋪交易僅三十餘日懸牌僅三四日卽行倒閉虧欠亦數百金交易幾同誑騙人心之壞可謂江河之日下矣○客有自贑至省者據稱贑城各門現皆設卡凡零布一疋須捐錢數十文雖城廂内外咫尺之地行李往來纎悉之物皆不得免可謂無微不至矣然從無卡票給發爲公乎爲私乎殆卽孟子所謂今之爲關也歟 
[湓浦寒濤]  
　　九江道誠果泉觀察因公晉省禀商要公於初三日午刻由水路啓程各官皆至江干趨送○電報局委員兼辦常關洋務事務盛菊孫司馬富懷因病出缺已迭登報兹於初四日開幃設奠文武各官咸往弔唁初五日巳刻殯至躉船儀仗甚盛有署理樟樹分防府峽江縣正堂九江江防清軍府九江府正堂等牌附招商局輪船回常州武進原籍○特授德化縣姑塘鎭分司吳少尹鑒銘於上月廿七日因病出缺該鎭爲晉省要道事務紛繁郡伯尹西庚太守遴委分潯差遣現辦新關税務之王紫綬少尹祖蔭精明幹練堪委代理○府尊因飛虎營勇奉檄遣散誠恐逗遛滋事乃出示曉諭其文曰照得潯郡於上年籌辦江防添募飛虎營駐守以資捍衛兹值軍務敉定奉文將該營撤伍歸農現已據呈繳軍械號衣并發給恩餉飭令起程各回原籍另謀生業在該勇等本係良民投營報效今得釋刀矛以旋故里自亦互相欣慰且各有父母妻子諒必時深盻望亟宜趁此冬晴回家安業切勿逗遛在外致將川貲用盡流落難歸本府爲體卹爾等起見合行出示曉諭爲此示仰該飛虎營散勇以及軍民人等知悉自示之後爾等散勇應卽作速回歸本籍愼勿覊延異地自取後累其客棧飯店烟館菜園并各廟宇俱不准容隱該散勇等常此逗遛轉致陷累伊等不能早日回籍有負本府開導之意倘敢故違一經查出定卽飭縣分别究辦不貸各宜凛遵毋違特示 
[白下官塲紀事]  
　　金陵訪事人云候補道李觀罕光瑜前總辦大通督銷局刻下奉制軍札委調辦淮北督銷觀察接札後隨詣轅叩謝禀知到差○江蘇候補道和觀察儀洛松觀察麟均奉香帥札委會辦善後局差候補知府陳太守卿雲原係督轅差遣今亦奉委善後局提調差接札後隨同程觀察等詣署謝委禀知到差並銷差遣○候補知縣何明府亮榘同日奉委善後局銀錢所明府隨趨轅叩謝邵明府承灝前辦銀錢所差兹蒙制軍委轅下差遣並謝委○督轅牌示准於本月初四日騐看到省人員届期鹽巡檢侯二尹謝舟陳二尹葆昌縣丞陳二尹冕湘祁二尹振綸均奉示騐看○候補知縣葉明府元鋆奉糧道委江北河運差郭明府冏奉委蕪湖公幹典史凌二尹啓敬奉委江北河運隨漕差明府等接札卽詣督署禀知○候補知縣鄧明府炬蒙督憲飭知校對勞績儘先酌委州縣一次明府因於前日趨轅禀謝○本月初二日藩轅牌示興化縣安豐司巡緝差缺以候補巡檢崔國棟接辦 
[蘇臺訪]  
　　蘇垣自入冬以來天氣雖覺寒冷而滕六君尚未下顧撫憲趙大中丞念切民瘼特飭地方官雇延僧道設壇祈雪撫藩臬三大憲下迄府縣各官咸齋戒茹素每日清晨詣壇拈香虔申祝禱想蒼蒼者自當鑒兹誠意大沛祥霙也○前報屢紀會訊巨案兹悉是日在臬憲堂上具結開釋者並非葉萬林係萬林之母葉某氏及其長兄葉萬年也緣訊得萬林亦係盜黨一并釘鐐收禁矣聞是案上月間撫憲趙中丞飭元和縣葉大令在三多橋附近某烟館中訪拿到案之湖南人鄭某爲是案唆使葉萬林上控之訟師獲案時在鄭身畔搜出禀稿底四紙卽葉萬林上控之呈詞也禀經臬憲吳廉訪會同承審各官親提研鞫鄭自知証據鑿鑿諱亦無益遂將生平劣迹一一吐實并供出葉萬林亦係盜黨中之摇船者萬林初猶狡賴堅不肯供旋經廉訪飭差至其家中搜出帳簿一本所載皆係分贓事萬林始語塞一一供認廉訪以案已水落石出卽飭將葉萬林及鄭某分别釘鐐收監其母葉某氏與長子葉萬年姑念鄉愚無知從寛具結禀候撫憲核奪○湘人某甲向在蘇垣軍營中當差然僅附於戚串名下藉資度日上月間營中忽謡傳撫憲將陞甲爲帮帶甲信以爲眞不覺喜出望外於是摇摇擺擺傍若無人遇事生風較前尤甚竟於上月十九日糾合在正前營當差之馬某帶領砲船三艘駛至周莊地方聲稱捉賭適該處某姓鄉民在市上收得米價洋銀數十枚藏於懷内彳亍途中甲與馬竟誤認其爲賭匪上前拘獲該鄉人不服立辯寃誣馬不問情由搜奪其身畔洋銀更以拳足從事衆鄉人見其兇毆立卽鳴鑼號召霎時間聲勢洶洶將與爲難幸經該處鄉董出爲喝阻極力解散事爲新充飛划營官胡都戎訪悉立卽親往是處將甲與馬獲送元和縣署請葉大令訊究如何辦理尚待續聞 
 
 

Page 3

 
 
[强醮宜懲]  
　　松江訪事友云望湖莊在松郡浦南華亭縣轄境也該莊十九圖韓姓寡婦的纔逾笄矢志靡他膝下有一襁褓兒方兾撫育成人聊慰藁砧於地下距莊數里前港十九圖陸姓子乃婦之中表戚也沈寂鰥魚垂涎已久當韓某在是曾與陸龍華會一股迄今挨次輪收陸偏故意遲遲不卽照付以爲引人入勝之計婦深知之意其雖有是心究不敢作此事躊躇再四爰於去月下浣某日前往向收會項陸以意中人旣入我室殆天欲成就吾此一叚好姻緣也乃假意殷勤安排禮樂人等竟貿貿然與婦行合卺禮婦志同金石誓死不從翌晨卽倩人買舟前蒞茸城投赴華亭縣署喊控葛明府以强娶孀婦此風斷不可長當卽籖飭幹差務獲嚴懲刻已拘陸解案押入翼房想一經研訊定當照例究辦懲一儆百是所望於良有司 
[難民需索]  
　　據嘉興訪事友函云近日四鄉到有難民先後數起老幼男婦肩挑背負每起百數十人中爲首者三四人身穿數十年前古舊袍褂破其靴而舊其帽帶有護照功牌詢之皆江南北鹽城池州等人氏名雖向各村求食而其情狀則兇橫極甚各鄉圩長地保以及鄉董向彼好言商懇乃不滋擾俟其歛齊各户或洋或米集總以送然後他去凡遇過夜之處亦由爲首人分派觀人家之大小派人數之多少明日仍須歛洋或米集送始肯他去聞此輩前曾經到此内有昔年同來得此利市者前日在縣屬各鄉近不知其所往 
[催提漕項]  
　　浙省舉辦海運所委滬局各員業已陸續禀辭赴申以便料理開局事宜各屬漕糧現在俱已開徵隨收隨解開春裝運赴津所有各縣未解漕項刻由糧儲道鄭芝巖觀察委員催提銜名列後紹興山會蕭委候補縣董大令鳳來湖州程安德委縣丞李二尹正華嘉興委縣丞陸二尹培中金華義烏委縣丞陳二尹　燦台府各屬委候補從九裴少尹鳴謙温府樂平瑞委縣丞曾二尹澐處府各屬委候補縣侯大令康田俱於上月二十八九等日下札 
[連得藏金]  
　　杭有陳某者向在上市街開設一小酒肆勤儉自持藉以餬口前年因廚竈下地勢不平遂與其妻持鋤平之中有石板一塊頗動摇屢墊不穩陳將石啓視石下泥土甚鬆復用鋤樁之鏗然有聲將泥扒開見一小罎罎内有本洋二百餘元因此將店基略爲擴充添賣醬貨油燭近年以來生意頗佳今年又在紅廟前買得一屋以作棧房并移家眷往彼居住現因天時亢旱并水枯乾因雇金鈎匠淘之而井底又淘出元寳二只金飾多件約重四兩左右陳在旁眼見匠人不敢乾没但索重謝陳因出洋四十元以酬之夫掘藏之事世所罕聞而陳於三年内連得兩次事亦奇矣 
[甬試十二志]  
　　寗波府考刻已完竣正案已於初三日發貼府照墻案上前列姓名照錄於下惟奉化童生商和聲聞被人撞騙業經府憲牌示扣考外計鄞縣前列袁覃周運謙林植三張壽鏞陳冕瑞郭敦壎童詩諧周宗鎬張壽鎬詹守綸吳祥麟茅雲瑞陸延康王瑋凌震南郭澄李士英凌信源鄭星煥鄭仰僑金琅曹爾章湯秉哲應瑞鼎李象楨張紹驀桑苞周啓濂邱賢濤張傳鋐胡炳麟張顯清高振霄廖壽慈孫廷諤李藩郭佑清施兆瀚王文鼎周以卣水鏡清顧人楷勵紹祖王謀道陳受謙柴錫金忻家芬余清樾謝春林崇照慈谿前列葉秉成虞祖舜鄭世璘孫師燾葉秉良馮保謙周兆動柳韶成馮保英陳士達周冕袁玉麐趙家蕩王履中馮宜林洪承訓潘曰均李桂芬戎樹德汪學洙奉化前列蔣紹麜宋榮卿竺景崧包芝堂張肇脩吳淞張詠霓毛其䎖張贊清鄔斐章田慶年孫球環張斆陳鐘嶽顧朝贊汪祥鏞張瑞琮财賓曹森竺蔭清鎭海前列倪承燦王鴻庠唐鶴峰夏祖舜王丕謨林景翰鄭　金駿聲周崇錫張丙旭沈壽祺朱貽珪施慶祥金賢黼劉承本袁采南樂李紜周蔭祺王予藩胡覲勳 
[告示照登]  
　　欽加同知銜賞戴花翎特授龍泉縣正堂加十級紀錄十次任爲出示曉諭事照得近年哥老會匪勾結爲患雖到處蔓延乘機思逞然一經官兵剿捕無不披靡就戮在该匪等孽由自作死不足惜而愚民聽信僞言買爱票布初本圖保身家卒亦難全首領殊堪憫惻本縣蒞任此邦曾奉各憲密交名單諄諭嚴拿上年滋事匪黨除隨時嚴密查拿並將黃三祥一犯懸立重賞購線搜捕務期弋獲禀辦外合行出示曉諭爲此示仰闔邑諸色人等知悉爾等须知會匪滋事之案數年之中江西一省不下十起並無受會匪庇護之家只有憑票布定罪之犯蓋會匪皆烏合之衆一遇兵役剿辦立卽鼠竄奔散匪首不能自保安能保及黨與迨至擒獲到案供出姓名或被起出票簿卽按名緝捕爾時黑白難分百口莫辯就使幸而脱逃永爲天下罪人而家亦從此破覆試問買票保身究竟有何效騐自示之後爾等務各恪遵禁令安分守業愼勿聽信僞言買受票記自害身家如從前被愚買受票記卽自赴縣首繳准予立案寛其旣往若以後本縣拿獲匪犯供出姓名固不追究卽别縣獲匪供指移緝本縣亦當查案移覆免究如畏來縣拖累卽將票記繳由族長保甲局紳彚齊呈繳亦准立案寛免倘敢執迷不悟卽屬甘心從逆一經查出或被控指定卽跟跡嚴拿務獲懲辦其各凛遵毋貽後悔切切特示 
[勘視河工]  
　　水利宜修已列昨報工部局首董擬請關道憲黃觀察勘視之後方可興工前午觀察先詣老閘新閘一帶勘騐昨午十二點鐘黃觀察偕同上海縣黃大令海防廳劉司馬總巡局曹明府會丈局夏明府水利廳林二尹洋務提調蔡太守英讞員屠别駕等鳴騶至外大橋審視一周先由工部局預雇轎式馬車伺候觀察等乘坐馬車至中虹橋舍車沿河步行工部局打樣西人從傍指點至沈家灣復往新記浜燮昌自來火廠附近勘視畢乘車至下海浦勘視漲灘及回轅時玉烏將西墜矣 
[押送散勇]  
　　臺灣散勇五十六名前日附永清輪船到申投縣求給川資回籍已列前報黃大令於前晚飭差薛貴查明將前逗遛本城之散勇七名共計六十三名一併給發川資船票押上江寛輪船載往漢口遣散不意内有本地流氓冒充散勇圖領川資船票轉賣於搭客者前晚經各差役點名護押時查出内有假冒三人恐犯不是急跳下杉板船圖遁手慌足亂落在江心經杉板船極力救起仍行押上輪船開去 
[巡局懲賭]  
　　滬南生義弄前日有皮匠四人團坐一檯抹牌正在采烈興高之際忽十六鋪巡防南局委員鍾偉人二尹巡查過此立飭勇甲將四人一併拘拿帶回局中候訊核辦 
[報竊核實]  
　　江南提標水師淞北營向例設有杉板船十八艘分作四哨巡查太倉等一州十三縣轄境日前該營管帶劉叅戎據巡弁盧遊戎詳稱本年九月三十夜有事主五長來船泊金匱縣境新安鎭被竊匪排擋竊去物件王卽赴縣揑控被竊醃猪廿一擔花生五十擔英洋三百十元等贓當經嚴勘查行所控失贓皆係虚謊浮開冀圖挾制實被竊去僅七十四元然汛弁責承緝捕首重拿獲盜贓而似此浮開贓物有關重處請卽移知各縣嗣後遇有案件揑控浮贓者應行查究等情劉叅戎核詳後當卽轉移各縣一體知照前日已行文到上海縣請爲照辦矣 
[提防劇賊]  
　　日來城内有一羣技藝高哟客賊騒擾不休昨報已紀之矣前晚本城三牌樓某零剪店亦被該賊揉升而上　開樓窓竊去新衣物件約　數十千文迨人知覺已逃逸無蹝現在居民互相警説各有戒心但未識官府及早爲之驅除否耳 
[車夫竊]  
　　江北人某甲寄居法界彩視街餅攤内向藉推車爲活日前行至南市鹹瓜街見停有空車一輛不問情由推之而去及該車夫出外見車已不脛而走旁有見者告知車夫謂車照尚在爾身畔諒竊車者不敢往北該車夫遂向南尋至高昌廟見原車具在詰問何來甲以偶然嬉戲一試其伎倆對車夫卽欲將甲扭送該處巡防局請辦甲懼願倩孔方兄排解遂同至彩視街老虎灶評理旋經同鄉人出爲調處不知如何了結也 
 
 

Page 4

 
 
[學徒被詐]  
　　前晚本城縣西街某成衣店學徒被著名流氓園地長春尋釁拆梢僞稱前欠錢文至今不還是以將學徒身穿布棉　剝去學徒拖住抵死不放長春遂揮老拳推倒於地携衣而去學徒現欲投赴保甲總巡局控訴不知如何了結也 
[遷埋古棺]  
　　北四川路施粥廠相近由工部局雇工修理陰溝掘見古柩一具寛而且固爲今時所罕見者咸謂此數百年之物不可妄動衆工匠卽告知管馬路西人轉告捕房捕頭於昨晨傳三圖地保費全全雇人遷往羲塚掩埋 
[法捕房紀事]  
　　羅店人某乙住新閘之某里憑媒聘某氏女爲妻結褵之後夫婦同歸羅店矣詎某氏素奉天主教事爲神甫所闻以教中女子不合與外教相配遂函致法捕房請捕頭將教女追回克總巡立飭包探至新閘地方將甲父及媒一併帶回請捕頭發落絲羅乍繫雀角頻興其如生米已煮成熟飯何○興聖街某煤炭店其棧房在城河浜棧中屢次失竊煤炭前晚甲乙二人又往竊取爲店司當塲捉獲解送捕房捕頭命押候當期解訊○八仙橋捕房判押之枷犯令巡捕押令遊行街市該犯有相識在途以烟泡相贈爲巡捕所見拘入捕房翌日解送大自鳴鐘捕頭以事屬細微命禁押牌時釋放○小東門捕房解送竊犯二起一在江孚輪船竊水烟筒一支一在碼頭竊取揑錢均人贓並獲一併解送捕房捕頭命押候解堂訊究 
[美捕房瑣事]  
　　鎭江人某甲附元和輪船來滬於昨日午刻駛抵虹口怡和碼頭下碇諸客均紛紛登岸甲帶有德禽數十隻裝置二籃到申欲求善價其時甲先將鷄籃携放岸側復往搬取行李爲寍波流氓將鷄搶掠一空甲瞥見卽登岸窮追扭獲乙丙二流氓送至捕房乙丙不認攫鷄因令押候飭包探查明核辦○寍婦某氏下居周浦路第二百九十七號屋内前晚有素相認識之同鄉人阿昌者入内閒坐談頃乘氏不備攫取棉被一條氏追之不及奔告捕房捕頭派包探石金榮查拿阿昌到案辦理○寍波人陳莫黃與本地婦某氏私姘卜居蓬路西華里第六十七號屋内儼若伉儷氏與本夫生有一女年已十九歲曩者曾憑月老許字與鄉間自與陳姘識後以爲陳之油瓶女由陳作主挽冰人復許與玉皮阿桂爲妻爲鄉間所知因央媒妁與之理論氏自知理曲於昨晨往唐家弄地方阿桂處欲將女誘回仍送原主阿桂知其來意卽喚走街捕一併拿送捕房捕頭謂此事情節甚多卽令送請英讞員訊斷 
[宏濟時艱]  
　　謹啓者敝堂施粥乞食較多需欵實鉅而施衣一端又因經費拮据未克照章兼辦兹蒙嚴筱舫大善士慨助施粥洋一百元李菊初翁交來李冠英善士助洋二十六元李霍氏三元黃芬　善士十元大豐洋貨號不留名善士八元求平安人五元裕記善士助棉衣十三套方人語助氏祝椿庭康强助被絮一百五十條當卽量爲散給飢寒交迫獲仁術其咸蘇功德同昭迓休徵而未艾除掣奉收據外请登報牘藉展謝忱[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣事四則]  
　　江蘇海運總辦譚少　太守前是午後因有要　命駕至縣拜會黃大令意　而商事宜適大令因公往北由丁擋駕遂不及晤而返○縣署積有訊供枷號示衆之犯人潘金林等七名皆係流　小竊刻因期滿由地甲禀請　枷黃大令據禀委典史蔡字卿少尉於昨日午後升坐二堂命差甲將各犯帶案騐明枷封飭令疎枷釋放○昨報大令騐屍一則兹悉一百騐畢卽飭差往大方棧查取死者之綢　　箱鋪蓋各件帶回縣署檢存庫内以待屍屬認領○無錫蕩婦陸王氏在川沙開設臺基事爲川沙廳某司馬訪聞拿獲訊辦判遞原籍按站起解昨日經南匯縣派差轉解來滬過站投上海縣請爲寄押轉解黃大令當發官媒看管聽候備就過站文書卽行啓解嘉定縣轉遞前站 
[英早堂案] 　　 
　　日前有南順記洋貨號由某輪船裝載火油一千餘箱至漢口曾保水險不料船至中途遇險火油漂流無存保險行查得該船老大李侯元二夫周阿江等有盜賣一百八十八箱情事當經投報捕房同包探張阿五將李周及帳房李永春解案請究南順記遺執事徐炳良投案申訴並稱此事均係李侯元周阿江所爲李永春雖爲帳房毫無權柄質之李供寗波人在船爲老大船經遇險小的惟有哭泣不知别事周供爲二夫遇險後才大一味哭泣小的命人撈取火油一百十一箱賣與該處鄉人洋均交與岸上司帳之王仰山王投案供周阿江交來洋祗七十五元其實油價賣得洋二百零二元餘洋求究追旋見証人　　富稱伊等共撈得火油一百八十八箱且在釐卡納税徐炳良又稱出海帳房李永春其實無干可否求恩由小的具保别駕准之遂據情商之薩副領事判將李侯元　阿江均枷號一個月後再交捕房管押兩個月○二百零八號華捕禀稱木匠沈州州不知因何將同業之王松桂毆打受傷經小的拘獲王現在醫院療治不能投案因先解沈請究沈供爲木匠因與王奪取斧鑿起見如今只求恩典别駕得供判將沈州州押　王　桂傷痊後笞責二百板以儆○四百六十五號巡捕禀稱王阿三在招商局某輪船爲水手此次竊取銅吊一隻價賣與嚴松山經小的查獲原贓送究王阿三供銅吊破爛本是廢铜故而售賣並非竊取嚴松山供不知是竊贓如今求恩别駕得供判將王阿三枷號七天嚴松山罰洋四元○四百十一號華捕禀稱流氓蔣桂寳屢經犯事昨又至靑蓮閣彈子房吵鬧不休爲此送究彈子房夥周雲　投案申訴前情質之蔣桂寳供不敢吵鬧惟求恩宥别駕判令笞責一百板○包探黃四福禀稱陳阿寳竊取糞躺夥　阿四之皮馬甲皮馬褂各一件小的拘獲人贓送究潘投案領贓質之陳阿寳供認行竊求恩别駕訊得行竊有賊判將陳阿寳笞責一百板○粤人李立林至侯桂堂處贖賣荳油互相口角致將侯毆傷額角由二百二十四號華捕拘案請判侯供被毆受傷曾到醫院據醫生言約兩禮拜可告痊質之李立林供因一時失手所致求恩别駕判將李立林管押三天以示薄懲○四百四址五號華捕禀稱昨有王連生向彈棉花匠葉長生拆梢洋四元葉不允吵鬧爲此拘送請究葉供爲彈花匠日前因失去錢筒一個由王連生追獲小的以王曾經出力謝洋二元而王定要四元致與爭論今旣到案求訊斷質之王連生供不敢拆梢求鑒别駕以王連生拆梢可惡判令枷號十四天以儆 
[江西官報]  
　　十一月初一日補用府檀球回三湖　卡候補縣王金元解五　漕折進京　　汀解　餉進京同知陳正笏解漕折進京通判賀進隆往豐城會　土　　霖輪船羅家福由安徽公幹回署　安縣丞湯嘉麟缷事回新建縣丞張　鼐帮辦新建粥廠府經黃　琇由進賢等縣催地丁回汪葆昌由吉水催减平回施汝榮由臨川　　　回沈世鑅辦新建粥廠王樹森由星子催地丁回卽辦新建粥廠首樹　回瑞洪揖私卡指分縣丞　宗　　　係浙江人翰林院朱琛由京回貴溪籍○初三日候補縣彭　　　義寗鹽卡黃子箴辦弋陽卡通判薛鍾翰解漕折進京縣丞曹世榮由鄱陽等縣催税契回田錫江由宜春等縣催减平回宋慶昇由龍泉辦保甲回徐祖懋由鄱陽催漕折回　　霖由上饒催屯糧回○初五日南昌通判　　良往吳城一帶查勘荒地都昌縣朱盛　缷事交代回 
[上海虹口元濟善堂經收十一月份各捐欵清單]  
　　黃芬泉助施粥洋十元隱名氏洋十元唐惠　英洋五元花洋一元黃景村洋五元乾　興洋三元泰和洋行不　名助英洋一元花洋二元铜洋二元何献廷铜洋三元　　生洋二元又施棉衣洋二元　卓然洋二元陳花仔花女洋二元亞　彭麗生陳大地　　姑黃張氏共五户各一元日　興募來知名氏同源瑞萬隆安上利懋廣祥號共五户各一元容　書齋洋五角黃連記銅洋一元是月共收洋五十二元五角另花洋三元銅洋六元 
 
 
