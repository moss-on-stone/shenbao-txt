# 1910 - 9 - 4913268

 

Page 1

 
 
   
 
 

Page 2

 
 
上諭 
[監國攝政王鈐章十一月二十七日内閣奉]  
　　上諭雲南永昌府知府員缺著耿葆煃補授欽此 
　　旨正白旗護軍統領印鑰著溥倬暫行佩帶欽此軍機大臣署名奕劻世續鹿霖傳那桐戴鴻慈 
論說 
[勸業會與立憲（勸業會稿）（續）]  
　　三租稅之負擔租稅者財政收入之大宗而國民經濟乃租稅之源泉也國家財政之收入必求其能敷支出而國家活動之範圍愈廣則其財政之支出愈多今世界無論何國其經費皆有逐年增加之勢愈文明者其增加之率愈驟此徵之各國而可驗者也我國自通商而後人民生計日窮租稅之負擔不能加重然苟一切仍舊無所變革則財政上尚不大形困難一旦舉辦新政而經費乃告不足矣今後預備立憲凡警察教育軍事外交以及交通行政均當陸續擴張而其結果乃不得不增加收入然試問以今日國民生計之現象果足堪此過重之負擔乎唯經濟發達則國民之負擔力强而財政可以漸紓斯國家一切行動無所窒碍矣此勸業會之效果間接及於憲政者三也 
　　四世界之思想國於經濟競爭之世界非助長國民之經濟智識以入於世界之經濟競爭塲則其國民之對外思想必不發達我國民之漠視外交也毋亦由於經濟智識之不充足乎居恒所謂生計問題者除簡單的衣食住而外不及其他焉至於各國間之相與競爭與各國對於中國之競爭皆若與己身無關係故其對外之競爭心絶無有也今則增長其經濟之智識使其以對内競爭爲不足乃不得不移而對外競爭對外競爭之觀念發達至極於是對於世界各國之一舉一動皆知與己身有密切之關係而不至爲局外之旁觀矣日儒金井博士曰現今各國之外交與軍事其最後之目的要在生計小野塚博士曰外交永逺之勝敗在於國家競爭力之消長國家競爭力之消長在於個人發逹之程度合二氏之言觀之可知助長國民經濟者乃膨脹的外交政策之起點也此勸業會之效果間接及於憲政者四也 
[結論]  
　　或者猶有疑焉謂勸業會之對於憲政不過間接之效果耳顧當此實行預備立憲之期爲日甚促雖直接執行預備之事竭力以經營之尚虞其不暇給今合官商之力創辦勸業會以冀收間接之效果毋乃急其所緩 
 
 
 

Page 3

 
 
而緩其所急乎曰勸業會之於立憲也其效果雖爲間接而其爲當務之急則有甚於直接也試觀最近一二月間民間一般有志之士奔走呼號或爲清理外債設籌還國債會或爲編纂商法開全國商會或爲抵制外人監督財政倡國會期成會其問題無一不關乎經濟即無一不關乎政治豈有緩急之分乎故勸業會之及效果於憲政也謂之爲間接焉可也謂之爲直接焉亦無不可也今後之中國倘成完全之經濟獨立國乎雖認爲勸業會之成功可也（完） 
　　記者按勸業會之關係憲政固如論者所言矣然亦視辦事者之手段何如耳勸業會之他日發達與否其始基全視各屬之出品會各省之協贊會能否實心舉辦爲斷蓋他日勸業會塲所陳列即今日出品會協贊會之所搜羅者也故今日主持出品會協贊會者不拘拘於小利不規規於目前認定宗旨𤍽心奬勸凡業工商者自能踴躍搜求競爭改良而樂輸於會塲之上則他日勸業會之陳列必且瑰偉奇麗無美不備其名譽或足與歐美各國之博覽會並駕齊驅未可知也倘主持出品會協贊會者其宗旨並不在此或敷衍以圖塞責或簡陋以惜小費其甚者或且鋪張揚厲夸大其詞於商品之如何採訪物產之如何比較製造之如何奬勵均不計及僅恃此三數窳敗之陳列品以爲名借出品會協贊會以爲題目而致力於無關勸業之具窮搜博採務求容悅庸夫俗子之耳目以冀收回其前日浪費之資商人知其宗旨並不以勸業爲務則孰肯鼓其競爭之心而出其精良之品以備無足重輕之陳列者果爾則他日勸業會之成立安能副我人之期望乎是故出品會協贊會者勸業會之縮影也出品會協贊會而生色則勸業會亦生色出品會協贊會而少色則勸業會亦少色我人而欲勸業會收美滿之效果也則請先於出品會協贊會加之意焉可 
專電 
[電一（北京）]  
　　陸軍部奏陸軍第一二鎭暫緩校閱又奏督理陸軍各學堂毋庸派人由部管理奉旨依議 
[電二（北京）]  
　　法部奏建築模範監獄需銀二十三萬兩尚短八萬請飭度支部籌撥又奏派凌盛熺充監督並在參議上行走奉旨依議 
[電三（北京）]  
　　外務部議定另建迎賓館己派員估計經費 
[電四（松江）]  
　　今夜（二十七）十一時地震約歷二分鐘（按此電可與本埠新聞欄參觀） 
[電五（東京）]  
　　美國遊日圑隊於前日起陸續到東京今日午後（二十七）大隈伯在邸第招待該隊第一行三百人開歡迎讌會尾崎東京市長亦於今日請第一行參觀日本陸軍操演坐近日皇御座以示優異 
緊要新聞一 
[監國交諭内外臣工擔負責任北京P ] 
　　攝政王日前命軍機處交諭憲政館云我國籌備憲政外人頗爲注意故從中調查不遺餘力所有一切事宜務須嚴飭内外衙門實力奉行凡京内各部院勿得以業經行咨督撫而責任即爲完畢各督撫亦勿得以業經札行司道轉札州縣而責任即爲完畢總之籌辦一事未辦之前大小各衙門皆應擔承責任旣辦以後尚須步步進行仍應擔承責任無論何時其責任皆不能有完畢之時務將此意達諸内外大小各臣工云云 
[藩外兩部劃分治藏權限北京]  
　　整頓藏政一事理藩部前奉監國面諭應即從速辦理該部堂官深以權限不清未能著手爲慮兹聞己與樞垣議定凡關於外交事件應仍商之外務部由該部主張辦理若不干涉外交而係興辦藏中一切事宜者則由理藩部籌劃辦法具奏請旨再行寄諭駐藏大臣辦理 
[美政府對滿之大政策]  
　　女滙報載二十六日倫敦電云美國國務大臣考克斯君倡議將滿洲鐵路作爲中立之產業據稱美政府深信如此辦理則中國在滿洲可安享其政治上之權利而東省亦可藉開放門户政策以圖正當之發達安滿之策莫善於此云云又載二十七日倫敦電云美政府己通告列强倡議將滿洲各鐵路售諸中國作爲中立之產業由各國輸金助之其工程諸務即由各國管理此舉全以商業爲基礎並不稍含政治性質哈爾濱至大連鐵路日俄兩國所經營地段亦均包括在内據稱如此辦法可以消滅衝突之端維持其均 
 
 
] 

Page 4

 
 
等機會之主義而此路即從此禁止運輸軍隊武器俾符中立之義中德兩國己有覆文贊成美國之議俄國宣稱擬將該問題愼加斟酌始可定議英國則亦贊成此議惟須日俄兩國先將意見表白始可定奪 
[中俄兩國會議航業問題吉林]  
　　中俄兩國官員近在哈爾濱埠俄總領事署内會議航業問題聞關於俄輪在松花江内之一切事件均己議畢惟關於華輪在俄領阿穆爾江内之一切事件則因華代表尚有要求一時未能議畢現值俄人年節故暫行停議哈埠俄國水路會首領多洛格魯可夫前日起身遄返俄京聖彼得堡聞多氏此行卽因會議俄輪在松花江内行駛一切問題業己完畢故將所有議擬各條帶往俄京呈請俄政府核准又俄日兩國會議松花江航業章程業經俄皇認可聞决定明春實行 
[中國海軍大臣游德行蹤]  
　　文滙報載二十六日柏靈電云中國海軍大臣己抵亨寳當地官塲及陸軍第九軍圑總司令官均出迎接是日上午往閱勃洛姆及伏斯公司船塢旋即往游該處軍港後在市政廳赴宴 
[歡送代表聯合大會紀事安慶]  
　　安省所舉請開國會代表陶壽民潘伯和前日由滬回省准於二十三日晚由省赴漢口會集各省代表入都紳商農學軍警路礦各界爰定於二十三日午後一點鐘在縣明倫堂開特别聯合大會是日到會者頗不乏人首由主席吳君季白宣布開會宗旨略謂今日歡送係破涕爲歡國勢至今殆無事不可哭而吾人民所希兾者惟開國會耳繼由代表陶君報告在滬會議情形大旨謂請開國會此爲第二次經第一次之請始有九年開國會之上諭此次之請因九年期内國勢日迫不能久待而資政院又不完全不足代表輿論致國家之事人民皆不得而知惟此次發起係專就各省諮議局範圍内行之如此次仍不得請下次再就各圑體行之現在滬上己設有國會期成會將来各省均須舉幹事到滬以期萬衆一心國會一日不開此會一日不解十六省之代表誓必達其目的而後己後吳君惟元秦君伯厚演說均淋漓盡致商界周君兆熊謂諸君當認定無國會之立憲國假立憲國也我輩願爲眞立憲國之國民衆鼓掌繼孫君純齋謂此次國會人民請願足見吾人之程度日增高率然而人民即不請願竊觀政府亦必頒憲法開國會惟利于彼不利於此耳大凡得之易者必不貴而得之百倍艱難者始足重吾甚願代表達其目的則全國幸甚但天下事决非易易試觀各國之立憲以幾許頭顱代價購此美滿完全之立憲國亨有今日之幸福代表當認定有第二目的發生否乎是鄙人贈勉斯言爲代表之方針惟代表圖之方太史玉山謂當聯合二十二行省諮議局爲全國代表名義以組織新内閣與國會並請有新内閣則議院始有着落無新内閣則議院無所歸宿新内閣組織成國會必開矣今日之會一則贈代表勉言一則堅諸君邀約代表是行當以全國責任付之一身可也勿以是行有十六省之代表五十餘人而互相推諉也代表去後吾輩當靜俟報告再如今日諸君赴會之盛仍行大開聯合大會詳加研究吾皖民氣當爲後盾必使二十二行省民氣一律響應鼓助進行也後代表陶君答辭謂欽定憲法由政府定民定憲法由國會定但民定目的甚難達到又謂須要預備開國會人材人材由求學發生是求學爲第一急務今日承諸君贈勉鄙人之言鄙人雖不敏當以銘諸肝腑盡力做去以慰全皖之望演畢全體鞠躬致敬始散會 
[浙省籌還國債職員會紀事杭州]  
　　杭垣衆商集議會發起國民捐於二十一日假坐明倫堂特開大會二十六日下午一時招集各界代表假坐同善堂事務所續開職員會到會者三百餘人是日會塲秩序一規定名稱二研究辦法（分甲乙丙丁四種甲擬定大綱乙推舉起草員丙規定研究期限丁規定研究所地址）三籌議開辦經費四推舉職員（分甲乙丙丁戊己六種甲總幹事乙書記丙會計丁庶務戊編輯己勸導）振鈴入座首由杭辛齋報告規定名稱問題仿照天津辦法以籌還國債爲目的名爲國債會蔣樂山言不如改爲籌還外債會贊成者少數潘鳳洲起言籌還國債是國際上問題若云外債未免含混况此種問題乃道德上性質非法律上性質要由國民的心理上着想俾資樂輸若照九級辦法恐各界之外種種界外之名未能並包且照第一級如數取捐恐於國債數目未能湊集現在旣經發起籌集此欵務須始終如一無蹈虎頭蛇尾之誚次杭辛齋報告天津籌辦國民捐大意又云恐此項公積後不指定用處必招外人干涉陳渭農請分明名稱性質劉永齡起言不如籌還國債會爲是姚密庵言籌還國債會政府可以干涉不如國民公積可以包含籌還國債的事實在内以鄙見用國民公積爲是沈次沂言外國旣有公債名目中國不妨倣照辦理以公積而還國債會衆贊成國民公積會當塲决定命名曰國民公積會次提議第二條研究辦法由魏在田代表提議謂第三條籌議開辦經費可以暫不提議 
 
 

Page 5

 
 
潘君言開辦經費須由圑體担任或由各界發起人設法籌備衆議先行設立總機關草定辦法各條其事務所准照大會辦法設同善堂由衆公决舉起草員十員（杭辛齋陳渭農穆詩樵兪子穟胡止安李絅裳魏在田朱輔臣吳楚白温柯甫）决定以十二月初二日爲限並舉定潘赤文爲總幹事葛季卿爲會計傅禹臣姚小齋爲庶務次報告王有宗致陸春老函會衆擬即日登報代春老辯誣謂並未捐過二千金其收支賬目暫歸會計員担任次報告念一日起當塲繳捐總數現己交由大清銀行另立一摺無論何人祇存不取此摺應交由總幹事潘君收管次陳渭農演說大略以名稱不妥擬請大衆研究杭辛齋起駁謂念一大會定名當塲通過本日秩序本爲贅疣何必再行研究致起築室道謀之誚陳君謂言論自由報告研究未嘗不可杭君又云旣稱報告當在開會之初現在大半散去何必再贅陳君乃退當即摇鈴散會 
[吉省籌還國債之熱忱吉林]  
　　前日長春籌還國債公會在財神廟開會時有鄒女士浣俗報告女學堂於下月舉行年假各學生皆須回里因擬於下月初就女學堂開一籌還國債會聯絡本城女界想𤍽心此事者必能贊助鄒女士之𤍽心焉 
　　又本城模範小學堂甲班學生廉玉衡程雲峯崔國治三人於國債會第二次開會回堂時即各執官帖五吊送交該堂教員滕于二君請於再開會時代交正幹事茹君臨元以爲各小學堂學生之倡該三人并願於課餘對同班生力爲勸導 
　　又是日開會時有李女士湘雲者亦登台演說略謂女子亦擔負國家責任而不容放棄人權之尊重以卸一分子之仔肩云云語極沈痛聞者皆鼓掌感泣 
　　吉林省城尚未有籌還國債會之舉刻以奉天長春等處均己陸續成立省紳文祿慶山楊夢齡慶康四君發起散布公啟定於本月二十開會其公啟略謂入世以来競爭劇烈之塲有滅人國家絶人種族之特别新利器出不勞一兵不費一彈以長不盈尺之契劵鎭其國中使當之者如疽附骨如刺在背展轉掙脫終歸澌滅國債乎國債乎其我中國瀕傾危殆受病之原因乎近數月来内地各省連袂而起組織籌還國債會獨我吉省尚寂然無聞彼此相形殊堪媿怍同人等爰不自揣擬於本月二十日在本省議案預備會邀集我省同志公同研究共濟時艱届期務祈駕臨 
[鐵路代表入京後之消息漢口]  
　　鄂省鐵路代表於十三日抵京旅京同鄉官率同江漢公學學生整隊親臨車棧迎接情形己紀前報兹得漢口友人来函云聞旅京同鄉復於十八日在湖廣會館開歡迎大會到者三百餘人部員最佔多數代表報告之餘無不同聲鼓舞咸以不借外債純歸商辦爲一定宗旨當議由代表進禀郵傳部復由同鄉京官會銜另禀并有人爲之先容並聞是日同鄉認股己至十餘萬元業己開單報漢刻下尚在續認云 
[日人開放旅順商港之理由旅順]  
　　旅順開放一事業經日政府决定許内外船舶自由出入於華歷十二月初十日實行兹探悉其開放理由係企謀大連港之繁盛蓋現在大連港設備尚未完全非加意經營必難廣收内外船舶招徠貨物該地商務勢將爲營口所奪故開放旅順爲大連之補助港則由海東運進之物不至爲營口獨據而旅大兩港可以俱臻興盛况中國小杉板本可出入旅港同一開放何必獨拒大船且日本深懼列國責以不守開放門户主義因欲以此見好於外國而軍備則依然布置並不撤廢云 
時評 
[放奴]  
　　西人之滅人國也有奴籍然美國開放黑奴識者早推爲尊重人權之偉舉夫以異族之人國亡種滅美猶不忍以奴隸視之况乃誼屬同胞而顧於開放奴籍之事可多方留難聽其永淪奴籍乎 
　　廣東南海三水各鄉之奴籍（俗稱二分二）近日運動開放議定公姓急謀脫離舊主之覊絆其舊主亟宜贊成者也顧乃以區區衣食土田之故若將靳而不予者豈不異哉 
　　然各奴籍旣欲脫離其覊絆又戀戀於衣食田地而不肯交出是謂奴隸之惡根性 
[禁賭]  
　　賭博之害各省均不能免而尤以廣東爲甚近自京師民部實行禁賭以来江西江蘇等省均提議禁賭廣東諮議局亦旣議决於前粤督又己允禁於後則粤省賭害之廓清可指日待也乃奸商猶有以賭捐大利聳動當局之聽兾遂其反對之私願者是謂賭徒之惡根性 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[閩諮議局無欵建築福州]  
　　諮議局未開局之前督藩兩憲急於勘定局所查城内所有適中寛廣之地非搆造會館即建立祠堂加以創辦大中小各學堂故地址己被購盡雖屢經委派專員赴勘基址迄未勘定惟己經繪就蓋造局所地圖核計工料須得三萬八千元方能竣事延及秋間開局期届遂作權宜之計將貢院内衡鑒堂監臨堂等處略加修葺以備各議員到局開議各議員以貢院僻處北方地非適中往来頗爲不便卽所有宿舍亦彼此阻隔不相連屬若遇風雨不能行走至看門傳號供役雜差散處各處呼喚不靈且局内道路過逺由頭門至局所己有里許夜間遇雨出入甚多窒礙屢經面商松督尚藩請具迅速設法或擇地新建或覔租屋宇卽行覆核聞前此所繪圖式其中應用房舍須增加三分之二方足敷用即工料經費須增二萬多金統計約六萬有奇現時庫藏空虚無欵購地營造故己覔就宮巷林文忠公第宅内共七八進直通至安民巷且有後門查省紳住屋惟此爲最大己向其議租五六進兼花廳數座暫作局所林紳亦己允許刻己議定租金不日即可遷移該處也 
[江蘇諮議局申覆江督諮詢議案十一條文]  
　　爲呈覆事案奉督部堂劄行答覆本局議案十一條劄文内開案查憲政編查館奏定諮議局章程第二十二條内開諮議局議定可行事件呈候督撫公布施行若督撫不以爲然應說明原委令諮議局覆議第二十三條内開諮議局議定不可行事件若督撫不以爲然照前條第二項辦理第八章第四十七條内開諮議局議事踰越權限由督撫勸告等因兹據諮議局迭次呈送議案前来經本部堂按照定章詳加審核並交會議廳公同决議有應公布施行者有應令覆議者有應勸告毋庸提議者逐條答覆計共十一條除咨呈資政院曁咨會撫部院查照並未經核定各議案候續交會議廳議决再行知照外爲此粘單劄行查照等因并粘單到局奉此查奏定章程第二十二條第二十三條自是行政長官對於議會之正當辦法惟必有不以爲然之處然後可交令覆議若文義未明或事實未瞭行政官與本局在開會期内則據章程第二十一條第十欵固有諮詢申覆之文即在閉會期内據章程第十二條亦仍可行諮詢申覆之事似未可概用覆議字樣蓋覆議之結果據章程第二十四條若諮議局仍執前議督撫得將全案咨送資政院核議等語是覆議即可啟爭執之端以本省之督撫不能核定本省諮議局之議案至動輒請命於資政院己非官民協和力維憲政之本意竊謂事苟得己賢大吏當不忍出此至奏定章程第四十七條其文曰諮議局有左列情事督撫得令其停會一議事有踰越權限不受督撫勸告者二所决事件違背法律者三議員在議塲有狂暴舉動議長不能處理者據此則四十七條所規定乃謂諮議局己經違法將受停會之處分而其下又緊接第四十八條督撫奏請解散諮議局之情事其第三欵有不遵停會之命令或屢經停會仍不悛改者等語是此等條文專爲懲罰諮議局而設似非答覆議案時所當援引夫諮議局爲先帝明詔所許代表輿論之地議員爲地方選舉所迫勉盡義務之人但有勞怨是任並無權利可言天下斷不應有戀棧之議員即必無憚於解散之議會此劄到局己在閉會之後一日現經常駐各議員協議呈覆先將劄文體裁逐一聲辯請督部堂嚴飭會議廳承行書吏勿得以議會要政率意從事致傷督部堂上體朝旨下重輿論之至意本局爲豫備立憲政體攸關理合據實呈明請予察核施行其答覆議案十一條另摺逐條聲叙請重付會議廳審議後再行覆示祇遵除彚呈資政院曁呈報撫部院外爲此呈請督部堂察核施行 
[通飭清查公欵公產期限次序蘇州]  
　　蘇屬地方自治籌辦處以清查公欵公產辦法業經撫憲列入議案由諮議局議决奉飭實行本處擬定塡報公欵公產以光緒三十四年分爲斷如塡表時該公欵公產有與光緒三十四年情形不同之處應於備考項下詳細註明昨己通飭各屬遵照辦理兹將該處擬定進行之期限次序表詳錄於下一各廳州縣事務所及各府直隸州督查公所成立日期限宣統元年十一月二十九日爲止一各事務所分送表式於各管理公欵公產人限十二月初一至初五日爲止一各管理人塡寫公欵公產分表送至事務所限宣統二年正月二十九日爲止一各事務所審查復核塡造總表呈報地方官限三月二十九日爲止一各廳州縣查明之公欵公產表由地方官揭示限四月初十日爲止一各地方官將查明之公欵公產總分表呈報督查公所及籌辦處限四月二十五日爲止一各屬事務所裁撤日期限四月二十九日一各府直隸州彚報所屬清查情形限五月二十日爲止一各府直隸州督查公所裁撤日期限五月二十日查辦法綱要第九條塡表四分其一分存事務所惟該所届期裁撤其所存表册等件應暫交本地方官衙門一律保存候廳州縣自治公所成立後移交該所保存之 
 
 

Page 11

 
 
[蘇藩核定漕價述聞蘇州]  
　　長元吳三縣前因本年田畝歉收米價漸貴辦理漕米爲難酌定漕價七千之數禀由首府轉請藩司核定等情己紀本報兹悉樊署藩司以所禀尚係實情惟每石七千之數較諸往年未免太鉅亦須官民兩顧爰特參酌情形折中核定每石六千五百文仍隨繳公費一千零五十文聞日内即須諭飭該縣等遵照辦理 
分類新聞 
政界　 
[自治籌備公所編造選民總數蘇州]  
　　長元吳城廂自治籌備公所前將調查員調查八路户口總數計男女丁口二十五萬六千五百二十四名業經造齊名册申送三縣備核兹悉該所紳董等將各區名册己請審查員逐一審查内有一户數處稅捐應行歸併一處者或有稅額相符年歳不及格應行删除者現己分别審定計稅捐總數二十一萬三千七百三十三元一角四分九釐以總數折半核算計十萬零六千八百六十六元五角七分四釐半應編甲級選民餘編乙級選民現在甲級選民編至納稅五百元爲止約八十三名乙級選民約四千八百數十名應選議員六十名總董一名董事三名名譽董事十二名並因明年正月初六日爲投票日期爲日無多業將兩級選民從速編造以便刷印現於二十八日會議後聞定於下月初旬宣佈 
[鄉人競爭區域之毅力常州]  
　　武陽城鄉區域爭議籌辦處早經批定己誌前報後由該處詳請上憲核示奉撫憲批示如詳辦理籌辦處奉批後嚴札兩縣迅速解决免誤進行兩縣奉文後除照會外並函約城鄉士紳於本月二十五日在城内籌備自治公所會商一切届時武邑令因病未到陽邑令曁城内各紳均蒞止鄉間各紳則無一至者僅函復云尚有下情容俟再禀刻兩邑令無可如何擬禀請籌辦處核奪 
[旗界業己遵照警章建築廣州]  
　　廣州城將軍署前曾遭回祿後各舖户經巡警道移文旗官飭令照章縮入二尺五寸兹聞日来己由旗界巡警會同老城三局飭令重建各店一律按二尺五寸縮入其中有最阻碍之賣鹽攤亦己責成拆去惟該攤之上建一小樓横枕街心則藉口每月納地租銀三錢與將軍府尚未遵拆不免參差云 
軍界 
[飛划營腐敗之一斑蘇州]  
　　蘇省飛划各營腐敗異常以致防地不能安靖各情迭記前報兹悉飛划第五營管帶彭荃壽人極粗魯不知軍紀軍律爲何事以致常昭二縣紫塘等鄉於本月初六至十四日止數日内連出盜匪搶刦重案四起失贓甚鉅該營皆置不問且聞近日巢湖帮匪徒因瑞中丞升任去鄂又復四出滋擾而飛划各營又皆與巢湖帮中人熟識者居多似此情形江浙一帶小民實難安枕矣 
[蔣式芬將奏奬頭品頂戴廣東]  
　　羅定著匪陳孟要前被游擊鄧正彪外委譚學慈等督勇圍捕當塲將該匪鎗斃現袁督以肇羅道蔣式芬辦理此案不爲無功擬爲之奏奬頭品頂戴以示優異惟親冒矢石之譚學慈等則未見有奬勵之明文 
[裁撤巡緝隊紀聞蘇州]  
　　蘇省巡緝隊陸續裁汰定期裁至十一月爲止一律裁盡各情迭記前報現届十一月分發餉之期護撫陸申甫中丞派委巡防營務處提調岳太守福點名發餉太守即將十一月分餉銀散放給巡緝隊勇並當衆宣諭隊官及各勇等即於十一月底止各弁勇等均皆裁撤爾等各回本籍安業勿得逗遛在蘇倘有滋事定當重辦學務 
[鎭郡中學提倡國民捐鎭江]  
　　鎭郡學商兩界以國民捐爲救亡上策現正竭力提倡鎭府中學堂教員等提議於薪水内酌提一成以輸捐欵各商業等舖如能仿行鉅欵想尚不難籌集也 
[金壇小學開游藝會誌盛鎭江]  
　　鎭屬金壇城内高等小學堂近届畢業之期特於二十五日先開游藝會學生白餘人當塲試驗各科成績其最著者爲國文歷史地輿體操音樂鉛筆圖畫均足動人觀聽至理化英文算術諸科稍欠完全計是日各區来賓共三百餘人開會時頗覺整齊嚴肅洵盛舉也 
[部視學蒞常查學紀聞常州]  
　　部視學戴參議展誠張編修濂王中書祖訓于念五日蒞常參觀中學冠英公學新羣東區西區各小學曁粹化女學滌氛蒙養院等八校觀畢卽匆匆赴蘇云 
[組織單級教授練習所常州]  
　　武陽勸學所新總董伍博純君以單級教授最爲當今急務適某某二君由滬上研究單級教授卒業歸里伍君因擬年假期内在勸學所附設單級教授練習所凡各小學堂堂長教員及塾師或曾爲教員塾師有志教育者皆得入會聽講除城内不計外每鄉定額二人鄉間聽講者膳宿由鄉董公所招待不另取費倘在定額以外一律須酌收膳宿費 
實業 
[札飭銀行錢莊註册杭州]  
　　浙撫札勸業道文云准農工商部咨開據勸業道詳稱通源錢莊與大通銀行各有股東並非同時並立各營各業不致弊混前請註銷註册之案應予更正其通源錢莊資本己經補足核計在一萬五千元以上照章應請註册藉資保護等情應請查照施行並另文據詳咨達等因前来查通源註册一案本部以事關錢業應俟查明核辦兹據該道詳復各情該錢莊與大通銀行旣屬各營各業並無弊混資本一萬五千元均經驗明取具保結前繳册費核與部章多餘二十六元應准註册發給收單執照各一件並餘洋二十六元相應咨復查照照章保護可也等因到本部院准此合即札飭該道查照辦理 
 
 

Page 12

 
 
[凌雲八角樹之種植廣西]  
　　凌雲境内八角樹頗爲盛行現唐興馬巖兩亭及附近該兩亭之府私莊那腾們倫洋墟等處約計有數十萬株漸經收效者己居三分之一又於城之東南各猺寨亦約有十數萬株此指己成立者而言其近兩年所新種者尚不在内倘由此而再加推廣亦莫大之利源也 
[化學分會預備赴賽品物廣東]  
　　南洋勸業會前派陶主政来粤商辦廣東出品協會事當時粤省大吏認辦者甚多内有化學協會一項化學會會員等數月以來一再磋商僉以各會員等盡己所長製造品物現有會員張國興用牛羊各皮煉爲熟皮於十四日携到該會傳觀並登堂解明製煉之法僉謂皮質之柔輕色澤之光潔較之外洋所製實逺過之另有多數會嗣認製梳打香梘香水藥品電鍍學界用品等項均己試驗得手擬製就稍多後即携到會陳列該會經費支絀除開辦時由陳勸業道撥銀二百兩外均由會員出資現因籌辦化學協會赴賽及訂化學名詞編成報告送寄學部需費浩繁各會員商議擬備具捐册送由𤍽心實業之政學紳商各界代爲勸捐一俟集有的欵即在該會内設立化學品物陳列所凡會中各員自製品物均先送陳列由該會裝載精美器具彚齊運往陳賽 
雜記 
[教員竟盜賣書籍耶廣西]  
　　賀縣公立高等小學堂教員劉某前因赴考優拔私携學堂所藏之書甚夥而去嗣因三戰三北遂盡將學堂之書私賣與省中某書坊後因蔣君蔭等適至該書坊買書見書内蓋有臨江藏書圖章疑而詰之始知爲劉某所盜賣即往詢劉矚其取還詎劉尚佯爲不知蔣遂迫劉赴該書坊對質且擬禀控於學憲劉始默然旋謂蔣曰君子不爲己甚君等倘禀學憲不但吾現在名譽掃地而前得之秀才亦將被革矣蔣見其乞憐萬狀方允其取還作爲寢事 
[邊民乃竟有娶鬼者廣西]  
　　蒼梧長行鄉上頭堡月洞村孔對生前曾文定廣東西寗縣石頭崗李姓女爲妻未幾其女夭亡旋孔氏又聘同縣李識翰之姪女本年十月爲孔氏娶妻之期石頭崗李姓聞之即要求孔氏娶鬼孔氏無可如何遂於完娶日並著人抬送禮物迎鬼回家聞者莫不以爲奇事 
[鎗替新政條陳之發覺廣東]  
　　近日政界喧傳袁督叅劾屬員二十餘人一事聞中有某道員當袁督初到時希圖迎合倩人代擬新政條陳兩通呈之督院條陳所言何事彼固不甚了了且亦并未寓目也及上院禀見袁督即將其條陳詳細詢問竟一語不能答袁督大怒故此次叅案某亦預名其内 
[登徒平分春色之離奇福建]  
　　福州城内韓某與葉氏女姦而成孕嗣葉氏女臨婚之期易女以嫁經和事老三面調停以黄爲韓氏正室應掌大房財產而韓又兼祧二房令葉女掌二房財產一子雙祧平分春色以免嫡庶之嫌黄葉二女均己悅從而王姓所娶之假葉女者德色均優王姓亦安之若素只須退還王姓以前聘金財禮即可了事但其中所以演出此等怪劇者原委甚多聞可編作一部艷情小說云 
[盜匪猖獗之可慮蘇州]  
　　常熟盤藍沙復興鎭地方有丁錫品者開設京貨生理與吳少卿之雜貨舖相連忽於本月初五夜半十一句鐘突来江北泰興縣匪首王姓帶領盜匪三十餘人手持洋鎗打門而入將該兩家男婦老幼盡行綑縛共搶去銀洋六七百元兩舖貨物刦掠一空遂呼嘯而去潛避入海即被福山水師朱把總拿獲十數人惟匪首及餘黨在逃未獲次日經圑防董事錢國寳武生朱國平協同沙洲合興鎭汎官朱國瑞等跟蹤跴緝續獲十五名而王姓匪首亦在其内又經水師勇丁獲到十餘名即於初七日一併解赴常熟縣署當堂訊供立刻收禁現在案尚未定 
清談 
[嗚呼監督]  
　　夏監督固以敦尚廉恥自詡于浙東西者也固自負其廉恥教育諄諄提倡爲兩浙教育界廣播廉恥種子者也 
　　乃蒞堂未幾即用去洋一千六百元并舊存保證金亦均用去且當蒞堂之初聲明不受薪水何視事不數日釀成絶大風潮即己支付薪水洋二百元分捐國債會教育總會各處其所謂廉焉者何在 
　　君子之立身也難進而易退夏監督受中丞命力以整頓師範爲己任其心良是也然視事之初即釀風潮乃不奉身而退僅僅藉口中丞之一留冀思遂其整頓之心迨奉文撤銷猶兢兢以心跡之不明一再函辯跡近負氣曾是行己有恥之君子而若此乎 
　　嗚呼以此嗚廉何人不廉以此教恥孰是無耻 
　　雖然今天下自詡爲名士者類皆如是語云名士如畫餅夫豈獨一夏監督然哉 
[嗚呼教員]  
　　錢塘江之潮名聞天下其人于文學也亦然萬季野之史學全謝山之輿地黄梨州陸清獻之文章氣節炳炳麟麟宏我漢京何至今日而流風餘韻乃寂寂也 
　　身爲兩浙師範之教員其必爲宿學通儒也可知其必言芳行潔足以模範浙東西人士也抑又可知 
　　乃朱教習以鳳翔爲在四川矣張教習以劉備爲都關中矣而陳教習則更留宿淫娼見于報章據夏監督所函陳于增中丞者固明明教員也固皇皇兩浙師範之教員而爲彼邦學子所日夕崇拜者也 
　　噫嘻其果挾嫌與押亦實事與不幾幾如彼邦先哲之言越水增羞吳山蒙耻矣乎 
　　雖然彼游學歸國皇皇太史之某公不嘗以吐蕃爲今鄂羅斯乎彼游學歸國策名主政之某公不嘗以地球爲在八行星之外乎而且朝入都門夕游娼寮蠅營狗苟無所不至留學生之歸國比比皆是若此者果何有于教員更何有于兩浙師範之教員 
瀛談 
[用氣球研究火星]  
　　美國亞利笋拿省輔力士打輔埠電云本處路華利大天文台之台官路華利博士擬專心研究火星狀况苦天氣不清乃製備輕氣球一具内置十二寸徑之天文鏡擬升至一萬三千尺高空氣清稀之處用天文銀祥測火星内狀决可得其眞相此舉己命大教習輔列化專司其事 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[茂生洋行經理麵粉以及打米各式機器]  
本行在上海四十餘年專門經理美國第一等名廠愛利司羌麥司廠麫粉打米各種機器斷粉以及出米均佳色美貨足較前特别改良以廣招徠格外克已每日出數均可隨時開帳如蒙紳商賜顧者請至新關後面四川路五十三號本行面議可也 
[京都恆德萃興二大當滿出眞頭等細毛男女皮貨運滬價照當本發行]  
本發行所由（北京）恆德萃興二典滿出頂上粗細皮貨○紫貂○海虎○玄狐○青羊○猞猁○窩刀○甘尖○貂桃○貂鬚○蘇哆灰鼠背花色繁不能盡載近因京城市面蕭條誠難廣銷素知上海爲各國通商薈萃之地故特運來滬削碼求售緣皮衣一項尤推口莊爲盛北人最稱多識然細毛等項又屬加意參究况該處官紳置辦細毛亦不顧其價之昻貴專選眞正口莊皮張身骨之正路歷久不變須知有益價照當本發行出售如蒙仕商各界賜顧祈請惠臨英界抛球塲老楊慶和斜對面便是擇於本月十二日發賣對折無讓分文莫减 
[安其厄靈液爲治病固身之妙藥]  
安其厄靈液係用特别甘口治病之清液合以固本滋養之貴品調製而成專治喉嚨肺腑肚腹各症兼有開胃和中消食生力之功凡患咳嗽及肺陰諸病或病後乏力或内部不舒則安其厄靈液爲最合宜之佳藥全世界之醫生遇有患咳嗽氣喘氣管發炎肺病勞傷及肚腹紅腫各症者均勸其服用安其厄靈液因藥到自能回春也ANGIER,S　EMULSION（PETROLEUM　WITH　HYPOPHOSPHITES）.該藥分大小瓶兩種上海廣東九龍屈臣氏大藥房均有出售總發行所英京倫敦克納肯威爾路第八十六號安其厄有限公司 
[（訪拿撞騙）]  
本行買辦徐君逸蓀辦事穏練誠信相孚近有不恥之徒造謡更調希圖藉此撞騙殊屬可惡如再有匪人在外招摇惑衆拿送捕房懲辦不貸光耀洋行卜克特白 
[（遺失提單）]  
茲有十月十八日德生輪進口Ｈ唛烏棗五十四包福Ａ唛鳥棗五包提單兩紙在途遺失已向怡和棧説明作廢另立提單出貨不拘中外人等拾得作廢無用恐未周知特登申新兩報聲明南市晉德棧啓扶陽聖品廣嗣金丹另女同服效驗非凡仿冒日盛宜辦眞假 
[同胞强種育子要藥注意]  
當今切要之圖首曰强種强種必先衛生衛生必先却病欲得體育健全腦力倍足具大智愚之新國民非有先天充足之父母養育之不可本藥局利濟爲懷欲彌其憾因特首創精製參茸芝朮虎筋海狗腎腫子衍慶丸種子衍慶酒及婦科第一神方最易受孕之降生丹以上三藥問世第一男女同服其應如響如無效驗可還原洋與世上本利之徒但事誇張毫無實際者截然不同此三藥旣平素可得衛生之益望子者必得必孕之功云爲今世界固本培元之利器製造健全新國民之妙藥實無愧色近百年來行銷頗廣遠近馳名其藥性之王道和平行房之助陽耐久服之者自能知本藥局之言非虚誇而願推及於他人也○衍慶丸每料二十兩雙料 
計洋三十六元每兩洋二元○衍慶酒每大瓶洋四元小瓶二元○降生丹每料一斤洋八元上海二馬路西鼎新里京都天寳齋百年老鋪謹啓 
 
 

Page 18

 
 
来件 
[爲籌還國債事敬告同胞（浙東性若稿）]  
　　自外人監督我國財政之議起而𤍽心諸志士遂有籌還國債會之舉動倡始于直隸影響于各省其願非不偉也獨是國債有範圍兹所謂國債者指甲午庚子兩次賠欵而言乎抑盡所有之外債而言乎籌還亦有兩問題兹之籌還也出于朝廷之勸諭乎抑國民之志願乎如祗指賠欵也則賠欵日見其少而政府之借外欵方日見其多挹彼注兹猶虞不繼是國民之籌還正爲政府再借之地也如盡所有之外債即以我國四萬萬人人出一金猶必倍蓰之而始足况萬萬不能乎倡是議者恐轉爲召亂之階也若夫此舉固明明國民之志願而非朝廷之勸諭然朝廷方以興辦海軍故飭各直省分認海軍捐夫前此若息借若昭信股票若紳富捐國民捐等己屢見不一見矣究其所用之目的如何對于我民之信用如何我民不暇問亦不敢問也兹激于愛國之𤍽誠不復問政府之有無信用各出其膏血以救國家之急内附於令尹子文之義外援普法故事以爲國民勸使由此掃數清償力圖整頓外人旣無所藉口不獲横行干涉我政府我國民始得從容展布促憲政之進行拯國家之危難未始非五十年来一大轉機也然而起視我國民筋疲力竭十室九空房捐本地方稅之範圍兹以抵補賠欵而地方自治欵項之大宗無着矣濫鑄銅元則百物騰貴釐卡苛擾則商旅艱難而巧立名目之雜捐又多至不堪僂指矣我民何辜罹此敲剥乃天良耿耿卒以亡國慘禍懸于眉睫號呼迫切不惜犧牲身家性命以萌國家一線之生機我亦國民其敢有異議乎雖然權利與義務對待之名詞也不出代議士不納租稅文明國之通例也今不待政府之勸告而籌還彌大之巨債蚍蜉撼樹蚊虻負山設不計及籌還之權利與限制吾恐此會若成直自戕其生命而己矣然則將奈何曰以予所見厥有數端 
　　一陳請政府宣示國債實數也外國之國債政府之借國民者也即有外債亦必經議會之議决而後全國民共其擔負至此債之如何支用如何措還預算决算國民皆了然心目間無隔河觀火之弊我國則不然政府外交異常秘密其何以借此外債及如何支用國民向無顧問之權疆臣廷臣亦遂恣意借用外債而不計措還之何日甚至國民拒債而政府必迫令借債此所以年復一年而將埃及我中華也今我民旣有籌還之舉先當陳請政储將歷来外債如該欵于何年何月借入作何用處年息幾何以何作抵約于何時還清己還若干未還若干又以國别省别清其眉目詳細列表宣示全國賠欵附焉俾我民知國債之實數能否于幾年還清覽水見底庶不虞其滅頂乎（近各報有譯述我國國債表者然必要求政府宣布方爲有效） 
　　一要求政府此後永不借債也我政府之專制寰球所獨矣欲借則竟借借時並未商于我民借入則恣行揮霍積瘵彌年而猶日耗其精神以自炫强壯其不至夭折者幾希况今日籌還明日再借還者自還借者自借借者之期無窮而還者之力有盡以有盡之力償無窮之期我民雖愚曷以堪此故必合各會舉代表向政府要求此後永逺不借外債切實宣布明詔大號以示信于天下政府而俯允也則我民此舉爲有效政储而仍如近日事事與國民反對也則我國民旣無監督致府之權不知諸發起之大人先生有策以善其後乎 
　　一規定皇室經費也周禮惟王不會之說乃劉歆造此以阿附新莽者歷代人君利用之以肆其無厭之求唐德宗播遷于奉天而瓊林大盈二庫猶寳藏充牣資以自豪我朝君德清明可無過慮然文明各國國家之政治旣公諸國民國君之經費亦列諸豫算我國承辦皇差向歸内務府動用欵項向歸廣儲司似可無累國民惟卑宮菲食大禹之聖功卑帳綈衣漢文之盛德當此危急存亡之際民窮財盡之秋若能明定皇室經費宣詔中外俾知朝廷宵旰憂勤實爲我國民稍紓擔負列聖上諭有云食毛踐土具有天良凡我國民當亦感而知奮歟　　一嚴治官吏贓罪也外人誚我國曰官國我國有恆言曰官官相護故國民之信官必不如其信紳商凡以貪墨之足畏也大清律例所定贓罪甚具然往往曲恕于官卽如近日陳璧貽榖兩案似此不世出之贓吏雖經顚覆而陳璧至于革職而止貽榖之案久懸未結大率亦必從寛外人有陳璧貽榖俱輸巨金于某某故效果若此之說予未之敢信然錢可通神此言良確陳貽以貪贓而獲罪卒以有人得贓而寛其罪此風日長賄賂公行國民方節衣縮食以償外債官吏乃狼吞虎攫以飽貪囊非惟國法所不容亦天理人情所不許也應請明降詔旨此後凡官吏貪贓者一經查實加等治罪以儆效尤而肅官方則造福大矣）未完（ 
本埠新聞 
[禀陳上海改良監獄之關繫]  
　　江南監獄學堂堂長王春生禀陳江督略謂據頭班畢業學員陳璞彭文澤郝之仁胡西銘徐正琨錢澧禀稱上海監獄押所有籌欵組織改良者有建築房舍業己落成者均將開辦在在需人該處地鄰租界爲各國觀瞻所繫使執行刑法之機關辦理不善則領事裁判權終無收回之日乞准飭司委往上海改良監獄並瀝陳監獄押所弊端請卽通飭整頓兹奉張關軍批云稟悉該學員陳璞等應否派往上海改良監獄仰蘇臬司核明妥議詳辦至該學員等所陳吾國監獄種種積弊雖不免言之過甚究非盡屬無因并由司通飭各屬隨時認眞稽查如有前項情弊務即嚴禁究辦勿稍徇縱干咎 
[沙市馮曉青觀察告災電文]  
　　上海盛宮保鈞鑒沙市搭棚留養婦孺八千皆形容枯槁垂斃在即收數不日即滿萬現將宮保運来麫粉每日給大口八兩小口四兩惟柴草雜用爲數不少擬將榮捐千元撥留養用此中功德尤爲切實滬有好行其德者能来一看必更善心勃發嘉錫禀宥 
[甬人捐助航業維持會經費]  
　　洋貨商業公會致寗紹航業維持會函云二十二日接奉華翰承示敝同業張溎卿君眷屬於十六日趁他 
 
 

Page 19

 
 
輪由甬来申有負公益囑將辦法奉復等因當經敝公會函詢去後兹接復函並英洋四十元到會合亟照錄附呈維希察核查張君彼時並非同来而女眷貪圖空敞之處在所不免張君不能預禁致遭物議現願助貴會經費洋四十元以誌抱歉一切尚祈鑒諒 
　　附錄張溎卿君函洋貨商業公會總董先生台鑒昨接来云據寗紹航業維持會函詢敝眷於十六日趁别輪来滬有負公益等因敝眷本定十五日由鎭海来申嗣因别有要事故於十六日雇船裝運行李到甬斯時寗紹輪船搭客擁擠房艙無着欲在甬埠酖擱又多未便聞他輪尚有房艙女流無知竟貪寛敞固非鄙人所知也辱承垂詢敢以實告兹附奉英洋四十元懇轉送維持會充作經費以誌歉忱 
[加徵浚河經費之爲難]  
　　東南鄉上南兩縣毘連之三林塘河道業己淤塞上邑紳董以其妨碍農田擬將上邑界河先行挑浚在本年冬漕項下帶徵若干然後按年攤還昨日各紳董到縣面禀求請允准田大令以本年冬漕己奉上台批准按畝帶徵錢三十六文撥充蒲肇河工經費若再加抽農民力有未逮頗覺爲難允俟詳請督撫核示再行遵辦 
[游滬美水手之笑聞]  
　　昨有美國抵滬巡洋艦隊之水手一千名登岸游息故虹口一帶途中来往者絡繹不絶而有目擊發噱之事數端今特錄之以供一笑一爲某巡洋艦之水手拖一人力車在北四川路奔馳坐車者爲同艦之火夫而人力車夫則反奔隨於後一爲水兵數名分坐小車數輛怡然游行各街一爲少年之火夫立於蓬路路側向瞠目圍視之華人演說美國之自由 
[買辦與女工衝突續誌]  
　　義商長綸絲廠西人李閥偕買辦鄔省三控告女工王招兒卽王阿二行兇一案昨經公共公廨集訊原告延律師上堂譯稱該女工無故兇毆買辦又唆使各女工罷工查上海絲廠女工共有二萬餘人動輙聚衆要挾廠家大受其害若不禀請嚴究將来被累實非淺鮮訊之王阿二供稱鄔時常尋隙扣罰工資前日又無故扣罰向論被毆反至捕房控告送案管押至同廠女工不服罷工女子時己在押並不知情求鑒鄔供該女工恃蠻毆人又唆衆罷工己受虧損請爲嚴辦寳讞員曰各女工愿做與否自應聽其自由公堂永便强迫惟以後廠中亦須明定章程禀廨出示俾各女工遵章辦理勿使吵閙諭畢商諸律師副領事判王招兒押女所三禮拜以儆 
[哨弁拘拿馬夫]  
　　飛划營沈哨弁以住居南市校塲梢地方之馬夫杜阿榮（混名鬼阿榮）與浦東某姓家被盜搶刦一案頗有關繫遽於帶同眼綫至馬棚内獲住解至停泊浦江之鎗船上旣由杜高聲喊救由巡士聞知上船拘住水手某甲及杜一併帶至南區移解工程局請究旋由沈哨弁飭丁赴局請將杜暫行管押候禀請縣令移提訊辦 
[青浦盜案己破]  
　　靜安寺捕房包探陳雲忠陳永康前在麥根路查獲盜匪王錫林（卽陳錫林）王洪林（卽王利仁）吕三元（即吕步云）曹云卿（即項云卿）及撑駕盜船之王春泉逃兵姚雨亭（即兪奚亭）盜婦高王氏張鍾氏張奚氏項曹氏王陳氏又小孩兩口盜船一艘迭紀前報昨由公共公廨提案復訊先據陳探等禀稱該盜等屢犯搶案尚有同黨數人在逃業據該盜等承認在浙省海寗州硤石等處犯刦數次各失主因失贓甚微並不報緝且查該盜等曾在青浦一邑犯案四起各事主現隨該處水師緝捕營哨弁沈耕榮来案候示己認明盜婦等所穿皮衣均係原贓請爲核辦李襄讞得供遂即傳諭官媒將盜婦所穿皮衣脫下存案旋據沈哨弁訴稱起案各贜己由事主認明請將贓盜一併帶回歸案訊辦所有賞洋俟回禀青浦縣照給事主周伯順徐梅孫蔣寳忠曹和尚等投稱職等均青浦縣人當時被盜用鎗恐嚇刦去衣飾請爲嚴辦李襄讞商之德陪繙譯官判將男女大小盜犯共十三名並盜船一艘鎗珠三匣有零併候備文解送青浦縣訊辦所有應繳當本各贓此時未便給領即飭捕役趙勝將各贓帶至收發處限同事主檢點開單如有繳還當本者即將原贓交付沈哨弁帶回給領否則暫留候繳到再行給領 
[地震紀聞]  
　　昨晚約十點五十分鐘時忽然地動坐立行走者微覺頭暈煤氣燈桿摇晃不定壁上所掛物件亦爲之動摇云 
[浦江大霧餘禍]  
　　前日大霧之際有小火輪伏司托克號正在浦江駛行忽與駐泊浦中之英國巡洋艦阿斯脫拉號互撞致受重傷勢將沉没幸急駛至海關碼頭擱淺始得脫禍 
[小輪與駁船爭鬥]  
　　新豐小輪船前日由内河某埠来滬擬至大達碼頭下椗時有某駁船正在卸貨佔住不讓以致互相口角將某搭客擠落浦中幸即救起該船庖丁朱阿三因被駁船户毆傷遂即訴知馬律師公司將船户陳阿弟陳桐生二人送至工程局押候查辦昨日復訊陳等均不承認判交管帮保出候再查拿行兇人究辦 
城内 
[道批三則]  
　　顧鴻逵禀批開通河道宣洩穢流誠爲輔助衞生事上莫大機關惟查肇家浜薛家浜方浜三處曾於光緒三十二三十三兩年派勇開挑爲時未久本道衙門墊欵尚未歸還現在是否又經淤積亟須疏通仰上海縣即行會同各董查明妥辦並設法禁止居民仕意抛棄垃圾污物以保水利是爲至要此繳禀抄發陳東生等禀批仰上海縣查明此項難民實計若干名妥速資遣回籍毋任逗留滋事切切仍具復李鴻祥等禀批查浚浦塘柴早經通利興泰合記公司投標接辦逐月照額交足目前足敷工程之用毋須添購該商等如有餘柴可逕向合記議嘗此批 
[索還木器]  
　　某署家丁施某前與己故道署偵探楊金山交好曾將外國木器多件寄於楊處近欲搬還被楊壻劉金生出爲阻止施與理論一味蠻横業己禀縣飭差提究矣 
[官事]  
　　分省補用府經歷房世恩候選巡檢靳廷鋆昨日到道禀見上海縣知縣田寳榮禀請續假一天 
南市 
[代婿還債]  
　　聚豐米行執事喬如松昨將裕昌羊毛店主孫雪君扭至工程局控稱孫之女婿朱豫章前在北市并設飯店由孫担保往来交易兹被欠洋一百四十餘元向索推諉求追判孫交保限七天代爲理楚否則將婿交案訊追 
[竊賊承認]  
　　陳悅林至西門外婦孺醫院圖竊由西區移解工程局請爲究辦陳供認不諱並認曾在法租界竊過數次判押七天期滿移送法公堂究懲 
[怙惡不悛]  
　　西牢押犯陳福生甫經釋出復於前日至南市攫取朱兆英家女孩金耳環一對由包車夫彭小康追獲搜出原贓扭送工程局訊究判戒責二百五十下押兩月贓給失主具領 
 
 

Page 20

 
 
[車夫不端]  
　　西門外某學堂教員之包車夫竊取銀水烟袋及油衣等物又至該教員親戚家冐借洋十五元逃逸報由西區查獲起出原贓解送工程局訊究判戒責二百下鎖示三天期滿再押十四天原贓存局候領 
閘北 
[私售烟膏]  
　　方老三昨在新閘橋路長興里鴻興園茶館内以收買烟灰爲名私售鴉片被站崗巡士查見拘入四路一區訊實判將起案之烟膏烟灰一併充公方還押候辦 
[賴債被控]  
　　老婦羅繆氏偕中証張阿金將嚴阿奎扭至四路二區控稱前被借去金飾值洋四十餘元由嚴出立借據允還洋四十元己過期圖賴不還當經該區副巡官諭送一區昨由黄巡官訊明屬實判嚴押繳洋十元餘着交保分期拔還 
[夫兄朦混]  
　　嚴富炳控陳得南誘拐伊妻張氏一案昨經四路一區黄正巡官覆訊氏供夫己去世富炳實係夫兄並非本夫巡官以兩造供詞各執判一併解回阜寗縣訊辦 
[曾否拐匿]  
　　陳金生控張桂生拐匿伊女一案昨經四路一區黄巡官覆訊張仍不認判押候補提人証再行質訊 
[分期還欠]  
　　潘中英控趙德泰欠麵粉價洋三十四元昨經四路一區黄巡官傳訊屬實判王交保分期拔還 
[折還車租]  
　　劉桂福控沈保懷欠車租錢四千二百文不還昨由四路一區黄巡官訊明判沈還錢一千八百文了案 
英租界 
[失火罰鍰]  
　　虹口漢碧禮路泰和南貨店失愼己紀前報昨日由廨傳訊先據五十四號西探禀稱該店保有火險銀四千兩情節可疑請爲澈究該店執事王厚士學徒沈桂元同供是晚均己登樓因有人来買棗子重復下樓不料燈火燃及床帳以致肇禍中西官終以情甚可疑惟無縱火實據判王罰洋五百元充公着即帶回捕房責令繳洋開釋 
[亦罰五百]  
　　虹口西華德路元泰洋貨店起火殃及鄰居己紀昨報昨由包探將該號内之謝芝山張加祥一併解廨請究謝張同供家眷住居樓上居堂内有學徒三人住宿不知伊等如何遺火旋據五十四號西探禀稱該店向華興保險行保有火險銀五千兩查其貨物無多情甚可疑寳讞員商之西官以謝雖無縱火實據究屬不愼判罰洋五百元充公着一併帶回捕房押候繳洋釋放 
[追繳押欵]  
　　四明銀行控徐雲卿不理押欵昨由包探將徐傳至公廨過堂候訊 
[地產紏葛]  
　　翁順生與王眉伯因抵地紏葛一案昨由差探將王傳至公廨交保候訊 
[暫緩對質]  
　　源豐潤號控沈炳奎耿培仁串騙貨物耿己由廨訊明判押西牢九月在案昨因沈未訊實復由捕房將耿帶出與沈一併解廨請爲質訊中西官諭仍還押候下禮拜六訊辦 
 [P尚須算帳> 
　　德商祥福洋行控利昌號主戴運来不還麵粉價銀八百餘兩昨日午後由廨會訊原被各延律師上堂辯論判各邀公正人算明帳目再核 
[分期拔還]  
　　韓商玄荷記控鴻飛馬房主鄔阿發欠洋一千元不還昨日午後由公廨李襄讞會同日領集訊原告延村上律師代表請追訊之被告認欠屬實判鄔交一千元人洋並保着於明年正月起每月拔還洋一百元 
[騙子還押]  
　　邵稷臣蕭阿昌因串騙潘森伯洋一百元被控收押在案昨由捕房將二人解訊判仍一併還押候下禮拜六訊究 
[造屋違章]  
　　英美工部局控王生堂造屋不照定章昨由包探將王傳至公廨罰洋十元充公並着於兩禮拜内照章翻造 
[雉妓收押]  
　　雉妓王寳珠高阿四施金寳朱桂寳均因在途拉客昨由公廨傳案判一併發押棲流所一禮拜 
[窶人圖盡]  
　　甬人王連瑞前晚因貧不聊生投浦圖盡由捕救起於昨日送廨請示判賞給川資洋二元並給棉衣一套派差送至輪船自行回籍 
[積竊被獲]  
　　宋元泉陳阿三陳阿四宋阿六專在輪船上串竊搭客財物前日因竊沈桂泉等衣物被探一併查獲昨解公堂訊究判宋元泉押西牢一年兩陳各押半年期滿均逐出租界宋阿六押三月 
美租界 
[僞票何多]  
　　昨有兪應記以俄國羅布票多紙向百老匯路某錢店兌換被店夥察知均係僞造扭交包探送入捕房押候究辦 
[撞碎鐵鍋]  
　　鄔程氏昨携鐵鍋在途行走被廖錢氏撞碎索賠口角扭控捕房捕頭以兩造均不小心飭令出外自理 
[疑及鄰居]  
　　沈陸氏日前被匪拐失男孩一名昨疑其鄰蔡連生所拐扭控捕房押候查明核辦 
[俄人酗酒]  
　　俄人某前晚乘醉在百老匯路毆打行人由捕拘解捕房某仍不服將十一號三道西捕之號衣扯破捕頭飭令收押候解俄署訊辦 
法租界 
[如何攤派]  
　　己閉鴻發棧主車惠連前被房東及各債户環控倒欠鉅欵由廨判將生財什物拍賣俟結案後再行將銀公攤在案昨日捕房又將一干人証傳至公廨訊理收租人徐炳奎供被告原欠房金二千七百餘兩兹己商定折償銀一千一百二十六兩又欠有恆洋行銀二百餘兩黄慶祥供被欠租洋一百五十六元並有信太附追各欵請將存案銀兩發給以便公攤車供所有茶房剃頭等押櫃之欵現俱料理清楚至黄處欠欵商人不能記憶另有劉桂庭處一欵亦己挽人料理不敢拖延聶司馬以捕房帳目尚未算清判一併退去於下禮拜一投案候示 
[無可抵賴]  
　　江北人沈壽銘控車夫劉三仁子拐匿伊妻一案昨日由廨復訊原告供所有抛棄牀上之衣帽實係劉三仁子之物並不寃誣劉供是晚小的在陸姓主人家中並未到過伊家可請查訪至沈妻逃匿何處小的實不知悉聶司馬以此案業己查明無庸狡賴判劉還押責令交人 
[控追房租]  
　　懿德公司收租人投廨控稱城河洪竹箱店主戴兪氏積欠房租六十四元又開設烟膏店之周合興積欠三個月租金不還均請追繳戴兪氏供租屋己有十餘年向不欠租近因市面清淡以致拖延兹定於本月底先付兩月餘求展限周供因無力拔付湏求寛宥判氏開釋周交保准欠一月租金其餘均限兩禮拜付清 
[一面之詞]  
　　新大昌老大昌兩洋行控朱孔揚不還貨欵一案昨日由廨覆訊朱供所有該兩行控追各欵業己料理清楚償還新大昌銀一千兩求恩鑒察聶司馬以一面之詞未便聽信著仍還押候原告具禀到案再核 
通俗談（東）（吳） 
　　以旁觀人作不平鳴必其人觥觥有俠氣者也則又何必隱其名何事靳此區區之小戳 
　　凡一事之風潮起投函本社者不下數百通有署不平子者有稱冷眼人者有但署名氏而不蓋圖印者甚有書一圑體之名稱而亦不蓋用鈐記者是徒使本社抱遺珠之憾又何事浪費筆墨爲 
　　萬事是非自有公論如其是雖披露其名何傷如其非雖隱匿其名何濟 
　　我因謹告投函者不論事之大小言之曲直此後幸勿隱其名并勿靳此區區之小戳則本社寗惜舉手之勞爲諸君子作宣言之鐸 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[民政部奏内外城戒烟局戒凈人數摺]  
　　奏爲内外城戒煙局漸著成效謹將戒淨人數繕單具陳恭摺仰祈聖鑒事竊臣部前於八月十七日附奏内外城地方設立戒煙局准予立案一片内開嗣後該局戒淨人數擬即援照官醫院章程　季彚奏一次以覘成效等語奉旨依議欽此欽遵在案兹查該司自開辦以来至九月底止内城戒煙局計戒凈六百十九名外城戒煙局計戒凈五百八十三名其留局待戒者每局尚有數百人之多由内外城巡警總廳申請奏報前来臣等覆覈無異理合繕單恭摺具陳伏乞皇上聖鑒謹奏宣統元年十一月初七日奉旨知道了欽此謹將内外城戒煙局夏秋兩季戒淨煙癮人數繕具清單恭呈御覽計開 
　　内城戒煙局四月分戒淨六十一名五月分戒淨一百三十名六月分戒凈一百二十五名七月分戒淨一百十四名八月分戒凈八十名九月分戒凈一百九名 
　　外城戒煙局四月分戒凈一百名五月分戒凈七十六名六月分戒凈九十九名七月分戒凈一百十六名八月分戒凈一百十三名九月分戒凈七十九名以上内外城戒煙局共計戒凈一千二百二名 
[兩江總督張人駿奏寗屬認籌崇陵工欵請作正開銷摺]  
　　奏爲寗屬司道釐局每年認籌崇陵全工欵項請准作正開銷恭摺具陳仰祈聖鑒事竊臣前准度支部咨遵籌崇陵全工欵項摺單内分派江蘇省宣統元二三四等年每年銀十萬兩於十月内解清等因當查此案先　撫臣往返電商議定寗蘇兩處分半籌認計寗屬按年應解銀五萬兩飭據江寗藩　認籌銀四千兩兩淮運司認籌銀二萬兩江安糧道認籌銀一萬兩金陵釐捐局認籌銀八千兩江南財政局認籌銀八千兩責令每年儘十月内解由江寗藩司彚齊轉解不得延誤所有動用銀兩均請准其作正開銷兹據江寗布政使樊增祥詳請具奏前来臣覆核無異除咨明度支部查照外謹會同調署湖廣總督江蘇巡撫臣瑞澂恭摺具陳伏乞皇上聖鑒敕部查照施行謹奏宣統元年十一月初八日奉硃批度支部知道欽此 
[護理雲貴總督沈秉堃奏特叅疏脫重犯越獄之管獄有獄各官請旨革處摺]  
　　奏爲特叅疏脫重犯越獄之管獄有獄各官請旨分别革審議處恭摺仰祈聖鑒事竊據署雲南定逺縣知縣鄒德淹禀稱宣統元年八月二十二日據署典史孫國藩報稱本月二十一日夜五更時候風雨大作禁卒人等困倦睡熟有監犯李　澐乘間毁斷籠木踰墻脫逃追捕無獲等情當即親詣監所查勘屬實查該犯李　澐係獨自起意行竊臨時盜所拒捕殺傷事主姚啟順身死獲案訊供通詳批飭審辦按例應擬斬决照章改爲絞决之犯提訊禁卒人等供無賄縱等情臣查監獄重地防範不容稍懈乃該管獄官於罪應擬斬改絞重犯囚禁在獄并不督令禁卒小心防範致令越獄脫逃實屬異常疏忽有獄官疏於預防咎亦難辭據雲南交涉使兼署按察使世增會同藩學兩司具詳請奏前来相應請旨將該管獄官署雲南定逺縣典史事試用巡檢孫國藩革職拿問以便提同刑禁人等嚴訊有無鬆刑賄縱情弊分别擬辦有獄官署定逺縣知縣鄒德淹先行交部議處以示懲儆除行司勘提並勒緝逃犯務獲究報曁咨部查核外理合恭摺具陳伏乞皇上聖鑒訓示謹奏宣統元年十一月初七日奉硃批着照所請該部知道欽此 
小說 
[短篇小說訛中訛（皥）（四）]  
　　西城之恩夫立斯見洛旣去遂亦親詣旅館中見其僕正持銀以待恩恨其頃之侮己也猶厲聲責之此時阿及立那怨夫之不返己親自出尋適亦至此旅館中而與西城之恩夫立斯遇恩但見一婦人亦不讅爲何如人婦忽恨恨對恩詰責其未婚時何等愛己而今則一變而愛他家婦見己之至幾佯視爲不識又呼曰吾夫乎吾果何所見罪於君而致失君之寵愛乎恩訝其語答曰夫人何人而訟余若是耶言訖又力辨己之至伊城僅閱二小時實非婦之夫君婦不聽堅欲促之歸恩不獲己竟契僕隨婦行旣抵家婦及妹即伴之食恩則見彼兩人一稱其夫一稱其兄均異常親𤍽只是始終不解暗念此婦者殆夢中曾與己結婚歟抑己之所爲果尚在夢中歟同時其僕亦遇一廚婢稱之爲夫且呼與共語不己三人正酣飲間婦之眞夫己偕僕自外歸見外户己閉叩之一婢應曰夫人正侍主人食傳語勿延外人入客請明日来恩力辯己實主人令速啟户婢卒不從大笑答曰恩夫立斯正與其夫人共食洛密亞亦己在廚下寗復有主人者来此耶恩聞言大怒心訝何物么麽敢居與其妻共食遂用力敲門幾使之下卒不得入乃齎恨以去 
　　西城之思夫立斯食旣畢知其僕亦有人呼之爲夫者覺事跡離奇吉凶莫測且見婦之妒心甚又雅不欲得妻如是自念不如及早竊出猶未爲晚計己定即偕僕乘間啟户出行示久遇一匠人呼恩之名而授以金練一具恩力言非己物匠人曰君曩者嘱僕鍜是練僕故奉令行何竟忘之耶言己急以授恩不顧而去恩至是益驚訝莫解命其僕速往繫行裝作返棹計蓋謂此殆妖地易致迷魂匪可久居也 
　　且說彼匠人者以金練畀西城之恩夫立斯後少頃卽爲索債者拘去訟之公庭會伊城之恩夫立斯至遂向之索金練價以償債者恩謂物尚未 
 
 

Page 27

 
 
得豈有先取價之理匠人則堅持謂己於數小時前親授其手兩人各是其是爭執良久卒至同歸於獄 
國外新聞 
[漢城意領事署閉門]  
　　二十六日東京電云漢城意領事署業己閉門按漢城意總領事於兩星期前病故 
[雙旌並發]  
　　二十六日東京電云福島中將及駐日瑞典公使威福堡君均於今日啟程前往北京 
[美國棉市近聞]  
　　二十六日倫敦電云據紐約電稱紐約及鈕哇蘭兩處之棉市忽然大落因聞囤貨者未將積貨出清之故 
[英政府撥助探險經費]  
　　二十六日倫敦電云英國海軍大佐斯可脫君擬赴南極探覔新地政府己允撥助經費英金二萬磅 
[英員失言]  
　　二十六日倫敦電云貝爾福君在漢萊演說時謂聞土人有言擬阻止英國改革稅則德報聞之羣相批駁謂貝君之詭術實可釀成戰禍奥國各報亦詆貝君之乖謬謂其不顧妄言之害以冀取悅民衆其英國内閣各大臣如首相愛斯士財政大臣喬治海軍部大臣麥肯萊藩部大臣克吕維均有演說聲稱具君實恣意傷害英德之感情云 
[美國國務大臣近舉]  
　　二十六日倫敦電云據華盛頓電稱美國國務大臣考克斯君己傳告海牙和平條約簽押各國謂海牙和平會所設之捕虜品裁判所應予以職守及仲判之法權俾可判决各國國際之爭端英德法三國行將贊成此議考克斯君此舉將使萬國仲判之局由理論而轉爲實事云 
[波斯政府窮困之一斑]  
　　二十五日柏靈電云波斯政府擬將皇家所藏之寳石售去若干以充國用 
[英皇西皇之互會先聲]  
　　二十五日栢靈電云英皇及西皇將於西二月間會於皮亞里慈 
[法相將赴南美]  
　　二十五日柏靈電云法國首相克納芒柯君將於一千九百零十年夏季赴南美洲宣讀社會主義論文 
振務 
[勸募寗郡以工代賑廣告]  
　　天災流行國家代有不意災祲之多竟至四年三水如吾鄉今日之慘者若再不圖補救来歳又將告災勢不至丁壯盡徙四方老弱盡塡溝壑不止思之寒心言之墮涙昔在光緒丙午寗郡大水上江句溧四邑所屬之七十二圩十决其九高滈浦六亦有水災幸賴同鄉諸君子曁各省郡善士慷慨解囊集成鉅欵又荷端前督憲發帑三萬金飭辦官義合賑冬賑工賑平糶諸善舉得以次第舉行固上沐國恩亦下拜仁人之賜也不意天未悔禍又降巨災本年五月大雨兼旬山洪暴發江潮倒灌寗郡各圩紛紛告决惟白米周干東陽東旺等圩未破白米東旺等圩皆上年義賑所承修者固不得謂以工代賑爲無效矣奈水来太早甫畢分秧遽遭滅頂嫩苗没水腐爛成泥轉不如丙午之災猶有穗浮水面可以撈以也己决之圩固粿粒無收未决之圩僅十存一二平日本無蓋藏度命惟資菱芡窮冬来歳設想何堪然時局日非今甚於昔上念國帑下察商情縱爲竭歡盡忠之圖難收濟衆博施之效惟以工代賑所費較輕所全實大業將災情辦法上陳大府仰荷籌發巨欵當庫項極絀之時大寭猶救溺爲懷移緩就急我輩纓冠情切何忍不後盾勉爲用敢備册勸募即乞仁人君子救人救徹全始全終多固借潤於西江少亦有裨於中澤至工賑法悉照丙午舊章公所仍借緞業高湻浦六撥欵另辦上江句溧通力合作如荷捐助請確寄金陵三坊巷緞業人所内寗郡經理處代收專爲以工代賑之用先付收條再登報章藉昭大信若𤍽心同志憫念洪災願擔任分募代表乞開示姓名住址以便通函而溥公益尤所馨祝肅此公佈恭候隆施寗郡同人公啟 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
