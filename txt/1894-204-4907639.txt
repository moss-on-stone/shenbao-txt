# 1894 - 204 - 4907639

 

Page 1

 
 
[經策通纂續集出書啓] [  點石齋主人告白]  
經策通纂一書久已纸貴一時不脛而走天下矣其引用之繁夥體例之詳赡無煩贅言兹有浙東名宿及延陵君高足數十人竭三年之力攷正言之少備者補輯攷正成書百卷周秦諸子皆句梳字櫛編藴經學家攷訂之語如正集經史之例毫無遺漏又攷諸史藝文中古書之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目録一門以便多士知功令之當遵此外一一照原書鄭分補輯可謂絲髮無遺憾矣現付本齋石印其體製式様悉照原書想海内君子必以先覩爲快焉刻已印竣出書惟此書皆由脩憲辛勤纂輯而成卷牘並少於原書而成書較難採輯更難不准翻刻願諸君弗與塞士爭此區區焉此啓 
[三百八十號畫報告白] [  點石齋啓]  
姑蘇鐡瓶巷周某因憐故人子某甲收養在家遂致淫及其女不得已饜以金許嫁焉詎甲金旣揮霍殆盡卽鬻女于勾欄迨一貧如故又向周告貨周不允遽飛刀行剌噫何人心之險詐也他若青蠅之復仇大龜之擒賊雞卵有生人之異乞兒有治疾之能孕婦則産兒於江六祖則化身于市夜行者因疑生懼巫支祁欲執不能及所附叢抄等圖説准于二十六日出售此佈 
[先發制人説]  
兵法有云先發者制人後發者制於人此弈者之所以必爭先着也余昨爲和戰兩權之説尙有和之一字在乎意中至於今日情形觀之則中之於日可以不必提及和字但言戰而已矣昨聞官塲接到山海關發來電信謂廿二日中國調往朝鮮之兵行抵鴨绿江見有日兵攔截不容逕過勢不得已卽行開戰中國之兵頗爲得手云云電音如此則是中日戰事已見端矣又何必更言和哉且中國近來汲汲於辦海防凡所以堵截日兵之内擾也吳淞口欲先行塞口近日議得可以從緩而各處之辦邊防者亦旣不遺餘力南洋各兵輪聞派南瑞威遠兩艘前赴臺灣防口以開濟及蚊子船四艘防江隂口岸其餘各船尙在待命而各輪船之紛紛領軍火煤糧者支應局已幾於日不暇給並有請領船塞者船塞以軟木爲之以防敵人砲彈撃損其船隨處可以堵塞罅漏軟木之外又有破絮亦作此用由是言之中國之各兵船此次奉調無論爲防口爲出洋皆有不顧性命共敵王愾之意惟但從事於防口塞船則未免示之弱矣夫鴨绿江乃我至朝鮮之要道也日兵居然阻兵於彼日人又安得有此胆量此必有壯其胆而潛爲之助者今姑不深論第日本之兵則固已先知扼要矣竊以爲此時中日之釁旣開戰勢已成又何必沾沾於朝鮮日兵所出入之處中國之兵何嘗不可以出入昔人謂我能往宼亦能往豈宼能往而我反不能往日本借保護朝鮮爲名而其志實在與中國爲難譬之鴻門宴上項莊舞劍志在沛公然則中國此時而亟於辦堵仍是墮其術中計不如用孫武子救韓直走大梁之策凡中國各海口之應防者多埋水雷嚴爲防守而以兵船駛入東瀛無論何處覷便而動乘機而進分師船作幾處或聲東而撃西或夕擾而晝伏并多派勇兵水陸並進日本與中國接壞其來也易则我之往也亦未嘗不易前有長崎消息謂長崎口泊有俄兵船七艘大約爲保護地方起見然則日本之人固亦防中國之興師撻伐故暗自提防也然又安知此等兵船之停泊在彼者不爲觀變之意日而得手則將自居其功而索酬割地爲將來要求地步日人而失手則卽顺流進取此其心懷叵測日人特尙在雲霧中耳顧日人之禍固其自取不必代爲之慮而其防我中國之天討則已情形如見長崎如是他處口岸亦必有預爲防守者此正如中國之先辦防堵事同一律俗語有曰人怕虎虎怕人此言良不誣也然中國之防雖嚴而日兵或不免有駛入者日本之防亦嚴而中國之兵絶未議及征伐日本之舉當此之時日人注意專在朝鮮並專防中國之援朝鮮此外則尙不暇顧及也中國於此時而罙入其阻必有疾雷不及掩耳之勢所謂攻其所必救也雖日本或亦慮及於此然彼以長崎去中國最近故早防之他處則尙未盡防也日本可進之道亦正紛雜此時注意朝鮮水陸各兵前往韓城者其數不少則國内必不免於空虚况如鴨绿江等處口岸日人亦早已派兵設防則分兵更多而其國愈空夫日人之效法德國謂通國人民皆可爲兵者不過誇張之詞其臨時徴調者大都驅市人而使戰豈足以當久練之兵故中國苟用先發制人之計驅兵赴東卽不必與之認眞爭城爭地第出没不常往來游弋所謂亟肄以疲之多方以误之如是而日人將不知死所矣彼阻中國兵之赴朝鮮中國卽阻其兵使不得回救則不但日本國内擾攘不堪而在韓之兵亦將漸有援絶糧盡之懼此獨不足以制日人之死命乎若我則跬步不出而但防他人之入我室處處提心時時吊膽不復放鬆一着固屬有備無患之善策其如防不勝防何哉與其以守爲守不如以戰爲守彼以和爲守者則更卑乎不足道也已 
[攔截師船]  
　　昨日清晨得北省來電云中日兩國因高麗之事决計交兵電語寥寥尙未詳盡至上午又由北省來電云前者日本致中國之哀有美郭書以六月二十四日爲期届期並不答覆日人遂於離仁川口一百五十里之海面阻截華船適北洋各輪船運兵至突被日人開砲阻截有數艘略受損傷刻下官塲未得電音故何船被傷未經詳悉惟道路傳言則謂受傷者係圖南輪船但圖南於二十三日之晚尙在大沽裝兵並未出口可見傳言之非確又接消息云裝兵各輪船由大沽開赴牛莊迤北之大東溝聞圖南輪船裝兵前去時與高升輪船相碰小有傷損按圖南於禮拜日在天沽裝兵大約於廿四早出口新豐富順海晏三船同時裝兵於昨日從大東溝駛回大沽路中並未遇圖見南亦未見有日本兵船要之日本肆行無忌竟敢截我師船中國自當大張撻伐掃蕩海氛諒彼日人决不敢以螳臂輕當致膏我天家之斧鉞也 
[高王被刼]  
　　昨日正午正在譯録攔截師船電信忽又有飛電傳來大略謂二十三日高麗國王突被日本人刼去噫日本之無理極矣旣截師船又刦藩主鴟張跋扈竟至於斯此固普天率土之民所義憤填膺咸欲投袂而起者也爲之誦宣聖語曰是可忍孰不可忍 
[録本舘派赴朝無鮮訪事人函告日高兵事]  
　　朝鮮商舶旣停行矣書函何從而逕逹曰倩回國之兵艦帶回也兵艦何以能帶書函曰兵艦非置書郵惟與艦内諸君有深交者始肯爲之携帶也旣與艦内諸君有深交則剌探軍情自必確而有據與揑造者固不可同年而語卽較之浮光掠影悮聽風聞者不蛚相懸天壤乎函告維何則請備登於報曰日本公使大鳥圭介之奉命至朝鮮趾高氣揚自謂朝鮮可唾手而得及到見各西國皆不以爲然而各隘口已悉有 
 
 

Page 2

 
 
華兵預備迎敵日軍又餉糈不給士卒恒終日不得一飽怨聲交作入耳難堪師出無名悔之晚矣○六月初八日英領事某君會集各官商議日本兵事俄法日本三國官不至英美德三國皆悻悻不歡○初九日大鳥公使赴通商公所欲與朝鮮强立盟約以五欵要挾其一責朝鮮政治荒廢二風俗皆須以日本爲宗三禮貌宗於法國四索歳需貢獻五改朝鮮爲東本國朝鮮官申大將與之力辯大鳥理绌詞窮托疾而去嗟乎朝鮮雖疲弱而有臣若此興起正未艾也日人奈何昧於時勢妄存觀觎之心哉○初十日日本郵船會社薩摩丸卽和音所謂殺芝馬馬魯者於下午九點鐘時開返長崎日本商人多有附之而返者○大鳥公使每防中國有伏兵蛇影杯弓驚疑不定時遣弁勇於各路暗偵十一晚十點鐘時有日本巡邏兵乘馬至水標橋遇朝鮮巡夜兵十餘人誤以爲華軍疾馳遁歸掽傷一叟營中戒備竟夜不敢安眠觀此是日人之懼我實深我苟與之交兵何患不大獲全勝其如當事者之過於持重何○日人懾葉聶二統領之威望幾疑飛將軍自天而降不敢一櫻其鋒乃别出狡謀登之新報誣以在牙山任令士卒騷擾民人通國傳聞藉以作離間之計嘻其狡其矣○十三晚九點鐘時日本郵船會社玄海丸開返長崎至此而日本之船始不通中國按玄海丸和音謂之成開馬魯原日人之所以不敢駛船至中國者防我兵之奪取也抑知我○中國堂堂正正不尙機謀雖啓兵端斷不作無理之事亦徒見日人之畏首畏尾而已矣○十四日朝鮮顯宜輪船開至中國載使臣赴天津因日本兵事欲與李傳相密商也○十六日英美德三國皆調兵數十名赴韓京護衛官廨○前報紀我中國駐韓通商大臣袁觀察下旗遄返於十九日駛過烟臺慈悉本月十七日觀察由仁川乘揚威兵船返天津啓行之際衆目昭彰誠以兵釁旣開邦交已絶我中國與日本此後無可再商是以使臣不必覊留卽可决然舍去也乃無知之輩猶疑觀察不能去任此次惟飭他員返華母乃昧於時勢貽笑方家乎 
[安放水雷]  
　　揚子江有南北二口其北口現已安放水雷由江海關道憲告知税務司大張告示俾衆周知云 
[仍擬塞口]  
　　前報紀堵塞吳淞口一事日本雖准以上海及附近之處作爲戰外公地如兩國交兵不來侵攘兹聞華官仍議堵塞惟何時動工則尙未悉也 
[南琛抵臺]  
　　本月十四日南琛兵輪由北洋駛至基隆海口下椗管賀袁某登岸後乘坐火車晉郡赴各憲轅禀到此輪係經撫憲接到海防要電後奏奉諭旨派令來臺防守並載洋槍魚雷旱雷等件以備海防之用次晨撫憲立命軍械所總辦黄資生觀察派員前往起解並聞同時派有兵輪兩艘南琛早開數日是以先抵臺疆尙有一艘不久亦可馳至也 
[記烟臺訪事人函迹日高事]  
　　客有自朝鮮牙山返烟臺者告諸本舘訪事人云中日兵事日形急迫華人之在仁川釜山元山韓京諸處貿易者懼遭兵禍大半將貨物封寄回華閒住之人亦皆紛紛返國客棧雜物店一律歇業閉門異域栖遲者恒苦食宿無地噫日人之爲禍烈矣不度德不量力妄自尊大蹂躪小邦致使高麗兵未交鋒而國已糜爛猶詡詡然曰我以兵力保護俾得爲自主之邦也顏之厚矣竟如是哉 
[英電譯要]  
　　本月二十二日倫敦來電云從前日本兵在高麗辱侮英領事官一事刻下日本已向英廷請罪矣又云俄國日報云中日之事俄人應力助中國使但在高麗爭戰不復擾及他處 
[臺防續述]  
　　臺地自防務戒嚴後邵大中丞命張月樓軍門統兵駐紥基隆朱又懋太守统兵駐紥滬尾又以兩處海岸紛歧地方遼闊恐所統之兵不足以資調遣又命補用都司張君李成招募本地精壯土勇五百人名曰防軍前營於十二日成軍十三日由總理全臺營務處唐薇卿方伯親往按册點名是日拔隊起行往滬尾駐紥並將向駐大嵙崁之隘勇兩營調駐滬尾此軍於十五日由崁至郡聞俟將人數補足後立卽馳赴滬尾對岸駐紥與朱太守所統定海各營成犄角之勢至基隆則除張軍門舊統銘字正左右三營及定海中前兩營共五營外又命張蕊卿恊戎新募勁旅一營在社藔砲臺沿海分紥另仿滬尾砲隊再招數百人專習試放各種巨砲十三日又從中路將統領定海後軍等營之李定明軍門調至郡城其勇暫駐府城之東門外聞憲意擬令軍門統領防軍數營專駐基隆獅球嶺等處後路以備隨時調遣至七堵以至六堵五堵等處由帮辦撫墾事務林時甫星使捐資自募數營扼要駐紥自開募以至成軍一切軍械糧餉皆由星使報効不取公家分文上以答朝廷高厚之恩下以表桑梓敬恭之義誠可謂視國如家矣各軍旣成後莫不如火如荼其勇敢之氣直可以一當百復加邵中丞與唐方伯之運籌帷幄調度有方藐兹日本何敢再存窺伺之心哉 
[葺城蟬嗓]  
　　上海縣案犯王某心於望前押解至松暫寄華亭縣監越四五日復有金山縣無故殺妻之孫茂才由差勇護解至松暫收婁縣監至二十二日上八點鐘由恩太守札委華亭縣童米孫大令在府署内堂將二起重犯研訊供詞與原縣所詳一一符合隨令畫供退堂將犯帶回原寄監獄童大令禀明太守後旋卽鳴騶回署○葺城自入伏以來雨師未嘗税駕加以一輪紅日不啻火繖高張四野農田勢將作龜裂紋良有司關心民瘼於每日清晨赴城隍神前默禱某霖下沛蒼蒼者以仁愛爲心當有以慰我民之望也○本月二十四日俗傳爲荷花生日會中執事人例於前二日舁楊侯像出巡至東關暫駐届期迎回東嶽廟謂之賞荷一切鹵簿與尋常迎賽相同固已等諸司空見慣神駕後隨從馬匹约有二十餘匹健丁四五輩皆少年選事一流沿路滋閙在所不免誠惡習也 
[載兵取藥]  
　　本月有二十二日天將破曉松郡南門外大張涇口泊有輪船一艘已載兵八百名旋由管帶飭令某弁逕向火藥局火藥三千斤裝連上船鼓輪上駛 
[松郡設防]  
　　中國以日本稱兵犯順遂在沿海地方嚴密設防以壯聲勢本月二十四日清晨松江正副兩營帶統張叅戎曾游戎奉提憲譚青崖宫保諭督飭標下將騹各率所部在世英堂校塲演放大砲聲震山谷幾令人三日耳聾操演旣畢旋奉憲諭令將兩營各撥一哨速雇民船載往柘林金山嘴驻紥以資防堵并聞尙須酌調數哨撥往南匯等處刻下松郡東西南北四城樓亦奉提憲諭將中左前守四營兵士各撥數十名分駐其上輪流巡察似此整頓防務貔貅分布壁壘森嚴日本雖狡焉馬逞其敢正眼相觑哉 
[婉貴妃金棺過通]  
　　六月十四日婉貴妃金棺由京起程路經通州先期有嚮導處大員查道立標灑線分飭所屬州縣平墊街道支搭橋梁是日午刻金棺抵通上蓋杏黄繡鳳新縀罩大槓舁以八十人槓夫頭戴毡帽綴以黄纓身穿印花紅賀衣槓前有杏黄八人大轎一乘杏黄輦一輛鞍龍馬四對厥後有金瓜鉞斧朝天鐙槊環臥瓜節龍鳳扇龍旗御杖各一對曲柄黄蓋一柄擎者皆乘馬押槓者有武員八人翎頂輝煌分左右隨行督槓者有阿公克乘坐紥絆二套車户部侍郎張少司農蔭桓乘四人緑轎另有隨行之陵前主祭官總管内務府大臣奉大人沿途早晚致祭官吉豐二君行至北門外吕家店飯尖是日天氣炎熱槓夫五百餘名輪流換班大有嘘氣成雲揮汗如雨之勢且多倒病者憚於前進卽在店内暫停按吕家店距城東燕郊鎭二十里爲出京第一站鎭内有行宫榮直剌飭差預備白棚鋪陳一切道憲張觀察赶卽調齊捕盜營馬步全隊在店之四圍支搭帳房分班護守以昭愼重是夜三更時雷雨大作天明稍止恭請金棺前行行後河水倐漲四尺已刻抵燕郊鎭早尖午後往下店係三河縣屬十六日住三河縣白尖地方十七日住薊州十八日至遵化奉安陵寢 
[黄堂重蒞]  
　　本年恭遇皇太后萬壽各省應派道府大員晉京恭辦點綴差使臺省前由邵大中丞奏明特派候補道蔣丹如觀察斯彤及現任臺南府唐　之太守贊衮辦理蔣觀察已於今春將總辦製造商務各差暫辭先行北上唐太守則以一時庖代無人遲遲未行本月十 
 
 

Page 3

 
 
二日藩司牌示照得臺南府唐贊衮奉委入都公幹遺缺以知府朱和鈞委署等因按朱太守字苕元係金陵人前充英美等國出使大臣隨員到臺後曾奉憲檄委署是缺現辦臺南支應局差一旦黄堂重蒞我知竹馬兒童當有歡迎恐後者矣 
[杜絶匪類]  
　　臺自設保甲巡查各局以來地方頗稱安謐近日大憲辦理海防恐有不肖匪徒藉端滋事鄉鎭擬選公正紳耆舉辦團練府城内外亦恐人烟辐辏良莠不齊當卽添派巡緝各員一面由淡水縣李大令出示曉諭其文曰照得編查保甲爲除暴安良善政苟能認眞辦理使匪徒無處棲身地方不難安靖查臺北城廂内外五方雜處人烟輻輳商賈如雲况現在茶市大興商販人工聚集萬餘人之多外匪土惡混雜其間以致良莠不齊逞凶滋擾之案層見迭出亟應編查保甲填給門牌實力巡查以期匪戢民安閭閻靜謐除移請委員紳董督飭書役認眞編查先由城内及大稻埕艋舺辦起將來遞及鄉莊一律奉行外合行出示曉諭爲此示仰合邑軍民諸色人等一體知悉爾等務須聽由委員挨户編查填給門牌如敢抗違卽屬不安本分一經委員拿送定當重究至一切保甲經费槪由官爲給發不取民間分文在事人員倘有私自勒索亦許被勒本人禀請究治所有各處客棧以及烟舘茶室如敢容留匪類窩藏盜賊一經察出定當從重究辦决不寛貸客棧每日尤須設立循環號簿來往住宿客人姓名籍貫均須填註簿上以憑委員至棧查察本縣爲綏靖地方起見各宜凛遵毋違特示 
[海盜解寍]  
　　日前有紅單水師船由浙江洋面生禽海盜六名所取首級六顆解至寗波道署道憲吳觀察卽發交鄞縣辦理適楊大令因公出外由某典史將六盜點騐收禁首级則在縣署大門外懸竿示衆 
[丁字簾記艷]  
　　金陵訪事人云寍府屬某廣文於謁見宗師時面銷病假宗師駭然謂君未告假有何假之可銷乎飭吏徧查號簿亦以並未告假對乃勃然大怒立卽發交提調官戒飭并令確查曾否有病再行核辦○本月二十日以前天氣炎熱異常石爍沙煎令人晨夕不能安杭通濟聚寳二門外皆陸路通衢行旅之人絡繹不絶竟有受暑過重倒斃中途者地甲往往不知姓名貿然赴縣請騐縣主給以棺木暫行裝殮俟親屬來寗具領瘞理凡類此者幾於日有所聞蒼蒼者天抑何酷烈若是耶○城北某姓曩以豪富稱兵燹旣遭僅餘老屋數椽雞棲於此歴數十載益頽敗不堪二十日午後隂霾四塞天大雷電以風骤雨傾盆屋瓦震震作響墻垣突然傾倒一嫗因病而臥被壓亡身尙有婦孺數人適往隣家嬉遊未罹此厄不然其被禍何堪設想耶○秦淮兩岸粉腻脂柔畫舫笙歌昕宵不絶讀白門新柳記　光鬢影如在目前猶想見其餘均焉每逢大比之年必禁止娼妓下河非禁士子之獵艷尋香實恐不逞之徒有意摧桃研柳耳現聞上元江寍二縣會銜出示自七月朔後不准在河中挾妓飲酒犯者將龜鴇嚴懲果爾則山温水膩之鄉又富寂然寡色矣 
[黄陵廟記勝]  
　　宜昌某甲挈數友入川貿易回時携烟土六七百兩未經報税將傍岸突有多人自稱緝查私貨將烟土取去其半中不依始歸還二百餘兩爲小失大當亦雖悔莫及矣○北門外後街有一池塘止水盈盈游魚可數每至天時炎熱卽有羣孩游泳其中一日有某姓孩年可十四五不諳水性以致沈没波心及孩父聞信來援已無可救藥矣吁○天氣亢陽火燭宜愼連日城内數處幾致成災幸皆救熄某夜河西草屋被焚夭矯茅龍次第穿雲而去火旣救滅所餘者惟昆明刦後之灰矣噫 
[萬壽停訊]  
　　今日恭遇皇上萬壽聖節前後三日各衙門不理刑名法廨讞員葛同轉預飭包探咨照捕房所有應訊各案統歸下禮拜二集訊 
[暫緩進署]  
　　新任江海關道黄幼農觀察暫駐江蘇海運局本定於昨日遷移入署前道憲聶仲芳觀察本欲在天后宫星使行轅駐節適出使英法義比等國大臣薛叔耘星使在滬病故尙欲辦理喪務俟舉襄後方可借作公舘是以聶觀察暫緩出署而黄觀察亦暫緩遷移進署云 
[團防議妥]  
　　前報會議團防一則兹悉黄大令與闔城堂董及各鋪叚董妥議於七月初一日開局舉辦每鋪招團勇十人董事不拘多少每鋪設立一局團丁號衣由黄大令給發旗由輔元堂董江曹兩君置辦其餘燈籠等件歸各局自置晚間出外巡查如遇匪徒竊賊交由地甲解縣或送總巡局亦可黄大令先與各鋪董事面議妥恊再行補給札諭議畢黄大令呵殿出城赴海運局黄觀察行轅面禀團防議妥情形然後回署報時鐘已打十下矣其籌給月餉章程俟有明文再行登録 
[翻刻不究]  
　　昨觀新聞報首載論日本之謀朝鮮將爲俄人所悮一篇卽本月初十日本舘所撰登報首者意者所見之大略相同乎抑恐本報流傳或有未遍故該舘代爲續印以饜閲者之心乎或曰塲中文字例禁抄襲雷同或者該舘中人從未入塲應試以故不知禁令貿然抄之則笑而應之曰方今各處書坊往往將别家已出之書肆行翻板故刻書者每於封面上大書翻刻必究四字本舘則素存大度不特不禁他報之翻刻且更深喜他報之翻刻卽日日翻刻本舘亦决不根求况偶然翻此一首乎因正顏以告之曰翻刻不究 
[商輪已開]  
　　招商局之江孚輪船本定於前日開往長江因裝貨未齊是以暫緩開行兹已於昨日一點鐘起椗外間傳言因中日將以兵戎相見遂令此船停駛此則無稽之談不足信也 
[雷撃旗杆]  
　　昨日午後三點餘鐘時望見東北隅濃雲似冪潑墨淋漓如展米顛圖晝凉風過處頓覺世界清凉不知十丈紅塵消歸何處俄聞霹靂數聲有撼山摇岳之勢後悉美租界黄浦路大英醫院隔壁西國商輪船業中人會舘旗竿被雷撃去一丈數尺號旗落至半竿亦被撃成粉碎旗竿之旁有榆樹一株亦燬其半觀者人山人海詫爲異事捕房恐人多易於肇事特派華捕在此看守 
[招兵續述]  
　　臺灣巡撫邵筱村中丞檄委鄖陽總鎭綦軍門來申招募壯勇此已屢記報章兹悉軍門以待用也急恐應募而來者不能限日成軍以故日前曾往金陵禀明督劉峴帥派員在江寗招募新兵前日傍晚先載四百餘名來申聽候綦軍門與在滬所招之兵一同載往臺北前夜進城時欲借劉公祠駐紥大令以劉公祠别有應用未便應命綦軍門仍將金陵招來之兵在城外校塲近處駐紥 
[商船回南]  
　　滬南沙寗各船今春裝載糧米北上計頭二三帮船約有二百餘艘交缷以後次第南旋日來將次到齊云 
[公然賣笑]  
　　太倉人阿五向以纸紥爲業其妻愛寳水性楊花生成輕薄而阿五亦癖嗜烟霞懶於操作致與愛寳反目常占脱辐之爻愛寳貪多務得又與本處人操駕舟業之徐和結露水姻緣徐又另姘一婦偕愛寳泛舟滬上初則同寄英界盆湯弄大阿姐所開花烟舘内繼而將婦押洋五元徐與愛寳賃屋一椽以烟霞之窟作雲雨之塲嗣因生涯落寞復將愛寳押入法界蘭芳里某花烟舘得洋四十元爲阿五偵知尋其處給以番餅一枚囑令回去不意大阿姐處所押之婦接有該處來信謂其棄家遠遁來歴不明大阿姐深悉此中三昧以爲此係放白鴿　向愛寳索還押欵而阿五又爲旁人指點復至蘭芳里定欲愛寳回去龜子見勢不佳遂約同類偕大阿姐及阿五同至法大馬路某烟舘開燈評理擾擾紛紛一連兩日旋有人令蘭芳里花烟舘龜奴出洋十枚連前押共成大衍之數令阿五出立筆據將四元歸還大阿姐餘則飽餉烟霞一頂绿頭巾從此戴上而愛寳之送新迎舊亦可毫無拘束矣 
[狂且無禮]  
　　蘇州河北岸停泊商船數十號一望如林有甯波人某甲獨自在船看守見鄰船無錫婦陳氏年約二十餘稍有姿色四顧無人不覺怦然心動挑以微詞氏雖生長烟波頗知禮義以甲唐突太甚遽摑以掌遂至互毆一併拘入捕房經七號英三道頭捕訊悉原由令氏 
 
 

Page 4

 
 
出外甲不應調戲良家覊押一宵始得釋放 
[小工被刼]  
　　虹口殺牛作後面有空地一方因地形低窪由工部局雇小工頭目炳福挑泥填高小工討有二帮一係浦東一蒯廟人前日正在工作少知如何口角兩相爭門廟帮略受捐傷昨日午後廟帮小工數十餘人蜂擁而至爲復仇之舉浦帮急行奔避有金桃桃者膛乎在後卽被刦去至今尋訪無著未知藏匿何處也 
[彩雲何處]  
　　蘇州阿興忘其姓向習缝工由其母聘某姓女爲童養媳於上月行合卺禮不料媳不耐食貧居賤鬱鬱不得志與藁硝時相吵閙適有鑷工馮姓素與阿興之母交好近見媳詬誶時聞以爲有隙可乘遂設計誘之竟於日前相約偕遁比阿興知覺一縷彩雲已飛向瑶池深處四出訪尋亦無蹤跡近日阿興念妻益切書空咄咄有類顛狂每日並不工作早出暮歸逢人輙問其母以事已至此已屬無可如何屢向阿興勸慰阿興一若弗聞也者聞欲至嘉寳等處尋覓如再不見則更至蘇杭徧行搜訪但不知能否天從人願破鏡重圓耳 
[脱輻墮河]  
　　昨日清晨有一人衣服麗都手執雕翎扇翩翩然濁世之佳公子也乘坐東洋車由泥城浜而南不料輪軸忽脱車卽翻倒坐車者遂跌入泥城浜中旋經車夫援救登岸然已徧體泥汚淋漓盡至矣 
[傾穢違章]  
　　工部局承包垃圾夫頭所雇工人往往欲省運送之勞將所掃垃圾載至無人處任意抛棄虹口下海廟西首有小河一道關繫農田水利垃圾夫以此處地甚荒僻每於深夜時運至河中抛棄鄉民恨之剌骨乃約集十餘人狙伏以待將及三更時忽聞欵乃一聲自遠而近視之果垃圾船也鄉人並不聲張俟其將垃圾倒下乃一哄而上欲將駕船者拘住究問而駕船者見勢不佳早已棄船逃逸鄉人欲至捕房控告卽以所獲之船爲証不知果否 
[賭犯發堂]  
　　虹口聚賭之范錦堂去冬由英公堂逮案移送上海縣請爲訊究嗣因人證未齊將范交差看管候提齊人證再行集訊兹由原关以范年紀已大雙目失明禀明内署黄大令於前晚倩帮審委員葉司馬升坐花廳飭原差將范帶案察騐雙目失明屬實范求交保醫治司馬以賭案糾葛碍難取保判發普育善堂醫治原差遂持大令名片將范送交堂中 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[遼史]  
　　營口訪事人云五月二十四日至本月初六日大雨兼旬復州以北遼瀋以南迤邐過西直至關内禾田麥隴被水浸淫初八九日天始開晴初十日又大雨迄今仍每月滂沱昔之瀋北上河曾憂乏水者今則又報水災矣十八日道憲率所屬詣關帝廟祈晴翌日依然隂雨連纏天氣忽轉而炎蒸寒暑針升至八十六度云○蓋平縣南門外大河每至夏間例由大會設官渡船俾免人臨流躑躅行之日久弊竇叢生渡夫往往私自歛錢不子則堅不解纜本月初四日午刻渡船上人多於蟻中流倾側全船一百四五十人悉入水中救起雖多然淹死者尙有三十八口渡夫匿不以報只云溺斃五名事後有人控諸公庭且云渡夫有乘危攫取貲財首飾等事若然則罪更不勝誅官斯土者久號清天其亦盡法以懲治否耶 
[百花洲記游]  
　　江西訪事人云省垣爲城門者七其六皆人蹟稀逢惟廣潤門榖毂撃肩摩時虞擁擠蓋以車身笨滯滿載貨物更苦人力難施而剪綹掉包者更錯出其間乘人多於蟻试其手叚是以人皆視爲畏途也兹經地方官示禁煤車須一概繞别門而入並飭捕嚴緝綹手免行人多失物之虞人皆便之○地方官禁人在高橋下洗浴并將違禁者枷示無如禁者自禁犯者自犯愚民無識眞可憐已某日見公役扭獲三人行經棉花市想三眼枷當必不免矣 
[飭查誘拐]  
　　本邑南鄉人徐阿明在大東門外巴鷄橋地方將妻曹氏並楊阿慶兩人扭送十六鋪巡防中局訴稱妻被楊阿慶誘拐現已尋獲求請訊辦局員以案關誘拐未便從寛辦理飭局勇轉送上海縣訊明究辦前晚葉司馬升坐花廳原差將一干人帶案徐母陸氏供住居南鄉楊師橋媳婦曹氏於十三歳時過門童養歴久相安完婚以後亦不改其常度自至年以來夫婦時時反目竟敢私逃出外求恩究辦徐阿明供耕種度日髮妻不守婦道在家時常與小的勃谿幾無片刻之安今春正月竟敢逃至大東門外巴鷄橋楊阿慶家被小的撞見親自拘獲扭送巡防局轉送案下求恩嚴辦徐曹氏供廿九歳丈夫性惰粗暴時將小婦人責駡痛加責普苦楚難熬言明至上海在王姓家傭工二月間曾寄洋二元醃肉一塊至家徐阿明供並無其事楊阿慶供曹氏在小的隣居王家傭工因門首時常過往遂與認識進内小坐則有之是日徐阿明經過門首適小的家前門大開曹氏坐在客堂閒話徐瞥見之下卽扭至巡防局小的如有誘拐私藏情事青天在上斷不能瞞司馬盤詰至再堅執不移判將曹氏交伊姑及夫領回管束並著具領狀存查楊阿慶暫行交保候飭差查明究竟有無其事速行禀覆以憑核辦 
[上海縣署瑣案]  
　　竊賊涂雲山前由廿三七鋪巡防局劉穆亭二尹函送上海縣經葉司馬訊問供明四川人在營當差犯規斥革垷欲赴杭謀事捕役禀稱涂前曾犯竊司馬見其携帶賊具判枷號一月發廿三七鋪示衆迄今枷期已滿由地甲錢昇禀明葉司馬前晚飭差帶案略斥數語卽行開枷諭飭速回原籍不得逗留上海并諭捕役嗣後在路遇見卽當拿案究辦○周王氏控舊保朱增祥盜賣墳田一案計地六分零求請提訊黄大令准提集訊朱增祥又具呈申诉原委兩造各執一詞以致案懸日久王氏之夫周沁香在蕪湖辦公因懇主人函逹前江海關道聶觀察札飭集訊黄大令奉札後正在飭差提訊適朱增祥因事赴漢口以致人証不齊惟令該家屬函催刻下朱已回滬原差提齊人証前晚葉司馬升坐花廳訊問周王氏供案懸已久丈夫遠在異鄉求請恩斷朱增祥仍執前詞司馬問周王氏方單可曾帶來周王氏供並示帶來司馬以兩造各執方單又不帶來無從核斷著各回去俟周王氏檢齊方單候呈查明核斷 
[法捕房瑣事]  
　　陳阿小控鄔阿三誘匿其妻經葛同轉研訊押候飭緝已列前報兹悉陳妻至虹口找尋阿小被前夫之友留宿在家前日復至吉祥街翩處問信爲鄔夥鳴捕拘入捕房押候堂期解讯○某甲控住居南市之某乙借洋一百元圖賴不還求請究追同轉准詞飭探於昨日將乙拘至捕房捕頭著押候堂期解訊 
[江西官報]  
　　六月初一日彭澤縣典史孫雲章俸滿來省騐看准補龍泉北鄉司郭謨飭赴新任武舉杜寳廷解春貢進京候補道涂椿年張興留俱京謝札補用縣許責蓮兼辦鹽局提調通判史保恆州判金沛田俱解九江關餉進京鄭伯瑞加一级紀録二次徐之莘委辦住岐釐止朱景岐監修文廟興工從九朱希文係浙江附貢生晏瑞嚴係江蘇儀徴監生俱禀到陳同祖銷辦康山卡冋○初三日候補道繆德棻委充文闈提調候補府許承家委充内監試王錫三委充外監試李維翰謝咨赴部知縣徐責锷拔委一次通判吳景瑄吉安電報局來省湖南知縣王贊臣管帶江軍長然從九劉蔭福起服來江指發府經劉鍾揚繳照係江蘇人趙鍾文謝咨補糧庘大使鴻恩聞訃丁母憂鉛山縣丞程炳勳據報病故以湯啓文署理○初五日署撫州府羅光廷缷辦吉安分局回禀謝委新選分宜縣張清翰禀到係浙江舉人何敬釗拔委一次通判洪範武寗等縣催造村鎭册回縣丞周澤藩往星子辦保甲府經楊銳年查章江門張夢熊調查德外保甲姜鎭南酌委一次 
[蘇省官報]  
　　十五日鹽運使銜分發江蘇候補班前委補用知府沈桓浙江人到省崇明縣典史劉培清辭赴任○十六日太倉州金禀到○十七日知縣孫鼎太倉公幹回銷差撫轅牌示慶賀事恭照光緒二十年六月廿八日皇上萬壽令節應遵光緒三年欽奉懿旨於廿六日五鼓應穿朝服齊赴萬壽宫慶賀其自廿五日起七月初二日止前後各三日應穿蟒袍補服掛朝珠○十八日藩轅牌示照得元和縣知縣李超瓊與陽湖縣知縣葉懷善前經由司詳請互相調署在案現應將元和縣缺委員兼理以便李令交缷卽赴陽湖縣調任查有吳縣知縣凌焯堪以暫行兼理元和縣缺○十九日同知壽陳昌禀知捐升道員改省浙江元和縣李謝委調署陽湖縣事崇明縣縣丞丞贊元辭赴任指分江蘇試用縣丞蔣奎浙江人到省七月初二日鹽巡道胡官太太壽辰○二十日藩轅牌示照得蘇州府知府缺調常州府知府桐澤署理所遺常州府缺查有新授蘇州府遺缺知府詹鴻謨堪以委署又示丹陽縣典史高蔭都病故遺缺查有准補常州府知事沈廷銓堪以委署新授遺缺知府詹鴻謨辭赴寗知府孫葆珪禀知聞訃丁繼母憂吳縣凌禀知奉委兼署元和縣事縣丞龔心沂禀謝奉委虎邱釐局差指分江蘇試用巡檢萬绶青浙江人禀到○廿一日新授蘇州府遺缺知府詹鴻謨謝委署常州府禀縣丞王嘉懋銷虎邸釐卡並到釐胥釐卡差五品頂戴試用府照余源浙江捐免騐看到省試用從九陳其昌浙江人撫憲驗看到省○廿二日江蘇候補道袁秉楨由浙江來同知銜江蘇候補知縣汪祖文安徽人禀知由京起服引見回省縣丞龔心沂到虎邸釐局差沈善發銷盤胥釐局差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年六月十七日京報全録]  
　　宫門抄○諭旨四道録前○東撫福奏甄别各員片○又奏請開復知縣摘頂處分片○御史張奏請變通山東河工保案章程片○江督劉奏將叅庸劣不職各員請旨分别革降摺○又奏特叅副叅遊守各員請旨分别革降摺○又奏叅革典史巡檢各員片○湖督張奏委解淮軍恊餉片○皖撫沈奏報陳厘局收解數目摺○又奏捐建故撫臣將又慶專祠告成請准列入祀典片○六月十七日内務府國子監正黄旗值日無引見○煕貝勒假滿請安○記名提督萬清傳謝恩○記名總兵王芝生謝恩謙光續假十日○許夔鍾雲鵠陳嘉言張星炳預備召見○倉塲奏漕船五日回空○内務府奏派致祭雷神派出立山○召見軍機許夔鍾雲鵠陳嘉言張星炳皇上明日卯初至大高殿並宣仁廟拈香○○福潤片再勞績保舉人員應於到省後予限一年察看甄别兹查有候補知府吳煜彭履謙謝錦甲存齡陳廣厚候補同知彭培保候補直州知州王壽明候補班前先補用知縣張星源候補知縣鄭桐羅邦彥朱照崔慶賢錢祝祺汪錫康趙炯匡鼎頤到省均滿一年例應甄别據藩臬兩司會詳前來奴才逐加察看吳煜廉謹自持事有條理彭履謙才識開展明幹有爲謝錦甲事理通達存齡勇於任事陳廣厚敦厚和平彭喜保才具明敏王壽明沈毅樸誠張星游年富才明鄭桐謹愼明白羅邦彥謹飭安詳朱照年力精强崔慶買年强勤事錢祝祺辦事穏慎汪錫康年壯才裕趙炯樸實穏練匡鼎頤趨公勤敏均堪以各本班留省遇有應補缺出酌量補用除履歴清册咨部查照外謹附片陳明伏乞聖鑒謹奏奉硃批史部知道欽此○○福潤片在查前代理嘉祥縣正任清平縣丁憂知縣陳憲在嘉祥縣任内虧人藩庫雜欵銀七百二十四兩二錢六分五厘延不完解當經奴才奏請摘去頂戴勒限追繳在案兹查該員已將所欠銀兩解繳清楚尙知愧奮據藩臬兩司會詳前來相應仰懇天恩俯准將該員陳憲原叅摘頂處分卽子開復出自鴻施除咨部查照外謹附片具陳伏乞聖鑒訓示謹奏奉硃批著照所請該部知道欽此○○張仲炘片再臣聞山東河正保案近年多至五六百人推原其故由於吏部曾定以每决口門一處准保異常尋常者六員以爲雖甚盛漲至多不過决口十餘處耳孰意所報决口之多寡概以所保之人數爲衡如擬保六百人則稱决口一百處甫决之時並無呈報旣築之後更無考查甚或一二十里内竟至百處有餘臣不知此六七百人何所託足其冐濫可知矣故凡有謀保舉者皆以山東爲捷徑捐一丞倅雜職不數月卽儼然正印賄囑夤緣無所不有今該省大吏亦頗有應接不暇之勢故又請停佐雜分發臣竊以爲絶其流不若清其源相應請旨飭交吏部將山東河工保案更定章程或定以每决口一次准保若干員或比照永定等河工辦理則冐濫自除矣謹附片具陳伏乞聖鑒謹奏奉旨已録○○頭品頂戴兩江總督臣劉坤一跪奏爲特叅庸劣不職之候補道員知縣等官請旨分别革職降級改教以肅官方恭摺仰祈聖鑒事臣維監司有方面重寄務期爲守兼優現在候補當差卽應潔已奉公認眞辦事至州縣爲親民之史必須矢清矢勤庶可以洽輿情而資治理兹查有二品頂戴江蘇補用道莫繩孫才具平庸性情矜躁委辦淮揚堤工一味敷衍塞責其於一分利病未能切實講求及至撤回省垣猶復嘵嘵瀆辯並敢指求差使語多荒謬深駭聽聞又试用道周嘉猷公事𩕟頇行止苟且委辦金陵木厘收數甚形短絀於長江水師餉项幾至貽誤雖由商販日稀而訪察商票與票根不符顯有侵挪情弊又寳應縣知縣杜法孟措置乖方捕務廢弛其於署中親友不知閑檢以致物議沸騰又安東縣知縣柏壽習氣太重聽斷糊塗調署沐陽宿遷始終不能振作似此庸劣不職未便稍涉姑容惟莫繩孫年力尙强柏壽以進士出身優於文理相應請旨將周嘉猷杜法孟二員卽予革職莫繩孫革去二品頂戴以同知歸部銓選柏壽以教職歸部銓選俾此差缺人員有所警愓勉爲廉能仰副朝廷澄叙官方之至意所有特叅庸劣不職各員謹恭摺具奏伏乞皇上聖鑒訓示再所遺寳應安東知縣二缺江蘇現有應補人員應請扣留外補合並陳明謹奏奉硃批另有旨欽此○○頭品頂戴兩江總督臣劉坤一跪奏爲特叅任性妄爲之副叅遊守各員請旨分别革職降補以肅營規恭摺仰祈聖鑒事竊查江南武職頗多其中賢否不一不可不嚴行甄别以示勸懲所有鎭將可用之才容臣察覈續保以備簡用兹查有安徽管帶山字營補用副將朱東成性氣乖張好腾口舌往往事不干已輒妄肆譏評以致横生枝節該員平日承辦各差亦復不孚衆論又統帶澄清水師撫標中軍叅將米占鰲人品卑鄙專事逢迎甚至恃寵而驕藐視同列皖中文武莫不惡其爲人又兩江督標候補遊撃陳得亮資質愚蠢藉事作威前充省城巡查因辦盗案拿獲疑似之人擅用刑訊實屬不安本分又淮揚鎭標中軍守備劉翠成於經手錢糧仍蹈朋扣陋習雖非侵蝕入已究屬不恤兵艱若不立予嚴叅誠恐相率效尤成何紀律相應請旨將朱東成米占鰲卽子革職銷去管帶統帶差使陳得亮降爲守備劉翠成降爲千總仍歸原標候補以示懲警是否有當恭候聖裁如蒙俞允所遺安徽撫標中軍叅將一缺及淮揚鎭標中軍守備一缺江南現有應補人員容臣揀員請補所有特叅任性妄爲各員謹恭摺具陳伏乞皇上聖鑒訓小謹奏奉硃批另有旨欽此○○劉坤一片再查江浦縣典史倪寳琛性好生事不守官箴甘泉縣上官司巡檢王永言信用丁差聲名狼藉業經先後撤任應請一併革職以昭炯戒所有江浦縣典史及甘泉縣上官司巡檢遺缺江蘇現有應補人員容臣揀員請補謹附片具陳伏乞聖鑒謹奏奉硃批另有旨欽此○○張之洞片再前准户部咨議覆直督臣李鴻章奏淮軍月餉請將江漢關應解額欵于四六成洋税項下通融匀撥案内議令江漢關應解淮餉如六成洋税無欵卽在四成洋税及五成二厘招商局税内按數提解等因奉旨依議欽此咨行欽遵辦理查江漢關奉撥應解直督臣李鴻章淮軍月餉四成洋税銀三萬兩均解至光緒二十年正月分止隨時奏報在案兹應解光緒二十年二三兩月分四成淮餉卽在第一百三十五結所徴四成洋税項下動支庫平銀四萬兩又應解本年二三兩月分六成淮餉仍在是結六成洋税項下動支庫平銀六萬兩作爲直督臣李鴻章及提督劉盛休所部淮軍月餉委解湖北淮軍收支轉運周交收轉解據湖北漢黄德道監督江漢關税務惲祖翼詳請奏前來臣覆核無異除分咨外理合會同湖北連撫臣譚繼洵附片具陳伏乞聖鑒謹奏奉硃批户部知道欽此○○頭品頂戴安徽巡撫臣沈秉成跪 
奏爲報陳安徽省厘局光緒十九年下半年收解數目恭摺仰祈聖鑒事竊查同治八年二月恭奉上諭釐金報部章程仍照兩淮鹽厘半年奏報一次將開報式樣咨行著各省查照辦理等因欽此又安徽省厘捐各局向以湘平收納嗣於光绪三年八月間准户部咨嗣後造報總數應令將湘平折合庫平統以庫平合算又局用一項向係按照收數由各局卡開支一成就欵開除不入收數光緒六年二月間遵照部議將開支奏明統减二分定以每收銀一兩按照八分開支等因所有安徽省光緒十九年上半年厘捐收解數目業經欽遵具奏在案兹據省城淮北皖南各厘局將光緒十九年七月起至十二月底止下半年收解數目詳報前來臣覆核無異謹照兩淮鹽厘格式開具清單恭呈御覽除咨部查照外理合恭摺具陳伏乞皇上聖鑒訓示謹奏奉謹硃批户部知道單併發欽此○○沈秉成片再查咸豐三年正月間粤匪奔竄攻犯安徽省城前撫臣蔣文慶登陴守禦城陷時巷戰殉難先後欽奉諭旨加恩賜卹並於該地方建立專祠子諡忠慤聖恩優渥欽感同深安徽省因經費難籌未遑卽建祠定先於省内昭忠祠設位致祭已歴有年兹故撫臣親子浙江候補知府常緩自浙請假給咨來皖禀請相度祠基自行捐建於省城東門内李義坊地方購地一區投縣税契並請撥官基添用一併立案鳩工庀材刻日落成禀由布政使德壽详請具奏前來臣查安徽省垣當粤匪竄擾之時勢蹙兵單衆情潰散故撫臣蔣文慶竭力戰守與城存亡大節凛然捐軀報國今伊子常紱捐資建造專祠相應仰懇天恩俯准列入安慶府祀典由地方官春秋致祭以彰忠藎除咨禮部查照外謹會同兩江總督臣劉坤一附片具陳伏乞聖鑒訓示謹奏奉硃批著照所請禮部知道欽此 
 
 

Page 14

 
 
[光緒二十年六月十八日京報全録]  
宫門抄○川督劉奏新海防四十五六次收捐請奬摺○又奏劃撥滇黔恩賞銀兩分别匯兑摺○又奏報銷機器局支用經费摺○又奏派員到京恭辦點景事宜片○閩學政王奏報科試完竣摺粤督李奏揀補都司片○又奏廣不省城郊外火藥庫工竣奏咨立案摺○六月十八日理藩院鑾儀衛光禄寺止白旗值日無引見○花尙阿假滿請安○開復副將楊嵩生謝恩○台灣叅將陳宗凱謝恩○廷俊劉祖桂預備召見○召見軍機麟中堂廷俊劉祖桂○○革職留任太子少保四川總督臣劉秉璋跪奏爲展辦新海防四十五六兩次收捐銀數造册請奬恭摺仰祈聖鑒事竊查展辦新海防事例自光緒十六年正月二十一日起已將初次至四十四次收捐銀數曁各捐生姓名年貌籍貫三代先後造册奏咨在案兹據布政使王毓藻詳稱今自光绪十九年十二月二十一日起至二十年正月二十日止届滿一月又自正月二十一日起至二月二十日止届滿一月均未收有捐項無憑造報又自二月二十一日起至三月二十日止届滿一月計收實官一名祇收庫平色銀五十兩四錢飯食銀七錢五分六厘照費银二錢又自三月二十一日起至四月二十日止届滿一月計收實官二名共收庫平色銀三百九十五兩二錢飯食銀五兩九錢二分八釐照費銀四錢國子監飯食銀一兩照費銀二錢除將收捐銀兩存儲備撥並將部監飯照銀兩存俟搭解外所有新海防四十五六兩次收捐銀數造具各捐生姓名年貌籍貫三代清册詳请奏咨前來臣覆查此次收捐銀數核與新海防事例相符應懇天恩敕部迅子核議給奬頒發執照來川以便給發用昭激動除將副實收清册分咨外所有四十五六兩次再接展新海防收捐銀數理合恭摺具奏伏乞皇上聖鑒謹奏奉硃批户部議奏钦此○○革職留任太子少保四川總督臣劉秉璋跪奏爲劃撥滇黔恩賞银兩分别發商匯兑恭摺仰祈聖鑒事竊查前准滇黔撫臣咨光緒十九年九月二十一日准户部具奏淮商捐輸項下遵旨賞給各省銀兩欽遵辦理在案四川劃撥滇黔兩省銀各二萬兩應令在於本年鹽釐津貼項下就近劃解如本年京餉全數報解卽在明年京餉内劃解等因當卽轉行兹據布政使王毓藻署鹽茶道殷李堯詳稱遵查奉撥劃解恩賞銀兩當經在於本年頭批京餉案内劃扣解滇鹽厘銀一萬兩津貼銀一萬兩共銀二萬兩又於二批京餉案内劃扣解黔津貼銀二萬兩均按照體鑄庫法逐平兑足於光緒二十年五月初八日發交天順祥等票號承領飭令赶緊分别匯赴滇黔潘庫兑收如數上納所需匯費銀兩仍請查照京餉各案在於厘金公費項下支給等情詳請奏咨前來臣覆查無異除分咨户部曁雲貴督撫臣查照外理合恭摺具奏伏乞皇上聖鑒謹奏奉硃批户部知道钦此○○革職留任太子少保四川總督臣劉秉璋跪奏爲川省機器局支用經費照章造册報銷恭摺仰祈聖鑒事竊查川省設立機器局自光緒三年十月○至十八年十二月底止業將支用經費各數目先後奏報在案兹據辦理機器局委員署成緜龍茂道張華奎候補道江希曾詳稱遵相前奉部定新章各省報銷以後必須分晰造册每年奏報一次以符定制不得籠統含混等因查川省機器局自光緒十九年正月初一日起至十二月底山局中修理機器一百一十五起水龍十二座各營舊洋槍一千七百五十二桿續成各種機器二十六起又新造新毛瑟後膛藥彈三十八萬四千顆前膛銅火帽六百六十萬粒各種機器一百一十四起已成洋火藥八萬七千五百斤均經試放合用已陸續解送籌餉局存儲以備撥用其未合成藥彈銅帽機器等件歸入下次報銷所有局中支用修整廠房水機器及採買各項物料委員司事薪水匠作工貲各經費仍照原奏不動司庫正疑均於土貨厘金項下開支統計十九年分共支用庫平銀四萬六千七百四兩四錢零遵照部定新章分晰造册詳請一奏咨核銷等情前來臣覆核無異除册送部外理合恭摺具奏伏乞皇上聖鑒謹奏奉硃批該部議奏欽此○○劉秉璋片一再前准軍機大臣字寄各省揀派道府大員隨同辦理點景事宜應於八月中旬到京等因臣現派成都府知府恩壽並添派緩定府知府增貴飭令先期起程遵照八月中旬到京以免延誤除咨明總理慶典王大臣軍機處户部查照外理合附陳伏乞聖鑒謹奏奉硃批知道了欽此○○福建學政臣王錫蕃跪奏爲恭報閩省八府兩州科試一律完竣仰祈聖鑒事竊臣於上年六月二十四日謹將到任俊接辦福甯州歳科併辦理福州府歳試情形恭摺奏明在案嗣於十月十九日出省辦理稱試先赴興化府次及永春州並泉州漳州二府改歳後按試龍巖州並汀州邵武建寍延平四府三月二十七日試畢四月初一日旋抵省城赶緊清厘積牘四月十八日考试福州府屬五月初九日試畢計通省科試業經一律完竣閩省文風以福州府爲最盛佳卷極多省外各屬如泉州漳州汀州三府亦多質美學優之士興化府永春州次之其餘各處亦不少清通可造之才臣恪遵聖訓悉心校閲各屬均取進如額一切塲規隨時稽察嚴密關防生童生覆各塲臣皆終日在堂細心防範查號蓋戮事必躬親不敢稍涉縱弛是以週试各棚尙無鎗冐傳遞等弊塲内極爲安靜夫教士以立品爲先通經乃致用之本閩省爲疆濵鄒魯名臣碩懦後先相望士之遵守先型植品好學尙不乏其人臣每於下車講書及發落新舊生員之日親切告誡勖以砥礪名節研窮經史講求根柢勉爲體用兼備之材以期仰副我皇上作育人才之至意至於考録遺才及考試優貢各事卽當次第舉辦所有科试事宜除遵飭分别造册並將應行磨勘各试卷送部外理合將试畢八府二州事竣情形恭摺具報再臣經過各屬地方去冬年榖順成今歳自春徂夏晹雨應時麥收豐熟民情極爲安謐堪以上慰宸厪合併附陳伏乞皇上聖鑒謹奏奉批知道道了欽此○○李瀚章片　再准兵部咨廣東𥒚洲營都司詹明亮勒休遺缺係外海水師題補第四輪第八缺應用儘先人員旣據扣留行令照章迅揀各例人員請補等因查定例外海水師都司缺出於隔府别營人員内揀選題補又儘先人員均按奉旨先後核次補用各等語兹會同廣東水師提督臣鄭紹思在於經部覆准註册序補之外海水師儘先都司外详加揀選其名次在前之梁贊廷沈龍光前經請假何宗英因案赴黔備質均未回營未便請補查有借補陽江營中軍守備儘先都司吳國祥年四十三歳廣東廣州府香山縣人由勇目在貴州剿匪出力遞保花翎儘先守備又於克復興義府城等處出力彚案保奏光緒元年正月十六日奉上諭著免補守備以都司儘先補用欽此銷差回粤呈請改用外海水師飭發香山恊左營收標於光緒二年閏五月初一日到營帶赴出洋试騐期滿保題給咨送部引繼見准兵部咨覆光緒六年六月初十日蒙　欽派大臣騐放請旨發回水省照例用十一日覆奏奉旨之日爲始歸入水師儘先都司班註册序補嗣請借補陽江營中軍守備缺光緒十三年閏四月初四日奉旨依議欽此是年八月二十一日到任十月初十日接領借補劄付又於廣東歴年辦防出力案内保奏兵部議復改爲俟補都司後以遊撃補用光緒十三年七月初七日奉旨依議欽此該員辦事勤愼熟悉海洋前在外省軍營並無叅革朦保情弊以之補授𥒚洲營都司洵堪勝任合無仰懇天恩俯准以吳國祥補授𥒚洲營都司俾營伍操防籍資整頓如蒙　俞允俟部覆到日再行給咨送部引見以符定制謹會同廣東水師提督臣鄭紹忠合詞附片具陳伏乞聖鑒敕部核復施行謹　奏奉硃批兵部議奏欽此○○太子少保頭品頂戴兩廣總督臣李瀚章頭品頂戴廣東巡撫臣剛毅跪奏爲廣東省城郊外建造火藥庫工竣照章奏咨立案恭摺仰祈聖鑒事竊照廣州府城外三元里地方舊設火藥庫於光緒十九年五月十一日被雷轟燬當經奏明在案臣等卽飭管理善後軍械各局司道擇地另建購得東門外距城八里之露澤園山地一區四山圍繞旁近無一民居實屬空廓僻靜堪以建造藥當經委員勘估核實造興造建成東西庫兩座取名永濟中有山巒立亭瞭望東庫二十四間西庫三十七間俱各繚以圍墻設門封鎖兩庫之外復灰砂圈築外圍墻一周歸一總門出入以便稽查統共用過工料等項銀一萬八千九百八十兩一錢一分八釐委係工堅料實並無草率偷减據管理海防善後局廣東藩司覺羅成允等詳請奏咨立案前來臣覆核無異除咨移部科查照並飭造絀册中另行銷外謹合詞繕摺具奏伏乞皇上聖鑒敕部立案施行謹奏奉硃批該部知道欽此 
 
