# 1919 - 23 - 4916503

 

Page 1

 
 
   
 
 

Page 2

 
 
時評 
[世界情事之變遷（冷）]  
　　觀今日路透電所傳之消息可知世界情事之變遷不可以常情測也葡萄牙忽又復辟愛爾蘭又爭自治戰爭中之密約旣主廢除革命中之選舉亦已成立視爲不復有者乃竟有之視爲不可能者乃竟能之視爲難者而反易視爲易者而反難是誠所謂變化莫測者非歟 
　　雖然凡事之來各有其因所謂莫測者蓋尚未深悉其因之故也 
命令 
[一月二十一日大總統令]  
　　特委陸徵祥顧維鈞王正廷施肇基魏宸組充赴歐參與和會全權委員此令　　又令　調任蘇錫第爲陸軍部司長此令 
　　又令　陸軍總長靳雲鵬呈司長丁錦另有任用請免本職丁錦准免本職此令 
　　又令　任命李鍾岳爲陸軍部司長此令 
　　又令　任命朱孝威兼外交部特派湖南交涉員此令　　又令　財政部呈請調任王治訓爲西岸榷運局局長陳光憲爲花定榷運局局長均照准此令 
　　又令　陸軍總長靳雲鵬呈准奉天督軍兼省長張作霖咨請以文葆陞補翼長應照准此令 
　　又令　國務總理内務總長錢能訓呈據甘肅省長張廣建電稱涇原道尹王宗祐此次請假就醫被陜省查有携帶鴉片情事等語王宗祐着先行褫職交陜西省長劉鎭華確實查明呈辦以儆官邪此令 
專電 
[北京電]  
　　參與歐會全權委員已照原定人數發表一面由外部密電陸使據理力爭如必限以三人即按名次出席（二十二日下午三鐘） 
[北京電]  
　　外交消息十八日巴黎行開會式各國代表列席者六十八名我國則爲陸徵祥王正廷兩氏 
（二十二日下午三鐘） 
[北京電]  
　　陸外長電告十八日歐和會陸以外長資格出席餘非正式赴會二十一和會當照任命五人之次序輪流出席 
（二十三日上午十一鐘） 
[北京電]  
　　陸電告與王正廷等在歐極融洽輪流出席亦决定外人輿論頗贊我之容納兩方出於一致又胡維德請派爲襄辦政府以胡本駐法可以贊助不必添派名義伍朝樞亦擬不再發表何種名義 
（二十二日下午九鐘） 
[北京電]  
　　伍朝樞使歐國議决用另予名義仍由明令發表（二十二日下午三鐘） 
[北京電]  
　　南來某代表云西南現分兩派一政學會祗須予首領以相當位置其他中央所請無不承認一國民黨主要條件有三甲存舊國會乙懲段倪張丙複選總統徐以第二萬難辦到故和局尙難樂觀 
（二十二日下午三鐘） 
[北京電]  
　　錢覆岑電此間自奉停戰令後未帶有一兵一卒侵及西南五省當亦中外所共見軍匪截然不能併談李督所擬劃定分界此乃持平辦法至各國保證一事關係國家内政無用外人干涉現已再電李督轉商務請將將領人數查明見復（二十二日下午三鐘） 
[北京電]  
　　錢覆熊電陜閩分區辦法已商李督轉致西南希公等諄勸之 
（二十二日下午三鐘） 
[北京電]  
　　政府密議派宋聯奎赴陜調查兵匪情形 
（二十二日下午九鐘） 
[北京電]  
　　徐電蘇李督施愚所陳各節已悉刻已擬妥辦法函電未便傳達持派張秘書赴寗商榷 
（二十二日下午三鐘） 
[北京電]  
　　政府派往南方疏通之關冕鈞昨返京 
（二十三日上午十一鐘） 
[北京電]  
　　關餘準二十五交付先在滬交撥五百十萬除還四年公債外作外交使費（二十三日上午十一鐘） 
[北京電]  
　　張樹元由恩縣電連日考察各屬清鄉辦理認眞匪蹤漸絶樹元擬二十日赴東平臨城一帶考查（二十二日下午三鐘） 
[北京電]  
　　馬福祥電據馬鴻賓報稱此次護運甘新械彈分批由前後山兩路前進行抵五原前山嘴突遇悍匪數百猛攻圖刦竭力擊潰我軍尙無損失其頭二三批已安抵該省 
（二十二日下午三鐘） 
[北京電]  
　　李厚基電據臧致平報稱前日會同范營長等赴同安一帶搜剗烟苗詎至馬巷地方忽有土匪數百出而抵抗當即竭力擊散烟種一律拔除 
（二十二日下午三鐘） 
[北京電]  
　　陳樹藩電延安中部宜君一帶匪勢蔓延田團兵力單薄請電晉督飭駐韓城晉軍派隊協防又電據朝邑駐軍報稱卅日有防兵數十名索餉譁變極力彈壓即復原狀至潼關變兵逃竄南山之二十餘名已派隊追緝該管營連長均撤差候辦排長高培安解省嚴究 
（二十二日下午三鐘） 
 
 

Page 3

 
 
[北京電]  
　　陳贛督定今日南下過寗時勾留一二日（二十三日上午十一鐘） 
[北京電]  
　　贛陳督今日專車回任（二十二日下午三鐘） 
[南京電]  
　　陳光遠明晨到寗（二十三日下午八鐘） 
[南京電]  
　　川代表劉光烈頃到寗晚車赴滬 
（二十三日下午八鐘） 
[南京電]  
　　唐紹儀爲關餘欵派谷鍾秀盧信來與朱總代表接洽（二十三日下午八鐘） 
[南京電]  
　　梁善濟宋試能德應李督電約到寗 
（二十三日下午八鐘） 
路透電 
[倫敦電]  
　　每日新聞巴黎訪員自可恃方面探悉英人各界之意戰時所訂秘密條約應視爲已爲後來事端如美國加入戰局種種所澈底更動美國關於該問題亦取堅决之方針每日新聞訪員謂關於波斯與中國之條約現已取銷協約國且與日本締結條約允以太平洋中加羅林與瑪希爾羣島歸日本所有澳大利亞對於此節反對甚力（二十二日） 
[巴黎電]  
　　薛西爾貴族已將國際同盟英國之意見書擬定聞威爾遜總統關於此舉之計畫亦已草成現準備於下届和會開全體會議時組織一該問題之大委員會聞薛西爾貴族語共同新聞代表謂德奥布士四國均不能容其加入國際同盟惟他日四國如堪列入世界誠信國家之團而經國際同盟表示滿意後則亦可許其加入德國欲取信於人端在建設不受軍人控制之政府再者德國目下之騷亂如未敉平新政府如未圓滿告成則當然不能容其加入至於奥國現所建設之新邦必須有誠信之政府彼等如有可以加入之資格自無拒絶之理關於土國未便有所論斷今須候和會發表其土地之解决布國情形亦同國際同盟须知其已放棄爲巴爾幹之普魯士之主義始能容其加入（二十日） 
[羅馬電]  
　　意政府已任夏洛雅氏在討論國際同盟之國際委員會中代表意國（二十日） 
[巴黎電]  
　　英屬自治藩邦在和會中因國際同盟之組織事將提出重要要求請准其以各個國家之資格加入國際同盟雖對外交際英國有管轄之權但就内政而言其主權應爲世界所明認坎拿大澳大利亞紐絲倫南斐皆請求依照比利時及其他小國之同一根據列入國際同盟之權利（二十一日） 
[倫敦電]  
　　芬蘭官電謂芬蘭志願兵已由希爾新福乘英艦開往里伐爾（二十一日） 
[巴黎電]  
　　當道雖正式宣佈明日各大國會議希望可以規定關於俄事之具體條件但諸代表覺作國艱危之現局尙無挽救方法條件之中須含有數種行動該條件之第一結果爲薩沙洛夫氏與勞兵會代表均不能抵巴黎爲俄國之代表一面將從事調查俄國之内局此項决議乃因有數方面不願與過激當直接交往之故大會之决議弗邀勞兵會代表駐俄丹使與有力焉該使曾宣讀勞兵會領袖所著之文中言威爾遜總統與喬治君太抱反對革新主義勞兵會未便與之交往丹使又報告過激黨之兵數謂總共不滿九萬人餘皆無軍械缺服裝云（二十一日） 
[巴黎電]  
　　關於英屬瀋邦在國際同盟中之地位事聞各藩邦雖要求與歐洲小國同得平等之考慮但贊成以所得於議和大會之同一形式與方法列入國際同盟旣同是英吉利帝國故願於同盟中發言投票如一單位衆視目前所行之值班制進行滿意且信英藩邦代表於國際同盟中遇有關於海外藩邦之問題時將爲英代表之一部或全部而發議論（二十二日） 
[倫敦電]  
　　今日和會發表之公報謂高等軍事議會討論俄國問題甚有進步明日可望規定關於此事之具體條件（二十一日） 
[巴黎電]  
　　和會下次會議將於明日舉行國際同盟列入議事錄中第一問題諸代表處克勒滿沙氏議長之下進行各事有條不紊已引起良好之印象前途頗有吉兆和會願以竭力規定保障世界和平前途之熱誠昭示諸民治國蓋决定俄國前途之前此爲必要之舉也（二十日） 
[巴黎電]  
　　柏林已正式宣布新憲法之草案其主要各點如下　以目下各邦及依據自决主義願加入之邦合成統一國　外交商務銀行與滙兑工業與田地制航空皆在政府應辦諸事之列　凡屬德人於法律上皆享同等權利所有門閥社會階級與宗敎信仰之各項特别權利一律取銷　關於宗敎自由之欵規定不得强人述明信奉何敎　目下田産之分配制因内國殖民大爲困迫應加修改其詳則尙未發表　國會分兩院一爲國民議會一爲聯邦議會每百萬人得選議員一人一人不得同時爲兩院議員兩院立法任務以三年爲限　總統由全國人民選舉定任期七年期滿得復受選總統於國際事務代表全國得簡任外交官員有按國家法律宣戰之權　政府合國務總理一人與國務員右干人而成國務總理與國務員悉應由總統簡任　國務總理與國務員一經議會切實通過不信任表决案均應退職（二十一日） 
[亞姆斯特丹電]  
　　德國末尼夫選舉之結果如下多數社會黨得十萬票平民黨得八萬五千票民主黨得六萬五千票獨立黨社會黨得三萬七千票國民自由黨得九千票　巴登選舉之結果如下中央黨得三十九萬票多數社會黨得三十四萬票民主黨得二十五萬票日耳曼國民黨得八萬票獨立社會黨得四萬票（二十一日） 
[柏林電]  
　　現估計德國人民所投之票多數社會黨佔百分之四十次多者爲民主黨至於國民自由黨所失較保守黨爲多中央黨所得不償所失民主黨如加入右團或左團可望臻於占多數之地位（二十一日） 
[巴黎電]  
　　此間視德國選舉最初之結果爲德國不日可以組成穏固政府之預兆多數社會黨與民主黨在國會所佔之席顯已超過獨立社會黨愛倍爾氏與貝葉氏二人已表示能提携治理國政且可得敎會黨領袖費班薩哲氏之贊助組成依據廣大主義之政府而受國民之輔助協約國各界視此爲任何媾和大會前不可少之預備舉動（二十一日） 
[丹京電]  
　　德國某報載稱普魯士内閣已贊成柏林政府提議在北普魯士屬之韋瑪地方召集國會 
[倫敦電]  
　　愛爾蘭共和國會今日在杜白林開會發出參觀劵千張開會禮節大約將有二小時許現料開會詞將用愛爾蘭文日後再用英文其議事錄中有規定永久規則批准議和代表之任命宜佈獨立通告世界之自由國數事（二十一日） 
[倫敦電]  
　　新芬黨國會今日午後在杜白林市長邸開會各議員皆受人民大聲歡呼會議之特點爲宣讀獨立文布告建設愛爾蘭民國並要求英防兵退出愛爾蘭（二十一日） 
[倫敦電]  
　　愛爾蘭新芬黨國會昨日午後在杜白林市尹邸開會時附近各街皆懸協約國旗幟出席者共二十九人旁觀席中人頗擁擠濮倫克特侯爵與瑪克尼爾博士導引議員入場行開幕禮繼舉白魯哈爲議長鄂佛拉那漢神甫即新芬黨之副會長宣誦祈禱文旋唱議員名册通過永久規則宣佈獨立文全用愛爾蘭語言濮倫克脱侯爵讀致各國之文請其承認愛爾蘭之國家地位及在議和大會呈訴之權利後舉出濮倫克脱·范勒拉·與格里菲資三人爲赴和會之代表事畢宣布延會（二十二日） 
[倫敦電]  
　　路透電社得悉十八日海電所傳關於喬治君對於俄事之態度似已引起誤會今須聲明者喬治君並未建議應請過激黨領袖里寗氏與特羅資基氏充俄國代表參與和會其意蓋欲邀集俄國各界代表會於巴黎表示其意見俾共同作戰國政府得以詳知俄國大局之眞情此不能混爲邀請彼等參與和會之建議（二十一日） 
[亞姆斯特丹電]  
　　維也納電稱日耳曼與地里亞新邦政府前向英國提出鄰邦佔據土地抗議英政府覆文謂國界問題將由和會最後解决今在未决之時捷克斯拉夫民國不得不依守其歷史上之界綫即以波希米亞摩拉維亞奥屬西里西亞爲限是也 
[倫敦電]  
　　路透社巴黎訪員從可恃方面探悉英國内閣早已派定委員代表各潘邦與國際同盟之委員會接洽一切今已開議數次關於各藩邦在同盟中之地位事已有完全之考慮俟委員議定後將交英内閣核議如内閣核准將提交協約國大會（二十一日） 
[倫施電]  
　　路透電社得莫斯科最近確實消息數月以來過激黨縝密佈置在中國印度波斯鼓吹革命事宜一矣有機即將派員挾巨資分赴亞洲各地煽亂今足爲其最大之障碍者乃哇姆斯克之西比利亞軍該軍如因乏助而減弱其力則過激黨之計畫將大害亞洲之和平　烏克蘭目下過激黨主義蔓延甚廣 
　　（二十一日） 
[倫敦電]  
　　泰晤士報瑞士京城訪員電稱漢特森氏與胡士滿氏假定一月二十七日召集國際社會黨大會（二十一日） 
[巴黎電]  
　　時報謂韃靼海峽必須作爲萬國合有之地又謂統帶協約軍之英將現已管理君士坦丁警務與衛生事宜蓋以其地擾攘不靖之故君士坦丁决不能容其回復舊狀（二十一日） 
[巴黎電]  
　　高等軍事議會今日開全體大會駐俄丹使斯加維留士氏蒞會陳述俄國現狀聞其言較駐俄法國大使洛倫氏所述者尤爲痛切力主宜出兵俄國以除暴政（二十一日） 
[倫敦電]  
　　泰晤士報得悉英國至少將維持陸軍百萬人以待和約簽定始已　波拉勞氏已由巴黎回京今日在戰時内閣會議主席戰時内閣關於解除動員問題有得最後解决之望（二十一日） 
[西班牙京城電]  
　　據官中宣稱葡國柯塞羅氏主持之復辟運動已在北葡勝利柯氏已在哇波都組織政府聞葡京已加入此舉復推戴廢王美吕爾 
（二十一日） 
[維哥電]  
　　柯塞羅氏在哇波都宣布推戴前王美吕爾軍民大爲歡忭伐倫西亞拒絶贊助復辟運動柯氏已派兵平之共和黨避難者紛乘摩托車抵伐倫西亞冀越界入西班牙境但爲防兵所阻（二十一日） 
[西班牙京城電]  
　　葡京官電稱復辟運動僅限於哇波都·白拉柴及維成數處柯塞羅氏推戴前王保王當領袖已提出抗議且出美吕爾反對復辟運動之電文爲證據官中宣稱葡國全境已下戒嚴令且有軍艦奉命開往哇波都（二十一日） 
[維哥電]  
　　據旅客聲稱葡國北部數鎭發生復辟事變柯塞羅氏自號爲首相兼陸軍大臣（二十日） 
[盧森堡電]  
　　慮森堡公國女主下諭國際交誼必須以聯好協約國爲根據（二十日） 
[巴黎電]  
　　瑞士總統抵此以瑞士之要求提交和會内有瑞士須爲國際同盟之會員瑞士須與大海相通各欵（二十一日） 
法國無線電 
[里昻電]  
　　美總統共同作戰協約國之首相及外相日本代表亦出席於星期三日上午十一日在法國外交部開會福煦上將亦與會（二十二日） 
[里昻電]  
　　比利時京城消息星報載稱若無取銷令威爾遜總統將於二十七日抵比京（二十二日） 
[里昻電]  
　　日本參與和平大會之專使西園寺侯爵已離東京恐於三月初之前不能行抵巴黎日本郵船會社之總裁或將以日本委員團參贊之資格赴法駐羅馬日本公使伊集院由日政府任命爲日本參與和平大會委員團團員已由羅馬赴巴黎（二十二日） 
[里昻電]  
　　最近所得消息證實德國社會多數黨之勝利自現在始該黨似將組成最多數黨即在反對最激烈之東普魯士亦然社會多數黨在保守黨之側已佔第二級中央黨僅在巴伐里亞獲勝胡爾夫電社電稱德政府擬於二月六日在惠瑪爾召集國會 
[里昻電]  
　　美資消息依據政府委員之請求在哈剛登奇及勞蘭屬於西森所有之銅鐵廠行將没收 
[里昻電]  
　　協約國國際供給糧食會通過常設委員會之提議由駐特里斯特之聯合國政府設供給糧食委員會供給由亞德里亞海·布脱萊斯脱·君士坦丁·所能達到之地方之糧食至在波蘭方面該會聆悉關於波蘭糧食現狀之報告後已致函福煦上將要求立即决定按照休戰條約之條欵運輸必要之糧食經由登齊克接濟人民（二十二日） 
[里昻電]  
　　意松尼恩公報稱我軍已奪獲那爾伐城芬蘭軍一大隊在我軍之旁作戰我軍奪獲重要之戰利品其中有大砲軍事運輸材料及聯隊參謀部我軍俘敵數人脱洛斯基親在過激派軍隊中激勸兵士抵抗惟後即遁去（二十二日） 
[里昻電]  
　　正月二十二日巴黎倫敦間匯兑率英金一鎊合二十六佛郎法國公債劵市價如下三釐公債六十三佛郎三五一九一七年四釐公債七十五佛郎六○一九一八年四釐自由公債七十五佛郎五○一九一八年五釐自由公債九十三佛郎七五 
各通信社電 
[北京電]  
　　大倉洋行今又推進鳳凰山礦權之計畫有吳盈科者上條陳致國務院請核議其辦法如下組織一公司定資本二千萬元先儘華人認購股份餘剩者日人有權購之惟不得逾資本額百分之五十前秣陵合同所借之百萬元由收入華人股金内撥還大倉洋行礦砂先儘華人收買剩者日人購之而大倉洋行享有優待權（二十一日）路透電 
[北京電]  
　　前日農商部就於糧食出口問題協議如左之辦法不日即將提出於國務會議　一允日英兩國之請求各輸出一百萬石　二按照向例凡出口之糧食每擔給一許可證徵收手續費一元嚴定取締私運出口方法（二十三日） 
[北京電]  
　　中東鐵睡管理問題目下日美兩國正在協議不久即可解决一俟議决後擬歸列國共同管理關於此事政府依孟恩遠之要求將派遣大員至北滿與列國委員協議此事據政府方面之希望中國至少必列入該路管理團體之一分子云（二十三日） 
[北京電]  
　　本日發表命令任權量爲吉會鐵路督辦 
[北京電]  
　　吳鼎昌定於二十六日啓程赴寗 
[廣東電]  
　　二十日參議院開會協議歐洲媾和會議代表問題出席議員共一百三十九人孫文得一百三十三票伍廷芳得八十八票通過同意案王正廷得六十一票伍朝樞得五十九票王寵惠得五十一票均以未足半數否决（二十二日） 
[廣東電]  
　　二十日參議院協議上海派遣代表問題因時間局促未表决遂决定下次再議（二十二日） 
[廣東電]  
　　昨日上午外交調查會舉行開會禮伍廷芳爲會長吳永珊爲副會長胡漢民汪兆銘朱念祖趙世鈺汪彭年張羣等十名爲常任委員（二十三日） 
[廣東電]  
　　南方代表章行嚴王伯羣李术膺等擬先行赴滬陳策羅家衡易次乾陳强等亦將與以上諸人同船赴滬褚輔成亦因事將赴滬（二十三日） 
[廣東電]  
　　廣東各報因届陰曆新年决議循例停報十日其日期自本月二十五日起至二月三日爲止 
（二十三日） 
[奉天電]  
　　張作霖以西南反對許蘭洲等率奉軍二旅討伐陜閩地方土匪之舉甚力特通電各省長官及各團體聲明許蘭洲等之舉動全係遵奉中央政府之命令討伐土匪除此以外並無他意對於和平素所贊成但知服從中央命令毫無私見云云（二十二日） 
[奉天電]  
　　由西伯利亞回國之日本預後備兵其先發隊五百名於今晨抵奉天聞尙有一萬名行將繼續經過奉天回國云（二十二日） 
[漢口電]  
　　第二路山東安徽奉天軍由去年受援粤之命之總司令張懷芝在武長線各埠設兵站部九處此等兵站部已逐漸取消僅留設於長沙之第二總兵站部近又將總兵站部取消撤消其職員祗留數名整理未了各事其餘均於二十一日附火車抵漢口即由劉家廟附京漢車北上（二十三日） 
[漢口電]  
　　此間法租界當道已决定處分該租界内德人所有財産全部（二十三日） 
[東京電]  
　　本日時事新報揭載如左之記事標題曰媾和會議與日本吾人確信日本在媾和會議中關於中國問題有願首先協助中國俾成就中國之希望之意内田外務大臣於二十一日在議會演説有云就於中日關係之事不問事體之大小及其屬於何等性質苟能有所貢獻於中國全體之福利而爲中國國民之所正當希望者日本當首先協助以成就之云云此即聲明日本在媾和會議中之態度也而帝國政府就於交還膠州灣問題及此外中國國民關於恢復國權之希望亦將首先盡力協助之俾得如願以償云云 
[東京電]  
　　朝鮮李太王殿下舉行國葬之日日皇特命廢朝且命停止歌舞音樂以誌哀悼（二十三日） 
　　以上東方通信社電 
[東京電]  
　　駐日美大使馬里斯氏以將赴商議關於西伯利亞及管理中東鐵道等要務帶伺書記官等於昨夜由東京車站動身取道朝鮮前赴哈爾濱海參崴方面（二十三日） 
[東京電]  
　　昨日内田外相答望月小太郎氏之質問曰我政府雖向中國南北妥協爲友誼之勸告然不干涉内政又中日軍事協約兩國間已約定不公表又向俄國之健全分子雖加以援助然不干涉之云云 
　　以上共同通信社電 
[北京電]  
　　和議地點决在滬惟租界内地尙未定陰曆年内斷難開會 
[北京電]  
　　私人消息外間所傳列國將禁中國代表發言一節巴黎並無來電純由某方面問接傳來以善意觀之不過促進和平發人深省以惡意觀之殊可憂慮吾人惟望好處着想但求南北早日統一免爲他人覬觎云云 
[北京電]  
　　外交團力贊徐總統和平方針除撥還税欵千二百萬外尙有簽定之善後借欵亦允於陰曆年内成交 
[北京電]  
　　政府對於陜匪議仿閩省辦法舉行清鄉有派張鳳　爲督辦説 
[北京電]  
　　陜西問題南北互讓北承認靖國幂南取消軍政分府惟于右任不願（以上二十二日） 
[北京電]  
　　陳樹藩承認劃界停戰惟以于右任佔領武功後仍節節進偪請示應付機宜 
[北京電]  
　　院接上海陳述燬土舞弊　雜廣土之函禀多件以無的證置不究問 
[北京電]  
　　院昨覆閩省會電各屬種烟已電飭李督嚴速剷除惟南方所佔地區應由南軍查禁除由中央電知西南外望商南軍一律嚴禁以清毒萌 
[北京電]  
　　内部提議全國查禁私土辦法備和議告成後呈准通行 
[北京電]  
　　參陸處以鄂湘蘇皖等省匪警頻聞難保無遣散軍隊加入爲患爲急救計擬編警備隊以消納之 
[北京電]  
　　張士鈺因總統勸促已允到參陸處辦事（以上二十三日） 
[南昌電]  
　　楊財廳長返省帶有款項省局漸穏戚省長去意已不似從前 
[香港電]  
　　吳景濓等擬改組國民黨推陸榮廷爲黨魁陸不允現改推唐紹儀（以上二十二日） 
　　以上中孚通信社電 
公電 
[北京平和期成會通電]  
　　長沙廣東杭州南昌漢口武昌南京福州上海和平其成會鑒南北和平會議行將開始本會同人皆樂觀厥成依章程本有組織平和期成會聯合會之規定現在各省期成會紛紛提議組織即請貴會公推一二人來寗共商促進平和方法京期成會已派專員在南京接洽復電即請逕寄南京中正街華安保險公司轉交爲盼京期成會養印 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[巴黎會議之開會式]  
　　北京外交方面接巴黎十八日電報告歐洲和會業於十八日在巴黎行開會禮法國大總統白音開氏美國大總統威爾遜氏均親　會由法總統主席協商及參戰各國代表以次列席吾國陸子欣外長代表中國正式蒞會位置在第十六席開會後首由汉總統演説次美總統發議推舉法國首席代表法國總理克利孟素爲和平會議會長英美日意四國首席代表爲副衆贊同次定會議題目俟下届開議是日程序極嚴肅場外人民圍觀甚衆歡聲雷動云又一電云威爾遜總統及美國代表均受特别優待位置在主席之右勞候喬治及其他英國代表則在其左均以字母之次序排定坐位威爾遜總統首舉克利孟素爲會長並定此會曰巴黎議會勞侯喬治及宋業拿男爵均表贊同協約國各報記者幾經爭執始得允准入邊席旁聽至本日議事法總統對於解除武力永久和平表示極懇切之希望并述及此會得要不第製成一新世界憲法而已克利孟素提出德前皇罪狀爲第一議案以便判定此次戰爭之禍魁全體會員均表同意故今日會議不啻推審德國前皇全數代表六十六名環坐於一馬蹄鐵式案桌之旁要以美總統一人尤全體目光所注射克利孟素總理提出目前應議之各種事件最要者三端（一）責任（二）戰時罪名之擔任（三）萬國雇工約法而於雇工利益問題尤爲注意宣請列强各抒意見議事次序粗定如下（一）挑起戰釁之責任（二）單時犯法之責任（三）關於萬國工黨之立法 
[巴黎通信（法國無線電社）砲火下之法國小學校]  
　　法國查學員福森氏紀萊姆小學校事曰萊姆在戰爭中常遭轟擊砲彈亂飛幾無日無之惟居民尙未盡遷學童猶未星散縱使人數無多不足百名然學校亦不可一日廢余故主張賡續學校蓋如是兒童旣可繼續其學業且可避免街市中之危險自學校復開以後砲火雖不停止敎員與學童無一遇害而不入校之幼孩則有死傷於街市者距敵陣綫一千五百邁當之學校在地室授課若相距三四千邁當則如常狀地下課室係以儲酒窖室改作室大而長間有長至數基洛邁者絶無危害而必要之衛生佈置亦極注重　氣洞於室頂以通内外空氣室内熱度務使適中常在五十五度至五十七度之間校具借自附近學校電廠與煤氣廠早毁故改懸火油燈光綫務求充足雖地下校室一切裝置不能盡如人意然足使學童肄業於此而無他虞參觀者白畫入内初覺微暗繼則覺其自然無異鄉校之授夜課粲粲兒童安坐其位勤習功課秩序井然一若自知其職分者然德人近在咫尺幼童視若無物英氣勃發蓋有其父兄爭入戰場共禦敵人之風焉法國有此兒童此法國之所以不亡歟三十月内砲彈落於萊姆各校舍者共三十七枚内有二枚墜入課室幸其時適未上課大小砲彈落於距校舍一百邁當之地者不下一千餘枚擊死大人六十七名未入校之幼童八名獨敎員與學童無一死者且無受傷者亦可見學校管理之得宜矣 
[電氣療病之新發明]  
　　法國醫學院著名醫士貝果離氏於歐戰前曾發明一種電機以電氣施諸人身激動其肌肉能使肥者變瘦故世之富人平素養尊處優不自勞動其筋骨以致肢體肥胖臃腫不靈者輒赴巴黎就醫於貝活動其肌肉減少其油脂而成肥瘦合度之人焉醫界以貝果離之名名此電機藉以紀其發明之功迨戰事發生兵士常有因受砲震而成病者其爲心病抑爲肌肉病抑兼有兩病醫界今尙未能確切言之但知受震者常有麻痺拘孿　癲等症耳美國軍醫威斯特菲氏得貝醫氏之特許以其電機療治砲震成病之兵士電機設有十二關關機與人身所置之十二馬達轉轍器用以輪番支配人身肌肉者相應庶可按其患處發電療治譬如兩脚癱軟者先以濕墊裏之電由水傳不致灼傷皮肉脚之兩端各綴電極以收電流電氣往還不置筋肉因之漲縮無異運動病人數經療治肌肉漸見活動終能復其運用受震後肌肉腦筋咸停止其技能迨受電氣療治後其病遂爽然若失矣 
[國内和議消息]  
　　會議地點問題　連日南北兩方關於代表已經派出决定而猶爭執不已者則爲地點問題西南方面與中央政府暗中接洽已有徑路可尋似已妥定一種折中辦法全俟西南代表抵滬之後再行明白宣布所謂折中辦法者聞係先在南京開一非正式之預備會將一切問題商定大致辦法之後再行遷往上海租界開一正式會詳細决定一切 
　　閩陜問題　李純昨午來電要求總統務於一星期内將解决閩陜鄂西事件否則恐出别項枝節聞同日國務院亦有要電致李略謂西南七總裁來電内稱代表已經兼程赴滬惟關於閩陜問題仍復致辯希即轉電西南方面仍照前文請其從速將在閩陜兩方之南軍軍官及軍隊數目駐紥地點一一開示俾衆周知則軍匪之分不辯自明云又一消息謂自李純條陳六條辦法後政府頗認其議爲適當已致電李督迅照所擬辦法與西南接洽定奪一面並囑陜督署駐京代表瞿某日内回陜與陳督商停戰及停止進兵之具體辦法至閩省方面兵匪易分解决較易均不至爲時局障碍 
　　各司令派員出席問題　日前李蘇督轉來鄂西湘西陜南各司令要求加派委員出席和議一節頃政府電令李蘇督謂此種辦法從前北方各督曾來電要求均經駁覆未准事同一律未便輕許致開軍人干涉和議之端惟有關於地方善後事宜不妨對各方總代表發抒所見以供採擇出席一節萬難承認惟據另一消息某方面以西南代表之外復有所謂參贊者大都爲各地方軍官之代表若不令其派遣則事實上有説不去者果令其派出則此赳赳者一相集合難保不發生意外之障碍不能不於事前决定一種限制辦法因之電告某督及某某第三者徵求究應如何取締方爲允妥之意見徵聞似擬發一種特别旁聽劵以免成不秩序之會議但各參贊有意見發表時須具一定之間接手續發表之實際不過供其採擇而已然雖有此擬議當然尙有幾番磋商不能即認爲已經决定之辦法也又聞政府以此次南北和議關係國家永久之治安政府决定嚴禁軍界干涉以重民意至軍界以外各團體之意見要不能不爲相當之容納聞關於此項問題業經訂定簡章三條一俟徵取西南同意後即行發表至簡章之内容一此次會議取公開主義各界人物經許可者皆得列席旁聽一除軍界外各界得於議席上介紹衆意但不得單獨發言一各界對於中央指定停議之件不得提議更不得有意外行動 
[京鈔漲價之續聞]  
　　北京中交鈔票逐漸提高已誌本報兹據某外報消息云近來中交兩行發行之鈔票價格日有起色各界亦歡欣鼓舞咸頌大總統曁財部當局體恤民艱維持金融之良法苦衷就中稍損利益者惟都中一般奸商所營業之惡錢店耳乃據日昨政府消息有某某銀行要人擬運動財部當局將前項封存之票啓封發行等語此種不祥之惡耗幸尙未徵諸事實彼運動者只知圖個人利益不憚破壞鈔價枯涸金融别具心肝姑不具論獨財部責有專歸應特别注意一秉大公不受某銀行之運動則小民獲賜孔多而國家金融亦漸可恢復三年前之原狀矣查京鈔停兑以來小民痛苦市面蕭條不知經若干人之呼籲各機關之乞請而財部始擬出辦法於七年九十月間爲維持中交兩行京鈔價格呈文政府内稱由本部派員檢查兩行實發京鈔數目嚴加取締未發行者不得再發其已發收回者由部派員一律封存不再發行以爲減少票額根本之計業於十月八日奉大總統指令呈悉准如所擬辦理在案前逾兩月京鈔價格提高收效甚捷今若惑於某某銀行之甘言受其運動啓封發行殃民誤國誰任其咎且置大總統命令於何地諒財部當局必不顧惜銀行執事之一家哭而轉令全國人民一路哭也 
[裁釐之外報評論]  
　　字林報社評曰中國税政之壞晨釐金若爲内地運輸貸物之税外人或不盡知然中國商人則無不知之就其表面而觀此税似極尋常未可厚非設在他國行之當不致爲人疾視但在中國則實爲商人之大害前農商總長張謇今正主張廢除釐金其將引起劇烈之反對當屬意中事聞龔心湛贊成其議擬另籌他法以補國家收入之不足第吾人不敢遽謂釐金即可裁撤而無一番爭執蓋全國官僚藉釐金名義横徵苛歛以自肥者正不知其幾何人也釐金之制始於一八五二年時各省因洪楊之役軍費浩繁故設釐卡以籌經費嗣後人烟稠密商務繁盛之區釐卡林立委員威福自恣自立税率擅定銀價原來釐金僅徵貨價千分之一但至今日變本加厲少則徵税佔貨價百分之五多則百分之二十如此侵吞公欵之好機會一般官吏未必肯輕易捨去之也 
[鳳凰山鐵礦案之近况]  
　　中日合辦之鳳凰山鐵鑛名曰秣陵公司者已集資二千五百萬並擬具章程十條由吳容楚出名呈請政府核議批准此事不日即將提出閣議聞此二千五百萬資本之中中國資本只有五百萬且其中章程十條多損中國權利而此案内幕與達官鉅公關係極多亦未便遽與批駁故遷延至今尙未提出惟聞吳容楚氏與大倉公司所訂之合同草約僅限一個月有效轉瞬已將滿期故日來正在極力奔走冀得通過也某西報載該草合同之條文如左（一）本合同以二十年爲期（二）完全資本定二千五百萬元（三）以五百萬歸華人招集充建築製鐵爐一架之用二千萬歸日人招集以之造一造鋼廠（四）所有鑛中出産售於日人依一定之價俟造鋼廠落成後再籌設法處置鑛砂（五）於未建造鋼廠之前資本祗可動用一部分（六）鑛之工作全由日人監察（七）關於運砂自鑛地以至日本當有日人與聞（八）秣陵公司雇用日本顧問一人總工程師一人（九）日人對於鑛之出産有優先權（十）爲酬報合資權利一九一五年袁世凱所訂之一百萬元借欵以鳳凰山鑛爲抵押品之合同準俟中國政府給秣陵公司鑛照後即日註銷 
[戰後經濟調查會開會]  
　　國務院之戰後經濟調查會其會址擇定天安門内之東偏於日昨二十號始開成立大會聞由委員長錢總理主席副委員長孫幕韓出京周緝之在津抱病均未到會委員及名譽委員到者共約一百四五十人届二時半開會錢委員長演説調查戰後國内國外經濟狀况之必要及本會發起之理由其詞甚長演畢各員鼓掌專任委員易宗夔起言謂本會暫行辦事規則業經呈准公布惟全體委員會細則尙須另行請委員長就專任委員中指定起草員若干人以便起草錢委員長隨即指定黄序鵷張益芳王人文陳銘鑑張武易宗夔蕭承弼等七員爲起草員並謂甚盼各委員嗣後每星期中開會一次以便積極進行又將來應行調查各節最好訂定一種表册方式分請各委員自行認定張委員武隨起提出調查意見書宣讀一遍維時已届三時半遂散會 
[新國會之憲法起草會]  
　　憲法起草委員會於二十日開會出席委員四十一人委員長鄭萬瞻以本日所列第一議題國土應採概括主義或列舉主義付討論結果均贊成國土應採取概括主義繼以第二議題人民權利義務有無對等規定之必要付討論結果均贊成有對等規定之必要又以第三議題人民捕獲保證狀有無規定之必要付討論向乃祺主張有規定之必要表决多數通過又以第四國會採一院制或兩院制議題付討論結果均主張兩院制時本日議題已畢吳文瀚動議繼續討論未列各議題多數贊成主席即以原第八九十十二十三各議題依次付討論選舉制度問題鄧鎔主張不必規定於憲法内可讓之於選舉法黄雲鵬向乃祺等贊成其説表决多數通過國會職權問題鍾允諧主張删除亦經多數可决至總統制與内閣制問題討論許久互有主張卒因在場委員不足法定人數延會 
[議和進行之西南觀（平）]  
　　南方議和分代表已由軍政府派出昨各總裁特設茶會爲之祖餞言明委托代表之意在解釋國内糾紛力求根本上之和平胥於此行卜之各代表决定即日出發大約一俟閩陜問題解决即可開議惟聞議和條件目下尙無具體的辦法岑總裁曾提出六個條件（一）恢復國會（二確定地方公權制度（三）劃分軍區與裁撤軍隊辦法（四）補充護法各省軍費軍實（五）善後借欵由南北政府共同辦理（六）軍政府所發布命令均認爲有效然此不過岑氏個人之意見將來正式條件尙須經國會同意未知其由總分代表互商决定提出國會歟抑由政務會議開會議决咨交國會歟或國會自行研究提出議决案咨請軍府執行歟　軍府之派遣分代表係以各省軍勢力爲主體未經國會贊同可見事實上不能不有所牽就則和議之條件必須容納各省軍之獻議並非軍府所自能主張已可概見惟總代表雖尊重國會以法律爲主分代表則似偏重省軍以事實爲主内部已不能一致而國會屢次宣言以取消僞國會僞總統爲和議前提亦爲北方所萬不能讓步者則和局能否有成未可全抱樂觀也 
　　尤有一事足爲將來爭論之點如軍府設立軍事委員會派定鈕永建李書城等十五人爲軍事委員聞此項委員須同議和分代表同往上海即在上海開軍事委員會至會員之職權則係擬具劃分軍區并裁撤軍隊辦法提交會議現各軍代表對於此會頗多疑慮蓋不知軍事委員係何等性質是否代表各省各軍又何以不在廣州開會而在上海因是各省各軍代表擬於日内開會公司討論説者謂是項委員旣未徵求各省各軍同意則難保不惹起爭執故分代表雖經出發而開議必尙需時日也 
　　抑南方所力爭者爲必待閩陜問題解决始行開議今川贛方面北方又紛紛增兵一波未平一波又起頃軍政府致徐東第電云頃接熊克武電稱前月馬日北軍乘我不備突將沔縣寗羗各處佔據且復進逼川境聞之駭詫應請責令北方前敵各軍退出佔據各縣又據李督辦根源電稱據報信豐北軍增加一團九渡水亦增二三營安武軍均調回前線丁效蘭所部均轉回南安吳鴻昌在贛州招兵甚衆究竟是何用意請飛飭查明撤退以昭大信云云而唐克明又報稱王占元在鄂西增兵不已擬劃出施宜爲劃匪區域觀此則各方軍事未了均足爲和議之障礙者也 
[軍政府之代表餞别會]  
　　商榷議和條件 
　　上海和平會議之南方分代表已由軍政府派定章士釗胡漢民等十人電知北方十四日下午一時各總裁特請十代表及軍事委員會委員鈕永建（因瘡傷未到）李書城蔣尊簋林虎馬濟劉祖武陳强繆嘉壽魏邦平金永炎魏子浩耿毅張孝準吕公望等茶會唐總裁代表唐繼虞及各省代表并國會議長褚輔成等均與會首由伍總裁言明委託代表之意在貫澈護法及永久和平此外又有三事一請北方勿壓抑南方電報因錢能訓來電致伍博士伍轉電滬伍朝樞此電爲局壓抑二請北廷通知英公使轉知香港英政府將南方在美所購之軍火材料急速放行以便製彈剿匪三請北廷將香港扣留廣東巡艦放回次由徐謙演説略謂此次議和條件當由軍府提交國會同意并孫中山所主張惟一條件必使國會得自由行使其職權云云次由金永炎述岑總裁之六個條件（見另條）次由唐繼虞發言謂此次不得已而議和固亦莫可如何但唐聯軍司令之意總要不負護法兩個字其他財政軍事亦最爲重要務請諸公注意次由趙藩發言謂據唐總裁來電有三要件一須用對抗議和形式不能由北方以命令自由處分二須尊重法律問題不能專顧事實三須由護法團體一致行動不能因局部利益單獨媾和次褚輔成謂今日林吳兩議長因事未到鄙人但知軍府開茶會不知即是爲分代表及軍事委員餞行故吾不能代表同人至議和條件國會尙待研究更非鄙人所能言者惟個人意思極贊成伍總裁之護法永久四字云云次由四川代表吳永珊發言謂吾今日亦不知爲分代表及軍事委員餞行今聞諸公言及議和條件吾曾記得唐冀帥有言一合法和平二永久和平三公開和平諸君能照此作去自無異議次由湖北代表張伯烈發言謂議和條件伍總裁及徐代總裁已詳言之惟此次派遣代表軍府按西南各省派之今因人材濟濟致湖北人不與其列鄙人亦未便因此問題致礙大局幸軍府又派李書城爲軍事委員同赴滬上則鄙人甚爲滿意但有數事請代表諸公及軍事委員諸公爲湖北注意一鄂西現有軍隊至五師以上須設法收束二黎唐兩司令曾電軍府除湖北原有第九師宜存在外黎大總統督鄂時曾有三師兩旅之成案如將來採取裁兵主義則又當别論三王占元督鄂以來湖北實業敎育均被摧殘殆盡宜設法救濟四荆襄鄖宜施及安陸府所有人民及商務因此次軍興損失將近二千萬元痛苦不减於湖南將來宜分别撫恤賠償云云次由陜西代表趙世鈺云陜西所關非獨陜西乃全國之利害安危所繫此次北方於議和之中急急進攻至今陜西危在旦夕務請諸公於閩陜鄂西問題未解决以前不要開議云云次由胡漢民云今日聞諸公之言將來議和條件尙須國會同意則今日尙非正式條件似宜先請將重要條件絶對不可讓步者早日議决至分代表與總裁之權限如何劃分又是一最大問題云云次由章土釗發言謂頃聞諸總裁及各代表之訓勉非常感佩但所提出三條件雖是如此然南方代表與北方代表無論何如其勢皆立於衝突之地將來上海和議或有不能公開之時或有南方代表不能力爭之點恐惹起報章之傳布及人民之誤會到此務請軍府及國會方面勿爲所惑亦須體諒代表之苦衷云云時已至五時半伍總裁宣告散會又是日伍總裁向分代表諸君閒談及議和期限略云吾近得北京友人來函謂法國公使館請大仙伏機在場者有葉公綽及外交部繙譯某員吾向在美國時亦常看外國人請仙如問者説的是則機筆點一下諮的不是則機筆點二下此次請仙當未派總代表之先葉公綽問仙云南方總代表爲岑西林乎機筆點二下又問爲伍博士乎機筆又點二下又問爲唐少川乎機筆始點一下又問和議可以成功乎機筆又點一下又問何日可以成功機筆乃點九下又問爲九年乎幾筆又點二下又問爲九月乎機筆又點二下又問爲九十日乎機筆始點一下照此仙筆看來九十天和議就可成功請諸君勉力交涉云云 
[粤聞紀要舊衆院通過代表條例]  
　　日昨衆議院爲選舉常任委員開會到三百零三人議長報告請假議員畢褚輔成登臺發言請變更議事日程改議上海和平會議代表條例案多數可决先是此案已通過標題爲民國八年上海和平會議選派代表條例是日接開二讀會逐條討論表决如下　第一條和平會議由護法政府選派總代表一人代表若干人但總代表之選派須經國會同意第二條總代表代表護法政府全權辦理和平會議事宜第三條代表受總代表之指揮襄辦和平會議事宜但代表有違反護法之主張時總代表得先行撤消由護法政府改派第四條和平條件之决定須經國會同意第五條本條例自和平會議終了之日廢止同日又開三讀會文字無所修正此案完全成立並即日咨交參議院矣 
[國會解釋軍府改名電]  
　　此次軍政府改名護法政府業經國會議决宣言并於元日通電奉告諒邀筌鑒惟恐遠道傳聞莫明眞相兹特揭其議改理由爲諸公約略言之邇者歐戰告終和平會議開始我西南護法政府當然有派遣代表參列會議之責惟此項代表關係重大若以軍府名稱遺派則恐友邦以軍府名詞屬於武人性質旣有違世界和平之心理復易啓友邦黷武之誤會將來恐難得其承認故爲遣派赴歐代表計急宜改軍府爲護法政府者此其一此次歐戰結果世界已入於法理勝利强權消滅之時期吾人旣以抵抗强權擁護法理爲職志則立言行事必以法律爲根據民國約法主權在民而國會爲民意所寄與此合法國會并立之機關即當顯標護法旗幟以鼓盪全國之人心不宜再有軍府之名故護法政府之改稱對内可以表示護法之决心對外足以表白希望和平之素志此爲護法前途計急宜改軍府爲護法政府者又其一凡此二端同人認爲重要理由故有今兹軍府改名之議前後名稱雖殊而其實際之組織不變旣無紛更之弊尤收名實之功因時制宜無逾於此諸公高瞻遠矚謀國堅貞對此愚忱諒荷鑒察敬佈區區惟希明敎林森吳景濓褚輔成鹽印 
[護法政府派定赴歐代表]  
　　十四日國會宣言關於任命外交公使大使須提交國會取得同意乃可認爲有效故十五日護法政府復開會推定伍廷芳孫口山王正廷伍朝樞王寵惠五人爲世界和平會議代表即日咨交參議院要求同意聞參議院定二十日開會表决據院中人揣測將來僅伍廷芳孫中山二氏有通過希望 
[英督聲明借欵内容電]  
　　財政廳與外商李察純訂約借欵十萬元一案用以撥充討龍軍渡瓊軍費前經呈山本署核准簽約查借欵須用抵押已成慣例此次抵押品祗係一部分之鑛税收入並非抵押鑛權且僅用以擔保證明又非委託外人管理鑛税該欵爲數無多果期滿籌還不特鑛權絶無妨碍即鑛税亦不能過問至謂許其開採全省五金各鑛即爲靈失利權不知鑛業條例第四條及鑛業條例施行細則第七條均載有中華民國人民與外國人合股辦鑛取得鑛業權之規定苟外人能按照中國鑛章與細則辦理即無借欵關係亦當准予開採現所訂條約正因保護鑛權故於第五條聲明須按照中國現行鑛章與細則開採又約内並無優先權之付予原約方且審愼維持示以限制是外商並不因借欵之故於其權利有所增加試問有何流弊而致該軍務處長等駭異迫切至此該軍務處長等旣未覩條約全文又不察鑛業條例遽行通電誣爲喪失利權詆爲無意識之舉殊屬冒昧且明明借入十萬元有何根據而謂僅實收七萬元借欵週息明係一分何以混稱爲三分應即通電更正毋以籲預之詞淆亂是非是爲至要督軍印 
[粤省鹽貴之原因]  
　　米價奇貴粤人痛苦已深不幸近日食鹽亦求過於供價值頓昻聞其原因則以湘南食鹽缺乏求之吾粤有某某等包運食鹽往湘除納税外每包獲十二元之權利如此厚利寗復顧及粤人艱苦至其内幕有不忍聞者焉 
[海軍艦駐地之新調查]  
　　廣東通訊云海軍部以現時上海和平會不日開議和議告成海軍復成一體故特將第一第二兩艦隊及練習艦隊各艦艦長姓名及其駐在地點詳細調查如下第一艦隊軍艦砲艦共十八艘海籌司令林頌莊艦長鄧家　在福建馬江海容艦長林建章在海參崴海琛艦長程耀垣在粤海圻艦長湯廷光在粤海鷗砲艦艦長鄭體慈在上海海鳬砲艦艦長吳禧炤在上海飛鷹艦長李國棠在粤舞鳳艦長鄔寳祥在粤永翔艦長張壽勛在粤永健艦長曾以鼎在馬江永豐艦長魏子浩在粤永績艦長任光宇在厦門健康艦長莊斌在銅山豫章艦長潘文治在粤同安艦長饒鳴鸞在粤靖安艦長甘聯　在福州福安艦長方佑生在粤第二艦隊軍艦砲艦二十一艘雷艇九艘楚泰司令杜錫珪艦長饒涵昌在上海楚豫艦長鄭祖怡在粤楚同艦長陳訓泳在粤楚有艦長余振興在福州楚謙艦長王光熊在武昌楚觀艦長沈總芳在岳州建威艦長郁邦彦在南京建中艦長楊慶貞在岳州建安艦長許建廷在上海江元艦長賈勤在上海江亨艦長陳世英在馬江江利艦長朱天森在南京江貞艦長杜宗凱在馬江江鯤艦長吳廷光在岳州江犀艦長薩夷在武昌永安艦長濟壽業在岳州拱辰艦長林振墉在岳州利川艦長林天王在上海利通艦長周翰勳在武昌海鴻艦長吳應輝未詳海鵠艇長王定中未詳辰字艇長薩福疇在武昌宿字艇長高憲乾在上海列字艇長彭瀛在湖口張字艇長羅致通在大通湖鷹艇長李君武在上海湖鶚艇長薛啓華在岳州湖阜艇長林承啓在武昌甘泉艇長張兆宣在上海練習艦隊軍艦三艘通濟司令蔣拯艦長楊樹莊在銅山肇和艦長林永謨在粤應瑞艦長楊敬修在厦門 
[東三省通信）吉林）]  
　　烟禁廢弛之調查 
　　鴉片流毒禁期已滿自應一律肅清不負十年誥誡倘再一省玩禁難免各省效尤匪特流毒於社會抑且受責於友邦内政外交關繫至重記者今將近年來目擊東三省各地玩禁情形分録於下 
　　吉林省富錦縣界有地名撓力溝者與黑龍江省界昆連周圍約八百餘里環山帶水頗形險要自人民國以來每年開春　集種烟匪民不下五六萬人劃井分田儼同化外其所産之土初僅行銷於哈爾濱長春奉天等處近已蔓及關内天津等處矣撓力溝距富錦縣八 
 
 

Page 7

 
 
十里而富錦縣則緊臨黑龍大江下通黑河上達哈爾濱道經巴彦縣該縣屬黑龍江距富錦縣一千餘里來往輪船極稱便利現在富錦縣已成爲烟土總滙之區來往輪船易於包運而巴彦之奸商與滑吏遂得從中漁利焉 
　　附近撓力溝各地方官及陸軍巡警並沿江江關等對於該溝烟民先以不能入内痛剿之故往往攔路搜查惟一經查獲人則放行土則肥已此已往之情形也近則明目張膽陸軍與巡警合謀保險又有輪船爲之包運其保險包運之法係每百兩抽十五兩此風一開而運售者遂多官紳如已革駐巴彦步兵三營管帶高某及巴彦富紳楊某乃運售中之最豪者也 
　　利之所趨人孰不爭富錦縣旣爲烟土總滙區域而附近一帶之運者售者吸者無論矣他如中東鐵路附屬地之哈爾濱等處南滿鐵路附屬地之大連灣等處烟土則公然買賣烟館則爭相開設是誠可慨者也此時中央正在厲行烟禁之際果能特派專員實地澈查根本督禁或有肅清之望否則烟禁前途不堪設想矣 
　　更有可異者如黑龍江陸軍近發一種佈告其文如下黑龍江陸軍第二混成團駐依松游擊隊爲佈告事照得我們江省所屬的青黑二山寛闊千里出産很多兹因胡匪於中潛藏人民裹足不前莫大利益豈不可惜總有不害怕的人入内營業恒遭損失本團長有見於此呈准督軍創辦山林游擊現成一隊總隊暫駐綏楞縣街現已分隊入山實地調查凡屬阨要地點均行留兵駐防如有入山營業者速將食糧預先運入併作來年之需萬勿失此良好機會入山營業的旣多本隊就當擴充明年擬設游擊兩營常川駐山遍處搜查胡匪俾得農工樂業以强梁之山林不難變爲安鄉仰爾人民一體知照切切此佈總隊長李培芹中華民國七年十二月二十三日此廣各業張貼多縣又於月日之下添註云無論何項營業我隊均一律保護趁早往裏運糧以免晚矣云云説者謂恐人民尙不明白其中巧妙故添此數語是誠勸人種烟之别開生面者矣 
[鄂省會爲歐洲和議電]  
　　湖北省議會因接滇蘇魯三省議會電請協爭國際平等特於十五日開大會公决贊成十七日復開大會愼重研究將電稿加以修正始行拍發其修正之電如下　北京大總統國務院參衆兩院鈞鑒我國加入協約已獲最終勝利頃歐洲和平會開議在邇政府旣經派員列席折衝樽俎恢張國權薄海翹跂所有租借權領事裁判權海關税率華僑保護華工待遇以及國際上一切不平等之條約均宜乘此時機分别提交和平會議力爭廢約或另訂新章應請中央飭專使嚴重協議鞏固主權務期達到國際平等目的中國幸甚湖北省議會叩 
[河南平和會成立紀]  
　　一月十八日下午汴省議會及軍政商學各界假豫政籌進會地點開河南平和期成會成立大會會員到者約百餘人四時推定康君世華爲臨時主席登台報告開會宗旨當經到會會員公推張君之鋭爲會長馬君鴻恩爲副會長此外總務幹事交際幹事文書幹事會計幹事庶務幹事各職員均經依次推定兹將該會職員名單紀錄如下　會長張之鋭　副會長馬鴻恩　總務幹事康世華孫正字趙翔五王樹玉張登雲鄧耀南時經訓　交際幹事吳賣煒王培德王幼僑胡鼎元鮑啓燦　文書幹事唐允成朱召修薛勉王敬銘　會計幹事杜龍彬宋五詔杜秀　庶務幹事鞏思温周秀生韓書升 
[贛錢業對雙鈔之决定]  
　　江西錢業公會今日（十八）全體大會賡續討論雙銅鈔原案仍由會長徐瑞甫將昨日提議雙銅鈔與市面交易不便情形及錢業應取何種妥善辦法嗣後如遇以雙鈔或單薄質鈔來店兑換者應否收兑抑或拒絶或仿漢口折扣辦法當日因時已過晏未能解决今日同業全體戾止應請各紓高見發表言論以期斟酌盡善經衆反覆討論咸謂雙銅鈔及薄質單銅鈔均應作爲七折徐瑞甫遂以七折付表决起立多數作爲通過當由速記將表决之文錄下　昨見商會通啓近來發現一種當二十文雙銅元流行市面影響金融業已一律拒絶並呈請官廳出示禁止在案本會爲此特開大會議决僉以此項雙銅鈔貽害商民實深應即設法取締以維市面而恤商民查近日更有一種新鑄輕分薄質當十銅元究不知何處來源按圜法規定當十銅元每枚分量規定二錢而新出銅元質料輕而且薄當二十文者不滿三錢當十文者僅一錢四分左右比較原銅鈔分量祗合七折是以公同討論概不收用乃爲維持目前之計畫暫作七折照算以昭劃一而免競爭 
[九江近事]  
　　潯埠自錢業否認雙鈔八折具禀官廳後旋由官署將原禀發交商會查復連日各帮在該會集議亦無具體辦法刻已着由各帮詳具理由書到會再行磋商以故市面行使雙鈔仍未統一紳界爲根本解决計已函官廳斷絶雙鈔來源嚴禁入口又本埠市票向發當十銅元近有取巧之店改戳改發雙鈔致居户暗耗不少警廳以錢票關係信用不得塗改無常業已令其尅日收回矣 
　　省立第六師範學校前經九江縣敎育會力爭始克規定設九江縣該校開辦之初因無相當地址租賃民房現因光線不合該校長黄昌樞呈請敎育廳將校址遷移星子縣聞九江縣敎育會以潯埠風氣較開交通又便第六師範旣爲潯道公校當然設於九江若遷移星子諸我不便已函請敎育廳程科長就近向許廳長陳述 
　　戚省長電令九江關監督對於進口烟土亟宜認眞搜查毋得稍事疏忽致令毒質侵入内地並委潯陽道尹傳春官九江警察廳長韓振山兼充稽查烟土密查員潯陽道尹傳春官此次秘密晋京並未正式呈報故省報喧傳將以擅離職守獲譴昨傳道尹返潯後即乘車晋省而謁省長謝罪並聞銜有陳督使命而陳省長　九江映廬電燈公司因前訂之土奔機器尙未運到而目下營業正在發達所用之預備機燈頭不敷支配已在上海某洋行購定油機一架舊曆新正即可到潯 
[孫議員爭皖省加賦案]  
　　北京國會孫議員錫恩對於皖省議會請願加賦案曾致函議長力爭其文如下　竊奉院發報告書摘由内閣請願委員會審查安徽省議會請願本院議决咨請政府將該省加征一五附税留爲地方和政之用案結果多數贊同受理報告大會公决云云書中原文尙未一見第就摘由而論錫恩實有所疑與其臨時紛爭不如先時研究查上年十二月報載貴省旅滬同鄉會之電及院發摘由内貴省紳商之電所云明明貴省紳商對於此案絶不贊成對於省會大爲反對究竟貴省眞確民意從違若何普通税率輕重若何隔省之人未能深悉但賦税增重人民擔負似不宜强制執行即謂留在地方然來電指爲三年即停又曰不罷不休是其意在豁免而省會請願意在征收宗旨兩歧成反比例旣經立法機關請願又經立法機關議决將來永爲成例南山可拔而此案不可移矣省會决定只通行於一省國會决定將通行於一國試問貴省議會能信全省人民绵服從此案耶本院議會能信全國人民皆服從此案耶一五附税各省多未實行其中必有障碍若經國會决定將來各省援案辦理又將何説之辭人民追溯根源國會實尸其咎錫恩只四百六人之一分子議長職居領袖情重鄉邦聞見旣眞主權亦大似宜詳加審愼方可列入日程蓋此案惟貴省議員胸中能有成見餘皆聞見所不及將以隔膜視之審查時旣可贊同表决時何難通過而貴省來電今日旣謂省會長惡逢惡異日亦將謂國會妄聽妄言今日旣謂皖人治皖甚於寇仇異日亦將謂皖人議皖不如秦越違反民意之咎國會固受其影響議長理入漩渦且恐貴省之人怨毒愈深反力愈大操之過蹙更非所宜錫恩區區之忱以爲關係重大是非須明眞象可否不便盲從上書質疑伏希垂鑒再按滬電從前一五附税只奉部令試辦三午可以停止各省尙未通行本院若議决轉咨則地方能否截留其權仍操之政府而田賦加征一五其法已通過於國會征收成爲永久各省碍難抗違今日之請原案即將來加賦之法律案請議長注意爲禱敝省漕米改折曾因諮議局議案不能推翻百姓受累至今無可控訴故錫恩於此尤兢兢焉并以附陳　旋又續上一書云昨書諒蒙垂察貴省請留一五附税錫恩以爲關係重大應先研究而後討論夫有財此有用欲定用之方法先間財之來源當日徵收時屬於國家税耶屬於地方税耶此應研究者一部令試辦有停止限期無停止限期此應研究者二省會請願人民能服從不能服從此應研究者三附税請留國會通過將來爲一省單行法抑爲全國適用法此應研究者四僅據摘由數十字何能知其内容請飭科將省會請願書審查報告書付印分送各議員俾得細爲研究部令加征原案及旅滬寗各電委員審查時諒已調查完備錫恩前今兩函似可喚起注意請一併印送以資參考錫恩因議决税法人民利害攸關用再專函請求敬呈議長鈞鑒六合衆院議員孫錫恩謹啓 
[杭州快信]  
　　聞陸軍部特派專員二人來浙考查軍政業已南下不日蒞杭 
　　旅浙敵僑各縣向有旬報現據最近調查約有五十餘人以武康莫干山爲最多紹縣上虞松陽麗水縉雲等縣次之 
　　德清知事吳　皐電稱新市警佐楊在桐托名就醫携欵潛逃請予扣留警務處即派員至滬杭旅館尋獲騐係患病屬實已飭代理之張鈺麟伴往該縣清算交代各縣臨時警察經省議會議决裁撤咨行省署公布後現如長興等屬紛紛藉口冬防呈乞暫緩已令行警務處議覆 
　　紹縣城區創辦肥料公司跡近壟斷農商各界多數反對現雖官廳盡力保護而暗潮仍形激烈日來該公司所立料缸沿途被人搗毁 
　　育敎部新頒註音字母到浙昨已通令遵行 
地方通信 
[蘇州割股療母之孝女]  
　　金獅河沿湘人徐世卿次女釗秋秉性貞純事親至孝上月其母患病危篤醫藥罔效女士衣不解帶者十餘日迨後病勢彌留該女士於夜深人靜時虔誠禱祝將右臂割肉一方和羹進母次日病果少减不數日竟獲全愈後其母見女形容消瘦右臂舉動不靈再四察詢始悉其割臂之事遐邇聞知咸謂純孝可風 
[市民公社之選舉]  
　　　門外馬路市民公社於本月十九日開成立大會并初選職員當選共三十九人兹復於二十一日下午舉行複選計選出社長徐浩然副社長李君焙黄駕雄會計員裴錦春徐少卿其餘文牘幹事等各職員尙未正式推定 
[市民反對電燈廠續聞]  
　　蘇垣市民因反對出盤電燈公司組織市民協會前日該會開會决定致函電燈公司收回市辦收辦欵項由間門　江四隅三公社認股本十萬兩道養公社社員貝　芝亦認股本十萬兩以振興公司股本三十萬兩計所差僅十萬須另行招股先設籌備市辦電燈廠事務所舉辦市公債即以電燈廠爲該公債之擔保物云又聞該公司新股東前已來廠即欲接收舊經理　敏伯答以先期接有老股東洪沈諸人之函囑爲暫緩故此事未便交出當時某新股東謂如不交出儘可悔議但須認損失費及訂約十年之股本利息爭論甚烈翌晨諸新股東即回車赴申 
[無錫捐之外人交涉]  
　　年節將届　銷甚夥各鄉鎭店來城批貨例由城中糖棧持滬上所來税單至税務總公所掣換分運單逢卡呈騐放行今年各税務分所忽索運糖照費不允則將貨扣留駐錫之英商太古糖公司出而反對即函報上海總公司派來辦事西人隨帶翻　來錫調查後即向税務總公所嚴重交涉現經　所長允許以後凡各鄉鎭店舖運糖持有分運者經過分卡概不完税矣 
[禁止吏吸烟之嚴飭]  
　　縣署昨奉齊省長訓令略謂迭奉大總統明令嚴申烟禁除禁種禁運責成該縣認眞辦理外所屬掾吏如仍嗜好不絶不但有玷官箴且已干犯刑章應由該管長官嚴行取締如查有仍行私吸及被人告發情事惟該縣知事是問云 
[南通槍斃盜犯]  
　　搶刦通源鎭日興花行案内之要犯陳子連等三　前由該處警區獲送縣署後業已訊有確供今晨縣署奉到省電准以陳子連陳子榮徐小山三名照懲治盜匪律執行槍斃以昭炯戒當即飭警將犯等由監提出當庭騐明正身押赴城北行刑塲一律槍斃 
[改裝電機]  
　　通明電燈公司月前因電機引擎馬力過小以致城廂商舖居户常有忽明所暗之虞曾由滬購辦馬力較大之機器運通換置然仍未見效果該公司經理田獻臣特由滬聘請富有電學知識之某西人二名至公司着手改裝矣 
[揚州查騐修竣巡船]  
　　十二圩緝私水師第一團第二營之巡船前因壞爛報准稽核造報所雇匠修理現已完工由該營長張超報經稽核所協理高洲太助氏於二十一日前來十二圩查騐矣 
[查辦軍官拐婦之呈復]  
　　嘶馬鎭民張義興之長女席珍被防軍官會毓山誘姦拐逃張以緝私軍官姦拐少女在運使控訴當經投司長令行緝私營統部查辦何統領飭屬查拿嗣知曾實爲瓜州水警廳長趙鴻喜屬下之軍官業據情呈復段司長諭張義興前赴法庭控訴矣 
[安慶護理省長到任]  
　　護理安徽省長李維源於十九日清晨抵皖駐節督軍公署隨接見本公署各科人員即出外拜客擇於二十日十一時接印視事 
[財政廳長繳出息金]  
　　升任龔前省長前查獲劉財政廳長將蕪湖米公債三十餘萬存放中交兩銀行生息一萬一千餘元已飭令劉廳長如數繳出以九千元撥充埠陽建築第四新監經費以二千元撥充合肥修理看守所經費等情已迭誌前報昨聞劉廳長已將此項息金一萬一千如數繳出解由高等檢察廳點收撥充阜陽合肥兩縣修築監獄矣 
[茶税短絀之處罰]  
　　皖南北各茶税局今年收數異常短絀有繳比較能加成者僅一二處其餘有繳七成者或五六成或四五成不等業經前龔省長指令財政廳分别追繳在案現聞此項虧短比較之員由廳分别等次處罰不及八成者補繳一成六成以下者罰俸及公費二成五成以下者則罰俸及公費五成聞已呈由省長批令施行矣 
[濟寧電燈公司之進行]  
　　濟寗地處衝要水陸交通運河雖漸湮塞然自兗濟枝路開通後商務日形發達往歲由濟南濟寗兩面紳商馬惠階潘馨航等集資十萬元創辦濟寗電燈公司託美商愼昌洋行訂購機器材料一面動工建造機器廠房現在土木工程業經告竣機器材料陸續到齊自去歲冬間即着手栽桿掛線安裝電燈聞現在已經掛號之燈業達二千五百盞以上 
[哈爾濱中東路復開快車]  
　　由海參崴至烏木斯克間一週二次之快車由十八日起開駛每星期四星期日二十一時四十分海參崴聞（以俄鐘計算）每星期二六日二時三十分哈爾濱到每星期三星期日五時五十分到滿洲里回車每星期二五滿洲里開六時十五分每星期三六六時五十五分到哈爾濱八時開每星期四星期日十一時二十五分到海參崴 
[俄國新輔幣票出現]  
　　中東鐵路發行一種新式輔幣票係由俄亞道勝銀行擔保其形式宛似中國之小洋元票而載發行號碼與年月日及霍中將與道勝銀行總辦所簽字樣現此種新幣已到處通融矣 
雜評一 
[葡萄牙復辟消息（默）]  
　　水之趨也必有波折焉其波折非停滯正因此波折之動盪而流益急激焉世界之趨勢亦然方今民治平等主義正在一日千里之際而葡萄牙忽傳復辟消息在表面視之甚可驚異而實則在此羣趨一源之潮流中不過稍稍波折耳於大勢進行依行無阻也 
　　抑有感焉今日之大勢又趨於除黷武而向和平則在此和議進行中雖有主張黷武者逆大勢而冀達破壞之目的亦不過多一波折耳又安能抗此和平之潮流哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[西報忠告議和代表]  
　　字林報社評曰議和地點北方有允在上海租界之説惟開會之切實日期尙無所聞取議和諸代表之名單觀之類皆知名之士其能以慷慨俠義之精神依據予取一秉至公之基礎討論各問題也實爲吾人所共認第此中不乏困難之點耳夫最後整理中國之機會可於此届和會得之此固南北所深知者如此機會議和各代表宜把持勿失以求國家之幸福今世界雖注意於更大之事件然此代表之討論中國未來政局者宜勿忘列强目光仍注視之也内訌不息則徒使中國不能久自支持蓋一家之人時常操戈則其家安能久立於完整不破之地位乎願中國興盛者爰向代表進一忠告曰爾其抛棄個人之慾望忘却舊有之仇念竭爾全力拔爾國家以出於水深火熱之途可使中國稍息殘喘痛救瘡痍從事於切實建設之事業者惟在雙方讓步苟相持不失則失此機會矣中國民族縱有種種特質爲人景慕但事有不可掩飾者光陰不再時機疾逝世界將不袖手旁立而視中國自毁其國基矣 
[中美間海電線修復]  
　　太平洋商務電報公司之海電線前在小吕宋與干姆間中斷兹已修復中美聞之電報交通現已照常 
[敎會阻止酒害之公呈]  
　　字林報云近數星期來敎會中三十機關已採行正式行動公呈抗議反對美國釀酒家來華興辦酒業之議日前會董開特别大會决計電致北美外國傳道團之大會請其設法禁阻此大會係美國與坎拿大在外傳道各團之代表組合而成定於一月十三日至十五日在大西洋城開幕此間乞助之電文發出甚早大會當可討論之會董復將此舉呈報駐京美使及駐滬美總領事並發通告致中國各敎會云 
[查騐第二批存土記（三）]  
　　昨日（二十三日）爲查騐第二批存土之第三日計上午查騐大土七十二箱下午查騐七十箱共騐一百四十二箱尙餘一百四十箱今日（二十四日）可以騐完明日仍如前定時間運至海關碼頭駁至浦東焚燒昨日到場者除專員張一鵬外有外交部特派伍連德博士部派邵汪兩委員副税務司　華及其他中西辦事人等數十人團體方面有王宇功等政界省長代表岑兆鴻督軍代表何乃中道尹代表顔德清警廳代表顔玉琛交涉署譯員楊小堂等場中布置一仍如前惟查騐手續較連連日所騐之土據化騐師謂均係的眞大土一俟騐畢當有正式報告云云昨日上午曾經控告馮監督之周震仍到場參觀因部派員汪振家將剖開之土傳觀周以少許燒之聲稱並無烟之香味乃經部派員給伊少許持出化騐至下午周到場謂汪振家曰此種大土曾經給友人騐過確係的眞大土並無攙雜云云迨騐至四時許始畢是日因無特别事故發生張專員仍無電報到京須俟騐竣併報云 
[普益禁烟會最近函電致北京代電]  
　　北京大總統國務院曁公使轉鈞鑒騐土焚土前電已陳諒蒙察鑒慨自歐亞連年疊遭兵刦哀鴻遍野慘不忍聞嗟我同胞舍公誰賴與其以數千萬元鉅資付之一炬孰若押送出境分贈各國紅十字會製藥變價救恤災民各慶更生以爲永遠禁烟之紀念至誠感激萬國齊心禁種禁運根本肅清自無私售私吸情弊一舉兩得中外同欽請速頒明令改焚爲贈以昭平允而協輿情孰得孰失盼即電復參議員葉景僖等叩號 
[覆蔡同和函]  
　　敬復者頃展來函誦悉種切焚土紀實之輯實獲我心自當搜輯成書垂爲信史俾天下後世得曉然於此中眞相則人民加重數千萬之負擔庶幾不枉先生旣抱同情還望鼎力贊助成斯義舉實爲厚幸專此奉復並請撰安普益禁烟會具 
[開辦海軍大學之先聲]  
　　吳淞海軍學校自開辦以來歷届畢業學員由部派員考試成績頗優此次畢業學員三十一名亦已由部派往各該艦隊實習增進海上經騐所有敎育規程經該部參事廳呈請修改分發各該學校　照在案兹聞海軍部現擬將吳淞海軍學校歸併於南京魚雷槍砲學校原有吳淞校址則改爲海軍大學已由該校鄭校長擬定招生立法呈請海軍部核示一俟覆准大約陰曆明年正月即當開辦云 
[某布莊倒閉之傳説]  
　　昨日商界中盛傳北市棋盤街某布莊忽然倒閉欠莊欵七萬餘金存欵三萬金共計十餘萬金並聞該布莊專做廣帮已開設數十餘年近年因營業衰落屢遭虧耗以致不能周轉云 
[偵緝嘉興錢莊之股東]  
　　嘉興源長錢莊因經理等兼做絲繭虧蝕甚鉅遂於上月間倒閉致拖累公私各欵十萬餘金經各債户投縣控遍後某某兩股東知所虧甚鉅難以措理即避匿來滬事爲各債主所悉當即禀由縣公署備文派探於昨來滬偵緝並向本埠探警商請帮同偵查 
[桐油來源銷路之調查]  
　　滬南棉陽里之集成公司爲上海桐油業進貨機關前接江蘇實業廳令飭調查來源及銷場細數當因年關在邇尙未實行前日經同業各行在公棧開會後各行家皆以歲關事繁特舉庶務員二人專司調查訂於陰曆年關以内將銷路出數查明以資陳復云 
[關於江北改税之函稿]  
　　總商會曁縣商會均接全國商會聯合會江蘇省事務所函云敬啓者案准南京總商會交到江蘇財政廳函開江北貨税依照蘇屬税率試辦一案前經函請貴總會邀集各商籌議抵補方法再行定期改辦在案現尙未荷復到應請迅即會商議復以便早日實行惟此次改辦手續除遵奉部令寗蘇兩屬暫行各收一税外餘則悉按民關元年省議會議决之案全省一律辦理蘇屬向來如何征收寗屬税率允改統一自當一體照辦未便稍涉歧異此層最關緊要務祈貴總會預爲剖明免致實行之後别生問題並希即日見復盼切望切等因准此查此案前准江北各商會代表馬炎文等函送部批到所時即經分别通告各商會遴選代表定期於本年三月二日開江蘇省商會聯合大會俾資討論兹准前因除先行函復財廳外相應函請貴商會查照 
[無線電價目之飭知]  
　　松滬護軍使署近接陸軍部令略謂頃准交通部咨以陸軍無線電價目業經訂定章程八條咨請轉飭所屬知照計抄章程（第一條）凡海陸軍部或附屬機關所發無線官電每字收無線電費洋一角（第二條）凡充當海陸軍職者不以機關名義所發之私事電報其無線電費仍照商報價目計字收費（第三條）凡電報經過二無線電局者其無線電費按照價目二倍計算如通知三局以上者以此類推（第四條）凡電報往來經過陸線及無線電局者除收陸線費外每字按照價目加收無線電費（按陸線費價目官報無論明密本省每字三分外省每字六分）（第五條）凡電報往來經過陸線及二無線電局者除應收陸線費外每字加收無線電費二倍其餘以此類推（第六條）凡電報經陸線及無線電局發至外國船者除應收之費外並須加收該船所定之線電費（第七條）凡電報與海陸軍無線電臺往來者除電局應收之費照收外所有海陸軍無線電臺應收之無線電費電局不爲代收（第八條一凡收取海陸軍無線電費無論是否用海陸軍機關名義所發之各項電報概以機關名義列賬按月開由海陸軍部查核結算 
[兩路近事記元旦酌停各列車之通告]  
　　滬杭甬鐵路於舊曆元旦日酌停各列車兹將其通告錄下　爲通告舊曆元旦令節酌停列車事查本年二月一日適逢舊曆元旦令節除下開各列車仍舊開行外餘均停止一日仰各查照（一）（滬杭段）第一百十號下行特别快車上海北站開十四點五十分上海南站開十五點正第一百零九號上行特别快車閘口開十四點十分（江墅支線）第一百二十八號下行混合車拱　橋開十四點正第一百三十一號上行混合車杭州開十九點十五分（寗曹段）第一百四十七號上行車寗波開十四點二十分第一百四十八號下行車曹娥江開十二點二十分（二）首尾兩端之起程仍須多備車輛萬一乘客衆多得加掛於各該列車以應急需（三）除規定列車交會之站仍應酌留站長一人分路夫二人及站役一人以資辦公外其他各小站及貨棧准其於舊曆元旦一律休業一天（四）滬杭段各巡察應於各大站酌留員司以資辦公（五）上海北站站務巡察及寗曹段巡察亦應於各該轄之站酌留員司辦公爲要（六）凡於舊曆元旦照常服務之各站准其於本年二月份薪水單内照各該員司薪水加開給半日以資鼓勵（七）本路特發售頭二三等星期尾來回票往來於上海北站上海南站松江嘉善嘉興硤石長安拱宸及杭州各站間者其有效期間自民國八年一月二十九日星期三起二月十日止（八）除上海北站外本路並發售由上開各站至滬寗鐵路蘇州無錫常州庆楊鎭江及南京各站之聯運來回票照各站票價計一程半收費滬寗上述各站亦仿此發售本路各站之聯運來回票上開本路來回票及聯運來回票一律用塡寫票出售 
[改訂貨物裝卸費之辦法]  
　　滬寗鐵路車務洋總管昨發各大站改定貨物裝卸費辦法自卽日起實行仰各查照兹將改訂貨物裝卸費表照錄如下）吳淞貨站）由駁船直接裝入貨車每噸裝卸費八分每擔裝卸費一分·由貨倉裝入貨車每噸裝卸費五分每擔裝卸費一分·由駁船裝入貨倉每噸裝卸費八分每擔裝卸費一分（上海北站）由貨倉裝入貨車每噸裝卸費五分每擔裝卸費一分（麥根路）由貨倉裝入貨車每噸裝卸費五分每擔裝卸費一分·由浦江運裝滬杭甬貨倉每噸裝卸費六分每擔裝卸費一分·由内河運裝滬杭甬貨倉每噸裝卸費五分每擔裝運費一分（南翔）由貨車卸入貨倉或停貨場每噸裝卸費六分每擔裝卸費一分·由貨車直接卸入駁船每噸裝卸費八分每擔裝卸費一分（崑山）由貨倉裝入貨車每噸裝卸費五分每擔裝卸費一分·由船裝入貨車每噸裝卸費八分每擔裝卸費一分（蘇州）由貨倉裝入貨車每噸裝卸費五分每擔裝卸費一分（滸墅關）由貨倉裝入貨車每噸裝卸費八分每擔裝卸費一分（無錫）由貨倉裝入貨車每噸裝卸費五分每擔裝卸費一分·由船裝入貨車每噸裝卸費五分每擔裝卸費一分（横林）由貨車卸在停貨場或貨倉每噸裝卸費五分每擔裝卸費一分·由貨車卸在船上每噸裝卸費八分每擔裝卸費一分（常州）由貨倉裝入小船每噸裝卸費六分每擔卸費一分·由貨車裝入小船每噸裝卸費六分每擔裝卸費一分·（奔牛）由貨倉裝入貨車每噸裝卸費五分每擔裝卸費一分·由船裝入貨車每噸裝卸費八分每擔裝卸費一分（丹陽）由貨倉裝入貨車每噸裝卸費五分每擔裝卸費一分·牲類每頭裝卸各二分（鎭江）由貨倉裝入貨車每噸裝卸費五分每擔裝卸費一分（鎭江江邊）由貨倉裝入貨車每噸裝卸費五分每擔裝卸費一分（高貲）由貨車卸入貨倉或停貨場每噸裝卸費五分每擔裝卸費一分·由貨車卸入船上每噸裝卸費八分每擔裝卸費一分（下蜀）由貨車卸在停車場或貨倉每噸裝卸費五分每擔裝卸費一分·由貨車卸入船上每噸裝卸費八分每擔裝卸費一分（南京）由貨倉裝入貨車每噸裝卸費五分每擔裝卸費一分（南京江邊）由貨倉裝入貨車每噸裝卸費六分每擔裝卸費一分·由内河船上轉裝貨車每噸裝卸費十二分每擔裝卸費一分·由外江船上轉裝貨車每噸裝卸費十二分每擔裝卸费一分　以上所列凡裝與卸均同費至於洋沙每包二分無論裝卸地點之遠近木板每三十五噸車洋四元亦不計其裝卸地點之遠近 
[引渡送犯刦案之盜匪]  
　　張阿三魯文才及在逃之施吉山周學桂張三桂子等五人於上月及本月間持械夥刦法新租界方昇田所開之永豐烟紙店楊德祥所開之公大押店王勳善所開在公茂押店永安街鄭錦芝所開之永和押店菜市街方慶雲所開之餘豐押店等五户銀洋衣飾等物而逸經事主報告捕房請緝在案現爲法捕房探目黄金榮包探韓邦達方福林和芝卿偵悉前往將張阿三魯文才及嫌疑之魯文申等三人拘獲並抄出手槍一枝槍珠五粒帶入捕房昨解法公堂請究經聶讞員會同法副領事德君升座特别刑庭研訊先據黄探目上堂禀明前情並將手槍呈鑒繼據原告永豐烟紙店主方昇田稱是晚有盜匪三人前來搶刦内有一匪（即指張阿三）爲首袖出手槍嚇禁聲張被搶去大洋二十元小洋二十角銀表一只今蒙拘案請求重究公大押店主楊德祥稱是晚有盜匪四人前來搶刦内有一匪（亦指張阿三）袖出手槍被搶去大洋五十元小洋數十角臨行時由張開放手槍一響而逸求究公茂押店主任勳善稱是晚有盜匪五人前來搶刦亦係張盜袖出手槍被搶去大洋五十元銀表等物亦請訊究永和押店主鄭錦芝餘豐押店主方慶雲與王等禀詞相同詰之張阿三供認糾黨持械搶刦各原告之衣服銀洋不諱惟手槍實係施吉山給與民人是實魯文才供實係張起意糾同民人前往搶刦三户民人祗立在門口把風事後共分用洋十元是實魯文申供民人素來患病於七月問始行痊愈向在石姓家爲傭胞弟魯文才在外犯搶刦之事民人實不知悉請求明察中西讞員會商之下以張魯兩人糾黨持械夥刦五户罪已成立着送護軍使署按律懲辦手槍附送魯文申永遠逐出租界 
[年輕搶犯從寛處治]  
　　搶取九畝地洪興祥烟紙店銅元等物案内之幼年匪徒王三羣等三人昨日下午經地方廳刑庭長端木棻會同熊檢察官等關庭審理命提王三羣等三人至案研訊一過姑念年輕從寛判王並陳小四子各監禁二個月朱小三子監禁三個月以儆 
[登舟搶物案辯論終結]  
　　柴船户朱根泉舟泊蘇州河内於陽曆一月十三號被胡桂卿糾合五人登舟搶取棉被衣服朱弟福泉上前攔阻致被打傷當由水巡捕房將胡拘送地方審檢廳昨日午後經屠熊推檢各官開庭審理胡稱登舟購買稻柴並無不法行爲熊檢察官當庭起言略謂此案當時上水巡捕房解送來廳曾經該探捕證明確有胡桂卿等五人登舟行刦而胡首先登舟行兇當場由捕拘獲餘被脱逃查該犯實犯新刑律第三百七十三條强盜罪請貴審判長公判云云問官即諭辯論終結判胡還押聽候宣判 
[巡警獲盜之奬勵]  
　　淞滬警察廳長徐國樑昨日指令南市第一區警察署文云爲福安里被竊情形由單及手槍尖刀等物均收悉查盜犯陳錦坤鄭杏城兩名聽從糾合於夤夜之時持械侵入許耀蟠家冀圖行刦實屬膽大藐法罪不容寛業經解奉松滬護軍使署判處死刑令發執行在案該崗三等巡警侯振升一等差遣巡長王德山四等巡警姬懷盛或首先獲犯或帮助拘拿均屬異常出力各先記大功一次巡警侯振升着以巡長記名拔升其巡長王德山等各以應升之缺儘先記名升用並給予本廳一等奬章以示鼓勵該署長巡官緝捕得力督率有方着各先記大功一次仍候呈請省長咨部給奬所有在逃首犯陳炳記王阿二等仰即跴緝務獲解究此令等因趙署長奉令後立即分别傳知本署各棚長警一體知悉並傳諭趕緝在逃首盜二人務期速獲以憑解廳訊辦 
[舊曆年關之憲兵防範]  
　　憲兵營營長張輔漢以現届陰曆年關本埠各商行號均須結束賬目故商人收賬携欵往來者絡繹於途誠恐匪徒搶刦爰於昨日起分令第一連吳連長第二連朱連長各派馬巡一班在閘北及南市各街道妥愼梭巡以保商旅 
[浙督軍派員請領械件]  
　　浙省督軍特派諮議官潘百勳於前日來滬至兵工廠請領步槍機筒一百五十件機頂三百件機尾三百件打火針七百枝表尺一百五十副當由謝總辦分别配發已於昨日就南站裝火車運回杭州以便發給第四師各軍應用 
[粤人電請保存明倫堂]  
　　本埠潮州會館昨日因請保存廣東明倫堂特發一電兹爲照錄於下　廣州岑總裁伍總裁林總裁莫督軍翟省長國會諸先生南寗陸總裁鈞鑒聞吾粤省垣關城築路振興市政至深欣佩惟近據鄉人紛相駭告謂因路綫所經擬將明倫堂孝弟祠拆毁查文明各國於古跡尙多保存况省會明倫堂爲倫紀風化所關最宜尊重保護粤垣地方甚廣可關馬路之處甚多我賢長官化民善俗遐邇欽承乞飭將路綫路移市政旣無所碍人心世道亦得維持不勝屏營待命之至上海潮州會館叩 
[女畫家贊助協濟會]  
　　新安吳杏芬女士爲唐吉生君之母素善繪事兹鑒於歐洲戰禍之慘特繪畫件三十種捐入西比利亞戰事協濟會由青年會麥克樂君商諸上海美國女士會史文夫人及美國紅十字會能脱夫人於前日下午在甯波路卡爾登西飯店開會展覽分内外兩間陳列外間陳列吳夫人近日所繪捐助之各畫内一間則陳列吳夫人生平傑作即一九一五年陳國權曾譯中西文説明印成紅皮書者此書發行以來風行各國故是日會場中歐美士女之蒞會參觀者頗多均由吳衡之爲之講解一切咸表示滿意所捐助之件用投標競賣法頃刻如數售去每件至多數有售百餘元者售得之欵悉數捐入西利亞戰事協濟會以襄善舉 
[官廳往寗祝壽]  
　　江蘇齊省長之母誕辰將届昨日上海縣沈知事警察廳徐廳長地方審檢兩廳邱林兩廳長地方監獄敖典獄長等均乘車前往南京祝壽大約二三天方可回申 
[各學校消息併紀麥倫書院]  
　　北豐路麥倫書院於前日（二十二號）下午五時舉行寒假禮由柯福君主席監院麥盧柏君報告略謂本校畢業生考入香港大學者優等四人中等五人可見程度之一斑鄙人已辭下年監院之職將由柯隣君前來接任次司法次長張一鵬演説略謂珠玉必須出代價而後始爲我有學問則否但珠玉可以金錢購賣之而學問則不能也今麥倫書院譬一極大之棧房貨物充實惟請君自取之耳次萬國商國華隊司令葛來池夫人給憑給奬次漢文敎務長陳述　致謝詞散兹將畢業生姓名列下　陳鴻鈞邱培澧閔眈威孫邦華陸文孫邦英錢壽眉沈仲山鐘純珺孫寳鵬 
[市北公學]  
　　滬寗車站慶祥里市北公學男女兩校於二十三日舉行寒假休業禮首由校長唐伯耆訓勉學生並發給本届國民科畢業文憑計男生三十一人女生九人繼由各敎員相繼演説聞該校現有學生三百十餘人下學期起除原有高小國民兩科外並於男校添設乙種商業科女校添設國文專修科及文算簡易科課程注重實用定明正十八日開學云 
[西成學校]  
　　本城蓬萊路東市立西成國民學校開辦已久昨日上午爲該校歷届畢業生開校友會到者甚衆至九時由某生首述談話事序及應行事項（一）討論持身處世應知之事要（二）討論地方之現狀（三）校長報告校務之情形與應變遷之要要（四）與會生各述家庭現狀（五）畢業生分述已過之經騐（六）討論科學之進行（七）與現在在校學生晤談（八）爲高尙之娱樂時已過午遂就校午餐而散 
[銀樓業小學]  
　　大東門外花園弄銀樓業小學校定於舊曆十二月二十四日行寒假休業式已未正月十二日開學聞是校明年擬加英文授課鐘點因此近日報名者絡繹不絶云 
[羣賢女校]  
　　南市襄施家弄羣賢女子高小學校於昨日舉行寒假休業禮柬邀學生家族參觀成績定於已未正月十八日開舉 
[江灣東江學校]  
　　昨日江灣東江學校舉行學藝會及畢業式會務均由學生擔任來賓約二百人縣知事派縣視學王君蒞會致訓詞所演學藝凡三十餘節本届畢業生男部爲徐文濤等六名女部爲張秀英等九名聞該校因江灣缺少女子高小故明年將辦高等科一班仍由第二女子師範畢業生陸募芬君爲級任云 
[催繳檢定敎員之許可狀費]  
　　上海縣知事公署布告云案照檢定小學敎員規程第二十八條内載凡經檢定合格領受敎員許可狀時應納費一元兹奉敎育廳令敎員許可狀經部規定貼用印花二角等因業經布告在案兹查檢定合格敎員未據繳到許可狀費者尙有五十人合行開單布告催繳仰各該合格敎員　將應繳許可狀費一元連同印花二角限於本月三十日以前　署以憑彚解愼勿稽延切切特此布告　計開　朱應衡楊洪鈞陸衍文祁祖雄黄守邵陳鏡　朱煥秦以炎曹儒剛孫同甲金鉞蔡景濱馬孟元李淇馥朱翔黄文照周光昺劉種德倪鍾緣張克昌吳嘉賢裴邦潘馬逢樂周競朱孔長張書笏顧文鈞唐璠胡儼李潤章賈宗誼余承廉蔡經世倪明禮彭慶同王宗鍔願侃朱煒基吳祖澄王民福張祖蔭江維明朱寳璜張國仁陳世銘沈善琴袁希瀧唐季徽嚴紀勛鄭培英 
[基督敎徒演説宗敎歷史]  
　　一月十九號（星期日）晚七時半四川路青年會請中國聖敎書會總編輯柴連復君演説六千年各宗敎之歷史其詞曰是題範圍甚廣不易演講且限於時間故祗能言其大較而已中國自伏羲氏迄今僅四千九百餘年兹何以日六千年乎蓋伏義前一千年之大事因被删書斷自唐虞一語抹煞以致有此缺點耳至宗敎一道乃屬拜神問題或崇拜一神或崇拜多神方可稱之爲宗敎今人動輒尊孔子爲宗敎其實神爲孔子所不語而乃强爲牽混妄自推崇豈非大謬耶然則孔子者乃祖述堯舜憲章文武述而不作信而好古之政治家道學家理學家哲學家一言以蔽之曰儒學大家夫孔子雖未嘗拘拘於宗敎而畏天命畏大人畏聖人之言亦未嘗與宗敎相背馳故必以斤斤焉稱孔子爲宗敎者實厚誣我孔子也明乎此而始可言宗敎宗敎之起源極古簡而言之須以上帝之言爲本而一綫相延者最初爲猶太教自元祖亞當被逐築土後屢思歸回故土而因受死間不能如願即本其所盼望者一傳於亞伯再傳於挪亞又再傳於亞伯拉罕由是而傳於以撒焉雅谷焉雅谷之十一子約瑟焉迨約瑟爲相於埃及後其子孫受他人壓制者近四百年上帝特選摩西領同族僑民出埃及國而開闢上帝特許之迦南美地成爲一猶太國不幸代遠年湮人民徒有敬拜上帝儀式因而耶魞降生該國以成全其神旨詎人心剛硬竟置耶穌於死地以致遭亡國之慘者迄今近二千年然耶穌復活升天時曾語其徒曰吾去仍再來故其徒傳教以至於今者職是之故幸而由歐美而傳至中國吾何幸而得由儒學中人信仰此水生眞道耶故吾人當以猶太敎中特别改良之耶穌敎而崇奉之吾非勸人不信仰他敎也貴擇其善者而從之耳近來驚天動地一大戰爭後猶太人預備恢復祖國協約各國皆已贊同俟會議結果即行發表其中大有研究之價值此外如埃及古敎波斯古敎波羅密敎回回敎希拉敎釋迦牟尼敎等其源流支派均載在鄙作六千年大事圖考中覆按可得無煩贅述總之不能超出乎耶穌敎者近是更有英國古敎羅馬古敎歐洲古敎美洲古敎非洲古敎皆已被基督敎同化矣故耶穌敎確爲宗敎中之最純潔者我基督徒之心思與理想時時皆欲普救世人時時願與上帝接近標立極好模範我人雖不免於一死深信死可復生因耶穌基督代萬民贖救之恩仍有與上帝同在之一日耶穌曰天國近矣當悔改信福音此則余今日演説宗敎之微意也願大家共勉之 
[烟酒公賣分局之文牘]  
　　江蘇第二區烟酒公賣分局長李碧澄昨日訓令崇明土黄酒業分棧主任施儀生文云照得崇明支棧疊據該縣酒商呈控違法浮收苛勒舞弊等情前來當經派員澈查旋因復據酒商正茂等公舉施儀生接充以資整頓除分别委任咨令外合亟令仰該分棧遵照自本年一月分起即將該邑土黄酒公費一併歸由施儀生征收以期統一所用單照應由崇明支棧新舉經理施儀生加蓋戳記方生效力俾昭愼重此令 
　　商人陳傑認辦民國八年分江蘇　區烟酒牌照税欵曾經具票二區分局請爲准予承辦在案昨經李分局長批示云禀悉查本區烟酒牌照税上年奉文歸併本局接收即經羅前局長呈請招商顧元基等認辦本年税欵二萬二千元禀准試辦一年在案惟各縣歷年徵收數不止此本局長到差後迭奉省局令飭整頓并調查認額是否相符然值此時事不靖商業凋零閉歇固屬多數而辦理未盡妥善無可諱言現經本局長擬具整頓辦法八條呈請省局核示即於本區設立烟酒牌照經徵處招商承充主任設法整頓以本年認額二萬二千元爲標準試辦一年祗准有盈無絀兹據該商禀請認辦仰即遵照本局整頓辦法先行預繳保證金洋三千元以便轉呈省局核收仍須力事進行務期税收日增以裕國課切切此批 
[薛營長查緝私梟]  
　　蘇屬緝私第二營薛營長訪聞浦東塘口三林塘及南邑之邱家木橋川沙之沿海灘並上　兩邑交界之高橋等處近來私梟充斥爰擬於今日（即二十四號）親率弁兵馳往查緝 
[省長派員調查改典之押店]  
　　江蘇齊省長昨派存記道尹龍曜樞來滬查辦鼎豐同和及鄭鎰記改押爲典互相禀控案件并聞此次調查凡上寳兩縣境内各改押爲典之户是否遵章均在調查之列云 
[電報生截止加薪]  
　　江蘇電政監督兼上海電報總局周局長前因滬局各電生事 
 
 

Page 11

 
 
務忙碌呈請交通部酌量加薪二三十元在案昨接部令以現在歐戰終了南北會議將開事務較　加　案着即截止周局長常已遵照造册報銷矣 
[湘賑劵第二奬之得奬者]  
　　此次第四期慈善救濟湘賑劵開奬其第二奬盛傳交涉署陳交涉員獨得因之前昨兩日頗有赴交涉署道賀者陳交涉員以並未得奬盲無所措嗣經查得該二奬係該署職員汪紫甫購得半張得奬五千元又書記科朱永林購二條得洋二千元董培基鄒鴻勛朱濬靈分購三條各得一千元故由陳交涉員據情告知來賓云 
[蒙城縣難民來滬]  
　　昨早有安徽蒙城縣難民二百名來滬住宿閘北太陽廟内由四區巡警查見歸報張署長飭陣巡官前往查看該難民有首領陸長庚楊夢春方成禮三人率帶陳巡官恐人衆滋事派警駐廟彈壓 
[電車碾傷木行出店]  
　　華商電車公司十二號電車四號司機人馬虎臣於舊曆本月十七日開車行至三泰碼頭適仁泰木行出店金福生忻雲高由塌車裝木經過不及避讓將金忻二人撞倒碾傷左足等處當時由警查明該車司機號碼報告警署並將金忻二人函送醫院經醫生將金忻二人之左足由踝截斷致成殘廢昨午警廳將馬虎臣並該木行代表莊光表一併傳案着送地方廳請辦下午經檢察官預審之下判馬收押莊退去候示 
[婦人請求離婚之辯論]  
　　婦人徐王氏控伊夫徐子康行兇逼娼請求離婚一案昨日午後地方審檢廳陳同壽推事官會同熊檢察官開第五庭審理據徐王氏供稱今年二十七歲於十七歲時憑媒嫁與徐子康爲室迄今已届十載近因丈夫失業失所氏之妝匳俱被揮霍殆盡本年舊曆十一月初三日丈夫硬逼婦人出外爲娼婦人不從即被持刀行兇不得已奔回閘北火車站來安里母家暫居似此情形夫婦感情已絶爲此來案起訴請求斷離云云嗣據徐子康供年二十九歲家住南市羅席街向爲花業前娶該氏爲室後商人即赴寗波和豐紗廠營業約有二年迨民國三年十一月初一日由甬返申見我妻懷有身孕一再調查始知我妻暗與汪順生私識當時商人曾據情控由閘北地方分庭奉訊明確因我妻有孕祗判拘役十五天本埠各日報亦經登錄今將日報呈案至我妻所控各節均係揑詞誣控云云嗣經兩造所延律師出庭代爲辯護問官問徐曰爾母願作證人今日何以不到徐答稱我母今日因肝胃氣痛病發不能到庭問官會商之下判兩造退去候傳徐母來案再行續開辯論 
[兩男孩迷路待領]  
　　閘北慈善團主任王彬彦昨早在庇寒所施粥廠前查見迷路男孩二口引至團内詢問一名胡如良十五歲寗波人向在南市關橋生記鐵店爲學徒被責逃出一名王金生十二歲寗波人父母雙亡依叔度日其叔現在蘇州開吉新客棧兹因被匪誘拐來滬流而爲丐王君詢悉前情惻然憫之將二孩留養該團聽候家屬認領 
[僞藥欺騙之控究]  
　　法商有餘洋行洋人昨扭吳烈明至法公堂控稱商人前與吳訂立合同購辦麝香業料詎運至美國地方騐得該貨係屬僞物故仍由該處退回以致受有損失甚鉅請求向吳訊追合同據呈鑒詰之吳烈明供合同實係商人與某甲等四人經手與該行訂立惟此貨是否僞物應歸某甲等四藥材行主負責與商人無關請堂上明察中西官判吳交保限將四藥材行主交案再行核奪 
[兄弟借抵方單之糾葛]  
　　顔士珍昨延達商律師爲代表至法公堂控稱原告之胞兄顔士璋於三年前因經濟困難向原告借去方單一紙抵押與萬昌顔料號内計洋四千元日前被告將自已房産變賣得銀一萬四千兩詎並不將原告之方單贖還且希圖避匿故被原告扭至捕房解送案下請求追究詰之顔士璋供胞弟前在商人洋行中爲夥核計被伊虧欠洋六千八百餘元向索後因無洋歸還故將方單囑商人代爲押去作抵並非向伊借押請察顔士珍稱商人之家産早已與胞兄分晰前因胞兄開店虧本難以支持故向商人暫將方單借去抵押言明已産變賣後即行歸還商人並無虧欠胞兄銀洋求察中西讞員判顔士璋交五千兩人銀並保出外候傳受抵人到案再行核奪 
[虧欠米價限期拔還]  
　　某米店主高松山前延賚美律師爲代表至法公堂控陳心田虧欠米價洋一百元求追後陳除歸還外尙少六十元仍游約不理判管押限理在案昨又提訊先由原告律師仍請嚴追詰之陳供商人在押難以措繳可否釋出後每月拔還中西官判准如所請將陳聞釋限七天先行歸還二十元餘欠着每月拔還若干元 
[再誌婢女吞服烟灰自盡]  
　　貴州路三十號門牌毛玉書家十四歲婢女雲蘭吞服鴉片烟灰身死由捕將尸舁入騐尸所報請公共公廨中西官蒞騐等情已紀前報昨晨由探將毛玉書及毛妻劉氏傳至公堂經王　　會同美丁副領事訊據九十五號西探上堂禀明案情詰之毛劉氏訴稱死者雲蘭係我家婢女當時與傭婦宋林氏口角我亦在場後來雲蘭潛吞烟灰吾夫得悉即派人將其送請醫院醫治無效身死惟該婢究因何故輕生實出不知云云中西官核供磋商之下判曰騐訊得已死婢女雲蘭委係生前吞服烟灰身死　着屍主毛玉書　棺收殮此判 
[兩妓女脱籍]  
　　天津路德仁里鴇婦老大之鼓院内妓女丁阿媛與浙江路清和坊二弄鴇婦馬老二妓院内妓女王實洪均因不願爲娼於前日先後投入濟良分所請爲脱籍昨由該所董西女士將兩妓送至公共公堂經中西官詰悉前情判丁王兩妓併發清良所留養再核 
[跑街夥濫放賬欵之判償]  
　　泰豐米店經理余邦吉在公共公廨控跑街夥甬人徐士豐濫放賬欵洋一千五百八十餘元一案由廨迭次訊供明晰判着被告折半歸償嗣因徐挺押不理諭候備文移請鄞縣知事查明被告産業復到再核在案兹經該縣查復到廨故於前日又由公堂傳訊即據原各代表朱斯芾律師上堂陳明前情並稱業據鄞縣來文查明被告原籍確有房屋七幢顯係有意挺押請爲嚴追質之徐供該項房契非我執管關讞員得供商之美丁副領事姑念被告管押一年之久從寛判着償還原告洋一百五十元如再抗不遵斷即行移請鄞縣知事將該被告財産發封傭抵 
[被告交保候訊]  
　　英商麥秀士在公共公廨控鄔瑞清違背合同以日斯商披利那控葛鴻蓀不理欠洋二千元兩案昨晨由探將兩被告傳至公堂請示經中西官訊判分别交保過堂訂期訊理 
　　徐意振在會審公廨控汪坤瑜不理借銀一千五百兩又姚新記控王秋　不還道契房屋抵押洋一萬元又何錫廷控符長齡俞志芳騙取值洋一千零二十二兩之貨物又張仲銘控葉元芳不付期票洋四百四十五元又唐士法控王兆桂不還押櫃洋一百八十元又石珊安控孫瑞芝不理貨洋一百七十九元銀六十一兩又恒興昌等二十一户控李平階不理貨銀八千二百八十餘兩各等情由探邵錦春眞學義將各被告先後傳至公堂中西官判着分别交保候訊 
[拐匿女孩之嫌疑]  
　　住居胡家木橋之江北婦人劉孫氏有女名素寳年十四歲於陰曆十二月十三在某絲廠打盆迄今未歸該氏因疑被鄰人池萬全所拐匿將池扭控五區三分所轉解司法科訊辦 
[控訴誘拐女兒續誌]  
　　紹興婦人徐王氏偕證金袁氏控住居吳淞路一千一百零五號門牌之張劉氏串同鈕孟氏將伊女兒阿秋誘拐藏匿等情由捕將劉孟兩氏拘解公共公堂訊據該氏等供稱原告之女與同鄉人俞成增姘識懷孕後被其母迫令服藥墮胎致女與俞偕逃回籍等語因判兩被告各交五十元人洋並保候移提人證到堂再核在案昨晨由廨復訊因被告張劉氏由探帶往紹興移提徐阿秋故祗將孟氏解案請示經李襄讞與美思副領事訊據捕房禀明前情因判孟氏仍交原保候下禮拜四提齊人證再訊 
[旅館内查獲吸烟寓客]  
　　南市第一區警察署巡官羅某於前晚帶同巡長王德山解恩科等至本境各客棧旅館等稽查寓客時在大達碼頭大達里悦賓旅館樓上房間内查獲寓客畢紹章正在開燈吸烟烟具收藏未竣當場扣住證物將畢并其隨從之王天保連同燈槍煙盒一併帶回署中由趙署長問明違犯烟禁屬實並據畢稱原籍安徽向業油坊此次來滬訪友不合私吸等語當命申解警廳司法科訊究 
[龜奴作賊]  
　　浙江路清和坊五十六號門牌某妓院傭婦張王氏指控龜奴王阿虎竊取花緞兩塊質洋化用昨晨由捕將王拘解公共公堂經中西官訊明判押西牢三月贓給原告領去 
[三井洋行海産部之發達]  
　　本埠三井洋行自設立海産部以來營業頗爲發達查海産一項如海帶貝柱海參就魚薩門魚等貨統計上海進口每年約一千萬元該洋行可佔十分之六計六百萬元其餘總分銷處如安部鈴木大倉等數家共計祗佔十分之四云 
[誌謝]  
　　昨承萬國體育會惠贈民國八年觀賽劵四紙書此道謝 
來件 
[駁金業全體對於上海交易所主張分辦意見書書（三續）]  
　　（上海交易所發起人盛丕華） 
　原書謂......此在責任重大上不宜合辦之理由九 
　　此則理由更屬離奇夫交易所爲股分有限公司其理事資格訂在章税當然由股東　舉其能否爲股東信任各股東自有權衡何勞他人趙俎如謂有保護金證據金之鉅欵多　合辦之交易所其理事爲不能信用而分辦之交易所其理事即可負責是何異謂有多數存欵之銀行其龍現恐　信任轉不若股本薄弱之錢莊駮爲穏問者　一　誤之見也况交易所之制應繳保證金於　畆　員中設有監察多人農商部復有監督之權得派臨時視察員檢查其簿籍財産愼重若此乃猶斤斤以責任重大爲慮是天下無可營之商業矣無理取閙一至於此誠無可駁之價值矣此原書之理由不能成立者九也 
　　原書謂......此在抵制日人上不宜合辦之理由十 
　　日人在上海辦取引所爲侵奪我華商利權此烏待言然謂證劵物品合辦始爲侵奪分辦即爲不侵奪有是理乎兹不具論第言日人在上海所辦取引所證劵與物品合辦爲在國外之例外實國少見多怪試查其在國内之取引所神户則證劵米　棉紗三種合辦西京則最初證劵米兩種先後開辦各爲一所嗣因收入不能維持而合併爲一且以紗加入其中東京之米榖取引所亦包含他種物品事實具在斷不能以大抵二字作模糊影響之談也至論前清官　不請商法每指定期交易爲賣空買空此則須觀其事實如何交易所之所以必做定期交易其精義在使貨物之流通吾前已言之矣故交易所至少必須有十分之一之現貨能達於十分之二則爲　適宜之程度倘在十分之一以下則於流通貨物之效用已失若並無現貨交易之交易所簡直謂之賣空買空不但於公共市面無益而反有害此種交易所當然須相對的加以限制也然則欲定金業之定期交易是否爲賣空買空須問金業定期交易之有無現貨以爲斷與合辦分辦問題固如風馬牛之不相及也今試問金業之定期交易到期果交現貨乎果有流通貨物之效用乎於公衆市面果有益乎有害乎公正明白之商人當能辨之若夫投入取引所與否此則金視乎個人之愛國心有心人晰不致因合辦而自喪人格苟屬　無心肝之徒亦未必因分辦而遠行自返也此原書之理由不能成立者十也 
　　據石列各條而論金業所持之十理由實無一能成立其原書總結一叚已概括於十條之中毫無意義余若逐句逐字而駁之未免辭費不如將多種合辦與各業分辦之利害而一爲之比較（一）合辦則資本厚信用足分辦者反之（二）合辦則收入　公司得以推持其生存分辦則收入微有不足維持其開支之慮（三）如遇時價上落不測發生賠償問　時合辦則以多種收入互相調劑即使爲數稍鉅亦不致牽動大局分辦則遇上述事情發生無别種收入以資　濟或至於閉歇而累全市（未完） 
[糧食研究會宣言書（續昨）]  
　　（一）調查米糧實數以定限制調查之手續一面就本埠機器碼米各廠查詢民團七年全年碾數機何並參考米業公所由來路碾白者之數目幾何即可略窺蘇屬内地出産之大概一面派員分赴蘇屬各縣調查狀况每縣户口幾何現在存數幾何足敷民食有若干數尙有積餘爲若干數與其朽腐於倉委葉溝壑何如流通於市以暢民生俾銀可内溢活動金融商之利亦　農之利也（一）微集輿論以求實際徽集之宗旨在以本會少數人之研究冀印合社會多數人之心理普通知議者流咸以爲米禁旣弛米價必致陡漲值兹民窮財盡生計日盛何堪剥傷元氣宜若以閉糴爲自全之策不知目前即米禁未開何嘗無私運之事奸商以囤積爲居奇　吏以照　爲把持賄路一通或藉口軍米要需或托言賑濟急用大批收買輸出南北各有港口明目張膽漫無限制海關查獲昭然可黴其未經發覺者尙難以僂指數故與其年不規則之偷漏曷若爲有節制之流通民食商市兩得其平熱心公益者當不致河漢是言也同人等本良心上之作用爲事實上之研究維持本省之民食固爲根本問題推廣商務掘興市面則爲經濟問題宗旨所在惟期調劑得中雙方兼顧否則如麵粉一項據各　報存數目麥有三百餘萬石之多麵有四百餘萬包之多徒以照費兩角政府不能豁免至今擱置難於輸出里令商業疲敗金融恐慌影響所及已　不堪設想况米爲江蘇特産之大宗如調查存數實在停滯若干而不設法爲之流通豈非抱有用之貨物委諸無用之地耶説者謂農民之於此時能積榖而不糴者亦借榖賤之傷恐不在農户而在囤户斯弛禁而可得榖貴之利者亦即不在農户而在國户其説是矣然以吾所聞吾蘇産米之區鄉間農民肼手胝足勤一歲之所入以糴價過賤不足以酬其耕耘之勞力與資本有忍痛積貯或求糴而不得者是均在囤户之説未盡然也查吾國産米之區其米糧皆可出省獨吾江蘇不得出省一步以吾蘇對於國家擔負鉅大之田賦地之所出大宗在米聽其委積壅滯而不能以之易相當之利益夫豈事理之平者哉且粤省正患米荒聞已派員向安南暹　採辦以　民食其盼鄰省接濟不啻大旱之望霖雨春秋之世秦晋苦訊彼此尙容乞糴救災恤鄰當時稱爲仁政後世述爲美議粤亦中國人民尤非鄰邦可比旅於滬者方　請願於本會以期一視同仁如拒而不納則是顧分畛域而失同舟共濟之情誼矣如慮蘇米弛禁民食必昻米禁旣弛外省輸入亦較方便彼皖贛等省米價且不逮蘇之半蘇民仍得盒較賤之米夫亦何必固執目前遇糴之上策而竟失此通商惠農之大好機會也吾蘇不乏明敏達時之士對於本省果有意見幸賜明敎藉資贊　本會同人亦深仰共同研究焉特此宣告 
雜評二 
[調查與研究（邠）]  
　　凡欲决定一種方針者必先加以多方之研究當其未研究以前無方針之可言也欲研究而資料不足必先加以種種之調查未調查以前無研究之可言也糧食出口問題可耶否耶得耶失耶我直不能下一斷語何也曰未經研究故曰未經調查而無從研究故 
　　糧食研究會之名義必爲研究之機關無疑也其所宣言將就碾米廠米業公所及蘇屬各縣調查其所産所碾所銷所存與夫户口民食之數則凡是諸數必尙爲宣言者所未知亦無疑也調查尙屬空言研究於保取　乃并超研究而過之汲汲爲主張出口之宣言無乃太早歟 
　　我固知調查之不易也我國登記統計之制度凡事未備欲得可爲標準之調查非三五月所能爲功然正惟不調查之無可研究而倉猝間之無從調查也乃得逕宣其主張而以不可能自諉斯則徑曰主張糧食出口會可耳沾沾於研究調查何爲者 
自由談 
[老申報蛇聽道人説法]  
　　（見光緒元年五月初二日） 
　　戴角披毛之類莫不各有性眞一自皈依正教則不獨咒獅象於座下降龍虎於瞏中而蠕蠕蠢動亦解尊閘敎爲上乘而依依門下至以修道爲復性者有之自秦中之樓觀道院者距省垣九十里爲百二秦關一大叢林也向稱道敎之宗固與鄂之武當魯之泰岱推爲鼎峙天下三大宗峯自是雲游羽士至此而掛海軍者擔簦躡蹻繑繹不絶門限幾爲之穿中有主敎苫道人者年九十餘歲鶴髮虬鬚飄飄若雪而步虚聲襄饒有費長房縮地之方善於煉汞每遇丹灶雲升觀者輙疑爲函谷關前東來之紫氣焉以故三十六洞天修眞弟子幾有二百餘人咸尊苫道人爲宗工日侍其側聽講道德五千言迨至舌粲蓮花談入玄妙而松壇竹徑間颼颼然而百而各而萬婉蜒而來者皆蛇弟子也然性極馴不敢近於講座惟傭伏庭前昻首而視若爲領解也者逮講畢苫以玉塵揮之令去始各自散歸洞壑數十年來日以爲常與人無患亦與物無爭爾偶有一蛇無事聽講輒自獨入講堂盤臥鼓上誤　一侍者爲護法師所知乃劍斷守毛而逐之不准復入道宗自此每講太上清凈之法羣蛇皆入而惟尾秃者徘徊户外不敢遽進只以雙目灼灼側視堂中一似有悔悟意適一方士甫出院門則秃尾蛇身繞方士之足口啣方士之衣如搗桿然首頻頻下也方士察其意乃作當頭棒喝曰爾蠢物不遵法規妄啓殺戒安得有金丹換骨時耶此後旅而進亦旅而退毋再自甘化外也秃尾蛇摇尾乞憐又一移時方士入請緩頰隨傳道人之命而大嘯一聲疾如流星颼奔而入從此不復屈曲於講堂焉不數年而苫道人羽化之後羣蛇皆盤旋於梁楹間閲三盡夜始各散去嗣後樓觀道院迄無蛇至矣然於盛署時偶一聚於苫道人塚畔互相繚繞經時忽不見爾自道院燬於兵火而宗風寂闃斷起又無人也此漢皐離明宫住持爲言之然確與否則不敢知也站錄之以作談柄云爾 
新拾遺 
[寳玥夫人之懿範（上）] [  茂敏]  
　　夫人以妙年相夫著政績瓊姿玉質足與駐英施使夫人嫓美於唐氏可稱二難於我華外交界可謂空前絶後之奇才美利堅各大報嘗艷稱之而在美京之社交界聲望尤者當夫人隨使赴美時年甫及笄每臨盛會諸貴賓莫不以一瞻丰采爲榮光艷照灼不可逼視　袂臨風修裳稱體若紐約自由女神之瀟灑出塵遺世獨立若中國牡丹王之矞皇富麗冠絶羣倫美人士輒驚相謂日中國女子竟若是其高尙優美中國文物之富麗自必更有可觀矣 
　　夫人善應對尤富　交上之學識與審美之情緒一夕手製嘉肴留記者在署晚餐餐畢夫人退入别室與顧使互商鋪設地毯事務期一室之中地毯之色足與一切椅具之色相聯合前後屢易閲數小時斜盼側睨遠矚近觀卒至光彩色澤陰陽反射無往非宜無美弗臻而後已誠以美術上之感想歐美上等社會大抵人人有之鋪陳服御鮮有斑駁不倫如我華流俗之所爲者夫人早歲渡重洋遊學美利堅飽受西方薰陶之功其精細處直視彼都人士尙有過之而無不及然其生平懷抱又非人云亦云者流隨使三年實息以表彰國粹閘揚國光爲已任敦槃宴好之會從未一卸西裝瓶孟杯盞之屬悉用中國製品一方因華産便廉物美節省虚耗所益甚鉅一方能識自然美之眞際尤能令彼外人盛稱中邦文物之隆洵不愧爲上智此就其審美之情緒言也 
　　外交界之風習在使署廳事中若遇他國使節蒞臨宜肅之登蘇覆榻猶中國舊俗之接貴賓必請登堂升坑也若以尋常之靠背椅塞責無論其大小形式若何不啻中國之用茶几不足以示尊禮前聞某國使署有俄大使見訪因僅列之尋常椅　拂袖逕去舉座爲之不歡駐美中國使署原備蘇覆榻甚少願夫人早鑒及此特就正中各座一律易椅爲榻即此一端已足徵其善於敦睦誼輯邦交其周密處尤屬難能可貴此或因唐香山敭歷中外有年乃以外交界經騐之多得此令媛而留此懿範歟此就社交上之學識言也 
小説 
[社會小説青年鑑（五）] [  載英國小説雜誌（君玉譯）]  
　　（三）婦人之心毒 
　　予聞老人語大愕垂予兩手仰坐椅上痴然不知所對頃之始得一辭曰果耶是誠不幸老人此時則支一手於桌隅面色益灰白喘喘然曰泰勒先生吾已溺於水中矣幸有一莖稻草爲恃猶未至於滅頂否則殆矣泰拉先生予所指稻草者非他即君是也故吾敢舉肺腑相告予聞語問心實殊愧怍無地而惶惑且疑爲夢及撫予額則汗已涔涔面下老人又續言曰老夫年固耄矣然而吾耳猶聰嘗有一次梅麗方與裴斐爾醫生閒談梅麗見予不在傭即與醫生商適一事其事爲何即謀所以加害於予也此事予實聞之歷歷彼裴斐爾者本爲予平時信任之醫生因此之故予遂與梅麗約謂予疾作之時萬弗請裴斐爾醫生診治詎梅麗不允謂請他人診治實違醫生定例自後予每言及此梅麗必多方阻止而日來嘗有數次予飲咖啡之後滿腹即覺不適嗟夫泰拉先生予之生命實將斷送於梅麗之纖手矣老人言至此餐室之門忽呀然闢則有侍者捧咖啡至矣讀者乎予曾預囑侍者如以咖啡入者當置餐案旁之小几上待予親自敬客實則予欲乘此一隙爲夫人行使預定之策也時予方伸手懷中按其藥瓶見侍者至中心乃忐忑不已念夫人所謂阿母臥病一層旣屬誑揑設事有大於此而更受其欺者將奈何念至此意遂决即以咖啡置老人之前而糖乳亦任老人自調而宓爾培夫人之計畫乃竟敗於垂成至是予且語老人曰文於夫人之身不應加以猜疑致傷愛情下走之意必當盡釋其疑慮始佳欲釋疑慮則下走實有一策第須一試夫人以明虚實設夫人果無異志則經此一試當亦無傷如果蓄有異志則當立揭其隠加以相當之處分徒事猜懷固無益也愚見如此文以爲何如老人聞語似喜然則當以何者爲試願足下見敎一旦水落石出老人感激當無旣矣讀者當知時予胸中之念已如潮湧而起以爲夫人之貌如彼其美而其胸臆之中則又如是其毒此中得毋有所誤會因曰丈嘗囑夫人謂有疾病弗延裴斐爾醫生乎 
[自由談之自由談] [  浣月子]  
　　雜談二 
　　一羣頑孩子呌囂暴戾肆行無忌爲家長者容以東海之量復濟之以錢不加以鞭扑而望其克家烏可得乎蓋彼非不知其子之惡惟以外人終不及劣子之親已也故寗墜其家聲而不惜誰知極其旣也族人共議驅逐鄉鄰亦加惡聲而仍溺　不悟 
 
 

Page 12

 
 
   
 
