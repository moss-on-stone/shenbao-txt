# 1902 - 5 - 4910317

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[恭讀十一月二十二日上諭敬書於後]  
　　草莽小臣恭讀十一月二十二日上諭而知此次直省辦理皇差其踵事增華糜費至數百萬之巨者固内外諸臣容悅之愆而斷非我恭儉爲德之皇上所願出此也夫自去歲拳匪肇亂開釁列邦聯軍入都變起倉卒皇上恭奉皇太后西幸長安鑾輿播遷倐忽一載幸賴祖宗廟社之福大局粗定轉危爲安特自秦中降旨返蹕兹者六飛遥蒞安抵畿疆皇太后皇上痛定思痛旣下罪已之詔復降綸綍於來歲之春恭謁東陵西陵所有由京啓鑾及御道行宮一併均著加恩簡省王公各官除每日值班及從行人員外其餘均無庸隨扈我朝謁陵大典而外如行圍閱武以及巡幸各行省臨視河工海塘諸役列聖皆乘時順動常著勤勞與古昔帝王巡狩省方觀民設教之意正相脗合况值時局艱難尤宜不憚辛劬躬覽萬方用知庶政嗣後亟應恪遵家法勤舉時巡惟須輕輿减從不致勞民傷財方稱朝廷實事求是之本旨若如此次回鑾車馬猶覺繁多供億亦復浩大其應如何斟酌變通破除常格務使輕而易舉之處著御前犬臣軍機大臣内務府大臣遵即會同悉心覈議具奏請旨遵行夫中國自古帝王向有巡狩方岳之禮蓋所以察民生之疾苦核吏治之賢否耳目之見聞旣確刑賞之黜陟必公非若後世人主生長深宮與官宦宮妾爲緣而不與賢士大夫相接廷臣之智愚賢不肖尚不能知更何論乎四境以内夫吾儕小民生長閭巷足跡未及他省聞見限於一隅一旦出而臨民猶必有所隔閡而不能周知利弊矧聖主君臨天下而於各省之人情風俗不能一一深知其隱固安能抉蒙蔽之藩籬而與民相見乎我朝列祖列宗屢舉巡幸之典東至江浙西越五臺翠華所至豁免錢糧數百萬湛恩汪濊薄海歡騰百姓聞車馬之音見羽旄之美無不歡欣舞蹈以一見顔色爲幸嘉道以後此典缺如非後之人主躭逸豫而樂宴安也誠以六龍所至千乘萬騎扈從如雲其費欲取之内府則庫儲支絀勢有難行欲歛自民間則羅掘艱難情尤不忍繁費如此苟歲歲舉行非特無益於民且恐深滋擾累故毋甯宮庭安處轉得息事甯人此固朝廷體恤之情而不得以倦勤疑之者雖然凡事旣在兩難不能因噎以廢食何妨改絃而更張今者皇上深知巡幸之足以有裨吏治有益民生而又慮勞民傷財特思變通常格得一輕而易舉之法竊聞東西洋各國帝王之出遊也衢巷馳驅並無警蹕居民仰瞻丰采者皆以脫帽爲禮今中國數百年來禮制素嚴雖不能如外國之脫略然竊計左右侍從得百餘人似亦足以肅觀瞻而崇體制更何必多多益善以爭烜赫於一時哉然則此次回鑾糜費至數百萬者更非聖心之所屬可知矣夫君萌奢侈之念爲臣者不能直言諫之已失匡正之道君有恭儉之心爲臣者轉以靡麗引之其何以免於逢迎之愆責備賢者春秋之義此所以恭讀諭旨而歎此次辦理皇差諸員糜巨費以媚兹者誠不足以深體聖心而爲世之君子所不取也 
[蹕駐保陽]  
　　昨日午後二下鐘越二十五分時直隷保定行在友人專電告知本館云本月二十四日申正兩宮聖駕申正保御火車安抵保定府行宮隨宣播綸音召令慶親王入見未幾由内官傳旨在保定駐蹕三天 
[力抗俄議]  
　　香港循環日報登京師來電云本月某日中國欽命議和全權大臣與俄員互議滿洲條約力抗所求一俄國欲將屯駐滿洲之華軍歸俄人訓練其數須酌定若干並派一俄員統轄云云未能允許二俄人須於三年内將占據滿洲之兵悉行撤退三俄國曾聲言非得俄人首肯或與俄人合股或獨用俄人貲本不得開辦滿洲礦務云云事難照准四俄人聲言牛莊鐵路交還中國管理後中國須由俄人首肯或與俄人合本或獨用俄人貲本方得建築枝路云云亦未便允從 
[制軍興學]  
　　香港循環日報云皇太后皇上回鑾在卽一切新政行將次第施行兩廣督憲陶芷芳制軍欽奉綸音飭創設學堂以育人才而資而資治理本月某日札委龔仙舟沈羅談兩太守錢叔楚司馬方子順大令秦子治叅軍胡濟生二尹往黄埔水陸師學堂考察諸生學舍及堂中一切規模旋復詣魚雷局校閱肄業生試演諸技迨回轅禀覆制軍卽禮延吳惟暉鈕永建二孝廉爲學堂教習大約一經抵省卽須商訂章程矣 
[催辦路工]  
　　香港循環日報云督辦鐵路大臣盛杏蓀宮保電致兩廣督憲陶芷芳制軍請將粤省鐵路迅速開工鐵路公司總辦張弼士觀察隨於本月某日謁見撫憲德靜山中丞禀陳一切大約鳩工庀料卽在指顧間矣 
[示和民教]  
　　金陵訪事人云邇年各國教士之來華傳教者踵趾相錯於途覺愚警頑鐸音遠布上元縣治教 
 
 

Page 2

 
 
堂尤多若繁星縣主戴子和大令深慮民教不和或有意外之變特於日前發出告示洋洋千餘言首述朝廷懷柔德意設堂傳教載在約章次言各大憲遵奉綸綍保護遠人卒乃謂凡我民人無論入教不入教均係聖朝赤子入教者不能恃符以欺平民不入教者亦不能造謡以誣教土歷來教案皆由民教自存歧視而官長又故爲軒輊未事不能防範已事不善調停此後官民當咸知教民平民原屬一體無所畸輕畸重於其間即無民教失和之事終去年北地之亂愚民無識貽禍朝廷卒至已身已家同歸滅亡博得匪名貽罵萬世在亦何樂而爲之耶似此諄廓申誡洵足啓迪愚民所冀白下顓蒙咸體賢父母勸誨之殷共化偏私庶得永享和平之福也 
[籌餉條陳]  
　　聞之粤省友人云前者廣東候補巡檢某少尹以邇來庫藏支絀擬成籌餉之法白諸上峯請就内河外海各漁船經費中提取六成以資補助按漁船經費向分三項一曰漁稅由各協鎭收取一曰露規由捕盜各輪船收取一曰埠頭租各由本地紳耆收取每大拖船一號歲輸洋銀十圓小者亦需五六圓綜而計之每年可得洋銀六十萬餘圓若提取六成亦有三十餘萬圓之譜未悉大憲如何核奪將來是否准行也 
[汰弱留强]  
　　九江訪事人云本月某日江西九江鎭總兵王雲笙鎭軍飭標下遊擊胡寳林徐翰卿兩遊戎將各營兵丁年逾四十以上者概行裁汰亦整頓營務之道也 
[蜀中礦政]  
　　重慶訪事人云前年法國礦師愈君曁領事官哈君先後入蜀與督憲奎樂峯制軍商定開礦事宜分立公司三曰福安曰福成曰保富章程略與英商摩根公司相同嗣因北方不靖事遂中止現在英商立德又赴成都偕英領事韋君寄寓鹽道街旅邸籌商礦務已有端倪旣而法國哈何二君接踵至省垣謁見制軍擬先開辦制軍深明交涉當必有善法以處之也 
[江甯省查辦膏捐章程]  
　　一開辦膏捐應請附入房捐案内先行電奏一面出示曉諭並由局刊發告示章程俾衆周知以免懷疑觀望一膏捐旣與房捐一局並辦毋庸另設員司字識亦由辦房捐者兼理祇須另開紙張等項以節糜費一查辦膏捐責成各廳州縣總司其事歸併查辦房捐内由省垣總局於候補同通州縣中札委會辦每屬一員帮同編查其收捐一切事宜統由各該廳州縣妥爲經理分收彚解務須選用公正紳耆方免需索賄縱不准信任書差致滋弊竇一膏鋪烟館應由省局擬定三聯印照騎縫編列字號查清後即將執照填明住址店號分别銷膏若干每日應捐錢數發給店主領回令糊上木牌懸掛鬥首一目了然易於稽查如無執照以私開論倘有閉歇或覓人接替及續後新開或原店遷移與夫木牌失落執照破壞統限三日内報明地方官衙門查核明確應增應删另給新照張貼一面登註底册其餘存根一聯歸各該廳州縣存案備查一聯申繳總局核對一書捐多寡以所賣烟膏爲憑賣出烟膏以店中帳簿爲據應由委員督同董保吊取近三月流水帳簿核計每月銷數均匀牽算每日銷售烟膏一兩酌定捐錢二十文其逐日買土熬膏隨熬隨售者由委員督同董保查其生意大小以定其每日捐數之多寡一經寫定呈報不得藉詞請减一委員清查後將銷數捐數眼同董保鋪户詳細登註隨時發給印照起捐後每按五日收捐一次小建月分月底扣除一日以昭平允並由省局發給三聯捐票按月以一聯填給捐户收執一聯存各該廳州縣備案一聯送總局備查如敢抗違不捐者輕則加倍科罰重則押令閉歇一收此項捐欵一律通足制錢各該廳州縣按照巿價易銀批解總局彚解藩庫其以龍圓角洋繳捐者亦應照收各按本日巿價算明補足或易銀或原洋解省繳局悉聽其便但不准任意低昂洋價多收少解取巧中飽一此項膏捐限年内查清明年正月初一日起捐不得延悮各該廳州縣如有簡便妥善辦法准其禀請省局核示遵辦一各屬編列三聯印照字號須擇縣名中字與他處不相重複者編寫號數易於考核無庸照千字文排次致滋混亂一駐防各街與漢街情形略有不同應請將此次章程咨行將軍都統遴派旗員酌度一律辦理 
[不爲已甚]  
　　紹興訪事友人云去夏浙江衢州之亂匪人戕官閙教陡釀禍端事後西人遷怒於總兵喻俊明指爲罪魁請中朝從嚴懲處當事者查知喻回湖南原籍業已病故因僅請旨革職免再置議近日西人欵喻未死堅欲追求下落以快其心然說者謂當喻去任時年已七旬憂憤交加遂致不起衆目共覩無所用其欺蒙諒西人亢直爲懷必不爲此已甚之事也 
[觀察丁艱]  
　　金陵訪事人云署江南鹽巡道兼金陵洋務局總辦汪叔芾觀察之太夫人年邁多病藥召無功遽於本月二十日之夜在署中仙逝觀察擗踊哭泣據情呈報丁艱兩江總督劉峴帥據禀檄委支應局總辦郭月樓觀察署理鹽巡道篆其洋務局一差則另委楊誠之觀察接辦 
[觀察抵潯]  
　　九江訪事人云奉旨簡任江西廣饒九南兵備道兼九江關監督瑞觀祭徵由行在陛辭南下遵陸至金陵謁見兩江督憲劉峴莊宮太保旋於本月十九日乘招商局江寛輪船抵潯上假嶺南會館爲行轅擬馳赴南昌謁見撫憲李勉林中丞然後擇吉履新視事 
[梟匪解省]  
　　金陵訪事人云長江一帶梟匪多若恒河沙數殺人越貨視爲尋常自兩江督憲劉峴帥特拔徐寳山都戎募成新勝水陸各營勇屢經弋獲明正典刑若輩懾於積威稍稍斂蹟然月黑風高之夜仍不免有操刃横行者本月某日都戎率同新勝水師營勇丁械繫甲乙二匪犯至省垣趨赴督轅禀白峴帥飭發江寍縣研訊聞二犯俱係著名匪目大約一經訊實當卽肆諸巿曹也 
[欽廉多盜]  
　　香港循環日報云有友來自欽廉二州言及邇日欽廉交界之處盜風日熾時或嘯聚數百輩四出劫掠爲害閭閻地方官患之禀請上峯選撥介字營勇丁前往剿洗么麽小醜當不難一鼓盪平矣 
[游勇成禽]  
　　杭州訪事友人云本月十五日傍晚有甲乙丙三人口操江北音來往江干一帶居民見其行蹤詭秘將情報知巡防局分巡薛伯棠桑軍急派勇尾隨至夜半時尾至某破廟中一併獲住在身畔搜出洋槍一枝火藥三罐鐵彈銅帽各若干帶回研訊知係遊勇遂於次日解送總局督辦鄒觀察升堂推鞫送縣收禁聽候禀請撫憲核示施行 
[防範難疎]  
　　香港循環日報云去歲妖拳煽亂京師漢口逆首唐才常亦糾合梟匪哥匪之流乘機竊發所購外洋軍火多有用棺載運藉以偷度關津者事爲粤東大憲所知特於月前札飭九龍拱北兩關嚴查入口棺木某日有華船名寍利者由香港載到一棺報稱死者姓張名權由馮錦運往鶴山縣境沙坪鄉安葬查鶴山祇有沙坪墟並無沙坪鄉名目恐其中不無情弊札行各屬一體嚴查蓋以匪徒詭詐多端防範偶疎卽貽患匪淺也 
[民瘼關心]  
　　金陵訪事人云省垣各粥廠開杓之翌日通濟門外卽有蹦斃飢民之事兩江總督劉峴帥以該廠委員崔别駕辦理不善立予撤差旋因今歲飢民較多爭先就食各廠一或不慎難免滋生事端遂於日前傳集各廠彈壓監放各員諄諄誥誡如再有擁擠傷人之事定卽從嚴叅處如峴帥者可謂民瘼關心矣 
[火藥焚身]  
　　香港循環日報云廣東南海縣治瑶臺鄉某姓家以製爆竹爲業本月某日小孩悮墮火星於藥内一聲霹靂屋瓦皆飛鄉人恊力救援始行熄滅然一家五口已同葬火城中矣誠可慘哉 
 
 

Page 3

 
 
[搜烟遺火]  
　　香港循環日報云華歷本月某日鴉片公司巡丁某甲奉票入九龍城某姓家緝查私土偶爾不慎遺火焚燒衣物撲救不及遂釀巨災所燬財物約值洋銀一千六百圓 
[白門祈雪]  
　　金陵訪事人云今冬天氣温和無異三春風景至本月十二三兩日彤雲冪天饒有雪意十四夜五更夢醒忽聞鴛鴦瓦上浙瀝有聲望日晨起玉龍鱗甲飛舞漫空未逾時卽止省垣各大憲恐四野尚未沾足特飭上元縣戴子和江寍縣孫鼎甫兩大令於月之十七日在郡廟設壇祈禱以期再沛祥霙 
[浙省官塲紀事]  
　　杭州訪事人云前署浙江臬司候補道許豫生觀察經前撫憲余晉珊中丞札委兼辦營務處及洋務局事宜迨交卸臬篆後撫憲任筱帥派往汴省迎鑾所遺營務洋務二差改委兩浙運司黄幼農都轉接辦兹者觀察已回省銷差隨於本月十五日奉筱帥杞知仍總理營務處及洋務局事擇吉十八日到差○温處鹽局總辦程少周觀察奉大憲派赴日本觀兵遺差暫由温郡釐捐總辦林少筠太守代理迨觀察回華筱帥札調辦理江蘇督銷局務所有温處鹽局差改委省城保甲督辦鄒渭清觀蔡接辦遞遺保甲督辦差委候補道周庚五觀察辦理本月十八日周觀察已到局任事鄒觀察遂擇吉二十二日赴甌○筱帥因營務處政務殷繁特於本月某日委候補道朱觀察臻祺爲會辦○署杭巡道李友梅觀察於本月十八日詣南龍頭一帶查勘塘工東防同知劉鶴笙司馬隨之而往○壽昌縣學教諭缺藩憲委試用訓導蔡廣文召成署理長興縣學教諭缺委舉人就職教諭王廣文燮臣署理嘉興縣學教諭委大挑教職陳廣文昌祉署理縉雲縣學訓導委大挑教職黄廣文瑞虞署理○部選東陽縣典史鄧勛臣領憑到省本月某日由藩憲飭赴新任○湖州大錢釐捐總辦李大令續祜收數盈餘由總局憲札飭留辦一年以示鼓勵長興釐局總辦現屆期滿委候補縣周大令錫康辦理 
[京師近事]  
　　聞之京師友人云大學堂暫訂章程責令肄業諸生每名月交束脩洋銀三圓以充經費俟皇上回京運後籌有的欵始規復舊制不復收取脩金○八旗營房遇有零星損壞卽隨時分别興修西便門内廂紅旗營房當去歲兵燹時已毁壞不堪頗難居住現經本旗都統詳細勘騐咨報值年聘咨工部派員復騐集欵興修○本月十三日之晚初更時前門外煤巿橋某洋藥局突被匪徒六七人一擁而入施放洋槍刼去洋銀等物事後報知公所派差嚴緝務獲究懲 
[四明雜爼]  
　　甯波訪事友人云泰西敎土費君籌集巨欵在江北岸購地造屋開設學堂年内爲日無多尚難工竣大約明春當可招集生徒大興絃誦矣○本月某日鎭海縣某大令飭差拿獲著名棍徒黄某到案訊得供詞狡展發押班房一面將劣跡申詳上憲以便按律嚴懲○本月某日有甲乙丙等數人自稱來自外洋投宿江北岸昶義公客棧越日忽聲稱失去金質對時表一枚勒令照償司帳人以並未交存置之不理若輩遂報知捕房請向棧主追究不知作何辦理也○近日錢價日貴每洋銀一元僅換九百十五文○邇來專駛甬江餘姚之永安小輪船頗有贏餘因無别家爭利故也 
[赭嶺丹楓]  
　　蕪湖訪事友人云流妓余二前被黄漢如朱志考二人逞兇毆斃報經蕪湖縣主柳小汀大令訊鞫之下扳出其黨董國鈞王銀匠因飭一并逮案略予研求從寛斥釋○邇來賭風甚熾鄉民一入其彀無不腰槖立傾蕪湖縣柳小汀大令聞之嚴行緝捕本月某日之夜在萬年春茶社拿獲諸賭棍分别懲治自此若輩遂稍有畏心○本月某日甲乙丙丁四青皮闖入某姓家圖姦經事主投控保甲局局員王小午大令訊明口供飭各責若干板荷以巨枷派勇丁押令遊街以昭炯戒 
[上海官塲紀事]  
　　江蘇候補知府胡芝香太守近因公務來申昨日命駕至道轅謁見蘇松太兵備道袁海觀觀察繼至上海縣署投刺縣主汪瑶庭大令飭丁擋駕○昨日午前松海防同知劉乙笙司馬命駕至縣署拜會縣主汪大令晤談良久 
[備迎皖撫]  
　　昨日上海縣汪瑶庭大令探悉前任江蘇巡撫調補安徽巡撫聶仲芳中丞約於月杪來滬爰飭辦差人役預備供張以伸東道之忱 
[議定漕價]  
　　上海縣汪瑶庭大令以現屆蘇省開辦冬漕之期特於昨日飭傳米業董事到署議定漕米價值簀令各米行分别承辦以充天庚正供 
[添募匠徒]  
　　江南機器製造局洋槍樓工匠寥寥不敷工作總辦毛實君觀察諭令添募幼童學習各藝近日報名者數已不少觀察因選取精壯聰慧者得二十名諭令住宿廠中隨同學習 
[杜漸防微]  
　　上海縣汪瑶庭大令查悉邇來有等不法棍徒冒稱捕役夥在外魚肉良民深恐民間悮受其愚特製腰乍硃標名姓鈐以印信發交各捕轉給夥役隨身佩帶以便稽查亦杜漸防微之道也 
[民艱難恤]  
　　英商老公茂紡紗廠主人禀求本管總領事照請蘇松太兵備道袁海觀觀察核准在南巿設立騐花所查騐鄉人所販棉花有無攙水情弊特派洋人洛神飛經理其事一經查獲卽解送馬路工程局稟請總辦翁了文太守訊明就花價中提出三成作爲罰欵鄉民無知誤犯者日有所聞太守憫之禀請觀察設法維持前日洛神飛謁見太守請仍照向章提罰三成以一成撥歸工程局尚有二成一充騐花所公用一充各巡丁薪水太守頷之 
[巡防嚴密]  
　　本邑南巿高昌廟巡防局員馬午橋叅軍查知境内各烟寮酒館茶肆往往深夜尚未閉門深恐匪徒混跡其間易爲閭閻之害爰飭局勇更夫協同汛捕輪流巡察復於前日出示曉諭令各鋪每晚以三鼓爲限逾限倘不收巿查出重懲 
[上海縣署瑣案]  
　　前日鄉民王某投縣訴稱引翔港二十三保五十一圖流氓張許等姓嘯聚一百數十人結黨拜盟行兇訛詐請早設法防範以免釀成亂源縣主汪瑶庭大令准之立飭关役協同地保前往拘拿旋由董事某君禀送流氓周金坤到案大令升堂研訊周供小的在引翔港鎭售水果爲生不敢入流氓之黨大令盤詰再三堅不吐實遂諭令收入所中聽候補提羽黨嚴究○張佳佳投縣訴請騐傷大令向之詰訊張供小的家住洋涇鎭妻子某氏突被流氓劫去小的往索聲言須出洋銀若干辯論　餘竟被毆傷叩乞騐明提究大令命仵役騐得張背肋等處果有拳傷著回去延醫施治靜候飭提各流氓訊辦○何似蘭投縣訴請騐傷大令升堂訊究何供小的有墳地八分數釐坐落八仙橋迤西今被族人盜賣並將骸骨刨棄向　被毆求卽騐明提究大令飭仵役騐得受傷屬實諭候飭差查明核辦○戴江氏扭其子四觀至縣請懲忤逆之罪大令訊鞫之餘戴江氏供小婦人夫故多年生有四子長次俱亡第四子四觀不務正業甘入下流每向家中竊物變錢訓斥不服叩乞究懲四觀供小的願卽改過此後再不敢違忤母親矣大令申斥再三諭令收押改過所半年以示之儆 
[美租界捕房紀事]  
　　昨晨江北人某甲行至西華德路拾得某西人所遺金鈕扣一粒携至天潼路某押店質錢適爲包探倪順泉所見向之盤詰言語支吾遂連贓帶入捕房捕頭令押候查明然後解送公堂禀請讞員張柄樞司馬核辦○昨午寄居滬上之周許二甬人相約至吳淞路某茶肆中互談不知因何口角以致兇毆周力不能敵被許抓傷面部遂扭至捕房呶呶聲訴捕頭詰知事起細微一并揮之使出○前晚小竊胡阿三混入穿虹浜鄉民某姓家竊取衣服數件不隄防被事主拘獲送入捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　山得爾彌地 
　　此山得爾彌地藥丸為治正淋上濁最見捷效之藥盖如照法服之無論久新輕重痛而且腫只湏兩日痛除腫通濁止淋通再服五天一共七日定可除根保無復發故尽西各國諸醫無不謂之濁淋聖藥守國邀商各口一縂藥房亦無不樂為代售以愈沉疴惟　賜顧者湏知此藥惟法國彌地一家所製方秘不傳名馳天下故扵每丸藥上有印　記者庻非假冐至其服法初服每點鐘一丸至兩晝夜盡若不問斷無不淋通濁止腫退痛除如是每天再服四丸聖滿七日定可除根未不復發但於服藥之日咇頂静養母鐘勞動忌食性熱之物更忌房事 
　　兹寄上洋九苑醫院　濟藥房　發藥房老德記藥房歴　氏文藥房代售 
　　遺失 
　　今次坐江寛船八號房艙上水到蕪湖上岸遺失小皮夾一只内有金銀首飾並中國通商銀行股份單二股係周沁香戶名以及一切往來憑摺等件業巳向各行　寳號掛失以作廢紙倘有在外將周沁香名下股摺抵押銀兩等情望各　寳號留神切勿受領扣留重償是禱　周公館啓 
　　甯波昇陽泰　隹製糖糕價比申廉 
　　遺失股票息摺 
　　今遺失通州大生紗廠瞿淡遠堂票息摺二十股自七百八十四至八百十三號止已掛失票作廢特此瞿淡遠堂告白 
　　請速奪標浙省慎安堂 
　　本號運售廣濟普益公司各種彩票全張五元半分條六角批發格外克已外埠函購原班卽奉　杭小必得必發長中得發啓 
　　三六軒京戲畵片批發 
　　今歲新出大小京戲畫片載明仿單賜顧上海法界打狗橋南堍 
　　華章造紙公司 
　　本公司專造上上連史紙潔白無瑕貨高價實倘蒙貴客賜顧者請至二馬路立興洋行内本公司經理處面議可也此佈 
　　燕製補丸 
　　晋能利大便　背四肢等症 
　　此丸尃治肝病膽法不和胃不消化大便閉結身熱腦筋不安痔瘡膀胱與内腎等症無不統治凡各症宜用經瀉者此丸洵推第一小盒洋一角大盒二角五分此藥各大藥房發售甲 
　　蘭蕙譜出售　 
　　先君憶江公癖嗜蘭蕙培養有條著有蘭言述略一書曾付棗梨問世雅愛藝蘭者咸欲先覩爲快茲將家藏原本增序重印寄古香閣書坊出售以廣流傳翻刻必究每本價洋四角所印無多賞鑒家宜卽購之　袁仲蔚啓 
　　聲明 
　　浙湖府學附貢邱棠字愛亭於光緒廿四年病故舊今兩載母子相繼逝世遺妾葉氏九月十八夜捲逃失去衣飾并文契號單拜匣一隻號簿在内業已呈明在案所有邱畊心邱野樵邱仁邱仁愛記名下之原單契概行作廢另卽請補新單爲此登報聲明如有仁人君子知該氏捲逃何處送信追獲者酬洋一百元將人贓送到者酬洋二百元另謝川資　歸安菱湖邱畊心堂告白 
　　太古水險告白 
　　本行經理比地列士科倫水險公司尃保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也　　太古水火險公司啓 
　　固齒擦牙香粉　法濕藥肥皂 
　　本堂監製固齒玫瑰牙粉氣味香潔異常每晨用之刷擦牙根卽能牙齒潔白口内常香并能堅固牙根永無蛀痛蟲蝕之患每盒價洋五分○祛濕藥肥皂揀選各種追風祛濕化滯淸肌潤膚等藥料精工製煉成塊專治水濕疥瘡面上雀班酒剌等一切皮膚諸患並除容色暗滯之弊極效極靈每塊洋一角二分上海四馬路老巡捕房對門　　樂善堂老藥房啓 
　　協隆洋行新到各貨 
　　兹者本行總行設立美國紐約埠開設上海五十餘年尃運花旗疋頭粗細洋布斜紋漂布親自駐廠揀選認眞挑剔蒙各處　貴商賜顧俱讚價亷物美定購者紛紛應接不遑小行旣蒙台愛益加奮勉現在更定新章加意講求格外克己以廣招徠尃以誠信待人無絲毫虚浮情弊此等情形想巳久邀洞鑒現在新到各種皮酒香胰洋燭皮皂㗚啡水菒牛乳牛膠大小磅秤新式留聲機器一應本作銅作鐵作所用器具無不玲巧異常應有盡有且價錢格外克己如蒙　惠顧祈駕臨本行看樣而議可也 
　　召租　 
　　啓者鐵馬路桃源坊第一百五十一號五樓五底四廂房前後天井寛暢該房進深晒臺自來水俱全租金格外公道如貴客合意者請至五馬路本帪房面議可也　德和洋行啓 
　　廣東鹿芝館蠟丸　虔修六神丸 
　　六神丸治時邪厲毒爛喉丹痧風喉癰雙單乳蛾諸症茶湯不能進者每用十丸開水化服無水立効並治疔瘡對口癰疽發北腸癰腹疽乳癰乳巖一切無名腫毒等症每盒大洋六角○珠珀五淋白濁丸大瓶洋五角小瓶二角半○珍珠牛璜解毒丹每瓶洋一元○珠珀摻疳㪚每瓶二角○麝香萬病回春膏大帖一元小五角○煖腎種子膏大七角小四角○紅毛墜金膏大盆一元四角小七角○太和膏大三角中二角小一角○寳珍如意膏大一角小五分○立止頭痛膏錢七文○萬應午時茶每洋八盒○范志建曲每塊一角○燕窩肥兒羔每包一角 
　廣東鹿芝館分設上海英老巡捕房對門分枝杭州淸河坊 
　　亞喇時保火險公司 
　　啓者本行承保各家房産生財樓房貨物等件其保費格外公道遇有賠欵極其迅速欲保者請至本行面議可也　天祥洋行告白 
　　租賣住宅 
　　啓者今有八仙橋西馬路沈公石牌樓東首住宅一所計三上三下二廂房後樓三間共總十四間内有井灶地攔晒檯裹外竹笆風火墻護壁板一應俱全如有合意者或租或賣均可請至南市新馬路工程局問嚴姓領看可也此佈 
　　十一月廿五日匯票行情列左 
　　銀行電匯銀票　二先令六辨士八之二銀行現銀票　　二先令六辨士八之三銀行三十天期票二先令六辨士八之四銀行四個月期票二先令六辨士八之五 
　　十一月廿五日進口船禮拜六 
江天　輪船　由寗波　　　　　招商局致遠　又　　由香港　　　　　招商局江寛　又　　由長江　　　　　招商局瑞泰　又　　由長江　　　　　瑞記行 
　　十一月廿六日出口船禮拜 
美大　輪船　晚往長江　　　美最時行塘沽　又　　早往膠州　　　美最時行 
　　十一月廿七日出口船禮拜一 
華利　輪船　開往長江　　　　麥邊行瑞泰　又　　晚往長江　　　　瑞記行大亨　又　晚往長江等埠郵船會社代理江寛　又　　晚往長江　　　　招商局愛仁　又　　晚往汕頭厦門　　招商局普濟　又　　下午往寗波温州　招商局北京　又　　下午往寗波　　太古公司通州　又　　晚往威海烟台　太古公司新濟　又　　晚往香港省城　　招商局杭州　又　　晚往厦門汕頭　太古公司連升　又　　晚往香港廣東　　怡和行 
　　十一月廿八日出口船禮拜二 
鯉門　輪船　晚往香港粤省　　禪臣行美利　又　　晚往長江　　　美最時行元和　又　　晚往長江　　　　怡和行江天　又　　下午往甯波　　　招商局 
　　十一月廿九日出口船禮拜三 
琦林愛司克輪船開往長畸神戶　抬泰公司安慶　又　　晚往長江　　　太古公司 
　　十一月三十日出口船禮拜四 
瑞安　輪船　晚往長江　　　　瑞記行定生　又　　晚往汕頭香港廣東怡和行 
　　十二月初二日出口船禮拜六 
博愛丸輪正午十一點半鐘開往長崎郵船株船神戶橫濱釜山仁川等埠　式會社 
 
 

Page 9

 
 
[英美租界公堂瑣案]  
　　日前著名流氓徐金生潛伏洋涇浜畔見滕記昌踽踽獨行突攫其所戴氈帽滕駭極呼救包探邵仁初聞聲而至將徐拘押捕房昨晨解案請究讞員張柄樞司馬商之德繙譯官貝君判責三百板枷示一月○王阿毛行竊陸阿榮家布被一條經包探張寳成拘解請究司馬判責二百板贓給還失主○法國人培益被所雇細崽陳寳林竊去洋銀十八元報捕後由包探倪順泉拘解請究培益未經到案陳供小的並未行竊司馬飭從寛開釋○包探顧福其解王永泉到案禀稱王在美國人邊土利家當細崽昨日竊取邊土利所儲鈔票洋銀四十元報捕後捕頭令小的拘解請究司馬查得原告未到著帶回捕房押候禮拜二解訊○蔣國恒竊取倡婦金鳳玉家金戒指一枚報捕後經包探趙銀河解請究司馬判責四百板贓給還失主○王壽連家被陳甫寳竊去交椅四張報捕後經包探陳根寳連拘獲收贓之田雲生解請訊究司馬判責陳三百板遞解回籍罰田洋銀二元再賠　物四元○董見高行竊陳榮毫陳阿林二家烟袋燭臺等物經包探李四　拘解請究司馬判責四百板贓給還失主 
[法租界公堂瑣案]  
　　前日老北門外耶穌教堂被賊竊去銀盃銀壺等物報捕後經包探查獲竊賊王阿炳詰知各贓質在城内昌泰典因即押往吊出送案請懲讞員杜枝園大令訊鞫之餘某教士投案訴稱被竊之物共值洋銀八十餘元今質諸昌泰僅給洋銀三元明明典夥知是竊贓是以貶價收受大令判將王阿炳枷號一月笞責五百板以儆典夥不予深求○張莊氏偕夫弟張心滿投案遞禀控兒子張巧生不務正業日事游蕩將家中衣物竊出質錢任情揮霍等情大令判責巧生五百板發改過所監禁半年○盛象之訴稱妻子盛陸氏不守婦道乘間逃出被丁錫卿王阿三誘匿長發小客棧中兹由小的尋獲將一吉人扭入捕房送案請辦盛陸氏供丈夫欲將小婦人鬻入花烟館故倩丁致信表兄朱老三向丈夫阻止朱老三及陸氏之兄陸根泉投案伸訴情由大令將盛象之大加申斥著卽具結呈案然後領妻回籍不准變賣王阿三責二百板丁錫卿掌頰一百下○恊順小客棧主沈桂榮容留廣東浪子陳澤生與所私蕩婦梁氏借宿吞烟同斃報請上海縣汪瑶庭大令相騐寺情已詳前報昨日捕頭將沈桂榮解案請訊大令飭卽移送縣署歸案辦理○招商局金利源碼頭上巡丁李阿元禀稱偷兒陸阿三行竊棧中生鐵當塲拘獲送案請辦大令判枷號一月發碼頭示衆期滿笞責五百板○德昌煤炭店主胡德明前控吳如泰騙取貨物計洋銀一千二百元大令訊明交景仲康保出妥爲理處吳乘間逃逸胡迭次求追大令飭提景至案責令將吳交出前日景扭吳入捕房昨日捕頭令傳胡解案吳供供小的保出時曾將田單一紙洋銀二百元托景料理訟事不料景悉數吞没置之不理景供並無此事大令著一并押候復核○匪人倪鳳芝誘領崇明育嬰堂内女孩來滬變賣旋由堂中司事人尋獲控奉大令訊供判罰洋銀十元迄今挺押不理昨日大令命提復訊著理責五百板○賭棍李新甫前因犯案到堂大令判罰洋銀五十元迄今在押多日尚未繳案昨日伊妻某氏投案訴稱丈夫無力措繳求恩寛免大令著再押一禮拜○王祥生控成衣匠朱勝泉竊衣二件大令略詰情由判責朱五百板贓給還失主○席吉甫偕車夫趙子高投案訴稱偷兒劉阿廷潛入家中竊去紫花布數十疋今特送案請辦大令判枷號一個月責五百板○張阿二訴稱小的在護城河畔開設冷店昨被劉金堂劉天寳二人竊去對時表一枚值洋銀五元是以送案請訊二劉不認行竊大令著押候查明再核 
[江蘇官報]  
　　十一月十三日指分江蘇優貢試用知縣汪受榖安徽人由京領照來省禀到理問許寳穗縣丞樊肇崇沈丁文均禀辭赴常鎭河工差指分江蘇小缺先補用布理問王斯沅巡檢黄鴻儒均浙江人試用縣丞完太璞安徽人鍾文奇廣東人巡檢朱士模典史馮維鎭均浙江人均禀知奉撫憲騐看到省十四日三品銜道員用候補知府袁恭宏由江西公幹回省銷差並禀知過道班巡檢鴻翥毛禀謝奉委房捐總局差遣卽到差指分江蘇試用府經歷璩琢章浙江人縣丞章殿榮府知朱　巡檢畢蔚亭章士均安徽人又吳濤金在鎔郎鴻儀均浙江人按司獄盧炳文典史李澤濤均湖南人從九品程緒鋆浙江人未入流吳永錫安徽八均禀知奉撫憲騐看到省巡檢徐垣浙江人由津領咨來省禀到管帶蘇防前營補用都司徐　檀由宜興來儘先都司李標勝禀謝奉委巡緝快船領哨卽日到差十五日候補道朱承昌通知奉撫憲給咨赴都引見卽辭行中西學堂提調丁憂候補知府張預禀知奉委兼管蘇州府中學堂事花翎指分江蘇試用知府沈泗孫浙江人由京引見來省禀到花翎同　銜指分江蘇試用知縣吳明鍔江西人禀知奉江西撫憲給咨先行到省巡檢高其琛禀謝奉委常鎭河工差胡達賢禀謝奉委西路二叚冬防巡查差典史梁朝斌禀謝奉府　代理震澤縣縣丞事卽辭並銷西路二叚冬防巡查差指分江蘇本班儘先補用縣丞張炳震浙江人試用巡檢熊仕華安徽人均禀知奉撫憲騐看到省試用縣丞朱鵬飛浙　人由津領咨來省禀到十六日分發兩淮試用鹽運判唐彭年由京來巡檢胡達賢禀知到西路二叚冬防巡查差鄭金鏞禀辭赴常鎭河工差指分江蘇試用巡檢汪聲沅安徽人由京騐看來省禀到又柯錫型浙江人由津領咨來省禀到十七日花翎都司銜補用守備辦理蘇省塘務秦羅松禀謝奉委撫轅武巡捕差候補守備沈朝榮浙知到葑門路武巡差 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚録]  
　　吏部尚書臣宗室敬信等謹奏爲遵旨議奏事准行在臣部咨送内閣抄出兩江總督劉坤一等奏稱吳縣知縣朱秉成奏叅開缺所遺吳縣知縣係衝繁疲難四項兼全要缺例應在外揀調該縣地居省會政務殷繁且時有發審案件在在均關緊要必須現任實缺精明歷練强幹有爲之員方足以資治理查有青浦縣知縣汪瑞曾才識穩練吏明勤明以之調補吳縣知縣洵堪勝任仰懇天恩俯准以青浦縣知縣汪瑞曾調補吳縣知縣實於地方有裨所遺青浦縣知縣要缺俟奉部覆另行遴員請補等因光緒二十六年十二月十五日奉硃批吏部議奏欽此欽遵抄送到部查吳縣知縣朱秉成奏叅開缺於光緒二十六年四月十四日奉旨後第五日行文按江蘇省照限五十日减半計算應扣至五月十四日接到部文之日作爲開缺日期歸五月分截缺係冲煩疲難調最要缺例應在外揀調兹據該督等奏請以青浦縣知縣汪瑞曾調補欽奉硃批交臣部議奏臣等查汪瑞曾安徽舉人由江蘇卽補知縣補授青浦縣知縣於光緒二十一年七月初二日到任歷俸已滿三年查該員任内雖有經徵光緒二十二年漕糧漕項未完不及一分將來展叅到部例關降調惟據該督等以該員才識穩練吏治勤明以之調補吳縣知縣洵堪勝任等語核與調補要缺之例相符相應奏明請旨准將江蘇青浦縣知縣汪瑞曾調補吳縣知縣銜缺相當毋庸送部引見所遺青浦縣知縣要缺應令該督等另行照例揀選謹將臣等遵旨議奏緣由缮摺具奏伏乞皇太后皇上聖鑒謹奏奉硃批依議欽此 
都察院左都御史臣宗室溥良等跪奏爲請派官員巡城事嘉慶二十三年四月十一日内閣奉上諭嗣後巡城御史缺出著該堂官於科道内揀選公正廉明者每一缺保奏二員帶領引見候朕簡用等因欽此欽遵在案今據吏部奏准請將在京例應題補各官一律改題爲奏例應引見者先行奏補等語兹查巡視東城掌四川道監察御史英壽因病出缺所有巡視該城事務遵照新章奏請簡員巡視臣等遵於滿洲科道内公同揀選得工科掌印給事中慶綿才識明幹辦事周詳堪以擬正掌雲南道監察御史賡颺才具精確辦事篤誠堪以擬陪謹將該二員職名缮單恭請皇太后皇上簡用一員巡視東城事務爲此謹奏請旨奉硃筆圈出工科掌印給事中慶綿欽此頭品頂戴貴州巡撫臣鄧華熙跪奏爲陳明入闈日期恭摺仰祈聖鑒事竊臣接准部咨光緒二十七年貴州舉行庚子辛丑恩正兩科鄉試奏請簡放考官一摺於五月初一日由留京辦事處接奉電旨貴州正考官著吕珮芬去副考官著華學瀾去欽此遵即恭録咨行在案今正考官吕珮芬副考官華學瀾業已到省臣謹遵定例於八月初六日入闈監臨所有臣署日行文件暫委潘司邵積誠代拆代行緊要公事俟啓門之日包封送闈躬親核辦至上下游各路防營均經先飭各將領認眞防範並諭在省文職官及各營練軍加意巡防街道城門以昭慎重除分檄飭遵外謹恭摺具陳伏乞皇太后皇上聖鑒謹奏奉硃批知道了欽此 
吏部尚書臣宗室敬信等謹奏爲遵旨議奏事准行在臣部咨送内閣鈔出前任河南巡撫于蔭霖奏稱寍陵縣知縣江鈞澤病故開缺查有新海防遇缺先補用知縣鄭鴻瑞事理通達辦公勤奮以之請補甯陵縣知縣堪以勝任等因光緒二十七年二月二十日奉硃批吏部議奏欽此欽遵鈔出到部查定例各省知縣如遇告病病故休致三項缺出應歸月選者准其將一缺題補各項候補並進士卽用之員以一缺題補本班大挑舉人又會議鄭工捐例内開道府以及佐雜無論何項到班先用鄭工遇缺先二人海防先一人無人用鄭工遇缺先人員抵補至第四缺海防卽海防先分班輪用一人第一輪用海防卽第二輪用海防先海防先無人仍用海防卽海防卽無人用舊例遇缺先如無人用舊例遇缺再無人過班卽接用各項班次一人知縣一項於本班中先用正途出身及曾任知縣曾任實缺應升知縣者二人再用各項出身者一人又會議新海防章程内開鄭工遇缺先花樣改爲新海防遇缺先所有報捐新海防遇缺先分缺先分缺間各項本班儘先人員仍照鄭工事例跟接次數卯數分别銓補於光緒十五年十一月二十九日奉旨依議欽此欽遵在案今河南寍陵縣知縣汪鈞澤於光緒二十六年十二月二十一日病故應以本日作爲開缺日期係衝簡缺應歸月選先經扣留外補歸二十六年十二月分截缺是月分只此一缺毋庸掣簽杏該省病故休遺缺知縣一項上次用至候補正班止今此一缺查鄭工遇缺先無人用新海防遇缺先上次已積各項出身此次應用正途及曾任知縣曾任應升知縣之人兹據該前撫奏請以新海防遇缺先補用知縣鄭鴻瑞補授欽奉硃批交臣部議奏臣等查鄭鴻瑞江蘇舉人由已丑科大挑知縣簽掣雲南親老告近改掣河南光緒十六年二月十九日到省遵新海防例捐本班儘先補用嗣經丁憂服滿起復例應仍赴雲南原省補用捐離原省改指河南仍歸大挑本班儘先補用於二十四年八月二十日到省復加捐遇缺先補用免試用臣部過班知照於二十五年十一月二十日行文河南省照限三十日減泮計算應以十二月初四日接到部文之日作爲新海防遇缺先到省日期核與補授之例相符相應奏明請旨准將河南新海防遇缺先補用知縣鄭鴻瑞補授甯陵縣知縣銜缺相當毋庸送部引見再該員係捐納之員應令試俸三年謹將臣等遵旨議奏緣由缮摺具奏伏乞皇太后皇上聖鑒謹奏奉硃批依議欽此 
袁世凱片再據藩司詳報准補鉅野縣知縣王萬甡於光緒二十七年七月初六日在署理卽墨縣任病故所遺鉅野縣員缺係外調要缺應留外揀員請補等情詳請奏咨到前護撫臣胡廷斡正在核奏適值交卸移交到臣覆查無異除咨部查照並將員缺扣留另補外理合按照改題爲奏新章附片具報伏乞聖鑒謹奏奉原批吏部知道欽此 
劉坤一片再撫標滬軍營上年因軍務吃緊當飭募補勇丁一百名添足五百人之數以資巡護奏明在案現在防務稍鬆餉項奇絀應將該營仍照成案飭裁勇丁一百名正餉截至七月底止另給恩餉一月俾示體恤原有長夫一百二十名飭裁二十名毋庸另給恩餉由該管帶妥遣歸農除咨部查照外謹會同江蘇巡撫臣聶緝槼附片陳明伏乞聖鑒謹奏奉硃批該部知道欽此 
理藩院片再准盛京禮部咨稱法輪寺滿洲達喇嘛巴克唐阿一缺本部會同盛京將軍揀選得本廟副達喇嘛阿克達春請補遞遺副達喇嘛一缺揀選得本寺托克通額請補又據喇嘛印務處呈報寳諦寺蘇拉喇嘛巴拉結一缺揀選得本寺丹綗請補各等情臣等詳核定例均屬相符謹照依各所報請以阿克達春補授達喇嘛托克通額補授副達喇嘛丹絅補授蘇拉喇嘛理合附片具陳伏乞聖鑒謹奏奉硃批知道了欽此 
德壽片再光緒二十七年舉行庚子恩正兩科鄉試奴才遵例於八月初六日入闈監臨業將入闈日期附片奏明在案兹將民籍旗籍庚子三塲謄出硃卷已經對讀清楚全數批内簾校閱駐防繙譯試卷亦經委員解部奴才遵例於八月二十八日出闈其闈中事務交提調官督糧道周開銘監試官肇陽羅道周炳勳督率辦理併委署撫標右營遊擊成聚駐宿貢院門外巡邏稽查除俟揭曉日將中式舉人題名録另行恭進外所有奴才出闈日期遵照通行改題爲奏理合附片陳明伏乞聖鑒謹奏奉硃批知道了欽此 
 
