# 1896 - 279 - 4908393

 

Page 1

 
 
[重校皇朝經世文編出售] [  圖書集成局代啓]  
　　善化賀長齡先生所輯皇朝經世文編一書分門别類分吏户禮兵刑工爲六門首列學術治體舉凡經世之學可謂賅括無遺其中登選諸公非名儒　循吏閱是書者能得是書之益則亦無不可謂名儒無不可爲循吏可以爲當今士大夫指南之車渡津之筏有志之士皆宜各置一編而一行作吏者更當翻閱始知體國經野之模安上全下之道須於是求也今掃葉山房主人倩本局用新鑄鉛字以連泗紙排印字旣鬚眉畢現無善魚亥豕之訛紙尤白凈如綿如玉潔晶瑩之美裝訂每部計二十四本碼洋四元欲閱是書者請移玉至三馬路申報舘申昌書畫室蘇申掃案山房購取可也 
[繪圖隋唐演義出售] [  圖書集成局代啓]  
　　隋唐演義一書久已膾炙人口雖裨官小說而皆摘取正史筆法清新旣無齷齪委瑣之句泃爲雅俗共賞之書因坊本漫漶故賞奇齋主倩本局鑄鉛排印板旣精工紙尤潔白每部碼洋一元二角欲購者祈至本埠各書坊取閱可也此佈 
[論順天通州某烈婦事]  
　　丙申七月十三日申報紀北通州瑣綴之第九節云某日州之北鄉某村落高粱内有一女屍刴去金蓮之一雞頭肉亦被割無餘露體赤身蜷臥於地地保見而禀報孫直刺親臨相騐飭差四下招認久之並無屍屬到來道路傳言謂此女二八年華丰容絶世幼時許字某氏家今春迎娶過門家貧無可謀生因出外摘取高粱葉突被匪人所窘堅不依從以致死於非命執筆人閱此不禁色然駭旣而惻然哀繼之喟然慨終則肅然起敬爰焚香滌慮正襟危坐而爲之論曰日報所紀中外諸事無奇不有顧未聞一瞬息間令人聞之驚心動魄如此婦者不謂之烈得乎曷爲駭駭則駭夫首善近郊法網宜密何乃有此匪徒兇惡至於斯極也恭讀我朝律例所載如强姦如輪姦如强盜姦淫婦女莫不處以峻法而至於致死婦女則罪尤加等其婦女之拒姦殞命者俱准隨案陳請旌表蓋彰善癉惡之意固如是之嚴且至也顧立法雖嚴而匪徒之犯法者猶時有所聞或在外省邊郡民情獷悍之處則然若北通州爲順天府所屬去京師祗四十里其州屬村落度亦不過去城數十里猶是輦轂之下而有匪徒骩法戕害良家婦女較諸外省邊郡而又甚焉詎不駭人聽聞且拒姦不從因而致死已屬淫兇不法而又斷其肢體剥其肌膚幾如屠豕刲羊慘酷無復人理雖地方官於此等非常命案必當飭捕查拿獲犯論抵以昭炯戒决不任其逍遥法外致此節烈之婦銜寃地下抱恨無窮然而此事之可駭則已甚矣曷爲哀哀則哀夫賢婦無辜生前旣貧困無以謀生而又不幸遭遇匪人罹斯慘酷也生爲女子出自小家所冀仰望良人終身衣食而乃予手拮据比於捋荼首似蓬飛心同蕉捲此其情形亦可憐甚矣重以風姿召禍美色爲殃惟彼狂且遭逢狹路肯就泥塗以忍辱不從刀下以求生遂使玉碎香銷琴焚鶴煮豈是盲風瞎雨爲妒名花無殊斷骼殘胔常埋宿草又况里居不著姓氏無傳采風者末由闡其幽光當事者何以彰其勁節詎不大可哀歟曷爲慨慨則慨夫際此風頽俗靡之會而舍生取義之事乃僅出於鄉間弱女子也人生忠孝節義惟此眞情固結百折不回足以扶植綱常維持名教中國素稱聲明文物之邦士大夫皆以身命爲輕名節爲重近世如粤匪之亂各省軍民婦女殉難者不可以數計乃自前歲中東事起朝廷命將出師水陸大小百數十戰其捐軀報國効命疆塲者自左公寳貴鄧公世昌以下固不乏其人其餘惜命辜恩貪生溺職之輩項背相望一失足成千古恨在當日貪生惜死片念問耳誠能以某烈婦之心處此則將弁能死兵勇何敢逃生統領能死將弁又孰不輕生何圖高爵厚禄建旄擁節之人乃反不如匹婦之能蹈白刃也深可慨也曷爲敬敬則敬夫某烈婦之天姿篤厚未必素讀詩書深通夫義者而能見理明决若此也烈婦以一孱弱女子遭此强暴或甘言餌誘而不從猶常人所能也汨脅以兵刃而終不屈至於慘死自非平日氷雪爲懷超出常人萬萬者烏能及此且彼匪徒固愛其色也愛而不遂以至於殺殆亦利刃在手姑持此以嚇禁遽至弄假成眞耳初非有甚惡於其人何至若斯殘酷此固烈婦之心飲刃視死如歸意謂不死不足以保節而不速其怒又難以必死於是裂眥戟手極口痛詈以激之俾慾念化爲殺氣而後始得死而後死乃如是之慘蓋婦女不幸當此境地固有欲求速死而惟恐不得者古云慷慨捐軀易殊不盡然天壤之判人禽之分亦第一念之之死靡他耳由是以思詎不大可敬耶旣駭且哀旣慨且敬是不可以不論 
[諭旨恭録]  
　　七月初九日奉上諭昨日道旁叩閽之湖北民人盧炳堂著交刑部嚴行審訊欽此同日奉上諭劉樹堂奏故員虧短庫欵勒限無完請飭查抄並提家屬審辦一摺河南已故前署虞城縣知縣李洪虧短交代正雜各欵二千七百餘兩前經劉樹堂奏叅革職勒限該家屬如數完繳迄今限滿分釐未完潛回原籍實屬玩視庫欵著順天府將該故員原籍家産嚴密查抄並由該撫飭提該家屬及經手丁書人等審明是侵是挪按限嚴追一面飭查該故員歴過任所有無資財隠匿一併查封備抵以重庫欵餘著照所議辦理該部知道欽此○初十日奉硃筆稽察廂黃旗漢軍旗務著繼恒去欽此○十一日奉上諭御史宋伯魯奏畿輔水災請煮粥賑濟等語前因永定河漫溢畿輔被災業經諭令王文韶孫家鼐等妥籌撫恤所有近畿被水村莊卽著孫家鼐等迅速派員查明災情輕重辦理急賑毋任災黎失所欽此同日奉上諭御史宋伯魯奏五城咨送竊案如贓證不符請由刑部仍咨該城御史查覆毋庸票傳司坊官赴部面質等語著刑部妥議具奏欽此 
[運河水漲]  
　　揚州訪事友人來函云揚屬運河水勢迭漲經運憲江都轉派員將歸江各壩中之璧虎攔江兩壩先後開放等情已登前報兹聞上游來源仍異常洶湧滔滔滾滾逐日繼長增高東堤又形岌岌堤工總辦何觀察親駐工次督率巡防昕夕不敢稍懈江都轉亦疊奉漕督松漕帥排單飛札大旨謂伏汛已過來源未减迅將未啓之歸江各壩再行酌開以資宣洩而保東堤等語蓋下河各邑早稻雖已登塲而晚禾之未刈者甚夥故不得不竭力保護東堤也都轉奉檄隨於日前又將東西灣金河灣儲山鳳皇橋等壩次第開放計前後已啓六壩矣十六日聞諸官塲中云昨晚據河營汛弁又報運河水長現都轉已准備開放東關外沙河大壩此壩從不輕易啓放非水勢至急不開緣壩之内外高下懸殊丈餘將來堵築匪易且經費亦較他壩爲多現聞已飭派員弁將壩之兩邊裹頭預爲做好留出金門若干視連日水勢如何以便相機啓放則今年水勢之大已可概見矣 
[牛莊秋信]  
　　據訪事人雁帛云通江七月初一日信該處長水八尺扑岸盈堤幸各棧房先期防範豆囤全堆高阜之區未遭淹没鐡嶺信長水甚大街市水深二尺餘貨物略有損傷尙無大碍營市連日北風天氣驟凉早晚已御 
 
 

Page 2

 
 
棉午未亦須穿夾計今年夏炎未酷時症尙少惟瘧痢兩種較多耳○上年倭人入營佔住厘局並將河沿分局卡房拆毁今春將軍派候補道榮觀察到營總辦釐捐奈局房僅存四匡門牕全失分别修造添置器具費用較大邇因整頓各務清剔樍弊多用司巡親兵等所費尤鉅禀明後軍憲令其自行籌欵六月初邀大會各商再四商酌婉轉互勸議定進口七厘捐略加火耗以七三五完納定期一年限滿停止後不爲例大會各商俱是將本求利祇期官府果能俯恤商情自無不仰體憲意當亦應允惟釐局會辦委員查友三明府前因查追上年厘捐怨聲載道月初由局出硃諭一道令船店報捐將船住何店貨卸何家分晰註明各船店會商以一船之貨分卸數十家或隨到隨賣向無一定之規船店代交捐項别無行用自備貲斧賠貼紙張偶有筆悞動遭批罰據情禀請自初十起歸各商船自行投局求裝總辦准免船店經報詎榮總辦接閱禀詞茫然不知傳聞此皆會辦所爲六月初省垣有人來營云局員有密禀斗秤捐一事恐須照准詎初八日厘局果傳大會給閱將軍告示抽斗秤捐糧豆每百石捐二十五吊其餘各貨照買賣市價每百吊抽捐兩吊令大會遵辦當奉查委員飭令各商云能辦亦辦不能辦亦要辦聲色俱厲大會不敢多言而起連日遍請各帮會議未知若何但通商口岸向無斗秤捐名目南省斗秤經紀爲客奔走說合成交故有用錢今華洋雜處洋商貨物例不抽捐貨物同在一家孰洋孰華從何分别如華商之貨情洋人出頭承認官雖明知影射亦無法可施况捐數太多百分抽二彷彿半稅商民紛擾狡黠者冒託洋牌良懦者畏而却步日近長安遠商情困苦無可告訴徒貽笑於外邦而已餘容續布 
[漢上秋鴻]  
　　據訪事人竹簡云今春漢鎭天花盛行小兒夭殤不少最奇者髮蒼而將白齒摇而欲落之輩亦復多罹是刼眞爲歴來所罕見乃痘症甫平而瘟症旋踵以起當伏暑天壽器作坊片板無存其盛可知街坊賽會造船以送瘟卒莫能如願幸刻下凉風荐爽暑氣全消疫氣不送而自退大可喜也○鄂督張香帥業委某武員在城外黃華館招募護軍五百名耑擇青年子弟之身材魁偉面貌厚澤者迄今數日中選者無幾或云此名武備軍與金陵所招之自强軍同一用意○棉花爲漢上大宗生意上游如雲貴川湘諸省辦花之商咸麕集漢上日來天久不雨棉正花時恐難起色幸未幾迭沛甘霖槁者復蘇枯者皆活據鄉農言轉瞬收成雖不能十分遂意然亦不致大虧○設閘所以防水患也水盛則將閘門緊閉水退則將閘門洞開此理之常乃近日内河外江水勢湧退而武昌漢陽漢口諸閘門仍深鎖未啓是以各處溝路積水皆盈兼之連日大雨如注行潦無處可洩汎溢街心行者咸指康衢爲蜀道不知司閘官役何不具禀官長將閘門洞啓使積水早通耶○漢邑文新碼頭劉姓烟館中有蠹役王某誣指吃烟之某作竊某不服自到而死嗣經薛誠伯邑尊察悉其情業將該役拘案科以應得之罪聞者稱快○汴省周家口一帶今夏蛟患迭起該處土宇崇高勢如建瓴水雖漫過未遭大害惟與鄂省孝感接壤地漸平原水卽以此爲壑洪流一再淹及被災殊甚幸現在積水已消聞將來晚稻尙可冀有收成云 
[小秦淮打魚歌]  
　　揚州采訪友人云調署瓜州鎭總兵高鎭軍光効前因海疆不靖經前署兩江總督張香帥檄飭統率湘軍南字營駐守揚州五臺山兹者劉峴帥以實任瓜州鎭總兵彭鎭軍業已履新遂檄飭高鎭軍仍回鄂省本任所遺南字營統領一差遴派記名提鎭張軍門國林接統本月十一日軍門由白下捧檄來揚接受關防升帳視事當軍麾之遥蒞也帳下貔貅列隊河干恭伸迎迓旌旗蔽野甲仗連雲備極嚴肅整齊之致云○今夏中伏後酷熱異常自入新秋居民間有患　螺痧等症者於是好事者每就本坊醵資賽會或賃空屋或度隙地搭高臺結彩張燈雇香火演唱各種淫詞艶曲美其名曰太平勝會實則無非藉飽私囊也香火所誦之詞非經非懴字句鄙俚幾令人入耳難堪有時復塗面掛鬚如戲劇中之金鈎李鬍子有時更將男作女易弁而釵脂粉亂塗裝出鳩盤茶母藥又惡狀小家婦女每喜往觀無夜無明圍坐如堵非特壞風俗害人心抑且匪類乘機攫物打降或向小妮子恣行調戲鞋杯口琖穢褻不堪安得賢有司嚴查而厲禁之庶妖言惑衆之流不敢肆行於化日光天之下乎○邗城北鄉司徒廟一小鎭集也鎭有小香店主某甲某日飯後無事約集同街某雜貨店夥某乙往水次泳游載沈載浮意甚得也此塘四面雖淺而中央甚深甲偶不經心誤入深處乙急以手援引不料二人同占滅頂之凶岸上人見之立招善泅者入水拯救見甲乙尙在水中緊抱不釋迨拽之上岸則已腹大如瓠體冷於冰矣水懦易溺不誠然歟○仙女鎭爲米商薈萃之處繁華富麗無異邗江每年五月間好事者例有迎賽都天神會之舉今歲米木等業改遲至本月初八舉行核定十一日舁偶像回宫其有籍隷四明者更就寗波會館中徵召名優登臺演劇一時紅男緑女萬人空巷携手同觀距鎭里許三閘地方某姓渡船滿載多人中流沈下幸各漁舟急爲援救船中人得慶更生亦險矣哉至戲塲内兩旁看臺傾倒壓傷數人有二人業已骨肉如糜恐不能保全性命矣○揚屬甘泉山一帶高田全賴雨水灌溉因今年雨水較多較爲豐茂至下河各邑先雖略受淹浸旋卽消退故收成尙不十分歉薄刻下早稻卽農家所謂四十子六十子者業已登塲捷足者已運至仙鎭等處出售昨聞仙鎭新榖開盤上白者定價三元二角有奇雖較上屆稍昻然後來者果能源源不斷價當有减無增此皆箇中人語也至本城陳米則仍四元八角大約須俟各處新米紛至方可稍貶云 
[退省菴尋秋記]  
　　杭州采訪友人云浙省租界設在拱宸橋外離城十五里之遥大憲派院軍營勇在彼平治道路業已竣工惟路上鋪砌亂石碎磚則由稅務司雇工興築小工自本地招集工頭由滬上雇來現已築有五里之遥坦坦平平如砥如矢拱宸橋東畔營造店屋己落成者數十椽其餘尙在斧斤從事其中設有茶樓鹹肉店南貨棧茶食鋪裝飾無異申江其西岸則租界綿長約十餘里路闊二丈有奇○自六月中旬後連日陽光普照熱氣蒸人四野田禾勃然而發刻已結穗纍纍矣惟霖雨未得沾濡農工不免昕宵戽水至本月十五日午刻天大雷雨入晚未息從此豐亨可慶足以望慰三農矣○前兩浙運使惠菱舫都轉靈柩回旗由下馬頭登舟仁和塲沈福祉鹺尹承辦此項差務并恭送至申廖中丞亦派親軍二十名沿途護送○新選處州府同知錫子勤司馬係滿洲廂黃旗人現已領憑出都於本月初十日到省暫寓於洋壩頭聚奎堂客寓中因途次受熱須服藥調治故於禀到日卽請病假五天○請補龍游縣典史程煒現奉部覆准其補授藩憲卽行飭知○管帶仁勝右旗楚軍候補都司李都戎家相駐紥臨安前因巡哨之便來省禀見中丞刻已辭回防次矣○署運憲王心齋觀察於差委一切悉秉至公現委候補運副祝分轉辦理餘姚緝私蔡分轉德培岱山緝私皆係應輪到班論者咸服都轉之公焉○杭地霉雨兼旬江潮頓漲冲溢塘上中西兩塘梢有損壞道憲鄒觀察特委塘工提調李小亭太守前往勘工以便赶緊興修○衢州府屬之西安龍游江山等縣因該處紳商集資禀請試辦煤礦已蒙批准現在田功甚忙又恐於農務有妨叩求緩辦大約須在九月間方可動工也○杭省自上月十九日晴正後至廿八日始得大雨已旬日矣現在又閱八九日湖田雖不十分望雨而農民已不無車水之勞山田溝洫所通積水無多待澤甚殷初七日午刻陰雲四合雷車輾轉至兩點鐘時雨師命駕而來急點飛濺約歴一時之久○湖州碧浪湖爲郡中水利所關現因堤防坍塌由府憲禀請修理刻奉藩憲委馬秉鈞司馬前往估勘工程 
[潯江絃韵]  
　　九江采訪友人云天久不雨農民盼澤情殷九江府尹西庚太守德化縣慶西垣大令出示禁止屠宰齋戒沐浴召集僧道就府城隍廟設壇祈沛甘霖至本月初十夜細雨如絲未幾卽止目下陰雲四合暑氣潛消白叟黃童當不愁道旁觸熱矣○原任山西巡撫劉景臣中丞去歲薨於位前丹介弟康侯孝廉扶柩回原籍卜葬東門外仁貴鄉邇者節屆中元孝廉復召集僧徒誦經追薦并雇紙紥匠紥就房屋八進閈閎高大如撫署一般旗竽鼓亭官廳客座匠心别運位置天然嘻如孝廉者其可謂善於媚鬼者乎○江西藩司翁小山方伯札飭各屬興辦 
 
 

Page 3

 
 
蠶桑德化縣慶明府遂於某日就署中設席速各帮紳士勸令輸捐計是日共得朱提四千兩一俟繳齊卽富禀請道府憲委員運解至省垣矣○九江府憲尹太守奉檄抽收鴉片烟燈捐委典史熊雲峯少尉保甲局員羅海源方茂齋兩少尹辦理其事隨飭地保開具花名計城内外多至有三百餘户某日太守委嚴鴻波少尹開辦土藥捐俟有端倪卽當設局○新關稅務司馬君示諭八月十五日開辦郵政局○德化縣慶明府以臺基倡院等藏垢納污之處最易釀成事端遂飭史永廷抱戎長發出示禁約凡屋主不准租與龜子開設倡寮臺基如違將屋充公并按律治罪 
[新橋命案]  
　　前日有鄉人從西鄉新橋來述虹橋鎭有地棍聚衆賽會誤聽謡傳釀成械鬥一事據說距虹橋不遠有湯家弄石垠上垠下垠共十三村於十七日醵資賽會哄動四處忽有無賴謡傳謂虹橋鎭北有綽號爛東瓜與某武生有仇說十三村聚衆結盟借會招摇伊將糾人截拿送辦等語會中人不知如何誤聽卽請某武生商議以爲若待彼來必定吃虧不如先下手爲强隨分持各種器械蜂往虹橋鎭北找等爛東瓜無着店鋪居民見來勢洶湧旋上門罷市有某甲在烟館内走出探視忽被打倒甲扒起後跑過橋面往蒲肇河内躍下欲圖游水逃逸旋爲黨衆繞赴彼岸用槍猛戳下水致斃其命 
[遵查電桿]  
　　前年中日有事松太一帶沿海風鶴江海關道黃觀察特請就乍浦金山衛川沙沿海各處移撥防營駐紥一路設立電線分設電報房直逹城内和議告成内各防營分别私撤而電報房尙在電桿矗立海濵日久損缺經黃觀察禀請南洋大臣劉制軍批准將電報房裁撤以節經費所有電桿飭令地方官會營酌派兵役認眞看管本縣黃太令奉札後立卽移會提右營廖叅戎酌派弁兵前往查察一面飭差薛貴傳諭各圖地保開明電桿數目隨時稽查勿使稍有損失現已遵照辦理矣 
[書院月課]  
　　昨日本城敬業書院道署課期先期飭備試卷一切臨晨委署海防同知葉司馬大莊鳴騶蒞院點名給卷諸生均肅靜無譁領卷畢少頃命下各題照列於後生題知及之仁能守之一章童題當暑袗絺詩題虚懷若谷得懷字五言八六韻 
[東南盡美]  
　　江海關道黃觀察於昨日十點鐘鳴騶出新北門至法總領事署答拜吕班白紹兩君法捕頭克君飭謝副捕頭帶領通班西捕擎鎗鵠立觀察茗談片時卽興辭而出至十一點二刻新舊領事吕白兩君偕繙譯祁蘭二君各乘馬車赴張氏味蒓園應黃觀察請讌陪座者爲法讞員鄭大令肴陳水陸美盡東南至日薄崦嵫始各興辭而散 
[魂旐南歸]  
　　前江蘇臬憲升任山西布政使陳舫仙方伯殁於山海關營次其靈柩將次蒞滬等情已紀前報昨日鐘鳴八下招商局新濟輪船抵埠方伯之公子輩由津扶櫬南旋停泊金利源天津碼頭上海縣黃大令預飭家丁在碼頭伺應靈柩並不登岸定於今日過威靖兵輪送回湖南珂里擇於廿四日在西門京江公所開吊黃大令已飭辦差家丁在公所前搭蓋東西轅門懸燈結彩屆期必有一番忙碌也 
[憲示照録]  
　　欽命二品銜監督江南海關分巡蘇松太兵備道兼管銅務加十級紀録十次黃爲出示曉諭事照得蘇州河爲蘇浙行船來滬要道近被該處業户居民在河道兩岸任意建造碼頭浮橋堆放木料並有一種破壞船隻常川在該岸停泊以致河身日漸淤窄船隻擁擠不堪現在蘇杭開埠通商華洋商船來往日見其多若不及早設法清理極爲整頓難免撞碰滋事當經本道會商稅務司擬自河口起至新閘橋止一帶河面併歸理船廳稽查管理酌擬章程六條禀奉南洋大臣兩江督憲劉批准照辦除函致稅務司理船廳遵照外合亟出示曉諭爲此示仰圖民人等一體知悉自示之後凡在該處停泊建造一應事宜務各遵照後開章程辦理毋得有違致干究辦切切特示計開一凡理船廳管理蘇州河界叚自河口起至新閘橋止均歸海國理船廳水巡稽查管理二凡無諭行人如有打樁建橋設立碼頭以及浮橋等事務先報明理船廳批准可照行否則一概不准擅自工作三凡一切木料等物應均不准堆放該河南北兩灘四凡查明無事之船不得停留如有停泊致碍河道者應得勒令立卽移開五凡此河界叚之内無論潮漲潮退之時所有中央船路不得有船停駐倘有不遵應卽照章罰辦六凡居民船户人等如違以上各條應由水巡勇拿解會審公堂照例科罰或子懲辦光緒二十二年七月日示 
[工匠跌斃]  
　　楊樹浦橋東首某洋紗廠建造房屋前日下午水作匠學徒某甲從屋面失足墜至平地衆工匠急往俯視豈知早已魂遊地府候赴知家屬然後殯殮 
[滬南談屑]  
　　小麥船夥劉啓發前被江北著名流氓小羅夷子大和子在南市生義弄小烟館内將衣服攫去劉至十六鋪中局喊控李蘭史二尹飭局勇恊甲往拿當被逸去二尹大怒限該勇等三日内拿到究辦該勇等卽托十六鋪汛捕陳金四處尋緝昨日小羅夷子在城内凝暉閣啜茗被汛捕瞥見向前拿獲解至十六鋪中局歸案訊辦二尹飭責三百板解縣重懲原告劉啓發曾至局吵閙判責手心四十下○昨報本縣黃大令飭差范錫昆協同十六鋪地甲裘鎭至蔡楊弄拘拿翁正南及王阿元解縣究辦一事兹悉翁等在滬南一帶開設臺基及爲水販蟻媒被人告發想一經解案三尺法必不爲若輩寛也○滬南藥業公所每至秋間建設太平公醮至晚有各色奇燈在街迎走本年聞已定月之廿五日舉行想屆期必有一番熱閙也 
[元芳案結]  
　　元芳洋東控買辦鄭程先虧銀七萬餘兩請傳程先之子光策光憲審追中西官著光策等將程先在日被人所欠逐細開帳洋東可代追索等情已紀前報昨日早堂元芳洋東仍偕律師小威金生到堂申稱鄭光憲曾於前日到本律師寫字房言及此事情愿接做買辦將所得利銀及辛俸拔還欠欵本律師卽與元芳洋東言明洋東亦甚樂從惟須先付現銀二萬兩其餘五萬餘兩則可情的實保人作保於三年内清還而光憲所抄之各家欠欵約一萬二三千兩洋東情愿代索歸還與否仍聽光憲如此則鄭之住房可以不動别駕商光憲是否如此意見可仔細供明光憲所供與威律師所言無異别駕又謂現在元芳買辦已由何碧山接做何願意否何稱願意况程先在日均係至交今惟願此事早了斷無不肯讓還之理惟他日倘有别就則不能仍帮光憲别駕亦以爲然乃商之薩副領事著光憲於兩禮拜内須將二萬兩現銀交清至保人則須於一箇月内尋妥倘一人不能當此重保則兩人亦可鄭光憲遵諭而退 
[縣案二則]  
　　文生胡光點控沈長福侵佔地基等情昨經蔣刺史訊據胡供本邑文生所有虹口基地一方從前由沈松林買來時立有界石四旁留出餘地尺許謂是後來打笆修枝楊圈或開溝等用均在自己地上不知此實受愚目下沈長福施毘連文生地旁起造房屋竟將留串餘地估去築墻反將界石拔立文生地上後來邀請亭耆往丈實在缺少旋被沈長福妻子及伊婿瞿龍龍等恃蠻毆打致被打失眼鏡時表撕破棉袍領衣等物估值洋五六十元現求往勘押拆沈松林供將祖遺基地賣與胡姓當時立界確讓出三尺現被沈長福佔去造房是實沈長福供此地得諸宋周氏計九分六釐六毫與開胡裕昌木行主胡姓地相連現在造房並未佔他胡姓來丈妻子與婿向之爭論不敢毆打求恩斷宋周氏供此地實賣與沈長福現在是否佔地並不曉得刺史謂兩造壤地相連均屬鄰誼勿因細故致傷和氣若待勘斷拖延時日兩造均不便宜况讓出三尺餘地究已爲沈造房佔去若令押拆則成功不毁判令沈長福出洋三十元給胡兩全體面胡光點又稱錢財地皮均是小事特沈婿瞿龍龍係著名流氓現收禁内監瞿桂寳之子不應逞兇毆辱斯文應請飭提嚴辦刺史謂爾係讀書人應得明理此種兇徒只得犯而不校不宜結仇不如照斷一了百了胡沉思良久始允所有沈長福洋三十元自願於八月二十送交胡處分别具結完案○淮揚道札提謀斃親夫兇孫童徐氏案内之蟻媒翁正南昨由原差指提到案由蔣刺史升座據原差薛貴等禀稱恊甲在菜秧弄三媽媽家將翁拘解請訊翁正南供此事不知 
 
 

Page 4

 
 
底紀一再研詰始稱童徐氏曾住伊家數天並不知是逃出要犯後來要借盤費兩元小的因見他貧苦尙借給他去後亦不知他下落刺史怒其刁狡喝笞二百五十板據稱童徐氏大約向顓橋一路去的現願帮尋刺史怒謂爾係積慣蟻棍從實供明尙可輕减翁供以前改過蟻媒兩三次遂判著原差帶同地保押令翁正南速赴顓橋一帶將童徐氏緝獲解案 
[美捕房紀事]  
　　江北人張扣子前晚十二點鐘時躑躅北河南路適包探倪順泉巡至以其情節可疑當卽拘至捕房由身畔搜出當票十餘紙詰其是否竊得哄稱爲滿庭芳某燒餅店餅司此票係趙林山寄存捕房仍遣倪探將趙拘至詰問之餘知被寃攀當卽釋出將張押候吊戰送廨訊究○昨午有甲乙丙三流氓雇坐劣馬三匹在天潼路往來馳驟經四百二十八號四百三十號二華捕攔住兠拿甲等見勢不佳均棄馬奔逸捕卽將馬三匹牽至捕房查罰○御者金阿生昨日上午駕四輪馬車一輛疾馳至北蘇州路將小車夫陳富林撞傷經走街捕拘送捕房捕頭見陳略受微傷令自投英公堂控告金卽釋出○昨晨有未捐照會之貨車一輛堆裝貨物行至西華德路經四百七十四號華捕拘送捕房捕頭令車存捕房車夫釋出補領捐照領回 
[助賑摭要]  
　　災區需賑迄未竣期兼之秋陽以暴彼枵腹無依者更形焦灼所幸肫誠救世慷慨輸資闓澤是霑活人洵無算焉松江張家村細林居士爲尊閫病求速愈洋一百四十元劉鳴復善士由新泰厚來規元一百兩陳書田善士遵尊堂遺囑規元一百兩候選同知張子濬氏求病速愈洋一百元竇善士鏞求病速愈洋一百元章可聞善士求長兄病速愈洋一百元壽華氏因發熱有汗延久不退許願漸痊求早日復元洋八十元吉陽孫叔子爲兒女病愈完願洋七十元銅洋一元無錫逹源莊仁丈募徐益齡善士洋五十元尤善士祖瀛爲尊閫病求速愈洋五十元太倉戴善士國鎔求保病愈平安洋五十元退盫主人求弟病速愈合家平安洋五十元光裕堂任善士求病速愈洋五十元委解拯濟倫紀攸關種德自能降福康强載頌迎祥悉本行仁抑且奉遺命於萱堂甦餘生於蔀屋及時培植定能渥沐神庥也上海北市絲業會館籌賑公所制施則敬誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨早堂瑣案]  
　　包探奏少卿禀稱日前有劉心一到悅生洋貨號買物司帳鄭麗清以劉洋係銅質互相爭閙當經華捕拘入捕房　以洋十元保出次晨解案因劉未到定於今晨覆訊爲特傳案鄭供訴前情劉則衣冠投案供稱在滬生理二十餘年向來安分豈有混用銅洋之事因鄭言欲將監生送捕懲辦以致爭論詎鄭先擲算盤繼擲墨水瓶監生用扇遮隔幸未傷及頭顱而宫扇與白羅衫均已染污嗣又多人叢來毆打遍體受傷言次袒衣請騐旋陳杏雲投案作証供稱當日過悅生店聞其吵閙入視見劉被多人毆打曾經上前勸解求鑒鄭麗清又謂墨水瓶係劉自取擲人倒在身上况伊之銅洋當卽交伊掉換伊堅不允店中規矩向不敢毆人求鑒别駕以事細微由兩造均不能心氣和平致以肇釁且均屬體面人何必因此肇訟遂商之薩副領事一併斥釋○秦包探又解顧阿寳到案禀稱此人日前挖開王阿有之門竊去金戒四只及金圈銀表綢衣等經小的查吊原贓金圈綢衣質洋後票已撕毁無從查吊惟在顧身畔搜出洋八元九角一併解案王供在輪船生意前日適不在家被顧挖開後門竊去金飾等件今求給領顧供崇明人行竊該死叩求恩典别駕以顧係過犯判責二百板管押四個月然後遞解回籍○包探趙銀河禀稱王春根專在四馬路青蓮閣等各茶寮乘間行竊茶客衣物經小的查獲自認曾竊王仁寳等官紗長衫三件綢衫一件今連原贓送案王仁寳等投案領贓王春根供本邑人以後不敢再犯求恩别駕判責一百板各贓分别給領○郁阿根竊取陳阿根之布衣一件由包探孔阿才緝獲人贓送案陳投案領贓郁供與陳爲鄰偶然貪小求恩寛宥别駕判責一百板○包探范進才禀稱王阿才竊取姜阿元家綢衣水烟袋經小的查獲贓物忽有江阿茂出爲霸阻堅稱王之水烟袋是伊叔父之物小的著伊交出此人則又不能一併送究姜投案領贓王阿才供認行竊江阿茂則稱一時悞聽人言致與包探辯論求鑒别駕著各責一百板○包探施奎江禀稱過犯徐雲卿昨日糾同喬阿富孫福金蔡金生等向婦人吳孫氏以打醮寫捐爲名勒詐洋三元當經該氏報捕由小的拘獲送究吳孫氏投案供稱丈夫在捷報館排字常不在家徐雲卿係著名流氓曾經用刀戳人與小婦人爲鄰屢次借洋不遂此次糾人來家將小婦人毆打無奈當給洋三元心有不甘投捕控訴求鑒徐雲卿供爲盂蘭會向伊寫捐並無强借之事喬阿富等同供隨徐帮忙餘不知情别駕着將徐雲卿管押二个月餘人斥釋○寗波人甘阿來向爲馬夫失業後無資餬口遂學作三隻手生涯昨經包探張阿五查獲向之根究直認不諱計自三月間至今共竊中西人計十五户衣服洋傘水烟袋等件尙有没票數十張已不能吊贓矣送案請究洋人苦能華人鄭六齋投案領贓甘供慈谿人向爲馬夫失業後遇一人係此中老手衣物均伊所竊小的實非内家求鑒别駕得供判將甘阿來責二百板管押四個月期滿遞解○挑糞人王阿大每晨至虹口捕房倒糞前日竊取副捕頭來姆其之板烟筒一枝洋刀一柄適爲二百零四號華捕所見當塲拘獲昨晨解送公堂王供貪小不合叩求恩典來副捕頭以房中尙失去别物可否帶回由包探再行細查别駕准之 
[法捕房瑣事]  
　　前日長江輪船抵埠包探上船查緝拘獲竊賊一名身畔搜出當票數張并有鋪陳等物捕頭命押候吊贓解案訊究○洋行街某海味行雇挑夫五人至金利源碼頭挑運油魚及至棧房檢點缺少二捆值銀數十兩當向挑夫盤詰中有一人已乘間逸去遂將四人抱送捕房捕頭飭候解案究辦○彩視街廿四號門牌某姓所開洋鐡店前晚擅留迷失路途之八齡女孩一名並不投報捕房事聞於法捕頭飭人查詢據稱已被某米店老嫗領去捕頭着交領孩之老嫗研究是否冒領○前日有十三齡之孩子一名迷失路途經巡街捕帶入捕房昨由克捕頭訊問據稱天台縣人名陳義居隨其叔來滬途中失散捕頭命暫留捕房待家屬認領 
 
 
 

Page 10

 
 
   
 
 

Page 11

 
 
[光緒二十二年初九日京報全録]  
　　宫門抄○諭旨三道録前○直督王奏已故藩司戰功卓著懇恩從優　　　　　　初八日刑部都察院大理寺正紅旗值日無引○見○許應騤謝署禮部尙書恩○興伯請假十日○關防衙門奏十五日大高嚴拜表攔公行禮○召見軍機李端棻○○直隸總督臣王文韶跪奏爲遵旨查明已故藩司戰功卓著籲懇天恩從優賜卹以　勤事而慰忠魂恭摺具陳仰祈聖鑒事竊臣於光緒二十二年四月十二日承准軍機大臣字寄四月十一日奉上諭上文韶奏統　湘軍藩司陳湜在防病故並請將該軍酌量裁撤各摺片覽奏均悉湘軍人數較多久留無益著卽陸繼妥爲遺撤毋再遲緩陳湜從前頗著戰功並著詳晰查明具奏將此諭令知之欽此遵旨寄信前來臣查已故江西布政使陳從自從軍以迄赴援前後四十餘年任軍事最久其間轉戰江西廣西安徽江蘇山西陜西甘肅等省功與王鑫蕭啓江劉連捷諸將相將而勞勩廻之臣官湘日久於陳湜生平本末頗能知其大概又有曾國藩曾國荃左宗棠諸臣奏疏具在燦然可稽復據該軍分統各官臚舉其生前戰蹟詳晰禀踈俱屬信而有徵謹爲我皇上縷晰陳之其始從軍也自咸豐六年募湘勇從曾國荃援江西克復安福萬安等縣乘勝進攻吉安曾國荃以父喪回籍陳提帶領其衆糧盡援絶自月二至六月無日不戰無戰不克軍抵固江之竹江清陳湜以晝夜不得眠食至取破屋中猪糟食之軍將潰陳湜斬二人以徇乞米貸康拮据經營軍心以固八年正月蔣益灃募師援廣西隗從方以父憂家居益灃强之行乃募新中等營以從一鼓而克平樂已而賊竄大灣車埠村桂林戒嚴蔣益灃命諸軍分道進攻而自率大軍繼之以陳湜爲前驅由西路進有石橋爲賊所斷天又大雨陳湜俟少霽卽取包巾縛竹而渡破賊壘遂北三十餘里遂連克蘇橋平機石灣土匪從蔡益灃攻柳州克之旋以病歸九年逆酋石達開竄湖南寳慶號稱六十萬長沙戒嚴撫臣駱秉章檄陳湜募千人出祁陽往援軍寳慶城下大小八十餘戰足受兩傷屢瀕於危嗣李續宜白湖北來援合軍進剿寳慶祁陽等處遂得肅清十年曾國藩檄陳湜赴皖率吉後等營助曾國荃攻安慶陳湜以安慶合圍賊來援必速乃塞樅陽口以蓄湘水祗發守集賢關一路援賊來阻於水而退及僞吳王陳玉成率衆逼菱陽以小舟饋糧我軍亦以砲划擊之陳湜復與曾貞幹蕭孚泗憑濠衝突以少擊衆血戰却之傍水築壘以固城賊陳玉成死力來爭我軍且戰且守復分軍襲賊後賊氣大阻溢克安慶旋奉檄益以馬步十三營乘勝東下十月與劉連捷蕭孚泗等克無爲州及運漕鎭東向同治元年二月與蕭孚泗敗銅城閘之賊殲逆首何雅林於陳四月破銅城閘賊壘克巢縣含山及雍家鎭裕溪口奪取西梁山先是陳提於咸豐十一年聞訃丁母憂禀請奔喪曾國藩手書慰留苦戰之餘繼以哀痛憂鬱遂有臂癰之疾至是乞假葬母歸甫數月曾國藩馳檄飭募勇援江寍乃力疾而行至金陵與曾國荃商攻城策非合此圍不可欲合此圍非先得九洑洲以斷其接濟不可上其策於曾國藩從之是時僞忠王李秀成自蘇州來援以六萬人趨江心洲截我運道陳提與蕭孚泗易良虎等擊走之運道賴以無阻其後李秀成偕僞侍李世賢等率衆援金陵號稱百萬在濠外列數十重掘地道以困我師陳湜率吉後兩營獨當前敵火發墻坍賊乘缺口猛進陳湜與蕭孚泗竭力堵禦以火藥數桶轟賊賊死無算遂不得入又經陳湜劉連捷諸軍分路而出與蕭孚泗彭毓橘兩路來擊踏平賊壘數十座追至牛藍山援賊數十萬遂由儀鳳門夜遁渡江二年四月我軍分路攻雨花台石城陳湜當中路夜蛇行薄石城下束草塡濠克之羣賊大亂陳湜等追至上方橋逼賊入水死者無算斬馘數千曾國藩以陳湜聲威大震檄令總理金陵營務節制西路各軍西路多阻於水必得江東橋乃可進兵賊於要路建石壘負固拒守攻之不能下陳湜乃修攻具造浮橋傳令軍中蓐食某日四鼓當進攻至期不出如是者三八月十一日夜風霾蔽天度賊稍懈亟選銳卒數百涉流而渡匿壘下又裹太噴筒望空飛擲賊方驚眩不已所部陳必友等已衝浮橋而過晏恭山等自右路抄出壘後吳隆海等自左路抄至旱西門陳湜自督大隊繼之復中砲傷裹創疾進與諸將抽刀督戰士卒不敢郤顧前後夾擊殱賊殆盡遂據石壘由是而印子山七甕橋紫金山各要隘皆下三年三月金陵長圍旣合掘地道三十餘穴皆無功陳湜言於曾國荃謂地勢須從龍廣山而入從之六月十六日地道旣成火發城坍官軍四路分攻陳湜率各營攻旱西水西兩門僞忠王李秀成方率死黨向旱西門奪路而逃陳湜督隊迎擊阻不得回清凉山我軍緣城而登遂奪取水西旱西兩門忠酋賊衆隠匿民房中陳湜麾兵搜殺殆盡金陵全城克復陳湜先以積功洊保至道員加按察使銜並蒙賞給著勇巴圖魯名號至是奉旨交軍機處記名遇有按察使缺出請旨簡放此陳湜轉戰東南各省並克復安慶金陵各省城之實在戰績也四年正月奉旨補授陜西按察使旋調山西按察使旣至晉奉旨查看潞澤蒲解等處山河要口籌辦防堵事宜以臬司兼總軍事山西兵弱餉絀乃陳增兵造船减京協餉五事撫臣據以入告奉旨嘉許陳湜請諸曾國藩得洋砲百尊造砲船教以行駛攻戰之法六年冬捻酋張總愚謀犯普將自茅津濟河南陜州當賊衝乞援於陳湜時砲船甫成七艘卽分兵渡河入陜州助城守而親赴茅津察賊結筏將濟發砲斃賊無算復由北岸追賊至風凌渡前後數十戰賊不得逞遂越南原入奏大股踞三河鎭造浮橋謀渡渭陳湜亟調砲船溯流入渭賊浮橋已成大半發砲擊之賊駴走焚其橋不遺水軍夜至三河縱火驚賊焚殺甚衆自是賊不敢渡渭秦撫以陳湜越境剿賊叙保奉旨交部從優議叙是時僅以六千人守河防千七百里屢請添募不許迨左宗棠督師入秦爲陳湜請添募楚勇三干未及募而河水驟合賊由吉州偷渡竄晉陳湜自請嚴議奉旨加恩改爲革職留任喬松年復劾之朝命遣戌新疆仍暫留防守西河陳湜乃募楚勇三千人分布澤州各隘以防東路而自守西河自龍門上至壺口量山口廣狹佔碉堡其尤散漫者延袤佔偃月城使賊無路可入自是晉防無恐叙防守勞奉旨暫免發遣著統率所部全軍前赴左宗棠軍營隨同剿賊九年率果字全軍赴甘左宗棠飭駐靜寍一帶以絶金積堡之援時各軍方攻金積堡逆回時出抄掠梗塞運道十月羅家峪之役陳湜由間道馳至疊戰獲勝中路運道以通復截賊於高家寨合水州等處回堡百餘以次翦除逆酋馬化窮漋蹙乞降左宗棠奏派陳湜總理金積堡機要各務馳往妥籌萬全馬化銜陽雖就撫猶窖藏鎗砲以萬數陰謀復叛陳湜盡搜獲之訊得其情遂誅馬化漋父子並戮其黨左宗棠陳其功奉旨開復原官原漋十年北路旣清始籌剿西南兩路陳湜議進攻河州方略條陳二十四事皆見施行八月攻康家巖克之乘勝渡洮賊踞大東鄉太子寺爲巨巢乃河州總要關隘陳湜度形勢規進取先克謝家坪繼奪陳家山楊家山董家山一帶大小賊壘逆酋馬占鰲糾悍黨及撒拉循化各回麕集太子寺環築濠壘爲久抗計陳湜復派隊分攻太子寺北大紅莊等堡斃賊數百賊又於寨外濬濠增壘斷官軍狄道運道陳湜言於左宗棠檄徐文秀傅先宗分道並進立將黨川鋪各賊壘掃平十一年正月賊復於新路坡前偷築三壘更據爛泥溝四莊爲犄角之勢糧道復梗陳湜遣徐文秀等會師爛泥溝攻克四莊一壘會傅先宗徐文秀先後陣亡賊繞出柳林溝扼官軍後路陳湜飭董家山三甲集康家巖各營堅守而令沈玉遂等滾營進逼血戰克之賊勢窮蹙馬占鰲獻馬由誠河州遂復進攻肅州連克堡壘未幾河州回衆高奉朝馬詳楊哈投什等煽亂據太子寺上下陳湜督軍擒馬詳誅之並誅其黨數十人餘衆四散地方安堵及馬本源馬桂源兄弟竄踞巴燕戎格廳往往勾引大通營向陽堡悍黨作亂十二年正月陳湜飭吳隆海等從劉錦棠攻大通向陽堡平之而自調河州各營以降酋馬占鰲等爲前驅從番地間道冒雪疾趨距巴城二十里賊衆迎戰陳湜督軍奮擊馬桂源等敗潰開城挈家遁陳湜命馬占鰲追之俘其孥并計擒馬桂源兄弟悉置於法是時循化内八工亦請降陳湜近機招撫大小堡寨千餘毁堡立約修城設官與民休息循化旣平陳湜率兵回省行至河州逆目楊哈由什康七箇子復亂陳湜令張仲春率騎追至拉布堮獲逆首二十餘人誅之自是河州大定欽奉諭旨賞換奇丰伯巴圖魯名號此陳湜立功西北各省曁肅清關隴之實在戰績也自後西師凱撤養病家居光緒十年正月奉○旨發往江南交曾國荃差遣委用旋因被議回籍十五年八月臣在湘撫任内以時事多艱人才難得稔知陳湜之才可當一面據實　陳蒙恩録用補授江蘇按察使二十年七月遵○旨募勇北上九月進駐山海關[  此稿未完]  
 
 

Page 12

 
 
[光緒二十二年七月初十日京報全録]  
　　宫門抄○諭旨一道録前○接録前稿○皖撫福奏委員署理知府片○又奏道員飭令回任片○豫撫劉奏請設立官錢局片○桂撫史奏爲叅革守備片○又奏捕獲盗犯照章就地正法摺○東撫李奏甄别道府州縣片○滇督崧奏揀員升補叅將調補遊擊請補都司摺○七月初十日工部鴻臚寺鑲白旗值日無引見○阿公請假十五日○召見軍機鳳鳴○接録前稿十一月奉補授江西布政使之命奉旨留駐山海關專辦湘軍操防事宜是時臀癰穿潰行步維難屢蒙天恩給假調治至二十一年十二月間瘡口少愈遂力疾馳赴海口相度形勢布壘安營督同操練績勞至甚疾勢日深一日直至今年四月竟至不起瀕危猶語部將吳隆海等以○國恩未報爲恨兹據該軍分統官吳隆海方升陳由立張國林易文光等具禀請奏前來臣查陳湜以書生從戎勳策懋著其生平戰績固彰彰在人耳目閴至其在臬司任内剪除梟匪編查保甲清里積獄平反重案吳中紳民遠近稱頌其吏治亦有可觀竟以風雪馳驅盡瘁報國長才未竟悼惜同深仰蒙天語垂詢自應據情陳請溯查已故記名布政使劉連捷在江南防次病故經前兩江督臣曾國荃奏奉恩旨從優賜卹予諡建祠並將戰功事蹟宣副史館立傳欽遵在案今陳湜在營積勞病故情事相同合無仰懇天恩俯准將已故江西布政使陳湜照軍營立功後在營病故例勅部從優議卹並將生平戰功事績宣副○國史館立傳以彰勞勩出自逾格鴻慈至劉連捷曾蒙特恩子諡建祠陳湜應如何加恩之處非臣所敢擅請恭候聖裁所有查明已故藩同戰功卓著懇恩優卹緣由理合恭摺具陳伏乞皇上聖鑒訓示謹奏奉硃批另有旨欽此○○福潤片再潁州府知府鳳林現經撤省所遺員缺應卽委員往署以專責成查有補用知府邊保桱勤愼明練操守謹嚴堪以署理據藩臬兩司會詳請奏前來除檄飭遵照外謹會同兩江總督臣劉坤一附片具奏伏乞聖鑒謹奏奉硃批吏部知道欽此○○福潤片再安廬滁和道丁峻現已由京引見領照回皖應回任供職以重職守除檄飭遵照並將繳到執照咨部核銷外謹會同兩江督臣劉坤一附片具陳伏乞聖鑒謹奏奉硃批知道了欽此○○頭品頂戴河南巡撫臣劉樹堂跪奏爲豫省銀賤錢貴請設官錢局以平市價而便商民恭摺仰祈聖鑒事竊查近來銀價日賤每兩僅易錢一千二百有奇市之制錢日缺商民隠受其累而各營兵薪糧等項多受折耗尤其顯著顧求調劑之方自以鼓鑄爲至計使錢充盈價值自平無如豫省工本難籌未易議及查光緒十三年鄭工事起錢價騰貴開設豫立官錢局市價漸平公私稱便日前各省銀價皆低情形雖屬不同但不得不同時設法勉圖補救概擬循照前規於省城設立官錢局名曰豫泉先由司庫籌借銀二萬兩以爲局本並飭附近省城各州縣及蘆鹽加價局徵收正項現錢酌提解赴官錢局易銀上兌庶制錢來源轉輸不竭並兼用錢票以便取携仍聽隨時赴局換錢惟局事需員經理查有候補知府黃履中從前委辦豫立官錢局實事求是綻理精密現仍飭委該員總理其事以資熟手一切仍照舊章悉循商規公平交易使市儈無可居奇價錢自漸平減一面由司另籌銀二萬兩委員解交湖北附鑄銀元俟解回分發典鋪核定價值互相交易並准持赴官局兌錢俾易信行果能日漸流通亦可輔制錢之不足據臬藩兩司會同糧鹽道核議具詳前來除批飭定期開辦外相應恭摺具奏伏乞皇上聖鑒訓示再該局一切薪工並不開支公欵合併陳明謹奏奉硃批户部知道欽此○○史念祖片再緑營守備有兵馬錢糧之責自應勤愼從公方爲盡職兹查桂林城守營守備祥麟於營中一切公事諸多違誤並有營兵倒馬延壓不補情事據該管官揭禀前來未便姑容相應請旨將桂林城守營守備祥麟卽行革職以肅營伍謹會同兩廣總督臣譚鍾麟廣西提臣蘇元春附片具陳伏乞聖鑒訓示謹奏奉硃批著照所請兵部知道欽此○○頭品頂戴廣西巡撫臣史念祖跪奏爲州縣捕獲盜犯飭令照章就地正法按季彚案具陳仰祈聖鑒事竊光緒八年五月准刑部咨酌議盜犯就地正法章程原奏内稱廣西爲昔年肇亂之區暫准就地正法統限一年規復舊制實係距省遠窵長途恐有疎虞亦可酌照秋審事例解赴該管巡道訊明詳由督撫題奏等因當經前撫臣轉行遵辦在案惟查廣西盜風未息尙難卽復舊制數年以來各州縣緝獲强刦盜犯均於審明後解赴該管知府直隸廳州覆審禀請就地正法緣各屬地雜苗猺山深箐密最易藏奸自咸豐初年土宼蠭起辦理軍務垂二十年始得以次戡定而伏莽未凈猶虞竊發持械搶刧之案隨在皆有無財可刦卽擄女口爲害實甚非速加刑誅無以昭炯戒而示懲儆惟應正法者該州縣必須細心研究取録切供就近解赴該管道府廳州覆審果係情眞罪堂録供由司核定轉詳方准正法以昭詳愼自光緒十五年七月起經前任撫臣將正法各盜犯叙具案由按季彚奏至光緒二十一年冬季分止各州縣决過盜犯名數供情俱已開具清單奏明在案兹光緒二十二年春季分據賓州馬平横州興業雒容象州等州縣先後具報緝獲各案盜犯吳特敏等十五名均據該州縣細心研審各供認持械搶刼得贓或拒捕傷斃事主各等情不諱所供行刦年月日期均與事主報案相符究明此外並無另犯搶刦另案録供解經該管知府覆審供情確鑿轉報臬司核明無異各該犯均係罪應斬决或應加梟示法無可貸先後由司詳報批飭隨時就地正法並飭嚴緝各案逸犯務獲究報勿稍疎懈其有獲犯尙未及半或首犯未獲者分别照例開叅所有二十二年春季分各州縣緝獲盜犯審明就地正法緣由理合繕摺具奏併將各案盜犯名數供情開具清單恭呈御覽伏乞皇上聖鑒訓示謹奏奉硃批刑部知道欽此○○李秉衡片再定章道府州縣無論何項勞績保舉人員應於到省後予限一年察看甄别補用歴經遵辦在案兹查有一品廕生試用道志永三品銜道員用候補知府恭曾候補班前補用知州文烺候補班補用知縣吳麟昌候補知縣張鴻程念典巢鳳翔王殿元到省期滿一年例應騐看甄别據藩臬兩司先後會詳前來臣逐加騐看志永勤廉詳審留心要公堪以本班補用恭曾年壯才優從公勤奮堪以繁缺補用文烺從公穏妥年力正强吳昌年力正强從公穏妥張鴻年力正强才具穏妥程念典年力富强才具穏妥巢鳳翔年力富强才具幹練王殿元年力正强從公穏練均堪以本班補用除履歴清册咨部查照外謹附片陳明伏乞聖鑒謹奏奉硃批吏部知道欽此○○頭品頂戴雲貴總督兼署雲南巡撫奴才崧蕃跪奏爲揀員升補叅將調補遊擊請補都司各員缺以實營伍恭摺仰祈聖鑒事竊准兵部咨雲南鎭邊營叅將員缺准以龍陵營叅將王銓義調補廣西營遊擊員缺准以留滇儘先補用叅將開化鎭右營都司馬殿選借補惟該員請補是缺係在五百里以内應俟揀調奏准再行發給劄付王銓義所遺龍陵營叅將係題補第二輪第九缺輪用應升人員馬殿選所遣開化鎭右營都司係題補第四輪第七缺應用儘先人員行令迅揀合例人員請補等因自應遵照辦理奴才於滇省實缺遊擊内逐加遴選查有合例應升之儘先補用叅將普洱鎭左營遊擊蘇應瑞勤於訓練營伍素明堪以升補龍陵營叅將又查有合例堪補之景蒙營遊擊孫建邦年力富强營規熟悉堪與借補廣西營遊擊馬殿選互相對調其開化鎭右營都司員缺查有名次在前之儘先補用都司蘇保剛邊情熟習操練有方堪以請補除將蘇應瑞蘇保剛二員出身履歴送部查照外合無仰懇天恩准以蘇應瑞升補龍陵營叅將孫建邦與馬殿選調補廣西景蒙營各遊擊蘇保剛補授開化鎭右營都司實於營伍地方均有裨益惟蘇應瑞係雲南人例應廻避應俟奉部覆准卽當咨商貴州撫臣揀員對調後再行給咨赴部引見孫建邦係對品調補無庸送部應請與馬殿選勅部一併發給劄付令各赴調任蘇保剛俟准部覆卽行給咨赴部引見以符定制其蘇應瑞所遺普洱鎭左營遊擊係題補之缺應請扣留外補所有揀員升補叅將調補遊擊請補都司各員缺緣由謹會同署雲南提督臣蔡標恭摺具陳伏乞皇上聖鑒敕部核覆施行再雲南巡撫係奴才兼署毋庸會銜合並聲明謹奏奉硃批兵部議奏欽此 
 
 

Page 13

 
 
[光緒二十二年七月十一日京報全録]  
　　宫門抄○諭旨四道録前○滇督崧奏揀員借補遊擊摺○又奏請開復叅將原官片○又奏報委員審訊吳保良等聚衆歃血案情分别懲辦片○粤督譚奏叅將遊擊改名緣由片○直督王奏直屬收成情形片○江督劉奏請更正保案内之官名片○陜撫張○奏報挑揀各標弁勇仍照原營餉章發給片○河督任奏報江北江蘇漕船全數挽過天井閘日期片○七月十一日内務府國子監廂紅旗值日無引見○色楞額假滿請安○大額駙溥良綿宜各請假五日○那公續假五日○愛隆請假十日○召見軍機啓秀皇上明日辦事後進内至建福宫聖容前行禮畢還海○○頭品頂戴雲貴總督兼署雲南巡撫奴才崧蕃跪奏爲揀員借補遊擊員缺以實營伍恭摺仰祈聖鑒事竊查雲南昭通鎭中營遊擊朱文德病故遺缺前經奴才奏請以普洱鎭右營遊擊劉全忠調補所遺普洱鎭右營遊擊員缺按照輪章係題補第四輪第八缺應用儘先人員請補奴才於滇省應補人員内逐加遴選查有應歸儘先班内借補之儘先叅將撫標右營守備張顯廷營務諳練任事安詳堪以借補核與限制亦屬相符除將該員出身履歴咨部外合無仰懇天恩俯念員缺緊要准以儘先叅將撫標右營守備張顯廷借補普洱鎭右營遊擊實於營伍地方兩有裨益如蒙俞允俟接准部覆卽行給咨送部引見以符定制其所遣雲南撫標右營守備係題補之缺滇省現有應補人員應請扣留外補所有揀員借補遊擊員缺緣由謹會同署雲南提督臣蔡標恭摺具奏伏乞皇上聖鑒飭部核覆施行再雲南巡撫係奴才兼署無庸會銜合併聲明謹奏奉硃批兵部議奏欽此○○崧蕃片再候補叅將苪除文前因開設鹽號積欠課銀二千二百餘兩經前督臣王文韶等附片會奏請將該叅將暫行革職勒限追繳欽奉硃批著照所請該部知道欽此當經轉行遵照在案兹據雲南鹽法道普津會同布政使裕祥詳據本任黑井提舉鄒馨德禀稱查此項課銀久經該提舉代爲墊解現在苪際文亦陸續措繳由該提舉如數收清足見尙知自愛非始終抗玩者可比詳請奏明銷案並將苪際文原叅暫行革職之處開復前來奴才覆查無異合無仰懇天恩俯准將暫行革職雲南候補叅將苪際文開復原官以示體恤出自逾格鴻慈除咨部查照外理合附片具陳伏乞聖鑒訓示再雲南巡撫係奴才兼署毋庸會銜合並聲明謹奏奉硃批著照所請該部知道欽此○○崧蕃片再奴才於上年十一月内訪聞距省城十餘里之歸化寺有匪徒聚衆歃血情事當飭雲南府督縣會營在該寺攫獲刀矛數件查拿匪徒均已逃逸十二月初間適有南路州夷民多人來至東門外客店住宿詢據聲稱來省置買農具旋各散歸一事是月初六日復據營弁王業先等以吳保良等意圖起事糾衆在寺同吃血酒伊等畏罪出首等情禀經署雲貴督標中軍副將張鳳鳴會同府縣防營先後拿獲首犯吳保良夥犯夏文炳納輔臣張萬年四名飭委讞局委員試用知州李大森會同昆明縣知縣何亮標迭次研訊犯供狡展並查明吳保良係廣西州學文生夏文炳係雲南試用從九禀經批革咨叅旋據臨安開廣道鄒馨蘭續獲夥犯董聯升一名解省歸案前來奴才以案情重大各犯日久迄無確供未便再任遷延隨檄總理雲南營務處藩司裕祥臬司湯壽銘曁總辦蕃後局務迤東道興禄督同府廳悉心研訊務得確切供情據實詳辦去後兹據該司道等詳稱遵卽提訊出首之營弁王業先等據供光緒二十一年十月二十五日吳保良糾約已獲之夏文炳納輔臣張萬年董聯升及在逃之任榮升藍芽亭覃春芳羅開甲馬明有張世浦等並駭弁等多人在歸化寺同吃鷄冠血酒吳保良說要同心起事戕官奪城並稱同吃血酒之羅開甲卽係路南州前來省城住宿等店之人又據吳保良供伊胞兄妻父王昌卽開設商號之職紳王熾前伊父在日曾寄銀十餘萬兩在王昌處嗣伊父病故卽被王昌乾没祗因並無字據控官未蒙追還心實不甘是日在寺對神盟誓同吃血酒係爲同心報仇期殺王昌起見並無謀叛情事質之夏文炳等與吳保良大致相同再三研鞫衆口一詞加以刑嚇又稱係在逃之任榮升起意爲首詰以該犯等如無謀叛情事何以王業先等敢於出首又何以該寺藏有刀矛等件復據吳保良供稱王業先等係因借銀不遂挾嫌妄報至該寺搜出刀矛等件想係從前辦轉及駐紥防營所遺反復推敲王業先等亦不能指實隨又發交府縣隔别研審供仍如前伏思案憑供定今王業先等所供如此而吳保良等所供又如彼實難草率定讞開具摺詳請核示前來奴才查吳保良平時無甚劣迹夏文炳則素不爲正招摇撞騙無所不至吳保良深爲所惑其屢次借助於吳保良者爲數正復不少奴才檢查案卷果有吳保良因財産涉訟控告王昌之案詞意忿忿不平所稱謀投王昌容或有之而夏文炳旣慫恿其事以騙吳保良之財並欲藉此糾集黨羽以便其私圖其心實屬匠測惟謀殺乃秘密之事何致大庭廣東歃血盟神若恐人之不知者其理誠不可解而王業先等當時旣同吃血酒復於事後一日有餘始行出首呈報其情亦屬可疑旣經該司道府縣先後研訊十餘堂各犯毫無確供並有在逃之任榮升起意爲首之語自應將該犯吳保良嚴行監禁飭緝各逃犯任榮升等務獲再行提同質訊明確分别首從按律懲辦期無誣枉而成信讞理合附片陳明伏乞聖鑒敷部查照施行再雲南巡撫係奴才兼署毋庸會銜合併聲明謹奏奉硃批刑部知道欽此○○譚鍾麟片再據署廣東崖州協副將毛榮陞禀稱籍隸湖南平江縣由武童勦匪出力遞保花翎副將留粤儘先補用光緒十二年二月到標委署今職兹由原籍函寄族譜查悉原名榮陞與三世伯豐諱相同請奏明改爲名德又據署萬州營遊擊候補副將萬友勝禀稱籍隸湖南長沙縣由武童剿匪出力遞保花翎遇缺卽補副將留粤補用光緒二十一年十一月委署今職兹接户族函知現修族譜查悉友勝原名誤同族内祖譂擬請改名邦憲各等情前來臣查該員毛榮陞萬友勝均係留省歸標候補之員呈請更名核與例章相符理合據情奏明更改以篤宗讀除飭取各員履歴册結分送部科查照外謹附片具陳伏乞聖鑒訓示謹奏奉硃批兵部知道欽此○○王文韶片再本年直屬地方自春徂夏雨雪調匀二麥可望豐稔兹據布政使王廉查明冀州趙州二州屬約收七分餘河間定州二府州屬約收七分順天永平保定天津正定順德廣平大名宣化遵化易州深州十二府州屬約收六分餘通省牽算約收六分餘除分晰題報外合先附片具陳伏乞聖鑒謹奏奉硃批知道了欽此○○劉坤一片再臣於本年三月初七日奏保記名提督劉青煦等四員堪勝實缺提鎭一摺承准軍機大臣知會奉旨留中欽此兹查所保四員内有記名總兵蔣福田一員本名良眷現在管帶督標水師臣前摺内誤書福田未能看出實屬疏忽相應奏明更正並請旨將臣交部議處理合附片陳請伏乞聖鑒謹奏奉硃批劉坤一著交部議處欽此○○張汝椿片再陜省撫協各標練勇五營前經臣於每營中桃出精壯三百五十名編爲伍旗訓練備調其餘留作各項差遣之用所有挑練弁勇仍照向章支發當經奏明咨部覆准在案自挑練以來各員弁勇丁尙知奮勉技藝一切較前稍有精進惟查所加薪餉錢約三萬餘金當時庫欵支絀尙可設法騰挪又值回氛密邇亟須整頓軍旅以備緩急不得不藉資鼓舞現准部咨派欵每年二十二萬幾同無米爲炊一切用項必須力求節省所有該五旗薪餉應請自光緒二十二年七月初一日起仍照原營餉章發給以資撙節如遇調遣山省准照防營餉數加發以示體恤除仍督飭各將弁認眞訓練不得因加餉已裁稍形懈弛外所有挑揀撫協各標弁勇薪餉仍照原營練軍餉章發給緣由謹附片具陳伏乞聖鑒謹奏奉硃批該部知道欽此○○任道鎔片再臣前將江北第一起漕船挽入東境黄林莊日期恭摺馳奏復一面飛飭道廳循照舊章分塘灌送並派委員會同廳營備提後　各起陸續前進兹據　河道　　又電禀江北江蘇漕船十八起於六月初六日亥時一律挽過濟寗天井閘連檣北上等情臣查本年運河水勢足資浮送在事各員亦起閉如法催趲認眞計自首帮入境至全帮過濟尙屬迅利除仍嚴飭併力上挽迅抵十思堡候汛渡黄外所有江北江蘇漕船全數挽過大井閘日期理合附片具陳伏乞皇上聖鑒謹奏奉硃批知道了欽此 
 
 

Page 14

 
 
[光緒二十二年七月十二日京報全録]  
　　宫門抄○諭旨三道録前○兼署滇撫崧奏覆陳各防兵勇實難再裁摺○皖撫福奏請開復知縣革職處分片○東撫李奏調署州縣各缺片○陜撫張奏報春季分委署巡道等缺片○署陜督陶奏報節次裁撤營勇起數摺○又奏叅革貪劣武員摺○又奏叅副將請以都守降補片○七月十二日理藩院鑾儀衛光禄寺正藍旗值日無引見○張中堂奏請開缺○倉塲奏漕船五日回空○召見軍機○祥麟○○頭品頂戴雲貴總督兼署雲南巡撫奴才崧蕃跪奏爲滇省各防兵勇業經屢次裁减現在邊防緊要實難再裁恭摺覆陳仰祈聖鑒事竊奴才前准户部咨各省留防勇營三十年來饋餉不貲而將領士卒亦皆暮氣不振甚至籍伍半多虚數名糧額餉祗便私圖其弊竟與緑營無異擬請飭下各將軍督撫認眞簡閱汰弱留强統以裁減三成爲度其挑留七成勇丁應令酌量歸併照章核計餉乾勤加訓練等因當經轉行司局查照辦理去後兹據雲南善後局司道裕祥等會同布政使營務處詳稱查滇省西南兩防兵勇前於光緒十一年經前督臣岑毓英奏明於各緑營戰兵内調出八成分防各邊關要隘連留防粤勇防勇土勇共計二萬七千五百九十五名嗣因積欠月餉甚多復經前兼署督臣譚鈞培奏明將各防營兵勇一律裁汰老弱三成共計裁去兵勇八千二百五十四名復於光緒十七年正月内因富禄土匪滋事經前督臣王文韶奏明遴委記名總兵馬維祺招集舊部勇丁四百二十名編爲一營又於是年四月内因鎭邊廳叛逆滋事又經王文韶奏明就地募勇進剿肅清後酌留勇丁三百五十名編爲一營上年四月内奴才因各省恊餉多已停解復奏明請將戰兵二十七營每營裁撤一成兵三十五名共又减去戰兵九百四十五名兹奉前因本應遵照部議認眞裁減以期節省餉需而供部庫之用無如滇省各防兵勇屢次减而又减所裁已不止三成現在實存在防者共計兵勇一萬九千一百六十四名所留亦不及七成且此項戰兵係由各緑營調出並非另行招募除去戰兵外僅只添設粤勇防勇土勇八千七百四十六名實因西南兩防隘口繁多兼之内地各要隘應防處所亦復不少卽以現在留防兵勇計之尚嫌不敷分布斷難再行裁减等情詳請奏咨前來奴才覆查各司道等所議係屬實在情形合無仰懇天恩俯念滇省邊防緊要非腹地省分可比且現計各防兵勇業已减而又减所裁已不止三成邀免再行裁汰邊隅幸甚奴才幸甚除嚴飭各統領管帶一律勤愼操防倘敢缺類扣餉卽行據實糾叅曁咨部查照外理合恭摺覆陳伏乞皇上聖鑒訓示再雲南巡撫係奴才兼署毋庸會銜合併聲明謹奏奉硃批該部知道欽此○○福潤片再本任當塗縣知縣葉大烜前署休寍縣任内徵存正雜正耗等欵銀七千二百餘兩於交卸後延不措解經臣奏請暫行革職勒限清繳奉旨允准欽遵轉行勒追在案兹查該員葉大烜欠解前項各款銀七千二百四十八兩零於奏叅後陸續繳解司庫兌收清楚别無欠交未清銀欵據署布政使于蔭霖會同按察使趙爾巽詳請奏懇開復前來臣查該員葉大烜欠解休寍縣任内正雜正耗各欵銀兩旣於被叅後籌解清欵尙知愧奮合無仰懇天恩俯准將前署休寍縣事本任當塗縣知縣葉大烜原叅革職處分准子開復以昭激勸出自鴻慈除完解年欵入撥細數遵章分晰另開清摺咨部查照外謹會同兩江總督臣劉坤一附片陳請伏乞聖鑒訓示謹奏奉硃批著照所請該部知道欽此○○李秉衡片再濟寍直隸州知州彭虞孫調省差委遺缺查有現署歴城縣准調汶上縣知縣凌芬堪委代理所遺歴城縣篆務查有代理濮州本任冠縣知縣何式箴堪以調署又福山縣知縣康鴻逵調省另補遺缺查有現署滕縣准補油水縣知縣黄葆年堪以調署又署聊城縣知縣葛圭藩年滿調省遺缺查有曲阜縣知縣朱行祺堪委代理又署理冠縣知縣朱俊年滿調省遺缺查有臨淄縣知縣秦福源堪以調署又清平縣知縣梅汝鼎調省遺缺查有招遠縣知縣朱鍾琪堪以調署所遺招遠縣篆務查有選授寍海州知州玉興堪以委署又署理蘭山縣知縣胡培厚調省遺缺查有現署章邱縣准補城武縣知縣汪望庚堪以調署所遺章邱縣篆務應飭准調斯缺現署費縣知縣李儆修卽赴新任供職以上調署各員任内均無三叅限滿已起四叅命盜案件及錢糧未完有關降調展叅處分據藩臬兩司會詳前來除批飭檄遵並咨部查照外謹附片具陳伏乞聖鑒謹奏奉硃批吏部知道欽此○○張汝梅片再各省州縣無論奏調委署代理每屆三月彚奏一次歴經遵辦在案兹查陜西省自光緒二十年正月起至三月底止陜安道吕鍾三病故遺缺委漢中府知府劉本植代辦旋委試用道黃嗣泰署理靖邊縣知縣王駿儀病故遺缺委安定縣知縣安登瀛兼理署藍州知州吳浚棠調省遺缺委候補知縣周維祺署理鎭安縣知縣齊澤調省遺缺委候補知縣陳砥瀾署理代理米脂縣知縣傅霈和卸事遺缺委試用同知胡官墀署理朝邑縣知縣李廣綏改教遺缺委候補知縣另潤芝署理蒲城縣知縣張榮升補寗陜廳同知遺缺委候補知縣張世英署理署城固縣知縣梁鳴鳳調省遺缺委甘泉縣知縣歐炳淋調署宜川縣知縣張世恩丁憂遺缺委延安府照磨高鳳儀代理代理神木理事同知方福葆卸事遺缺委試用通判鐡珄署理乾州直隸州知州羅壽昌署理調署宜君縣知縣陳熊調省遺缺委另補知縣陳兆煥署理臨潼縣知縣施劭卓異引見遺缺委長武縣知縣莊鍾濟調署調鳳縣知縣劉聲琦調省遺缺委試用同知陶憲章署理定遠廳同知沈祖頤卓異引見遺缺委試用同知焦承綽署理長武縣知縣莊鍾濟調署臨潼縣知縣遺缺委候補知縣張紹衡署理綏德直隸州知州喻兆圭調省遺缺委咸寍縣知縣焦雲龍署理清澗縣知縣談廷瑞丁憂遺缺委署清澗縣典史任浩護理等情由署藩司李有棻署臬司馬相如會詳請奏前來臣覆核無異所有光緒二十二年春季分委署巡道等缺緣由謹附片具陳伏乞聖鑒謹奏奉硃批吏部知道欽此○○頭品頂戴署理陜甘總督新疆巡撫臣陶模跪奏爲節次裁撤營勇起數另開清單報部恭摺具陳仰祈聖鑒事竊照甘肅自上年軍興陸續添募營旗及各屬土勇因其時軍情正緊地廣兵單招募不能不多逮河狄肅清防務稍鬆前督臣楊昌濬將後路土勇各營旗哨酌量分别遣散適值交卸未及彚案奏明移交到臣旋接准部咨奉旨甘肅添募營勇量加裁撤以節餉需等因臣隨察看各路情形相其緩急查詢營伍强弱或行撤換或卽裁併稍資節省仍於緊要地方匀撥酌留核計前後撤去各營旂哨共已三十餘起所有餉項均經總糧臺截清兹據甘肅布政使曾鉌開單具詳前來臣覆核無異當此軍需浩繁籌欵不易早裁一營旗卽早紓一日餉力此外尙有未截餉各起營俟查明日期再行據實奏報除將清單咨送户兵二部外所有前後已裁馬步各營勇起數緣由理合恭摺具陳伏乞皇上聖鑒謹奏奉硃批該部知道欽此○○頭品頂戴署理陜甘總督新疆巡撫臣陶模跪奏爲特叅貪劣武員請旨革職以肅官方恭摺仰祈聖鑒事竊維陜甘營務積習甚深非隨時甄别不足以儆貪劣而肅戎行臣履任後訪得陜西延綏屬定邊協副將劉連陞於請領火藥鉛丸私行變價入已復於沿途索支運費平日在營不事操防恣意賭博實屬貪劣不職正飭查間據陜西延綏鎭總兵蔣雲龍禀揭欵蹟呈請撤叅前來核與臣訪查無異似此貪劣武員未便稍事姑容除先行撤任委員接署外相應請旨將花翎頭品頂戴記名提督借補陜西延綏鎭屬定邊恊副將喀勒春巴圖魯劉連陞卽行革職並撤銷勇號拔去翎枝以儆貪劣而肅戎行所遺副將員缺陜西現有應補人員容臣另揀請補謹恭摺具陳伏乞皇上聖鑒訓示施行謹奏奉硃批另有旨欽此○○陶模片再查上年五月海城縣逆回作亂經前督臣楊昌濬派委補用副將馬彦春前往查辦該員隨同前甘肅提臣李培榮設計誘擒首犯李倡發處斬不爲無功詎馬彦春恃功驕妄藉端騷擾良回據平慶涇固化道祝維城揭禀前來臣查馬彦春本係海城縣回民雖經獲賊有功輒敢藉端騷擾良回未便曲予姑容相應請旨將花翎留陜甘儘先補用副將篤勇巴圖魯馬彦春以都司守備降補仍留營効力以示薄懲而策後效謹附片具陳伏乞聖鑒訓示謹奏奉硃批著照所請兵部知道欽此 
 
