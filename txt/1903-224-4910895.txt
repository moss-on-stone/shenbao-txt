# 1903 - 224 - 4910895

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[四書五經義大全] [  圖書集成局啓]  
　　坊間四書五經義汻牛充棟且互相剿襲十九雷同本局有見於此特請名夙廣收古今名人經義之作彚爲一編題有未備埃次擬補共五十七卷爲文五千餘篇類皆獨運匠心詞嚴義正本屆鄉會試各題無一脫漏科塲利器無有過於此者訂十六厚本價洋兩元八角欲購者請至上洋三馬路申報館申昌書室及各書坊均有代售 
[慮患篇]  
　　涓涓不息將成江河矣爝火　滅馴致燎原矣萌芽不翦漸成斧柯矣蛟之伏於深山大澤也一漁師伐之足矣及其震雷迅雨乘時而出必致損田廬壞樹木而民有昏塾之憂蝗蝻之布子於水濱也數農人搜捕之畢乃事矣及其濳滋暗長羣飛蔽天必致菽麥稻粱盡爲所嚙而民有飢荒之慮嗚呼患由於所忽禍生於不及覺騐之天時人事可不懼哉伊古以來中國宼亂之禍固亦屈指難數矣遠者不必論試論近者明季李闖張獻忠由四川倡亂蔓延各行省卒至宗社傾覆明運告終其禍不可謂不巨然當其初亦不過四川一無賴耳一縣令之力已足擒而治之因陳鴻範熊文燦等姑息養奸一誤再誤而勢遂不可收拾本朝道咸間粤逆楊秀泉洪秀清糾合凶徒揭竿謀亂由桂林趨長沙經武昌裹脅數十萬旌旗蔽江而下據金陵爲僞都蘇松常鎭相繼淪陷以曾胡諸公之藎謀碩畫又得諸將士以死相摶竭數年之力僅乃克之可謂難矣然當洪楊於金田起事時苟得賢明有司捕而置之重典則後日之百萬生靈何致遭如是之重刼乎至前歲義和拳匪起自山左延及畿疆禁城之内首帕而腰刀者放火殺人視爲常事俄而攻使館戕使臣致各國羣起不平聯軍入都乘輿出走國脉之賴以不絶者幾如一髮千鈞回憶匪首張德成之初起津郡時不過以邪說誘惑人心藉施其獵取衣食之奸計並非果有輟耕壟上潛謀不軌之思不意疆吏庸愚廷臣無識養癰　患悔何能追差乎伊古以來亂之興也其初皆以爲無足重輕洎乎其勢旣成非特庸懦者無能爲力卽豪傑不世出之將帥忠藎能有爲之大臣亦必幾緇籌畫幾費經營幸而巨患獲平中興重覩而國家之餉需與民人之性命消耗已不知凡幾傷殘已不知凡幾然則平亂於已成與弭患於初起其難易奚啻判若霄壤哉今者往事已矣而目前之大可慮者遠則廣西近則江浙桂省之亂緜延已及兩年初時以被遣勇丁無所得食相率以刦掠爲事藉緩須臾旣而勾串本地匪徒其勢益熾加以地皆山深箐密搜捕　難以致今日報肅清而明日又被攻陷此處雖逃竄而彼處又復披猖彼王中丞蘇宫保之玩宼失機固已均被嚴譴而岑帥威望素著一時亦難奏膚功苟不及時剿撫兼施萬一粤逆之禍再見今日其何能堪至江浙間鹽梟光蛋雖逆跡尙未昭著然其黨羽之潛伏各處已不下數千人聚賭販私傷人刼物公然敢爲敢作忌憚毫無大憲雖曾派兵往捕然曾未聞拘獲一著名之梟以示懲儆虚應故事聞者深以爲羞而當事者視轉若無事夫咸豐間滬上小禁子之亂其初聲勢尙不至若是之甚而一旦禍發據城池戕邑令官兵相持至二年之久始得蕩平是豈天心之不仁抑亦人謀之不臧也諺云前車覆後車鑒又云前事之不忘後事之師予故略述曩事以証今情世有手握兵符者能預爲之所而不貽噬臍之悔焉則誠中國人民之大幸也 
[本館接奉電音]  
　　昨日午後京師飛電傳來上諭一道敬謹譯登○六月二十五日内閣抄奉上諭周馥奏黃河伏汛盛漲堤岸漫决情形請將在事各員分别懲處一摺本年六月間山東利津縣寗海莊地方河水暴漲風雨交作大溜奔騰直過堤頂漫溢成口寛約三十丈在工各員弁未能設法搶護自應分别懲處山東補用知縣陳慶藩指分北河試用從九品鄭榮第管帶河防中管儘先補用副將郭成前哨哨官外委周榮祥均著革職總辦下游河工山東補用知縣郭朂提調候補同知查蔭榖均著交部議處周馥督率無方著一併交部議處仍責令赶緊修築並將各處險工隨時搶護母得再有疎虞所有被水地方著卽妥籌振撫毋任流難失所欽此 
[俄國民變]  
　　太晤士西報接到初七日英京來電云現在俄國民心又思蠢動欲行倡亂細審此次亂勢蔓延甚廣此等亂民悉係工作者流集而舉事刻下哥加瑣之馬加魯模地方各工人已經停工阻止火車不使運載該處地方官卽時派兵馳往彈壓詎知各亂民不肯解散該軍兵不得已强行逐之而散事後核計亂民中爲官軍殺斃者四十名傷者十八名至於奥爹沙之亂事亦與該處無異素產土油之嗎姑地方各工人亦已停工且將油礦縱火致將開穴取油之高墩七十座爲之毁壞云 
[電車新例]  
　　太晤士報云美國紐約各街市車近來皆改用電氣運行快捷管車者任意放縱往往行人遇之躱避不及驚恐異常定例局特設新例以禁之其例約記如下凡在城市居宇稠密之地每點鐘行程不得過多八英里若街巷闊過一百英尺每點鐘可行不過十五英里若在埠外空曠大道每點鐘行二十英里爲額凡近於郵政局半英里以内抑或遇有人驅策騾馬牛羊或别樣家畜而行或遇一人步行而來或行過十字路口其車必須減緩至每點鐘八英里又凡於上午八點鐘至下午四點鐘經過學堂每點鐘不准行快過十英里凡有初犯此例則罰銀再犯則於罰銀之外監禁三十日 
[札停賭捐]  
　　聞之廣西友人云西省闈姓賭捐已奉粤督岑雲帥札諭停止兹將通飭各屬札文錄下照得賭 
 
 

Page 2

 
 
博之害盡人皆知祗因西省餉項竭蹶萬不得已始議抽收賭捐暫弛禁令此本一時權宜之計初不料愈辦愈新愈出愈奇包攬者持其納捐而絶無關揀抽收者貪於得捐而毫不限制流毒閭閻伊於胡底本部堂查庫藏空虚至今已極此項賭捐萬不能遽議裁革顧事雖貴於從權而弊必去其太甚現在各處賭具如天行票字花小闈姓番攤詩票字寶等項大有日增月盛之勢地方有司以其承繳捐欵不得不任其所爲殊不知鄉愚之墮其術中者傾家蕩產不知凡幾語云盜賊起於饑寒今爲之加一語曰饑寒實起於賭博西省亂事此其萌芽本部堂酌核情形惟有責成地方官查明境内一切賭具除將向有之番攤及考試闈姓兩項暫勿置議外倘查係新增賭具如地方本無是賭因收捐而添開者無論是何名目議繳捐欵若干均卽一律禁止不准開設前有隆信堂向籌餉公司新增小闈姓字花天行票各種賭局名目已電飭政務局速卽禁止並將議加押欵四萬元飭令勿庸加收蓋所損於公家者無多而所全於地方者實大該地方官均有父母斯民之責其勿視爲迂闊致令風俗人心不堪聞問云云 
[川督過宜]  
　　宜昌訪事人云此間官塲探悉新授四川總督錫清弼制軍將次由漢口乘舟來宜卽在大南門外籌餉局左近覔得劉姓大厦備作行轅結彩張燈布置妥貼至本月十四日之夜九點鐘時制軍乘江通輪船抵埠時江上砲艇咸升砲鳴虔合城文武各官亦詣招商局碼頭迎迓制軍並不登岸卽宿於舟次翌日清晨命駕至各當道處謝步旋卽起節赴川 
[勁旅回防]  
　　揚州訪事人云統領南洋常備左軍正任雲南提督張陔軍門向來駐防清淮前因滇邊不靖奉令助勦軍門爰率所部前往兹聞軍麾至宜昌接滇省電信謂匪亂已平毋庸前進軍門遂又折而東下瓜洲乘坐民船進口仍回清江防次連日經揚河上駛者日必數起均不登岸而軍門則仍派巡弁率領親兵在沿河稽查巡察以防滋事 
[詳述巨梟曾國章抗拒官軍事]  
　　姑蘇訪事人云劇盜衛子林爲著名巨梟曾國章之羽黨迭在江浙一帶越貨殺人無惡不作上月某日搶劫常熟縣治之某當鋪得贓遠颺經縣主郭大令懸賞千金四處購緝旋經某鄉人拘拿時衛身無器械揮拳格拒甲呼衆鄉人持械相助衛孤掌難鳴飛步逃逸越過大河三條甲飛步窮追復經衆鄉人繞至其前攔住去路得以當塲獲住連夜由該鄉某董及該處地甲押解到縣郭大令訊供收獄曾梟知之卽散播謠言謂將入城劫獄大令聞之急將衛盜解至省垣禀請上憲核奪詎上憲以大令並未詳請擅自解省飭記大過一次時甲在鄉已被曾梟劫去禁諸密室謂之曰衛生汝亦生衛死汝亦死靜候省中消息可也先是曾梟在鎭江府屬迭犯巨案上憲勒令新勝等營管帶徐寳山都戎限期緝獲都戎帶領砲船七號至各處偵緝是日遇曾梟坐舟於福山附近之某河中遂率同勇丁十餘人過舟拿捉曾梟船中共有四十九人一時未及防備除曾梟及舵工三人鳬水逃逸外其餘悉被都戎殲斃曾梟逸出後立集梟船數十艘將都戎坐舟圑圑圍住併力攻擊都戎被困三晝夜幸有某省某營管帶率領廣勇若干因事道經是處得悉是事立卽率同各勇併力攻入得將都戎救出此本月初九日事也當下曾梟揚言欲據常熟城都戎聞之急發電音通知縣主郭大令將城門緊閉此常熟閉城半日之說所由來也是日黃昏時都戎所帶四十八人均被曾梟衝散僅存七人隨都戎入城至縣署大令設筵以待聞都戎言余在長江爲匪時曾與曾梟結爲異姓兄弟嗣蒙前江督劉忠誠公招撫時本擬與之同降旋曾梟慮及劉公年耄恐繼其任者或生疑忌則性命難保是以不肯偕行迨余管帶是營初不料其專在余所轄汛地恣情行劫一意與余爲難現下余與曾已勢不兩立余不捕曾曾必殺余余旣以身許國自當以身報國别無所計也迨席散卽與大令作别仍帶同七人向崇明一帶追縱而去翌日城内外復謠言紛起謂曾梟約期二十三日率衆攻城云云一時風聲所播草木皆兵連日常昭二縣居民皆紛紛作遷地爲良之計而遷移來省者亦日有數起云 
[代辦監臨]  
　　杭州訪事人云撫憲翁筱山中丞因新任聶仲帥到任需時本年恩科鄉試監臨例由筱帥辦理惟時事多艱并湖州一帶梟匪滋事上江伏莽未清恐入闈後恐難兼顧擬查照成案請學政張變鈞大宗師代辦也 
[詳文照錄]  
　　金陵訪事友人云日前江南鹽巡道徐硯蓀觀察將金陵設立常關分口情形詳請兩江總督兼南洋通商大臣魏午莊制軍核示其文曰爲詳復事本年三月初七日奉憲台札准户部咨預籌裁釐加稅一事刷印總稅司申呈飛咨查照議復詳核總稅司申呈其中有至要者卽復進口稅一事查此次議約第八欵係加稅免釐並未减稅案查光緒二十八年五月吕盛大臣會奏通籌加稅免釐案内曾將復進口半稅併計增數又新約第八欵第九節亦載明旣完廠稅後所有出口正稅出口加稅復進口半稅以及銷塲稅槪行豁免足見土貨轉口仍須照納復進口半稅與銷塲稅係屬兩事惟廠用之土貨須完廠稅後始能豁免所謂豁免者卽發還之謂也今總稅司謂俟銷場稅定妥後卽將復進口半稅改爲銷塲稅按數征收似係誤會蓋銷塲稅祇征於租界外及内地而不能抽於租界之内復進口半稅加轉運出洋本應給發如在所轉之口就口銷售卽不發還似抵在口所免之釐與銷場稅各不相涉此時加免相抵已慮得難償失若再因收銷塲之稅免去復進口半稅歲須短收三百餘萬將何所抵補實無此辦法以及此外所論各節與原議新約之意若何亦應先行詳考吕盛大臣係原議新約其中所申各節何者爲要可以照議辦理何者應如何更改方符約意以及新約將次開辦洋商預運貨物進口照舊完納俟開辦後再運入内地圖完輕稅免納釐金取巧應如何預杜以免有虧稅課之處除咨吕盛大臣查核預籌見復並分行外札關道照會商議詳覆三月初三日奉蘇撫憲札同前由四月二十四日奉憲台札准外務部電開新訂英國商約内載中國可在各省水陸邊界要隘仍留舊設之土藥稅所須將所留各局所地址開單照送存案等語云云至札關赶將所屬應行留設土藥收稅各所地址逐加籌度商定開報五月初十日奉憲台札准户部電據外務部咨查英國商約第八欵第三節所有常關載在户工則例會典者仍可存留須開列地址照送等語云云至札關遵照先今電札會商查議開單詳辦同日並奉憲台抄發復蘇撫憲電金陵仍歸巡道添設常關左近支河酌設分關分巡各等因到道奉此遵查此案前於光緒二十八年十二月間奉户部抄奏札飭當將金陵擬設常關各緣由詳奉憲批分别移會在案伏查金陵濱臨長江係有洋關處所按照商約本可添設常關且裁釐以後土貨販運往來長江係必經之路不設常關亦虞繞漏惟照約土貨自產處起至第一常關征收出口加稅一年内經行他關不得再征與從前抽收稅釐辦法迥不相同金陵上逹蕪湖下接鎭江而蕪湖向有常關凡土貨由蕪鎭運經金陵者金陵無稅可收惟本城外運及北岸南運並將來鐵路運來各貨金陵常關均得收稅節經會商職關稅務司並派員詳辦查勘擇定下關河東現設釐局之處設立常關專收進出本城及南岸鐵路貨稅其北岸南運之貨運往下游鎭江不能繞越大河口龍潭兩處運至金陵及赴上游蕪湖者不能繞越下關及北河口兩處又浦口以内之張家堡亦係運貨要道並爲北岸鐵路經行之處現並酌定在於大河口龍潭北河口及浦口以内之張家堡各設分口一處分别征稅遵照憲飭由道　管俟開 
 
 

Page 3

 
 
辦定期再行逐一布置兹將關口地址清單同稅務司繪送沿江草圖呈請憲合核定咨送大部察核彚辦至土藥一項金陵釐局向在省城設有土藥騐補局其設局地址應由金陵釐局復核開呈鹽釐改爲鹽稅設立報騐公所一節已由淮運司詳奉憲台批示移道遵照除銷塲一項如何酌定數目扼要抽收另由司局合同議復外理合將金陵擇要設立常關分口情形具文詳復仰祈憲台俯賜鑒核訓示祇遵 
[飛禀火災]  
　　金陵訪事友人云江陰沿江砲台火藥房忽肇火災本月二十一日兩江督憲南洋大臣魏午帥接該台官六百里加緊公文禀稱火藥房無端炸裂實屬變生意外實非防範不嚴皆由製造火藥未精致肇此奇禍想制軍當派員查勘也 
[武林火譬]  
　　杭州訪事人云下城招寶堂唐姓家本武林望旋家道充盈房屋深遠近年以來同族之人或出仕或經商僑寓他省者居多遂將餘房出賃於某姓居住某亦多財善賈躉買錫箔數千塊堆於廳傍詎料本月二十一日丑時分燈煤遺火遂肇飛災一時烈燄騰空火勢蔓延廳屋三間及邊廂餘屋十餘間及所購錫箔付之一炬上下城義龍及官署洋龍咸集奮力施救幸四面俱有牆垣不致延燒鄰右約歴兩點鐘時始熄房主住宅雖未波及然已受累無窮矣 
[鄂省官塲紀事]  
　　漢口訪事人云委署隨州知州王菊人刺史現奉上憲飭赴新任卽於本月二十日起程由大智門外乘火車前往涓吉履新○新授貴州貴西道文觀察悌因赴任所道出鄂垣小作勾留卽於本月二十日起程以便尅期履任○金峙生太守奉委署理黃州府篆定於本月二十三日由鄂啓行二十四日榮履新任 
[恭祝萬壽]  
　　昨日恭逢皇上萬壽聖節天未黎明商約大臣吕鏡宇尙書伍秩庸侍郎電報局會辦吳仲懌侍郎蘇松太兵備道袁海觀觀察提右營叅將廖楚材叅戎松海防同知劉乙笙司馬上海縣汪瑤庭大令守備程厚菴守戎城汛周鑑之千戎縣學教諭邱贊思廣文以及印委佐貳各官齊詣萬壽宫排班朝賀 
[局員到差]  
　　本邑浦東楊家渡巡防局賀二尹病故遺差現經蘇松太兵備道袁海觀觀察札委城内巡防北局委員黃二尹調辦二尹奉札卽趨轅謝委擇吉到差視事 
[局員請假]  
　　前日本邑南市馬路工程局總辦翁子文太守偶因政體違和遣丁赴道轅禀請蘇松太兵備道袁海觀觀察給假二天以資調攝 
[猝斃何由]  
　　前晚本埠太古公司接到九江鄱陽輪船來電悉該船由申上駛行至蕪湖至九江之間船中船主大副二副及總司機之洋人曁領港之華人某同時身故或謂染疫或謂中毒且俟該船到申自能明白也現公司中已派全班執事赴該船接手矣 
[嚴催築路]  
　　本邑南市馬路工程局總辦翁子文太守前將大東門外大馬頭街道改築馬路自四月初一日開工爲始本限兩月完竣迄今逾期多時仍未竣工且查得工程並不堅固因卽傳到工頭景和限令從外鹹瓜街口至吊橋一帶未經鋪砌之路趕緊興工毋再玩延 
[重裝電燈]  
　　前者南市馬路工程局總辦翁子文太守在行仁馬頭興造電燈廠洋房一所並就外洋購到汽爐機器倩榮華洋行某西人爲之裝設聞此項機器能燃電燈一千四百盞想從此六街三市大放光明矣 
[移請協緝]  
　　寳山縣境西門外某質鋪於本月二十四日夜半時被盜匪數十人明火執仗毁門而入劫得巨贓並刃傷事主三人始長逕去次日鋪主開單投寶山縣署禀報縣主王緯臣大令立率捕役履勘明確勒限嚴緝贓盜並移會鄰封一體協緝 
[電調學生]  
　　昨日本埠法文書館接雲南鐵路總局來電稱彼處鐵路工程緊要請派卒業生一二十名前往工次充當繙譯教習張君卽諭知諸生如有願承其乏者速至法文書館報名以便禀請掌教選錄派往工次效用 
[誤劫報章]  
　　前晚黃昏時本埠汪協源信局雇人肩挑申報至七寶鎭以便運赴杭垣不意行經西門外二里許突被匪人攫之而去蓋誤以纍纍者必係貨物而不知其爲報章也說者謂地當孔道時非深宵匪徒横行至於此極有巡緝之責者奈何竟充耳不聞耶噫 
[禁售蘆粟]  
　　辦理城廂内外保甲總巡江蘇卽補縣朱爲出示諭禁事照得蘆粟一物最爲作踐街道現在紛紛上市各鄉人之在城廂内外往來兠售者絡繹不絶城内街巷較狹平時尙掃不清若加以蘆粟渣皮徧地散棄則街道更無清潔之時除諭飭各該鋪地甲隨時禁止鄉人不准肩負蘆粟進城外恐未周知合行出示曉諭爲此示仰鄉民人等知悉自示之後各鄉人毋得再負蘆粟入城喊賣倘敢故違卽著各該鋪地甲將該鄉人送局究辦决不姑寛其各凛遵毋違特示 
[移提逆姪]  
　　日前祝家橋人朱光德被堂姪朱木英爭奪田產不遂突持扁擔毆傷並將毒藥水澆及兩脚痛不能行朱倩人舁赴南匯縣署喊控縣主戴子邁明府准詞提案騐明傷勢飭赴滬北虹口同仁醫院求治一面飭差提朱木英訊究現因朱避匿浦東二十四圖地方明府因於前日函請浦東保甲總巡局謝岳松明府派差帮同拘提務獲解案究懲 
[研訊盜案]  
　　去年九月間浦東南碼頭高姓家被盜行刼事後由縣捕緝獲載匪渡浦之划船户劉大圓子到案初次訊問供有何老三一同夥劫及獲何質訊劉又忽稱何並不在内縣生汪瑤庭大令一再研詰竟無實供判分别禁押在案近又續獲陸開錦一名前晚大令提劉陸兩犯質訊劉供小的江北泗洲人在滬南大關碼頭駕划船度日去年九月十九夜有李正才偕陸開錦湯老九何老三四人來船云往浦東賭博命先划至浦西南碼頭又有四人下船俱不相識迨划至對面浦東李命小的守候在船彼等八人登岸李將帶來蓆包打開内係槍刀木棍分給衆人李首先引路是夜月色明朗行不半里小的望見李先撬開事主大門衆人隨入行劫後因四鄰聞聲而出陸在門外開槍嚇阻衆人則負贜下船開回浦西自來水廠左近李給小的船資洋銀兩角率衆登岸各散小的並不得贓求察大令斥其不應忽供忽翻掌頰五十下陸供小的安徽蕪湖縣人是日與李正才在南碼頭相遇李糾小的往浦東賭博兩人卽下船前往大令斥其狡展喝鞭背五十下始供確與李及何老三湯老九四人在大關前下船駛至南碼頭李另有糾約四人一同下船惟此四人未問姓名及至事主門前李自執單刀給小的洋槍一枝餘人均執鐵尺木棍由李用刀撬開大門率衆擁入命小的在門外把風李等均燃油紙條入内劫出贜物小的望見東首一家開門出看喊捕小的急開槍恐嚇不料擊中此人之腿何湯等在内一聞槍聲卽携臟出外赶緊下船小的見有皮袍一件衣包兩個李命小的先歸俟伊銷贓後給與洋銀小的依允先散翌日李來尋見小的聲稱劫得衣包均係粗布衣服祗給小的洋銀一元待伊往蕪湖回滬再給洋銀小的亦不與爭論今被獲案不知李劉在何處叩求恩寛大令核供判令兩人還禁再行訊核 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁酒有益]  
　　美國有一城居民二萬而並無警察一人因其城内無買酒之家故也且離城周圍一英里亦不准買酒此城名培革利卽舊金山大學校之所在也錄萬國公報 
[安土重遷]  
　　安慶訪事人云皖省書院舊址兵燹後無可查考久爲民間蓋屋居住迄今已四十餘年近忽由趙太吏禀諸當道請爲清理以歸公用奈是處居民百餘家安土重遷咸懷觀望之意日前大憲札委劉大令兆熊曁諸葛少尉慶促令及早遷移居民不得已聯名禀請府憲桂太守設法轉圜太守不允遂詣撫轅陳請未知能如願以償否也 
[禍生不測]  
　　蕪湖訪事人云吳華齋大令前在盱定之間馬家崗左近開設鹽行論者皆謂其因假公販私用致巨富近經正陽關督銷總辦蒯禮卿觀察查悉白諸上憲立將是行撤銷先是大令營造棟宇誤購高良㵎洪湖堤上所砌磚石不知如何被人訐控於兩江總督魏午帥之前午帥赫然震怒電致皖撫聶仲芳中丞飛飭盱眙縣將吳押解至白門午帥親加研詰詞頗嚴厲吳知事不妙遂仰藥自盡語云天有不測風雲人有旦夕禍福如吳者亦可爲世之志得意滿者作暮鼓晨鐘焉 
[嚴懲賭徒]  
　　甯波訪事人云此間眞武宫左近向有無業流氓設立賭攤誘傾行人腰槖受其害者指不勝屈迭經當道拿辦嚴禁迄今仍不稍潛蹤事爲甬東司徐少山少尹偵知本月二十二日飭差拘獲朱小才等三名從軍笞責荷以巨枷發犯事處示衆 
[水巡獲賊]  
　　蕪湖訪事人云此間水巡事宜自馬桂山少尉接辦以來每日督率勇丁至輪船上嚴密稽查頗足以奪宵小之魄日前廣帮裕記錢米店主乘大版船回蕪甫下碇失去匯票銀五百兩及龍銀數百元因將情告知少尉少尉詰知其人面目大加搜索果在船上擒獲賊懼繳還原贓始釋之去 
[重懲竊賊]  
　　杭州訪事人云日前武巡張守備樹池在湧金門捉獲竊賊陳阿桂李阿秀二名連贓送入錢塘縣署兹由邑尊鄭瀚生大令嚴訊後供認行竊多次遂加重責取雙連大枷將二人枷號示衆 
[交甫遺音]  
　　漢口訪事人云鄂省開辦炭捐一再籌維收數終難暢旺且跡近煩擾似在上諭應飭停止之條大憲有鑒於此爰飭總辦金峙生太守免再徵捐業此者聞之莫不喜形於色○日前督捕線勇劉海子被匪誣供匿贓情事夏口廳馮少竹司馬信之督率勇丁親往搜索毫無形跡始將劉開釋蓋以獲匪積怨故爲誣扳也○由信陽至確山鐵路告成後已由當道議定一切章程定於七月初一日開車出其塗者從此可無濡滯之慮矣 
[禹陵秋色]  
　　紹興訪事人云紹屬内地山多田少應完之賦等則不一大抵於地丁正耗條銀之外皆不徵漕惟上等田畝間有漕白然征額甚輕謂之南采留作駐　弁兵俸米糧食不歸海運兹者儲憲陸吾山觀察查得蕭山諸曁餘姚嵊縣去歲經征之漕尙未解清爰委賈别駕厚墉來越分投催繳限令一月内掃數完清遲當記過○鳥門山中所產之石歴經石工設法開採分别石板碎塊裝運外埠頗獲善價人皆羡之甲乙二工聞而心動爰鑿險縋幽而上不意繩忽中斷相率墜地身觸石上血肉狼藉頃刻魂赴泉臺旋由家屬備棺收殮聞者憐之○紹屬頭一蠶鮮繭各行均已將烘燥之乾繭裝載出口除繳關稅外每擔應完釐金洋銀十二元現已掃數收清一律撤局共計捐欵較之去歲可增一成半之譜亦可見蠶務之日興矣○蕺山縣學堂兹因暑假將滿開課在卽故由總理錢君繩武重加修葺並須添招新生采辦教科書籍以廣培植餘如逹材學堂亦已由周君德鈞等妥爲布置井井有條矣○本月初旬紹郡山水暴發傾舟决塘時有所見繼又暴風大作飛砂走石勢甚猖狂值此早稻將次登塲恐秋收不免因之减色飛廉之虐抑何一至於斯耶 
[英美租界公廨紀事]  
　　水販某甲不知由何處誘拐某氏婦來滬寄匿著名白螞蟻張章氏家行將鬻入娼寮事爲包探李星福查知將一干人拘入捕房捕頭著將章氏送至公廨押候禀請讞員孫建臣直刺訊究○前者王子謙冐造工部局車印案發解經直刺訊明判罰洋銀二百五十元押候繳齊再核至昨日有姬陽春者至廨探視被王扭住聲稱被姬售去東洋車十二輛吞没價銀以致罰欵無從措繳求爲究追值日差據情禀知直刺奉諭一并押候訊追 
[法租界捕房紀事]  
　　流氓甲乙二人冐充探夥向竊賊訛詐被包探緝獲一併拘入捕房押候堂期解訊○駁船户某丙吞没搭客行李失主報捕後丙恐干未便將原物送入捕房捕頭著存候失主領回從寛　出○屠夫某丁將病斃之牛雇車裝載行經法界爲巡街捕瞥見以其違章拘入捕房捕頭諭令以後不准再犯從寛開釋 
[美租界捕房紀事]  
　　昨晨偷兒萬長寶混入派克鈴路第十九號門牌洋房内竊取絨毯等物携至某押鋪質錢適爲包探顧福其所見連贓帶入捕房捕頭令押候解送公堂禀請讞員孫建臣直刺懲辦○昨日江北小竊王長泰在法界某車寓内竊取東洋車一輛曳至虹口求售適爲包探劉阿炳所見立卽拘入捕房捕頭令押候解送公堂禀請懲辦○甬人某甲寓居七浦路某號門牌屋内曾將餘屋半間租與粤人某乙甲有一子已及十齡乙子則甫五齡昨日亭午時二子同在曬台上游玩不知緣何甲子忽將乙子推下傷及頭顱血流如注乙痛子情深舁送捕房據情聲訴捕頭見乙子傷勢非輕令速送同仁醫院求治再行核辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
旨依議欽此鈔單知照到晉當卽轉行遵照去後兹據賑捐局司道詳稱查單開候選知縣兼襲雲騎尉張紹元請仍以知縣分省補用並加同知銜坐補猗氏縣訓導張棨請免補訓導以知縣分省補用候選從九品蔚德慶請免選本班以縣丞分省補用舉人關世熙請以知縣分省補用太原縣教諭許上林請以知縣分省補用又副貢生王翊清請以直隷州州判分省補用附生錢尊彝請以縣丞分省補用附貢生李希白陳鳳請以訓導不論雙單月選用均核與定章不符又許上林官册太原縣訓導應令一併另核奏明請奬又在任候選直隷州太平縣知縣候紹宣請俟補直隷州後以知府用其原捐之案未經户部核准所請奬叙應請繳銷各等語復查定章不准保舉分發省分補用及有逾准奬層數致干部駁自應遵照另核請奬兹擬請候選知縣兼襲雲騎尉張紹元改奬仍以知縣不論雙單月遇缺卽選其坐補猗氏縣訓導張棨係舉人出身例准保舉知縣與五貢及廪增附貢出身者不同應請與舉人關世熙一併改奬以知縣不論雙單月儘先選用候選從九品蔚德慶原保縣丞旣非應升之階應請改奬免選本班以縣主簿不論雙單月選用太原縣訓導許上林前此誤開教諭該員亦係舉人出身現已開缺回籍修墓應請更正底銜改奬俟修墓事畢銷假後以知縣不論雙單月儘先選用副貢生王翊清業於光緒二十七年七月二十四日在晉省善後捐輸案内由副貢生報捐教諭加捐知縣分發指省湖北試用核其捐案在前保案在後該員本係異常勞績應請更正底銜由湖北試用知縣改歸候補班補用附生錢尊彝附貢生李希白陳鳳應請改奬以府經歴縣丞不論雙單月選用太平縣知縣侯紹宣雖原捐候選直隷州知州之案尙未核准第係現任知縣且辦賑最爲出力若與初捐人員一律撤銷奬叙未免向隅亦無區别應請由現任知縣改奬以直隷州知州在任候選以勵前勞而昭公允等情請奏前來臣覆查各員改請奬叙核與保舉章程相符合無仰懇天恩俯准照擬改奬以昭激勸除咨部外謹附片具陳伏乞聖鑒訓示謹奏奉硃批著照所請該部知道欽此 
[山西臬司豐奏報兼署藩篆日期摺初八日]  
　　花翎二品銜兼署山西布政使按察使奴才豐伸泰跪奏爲恭報奴才兼署藩篆日期叩謝天恩俾祈聖鑒事竊奴才於光緒二十九年閏五月二十八日奉護理山西撫臣吳廷斌行知以署藩司升任廣西藩司胡湘林遵旨迅赴新任所有山西藩篆奏委奴才兼署等因旋於六月初二日准胡湘林將藩司印信文卷委員齎送前來奴才當卽恭設香案望闕叩頭謝恩祇領任事伏念奴才滿洲世僕初部備員上考忝登疉拜遷除之命嚴疆監部勉修察舉之規兩秉鹺綱效疏煮海再權薇籕才愧承流計自臬司移陳涓埃未答兹復藩條兼攝恩敷重叩循省五中深虞隕越查山西拱衛京畿藩司綜膺庶政念自師旅饑饉之後培養爲先舉凡理財察吏之端振興宜亟自維駑下深懼弗勝惟有殫竭愚誠隨時禀商護撫臣盡心經理斷不敢以暫時攝篆稍涉因循以期仰答高厚鴻慈於萬一所有奴才兼署藩篆日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
[順天學政陸奏考核教職據實保薦摺初八日]  
　　兵部右侍郎順天學政臣陸寶忠跪奏爲考核教職據實保薦籲懇恩施仰祈聖鑒事竊查各省教職如有品學兼優例由學臣專摺保薦臣於上年按試所及業將才學優長及庸劣不職各員分别舉劾荷蒙俞允欽遵在案現值整頓學校之際尤不可不加意激揚臣今年按臨各屬悉心考核查有阜城縣教諭署滿城教諭趙宗抃學問優贍充保定府校士館提調孳孳訓迪表率有方遵化州訓導張體信識力穩練臣按臨遵化經該處紳士禀稱聯軍到境時該員不避艱險保護士民輿情至今感戴懇請代乞恩施等因以上二員臣詳加訪察均有成績可稽年皆未及六旬精力强盛可否由臣給咨送部引見聽候錄用叉定興縣教諭王恩藻年壯才明訓士有法應請以知縣在任儘先卽選五品銜在任候選知縣延慶州學正周兆麒明白諳練應請仍以知縣在任儘先卽選深澤教諭蘇琪增大城縣教諭趙文楷勸辦學堂勤懇稱職久爲士林矜式應請賞加光祿寺署正銜以示激勸悉出逾格鴻慈臣爲激勵人才起見是否有當恭摺具陳伏乞皇太后皇上聖鑒訓示謹奏奉硃批另有旨欽此 
[陜甘總督崧奏訓導初次俸滿呈請保薦摺初八日]  
　　頭品頂戴陜甘總督奴才崧蕃跪奏爲訓導初次俸滿呈請甄别保薦恭摺仰祈聖鑒事竊據甘肅布政使何福堃按察使黃雲會詳准平慶涇固化道咨據固原直隷州知州詳據平遠縣知縣詳稱該縣訓導趙啓文現年四十三歲係甘肅秦州直隷州人由優貢於光緒十八年赴京朝考二等奉旨以教職選用二十一年八月選授平遠縣訓導二十二年三月二十二日到任今自到任之起連閏扣至二十八年正月二十二日初次六年俸滿例應騐看甄别由該管道州縣依次出考核轉到司查例載各省教職歴俸已滿六年各府州申請巡道加考移司查實轉呈督撫學政調取驗看詳加甄别應行留任人員其年力才具堪以策勵者列爲勤職僅堪司鐸者列爲循分供職堪膺民社者准其出具切實考語保薦等語今平遠縣訓導趙啓文自光緒二十二年三月二十二日到任之日起連閏扣至二十八年正月二十二日初次六年俸滿任内並無叅罰案件兹准該管各官出考核轉保洊到司該司等查該員趙啓文守潔才明志趣不苟堪以保薦等情前來奴才查趙啓文年力正强留心吏治堪以保薦除履歴清册分送部科外謹會同甘肅學臣葉昌熾合詞恭摺具陳伏乞皇太后皇上聖鑒敕部議覆施行謹奏奉硃批吏部知道欽此 
[護山西巡撫吳奏派員咨送選練將弁片初八日]  
　　吳廷斌片再前准直隷督臣袁世凱咨開會同湖廣督臣張之洞遵旨會奏訓練各省將弁並議訂章程一摺奉旨允准咨令欽遵查照前來查原奏章程内開山西應選送將弁二十名兵目一百名等因查自强之要莫重練兵中土自宋元後文武過分兵力遂因之日弱刻下外交日棘　匪未平若非注意練兵無以爲挽回補救之計張之洞袁世凱所籌選練將弁兵目辦法旁采東 
 
 

Page 14

 
 
西各國之新規上本有勇知方之經訓務使各省操法戰法胥歸一律兵將情意處處相通將必好謀兵必識字洵足漸挽錮習一進精强異時制勝之基必本於此惟晉省新軍甫經改練不特兵丁中知書者爲數過少卽在營當差官弁通文理者亦復無多當督同營務處司道曁常備軍分統等博加物色認眞試騐於將弁則擇文理通順略習兵謀者於兵目則擇粗識文字强敏可造者再四揀汰乃及應挑名數前擬尅期送往適先後電准袁世凱覆稱俟學堂營房造齊再爲知照旋於光緒二十九年閏五月二十日接准袁世凱來電學營完工令卽咨送臣當卽派委試用直隷州知州李益智於是月二十二日起程率領各將弁兵目赴北洋聽候考騐入堂學習至所需薪餉曁衣履巾帽圖器筆墨紙張堂費按照章程核計每月共需銀一千六百兩每年共需銀一萬九千二百兩遇閏加增此次預籌兩個月銀三千三百兩並交李益智解赴直隷督臣衙門投納備發此後餉欵陸續籌解以資應用此項銀兩應懇天恩俯准作正開銷除分咨外理合附片陳明伏乞聖鑒敕部立案施行謹奏奉硃批該部知道欽此 
[山東學政尹奏分别舉劾教官摺初九日]  
　　降三級留任山東學政臣學政臣尹銘綬跪奏爲分别舉劾教官以整學校恭摺仰祈聖鑒事竊臣恭膺簡命視學山左於今三年歲科兩試所至各郡接見教官留心訪察查有在任　選教諭蘭山縣訓導郭學濂品端學粹才識優長日照縣教諭楊福基操守樸賡訓誨勤能安邱縣訓導于蓮志趣純正啓迪有方以上三員實係山左教官不可多得之才臣惟有仰懇天恩將郭學濂楊福基于蓮等分别賞加京銜以昭激勸至庸劣不職者則有青州府訓導舉賡年老昏膭學務廢弛臨淮縣教諭宋書銘辦公　塗難期振作相應請旨將舉賡宋書銘勒令休致以肅官方而整學校所有臣舉劾教官出具切實考語恭摺繕陳伏乞皇太后皇上聖鑒訓示謹奏奉硃批另有旨欽此 
[山東學政尹奏爲振興文教片初九日]  
　　尹綬銘片再山東士習文風趨向樸實現值科舉變章開辦學堂年少浮華易滋流弊必得經明行修堪資坊表之士仰邀恩施以示鼓勵庶士子知所觀感不至誤於奇衺臣到任後隨時咨訪查有學正銜候選教諭尹彭壽學問淹通尤精訓詁所著有石刻證涇漢隷辨體諸城金石志等書又黃縣廪生張金瀛内行純篤學問優長所著有涇廚餘芳重雅目耕集等書又濰縣增生楊應俊年近八旬皓首窮經家居授徒學有根柢所著有周易象解六卷卓然可傳以上三人洵屬品學兼優著述宏富爲士林不可多得之才臣伏查前學臣裕德於任滿時曾將積學之士法偉堂宋書升等附片奏陳俱荷恩施今臣庾舉類皆宿學耆年事同一律合無仰懇聖恩俯准將學正銜候選教諭尹彭壽仍以教諭歸部卽選廪生張金瀛增生楊應俊均以教職候選儻蒙天語褒嘉允作士林模楷實於學校大有裨益臣爲振興文教維持士習起見是否有當謹附片具陳伏乞聖鑒訓示謹奏奉硃批覽欽此 
[直隷總督袁奏請敕部另籌熱河防營餉項片初九日]  
　　袁世凱片再查直隷原有楚軍馬隊兩營向由淮餉開支光緒二十四年間前督臣裕祿於裁併淮練軍案内聲明除挑選武衛中軍外餘卽裁撤旋因熱河土匪滋事改爲練軍移駐熱河歲需餉雜各欵銀六萬兩卽在淮餉裁節項下開支近年淮餉僅按八成指撥恊餉後多短絀新案裁節之餉已奏明悉數撥歸常備車支用該兩營月餉　已無著前因熱河土匪未靖不得不暫在他項設法挹注現查熱河地方漸臻安謐擬照從前奏案全數裁撤以符原奏而免虧累據支應局司道詳請前來當經商准熱河都統臣松壽電覆以熱河總無股賊而伏莽尙多並有奉省竄賊請緩裁營等因臣查練軍馬隊兩營早在議裁之列祇因熱河地方不靖暫時留防本屬權宜並無的欵但可騰挪彌補斷無畛域之分無如近來　源日絀萬分竭蹶而該兩營計口授食斷難久懸惟有仰懇天恩俯念直隷餉項奇絀熱河邊防重要請旨飭　另籌專欵以濟軍食而裨地方除咨部查照外謹附片具陳伏乞聖鑒訓示謹奏奉硃批户部議奏欽此 
[湖南巡撫趙奏籌備軍火片初九日]  
　　趙爾巽片再湖南省前於光緒二十八年十二月間因粤西匪氛不靖辦理邊防需用槍械局存無幾不敷給發經前撫臣俞廉三電商兼署湖廣督臣端方飭局代造小口徑洋槍一千桿每桿配子一千顆計子彈一百萬顆又小口徑操子五千顆業於本年正二月間由局將代辦前項槍彈子陸續運解來湘經前撫臣俞兼三飭局照數檢收在案兹據總理湖南善後局各司道等詳稱查湖南槍砲局定章小口徑毛瑟槍一千桿配子彈一百萬顆本應　庫平銀六萬六千兩經兼　督臣端方以湘鄂一家允照常價減讓一成實需庫平銀五萬九千四百兩小口徑操子每千顆價值庫平銀二十七兩前購五千顆需庫平銀一百三十五兩嗣因操子無多復添購小口徑操子十萬顆以備操練之用經該局復稱現在價值稍減每千顆需庫平銀二十四兩計購十萬顆需庫平銀二千四百兩綜計前項槍械彈子共需價值庫平銀六萬一千九百三十五兩前後運費盤費電報費總共用庫平銀一千六百三十六兩零擬請在於光緒六年及十年裁减各局薪糧節省項下動支造報等情詳請奏咨前來奴才覆核無異除咨户兵二部查照外謹附片具奏伏乞聖鑒敕部核覆施行謹奏奉硃批該部知道欽此 
[湖南巡撫趙奏籌解鹽釐欵項片初九日]  
　　趙爾巽片再准户部咨循案奏請撥補光緒二十九年湖北宜昌鹽釐一案内撥湖南丁漕折錢平餘曁鹽斤加價漕項各欵銀兩九萬兩等因轉飭籌解去後兹據布政使張紹華會同釐金局司道詳稱查各屬提解丁漕錢價平餘多未能尅期如數解到而川粤鹽斤加價歲收不敷奉撥之數加以近年奉發新案償欵曁加撥克薩磅價數鉅期迫新籌各欵尙無起色以至司局庫欵靡　羅掘凈盡惟思湘鄂一家旣淮咨催自當於無可設法之中勉爲籌措擬於司庫丁漕錢價平餘項下籌銀　萬兩釐金局川粤鹽斤加價 
 
