# 1885 - 163 - 4904375

 

Page 1

 
 
[四十二號畫報出售] [  申報舘主人啓]  
　　縣書幽險之境海外居多亞洲極南地方有柔物一部風土人情迥與中西不同該處陸居者名曰土民山居穴處專以獵獸而食水居者名四海民浮家隱宅一以捕魚爲業他若鳥道蠶叢鯨波蛟窟尤非尋常畫筆所能曲盡其妙茲倩能手分繪水陸兩圖以供衆覽閱是圖者若不啻親歴其境卽親某人要兩圖俱編入此次四十二號畫報准於本月初六日出售附送畫譜兩圖均係任君伯年所繪一係山水一係人物　致蒼勁雅韵欲流畫報仍舊九圖　仍附淞隱漫錄圖說一則閱者鑒之此佈 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必攺正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路甲昌書畫室並各埠申昌號均有發售惟所印無多有志場屋之士勿以筌蹄視之而爲捷足者先得也特此佈告 
[論包辦洋藥捐事]  
　　洋藥自經左侯相曁戶部先後奏定加捐以來各省辦理往往不同僕前者曾叅末議謂莫妙於將此事責成洋關稅務司則可以免偷漏走私之弊且持原扼要并内地緝私巡丁一切費用均可從省此最爲簡便之事前此之所以不由稅務司經管者因外洋進口之鴉片烟土本非明目張胆故先是洋人土船皆泊吳淞口外而華人向購亦不能多買例以兩箱之土給提貨單一紙彼時販土者類皆資本不多故有此例其後雖有購取十箱二十箱者亦分塡提貨單或五紙或十紙永以爲例迨咸豐年間開洋藥之禁而槯其稅於是土船得以進口然亦止泊於浦中各土行乘船赴該躉船購取亦仍前例以兩箱塡給提貨單一紙雖多至數十箱亦如之提貨上岸然後赴關報稅報稅之後作爲官土否則即爲私土商人貪利往往有匿不報關潛行出售者乃復設私土之禁定私土之罰設局巡查招募巡丁到處邏巡勿使奸商得以取巧有緝獲者則立將私土充公而又提取若干以作犒賞以是巡丁緝私益形嚴密然雖有如許之巡丁捕役而一年之中一月之間緝獲之私土總有數起則可知商人之貪利取巧盖有防不勝防者焉上海洋藥稅捐本係官辦已歴數十年於兹其總局在小東門外外洋行街之潮州會館左近近以加捐之故照部定章程大土每百斤輸銀八十六兩川西十等每百斤輸銀四十三兩經通商口岸報捐後其内地厘金落地一概裁併此意正與鄙論相合盖卽責成海關稅務司之意果其如此洋藥由外洋進口卽在關上照數完納稅項假如每箱大土在關上完稅銀八十六兩將來出售之時每箱土價五百兩者加稅核算計須付價銀五百八十六兩如此則於洋人一無所碍但一進口卽須報關先行納稅與前之俟提貨後由受主報關完稅情形稍有不同然所出稅銀仍可向買主算還則亦毫無耗折而且洋人或因先付此項稅銀之故而於土價内略爲加增以作利息在購土者亦决無所吝故以此法爲至簡至便之策不但斷無走漏之弊而且一經報關納捐糊貼印花可作爲官土隨處銷售别無他項捐費彼商人雖費此加倍之捐稅猶將稱便之不暇而内地巡丁緝捕一切員弁人役概　撤去省事省費不知凡幾並奸商之輩因是而一無所施其技公堂案牘所省尤多是亦與僕前者所言欲絶私鹽之弊必須除去官私名目使天下之鹽天下皆可銷售而後可同一意也而乃上海之辦理此事者獨慮滬地銷塲最廣走漏難防再四籌謀幾番斟酌專委廣潮商董包辦以爲可絶諸弊聞其包辦之法由商董糾集一百股每股出銀二百兩合成本銀二萬兩之數按月認輸洋藥六百箱之稅計每月繳銀五萬一千六百兩此蓋與厦門辦理之法相似且不獨厦門爲然甯波向係如此廣東亦然若照此法每月倘無六百箱洋藥進口則所包之稅卽須由承包之商董賠繳假如有溢於六百箱之外卽爲該商董之贏餘是亦如夏后氏五十而貢之法捐數一定卽稅課不患有或絀之時無論商董之盈絀而國家總可月得五萬一千六百兩之稅銀似乎尤爲簡便之至矣然竊以爲彼商董糾集股本求請承充何爲也哉亦以爲利耳彼酌乎其中每月包定六百箱度必不止六百箱之數如有七百八百以至於千箱則彼大有贏餘自必按月輸將絲毫無缺然而國家則坐少數百箱一月之洋藥稅金矣倘其不幸而此一月中不及六百箱之數則少一百箱該商董須賠銀八千六百兩不及三月而所集之資本皆已賠罄彼承包之人豈能久持必有避匿逃遁者矣而况旣經商董包辦則凡有緝私之舉巡丁捕役當爲彼所用或有更調或有添設官且不得顧問之則其弊將不知伊於胡底卽曰事雖商辦仍歸官督可以操縱在我然利之所在誰不生心官之耳目雖長恐有未能周匝者矣故吾以爲包辦之舉未必盡善不如仍照部章責成海關無論洋藥以及川西各土一經通商口　報捐後其内地之厘金落地一概裁併如此則一口之中每月運到之土若干不難按藉而稽川土西土等之　於中國者尙須稍用巡丁防其偷漏若外洋所來之洋藥則必不能越過海關但令海關嚴密稽查重其偷漏之罰則洋商必不肯貪走私之小利致罹充公之重罰以至資本全失吾知不必有包辦之商董而洋藥捐稅亦且涓滴歸公絲毫無漏所謂握其要而持其原部章所定固爲無懈之可擊而又何容另籌良法爲也嗚呼增洋藥之稅非專爲裕國課起見而亦未始不可籍此以裕餉源倘不善辦理而利源反成漏巵不亦虛此一舉哉竊願主其事者斟酌而出於盡善也夫 
[本舘接奉電音]  
　　昨晨八下鐘時本舘在京訪事人專電傳來本月初五日諭旨一道敬謹譯登○五月初五日奉旨馮光勳著補授太常寺少卿欽此 
[允加烟稅]  
　　前者中國與英官在烟臺議增洋藥稅銀一事久未定妥昨日風聞本埠有人接到電音知此事業經英廷允爲畫諾聽加稅銀每箱一百一十兩云 
[英相錫爵]  
　　昨日倫敦發來電報言英首相杞公現蒙英廷錫子公爵准其辭職而以隡理司波里代杞公之位杞公則不受爵云 
[重燃燈塔]  
　　自中法開釁以來中國各處燈塔有暫行移置停燃者現在和議已成海氛底靖甯波海關已出 
 
 

Page 2

 
 
有告示言虎蹲山等處燈塔刻皆一律照前燃點矣 
[帝京記事]  
　　京師各茶社皆賣猪肉饅首以供座客大嚼前門外大栅欄巷内新開天匯軒茶館其饅首較别家碩大且取值甚　鮮魚口巷内天茶舘茶社主見其可以漁利乃遣人前往託言某宅傭人日需饅首若干枚取回轉賣旣省人工兼可獲利自以爲枕中之秘不輕告人也不料事爲天匯軒主所疑上月某日濳尾其後見其人担饅首入天全茶社遂據理直爭相與辯理天全掌櫃固自强項不肯認差次日邀集同行以評曲直羣議曲在天全遂重罰之○順天府老吏李某於客春暴卒其妻鷄皮鶴髮已五旬以上膝下一子年近而立該婦猶不能安於室與土棍楊某私通子羞其醜携妻避諸鄉間今春楊因案逮刑部獄擬以遣戌之罪該婦復通一旗人倭姓者鶼鶼鰈鰈日夜不離四月中楊從戍所逃回復至婦家意圖避匿至則見倭鼾睡臥榻上楊怒拍案大呼倭驚起惡語相侵婦周旋其間大有左右做人難之勢楊忿極抽刃斫倭反爲倭以刃相加三人互受重傷皆未及死遂即涉訟公庭刻歸刑部江蘇司審訊尚未擬結云○禁城東安門内石橋上有一小廟供奉元天大帝四月二十八日白晝九點鐘驟然火起殿宇三楹盡付一炬幸四圍並無房屋尙未延燒亦幸矣哉○南北海船塢中船隻工程已特派恩協揆等勘估以便卽時興修○奉宸院卿崇京卿光情殷報効輸銀三萬金捐修南北海船隻已奏明奉旨允准矣○上月二十七日晚由内傳出皇上明日卯正乘轎出順貞門神武門走西隨墻門至大高殿拈香畢經三座門進承光門步行至北海永安寺拈香至　憩軒辦事用膳召見大臣畢出承光門乘馬經御河橋進中海福華門至時應宮拈香畢升紫光閣黃幄閱看御前王大臣侍衛乾淸門侍衛等馬箭然後出福華門進承光門至北海畫舫齋用晚膳進神武門還宮所有前引後扈及各項執事備差之王大臣侍衛官員弁兵均於卯初二刻敬謹預備○上月二十八日午後有西人數名至西安門内蠶池法國天主堂洋樓用千里鏡窺看南海各處事爲德昌門外備差人員所見然亦莫敢喝阻也吁○　彰儀門迤西南十八里看丹村建有藥王廟一所俗傳孫眞人煉丹成聖之處四月二十八日爲藥王誕辰常例於四月二十七二十八二十九開廟三日京城内外大小藥鋪及内外兩科醫生羣往進香肩挑貿易之倫亦無不負販而來獲利而去並雇源順和京班子弟演劇二晝夜以慶神誕京中士大夫之前往燒香者車塵馬足轂擊肩摩不下數萬人沿途搭建茶棚三十餘座熱閙非常誠京外第一勝會也○恩護軍統領　獲讉後仍在德昌門外備差較前益形愼重小心翼翼不敢疎虞伯邸見該統領如此謹恪謂俟部議請旨時本爵等當於聖上前保奏以俟天恩云○近日天氣亢旱二麥漸見乾枯每麥一石加銀四錢五六高粱每石加銀二錢餘小米亦加銀二錢有奇黑豆緑豆加銀二錢三錢不等老米亦每斤加錢四十文商賈居奇網利糧一到市爭相購買致貧民餬口維難謀生無術惟望昊穹垂貺大沛甘霖則糧價當必漸减耳 
[江岸崩頽]  
　　前月廿七日夜大雨傾盆宛若銀河倒瀉加以江水泛漲拍岸平隄致瓜州總鎭署前江岸　然坍塌直至照壁之前長約十餘丈寛則倍之近照壁處有居民十餘家亦被坍下幸人口未有損傷若再積雨連陰則照壁恐亦難保矣六濠口江岸亦坍至永安橋而止計長二十餘丈寛三四十丈坍去無人居止之空房四五十椽　局亦在其内云 
[京口雜言]  
　　大閘口某醃臘店主握算持籌漸成鉅腹歴年以私鹽藏花猪肉内運銷湖北獲利甚豐不意刻被鹽快查知拆開　肉二包見中有私鹽七十斤遂禀知官憲勒令照例繳肉捐外尙須照繳七十斤鹽捐店主未敢稍違加數繳足書此以爲奸商漁利者戒○南鄉某甲夫耕婦饁相敬如賓終歲田間不知有世上事雖曰沾塗遍體然亦無懷葛天之民也膝下一女愛若掌珠年已及笄尙無下玉鏡臺　日前甲因事遠出必須匝月方歸隣村某乙尙賦雉飛央媒問名欲與作合甲妻不待夫歸卽時首肯近日忽接甲竹報言已將女允字彼處某丙家爲媳甲妻　信之餘汗流浹背未知將若何設法也 
[秦淮茗話]  
　　四月廿八日午後有一營弁晶頂花翎乘棗騮馬自北而南行至中途馬忽不受覊靮絶塵而馳弁控御不住聽其狂奔迨抵馬路街口正在轉灣之際適有里人行聘夫役扛抬聘禮緩緩而來猝不及防扛夫驀被衝倒果盒碎爲數塊龍眼蜜棗榛栗之屬散鋪滿地兒童爭拾以爲笑樂幸人尙未被跴傷隨後冰人乘輿到來見此情形欲尋肇事之人則已不知去向遂停輿道旁令僕人赴近處另借　盒整頓齊備然後起行按省城重地人烟輻輳本非馳驟之塲乃前日東關頭甫出蹋傷女孩一案生死現尙難知兹又釀成事端不識有牧民之責者果何以高懸厲禁挽此頽風也○楊麻子者不知何許人向在秦淮河中划小船餬口烟波一舸泛宅浮家儘消受六朝風景其妻年近而立楚楚丰姿頗不類小家碧玉對山掃黛臨水梳粧伉儷之情固有甚於畫眉者前日楊與友人沽飲過醉驚鴛打鴨遽占脫輻之爻初猶口中喃喃效灌夫之駡繼則竟以五色捧從事不顧柳斫花摧同業各船知其爲麴秀才所悞赶緊解散將楊拉入别船意欲渡登彼岸乃甫開抵中流楊卽乘人不俻竄入河中鳬登原處扭妻痛打較前更甚衆人恐其失手致命急將楊兩手捆縳推入船中安臥迨再視其妻則已緑慘紅愁僅剩奄奄一息矣有隣嫗好行其德倩人扶歸家中灌以開水始得無恙夫人不幸爲女子身業已墮溷飄茵不能自主乃復遭逢狂暴苦受折磨有情人聞之更將何以爲情耶 
[北通瑣記]  
　　入夏以來雨澤愆期麥苗枯槁至四月十九晚忽陰雲密布迅雷聲轟然俄而冰雹齊下風雨交加田禾被傷大半幸爲時不久雨霽天晴糧價自望後至今陡然騰貴日増一日大有粒米如珠之慨云○上月二十一晚七點鐘時忽然地震大聲隆隆然窗戶俱爲之搖撼○北關外雲林寺距甘營不遠鉛丸藥彈名積於此四月初八日廟中後院失火當將藥箱搶出另置他方得保無恙二十一日前院帋作坊廚房失愼延及頂棚火燄冲天隨風肆虐幸水會中人以大鈎拉倒房頂登時壓熄甫經旬日兩兆焚如廟内住持迄今尙中心惴惴云○新創之天順和芝麻斗行試辦兩月輿論譁然高邑尊諭以無論河集凡運芝麻到通者任客投主以示公平人言乃漸息○楊丞憲四月二十五日總覆新進各文童二十八日起馬回京○前有越南人某甲　約四十許投善將軍營歴陳今正諒山勝法情形鑿鑿可據軍憲鑒其來意留營察看近復有通邑張家灣人某姓投營効力軍憲詰其有何技藝答稱能作火箭燒燬敵營試騐屬實遂送交神機營聽候調用矣 
[獲彩彚登]  
　　呂宋發財票每年西六月十二月兩次定爲雙票此兩月中購者亦加倍焉去年十二月之頭彩係杭垣臬署中傅君所得一時售票之家利增三倍今春又添開數處本屇六月票又係雙彩各家皆售賣一空後至者咸以不得爲恨前月卄七日杭垣接有電信知頭彩又係杭臬署中買得嗣訪悉此票本大井巷廣發店買歸分作條頭二十張其十條爲珠寳巷同行分去十條則門市零星售出故皆爲杭人所得也臬署中之票乃廿股中之一條係外班湯鑑堂所得計洋二千五百元並聞許廣和藥棧買得五條賣卜瞽人金漢章買得一條一比邱僧及貫橋錢店學徒各得其一下城六克巷之松聲閣茶博士亦得洋七百五十元不知是否頭彩也 
[火警細述]  
　　杭垣菜市橋東十字路口火災一事日前已援電音錄登報上兹悉該處係四達通衢店戶櫛比本月初三黎明時更鑼甫止警鑼忽鳴各水龍聞聲爭集杳悉竹籃店被災急爲吸水灌澆而勢若燎原急切難于撲滅頃刻間延燒東首單純號酒棧西首徐德昌南貨分 
 
 

Page 3

 
 
號南首某醬園北首豆腐店摧枯拉朽一炬無遺計共焚去三十餘家約一點餘鐘始得救熄有四人燒斃火中面目模糊無殊焦炭亦云慘矣或曰起火者實係酒棧未知孰是 
[江陰雜記]  
　　重午日午後八　港大通營水師勇丁將砲船遍揷彩旗裝成龍船式樣舟中雜置鑼鼓用十餘人搖蕩中流以逞奪標之樂岸上觀者密若堵墻○是日泊守黃田港之登瀛洲靖遠龍驤等兵艦均高扯方旗大書天上聖母四字又有龍旗月華旗臨風蕩漾五色繽紛異鄉佳節亦頗不嫌寂寞也○和約雖成防務依然不懈每日操演無稍間斷前日淸晨水師在君山教場開響操至下午始整隊而回○靖江縣陳明府出示嚴禁私鑄鐵錢販用小錢約法三章風行雷厲諒畏法者當不明知過犯自蹈官刑也 
[吳淞紀事]  
　　督轅前營左哨某哨官平日謹愼從公無敢懈弛近有本哨勇丁竊取本棚火食洋十數元隨卽逃逸事爲統領吳安澄軍門所訪悉以該哨官漫不經心毫無覺察欲將差使撤去當經一再婉求始准暫充親兵留觀後效○吳淞駁船俗名浪裏飄喻其輕捷也前日有王華華之浪裏飄赴申裝載子花六十五包爲時過晚又值大雨滂沱遂暫停綉球港花包經水浸濕沉重逾恒以致該船沈溺次晨倩人撈起已缺少二十餘包且濡染泥淤不適於用矣誠意外之災哉○福安輪船本駐吳淞專司裝運軍火投遞公文前日自金陵進申今晨乂自申旋淞來往如梭大有不遑偃息之勢云 
[法公司船抵埠]  
　　法公司輪船啞書士將由港來滬前已列報兹悉該公司船業於前晚抵滬所有書信客　此次皆由公司船裝送不復煩商船轉運矣 
[太守勤勞]  
　　前英界會審委員陳寳渠太守老誠練達温厚和平素爲上游所器重卸事後奉委洋務局提調及水利局總辦等差游刃有餘無不得心應手近又聞大憲札委太守赴朝鮮建設電線不日卽欲起程勤勞王事其太守之謂歟 
[委員不到]  
　　英界會審委員黃芝生太守昨有要公函知美領事請勿賁臨并飭差知照捕房停解一日公事云 
[秃驢肆閙]  
　　前夜有一江北僧人在英界打狗橋北首某烟館吸烟時已從糟邱回來早將米汁禪叅透堂　直呼之爲和尙該僧勃然大怒幾如努目金剛堂倌自知失言多方服禮該僧尙不干休拍櫈鎚檯翻江倒海竟欲以伏魔杵向堂倌作當頭之喝旁人見之大抱不平欲把法聰頭當磬子敲有與該僧相識者恐犯衆怒勸其息却無名火穿上忍辱鎧大踏步回禪林去來該僧不依復大喝曰我在上海多年佛門廣大一任我嫖賭逍遙爾何人斯敢與俺醉金剛爲難乎旁人因其醉極不與較大家撒手而散或謂該僧係城中某寺客師平日不守淸規往往無端橫閙我試爲說法曰秃驢秃驢態醉模糊何者是佛何者是吾闖出生死界踢破陰陽鑪酒食恣啖嚼嫖賭共歡呼此之謂大澈悟眞工夫 
[開騐冬漕]  
　　江蘇海運滬局開騐粮米日期已登前報兹悉各縣解米之人已于數日前紛紛投局掛號昨由該局派員將各州縣解到粮米按號騐看如有霉爛等米一概撤回 
[稟報城頽]  
　　昨述城垜倒坍一事兹已由　東門汛弁據情禀明城守營朱千戎由千戎飛禀文武各憲想日内卽須騐勘估修矣 
[請追抵欵]  
　　前有南市某錢莊經手人陳恭洽投上海縣控稱安康號主李承安曾將沙船三艘向本莊抵去規銀一萬四千兩至今本利全無向索延緩不得已投案求請提追莫邑尊准詞批飭陳將契據呈核前日陳復投縣訴稱自奉批示李卽意圖兎且知該沙船又欲潛赴他方莊主向我催逼不堪因敢瀝忱瀆訴旋奉諭着卽開呈節略以憑核示 
[法界公堂瑣案]  
　　洋人大立多曁恒德莊沈瑞卿投案請追董茂衡欠銀董繳到洋六十七元捕房又將前期所繳六十八元案呈董禀稱曾向恒德商過還銀一百兩可以了案翁太守謂伊等連次請追據云爾雖許還百兩伊尙未經允許况現在所繳之銀自應兩下分派不能由恒德獨收隨着將繳到之洋派爲兩分大立多與沈瑞卿各收六十七元又謂董曰爾今除所繳外所少尙多恒德處本欠銀一千二百兩曾斷令爾先還現銀四百兩以正二兩月底爲期業已五月連前共收過銀一百七十兩照所斷尙虧二百三十兩大立多處曾斷令爾將牽涉劉姓之七百五十兩暫爲擱起先　自認之四百九十兩分兩期還淸今已數月伊僅收一百四十餘兩尙短銀三百四十餘兩兩下共短銀五百八十兩之譜今姑再從寬著仍分三期繳案限五日内先繳一分再停十天繳第二分再停十五天繳第三分一月中可卽繳齊着仍交保如無保仍當管押○前報列包探嚴頌眉在小東門外見流氓糾黨毆人抛棄城河浜内當卽獲住王阿二解訊之餘供衅由小張卽李阿掌而起翁太守着包探獲李候質嗣經包探孫寳生在十六鋪某客寓中將李獲到但被打之人係英包探孔長生之夥名孫阿金尙在仁濟醫舘醫治未得到堂昨日孫投案訴稱業已粗愈惟左足尙不便行動是日因英界竊案繁多小的在外訪緝李前曾犯竊在途遇見向詢伊懷恨於心卽糾人將小的痛打并擲河内幸大老爺案下役人眼見協同西捕到來將李拘住太守謂旣己痊可可卽退去將王阿二卽王阿裕責一百板李責二百板以儆○前報列鐵店主李萬榮被店夥周春根打傷一案事隔數天李傷業已痊可昨偕其女呂李氏投案禀訴太守飭責周一百板以儆兇頑○前日巡捕在新北門外捉獲紅黑籌賭錢之浦阿全昨晨連賭具一并解案肥太守詰訊之下浦初尙狡展不承繼稱在彼望風得錢二三十文太守謂浦明是賭頭飭責一百板枷號一月以爲聚賭抽頭者誡○前報列張可明控陳一天帽作欠錢一案翁太守着分兩期歸償每期還錢七十五千昨日堂期張未到案祇作中之張金甫投案訴稱張可明囑我領洋陳遣人到案呈繳現洋四十元五月十四期票一紙計洋二十六元四角兩共合錢五十五千又呈帳簿七本並遞禀聲稱歇夥張金甫虧空九十餘千除劃過錢七十千外尙欠二十餘千又查出縀子一疋紅布二十疋值價四十餘千由張抵押别處又帳上莊記一戶祗須付洋三十元可以了結金甫竟付洋六十一元錯去三十一元又有歇夥朱殿英帳上虧空錢七十餘千均請傅追張金甫供稱宕帳實有一百三十餘千除劃過七十餘千其餘已經薦保人王湘泉料理至押欵因欠米店洋元故以貨抵彶至莊記實與金記一戶其三十一元在金記淸帳上太守謂帳目戶名豈可紊亂旣應付金記爲何流水帳上又付莊記現朱殿英何在係何人薦保答稱現在六馬路前中朱子仁保薦朱住大東門外我之荐保王湘泉住大東内太守着張金甫於禮拜六邀到湘泉殿英再訊 
[觀毛瑟槍圖說書後]  
　　德國毛瑟槍最爲軍中要器現在李傅相聘請德國名弁教練洋陣所用多屬此槍德教師於悉心指授之餘復將該槍繪圖列說使人一覧瞭然兹託點石齋石印成書計四本昨已告成以一册見示披閱一過見其詳明透闢不勝欽佩其中有操兵功誅册有打靶法有用法圖說有打靶淸册有名用圖說有管理法有卸上法有刷擦法有子藥說有保重說有隨修說有指要說言言扼要足以指迷其弁言謂凡有兵權者飭各營弁兵俱按此書操練如尙云未成勁旅焉則斷斷乎無是理誠哉是言也本館喜其書之精良利用大有裨於中國操演兵丁諸事故樂得而書之 
[新書快覩]  
　　津門爲畿輔咽喉之地五方雜處地狹人稠富麗繁華埒於燕市泉唐張赤山先生燾作客於七十二沽間歴有年所見 
 
 

Page 4

 
 
聞旣熟紀載斯成近撰津門雜記一編鏤板行世并託申昌書畫室代銷暇時取而讀之覺其中探奇訪舊問俗采風摭下里之歌謠錄名人之撰箸可資掌故足當臥游洵乎史乘之外篇治游之實錄也爲書數語以廣流傳 
[奉懷沈九簫明府寄請教政]  
　　績學旋騰虎榜名年將强仕奮雲程顯揚克慰護庭望和協爭看荆樹榮鄉里知交頻結想琴堂循吏快蜚聲從今但祝鶯遷速懋建宏勳賛治平[  鄉愚弟王恩溥拜稿]  
[奉答珠海釣徒錄請高昌寒食生大吟壇教政]  
　　悵悵獨不樂彷彿有所尤所尤在何事吳越路悠悠　憶題　日繼日秉燭游風羲師兼友聲應氣與求興來傾濁酒醉後發狂謳誰爲晚交契會心眞罕儔如何捨我去歸臥珠江頭珠江三千里乖我良唱酬淸宵空行立明月自登樓登樓復登樓思君何日休有客忽叩扉投我錦繡詩詩中多佳句總道長相思相思積成夢魂夢相追隨知君夢我日我正夢君時精神雖感通形跡猶别離君懷眞磊落卓爾不群姿鵬程暫停翮九天翔有時况值海氛起徧地皆瘡痍乘時樹勳業良晤自有期引領望天末　心如渴飢耿耿不能寐坐看大河移[  潄霞蓬鳬詞人靈甫氏未是草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[豫章新語]  
　　南昌府賀幼甫大守淸修碩望冠絶一時屢欲解組歸田逍遙林下上遊深器重之迄未允其病免兹因再四陳情始冡允准另委候補府周翰如太守代理擇於四月二十七日接印矣○某甲家在澹臺門内花園角積有餘資今雖墓木已拱而腰纏十萬貫猶足雄視一鄉表兄某乙垂涎者久往來其家日益親密數日前竟乘間竊一箱去聞内有黃金三十餘兩白銀四十餘兩洋三十餘元可謂包藏禍心狗彘　行者矣○昔屈大夫以五月五日投汨羅後世踵事增華遂有競渡之戲江省則四月十八日卽賽龍舟下水時必宰牲於岸以祀舟神賽勝者　　以去謂之奪標然勝負之心旣熾則爭競之端亦由此而興一日撫河中有兩舟賽駛一舟已落後忌前舟之得標乃急急駛上撞毁前舟之　彼此口角毆傷多人現已鳴官騐訊雀鼠成災矣樂極生悲此之謂歟 
[中丞修墓]  
　　李靑蓮錦袍捉月千古艶稱殁後埋骨當塗縣地一坏黃土三尺豐碑海内文人垂鞭過此往往酹酒載拜憑吊詩魂近則荒隴斜陽牛羊蹴踏斷磗零瓦日漸傾頽某中丞見之以爲表墓題碑固有官守者之職也因捐廉函請徐頌閣大宗伯代爲修葺隨飭當塗縣令鳩工庀料於今春修治一新亦風雅事也說者謂中丞因一夢而起也是說也予未敢信 
[榕垣紀實]  
　　閩縣義嶼鄉黃某前因錢債與族兄搆訟公庭嗣經親族調停風波漸息上月廿三日黃因事入城道由族兄門外相逢狹路揮以老拳雖經里人勸阻而受傷甚重竟致噤口難言次日隨赴縣呈請騐傷想　後益難訟藤割斷矣○前日有湖南人某甲至東街口寳隆錢樣店兌換鷹餅一元議價不成該店付還原物安放櫃上不隄防爲扒手所竊去兩相爭執勢甚洶洶嗣經恪靖副營某鎭戎見而查問斷令該店賠償票錢八百文兩相允服而散○祥陞　伶名寳珠者婷婷嬝嬝秀外慧中紅樓夢中蔣玉函　上月廿三日閩縣各書役集資雇定　班在南離總管廟演劇酧神傷上搬演水鬥一劇觀者以爲厭聞羣相譁噪當寳珠上臺時咸以瓦片木石亂擲寶珠忿不能平办以椅棹抛下致將某甲頭顱擲破淋漓鮮血紅映臉霞班主知事不得了出藥敷傷認罪陪禮事始得息說者謂是役出大殺風景無異煮鶴焚琴云○閩中押店　息甚重店主恒倩孀婦出名以圖免怨疉經上官嚴禁每爲差役所蒙兹經首府張太守雷厲風行重申厲禁洵閩省小民之福也○統領恪靖凱字等營之陳軍門駐紥東校塲麾下副將劉良星暫駐東山書院日前被妙手空空兒竊去衣服銀兩及部文印札等件四處找尋杳無信息軍門捐廉懸賞謂有能拾得部文印札付還者賞銀十兩報信者賞銀五兩云 
[皖垣官報]  
　　劉觀察作梁委辦淮北牙厘總局　帶羅叅軍錫疇龍二尹疇安彭三尹正章等前赴淮北聽候差遣○候補知縣魏馴委解十年分漕項奏銷銀兩赴都交納○候補知縣劉榮光委辦機器局差○初三日督辦皖南牙厘總局維幹臣觀察由蕪湖抵省面禀要公○丁叅軍壽愷前赴梁山會同朱直刺式程督辦炮台工程 
[潯茶續信]  
　　四月二十一日怡和洋行進祥馨二五寗一百六十二箱十三兩二十二日天裕洋行進谷春二五寗百五十四箱二十八兩二十三日天裕洋行進冠玉二五甯一百五十五箱十六兩二十七日天裕洋行進奇蘭二五寗二百五十七箱十五兩 
 
 
