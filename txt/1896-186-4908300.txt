# 1896 - 186 - 4908300

 

Page 1

 
 
[本館聲明]  
近聞寓滬某公子娶妓一事有不肖棍徒託名本館在外招摇本館友人皆能潔已自愛如有頂名誑騙或已經過付望來本館指明何人以便追究受騙者萬勿含糊了事也 
[四百四十八號畫報出售] [  點石齋啓]  
寗波慈谿縣屬新渡地方有某姓女棺被盜因一匪心猶未足懸屍樹上圖剝繡花縐袴繩斷屍倒雙足適騎肩上不得脫直至天明經人擒獲案遂破他如婦生守貞之奇日抽台妓之稅還金者適救其子削髮者兾感其夫扶桑之長壽何多海底之清泉忽湧或飲蜜而幾爲所騙或豢猫而亦能持齋及叢抄各圖說准於十六日出售此佈 
[論尼庵被刧]  
余前論僧道女尼爲中國之弊弊不在爲僧道女尼而在誘人崇信僧道女尼遂爲風俗之憂人心之害崇信僧道女尼者大抵婦女居多故僧道女尼之惑人亦以婦女爲便然婦女之與儈道究有嫌疑之别卽入廟燒香亦不過片刻周旋　　　 
耳究不能張膽明目出入往還若女尼則同爲婦女旣無嫌疑可以穿房入户彼以募化此以布施大家閨闥喜其逢迎小户女流爲其謠惑在婦女之心初不過思獲厚福得善報未必皆有邪念也在女尼之初心亦不過假因果禍福以騙財物未必有引人爲邪之心也且家教嚴者未必皆許女尼出入婦女之略知輕重者未必皆與女尼往還以此論女尼女尼亦何害於人哉惟一方旣有女尼雖一方之婦女未必皆與之往來而斷不能無往來之人雖往來之婦女未必皆爲不端之人而不能信其竟無不端之事此婦女入廟燒香之所以必干例禁也而况在菴堂住宿乎在爲女尼者或因父母不能撫養自幼捨入空門或老尼欲期衣鉢相傳向育嬰抱取女孩爲之披剃或爲拐匪所　其所以爲女尼亦屬無可如何之事若半路出家及帶髮修行之婦女舍俗家之起居借空門以養性立志旣不濁不清裝束亦不僧不道或年老無後或輕年喪夫或大家婢妾或貧户女流或因一時之氣遁入空門或因污辱之端藉以養耻大抵此種婦女無不稍有積蓄否則庵觀之内豈肯相留誠以香積廚中斷不能爲此種人白費米薪也往往見婦女入廟修行者或爲奸尼所誘或爲强暴所污本欲修身養性反致敗節墮名有志者或因此輕生無耻之徒或竟以清凈地爲温柔鄉世風尚可問耶前日本報紀緑揚城廓第二節揚州友人來函云揚城便益門大準提菴左近有尼菴一所住持某比邱雅善逢迎是以香積廚中蓄儲甚厚近更有某氏婦住居其中婦年逾而立雖徐娘半老而風韻猶存因孑然無依故來菴租賃一椽藉以修身靜養牀頭稍有積存不意本月初二夜將過半忽有壯漢三四人效叚干木之踰垣而入逕至婦房肆行强暴婦驚醒後急欲聲張奈口已爲其同黨用物掩住婦之傭工某老媪見之急前救護亦爲同黨露刃嚇阻蜷伏一旁不敢稍動迨壯漢事畢復將婦項上金索以及手釧等物相與攫取揚長而去須臾天明住持等始悉驚駭無似立喚本坊地保訴明以上各情令其至有司衙門呈報適甘邑宰因公赴鄉未返一俟日内回署想當照例嚴辦云云古云謾藏誨盜治容誨淫該婦旣孑然一身理宜依附親族而居卽不然獨居一椽况有傭婦作伴儘可苦守度日何以必欲借居菴院十方之所致啓匪人姦盜之心如謂欲修身養性豈在家不能修身養性而必欲在菴院乎夫以孑然一身之婦女且欲修身養性則其塵心已死外今俱捐項下似不應再圍金索手上亦不應再帶條脫此不可解者一也婦與尼旣同居一菴終不致十分隔絶且該尼積儲較厚何以匪盜舍尼而劫婦此不可解者二也或謂物必自腐而後虫生該婦或非正經之流以邪引邪致遭此禍然斷不能以猜度之辭污辱良婦若非正經之輩則幽期密約者正多何必待强逼而搶物哉此必該婦稍有姿首不善韜藏爲匪徒所窺平日挑之不動致爲此禽獸之行該匪固殺不可恕天網恢恢疏而不漏已經報官必有拿獲之日該婦亦不免咎由自取朱伯廬先生有云三姑六婆實淫盜之媒居家尚不宜此等人出入而乃以孑身之婦女遷而就之其不獲禍也幾希故余得而斷之曰不特該婦之咎由自取是亦尼有罪焉 
[宣南雁帛]  
　　吏部爲示傳事所有擬補盛京户部筆帖式扎青阿一員岫巖城守尉衙門筆帖式榮昌一員相應示傳該員等於四月初二日丑刻穿紅青褂備帶補褂青褂佩帶荷包手巾赴左翼門外書到伺候帶領引見如排班不到卽將該員緑頭簽撤下並傳令該員等於三十日午刻親身赴部演習口背履歴如該員不行赴部卽將引見扣除勿得自悞○禮部爲曉諭事恭照四月初八日係佛誕日此一日照例禁止屠宰不理刑名照當辦事爲此出示曉諭文武官員軍民人等一體懔遵毋違特示○禮部示八旗官學候補教習楊培森周良坫景山官學候補教習雷登門等限三日内赴部騐到備帶筆墨當堂塡寫親供核對筆蹟毋違特傅○總理各國事務衙門爲傳知本衙門同文館現添設漢教習一員查有記名漢教習洪錫礽挨名應傅合行示傅該教習於十日内取具同鄉京官印結親身赴本衙門報到聽候考騐如逾限不到卽行另傳毋得自悞特示四月初四日計開記名漢教習一員洪錫礽江蘇舉人○户部爲批駁事現審處案呈據廂曰旗漢軍屯居旗人李治奎赴部呈稱竊身故兄李治祥前將惡佃户萬福穆成隆郭雲龍常榮華常懷玉朱成美等始末各情禀明在案於光緒十五年四月間身在轅下呈明迭蒙批飭牌文行縣訊辦經劉縣主孔縣主皆照退地卷結册帳訊明實係身家之地雖訊明皆懼耆堯之勢不敢押退地畝竟自懸案祈恩准提訊查本部奏定章程内載旗地控案分别老圈契置如係典買地畝查無契據者不准查辦等語此案李治奎與宗室耆堯互爭地畝前經本部屢次查訊李治華總稱伊祖置買官地契據在縣存案迭經行查該縣及左翼衙門亦無案據可考核與例章不符本部未便查辦除將原呈批駁外相應呈明存案可也 
[北固山訪碑記]  
　　鎭江友人來函云長江水師瓜洲總鎭高光効軍門示期於十二日閲視各營先一日瓜洲營戴遊戎飭辦差人等在大校塲高搭營門懸掛燈彩演武廳中排設公案是日鐘鳴七下麾下各營官督同勇丁列隊至校塲鵠候九點鐘時軍門端坐緑呢大轎前導有大旗隊洋槍隊腰刀手次則馬步弓箭手及進營門各勇丁施放排槍半跪恭迎軍門至演武廳升座由中軍官恭請發令開操軍門命先射步箭繼射皮毬接操洋槍打靶及演三排槍陣四方陣骨牌陣連環陣槍陣旣畢由前後營弁兵各穿虎衣黄色布褲虎爪鞋手執籐牌操演各式陣法身輕如燕力健於猱正在興高采烈時忽聞演武廳中鼓聲鼕鼕側邊有腰刀手齊出與籐牌手合操飛虎陣　罷收軍已鐘鳴十二點矣○新河某甲者懸壺設肆貧不聊生視天下事莫如老元緒之流可以不勞而獲自顧床頭人徐娘半老恐不足以勾 
 
 

Page 2

 
 
引游蜂浪蝶遂另蓄姊妹花二三枝點綴春色由是迷香洞啓待月門開一頂緑頭巾居然戴上舞賴子覷其可欺百般滋擾甲獨力難支乃將錢 
樹子移種於王家巷向之半暗半明者今則大開大合矣妓旣艷幟高張客亦纒頭競擲甲因此積有餘資居然面團團作富家翁前日有某甲者慕名訪艷侑酒徴歌正在興高采烈之時忽有前度劉郎天台重到入門後彼此含酸以致互相鬥毆幸龜鴇極力周旋不致釀成巨禍○鎭江金山河新開永利紡紗局所造房屋約在五月間大工當可告竣現當新繭上市該局紛紛收買爲織綢之用並派人赴裏下河一帶專買新繭誠恐裝船回廠關卡或有留難以致日久霉爛商本有虧故特至道憲衙門具禀請領護照開船時統捐一次凡遇沿途關卡一律騐照放行以免受累現聞道憲已批示允准矣○委辦鎭江下游厘捐總局楊炳魁大令因病逝世已紀前報兹聞所遺下游一差上憲札委卽補縣劉寳源明府接辦明府奉札後業於日前蒞鎭擇吉進局視事矣 
[古潤火災]  
　　鎭江友人來函云四月十二日猫睛轉午時忽見西南角霄漢通紅繼而人聲喧闐警鑼四起但聞竹木爆裂聲尚不知祝融氏稅駕何方俄而有人傳說小碼頭某姓家忽兆焚如其時東南風甚勁以致風助火威飛揚跋扈幾疑倒海排山有頃各水龍齊來救護而陽侯勢弱終不敵回祿聲雄遂延燒南首草屋不啻摧枯拉朽水陸總巡周都戎丹徒縣宗大令曁保甲局員聞信之下均到塲彈壓以防匪徒乘隙搶刦約歴一點餘鐘回祿神始霽威而返而瓦房兩椽茅屋四五十間已化爲灰燼矣傳聞起火之由某姓因作午餐偶不小心遺火積薪中致釀此禍云 
[漢江尺素]  
　　漢鎭友人來函云正任津海關道盛杏蓀觀察現已接辦漢陽鐡政局總務删冗員節浮費大爲整頓前總辦蔡毅若觀察聞香帥擬具摺保奏授江省道員要缺之信云○新授湖北武昌鹽法道郭蘭生觀察聞不日到省部下屬員已手版脚靴預備迎迓署任之朱少桐觀察回襄樊本任○李瀛洲者不知何許人平時衣履翩翩爭逐於花天酒地間良家子弟受其害者不知凡幾現因私用假票緝訪在案並誣累現任武昌方守備裕順之公子昨由漢鎭緝捕局傅竹香太守麾下之幹役徐昇在漢陽某處將李捉獲解縣薛誠伯大令立賞徐錢卜串堂訊之下曲直攸分當將方公子開釋復謂李曰汝犯案不止一次現並有私充官錢局員在外查收假票之事有大東陽火腿店等處爲據諭畢飭暫行收禁一面詳申省憲再行核辦○菜蔴油爲漢上銷塲之大宗去歲如老河口等處水旱成災產茶無幾因此漢口油價日昻小民日苦遲至今春猶自有加無已幸刻下四處油子暢收油盤遂不期跌而自跌向之每斤躉錢八十八文者今則跌至七十二文矣○西人品茶與華人不同華人謂此次湘茶甚佳西人則云色淡味减不及往年以故雲溪桃源等處茶盤不高安化尤爲折本至本省各地頭盤得利者當以咸寗蒲圻通山崇陽爲最 
[松江府試三志]  
　　本月十二日松府陳太尊扃試南匯青浦童生正塲兹將題目錄後已冠首題猶沓沓也南上句青下句次題萬章問曰人有言南天與童青割烹章示冠首題天下有道南政不在大夫句青庶人不議句次題後謳歌者南不謳歌堯之子句青不謳歌益句詩題南蜂彈窓紙塵侵硯得窓字青鳥踏庭花露滴琴得庭字是日起更時分飭放頭牌卽發奉金上正塲案計招覆人數奉賢一百二十名金山九十名上海二百名奉金著十六日初覆上海十八日初覆今將前列諸姓氏抄錄左方奉顧汝霖曹欽鎬張時芳莊禮柱吳萃光蔣道宏胡德薰阮尚嘉　沈第孫心敬秦鴻飛沈光發謝世安阮尚敬鞠爾壽朱良翰沈連何芳體屠寳璜顧元愷金徐兆基董晉良　湯玉彬　王平衡徐寳璜何錫琛陳公珩何錫圭金鳴鵠陳葆琪倪廣期沈慶芳曹駿猷沈炳奎馮均姚嶽峯姚煕績　黄士楨張貴庠陸榮第上任晉康王遵善高耀黄虯劉鐘龢周鴻銘李鐘瑛王建善沈樹埜蔣宗詡厲温沈含章黄慶瀾葛尚迪徐紹甲沈元齡嚴恭侯紹祖陳文照賈豐芸 
[襄垣近事]  
　　蕪湖訪事人云江口勝鳳戱園近從海上聘致名優數人登臺演唱故看客如蜂屯蟻聚而青皮地棍亦復錯雜其間某甲者青皮之流亞也摯婦入園看戱因吝於出錢遂翹然而立於正座之後廊下以縱觀繼復續來青皮數人亦係看白戱者鼓掌摩肩聨袂而立覩婦秀色可餐不覺輕狂態露蓋不知羅敷固有夫且爲同黨而漁人色者也甲見此蕩態立約兄弟兵扭狂且某乙於園外痛加殿擊乙不服亦邀同黨要甲夫婦於半途環而攻之雖經魯仲連出爲勸阻不致釀成大鬥然婦已釵椣鬢亂簪堕履遺矣○雞窩有寓公某者不知何許人也家中有齊人之一妻一妾隣居某婦胭脂虎也因接芳隣不相避忌前日婦至某家不知其妾如何與之戱謔得罪於婦婦竟大肆咆哮吵閙不休某歸詢悉情由舉手擬揮之使出詎婦卽就勢倒臥於地謂被毆擊閃傷胎氣旋復約娘子軍數十人來欲大動干戈某無奈鳴同地保醫延爲之診治婦堅賴不肯與看衆人觀其情狀知非孔方兄不能了事乃勸甲出洋數元　養傷娘子軍始偃旗息鼓而散○相傳四月初八日爲釋迦牟尼佛聖誕卽俗所謂浴佛節也一時各菴廟僧尼咸煮青精飯遍送城廂諸檀越謂我佛慈悲食之者可避疾厄益壽延年是日善男信女之赴會燒香者更有車水馬龍之盛 
[白下仕版]  
　　正任徐州道沈觀察守謙近將任内一切公務安置妥帖交代清楚乘官輪來省禀到○正任松江府恩太守興亦回省禀知交缷事畢○知縣邵明府承灝奉江藩憲札委署豐縣事大令現辦善後局差接札後卽趨轅銷差並叩謝○安徽寗國府桂太尊鍈由皖來寗前日抵省艤舟下關官碼頭命駕入城逕趨督署禀到峴帥傳見茗談逾刻辭出聞太尊尚須在省勾留數日也 
[秦淮初夏]  
　　金陵訪事人云省垣人類甚雜所有痞棍等迭經元寍兩縣尊嚴拿懲辦稍知斂跡惟馬扁一流人恒漏法網城東有何姓者向業縀家道殷實前日爲其子畢姻先期折柬邀朋於是同業均冠裳躋堂柟賀獨學徒某甲患病久歸忽有人來叩門告以本店同事某乙來而尊府假袍褂一套者乃爲小居停賀喜之用也止話間卽將名刺交其傭媪携入送甲閲甲知已代師也趨告母如命檢交來介帶去事後未見原物歸趙遣人往問乙錯愕不知所謂急趨甲家白以實無此事甲母喚傭媪至並有名刺爲証且根究來介姓氏爲誰乙聞愈驚駭不得已疑其僕所爲僕連聲呼寃自言服役多年素稱愚朴無用在主人當亦深悉因又對天發誓甲家覩其情狀亦謂伊非誑騙姑置不論閲二日乙僕訪悉實係同街無賴拾得主人名刺諗知東家姻事遂往串騙偶在某烟館内洩其語於相識以爲笑樂乃據實報知主人請送官訊究○鍾山尊經兩書字四月份輪值巡憲官課刻下胡芸臺方伯因總辦礦務復奉委赴鎭寍各山看礦一切公冗未遑按臨因委江寍府李筱軒太尊代課先期牌示頭門初二日黎明在下江考棚點名給卷仰院中肄業舉貢生員一體知悉届時禀請金陵書局候補道韋觀察監塲李太尊鳴騶出署逕蒞考棚俟三學教諭督同書斗點名畢將題黏貼楹柱鍾山克伐怨欲不行焉兩節詩題賦得新秧刺水麥梭風得秧字五言八韵尊經子曰吾嘗終日不食兩章詩題賦得風暖緊催蠶上簇得催字五言八韻限本日戍刻一律繳齊封送官署次晨遴派知縣孫明府友蕚高明府振聲馬明府瀛煥王明府世楨黄明府金鉞州同胡司馬瀛來署評閲甲乙大約三五日内卽可揭曉矣○金陵省城馬路數月以來開築停築迄無成議刻下峴帥曁司道各憲和衷商辦决計接開爰飭路工總局由碑亭巷起迤邐直逹通濟門外已於四月初開工沿路一帶商民逐漸起蓋房屋夾道店肆林立現若鼓慺街珍珠僑各處自去歲已成市面熱閙逾恒途中毂擊肩摩不似十年前地曠人稀凄凉景况矣 
[陪宴停訊]  
　　關道憲黄觀察昨日置備筵席柬請駐　駐各國領事函致法讞員鄭大令赴轅陪座大令接函後於昨晨命駕前住所有埔　 
 
 

Page 3

 
 
房應行發落各案暫停一期 
[西池桃熟]  
　　今日爲江海關道黄幼農觀察之太夫人設帨良辰觀察率公子輩於昨晚捧觴叩祝並召梨園子弟登檯演劇以侑壽筵宅門以内結彩張燈輝煌奪目斑衣舞彩膝下承歡眞所謂人間富貴天上神仙矣 
[明府來滬]  
　　奉賢縣金苕人大令元烺前日因公來滬假寓名利棧昨日命駕進城詣道轅禀見黄觀察面陳一切要公然後遍向各衙門拜謁至縣署黄大令迎入花廳唔談移時而别　 
[運局將收]  
　　江蘇海運局斛解糧米均已赴津交兌兹聞縣署傳說該局公事刻將告竣由總辦譚少柳太守擇於本月廿四日收局一以辦公人等均應辭散云 
[小火續述]  
　　美界小火已登昨報兹查悉周浦路積山書院對面恒慶里第三百四十九號門牌無錫人某甲出外貿易家祗一母居住刻又患病前晚因倩對鄰某婦搜捕蜰蟲誤將火油燈潑翻延至蚊帳霎時上熾冐穿屋頂其時加以飛簾助虐延至西首三百五十號五十一號折而向東焚去三百四十八號四十六號復越過里南第三百五十七號五十八號斯時捕房已鳴鐘告驚救火諸人咸集火塲竭力澆灌火勢始殺是役被焚左右鄰及前面共計樓房八幢至所報蓬路失愼乃德華里第一百六十六號門牌義園老虎灶因烟囱炸裂致將樑棟燃着頓時烈燄四射幾幾乎冐穿屋頂幸救火諸人道經其處立卽取水噴射而滅 
[退蛋轇轕]  
　　菜市待永泰蛋行在漢口購買鴨蛋一百五十擔由某輪船裝運來滬南市某店亦買二十擔因提單并在一紙爲永泰一并提去該店向論據稱業已代爲出售越日將臭蛋四擔退回該店不甘遂邀同業甲乙丙諸人在法大馬路某烟館開燈向永泰執事人理論紛紛擾擾不知如何了結 
[車夫被毆]  
　　昨日有貨捐局某司事至某客棧内友人處面談囑車夫在外等候並囑其倘有貨物在此經過前往查詢適大碼頭同新泰羊毛店車過羊毛五件該車夫卽往前盤問曾否認捐押貨者問其身伴有無腰牌車夫答以司事所托並無腰牌在身該店夥見無腰牌以爲冐充巡丁無故將車夫并力毆打適司事由棧走出見車夫被人毆打前往喝開并欲將店夥送局究辦後經旁人勸解令向車夫服禮事始寢 
[上海縣案]  
　　崇明縣黄大令傳祁前派解差押送在洋面行刧商船米荳之巨盜劉大定陳洪臺蔡仁英任良仔董金標張言團張小寳陳言英王幅生九名來申投道轅申請黄觀察過堂勘訊觀察飭發縣監寄禁候訊已紀前報前日黄觀察札委滬南糖捐局總辦竇甸膏明府訊究明府到縣升坐花廳飭提各犯到案隔别研鞫先提張小寳供浙江海門廳人年三十四歲家有老母賣水菓度日前月廿四日身帶洋蚨廿四枚並携考籃一只帶一洋槍爲護身之用在崇明縣轄境仁金山經過就被差捕查獲小的並不搶刦實係寃枉求恩明府研詰再四仍不吐認喝退命提劉大定至案問曰爾又名大定麻子是否答稱並無此名小的浙江温州府瑞安縣人務農爲業此次到洛華浦捉魚適該處有海盜搶刦黄荳商船官府正在派捕跴緝小的與眼線人偶爾口角被他挾嫌拘案實係誣陷且與蔡仁英及在逃之王桂仁並不認識陳言英供浙江太平縣人常在龍華山荒屋中住宿被捕悞拿並未犯過搶案陳洪台供小的素在洛華捕開設烟館並不與盜爲伍供詞一味含糊堅不承認明府曰爾在崇明縣堂上訊問時業已承認明白今何抵賴答稱當時因熬刑不過祇得混供是温州人日前小的至洛華浦聞說有荳船在崇明大戢山洋面被盜匪十餘人搶刼是否劉大定等所爲實係不知惟小的並不在塲任良仔供浙江鄞縣人又名柴拖家有母親妻子弟兄兩人分居各炊小的在籍捕魚砍柴度日本年正月廿日趁船出門廿四日經過黄龍鎭突遇强盜多人蜂擁而來連人帶船一併被他拖去把小的關閉船艙將小的之船載往洋面搬裝黄豆繼而釋放小的於三月初三日到洛華浦收買紫菜就被拿獲到案之張小寳等都不認識董金標供今年正月二十日由表兄囑令出門斫柴當趁寗波船户名全蔚之船任良仔亦趁此船餘供與任相同王福生供在浙江花鳥山斫柴爲活今年正月初六日有姓傳之聾子用我爲他煮飯月得辛工錢一千文廿八日伊等搶得黄豆一千擔載到琉球山俵分小的見伊等都是匪類倘然被獲亦要拖累意圖逃出無如人地生疏不敢卽逃後來傳給黄豆五斗以作工錢小的不受卽於初三日被獲所有起案之洋槍係王桂仁之物求明察張言團供浙江臨海縣人素做成衣爲業正月初九日到洛華捕廿四日遇見强盜約有四五人囑到伊船做衣小的因患頭暈睡臥伊等約有廿餘歲之兩人前往搶刦黄豆小的並未帮劫明府復提張小寳諭曰爾乃此案首犯前經供認明確此刻忽爾翻供殊爲刁狡可惡喝跪大練良久堅不承認又將各犯逐一掌頰數十下不等仍然矢口不移遂令分别還禁候再復訊○前有江西婦人周朱氏控李麻子誘拐伊女王喜藏匿不交一案黄大令迭經研訊比催收押限交在案刻又多日未據交出前晚又經帮審委員蔣司馬飭提比追李供此女說被友人帶往别處小的覊身押所實係無法可想並非刁狡挺押叩求寛限恩准取保出外方可找尋交案司馬以其刁頑笞責三百板還押限五日内交案○張學海施文徴控道士陸惠芳擅賣延壽庵房屋基地向間支吾無契可交請提訊究一案前晚蔣司馬提訊之下張施同供延壽庵是小的等家公產陸惠芳住持其内聞悉私將庵屋欲賣與洋人小的等誠恐一旦被賣轉立道契難以挽回向他索契不交更有可疑求訊陸惠芳供小的住持多年因漸漸無力撐持轉將該庵交與衞姓道士經看契據概行交他小的不敢私賣求鑒司馬問曰衞姓現在庵中否答在高橋司馬曰旣託經理何以又在高橋反覆研詰語詞閃爍大加申斥判交差取保候提衞姓到案再核張施飭退候示 
[英廨早堂]  
　　包探黄四福拘解粤人馬阿金衛阿泉李阿三李阿坤等四人到案禀稱伊等均係木匠前晚十點半鐘糾約十餘人各持斧鑿鋸子蜂擁至二馬路關華氏所開之粤東妓院尋釁經小的前往拘獲四人餘均逃逸今連起到之鋸子二柄送案請究關華氏投案供稱馬等均係木工前晚來院吵閙意圖拆梢今旣由包探拘獲叩求究辦質之馬衞及阿三同供粤東人實因飮酒過醉一時糊塗並非拆梢求恩李阿坤供係馬等合往閒玩不敢肇事求鑒别駕據情商之薩副領事馬等三人各責五十板李阿坤姑念年輕笞責二十板○包探趙銀河禀稱錢阿金專用銅洋曾經懲辦昨又以銅洋至宋蓮瑞所開錢莊混用當被看破扭交小的並在錢身畔搜獲銅質洋銀十九元爲特送案請究宋蓮瑞投案申訴前情質之錢阿金供寗波人實因落魄無聊不得已而作此苟當求恩别駕訊得錢混用銅洋屬實判責二百板遞解回籍銅洋由捕房燬銷○顧阿六孔阿才兩包探同解流氓許阿寳沈阿三到案禀稱伊等均與前犯命案之流氓陳阿六同黨曾在四海岳陽結義今陳在縣供認適經小的拘獲送請訊究質之許沈同供與陳雖略認識並未結義别駕著一併送縣辦理○包探孔阿才禀稱僧人甫蘭前晚飲酒過醉在胡家宅闖入某野雞妓院吵閙由四百五十八號巡捕拘獲送請訊判質之僧人甫蘭供自幼披薙爲僧現在新閘某寺爲住持昨因飲醉所致别駕判罰洋二元以儆○包探沈金隆禀稱雉妓陸阿金吳王氏袁王氏等均在途中拉客違章送請訊判陸阿金供小婦人係姑蘇人無奈賣娼然並不敢拉客叩求恩鑒吳王氏袁王氏供與相同别駕判交官媒各押三天○一百二十七號華捕禀稱昨有廣和洋人之馬夫王恊興駕車不愼致將停在長樂里口佑昌德徐智偉之包車兩部揞壞今特送請訊判王協興供喊呌不讓以致悞撞求鑒佑昌德徐智偉供包車兩部共約需修理銀四十兩求鑒旋有廣和洋人投案稱所有撞壞之車情願代爲修整别駕乃著王恊興將車修還了案○包探竇如海禀稱王阿法前因犯事遞解寍波今又潛來拘案請究王阿法供寍波人因事來滬卽欲回籍不敢逗遛别駕判責一百板遞解○包探孔阿才禀積竊姚木全前因犯案懲辦今 
 
 

Page 4

 
 
又在鄉間行竊黄協順家土布二十餘疋拘請訊究黄協順投案領贓姚木全供認行竊不諱别駕判責二百板○水巡捕唐寳榮拘解划船水手張林泉到案禀稱此人昨日裝載多人見吉和輪船進口未待停輪卽行駛上違章送究張林泉供浦東人船主名張曾桂昨日所載者係全安棧接客囑爲駛上不得不從求鑒别駕以冐險接客殊屬非是判罰洋五元以儆將來○包探陳阿九拘解馬夫曹文才及婦人徐王氏到案禀稱曹向在姚春溪處當執鞭之役近來姚走失一妾名金阿桂經小的查得當時曾與曹串通由曹引至徐王氏家住過一夜以後卽不知何往今特一併送案請究姚春溪投案申訴前情並稱當妾走時曾被帶去金飾衣服等件約值洋千元之譜求爲究追曹文才供在姚處爲馬夫當姚妾逃走時曾給小的洋五十元引到徐王氏處住過現在寗波某尼菴披薙爲尼求鑒徐王氏供寍波人日前由曹引來一婦住過一夜旋卽他往小婦人僅得房租洋四元五角餘不知情别駕得供着將曹文才徐王氏留候過堂姚春溪隨堂候訊 
[蘇州電報學堂春季甄别案]  
　　考取四名儒孤塾内胡瑞翰每月例薪七元朱麟書陶艾生各六元袁家寳五元○留學二十五名儒孤塾内　福傳謝應培張涵春顧廷實胡瑞棟林元錫沈頌鈞顧福植吳興詩外附塾内蔣範五陶恩洪王新寳徐衡玉陶忠濟丁圭璋朱子範顧培本徐鳳照沈錫爵彭欲仁陶孝鴻楊念政顧鴻卿胡文楨蔣方同○出塾一名儒孤塾内黄子黌 
[贈扇鳴謝]  
　　嘉善施亦秋兄工花卉善隷書前日來滬寓清河里欲以書畫問世承惠摺扇深佩寫生之妙八法之精想踵門求丐者必定洛陽紙貴也書此鳴謝藉答瓊瑤 
[實事求是]  
　　本館協賑所接奉江西李家巷松江趙公館來函并英洋三十元據稱因女李趙氏產後病亡爰移經懴之資虔助賑欵以冀幽塊早得超昇當卽彚解災區此此先代災民叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[大雨樑傾]  
　　昨日清晨四下鐘雨師稅駕勢若傾盆不啻銀河　瀉外虹口老街第八十號八十一號同興南貨店房年久失修爲雨　塌轟然一聲居人均從睡夢中驚起知塌下中樑一根餘均無恙然被壓壞貨物甚多幸人口未傷耳 
[捕房二則]  
　　招商局江孚輪船由長江回滬停泊金利源碼頭本月十三夜被扒手竊去白金二百船主立卽函致捕房請爲查緝捕頭飭探嚴行跴緝務獲究辦○瑞福里居民某甲家擅將垃圾傾倒有違租界章程適爲經管垃圾西人瞥見飭巡街捕喝阻不理將男婦二人拘入八仙橋捕房轉解大自鳴鐘克總巡命押至翌日十二點鐘檡放 
[美捕房紀事]  
　　前日下午江北人某甲持洋銀一枚質票一紙向漢璧禮路全盛押店贖取布衣一襲押店以洋價祇肯作八百八十文甲謂衣牌大百三十祗少亦須九百之外毋乃太欺由此口角押店夥四五輩一擁而出將甲兇毆忙亂間洋票則不翼而飛押店亦不肯承認彼此均不甘休經傍人代喚一百七十二號華捕將甲乙一併拿送捕房據情控訴捕頭謂洋價作八百八十文本屬不公其曲在乙回令無讑洋票失與不失可將取贖之衣給甲領回免究斥釋○流氓嚴毛毛前晚往楊樹浦第四百九十六號門牌某烟間内開燈不知何事與該店主爭擾旋經人解散事後查得失去烟槍二枝當卽控諸楊樹浦捕房昨晨黎副捕頭咨照虹口好捕頭派包探石金榮前往稽查嚴已聞風避匿有地保嚴炳和出爲　阻被石探拘至虹口捕房禁押候解英公堂訊核○北河南路第六百九十六號門牌有沈姓姑媳居焉前晚當周浦路恒慶里火熾時其處近年咫尺二婦萬分駭懼恐被殃及特喚江北人顧阿三朱瑞郎二人將屋内一切細軟托其運往遠處寄放迨烟消火滅婦仍遣此二人將物搬回　點之下失去皮箱一口内儲細軟皮衣價值甚鉅詢諸顧朱均委不知旋卽告知捕房昨晨捕頭遣包探竇如海將朱顧查獲拘入捕房詰問之下直認原物俱在押候吊贓送廨訊究 
 
 
 

Page 10

 
 
   
 
