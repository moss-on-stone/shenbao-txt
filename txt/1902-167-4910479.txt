# 1902 - 167 - 4910479

 

Page 1

 
 
[彚解江西急振] [  申報館恊振所啓]  
　　贛省災重待振孔殷昨由敝振所籌措洋銀二千元解交義善源焦樂山大善士轉解劉蘭階大善士擇要散放惟是哀鴻遍野千萬成羣一滴楊枝尚難普濟尚望各省仁人義士解囊襄助以救災黎俾衽席同登免受流離之苦此則不徒敝振所迫切以求者也敬此佈陳諸維善鑒 
[續三通因重校未竣暫緩出書啓] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正三通本定於四月六月出書嗣因細審浙刻校對未精頗多舛誤爰延名宿前赴西湖就文瀾閣殿板九通詳加讐校惟以卷帙繁多不敢草率從事以是略稽時日致出書未能如期此蓋本局愼益加愼之心諒爲海内士林所垂鑒也此啓 
[備戰篇]  
　　嗚呼中國自前年拳匪肇亂與各國失和京津幾爲各國所淪亡東三省復被俄人所踞守相持至年餘之久經李文忠公數月磋磨之力始得言歸於好槃敦重聨今京津之約早於去年與各國議成互換矣東三省之約亦已於本年與俄國議成互換矣普天率土之士莫不走相告互相述以和爲喜以和爲安相率而望之頌之曰今而後中國與各國其庶幾能永久相和而無復啓戰爭之事乎而我獨曰備戰不嚴類於無疾而求醫執蠡而測海乎雖然吾嘗聞泰西古先哲之言矣馬路斯曰軍械之聲使我不聞律法之聲該撒曰用兵之時非復守法之時卑邦曰手執軍械則心不復能思律法卽近時德相俾思麥亦曰戰事起則和約廢合此數說觀之則戰者非長久之局也和者亦非長久之局也由戰而和由和而戰此事勢所必至亦循環之道使然也無足爲怪而要不可不先事預籌今中國與各國和矣試問此和約者能守之百年而竟無一齟齬之事乎人必無有信者人旣不信則戰者和之所伏也和者卽戰之所伏也戰必不能終於戰故於戰之時而卽當籌所以和和必不能終於和故於和之時而卽當謀所以戰非過計也非危詞也觀之中國觀之泰西觀之古時觀之近日其由戰而和由和而戰之事曾不可以僂指計而其理之卽起卽伏者亦初無累黍之差是故居安而不誋危者豪傑之至計也能戰而後能和者國家自全之策也不能戰焉能和僅能和必仍戰法人愛乃培云主和者曰和者長久之局也主戰者曰戰者長久之局也而我則曰皆非也戰者非長久之局也和者亦非長久之局也况乎以中國之積弱僅僅能和以各國之爭强時時思戰則此日所訂之和約其能終恃耶不能終恃而不汲汲以備戰則是厝火積薪而不知將自焚也風雨將至而不知綢繆牖戶也是其瞢焉昧焉之見曾何異巢幕之燕而處堂之雀乎或曰子無過慮中國者泰西各國强爭之樞紐也故皆願中國之弱而不願中國之亡其今之聯盟者何也無非思互相抵制俾中國之得以保全也欲保全之奚至再出於戰嗚呼爲此說者吾又有以知其不然矣夫當西歴一千八百四十五年英法俄奥瑞五國不嘗立約於倫敦乎而於一千八百六十四年普取丹之石勒蘇益克疴爾斯德音及勞英不爾厄三部五國曾不設一謀遣一旅惟袖手以觀之則立約不足據之一證也又一千八百五十六年英法奥三國不嘗立約保護土耳其疆土乎而於俄師之入土國羅馬尼亞屬地三國亦不聞聲其罪爲之援惟漠然以置以則立約不足據之又一證也然則今各國之紛紛聨盟訂約中國其能以之自解以之自懈而不亟備所以戰哉愛乃培曰今各國雖有語以天下皆兄弟之說者而彼之整頓武備也如故旨哉斯言我中國可不以之自危自警也耶 
[駐兵减數]  
　　香港循環日報云各國聨軍之駐紥天津者原以六千人爲度蓋遵照去年德統帥華爾得西氏與各國聨軍統帥所議定之第九條章程也按此項章程載明如果中國日後地方一律平安果與西歴一千九百年前無異則除定額外各國所增兵士自應從速撤回以故日來德英法意四國聯軍之留駐天津者已酌减至二千名之譜矣 
[電詢礦約]  
　　香港循環日報登京師來電云近日雲貴總督電致外務部内開法人多欲在雲南開設開礦公司并承攬建築鐵道之權詢之法領事諉爲不知深恐一律允從不免多生事故可否暫准開設公司一處至礦山章程内載有本省指定某某等處七礦准其開採是否除該七處外暫不准外人開採抑指華人亦不准開採而言請卽備細照覆 
[奇災洊告]  
　　日本訪事人云西歴六月七號得英京倫敦來電謂中英亞細亞米利加之哥槐脫埋拉地方忽然地震火燄猝發焚死人口千餘并聞此亞米利加洲阿埋司加火山熱水上噴勢甚猛烈 
[剿匪大捷]  
　　香港循環日報云月前粤西貴縣土匪作亂勢漸蔓延經大憲檄令潘鎭軍督軍進剿四月二十一日之夜鎮軍督隊至聖王大山攀援而上及抵山頂天甫平明立卽蹴毁賊巢殺斃匪人數百名墜崖而死者更不可勝數旋復擒獲僞元帥李天都匪酋李鴻基李錦發黄俊傑及匪黨一百十二名搜出木鐫兵馬法寶僞印一顆上有聨義堂應天堂字樣大旗十九面軍械百餘件火藥千餘斤隨將李天都等訊明正法刻下餘匪業已四散無復敢嘯聚爲非矣 
[柔遠有經]  
　　廣州訪事人友云近日德國教土施靈光舒大闢挈其眷屬區寶路及英國教士馬乾士馬處士官學生方昔架利兹女教士喜化慈疏吉連德商巴必哥格錫太匿阿辟士第薛士教士何邁賢美國人馬士泊士的山德士山師奶愛貞信商人辛必克高尚志德教士吐卑哩嗎阿拉士布丁阿顚挪各携護照至粤擬游歴肇慶府屬各地方大憲遂札飭地方官妥爲保護並將入境出境日期查明具報蓋亦柔遠之大經也 
 
 

Page 2

 
 
[課吏改章]  
　　杭州訪事友人云浙江候補同通州縣以及佐雜各官向由撫藩臬道四憲按季課試一次刻已遵旨另設課吏館因即錄取各員送入館中肄業其未經錄取者改爲每年兩課本月初四日撫憲任筱沅大中丞牌示轅門云照得浙省課吏向定四季考試現在已設課吏館取定正佐兩班額數到館學習一月一課所有原定季課應改爲每年春二月秋八月扃試兩次爲此仰同通州縣佐雜各員一體知悉遵照 
[示貼印花]  
　　鎮江訪事人云瓜洲統捐局委員李大令樹生現奉兩江總督兼南洋通商大臣劉峴莊宮太保頒發告示張貼局前其文曰爲出示曉諭事照得鎭江運銷江北之烟葉桐油皮油等貨完繳統捐隨時塡給印花爲憑原以免其偷漏而便稽查嗣因該局移設瓜洲以後商人在鎮購買烟油必須裝之抵局方能查報塡給間有成船滿載者若令翻艙逐件粘貼殊於商情未洽兹據金陵釐捐總局議於鎮江設立發貼印花公所凡係運北之烟油等貨俟下游收捐之後於貨未上船之前就近發給印花眼同逐件粘貼俟抵瓜洲再行照舊查騐收捐誠於釐務商情兩有裨益等情前來合行出示曉諭爲此示仰烟油等商及船戶人等一體知悉自示之後務各遵章在鎭先行請騐印花逐一粘貼抵局報捐切勿偷漏有碍釐務致干查究是爲至要切切特示 
[販柴違約]  
　　揚州訪事人云邇日喧傳洋商欲在城外新河灣設廠售柴聞者初未之信至本月上浣某日府尊石太守果接美商泰昌洋行來函略稱擬運江柴至揚屬銷售並於瓜揚兩處設立分局合請保護等情旋有自稱買辦者携有告白一紙來揚語多不倫不禁深爲詫異蓋此事旣未由領事照會又未奉大憲行知無案可稽殊難核奪况洋商在内地創設行棧亦與約章有違因率同江都縣宰電禀南洋通商大臣劉峴莊宮太保請照會領事轉飭該商改於外江各口設廠售柴尚未接奉回批忽府署之前有人粘有匿名揭帖太守深恐愚民懷疑肇事當卽出示以定人以大旨謂此事准否尚未奉到回批爾等務合安分營生毋得妄生猜疑致于嚴究說者謂洋人雖以商務爲重專喜利覓蠅頭然似此瑣屑生涯未必樂於從事也姑誌之以俟續聞 
[一試無效]  
　　廣州訪事友人云上月某日藝士郭育英具禀督轅略稱自出心裁製成機弩能敵槍砲爲行軍戰陣所必需請准在廣雅書院開設學堂教授生徒以資利用督憲陶芷芳制軍批示云該生所造機弩是否便於行軍所射約若干遠能否敵槍砲之利仰中軍副將卽傳知該生將帶來數弩在箭道試騐禀覆　奪至廣雅書院現已改爲大學堂所請暫住肄業未便准行未幾試得此項機弩較舊時弓箭尚遜一籌雖費匠心祗足供兒童戯玩制軍因大加申斥以爲躁妄自矜者示之懲 
[法員謁帥]  
　　廣州訪事友人云駐紥廣東沙面之法國領事官祁理恒君接任後卽於月初某日偕副領事官杜理芳君命駕至鎭粤將軍衙門拜會壽留守優禮欵之以敦睦誼 
[松籌平糶]  
　　松江訪事友人云邇來米價奇昻貧民日食維艱幾有岌岌不可終日之勢華婁兩縣主林蔚生屈吉士兩大令商諸紳董議辦平糶事宜先將婁邑積榖倉所儲雇工礱磨發給城鄕各董領糶 
[械鬥駭聞]  
　　松江訪事友人云金山縣境于巷鎭土棍徐阿照與著名匪黨六十家頭何阿美積有仇怨近乘鎮人王阿明歛資演劇時各聚黨類四五十人持械互鬥以致槍斃途人顧某并傷及甲乙兩人合鎭爲之罷巿事後王知釁由已起願出洋銀二百餘元賄和然聞箇中人蔣某等尚不肯干休不知南面者何竟付之不聞不見也 
[浙省官塲紀事]  
　　杭州訪事友人云本月初四日浙江杭嘉湖道憲李幼梅觀察排導出轅親赴南龍頭一帶履勘塘工○浙省應辦貢茶現由藩憲誠果泉方伯札飭杭州理事同知桂仁山司馬榮前赴紹興採購本月初六日已禀辭就道矣○西安釐局總辦徐大令寶棻現屆期滿由牙釐局總辦常仲黼觀察札委卽用同知蘇大令耀泉瓜代 
[之罘近事]  
　　烟臺訪事友人云疇昔之夜某營勇丁至某姓家越墻圖竊被捕拿獲送交巡檢署某少尹旋飭役持名片送請某營官訊明責革聞者快之○前有江陰漁戶駕一杉板船由烟開往石島當晚駛至威海下碇候風突被某國兵輪船撞沈船上水手人等共十七名悉數入水幸卽救起十三名其餘已入鮫宮深處矣慘哉○甲乙二游勇當在營時素有嫌隙迨　遣散時思報復苦未得間某日遇諸某街甲突拔刀力砍傷乙頭顱適爲巡役所見扭送巡司署某少尹研訊之下飭將甲重責若干押候乙傷痊再行核辦○某甲行使銅質僞洋銀被某弁查獲申解登萊青道轅道憲李觀察飭發巡司嚴加懲辦○某甲騙取某雜貨鋪貨物被鋪夥扭送巡司署某少尹研訊之下飭卽笞責若干荷以巨枷游街示衆○四月十一日之晚估衣街恒大衣店偶一不愼致兆焚如幸經各水龍救援得卽熄滅 
[甬上客譚]  
　　寍波訪事人云本月初三日某姓航船由奉化縣開赴寗波駛至鄞奉交界之石塔港突來盜匪四人手執利刃上船刼掠船夥起與爲敵當被殺死四人劫去洋銀四百餘元事後船主張阿生協同地保投鄞縣署報案縣主黄菊友大令立卽親臨履勘飭將船夥收殮一面勒捕嚴緝贓盜以便按律究懲○日前浙江撫憲任筱沅大中丞特委候補道某觀察來甬句當公事提道府縣各官以及砲臺統領吳吉人游戎紛紛前往拜見本月初五日觀察與寗波府高太守親臨大教塲點騐常備兵及練軍中營事畢旋於初七日乘某輪船至鎭海察看砲臺然後往台州查點營伍 
[鶴樓茗話]  
　　武昌訪事友人云仁壽二上鋪田家垸地廣數十弓貧民比屋而居類皆負販營生朝出暮歸意頗自得日前警察局查得是處爲省垣適中之地擬出資購建公所以資辦公隨由會辦金峙生太守帶同書吏弓手前往丈量諭令居民限日遷讓所有地價由官照契給發以恤民艱詎知居民均無契可呈聞信之餘不覺驚惶失措刻已由保甲紳耆據實禀白大約須照例充公矣○本月某夜四鼓時廣仁堂左近某木作中人團坐作葉子戯忽遺一牌於木屑中遂持洋燈尋覓不隄防洋油濺及木屑霎時烈烈轟轟幸人數甚多得以卽時救熄迨探捕至早已火滅烟消矣 
[山塘放欋]  
　　蘇詶訪事友人云省垣帶城橋附近某甲於上月某日在盤門内賭錢贏得洋銀數枚自後卽絶不往賭各徒因之懷恨在心端午日乘興閒游青陽地道經是處被若輩圍住兇毆至遍體鱗傷始一哄而散旋經地甲舁至吳縣署禀請田春庭大令相騐大令見甲勢雖沈重一息尚存因飭差役安置大堂延醫敷治一面籖差密拿兇手務獲究懲○安徽某縣人某甲年二十餘作客吳門不知何所事事上月某 
 
 

Page 3

 
 
日携一二八女郎寄宿胥門外大洋橋附近吉利客棧至本月初三日日高三丈尚未啓門棧主某乙喚之不應破扉入視則已相與懸樑自盡因卽告知地甲赴吳縣署報案翌日午前縣主田春庭大令帶同刑仵書差臨塲相騐仵作唱報委係自縊身死並無别故大令飭吏塡明屍格諭令棧主將行李變價殮之 
[上海官塲紀事]  
　　昨日松海防同知劉乙笙司馬乘輿赴普育堂升坐公案將發堂男婦逐一點名事畢卽鳴騶回署○江蘇試用知縣金叙臣明府候補同知李雲書司馬貨捐局委員周良臣二尹均於昨日先後至上海縣署拜謁縣主汪瑶庭大令 
[奸僧無禮]  
　　有單竹卿者家居本城張家弄其子名桂寶年甫一十有六日前至鄰近小天竺庵遊玩被僧人連魁誘入内室行非禮之事桂寶狂呼救命衆鄰聞而畢集擾擾紛紛爲上海縣署差役薛貴所知卽將僧及桂寶帶縣禀請大令訊懲大令諭令嚴行看管昨日午前單鵠立大堂候大令公出回署時攔輿遞禀大令諭候晚間訊究 
[推廣捕務]  
　　本邑南巿馬路工程局總辦翁子文太守現擬資雇華捕二十名梭巡裏馬路北叚飭地甲在行仁碼頭附近租一民屋以備添設捕房一面禀准蘇松太兵備道袁海觀觀察將裏街各叚撥歸工程局管轄以期巿面逐漸振興 
[輪船互撞]  
　　前晚滬上某洋行來往長江各埠之某輪船鼓浪而行甫至楊樹浦適某國兵艦飛駛前來轉柁稍遲突被撞穿一孔不得已仍回至順泰碼頭以便雇工修理 
[英美租界公堂瑣案]  
　　龜子張琪購得解語花數枝在四馬路合興里開設野鷄妓院近又以洋銀三百三十元買得揚州戴姓女名才寶者携之來滬逼令作賣笑生涯才寶不善逢迎以致時遭鞭捷前晚徙倚内前嚶嚶啜泣四百九十九號巡捕詢悉原委帶入捕房捕頭令包探竇如海解案請究才寶供揚州人年十六歲被張誘來滬上逼令賣娼昨被毒毆是以悲泣旣蒙援救務求拔出火坑張龜投案供此女由小的買來因癖染烟霞是以向之訓責讞員張柄樞司馬商之德總領事署繙譯官佛君取具不再買良逼娼甘結叱之使退才寶押候送濟良所留養○包探顧阿六禀稱旗昌洋行經理人張某扭船戶宣立得宣永春至捕房稱被串竊蠶繭二包是以捕頭令小的解案請究張投案訴稱行中雇二宣之船裝載蠶繭初次計一百四十三包二次計二百包二宣將初次之繭藏匿二包求卽追究二宣極口呼寃並稱初次實少二包小的正欲查究據押運之王先生聲稱伊可承當囑令不必根追叩求明鑒司馬以王未到宣押候查明復訊○包探顧阿六王以桂等人請訊王以桂供妻予吳氏在胡進林茶葉店揀茶被胡勾誘成姦昨日覷破情由叩求嚴辦吳氏供小婦人於上年六月與胡成姦後吳時給小婦人洋圓以資家用胡供小的在豐和祥茶棧爲夥不合與氏私識尚乞原情司馬責胡三百板枷示半月吳氏掌頰一百下交本夫具領管束○李仁林竊取西人皮佛司家脚踏車經包探劉光震拘解請究司馬判責三百板押捕房半年期滿遞解回籍○流氓于阿三向兪湘洪藉端訛詐經包探趙銀河拘解請究司馬判責三百板 
[續錄分發人員騐看名單]  
　　直隸州知州任文鼎廣東監生福建黄沛江蘇監生安徽沈銘昌浙江舉人湖北謝如賓四川舉人貴州李萬基河南拔貢安徽韓廷杰河南副貢湖北王福鴻陜西舉人甘肅知州方中湖南監生廣西趙世愚正藍旗漢軍監生江蘇賴有秋廣東監生雲南馮紹恩廣東監生安徽李光疇湖南舉人廣東通判藍翎泰祥廂黄旗漢軍監生山東五品頂戴賀翰芳直隸監生山東陳位準福建附貢廣東林其椿廣西恩貢雲南顔振聲湖南附貢四川王體陵江蘇附貢河南藍翎世賢正白旗蒙古廕生陜西莊思誠江蘇藍生湖北方紹渠浙江監生廣東承襲雲騎尉戴祖詒浙江附生江蘇陸昶彬陜西監生河南林毓杜四川監生山西龍紱　湖南廪貢安徽周漢正湖南附生廣西鹽運判程謙安徽附貢兩淮直州同胡斌浙江舉人安徽知縣鍾文順天監生江蘇存厚正黄旗滿洲監生河南麟桂正黄旗漢軍監生福建明善正黄旗蒙古附貢江蘇張濤廣西附貢廣東唐睪順天監生福建李寶沅廣東舉人湖北施澤敷福建附貢湖北姚廷幹福建監生廣東林惇泳廣東監生湖北兪家驤順天監生四川于開基順天監生河南張爾琨福建監生四川符振庠直隸監生江蘇曾彭年廣東舉人福建丁惠釗廣東廪貢福建翁宗彝順天監生江蘇羅宏鍇廣西舉人廣東陸文濬奉天監生江西崔兆祥廣東監生福建江賡颺廣東監生福建呂端燕廣西舉人山西賀家保直隸監生江蘇賴家偉福建監生安徽蕭澤寰湖南附貢四川張蓉鏡山西拔貢河南方榮焜湖南監生湖北鄧家瑜湖南拔貢江蘇顔邦政湖北拔貢江西梁炳年湖北舉人江西潘升嶽湖南監生江蘇徐孝泰湖北附貢江西戴德誠湖南優貢湖北唐文鼎湖南監生江西王倬湖北監生江西黄鐘湖南監生江西劉後鍾湖南監生河南張耀奎湖北監生江西鮑德麟山東監生江蘇吳葆湖北監生陜西兪寶善湖北監生江蘇章希浦湖南監生江蘇廖德楙湖北監生江蘇楊紀彦湖南附貢江蘇范襄山西監生江蘇郭希度湖南監生江蘇洪德垿湖北優貢江蘇陳元晄湖北優貢江蘇陳紹曾湖北監生江西吳錦蓉湖北監生江西魏詩銓湖南優貢江蘇張學鑄湖北附貢安徽吳慶煕湖北附貢四川何聨芳湖南廕生江蘇楊世翰湖南監生安徽蔣謙湖南監生湖北聶嗣中湖南附貢湖北葉德煌湖南監生安徽羅仰煥湖南附貢湖北周瑞謙湖南監生四川饒國光湖北監生安徽王廷獻湖北附貢江蘇劉嶽森湖北附監生江西夏龢會湖北附監生江西孫世奎湖南監生四川孫毓嵩湖北監生安徽黄朝乾湖南監生江西楊宗恕湖南舉人湖北左準湖南監生湖北武晰山西舉人山東李克迪湖南舉人山西周紹先安徽監生湖北程菊齡安徽監生江蘇孫宗華江蘇舉人江西榮瑞鍾江蘇監生廣東儲炳年江蘇附監生安徽[  此單未畢容再續登]  
[情殷饋藥]  
　　疫癘流行死亡相繼胼手胝足者服食不潔尤有朝不保暮之憂昨承虹口廣益善堂周君雨亭貺以臥龍丹紅靈丹午時茶正氣丸痧氣丸各若干拜領盛情曷勝感謝容當代施病者以銘大君子德惠於無垠焉 
[痌瘝在抱]  
　　昨蒙滎陽銘記求合家平安并尊閫病愈助一文愿洋銀五十元弇南楊潄花求室人病愈助洋銀二十元上黨氏助洋銀二十元趙馥疇助洋銀五十元週急會諸善士撥助施棺洋銀五十元無名氏助洋銀一百元周繼生求室人病愈助洋銀三十元陳七小姐求平安吉慶助洋銀二十元沈定記求生産平安洋銀八十元楊鴻生洋銀五十元汪仲安翁經募諸善士合藥洋銀六十元分别祇領銘感殊深竊以今夏時症流行死亡枕藉敝堂施醫給藥計數已逾千號而每日來堂領棺者少或十餘起多至數十起茫茫浩劫慘不忍言乃承諸君子軫念時艱互相佽助俾敝堂得將救生送死各中竭力布置此亦遇災修省莫大陰功也謹乞一併登報佈聞[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鹽船沈没]  
　　宜昌訪事友人云日來江水陡漲往來船舶咸有戒心某日有一船由渝城載鹽三百餘包駛至大巫峽口忽遇旋風吹上灘石砰然一聲立成數截所載之鹽悉數入水大約所失當不貲矣 
[慘遭水厄]  
　　杭州訪事友人云邇者天時漸熱汗雨涔涔各處頑童好作鳬水之戯然稍一不愼易占滅頂之凶本月初五日午後太平橋左近某姓家甲乙二孩一年十二一甫八齡相將入河洗澡其幼者膽怯不敢直入中流移時卽登彼岸長者以泳以游旋竟從三閭大夫以去直至次日始獲屍身保赤者尚其戒之 
[上海縣署瑣案]  
　　英美租界公廨讞員張柄樞司馬移送巨大錢莊控協昶源酒行倒欠一案至縣前晚縣主汪瑶庭大令升堂研訊巨大莊執事人王德基訴稱去年正月與協昶源往來至四月杪協昶源忽然倒閉主夥皆逃逸無蹤屋主遂將其門封釘後由莊上跑街夥沈倫紀代付屋租洋銀八十元及某洋行定銀二百兩始得啓封而入將行内所存酒一百三十箱移存鼎新棧邀人估價據云每箱値銀八兩然至今無人過問計共被欠銀一千八百餘兩應向股東徐忠惠訊追徐忠惠供協昶源小的祗得三股此外華永祺兩股劉某五股共貲本洋銀一千元行中之事由劉經理巨大莊執事人曾薦沈芳水司帳初與往來時議明立摺取銀以五百兩爲率後劉與沈芳水及巨大跑街夥沈倫紀合販洋紗將協昶源往來摺私向巨大支銀小的恐被株累曾於四月杪與劉結帳爭論之餘劉突放手槍幸未擊中捕頭聞耗來拘劉卽帶帳逃逸行亦倒閉各洋行欠欵俱由小的理償惟巨大照帳核算非但不欠且尚存銀六百餘兩求鑒沈芳水供小的在恊昶源司帳並未與劉等合販洋紗協昶源實欠巨大銀一千四百餘兩徐華兩股東取貨代銷各欠銀二百餘兩華供監生雖得兩股並不在行辦事前者取貨代銷早將銀交清曾在公堂涉訟蒙鹽監生除股本外再繳銀二百兩以後卽與監生無涉大令著王將沈交案質訊核奪王供沈已於去年冬杪亂歇回寍波鄞縣原籍大令諭令從速函追到案方能澈底根究王唯唯遵諭大令著將徐沈交人保出華暫釋候訊○周虎貴偕弟狗貴恊同地保張昱瑞扭送堂姪周阿同到縣請懲前晚大令向之訊究虎貴供小的向在治下西南鄕北橋鎭務農爲業堂姪阿囝入於下流將家資揮霍凈盡本月初六日向小的借洋銀十元十三日又向胞弟强借不遂其欲卽糾同衆流氓擁入家中滋閙并手持小洋槍意欲開放不得已嗚鑼集衆兠拿因將阿囝獲住送案請懲狗貴及張保所供相同阿囝供小的幼習成衣前將祖父所遺田地貶價賣與虎貴狗貴兩堂伯今向加找虎貴給小的洋銀十元狗貴不允反被誣告大令問手槍何來供前與某甲賭博甲賭負無以爲償將槍抵押洋銀八元小的並未開放大令判責二百板押改過所八個月手槍儲庫 
[上海巡局瑣案]  
　　前日南巿平安街木工朱乾文之女翠金與比鄰邵金金之女四四互相口角各糾黨類格鬥不休旋扭至二十三七鋪巡防局控訴局員盛雨村二尹以其無理取閙申斥一番著各具改過切結然後交父母領回管束○日前張全福持銅質僞金戒指一枚赴小南門外協錩押鋪求質被櫃夥察知扭送二十三七鋪巡防局局員盛雨村二尹訊得事由陳金生唆使限日交陳到案訊明笞責并追償質本洋銀十八元交店主張香蘭具領○日前十六鋪巡防北局委員陳仲賢二尹率能巡至陸家石橋堍萬雲烟茶樓緝獲賭徒邱阿順陳明寶連樓主婦邱顧氏帶回略加研訊飭送保甲總巡局旋經總巡朱森庭明府訊明判將邱掌頰五十下陳笞臀一百板掌頰五十下邱顧氏掌頰一百五十下勒令具呈改過切結然後交人保出○日前拐匪某甲向英租界汕頭路某姓妓寮傭婦某氏誘得一男孩挈至南巿售與古雲臺僧人長林得身價洋銀十六元被氏偵悉投控十六鋪巡防北局局員陳二尹飭地甲將孩送還事始寢息○前日流氓小阿四茂和及小鬼同同銅又阿五擁至王家碼頭裏街蔡源順飯館向館主蔡雲山藉端尋釁乘機攫取洋銀八元小銀錢三十五枚蔡遂開列失單告知十六鋪地甲轉禀巡防局員陳二尹請卽查拿究辦二尹允之 
[法租界公堂瑣案]  
　　陳桂生王揚名許雲霞三偷兒相約至江永輪船行竊衣服旋又掩入太古棧竊取茯苓致被包探拘獲昨日解送至案讞員杜枝園大令略加研訊商之法總領事署費繙譯官判將陳王各答臀三百板許責手心一百下贓留存捕房聽候失主認領○沈張氏訴稱兒子木卿癖染烟霞不務正業請卽究懲大令研訊之下判令將木卿責二百板押捕房三月視其能否改過再行核奪○中孚錢莊夥王竹山訴稱流氓王阿狗攫取當十銅圓三百枚追獲人贓送案請辦大令判將阿狗責三百板○甬人張忠潤前因設立老虎灶公所任意招摇經大令判罰洋銀三百元旋以力不能遵遂於昨日提案復訊張叩首求恩大令著覓人保出赶緊措繳延于未便○西國整容匠某甲控細崽張阿榮竊取洋銀四十元大令研訊之下除追到若干外尚少二十六元昨日張母胡氏續繳十元餘求寛免大令限於三日内再繳十元○掮客周子善持支票至南巿萃豐碼頭億康錢莊支取現銀三千三百三十兩避匿西門外銀河里莊夥王慶生投訴捕房捕頭立派包探前往拘拿洎至則周已聞風逃逸遂將伊妻胡氏拘案請訊王投案伸訴前情周胡氏供丈夫出外多時不知何往大令著覓人人銀並保始准出外速將局交案以便訊追○河南女郎劉小妹被伊父鬵入蕪湖藍姓家爲婢嗣屢次逃逸遂轉售與天津人宋立山爲養媳宋以家况拮据倩王張氏售與粤人蔡開崇議定身價洋銀一百元先付洋銀四元入門後蔡見其舉止不端立卽退還以致在途爭論經巡街捕拘獲解請大令訊供飭押候提宋訊核昨日宋投案伸訴情由並呈筆據一紙大令飭將劉小妹發堂留養餘人皆叱令退去○童寶卿前控戴祖恒哄騙黄花魚二擔値洋銀三十九元經大令訊供押追在案昨日戴父呈繳洋銀二十元求將其子交保出外限十日内理楚大令准之 
[美租界捕房紀事]  
　　前晚妙手空空兒陳鳳興混入虹口莊源大槽坊竊取衣服若干件携之而出適爲包探朱桂生所見連贓帶入捕房捕頭令押候轉解送公堂禀請讞員張柄樞司馬訊辦○昨晨小竊某甲掩入虹口某木作竊得木板數方携之而出某號巡街捕見之拘入捕房捕頭令押候解送公堂禀請懲辦○前晚偷兒張德官潛至虹口某姓家行竊油衣等物後經包探倪順泉查獲帶入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年五月初三日京報全錄]  
　　宮門抄諭旨均錄前○兩江總督劉等奏爲都司捕匪不力跡近縱庇請旨革職歸案審辦摺○又奏爲守備恃勢圖詐請旨革究片○又奏爲請奬道員片○河南巡撫錫奏爲拿獲教案要犯訊明懲辦曁剿捕匪黨情形摺○順天府尹徐等奏爲奏開請旨摺○貴州巡撫鄧奏爲甄别同知知縣留省補用片四川總督奎奏爲甄别道員留省補用片 
頭品頂戴安徽巡撫臣聶緝槼太子少保頭品頂戴兩江總督臣劉坤一長江水師提督臣程文炳跪奏爲都司捕匪不力跡近縱庇請旨革職歸案審辦恭摺具陳仰祈聖鑒事竊照沿江一帶伏莽未靖票匪會匪時出肆擾蹤跡飄忽靡常疉經臣等嚴飭各營實力捕拿懲辦總難盡絶根株兹於華陽下江口黄顯榮停船被刦案内獲犯曾少卿供出逸匪多名並稱匪首唐連覺濳匿建德縣境當經臣文炳鈔供咨行飭緝一面嚴札署華陽營右哨都司劉自連前往緝捕嗣據署建德縣知縣張廷權拿獲唐連覺解省而該都司尚在中途逗留並無一字禀報緝捕無能已難辭咎且查各犯供詞該都司有與唐連覺飲食往來情事跡近縱庇經臣文炳將該都司先行撤任解至安徽省城由臣緝槼飭令臬司督同審訊該都司供詞刁猾聲稱係挾嫌誣扳難保非恃符狡展應請旨將正任吳城營前哨守備署華陽營右哨都司劉自連卽行革職歸案審明實情從嚴懲辦以成信讞而肅戎行謹合詞恭摺具陳伏乞皇太后皇上聖鑒訓示再該員劉自連所遺吳城營守備員缺容臣等另行揀員請補合併陳明謹奏奉硃批著照所請該部知道欽此 
劉坤一等片再據署清河縣知縣洪槃詳稱兩江督標儘先守備陳宏發執持洋槍至從九品職銜許文彬寓所訛借錢文未遂復串同已革候補千總齊永勝揑寫烟帖聲稱向許文彬家入贅藉圖索詐實屬目無法紀詳請叅革歸案訊辦等情前來相應請旨將兩江督標儘先守備陳宏發卽行革職歸案訊辦除追繳原保各劄查銷外謹附片陳請伏乞聖鑒訓示謹奏奉硃批著照所請該部知道欽此 
劉坤一片再前歲北方拳匪肇釁東南謡諑繁興中外商民互相猜忌大局岌岌可危臣與湖廣總督臣張之洞欽遵諭旨相機審勢力保疆土當經遴委江蘇試用道陶森甲及現任江蘇淮揚海道沈瑜慶馳赴上海約會商務大臣盛宣懷與各國領事籌商互保之策往返數次得就範圍該道不無微勞足錄今臣等仰荷鴻施優予獎叙各國領事並經臣等奏請賞給寶星該道等在事出力似未便令其向隅合無仰懇天恩俯准將陶森甲仍以道員留於原省歸候補班儘先補用沈瑜慶交部從優議叙以資鼓勵理合附片具陳伏乞聖鑒訓示謹奏奉硃批著照所請吏部知道欽此 
頭品頂戴河南巡撫兼管河工事務奴才錫良跪奏爲拏獲教案要犯訊明懲辦曁剿捕匪黨各情形恭摺仰祈聖鑒事竊照泌陽縣匪徒糾衆滋事經奴才派委候補道馬開玉陳復成並咨行調署南陽鎭總兵藍斯明分别帶隊馳往彈壓緝拏保護各處教堂均經先後奏明在案於三月初八日奉硃批著遵前旨嚴拏首要各犯盡法懲治並將教案赶緊了結隨時防護欽此鈔遵轉飭辦理嗣據該鎭道等督飭府縣拿獲席小發劉四卽劉汶明朱書堂三名訊據席小發供與張雲卿平素交好張雲卿因抗攤教案賠欵被教民控告差拿心懷忿恨適聞高店各處鄕民賠欵無力攤繳乘隙煽脅大家允從囑伊約同黨刀匪劉四卽劉汶明朱書堂程勞十羅振杰等入夥前往楚窪等處焚殺教堂教民并圖攻略陽縣城各情不諱劉四卽劉汶明朱書堂供與席小發張雲卿熟識素好聽伊糾約前往餘與席小發供情相同當經奴才批飭卽行就地正法以昭炯戎並先期出示曉諭嚴緝匪犯寛免脅從喩以利害俾解其仇教之惑而杜其從匪之心在良民已曉然於順逆禍福之所在固已頓釋羣疑而該匪等聞拿緊急自知罪無可逭胆敢暗結黨與逼脅村民意圖抗拒據沁陽高程等莊首事程入雲石光璧及地保吳雲卿等均以被脅情急民不聊生禀請派隊往剿該鎭道等查探屬實於三月二十八日督隊前往行至至甸等處遥見二門莊匪衆數百蜂擁而出開砲拒敵官軍奮勇直前擊斃匪徒二十餘名生擒十八名奪獲槍械多件該匪遂紛紛逃竄查泌陽附近各縣萬山重疉深慮匪黨潛藏隱謀勾結復經分投　緝探悉該匪羅振杰等於被擊後率餘匪竄至唐縣境之郝莊翟廟兩處盤踞隨於四月初一日夜飭隊進發馳抵郝莊翟廟四面圍攻該匪抵死抗拒槍砲齊施官軍奮不顧身衝鋒而進至以短刀相接匪始潰散計擊斃數十名生擒四十一名奪獲擡砲八尊槍械無算兵勇受傷者亦二十名此兩次剿辦匪徒之實在情形也據該鎭道等咨報前來奴才查匪徒仇教攻城罪惡已極乃復糾合餘黨抗拒官軍若非痛加剿捕勢必滋蔓難圖當卽嚴飭搜拿首要張雲卿等期於必獲並添派委用道趙爾豐前赴該縣會督速辦惟保教安民二者並重緩固虞養癱貽患急又恐激成事端自應扼要設防相機剿撫以期無枉無縱暴戢良安其此次剿匪出力各員弁俟事定案結後另行擇尤彚案請獎再湖廣督臣張之洞不分畛域撥隊來豫協護教堂同籌防守實屬大有裨益合併陳明除飭將教案赶緊了結並嚴拿首要各犯務獲究辦外所有懲辦要犯曁剿捕匪黨緣由理合恭摺具呈伏乞皇太后皇上聖鑒謹奏奉硃批者赶緊緝拿首要張雲卿等務獲懲辦俟全案定後再行擇尤酌保毋許冐濫欽此 
臣徐會疉臣陳璧跪奏爲奏聞請旨事據丁憂候補三四品京堂李經邁呈稱生母李莫氏以經邁故父原任大學士李鴻章敭歴中外四十餘年渥荷殊恩迭膺懋賞去秋因病出缺仰蒙皇太后皇上俯念成勞贈官晉爵賜祭建祠錫類推恩有加無已闔門感泣圖報無從時朂經邁致身報國仰答高深現値朝廷廣建學堂籌欵維艱頻煩聖念順天爲首善之區興學尤自强之本特命經邁變賣遺産勉措銀一萬兩齎赴交納伏思經邁受恩深重未報涓埃萬不敢仰邀奬叙敬乞據情代奏前來臣等查候補三四品京堂李經邁爲原任大學士李鴻章之子禀承義訓究心經世之學迭蒙不次獎擢其才器久在聖明洞鑒之中兹復體念時艱籌助順天學堂經費正當欵絀用煩之際於興學要務實屬有裨雖稱不敢仰邀議叙未便壅於上聞惟係三四品大員應如何量予獎叙出自特恩非臣下所敢擅請理合恭摺具陳伏乞皇太后皇上聖鑒訓示謹奏奉旨欽此 
鄧華煕片再前准部咨奏定章程道府州縣無論何項勞績保歸候補人員應以到省之日起詳加試看扣限一年期滿出具考語奏明分别繁簡補用等因歴經遵辦在案兹查補用同知王孔鑄候補知縣路道南業已到省試看一年期滿應行照章甄别據藩司邵積誠臬司曹鴻勛造册詳請會核具奏前來臣查該員王孔鑄年富才明人尚謹愼路道南講求吏治舉止安詳均堪留省酌量補用除册咨送部科外謹會同雲貴總督臣魏光燾合詞附片陳明伏乞聖鑒謹奏奉硃批吏部知道欽此 
奎俊片再查捐納道府試用一年期滿應查看才具分别堪勝繁簡專摺具奏歴經遵辦在案兹有發川試用道陳昌曇自光緒二十六年十一月初五日到省扣至二十七年十一月初五日試用一年期滿例應甄别據藩臬兩司具詳請奏前來奴才查該道陳昌曇才識明通辦事精結堪以繁缺留省補用除咨部外理合附片具陳伏乞聖鑒謹奏奉硃批吏部知道欽此 
 
