# 1901 - 105 - 4910060

 

Page 1

 
 
P>延請天津牛莊采訪友人[  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[勸募濟急局春振急欵] [  申報館恊振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館恊振所襄贊其後深愧無補車薪惟念今者和議雖已將成而淹留失所之人尚復不少欲居則饔飱難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自易成功請早佈施擲交本館恊振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅也禱求諸維德鑒 
[與客論禁彩票]  
　　客有問於執筆人曰租界工部局禁售各種彩票有疑欲加捐者謂禁售不過一時後必復張旗鼓而在售票者更多私心冀幸乃閱昨日貴報紀英美租界公廨讞員張司馬出示禁止謂道憲接准租界領袖西洋總領事函以租界所設之各項彩票實非正經之道會議囑工部局將所發無論中外彩票之執照概行收回并設法在租界内杜絶復售凡各該國之商民如有違此章程定行罰辦觀此知彩票之禁雖由工部局而實出領事之意從此租界永不能售彩票矣惟思彩票之法肇於西人或因貴重之物一時不能售脫則設彩票以爲衆擎之易舉或因戲玩之事則設彩票以廣招徠後吕宋法之專設彩票以濟國用行之最久華人自吕宋票來華後始知有彩票之利數年前亦風行滬上中西官以事近賭博旋即禁止然皆係小票無賴市儈之所爲並不自行開彩以吕宋對號單爲憑從未有富商大賈糾集資本自設公司自行開彩者自義振票奏辦後於是彩票之公司日增月盛而售票之家幾如山陰道上應接不暇購票之人摩肩擊轂市廛之間頓形繁盛乃一且禁止不但市面恐亦稍形清淡而工部局驟少若干捐項西人以市面爲重以捐欵爲要不知何爲而禁之也曰此正西人之識大體也彩票究爲有損無益之事試思得利者幾何人失利者幾何人久久行之皆歸中飽亦暗耗民財之一端溺於此者雖不聞有傾家喪身之事然不能無傾家喪身之慮故寗少捐欵不欲害民禁之誠是也至於市面非烟寮酒肆娼樓戯館可比凡通商聚集之處若無烟寮酒肆妓館戯樓則過客無消遣之計不能久駐則於市面確有關繫若彩票則失利者多得利者少且分售各處即有得利者未必盡用之滬上於市面有何關　耶客又曰如子言彩票之有損無益禁之誠是然西人雖能於租界禁絶而内地不能越爼恐將來彩禀之興又必盛行於内地且彩票雖設於租界而所損皆華人之財西人恐損民財而禁之若改設於内地則不啻爲淵驅魚爲叢敺爵則租界雖禁奚益也曰彩票雖售於外埠而總以租界爲總會之區得以消息靈通消塲暢旺若設於内地斷不能暢消故售票者以租界爲必爭之地且内地亦干例禁安能改設客又曰内地雖干例禁現經義振以開其先何不可尤而效之曰義振之創當局者爲一時籌欵起見故暫爲准行定有年限滿期之後未必准其久售亦一定之理况當義振辦後曾有援例以禀辦者卽經駁斥故至租界開設若内地可以禀辦亦何必麕聚於租界此不能改設内地之明証也客又曰内地雖僅一家究在應禁之例西人能識大體而嚴租界之禁華官貪收捐欵而弛内地之禁相形不已見絀乎如謂華官旣收其欵不能出乎反乎而必待其期滿則工部局何嘗不收捐欵而何以欲禁卽禁耶曰此中西行政之不同華人誤於情面而西人不問也華人誤於因循而西人不肯也此中西强弱之所由分卽小可以見大也客退乃叙而弁之報端 
[本館接奉電音]  
　　昨日午前西安行在飛電傳來上諭一道敬謹譯登○三月初二日行在内閣抄奉上諭河南衡州教案現已議結惟俞余廉三辦理教案不免因循調補河南巡撫松壽前在江西巡撫任内於該省教堂教士尚能認眞保護並未傷害教士惟所屬教案甚多未能一律完結應各予以處分俞廉三松壽均著革職留任欽此 
[詳述奉天省與俄人暫訂章事]  
　　中俄密約謡諑頻仍鹵莽滅裂之徒甚至欲設會集貲以與俄人抗拒紛紛擾擾貽笑外人本館以事涉邦交不敢輕抒議論詳加偵訪始知其爲暫訂章已於日前迭紀報端以昭碻實友人某君久客哈爾賓當日情形皆經目覩昨由海參崴航海回滬急往詢之始知去秋事急之時俄珍偪近奉天將軍增祺棄城而遁翌日途遇前漠河金礦總辦已革道周君少逸籲之曰君與俄帥稔今事迫矣請往說之但使陵寢無傷則僕亦可保首領從此有生之年皆君之賜矣周君首爲之肯星夜叩俄營白以故俄帥舉九事相要周君遂與之訂立章程及歸軍帥大爲不悅遂不復畫押施行前報所謂早已作廢者即此也由是以觀密約固安在哉尚何紛紛擾擾故爲謡諑以駭民人哉特書此以爲留心時事者告 
[追紀黑龍江將軍壽山自盡事]  
　　黑龍江將軍壽山之躁妄釀禍夫人而知之矣昨有客自哈爾賓來言及去年五月拳匪亂起壽山初果輕舉妄動激怒俄人及至省垣被圍事勢岌岌壽山及痛自悔悟遍告在城官民曰我過矣我自知鹵莽之咎雖萬死不足辭矣我今一死以謝俄人但期不致塗炭生靈則我目瞑矣言已吞服生鴉片烟不死吞服金約指又不死爰取手槍自擊其肋血涔涔而氣仍未絶再擊之疊中兩彈始僵斃以故事後輿論於增祺咸欲寢皮食肉而壽山猶尤恕詞云 
[所欲過奢]  
　　日本報云頃得美京華盛頓電報内開美廷所間議和大臣洛之苦希路氏報稱拳匪之亂德人向中朝索償銀七千萬圓俄人所索爲數更巨綜計各國索償之欵合共四億圓云云美國大伯理璽天德以爲所欲過奢恐中朝力不能堪不如减去其半總索二億圓或者尚不致于籌措竭蹶也 
[兵船計數]  
　　天津直報云上月二十七日停泊大沽口内外之各國兵艦計共二十四艘内英國三艘美國二 
 
 

Page 2

 
 
艘德國五艘法國七艘奧國三艘日本國三艘俄國一艘 
[日本料民]  
　　日本報云上月之杪政府稽查寄居海外之人計高　馬山浦男一百八十七名女七十三口共二百六十人中國上海男七百六十五名女四百六十四口共一千二百二十九人　哈連島男三百八十四名女二十九口共四百十三人内有五人未滿十歲 
[睦誼殷謙]  
　　鎭江訪事友人云去夏北方拳匪作亂到處謡言紛起風鶴頻驚鎭郡各國教堂及僑寓各西人幸賴常鎭通海道長久山觀察遴派新兵前營管帶現署城守營叅將吳養吾叅戎水陸總巡周錦堂都戎江勝全軍總查宋總戎蘭桂城守營守備王守戎元洋務局員邵明府文炳船塢委員周别駕岐鳳竭力保護得免意外之虞邇者英國派駐鎭江領事博諾德君將在事出力各銜名一一開列照會兩江總督兼南洋通商大臣劉峴帥代伸謝悃本月某日觀察接奉峴帥札文内開查保護各國商民以及各處教堂本係各該員應辦之事乃英領事備文道謝具徵睦誼殷謙現已分别存記以示鼓勵矣 
[閩督被叅]  
　　天津直報云前者傳聞閩浙總督許筠菴制軍被人列欵糾彈兹由閩友函述所劾九欵一玩匪殃民二縱兵釀禍三公事由子姪代辦四信任書吏及家丁杜姓五武營差委不公六不見屬員七上年爲孫娶婦及生日均收受屬員禮物侂去年八月内衙演戲九平日收受門包說者咸謂制軍蒞任以來和洽民教優禮將士一切力持大體士民有口皆碑今之被叅頗有爲之不平者然確否尚未敢必也 
[扼要駐軍]  
　　漢口訪事友人云湖北襄陽府據省垣上游爲自楚入秦要道須特派重軍扼守以壯聲威兹者大憲巳札委鄧玉峯軍門在某處招募精壯勇丁若干名編列爲營名曰武襄駐紥襄陽府城廂内外此後當無慮萑苻竊發矣 
[開辦皖捐]  
　　揚州訪事友人云皖省自去歲因北氛不靖江防吃緊之時曾經添募各營以資防守現雖裁撤若于而每月餉需仍形支絀安徽撫憲王芍棠中丞爰援案奏請開辦實官餉捐准照外减章程以資挹注荷蒙聖恩俞允遂由督辦皖省餉捐安徽布政使司湯小秋方伯檄委候補直隸州苪直刺來揚分投勸辦直剌抵郡後即拜會各官紳旋設局左衛大街裕豐隆錢莊内一面與江都甘泉兩縣宰會銜出示勸募其章程内凡捐四品以上實官及遇缺先本班先等花樣每例銀百兩照填四十兩實收銀三十六兩報捐五品以下實官凡例銀百兩照填三十兩實收銀二十七兩如有捐免騐看者可詳請撫憲就近給咨先行到省 
[獲盜訊供]  
　　寗波訪事友人云郡城南鄕姜村左近盜刼章大興銀作一案報經鄞縣徐蓉齋大令查知盜犯中有馮正標者曾在提標某弁部下當兵因卽禀明提憲將馮歸案訊辦旣而政體違和委典史汪少尉提案推鞫馮供此案由小的糾同籍隸海寗之不識姓名者七人至江東白骨橋凉亭會集劫得首飾衣箱瓜分而散少尉飭釘上脚鐐收禁獄中俟拘獲在逃各犯再行訊核 
[緝獲梟目]  
　　揚州訪事友人致書本館云兩淮運憲程雨亭都轉前因淮徐鹽阜一帶私梟猖獗檄飭前署鹽捕營都司張都戎普沾前往相機查緝都戎到後密購眼線拘獲梟匪黑老虎上月二十八日押解來揚禀經都轉發交經歴司龍鹺尹研訊一經訊得確情卽當按律懲辦矣 
[匪首成擒]  
　　姑蘇訪事友人云本年正月初旬常州府屬陽湖縣境奔牛鎭附近各鄕民家被梟匪縱火劫財各鄕民聚衆拒之匪人勢不能敵被傷多命事後由地方官詳請上憲嚴飭各營將弁實力訪拿務將爲首梟匪緝獲究辦旋經太湖水師營統領歐陽子林副戎訪悉梟首某甲竄匿湖北某縣境内因密飭麾下乙丙丁三武弁馳往掩捕上月杪副戎得三弁電禀悉甲已於某日拘獲行將押至申江遂禀知撫憲聶仲芳中丞派令砲船數號用小輪船帶往護解回省以憑究辦 
[游勇正法]  
　　蕪湖采訪友人云前者大憲飭將向駐蕪湖之衡字營遣散後有勇丁胡玉洪者浼後哨哨弁石斌薦入蕪采營隸劉遊戎麾下旣而石弁因索餉不遂糾合黨羽數十人擁至統帶石梅卿都戎處譁譟不堪玉洪其一也事爲都戎查悉送請遊戎懲治遊戎大爲震怒立即電禀上憲就地正法將首級懸示遊署東偏以昭炯戒 
[蘇試定期]  
　　姑蘇訪事友人云二月三十日江蘇提督學政李蔭墀大宗師按臨蘇郡旣入貢院即將塲期牌示院門計三月初一日行香放告初二日考合屬生經古初三日府長元吳四學生員正塲初四日考合屬童生經古初五日江震崑新常昭六縣生員正塲初六日覆生員經古初七日江震崑新童正塲初八日覆生員初九日常昭童正塲初十日提覆江震崑新童十一日補歲考十二日長元吳童正塲十三日提覆常昭童十四日考教官十五日提覆長元吳童十六日武生内塲兼補歲考十七日總覆新進文童十八日武生外塲十九日考武童步箭二十日技勇二十一日總覆文武童生二十二日奬賞 
[節烈可風]  
　　山東甯海州西鄕初家村有初雨邨者貿易中人也有丈夫子二皆業儒長名學程年方冠娶鄰村梁氏女爲室成婚未半年學程病殁梁氏哀痛之極欲以身殉經親族百船勸導其志益堅數日顆粒不進翁姑無以爲計諭以汝志雖可嘉然能爲夫持服三年則婦道益盡民不可請以百日爲期許之方期百日之後其心或可挽回不料南山可移其志不能稍奪去年十一月初五日復絶飲食再有進言者則瞑然若罔聞矣屈指計之其夫方百日也至十七日奄然而逝至晚復甦仍滴水不肯進延至十二月二十二日氣始絶於是親族鄰里不忍湮没其事聨名禀官州刺史深爲贊嘆當禀請中丞奏聞旌表一面親送匾額到村以旌節烈焉以上係山左友人貽書本館述其大略囑爲闡揚爰照登之以爲世俗風也 
[鎭郡喜雨]  
　　鎭江訪事友人云入春以來旱魃爲虐久未渥沛甘霖常鎭通海道兼鎭江關監督長久山觀察鎭江府向子振太守特於二月二十七日率同丹徒縣莫嶼香明府至郡廟設壇祈禱每日早晚二次步行拈香迨三十日黎明果見西南方雲容如墨日未臨午卽雨師稅駕琤琮檐溜勢若倒瀉銀河至本月初一日清晨始止約計得雨三寸有奇四境農田旣沾旣足潤州人士歡聲若雷無不頌賢長官之誠可格天焉 
[漢皋火警]  
　　漢口訪事友人云二月二十八日之晚十二點鐘時藥王廟堤街某香店不戒於火霎時間紅光燭天鑼聲震耳各水龍飛馳而往吸水狂噴直至燬去鋪户十餘家始得烟消火滅 
[越郡官塲紀事]  
　　紹興訪事人云浙江提督學政李文坡大宗師考試寗波業於上月二十七日告竣大約上巳日當可按臨紹郡矣○二月二十三日會稽縣俞振巖大令蒞稽山書院校試肄業生童生監文昰贓孔子下欲與之言合下一節詩題賦得楊柳依依欲喚船得依字五言八韻童生文題大舜有大焉詩題賦得二月春風似剪刀得風字五言八韻○蕭山縣李香畬大令因書吏舞弊致被上憲撤任兹已將舞弊之各書吏一併斥革嚴懲矣 
[潤郡官塲紀事]  
　　鎭江訪事友人云鎭江府向子振太守奉上憲檄飭調署蘇州府篆務時正考試各縣文童約須匝月方可竣事大約交卸之期當在四月上浣矣○二月二十七日常鎭通海道長久山觀察率同府縣各官齊集南門外先農壇舉行耕耤典禮○新任湖北荆宜施道濮紫泉觀察於上月二十九日附招商局江孚輪船至京口印委各官均登舟晉謁觀察接見之下茗談良久而别旋命展輪上駛赴卾履新 
 
 

Page 3

 
 
[珠海簫聲]  
　　廣州訪事友人云番禺縣境慕德里及南石湖等村民屢因爭水起釁聚衆鬥毆傷斃人民不計其數迄今歴數十載屢經控官請斷終于旋結旋翻兹者兩造又呈控撫轅撫憲德靜山中丞批示云此案前據周龍光等具呈劣舉孔繼煊復唆謝子純等糾匪拆陂復圍築新基截毁陂水尋鬥釀釁等情當經批司飭縣勘傳訊辦彈壓在案現呈迫將陂基疏通甚屬違斷毁陂屬實仰按察司會同布政司仍遵前批辦理一面提集兩造人証解府歸縣訉辦○二月二十八日省垣大南門外義和薙髮店被匪行刼所失良多旋由某營勇丁緝獲匪徒彭亞溪一名解經蕃禺縣錢大令訊供彭直認不諱遂諭令管押候懲翌日耆民彭明新等忽聨名赴縣飾詞申辯意圖保釋大令洞知其弊援筆批示云查核該犯認供情詞鑿鑿豈得謂誣該耆民保匪殊屬膽玩姑寛批斥再瀆提究○　者順德縣境勒樓某質鋪被匪劫去贓物約值數萬金紳商毖後懲前禀請鄭潤材鎭軍代募安勇四十名以資防衛鎭軍允如所請委部下哨弁薛某如數招就上月某日在多寳街沙地大營前親自點騐雇船載往勒樓擇要駐紥 
[夏口江聲]  
　　漢口訪事友人云本年漢口轉運總局應解頭批糧米業由李二尹堅押解至襄陽分局如數交清併將襄河各處水勢深淺情形詳細體察回禀江漢關監督漢黄德道岑馥莊觀察○上月二十七八九三日爲寓漢西商賽馬之期紅男緑女逐隊往觀與賽各西人尤覺揚鞭自得地方官恐人衆易於滋事逐日督勇前往彈壓俾免意外之虞○去歲臘月漢口長發棧主江春池因　比匪人被地方官拘獲解經大吏研訊確鑿收禁待懲嗣由同鄕某某等人聨名具禀懇恩上憲以江窩留康逆羽黨罪大惡極未便姑寛批斥不准○去歲由鄂北上之武功營駐紥直隸陘川縣境所有月餉應由鄂中給發兹善後局憲已札委恩剌史玉押解餉銀若干馳往交納矣 
[皖公山色]  
　　安慶訪事友人云二月二十日傍晚省垣天寗寺後某姓家忽不戒於火迨各水龍飛馳而往則已由鄰人汲水救熄矣○二月某日之夜距省城三十餘里之某鄕某宦家突有盜闌入其愛妾某氏房中攫去皮箱一口除内藏金珠各物不計外尚有契據若干紙事後開單赴桐城縣樅陽司署報案某少尹勘視情形似無外人出入疑係同族甲乙二人所爲因即帶回研訊 
[局員互調]  
　　本邑南市貨捐局總辦孫述亭太守現奉大憲札飭與釐捐局提調勞太守乃寛對調兩太守奉札後已於日前到差任事矣 
[禀勘橋樁]  
　　本邑小南門外小石橋年久失修邇經同仁輔元堂董雇工換釘木樁寛闊皆二丈有奇下六鋪地甲循例開單報請上海縣主簿孫少尹前往勘視 
[添設路燈]  
　　本邑南市滬軍營遊南一帶地居偏僻向來未設路燈宵深月黑行人苦之兹經江南機器製造局中人在彼設燈十餘盞以惠行人是亦盛德事也 
[嚴懲賭棍]  
　　前者著名賭棍周星元因串同陳信甫等局騙劉公館巨欵被控拘案讞員張柄樞司馬著押候訊追周旣而遺人投捕房以濮瑞卿彭情英違章拘人等情呶呶聲訴捕頭將濮拘獲解案司馬訊供之下判押捕房一月後有曹文榮者冐充包探偕某西人至新樁記客棧聲稱拘拿彭情英不知何故輒又將棧夥潘芝卿凶毆潘訴諸捕房捕頭遣包探沈阿岳王湘州前往將曹彭一併拘獲昨晨解案司馬會同梅副領事飭提在押之周星元研訊周供正月初八日濮瑞卿彭情英至小的家中稱現被劉公館控告如犒以洋銀三千元可免到案小的以無錢却之卽被誘至某烟館私禁至次日扭送案下今覊押已有兩月求領事大人從寛關釋潘芝卿供是日曹至小的棧内冐充包探查問彭姓小的答以不知卽被凶毆求鑒曹供小的並無冐充包探事情彭供小的與周素不相識司馬商之梅副領事　周係著名賭棍犯案纍纍前者實自行投到有禀詞可稽顯係藉詞狡賴計圖避重就輕惟曹彭二人不應干預遂判令一併遞解蘇州原籍周還押迨訊畢旋又升坐二堂將周提案喝令重責一千板責至八百板周聲如屠豕據地哀求司馬謂爾刁狡至此實屬可惡今本分府將各種案卷一併檢出送請上海縣嚴訊詳辦可也諭畢遂飭還押 
[公司帳略]  
　　永年保壽險公司創設至今已滿三載昨將清單函送本館譯其大略自初開以迄本年西歴三月杪共保至銀一百十四萬一千六百三十六兩其中第一年祗保十萬有奇第二年祗保十八萬有奇迨第三年則所保驟多大有蒸蒸日上之概矣至於歴年所收保費計共十四萬三千一百二十一兩八錢六分賠出者計共一萬三千一百三十三兩一錢六分所餘之銀除分存各銀行外另作押欵獲利亦復不貲兹定於西歴五月一號在公司冩字房議事多財善賈誠可喜已 
[南市捕房紀事]  
　　前日江北人某甲肩負鹹魚在浦灘行走被某號東洋車所撞擦傷手指血液模糊遂與車夫口角三十九號巡街捕見之一併拘至捕房捕頭用藥敷之然後釋去○南市捕房向章按四季考察各捕優劣邇經捕頭禀知工程局總辦葉孟紀司馬照章察騐優者給賞小洋銀或一枚或三枚以示奬勵 
[法租界捕房瑣案]  
　　積竊張阿江前在江天輪船行竊衣包被包探拘獲解案讞員杜枝園大令研訊之下供稱竊得之物已由汛捕攫去旋又稱由同黨取去大令惡其信口妄供著枷號二個月期滿責五百板○南市十六鋪某烟館主陳阿炳前因收買竊贓經包探拘請大令訊明判令賠洋銀二十元另罰洋銀十元迄今未經繳出昨日提案復訊陳供小的無力措貲求恩寛恕大令者押候從嚴追究○榮金福前控計德隆誘拐八齡女孩藏匿虔婆劉潘氏家大令訊供之下劉潘氏稱此女已交許老五領去大令飭包探帶同該工前往指提忽又稱許已遷往别處昨日大令命提覆訊堅執前供爰命押候補提伊夫劉壽根到案再核○車夫王大興前因竊取東洋車捐照被失主查獲送案大令判枷號半月示衆昨已期滿命帶案開枷笞責三百板然後釋出○流氓殷阿桂攫取陳唐氏之金挖耳簪一枝質得洋銀八元報捕拘獲吊到質劵交氏備本贖回昨日解送公堂大令著荷校二個月發犯事地方示衆期滿重責六百板○偷兒王阿二行竊川土二包經失主報捕查獲大令訊供之下著枷號一月期滿責釋 
[美租界捕房紀事]  
　　前日之晚積竊顧阿根混入外虹口黄浦路日本總領事署竊取衣服適爲署中人所見扭交五百二十二號巡街捕拘入捕房捕頭令押候解送公堂禀請讞員張柄樞司馬訊辦○昨日午前粤人陳阿福乘脚踏車至外虹口禮查路六十三號巡街西捕以其不遵租界章程因即拘入捕房捕頭令押候解送公堂禀請訊罰○昨晨偷兒姜阿貴混入裏虹口鄕民某姓家竊取布衣携至某押鋪求質適爲某號巡街捕所見拘入捕房捕頭令押候解送公堂禀請懲辦 
[輓浙江三忠聨]  
　　盛丞堂鞔徐光祿軸生榮死哀又輓許光祿軸萇宏化碧又輓袁榮祿軸潮咽桐江又輓三忠兩聨方事之殷得數子據理廷爭使知吾國逹官大有人在痛定而後讀幾行詔書銷案可見朝衣東市非出天心靈兮歸浙水東西各有千秋不泯丹心在遺疏名已震寰瀛中外誰無一死同拚碧血報君恩劉峴莊制軍輓徐許袁三忠聨國步正倉黄事處萬難同拚一死臣心終大白名垂千古無愧三忠許應萃輓許光祿聨雷霆雨露盡天恩一朝千古玉帛干戈持卓識碧血丹心施則敬錄三 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江命案]  
　　揚州訪事友人云郡城北河下某氏婦良人久出未歸暗中與某甲有梁甲操淮南王術設肆鈔關門内初猶明來夜去繼竟賃屋同居至去歲之杪氏夫忽由夕歸訪之不獲迨上月某日始遇諸中途促令同歸婦心不願夫偪之急則潛吞購阿芙蓉膏自盡須臾母族奔赴有司衙門喊控湯明府准詞臨騐委係服毒身死即令屍屬備棺收殮一面將甲及房主周媼帶回照例訊辦 
[展墓遇禍]  
　　紹興訪事人云有陳阿昆者將父櫬厝於東鄕山麓清明時節前往祭掃焚化冥　延及茅柴烈烈轟轟將及于櫬陳無以爲計仆地亂滾火幸得熄而已衣服焦灼遍體受傷矣旋經鄕人舁送回家不識能無性命之憂否 
[大興水利]  
　　姑蘇訪事友人來函云省城河道四通八逹居民鋪户時以穢物傾棄以致穢氣薰蒸且積滯過多尤碍舟楫前府尊張子虞太守有鑒於此蒞任後卽飭長元和三縣主令團勇開濬應給工資移助陜振惟由三縣各籌錢一百千犒之資現太守雖已丁憂去官然繼其任者蕭規曹隨不隳前業刻下已各處畚鍤齊施矣 
[上海縣署瑣案]  
　　鄕人瞿茂隆呈控曹阿全掯贖田單一案縣主汪瑶庭大令提訊申人瞿梅生周茂祥同供當時瞿茂隆田單二紙計田三畝七分賣與曹阿全係小的等故父介紹今瞿茂隆備價向贖曹阿全祗交一單爲此控求訊究曹阿全供當時瞿父將户名金德榮及錢王氏之田單二紙計田三畝七分有奇賣與小的之父事經二十四年迨父故後母親將一畝四分之單給小的收執二畝三分之單給胞弟收執今胞弟之單已抵與他姓當時原契載明四年爲期求恩察閱瞿茂隆供此事係故父介紹小的不知其細原契雖冩四年爲期然尚有加利不加利字樣求恩明鑒大令謂曹曰田產杜絶以三十年爲期原契所載四年大約當時恐即取贖故有加利字樣四年云者並非杜絶之期若不吊騐安能明白爾可赶緊贖回爾弟抵出之單以便核奪曹連稱是是而退○余周氏控陸張氏掯勒會欵前晚經縣主汪瑶庭大令研訊首會何昌寳供此會係故母所糾已歴四五年共十四總每總六股應共得洋銀五百元現在陸姓應還余姓一千二百十八元當陸姓得會之時提出洋銀二百元存余姓處應還一千零十八元迨去年會散余娃因陸張氏無力歸楚以致呈控案下陸張氏供何姓之會小婦人得一總計六股丈夫故後小婦人已將輕股清理惟重股中有逃逸者小婦人不能付清叩求鑒察余周氏供小婦人名下一總應歸陸娃付出除存應收洋銀一千零十八元陸姓掯不照付爲此控請訊追大令謂何昌寳曰爾旣爲首會此事不能推諉今陸余雨家一交一收著爾從中理楚以後陸余兩姓不得再生枝節再有陸張氏名下逃逸之一股亦應由爾與陸張氏各賠半股付還各人○鄕人陸喜安訴稱二月二十三日之夜被賊竊去枕箱一口内儲洋銀十九元叩求飭緝縣主汪瑶庭大令准之○英美租界公廨讞員張柄樞司馬飭差移送竊賊徐洪德至縣縣主汪瑶庭大令研訊之下徐供稱小的向爲小工邇來困苦不堪是以出此下策大令喝責二百板收押自新所○龍華流氓沈木生被人戳斃縣主汪瑶庭大令臨騐後訪聞江南製造局小工劉阿連之夥何榮生所爲因飭差提劉研訊劉供小的向在製造局練鋼廠做工素無夥計與何並不相識大令再四研詰劉堅執前詞大令飭交的實人保釋 
[英美租界公堂瑣案]  
　　包探沈阿岳張才寳同解小孩趙榮坤馬元順至案禀稱二孩藏湒陳順寳之金戒指及皮匣各一經小的等查出解案請究陳投案申訴前情趙馬同供小的等在某酒肆習業陳于沽　時遺落金戒指及皮匣當時並未目見後經包探來查始得尋獲並非竊取求恩鑒察讞員張柄樞司馬商之梅繙譯將贓物給還原主趙馬押候交肆主具保○包探趙銀河解送錢阿四徐阿三胡阿芳錢阿三至案禀稱錢阿四由施介林薦至某姓家拉車後因事辭歇卽至某姓之親戚張雲四家竊取洋傘一頂及某姓得知向施查問施卽向阿四索取阿四膽敢糾同徐等將施兇毆經三百四十八號巡街捕拘入捕房捕頭令小的解案請究司馬飭將阿四帶回追賠洋銀四元徐等各責一百板○包探顧阿六拘解陳仁甫至案禀稱此人在北河南路天后宫前攫取鄕人姚興所携夏布三疋經小的拘獲解請訊懲司馬判責五十板○包探張阿五解送陳阿大至案禀稱此人竊取招商局北棧所儲靛青一桶由五百八十二號巡街捕拘入捕房捕頭令小的解案請究司馬判令枷號七日○包探孫阿新拘解王四福至案禀稱此人竊取高金友家衣被香爐等物經小的拘獲解請究追司馬判責一百板○包探金立生拘解陳大恒至案禀稱此人潛至程愼齋家圖竊經小的拘獲解案請究司馬判令遞解回籍 
[金陵官報]  
　　二月二十六日藩憲恩銀圓局候補道劉均傳見新授湖北臬憲李岷琛見二十七日藩憲恩見署豐縣冷利南到交卸回知縣李如鈺到由天津來到省統領江勝全軍候補道杜俞見二十八日藩憲恩見新授湖北臬憲李岷琛辭陸師學堂候補道俞洋務局候補道汪候選道毛慶藩知府李盛鍾示奉察看道庫大使舒鈞奉示騐看均見美國領事馬敦會繙譯温秉忠見二十九日江西江軍水師解餉長龍守備周春臺辭回江西知縣周文煐叩謝甄别行知加考留省補用江甯鎭外委調署城守右哨外委蕭鶴齡又龍都汛額外調署江甯鎭外委歐陽連根均禀知任事三十日藩憲恩見軍械所候補道錢候選道毛慶蕃謝委上海機器局正任吳江縣方道濟到江陰來督左營左哨千總袁子田均見升授福建臬憲吳洋務局候補道見 
[邗江官報]  
　　二月二十七日代理伍祐塲吳鹺尹賜　禀辭赴任分發巡檢張鹺尉鴻緒禀到總局杜分轉由淮北公幹二十八日汪鹺尹登瀛由揚庄卡來程鹺尹堂鈺銷北鹽二十九日代理甬斜塲朱鹺尹文渠禀知謝委 
 
 
 

Page 10

 
 
   
 
