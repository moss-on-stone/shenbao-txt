# 1902 - 83 - 4910395

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[英日聯盟俄法聯盟合論]  
　　英日之聨盟也謀制俄也謀保在中國之權利也曷爲謀制俄謀保在中國之權利曰俄欲逐逐將逞大志於中國也俄得逞大志於中國則英在中國之權利失而日尤非徒失權利之憂也日之立國也與中國相唇齒小而逼處於俄雖數年以來經武整軍駸駸强盛自揣勢力尚不敵俄倘中國受制於俄人則日必連被其禍若夫英國遠於俄雖鞭之長不及馬腹加以在中國之權利惟英人握其總綱邇以保泰持盈漸爲各國所侵奪旣侵奪於德復侵奪於美復侵奪於日本一旦又有虎狼俄起而奪之則勢非如德美日本之可以輕視而英人在中國之權利將轉而盡入於俄英日兩國有見於此故亟聨盟佈告各國其佈告各國也雖循公法之常然意不在各國而專在使俄人之知俄人亦旣知之矣乃於中國不甚苛求删訂東三省之和約顧觀其和約第四條附註之文謂此次交還鐵路須中國自爲保護不准他國兵隊駐紥並不准築橋過遼河其言他國雖甚渾融窺厥隱微無非防備英日兩國然於此而俄人懷恨兩國之心愈深其防備兩國之心亦愈甚環顧列國惟與法邦交最密因踵英日之舉亦共聯盟日前俄法簡駐各國使臣將俄法盟誓之詞照會各國外務部觀其詞中謂一千九百零二年正月三十一號英日聨盟之詞業經領悉則是今此之俄法聯盟明明因英日兩國先有聨盟之舉故踵而行之也又謂此次英日聨盟之約章俄法兩國公認此舉深愜於心是以亦於同時互相訂盟極願保全俄法兩國在東方各項利益則是今此之俄法聨盟又明明因英日兩國之聨盟爲保東方利益故亦顯揭俄法兩國聨盟之意以保東方利益也且更謂萬一别國有侵犯之事或中國自有内亂以致不能保全及自主自由相安於無事因之波及致損害俄法兩國利益則不可不慮故俄法兩國聨盟宗旨係專保兩國各項利益即此爲自行保守之義則是今此之俄法聯盟又明明因東方之利俄法兩國斷不肯稍讓故爲此以制英日也觀其辭意之間甚爲明顯夫固人人能洞燭其隱不待智者而始知之矣或曰俄法英日四國之猜忌日深則我中國轉得於此時暫謀休養蓋四國旣有互相牽制之情卽四國無敢有或先發難之事惟爲中國者不可仍苟且偷安而當力求振作則彼英日俄法之互相聨盟亦未始非中國目前之福也而愚竊以爲不然日之附英而與聯盟非誠心欲保中國謀所以自保也俄之糾法而與之聯盟也亦非誠心欲保中國懼英日兩國已成羽翼而謀所以抵制之也四國之猜忌愈深四國之注意於中國也愈甚况若美若德若意若奥於中國皆思佔取其利互起聨合互相訂盟一有不匀中國卽首承其禍幸而無事各國愈保中國而中國愈不能操自主之權勢將成爲各國公保之土耳其矣噫可不危哉 
[宫門抄]  
　　二月初九日吏部翰林院八旗兩翼值日無引見崑中堂假滿請安召見軍機及崇勳鄭叔忱初十日户部侍衛處值日無引見禮王克公各請假十日前禮部侍郎唐景崇服滿請安召見軍機及唐景崇十一日禮部宗人府欽天監廂黄旗值日無引見孚琦王垿各假滿請安桂公承燕等得賞銀兩謝恩志公大額駙各續假五日宗人府奏派正補進六班派出堃公釗公洵公召見軍機及睿王十二日兵部太常寺太僕寺正黄旗值日吏部引見七十員上諭事件處二員太僕寺二員堃公謝正進六班恩鄭叔忱謝授奉天府府丞兼學政恩内務府奏派致祭馬神派出英瑞掌儀司奏十五日祭奉先殿倫貝子行禮召見軍機及台布松溎 
[中國榷政]  
　　西字報云中國各口岸洋關於光緒二十七年卽西歴一千九百零一年冬季共征税銀七百萬兩較之一千九百年冬季多征二百萬兩原所以多征之故緣一千九百年拳匪亂起各口生意銳减税項遂因之而少至一千九百零一年則匪亂已平是以百貨雲集又以按照和議大綱切實值百抽五税項自應旺於從前其中通商口岸二十有九處征數不及一千九百年者祗蕪湖寍波及三都灣北海四處較之一千九百年陡增者則牛莊天津二處也 
[滇南商况]  
　　香港循環日報云英國茄里領事論及西歴一千九百年雲南省思茅蒙自兩處貿易情形大旨謂人言雲南礦産殷繁天下無可與匹此誠言過其實以愚觀之卽由海防達雲南之鐵路亦未必佳恐再過數年所入尚不敷所用也 
[酌籌分欵]  
　　香港循環日報云中朝第二次應償各國之欵刻尚未交先是議定償銀四百五十兆之時各國並未籌及如何分剖且中有數國願將總數核减若干以故此次不能定一均平之法現在各國政府已電飭駐京使臣核奪使臣隨轉致在滬收欵之員電商各國政府一俟定准始得按數分收 
[俄法聨交]  
　　英京倫敦來電云日前法俄兩國將聯盟之事佈告各邦窺俄人之意大約法人如在别處有意 
 
 

Page 2

 
 
外之事卽須挺身助之故重言申明以固俄法之交誼也 
[愼重外交]  
　　香海日報云英國某大臣近在下議院中論及領事官職任謂凡膺領事之選者須熟諳外國政治及語言文字一至任所必先通曉方言庶與官民紳士往來無隔膜之患遇有陞轉先察其語言之學如何以爲定斷故凡欲任中華及日本暹羅各國領事者應從學習語言文字入手俟確能洞悉然後畀以事權 
[法京大火]  
　　香港循環日報云西歴三月十二日之晚法京巴黎斯夭些士路及文乜打路折角處某某二家屋宇被火所焚頃刻之間盡成焦土計灼斃一人傷數人燬去物業約值法銀二十兆佛郎合之英金八十萬磅誠巨劫也 
[閨閣聨驩]  
　　聞之京師友人云二月初五日美國使臣康君之夫人肆筵設席柬請諸邸福晉赴讌以聨閨閣之歡午前九點鐘時諸福晉皆乘輿而至席間伶人奏瀛西法曲諸福晉莫不聆而奇之至三點鐘時始盡歡而散 
[警盜察奸]  
　　聞之京師友人云步軍統領衙門有攺爲警察署之議所需警察兵旗漢並招悉照直隸總督袁慰帥募兵格式刻已將警察章程議妥大約月内卽可奏請降旨施行矣 
[彌縫其闕]  
　　保定友人來函云自江南自强軍移駐省垣之後諸勇咸不服水土時時疾病呻吟有於關餉後乘間私逃者以致額數日漸少缺現經管帶官禀請直隷總督袁慰帥設法募足不知慰帥如何批示也 
[南陽匪警]  
　　武昌訪事友人云湖廣總督張香濤宫保近接河南南汝許光道許秋槎觀察電禀内開南陽府屬某縣近有土匪揭竿起事焚燬教堂戕傷教士數人并將縣城圍困勢甚猖獗等情查得是處與鄂省襄陽德安等府相距匪遥深恐匪徒乘機竄擾爰檄飭護軍營統領張虎臣游戎選派得力將弁率同練勇數營星夜馳赴汴鄂交界處相機防剿大約跳梁小醜當不至四出蔓延也 
[富陽已靖]  
　　紹興訪事友人云前者浙江杭州府屬富陽縣境農人以墾荒客民糾衆掘取山笋忿不能平釀成械鬥之事波及各富户貴重衣飾被劫一空大憲聞之檄調某營統帶吳叅戎帶勇前往會同縣主陳大令剿撫兼施近已將客民一律驅逐出境民間安靜如常叅戎遂卽撤勇返省 
[彩票風行]  
　　金陵采訪友人云此間所售彩票曩只來自吕宋島邇年粤商禀設江南義振票行銷市上獲利不貲刻下湖北大吏設票籖捐另訂章程得彩較易是以都人士爭先購致竟有不遠數百里而來者殆亦所謂利之所在人必趨之與 
[嚴申烟禁]  
　　香港循環日報云粤省各大紳所設教忠學堂定期二月二十四日開考投考學生中如有沾染嗜好者須將烟癮戒凈然後入堂否則雖經錄取亦必擯退 
[學堂開考]  
　　揚州訪事人云邇者兩淮運司程雨亭都轉將東關街廣厦一所攺爲揚郡中學堂提取安定梅花二書院常欵之半以充經費正齋錄取四十名備齋錄取二十名計江甘儀取三分之一高寳興泰東取三分之一兩淮鹺商子弟取三分之一以十六歳以下二十六歳以上之人爲合格本月某日札行淮南總局出示曉諭凡已報名者定期二月二十日赴考以定去留 
[學堂籌欵]  
　　松江訪事人云府尊余石蓀太守前以開辦學堂經費無出照會育嬰全節各善堂紳董設法通籌兹聞全節已允歳撥數百千文育嬰允歳撥一千千文此外如賓興濬河各項亦須酌撥數成本月某日紳董將爲難情形禀覆旋奉批示略謂賓興一欵雖爲寒士鄉試之需然開設學堂亦係栽培士子諒無異言不妨竭力籌撥云云聞現亦已認撥若干矣 
[書院開課]  
　　杭州訪事友人云省城敷文書院定章二月初二日田撫憲甄别本年報名投考者共得四千八百餘人蓋向來三院分考每院約一千五六百人今則僅存一院宜其人數之多也是日撫憲任筱沅大中丞札委候補府錢甘卿太守點名給卷因人多無可位置概令携卷回家限亥刻繳齊題爲六國以合從擯秦論裁攺制兵策初六日爲詁經甄别之期由中丞考試題爲孟子法先王荀卿法後王論保守礦務利權策初八日考試學海堂諸生題爲熙寗新法論清查沙田利弊策 
[文旆過揚]  
　　揚州訪事人云新任浙江學政張大宗師亨嘉陛辭南下於本月初八日舟抵維揚本郡各官均出城恭迓宗師隨命輿赴各署答拜至運署時兩淮運司程雨亭都轉迓入花廳殷勤茗話約半時許始辭别登舟揚帆南渡 
[劫女釀命]  
　　武昌訪事友人云湖北省垣武勝門外沙湖邊人某甲農家者流也犁雨鋤雲生涯不惡膝下僅有一女雖小家碧玉而布衣椎髻亦頗風致可人自幼許字同村某乙爲室擇吉本月某日迎娶正當鼓吹喧闐之際突有某營勇丁數十人蠭擁入門將女劍負而去甲驚惶失措舍命狂追諸勇持刃亂揮致甲身受重傷隨於次晨殞命家屬痛其死於非命奔赴江夏縣署鳴寃縣主陳介菴大令允卽親臨勘騐會營緝兇 
[飢民閙廠]  
　　蕪湖訪事人云去歳安徽無爲州境洪水爲災飢民載道州尊沈少薇直刺諭令地方紳富捐集巨欵於新正二十四日開廠施粥飢民聞風而至者不下萬餘人嗣因人數過多幾乎肇事太守聞之親自臨塲彈壓洎至而粥廠巳毁爰卽攺放錢米旣而飢民羣集州署不散因復就城内設局放錢連放六七日始得平安 
[認繳膏捐]  
　　揚州訪事人云郡城房膏捐委員兪大令於去歳臘月將江甘兩縣境應捐各鋪户分别清查造册呈報迄今已兩月餘未見作何舉動近始聞官塲中人云甘泉縣境膏捐由嶺南會館董事蔡郭兩君承辦所有城各鄉膏店烟館每月共繳錢二百千文大約日内卽須出示開辦至江都縣境隸城内之地方雖遜於甘泉而城外轄地較甘泉尤廣是否亦有人包徵刻尚未經揭曉也 
[漏捐事發]  
　　蕪湖訪事人云蕪湖土藥局在沿江各口設立分卡以防偷漏不料各卡司巡得錢買放習以爲常事爲牙釐局憲訪聞派人密訪而若輩神通廣大舞弊如前某日有一偷捐船駛經當塗縣境烏溪卡中人察得土藥斤兩與捐數不符禀請局員華萼樓大令通詳上憲不知將如何辦理也 
[米價飛騰]  
　　松江訪事人云邇來郡城食米翔貴小民謀生乏術類皆愁鎖雙眉地方官民瘼關懷示於三閱月中不准販運出口並禁囤户市儈龍斷居奇以冀漸紓民困本月初六七日忽有浙江平源硤石等處商人囊銀來松向某某兩米行採購行夥四出羅掘計被購去一萬 
 
 

Page 3

 
 
石之多五六日間每石驟加洋銀八九角目下白米已售至六元以外華婁兩邑宰訪聞其事立卽派差往查及至則各米商已於十三四等日掛騶而去矣 
[浙省官塲紀事]  
　　杭州訪事友人云本月初八日致祭武聖撫憲任筱沅中丞委誠果泉方伯詣吳山行禮同日浙鎭將軍常鶴鄉留守在旗營梅青院行禮理事同知桂仁山司馬先期入營齋宿以便屇時敬謹陪祭○杭州府司獄缺經藩憲誠方伯委候補縣丞魏二尹觀瀾署理永嘉縣知縣缺詳請以曾任實缺之候補知縣程大令雲驥請補德清縣新市巡檢缺以新海防例遇缺先補用巡檢陶少尹鋆請補餘姚縣中村巡檢缺以新海防遇缺先補用巡檢司徒少尹驥請補蕭山縣縣丞缺飭准補是缺之張二尹以巽赴任龍游縣湖鎭巡檢缺委候補巡檢嵇少尹金弧署理○部選瑞安縣知縣林皋農大令福熙由京來浙於本月初七日禀到呈繳文憑○省城大學堂擇於本月初八日開塾撫憲仕筱沅大中丞親臨送學以重大典隨由總理勞玉初主政請各齋教習升堂命諸生行謁師禮旣而中丞與諸教習行賓主禮略談積愫然後呵殿回　○餘東關釐局總辦葉司馬元芳現屇期滿由牙釐局督辦常仲黼觀察札委候補縣齊大令宗經接辦○防軍支應局提調錢甘卿太守溯時現奉藩憲誠方伯札委兼理房捐提調事務擇吉本月初十日到局任事 
[四明山色]  
　　寗波訪事人云此間米糧向皆賴各處接濟自去冬至今來源甚少因之米價昻貴其劣者每石已售至洋銀五元以外若上白米則更未易購求也○二月初一夜東南鄉蔡郎橋兪孝康家突被羣盜劫去洋銀七百餘元翌日開單報縣縣主黄菊友大令委鄞江司巡檢徐筱山少尹往勘情形飭差嚴緝○鄞縣某役在北門外灣頭雷家墖緝獲賊黨水竹林水阿桂兩名解送至案縣主黄鞠友大令令嚴加管押聽候訊懲○日前鄞縣獄中所覊奉化老犯陳亞四忽患暴病而斃縣主黄菊友大令禀知府尊高嶼卿太守太守委慈谿縣袁大令前往相騐實係病故並無别情隨詣府署銷差 
[漢上題襟]  
　　漢口訪事人云正月迄今柴煤之來自湘中者幾致斷絶是以每擔貴至制錢五百文七十文亦年來所僅見者也○美國耶穌教聖公會總牧師殷得生君兹已榮陞教主所有安慶以上教務統歸殷君管理安慶以下教務則歸葛君斐玉主持○本月某日漢口河街日商吉田洋行夥某甲身藏重物行至中途被匪人劉花包子攫取一空因卽報知夏口廳署廳尊馮少竹司馬立飭武弁徐升緝獲想當盡法懲治也○前報紀日商擬在漢口岳州二埠創行小輪船一事兹因湘江水勢將漲輪船可以暢行業已在本國某船廠購備快船二艘不日可以到漢矣 
[上海官塲紀事]  
　　日前江蘇督糧道羅少耕儲憲由蘇蒞滬暫駐南市馬家廠左近海運局中昨日命駕至馬路工程局拜會總辦翁子文太守太守飭丁擋駕蓋謙也○昨日候選道王省三郭安廷兩觀察先後至上海縣署拜會縣主汪瑶庭大令大令飭丁擋駕○昨日本城攺過局員李二尹昌準乘輿詣縣署謁見汪大令面陳要公良久始出 
[札縣申斥]  
　　上海縣學生員江某曾在南門内設立中西成材學堂後以經費不敷冐李曹各紳之名禀請兩江總督劉峴莊宫太保轉飭蘇松太兵備道酌撥公欵宫太保批飭上海縣查明該學堂是否公舉抑係租設該文生聲名如何等因旋經縣主汪瑶庭大令查得江生素不安分列名諸紳皆未與聞其事因卽據實稟陳宫太保遂批斥不准江生知計不得遂復欲就滬南海潮寺及茅山殿設學堂將寺産作爲經費竟於上月上禀督轅宫太保惡之札飭大令嚴加申斥 
[示禁賽會]  
　　昨日上海縣汪瑶庭大令出示曉諭日本縣訪聞浦東唐橋天竺庵供有河神及楊四將軍等偶像現經會首擇於本月二十六日迎神賽會至三月初六日送神當此時事多艱光蛋流氓易生事端豈可以有用之錢財作此無益之舉動敬神之道惟重虔誠切勿爲此以滋事故合行嚴禁如違提究不貸 
[禀請騐屍]  
　　昨日有華春山者偕二十一保五十四圖地保蔣得咸投上海縣署訴稱小的家居治下閔行鎭附近胞弟華阿小因事與姊丈謝錫全口角被謝戳斃今謝已逃逸爰將其叔金和解案請卽親臨相騐等情縣主汪瑶庭大令諭令回去預備屍塲定於翼日清晨六點鐘時往騐 
[札查佔地]  
　　前日蘇松太兵備道袁海觀觀察札行馬路工程局略謂現接招商局總辦顧觀察來函以局中向有地數分坐落集水馬頭旋因馬路開築之初需一出路故與出浦灘地互换以便行商往來現查該處出浦有人建造浮馬頭停泊小輪船兹因金利源停泊商輪船需用馬頭亟須推廣設或他商佔築嗣後必致有碍請卽查明是處馬頭何人所設卽希函復等因飭卽查核成案明白申覆總辦翁子文太守奉文後刻已遵照飭查矣 
[營官病殁]  
　　駐紥本邑老北門内九畝地之督標滬軍營帮帶鄧雨香鎭軍春林因病殁於西門外揚輝橋公館擇期昨日酉刻大殮江蘇撫標滬軍營管帶龍葆珊遊戎督標奇兵營管帶羅楚材遊戎南市馬路工程局總辦翁子文太守均親往弔唁至所遺帮帶一差尚未知上憲委何人接辦 
[撥勇開河]  
　　本邑清道局委員章喆卿明府前在南市南馬頭左近度空地一區爲堆積垃圾之所邇因是處河道淤塞載運殊多不便爰商請上海縣主汪瑶庭大令轉禀蘇松太兵備道袁海觀觀察派營勇前往挑濬觀察准之業已行知江蘇撫標滬軍營管帶龍葆珊遊戎撥出勇丁二十名擇吉開工疏浚矣 
[船户罰鍰]  
　　前日本邑南市水利局勇丁某甲巡見船户王金和將淤泥傾棄浦江有干禁令因卽拘入局中禀知一切總辦高邕之司馬略加研訊判罰規銀三兩以儆效尤 
[法界停訊]  
　　昨日禮拜六爲法界公廨訊案之期捕頭以是日適逢西國教堂中舉行彌撒大禮循照向章禀知讞員杜枝園大令將應解各案暫停訊判 
[教堂彌撒]  
　　今日爲天主教中四大瞻禮之一美界裏虹口南潯路天主堂中先期張燈結彩陳設一新以備屇時由喬司鐸舉行彌撒大禮 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鐵甕春濤]  
　　鎭江訪事人云常鎭通海道長久山觀察以近來流氓甚衆肆意拆梢良善之民諸多受害因通飭所屬各地方官一體嚴辦並擬定辦流氓新章凡犯案重者杖一千刺字永遠收禁輕則枷示懲責誠除暴安良之善政也○常鎭運河自去冬開濬以來大閘一帶業已告竣督辦工程之沈期仲觀察面諭周錦堂游戎雇小船百餘艘將淤泥載往江心傾棄○日前丹徒縣署捕役在牌灣左近某姓家拘獲行刼高資某姓之盜犯七名犯婦一口起出洋槍刀械藥彈及各贓一併解縣縣主洪鷺汀明府諭令收禁候訊○本月初一日爲丹徒縣試之期縣主洪鷺汀大令循例點名給卷扃門考試計與試者三百六七十人已冠四書義題言忠信行篤敬一節未冠四書義題博我以文二句通塲五經義題凡百君子各敬爾身四句○兩江總督劉峴莊宫太保以近來每有匪徒結盟拜會肆其邪說煽惑愚民因特刊發解勸示諭飭各屬張貼日前鎭郡地方官奉到後遵卽黏貼街巷俾衆周知○某日美最時洋行瑞安輪船由申江駛抵京口下椗後忽有扒手王春芳至船主某西人房内竊取行船所用之千里鏡三枚船主查知報請稽查長江商輪船委員周錦堂遊戎在某處拘獲禀由常鎭通海道長久山觀察轉飭署丹徒縣洪鷺汀大令提訊重笞八百板荷以巨枷發往風神廟江干示衆○自今正郵政局示加小包費後鎭郡各信局以無利可圖邀集同業公議將各埠信資量加並擇於月之初八日在閩浙會館演戱一日重整行規○郡西鮎魚套僻處江濵人烟寥落本月初七日之夜三鼓時某姓家突來盜匪多人明火執械破扉直入砍傷二人搶去洋銀百餘元次晨事主赴丹徒縣署報案縣主洪鷺汀大令立卽帶同差役仵作臨塲踏勘飭捕緝拿○鋪户房捐已由委員任别駕汝霖督同各圖董保挨户查明黏貼捐條每租金千文收錢一百五十文○鎭郡行銷浙鹽邇者大江南北私梟充斥浙中大憲因咨請駐防各營合力嚴拿如遇恃衆抗拒及奸民帮兇拒捕准照例格殺弗論各統領奉文後已諭飭屬下各營弁勇一體遵行矣○月之十二日西北風大作幾同虎嘯龍吟江干大柳樹有連根拔去者聞鮎魚套一帶吹坍茅屋不少 
[上海縣署瑣案]  
　　楊百寅控劉少坪圖吞田單等情前晚縣主汪瑶庭大令升堂研訊楊供前因有急需將田單一紙倩劉翰甫介紹劉少坪作保抵押洋銀一百元詎知少坪竟私押洋銀一千元祗付小的一百元其餘九百元據稱暫存渠經理之洪元錢莊取有存摺一扣未幾又稱劃去中金一百元僅存八百元今洪元莊忽然倒閉顯係圖騙求卽究追劉翰甫供此事皆係少坪所爲與小的無干少坪供稱楊所存洋銀實因莊已倒閉一時難以清償尚求交人保出料理大令喝令笞責二百板收押所中限期繳到洋銀再核翰甫無干省釋○前日張芝亭控尹文卿掯贖田單大令向之詰訊張供光緒十一年小的將房契田單一套向尹抵押洋銀四百元至十二年加押錢一百二十千按月一分三釐計息連年均經付楚惟前年未付現在小的已將此屋出售向尹贖取單契掯勒不還爲特摺求公斷尹供此項單契由張押與父親目今父親已逝世家事由胞兄子貞管理小的不知細情求向子貞訊究大令傳訊子貞供稱張前將田單房契押錢四百千後又加借一百三十六千歴年子金並未付過迄今約共一千三百千乃張僅於本錢外認子金數十千欲將單契贖回母親讓至本利共八百千張仍不允反扭胞弟至案誣控借據呈電大令核算之下確需本利一千三百千且據上載明借錢五百三十六千與張所控不符明係逞刁叱令掌頰二十下著於本錢外加息二百千呈繳到案贖回單契 
[英租界捕房紀事]  
　　野雞妓女陳桂卿朱鳳仙偕傭婦王周氏王劉氏在福州路中强拉行客一百四十號巡捕見之拘入捕房捕頭令解送公廨禀請讞員張柄樞司馬訊究○施阿三在浙江路乘脚踏車疾馳經一百七十五號巡捕拘入捕房捕頭令留存洋銀若干暫行釋出自投公堂候訊○某姓家所雇車夫李阿三停車南京路有碍行人巡街捕上前驅逐李不服捕遂回告捕房捕頭令禀請司馬傳李訊辦○馬夫陸阿大駕車疾馳被某號巡捕所見拘入捕房捕頭令留存洋銀若干暫行釋出候禀請司馬傳訊核奪 
[法租界捕房紀事]  
　　前者楊陳氏誘匿陳姓家婢女及尋獲解案經謝張氏保出旣而此婢復被誘逃控經讞員杜枝園大令提訊謝張氏知寄匿新街老虎灶樓上朱二家飭包探押同往提未獲因之還押捕房昨日包探偵知楊陳氏匿迹之處前往拘獲告知捕頭押候解送公堂禀請訊究○楊阿庭竊取新闢租界中某姓所圍竹籬經包探拘獲帶入捕房捕頭令押候解送公堂禀請訊辦○流氓孫咸林狙伏護城河畔攫取陳阿玉之帽旋復撬壞東洋車上捐照經包探拘獲送入捕房捕頭令押候解送公堂禀請究辦 
[美租界捕房紀事]  
　　昨日午前二百九十五號巡街捕躑躅外大橋畔瞥見甬婦某氏聳身躍入浦中欲與波臣爲伍因卽設法援起送入捕房捕頭令轉解公堂禀請讞員張柄樞司馬安插○昨日陸阿原以寗波掮客金四祥代售棉花吞没價銀投捕房聲訴捕頭令包探倪順泉將金拘獲押候解送公堂禀請訊辦○前晚妙手空空兒張阿四混入寄寓虹口之甬人某姓家竊取衣服携之而出適爲某號華捕所見連贓帶入捕房捕頭令押候解送公堂禀請懲辦 
[江西官報]  
　　部選都昌縣羅長鏞飭赴新任代理南豐縣朱士元撤任遺缺以湖口縣倪廷慶調署遞遣湖口縣篆以現署都昌縣武光樽調署候補府劉篆蔭禀知牙　局遷移北營坊曹延珏往九江措資史悠頤往九江察看商務情形並會辦土藥厘金從九章祖蔭起服來江李鴻鈞往貴谿劉渠往上饒俱辦保甲劉恆清隨同莫道往贑州辭土藥釐金並捐過知縣班江鳳翔就近禀到林炳鋆投到南昌同知倉爾楨酌委知縣一次張鼎銘騐修沙河廟堤工葛明遠酌委四次記大功一次葉新簹記大功一次王廷珍酌委一次記功二次陳文蔚何元善鄔鴻翥王傳桂鄭兆康張宗說曾繁綺朱炯王期洵黄俊俱投文宋均國姚世康魏　時欽兪廷杰俱就近投文紀華廷起服新選靖安典史傅異澤指分知縣許德芬俱禀到前廣東東安縣朱琨回籍丁憂禀到署臨川温家司閔作樞期滿更替以正任斯缺之吳永年回任翰林院藍鈺由商安籍來省史悠頤往姑塘核對船户釐票通判徐紹榘九江查輪船回辦硝石卡金用恩禀到羅廷楨黄澤寛俱騐看准補星子青山司程步雲准補南昌市汊司馬守中均飭赴新任 
 
 
 

Page 10

 
 
   
 
 

Page 11

 
 
[光緒二十八年二月初七日京報前錄]  
　　宫門抄諭旨均錄前○粤撫德奏爲大計薦舉教職佐雜卓異官員以勵人材摺○閩督詐奏爲遴員請補知縣漝○吳督劉奏爲嚴叅鹺員並勒限監追鉅欵片○晉撫岑奏爲遴員辦理釐金以祛積弊片 
　　頭品頂戴廣東巡撫奴才德夀跪奏爲薦舉教職佐雜卓異官員以勵人才遵照攺題爲奏恭摺仰祈聖鑒事竊照光緒二十七年十月二十日准吏部咨查定例内開各省官員大計三年一次吏部於舉行之年具題請旨通行各督撫等遵照辦理又定例道府以下等官該督撫將應舉應劾之員分爲二本先由通政司送内閣具題奉旨後吏部會同都察院吏科京畿道考核題覆奉旨後將應行引見之員行文調取令該督撫按限給咨赴部又定例大計卓異按省分大小缺分多寡州縣以上至道員計十五員内准薦一員教職佐雜計一百三十員内准薦一員教職佐雜人數較多雖不能劃爲兩項亦不得全舉一途以致偏枯如合例人員較少薦舉不敷原額者卽於具題本内聲明此次缺額幾員下次仍准照依原額保送至教職首領佐雜内果有才能傑出操守廉潔者該督撫亦開具事實保薦吏部查明與例相符准其列於卓異俟具題奉旨後卽以卓異加一級註册照例候陞無庸送部引見各等語今自光緒二十四年十二月扣至二十七年十二月三年之期已屆其各省官員大計卓異者應行按額洊舉佐雜教職亦不得全舉一途其有干六法者應照例統爲一本叅奏仍令該督撫等將不謹浮躁等官俱確按實蹟詳細登註不得籠統叅劾照例於光緒二十七年十二月内具題臣部於光緒二十八年二月内會同察院吏科京畿道察核仍令將藩臬兩司出具考語繕造履歴清册一併咨送臣部察核彚題再此案例應具題今題件均已攺奏是以一律辦理於光緒二十七年八月初五日具奏八月十六日奉硃批依議欽此轉行欽遵在案奴才伏查三年大計教職佐雜微員果有才能出衆操守廉潔例得具奏洊舉此誠策勵人材之鉅典奴才自奉命撫粤以來於知縣以上各官固已時加訓勉而教職佐雜等官亦隨時隨事留心體察加意策勵俾知鼓舞振興以仰副皇太后皇上立賢無方至意兹當舉行光緒二十七年大計廣東省例應保薦教雜官四員奴才會同督臣陶模學政臣文治欽遵列朝諭旨及歴屆辦理定例成案悉心考核一秉至公詳加甄拔查有高州府教授周熾皋品端學裕啓迪盡心化州訓導羅鼎學粹才明士林洽服歸善縣縣丞杜鳳梧才具明敏奉職勤愼佛岡直隷同知司獄鍾璧年富才明勤求獄務各歴俸已滿三年均堪膺卓異選准廣東學政臣文治並據廣東布政使丁體常廣東按察使吳引孫等舉報前來奴才查察無異查周熾皋羅鼎杜鳳梧鍾璧各本任均歴俸已滿二年與例相符所當專摺保薦如蒙兪允照例無庸送部引見俟部覆准其卓異加一級註册升用以示鼓勵除各該員事實另造清册並年歳履歴册分送部院衙門考核並咨移部院司科道查照外所有舉行光緒二十七年大計薦舉教職佐雜各官緣由理合會同兩廣總督臣陶模廣東學政臣文治恭摺具奏伏乞皇太后皇上聖鑒勅部核覆施行再薦舉各員内並無罰俸之案又定例大計卓異合例人員較少薦舉不敷原額者均於具題時聲明缺額幾員下次仍許照原額辦理等因粤省鹽員運同以上經歴以下二項内額薦一員今因合例人員較少未便濫舉充數是以保薦額缺一員鹽員並無應薦之員俟下屆再行照額薦舉又化州訓導羅鼎前屇已經薦舉今仍堪保薦合併陳明謹奏奉硃批吏部知道欽此 
　　閩浙總督臣許應騤跪奏爲請補知縣以裨地方恭摺仰祈聖鑒事竊查光緒二十七年九月初六日准吏部咨松溪縣知縣王士駿調補閩縣知縣所遺松溪縣選缺准其留於該省另行請補坐七月初八日行文閩省照限八十日减半計算扣至二十七年八月十七日作爲開缺日期勒歸八月分截缺除另行咨部外所遺松溪縣知縣係選缺應卽照例按班遴員請補閩省升調所遺知縣一項上次福安縣至拔貢試用知縣止兹所出松溪縣知縣閩省裁缺卽用廻避卽用留省另補鄭工新海防遇缺先及海防先用卽用各班均無人按班輪用第二正途出身新海防分缺間人員補用查有正途出身新海防分缺間用知縣馮寳琳年二十九歳正白旗漢軍京城培源佐領下人駐防廣州附生中式光緒戊子科廣東鄉試舉人揀選知縣六年屆滿遵照新章呈請分發後遵例捐指福建二十四年十月十五日領照到省簽掣第二名遵新海防例加捐分缺間補用二十六年五月二十日奉部行文過班序補按照限減半計算應扣至二十六年六月二十九日作爲新海防分缺間知縣到省日期遵照新章業已扣滿一年該員馮寳琳年富才明以之請補松溪縣均屬人地相宜與例亦符合無仰懇天恩俯准以分缺間用知縣馮寳琳補授松溪縣知縣俾資治理如蒙兪允該員係分缺間知縣請補知縣銜缺相當毋庸送部引見並免核計叅罰據福建藩司周蓮臬司楊文鼎會詳前來除咨部外理合恭摺具陳伏乞皇太后皇上聖鑒勅部議覆施行謹奏奉硃批吏部議奏欽此 
　　劉坤一片再據兩淮鹽運使程儀洛禀已革運判徐紹垣交代案内前署中正塲大使候補知事鮑毓東承領墊發庫欵代買江運滁來全監除已運不計外尚欠未交鹽一萬一千七引五分每引六錢二分折合庫平銀七千二百七十五兩三錢二分八釐又中富垣商原借墊欵轉歸該知事認還庫平銀八百兩當經派委守提僅據繳銀八百兩尚有七千二百七十五兩零諉爲商欠商完該知事之銀卽抵徐革運判之欠藉詞牽混無非因徐革運判交代欵繁數鉅清結無期任意拖延巧爲諉卸徐革運判比已革職遣戍該知事效尤藐玩應請革職限追儻收始終抗違並請飭縣監追等情前來相應請旨將前署中正塲大使候補知事鮑毓東先行革職勒限嚴追如再抗延再行監追以重庫項理合附片具陳伏乞聖鑒訓示謹奏奉硃批著照所請該部知道欽此 
　　岑春煊片再晉省各省釐捐自前升任撫臣張之洞嚴行甄劾認眞整頓前撫臣胡聘之復將土藥嚴定徵收辦法以及近年因兵歉頻仍卡員多借口迫於時勢難敷比較以致習氣日深弊端百出如收多報少大頭小尾减價招徠等弊幾於無卡不然欲舉歴年之弊蠧力圖廓清自非變通用人之道不可臣維唐臣劉晏理財之能冠絶今古每謂用吏不如用士咸豐初年前左副都御史雷以誠剏辦江蘇釐捐原任湖北巡撫胡林翼湖南巡撫駱秉章等於鄂湘各省辦理釐捐皆多以紳士司之時以其時經理有法涓滴歸公用能使東征千百萬軍餉皆於釐金取資無憂匱竭此成效之昭然者也奉天吉林各省向於稽徵釐税亦叅用外省候補候選人員取材之路旣廣則得人之方較易此又成案之可援者也晉省候補人員自二十六年兵荒以後或因事出省或爲教案罣誤或充當要差頗有人少事多之慮刻下新捐過班同通州縣大率未經引見資望較輕只能酌擇委差未敢一律倚任現因整頓釐務添派卡員求一一實心任實事潔已奉公者尤難其選臣督同司道籌思再四惟有叅照湘鄂奉吉各省辦法或酌派外省候補候選人員協同稽查專司抽收或揀本省紳衿充當司事皆取性情樸實不染習氣者任之該員等於晉省官塲多未往來一切廻護瞻徇之習亦可不禁自絶臣復經剴切曉譬儻能抽收核實加增巨數卽當遵照前奏請予優奬統俟辦有成效後再將變通晉省釐金委員章程咨部查照用副朝廷愼重度支之至意臣爲變通釐務用人以祛積弊起見理合附片具陳伏乞聖鑒謹奏奉硃批該部知道欽此 
 
 

Page 12

 
 
[光緒二十八年二月初八日京報全錄]  
　　宫門抄諭旨均錄前○晉撫岑奏爲酌擬保奬邊廳各員摺○燕督袁奏爲揀員升補京縣縣丞摺○○閩督許奏爲報銷軍火銀兩片○滇撫李奏爲遴員請補選缺知州摺 
　　頭品頂戴兵部尚書銜山西巡撫臣岑春煊跪奏爲邊廳各缺事繁責重援案酌擬俸滿保奬章程以示鼓勵恭摺仰祈聖鑒事竊維晉邊歸化廳同知通判各缺經升任撫臣張之洞以地方緊要事務殷繁今昔情形不同奏准攺爲撫民同知通判滿漢兼用並更定缺分按邊俸期滿照例給咨赴部引見後回任候升各在案兹查邊廳吏治自前此變通後曾有起色無如近來時勢變遷治理之難需才之亟有須將實缺人員擾予升途不足以示鼓勵故察核情形約有數端邊外原來歸化薩拉齊托克托城和林格爾清水河五廳僅管土默特數百里之地豐寍兩廳僅管原設豐川甯朔各衛所及察哈爾右翼已墾二百數十里之地近則墾地日廣不獨右翼各旗私墾各地寄居漢民詞訟皆來赴豐寗各廳呈控卽伊烏二盟境内商民控案亦以歸薩右廳爲匯歸遠者有千數百里近者亦四五百里蒙漢錯處良莠不齊散勇游匪於焉叢集土豪地棍爭相雄長命盜各案相騐緝捕均有鞭長莫及之慮現在察界正辦押荒西盟議興墾務艱鉅之集十倍於兹尤非長才難資整理此宜變通者匪邊地在咸豐以前民風樸厚土客無猜旣無交涉之端且爲外人蹤跡所不至是以中材皆能勉盡職守近自傳教之約逐漸推行教民之多教案之重甲於通省往往爭財爭地動止並鬥上年拳教之變口外最慘揆諸其本亦在於此刻下調輯民教籌辦交涉偶有不愼輒生波折而邊外各缺向稱極苦有不敷開支者有尚須賠墊者賢者患賄通牽掛之累而未敢久居不肖者存徼幸掩覆之懷而惟圖苟免則何以修内治何以篤外交此宜變者又一也查定例吉林賓州等廳撫民同知長春廳撫民同判各缺均俟三年俸滿著有成效令該將軍等詳細查看出具切實考語具題到部入於卽升班内升用仍在任候升等語今晉省邊廳各缺治理之難地方之要與吉林情形相同應援案均俟三年俸滿詳加查看出具　實考語具奏到部入於卽升班内升用仍在任候升等情由署布政使吳廷斌歸綏道恩銘會詳請奏前來臣覆查歴來振興吏治必以鼓勵人才爲亟務今邊廳事務之繁如此缺分之累如此若不設法變通優予奬勸其何以輯和民俗綏靖邊隅合無仰懇天恩俯將晉省歸綏道屬歸化薩拉齊豐鎭等撫民同知之缺托克托城和林格爾清水河寗遠等撫民同判四缺均照吉林章程作爲三年俸滿查看出考奏請入於卽升班内升用仍回任候升以勵人材而飭邊治之處出自逾格鴻施所有晉省邊廳各缺事繁責重援案酌擬俸滿保奬章程各緣由理合恭摺具陳伏乞皇太后皇上聖鑒謹奏奉硃批吏部議奏片併發欽此 
　　太子少保署理北洋大臣直隷總督臣袁世凱跪奏爲京縣縣丞要缺揀員升補恭摺仰祈聖鑒事竊查大興縣禮賢鎭縣丞何德基於光緒二十五年六月初六日在署薊州吏目任内丁憂所遺京縣縣丞要缺例應在外揀選前據藩臬兩司長蘆運司查有長蘆小直沽批騐所大使陳寳誠年六十六歳江蘇江寗縣監生由浙江補用縣丞在甘捐局攺捐批騐所大使指分長蘆試用同治十一年十二月到蘆旋在協黔捐局報捐分缺先用並免試用復在京銅局加捐新班分缺先補用題補今職十三年七月到任光緒九年大計保薦十年俸滿赴部經欽派王大臣騐放覆奏堪以回任奉旨依議欽此嗣因歴次勸辦順直振捐出力薦保以知縣在任候補及俟補知縣後以直隸州知州用二十三年俸滿引見奉旨回任請以該員升補等情詳經前督臣裕祿查得該員老成穩練以之升補大興縣禮賢鎭縣丞要缺實堪勝任與例相符於三十六年三月十六日具題在案兹准内閣將題本發還令照新章核辦前來臣覆查無異自應攺題爲奏合無仰懇天恩俯念員缺緊要准以長蘆小直沽批騐所大使陳寳誠升補大興縣禮賢鎭縣丞以裨地方理合會同兼管順天府府尹臣徐會禮順天府府尹臣陳璧恭摺具陳伏乞皇太后皇上聖鑒訓示再該員任内並無叅罰案件所遺長蘆小直沽批騐所大使員缺長蘆現有應補人員應詞留歸外補謹奏奉硃批著照所請吏部知道欽此 
　　許應騤片再上年北方事起防務戒嚴閩省機器局製造槍子所須魚子火藥曁各砲臺演放砲位所需藥餅因值外洋禁售軍火無從購辦當飭各屬招民採取土硝硫磺委員就地購買解省以資製造至車輪快砲快槍爲行軍利器並經飭令機器局督匠按照外洋式樣認眞仿造轉發各營台俾資戰守綜計採辦土硝七萬斤硫磺一萬斤製成魚子洋火藥五萬磅各大砲藥餅六百九十三出三磅子車輪快砲十二尊十二磅半子快砲二尊後膛新式擡槍一百杆又修攺後膛車砲六尊所有支用工料價值應無均在善後海防經費項下開支另行彚案造册報銷據閩省善後局司道詳請奏咨前來臣覆核無異除咨部查照外謹附片具陳伏乞聖鑒勅部立案施行謹奏奉硃批該部知道欽此李經羲跪奏爲揀員請補選缺知州以裨地方恭摺仰祈聖鑒事竊准吏部咨議覆嵩明州知州曾楫准其調補雲州知州所遺嵩明州知州選缺應作第一缺留於該省另行請補等因光緒二十七年七月二十八日奉硃批依議欽此坐八月初三日等因咨滇行司按照部中行文坐日照限减半計算扣至本年九月二十七日五十五日限滿應歸於九月底截缺九月分升調所遺選缺知州只此一缺毋庸掣簽業將截缺日期咨部在案查滇省升調所遺選缺知州一項上次雲龍州知州請以候補班前先補用知州程福海補授奉文覆准今嵩明州知州係跟接阿迷州第三咨缺歸選後應作第一留缺滇省現無新海防及鄭工遇赴先舊海防先海防卽舊例銀捐遇缺先遇缺各班人員應接用各項輪用班次按輪應插用分缺先前分缺先新舊例俱無人係候補正班到班該班内並無科甲出身人員查有各項出身候補正班補用知州王鍾海年四十八歳係河南光州光山縣監生考取謄錄傳送國史館當差同治十二年在陜西甘捐總局加捐鹽大使銜奉文核准來滇投効隨同官軍於克復富民祿勸兩縣城池在事出力保奏請以鹽大使歸部前先選用光緒十九年五月初九日奉硃批著照所請吏部知道欽此當卽離營補繳監生四成實銀復在雲南藩庫遵新海防例加捐州同不論雙單月指分雲南試用二十三年十一月二十八日赴部騐看領照到省因先經奉委勘辦滇越界務出力保請免補本班以知州仍留原省補用經部議准於二十三年十二月二十三日具奏奉旨依議欽此應以二十四年二月二十二日作爲知州到省日期按班序補請咨於二十四年十二月初三日由部帶領引見奉旨著照例用欽此領照於二十五年四月二十五日回省試用期滿甄别留省請補霑益州知州先行署理二十七年七月初六日到任嗣因該員請補之霑益州奉文應作第三咨缺歸部銓選行令另行請補臣查該員王鍾海心地明白才具開展並無叅罰案件以之補授嵩明州知州實屬人地相宜洵堪勝任與例亦符　布政使林紹年按察使全楙績會詳請奏前來合無仰懇天恩俯准以該員王鍾海補授嵩明州知州實於地方有裨如蒙兪允該員係候補正班補用知州銜缺相當毋庸送部引見除咨部查照外所有揀員請補選缺知州緣由謹會同雲貴總督臣魏光燾恭摺具陳伏乞皇太后皇上聖鑒飭部議覆施行謹奏奉硃批吏部議奏欽此 
 
