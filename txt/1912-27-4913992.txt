# 1912 - 27 - 4913992

 

Page 1

 
 
   
 
 

Page 2

 
 
評論 
[論江浙之匪患]  
　　江浙之苦匪患己數十年於茲矣大致梟匪以太湖爲巢穴而出没於濱湖數百里之内故以蘇之蘇松太浙之杭嘉湖六屬受害尤烈當滿淸光緒中葉趙舒翹任蘇撫力主嚴辦定兩省會勦之法頒格殺勿論之條窮治經年渠魁先後授首地方賴以安靖者數年嗣後繼其任其或寬或猛匪勢亦時盛時衰然要不過販鹽聚賭或刦掠一二紳富從未有明目張膽如今日之猖獗無忌者也 
　　今江浙交界各屬匪蹤蔓延幾於遍地皆是有立寨豎旗勒索巨欵者有往來飄忽沿途擄掠者人心皇皇不安寢饋尤甚者如金澤蘆墟且至全鎭被刧匪船數百號器械犀利白晝横行商民力不能敵呼救無門聽其飽掠長揚而去因之所過之處舖戶居民席捲一空哀哀我民何堪於兵荒水旱之餘重罹此浩刦耶 
　　觀梟匪之行爲幾成流寇之現象嘉善等縣己因此戒嚴商民告急請兵亦紛紛不絕及今剪除而芟薙之己補牢於亡羊之後若猶視爲尋常之盜刦養癰而不治則涓涓不息流爲江河地方之糜爛固不待言寖假匪膽益張竟佔據城池擾及敎堂或如昔年夏竹林輩之截刧洋商輪船則外人必且以民軍未能平亂爲藉口發生困難之交涉召外侮而啓内股其危機均一觸即發吾江浙諸當道曾亦一籌及之否 
　　然則匪患如此將如之何而可曰惟嚴勦而巳矣嚴勦之法不能盡恃現在之巡防隊宜由兩省公推一知兵人員酌撥新軍歸其節制設遣而又以湖防營飛划營太湖水師淺水兵艦等隷屬之專任以勦梟之責入手之始先分配各軍隊劃定區域責成巡緝偵探匪蹝隨時掩捕而其主要在母令兎脫分竄然後水陸並進節節搜查四面包抄之驅而歸之太湖之中乃直搗匪巢以爲一鼓聚殲盡絕根株之計吾知藐諸跳梁小醜大軍一出如以石壓卵耳肅淸之功未有不可翹足待者若徒侈言北伐而於人民切膚之患漠然無動於中則所謂見千里而遺眉睫是豈吾人所祈望於蘇浙之都督 
專電 
　　陸軍部接各軍報告均皆戰勝並謂南北兩軍己議定視張勳爲匪類兩方均可捕殺 
　　各省代表圑電請叚祺瑞速令孝感兵隊退讓段己允惟請我軍亦勿進迫 
　　二十九日午後特開閣議列席者胡漢民王寵惠蔡元培馬君武景耀月于右任魏宸組居正等海軍部派王統任光宇爲代表議决上元江寗兩縣歸江寗府管理及在上海創辦西字報等事惟官制未議决（以上南京） 
　　淸内閣接伍代表來電要求淸廷速即遜位否則今晨（十二）停戰期滿即將開戰 
　　叚祺瑞電告淸内閣謂汴鄂淸軍日來逃降民軍者不計其數非軍法所可制伏軍心巳失萬難續戰 
　　淸軍將領要求遜位之奏惟張懷芝張勳未列名今日淸皇族己爲此事開會集議 
　　淸軍各路將領之電奏將於今日下午由徐世昌入宫携皇淸太后閱看 
　蒙古王公聲言願發大軍三萬人與民軍續戰以保滿洲皇祚惟須淸廷供給餉械淸廷以籌款無著躊躇未答 
　　聞滿洲民軍己將各事部署妥帖俟秦皇島等處出師北伐卽將起義響應 
　　駐日公使聞亦有電來京請淸廷俯順民心組織共和方爲保全皇室上策 
　　袁世凱續又上奏堅辭候爵封號 
　　袁世凱由秦皇島調來軍士四千名今日抵京 
　　袁世凱續調部下勁旅三千人入京防衛 
　　良弼截腿後傷勢甚危現請假十五日（以上北京） 
　　武昌民軍己預備續行開戰將由金口沌口進兵用浮橋渡過漢水此外尚有大軍由楊邏黄陂兩處進發 
　　應城雲夢兩地之淸軍己退至德安段祺瑞現駐孝感（以上漢口） 
　　有人謀毁軍械局未遂城廂戒嚴 
　　蔣都督扣留紹軍分府之槍三千枝己一併給還王金發即於今午（二十九日）囘紹（以上杭州） 
公電 
[南京大總統電]  
　　上海廣肇公所董事伍秩庸温欽甫譚幹臣陳可良陳輔臣梁綸卿鍾子垣鄭陶齋唐翹卿楊易初鄭業臣鄧鳴謙曁桑梓諸公同鑒此次各同鄕熱心借欵以助軍餉急人好義實深感荷總統孫文宥 
[南京内務部電]  
　　武昌黎副總統各省都督各軍政分府鑒案奉大總統令開規定保護財産令五條如下一凡在民國勢力範圍以内之人民所有一切私産均應歸人民享有二前爲淸政府官産現入民國勢力範圍内者應歸民國政府享有三前爲淸政府官吏所得之私産現無確實反對民國之證據己在民國保護之下應歸該私人享有四現雖爲淸政府官産其本人確無反對民國之實據而其財産在民國勢力範圍内者應歸民國政府管理俟該私人投歸民國時將其財産交該本人享有五現爲淸廷官吏而又爲淸政府出力及反對民國政府殘殺民國人民其財産在民國勢力範圍内者應一律查抄歸民國政府享有程德全叩儉 
[南京陸軍部電]  
　　武昌黎副總統各民省都督各軍司令各報館均鑒要月二十七號我軍在新橋與敵開戰斃賊管帶隊官各一北兵死傷無數破燬數車體並彈子箱敵遂退我軍進追十餘里固鎭光復又接蚌埠來電我軍今晨七時與敵軍開戰於新橋北大捷現己追過澮河黄興叩 
[又電]  
　　各報館轉曲同豐君鑒江北望君甚殷屢來電催祈迅即前往以便襄助辦埋陸軍部勘 
[黄縣劉基炎電]  
　　外交總長伍鑒寢感兩電敬悉淸廷屢以議和誤我現山東淸軍於停戰期内進攻登黄敝軍爲正當防禦計正在交戰中祈向淸使嚴重交涉使淸軍即刻停戰否則敝軍不任其責劉基炎叩 
[南京粤軍兵站電]  
　　廣東北伐軍經理局各報館均鑒昨早七時我軍與鎭軍葛支隊於新橋北方約十里與敵大戰我軍攻敵右鎭軍攻敵左敵兵三千餘勢甚猛我軍奮勇奪戰敵乃引退然仍据陣地復經我軍逐次力攻連戰六小時直追三十餘里遂得固鎭是役也我軍步兵一標一營炸彈隊機關槍隊退管炮隊最爲得力計斃敵砲管帶隊官各一其餘官長目兵死傷無算奪敵炮子彈槍械甚多并轟破敵機關車貨車客車我軍合葛支隊僅斃數名傷四十餘名鄒魯勘 
[貴陽趙督電]  
　　南京孫大總統各民省都督均鑒南昌馬都督沁電謂聯軍統一各節洞中機宜敝省贊成乞卽採擇黔都督趙德全叩號 
[蘇州劉統制電]  
　　上海陳都督南京衛戌總督徐鑒辱電慰問感愧交縈潔本不才惟求自反正後益當堅忍自勵冀消欵忘仰副厚期謹此鳴謝劉之潔叩儉 
淸旨 
　　舊曆十二月初十日北京内閣奉淸旨朕欽奉隆裕皇太后懿旨袁世凱奏再陳下忱仍懇收回封爵成命一摺諭功行賞天下通義昨經該大臣奏請收回成命曾諭令母再固辭茲復歴引往事剴切陳請彌徵謙退惟此次變出非常爲從前所未有該大臣顧全大局亦較從前爲尤難　月以來艱苦備嘗尤宜膺茲懋賞該大臣務當恪遵前旨敬受侯封母再固辭 
淸軍將領電請遜位之大意 
　　北京電信云淸鄂督叚祺瑞會同京外各路統兵大員電請淸内閣要求宜統遜位一舉茲探得其原奏大意略謂臣等身受國恩奉命續戰雖不敢云必勝理當决死疆塲但民軍聲勢壯盛業己節節設備萬非吾軍所能敵一旦戰敗中國大局勢必愈益糜爛而皇室之尊榮亦將從此墮落况今全國人民萬衆一心贊成共和皇族之中贊成亦占多數其反對者僅少年數人而己益以軍餉匱乏無從應付軍士四出掠搶軍紀全失秩序臣等再四籌思惟有仰懇朝廷明降諭旨另行組織共和政府並請簡袁世凱爲全權大臣必有裨益 
[袁内閣請速定大計摺]  
　　爲和議難期請速定大計以息兵禍而順民情恭摺具陳仰祈聖鑒事竊自武昌亂起旬月之間民軍響應幾遍全國惟直隸河南未經離叛然而人心動搖異於恒有臣世凱奉命督師蒙資政院投票選舉得以多數依例設立内閣組織雖未完善兩月以來將士用命業巳克復漢口漢陽收回山東山西然而戰地範圍過爲廣闊幾於餉無可籌兵不敷遣度支艱難計無所 
 
 

Page 3

 
 
出籌欵之法羅掘俱窮大局岌岌危逼己極朝廷念國步之艱虞慨生民之塗炭是以停戰媾和特簡唐紹怡楊士琦等前往滬上爲民請命此萬不得己之苦衷亦從來未有之創舉也屢接該大臣等來電稱民軍之意萬衆一心堅持共和别無可議等語現期己滿展限七日能否就範尚難逆料惟論目前情形北方一隅雖能少保治安而海軍盡叛一旦所議不合艦隊進攻天險己無何能悉以六鎭堵禦京津而棄各戰地於不顧危逼萬分等於呼吸宗社所寄民命所關早夜以思良用悚懼若激勵將士勉强以戰財賦省分全數淪陷行政經費茫如捕風蒐討軍實餉源何出惟魯惟豫滿目瘡痍地方素瘠就地籌欵爲勢所難常此遷延必有内潰之一日儻大局至此雖效周室之播遷己無相容之地遼東巳爲强鄰所虎視庫倫早有背順之萌芽悉索幣賦力與一戰未嘗不能收復一二行省然而彼衆若狂醉心民主兵力所能平定者土地所不能平定者人心人心渙散如决江河巳莫能禦爵禄己不足以懷刀兵莫知所畏似此億萬之所趨豈一二黨人所能煽惑臣等受命於危急之秋誠不料大局壞竟一至於此也環球各國不外君主民主兩端民主如堯舜禪讓及察民心之所歸逈非歷代亡國之可比我朝繼繼承承尊重帝系然師法孔孟以爲百王之則是民 
重君輕聖賢業己垂法守且民軍亦不欲以改民主末减皇室之尊崇况東西友邦因此戰禍其貿易之損失巳非淺鮮而尚從事調停者以我祗政治之改革而巳若其久事爭持則難免不無干涉而民軍亦必因此對於朝廷感情益惡讀法蘭西革命之史如能早順輿情何至路易之子孫靡有孑遺也民軍所爭者政體而非君位所欲者共和而非宗社我皇太后皇上何忍九廟之震驚何忍乘輿之出狩必能俯鑒大勢以順民心且兵力庫藏悉數盤查敬繕淸單恭呈御覽以盡有之國力而定戰和之大計如叨睿訓敢惜微軀然天下者乃大淸帝國一統之天下也總理大臣受朝廷之委任握全國之樞機治亂所在去就因之獨至帝位去留邦家存否則非總理大臣職任所能擅斷其國務大臣亦祗能負其行政一部之責存亡大計何敢思及然爲時局所迫偪於旦暮臣會同國務大臣籌維再四於四體改革關繫至重不敢濫逞兵威貽害生靈又不敢妄事變更以傷國體謹合詞具陳伏願皇太后皇上召集皇族密開果决會議統籌全局速定方策以息兵禍而順民心披瀝瀆請不避斧鉞冒死具陳伏乞皇太后皇上聖鑒訓示遵行 
[昨日停戰之期滿矣]  
　　昨爲停戰滿期之日南京參議院先經决議不再展長停戰期限故民軍巳預備北伐連日各處皆有大軍及糧食軍火由水陸兩道運往南京以備接濟前敵之用 
　　據伍廷芳代表有云停戰期限並未展長北京亦未電請繼續展限惟淸軍統領四十六員旣皆贊成共和則滿淸政府巳押人能戰或未必再有戰事云 
　　溫宗堯君亦云淸軍各路將領除馮國璋主張中立張懷芝張勳反對民軍外餘皆贊成共和而漢口一帶之淸軍則己悉數附從民軍故目下當不至再有戰事惟上海附近之民軍均將開往南京並撥若干開往烟臺 
　　昨日上海有接北京可靠電音者謂民淸兩軍己將諸事密商妥洽現在遜位之諭雖未宣布然終爲旦夕間事而袁世凱則必總理北方政務等語此電確否未能遽决姑録之以覘其後 
[陸軍總長之時局談]  
　　陸軍總長黄克强君昨在參議院會塲與各議員談論時局董君云現在北軍漢人中祇有張懷芝張勳二人主張君主政體然前日二張特派親信人來寗陳述實情均願反正暗中協助我軍以是觀之雖有少數滿親貴從中阻撓毋足過慮但须須籌足軍餉合力進行大局不難平定云 
[參議院會員姓名録]  
　　元月十八日南京參議院正式開會巳見昨報專電計列席諸員廣東省趙士北江西省湯漪福建省潘祖彞廣東省錢樹芬江西省王有蘭福建省林森廣東省邱滄海江西省文羣福建省陳承澤湖南省歐陽振聲廣西省鄧家彦江蘇省陳陶怡湖南省彭允彞廣西省曾彦江蘇省楊廷棟（未到）湖南小劉彦廣西省朱文邵江蘇省凌文淵湖北省時功玖浙江省王正廷安徵省常恒芳湖北省張伯烈浙江省陳毓川安徽省凌毅湖北省劉成禺浙江省殷汝驪安徽省范光啓山西省李素雲南省代表段宇淸四川省代表吳永珊山西省景耀月（未到）陜西省代表趙世鈺四川省代表周代本山西省劉懋實陜西省代表馬步雲奉天省代表吳景滙貴州省代表平剛陜西省代表張蔚森直隷省代表谷鍾秀貴州省代表文崇高四川省代表張懋隆河南省代表李鎜除山東甘肅黑龍江吉林及未到二人外十七省共四十人 
　　附孫總統祝詞中華民國旣越二十有八日參議機關乃得正式成立文誠忻喜慶慰謹掬中懷之希望告諸參議諸君子之前而爲之辭曰人有恒言革命之事破壞難建設尤難夫破壞者仁人志士任使勇夫苦心焦慮於隱奥之中而喪元斷脰於危難之際此其艱難困苦之狀誠有人所不及知者及一旦事機純熟倐然而發若洪波之决危堤一瀉千里雖欲禦之而不可得然後知其事似難而實易也若夫建設之事則不然建一議贊助者居其前則反對者居其後矣立一法今日見爲利則明日見爲弊矣又况所議者國家無窮之基所立者亘古未有之制其得也五族之人受其福其失也五族之人受其　嗚呼破壞之難各省志士先之矣建設之難則自今日以往諸君子與文所共黽勉仔肩而弗敢推謝者也矧當北虜未滅戰雲方急立法事業在在與戎機相待爲用破壞建設之二難畢萃於茲諸君子勉哉各盡乃心竭乃智以奠民國之始基以揚我族之大烈則不徒一人之頌禱其四萬萬實嘉賴也 
[紀張懷芝被炸情形]  
　　天津電音述張懷芝被炸情形云二十七日十二點三十分　天津鎭總兵張懷芝由京回津旣出火車站甫欲登馬車回轅突見一少年似爲同車之搭客疾趨而前向擲炸彈兩枚惟張閃避甚捷竟被脫險僅傷及張之馬車少年擲彈後即飛馳而去由兵士巡警追及將其四面圍住惟少年執有手槍兵警逡巡不敢上前少年從容開鎗六響又傷巡警一人後以衆寡不敵卒被拘去 
[溥偉之螳車中語]  
　　北京電信云德文報代表曾往謁見淸恭親王溥偉詢問意見溥云各路統領所上要求遜位之奏係屬揑造余舉此事詢之妾桂題據謂彼於此奏并未預聞即此可推見一斑是故余與諸皇族仍望繼續開戰余知民軍兵力不足斷難抵敵淸軍設使淸帝遜位徒然貽我滿人恥辱以自顯其怯弱而己所憾者余此時無權無勢不能以大局之眞相向隆裕太后剴切奏明引之出此迷途耳且余深知袁世凱非民黨中人但袁亦不肯爲政府出力常以危詞聳動朝廷此則袁之罪也至外間謂余與鐵良有種種關係其說毫無根據鐵良現居靑泥窪云 
[垂暮之京語]  
　　舊曆初四日淸廷又召集各王公大臣開御前會議惟袁慶請假未到其餘王公大臣先後到齊淸太后先呌親貴王公進内會議淸后首先發言謂今日人心旣希望共和朝廷毫無成見惟宣布共和以後種種條件洒中不預先籌畫爾等各紓己見以籌完善之策親貴王公及蒙古親王對於共和均不敢極力主張且有反對甚力者辯論許久某邸問醇邸有何意見載灃云須請示老王（亦劻）方能解决於是全體下來又召各國務大臣入見先由民政趙秉鈞代奏袁内閣政見謂此次奉旨組織内閣係資政院尊依十九信條所公舉其惟一之目的君主意憲而己然現在大勢所趨希望共和朝廷與民更始旣無成見不如請今上暫避其鋒以待國民民會議解决仍不失尊重等語淸后又謂宣佈共和總應統籌全局各國務大臣僉不作聲惟云須請示袁總理遂無結果而散 
　　北京接聖彼得堡電云駐俄公使陸徵祥對於此次俄國要求條件交涉時甚爲强硬聞陸公使之主張蓋因蒙古一經劃讓均勢之局必破全國領土難望保全故日來向俄外部出以極嚴厲之抗議對於蒙古獨立决意不忍並運動俄京外交圑出而調停以期交海牙會公判并聞列强己首肯矣 
　　資政院無恥議員于邦華陳樹楷等昨日赴各國駐京使館求見請爲保全中國君主立憲积以使不約而同均拒絕未見各議員祇得乘興而去去敗興而返 
[南京新政紀]  
　　寗垣自光復以來搶刦之案層見迭出因此不肖匪徒往往假冐軍人任意妄爲而軍隊人數衆多亦難保無一二害羣之馬致壞名譽特由衛戍總督會集各軍圑隊長議决維持治安辦法四條會銜出示茲爲照録於後 
　　一遇有搶刦物件或强姦婦女等事准該事主鳴報衛戍司令部憲兵司令部警察總監派兵警捕拿 
　　一人證現獲時卽將該犯拿送衛戍總督執法處訊明睚法如有當塲拒捕者即行格殺 
　　一各軍人不准身帶槍械在街游行違者以匪論（但有官長帶領及有特别任務者不在此限） 
　　一兵士外出時間以早六時後至晚九時前爲限非此時間而在街巷游行者以違法論准巡街兵詰問報告本管官長懲罰（但身帶特别外出證有任務時不在此限 
　　江寗巡警總局現擬改爲中央巡警廳正在籌備改良各事 
　　光復軍向陸軍部領到機關鎗二十餘桿今日在北極閣下試騐異常靈便一俟配足子彈即當分派各軍隊携帶北上 
　　民國成立一般懷才人士紛紛投効以陸軍部爲最多署前黏批百數十張大半以一時無可位置爲辭閱批之人絡繹不絕其未蒙拔用者大都左右徘徊吁嘆不止而去 
來稿 
[浙江軍政府鹽政局長意見書]  
　　景仲運樞一鄙夫亦一農夫耳財政一道素未研究遑論問題複雜關係重要之鹽政乎重以蔣都督高部長之命迫充斯役以素無經騐之人强任不習之事承乏於法制完備之日猶恐隕越况在百事叢脞時乎雖蕭規曹隨猶恐不勝其任其敢輕言改革乎夫利不什不變法害不百不易制兩利相較就其重兩害相較就其輕凡政皆然何獨夫鹽吾浙鹽務迄於今日害深矣弊極矣譬敗屋然當未傾也猶可補苴一二聊蔽風雨迨至棟折榱崩非重新建築不爲功特天下事破壞非難建設爲難建設非難建設之中寓改革則尤難使但顧其一不問其他猶非事之至難者若旣欲利國又欲利民並欲保商三者具備各無遺憾雖智若桑孔才比管劉猶恐難之况不才如仲等者乎自來策鹽政者不外賦稅自由兩說主賦稅者以國計爲前題但問課稅有著商之虧本民之食貴不問也縱十百千萬之虎狼官吏仰食於鹽商商何以堪仍取於民直接病商間接病民卒之課釐愈重鹽價愈昂私鹽愈盛官引愈絀不知收私徒知緝私不知化私爲官之法徒以减價敵私爲言是何異荒年食肉糜之說哉滿淸鹽務之弊實基於是今則百度維新此等秕政斷無存理是極端之賦稅說不適用於今日可知主自由說乾以民生爲前題謂鹽之一物人生必需非烟酒可比當任民自由貿易不但不許專賣亦不能課以重稅立論不可爲不正大且與民主政體相符合然於實際上勢有所不能無論民國新造軍用浩繁一時不能减免况共和國者人人有負擔國用之義務鹽稅旣减免必須别籌新稅源以爲補償與其新籌不如仍舊如論鹽之應專賣與否當以鹽之應重稅與否爲斷鹽之應重稅與否又當以鹽稅之正當與否爲斷所謂正當與不正當者即良稅惡稅問題也此問題驟難解决然據賦稅之原則而言有三條件（一）公平而普及（二）取少而量宏（三）徵收手續之簡便合是三者即爲良稅鹽之一物無人不食則普及矣食有定額則公平矣所食甚微收入甚巨則取少而量宏矣就塲徵稅之法行則手續簡單以視釐金節節設卡地丁處處設櫃可謂簡便矣然猶不免爲世詬病者非鹽稅不良實徵稅方法不良也産地食私銷地食官不得謂普及産地課輕銷地課重不得謂公平内而部曹外而鹽院上自運使下迄胥役無不爲鹽之蠧正課以外有雜費雜費以外有陋規陋規以外有津貼納於公家者十之一飽於私囊者十之九徵收繁雜弊端百出則與第二第三之原則又相背謬因此而歸咎於鹽稅之不良豈通論耶（未完） 
要件 
[中華民國軍需公債章程（續）]  
　　第十五條凡抽之票持票者可在各處公債處或其他代理處換現或將該票作爲納稅及錢糧之用 
　　第十六條本債六年期滿准再展限二年凡各抽中之債票務須於此限内在各人債處或代理處換現或作爲納稅及錢糧之用過此二年期限之後作爲廢紙 
　　第十七每債票連有小票名爲息票計十二張屆付息期憑以取息 
　　第十八條凡到期各息票須於到期後六個月内換現或作納稅及錢糧之用過期後作爲廢紙 
　　第十九條債票巳經抽中其未到期之息票均即作廢並須繳還公債處或代理處銷毁 
　　第二十條每年付息二次陽歷二月二日爲上半年付息期八月二日爲下半年付息期民國元年八月二日爲第一次付息期 
　　第二十一條民國三年二月二日爲軍需公債第一次還本期 
　　第二十二條各票正面用華文背面用英文 
　　第二十三條各票鈐蓋中央財政部圖章並由民國臨時大總統副總統及財政部總長署名 
　　第二十四條此項公債於民國元年正月二十八日先由上海發出預約收據並陸續寄往各省各埠俟認欵繳足再行換給正式債票 
　　第二十五條各省財政司所設公債處及其他代理處作爲發行及經理此項公債之用 
　　第二十六條凡購認債票之時購認者須於一星期内繳付認定總數四分之一即由本地公債處發給收據名爲預約收據其餘四分之三分三次彚繳每次延一個月限三個月内繳淸 
　　第二十七條債欵繳淸後由中央財政部換給正式債票 
　　第二十八條繳還預約收據換給正式債票應由購債者往原購公債處或代理處親自換領其願由經手人代爲換領者聽惟須先具授權代理證書以昭信實 
　　第二十九條預約收據除由本人用以易換正式債票外無他作用 
　　第三十條凡購債票之人其有願將所認全數或半數於第一期繳欵時繳付者應由公債處計其先期繳付之時日按照數目發給利息 
　　第三十一條購辦此項公債不分國籍凡中外人民一律准購 
　　第三十二條凡熱心應募公債或熱心勸募公債者由各省公債處禀請中央財政部照公債奬勵章程給奬此項奬勵章程現在籌議一俟議妥再行頒布 
淸談（東吳） 
　　忽言和局將成忽言開戰在即忽而有望忽而停議大局之迷離撲朔未有甚於今日者矣 
　　大致袁世凱之心思不定則大局將變幻無窮蓋袁世凱之爲人不可謂之無才而學識膽略不足以副之故其所上請定大計摺猶在國民會議未經發表以前而遷延至於今日徒受萬人之唾罵遭意外之暗殺卒不能立定脚根於共和事業有所盡力也惜哉 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[呼倫獨立續紀]  
　　呼倫貝爾於十一月二十六日宣告獨立己誌本報茲悉當起事之先外人並不知耗至二十六日晚蒙兵到境城内僅有駐紥巡防一營並未接仗是夜道廳各署即潛逃一空至天明蒙兵佔據城内先放獄囚各商閉歇郵政停辦一時頗形驚惶現聞城内安靜如常各項生意亦均照舊蒙人將中國所設各局所全行佔據據該地人云於未宣告獨立之先即有庫倫派來之蒙古官吏與呼倫蒙人密商脫離滿洲政府之覊絆呼倫蒙人全體贊成庫倫蒙古遂令其選舉蒙古自治呼倫貝爾道黄仕福預先查悉即至俄領事署請爲保護俄領事遂即允可黄仕福即率領隨員及兵勇移至租界内俄官即令華兵將所携軍械交俄人收存二十六日夜間兩鐘蒙人數百名入城商民大恐然未與抵抗蒙人遂將呼倫貝爾佔據矣至呼倫廳翟文選於失城後即赴軍站以羌洋一千五百元包專車二輛用頭號火車頭載之南遁道廳旣遁蒙人卽推選卸任旗員程疙耳答爲總管以被撤之蒙旗股長榮殿卿爲副總管前充視學員之程潤澤爲外交員城内現駐蒙兵三百名城外駐一百餘名聞該軍二十七日得城二十八日糧餉即不敷用該總管向商會借欵商會未允以庫倫來兵與否尚未得有確音故也 
[蒙古獨立之眞相]  
　　北京外交圑接聖彼得堡電云蒙古自宣告獨立後各部落因權位問題頗有紛爭現經外人調停外蒙古東北部西北部東南部分爲三大王國東北部推戴逹賴活佛爲國王西北部推戴客汗高度活佛爲國王東南部附近烏里亞蘇台之楚都科部落己舉與逹賴最有密切關係之禪尼司勒王爲國王惟因互爭王位風潮頗烈一般富紳大賈深恐危及財産率多遷避庫倫俄國界内或將金銀蓄藏於外國銀行小民生活因金融梗塞之故遂益形困難云 
[吉林旗人之共和熱]  
　　吉林旗人向多主張民主其中尤以松秀濤（卽松毓）爲最此次滬上組織臨時國民公會吉林派有諮議局議員趙學田與會趙曾電吉速派妥員到滬襄贊一切吉林聯合會遂於十三日公舉李紳蔭泉何紳印川並在申之趙紳學田三人爲吉林代表除趙紳在申不計外李何二紳准於日内即可出發聯合會各圑體近己發出委任書大旨謂代表等到滬須表明吉林人民對於共和之趨向早日表决共和政體俾免人民塗炭之苦云云茲將松毓致孫總統書照録於左 
　　中山大總統閣下南北遙隔不獲攀企日月在天曷勝仰望昨吉林代表趙學田書來道及公於接見趙君時殷殷以毓爲念並以滿人賢哲相推許過情之譽增愧彌深承囑規畫東事敢不竭勉但三省屢經兵燹富藏己罄加以新政煩擾官吏暴横蚩蚩之氓生機己絕毓十餘年來旣屢謀蘇息之道不惟無成而身遭摧折殆瀕於死專制毒禍思之眞寒人心也武昌起義心歸而造新政府四海響應功己過半奈袁賊再起舞其爪牙轉瞬間北方大勢竟入其手三省督撫皆其走狗助餉助兵承旨以行毓屢有所圖咸不能就現雖組成一會然無實力以盾之亦恐無補近日焦急萬分而三省之倡勤王邪說者又紛紛起張作霖馮麟閣輩以鬍匪之魁妄言忠義其結果必流爲盜賊擾害人民三省前途不堪著想我公弔民伐罪其何以救東省之火熱水深耶趙君寄來各件非不可行但此間無外交之才而袁賊狡猾難必其不先防我故不敢行總以我公去袁之策爲最上李芳楊策沈勇尚可爲擬日内令赴寗謁我公先定妙策協以進行苟能去張馮二賊則三省事卽可爲去袁則大局定知肅請尊命專叩偉安請希敎示不宣吉林松毓率子承志裕康頓首 
[陜西民軍實録]  
　　陜西自光復以來道途梗塞文報不通久未得有確實報告茲據天津某報　有粤東某君由陜返津於陜西起義事實紀載頗詳特轉載之以見陜軍之文明固非袁世凱所能詆毁也 
　　革命先兆陜省當未革命以前據秦中日報所載有可爲革命之先兆者三事（一）四月間新軍習操於西門外突有黑氣掠中隊而過中隊驚潰旋衝後隊後隊亦驚潰（二）八月十八晚革命消息益急各駐防旗兵及巡防營均登城守禦遙望東南方燈光燭天恍如千軍萬馬銜枚疾走轉瞬而滅各守兵氣爲之奪（三）八月下旬鹽店街某店井水自沸聲逹戶外積此三兆人心皇皇不可終日余（某君自謂）夙厭居長安至是而去志益决 
　　革命原因陜省革命雖受武漢影響然固有特别之原因一由於禁烟之不公平陜省民俗向稱馴良自禁烟令下各縣種烟之家大率奉令惟謹獨武功一縣頑抗不從然其所以敢於藐法者實由縣令之失職縣令之所以敢於失職者實由陜撫恩壽之得賄故縱（恩壽在任時凡有差委不間官吏治蹟之如何只問納賄之多寡）迨武功烟土豐收而他縣以奉令禁種故獨蒙損害人心不平即緣茲而起五六月間屢有毆官斃差等事恩壽不敢理人民藐視淸廷因之益甚二由錢撫繼任路經漢口擬借外欵三百萬將延長煤油礦收歸官辦闔省憤激大集各界於諮議局籌議反對由是人心愈益解體迨武漢事起大吏爲謠言所惑疑陜新軍中有革命黨人擬於九月初一日諮議局開會時誘而縛之事機不密被各軍官偵知而革命風潮遂一發而不可收拾矣（未完） 
[閻都督之行蹤]  
　　山西民軍自娘子關失敗後大隊南退至河東閻都督親率潰卒西行臨河而止現駐於保德州及府谷縣附近約有三千餘人飛電西安詳述太原失敗情形旋接西安軍政府來電謂權避來陜徐圖恢復計劃亦佳惟所統所士究有多少經過沿途州縣務須謹守秩序云云閻得電後遂於日前由府谷開行近日巳抵陜境矣 
　　又據晋陽公報云客有自保德州來云閻錫山都督於十一月十一日由保德至河由適府谷縣有會匪三百餘人圍城欲行搶掠縣人請救閻都督乃於十七日整隊渡河擊散該匪府谷人民十分感激爭供餉需闔卽日沿河北上現己到包頭鎭矣 
[紀晋軍在太行山戰事]  
　　晋軍據守太行淸軍恐晋軍進攻調駐紥彰德之新軍三營前往翟村防堵（距澤州七十三里）茲將其情形訪録於下 
　　十一月初二日秦軍因臨潼吃緊電晉求援山西南軍楊都督由澤調三千人前往限初七日到潼初三日晋軍因聞停戰遂將太行迤北之軍隊調回到澤并飭駐紥齊村與翟村相持初四日太行急電言西安被攻調澤軍回援初五日澤州軍隊拔四千人回河東當時澤州僅有五千三百餘人幸澤州府屬有民圑三千人到澤願爲前敵當卽編入軍隊以厚兵力初六日淸軍見晋軍無進攻意聞巳由道淸鐵路拔回保定三營拔回正定三營惟淸軍遊巡隊偶與晋軍偵訪隊相遇彼此小戰淸軍獲晋軍三人是日淸軍進佔齊村因齊村晉軍己開拔他處也初七日晋軍照會北軍停戰至十二日止以後彼此各爲防堵聞太行山之煤戶因亂事停辦現均赴福公司作勞動矣 
　　另函云汴晉交界祇隔一太行山晉軍南下木無攻汴之意因淸政府以懹慶爲爲晉軍入京之路曾派毅軍在太行山迤東駐紥晉軍因恐淸軍入境亦遣統帶王占雲率領民軍二營以拒之日前毅軍因巡哨與晉軍相遇彼此互擊嗣後屢次小閧激動晋軍之怒遂决意進攻河南舉動頗爲文明所函關以南數州縣現俱望風降服矣 
[皖江要聞録]  
　　日本人私收廢票皖省自經黄煥彰之搶刧所有裕皖官錢局各項紙幣早己宣布作廢近有日本商人太田直吉寄庽小南門外第一樓旅館秘密私收廢票聞每張只給銅鈔數枚現己收有二萬餘張意在以此抵贖華商債欵其用心可謂狡詭幸經警察總廳偵悉當將該日人拘廳訊究未識如何處置也 
　　朱家寶勾結土豪前淸僞撫朱家寶自率兵駐紥頴州暗與張勳密謀派人分往皖北一帶勾結當地土豪俟其帶兵到境時令彼等作爲内應詎事機洩漏被民軍偵悉當即禀報柏總師圑嚴加防範己分撥軍隊堵截要塞并擬定辦法分别搜查惟朱家寶等當議和停戰期内如此舉動實屬有違條約現聞柏總師圑己禀報孫大總統與袁世凱交涉矣 
[蘆墟民圑與梟匪之激戰]  
　　廿四日下午四句鐘有梟匪四百餘人駕船四十八號至吳江縣屬之蘆墟鎭意圖行刧匪由北栅籪頭港豋岸該鎭民圑即出隊抵禦槍斃匪黨二人匪首即立時回舟率領大隊復來器械精利民圑衆寡不敵致被搶刦吉泰生濟和二米行同盛典當及店舖三十餘家民圑長劉君一齋見匪勢猖獗全鎭被刦與何副長二人親冒槍彈奮勇襲擊兩面合攻又斃匪九名匪乃四散退回然三十餘家之損失己爲數不貲矣二十五日鄰鎭莘塔獲匪三名解至蘆墟立時槍斃二名其一名由蘇飛划營管帶何加禄君帶去充作眼線前往震澤至震後又獲匪十四名訊問口供内有十一名係搶刧金澤蘆墟兩處要犯因於初七日押至蘆墟犯事地方正法七名其餘解蘇核辦 
[杭州近事記]  
　　解釋條文浙省軍事裁判及民刑訴訟權限前經臨時議會决定公布而各屬民事長對於原則頗多疑義先後電請解釋以資執行茲聞蔣都督巳將原文注解照會政事部通傳各屬内稱軍法科審判權限經浙江臨時議會議决應歸軍事管理者三端一軍事執法事項向來適用軍律者屬焉二刑事民事與軍事有關係者三聚衆擾亂治安運用軍隊者此三項外民刑訴訟司法未獨立以前暫歸民事長兼理等因即經湯前都督分别照會遵行在案茲據軍務處軍法科呈稱除第二項規定語意明白應即遵照辦理外第一第三二項規定未易了解開具疑義呈請解釋前來除將所開疑問二條明晰解釋札行遵照行一軍事執法事項向來適用軍律者專指軍事執法事項而言二聚衆擾亂治安運用軍隊者專指案情發生之時犯罪人運用軍隊以遂其擾亂治安之行爲者以上兩節應請通告各府縣民事長一律查照辦理云 
　　匪風復熾杭屬舊錢塘縣所轄之上四鄕本爲匪盜淵藪光復後劇盜賽宋江乘鄕民抗租風潮勾結至四千餘人私運軍火意圖大舉幸自治會疊次告密拿獲袁錦榮正法匪黨始懾威解散近日民軍精銳紛紛出防兵力單薄致該處匪風復熾並有餘杭著匪王世昭等潛匿該鄕籌畫布置日形猖獗欽賢履泰等鄕一夕數警現己聯合四十餘村公禀都督府籲請勦辦矣 
　　扣留軍火交涉浙軍蔣都督扣留紹分府槍械子彈一案迭經陸軍部黄總長及各同志和平調停久未解决王分府金發業於初八到杭晋謁都督據理爭辯蔣部督不得己商請臨時議會秉公評判聞莫議長因宣告閉會巳一星期議員多半回籍而此事關係重要勢不能僅憑少數業己决定分電寗紹嘉湖各議員限期回杭續開大會以資解决一面挽留王君暫緩到紹外間所傳王分府巳被拘留實係訛傳 
　　接濟留東學界浙省留東學界因旅費缺乏迭次函電告急由前都督提交議會决定繼續發給現己致函同鄕會略稱游學一事爲敎育首務敝處特提出於臨時議會議决從前之官費應繼續給發私費之在各國私立高等專門校者亦須補給惟思日本私立各校從前旣無成約入學又無定額若概給官費財力恐有不及現擬妥籌辦法期以額定人數與官立校一律辦理官費生自光復後起算繼續給費卽希通告各生向校長領取留學證書及淸公吏辛亥支費簿檢送貴會彚寄敝部俾資標準 
[與灤同亡之烈士]  
　　南通州白也愚君（名毓崑）爲天津法政學堂敎員兼中國地學會　輯部長辛亥十月間甫遣妻子南歸通州近忽聞其運動灤州兵隊舉義灤事失敗後君竟在古冶被敵軍所獲慷慨授命而死並有未詳名姓之三烈士同以義殉白君素拘大志好爲其難九月間創辦紅十字會未就爲革命運動益勤津地有秘密黨會一並無會名此次灤州舉義確與該黨有關事敗後　長胡某託事往滬白君遂自任部長糾合餘爐灤州舉義在民國元年正月初三日敵衆我寡初四日卽爲虜軍所敗白君進課己十餘日矣事前兩日方回校初四日聞敗耗復請假往灤敵兵嚴防幾爲所獲避入當地一武官家大索不獲旋偕同志學生三人永平議員二人行至古冶火車站（在灤州之西相距約五十里）同爲淮軍所得訊知白君爲革命軍參謀部長遂遇害瀕死時索筆爲詩一首（詩未詳）兵謂之曰我等但知殺人不知文墨不勞汝向我等吟詩三學生訊係附從己擬輕辦而三君義不獨生遂亦同時被害議員二人則由水平紳士保釋法政校監督等曾謁陳夔龍營救電去己無及現由其族兄某設法棺殮俟事平運回云噫烈矣 
[浙人追悼諸先烈]  
　　杭垣於元月二十八（即初十）日開諸烈士追悼會各部職員及男女來賓到席者一千餘人輓聯祭幛約五百餘副自東西戟門内左右圍牆至大門以内兩廊直逹會塲幾無閒隙中廳分列徐烈士伯蓀及秋女士瑾寫眞與徐烈士擊恩銘之手槍（係當發難時藏於靴桶内被人收得藏於皖庫者）及當日訊鞫之供詞墨蹟會塲正中供徐馬陳陶諸烈士遺像左右則分列軍隊各席除各部職員與新聞記者外特設諸烈士親屬席悲容縞素尤爲慘目午後一時開會依照原定禮節單舉行先報告徐陳馬三烈士歷史類皆爲人所共知者無須再述惟此次赴皖遷葬情形爲外間所未知者特紀録如左 
　　據述徐烈士臨難之際僅穿官紗半臂與官紗袴又據當日承殮之地保報告謂殮時首級並未對腔僅旁置肩側今於亂塚中尋覔即以此爲佐證尋獲後啓礦驗視果悉相符復將遺骨洗滌并逐一檢點並無缺少僅短心窩骨一塊想當日剖心時爲伍伯所臠割矣此徐烈士遺櫬之情形也至陳烈士之遺骸則尤爲慘痛當日棄置沮洳之地幾無可辨認亦根詢當日原葬之人始知陳君殮時衣服盡被褫剥身無半縷即藉此以爲標準窮搜至地溝之中幸果覔得其骨爲溼氣所蒸巳所黑色然猶幸無殘缺耳惟馬烈士之柩經其家屬於前數年設法運回原籍此次幸逢光復特由餘姚運滬與徐陳二君之芳骨一併改殮同載來杭以昭同生共死之誼 
　　次由徐君報告竺一紹康君歷史聲滬俱下座中無不感泣次由孫君幸告秋女士及陶烈士事蹟言簡意賅并勸後死諸公力圖北伐以慰諸公在天之靈尤鼓掌如雷報告畢後由楊雲門君通報此次攻克南京陣亡諸將士芳名次讀誄詞及來賓演說散會己四鐘矣（祭文因篇幅過長從略） 
　　又紹興各圑體擬爲徐陳馬三烈士建造專祠以志不忘巳决定江橋護國寺改建秋瑾陶煥卿竺紹康程毅諸君皆袝祀其中聞其内部布置以外進中堂供徐陳馬三烈士栗主邊堂則袝祀陶君以後進以中堂供秋俠栗主邊堂則祔祀竺紹康陳毅二君並擬定期邀集圑體開會追悼後即須入祠云 
 
 

Page 7

 
 
本埠新聞 
[中國銀行成立]  
　　大淸銀行各股東因該行現將改爲中國銀行特於元月二十八日（即舊曆十二月初十日）午後二時開股東大會到會者八十餘人會塲秩序及提議各條件照録於左 
　　一搖鈴開會 
　　二公推臨時主席經衆股東公推朱虞生先生爲臨時主席登臺宣言商股聯合會自成立以來對於對内對外初旨實力進行辦事手續諸多棘手今幸根本問題業經解决請何會長報告一切 
　　三報告何範之會長登臺報告自本會成立以來辦事諸多棘手各分行號因民軍誤會大淸名義没收帳欵者有廿餘處先經本會交際員調查員分往各處與民軍直接交涉至鎭江曾被誤會拘留經函電聲明方得省釋種種困難莫可言狀各行號中以福建一行辦理最爲有效所有帳據等件業經發還同時北方聯合會亦告成立駐京理監事會復公推朱理事亦奇朱監事虞生到滬共同贊助本會事務兩月以來彼此恊商以大淸銀行向爲淸政府承認之中央銀行今臨時政府成立應以保守股東永久之權利爲第一要義乃先後往返電商北方聯合會及理監事會均表同情適財政總長陳瀾生君到滬協商妥洽遂由本會具呈二件一呈大總統一呈財政總長並由模赴寗謁見大總統切陳大淸銀行之歴史對於國内國外向著信用非草創經營者可比以之改爲中國銀行徐原有商股五百萬兩外再添招新股五百萬兩請求新政府繼續承認爲中央銀行業蒙批准照辦並奉委任吳逹銓薛仙舟二君爲正副監督會同本會商訂辦事細章尅期開辦尤以南京爲先己定於本月中旬先行交易滬行及各行號亦應即改換行名實力進行至大淸銀行應卽停止貿易另設淸理機關實行淸理己電總行請其宣布其前經民軍取去款據之各行號己請由大總統分電各省都督如數發還生財房産前佔據者均應遷讓歸中國銀行收管營業所有添招商股五百萬兩應卽將招股章程擬定從速募集（衆贊成） 
　　四提議（甲）何會長宣告正會長唐桐卿君來函因病辭職應否挽留請股東舉手表决舉手者居少數問應否另舉蔣晉英君宣言此次中央銀行成立全係何會長之功現在正值吃緊之時似不宜另舉生手應否請推舉何會長升任正會長全體股東贊成當舉定何範之君爲正會長遞遺副會長經衆股東公舉朱虞生君全體贊成當舉定朱虞生君爲副會長（乙）本會職員今擬作爲中國銀行臨時理監事會以便與正副監督籌訂章程（丙）理監事會除朱亦奇君朱虞生君現在本會辦事外尚有五位應請駐京擔任淸理北方事務並由北方聯合監察一切（丁）理監事有管理全行事務之權但不得逾於範圍以外（戊）大淸銀行以前辦事失敗經行撤退人員中國銀行不得委任辦事（己）理事會照英國銀行例十七人現擬暫訂十三人如將來擴充資本再行添選以上提議六條股東全體贊成 
　　五中國銀行成立羣呼中國銀行萬歳散 
[規畫商業機關之統一]  
　　商務總會昨日通告各議員各商董云竊維商務總會與商務公所均吾商界所組織可一而不可兩亟宜規畫進行共謀統一爰擇其最要者三端刊布改良意見書（意見書刊入本報專件欄）送請鑒核並訂於陽曆二月一號即舊曆十二月十四日下午四句鐘在愛而近路本會特開大會公同表决屆時務乞光臨賜敎是所盻禱 
[通俗宣講社宣講誌要]  
　　通俗宣講社於元月二十八日（舊曆十二月初十日）午後二時在新北門内振武台國民敎育實進會開第十三期宣講先由顧旭侯君報告開會宗旨繼由梅竹廬君宣講愛用國貨嚴統弇君宣講國民宜愛國洪詩庭君宣講人生須要勤儉王志公君宣講共和國民宜求實學聽者巷爲鼓動至四時散會 
[黄區長咎有應得]  
　　六區區長黄芝瑞擅用刑訊巳迭紀前報茲悉日前該區長會同三區區長吳肇嘉往某處捉賭時曾波累鄕人王佛金等十餘人搜搶金銀首飾銀洋爲數甚巨並毆傷數人該鄕民等解區後卽央親友投案求保區長大怒又飭將來人一併笞責該處區董董鯉庭君聞而不平當即報告自治所總董沈錢二君禀請李部長澈查究辦業經部長批准移請上海地方檢察廳訊明核奪 
[組織上海公民會]  
　　近有人組織上海公民會業己擬定簡章行將宣布茲先探録於下第一條定名本會以聯合上海巿鄕之公民協力組織而成因定名爲上海公民會第二條宗旨組織地方政黨督促庶政進行務求改革完善獲共和幸福第三條入會凡屬本邑公民贊成本會宗旨者得本會會員之介紹皆可入會第四條職員　本會職員分四種如左（甲）會長一人副會長一人由會員公舉一年一任（乙）文牘庶務各二員由會長就會員中擔任公同認可（丙）調查員無定額有事件發生時由會員中公推（丁）演講員由會員有志者自任第五條職務凡關於地方政治之進行及一切立法事宜本會均可逮議并由本會二員擔任講演宣布本會宗旨以期增進人民常識裨益共和政治第六條會期本會每月開會一次有特别重要問題由會長召集臨時會公决之第七條會費會費暫兵每半年一元分正七月繳納丙次不繳者應卽出會如有重要事件發生需用經費由有志者特别捐助第八條規約凡本會會員皆有維持公益保全公德之責任如不服從多數及以個人行爲有損本會名譽者得由公决令其出會第九條會所本會暫假英大馬路保安堂爲事務所第十條附則以上各條如有未盡事宜可無常會時修改 
[小毛子被留之蜚語]  
　　張動之妾小毛子被留在滬迄巳多日茲西報載有開標賣彩及招人賣看之說但據諜報科報告並無上項情事顯見無知愚人造謠中傷且衆議擬將此婦及女僕等送入紅十字會善爲看護一面致信張勳如無覆水之意立卽護送前往决不稍有　待以傷感情張軍　　而我終始以文　對待西報蜚語不足爲據也 
[穩婆割斃胎兒續誌]  
　　穩婆袁王氏紀盛氏王朱氏因用刀割斃胎兒以致産婦葛冷氏受傷等情己紀前報茲捕房以該氏等草菅人命實堪痛恨業己一併拘押昨解公堂訊供一過中西官以王朱氏無干開釋王盛兩氏均交妥保候産婦病愈再核 
[知縣鑽壁洞]  
　　前淸浙江温州府瑞安縣知縣鹽城人金竹英（即金竹雲）乘民軍光復時捲取公欵逃至滬上賃居北京路七百零八號屋内茲被陳連生陳發根父子並陳之外甥吳阿和得悉前日約同徐新甫胡季江等至金家内索取借欵詎金自覺情虚竟於披屋内拆洞鑽出後由金妾李氏以陳等冐充民國軍隊偵探夜入房恐嚇圖詐洋四萬元等情報告巡捕將各人拘人老閘捕房昨晨併解公共公堂请究先由捕房代表侃克律師上堂譯稱陳等執有軍政府牒報科派令蔣駿聲葉聖冺偵察滿淸逃官之委任狀二紙並五百元二百二十元借劵兩張深夜闖入原告家内嚇詐鉅欵以致李氐情急吞烟幾遭不測似此擾害租界治安應請嚴究並將借劵委任狀一併呈電旋據金妾李氏供稱丈夫己於前日赴蘇所欠陳姓之洋己還過二百七十元徐姓借劵實係僞造前日夜半陳等十餘人來家擅入臥室硬搬衣箱並將軍政府之公事交令閱看聲稱爾夫在任捲取公欵逃逸須以銀洋四萬元爲壽否則拘送捕房轉解軍政府嚴懲婦人以其勒詐過詎情急吞烟直至黎明始喚到巡捕將陳等五人拘送捕房餘被逃逸求請訊究訊據徐新甫供爲烟紙店生意所有二百二十元之借票係南京朱樹亭劃來向金索取約前晚十二時往取候至四點餘鐘忽見披屋墻壁由内拆出一洞約三尺高料想金己逃逸後見巡捕到來當與聲明詎李氏即誣指嚇詐致被拘解到案是實訊之陳連生陳發根父子與吳阿和同供因持借劵往金處索洋致被拘案並據胡李江供稱在協濟會爲參議員所有委任狀二紙係蔣葉兩友囑令帶往家内是日適在蕙芳園遇見徐新甫向索借洋十元由徐囑令同往金處並未上樓亦不敢串詐求請明察聶襄讞商之英翰副領事以被告所供不足爲憑判一併押候查明於禮拜三再行訊核 
[奉賢民政長之掃興]  
　　奉賢民政長孫調鼎任事未久正欲整頓忽被飛划營管帶沈葆義迫令遷至南橋鎭改爲審判廳俾將縣署謄出爲飛划營辦事所孫君以其未奉命令擅用强迫手叚心有不甘當卽自赴蘇省報告代理莊都督並願辭退民政長請另簡員到奉接辦昨孫君己由蘇返滬矣 
[招搖欺騙之下場]  
　　滬軍都督府執法科長蔡君於二十九日宣示云爲判决事案奉都督發下據祟明鎭守官許國祥民政長王紹曾呈稱本月十一日有章漢邦者由滬來崇闖入鎭守官署並帶有自稱參謀鄭秉鈞隊官唐少坤書記賈世錡任傑偵探齊德明張德泰等六人勢甚洶洶復經參謀鄭秉鈞書出四言韻示蓋用司令關防囑爲張貼等語查核本府案卷並未派章漢邦赴祟接任司令顯係揑冒招搖當奉都督批飭拿解訊辦即由該處將滋事各犯先後押解前來本科訊得章漢邦此次赴祟滬都督並未委充司令於先蘇都督亦未委充司令於後被控各節業據祟明紳商學界指證鑿鑿所有在祟招搖欺騙擾害治安情形自無遁飾照本府預用軍律第十條招搖撞騙及籍端驟衆滋事者處死刑姑念該處非令圍地尚可從寬末减且該犯欺騙未遂卽時拘押尚不致釀成變禍至鄭秉鈞唐少坤賈世錡任傑四名被章漢邦慫恿前往以覸觎名利之心公然爲非分之舉均屬行險小人又齊得明張德泰二名雖隨同前往尚未附和滋擾姑念其充當巡士己歷多年此次僅受他人之愚查無别項情事除將齊得明張德泰二人開釋交由巿政廳酌辦外應將爲首之章漢邦禁錮二年附從之鄭秉鈞唐少坤賈世錡任傑四名各禁錮一年以尊紀律而昭　戒特此判决 
[十字軍開赴秦皇島]  
　　滬軍十字軍近奉陳都督命令先派軍員三百名開赴秦皇島擇要進取現聞該軍員等己於二十七日由製造局碼頭搭坐芝罘輪船出發矣 
[電催海籌艦來滬]  
　　海軍部長前日命令海籌巡洋艦及通濟練船迅赴秦皇島嚴密防禦經紀前報茲悉海軍司令部毛羣以海籌艦現泊金陵尚未來滬故於昨日電致海籌管駕即速下駛以便與通濟練船偕同出發 
[犧牲隊行開操]  
　　滬軍福字敢死隊添招之犧牲隊現巳成軍惟服裝槍械均未發給因由劉司令禀催陳都督從速頒發以資練習一面於前日諭令該隊官先行開操以免荒廢時 
[槍斃盜餉避匿之庶務長]  
　　威武營（駐紥徐家匯李公祠）庶務長陳載菊近將應付某米舖之米價吞匿不付請假出外逾限不歸當由盛總司令責成陳之保人王某尋交到營研訊得實盛總司令以該庶務長盜取餉銀潛行避匿殊違軍紀判令槍斃現己於元月二十七日辰刻挪赴該營後門連開五槍而斃 
[王統領嚴防奸細]  
　　滬軍營統領王君雲華昨日牌示云照得現在和議誠恐未成防務自應加意戒嚴以防奸細混入所有本營駐防各處大營不准容留親朋在隊住宿倘敢故違或經查出定當從嚴責革决不寬貸 
[流氓冐充敢死隊]  
　　流氓湖北大毛卽范大毛前因在浦東洋逕地方戳傷唐月山曾由前淸上海縣發押改過局今秋釋出之後仍不改過日前又在浦東老白渡地方冐充敦死隊詐擾閭閻茲爲該隊劉司信長查悉己飭暗探余炳臣密往拿獲昨日解營訊究 
[學生助餉]  
　　國民敎育實進會各會員曾以愛國之說激勵改良私塾各學生勸令後塾設撲滿一具使學生每日投錢若干以助軍餉各私塾敎員贊成此舉者甚多自發直此議以來巳逾一月昨日各塾學生捧撲滿會集於新北門内國民敎育實進會由會員華君杏村沈君炘來曹君子謙等率同學生整隊至都督府繳捐當由軍需科課員當堂擊破撲滿罐點騐數目發給收條計共撲滿二十二個内共小洋二十二角錢四十三千四百二十九文又當十錢一枚並聞有私塾敎員多人各捐束脩若千以助軍餉定下星期日會集繳呈都督府 
[公廨送還軍械]  
　　福州孫都督以淸帝遜位問題忽然中變和議無望亟應北伐特派福軍一隊於前日乘輪至吳淞口起岸換坐火車來滬以便開往南京候令出發因帶有槍彈一百十六箱機關槍二十五支並行李多件故雇民船四艘由吳淞裝運到滬詎駛至虹口麥克登路碼頭被哈爾濱捕房查獲恐係私販軍火連船扣留禀奉公共公廨於昨日飭將押解軍裝之陳福生傳至公堂經聶襄讞會同英翰副領事訊悉前情以此項軍械係北伐需用之件未便扣留遂即備文解送滬軍都督府以便轉給 
[董事指使募捐]  
　　老閘捕房包探陸桂山控周芝蘭丁幹臣勒捐滋擾等情昨將二人拘解公堂訊據周丁供稱係同濟堂董事蔣伯榮囑令勸募蔣亦上堂代二人開脫罪名中西官會商之下判周押一月丁押兩禮拜並諭包探查旣蔣伯榮人品若何再行核奪 
瑣聞 
城内 
[違背烟禁]  
　　丁順泉在唐家弄某銅作内私行挑售烟膏并私賣燈吃茲爲民政署查知密飭催徵吏范錫坤協同該舖地甲前往查拿見有三人在内吃烟拚命逃走當將丁順泉並烟具二副及挑膏之烟盒一併送署禀明民政長吳君飭將丁順泉押送警務分所收押候辦 
[無從傳訊]  
　　地方審判民庭條示云今將未能送逹傳票依民事訴訟律第二面零七條第一項揭示於左計開原告黄本鈞呈訴被告人丁章掯吞案洋業經批傳據承發吏報告巳不在原住所不知遷往何處不能送逹合行揭示仰該原被告知照 
[省釋無幸]  
　　滬軍都督昨批排長劉爲林葉潤芳等呈云禀悉據稱李雨峯等實係純良商人誤疑被拘甘具切結保請開釋各節察核情形尚可照准着該排長等即行繕具切實保結逕投本府執法科呈請可也 
[就近查究]  
　　滬軍都督府執法科長蔡君批前嵊縣養正小學堂敎員史紀瑞呈云來禀所稱各節如實有其事自應從嚴懲辦以爲招搖撞騙擾害閭閻者戒但此案早經照會紹興軍政分府就近澈查究辦着卽逕向該軍政分府聽候查明核示可也 
[檢察廳批示]  
　　董奚氏呈請保釋伊夫董道士昨奉批云查此案純華絲廠被刧之絲五包概由氏夫董道士竊藏在家并由該氏及該氏夫陸續出售原案具在豈能隱瞞茲據來呈所稱一推之於巳死之陸阿榮再推之於巳死之楊士義該氏夫窩藏贓物陸續出售一節則毫不叙及措辭可謂取巧其如原案之不能更易何所請不准特斥李鴻翥呈報被搶柴米求請究追亦奉批云禀悉除移請警務公所緝捕外候傳該地保到案勒令將是案正犯緝交訊辦此批蔣海生呈訴藐抗不交請提究追等情亦奉批云候傳彭彩祥到案嚴追着卽遵照 
南巿 
[批詞彚録]  
　　民政總長李君批答浦東善後局董事謝源琛朱日宣呈云來呈閱悉和豐厰地道契旣批土塘不入契内自應訂勘收管旣據並呈仍候駐滬通商交涉使指令祇遵比復圖附 
　　又批另一呈文云來呈閱悉耶松東船塢道契地外佔用塘基自應訂勘淸时旣據並呈仍候駐滬通商交涉使指令祗遵此復 
又批阜豐等機器麫粉公司呈云來呈閱悉麫粉准免稅厘前淸業巳通行所呈自應照准候預備運單該公司隨時領用可也 
[催繳罰欵]  
　　鄭炳興所開之仁者壽四川戒煙藥丸店因於藥丸内攙入毒質曾經陳都督照會巿政廳裁判所將店發封提同鄭夫婦及店夥各人訊明收押奉飭罰洋一萬元撥充軍餉贖罪啓封仍准改良發賣業巳先繳六千元解交軍政府存儲在案尚有四千元延不繳楚昨又飭探嚴催矣 
[巳非一次]  
　　前晚七時大關橋堍萬順祥烟膏店後弄柴堆上忽然起火幸即覺察得以撲滅旋經巿政廳派探查知該店訂保火險未滿兩月巳失火二次情甚可疑昨特飭傳店主蔡慶林至裁判所請訊蔡供小的開設烟膏店及萬興粥店保有火險銀五百兩此次無心失火求鑒判暫行交保候查明核辦 
閘北 
[民政總局批示]  
　　商民王佛金等禀批來禀閱悉第三第六兩區長業准辭職此案己將全卷移請上海地方檢察廳核辦矣着即知照民人陸錫貴禀批據禀是否屬實仰司法科提訊虚究實坐工人鄔順興禀批查此案被告陳鐘權在光復大營當差該工人旣有錢帳紏葛着卽具禀赴營聽候執法科詳訊判結可也商民張善彰禀批禀悉查該商欲在烏鎭路開演影戲懇請給照等情惟開演時男女坐位是否分列請楚一切章程未據呈明應卽補送來局再行核奪着卽遵照 
[自行擇配]  
　　關陳氏前因犯案經總局判令發堂擇配在案刻由氏　陳梁氏及氏之母舅梁少芹等具禀到局懇求給領自行擇配並認繳栖流所經費洋一百元業經部長批准將該氏提回交其母舅領回銷案 
英租界 
[無端逞兇]  
　　西　華人徐逹控高華廷蔣錦山無端行兇昨由捕房將高蔣二人拘解公堂經王襄讞會同英康副領事訊知高前充華捕抛差逃逸投充民軍殊違警章判押候捕頭到堂証明再核蔣罰洋三元充公 
[女子可憐]  
　　女子張冬蘭父母均亡近由其後母逼令學唱戲曲希圖賣娼該女不慰自投濟浪所昨晨由所解廨訊明判發濟良所留養 
[誘拐婦女]  
　　何敬才夏金才誘拐粤人吳福卿（即吳福初）之妾梁氏並婢女王了頭被吳偵悉報請捕房於昨日派探將何等男女四人併解公堂訊明判何夏各押一月梁氏與婢各押女所兩禮拜期滿交吳領回管束 
[虐待婢女]  
　　女孩李洪妹深夜在吳淞路弄内啼哭由捕查見帶入捕房轉送公廨昨由官媒解訊據供年十一歳四川人在虹口何姓家爲婢因遭虐待走出不願回去判發幼女所留養 
[家屬驚惶]  
　　匯山捕房七百直九號華捕屏善夫因於上星期六押解竊犯陳阿金（即陳阿福）不愼致被脫逃昨由捕頭將該捕拘解公堂請究該捕之老母委兒均上堂代求寬宥判押候查明如何被逃於禮拜三帶堂再核 
[阻止拿人]  
　　匯山捕房二百八十四號華捕控陳桂華養春廷弓法春王阿四等阻止拘拿十一次過犯伍阿星等情昨由捕房將各人一併解至公堂訊明判伍押西牢二年期滿仍逐出租界陳姜各押兩禮拜弓王開釋 
[乘機攫物]  
　　羅道泉在華界火場攫得玻璃盒一只攫贓逃人租界被捕拘獲昨晨解廨訊明判送四路二區警局訊辦 
[搶匪入獄]  
　　流氓張阿根在虹口攫取張楊氏之金挖耳又馬玉寶在襄陽丸輪船搶取搭客劉某洋八元均經包探查獲昨解公堂訊實判張馬各押西牢半年 
[過犯復來]  
　　過犯陳金泉李永生均因復來租界由探查獲於昨日併解公堂訊明判陳押西牢二年半李押一年半期滿仍顧逐出境 
[公堂忙碌]  
　　上星期六係德國君主壽辰公堂未經開審星期日又循例停訊以致捕房瑣案積壓昨晨雖經聶王兩襄讞會同英副領事康翰兩君分上下兩堂訊判至二句餘鐘仍未訊完遂奉傳諭着將應訊人証帶回捕房令於今日解訊 
美租界 
[幸免號封]  
　　西華得路二百五十號三百九十九號及華記路六百五十四號三戶因拖欠房租被控業經公廨准予發封在案昨由該戶等將房租繳淸捕頭諭候禀明廨員即行銷案 
[當街拆姘]  
　　蕩婦徐伍氏昨與無賴張榮寶在逾拆姘互毆由捕併送捕房捕頭以男女均屬無恥斥退不理 
[醉漢閙院]  
　　甲乙丙三日本人前晚在　緑路三十四號妓院内酒醉滋閙搗毁物件由該院鳴捕拘送捕房候查核辦 
[會欵不理]  
　　陳阿二朱阿金李順福昨因會欵紏葛在北河南路互毆扭控捕房捕頭斥不准理 
[論價鬥毆]  
　　顧金山昨在西華得路向小販金財富購買食物論債不合互相扭毆由捕一併拘入捕房候查 
法租界 
[欠租彚誌]  
　　奚發堂近欠房金數月無可彌補秦物逃逸收租人沈銘成覺察後立即報告捕房飭探點明什物禀由公堂判沈將各物收管以抵欠租陸錦昌虧欠業産公司房金三月計洋七十二元由該公司控奉公堂提訊陸先繳呈洋四十八元尚欠二十四元判限七天交保料理法商慕禮昨投公堂控稱房客汪患元程有生各欠房金數月請爲提追當由中西官傳案着卽交保限七天理淸又新瑞和控耿占六欠租洋四十元七亦由廨員傳案判令交保限一禮拜繳淸尚有劉賢堂一戶旣經逃走令將棄下什物交房東收管備抵欠欵 
[巡丁獲賊]  
　　李阿虎行竊碼頭棧房絲頭爲巡丁查知遂　解廨經中西官訊實判押捕房一星期示儆 
專件 
[併合商務總會商務公所改良辦法意見書]  
 
 

Page 8

 
 
謹按商務總會係上海商業圑體組織而成規模甚大範圍極嚴在商言商思不出位與其他社會之組織情形不同可一而不可兩北巿商務總會基礎於商業會議公所在淸政府未設商部以前商部之設亦由上海商業圑體所引起實開風氣之先嗣經改定名義曰商務總會各省各埠及南洋僑商相繼建設總分各會與上海總會通往來者有苦干處可謂盛矣近來商業凋敝至去年己臻極點貞下起元之會未嘗非世運默爲轉移與時局同枯同菀現届星雲復日漢土重光氣象一新我商界亟宜趁此時機振刷精神力圖進步爰於天后宫後設立商務公所公舉舉長假定董事疊經開會通告茲當重訂章程之際其舊有之可採者因之不適於用者删之應有而未盡者增訂之自宜集思廣益取裁衆長悉心擬議非可草率蕆事巳公請丁律師草創金雪塍先生擔任討論惟歳旣更始所急應表白以釋羣疑而資手續者厥有三端一定名二選舉三會費分條擬議如後一定名應仍名曰上海商務總會 
　　總會與公所名異而實同無兩存之理若取消總會之名於實義却無關出入惟各省各埠及南洋僑商總分各會皆仍總分會之名上海未便獨異對於外交如洋商商會工部局領事圑久巳承認驟易名稱轉滋疑問且公所名義較狹總會名義較廣應將總會文牘卷宗移交公所名仍其舊事圖其新 
　　二選舉 
　　舊法選舉會員凡一帮或一行每年公捐會費在三百兩以上得會員一人六百兩得舉會員二人九百兩得舉會員三人九百兩以上以三人爲限其有個人擔任會費三百兩以上者亦得爲會員當時以會費多寡規定資格爲整齊資望起見未嘗不是然以被選之人不多致有商會議董出資捐做之誚現擬調查各帮各行入會之商先行掛號入會由入會各業行號每一家舉其經理或店東一人代表爲會友每屆選舉之期譬如入會各業行號共有一千家則發選舉票一千張於入會代表一千人之中普通選舉會員一百人再由會員一百人中複選辦事會董四十人正副會長三人（按商會舊章總協理二人議董十九人議董額定太少又皆公忙不克分擔義務現擬加倍選舉須多熱心君子會務不至曠棄也） 
　　其個人入會須有正當營業關心公益贊助本會事務者得爲會友有被選會員會董之資格現查商會一年期滿應届選舉之期公所甫經成立各業尚未調查董事又皆假定旣議歸併應先調查各業商號正式入會照新章重行選舉 
　　三會費 
　　舊法係各幫各行分投擔任或店少而費多或唐多而費少頗有畸重畸輕之弊往往不能持久時有變更即前節所謂三百兩六百兩九百兩等是也現改爲各業並通選舉則會費亦應變通約擬分爲五等凡掛號入會之行號店鋪經營較巨者每一家每年入會費六十兩其次四十八兩又次三十六兩又次二十四兩最少十二兩各幫各行仍由公所或會館分投收繳其無公所會館統屬者則由本會徑向收取個人入會亦至少年費十二兩公司局廠年費一百兩保險公司各外埠介紹之事較多應特别出費 
　　以上三端乃目前至要之事一經議定即由商務總會商務公所登報廣告刷印傳單請各業掛號入會辦事方有條理 
總會總協現議董公所會長董事諸位先生均鑒坐辦嚴廷楨謹上 
來件 
[中華民國民生國計會緣起]  
　　湖自滿淸專制毒我國民迄今二百餘年俾我國同胞權利盡失生計日蹙稠患之來蓋匪伊朝夕矣今當三楚發難不數月而東南半壁漢幟高揚此皆仗鐵血健兒擲數十萬頭顱能推倒此專制政體而爲我國民造日每無窮之幸福熱心志士自當交換智識開通社會俾我國同胞皆能自立一掃其舊時依賴性質而富强之基礎以固顧通商大埠民智雖開而窮鄕僻壞或守舊如故以是望商學農工各界咸有進步抑亦難矣同人等爲此發起斯會以討論地方之利弊而熟籌實業顧全各界之生計而謀保自由特設機關部專負其責而先以到處演說爲唯一之宗旨他日敎育普及民智宏開實業擴張與民更始得與文明各國蔚成富强庶不負今日本會組織之苦心也夫 
[簡章]  
　　定名本會定名爲中華民國民生國計會 
　　宗旨本會專向各地演說提倡實業勸設學校推廣巡警以顧全同胞生計爲宗旨 
　　機關本會機關設本部於中央政府据地外另設支部於各省等處臨時機關設在上海西門外方斜路三百三十六號門牌 
　　資格凡有自治性質勇於義務者無論男女須由本會會員介紹均可入會 
　　組織本會設正副會長各一人分總務調查演說實業敎育五部各設幹事若干人其權限詳載細則中 
　　集會本會每逢春秋兩季開大會一次每月開常會一次如有特别事故卽開臨時大會 
　　經費本會經費除常年捐一元外入會時須納會費洋五角有特别贊助者認爲名譽會員 
　　任期本會職員均由會員推舉以一年爲滿任之期如辦事幹練頗著成效者仍許連任 
　　附則（一）本會俟會員滿百人以上卽開成立大會（二）本本細則俟成立後即發表（三）此係暫定簡章應行改良之處隨時商訂 
　　發起人 
　　孫志强王佐民 
　　鄒興邦陸近朱 
　　諸剜有汪蕉生 
　　陸聯魁金支醒 
　　翟士琦朱祐民 
　　謹啟 
來函 
[滬西商圑會函]  
　　日前閱貴報登載敝圑會員馬松安函呈上海檢察廳方單一案同人等不勝詫異查馬松安雖屬敝圑會計員惟此案係其個人之事不應擅用敝同事務處圖章公然函致檢察應實屬有違敝圑定章巳於昨日邀集全體公决將馬松安照章出會除函致上海檢察廳查照外用敢函逹貴報聲明務祈登入來函欄内爲感 
[姚子儀君函]  
　　前月有以本埠同仁輔益堂職董張鋆陸光謙鄒福嘉名義刊印勸捐冬令善舉書附發法界老八仙橋公大和記二升米票數張派人分送各公館信宅翌日該善堂卽派遣司事按照己投函之家向收捐欵如此苦心勸募慨助者　不乏人惟將所發之米票分給貧民後道路傳聞俱謂該米票乃屬僞造竊惟滬上一隅良莠不齊騙錢伎倆巳不足怪第恐此風不息與慈善界前途關係匪淺故敢不揣冐昧請貴館將此函登入來函欄敬望海上熱心慈善君子設法防患未然並調查該善堂是否有此發函贈票勸募捐欵之事俾上海各項善舉不致有所影響幸甚幸甚 
[敬告民國學界同胞書]  
　　敝圑所刊之百日策一條内有學堂年假奬賞之欵撥充軍用一節原爲上海洋布公所振華小學首先提倡激勵民心起見經蒙都督批許在案因思貴界諸君急公好義愛國遇人且熱心籌助較於各邦爲時尤早繼而最苦之工人貧嫋之女子節衣縮食幼童押歳等欵均肯捐助軍餉值此餉源支絀籌募不易轉瞬臘底各校散假在卽爲師爲生定必俯允樂從特再勸告各校師長准將應給奬資提交民軍協濟總會解充軍需不禁爲軍人叩禱上海節衣儉食圑啓 
[爲姚新偁辨護]  
　　啓者浙人姚新稱君肄業於北京法政學堂歴有年所此屆南下實因散學旋里乃或以爲來自北京目爲漢奸指謫交加濅成巿虎似此憑空誣諂將使人人自危丁斯共和時代有此現象殊非中國前途之幸姚新偁君宗旨學術均極純正同人等知之有素用特代爲辨正録都報端凡我同胞幸勿誤會姚勇忱張公威陸詠沂　蓮叔邱頌閣謹啓 
自由談 
游戲文章 
[擬梅特湼致袁世凱書] [  瑣尾]  
　　老夫自離塵世踰六十年矣近常聞地上人稱說足下威名謂足傳李合肥之衣鉢老夫亦頗信爲然許爲東方後起之秀乃今證以足下之舉動則殊有大謬不然者老夫亦素以專制爲惟一之手段昔在奥國秉政時意大利燒炭黨小醜希冀脫離奴籍攪動波瀾在尼布士帕特撒的尼亞等地同時蜂起意欲從我儕貴族手中奪回權利宣布憲法爲一自由自主之人民與貴國今日情形無二經老夫密布網羅施展毒手將若輩殺得血流成渠屍横徧野雖醜類不無漏網而鋒鋩挫盡死灰己不能復燃且老夫又聯合俄普二帝締一神聖同盟以壓制民權爾時奥國大宰相之勢力不特鎭壓一國恢恢有餘刃用能波及四鄰使反側子懾伏不敢動共手段爲何如者然老夫雖殺人如草特於異族則然耳若對於同種之人民則猶不忍如是之倒行逆施也今足下據總理大臣之席勢燄熏天炙手可熱亦殊不下於老夫乃外則不能勦滅民軍建曾胡左李殺同胞媚異族之功名僅假和議以苟延殘喘内則不能銷鎔滿人暗殺之心思使俯首帖耳靜聽指揮徒欺人孤兒寡婦攬大權以自恣肆旣不辨種族又不識時務進退失據狼狽萬分淸夜自思亦復何苦大丈夫行事當磊磊落落如日月皎然何必蒙此假面以向人如欲爲大淸帝國之忠臣專制政府之權相則有老夫絕好之模範在調撥大兵草薙禽獮以保一己之富貴惟足下之力是視若覬觎此獨夫椅而欲稱帝稱王則兵權在握何妨將滿奴殺之逐之據黄河流域以建設一小朝廷亦未爲非計乃計不出此欲以朝三暮四之術掩飾天下耳目則老夫期期以爲不可今爲足下借箸籌之不能贊成共和則勢必出於戰然而大勢所趨斷非智力所能抗以老夫神鬼莫測之機謀飛鳥不落之勢燄徒以反對此潮流始則以殺立威道路以目繼則同舟敵國人盡爲仇孑身逃竄匿跡英倫今猶游魂異地飄泊無歸倘足下亦不明大勢欲奮螳臂以當車則將來覆巢之下安有完卵千刀剸王莽萬冢磔蚩尤恐受禍之慘更將百倍於老夫也老夫蟄居泉下厭談世事况遠東時局更如風馬之不相關又何必爲此强聒自擾長眠特以與足下有氣味相投之雅故敢以己身所親歷者奉告幸三思母忽 
海外奇談 
[化麻爲絲] [  於戲]  
　　美國化學家黑司脫能以麻化絲法以藥水浸麻今透另取亂絲用藥水攪鎔成漿再將所浸之麻投諸其中卽與純絲無異雖中國大絲商見之亦莫能辨其眞僞云 
[製紙成木]  
　　法國有人近來思得一法以艸成紙又以紙層疉而用琉强水浸之卽成木質大小厚薄隨意可成規矩方圓任人斧斤說見近日西報 
尊聞閣詞選 
[游學日本舟渡太平洋感而賦此] [  六合]  
　　三島日悠悠乘風快遠游分瓜他族急離黍我心憂異國傳衣鉢同胞結宼仇頻將兩行涙付與太平流 
[馬嵬坡懷古]  
　　翠華西幸出京師蜀道崎嶇任所之將士有心東馬首君王無力救蛾眉子規啼斷枝頭血鸚鵡傳來宫内詞若使太眞死國難明皇不枉爲情痴 
[黄海舟中口占] [  椒髠]  
　　太海雄風吹酒醒舵樓危坐一豪吟詩成不向人前誦祇與洪波　　聽 
[安東旅夜] [  椒髠]  
　　　影憧憧夜四更愁來驅夢睡難成秋衾獨擁搓頭坐忽聽　　怪呌聲 
[飲酒] [  問山]  
　　終日蒙頭過皆因醉廟多可憐醒不得正氣恐消磨 
[早起] [  問山]  
　　酒掃一凈室爐香旋起烟烹茶洗心肺疏淪性中天 
心直口快 
[北伐十宜] [  愛]  
　　此次北伐乃弔民伐罪拯民水火心宜决 
　　同行軍士互有犧牲之心相親相愛氣宜和 
　　臨陣時奮勇上前不可稍落人後力宜猛 
　　追逐時防有設伏隨時隨地加意審察事宜愼 
　　以十六七省之衆順加逆衆暴寡可操必勝膽宜壯 
　　見敵人傷兵降兵須仍視若同胞懷宜慈 
　　遇逃難民人遺棄滿地若行拾取大足累身貪宜戒 
　　攻一城奪一地事後論功莫起爭競意宜讓 
　　兩軍對峙勝敗之分取决最後之五分鐘性宜耐異常奮勇之兵貢獻奇謀之士功宜賞 
千金一笑 
[雪談] [  鈍根]  
　　正月廿九日午後五時下大雪 
　　甲乙丙丁四人圍爐窗下閒看窗外雪景爲消遣甲曰雪在天上是甚麽東西乙曰雪是王母娘娘的粉人到了冬天皮膚一定乾燥粉都撲不牢所以紛紛的落下來了 
　　丙曰王母是一個老娑子那裏再要撲粉這一定是玉皇大帝的脚皮玉皇大帝頂懶惰終年不扞脚此刻忽然扦起脚來所以弄得脚皮散了一天世界 
　　丁聞三人言在旁歎氣甲問其故丁曰我曉得雪是玉皇大帝的頭皮玉皇大帝聽了你們的話暗想照這樣的知識那裏能夠做共和國民因此在那裏搔頭皮你想他老人家氣不氣 
[訛字] [  頌斌]  
　　某大學校係敎會所組織其中學生敎外人居多然其所用敎科書大都以勸人信敎爲宗旨故上帝之稱不絕於書詎敎外生大爲反對茲當年假大攷一般敎外生暗結圑體於默寫英文時均將Ｇod寫作dog蓋dog之義爲狗而Ｇod之義爲上帝不過字母上下互易而竟變上帝爲狗矣敎士閱之大怒然礙於衆無如何祗命諸生重謄一過而己若諸學生者亦可謂惡作劇哉 
閒心思 
[集方言韻語] [  虞哲甫]  
　　打了一世流光棍撮幾句胡說八道消愁解悶癩暇蜝海裏混睡屋脊兩邊滚吃鋼炭嫌冷散草都是　子捆有個牛扣筍不要兩不措一色都打混臘肉骨頭要慢慢啃就怕劈住竹子礙住筍生意不順不怕浪來顚只要船頭穩討小便宜是吃虧的後門虎啃虎棍對棍莫襯狠莫取整莫作梗空含蠢少肉滲家有黄金外有秤 
　　凍死不下驢乾上山到口酥没有本事推磨倒有本事偷麩死了鄭屠吃帶毛猪萬家奴哈哩糊塗哇污打污一味假打呼區區是磨子底下蛆水澇渾了好捉魚衡麫糊且慢慢糊說的天上有地下無瞎嚼大頭蛆脹破了眼睛珠水底裏捺葫蘆官也糊塗吏也糊塗信你鬼畫符 
[餞行北伐揖戰令] [  王仁泉]  
　　一心北伐二不相讓三個勿信四面圍困五響快利六地開花七擒七縱八旗歸順九州平定全體共和 
[平湖地名對] [  玉成士貞]  
　　新倉舊埭文武宫隂陽弄大弄小街吕公橋施王廟牛橋馬弄彭道亭葉家墳靑蓮寺白荷菴烏龜頭靑龍梢牛屎場馬厩廟猪尾港龍頭鎭百步橋三里塘壓狼山浮石河白露亭靑雲路 
戲評 
[競義社新劇（靑年鏡）評] [  門外漢]  
　　皖士去錢貴公子氣度雍容狀態糾醒唱工老到說白雄壯初學如此殊爲難得配以某君之跟班更覺完美 
　　琴言起錢貴之夫人顧氏一動一靜風雅得宜一顰一笑嬌媚自生規夫一叚描摹得入情入理四座呌好不絕末後琴言說白（錢顧氏錢顧氏你命何苦耶）數句又槍斃吳心成一塲均佳是殆深於閱歴而極有内心者配以笑客之巧貞尤覺銖兩悉稱 
　　昔醉起陳秉泉之妹蘋貞做工尚佳惟嗓子太低未免减色 
　　某君起許健漢英姿軒爽奕奕有神擲炸彈時精神貫注演得尤妤 
　　其餘諸君亦甚認眞茲不録 
　　劇中放火搶親及炸斃錢貴兩塲均有聲有色有勢觀者無不色舞眉飛如能添加佈景數幕當更見出色 
　　全劇情節可驚可喜可勸可戒有益社會良非淺鮮詳細節目容後續録 
小說 
[社會小說路斃老人（續）] [  醉墨]  
　　少年以溫煖之于摩老人垂冷之胸得稍回煖未幾而老人之手稍活動未幾而腿足稍伸縮更未幾而全體漸柔和此皆少年親手摩察之功也顧老人之頭涕吐纍纍老人之胸皮殻屑屑老人之身蟣蝨臭穢少年未嘗厭惡也蓋少年惟有一片惻隱心在他無計焉 
　　向者圍觀之小兒有携大碗至者有携沸水至者有携蛋糕至者皆少年出錢而囑購之者也少年均受之且謝曰老人復活皆諸位仁弟仗義之力也 
　　少年乃一手扶老人頭一手取温水飲之老人己能受飲更將蛋糕嚼爛而投其口中老人亦能受食斯時也老人漸有生意而稍復共運動之能焉行人見少年如此有歎少年義者有謂少年與路斃老人有關係者有曰此乞丐慣例適遇此少年不經事者耳有曰此好事者恐捉將官裏去也 
　　少年聞諸人妄言頗不耐睨視曰君等獨非人類乎其聲凄遠 
　　老人開眼回首視少年曰子獨非我中國人歟其聲悲切 
　　少年見老人能言乃起脫外衣披老人身呼乘輿來載老人給輿資告輿人抬至某醫院愼重告老人首途珍重後會有期醫院中多善士可盡心養病也己則解馬繫乘之馳去頃刻己杳 
　　嗟乎少年君果何許人也仗義疎財胞與爲懷其天地間之豪俠歟其山水間之逸士歟吾不得而知之矣 
 
 
