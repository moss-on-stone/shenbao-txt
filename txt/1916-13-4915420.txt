# 1916 - 13 - 4915420

 

Page 1

 
 
   
 
 

Page 2

 
 
時評 
[爲帝制之説者（冷）]  
　　爲帝制之説者其最扼要之一語日選舉總統國中必起紛擾也雖然苟不改革國體者今日尙未至選舉總統期也奈何今日即起紛擾耶 
　　如以爲今日爲不紛擾者雲南之事何事也廣東之事何事也即近而徵諸上海殺人屢見起事屢聞戒嚴令屢下其謂不紛擾不得也 
　　帝制派每謂改帝制後將一勞而永逸也由今以觀恐永勞而不一逸矣 
[命令]  
　　一月十日政事堂奉策令許造時給予四等嘉禾章此令又令王瑞延給予四等文虎章此令 
又令烏爾圖那蘇圖著晉封貝子此令 
又令任命伍祥楨爲川南鎭守使此令 
　　又令據江蘇巡按使齊耀琳電奏江蘇金陵道道尹胡嗣瑗因病詳請辭職胡嗣瑗准免本職此令 
又令任命兪紀琦爲江蘇金陵道道尹此令 
又令胡嗣瑗着　調京交内務部酌量任用此令 
又令任命楊家全爲京師税務監督此令 
又令任命趙禪爲松滬護軍使署參謀長此令 
　　又令國務卿奏司務所僉事潘宗瑞勤勞卓著請予進官等語潘宗瑞著授爲少大夫此令 
　　又令陸軍部奏請將闞宗驤授爲陸軍二等軍法正應照准此令 
　　一月十日政事堂奉申令前署貴州巡按使戴戡潛往雲南勾結煽亂着奪去二等嘉禾章聽候查辦此令 
　　又令據都肅政史莊蕴寛肅政史王瑚夏壽康蔡寳善周登　徐承錦夏寅官桑超南江紹杰李映庚雲書方貞孟錫珏傅傳湘麥秩嚴奏稱國體業經確定雲南一省突然反抗蔡鍔旣首先署名主張君憲唐繼堯任可澄又皆國民代表大會監督選舉之人若果民意未洽即不應贊成於先至於國體旣更豈容反對於後揣其用意直欲以一隅而牽大局以内亂而及外患不至於淪亡不止此次狡然思逞之謀純在少數暴徒於人民無與宜誥誡統兵大員於所過之處秋毫無犯　宋曹彬爲法王全斌爲戒等語所陳甚當溯自辛亥改革以來好亂之徒專徇私利罔顧公德於人民生命財產曾不稍惜現在大局粗定方冀休養生息民困可紓乃蔡鍔等反覆無常稱兵肇亂前據參政院代行立法院曁各省將吏先後奏請聲罪致討初尙疑其另有别項情節未肯輕易用兵嗣據各路探報知其種種舉動無非謀叛國家甘爲戎首滇省人民絶無叛志軍士亦多知大義坐受威脅無可如何予愛惜軍民極不願遽興師旅然各省人民將吏以該逆等違反民意任意誣衊同深義憤僉以討罪爲請國法具在予何敢置之不顧前已派虎威將軍曹錕督率各師扼要進紥聽候調用並經宣示罪在倡亂數人其餘但能悔悟均免追究滇省人民尤應妥爲撫恤著各路統兵大員按照該都肅政史等所陳嚴申紀律安集流亡寛宥脅從保全良善用副予軫念邊疆弔民伐罪之至意此令 
　　一月十一日政事堂奉策令陳明運着開復陸軍中將原官並賞還勳章此令 
又令夏詒霆特晉爲上大夫此令 
　　又令杜嚴張　春程恩培均授爲上大夫周蘭田授爲中大夫此令 
　　又令河南巡按使田文烈奏請任命朱培根爲遂平縣知事王桂壽爲武涉縣知事陳應泰試署獲嘉縣知事周鳳羲試署寗陵縣知事曹瀛試署睢縣知事汪繼祖試署西華縣知事黎德芬試署方城縣知事王懷瑜試署汝南縣知事孫壽臣試署上蔡縣知事楊承孝試署確山縣知事桂林試署固始縣縣知事李景晟試署孟津縣知事戚渠淸試署靈寳縣知事查庶試署汲縣知事吕相曾試署沁陽縣知事應照准此令 
[專電]  
　　北京電登極日期確定爲下月六九兩日 
　　北京電聞外部近爲某項問題訪問某某等國公使甚忙日内將開重要會議政事堂昨電促朱家寳來京列席 
　　北京電政府現著手脩皇室典範已聘伊克坦溥倫寳熙毓朗爲顧問 
　　北京電政府又議發行本年内國公債一千萬元仿三四年成案辦理 
　　北京電哈埠丹國僑商頗多已添設丹領事 
　　北京電督辦菸酒事務署將派王荃本爲坐辦 
　　北京電南滿鐵道會社日副總裁將視察金嶺鎭鐵礦 
　　北京電參政院昨議國税徵收法案二讀 
　　北京電阮忠樞至徐州後隨又赴寧與馮國璋接洽昨已回京 
　　北京電溥倫因熱心帝政可望封王 
　　北京電孫寳琦雖已回任聞仍有退志 
　　北京電楊家淦得補崇文門税務監督因楊係周玉山之甥 
　　北京電袁思亮請假銓叙局長由易實甫暫代 
　　北京電中國銀行年終奬百萬元之鉅 
　　北京電政府擬派員勸慰各處華僑勿爲黨人所惑 
[特約路透電]  
　　廣州電廣東至雲南之匯兑已暫時不通此間尙無官兵派往雲南警察奉命拘捕談論滇事之人黨人在惠州周圍各縣起事當道已派援軍前往沙面已戒備一切且築造臨時之防禦物華人現紛紛赴港此間表面上尙稱安靜學校因學生日少已提前放假白鴿票已由某某承辦年繳捐洋四十萬元地方紳士抗議無效 
（十二日） 
　　北京電政府接廣州電據稱官兵在惠州東面擊敗黨人六千龍將軍之兵連勝四次刻正追擊此次起事之人大約係地方盜匪乘機竊發政府接雲南消息謂該處黨魁愈覺不安（十二日） 
　　貴陽電黔省當道稱黔省未曾宣告獨立軍隊由貴陽出發者係往四川湘南邊界軍事當道刻由貴陽各學校招集學生以編練學生軍糧食等價皆飛漲因謠言繁興之故貴陽及全省皆安靖（十二日） 
　　張家口電陝西土匪占據薩拉齊該處有瑞典敎會地方官請該處敎士聚居包頭以便保護（十二日） 
[譯電]  
　　北京電英文京報謂各國提前承認帝制一事若不能商妥則袁總統之登帝位或將不事鋪張與前改元相同俟滇省平靜後再行加冕禮（十二日） 
　　北京電華報載稱北京政府現與日本三井公司商訂實業借欵洋二十兆元周自齊寓日時將協助辦成此舉（十二日） 
　　北京電農部復聘英國林業專家裴登君協助振興全國林業（十一日） 
[戰電（英人路透電）]  
　　倫敦電奥公報謂奥軍已占據洛夫成山是山一方面控制加太洛一方面控制西汀其（十一日） 
　　巴黎電孟國公報云里泊拉資現正在惡戰中孟軍屢奪敵軍陣地而屢失之但卒堅守未退孟軍損失頗大敵軍損失亦衆敵軍激戰後佔據土里雅克孟軍退至萊斯尼柴河左岸奥軍向伊泊克魯哥伏猛攻處處失利奥軍猛轟洛夫成山及波琪狄加木洛砲台與排砲且有巡艦與戰（十日） 
　　倫敦電孟國公報謂伊貝克陣線之戰事敵軍雖屢攻屢敗死亡甚衆但仍奮力進撲孟軍已棄比拉恩奥軍在羅哥羅及摩加伐資取攻勢未得利但奥軍奪回土里亞克後孟軍已退至里姆河左岸奥軍猛攻洛夫成山數日藉兵艦及 
加太洛砲臺之砲爲掩護奥軍復施放煤氣逼走孟軍進　克及拉斯太資兩軍今仍在交戰（十一日） 
　　羅馬電塞軍在愛爾巴桑擊敗布軍現紥營於奪獲之陣地（十日） 
　　巴黎電公報紀加里波里撤兵事謂法軍戰品均經携走惟毁海戰砲六尊此炮在英公報所云毁砲十七尊之内土軍僅於九日晨間四時開砲轟擊維時聯軍均已登船矣（十日） 
　　雅典電協約國於食物運入希臘一事已允讓步希人甚爲欣慰瑪爾太島所拘留之希臘船隻可望釋放（十一日） 
　　巴黎電今日下午公報云香巴業傳來消息徵實法軍砲隊戰壕防務及回攻後使敵軍三師團（四萬八千人）之重要攻擊歸於失敗之説法軍昨夜回攻及以炸彈交戰後逐走瞭望營之德兵僅餘一小部分仍在敵手但亦岌岌可危法軍砲火曾加重創於敵（十一日） 
　　巴黎電今晚公報謂里白柯爾境有德國偵察兵一大隊爲法軍殲其什九法砲隊重損萊姆東北防禦工程香巴業及亞貢有砲隊戰事（十一日） 
　　巴黎電英法陸軍飛行家每月開會一次今已改爲協約國飛行大會俄國飛行家代表若干人已抵巴黎（十日） 
　　倫敦電洛伊特駐馬太經理報稍英國貨船哇蘭美克法蘭號（四八二三噸）於十二月三十日被沉大副二副總機師及第二第四第五機師又水夫十八人遇救今日在瑪爾太登岸尙有水夫十三人死於艇中（十一日） 
　　倫敦電印度事務大臣張伯倫今日在下議院稱美索波太米亞氣候不佳受傷兵士又須由水道載回故愛爾梅將軍仍止於希克薩德敵軍刻駐於克特東面六英里該　爲湯興特將軍起初大戰之地（十一日） 
　　倫敦電首相愛士葵今日在下議院宣稱閣員辭職者一經允許自當即行通告議院首相又謂目下未便討論哈米爾登將軍之報告且未便質問達達纳爾戰情（十日） 
　　倫敦電工黨議員安特森擬於十二日提議反對軍役議案由自由黨議員斯米土贊助之據官中宣稱工黨已應首相之請於今日與首相討論該議案中數事工黨閣員亦暫止辭職（十一日） 
　　倫敦電賴特芒君今日在下議院宣稱國民黨不復反對强迫軍役議案（十一日） 
　　倫敦電今日下議院議員休英斯提出决議案如下政府爲加增戰爭中協約國威力起見應即與殖民地商榷俾可由殖民地之扶助以使全帝國財力得與諸協約國協同進行制敵之政策商部大臣任錫門演説謂帝國如撙節財力較諸德國更能持久則德國將受一不可收拾之禍患殖民地今旣决定自行設法加增税項提倡實業吾人必不可復存帝國境内自由貿易之念至於協約國關税同盟之説余亦以爲不能實行但政府已準備佈置一切以期得勝利之戰局帝國元氣素充恢復當可較他國爲速故英國將來必須扶助其協約國他日締結和約後吾人必使德國此後永不能與其鄰國作經濟上之戰爭今英國對於德國於戰前享受專制之商業已着手發達務使德 
 
 
 

Page 3

 
 
國不能復享專利於後任錫門氏又力言調查商情與商業敎育及擴充商務諸法急須整頓之必要並謂商部於某某事件必須得殖民地之協助殖民地以其全屬供給祖國其贊助之熱心實爲罕有至於航業一事凡吾商船所未享受之權利則不能給予也云云休英斯氏之提議案旋由全院一致通過（十一日） 
[東方通信社電（日本人組織]  
　　北京電據聞法國官憲鑒於雲南之現狀聲稱假令他國承認中國之帝制法國亦决不承認（十二日） 
　　北京電北京政府當局决定非俟赴日特使周自齊氏出使回國之後不即行即位式 
（十二日） 
　　東京電周特使之來日本同時開始運動承認中國帝制一部人士已有凖備似甚確實無論到底不能成功且今非難此等運動者之聲非常之高日本政府亦决不即承認帝制而對於現在勃起之南方動亂尤深加注意若以利益問題以動日本則袁總統必更招大失敗此有　者所深信云（十二日） 
　　北京電中國政府以崇文門諸税收入爲擔保向天津瑞記洋行借欵二百萬元惟交涉不能成立（十二日） 
　　濟南電山東靳將軍於十日招待當地各方面之有力者席間言及雲南事謂該省財政困難軍器缺乏且無外省響應故其鎭定期當不遠　至我山東之治安總須官民一致協力保衛云云（十二日） 
　　東京電俄國密海也魯大公於今晨九時三十分安抵東京日皇御駕親臨車站迎接大隈首相以次陸海外務等國務大臣亦均隨駕出迎大公下車日皇即在月臺與其慇懃交換握手之禮並於停車場前行閲兵式旣畢由伏見宫親王陪同犬公同乘於數十萬市民歡呼聲中入霞關離宫小憇然後易服入宫覲謁日皇即於豐明殿接見旋並親陪午餐又日皇特贈大公以大勳位菊花大綬章其隨員亦各叙勳大公意殊滿足日俄兩國之親 
善上誠與一般人以未曾有之好印象云（十二日） 
　　東京電俄國大公之來日繼以特派大使者尙有英法美三國惟現交涉尙未確定（十二日） 
要聞一 
[瑞士軍官之觀戰譚]  
　　大陸報十一月十三日蘇里克消息云瑞士高級軍官某氏游歷東西陣地參觀德軍戰情歷數月之久今在此間語人曰英法兩國謂德國兵力已超過極點今漸入衰落時代此説殊不翔實余親蒞戰地目覩眞相敢謂今日德軍即不較一年前爲强然亦不較一年前爲弱國民　僅召集一部份而在國内從事操練之新兵尙有若干萬故德軍力竭之説去事實尙遠余甚願聯軍知此眞狀而籌所以自處之道也德兵舉動悉合規則軍紀肅然而國家亦篤念軍人愛護周至余在各陣地計已數月從未見一醉酒德兵大半兵士年在二十五歲至三十歲之間隊伍中參雜少數少年戰士其主要特色爲責任心服從性與忍耐力至於莊嚴沉靜知足三者則固德兵人人所同具者也德兵單人動作或較英法兵略形遲鈍然能隨機應變方寸不亂且勇往直前不失其個人之勇氣而外間爭謂德兵乏自動力聚衆則勇折單則怯此直妄言耳余見各國陸軍多矣所見下級士官未有如德國之佳者其人皆明白事理訓練有素爲長官所重視每遇困難事件須重經驗而不專重學理者長官輙召集下級士官共籌善法焉軍官率皆年逾三十之人平時中尉等級軍官今多擢升或死傷所存無幾故今日隊長副隊長等職皆以預備隊軍官充之此輩雖平日貴賤不同事業各異然今同處一軍患難相共於是階級之障碍蕩然無存不復有社會區别之見矣德國軍紀極嚴然兵士之服從乃基於其特性之責任心非出於畏懼如外間所言也德之兵卒與軍官互相警愛無異家人感情融治易收指臂之效英法等國之人常謂德兵乃一羣武裝之奴隸任人驅使使此言而果確也則德軍早可爲聯軍驅回萊因河東岸又安能在西境力戰至今耶 
[德軍戰壕中之化學發明品]  
　　德文新報曰歐洲各國工師學子自戰劇開幕以來竭力研究新奇之物以供急需而以我德所發明者最多除軍需品外即是與國計民生之物蓋今德國當四面楚歌之際民生日用外援旣絶不得不求之於自己之學識也茲得柏林通信德軍戰壕中又有化學發明品而爲民生所必需據稱柏林釀母工藝局年來所得民食應用之物品甚多茲有大學講師林德恩君又在該工藝局發明釀母一種曬乾時查其中含有脂肪百分之十八用此可按理論學製成多年所求不得之脂釀母　脂肪外　可得蛋白質容量百分之三此尤能增高其價値焉故論者名稱此爲迄今所發明最善之滋養品林德恩講師發明此物全賴其門弟子石勒呑塞格君在前敵援助之力石勒呑塞格君從軍東征臥身於波蘭之戰壕中一日見有乾㣲菌之鳥巢一拾而察之知該乾㣲菌中含有化學之化合品非尋常者可比逐郵寄柏林交其業師解此難題及經林德恩講師用顯㣲鏡考察之方知此乾㣲菌殘質之各細胞皆有油一滴可用之爲釀母原料於是乎林林恩講師遂循天然之路而先在化學實驗室製造帶脂肪之釀母今賴軍事協會之援助已告成功而吾人從此亦可得享受新脂肪釀母矣然其功不僅在今干戈擾攘之秋而將來平時脂肪實業亦恐將因此煥然一新也 
[日本兩要人之談話紀要]  
　　大隈▲澁澤（飄萍）前日東方通信社電述有日本首相大隈氏對於我國時局之言今接讀該國之國民新聞詳載大隈氏此項議論先叙日本國家與他國不同之性質次言憲政之進行而甚不滿意於在野黨之反對最後則言對於歐洲外交之成功與對我時局今後之如何布置謂世界之大戰方酣而鄰邦之中國忽欲實行帝制殆所謂火事盜的行動（即俗語趁火打刦之意）日本旣與以好意之警告歐洲列强之贊同固不待論即如美國者亦疑念釋然賞讚日本之對於中國爲挾義的行爲默認日本之一切舉動今日中國之時局以雲南爲中心南部一帶益形不穩雲南爲僻遠之地在法國勢力範圍日本之居民甚少將來有設置領事館之計畫目下則萬事皆依賴英國領事倘擾亂有波及於中國全土之傾嚮日本亦不必出動陸軍僅出動海軍之一部而已足凡關於保護日本僑民及歐美各國人之凖備皆已完全云云 
　　記者按上之所言頗爲平穩於法螺之中尙鮮驕暴之氣亦可見中日外交稍有推移之一斑也然近日反對黨機關報（如中央新聞）則連篇累牘詰責在隈氏之所謂監視實等於袖手旁觀議會將開會矣當又有一番大熱鬧也 
　　日本有名之澁澤男爵實業家而兼營政治之生活者也赴美之行實負有解釋美日疑團增進兩國國民與政府間睦誼之任務現已於四日上午返國頗有成效舉國報紙及各團體皆歡迎之其對於國人之談話如桑港舊金山）博覽會與美日之關係及加州排日問題之解釋且言與美國大統領會見促膝交談於事務所就美日親善一層　表示充分努力之意其談話之關於我國者則言歷訪美國諸要人名士談論今次世界戰亂之結果與美國實業界以一大機會伸其驥足於中國因是於美日利害關係上難免衝突之虞以利害爭奪損兩國親交甚爲非計宜及今講豫防善後之策美之人士頗以爲然云云 
　　上之所述與將來日本及美國對我政策頗有關係但利害衝突是否可以豫防亦疑問也 
遠生遺言 
[游美隨紀第九信（六）（遠生）]  
　　十一月二十二日入美境時之光景綜之華人坐頭等艙而得享受之利益（一）不受醫生嚴重之檢視（二）雖到移民局而可不驗錢包（三）其與中國日本及他國人之三等艙客之赴移民局者則同然移民官對於余等顏色尙頗有加殆亦以頭等客之故以和婉之顏色行嚴重之法律令人如履秋霜於春日之中則文明之效驗也 
　　最近舊金山方出一移民官偷漏華人案至煩勞動部次長特别赴埠查辦且查檢極重已有多疑者被拘余在此埠（舍路）所須報達者尙多行促不及一一俟到金山後續達惟有兩事須附記於此者（一）舍路埠最先華人本聞有萬五千人而今僅三千幾百日見減少而日人則比較日益加多（二）則此書記陳麒君及領事阮君等本皆此間巨商並欽其親切誠　平民之風殆内地所千不獲一未始非風氣之效余以域多利一普通介紹而陳君特特往返飲食舟車一切代勞至爲余代整行李眞可謂盡其保護國人之天職者此等　職之人余敢重言聲明國内之官僚殆萬不獲一也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京塵中之滇事各面觀]  
　　草擬誓師之文章自來命將出師循例多有誓師辭以作士氣此次滇省事件已勢在必須用兵則誓師辭之一篇文章亦似不可少昨元首爲此問題特交飭統率辦事處擬稿聞秉筆者爲廳長張士鈺及參謀次長唐執夫兩君脱稿後尙須經過軍事會議一次始能陳請鑒核以昭愼重當局意旨須立意正大措詞明顯不外敉亂安民等冠冕堂皇之語聞將來並不明布祇分交曹虎威將軍及川黔桂各將軍等轉諭前敵各軍隊因係對内一部分之事並無公布之必要云 
　　張劉改任之所聞雲南宣佈獨立後十二月二十九日中央即有明令特任張子貞代督雲南軍務劉祖武代雲南巡按使此兩人本爲雲南第一第二兩師師長其受令與否於雲南問題甚有關係旬日前寂寂無所聞近一星期中北京報紙或雲張劉已有電受職或云張劉已有電辭職均謂由某處轉電茲據探訪非張劉之或受或辭實政府最近方有改派之議緣命令宣佈後現已經旬而道路阻隔電報不通中央迄未接到張劉之覆電故府中昨曾密議有改任第三師師長虎威將軍曹錕充任雲南將軍兼任巡按使之説未悉已否確定 
　　對付黔省之政策初八日陸國務卿楊左丞朱啓鈐梁士詒等上午特奉召埀詢要政經半點除鐘據聞爲參政院已將龍建章呈請帝制第二次另行由國民代表解决問題對於政府提出諮詢案具覆不認是以召詢一切以便籌定對付政策刻已决定即依據該院不認之理由爲拒絶之方針是日政府發出各處密電甚多計駐美夏公使駐英施公使駐俄劉公使駐法胡公使各一道江蘇馮國璋奉天段芝貴徐州張勳湖北王占元甘肅張廣建廣西陸榮廷各上將軍各一道均由楊杏城督拍聞大致均不外關於龍建章電請帝制重付解决之事 
　　鄰滇各省之關係自雲南問題發生統率辦事處迭開軍事會議討論進軍滇省事宜業已議定進行辦法密電各將軍都統及各統兵大員遵照辦理文中係首以防守附近滇省之黔桂粤蜀等省爲主各地防守旣固然後分兵四出前進此其内容之槪要也該處諸高級軍官及各項人員等於昨星期日（九日）仍照常入値是日上午十時餘曾開臨時會議一次會議畢旋將所議之件密陳大元帥所議爲現接川陝兩省陳陸兩將軍會電密陳事件當於議陳後即密電分致該兩將軍飭即遵行 
　　桂軍行動之追詢探聞廣西將軍陸榮廷昨致政府一電關於軍人行動一事政府非常注意同日曾以克字新密碼電致陸追詢該電是否親拍抑或黨人藉端擾惑據實明白回覆茲聞初八日黎明六鐘餘陸將軍即有覆電略謂對於帝制極端贊同并渴望速登大位云云是亦可以注意之一端也 
　　密電各省之槪要昨（八日）早辦公後由某某内史繕擬密電底稿多件分别通飭廣西貴州四川湖南浙江江蘇福建江西廣東新疆安徽及徐州各將軍巡按使等查照聞各處電文均不相同並非普通電令内容極關重要大略係指示敉平滇事之政策及各該處之防務問題並另有關於國際上國體上關係之指示至電文不同者係爲各省情勢互異必須分别指示以期詳細次日上午居仁堂又召陸國務卿與商要政頗久據聞係擬特派直蘇鄂湘川桂陝等省將軍巡按使參預征滇軍政之問題聞已定議日内即有密令特别委任 
　　軍事機關之特設陸海軍大元帥議在豐澤園特設臨時軍務處專辦關於用兵雲南之軍政外交各事宜聞九日上午政事堂統率辦事處已將預擬組織法及請派各員分任職務等情陳核當蒙照准並奉批定十日上午八時正式成立並聞大元帥定届時親臨舉行開幕禮並召集大會議宣示特設該處之令及辦事之言旨又據該處人員云滇中交通阻碍恐非即時所能戡定擬陳請設立軍務局以重軍要所擬草案之大略局址即附設於統率辦事處性質爲非正式的臨時機關職任爲掌管往返密電參預密要軍機籌畫單餉轉運軍需職員即以統率處及參謀陸海軍財政等部人員組織之不日即將正式陳請矣 
　　平滇軍餉之籌畫滇省旣已用兵各省軍隊　須重視統率辦事處於初八日曾奉交諭略以除在征討之軍隊一律加餉外其未出征者亦加餉若干并頒給奬牌各一枚以資鼓勵惟在財政一方面言近日中央政府籌畫軍餉亦頗費躊躇財政部以當此時機財政困難各事須待欵而行而軍餉又無可商酌之餘地因此一時籌議不定近聞有人獻議擬將各官俸照民國二年辦法無論特任簡任薦任委任各員每月槪給薪俸六十元通盤籌算每年中央支出可省三百餘萬元以此儉省之欵爲協助平滇軍餉之用聞已蒙財政部採擇大約俟下月可見實施矣 
　　宣撫政策之兼用滇省問題發生後雖已命將出師然聞政府之意仍擬兼用宣撫政策以期迅速平定前日晚間曾特召李經羲朱桂莘總長及公府顧問新參政李鴻祥君入内特開密議良久籌議對於滇事之和平消敉政策將令李經羲李鴻祥兩君於次日再行發出個人名義之警勸長電爲最懇切之忠告並聞李經羲氏不日將出京其所銜何項使命則未詳也 
[政潮中之國體與外交]  
　　承認問題與歐戰關係列强承認問題爲目下最重要之事其問有無困難尙未得悉以政府日來秘密情形觀之似其中尤費討論者實在歐戰關係倘歐戰在各國未一律正式承認中國帝制以前宣告和解中國對於和議會議之地位應用何項手續爲圓滿此誠一緊要關鍵政府亦輒以此事爲困難初八日陸國務卿等曾密議良久擬將未來困難之處分交各要人徵集辦法 
　　雲南問題與外交關係初八日駐日公使陸宗輿又令有極長密要電來京覆陳日本政府對華政策及某項機密事件譯閲後即令交陸國務卿閲看並聞元首接閲該電後頗有喜色未稔其間所陳者究係何事至關於滇省問題之中法交涉現仍在秘密接洽磋商之中昨外交次長曹汝霖曾將第三第四兩次與駐京法公使康悌氐會晤提商情形繕陳經元首詳核旋以某項問題頗有極費斡旋情狀乃於初八日將該件封交外交當局切實討論免生枝節次日陸國務卿於午前電諭外交部飭將某項通告駐京各國公使非正式之公文等一律備齊封送政事堂並有即日下午往訪各國公使等語其内容係爲關於雲南問題應再行照覆有約各國之事項並另有事關内政稍涉外交之某問題亦須面與各公使磋商 
　　民國政務與特别意見陸國務卿於九日午前交諭機要法制銓叙主計各局長並參議廳各參議各部院長官及税務處又另知照内史監定十日午前十時在海晏堂關政務會議聞爲前諭交内史監編訂分交各部院核覆預備將來登極時提交代行立法院宣告民國四年中經過各項政務之報告書現經各機關先後呈覆政事堂是以特開聯合會議審議各部院簽註原書修正各事以便定稿預備陳請宣布是日上午元首於辦公後亦召集陸相國等各要人開特别密議所議者係爲二次討論正式即位之期限與手續聞其中因對内對外之種種關係故尙有游移之處擬除徵集某某等將軍與某某巡按使之特别意見外再行特開會議一次始能有正式之解决 
[滇省之農利]  
　　滇省自鶯粟禁種後生計日蹙農產物中爲棉利最厚年來極力督種產額漸增但以未能紡紗爲一大阻力洋紗輸入歲約七八百萬元漏巵甚巨前曾提議創設紗廠卒以籌欵不力遲至今日尙未成立後復會議略訪儲蓄票辦法擬由本省發行一種紗廠奬勵票總額九萬張爲銀九十萬分三次發行抽籤給奬不中奬者本金悉充紗廠股本換給股票曾將發行章程分咨農商財政兩部在案正在妥籌進行間適農財兩部咨來發行實業債劵條例查實業債劵性質與紗廠奬勵票相同興辦紗廠亦載在實業條例之中若滇票與實業債劵並行似嫌重複作罷滇省紗廠一時難得大宗的欵可資開辦乃復懇請中央俯念滇民困苦如有奬實業債劵能於一二月發行將來得債額金儘先劃撥銀七八十萬元作爲雲南紗廠之資最爲妥善倘碍難撥濟亦惟有祈中央特許雲南發行紗廠奬勵票並將前咨部發行章程略予變通改爲每次發行十萬張票額金五十萬元以所得票額金百分之二十零給奬餘作紗廠股本暫以發行二次爲限庶推行無碍廠本易集紡紗旣興棉以暢銷農民獲利鶯粟不禁自絶利一廠容多數貧民盜源不遏自絶利二每年漏巵數百萬元漸可抵制利三人民同沾紗廠利益藉以倡導其他工業利四有此四利勢不能不從速興辦此項電咨亦已到農商財政兩部尙未得覆現在滇已宣布獨立或謂此事决計將自由進行或謂擬暫時擱置未知究竟如何也 
[黨人密布大連之消息]  
　　自滇事發生後紛傳海外黨人分遣黨中要人回國以冀運動軍警乘間起事茲據吉長日報載公署消息謂近接偵探報告大連地方近日到有黨人甚多最著名者有何某周某等擬即潛赴長春等埠招集胡匪藉端擾亂連日又有乘日輪來埠者聞其密謀先派人到安東凰城並擬從海面到莊復一帶查探等情當即飛電安東鎭守使特别嚴防並密令各知事妥爲防範以保治安並謂奉省軍警兩界巡查極嚴如遇有形跡可疑之徒無不立加傳詢黨人自無託足之處所懼者沿鐵道用地甚廣係爲我軍警礶力不及之所擬請友邦軍警各界一體維持云云 
[奉天整頓地方收入譚]  
　　奉天財政廳長以本省各縣地方收入項下應將百分中之二十解歸省庫各屬按月報解者甚屬寥寥且以地方入欵專供警學各項之用應需學欵警餉各若干按年可收若干如何支配省中無從稽核當經訂定整頓章程八條擬令各縣編造地方入欵計算書地方支出預算書先行造送嗣後按月將出入兩欵造具淸册並編對照表送廳查核而以每月所收入之二十分定於下月十五前報解到廳此外即將各縣收捐人員造具履歷送核而其責任仍歸縣知事擔負詳經省公署飭令各縣遵照辦理詎料桓仁縣接到飭文後詳查收捐處歷年所收欵 
項計被總董挪用者竟至一萬三千餘元而各警區借領之欵亦達三萬八千餘元張廳長得此報告大爲震怒當即批令撤查押追一面通令各知事如有劣紳痞董把持地方入欵情事應即由縣詳請照法懲辦倘敢扶同徇隱定將該知事提付懲戒云云按地方收入本係從前自治人員辦理前年撤銷自治之後名雖歸併於縣公署中其實收捐處經理之員半係地方紳董地與知事狼狽爲奸收入支出總無確數之可查自應竭力整頓以淸理地方收入爲根本俾於得有確數之後再將學務等力爲推廣也 
[新年中之湘財政]  
　　鑛租問題湘省鑛產最富其官辦之鑛近來亦頗達省城設有官鑛經理處及堆棧省外各屬設有分處八處向例於年終結算一次以覘餘利之多少現由官鑛經理處經理鄧振璣將四年度官鑛餘利統計造具表册呈報省長轉咨農商財政兩部查核所有餘利數目如下（一）常寗分處（即水口山）餘利十五萬五千四百餘元（二）江華分處餘利三十八萬七千二百餘元（三）平江分處餘利三十五萬九千餘元（四）漠坪分處餘利四十九萬八千七百餘元（五）桃源分處餘利十六萬三千餘元（六）桂楊分處餘利十七萬九千四百元（七）安化分處餘利三十九萬五千八百元（八）沅江分處尙在籌開期内故無餘利以上各處餘利計二百一十餘萬元 
　　預算問題本年度湘省財政收支預算總册早經嚴財政廳長造報沈使查核計收入項下爲八百九十六萬元支出項下爲一千一百零五萬元收支兩抵應虧欵二百餘萬元蓋因協欵賠欵俱已加擔雖賦税改徵銀元收入加多然僅敷湘中虧累（湘中歷年俱虧三四萬）毫無盈餘故本年度之虧欵純係中央責擔加重之所致云云沈使據報後當以此項虧欵亟應撙節彌補以符財政年度而重預算遂召集熟悉湘中財政人員開特别財政會議列席者爲財政廳嚴廳長湘江道張道尹政務廳林廳長湖南銀行吳監理官及使署科長科員費堯勳殷安華張仕鋆唐人寅陳懋咸朱運昌等再三討論聞議定彌補辦法計分二項即各機關政費撙節年可得六十萬元新辦與提抽各屬雜捐可得洋一百六十萬元總共可得二百二十萬元足資彌補其兩項内容如下（甲）政費一各機關辦公雜費一律裁減一半二官制規定以外職員酌量裁去三分之二三在一百元以上之俸給一律酌減（乙）新税一興辦商埠防捐二各縣田賦附加税提二成歸省三加收　鑛竹木税四省城興辦中人捐以上彌補辦法其進行程序亦分二項規定如下（甲）政費内裁減各項限於一月十五號前實行辦竣（乙）税務項下二三兩項定於三月一號起實行 
　　新税問題湘省辦理各項新税極爲認眞收數亦頗暢旺最近進行之程序（一）關於整理者如嚴廳長以新税種類甚繁收數未能一致有及額者有逾額者有不及額者四年度現經終結亟應澈底調查特製定某局或某機關經徵新税年表於日昨飭發各徵收印委依式塡報又以印花税一種自部派高委員檢查後銷售已旺然僅及已被檢查區域其餘各縣地方仍多觀望特乘舊曆臘底商民賬務結束之際由廳遴委專員分赴各縣檢查所需俸給旅費即在此税應提公費項下關支已經具詳使署候批實行（二）關於督促者如現行之所得税係定本月開辦廳長自奉部頒條例後對於應納此税之官吏商民早爲調查接洽費去幾許手續現以事屬創始恐經徵者敷衍了事爰於日昨分别函飭各機關敦促切實辦理（一）關於將來者如奉部飭試辦婚契遺產房屋三税並著將究能認解若干先行詳復故廳長　　徵榷科長妥爲籌備以憑估定報部總之搜括之策愈籌愈多愈行愈嚴徒苦湘民而已矣 
[川滇會剿天鵬寨之要電]  
　　四川雲南交界天鵬寨之匪向爲兩省所難治因彼剿此竄此剿彼竄無從捉摸也此次川省大舉淸鄉陳支隊長特電請滇省軍隊會同剿辦茲將陳支隊長報告偕同滇軍剿匪情形電文三則錄下 
　　第一電瀘縣司令官鑒支隊長庚日赴邊督剿已於魚電呈報灰日抵天堂壩　追剿隊劉營長報稱已函約鄧營長錫庚率兵一連駐紅山頂堵剿滇軍連長胡岳率兵一連分堵文昌閣花龍溝十連長吳炳卿分堵關口白垇嶺并令第六連長鄭襄成扼堵尙椽坪營長率兵三連凖於眞日繞馬家壩黃連壩分道進剿等情當分令各軍嚴密防剿支隊長眞日率機關槍連由一灣向蕭家灣督剿在途獲匪六名正法四名餘二名尙幼留作眼線文日夜抵威信司據劉營稱眞日進剿彭家林喇叭灣花龍溝胡枝溝天鵬寨一帶斃匪六十餘傷匪甚衆焚匪巢七處救出被拉民十餘人生擒要匪五名奪獲九子槍一枝毛瑟槍八枝子彈百餘發雜械二十餘件我軍負傷兵一名又據鄧營稱眞日午後有匪百餘竄入八字山督隊往剿斃匪十餘傷匪多名生擒一名獲鎗十餘件等情覆查無異除仍飭劉營繼續搜剿鄧營返防外謹先電聞詳情續報支隊長陳禮門叩元印 
　　第二電將軍瀘州司令官督察官四旅旅長鈞鑒截剿龍山及神燈寺股匪情形業於寒日呈報删日據王營長報稱元日午後二時奉令督率官兵追剿龍山股匪後即據偵探報稱前方軍警團追剿股匪約百餘人已至鷄爪山旋據團總曾大川報亦相同營長即率隊兜剿至鷄爪山對山炭廠地方復據各團報稱始悉四連連長邱瑞生由小洞垇追至古宋警備隊長徐鐘靈由萬壽場追至彼時在酣戰中營長即分兵由三路進攻幸官兵不顧性命奮勇直前當斃匪二十餘名奪獲快槍一枝我軍囚連號兵余蔭生受傷團丁陣亡一名負傷直攻至黃昏遂紛紛遣散我軍正搜捕間忽岩後突來一人自稱昭王矛子的管事趙占雲王矛子派來投誠願團長處繳械的當即拿獲拘營現正搜剿中旋據邱連報稱亦同前情等情據此支隊長當即飭王營長邱連長陳連長一面准其繳械一面仍繼續搜剿勿使漏網支隊長陳禮門叩删 
　　第三電將軍瀘縣司令官督察官四旅旅長鈞鑒删電諒呈鈞鑒銑日據四連邱連長報稱寒日在土地坎遇匪數十名激戰多時斃匪數名生擒二名奪雙筒快鎗一支匪向大洞場方面竄逃連長星夜馳回鄢家開方面追剿等情當飭該連繼續追擊并飭各營連協剿外謹先電聞支隊長陳禮門叩銑印 
地方通信 
[蘇州]  
　　花炮作火警餘聞閶門外山塘新民橋花砲作失愼已誌昨報茲悉是役殃及鄰居兩家燒去房屋二十餘幢焚斃一人傷三人當由該處鄰居將受傷者送往醫院醫治不知能保全性命否又昨日午後閶門外上津橋義慈巷張姓草屋不戒於火焚去數間經城廂救火聯合會警　消防隊等竭力撲息 
　　飭查警官　毆案前日警廳科長謝藍田沙祖蔭等在閶門外某旅館　　一節已誌報端刻聞此事發生後由崔警廳長詳 
 
 
 

Page 7

 
 
報道尹分别撤差昨經殷道尹申詳省署一面委吳縣知事就近查辦 
　　舊道署業已標賣蘇州貨物税總所設在宋仙洲巷舊糧道署内茲因該署經官產處標賣成交限期交屋收欵故蘇錫官產處趙處長於昨日函請貨物税所長葉增濤另擇新屋遷往辦公以便交卸道署房屋早日收欵解省 
[鎭江]  
　　知事條陳學務丹徒縣章知事對於地方學務頗爲注意前曾上省憲意見書條陳辦法六則（一）按照學額支配師範經費（二）歸併單級合級高等小學（三）改組國民學校（四附設商業班於高小學校（五）組織敎育物產　（六）實行徵收學費規定免費生額數茲悉此項辦法已經省憲批准施行矣 
　　警佐添派密探鎭江警察局王勁臣警佐曾充鎭埠各差鎭埠情形頗爲熟悉此次來鎭視事後對於局内外特加整頓届茲冬防吃緊之際除通咨各區加意梭巡外復添派密探多人以補各區不及該探士均由各區長員保充諳練警學之巡警升任云 
　　游勇搜劫村莊鎭屬揚中縣各村莊近來盜案迭出前晚有路過游勇口操北音者二十餘名各執鎗械將新莊六家搜擄殆盡並擊傷事主三人刻已由各事主報官勘驗矣 
　　客商催收欵項南北商賈前因滬瀆不靖相率收盤他去嗣見安堵如常復紛紛來鎭照常貿易詎又聞雲南獨立之耗各商賈遂各催收欵項較前緊急其表面上之託詞謂轉瞬年關急欲返里度歲實則均含有去志藉此收莊停止運貨刻下揆度商情舊曆年底尙可支持來春恐更爲難也 
[南京]  
　　丹徒新添承審員丹徒縣承審員本祇一席由李某充任視事年餘尙無物議茲該縣以管轄司法範圍雖小然京江爲通商巨埠華洋事務繁雜承審一員不勝其忙特詳請齊使設法增派承審員參辦各案齊使以該縣所詳屬實當飭高等廳查照委派日昨高等廳委定劉紹基前往丹徒　任承審聞劉紹基號偉農係兩江法政畢業曾任句容揚州各縣推檢於司法頗爲熟習云 
　　福建派員購軍馬福建護軍使因防守軍隊缺乏馬匹委派副官毫永生前赴張家口購辦軍馬五十五匹雖持有護照恐際此滇警未已之時或有中途留難情事特詳經陸軍部咨飭齊巡按使轉知各機關遇有此項馬匹經過境内驗明烙印立時放行 
　　興化請欵遣饑民淮徐海等饑民因江北浦口瓜州兩處口門已有軍隊截堵不准渡江南行故日來紛紛均往興化鹽城等縣境内沿門托　雖未擾害然該邑居民因之不安深慮饑民聚衆搶刧昨日該兩縣知事詳請齊使撥欵資遣以安閶閣 
　　蘇屬核准減忙漕本年夏間蘇屬濱江沿海各縣因風雨爲災秋收歉薄迭經齊巡按使據情禀部核准將忙漕普照二成八釐減徵辦理昨飭滬海周道尹蘇常殷道尹轉行所屬各縣知事一體遵照并飭殷道尹委員前往各縣驗收興修各處海塘工程有無草率情事查明詳候核奪 
[杭州]  
　　杭紹路線之鐵橋工程浙西江墅路線與浙東甬曹路線遲遲未能通軌蓋因一方面爲錢塘江所阻一方面爲曹娥江所阻以致中間各區叚幾開工而復輟現在曹娥江鐵橋上中下三橋墩一律用天汽箱建築完竣惟橋梁僅運到二支尙有一支在德國工廠因歐戰未已不便運華業由捷成洋行一再函電催促俟該橋運到即可通事至錢塘江海潮洵湧形勢險要不異黃河其橋址由洋工程司麥勞尼君組織測量隊沿江實測尙未測竣據可靠消息該橋工費過大擬仿下開之例先用輪渡以利交通 
　　販私鹽累及柴船本月十日有烏鎭農民程某等數人由烏鎭販賣硬柴用船載消海寗袁花等處乘便販得私鹽三百餘斤開驶至嘉屬運花橋（與硤鎭北市梢毗連）巧被硤石緝私鹽局巡船艙長丁某窺破即令尾追程某等見勢不佳當即將船泊岸而逸該巡船即將私鹽及船一併帶局聞除照章將私鹽充公外其船擬即變賣充賞 
[武昌]  
　　高督辦經營鑛業計畫鄂省官鑛督辦高松如刻在平湖門外丙地設立辦公機關連日關查各處鑛山已開未開及開而復停各項情形頗爲詳悉聞高以五金各鑛須待勘定苗脉採煉鑛砂試驗確有把握然後撥給官欵開採現查大冶陽新蒲圻嘉魚各縣煤鑛所在皆有綜計有三十餘處均擬分别派員實地勘查擇尤開採以供武漢各局廠社會之需要刻已向財政部商定派按士李某來鄂採勘五金各鑛擇有銅質者最先開採俾供造幣廠之用 
　　通緝梁耀斌同黨僧人鄂省前在孝感縣拿獲黨人解省其已正法之楊子俠供詞中有一和尙名甘棠者與梁耀斌同受劉英委任潛匿應山縣涂家河一帶充當支部所長代表聯絡同黨茲聞梁楊等在省伏法該僧已聞風逃竄故當道派軍警偵探往應緝拿未能獲案現已通飭各機關一體緝拿矣 
[廣東]  
　　當道擬借日債粤省庫欵支絀當道擬向香港某洋行借欵一百萬元因該行要求以全省釐金作抵故不果行日昨龍將軍張巡按龍鎭守與日本臺灣銀行行長會商擬借現欵六十萬元將全省烟税屠捐生牛皮捐作抵該欵限一年淸還聞日商已經允肯昨由各當道聯名電知北京　　交通兩部核辦一俟核准即將簽字實行 
　　優給議員川資廣東國民會議議員前經全省公民推舉馮英拔周廷勸鄭勳李兼善許炳榛陳鴻銓司徒頴梁志文馮相華等九人茲聞將來各議員晉京時所需川資旅費等項張使擬仿照從前臨時參議院議員辦法每人給以川資六百元云 
雜評一 
[機密要政（默）]  
　　今日中央諸要人之會議夜以繼日可謂忙矣電報應接不暇可謂多矣至問會議何事則無非對内對外對滇對帝制之密要問題問電報何事則無非某國某使某省某疆吏之重要報告與機密指示内容不能知但傳諸要人之態度忽嘉忽憂忽滿意忽困難忽得佳息忽得警報日凡幾變斯眞軍書旁午時代之景象而亦執政者宵衣旰食之秋也 
[官與戰費]  
　　帝制官所極力鼓吹者也籌安也請願也勸進也類皆由官僚首倡故帝制成而獲上賞意中事也乃因帝制成而雲南獨立之事起因雲南獨立而籌戰費之議起因籌戰費而減發官俸之説起是則因帝制而生之苦痛先及於官僚自身豈非官之所不料者耶 
　　或曰官旣熱心帝制則捐此俸給以與反對帝制者爭固甚樂輸或曰官旣因帝制而獲封爵授勳之榮區區俸給當非所靳然則籌戰費而先及於官亦可謂策之至善者矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[救濟禽獸之慈善團（望平）]  
　　吾國之慈善事業莫非爲人類而設慈善及於禽獸者固未之前聞也雖信佛者流有茹素之習有放生之舉然我棄人食我放人捕無益也旅滬西人獨久有一慈善團體其主義與佛家之慈悲不同故寗稱之曰人道主義惟其人道主義則爲禽獸而設耳 
　　旅滬西人久有野禽保種之議恐野禽之絶種也乃倡爲限期禁售之法租界之小菜場凡在野禽生殖期内均不得售至記者所謂之慈善團體則亦異是蓋彼則有機關有檢察而其會長則英國駐滬總領事富蘭澤君也會名譯　爲禁止虐待禽獸會董事十一人爲公共租界總巡麥高雲君字林西報總編輯格林君前公共租界總巡勃魯斯君白克君克明君等十一人其義務書記及會計則由温拿史屈脱君代理無論何人皆可爲會員惟每年須納會費洋二元以作會中經費 
　　會之宗旨并非主張茹素亦非反對殺戮蓋牛羊豕鷄鴨之供肴鐉及驢馬之供驅策固其本分獨於其未死以前加以虐待則殊屬不當該會主旨惟求減少其生前之苦痛而已去年（一九一五年）一年中發見虐待案共一百五十件茲記其數件以表示其性質（一）某甲以羣鷄置一小簍中擁擠不堪鷄甚窘苦會審公廨審實後罰洋三元助該會經費（二）馬夫某驅策一垂斃之跛馬審實後罰洋五元助該會經費馬則立斃之以免痛苦（三）某乙以水牛牽磨軋傷其頭仍驅使工作牛殊痛苦審實後罰洋八元牛送該會牛棚醫治醫費由某乙自認（四）馬夫某兩以跛馬駕車判罰十元助會費跛馬充公（五）某丁以繩縛羊頭牽過街市使受痛苦承審官戒勿再犯餘案亦大略相似該會仁愛之宗旨誠可佩也 
[交通行長遇害五誌]  
　　上海交通銀行行長張紹蓮於本月八號在法新租界被山東人劉玉順等開槍暗殺由法捕房越捕將劉拘獲解送法公堂訊供等情已迭誌前報昨日又由捕房派探將劉玉順續解法公堂經聶讞員會同法副領事德君升座正式刑庭覆訊聶君以張紹蓮一案前已訊明無須再訊當向劉問曰汝與謀害鄭鎭守使之王曉峯認識否劉供我於前淸光緒三十一年間在哈爾濱地方某俄人處爲侍者王在貼鄰某洋人家爲細崽故此相識分别後於今年某月間在途會過一面至謀害鄭鎭守使之事我並不預聞中西官判劉解送内地官廳照律懲辦 
　　又聞此案經法公廨預審後昨日（十二號）上午十時即由法捕房伤派探捕將劉押送至西門外方浜橋預由護軍使署派軍士四人偵探二人在彼處華界守候迎提到署禀奉楊護軍使諭飭嚴加看管聽候訊核按昨報標題（交通行長遇害三誌）三字廳改四字特爲校正 
[續誌民國路兇案]  
　　小東門外民國路前日出一暗殺案已據所聞略紀昨報茲由訪　報告請前日有袁姓在法租界小東門外途中與陸春山遇見認明陸係希圖暗殺某姓之人袁即上前扭住正在爭執之際爲捕查見拘入捕房乃爲時無多又有許德勝在民國路畔被形似偵探者四人上前拘拿許見勢不佳飛步逃入法租界洋行街五十九號門牌海味行内四人即追入行中從後門拖出内有一人開放手槍擊中許之左手臂後見有探捕到來始各飛奔逃逸其時係在三點餘鐘受傷之許德勝當由巡捕車送捕房轉送廣慈醫院醫治一面由捕頭飭探嚴緝兇手務獲訊辦 
[詹温二人案辯論終結]  
　　黨人詹大悲與温楚珩昨日午後仍由公共公廨王襄讞會同美領博君在樓上公堂繼續研訊先由中央政府代表穆安素律師上堂聲請將詹大悲帶案向之詰問爾被拿時何以越窗圖逃劉老五是否相識爾父現居何處即據詹稱是日淸晨有人敲門甚急温楚珩疑係强盜登樓呌喚巡捕我在温後恐人暗殺故即跳下至稱劉老五前在湖北所用之當差人亦名劉老五並非法捕房拘獲希圖將我暗殺擊傷傭人坤生之劉老五父親現居法租界寳康里等語供至此堂上諭令退下旋由法捕房西探目阿而風西投案由被告代表羅利士律師詰問法公堂研訊擊傷詹大悲傭人之兇犯劉老五時爾曾否在堂該西探答稱我亦在堂據供謀害詹大悲共有五人當時將劉捉獲後雜於犯中人令詹之傭人辨認當場將劉老五指出羅律師又向堂上聲稱除此見證外又另出一暗殺案與此案有連帶關係係暗殺領捉劉老五之眼線此人昨在華法民國路被四人開鎗擊傷手臂穆律師亦向該西探詰問因何故欲暗殺他該西探答稱何故暗殺須拿到開鎗之人纔能明白即暗殺詹大悲一案調查手續尙未完全云云又據被告律師譯稱此案究歸何處公堂訊理現在或爲預審或作正式開審須詳細辯論查原告所控兩案（一）串同私造僞票（二）糾黨至湖北搶刦所控串同犯案毫無證據且稱在上海犯事按照各文明國法律應歸犯事地點訊理事在租界且値此時代不能解送中國公堂訊辦查原告見證陳熙吳熙元二人到堂所供一私造湖北官錢局票二糾黨十九人由詹大悲給以手鎗炸彈至湖北搶刦且同黨十餘人多不相識祇識詹温兩被告刦取巨贓後復帶滬分贓安有此等公平之强盜要知詹温兩人均有學問詹係富家子弟温賴筆墨爲生豈肯作此遵法之事總之被告二人均係民黨奉政府懸賞緝拿中國偵探百般設法緝捕無非圖得賞銀原告所控兩案全係揑造雖三歲孩童亦多知曉原告見證所供各節不能作爲有效一未便引渡此處公堂應作爲完全公堂無論認爲預審或正式審訊已將被告方面情形聲明應請將案註銷又據原告律師聲稱被告所犯案情曾經見證到堂證明被告律師所稱被告二人均有學問然私造僞粟非有學識者不能爲之而被告見證詹許氏温王氏所供均難憑信被告律師不應毁謗政府敝律師有一引證查西曆一千八百八十七年所定法律第二百十二章註載如被告同黨與案中有關係之人到堂作證最爲可靠且如去年有一盜匪邱小林在内地糾黨搶刦及私造僞票之曹振武王樹丞等一經公堂預審明白均照章引渡現此案旣有見證到堂證明且經預審明白應請引渡中西官會商之下認爲辯論終結判被告帶回捕房候會商堂諭宣佈　 
[炸壞鐵路軌道三誌]  
　　閘北太陽廟附近滬寗鐵路軌道略被炸損旋即修復照常通車詳情已兩誌前報茲聞息此事發生後鐵路管理局鍾局長即報告交通部旋接眞電略云查路電交通購係至巨據稱該站竟有發現炸裂之事亟應嚴密防範除電行各省軍巡等署轉飭所屬凡關於路電設置一體妥爲保護外並即轉飭各路警加意巡防等因現鍾君已飭知沿路各站巡警一體遵照矣 
[華界居民之疑懼]  
　　本埠自黨人攻擊漕河涇警察分所及鐵路軌道被人炸損交通銀行行長被人暗殺後淞滬警察廳徐廳長又飭各區各分駐所一體嚴加防守故晚間九時以後城内外交通又多不便新老北門外民國路一帶檢查尤嚴華界居民因此又生疑懼 
[探報黨人之積極進行]  
　　昨日軍警兩界又據偵探報告謂在滬黨人自滇省事起圖謀響應積極進行現在該黨機關部組織敢死軍已招集數百名定於日内刦奪警察軍械乘機起事等語淞滬警廳徐廳長以好事之徒造謠惑衆已成慣技本可置之不理惟旣有所聞不得不妥爲戒備故特通傳所屬各區署隊於即晚六時起加派崗位嚴密巡防並飭保安巡邏騎巡偵緝等隊一律出巡以期有備無患　 
[稽查浦江商船]  
　　松滬護軍使楊君前日致函水警第一專署長沈葆義謂閔行浦江爲江浙航路必由之道晝夜乘潮往來之商船絡繹不絶値此地方多故難保無黨人私運違禁品物赴浙生事自應嚴密稽查惟偷運夾帶每於黑夜較多尤當禁阻船隻不准夜行希即照辦並多派師船稽查裝貨商船以防夾帶等因昨沈專署長已轉飭所部各水警一體遵辦 
[肇和艦長赴京候訊]  
　　肇和練習艦出事一案前由　軍部特派次長曹嘉祥李和及該部軍衡司司長許繼祥等滬會審已將此案訊結回京呈明政府將案内肇事之分别定罪執行在案茲聞前肇和艦長黃鳴球雖於出事之日因公出外亦已受褫職處分現海軍司令部又令奉海軍部電傳奉海陸軍大元帥令黃鳴球着褫職交部審理等因昨司令部已飭知該艦長自行赴京投部候訊矣 
[小輪舵工行賄續紀]  
　　海關扦巡可克含如兩洋員在輪船上查獲烟土一千二百兩當因海關小輪舵工江阿銀願出賄銀請求將七免解禀准税務司將江函送地方據察廳訊辦在案茲悉前日經檢察官預審時洋員可克等曾到堂聲明當時並非江阿銀直接行賄係據某甲報告謂江阿銀情願送給賄洋等語當經檢察官判江收押一面禀明林檢察長於昨午諭飭補傳某甲到案再行訊究 
[私販烟土之情虚]  
　　楊樹浦捕房捕頭昨晨至公共公廨聲稱前日經過黃浦　碼頭適有輪船抵埠見有一人携物一包登岸行步甚速神色慌張因即上前詢問詎此人即棄包而遁拾取檢視乃係烟土九包約値洋一千三百餘元除已禀報麥總巡函請海關飭查外特將烟土送案請示會審員王肇之君商之英領康君論將烟土送請江海關施監督照章焚燬 
[改變驗放軍需之辦法]  
　　江蘇巡按使通飭各道尹云案准陸軍部咨准統率處函開據上海周道尹電稱探報匪黨向上海各衣莊定製軍衣數千套悉仿軍警以圖混淆請通行各軍警機關嗣後如須派人來滬定製衣裝務乞知照本署以免誤會并請函知交通部税務處分飭海關路站認眞稽查等語轉呈奉諭着即分行知照等因相應函達查照轉飭遵照等因准此查上年規定持用護照辦決本部曁京内各軍事機關購運軍需由部塡發新式小護照無論數目多寡税關毋庸候飭憑照驗放京外各軍事機關購運軍需由各將軍都統護軍鐘守使塡發新式小護照如數在五百件以内者毋庸知照驗照即放數達五百件以外者必須報部查核咨由税務處轉飭方能放行曾經分别通行照辦又令查軍事運輸條例凡持用甲種運照輸送軍用品祇須附有陸軍部或各省護照由各該路認爲確係軍需驗明各照照交半價立予裝運毋庸再候通知亦經照辦各在案茲准前因 
所有以上兩項辦法亦即暫行停止嗣後京内軍警各機關京外各將軍都統護軍使鎭守便曁巡按使派員購辦軍警服裝無論數目多寡由何處起運何處發給護照持用運照與否或付半價國付全價（兵士少數服裝例用甲照付給半價非陸軍機關槪不塡發運照付給全價）均須備具正式公文先期報由本部核轉税務處交通部分飭各税關路站驗明種類件數與本部咨案及所持各照内塡數目均屬相符由各關按照洋土貨分别征免放行由各站核收運費換票裝運以昭愼重此爲暫時變通辦法以後察視情形再行知照規復舊章俾利運輸分行併咨税務處交通部外相應咨行查照轉飭遵照可也等因准此餘分行外合亟通飭該遣尹仰即飭屬一體遵照此飭 
[米店倒閉之影響]  
　　滬上商家倒閉之案已久無所聞近　又令有發現陰曆十二月份甫過一旬而米店之倒閉者已有兩家一在浦東一在新閘兩共倒欠各行貨欵計有四萬餘金南北市各行受此影響本擬即定維持辦法因已届年關故先議定暫　目前如年内各米店向行購貨均須現欵交易俟至來年再定妥善辦法 
[紹酒公賣費擬在產地徵收]  
　　江蘇省烟酒公賣局長高幼農以滬地紹酒業雖已設有分棧惟公賣費分文未收此中必另有周折現擬仿照浙省繭捐辦法由浙省產地公賣局將滬地應收銷地公賣費一次征足再行劃歸滬局轉解業已飭知上海謝分局長妥議呈復以憑核辦 
[索還賽會物品之復函]  
　　上海縣公署昨復總商會函云接准台函以赴美賽會之農產礦質敎育三種出品移贈美國一節此項通飭會中並未奉到等因查此項省公署飭文係登載上年七月三十一日第五百九十三期省公報刋明通飭六十縣知事並巴拿馬賽會出品各機關飭文内有各出品人能否承認贈送限文到二十日内報由該縣知事及出品機關詳復倘逾限不報即視爲已經許可逕行咨復不再通知等語本署奉飭後即於八月四日遵照出示曉諭各出品人如於出示後十五日内並不來署聲明必要收回者即視爲已經許可期滿時當即詳復等因及至省飭限滿並無出品人來署聲明准函前因合行奉復即希察照 
[乾康醬油之得奬]  
　　上海乾康醬園奉江蘇省地方物品展覽會監督齊巡按使發給奬狀云案查第一次江蘇省地方物品展覽會章程第二十六條内開審查出品之優劣分爲四等均給予奬狀又第二十七條内開得一等奬者加給銀質金色奬章得二等者加給銀質本色奬意得三等者加給黃銅奬章等語茲查有醬油係上海乾康之出品經審查員公同評議並由審查長核定堪以給予三等奬狀以示鼓勵除另給銅質三等奬章外合行塡給奬狀云云聞上海醬油陳送展覽會者不止一家乾康獨得奬章亦醬油業之進步也 
[福開森演説古銅器]  
　　博物院路英國皇家亞細亞學會今日（十三日）午後五時半開演説會由福開森博士（前南洋公學監院）演説中國之古銅器 
[南洋路礦學校畢業禮]  
　　北四川路南洋路鑛學校成立已有數載校長林兆禧敎員朱文鑫沈慕會朱葆芬等皆美國大學工科畢業生今擇於明日（十四日）在校舉行土木工程科第一次畢業禮延請伍廷芳博士主席中國工程學會會長芬哈登史丁及江蘇省敎育會副會長黃炎培演説 
[集議賑務之讌會]  
　　南滙義賑公所駐滬機關前日在南京路保安堂内集議賑務經紀前報茲悉是日晚間並由駐滬籌賑代表顧韻襲盛晴蓀陳贊平三人公讌滬上諸紳於四馬路大觀樓如祝蘭舫顧馨一陸崧候吳畹九穆杼齋毛子堅李華堃衛芝山諸君均赴席該縣馮知事亦陪座席間先由顧君陳述南邑災情曁籌辦義賑進行槪况次由馮君報告近日災黎流離困餓詳情聞者皆爲感動在座諸人無不力任勸募云 
[通濟艦調往廣東]  
　　粤省龍上將軍以駐粤軍艦不敷調防商請海軍總司令李鼎新君迅調軍艦赴粤防守昨李總司令已派通濟練習艦配齊軍火出發赴粤矣 
[遺失通行證劵]  
　　江南造船所附設於製造局内自去年十二月五號以來凡工匠人等因事出入均有通行證劵以憑駐局守門衛兵隨時檢查茲因前發鍋爐廠包工李慶祥黃布鍋字第三百八十四號印照及蜀亨船舵工藍布山字第三十三號印照又蜀亨舵工藍布山字第三十九號印照並祥泰商船所領之藍布鞏字第三十九號曁四十六號印照共計五張業已一併遺失深恐匪人拾取朦混入局故於昨日出示槪作廢劵一面查抄印照號碼知照守門兵士一體知照 
[浴堂如數認賠]  
　　某兵艦炮兵王劉二人昨日午後至高昌廟某裕堂洗澡携有鈔票洋五十二元當交堂倌暫寄迨至浴畢向索寄洋詎被竊去嗣由店主如數照賠始得了事 
[巡官查獲贓證]  
　　贊居法租界西新橋附近之浦東婦人龔徐氏前日在浦東家内搬取箱籠器具麗船運至董家渡碼頭起岸旋雇小車夫張小舟推運往北不料在碼頭裝車時倉卒失去小鐵箱一只内有現洋十元并四百元存摺一個二百元收據一紙當票十二張衣服數件銅質小手爐一個當即開單報告一分駐所由安巡官在鈞玉弄内車夫袁金子家搜出原贓小鐵箱惟内中洋銀等物俱已無着後又搜得遵摺取條其衣服等贓已被質去繼在袁之内室搜出單刀一把知非善類立即帶至該所詰據供稱前日在碼頭上見有二三車夫在彼分贓將此鐵箱抛棄民人貪小拾回單刀係友人所寄奉飭將人贓一併移送警廳司法科訊究 
[夫婦不期而遇]  
　　崇明人陳東郎之妻楊氏於四月間私逃來申前日忽在南市董家渡被陳遇見因其不願回里扭控一分駐所移解警廳司法科訊究氏供年二十九歲因丈夫於今年七月間欲將婦人變賣是以來申並無别故飭陳交保領妻回籍管朿惟不准變賣 
[新婚即起惡感]  
　　住居大東門内魚行橋浜之木匠季某前憑姑母爲媒聘定閘北陳姓之女爲室於上月中旬完姻本月初旬陳女循例歸寗至前日午後季親往邀妻回家不料行未數步背後忽來少年十餘人各執利刃將季扭住兇毆並按倒地上欲置之死地季見事不妙大聲呼救其姑母等當即趕來行兇者始一哄而散是時該女惶恐不願隨夫偕行季知其有異鳴警解至閘北警署由警正訊問陳女供稱不願往夫家居住警正以年輕無知大加申斥諭交季某領回管朿 
[拐案同時告發]  
　　劉金榮孫少芝同至法公堂控稱商人等各有男孩一口在弄口嬉玩被拐匪卜桂生張輝兩人看見唆令卜之兒子卜阿順前來引誘至楊樹浦地方寄於某姓家後幸兩孩見機偕同逃回商人等詢知前情當即報捕將卜拘獲請求訊究又有朱氏禀稱亦被卜誘去一孩求恩追交訊之卜供認串拐劉孫兩孩是實惟朱氏之孩係被王金生拐去張亦供認同黨不諱聶讞員判卜押五年張押四年並限交朱氏之孩到案再核 
[汽車碾傷工人]  
　　楊樹浦怡　紗廠小工王惟陽於前晚八時放工出外行至中途適有某號汽車疾馳而來王不及避讓致被撞倒碾傷頭部鮮血淋漓由四百三十五號華捕到來雇車載入捕房捕頭命送同仁醫院醫治再核 
[小車撞傷女孩]  
　　小車夫趙全卿前日推車不愼在虹口密勒路將劉韓氏之十二歲女孩巧子撞倒碾傷手臂等處由捕查見將趙拘押昨解公共公廨經中西官訊供一過判趙交保着原告另歸民事起訴追償傷費 
[塌車夫之苦楚]  
　　塌車夫陳龍海昨日拉車至乍浦路橋東堍力不能勝暈倒於地被己之塌車碾斷足骨即由同伴車送同仁醫院請求醫治不識能免殘廢吾 
[裱畫店舞弊]  
　　鄧如堂前有古畫數幅托本城廟東街某裱畫店修裱昨日命往取件察出已被舞弊分爲眞假兩副當即扭控一區二分駐所經王警佐訊供之下以兩造均係生意中人且事甚細微向之開導判將起案眞僞各畫給鄧具領一面着店主具安分切結呈案備查了案 
[竊取菜蔬之嫌疑]  
　　王阿弟劉阿毛二人肩荷菜藍前晚行經眞茹附近被該處鄉民疑爲行竊田内菜蔬扭交巡邏警帶至四區警署昨經姜　正研究據王等供家住蔡家橋以販菜爲業並無犯竊行爲判押候查明核辦 
[復訊船局控案]  
　　向在各客棧爲接客之張阿三朱阿桂陶金祥因被北蘇州路通裕利濟怡和洽記等小輪船局指控拆梢經滙司捕房包探奚德安與探夥陳阿四（即小山東）將張等三人一併拘解公共公廨經中西官訊明判張等三人各押西牢半年嗣因被告不服延穆安素律師代表禀准公廨復訊在案昨由捕房將張等三人一併 
 
 
 

Page 11

 
 
帶堂並傳齊兩造見證人等請爲復訊先由穆律師向包探奚　安探夥陳阿四等逐一盤詰　與捕房代表牛門律師及原告等所延之　西律師互相辯論嗣因時已過午由兪代襄讞會同英領事君宜諭退庭被告帶回捕房候再復訊 
[無賴希圖拆梢]  
　　沈阿四前日傍晚至閘北新民路仁康當舖内贖取棉衣七件行經大統路被無賴王阿二撞見疑係竊贓欲向拆梢由沈鳴警拘送四區警署押候訊明核辦 
[緝獲盜匪同黨]  
　　匪徒丁阿三係已獲盜匪陳安白等之同黨前日經包探查獲昨晨押解公共公廨經中西官略詰一過判丁押候查明與陳安白等各盜併案訊究 
[追獲攫取首飾之流氓]  
　　流氓兪招海前日在雲南路攫取金王氏金挖耳圖逃當經該氏鳴捕追獲昨晨押解公共公廨經兪代襄讞會同英卓副領事訊供屬實判兪押西牢半年示儆 
[偸竊郵件]  
吳阿二前日混至北京路郵務局竊取内有單紙之信函一封當被該局用人察出鳴捕拘押昨解公共公廨經中西官訊供之下判吳押候查明於下禮拜三再訊 
[竊案人證未齊]  
　　張苗根王阿心串竊英美工部局電燈公司内値洋二百餘元之紫銅絲消贓於北京路五十三號門牌郭義泰舊貨店内被探查悉昨將張王二人一併拘解公共公廨請究中西官判均還押候補傳人證再訊 
[巡捕捉賭]  
　　甬人阮明德前日在虹口糾人賭博被捕查見抄出賭具帶入捕房昨解公共公廨經中西官訊明判罰洋二十元連同賭欵洋四元數角一併充公賭具銷燬 
[送流落軍人]  
　　浙省裁兵台州人陶某身着舊軍服前日在滬杭車站徘徊探望被附近防軍查見　據答稱因在滬流落欲候相識告　川賣回籍等語即經該防軍送交警廳業已代購船票由永利商輪遣送台州原籍安挿 
[因何起釁]  
　　徐秋連昨早在天　路某小客棧内不知因何被無賴多人蜂毆受傷徐即投報美捕房捕頭飭六百五十四號華捕送往仁醫院醫治侯核 
[警察廳長之飭文]  
　　淞滬警察廳長徐輔洲昨日飭知所屬各區署所云奉松滬護軍使署飭開奉政事堂陽日電開奉諭支電悉唐繼堯存可澄等違反民意背叛國家據險稱兵神人共憤該將軍等公忠體國敵愾同仇深堪嘉尙已有明令飭近滇各省將軍巡按使嚴籌訪剿並派曹錕督率各師扼要進紥聽候調用各省曁各特别區域文武長官各分飭軍警嚴防勾煽簡拔精鋭力固疆圻以戢賊心而待後命等因合遠堂陽印等因奉此合亟飭仰轉飭所屬一體嚴防勾煽以戢亂謀是爲至要此飭等因奉此合亟飭仰該署所即便認眞遵照辦理切切此飭 
[縣公署批示照錄]  
　　紅白木器作公所張永齡等設立公所禀請求立案給示由奉批禀及黏件均悉設立公所公舉董事行頭以維業務原無不可惟僅據該商等自行禀請未知是否衆情允洽應由該業作場二十餘家全體蓋章曁做手店夥過半數連署另禀核奪至所擬規條内有捐欵一項並未聲明收捐數目亦嫌含混着一併修改黏呈候核 
來函 
[滬海道尹公署來函]  
　　頃接成都陳將軍眞日電開滇事發生川中毗運合境均已配備兵力嚴審防禦中央軍隊刻已由　上駛聲威益　淸鄉以後縱前著名匯首强半　除地方情形極爲安謐遠遵傳聞往往失實用特切實電達請即通告云云滬海道尹公署一月十二日 
[淞滬警察廳來函]  
　　逕啓者頃閲貴報一月十二日本埠新聞欄内載偵獲　挿白旗之巡警一則内容不符查去年十二月五日晚肇和兵艦砲攻製造局之際有一早經開革老巡　在閘北僻巷挿白破布旗當經巡警查獲即行從嚴懲辦遞解回籍並非現充四區警署巡警想係傳聞失實事關本廳名譽相應函請貴報迅予更正以昭核實江蘇松滬警察廳啓 
[常射屏來函]  
　　頃閲陰曆本月初三日貴報各埠新聞登載鎭江報關行僞造分運單同業因此頗有獲利并云日昨某行主常射屏私造分運單爲淮關查獲貨件悉數充公并罰洋一千數百元以寢其事云云查鄙人近日所經手報關運淮貨物逐起均抵各埠卸交淸楚并無一起有充公情事至如有僞造分運單之弊旣爲淮關查獲事體重大必無罰洋了事之理傳説誤會與事實不符合請更正特此聲明 
雜評二 
[救濟禽獸（訥）]  
　　西人久有野禽保種之法非時不獲非期不售又有救濟禽獸之慈善團鷄豚牛馬不許虐待此即所謂仁心仁術由一念之不忍而推廣者也由人道主義而擴其範圍者也吾謂各國之對於禽獸非特養之而且加以敎育如歐戰中之犬救護傷兵多人因感犬德而厚待之故今日之禽獸已不同於從前之禽獸亦可見世界敎育之進步矣 
　　然而尙有輕視人命而踐踏之敎養較禽獸不若者 
 
 
 

Page 12

 
 
   
 
 

Page 13

 
 
自由談 
游戲文章 
[新唐詩] [  昔顚]  
　　居滬難仿李白行路難綠林健兒有萬千破扉闖户刧貨錢居民家家無寗夕提心弔膽不得眠囊滿拆梢來歪纏衣華流氓方垂涎閒來散步馬路上勃郎寗至不得還居滬難居滬難極樂土今安在躭風驚浪正此時曷反脚跟去上海㈣ 
詩選 
[隋隄春柳用漁洋秋柳韻] [  朗華]  
　　靑靑柳色動吟魂况是揚州北郭門風約瘦腰憐倩影雨梳翠黛艷春痕却敎路曲成千里不其花明又一村歎息繁華如幻夢獨留韵事細評論 
　　消盡長隄幾雪霜行人猶話古雷塘玉鈎斜作千秋镜金縷衣翻七寳箱此日啼鵬思帝子當年畫　渡君王牙檣錦纜都無跡指點靑旗是酒坊 
　　楊花如雪撲征衣似水春華轉眼非月觀已蕪空帳望玉人河處想依稀柔枝不　黃驚路密葉斜遮紫燕飛我亦　條增威觸暫時相賞又將違 
　　三眠　　動人憐腕地長條舞綠烟蝶板敲殘催入夢鴛簧啼老欲飛綿誰知保障成功日却是荒淫大業年二十四橋明月夜玉備聲杳碧雲邊 
[斷腸詞二十首選二] [  許貞卿女史]  
　　飛霜一夜鬢成絲夢醒蘭閨憶舊時多少離情多少恨挑燈怕寫斷腸詞 
　　紅麗悔寄可憐生文賦空留寡婦名艷福自知修未到玉簫吹徹斷腸聲 
小説 
[俠情小説紅蘩蕗别傳] [  天虚我生]  
　　第六章海龍所居室湫隘如豚栅一桌數椅外無長物承塵之上懸油燈一盞黯如靑燐朔風自短窗乃吹入時復搖漾壁間爐火不温煤氣力觸鼻觀頗使人不耐爐旁有板廚一架門半掩其中紙籍凌亂類爲罪人名册此種名氏當王室貴盛之時莫不載在金簡玉匱而今則雜於破紙堆中人人得而凌賤之矣此外則有手鎗兩枝獵槍一具亦置板廚中與罪人之名籍相並是皆海龍之命脉也勃斯四顧良久乃始就坐椅爲肥軀所壓聲戞戞然海龍亦坐隨手取桌上於斗劃火吸之烟氣乃迷漫一室到面幾不見人久之海龍陡然語曰勃斯汝此來果何事勃斯初不遽答徐徐起立卸其大衣於椅背之上然後移椅近爐次態至閒暇而海龍已不耐曰勃斯汝來果奚事得毌欲加害我歟汝何如人我何如人而乃同室相處倘爲人見汝死不足惜其奈我何勃斯不禁微笑徐徐言曰老友毌恐我來此亦數矣幾曾累及汝一次者在我思之汝觀迎我猶不暇以我之來於汝實但有大利奈何作假惺惺態耶海龍曰咄屬垣有耳汝毌嘵嘵汝來果何所求趣明言之勃斯曰然則我當問汝我來汝亦有所求歟海龍曰是何言勃斯笑曰毌弄狡獪吾亦知吾此來正如探身虎穴性命直懸汝手雖然生殺之權固操於汝而贖命之代價則吾自有之吾知汝亦不欲因殺一五黨而自減其鉅大之收入也海龍汝試自白今夜將勒索我者其數幾何言次舉其鼠目灼灼以視海龍海龍之爲人身材至高然頎而不威頭大而肋削目巨獰凶如眚神唇則甚厚嘴角下垂時時作輕人狀望而知爲貪得無厭外强而中懦之人也時方以手撫其闊胸支一股搖其足足長乃如螽斯雙目痴注勃斯欲言又不言蓋其貪婪之心時正與良心交戰急切不得一妥善之策久久始曰勃斯汝實可厭兩年以來汝之所干求我者已不知幾次倘任我之良心而行則我必禽汝以獻當路爲吾國家去一大蠧勃斯曰然然而共和政府之頭顱代價不過三十五理佛而已我之報酬則且十倍或三十倍之汝苟不此之圖必欲禽我而後快則汝何異碎其聚寳之盆而拾瓦礫市之圬者吾知汝雖至愚或亦不至此也 
[俠情知篇情天之决鬭㈢（續）] [  新]  
　　（二） 
　　梵特零語已萊雪顏色益白狀如梨花之經宿雨久久始低聲曰將軍吾不能往梵特零詫曰噫此何可哉姑娘不往吾將何以覆命姑娘不知此事實至榮耀人孰不欲以愛國健兒爲夫婿吾行見天下之女郎咸羡慕姑娘也且彼間敎堂牧師咸準備其鐘鼓以歡迎姑娘即吾儕軍人亦莫不掬其誠心於鐵甲之裏膜拜姑娘姑娘奈何不行當梵特零語時萊雪倚身矮扉之上頽然欲仆梵特零語已萊雪乃始稍稍鎭定廻身啓門延梵特零入復自後掩之而後言曰將軍吾不幸已爲他人之妻矣梵特零似悟仰天大笑聲慘且厲曰如是乎然則鄙人請辭言次返身啓門欲出萊雪自後牽其裾曰將軍少待吾尙有隱衷奉達蓋吾名義之上雖已他嫁然而精神之上則仍永永爲海爾之妻也將軍當信我我雖嫁此身實爲處子此後無論海爾愛我恨我吾之此心終當永永屬之海爾梵特零曰此説如何解萊雪曰吾不言君自不解君亦聞西門萬沙其人乎梵特零曰聞之萊雪撫膺慟曰吾所嫁即是人也一月之前萬沙病危以書致我欲我嫁彼吾乃不允其後復哀懇我謂但於臨死之前一握吾手者則其所有財產即盡數歸之於我吾復不允萬沙乃謂僅須一諾即足而吾仍不之允雖然梵特零續曰雖然姑娘遂爲萬沙之妻矣萊雪泫然曰將軍此誠不能責我吾實因迫於我父母之命而然當吾嫁萬沙之夕萬沙病已危殆是夜吾即侍於床側萬沙則堅執吾手呼我曰妻明日吾遂歸吾舊居直至今日未嘗一見梵特零曰其人乃未死乎萊雪曰未嘗死梵特零乃頓足曰吾固料其不死也又顧萊雪曰汝志吾已明汝今亦有語須轉告尼古拉乎萊雪乃探懷出紙一束以授梵特零曰此即彼傖所贈我之田劵契單君可呈之海爾焚之可毁之亦可吾終不欲以淸潔之指一着此骯髒之物亦以金海爾　我之嫁彼傖實因父母之命非爲金錢也然汝尤宜告海爾此後母再以薄命人爲念嗟乎將軍吾非不愛海爾且吾之愛海爾雖生生死死亦不能磨滅然吾又不敢受海爾之愛蓋身爲婦人二三其德奚能受神聖之軍人之愛嗟乎海爾去吾世界一切之光明暗矣海爾海爾汝亦知我之心已寸寸碎乎又捉梵特零臂曰君可以我之意歸告吾最親愛之海爾雖然君言時初無我之目光及音浪海爾仍不能十分了解然而海爾者慧心人也終當憐鑒薄命人之苦衷萊雪言至此聲益顫以　手握梵特零百戰之臂久久不釋梵特零亦不禁惻然則力自閉其眸子以禁其英雄之涙使不被類而下有頃乃别女郎而出頓其足曰西門萬沙爲富不仁天下寗有如汝者乃公與汝不兩立矣 
 
 
 

Page 14

 
 
   
 
