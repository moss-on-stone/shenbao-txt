# 1894 - 25 - 4907460

 

Page 1

 
 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○咸豐朝東華錄碼洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月㾗碼洋七角○徐霞客遊記碼洋六角○永慶昇平碼洋　角○玉堂字彚碼洋二角○徐氏十三種圖書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[紀江海新關落成情形系之以論]  
　　中西互市以後滬地始設江海關咸豐三年燬於兵燹事平後重建楝宇顧自數十年來星霜屢易風雨頻吹舊時房屋岌岌乎有傾圮之虞監督聶觀察悄焉慮之會同裴稅務司禀准大憲撥欵興修以英人湛博士先生熟諳營造之事委以重任自繪圖建屋以及一切布置咸倚賴焉計自前年冬間興工築登登削憑憑匠役雨集土木雲興迄今始告成功日前由湛先生招往觀覽見夫規模之廣布置之精實有超出尋常者前面以鐵欄圍繞入其門地甚寛廣可以方軌並馳由南首石梯歴級而升則爲總寫字房長十三丈廣八丈餘中設寫字臺二十餘隻外設櫃臺凡三面商人進出貨物在此報稅可容數百人南北兩梯皆可出入藉免擁擠之虞梯旁有石獅盖仿中國衙署式樣也總寫字房之對面一小間爲辦理洋藥稅餉之所復至樓上北首爲稅務司辦公之所及叅贊文案管理銀錢諸所南首爲河泊司辦公之所及辦理船務人等所居再上一層爲辦理册籍處方廣六丈更躡梯而上有數處爲儲放册籍之所其梯作螺絲形盤旋而上則爲鐘塔湛先生一一指示言此鐘在英國倫敦京城製造約銀五千餘兩鐘擺以鋼鐵鉛三者合冶而成取其行動較準惟裝放之初尙未十分有準湛先生每於日間十二點鐘時視法界浦灘竿上所懸之球以較其準否如有略遲略快之處每日標記於簿寄至外洋以便設法整理俟整理旣準卽可不煩核較矣此鐘每一禮拜開一次鍾擊時其聲遠聞噌𠴈鞺鞳不讓周景王無射報刻則有小鐘鏗鏘動聽又升鐘塔之頂放懷遠眺令人心目俱爽俯視樓閣萬家如蜂房如蟻垤稻田萬頃一望無垠遠樹依稀平蕪縹緲風帆出没沙鳥往來南望高昌司廟之製造局西南望龍華之寳塔歴歴在目是日因遠處有霧故目力所到尙不甚遠如無霧時可以望見松江之鳳凰山並可望見吳淞岡嶺廻環波濤澒洞更足壯觀是塔高十二丈以上海一隅言之眞可首属一指屋頂有鐵條通入地中使空中電氣由此入地以免震撼之慮各處玻璃窓裝在外面百葉窓在内盖辦公之處必如此乃形利便遇雨時水不流入如晴時嫌日光遴入逕將百葉窓掩上玻璃窓可以不勞啓閉樓下爲將來辦理書信館之處又有書辦膳房盥洗房布置皆合法度又有蒸汽之處用鐵管徧逹諸室天寒時便可滿室温和迄今工程已竣歲杪時辦公諸人卽可遷入明歲新正在此辦理事宜室中布置精潔如有任意污穢隨地唾沬者一經查出卽當議罰統觀一切規模可謂毫無遺憾至後面舊址作何營造刻尙未定溯當商埠初開海關草創由監督派委員辦理皆用華人經營諸務迨咸豐三年宼氛不靖委員以下相率奔避進出口貨船皆不肯報關納稅至咸豐四年六月十八日英法美三國領事與華官商議以稅務必應設法整頓各派一人管理關務英領事派後來任欽使當時爲繙譯之威妥瑪法領事派斯美士美領事派加爾辦理榷稅事宜並延西人相助爲理總稅務司赫德本係英國官員於咸豐九年進海關視事至同治二年升總稅務司實心經理大力維持用使稅務蒸蒸日上嗣後通商各口皆設關榷稅榷稅日旺用人日多皆由赫總稅務司張弛而操縱之迄今計之分設稅務司三十人署稅務司十人代理稅務司二人副稅務司十人尙有徵稅船鈔教習三項分内班外班海班共有四千三百四十三人其中華人三千五百七十四人西人七百六十九人僅以上海一處而言内班西人四十七名華人四十五名外班西人六十四名海班西人十七名燈塔躉船西人十八名華人二十五名其餘船上水手及侍者聽差人等尙不在内總稅務司所用之人各國皆有不拘一格惟其因材任使黜陟公明故各國之人無不信服總稅務司蒙賞頭品頂戴布政使銜花翎並賜雙龍第一寳星可見辦理得法故能疉荷恩榮稅務之盛當以上海一關爲巨璧披覽西歴一千八百九十一年稅册進口出口各貨估值關平銀一百六十五兆之多所收之稅約有關平銀七百萬之多可見稅務之日有起色矣大抵上海一隅爲商務之總匯關繫最爲緊要海關房屋苟非崇宏鉅麗不足以壯觀瞻得赫總稅務司攬其大綱致有今日之盛又得聶觀察裴稅務司會議重建湛先生相度經營蔚成鉅觀豈非中外所同深欣幸者哉所望此後榷稅日增安瀾永慶俾此傑閣崇樓與山河同其不朽豈不懿歟 
[本館接奉電音]  
　　昨由京友電傳上諭一道敬謹譯登○十二月十七日奉上諭户部奏遵議楊昌濬奏請將解清甘肅新餉各員分别奬叙開單呈覽一摺甘肅新餉關係緊要所有掃數批解各員自應量加奬叙福州將軍希元兩江總督劉坤一湖廣總督張之洞四川總督劉秉璋山西巡撫張煦湖南巡撫吳大澂湖北巡撫譚繼洵江西巡撫德馨安徽巡撫沈秉成江蘇巡撫奎俊河南巡撫裕寛陜西巡撫鹿傳霖均著交部從優議叙升任浙江巡撫前河南布政使廖壽豐湖北布政使王之春湖北鹽法道瞿廷韶湖南布政使何樞前署安徽布政使嵩崑江西布政使方汝翼均著交部從優議叙山西布政使胡聘之署山西布政使按察使張汝梅均著賞給頭品頂戴署山西布政使冀寍道俞廉三調任奉天東邊道前山西河東道宜麟兩淮鹽運使江人鏡江西督糧道鄧蓉鏡均著俟升缺後賞給頭品頂戴陜西布政使張岳年江蘇布政使鄧華熙前四川布政使龔照瑗均著賞給三代正一品封典前署四川布政使德壽四川鹽法道延煜均著賞加隨戴二級以示鼓勵至署山西河東道寍武府知府吳鴻恩等或官職較卑暫時權篆或指撥並非本欵或無管庫責任著照部議毋庸給予奬叙嗣後籌解甘餉人員務須核實請奬不得以前項各員率行列保以杜冐濫該部知道單二仵併發欽此 
 
 

Page 2

 
 
[朝鮮亂耗]  
　　十一月十六七日朝鮮開城府内及城外六十餘村人民計數千名羣起與地方官爲難府留守官金世基乘夜逃避匿跡京城十八日所有作亂人民一時呐喊聲震山岳襲留守住宅始知金留守已先期逃竄乃毁其家宅財具并將裨將拘獲用棍棒亂擊至死翌曉更到處煽亂生擒官吏三名書其罪狀貼於背後引行南大門内外十九日之夜亂民逞勢將官吏之家搗毁鮮有瓦全者自十八至廿一四日間南大門内外亂民充塞於道或蒐集薪炭糧食或據守城垣爲負嵎抗拒之計更議大舉凡進退皆聽城樓鳴鐘爲號以城市爲戰塲松都市中聲如鼎沸廿二日夕有榜如檄文樣貼於南大門之左扉略言官吏苛歛横徵及一切虐民事共十餘條末一條言韓人接留日本人者毁其家此榜貼出後日本人之居於其地者皆驚惶異常悉被亂民逐出有寓居之日本人賣藥商雜貨行商宫崎順治等五人被逐後往扣久居是處之日人八幡某家議暫棲止爲避禍計廿五日亂民在城東侵擊留守之别邸并議焚燒日本人之宿泊所聲勢洶洶遠近震動宫崎等五人見勢不佳乃携貨物及金錢倩韓人爲通事於廿六日夜逃出城外廿七日冐雪至臨津江岸出某浦廿八日行抵仁川投日本領事館禀明吉能勢領事一面照會仁川監理衙門一面上詳京城公使館按開城府地多松樹一望如林故一名松都陸路距京城十六里水路順潮二晝夜可逹仁川北負松岳山南聳龍田山西蔽蜈蚣山東依象山其形如囊惟東南一隅可通出入留守府在西南之偏城内人烟極形稠密又接京城發來續信云開城府之亂實由於地方官之虐政苛斂小民憤激難堪一時蜂起留守金世基聞風先遁然其官邸及副留守之客舍皆被焚燬并屠戮其妻子婢僕等十六人又到處攻襲官吏住宅掠奪金錢雜物韓歴十一月廿六日亂民合隊赴崇禮門卽南大門附近之里門洞駐紥一小邱彼此協議上書韓廷要挾二事其一各種人參許人民賣買聽其自便其二松都留守金世基施虐政課重稅地方人民困苦難堪宜褫其職科其罪再選亷潔之留守更代此書上後韓廷如何處置尙未有聞十二月兵曹刑曹二署派出吏員二十餘名赴崇禮門並未調派兵勇而亂民時時刦掠官商或攻住宅奪金榖殺傷無數勢益猖獗又日歴正月十三號接韓京電報言松都亂民聲勢猖狂前作亂之東學黨與之通同一氣若有求彼應援之意現韓廷在各要道滿布哨卒見有來往之人從嚴稽查又聞廷議專以解散爲事厥後如何俟有續聞再錄 
[温州火警兩志]  
　　初四日三點半鐘甜酒巷吳姓不戒於火霎時間黑燄冲天赤熛捲地幸在白晝各水龍風馳電掣而來文武員弁亦均到塲彈壓至五點鐘吳回氏始敗興而返計由甜酒巷燒穿木杓巷共燬九家焚去大厦三十餘楹誠巨災也○初七晚魚更二躍西北方又兆淡如火光熊熊上燭霄漢各水會踴躍而來莫知火塲所在迨次早詢知隔江吳家村緣某姓家晚炊遺火遂至燎原計燬七間共前後兩進云 
[甌江宦迹]  
　　温州府徐乃秋太尊筮期本月初四日觀風生題子曰歲寒然後知松柏之後彫也兩章國稅再熟之稻賦以題爲韻　童題知耻近乎勇　墨池賦以晉王右軍臨池處爲韻生詩題舒又廣國華得華字東甌懷古不拘體韻童詩題士先器識得先字甌柑七律不拘韻限五日交卷○新任雙穗場彭筱畬鹺尹藴標於前月廿七日搭招商局普濟輪船來甌禀見道府後筮吉初三日寅刻履新○温州府經歴袁新栽叅軍培奉府札兼署泰順縣緣朱厚齋大令奉調瑞安縣缺尙須晉省算清交代然後履任接篆故暫委袁叅軍兼理○西溪司巡檢桑誦先少尹芬前奉委署雙穗塲已閱三月現在彭筱畬鹺尹已於初三日抵任少尹交卸後仍回西溪司本任○前署西溪司巡檢徐伯瀛少尹繼曾於初七辰刻交卸離任至兼辦保甲局事務亦於十三日卸差○温郡保甲局前由西溪司桑誦先少尹督辦後因桑少尹升署雙穗塲大使因改委署理巡廳徐少尹兼辦現徐少尹交卸保甲一差奉委蘇以莊少尹克敬接辦隨於十三日進局視事○瑞安縣蘇運卿大令蒞任甫閱一年窮民頗深愛戴近聞調署信息蔀屋茅簷欲會集老幼男婦赴府叩請留我使君或擬交卸之際閉城爲攀轅計設非有實惠及民何以當此○永嘉縣丞楊雲門二尹協同紳董督辦滕公橋任勞任怨極其認眞近因經費不敷隨親往各處勸捐以期蕆事 
[狂疾傷人]  
　　劉某湖南長沙人全椒縣劉大令之猶子也奉大令命往金陵兌換元寳偕行者爲椒邑坤生永錢莊夥陳某抵省後寓泰倉巷萬源客棧將銀兌換清楚擬次日搭輪上駛劉悶坐無聊濳往丁字簾前徧覽六朝春色遇三和堂碧雲眉史相逢一笑蕩魄醉心卽於是夜登巫山之臺入襄王之夢勾留信宿步出平康歸謂陳曰爾知我樂乎遂歴訴狎邪之事繼復顰眉而言曰勾欄中人畢竟無情乃敢置毒害我謂余不信請視我腹何膨𦝞乃爾陳不解所云察其顏色似有怒容度是妓家有開罪處暗通消息令妓來寓服禮少頃碧雲果來托詞送行相見亦無異說久之不言去意欲移樽就教以盡餘波也劉拒而不容時輿夫己婦頗有進退維谷之勢陳從旁勸之乃言歸於好二人　陳烟榻呼吸芙蓉眉目間隱含蕩意時陳甚憊亟思黑甜抽身入房而臥劉抬頭忽不見陳扣扉呼陳起陳不得已披衣而出夜色已闌寒風刺骨陳取皮馬褂著之此衣甫在長生庫中贖出内夾幛腦包紛紛墮地劉指樟腦包曰爾亦用藥毒我乎皆係此女所使順手取防身寳劍向碧雲一揮陳亟護以手手已裂矣復向陳某當頭一劍立時變爲血人棧夥聞聲來救猝不提防一劍已刺面上無人再敢近身幸蕪湖伶人頗具勇力三人進房擒之徐視棉衣絮帽上已被霜鋒劃破矣此十二日夜半事也十三日劉懸樑自縊解救後吞烟兩餘復經徐善士灌活同鄉某見劉狀類瘋顚恐遭奇禍飛函至全椒囑另派妥人送銀上省並將受傷之陳及劉某雇健夫舁回幸是揮刃時未中要害不然將有不堪設想者矣 
[府學要案續聞]  
　　江寍府學季禮齋廣文之子殺斃查太太一案迄令半年有餘未成信讞案中牽涉已故前任江寍府教授李季堂廣文之家丁某甲近又聞風脫逃現雖各處關提尙未弋獲歸案承審官未便因人証不齊虚懸多日數日前提大季二季廚役研訊一二堂略具草供面呈督憲峴帥恐其中仍有不實不盡情事諭令阮水三太守新過道班陸春江觀察及首府首縣提案覆訊務要情眞罪當方能定案是否批臬司親提抑或就地審决俟此次覆訊後始有確信外間謂呈遞供摺不日行刑恐非確論耳 
[得雨不多]  
　　鎭江祈求雨雪已疉登報端兹接訪事人來書云初十日飛亷肆虐曦彩韜光寒逼衣衾陰沈簾幕覩同雲之匼匝覘密靄之交加風勢怒號入夜尤勁迨至魚更初躍卽聞鴛鴦瓦上有點滴聲竹陰有清脆聲檐溜有琤瑽聲晨起視之長途滑撻泥濘紛如雖未得歌旣優旣渥之詩而行人來往則已動不　塵各憲誠求感召士民鼓舞歡欣丹徒縣王大令因年關將届遂於十二日示諭開屠老饕聞之當有過屠　而大嚼者已 
[花會别派]  
　　花會創於百粤盛行於八閩每錢一文得彩三十文誘人猜壓逐利者咸趨之若津郡則未之聞也今冬有粤人王某變通其術在紫竹林租界之外試一行之惟字數較少得彩不豐又與花會稍有區别上月廿五日被鄉甲訪聞立卽驅逐並將王某解送總局由總辦楊太守訊明與詩寳無殊取保開釋王遂一去無蹤嗣由代理天津縣飭查差役巧於附會飾詞禀覆於三十日票拘賈陳氏等男女十人惟賈陳氏及海關差役張八兩人於是日首先被逮當夜分别責押翌日發封賈陳氏住房兩間仍拘未到案者八人以便懲處殆所謂楚國亡猿殃及林木者歟 
[巡防嚴密]  
　　王心齋廉訪署浙臬以來無夜不向各處巡查惟所至地方先未言明故不特差役人等無從測摸卽提調以下各員無不赶早到叚未敢偶離前日廉訪又親至總局面諭各員凡街巷栅門均於二砲時上鎖行人無燈籠者不准放行街上賣熟食糖菓者須於二鼓以前一律收拾遲則必加重責近日以來巡更益加嚴密地方其可安堵無虞矣 
 
 

Page 3

 
 
[方伯清廉]  
　　趙展如方伯素著清廉辦事勤敏而又善體下情當交卸臬篆時任内公事於兩日内赶完有一書吏送稿過遲方伯立取戒尺掌責三下謂之曰汝年紀尙輕烟癮甚大如此悮公若集衙役重責汝必花錢數千故親自責汝以示懲儆其人叩謝而退接藩篆後循例點邜畢面諭各書吏曰汝等辦公各宜勤勉倘或延擱决不寛恕諸吏俱唯唯而退 
[九江官塲紀事]  
　　九江鎭何釆臣軍門交卸篆務後於十三日辰刻起節自鎭轅至西門外招商局碼頭居民皆於門口陳設香花藉伸誠敬前後城守三營及選鋒新勁砲臺等營將弁兵丁皆排列隊伍旌旗載道戈戟如林水師王守戎亦率戈船護衛新任總鎭周軍門關道誠觀察及府廳縣等官均至舟次送别兵民又在江邊燃放鞭爆以送其行良久始揚帆而去○九江接南昌電音知調署高安縣羅少垣明府奉藩憲牌示飭赴鄱陽新任劉鼎三明府飭赴彭澤新任 
[皖垣仕版]  
　　安徽候補知縣蕭曉齋明府仁丙月前奉首府聯仙蘅太守札赴桐城查辦案件明府奉札後卽帶領家丁束裝就道現在奉查各件一一辦畢於本月初十日起程返省當卽往各憲衙門禀安○新任安徽臬憲貟梧岡廉訪由白下謁見督憲後卽乘招商江永輪船於十一日晚鐘鳴三下時抵埠省中自首府以下文武各官均在躉船迎迓時值深夜廉訪均命擋駕隨卽乘輿返署次晨謁見沈仲帥并司道文武官員又奉仲帥飭知赴任廉訪返署後涓吉十三日已時接篆任事署臬憲丁恬生廉訪亦奉飭知仍回安廬道本任供職以專責成觀察卽筮期十三日卯時回任○皖撫憲沈仲復中丞之次公子娶某幕友之女公子爲室諏吉月之十八日在蘇州本宅迎娶皖省各官聞信之下遂紛紛備送喜禮中丞命巡捕官一槪壁謝清風亮節略見一斑 
[驅逐繩妓]  
　　繩妓者以雙繩繫木樁上釘木於四隅一縱一横長可數丈美貎女郎香襟窄袖騰身直上往來如飛口歌艷曲靡靡之音不異桑間濮上旁立健男子鳴鑼喝釆類多拳勇之夫其黨或七八人或十餘人不等俗所謂踹軟索是也金陵爲省會之區瞬届新年游人如蟻若輩視爲絶大利藪前數日擇貢院前空闊之地登塲獻技鉦聲起處游侣偕來瞬息之間旋繞不下數千人抵暮回寓得青蚨十餘串如是者三四日忽保甲局親兵持憲諭驅逐只准在城外賣技不准在城内勾留立時押令出城有好事者詢其故據云自若輩來此夜間疉出竊案恐非善類城外户口無多易於稽查是以屏諸荒遠徐察其蹤跡如何再行核辦也 
[封印開印日期]  
　　本邑官塲封印之期擇於本月廿一日辰時開印之期擇於明正十九日午時 
[恭宴儲憲]  
　　昨日松海防劉乙笙司馬偕上海縣黃愛棠大令在滬南江蘇海運局肆筵設席恭請江蘇督糧道吳廣涵觀察滬南二十三七鋪巡防局委員劉卿采二尹等皆赴局鵠候直至下午三點半鐘各官始興辭而出 
[少尹將來]  
　　上海縣典史一缺由水利廳林少尹兼攝現由上憲札飭蔡少尉仍回本任已紀前報兹悉少尉不日來滬擇於廿一日寅時接印署中執事差役人等已預備迎迓矣 
[公舉董事]  
　　上海英美租界工部局一千八百九十四年辦公董事於十七日下午公議舉定九人一爲祥泰洋行東斯各忒一爲日本輪船公司經理人格勒亨一爲公平洋行東帕祿斯一爲禪臣洋行東謝帕斯一爲禮查客寓東章森一爲老沙遜洋行東馬斯世一爲怡和洋行東阿爾富一爲錦名洋行東顧伯耳一爲老公茂洋行東安德生凡九人 
[滬南巷語]  
　　浦東鄉人顧方方種植木棉花爲生前日同友人阿發掮花至滬南銷售收得花價洋若干元阿發遂邀方方至恊和館午膳酒後耳熱又合方方至某處賭博豈知五木無靈屢戰屢北所得花洋盡數輸去方方以無面目見江東父老向阿發商借洋三元爲回家塞責計阿發靳而弗予以致始而角口旣而揮拳正在扭結不解適方方之父某甲尋蹤而至將方方領回鄉中再與阿發評理○江北人名連春者在滬南十六鋪内某甲家竊取睡鍋一隻布裙一條象牙筯五支押錢使用昨被某甲在途遇見將連春軋住詢其所竊之物藏於何處則稱布裙一條押在南市合順押鋪睡鍋則當在北市尙有牙筯五支賣在滬南水神閣下康家里舊貨攤上甲當將連春交十六鋪汛捕帶往各處吊贓物未知卞和之璧能否歸趙也 
[引誘良婦]  
　　寍波蕩婦林姐住居十六鋪養和茶樓之旁引誘良家女以傭工爲名實則撩雲撥雨無惡不爲前日至下海浦福順里見薙髮匠照法之妻某氏稍有風韻欲引至法界史某家服侍產婦可得工洋三元氏信以爲眞與之偕行至林姐家住宿三宵逼令作皮肉生涯昨日照法至法界史某家詢問史答以不知後至林姐家果見妻與某少年並肩絮語不覺怒髮衝冠扭回家中飽以老拳經隣居勸散昨晚五下鐘林姐因事至下海浦被照法瞥見扭至小茶寮評理紛紛擾擾後有和事老罰令惠去茶鈔以了其事 
[流氓索詐]  
　　裏虹口鄉婦王林氏有子關生向爲木匠九月二十日憑媒說合娶引翔港寡婦黃氏爲室婦年三十二伉儷情深相安無事昨晚六點鐘時忽有婦之族叔黃增曹同惡棍姚明甫率同流氓王寳寳王阿瑞華桂元阿實等星夜馳至欲索洋三十元王答以前曾給過身價洋立有筆據何得再索該流氓不依扭王至保正家私押一宵王林氏見子受辱心有不甘今晨奔赴美捕房喊寃黎副捕頭立飭包探唐寳榮拘獲黃增曹姚明甫王寳寳王阿瑞華桂元五人解至捕房押候解送公堂發落 
[失媳可疑]  
　　有陸姓婦在南市南倉街開設順鳳樓茶館有媳某氏曾被該處著名流氓長脚張愼欽之弟錦慶所誘捲物逃遁旋經伊姑追獲領回家中荏苒至今相安無事不料前晚該氏又乘姑不備席捲而逸次晨伊姑始覺疑係錦慶所爲欲投上海縣控告錦慶急央友人排解不知何以了之 
[限交養媳]  
　　前日十六鋪保甲北局解送孫朱氏控顧鉅銘卽鑑卿姦誘養媳一案至縣晚間由帮審委員葉臨恭司馬提訊孫朱氏訴稱本邑人生一子前年憑媒領某氏女爲養媳諏吉明年四月間完姻前日小婦人有事出外及回天色已晚步入房中見顧與養媳在焉小婦人將顧拘獲顧令養媳避匿爲卸罪地步小婦人不得已扭送局中轉送憲案今查得養媳被顧藏匿叩求訊究顧供稱爲油坊生意與該氏住處相離不遠前夜喚小的前去佔看洋銀忽被誣指爲姦司馬曰夤夜入室非姦卽盜今該氏之媳究在何處著卽交出顧一味支吾司馬著將顧收所限交養媳如延比究 
[身死不明]  
　　鄉人吳錫卿家住浦東南廿四保方一圖三林塘相近其妾名阿金稍有姿色與陸洪卿有私吳知之曾將姦夫淫婦雙雙拘獲當經友人等竭力排解始肯釋放上月三十日有素識之張阿安與吳薄游滬上購買雜物至晚不歸吳母陸氏候至天明蹤跡杳然次日向張查問則以昨日回家對吳陸氏愈以爲疑四處尋緝未幾見申報載有招認浮屍一則前往察看與子年貎服式相同遂投堂中具領卽在大南門換棺重殮盖吳之屍身不知於何時汆至浦面由善堂撈起殮以桐棺登報召認而吳陸氏自領棺以後明查暗訪卒未知其子如何身死邇聞鄉間謠傳謂陸洪卿與吳錫卿有仇以計授張令其邀吳出外在周家渡兇毆致死抛入河中吳陸氏聞之痛子情切遂於昨日午後將陸洪卿張阿安扭至上海縣署在大堂上守候黃大令拜客回署時攔輿喊寃大令略問情節著值差趙松分别看管聽候訊供 
 
 

Page 4

 
 
[奪產訊結]  
　　奪產兇毆兩記報章前晚三鼓時黃大令在花廳提訊吳年氏供係本邑人向居西門外夫名吳慶前在案下充當劊子手有田三畝生一女嫁與朱丫頭爲室前日丈夫病故無以爲殮將田售去其半前日雇羽士誦經婿亦在家照料不知爲何侄兒榮妹妹糾人前來將朱毆傷當投巡防局控告由局員轉送來案朱供稱本邑人小本營生前日在岳母家料理喪務妹妹忽率流氓蜂擁而來不問情由將我毆傷叩求騐究朱吳氏供與相同吳茂茂供兒子妹妹在西人家爲庖人吳慶與我爲昆弟行吳慶病故伊妻並不通知於我是以兒子忿恨與朱揪扭並未毆打大令一再研詰各執前詞騐得朱丫頭略受皮傷並無大碍判朱丫頭與吳茂茂父子皆不應覬覦吳慶之產所有存田一畝半當作爲吳年氏養老之資兩造唯唯大令著分别具結 
[行竊有贓]  
　　昨報列不由正路一則昨據包探張阿五禀稱徐來仁至俞阿五家挖門入内行竊釘靴一雙巡街華捕見雙扉洞開進内查看拘獲人贓送案俞阿五訴稱前夜有賊入内行竊釘靴幸由華捕拘獲華捕禀稱查看時見釘靴在徐來仁手中徐來仁供前往探望俞阿五之姊不敢行竊蔡太守問旣往探望俞阿五之姊爲何挖門進去徐來仁語塞太守廉得其情謂徐來仁行竊有贓判押十四日示儆贓交俞領 
[冒牌被控]  
　　晉隆洋行西人訴稱查得周榮生所開烟店有冐本行牌號之紙烟報知捕房派包探前往搜出冐牌烟十餘大匣並起到另盖西文鉛字一併送案請罰周榮生供收買晉隆行紙烟空匣以自造紙烟放入冀其易於消售西人將眞牌及冐牌各一匣請辨眞僞並稱另盖西文亦有錯悮冐牌之烟毫無香味且價值相去懸殊蔡太守騐視之下果有區别惟向買者但看匣子招牌花樣易於以僞亂眞卽問周榮生曰起案紙烟值價幾何答稱十元太守商之薩副領事判將冐牌紙烟充公西文字銷毁諭令周榮生不得再造冐牌紙烟違于重處西人又稱現擬登申報告白收買空匣免致再被朦混太守然之 
[擅喚民壯]  
　　善堂司帳人王亭玉向許慶梧索取欠洋十六元許以並未借洋岳母劉氏曾借王洋今已逝世劉氏尙有兒子在與他人不涉兩相爭閙適該善堂施送棉衣由董事禀請英廨讞員蔡太守派民壯甲乙等四名前去照料王卽喚民壯甲乙二人同去將許慶梧扭至英公廨請追欠洋太守以民壯帮同拖許於理不合飭將許慶梧帶案問明被拖情形將許釋放再傳甲乙二民壯及王亭玉於昨晨訊究王亭玉許慶梧均金頂煌煌各訴前情甲乙二民壯同供小的等在善堂當差司帳之王先生喚我等同去小的等在門外王入内扭許小的等並未動手太守怒謂王曰爾欲控許理應聽候簽票飭捕協提豈容擅喚民壯拘人問曾給民壯錢文否王稱未給太守又謂若照許言洋係已故之妻母所借爾亦不能向許追索麥捕頭稱王先至捕房訴被許借洋十六元我告以錢債案件非捕房所管應投公堂控告不應擅喚民壯拘人民壯稱當差之人由王指使無甚不合王則實有違章之咎求請重罰薩副領事請罰王洋三十元太守以王實屬非是姑念爲追洋起見判罰洋二十元至甲乙雖無甚不合然民壯向無拘人之例判各罰一月工食以儆將來王控許欠洋之案再候過堂訊理 
[同善共濟]  
　　謹啓者敝堂接奉西門外巡防局爲楊金罰欵移賑洋一元八角江西福裕堂助賑洋一百元臺北電局壽慈氏由電匯來洋十元張春和賑洋十元一文愿醫藥洋四元並交來荔城協標左右兩營諸位賑銀四十二兩一錢八分丹徒延陵敦厚堂祈萱堂病愈康健賑洋二十元體天好生功歸實濟與人爲善福造無涯謹登報章以誌謝悃再九月二十一日賑捐清單存仁居士保長孫病愈願洋十元悮寫存心居士合并聲明更正伏乞公鑒[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[盜犯狡供]  
　　十月廿六夜半本邑西鄉虹橋相近王豐崙家被盜行刼當經失主投縣具報黃大令會營詣勘旋由捕役拘獲形跡可疑之王洪生願當眼線大令准之連日協緝仍無蹤影日前由捕役趙金督同眼線王友山拘獲陸豐高卽王豐高一名送縣晚間大令　坐花廳命將三人帶開以免串供先問友山曰爾知此案如何供稱王豐崙家被刦時在十月廿六晚當十月二十日王豐高糾合小的入黨行刦其餘諸人亦由豐高糾合事後小的被拘到案奉飭恊捕緝拿本月初十日小的見豐高避匿泥城橋龍飛馬房内欲令出外伊堅執不允小的餌以甘言始由捕役送案大令提豐高研訊供稱本地人年念一歲向爲馬夫十月二十日在太古行爲馬夫十月念五日至偷鷄橋在沙遜洋行買辦王姓家爲馬夫每日九點鐘出外晚間二點鐘始回其時小的借住阿泉家中十月念六日並不在鄉安能爲盜實被友山誣指大令嚴加駁詰矢口不移著跪大鍊良久並上挺棍豐高極口呼寃大令命差帶往二堂上暫憇復問友山曰爾可言確否供稱小的所供均係實情並無粉飾豐高實有意逞刁大令命提王洪生至案謂曰爾曾言烟館主人可以保爾目下該店主已情虚逃逸爾亦非安分之人前堂爾自願隨捕緝犯迄今爲時已久並未拘獲一人顯見逞刁今豐高已一一供明謂爾爲首行刦爾尙不速供耶洪生供稱豐高係小的之姪伊家有住房一所于前年售與豐崙家豐高無處安身住在七寳鎭相近十月以前並無生意有名阿海者亦爲馬夫向小的言明荐豐高爲替工小的待伊甚好今日不應扳誣小的大令曰若不用刑豈肯直供着跪大練良久仍無確供大令飭將豐高洪生友山三人仍交捕役分别看管候次日再訊 
[英界公堂瑣案]  
　　華捕禀稱任金生同張槐山在路打架送案請訊任金生供承包藥水廠之桶被欠二十一日工洋曾投英刑司署控告已蒙准理曾與張言明彼此到堂直說不料張上堂偏護西人密司孟以致訟未得直故向張理論張槐山供任金生包做藥水廠之桶言明包用因其滲漏扣付銀兩任投英刑司署控告彼此直供西人密司孟願找工洋二元刑司以旣已言定包用不應滲漏理應扣給工洋二元任不肯收將洋擲在地下仍由密司孟拾去今任紏人將小的毆打心不能甘如欲說好話亦可熟商豈容逞蠻任又稱張若不肯直說小的亦不去控告因伊前後言語不符故與理論蔡太守飭將張任交保不准打架仍著張向西人理說找給工資○某西人控蔡啓明行竊白石自鳴鐘等件蔡不認行竊蔡太守飭包探查明再訊昨據包探禀稱查無行竊實據蔡啓明仍執如前太守謂旣由包探查無証據飭將蔡啓明保釋○包探張阿五禀稱孩子顧增福行竊王徐氏瞿阿南等家衣服水烟袋洋烟筒等件質當變賣中有洋烟筒二枝售與收贓之張有富一併吊贓送案王徐氏瞿阿南王菊初郭金榮方子春等均投案請領失贓張有富供擺舊貨攤不知竊贓悮行收下顧增福供蘇州人年十二歲尙有父母太守判顧增福戒責一百下押候傳其父母來滬具領收贓之張有富笞責一百板贓交各失主認領○包探張阿五朱銀生查得捕房管押竊賊嚴阿華另竊雞鴨毛絲頭等售與怡生店主鍾銀生仁記店主顧順榮並有蕭六子分用贓洋疉經蔡太守訊供均不承認等情已列前報昨由太守飭差查問作頭應某其時房屋實未工竣昨又覆訊太守一再研詰鍾銀生顧順榮等各執前詞蕭六子供平空被誣嚴阿華俯首求恩包探又稱嚴竊袁阿棠之釘靴鞋子均已起案袁請領贓太守以嚴阿華任意妄供殊堪痛恨判笞一百板照原斷加押三月釘靴鞋等交袁領去餘人開釋○西人某控駁船舵工俞春林徐紀昌等串同水手嚴阿發陳阿祥行竊煤二十墩由包探查明林寳金收買二墩蔡太守飭押候查明再訊已列前報昨由差探查明俞春林盜賣煤斤得洋六十元徐紀昌得洋十四元林寳金收煤二墩水手嚴阿發陳阿祥無涉請爲發落俞春林徐紀昌均願繳洋林寳金供不知竊贓悮行收下嚴阿發陳阿祥同供並未串竊求請開釋蔡太守著俞春林繳洋六十元再行懲辦徐紀昌繳洋十四元開釋收贓之林寳金罰洋二十元嚴阿發陳阿祥開釋俟洋繳齊或償失主或充公項 
[法捕房紀事]  
　　俞大旺控虞瑞芝不付票銀由虞瑞明投案呈遞保單准限五日内清理葛同轉提虞到案供稱此項帳目已由蔡子泉結算清楚並無蒂欠同轉准虞保出限五日内邀同蔡子泉理算明白禀候核奪倘理算不明由蔡繕禀赴公堂投訴虞遵諭而退○施盛玉學徒鄭阿如控陳和生硬取竹絲掃箒三梱同轉著照原斷掌頰八十下卽予釋出○王李氏同夫弟王少娥控逆子王阿三毆母經葛同轉訊明押候掌頰令其母到堂觀責等情已紀前報兹據王李氏王少娥投案同轉命提在押之逆子王阿三到案略加審訊着先行掌頰一百下再押七天俟期滿候其母叔投案具領○王維容控在江裕輪船被陳阿三割開鞋籃竊取銅盆紙傘等物同轉著照原斷笞責八十板卽予釋出如再怙惡定予重懲不貸○金瑞生同弟瑞榮控在豫園唱戲之蕭阿根俞阿毛哄騙衣服玉器等物質洋分用當經葛同轉命將衣服給還金瑞生收領其餘物件著將二人押候繳還已紀前報俞阿毛由棧主先已繳洋釋放兹據蕭阿根呈到漢玉搬指及零星玉器並小洋三角同轉命將蕭阿根掌頰四十下卽予釋出贓交金瑞生領去○洽記烟葉雜貨行主林泰祺遣抱控葉薇生欠銀一千三百餘兩經葛同轉迭次訊供並飭交保出外限十日内隨同原保人葉理三赶緊清理明白禀覆兹已逾十日之限原告投案求追同轉飭探傳到葉薇生葉理三以保出後仍舊延不理楚著一并押候嚴行追比原告叩謝而退○楊玉章遞禀控施良卿擅取衣服經葛同轉訊供飭限二十天將衣交案兹已逾限楊又投案求追同轉命提施良卿到案施叩求寛限五天將衣交案同轉准之著交原保限五日内交到如再逾期定予追比 
[浙省官報]  
　　十二月初二日李星科禀辭赴杭屬查保甲差通判姚文桂禀知糧道委解海運經費赴滬叩辭方家穀禀知藩糧會委海運津通局差叩謝孫郁崟禀知臬司委温處查小錢差府經歴陸恕未入流楊廷蔚俱由京騐看來省禀到○初三日葉百川禀知藩司委接辦交代局差禀銷假禀見江蘇候補同知鄭本誠奉松滬總局委提捐欵來浙候補縣張卓人禀知藩司委署桐廬縣缺禀見叩謝徐鴻勛禀知聞訃丁祖母憂署定海廳司獄周禀見禀辭赴任○初四日卽用縣何士循禀知本日到督審局差孫紹庭禀辭赴衢屬查保甲差 
[皖省官報]  
　　十二月初七日按照磨俞光烈知缸事代理按照磨王家駿知任事署霍山上土司方德先辭缷代理天長城門鄉司邱聯輝到縣丞馬涇源辭赴江蘇糧道差遣州同童大疇到起服來省○初八日懷寗縣典史陳嘉謨知缷事代理懷寗縣典史張乘純知任事○初九日牌示試用訓導朱宗鄂委署宿松敎諭署霍邱開順司陳昌晋辭按照磨俞光烈懷寗縣典史陳嘉謨均辭差奉委帮辦京　直隸州胡元孚直隸州判白承符均到起服來省巡檢黃萬增知奉委辦營務處文案並謝超委一次縣丞林之珍辭赴蕪湖 
[上海北市絲業會館籌賑公所施少欽經收順直山東賑捐十一月初九至十七日第三千七百五十九至六十七次清單]  
　　初九日浙杭慶福綢莊丁曉芳募第三批錢塘欣蓮氏洋十二元姑蘇胡益泰合店平安完願十元蘇城梁劉氏求浮腫速愈十元蕪湖保甲局姚成馨病愈完願四元○初十日揚州愼修堂主人因兒德星求病速愈并祈合家平安十元補過齋十元紹興嚴雨亭因長子病愈還願五元知足氏祈保住宅平安烽烟不驚三元無名氏銅洋一元○一一日夢錦書屋主爲滋泰當鄰居失愼幸護平安洋三百元吳遜齋求叔病速愈洋一元袁詠笙九月廿四爲小兒完姻承申甬諸親友賜賀理應備筵申謝今移助爲諸君造福洋一百元同發爲鄰居失愼幸獲平安廿元蘇州介記銅洋九元○十二日金山　署江善士求寓蘇家宅平安洋五十元劉石氏求病速愈五十元鼎記五元克培氏爲慈八旬壽誕筵資移助二元慈北葉雪航二元無名氏四角榮廣大裕亨銅洋一元○十三日無錫逹源莊募施昌第求父病速愈洋三十元汝南仲子爲鄰居失愼得保平安完願洋十元紹城朝京坊心願堂求諸事順遂洋十元古夥鎖閏臣求子洋十元太倉陳槐病愈完願洋四元楊松琴求孫壽春病愈洋四元古黟汪氏洋二元郭學通完願二元東瀛求安順洋二元○十四日盛國禮因咳久肋間絡不舒音啞求速愈洋十元二齡童子邵際華時有體熱食不運化及嘔瀉等症求速愈六元邵藹棠前患痰迷已愈求不復發二元沙溪朱晋卿潤卿求母病速愈十元太倉唐敦儉堂求小兒病愈合宅平安三元○十五日姜堰振康莊由惠泰莊來洋五十元又王習揚四十元又嚴永安堂六十元鑑記廿七元豫記十四元元記九元楓涇河署三樂堂金求病愈二元金毓秀求病速痊二元元興二元南匯張春槎求佑合家平安一元○十六日嘉蔭堂病愈還願洋五十元江西玉山縣署十二元昭文縣晋袁澤民求保病速痊十元南匯姚湘岩求孫跌傷頭面速痊種痘平安二元九圑邵巨香恙愈完願一元○十七日蘇城李廷昻廷榖廷侃洋一百元歙南七賢村胡金門募洋五十三元不樂知名氏洋五十元施啓宗善士保佑無病無災延壽由紹城大經堂宗寄來洋五十元童大疇爲先慈三週冥期求冥福洋十五元丁福潤保平安洋十元寗郡利和莊募無名氏洋九元金陵永益典施鎰堂募吳興完願子洋五元○吳城鎭萬孚行洋六元又募公益堂祈保江河清吉洋十元羅勤裕堂洋二元五角步雲氏無名氏無名氏不叙名務本堂四户各洋二元乾德奎叚南生湯幼香葉怡慶堂伍四錫堂五户各洋一元崔超羣洋五角共十三户合英洋三十二元○蔚泰厚來朱尊望募苦中來花洋十元從善氏洋四元悅順從洋三元思補過洋二元養雲居無名氏無名氏胡友春亦喜從苦中樂林華堂沈振鳳林尙宏忠恕堂樂中心馬舞膺明恕堂盧天福林得標劉各卿歐鶴廷十六户各洋一元林涇源陳吉齋洋一元共二十一户各爛板洋二十六元 
 
 
