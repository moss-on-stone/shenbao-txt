# 1934 - 16 - 4908533

 

Page 1

 
 
[石印五彩衆神圖發售] [  申昌書畫室啓]  
　　時逢餞臘節届近年無論居家店鋪皆須祀神此亦風俗之使然有倩畫師繪成圖幅者則工費較貴苦於不能皆備本店因倩於手繪成用五彩石印顔色鮮明價亦甚廉裱成每軸售洋一元六角賜顧者請移玉三馬路申昌書室發兌可也 
[重印明季稗史告成] [  圖書集成局啓]  
　　明季稗史一書分子目一十有六曰烈皇小識曰聖安本紀曰行在陽秋曰嘉定屠城紀略曰幸存録曰幸存續録曰求野録曰也是録曰江南聞見録曰粤游紀聞曰賜姓始末曰雨廣紀略曰東明聞見録曰青燐屑曰吴耿命孔四王合傅曰揚州十日紀大抵雜紀前明末造佚事體例雖近乎野史要皆得諸目擊非同耳食之談披閲再三實足與正史相印證本局前曾覔得前本用活字板印行寰海流傅争先購置兹復印以雪白連史紙校讐裝釘精益求精每部六册碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[論圓光邪術久干例禁]  
　　在昔巫風之儆載於商書異端之攻戒於孔氏惑民誣世此焉濫觴厥後邪説横行熾於戰國之末秦始皇信方士言遣徐福率童男女各五百人浮東海求不死藥卒不可得漢武帝喜神仙術文成五利之徒其效可覩逮後黃巾賊起遂以亡漢其患極於東漢之末世而其機實伏於西漢之盛時有國有家者可以鑒矣史記封禪書載武帝所幸王夫人卒文成將軍少翁以方術夜致王夫人及竈鬼之貌帝自帷中望見焉他書載武帝重見李夫人賦姗姗來遲之歌與史記少巽按少翁之術即後世圓光所由仿今圓光者必見城隍土地井竈諸神不僅所謂竈鬼之貌也少翁之術可致逝者形狀今世圓光者則可致生人魂魄并其所作竊盜奸害諸事歴歴如繪是以人皆信之其實人心最靈凡有所疑一心注之則恍惚之間若有所見彼術士者乃得乘機肆其狡獪以自神其説又其下者更以僞造傅會形色或私囑童子佯述所見如近人所輯戲法圖説中圓光一門並載眞僞二術其眞者符咒甚繁似有靈應其僞者人人皆能不值一笑總之不微人而徵鬼皆爲邪説害民固爲政者所當禁也本月初五日報紀京師談屑第一叚云京師地廣人稠良莠不一現在北城侍御出示張貽凡女巫圓光以及一切邪術之人概行逐出境外不准逗留如違定行嚴拿重懲不貸又本月初十日報紀九門禁鑰第二叚略云京師近有一種邪教名曰圓光問事通衢巷口張貼招單惑人斂財前月崇侍御蔭奏請嚴禁頂香圓光一切邪教軍機大臣奉旨交出著五城御史步軍統領衙門嚴禁五城城憲遂在各處張貼示諭略謂頂香圓光惑人斂財大于例禁倘誤習此種邪教者各宜及早悔悟免蹈愆尤該甲捕人等有緝捕之責如見有前項謡言惑衆之人許即禀官鎖拿從嚴懲治此示出後若輩各用灰水將圓光招貼盡行塗抺矣觀此可見京師近日嚴禁圓光邪術想外省地方官亦當遵辦謹按大清律例禮律祭祀類禁止師巫邪術條下云凡師巫假降邪神書符咒水扶鸞禱聖自號端公太保師婆及妄稱彌勒佛白蓮社明尊教白雲宗等會一應左道異端之術或隐藏圖像燒香集衆夜聚曉散佯修善事煽惑人民爲首者絞爲從者各杖一百流三千里是雖未有圓光字樣而例案内載乾隆十二年浙江案孫彦生習有圓光符咒遇人失物挂一白紙誦咒燒符令童子向看即見竊物人面目衣服並無圖像亦未集衆比照左道異端煽惑民人爲從律滿流又嘉慶五年刑部議覆陜西案民人楊生春從故民劉燦傅授符咒圓光治病李緒宗輾轉誘惑冀圖分利均比照左道惑衆爲從發邊遠充軍例累减杖一百徒三年劉桂銀引薦生意聽從同行杖九十徒二年半成案何等森嚴乃奸民嗜利各處根株未絶陽奉陰違甚至明目張曕徧貼招紙若忘其爲犯法之事者大抵江浙各省圓光鮮聞治病皆因竊物失財之故抑思失竊如係外來自有形迹可以控官勘緝若形迹可疑未能指實即令圓光有騐彼遂甘心服罪乎彼不甘心服罪徒滋反唇相稽抑亦於事何濟况圓光必須童子看視若家無幼童借用戚族鄰友能保非童子無知信口胡説乎更能保非與圓光人通同一氣顚倒黑白乎世風日降人心日幻康莊且虞荆棘捷徑更蹈顚危故如圓光等事不特法所必懲抑且理所不必試以質之明理之士當不以蒙言爲迂闊也 
[本館接奉電音]  
　　昨日上午京師飛電傅來硃批一道諭旨四道敬謹譯登○十二月初十日奉硃批張之洞奏定擬沙市商民械鬭一案著刑部議奏所有此案失察之地方官著該督撫查明分别議處欽此○十二日奉上諭步軍統領衙門奏緝獲巨盜請交部審訊一摺所有拿獲之康捌郎康小捌兒着交刑部嚴行審訊按律懲辦此案派出之員弁在營口擒獲著名巨盜洵屬異常出力五品藍翎把總楊鳳鳴著免補千總以守備儘先升補並加四品銜賞換花翎藍翎候補千總楊炳瑋著以千總遇缺即補並加五品銜賞換花翎以示鼓勵餘依議該部知道欽此同日奉上諭劉坤一奏特叅庸妄不職道員請旨革職一摺江蘇徐州道沈守謙在任數年未能認眞整頓地方經該督撤省察看後於交卸時將在押人犯逕准朦混取保實屬有乖職守沈守謙著即行革職以示懲儆餘著照所議辦理該部知道欽此同日奉上諭劉坤一奏特叅不職各員等語江蘇候補知府馬玉田性識粗疏不諳大體著降爲通判留省補用邳州知州陳道尊才欠開展難勝衝繁安東縣知縣王樹鼎身抱沈疴不服水土著開缺另補贑榆縣知縣凌秉森年力衰邁作事因循著勒令休致以肅官方餘著照所議辦理該部知道欽此同日奉旨淮安關監督著刑慶去欽此 
[京師火警]  
　　京師訪事人函云上月廿三日下午鐘報三點時黑烟直衝霄漢街上警鉦次第報警詢之其人答曰崇文門外東茶食胡同某油酒店失愼幸各水會之激桶聞聲早己畢集分頭救援火勢與水勢正在相持之際而該店西隔壁之當鋪岌岌可危頼有英國洋人見其勢將燎及急持皮龍爲之往救質庭遂獲保全其迤西乙煤鋪則又隔數重因灌溉未得其法竟成火窟或曰此中殆有神助不僅有寺有不幸撲滅後計房屋被祝融氏掠去者三十餘間直至紅日西沈始得烟消火滅 
[江西火警]  
　　江西訪事人云廣潤門外蓼洲闤闠如林久成繁市雖經兵燹漸復舊觀上月二十八日三更後不戒於火延燒三四十家維時風勢正勁烈燄熊熊居民惶駭異常幸各處水龍洋龍聞警馳至吸水狂噴如天半銀河破空倒瀉移時祝融氏始敗陣而去有某紙行適當其衝幾罹於難頼風火牆高峻堅厚得免殃及聞起火之由係某篾鋪夜作葉子戲久之腹中轆轆入廚作麫食詎其人身在此而心在彼怱促煮熟不暇檢點遺火竹屑中遂致失愼尤可惡者該篾鋪於一月之内己兩次起火幸即撲滅未兆焚如乃仍不小心又禁賭卒成阿房一炬貽害四鄰其咎不尤加一等哉 
[觚棱冬旭]  
　　京師訪事人函云昔儀狄作酒禹飲而甘之曰後世必有以酒亡其國者遂疏儀狄絶甘酒記曰 
 
 

Page 2

 
 
豢豕爲酒非爲禍也而獄訟益繁則酒之流生禍也是故先王定爲酒禮一獻之禮賓王百拜終日飲酒而不得醉此所以備酒禍也乃至今日竟有亡其身而不顧者何哉崇文門外送姑娘胡同有某甲者酷嗜杯中物上月廿二日與友人晚酌某酒肆拇戰興豪左三右四歸己銘酊矣因天氣嚴寒屋内生有火炕醉者一進屋即向炕邊就火不料口中酒氣轟出接引爐火熱氣兩相氤氳腹中之酒陡被燃著竟似戲劇中所演之火判一般火燄直從口中噴吐移時殞命旁之援手者無從下手頓成焦頭爛額云○上月前門外大栅欄地方有北城練勇拿獲一匪該匪年約二旬左右銷解回局委員立即升堂審問始知是陳小秃之餘黨口供狡展一再研訊所爲何事與陳小秃現在何處堅不肯吐乃備文解送北城坊録供詳城於甘一日送交刑部究辦矣○刻聞人傅説云現有英國某洋人在總理各國事務衙門遞呈請將崇文門關税歸伊包徵止額盈餘之外另加盈餘銀二十萬兩懇乞代奏等情譯署諸公答以須公同商議未便貿然入奏故刻下謀充該關經紀者皆紛紛議論以爲不日當有明文不知皆係虚無縹緲之談抑果有其事也俟有確音再行録聞 
[黃堂懲吏]  
　　金陵訪事人云前報載署江甯府柯太守逢時履任以來振作精神於地方利弊興革不遺餘力日前見書院發給膏火頗爲蠧　某某上下其手其中不實不盡不止如肄業生所禀云云因爲整頓起見革退慣行舞弊之禮書袁某父子不准易名復充雷厲風行兩院多士無不額手稱快詎該書根深蒂固又恃革卯而不革缺依舊陽奉陰違仍在禮房行走公事把持如故近忽被人告發太守閲禀之下赫然震怒立飭幹役兩人跟隨繞出大堂廻廊下徑叩禮房之門内聞剥啄聲有出應者維時譙鼓己轉二更應者初不悟其爲何如人也迨户啓提燈燭之則應者實己革袁某之子太守詰其爲何在此答以理查案件太守怒喝曰案牘要件何須爾革書理查把持公務此其明證隨飭差喚其父出諭令一併押收外所另候發落翌日提訊據袁子供稱係江甯縣學庠生者名袁霖太守查閲册籍與該書卯名尚符當時太守見此名忽憶及前兩日老生恩課册卷内亦有是名籍貫履歴與之無異立時根究水落石出係乃父與禮書王某通同作弊以二十餘歲之新生冐領老生恩課銀兩己四五年緣是更查得劣跡多端乃飭權且發學照例詳辦其父又有侵蝕書院膏火及地方善舉經費等情咎尤難逭至禮書王某亦前任革退之吏瞻敢入署攬權舞弊俱經外間告發聞太守意將一律從重懲究此時闔署吏胥無不心驚股慄云 
[漢江魚素]  
　　漢口訪事人云江漢關署文案一差前係何君辦理兹何君己充洋街會審局委道憲蔡毅若觀察因委張明府炳接辦是差○漢上生齒繁庶除日銷米炭大宗外菜蔴油兩項每日亦不知當用幾許今秋上河油子歉收際此歲暮來源益稀市儈壟斷居奇每斤遂加漲至大錢一百文誠年來未有之事須俟明春有來貨接濟方能冀價之跌落也○溺嬰之風陂邑爲盛自城中創設育嬰局後此風頓息詎料弊隨法生有私將局中寄養嬰孩鬻之外來拐户之事刻被某姓告發證以實據署任傅明府光弼勃然震怒飭將爲惡者到案責掌數百下另選公正廉明之人承辦其事○日前署任武昌府施太守紀雲提訊陜西知縣唐某一案秉公訊鞫謹愼持刑不蹈一誤再誤之誚因此輿情甚洽雖今解任而去而里巷中論及前事者無不肅然起敬有口皆碑也○聞本年江漢關所收各項貨税較之昔年短少甚鉅第收税減少而市上生意暗中虧折固不止倍而加倍也江河日下能勿慨然○娼優兩類本屬相連漢上優伶顧名思義往往以挾妓爲事日前楚優某某等在某妓院行樂詎被某君撞見心焉惡之轉告某員即飭役拘案究辦想從此枇杷門巷當無優孟衣冠矣 
[彛陵近事]  
　　宜昌訪事人云川東道任觀察日前雇坐民船自宜首途入川履任不料憲眷所坐之船駛至歸州境黃頭郎偶一不愼致將坐船觸於磯石上洞穿一穴水即汨汨而入船身欲沈幸有紅船護送急將憲眷及婢嫗人等救過幸皆無恙不過略受虚驚説者咸以爲洪福所致兹己另雇他船往川蒞任矣○演劇之起實權輿於周偃師之木人戲故論優孟當以木人戲爲魏文侯之大樂近宜地有挾此爲業者刻木像人長約四五寸圍以布慢幔上作一小臺人在幔内運其木人口唱無腔之曲而以足踏鑼鼓等器亦頗應絃合節隨便在各家門首舞弄唱演此地既罷又顧而之他觀者如堵亦斂錢之一法也○某甲本舊家子弟不務生業遂流於匪前曾竊取洋行物件送官責懲近又在某洋行行竊當塲獲住又送地方官現己枷在洋塲數日矣有知其家世者爲之歎息不止○大憲前委沈某往長楊縣開採煤礦沈即前任兩江總督沈宫保之六公子現因雇人開礦民間多有異議沈君爰請招募兵丁四十名每名每月給銀四兩帶往長楊縣以便護衛開挖士工人等昨己招齊擬即帶往辦理矣○市面艱難生意淡薄前日有某號商家欲在某錢店用銀百數十兩己經著人往兌詎錢店無以應付致往者徒手而回銀錢支絀不於此可見哉 
[秣陵瑞雪]  
　　金陵訪事人云省中交冬以來風高物燥望雪甚殷近雖晴陰靡常率皆細雨蒙鬆未見甘霖渥沛鍾山高處膚寸雖合然亦隨風飄蕩飛去飛來如北山移文中之周處士出處無定上月廿五後積陰不解天氣沍寒時而雪珠亂跳時而雨點匀鋪瓦上簷端錚錚作響如是者多日直至初五薄暮滕二巽六並駕馳來忽地玉屑銀沙漫天飛舞然不踰時而止平地上均不見有雪影惟龍蟠虎踞山巒坳曲一望大有瓊璠世界痕跡錯落其間翌晨天即晴霽霽未終日又點點滴滴竟四五晝夜猶未見其有霽意也先是天氣頗燠薄棉可耐深宵畫閣圍爐令人生厭至是朔風凛冽寒砭肌骨覺非獸炭一尊不足以稱超宗來使人不衣自煖而連日泥淖没踝街頭巷尾聳肩瑟縮者到處如號寒之蟲殊堪憫惻所幸城外粥廠次第大開各廠均不下萬餘人捧雙弓米口頌皇仁浩蕩得過且過亦善政也 
[貞淫各别]  
　　婦人之義以節爲重故禮曰一與之齊終身不改柏舟一詩照耀千古誠以挽回薄俗首在閨門然王道太乎人情既失所天不　再醮蓋先王不欲强人以難也至未婚守節例無請旌之文顧念其飲蘖茹冰松筠節操雖不得中庸之道亦不可没其貞烈之風往往破格表揚以風末世若萬里之存亡未卜欲奪紅絲百年之伉儷重求忍蠲黃口此則與未婚守節微有區别而視夫死再醮尤覺滅倫也昨閲中西報載有貞女可風鬻子再醮兩則云貞女王氏羅定州屬東安縣羅坪堡大岡頭鄉王某女也嬌小之年己許字同邑范某子而未婚范本家貧自計鬱鬱久居鄉土謀食維艱遂起壯游之志去其鄉國游於外洋滿意捆載榮旋方始媒娶不意一去忘歸音屢乖乎黃犬遂至十年不字星不照乎紅鸞穠李愆期摽梅感詠望征人之不返託良媒而自傷屢促完婚無如遠别女父母因是有休婚之志欲奪而嫁之女子生而願爲之有家父母之心大抵如是亦不足爲異女覺之以爲婦人從一而終若既以身許人豈可以未婚而貳其志抑何母也天只不諒人只耶遂梳攏掠鬢自爲新婦粧乘夜潛背父母歸於翁姑登堂襝袵述所自來翁姑始而驚疑繼而憐愛因謂女曰此來承雙親命抑出己意乎女言心不直父母休婚之意故自來也若他日征人遠返固婦之幸若其不返自願奉侍翁姑終爲范家婦矣翁姑嘉其志除室而居之由是自執婦道躬操井白姑媳相安族黨無不稱爲節孝王自失女後尋之不獲猶以爲女之輕生也迨范使僕婦逹婦意於王言改日方令歸甯以通姻好王夫婦心始略安惟望見此良人復我邦族則征夫遄返終成連理之枝豈節婦懷清空對女貞之樹者哉范氏有婦如此不特家門之幸且增邑乘之光貞女之志洵可風矣又云城西同文街某媪專爲人作冰上人日前有婦年三十有奇自鄉中來携一子己届舞勺之年投媪家自稱項德某鄉己故梁某之妾携有豐貲欲圖再醮故來省擇人而事請借一席之地暫爲棲止並求作蹇修徐圖厚謝媪以有利可圖留之於室居有頃婦以携子再醮爲累且恐爲人所嫌也遂商於媪欲先鬻其子而携其貲再醮焉幸子年幼而慧以母所爲不義雖不能作凱風之詩以感母心惟於買子者議價時輙自明其家非因貧而賣子者不過母以隨嫁爲累耳歴叙其父遺腴由若干有魚塘焉有桑基焉嫡無所出庶出祗己一人望勿爲母所惑買子者聞其言 
 
 

Page 3

 
 
皆不敢就母惡之而急於嫁遂留子寄養於媪家而自則醮人以去嗣婦之夫族某乙等尋蹤至媪家詢婦所在媪言己再醮於某家惟留其子在乙欲將子帶返媪不敢阻然恐其冐認不免後累投訴坊衆坊衆令乙覓鋪作保給其領回嗟乎婦承夫遺産洵足撫遺孤以繼一綫之延矣乃既忘夫婦之義又絶子母之情害理忍心莫此爲甚較之范女未婚而甘爲守貞以終者其賢不肖何如也彚而録之以見善者可以感發惡者可以懲創閲者幸勿以老子與韓非合同譏也 
[榷使祭關]  
　　製造局總辦新任江海關道劉康侯觀察定於十三日赴各廟拈香己紀前報昨日觀察排齊全副執事至城隍廟火神廟風神廟土地祠先後行禮旋即回轅飭令開庫查點欵項當由車興玉千戎督領護勇站隊迎迓觀察將庫項查畢即赴海關耕設香案行禮致祭大關諭令辦事人等開關照常辦公然後回轅 
[代理讞政]  
　　英讞員屠别駕因抱清恙請假己非一日嗣因捕房各案積壓太多别駕乃禀請道憲派員暫爲代理兹悉己由道憲派委洋務委員前曾在英公廨帮審鄭瀚生大令於今晨蒞廨會同德繙譯單君維廉訊判各案云 
[漕局開辦]  
　　江蘇海運局本定於本月初十日開辦漕務後以事有未妥遂展期於昨日開辦本埠萬福來漕船首先裝米數十石到局請收汪帮辦施委員至船騐自看以防攙入秈米等弊騐畢令運入局中俟至明年載赴北上 
[火後餘聞] 　　 
　　昨報紀英界小火兹悉火起於浙江路福寍里口第一百七十六號門牌潤太煤炭店内其時學徒上樓取物忘將紙捻帶下以致餘燼徐燃延及煤屑一時烈炎狂飛竟爾冐穿屋頂時西北風頗大幸久雨之後屋瓦新晴延燒不易加之救火西人聞警馳至急開自來水龍頭接以皮帶四面灌澆祝融氏雖極披猖至此亦覺火不勝水只得偃旗息鼓退避三舍計焚去潤太煤炭店及南首第一百七十五號之馬房一家並北首一百七十七號之樓面一個至薙髮鋪雖在比鄰並未殃及亦云幸矣語云星星之火可以燎原居家者可不愼哉○前晚浙江路失愼之時救火會中各西人有乘坐馬車而至者其車均停在三馬路加之各家所搬什物亦堆積其間以致往來行人頗難照顧時有一婦人乘東洋車由東而西與馬車迎面相逢時馬蹄甚疾東洋車夫欲避無從竟被撞翻在地將車踏碎幸坐車者眼快身輕早己飛步跳下不致受傷後由巡街捕將車拘入捕房想須解案請訊也 
[病犯脱逃]  
　　有招富者前任縣署具控吴正祥誘拐伊子由縣訊明將吴收押改過所中嗣在押所與同押之縣犯王阿二徐月祥等先後患病當由押役禀明發普育堂醫治痊愈正欲投縣不料於前晚三更時三犯串同逃逸比及門丁知覺出外追尋己如黃鶴之一去不返堂董因即函致縣署禀知一切黃大令己飭差嚴爲查緝矣 
[告示照登]  
　　欽加二品銜署江海關道正任常鎭通海道吕記名簡放清查上寳灘地江蘇即補府許爲曉諭事照清查灘地一案疉經上海縣明白示諭兹本府奉督憲劉札來滬會同本道挨户清查認眞辦理業經設局開辦禀奉批示在案所有章程合行條例曉諭爲此示仰地保業户人等知悉爾等須知此次清出公地召變銀兩經前督憲張奏奉大部發抵要欵斷難稍事含糊自示之後務各恪遵毋得抗違致干咎戾切切特示計開章程一漲溢地畝生落何圖即由何圖地保册書據實開報聽侯查丈倘敢挾同隐佔朦混一經查出或被告發定即加等嚴辦决不寛貸一丈過地畝各户執業方單或花息單均應即將檢齊呈騐如業户遠在他處准奉明酌量展限倘敢藉延即將該地充公如以别户單據朦混影射查出從重究辦一呈騐方單花息單務須開寫四至坐落同送聽檢明蓋戳當面發還不稍留難倘丁役人等敢於需索准即喊禀立子革究决不姑寛一光緒四年新修户部則例載明江蘇新漲灘地無論子母相生一概歸公等語則子母相生之地例不准業户霸佔惟念小民無知若不姑予通融不足以示體恤如能照時值繳價准先儘買倘出價無多自應另召以示區别一民間侵佔官地及業己造成房屋者此次清查之後召變有人即照租界向章程令買户酌量貼費以示體恤但不准藉此刁難一赴局報買地畝繳清價銀立即准給方單道契執業不取分文費用倘敢藉端需索准即禀究 
[上海縣署瑣案]  
　　陸順順呈控沈瑞卿借洋不還前晚蔣剌史升堂覆訊沈瑞卿供前奉大老爺明斷著小的將借去洋繳還奈因無從措借故商諸友人糾合一會年底始可收齊俟收足後即當如數繳案决不再敢延期剌史准如所請著再寛限十日急將借洋繳案如敢再延定當嚴比不貸○馬昌晉控郁頌芬覇贖田畝前晚黃大令亦倩帮審委員蔣剌史升堂提訊馬昌晉供是文童年二十有九在捕盜局充當書辦祖父於咸豐年間將二十四保二十三圖田單抵押郁姓處得洋五十元當時未立票據光緒元年向郁贖取據云方單一時無處找尋俟緩日給還可也豈知去年郁頌芬將此方單一紙過渠之户但此田由文童家兌糧己有多年有串可據是以投案控告郁頌芬供捐縣丞同知銜住本邑喬家浜地方馬姓之祖曾在職員家司帳將田抵押與職家迄今四十餘年並未有人前來問過惟職祖與馬祖素稱交好故此田租由馬姓所收今職員因田價漸漲故此將方單過户蔣剌史得供限於五天内將方單交案核奪○前日有一瘋人闖入縣署三堂東張西望當由值日差拘住晚間蔣剌史升堂詰問瘋子訴稱姓范名瑞卿係浦東南匯縣人年四十有四向業讀書在鄉間訓蒙度日此次來滬找尋親戚詰其何以闖入三堂一味諷話蔣剌史以范瑞卿病瘋屬實姑念讀書人著發善堂醫治 
[英界瑣事]  
　　鄉間女子奚彩娥近日在英界某繅絲廠做工每月可得工洋十餘元洋東因其工作不勤將工洋扣住不付須得補足應作工程方可照常付給工價詎彩娥性甚執傲不肯奉令承教意欲辭歇事爲經事知悉向之詢問直認不諱經事據情告知洋東立喚三百十五號華捕將彩娥拘入捕房轉送英公堂請辦其索洋停工跡近把持之罪值日差禀知别駕著交官媒押候會訊○德昌興號經事關光曾向粤人謝耀山將匯票劃兌現銀後匯票到期謝往收無著昨日在途遇見向説前事以致互相争扭由三百七十號華捕將二人拘入捕房轉送英公堂别駕著押候訊奪○有陳某者不知何許人前曾在西薈芳里妓女林文香處作狎邪遊積欠酒菜局洋約共二百餘元當時均未付給妓亦未向索取前晚陳又飛箋招林林不敢不至惟酬應之間略形冷淡陳心甚恨恨意欲邀在座各友同往該妓處一殺風景友均不允陳乃於次夜二點鐘獨自前去不問情由打入藏嬌深處時林妓適有留香者聞鹵莽聲披衣而起先將客送避他房比龜鴇赶上相勸陳終不依祗得由巡街捕將陳拘入捕房捕頭著押候解送公堂○花衣掮客嚴藍田曾欠滬南乾和莊往來銀六千餘兩自該莊倒閉後由執事丁方瑞在縣控告曾經提訊限嚴一月後交銀四千兩詎嚴保出置之不理雖經著保交案無如避匿不到前晚丁在租界與嚴不期而遇當即扭住欲　赴捕房後經人出勸以後不知若何了結也 
[法廨發落案件]  
　　昨禮拜五鄭大令蒞捕房會同謝總捕頭發落各案命提向彩視街小飯店拆梢打壞物件之陳阿二照原斷先行荷枷一月期滿笞責三百板遞籍陳阿生著從重笞責三百板還押具改過切結○流氓陶榮富吴桂榮在蘭芳里口搶奪行人風帽控經飭探查明復核昨據包探禀稱英大馬路胡益生火腿店與吴雖係認識但吴素不安分不肯擔保陶榮供在租界爲小本經紀實遭誣指仍命還押覓保○前署錢宦失去烟壺報捕查緝爲包探拘獲陳阿金一名供認烟壺二枚賣與城河浜王阿福舊貨店得洋一元八角飭提店主到案訊無端倪昨日提案陳稱實係誣扳大令著從重笞責二百板還押隨堂帶比王阿福著分别管押○蘭芳里花烟館鴇婦萬周氏控己歇傭婦毛王氏竊取皮 
 
 

Page 4

 
 
馬甲大令以兩造供詞各執押候復訊昨日提案毛王氏供實係本家借洋七元將皮馬甲抵押質之萬周氏　係姑穿之衣姑己於數年前物故大令以其不實不盡驅之使出自行理處○命提竊取烟槍之張阿春照原斷笞責一百板太古碼頭竊取鐵圈之朱阿木笞責五十板一并從寛斥釋○義春茶館主楊春和投案禀稱妻子被葉七等擊破頭顱病勢加重其受傷之堂倌劉富表現因傷重送回甯波慈谿縣原籍求大老爺著令行兇之人具保辜結以防不測大令命提行兇之葉七丁二丁三照原斷從重各笞二百板還押覓保如無保人俟受傷人傷勢平復釋放楊叩謝而退○竊犯陳阿桂周金福經大令訊供各枷號一月昨己期滿命帶案疎枷照原斷各笞三百板英包探趙銀河遣夥張和尚投案禀稱虹口有案請帶回捕房大令著趙探自行投案謂該竊判送改過所監禁待問明懲辦之後仍著送回張和尚遵諭而退○陸葉氏董張氏控車夫朱阿玉將車輛變賣飭令押繳在案昨日命赶緊覓保將車歸還○鄭鳴峯何雲卿控徐五九欠靛青銀二百九十七兩一案經大令訊供交保桂林保出理處案懸日久昨日原告投案求追大令飭保人徐桂林及徐七四到案謂本委限爾保出後三日理明何以懸宕二月之久尚未了結原言屢次求追徐七四供當時以爲一印圖章無碍不知以後如此累墜大令謂爾爲保人惟爾是問著再限三天將五九交案延于未便○唐炳奎控張炳章舞弊吞銀七千餘兩迭經訊責押候追比昨日張妻胡氏投案禀稱家住西門丈夫在押日久求恩交保出外因其母在漢口聞信來申患疾甚重丈夫年輕少不更事不應舞弊吞銀現在父親有屋四間在南褚家橋連地基值洋七百元共有契據四張父親出錢置買大令問爾父作何事業供爲茶葉箱手藝父親無嗣入贅爲子大令謂爾父係手藝中人何得有此産業張炳章尚有藏匿之銀何以不將此事了結供稱契據四張均己交還唐炳奎此外别無産業大令謂爾夫漢口蕪湖等處尚有房屋地皮任意吞銀爾竟一味唐突着即斥出不准交保 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
