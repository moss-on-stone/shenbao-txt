# 1894 - 152 - 4907587

 

Page 1

 
 
[甲午恩科會墨出售] [  圖書集成局啓]  
　　制藝一道理法必準先民花樣當趨時尚本屆恩科會墨頗多清眞雅正之作可見文運昌明家有隋珠人懷和璧故能蔚爲巨觀本局覓得原刻以新鉛字刷印每本碼洋六分卽日出售如欲躉購請至申報館帳房三馬路申昌書畫室及各埠申昌購取爲盼此佈 
[新印仁在堂全集告在] [  圖書集成局代啓]  
　　盩厔路閏生先生文擅老宿海内皆奉爲經師坐擁臯比門盈桃李一時氶學之士及門箸錄者多至數千人所居講舍曰仁在堂其集因以堂名　之初時刻于關中後經各省翻刻魯魚亥豕辨認良難初學蒙童貽悮非淺茲覔得關中初印本用大號鉛字從新排印以廣流傳圈點眉批一仍其舊紙墨裝訂務極其佳刻已告成卽日出售集分十四種曰時藝引曰時藝辨曰時藝核曰時藝課曰時藝綜曰時藝階曰時藝話曰課士詩曰課士賦曰文藝金鉞曰訓蒙艸曰時藝核續編曰訓蒙艸注釋日賦大抵窮源竟委由淺入深理法詞華兼擅其勝而又悉心評隲細意推求繡出鴛鴦金針暗度學者苟揣摩簡練昕夕阻含則破璧而飛正不難于此操左券焉計全集分裝十六本碼洋三元賜購者請臨本埠三馬路申昌書室江左書林及蘇申兩處掃葉山房爲　 
[書新約紀聞後]  
　　昨錄仰光日報云前者中英所立緬甸巴蕪新約内有云緬之北境有大鎭二所一名望南一名强亨此已割歸中國而潞河一帶亦准中國之船來往至緬甸各地均准華人到此營生英待之與最爲優待之國無殊俾華人得以同沾利益復云中國之貨載往緬甸地方六年之内不收進口稅至於緬貨入華者則准值百抽五例酌减三分之一以示體恤云見者咸以爲英國之於中國大有樂與之親之意大鎭之讓之於中來往行旅商販皆聽之於中稅金則往緬者有六年可以免稅而來中者則仍照值百抽五之常例不過减其三分之一以是言之中英之睦誼將因此而愈形鞏固矣有笑於其旁者曰此英國之譎又豈眞有愛於中國哉夫刼人之財而還其半或以質票擲還俾得自行取贖是可謂之有德也乎緬甸本中國藩屬之地與英人無與也英人以智力權勢駸駸相逼而緬甸乃不敢與之較折而入於英雖曰並非奪之於中國而中國則究失一藩封望南强亨二大鎭猶是緬甸之地也緬甸藩屬乎中國此二地者又將焉往今全緬皆屬英國保護則是昔之屬中者今且屬英矣全緬屬英而割此二鎭之地以歸中國此何異盡刦其家資而擲還一二小包耶緬甸向屬中國則中國之往來其地者本可以出入自由其有所禁阻者非緬甸禁之實英國禁之也况英國旣得緬甸非可以什襲藏也又非可以捆載去也必且爲之興商務濬財源一改其從前舊制而使地方大開風氣講求通商果欲通商則中國究係去彼最近卽中國商賈之經營於緬甸者亦最多潞河一帶倘不准中國商船往來則誰與該處交易其緬甸各地中國人之在彼營生者無非爲彼地廣生財之道惟恐招之不來又豈肯揮之使去故其優待也非優中國之人乃優待該處之商也六年之内中國之貨到緬均不收稅此正招徠商務之要非厚待中國之人也觀其免稅者有限期六年之後倘商務鼎盛華人羣趨其地則必將一再議加而緬貨之來華者則照值百抽五之例减取三分之一則更無限期永遠遵行面子則與中國有情而緬甸全境皆屬於英中國遂亦不便遽興問罪之師此其譎詐爲何如而乃猶以英國爲睦於中耶是墮英人之計中也言之若甚憤憤者余乃從而解之曰子之言亦未嘗不見其大而此時中國究亦不能不受其欺緬甸國小無政其於中國雖係藩屬而貢獻久缺政教不聞者亦旣有年中國雖大度相容所謂覊縻之而已矣其國與暹羅越南犬牙相錯不入於英亦將入於法法人於越先佔其西貢而後蠶食其北圻遷怒中國幾幾乎兵連禍結苟非劉淵亭一軍屢挫法兵之鋒蘇子熙馮萃庭兩宫保奏諒山之捷中國將爲藩屬而受禍以故法人請成而卽許之平劃界分疆至今尚有議法人之是非者至於暹羅則又威刦而勢壓之此兩國者皆中之藩邦也暹羅之與越南何以異哉越之弱尚有劉軍爲之一吐其氣法人望見黑旗卽有死之心無生之氣而暹羅併無此人且暹羅之待中國人更爲無禮較之越南大不相同則中國此時棄而不顧但自籌所以保護華商及旅暹華民以自盡厥心而已至琉球一小島中國棄之亦不足辱日本有之亦何足榮而乃竟竊而據之如獲石田則不啻什襲藏之矣編爲縣邑又不啻捆載而歸矣此數國者皆爲中之屬國皆爲外人所分裂絶不聞有一衣一飾擲還失主者而英人尚不肯步法日之後塵則是猶是緑林中之豪也前者朝鮮爲俄人所窺伺英國占巨文一島以扼之俄人旣去旋卽交還雖由於中國代爲之請然畢竟爲識交情者且防俄之侵佔朝鮮亦尚爲顧全大局起見則是此時英人之於緬甸亦安知不因法佔越暹漸謀蠶食故英人占此以爲扼吭拊背之計蓋緬甸若不以畀英日久亦必入於法然則緬甸一區亦猶朝鮮之巨文島乎客聞余言軒渠而起仰天大笑冠纓索絶目余而言曰子之爲斯言也其爲英國轉圜乎其爲中國解嘲乎吾不復與子辯請徐觀其後 
[諭旨恭錄]  
　　四月二十五日軍機大臣面奉諭旨前經降旨皇太后由頤和園還宫時是日進内值日當差執事各員均著穿蟒袍補褂本月二十七日皇太后駐蹕西苑所有應穿蟒袍補褂人員著遵照前旨行欽此 
[本館接奉電音]  
　　昨由京友電傳諭旨三道敬謹譯登○五月初一日奉硃筆雲南正考官著張建勳去副考官著許澤新去欽此同日奉硃筆貴州正考官著吳同甲去副考官著陳同禮去欽此○初二日奉上諭龎鴻書奏捐納保舉道府宜示限制並各項分缺先分缺間名目請飭酌量歸併各摺片著吏部議奏欽此 
[午門艾虎]  
　　新任鴻臚寺卿　文圃大行人斌涓吉四月二十四日卯刻履新先期經主簿廳示仰合署官員吏役至期一體謁見○吏部堂主事李主政文晉充補豐裕倉漢監督所遺倉塲隨轅委用監督經祥許兩倉帥查得記名以倉監督用之内閣漢軍中書恒内翰昌堪以傳補除覈飭遵照外已分行吏戶二部曁内閣查照矣○工科給事中丁給諫立瀛現已題升禮科掌印給事中所遺工科給事中員缺吏部擬將起復到部之應補給事中翟給諫伯恒請補一俟禀堂覈准卽可帶領引見矣○兵部爲移咨事職方司案呈前准吉林將軍長咨送卓異吉林恊領富順一員進京引見到部本部於四月初九日帶領引見奉旨吉林協領富順著准其卓異交軍機處記名以副都統用欽此欽遵到部相應移咨吉林將軍查照○吏部爲示傳事所有光緒二十年三月分分發道姚嶽度等三十員本部於四月二十一日辰刻給照相應示傳該員等務於是日親身赴部承領毋得自悮○致仕理藩院尚書松吟濤大鴻臚森致仕禮部右侍郎普茀亭少宗伯善致仕理藩院左侍郎志馨山少鴻臚顔向大部呈詞略稱本年恭逢慈　端佑康頤 
 
 

Page 2

 
 
　　昭豫莊誠壽恭欽獻皇太后六旬萬壽普天同慶率土臚懽際此慶典宏開情願隨班叩賀惟休致人員應否准其祝嘏乞據情入奏等情奏入於四月十六日奉旨均著准其隨班祝嘏欽此○欽派盤察戶部三庫鄭邸等十堂訂期盤兌庫存銀兩計戶部銀庫内實存銀九百五十三萬有奇較上屆盤得一千一百二十餘萬之數少去一百七八十萬之譜經欽派王大臣訂期四月二十八日將情形具奏覆命○兵部爲咨報事所有新添和碩禮親王門上三等護衛一缺人二名三等護衛二缺人四名和碩恭親王門上二等護衞一缺人二名三等護衞三缺人六名和碩慶親王門上三等護衞二缺人四名五品典議二缺人四名多羅端郡王門上二等護衛二缺人四名三等護衛四缺人八名散騎郎三缺人三名共六排人三十七名於四月十八日帶領引見相應開具满漢排單各二分先行咨報軍機處查照○兼署吏部右侍郎錢子密少宗伯應溥諏定四月二十一日午時抵吏部履新先期諭令司務廳出示仰闔署官員書吏皂役至期一體謁見○河南巡撫委員管解奉撥本年京餉等銀四萬兩零分裝木鞘遞解入京抵部後由原解丁投赴當月司掛號訖雇覓人夫將餉鞘舁入後庫院堆存鎖繫在彼住守俟盤庫竣事後示期開庫兌收 
[英使噩耗]  
　　昨日日本發來電報云英國駐紥東京之欽使某君於本月初一日因病出缺所患何病尚未得知且俟本館訪事人來函當再詳登於報 
[疫更難弭]  
　　昨日香港來電報云目下疫氣流行散至各處四月三十日病者八十一人死者七十二人本月初一日病者七十四人死者九十二人自初至今共死八百七十七人日前查察病人之某武弁一員兵三名亦爲癘氣所染兹兵已醫痊而武弁竟溘然逝矣醫生查得得病之始毫無形迹歴七日或十日始一發而不可救藥凡無病之人不可與病人過近如相離六七尺卽能傳染現下各鄉之人不許客人入境亦防患未然之道也本館按前者滬上各國領事議設防疫章程凡輪船之來自粤東者皆令暫泊口外今疫氣旣日盛一日自宜派人向各輪船上加意稽查如有染疫而未發之人亦須送入醫院療治庶幾綢繆未雨不致旣發而傳染於人乎抑防疫章程章中有一事尚遺漏本埠棋盤街卽西人所稱河南路者馬車叢雜常有數十輛之多矢溺薰蒸行人皆掩鼻而過是處店鋪密比鋪中人日受穢氣能不疾病叢主然欲使馬車一一移開勢必轉而爲他處患曷勿飭令清道役夫格外勤爲灑掃并責成御者隨時打掃不准矢溺漓淋各鋪戶亦助之收拾潔清庶免致蒸成疫癘竊願與工部局商之 
[疫信照登]  
　　香港新聞云近日九龍中國界亦有染疫者二十一人佛頭洲六人間有在港中得病回至其處者港中營兵現有患病者二人似亦爲疫癘所中然尚未審虚實四月二十六日有一童倒斃於寳雲道山下騐其身上並無染疫確據然已舁往埋葬疫屍之地亟爲安葬矣潔净局員前經指定擸　環某地爲掩埋染疫屍棺之用現經工務署特爲圈出用物攔護東華醫院董理人前在沙灣覓得義地一區經工局劃分一百穴至二十六日舁往埋葬之屍棺已有三十具悉由工務署西人度加地督工掩埋恐其草率從事挖掘不深致有穢氣洩出也每日埋葬限於午前十點鐘及午後三點鐘用小輪船或渡船載往餘時俱不准安葬刻下新加坡各官因港中疫癘之慘業經議定防疫新章遇有意外迅卽頒行法國郵船也拿前數日由港中開往當啓行之先並未入港灣泊不載港中搭客及到時亦祗在口外寄椗不准駛入内地又有蕉山輪船於四月十二日由香港至小吕宋載有華人一百六十二名亦遵禁令泊於馬利非路士海面至十六日先將諸客帶至林馬醫院然後將船放行諸客則於五日内騐無病症始准釋出又有日本某輪船於十七日由香港厦門行抵小吕宋載有華人二百三十八名亦遵例在外停泊不能卽日進口此外則有沙的路及源生輪船於十六七日先後由香港行抵小吕宋均遵例限在馬利非路士灣泊十五日始准攏岸伊士馬利打輪船於二十日行抵小吕宋有水手一名中途病斃查非沾染疫症云又云二十六日午後又有司更之印度人二名西洋人一名俱染疫症計西人之染疫者前後共有六名印度人一在舍利上街一在域多利街西洋人則在老些厘街二十七日已送往躉船醫生是日新染疫症之人仍以太平山及西營盤各街爲最多如四方街東街差館街第三街大道西必列者士街文咸街荷李活道堅道結志街士丹頓街以上數處報疫者共三十餘人擸　環醫局之占士醫生是日偶得大熱症由勞辰醫生在局治病閱兩禮拜是晩亦稍覺不適前後在醫局病殁之人俱載往潔净局撥出之地卽日理葬諸工作於二十六日相率罷工不願由醫院分局舁連屍棺後經調停始肯應命二十七日下午潔净局官紳聚議因奉督諭將防疫新章再行更改欲令曾患疫之屋宇及其附近住屋一概灑以灰水加意整頓通飭各屋主及住客限於四十八點鐘内按照定章辦理倘逾四十八點鐘仍不妥辦卽由查疫人將屋内之物盡行搬出代其掃除限一日内竣工其費概由租屋註册之人如數輸繳倘屋客無力則由屋主代繳另按章議罰至多不過二百元又議改第五六欵凡各街鋪屋如有醫生謂其不合居住者無論曾否灑過灰水亦可由總管查疫之人著令關閉倘住客於通知後二十四點鐘後仍不遷出可用權力勒令遷徙所有遷費及補償住客一月之費概由註册人或業主清交倘住客於此屋關閉之際倉卒不能另覓枝棲則由公中蓋搭篷廠聽其居住並發給一月衣食費概令屋主如數交回議至此局員堪富利士謂以上所言掃除工程不若由本局刻日妥辦可免通知住客局員佛蘭詩士謂邇來本局應辦之事極形忙迫無暇代爲設施應限令各住客及業主自行料理更爲盡善諸局員皆以佛君所言爲是遂將前說登諸官報卽日頒行是日英差麥皆化等奉命向各街查搜屋宇倍形嚴密查至差館街五十一號門牌見有染病之幼音卽送往東華醫院唐醫師騐得並非疫症未幾占士醫生到院再騐謂共染疫日久病已深入遂將此童送往醫院分局醫　是日又由英差摩弼在第二街一百十五號查至瓦面見有兩童仰臥其一染疫垂斃其一騐係大熱症聞差查至急爲避匿不意其仍被查獲也又有西人花士利協同兵差掃除各屋至二十七日午前似有病態幸傳染尚輕現署律政司李志大律師於二十七日清晨送出車樹烟五百枝分贈掃屋各兵差備用聞此烟善辟疫癘意必産自西國者也 
[小輪失事]  
　　蘇垣訪事人信云上海某姓挈帶眷屬雇小火輪一艘赴蘇掃墓四月三十日駛至横塘旣過橋火工某甲卽將火門開足忘將機關緊閉有頃覺察卽欲關閉其時火力過猛機關喫重甲獨力難支當呼同事某乙爲將伯之助二人竭力從事忙亂之中機關忽然脫落烟囱登時炸烈但聞轟然一聲大有山崩地裂之勢船身粉碎某姓一家及船上諸人盡行墮水甲被鐵器激至岸上某姓房屋内穿破樓板由屋　而出向半空飛去不知所之乙亦飛至相跪里許之田間雖不致如甲之屍身無著然皮肉飛濺僅存筋骨誠慘矣哉至墮水諸人幸經旁船設法撈救得以誕登彼岸内有三人身受重傷舁至天水莊西醫處療治未識能保全性命否 
[古潤宫塲記事]  
　　鎭江訪事人云江寍藩司瑞茀侯方伯入都陛見由天津乘某輪船南下道經滬上於四月二十五日晩六點鐘時　飛霆兵輪船溯江而上二十六日金烏西墜駛抵鎭江先一日丹徒縣王伯芳大令預飭辦差公人在六吉園碼頭置備供張迨棨戟遥臨署常　通海道蔡觀察京口副都統保統制鎭江府彦太守曁在城文武印委各官均赴江干恭迓詎憲舟並不停泊逕赴白門瀕行水陸各勇丁均往　山列隊旌旗蔽日槍砲連雲文武各官直至雙輪影渺而後返○署常鎭通海道蔡觀察於本月初二日薄暮排導出西門詣六吉園碼頭乘招　局江水輪船赴金陵謁見劉制軍叩賀午節臨行府縣各官員均詣碼頭恭送寳蓋山新兵各營弁兵亦站隊江于升砲鳴鎗志敬○月前者鎭　營守備許和生守戎赴白門公幹於二十六日上午乘船回署○本月初一日爲長江水師瓜洲鎭總兵謝鎭軍福田懸弧令誕標下各營官弁 
 
 

Page 3

 
 
曁文武印委各員均乘舟渡江晉祝鎭軍設筵欵待竭盡　　　 
[白下官塲錄要]  
　　江寍藩司瑞方伯於上月二十八日抵江寍卽赴督轅禀見次日奉到飭知旋於本月初一日申時接篆署藩司胡觀察仍回巡道本任○開缺蘇松太道魯觀察接奉電傳上諭著送部引見當卽　懇署藩司代求制憲發給咨文劉峴帥允之二十八日將咨文飭丁送至修函並勸慰一切聞北上之期約在五月上浣云 
[皖撫行期]  
　　安徽巡撫沈仲復中丞於上月廿一日起節校閱皖南諸軍疊紀前報兹聞仲帥在寍國各屬閱視陸操畢於廿六日移卽蕪湖廿七日懸示閱蕪采營裕溪營水操廿八日五點鐘由蕪起節回省首邑章幹臣明府聞此消息卽飭差役協同地保在南門外官馬頭搭蓋官廳以便恭迎憲駕 
[廣疫漸息]  
　　粤東患疫情形迭紀前報兹接訪事人信云大雨時行已有旬日之久汚穢之氣一洗而空疫症漸息人心爲之稍定但天氣寒冷無異初冬居民皆穿棉衣猶有瑟縮情狀天時不正凡養生者須加意謹愼方不致沾染疾病也 
[道憲拜客]  
　　新任蘇松太道黄幼農觀察於昨日十下鐘時帶同道署繙譯徐蘭齋司馬曁代理英讞員宋莘樂通刺法讞員葛蕃甫同轉等先至法國領事公館拜會法國領事略談片刻旋卽拜會英國正按察司兼總領事副按察司兼副領事然後至德美俄等國領事署拜會旋至英公解午餐又往新關拜會稅務司并造册處四下鐘時拜會葡萄牙總領事領事欵以酒果劇談移晷然後興辭定於明日往拜天主堂主教後日往拜荷蘭瑞典瑙威義比日斯巴尼耶日本等國西官 
[釣船遇險]  
　　前晩十下鐘時有一寍波小釣船裝運陶器行至美租界新虹橋畔順流而下悮觸橋樁橋上諸人紛紛入水幸有停泊是處之衆杉板船戶從黑甜鄉裏驚聞呼救聲持篙打撈得將諸人援起而船已破碎陶器已若有若無矣 
[驚散鴛鴦]  
　　某甲不知何許人前晩携十八九歲之女郎至滬南茅山殿北蕩婦某氏所開臺基内欲赴巫山之約婦欣然延入方謂彩旛低護不愁浪蝶潛窺忽爲女兄某乙偵知消息糾合多人破扉直入將中施至門外飽毆一頓軋入某茶肆評理欲令甲出洋若干爲解穢之資甲無以應祗得將所穿亮紗馬甲元色縐紗夾衫脫下爲質始各分散乙亦領女而回 
[翦綹神通]  
　　吳友泉者鎭江産也此次來申購辦參鬚等類帶有洋蚨七十餘元前日將晩時在南市鹹瓜街某參店看視參鬚突被翦綹賊翦碎肚兠竊去洋蚨十一元及吳知覺賊已去遠矣幸餘洋及鈔票均在手巾包内故未被竊亦不幸中之增也 
[投水遇救]  
　　昨晨九下鐘時有湖北孩子年約十一二不知何故躍入洋涇浜爲一百三十號華捕所見立卽援起送往英公廨經宋通剌詰問孩供滬上並無親族惟主人現住洋涇橋長發棧通刺飭差將孩送交長發棧由其主人收領 
[吃講茶]  
　　滬城小東門外一帶爲流氓集聚之所講茶評理無日無之前晩七點鐘時城内烏木作帮與撑烏山船之寍波帮因事口角各邀同業數十人至萬里春茶館評理唇槍舌劍各逞雄鋒正在紛紛擾擾之際適爲法包探所見到塲彈壓始各分散 
[烟妓脫逃]  
　　法界蘭芳里某姓花烟館鴇婦素有雌虎之名伏地一吼聞者爲之辟易雛鶯乳燕一入牢籠咸有求生不得求死不能之苦前日有押帳妓之母以端節將近向鴇索洋十元妓本驚弓之鳥深知鴇意不敢再戀香巢於昨晨乘人不備效黄鶴之高飛入山必深入林必密當非弋人所得而篡矣 
[公廨停訊]  
　　昨日英廨讞員宋通刺法廨讞員葛同轉均隨黄幼農觀察拜會各國領事因此停訊一期 
[示禁停棺]  
　　欽加五品銜代理英美租界會審分府宋爲出示諭禁事據工部局聲稱租界地方向章不准停放棺柩深恐臭氣外泄穢惡難聞現在時當夏令各處疫症流行尤宜嚴申禁令請賜出示曉諭俾各周知等情前來除飭地保隨時傳諭嚴禁外合行出示諭禁爲此示仰租界居民曁諸色人等知悉爾等須知時當夏令一切穢惡之氣每易致生疾病而尸棺臭氣爲更甚前工部局議有防疫章程設法清潔街道一面開單挨戶分送並經本分府出示諭禁無非爲養生袪病起見於身家性命均有裨益自示之後爾等務各互相告誡勿將尸棺任意停放倘敢陽奉陰違定于查究不貸其各凛遵毋違特示 
[大閙書塲]  
　　某甲以平話爲生今之柳麻子也前在虹口某乙小茶肆中登臺演說後以生涯寥落逋負良多轉而至蓬萊路無錫人葛大春茶肆中獻技一聲醒木聽者如雲乙聞之於前晩十一點鐘糾集俞茂榮趙阿二傅九生苗有文康文來等人向之索欠葛不服以致各矜口齒之利舌戰不休旣而攘袂揮拳互相毆擊某號巡街捕聞聲而至一併拘入捕房捕頭著押候解赴英公堂請宋通刺判罰 
[屍身已獲]  
　　朱桃根之妻弟王阿炳墮河身死報請黄大令飭人打撈已詳羊報兹悉屍身已於昨日撈獲由原差禀明黄大令一面帶同屍母王范氏及朱桃根地保魏明等赴縣候訊至相騐與否俟訊供後方見分曉也 
[准備解犯]  
　　陸阿大與吳沈氏通姦糾同胡阿東等謀斃本夫吳錫華人案將次解勘上月中旬經黄大令覆訊已記前報連日縣中書吏造册繕文甚形忙碌原差亦將赭衣鐐銬辦齊卽日順供起解 
[輿脫輻]  
　　昨日下午三點鐘時法界新街某烟妓雇坐東洋車由八仙橋自西而東行至新街口車夫急欲轉灣將車心鐵桿折斷妓亦隨車倒地杏臉桃腮悉被汚泥沾染圍而觀者甚衆妓以車夫漫不經心奮力扭住不肯　手適巡街華捕至此將車夫拘入捕房押侯訊究 
[不准吵擾]  
　　顧春郎撑駕金源順貨船被招商局江天輪船撞沈屢紀前報兹有已死王勝忠之母王陳氏陸榮根之妻陸陳氏蔡邦進之母蔡黄氏向顧纏擾顧屢次具詞求請撫卹黄大令函商招商局尚未議允故不能斷給昨日又據原差禀明屍屬王陳氏等吵擾不堪黄大令飭令帶候堂訊先令傳諭毋得吵擾 
[催租文牘]  
　　滬南十六鋪洽興街一帶新造市房係美國人臺教士之産業租與華人居住四月初五日收租人向各戶收取房租房客延宕不付致相口角洋東卽將行兇人徐嚴氏等送縣請辦並擬禀請美國領事照會華官早紀前報兹由美領事佑君函請蘇松太道飭縣究辦陞任浙臬聶仲芳廉訪接到來函後札飭上海縣查明辦理兹將領事原函照錄於左啓者據本國臺教士禀稱經管同文館教習丁韙良産業已歴多年惟十六鋪洽興街一帶租戶兇横異常往往拖欠房租積至三五月不付反與收租人爲難去年翻造新房一律換立租契先付存租三月行租則按月收取本月初五日伊同收租人往該處收取房租知照房客如不付租次日卽須釘門迨初六日前去七十七號房客依然不付遂將該號房屋釘門後至五十四號房客不問情由卽將收租人兇毆赶往巡局申訴請其押遷懲辦局員不理曾將行兇之二人送至縣中首行行兇乃五十四號之人而尤爲逞强者係五十六號陳姓之岳母並其幼婦曾搶錢袋懇爲照請飭縣嚴辦並將所欠房租如數追繳限日讓屋此外尚有六十二號曁七十五號房客雖未毆人意在效尤如不付租亦令遷去並請轉照巡防局就近加意保護等情並開單前來據此用特奉致祈貴道查收發交上海縣飭卽照辦爲荷順頌日祉 
[縣案彚錄]  
　　昨日黄大令拜客回署有鹽城人沈貴三攔輿呈遞白禀訴稱向住上海與陳順臣同居後因赴杭謀事妻王氏與陳順臣 
 
 

Page 4

 
 
有私儼如夫妻移住高昌廟旋卽託人尋獲寄住魏姓家内小的到書局借洋及回時王氏陡然不見當赴案下喊寃台差指小的爲瘋扭送普育堂看管五十餘日現懇表兄保出查悉王氏在金姓家内小的欲帶赴蘇州地甲等均不應允欲索謝儀并欲置小的於死地求請伸寃黄大令收禀之下諭令退去候傳訊辦理○瘋子吳雲波在英界遍貼黄紙由英公堂送縣黄大令訊後飭差看管候備文解回原籍交家屬管束前報已紀之矣目下已將公文備就原差正欲起解詎吳瘋癲大發吼聲若雷奔騰萬狀原差無可如何惟有將公文呈繳據情禀明大令請示施行○前晩黄大令公出回署時有丁董氏蒲伏大堂攔輿呈遞曰禀黄大令閱後問曰爾夫虧少錢文尚未繳清何得禀求訊釋丁董氏供丈夫丁義釗股開信局被鄭國權陳康均仇姓等串董誣控侵吞全泰盛盈餘錢一萬有餘去年十月廿六日蒙大老爺恩斷丈夫押繳錢一千一百七十五千後由小婦人遵斷繳清因漢口信局向章洋價進出每元一千二百文因而折數三十餘千致遭批斥實情此項並非虧少是洋價拆蝕所致現在鄭國權延不到案丈夫患病在押小婦人患病在外困苦難言求大老爺將丈夫當堂開釋大令收禀諭令退去聽候查案辦理丁董氏遵諭而退 
[法捕房瑣事]  
　　前日下午四點鐘時有馬車一輛自西而東行至法馬路新街口適有東洋車自刺斜裏行過偶不經心悮撞馬頭馬受驚奮躍致將車輪折斷奮力狂奔坐客翻身墮地其馬直奔至小東門由别車夫帮同拉住巡街捕以車夫駕駛不愼拘入捕房請捕頭發落○新北門内某骨牌作學徒係浦東高橋人因被師呵斥潛行逃遁當由其師知照家屬其兄聞信之下來滬尋覔行至法界與弟相遇以其不受約束送入八仙橋捕房轉解大捕房克捕頭命押候其兄投捕房具領○甲乙二人閩産也向以燒烟爲業暇時輒向各花烟館倘佯遣興前日下午至一枝春街適遇前在捕房爲侍者之某甲無心碰撞口角爭毆四十二號華捕上前彈壓閩人一味持蠻反將巡捕所執之棍奪下該捕遂喚探夥帮同拘獲解入小東門捕房捕頭以原告並不追究不子深求押至六點鐘釋放 
[脱簡]  
　　昨日本報記流氓肇禍一事楚楚娟娟句下脫去一笑臨風天然不俗前晩手持茗具姗姗其來諸流氓見之恣行調笑頑皮涎臉醜態難堪媛姐計三十七字以致文理斷而不續當時未及檢正合亟補註於此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[午甲恩科殿官板題名全錄]  
　　第一甲賜進士及第第一名張謇江蘇通州第二名尹銘綬湖南茶陵第三名　　沅湖南長沙 
第二甲賜進士出身吳筠孫江蘇儀徵沈衞浙江秀水李家駒正黄漢軍徐仁鏡順天苑平朱啓勳江蘇宜興　庭芝江西湖口李翹芬廣東順德李組組江蘇武進胡紹蘇江西新建曾文玉廣東新會武丕文山西平遙汪述祖安徽休寗饒芝祥江西南城周祺湖北羅田梁士詒廣東三水項芳蘭浙江瑞安陸士奎江蘇無錫鄒毅洪雲南文山譚承元江西南豐劉廷琛江西德化夏啓瑜浙江鄞縣彭諟庠江蘇元和汪一元安徽蕪湖袁桐廂藍　軍于普源山東濰縣馮恩崑浙江餘姚儲英翰江西南豐李灼華安徽霍邱　張其淦廣東東莞王廷鉽陜西蒲城關冕鈞廣西蒼梧林鉞福建閩縣姚舒密山東鉅野景褑廂藍满洲黄秉湘四川永川龔啓芝浙江東陽陳昭常廣東新會裴汝欽江西清江孫國楨江蘇常熟郭育才山東濰縣莊　　江蘇陽湖翁成琪福建侯官胡矩賢湖南長沙江衡江蘇元和鄭輔東安徽桐城周子懿雲南蒙自沙元炳江蘇如臬梁志文廣東南海陳壽琯福建閩縣俞省三浙江蕭山梁秉年浙江鄞縣張濂經山東文登張啓藩安徽泗州逹壽正紅满洲張超南福建永定楊裕芬廣東南海玉彬正紅蒙古張琨雲南太和沈溶四川華陽張琴四川江油吳敬修河南光州楊士燮安徽泗州熊希齡湖南鳳凰靳學禮河南安陽陳君耀福建長樂吕承瀚湖北武昌汪聲玲安徽旌德黎承禮湖南湘潭方策安湖北麻城劉昌言湖北江夏朱錫恩浙江海寗陳品全四川中江王英冕江蘇丹陽周紹昌廣東靈川齊忠甲奉天通州樓守愚浙江諸曁張懷信直隸　州陳汝梅福建長樂廖鳳章廣東南海王會釐湖北黄岡譚文鴻貴州鎭遠程友琦廣東南海施之東福建彰化袁玉錫湖北襄陽王照順天寗河沈雲沛江蘇海州傅運生江西高安余毓瑞湖北武昌徐夔颺廣東東莞林炳章福建侯官鮑德麟浙江錢塘何葆麟安徽南陵洪錦標浙江瑞安蔡琛福建侯官王元慶安徽舒城施有方雲南昆明夏樹立浙江錢塘馮錫瓌廣西岑溪張錦春貴州安順蕭立炎江西萍鄉徐宗源浙江仁和茹恩彬山東蓬萊楊炳震河南光山柴樸甘肅皋蘭李清琦福建彰化范公謨廣東番禺葉大可四川成都松鐸宗室廂白毓隆正藍旗人張忠雲南太和吕志元安徽宣城孫鳴皋直隸易州李澍森陜西涇陽郭傳昌福建侯官孫鏘浙江奉化陳德銘安徽霍山王景濬直隸東光孫文翰山東篷萊熊賓河南商城余晉芳湖北麻城葉泰椿江西武甯李祖蔭安徽巢縣謝世珍四川安岳譚紹裘湖南善化劉錦藻浙江烏程葉大年福建同安麥玉華廣西容縣梁文燦山東濰縣單溥元安徽合肥沈鵬江蘇常熟張介祿山東安邱賀鴻基四川灌縣第三甲賜同進士出身朱紹文安徽宿松楊錦江浙江桐鄉沈祖桐浙江歸安胡汝麟湖南長沙楊懋齡雲南昆明吳式釗雲南保山徐樹昌浙江平湖范楊芳安徽黟縣楊長澡山西太谷譚先節湖南甯鄉謝崇厚廣西宣化周寳清四川城都金文翰江蘇嘉定管德泉江蘇泰州李英安徽太湖江慶瑞安徽桐城張祥齡四川漢州馮紹斌廣東順德郭書堂河南項城孫星煜山東蓬萊趙從蕃江西南豐蕭文昭湖南善化陶聨琇浙江會稽文溥正藍蒙古廉慈鑲紅蒙古趙潤生廣西全州桂坫廣東南海徐允清雲南昆明王叔謙山東膠州孫愚雲南呈貢孫同康江蘇昭文莫如晉廣西陽朔鄒銘恩湖南長化蔡中燮湖北京山孫文詒江蘇上海楊寅揆安徽桐城劉橒壽直隸天津黄汝楫雲南趙州成象乾山東樂安趙怡貴州遵義黄鳳岐湖南安化夏奠川河南新鄉李鏡江直隸灤州林怡福建侯官林揚光福建侯官李繼杭山東濟甯容益光陜西寳鷄余文政正黄漢軍陳誠福建長樂黎元熙廣西靈川陳永壽直隸清莞尹春元山西長治馬瀛煥湖南長沙葉芸山東歴城謝遠涵江西興國續綿廂紅满洲鄭炳山西陽曲趙鴻貴州廣順汪康年浙江錢塘蕭逢源福建鳳山單夢祥山東黄縣來熊浙江蕭山楊鈺增四川江津劉衍茂四川萬縣彭希祖廣西興業杜召棠浙江上虞曹子昻直隸樂亭沈同芳江蘇武進鍾傑雲南建水劉慶　甘肅寍縣胡逢恩山東膠州周培直隸樂亭王樹中甘肅皋蘭謝質四川新都承霖正藍宗室張林焱甘肅皋蘭羅文繡陜西藍田齊令辰直隸高陽李維世奉天錦縣招翰昭廣東南海周懋謙湖南甯鄉李士田山東博興魏逹文湖北應山吳燕紹江蘇震澤李良年廣西永福楊蔚江蘇高郵張肇基甘肅秦安朱寳翰廣西平南李見荃河南林縣高積政河南項城蒲明發四川南充啓泰廂黄满洲鄭憲典雲南太和萬慶昌江西新建胡慧融廣東順德林丙修浙江黄巖章燮理安徽銅陵辛可燿山東蓬萊陳世瑞貴州思南劉鳳翰直隸天津孫友連山東郯城程世杰安徽績溪祁永膺廣西博白保謙廂藍满洲郭家葆河南陽州李兆麟河南葉縣李允廉貴州築縣温聨桂順天宛平茹震模廣西蒼梧涂翀鳳江西豐城韓墀河南祥符徐包江西豐城任承允甘肅秦州單棨山東高密壽朋廂黄满洲王瑚直隸定州鄢坤江西南城廖允儒河南商城劉寳壽江西新昌張斗南甘肅伏羌張淑棟河南項城吳貽榖湖北孝感陳景星貴州石阡郭南溪陜西商州王永慶四川巴縣李九烈廂藍漢軍廣麟正藍漢軍徐冲霄陜西寳鷄劉宜篤山西安邑王瑋甘肅皋蘭陳仕揚廣西北流史堃陜西華陰陳瑞玉浙江德清林檉藩福建閩縣胡愷麟順天寳坻梁于汶直隸灤州翁有成浙江仁和賀錫齡陜西米脂王熙齡江西南城陶世鳳江蘇金匱許堃湖北羅田陳瑞鼎湖北武昌徐鋆江蘇吳縣王學伊山西文水顧祖彭江蘇上元王之傑陜西咸寗翰屏正白漢軍徐曾安徽宿松温亮珠山西興縣陳培庚湖北安陸緒儒廂紅满洲邱士林江西臨川張恊中甘肅臯蘭 
張彝陜西長安賀國瑛安徽宿松錫麟廂紅满洲楊鴻勳貴州貴筑李蔭垣山西趙城涂步衢江西奉新薛炳善湖南益陽高麟超河南鎭平劉德元山東肥城田鴻文奉天錦縣韓紹徽貴州貴陽賡勳廂白蒙古韓兆霖江西鉛山李延慶山東聊城陳瑞徽陜西韓城曹中成山西太谷胡葆頤河南光山縣崧生江西上饒承厚正藍满洲戴永清雲南通海周政岐山東卽墨江春霖福建莆田鄭玉麟貴州貴陽陶邵學廣東番禺侯錫彤河南輝縣鄭揆一廣西臨桂 
　昨接所登甲午恩科殿試題名錄字多漫漶今復由京友遞到官板題名全錄合亟重付手民以質觀者[  本館附志]  
[靈石記]  
　　古聖以神道設教故華人之事神者積習相沿牢不可破而要以南人爲尤甚推其篤信之心莫不謂唯神之靈有感斯應一若神之憑依如在其上如在其左右甚至有一木一石之微以爲神之所在祀事孔虔者噫媚神至此斯亦可笑矣福建同安縣屬何厝鄉距城約二十里許有一古石高約三丈巖巖其貌卓立不羣傳聞二月十五夜此石忽發毫光上燭霄漢斑斓五色恍如星斗下垂如是者三宵居民相傳爲異亦未聞其主何吉凶也惟於明季進士洪芳洲題有一詩鐫於石上至今字跡猶存尚不至如殘碑斷碣其詩云千崖聳翠擁峰巒一水瀠洄碧浪翻年去年來車馬渡老榕古石解人言孀婦陳氏家綦貧其子以家食不吉隨人服賈南洋柳往雪來魚沈雁杳天涯寄跡計其闊别家園蓋已閱十餘載矣婦思子情切求神問卜催整歸鞭近見備香楮各物向石前虔修祀事謂石之神如能催其子卽歸則必酬送扁額及香鑪燭奴等物俾四方祀汝爲神至上月十二日子果附舫歸里由是傳聞愈遠無論男婦老少齊向石膜拜間有求而或應者則又故神其說莫不謂石之靈顯異常者由此觀之亦可見南人多惑於神鬼矣 
[海客談瀛]  
　　四月初八日有非洲黑人某在直落亞逸尾之砲臺來往徘徊旣而復欲闖入臺中因被守臺兵所獲查英例凡砲臺要隘向禁諸人遊覽并禁人照影成圖厥例綦嚴蓋防有奸細混跡其間圖謀不軌也聞此次被獲之人爲此事者業經數次詐作瘋魔之狀今始被獲至於若何辦理則尚未得而知○計自中外通商以來華人之出洋謀生者日益衆多然自昔日而論終未有如邇日之繁卽以南洋觀之凡有輪船由華抵　輒有搭客數百名幾於絡繹不絶上月初十日上午十點鐘有藍烟筒輪船由厦抵叻船中搭客計有七百餘名不已見出洋之人日益加盛哉○英京電報云俄國在屬境執獲黨徒數百名緣諸人聨盟結會其名目則爲革正俄廷之政令故被俄廷所執也又云俄國太子所聘德國親王之郡主已定於西本年十一月十號爲親迎之期然則好事之諧尚須半載也○新金山雪梨信云前月下浣有長沙輪船進口船中載有烟膏七十箱計值約一萬磅之多此烟膏係交該埠華商數家收接者據此中人謂自有烟膏至於該埠未有如此次之鉅者○貫　　來信云該處之烟酒賭碼現已爲義成興投得此碼係由西本年七月一號起算承辦二年計每月繳餉銀一萬五千二百元惟前届此碼月　餉　一萬九千元而此次餉項所以略絀之由則緣印度盾價　昻而烟土之價亦隨之而起成本稍重故不得不酌减餉資惟其約内聲明　地　　　　 
 
 

Page 10

 
 
　則須將餉項加增似此立約可謂獨開生面矣○英京電報云倫敦諸御夫欲將貿車之值裁减奈車主不允所請是以各御夫一律停歇不肯驅車而出以至道路肅靜異常御者復在海北遊樂塲中會議諸人紛紛前往沿途鼓　其中仍有驅車出門者被若輩將車掀倒在諸人之意必須力抗至如願以償而後已然車主亦執不肯從不知若何了局又云現在歐洲各地禾苗暢茂可卜有秋是亦歐民之幸也又云現在美國出口之金仍如往日但不悉金價何日方能稍降耳○巴城來信云爪亞各地於西去年内所出之糖共有四十七萬九千五百九十九墩較前兩年所出增多價值復高故是年運往中國之貨亦較往年爲多然則糖商獲利之豐可以操劵矣 
[福建官報]  
　　四月十九日知縣文熾禀明奉委解餉停京准補仁壽縣丞徐耀光禀謝准補飭知縣丞王世奎禀明奉院試二堂巡捕按司獄王景詹禀明院試搜檢巡綽差鹽塲劉糜缷辦漳湖查騐關禀到典史陳振鑫禀明奉委科考監督搜檢巡邏巡檢麥汝霖禀明院試看管儀門並銷查騐福清等禁卒典史章煥文禀到候騐看三沙巡檢　陔禀謝調署五虎門巡檢從九品李南金禀明奉委院試差遣藩憲牌示照　閩縣五虎門巡檢委蘭陔署理歐陽星樓調署三沙巡檢南靖縣和溪巡檢黄維崧調署建安縣房村巡檢所遺和溪巡檢卽委房村巡檢章其鏞調署特示○二十日同知林光藻自北嶺荼稅回城禀到禀見禀謝委署雲霄同知事試用通判梁廷元自京起服來閩禀到禀假前署閩縣調署建陽縣陳受頤禀明奉委往琅琦鄉公幹禀辭知縣張雯自古田訊案禀到禀見知縣何維榗禀明起服禀見縣丞廖冕巡檢芷占春典史楊章俱禀明奉委院試經古搜檢大堂巡綽監督搜檢各差准補按察司　麿王鍾椿禀見禀謝赴任飭知縣丞袁英　禀明奉善　局委騐軍裝局存洋槍生銹分别磨洗差進補江東巡檢龍玉書禀見禀謝赴任飭知巡檢高慶銓禀明隨仝閩縣赴烺琦鄉禀辭巡檢姚照禀見禀謝委署武平縣典史事巡檢劉錫甲自下游措資回省禀到巡檢章其鏞禀謝調署南靖縣和溪巡檢准補沙縣典史劉雲鶚禀謝准補飭知從九張鴻源禀謝奉到藍翎五品頂戴蒙准　册飭知 
[上海北市絲業會館籌賑公所施少欽經收直山東賑捐三月初九至十八日第三千八百七十五至八十四次清單]  
　　初九日張王氏由儀和棧來洋五十元又無名氏六元陳　生許願兒女庴子平順闔家家吉五元川沙司獄署王楊氏爲兒百齡完願求平安二元○蕪湖鼎裕公典募清河事隱洋四元汪翥清三元銅洋一元李伯侯厚德堂金隱名氏彭海樓四戶各洋二元胡春和汪祥宣佑亭程福卿四戶各一元共十戶合洋十九元銅洋一元○正陽督銷南卡戴崇甫等鄭永泰銀一兩二錢三分趙玉昆黄國全各八錢二分顧永喜鄭萬順楊萬順趙懷本　戶各四錢一分共七戶合　四兩五錢一分○初十日無名氏放生資移洋五十元無名氏求病愈五十元莫釐亷讓居士求合家平安廿元雅存籌求病速痊三元無名氏五角王姓銅洋六元○十一日泰州海陵署鑑湖聽緣氏求保母壽洋廿元無名氏由貫記來英洋十元本洋一元王姓爲祖姑疾病所許由金　吳鼎盛寄來英洋十元　藏君爲女痘症求安十元戴桐菴三元○十二日安吉居士爲室人馮氏求手臂　痛速愈洋十元慈谿惟善堂姚求母病愈十元保安子了願十元寳應朱棣華氏五元求病全愈五元求早得際　五元求病愈一元王觀伯此次解賑銀來申一路平安二元又因小女前患吞恙己痊求能吃乳二元無名氏一元○十三日無名氏由板浦　芸軒託震豐莊來漕平足銀一百兩合規元一百零六兩八錢九分　厘隱名氏求父病速愈洋一百元海昌應筱梅求病愈完願三十元同來康記十三元李伯駢十元浙嚴安縣署不留名六元楓徑程丁氏四元峰源氏四元石　氏求妻産後病速愈三元朱家角陸鴻鈞銅洋　元○恊昇莊來金陵陳致中恊辦永定河義賑除解直隸餘尾洋廿元五角又託陶裕成朱鴻翁在廣東募來王洪記梁占峰各十元何潛修堂黄華記各五元時思堂張金鑑堂中山堂三戶各二元楊義源馬　記各一元光裕堂愼修堂尊賢厚誠堂仁壽堂　善堂敬愼堂裕德堂榮業堂餘慶堂同安堂馬文記十三戶各五角無名氏十元又五元又三元又二戶各二元又三戶各一元又五角共三十二戶合洋九十元零五角○十四日沙溪胡張氏祈咳嗽各血速愈洋十元厚蔭堂吳十元胡政銓無名氏林彦卿各五角無名氏三元祈安懷陸錫三各二元慈懷堂邱鍾興張理庵三戶各一元無錫許藴山一元楊郭氏求肝胃氣疾速愈一元劉子鑑求病速俞一元○十五日川沙廳陳恆士洋三十元乍甫九峰游各酬夙願十元無名氏二元陸基康小洋二十角○十六日續酬半願人洋二十五元旌陽題兒吕能安求咳嗽痰喘疝氣速愈四元福德堂四元○十七日嘉定拱九圖葛存勤心求時邪病速愈洋五十元○十八元沐邑程蓮孫大善士　捐由裕豐和求七點曹平二五寶銀一千兩合規元一千零六十七兩一錢四分三釐陸克昌洋二十元杭州費仙洲求妻林氏病體速愈十六元常熟無名氏爲子世良懼抱竹聲求壯胆二元無名氏一元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒十年四月二十五日京報全錄]  
　　宫門抄○諭旨二道錄前○選單○粤督　等　奏撥解籌備餉需第一批銀數摺○又奏籌解京餉及内務府　　第一批鹽課銀兩摺○兼署河督裕奏黄河桃汛安瀾摺○護浙撫劉奏籌解北洋防費片○又奏籌解海軍經費片○陜督楊奏已故總兵沈玉遂專祠告成請准列入祀典片○又奏委署府縣各缺片○四月二十五日兵部太常寺太僕寺廂黄旗　　無引見○松溎等塲差完竣覆命○文廷式等謝授侍讀學士恩○召見軍機長麟長萃○光緒二十年四月分選單　主事兵部職方司馬毓楨山東人工部營繕司曾煚森四川人京府通判順天糧馬唐維錦廣西廕生知縣陜西中部楊克燾四川廣東曲江錢鴻翔浙江湖北南　虞煊浙江俱舉陜西三水蘇國華安徽湖南桂東黄炳文湖北湖北潛江楊倧超山東俱監江西弋陽學肇宗福建舉　縣丞四川　台張允中河南監巡檢廣西全州邸景星奉天監典史四川開縣張守謙山東供事浙江烏程李守福四川附○○太子少保頭品頂戴兩廣總督臣李瀚章頭品頂戴廣東巡撫臣剛毅跪奏爲籌解奉撥中午年籌備餉需第一　銀數委員起程日期恭摺具陳仰祈聖鑒事竊前准戶部咨奏撥甲午年籌備餉需一摺單開廣東省銀二十萬兩等因當經行　　解在　兹據廣東布政使覺羅成允詳稱此項餉需關繫緊要自應赶緊籌解兹在於藩庫各欵内竭力籌措銀五萬兩作爲甲午年　　餉需第一批照案發父商　日昇昌百川通蔚泰厚蔚長厚新泰厚匯兌至京遴委候補知縣彭本河候補鹽巡檢黄巡領齋匯單於光緒二十年二月初三日起程由海道進京支取銀兩赴部投納等情詳請奏咨前來臣等覆核無異除飭將此項應解銀兩赶緊陸　　辭並咨明戶部外謹合詞恭摺具陳伏乞皇上聖鑒謹奏奉硃批戶部知道欽此○○太子少保頭品頂戴兩廣總督臣李　章頭品頂戴廣東巡撫臣剛毅跪奏爲籌解光緒二十年分京餉及内務府經費第二批鹽課銀兩謹將匯兌商名銀數及委員起程日期恭摺奏報仰祈聖鑒事竊照承准軍機大臣字寄光緒十九年十月二十七日奉上諭戶部奏豫撥來年京餉一摺擬在地丁鹽課等欵内指撥銀七百萬兩著於來年分批赶解另片奏光緒二十年内務府經費擬撥廣東鹽課銀五萬兩著於來年開日後陸續徑解内務府交納等因欽此並清單一紙内開擬撥光緒二十年分京餉廣東鹽課銀二十萬兩又内務府經費鹽課銀五萬兩此欵應以二萬五千兩批解部庫歸墊以二萬五千兩徑解内務府應用等因當經恭錄轉行欽遵籌解在案維查粤東運庫向於應解京餉難籌現銀解部歴係奏請交商匯兌應仍循照辦理兹據兩廣鹽運使英啓詳稱光緒二十年分部撥廣東鹽課京餉並内務府經費共銀二十五萬兩先經籌解京餉銀五萬兩内務府經費銀二萬兩以一萬兩批解部庫解墊以一萬兩徑解内務府應用共銀七萬兩作爲第一批於本年二月初三日委員彭本河等解京詳明奏報在案兹又在光緒二十年鹽課項内籌銀五萬兩並隨解一五加平　食銀一千五百兩作爲本年第二批京餉又在鹽課項内籌銀一萬兩以五千兩批解部庫歸墊以五千兩徑解内務府應用各照章隨解平餘抬費等銀一百六十五兩共銀一萬　百三十兩作爲本年第二批内務府經費飭交殷實銀號百川通新泰厚蔚泰厚日昇昌恊同慶蔚長厚匯兌入京遴委試用通判沈贊清試用知縣董元度領齎匯單文批於本年三月二十六日由粤東起程附搭輪船進京支取足色紋銀分赴戶部内務府投納詳請具奏前來臣等覆核無異除分咨戶部内務府外理合恭摺具陳伏乞皇上聖鑒謹奏奉硃批該衙門知道欽此○○頭品頂戴河南巡撫兼署河東河道總督奴才裕寛跪奏爲黄河桃汛安瀾恭摺仰祈聖鑒事竊照黄河歲分二汛首以清明後二十日爲桃汛之期春水發生修守與伏秋並重奴才先查河防之積儲再察工程之平險但得料物應手臨事自無周章年前先經河臣許振褘照章飭司撥欵分飭南北各廳設廠收料奴才接印後隨時飭催歲杪已有成數開春接續應辦現已一律堆齊奴才委員分投拆垛查騐稱掣斤數多在四萬斤以上核諸定章有盈無絀一面飭催委員採購碎石連檣　連分撥各廳堆儲用資保禦長堤土工亦應乘時夯築己令切實勘估尅期興工統限大汛以前赶辦完竣不任稍有延誤至兩岸臨黄掃叚經冬歴春不無刷墊之處一經長水恐致續塌飭該管道廳確加查勘動用存料加廂高整現計自二月三十日清明節起至三月十九日止除據黄沁同知禀報十六日陡長水一尺六寸上南河同知禀報十七日陡長水一尺三寸十九日長水一尺外其餘水勢消　無多兩岸掃壩工程防護悉臻乎穩足以仰紓宸廑惟夏汛瞬臨河源漸旺奴才仍當督率道廳營汛曁河防局委員將一切修守事宜　　經理不敢存五日京兆之見稍涉疏忽以仰副朝廷愼重河防之至意所有防護桃汛安瀾緣由理合恭摺具奏伏乞皇上聖鑒謹奏奉硃批知道了欽此○○劉樹堂片再准總理海軍事務衙門咨南北洋海防經費奏准撥歸海軍衙門作　常年餉需經費之用又准戶部咨各關應解抵關京餉改爲加放官兵俸餉銀兩仍四於成洋稅項下每結提銀五千兩自光緒十二年正月起按結徒解在案旋准海軍衙門咨浙海關四成一半稅銀撥給北洋充光緒十九年分一切用欵等因當經行關　辦去後兹據護理浙海關寍紹台道吳引孫詳稱浙海關第一百三十三結自光緒十九年八月二十二日起至十一月二十四日止共收華洋各稅銀一十五萬二千六百八十九兩五錢一厘除於四成銀數内提解部庫加放官兵俸餉銀五千兩外尚餉銀五萬六千七十五兩八錢應提北洋一半銀二萬八千三百七十兩九錢現已照數兌足發交號商楊源豐照案彚兌於光緒十九年十二月初十日匯解起程前赴北洋大臣衙門投納等情詳請奏咨前來臣覆核無異除分咨查照外理合附片陳明伏乞聖鑒謹奏奉硃批該衙門知道欽此○○劉樹堂片再准總理海軍事務衙門咨各省關應解海軍常年及新增經費並指撥南北洋防費自光緒十八年分起每兩隨解飯銀一分解交海軍衙門以備公用准其作正開銷按批解清等因當經行關遵辦去後兹據護理浙海關寍紹台道吳引孫詳稱浙海關前項飯銀業經解清至第一百三十二結止在案今自光緒十九年八月二十二日起至十一月二十四日止第一百三十三結期满計四成南北洋海防經費銀五萬六千七十五兩八錢應提解每兩一分隨批飯銀五百六十兩七錢五分八厘於徵存半稅項下照數動支詳給咨批於光緒二十年正月十一日發交號商楊源豐照案匯解起程前赴海軍衙門投納等情詳請具　奏前來臣覆核無異除分咨查照外理合附片陳明伏乞聖鑒謹奏奉硃批該衙門知道欽此○○楊昌濬片再臣前奉上諭已故記名提督河州鎭總兵沈玉遂著照軍營立功後積勞病故例從優議卹生平戰績宣付史館立傳附祀陜甘左宗棠專祠並准於河州捐建專祠以彰勞勩等因欽此當經轉行遵辦去後兹據甘肅藩司沈晋祥詳據署河州鎭總兵沈福田署河州知州查之屏轉據該處官緝軍民人等禀稱遵查已故記名提督原任河州鎭總兵沈玉遂自克復州城後卽蒞斯任舉辦善後事宜政績多端民情愛戴至今弗衰一聞准建專祠之命無不懽忭鼓舞遵卽集捐欵項鳩工庀材於河州城内建修祠宇已於光緒十九年十月内一律告蕆均屬工堅料實足垂久遠懇請列入祀典由地方官春秋致祭俾申報享等情呈由該司委員勘騐　實詳請具奏前來臣覆核無異相應請旨飭部立案列入祀典由地方官春秋致祭以彰忠藎而順輿情其建修經費均由該處官绅士民集捐辦理並未動用公欵請免造册報銷謹附片具陳伏乞聖鑒謹奏奉硃批著照所請該部知道欽此○○楊昌濬片再新授寗夏府知府惠榮現已到省應卽飭赴新任以專責成凉莊理事通判福厚丁憂遺缺查有補用通判文祺堪以委署平凉縣知縣唐受桐調省遺缺查有正任狄道州知州奎紘堪以調署西寍縣知縣封汝弼病故遺缺查有大挑試用知縣陳兆康堪以委署署碾伯縣知縣程梅亭病故遺缺查有候補知縣余承曾堪以委署署清水縣知縣惠福飭赴海城縣新任遺缺查有補用知縣陳筠堪以委署據藩臬兩司會詳前來除批飭分别給委外理合附片陳明伏乞聖鑒謹奏奉硃批吏部知道欽此 
 
