# 1909 - 326 - 4913228

 

Page 1

 
 
   
 
 

Page 2

 
 
[交旨]  
　　十月初十日軍機大臣欽奉 
　　諭旨會議政務處奏議覆趙爾巽電奏成都將軍權限一摺著依議欽此 
　　十月十二日軍機大臣欽奉 
　　諭旨本日吏部帶領引見之溥善丁振鐸張翼均著於本月十三日起每日一員預備召見欽此又奉 
　　諭旨内閣侍讀學士甘大璋奏川鹽産旺銷隘淮鹽銷廣産缺宜變通引界以暢川銷而濟淮絀一摺著度支部妥議具奏欽此 
論說 
[銀行鈔票說（再續）]  
[英國法]  
　　英國法者卽有制限之發行法也。其法許於制限額之内。發行無準備之鈔票。若超過此額。卽盡須正貨準備今英國現行法。有西歷一千八百四十四年之銀行條例。依此條例所定。英蘭銀行許發行無正貨準備之鈔 
[津浦鐵路南叚總局爲招人投標承辦第七十二號料單事]  
本總局現需招人承辦八尺長九寸闊五寸厚枕木十五萬根九尺長九寸闊五寸厚分路枕木二百根十尺長九寸闊五寸厚分路枕木二百根十一尺長九寸闊五寸厚分路枕木二百根十二尺長九寸闊五寸厚分路枕木二百根十三尺長九寸闊五寸厚分路枕木二百根十四尺長九寸闊五寸厚分路枕木四百根十七尺長九寸闊五寸厚分路枕木二百根十尺長九寸闊六寸厚橋枕木五千根投標人須將標函封好寫明第七十二號枕木標寄至下關津浦鐵路南段總局總辦查收此項標號甚爲緊要切勿遺漏爲要准於西十二月二十一號即華十一月初九日禮拜二上午十點鐘在下關本總局當衆開標所有於二十一號之後收到之標槪不再開　交貨　上開之貨須歸承辦人由輪裝至本路浦口碼頭自行起卸岸上限西歷一千九百十年四月三十一號前交到　罰金　如貨物不能如期交到每天每千根罰英金五仙令　關稅　關稅及浦口碼頭稅由本局擔任其餘一切費用均歸承攬人自任　付欵　俟每批驗收後二十天在上海付欵　貨質　所投之標内必須酌加詳細說帖并聲明何種木質及其產處否則作不合格論本局并不盡選價廉之標該標或歸一家承辦或分作數家均聽本局核定 
[上海老九和綢縀號修理工竣擇吉懸牌謹先於月之十五日平價發行廣告]  
本號開設抛球場二馬路迄今三十餘年精選蘇杭湖盛歐日等處各種綢緞固已艶奪雲霞信孚寰宇矣今秋修葺房屋益加擴充茲已組織周妥悉臻美備凡蒙貴賓蒞止謹援公所恊商規則廉價發行藉酬盛意聯布俚言統希垂覽 
[商辦江西瓷業公司定于十月二十二日開股東會]  
本公司成立現已兩年所有公司開辦以後成績久荷股東諸君鑒察今遵照公司律應開股東會组設董事會借用蘇州農工商局爲會場準期已定幸即惠臨并請諸君先期携带所購股票到滬大馬路本公司出張所註册以便塡發議决劵入場劵再前經發起諸君代請施伯安徐少芹二君前赴公司調查情形亦即於會場報告合併申明　張季直朱葆山袁秋舫瑞恕齋許久香樊時勛陳潤夫曾德霖 
[南洋勸業會事務所特别廣告]  
本所第一第二期通告曁出品分類綱目久已分别郵寄各公署團體分發近接各處來函多以未見此次通告綱目見問如有急需此項通告綱目希即各就附近勸業道　或各商界團體索閱倘有不敷即乞開明姓名住址逕函本事務所可也專此特佈 
[上海新開小蓬萊酒館十月十八開張]  
竊維滬上酒家林立而考究衛生烹飪美備者實付闕如本館改良設肆三馬路大舞台之東裝飾洋樓舗排潔室敝廳開筵演劇電話瞬息通情器具設陳式巧玻璃亭幔氣爽光明並僱京蘇陵正庖丁精製滿漢時鮮酒席京幫麫館鎭江餚蹄蟹包湯麵大小菜酌隨時任便定價從廉侍應勤敏惟冀惠臨特此廣告 
[鄭板橋先生眞跡出現]  
余家歲板橋先生默寫易經全帙印章題跋俱備足爲書家模範不敢自私特選運泗紙精印裝潢古雅外幕錦套每部兩大厚册定價洋兩元書印無多購請從速發行所集成圖書公司中國圖書公司掃葉山房南洋官書局新閘醬園衖朝記書莊各大書坊均有經理漢口六藝書局杭省城南稅務課廳總發行所小花園書带草堂 
[悅生棧洋廣貨號]  
啓者本號之房屋翻造在即存貨甚多准於本月十五日起將所有洋廣雜貨金銀　錶燈色太鏡枝木穿衣挿鏡洋琴千里鏡泰西綢緞金山絨毯西洋布疋鞋襪衣着呢絨等物一律减價售現以廣招徠此佈二馬路一百十五號門牌 
[天成綢縀局暫行遷移廣告]  
本號諏於本月十五日暫遷至抛球塲南首二馬路口轉角洋房先行交易俟明春新屋落成再行興遷開張凡蒙各界諸君惠顧請移玉趾謹當格外克已籍酬盛意至於貨物精良花色美備久荷識者稱許可無贅焉 
[漢口旣濟水電公司廣告]  
謹啓者本公司每年發息照章九月初一日起至十月底止今年水廠大工告成須印造工程機器總帳分送各股東台閱現在印造未竣因將發息改期茲定於十一月初一日起月底止仍在華勝特此佈告 
[普通音樂公司唱戲機器特别减價五折售現劃一無讓]  
戲片各色各樣俱全四馬路南首棋盤街中市 
[上海謀得利]  
分設在棋盤街中平和里口洋琴風琴拉琴唱戲機器戲曲京調小片軍營鼓號樂器比衆公道謀得利公司啓 
[華通水火延年人壽人保險股份有限公司遷移廣告]  
啓者敝公司新造江西路（即二擺度）A字五十一號房屋今已落成定於本月十九日遷入辦事嗣後諸君賜顧務請　駕臨該處接洽所有各項信件亦祈送至該處爲荷　經董李屑清孫泉標同啓 
 
 

Page 3

 
 
票一千四百萬磅。其餘盡須正貨準備。其正貨準備之四分之一。許以銀貨。此則因亞細亞貿易之故也。又當時股份銀行私立銀行之已有發行鈔票之權利者。許發一千八百萬磅無正貨準備之鈔票。如嗣後此等銀行閉歇。或隨意停止發行。則發行之許可額其三分之二歸於英蘭銀行。英蘭銀行即得照其三分之二之數。發行無正貨準備之鈔票以當之。自西歷一千八百四十四年定例以來。其後果有股份銀行等停止發行鈔票之事。英蘭銀行鈔票之無正貨準備者。遂增加至一千五百七十九萬磅焉。蓋當市塲紊亂信用墜地之時。股份銀行失敗頻聞。中央銀行不得不籌其信用以補助之。凡股份銀行支票之確實者。須爲之劃付。商工之有信用者。須向之貸付。故不能不添發鈔票以爲捄援之計。雖然。英國之法遂爲萬全無弊者乎。實未然也。 
　　西歷一千八百四十七年。一千八百五十七年。及一千八百六十六年之恐慌。幸英政府因銀行之請願以行政處分暫停銀行條例。使發行超過制限之鈔票。乃僅得鎭靜一時耳。夫立憲國之法律。必經立法院議定國王裁可而後成。倉猝之際。遽以行政處分停止法律。誠危機也。鈔票發行法果屬完全。英國政府何復遭此三次之危機乎。且亦幸英國議會多諳練忠梗之士。故於次期議會承認政府之所爲。不致實地齟齬耳。 
[美國法]  
　　美國法。不設中央銀行。但定銀行條例遵此條例而設之銀行。卽有發行鈔票之權。由發行鈔票之各銀行定其發行總額。而適宜以分配之。其各銀行即以公債証書爲鈔票之抵當。存於政府。其後於西歷一千八百七十一年十二月。又以法律定發行總額爲三億五千四百萬元。西歷一千九百七十五年。又定兌换條例。兌换條例行而前此之制限寬矣。故如美國者。於無正貨準備之鈔票。不設制限。决非得策。何則。設遇買空賣空勢熖大熾之時。貨幣需要日有增加。彼以抵當財産爲質（如公債証書）而發行鈔票者。終必至於濫發。且各銀行之發行額。以所質公債証書之時價（額面以下之時）或額面（平價以上之時）百分之九十爲率。此與盧哇主義何異。又發行之權。旣分屬多數銀行。又不嚴其制限。將銀行之競爭益劇。而增發鈔票益多。一旦市塲混亂。信用墜地。又無中央銀行以爲補助之資。是豈完全之法乎。故美國當西歷一千八百七十三年之恐慌。各銀行並蒙非常之損失。幸借政府之力稍得而鎭定之。此卽自由發行之餘弊矣。東方新大陸。乘其方張之勢。一切工商。有進無退。故制度雖稍有未備。而轉展之間。尚不至百弊俱呈。然新國之勢。不能傳之永久。洎於近時。創設中央銀行之議。勃然而起。良有以也。 
[德意志法]  
　　德意志法。則制限屈伸法也。平時於鈔票發行額。有適當之定限。於其制限以内發行鈔票。不須正貨準備。倘有超過。其超過之額。盡須正貨準備。或按適宜之比例而置準備。若是故猝遇市塲混亂信用墜地之時。中央銀行鈔票需要頓加。則超過制限額之鈔票。亦卽應時而發行。國家又慮其超過之無限也。乃用徵税之法以防之。例如德意志現行法。許德意志銀行發行無正貨準備之鈔票一億三千六百九十三萬六千餘元。其他柏林合本銀行波維利亞銀行等許各發行若干無正貨準備之鈔票。其額合凡五千三百六十二萬四千餘元。而其後行總額之三分之一。則以德意志通貨。又帝國大藏省証劵地金。及外國貨幣。供其準備。其餘則備三個月以内之約票。以爲引换之準備。國家對其超過之額。則徵税百分之五是也。是爲銀行鈔票發行法之最發達者。其精密固無能出其右矣。 
（仍未完） 
專電 
[電一（北京）]  
　　海軍大臣洵貝勒薩軍門電告政府現往斯比德敝杜考察魚雷 
[電二（北京）]  
　　憲政編查館奏定各省提法司衙門設總務刑事民事典獄等七科每科酌設科員數名 
[電三（北京）]  
　　江督奏南洋勸業會經費共需七十萬 
[電四（北京）]  
　　張翼有簡授實任消息 
緊要新聞一 
[憲政館嚴防議員踰越權限北京]  
　　初九日憲政編查館通電各省内開本館現致川督電稱各省向辦事件多屬國家行政其國家行政與地方行政之分應俟擬定後通行辦理現在未經區别以前應暫行由督撫酌核凡屬國家行政者皆由督撫照常奏咨非諮議局所能置議自毋庸交局議决如確係純屬地方行政不涉國家者而欲有所興革自可提交局議再由督撫裁奪分别奏咨施行其由局提議之件亦應由督撫審查如果踰越權限可剴切勸告若不受勸告應即照局章四十七條辦埋上年欽奉諭旨議院未開以前悉遵現行制度等因欽此諮議局非議院可比尤宜恪守範圍務遵定章及本館議覆于大臣原 
 
 

Page 4

 
 
奏是爲至要等語相應通電各省一體查照並飭諮議局遵照辦理 
[李學士奏請變通學堂奬勵北京]  
　　李學士家駒日前召見時面奏請將全國學堂奬勵大加變通略云凡立憲國民無論何等人民均具有中學程度故中學爲普通教育擬請將中學堂奬勵一律裁撤又稱京外各高等學堂學生除計較奬勵優絀外並未聞有苦心孤詣力求實學者奬勵一途固爲鼓勵學生不可少之事然全國學生皆以畢業冀得奬勵爲事將來安望其能爲國出力請以後凡在高等學堂畢業者僅給文憑不予奬勵俟東西洋留學生考驗時准其一律投考予以相當之位置云云攝政王甚然其說擬飭學部尚書會議政務處議覆於明春一律施行並擬簡李學士爲學部侍郎以收改良之效 
[政務處奏定成都將軍權限北京]  
　　會議政務處覆奏云本年九月初七日奉旨趙爾巽電奏成都將軍權限虚有其名遇有邊事動多牽掣請或以將軍統治全川或以總督兼轄旗營等語著會議政務處議奏欽此臣等遵查各省將軍一職本爲統轄駐防八旗官兵惟成都將軍設於乾隆四十一年時值大小金川甫經平定控馭土番皆以將軍爲政故令統轄鎭道以及番地文武各員較之福州廣州等處將軍僅兼轄綠營水師者事權尤重嗣後邊境又安則治理地方自不能不歸之總督祗以將軍原奉敕書相承未改遇有邊務各執意見齟齬牽掣不無貽患誠如該督原奏所稱不可不亟爲懲前毖後之計第以將軍統治全川則軍府之規逈異疆圻之制如奉天吉林等處建立行省方以將軍改設督撫斷無轉裁四川總督之理至以總督兼轄旗營則川省駐防情形向與東三省旗民事務歸一者不同臣等再三核議職制未可遽更而名實要期兩得擬請仍留成都將軍一缺專轄駐防八旗滿洲蒙古官兵事宜照舊辦理惟將原頒敕書所載統轄松潘建昌二鎭及阜和協所屬各營松茂建昌二道所屬府廳州縣曁一切土司番情邊務統歸四川總督管轄俾專責成而杜牽掣十月初十日奉旨（已錄） 
[慶邸將遞大不敬叅摺北京]  
　　初九日奉先殿舉行顯皇后升祔大典奉旨派出慶親王恭請神牌升入寳座并恭代行禮不意行禮時瞥見製造庫恭製牌座木筍枘鑿致請升入座之時不能如式敬安所有恭辦是差之王大臣及司員人等皆相顧失色現聞慶邸以此舉爲大不敬將遞摺嚴參并聞内務府大臣業將製造庫司員大加申飭一面將承辦是差之官員匠役人等開具花名敬候叅摺下時再行辦理 
[恭辦喪禮王大臣被參北京]  
　　日前有某某御史多名連銜彈劾恭辦喪禮王大臣並陵差王公大員謂上月二十七日孝欽顯皇后梓宫行至第二站蘆殿之時夜間不戒於火頗失粗忽幸經各王大臣派人竭力撲滅未致延燒然該王公大臣均屬咎無可辭即沿途拍照有違國體亦由恭理王大臣等疎忽所致查奉移山陵一事與國家禮節關係重大應請將各恭理王大臣一律交部議處以昭大典而維綱紀 
[貽榖案擬定發往軍臺入奏北京]  
　　法部奉審貽榖案擬定發往軍臺贖罪已見前報專電兹悉此案已於初五日入告摺中有官犯遇赦可否援免等語當日奉旨着不准援免并聞貽革員已由法部解交陸軍部照例發往軍臺効力 
[郵部接管粤川漢路之近狀北京]  
　　粤川漢鐵路自奉旨歸郵部管理後徐尚書特於部中遴派李季高都護王詩直京卿專理此事并令實缺丞叅一同與聞其事猶恐道里遼遠查察不確日前復派林惠廷京卿梁茨侯部郎前往湘鄂粤三省調查一切事宜林梁二員已於十一日首途 
　　又聞川粤漢路借欵經郵傳部與三省專員自初八日起連日在部會議仍擬接續張文襄草約辦理惟條文則稍加修改云 
[補述湯京卿召見情形北京]  
　　湯京卿夀潜蒙簡贛省提學已見明諭兹悉初八日召見時攝政王首蘇杭鐵路事宜京卿歷陳數年所經驗曁現時之効果并提及象山設立軍港情形末後遂申仍懇放歸田里之請當蒙攝政王温語慰藉謂朝廷需才孔殷行將特加超擢京卿不得已遂略陳平生所志不在升官發財朝廷得一夀潜不爲多家庭失一夀潛則無所倚昔賢教孝先於教忠伏懇朝廷體恤云云又聞湯京卿陳情表現已繕就擬於十二日呈遞未識簡放　省提學之命卽因此而發否 
[錫督電請調兵赴東紀聞北京]  
　　聞東三省總督錫制軍近以地方緊要某某兩國交涉棘手時虞决裂而該省兵力空虚實甚前日電請政府調　赴東塡紥以資鎭攝又聞錫制軍以三省交涉日棘措置爲難近有電請開缺之說 
[紀南滿鐵路侵地之交涉北京]  
　　日前東督錫制軍奏請派　劃清南滿鐵路佔用鐵路附近屬地一摺已交政務處妥爲籌議頃聞已將此事議妥擬由外部派員與奉吉兩撫親往勘驗并電知駐日胡欽使與日政府直接交涉一面由外務部與駐京日使據理力爭 
[紀法人注意滇省之一斑雲南]  
　　法人注意滇省已非一日現聞法政府擬仿日本實業團體會辦法亦於該省中央設立實業會並派幹員調查該省實業而尤注目者爲礦産刻正布置一切並電致駐京法公使向外務部極力要求 
[紀山東外交之困難濟南]  
　　濟南函云銅元盛行以來市面受害甚巨濰縣一帶僅按七八文使用德國近在青島造出一種新 
 
 

Page 5

 
 
幣有純用銅造者每元當制錢三十文有用銅銀參半造者或當銅元五枚或當十枚其價永無漲落所有火車票及礦工工價皆使用此項新幣華人亦均稱便沿膠濟鐵路一帶如高密濰縣青州周村等處此幣盛行銅元遂愈益阻滯將來幣貨之權恐不免操自外人之手也 
　　中德五礦合同本年七月十二日業己訂明期滿德人於七月初十日復呈請開採哈狗山銅錫山茅山西北二處礦田執照距期僅二日派員勘查决趕不及例應駁斥不准而勸業道已據詳代請郵部發照德人遂復請開採沂水地方漢白玉礦三處 
　　逼近青島有一漢灣在小勞山之西北小包島之東南四圍形勢天然德人擬在該處建築船塢又自青島沿海迤南春間德人已取去一百餘里近聞沿大勞山根轉向東南又取去數十里擬闢爲鹽塲以攘華鹽之利山東紳界見時勢日亟已發起保存路礦會以爲挽救之策 
[紀俄人在新疆之勢力迪化]  
　　新疆伊犂地方銷售俄國製造貨品日多即如綿布一項舊時皆由本地商人運輸歐洲各國所産售之土人今　此種綿布局盡爲俄商所奪至其他之毛皮貨物及五金製造品並尋常所用之自來火亦皆俄貨天山一帶内地所製之糖土人棄而不顧俄糖於以充斥磁器一項舊時珍愛内地者今亦趨向俄製且該地居民多私入俄籍俄國在該地之商店有百餘户經商者千餘人團體甚堅資本甚厚塔爾巴哈臺俄人已設郵便局電報局頃又議設立俄清銀行云 
[京師近事]  
　　直督因瑜珣瑾三貴妃現在薊州隆福寺行宫駐蹕日前飭崔方伯由藩庫撥銀十萬兩派委解送行宫支應差務並派通永鎭統帶淮軍馬步各營在行宫四面護衞 
　　初九日神牌回京所有前經派出差次之警兵亦陸續綢回昨聞民政部復又派出警兵二百名前往東陵因肅邸現尚留駐東陵各貴太妃尚未回京故復調往以資保護 
　　又聞瑜珣瑾三貴妃現已議定晋加封號昨派奎景兩大臣出京往陵恭迎回京候封 
　　聞考查海軍大臣洵貝勒薩軍門之隨員近日有電來京謂洵貝勒初擬考查海軍事畢於十二月初間回京兹因各國政府官紳優待甚延時日恐届時未能遄返須於十二月下旬二十五六日抵京 
　　陸軍部鐵尚書以現值整頓軍政百度維新之際必須出洋攷察庶易整飭一切聞已具摺奏請親赴英日兩國一俟奉旨允准卽當定期起程至所遺陸尚一缺朝廷擬以蔭午樓承乏 
　　昨聞陸軍部有電致陜甘總督探其内容係爲擬設哈密提督一事特電該督詳議電復以便核奏 
　　攝政王日前召見軍機時曾面諭云近來内外大員往往因言官叅劾旋即奏請辭職殊失以身許國之義該大臣等果能治躬率屬何畏人言着嚴諭内外各大員不得再蹈前轍 
　　李盛鐸欽使召見時奏陳立憲車宜首以發立責任内閣並請飭速釐訂京師官制務使名實相符加增官員廉俸以冀砥礪廉隅至於融和滿漢尤宜明示辦法等語歷時甚久頗蒙攝政王嘉許 
　　烟膏專賣久有此議近因禁烟期迫且土藥統税無可抵補已决議由度支部會同民政部禁烟大臣釐定章程先在京城設局十處煎膏專賣准明年正月間實行 
　　學部堂官近將編譯局所纂三種識字課本通名國民必讀一書公同鑒定昨日隨摺進呈御覽當經攝政王批交南書房著鄭沅吳士鑑朱益藩袁勵準等詳細閱看一俟檢校覆命即行請旨飭頒約其時日當在本月下旬云 
　　農工商部日前提議某國資本家孔毛兩氏久欲輸入資本於我國並擬設一大銀公司以期擴張勢力現我國債務已積纍如山若不設法抵禦財政前途不堪設想亟宜籌訂妥善辦法集合我國資本家組織官商合辦之企業數處專供各路礦息借欵項及承辦料物等事以保利權 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[湖北商辦鐵路協會開會籌股漢口]  
　　十三日鄂省商辦鐵路協會各職員邀集紳商復在四官殿開會籌集股欵到者約千餘人首由會長劉心源君宣佈開會宗旨大致謂非籌現欵四百萬元爲根據則部中必謂我爲空言爭執故此會以籌欵爲第一要義無論認股多少分五年繳清云云次由夏道南君演說在漢口設立機關部以爲集股總滙又次由副會長劉歆生宣佈此路之利益并認股十萬元以爲倡率萬副會長昭度亦申明已認五萬元各界遂相率簽名認股總計有五十萬元聞是日之會漢上各鉅商均已到塲而認股只有此數者一　市面清淡一因旅漢外省商人不免心存觀望耳 
[湖北諮議局會議紀要武昌]  
　　十月初十日鄂諮議局開第十一次會議因到會議員僅三十一人不及過半數當卽照章停議所有提出議案訂期翌日提議 
　　十一日開第十二次會議是日吳議長請假由湯副議長主席第一議題爲督院提出籌經費以辦自治案衆議員反覆討論咸以籌辦自治之時不能担任經費俟自治公所成立後始照館章辦理遂取决通過第二議題爲陶君峻提出整頓錢糧税契議案税法委員會對于錢漕一方面主持緩議而贊成税契議員中對于税契俱表同情惟錢漕則與委員會意見相反當由湯副議長發言此案應重付委員會修正再行提議是日因辯論第一議題爲時過久尚有時象晋君介紹枝江生員曹孝原陳請軍田估價總書指册一案須另訂日期提議遂散會 
　　十二日爲第十三次會議之期首係清舊欵以辦新政議案由議員陶君峻提出當塲說明理由經審查委員發表意見衆議員又反復討論卒以須調查確切再行辦理當將原案取銷次爲黄君文潤提議照章核减典息一案原意係主一律减爲二分存典公欵則减爲五釐税法委員以數目大覺縣殊擬變通辦理復經全體討論至二小時之久始照原案直接通過此外尚有數議案因時已傍晚由議長發言改期再議旋即散會 
　　十三日開第十四次會議第一件爲整頓湖北吏治案議員謝鴻舉提出第二件爲劃交税欵案議員劉寅熙提出第三件爲除酒税肉捐案議員藍君田提出第四件爲查核發行官票以杜後患案議員邢君璜提出第五件裁汰教員以宏教育案議員周君培金提出聞是日會議可决者爲第一第二第四三案否决者爲第三第五兩案已交審查會修正 
[廣東諮議局互選資政院議員廣州]  
　　十一日午後廣東諮議局互選資政院議卽以議塲爲選舉塲監督袁制軍隆藩學運三司巡警勸業兩道一府兩縣均到塲議員到者九十人衣冠入座先由議長宣布選舉理由以選舉塲之東偏爲發票處再東爲書票處選舉塲之西偏爲投票處寫票分十八人爲一排每票寫五名寫畢由東迤西詣投票處親自投票入匭投畢由管理員將投票匭封鎖移置開票所請議長登臺轉告監督宣布開票以四十六人過半數爲當選第一次選出周廷勵劉耀坦二名第二次指定次多數十六人選出陳念典一名時已五句鐘遂定期十二日八點鐘續行互選次日上午八點鐘復行選舉選出張乃瑞羅桓熊王廷献盧銘勳黄毓棠劉述堯鄧承耆七人合前選三人共十人卽呈請袁海帥選定送院 
[西報譯要]  
　　鬅匪再攻安奉鐵路字林報載十六日東京電云紅鬍子復在安奉鐵路滋擾日人與之對敵卽被殺死一名 
　　中國割讓遼東消息文滙報載同日柏靈電云據路斯柯其斯洛華報載哈爾濱消息謂中政府已將遼東之地連旅順大連在内割讓日本日本則以南滿洲鐵路區域内之行政權還與中國 
　　譯者按路斯柯其斯洛華報仍係俄國所發行果爾則我深望斯說之爲過甚其辭也 
分類新聞政界 
[批斥整頓釐卡積弊南京]  
　　金陵釐捐總局詳復督憲委查寳應釐卡徵收豆捐被控一案當奉張制軍批示據詳已悉該商胡學思所禀寳應釐卡抽收豆餅統捐收多報少旣經該局委員查明毫無証據所呈之單與該卡票尾又種種不符應卽無庸置議惟寳應積弊本部堂早有所聞商控縱屬空虚弊竇恐難盡絕仰卽轉飭該卡員嚴守司巡痛除積習核實稽征務期票貨相符不得稍有弊混是爲切要 
[札派吳道監督淮關南京]  
　　淮安淮宿常闢前於三十年經度交部搜剔弊端改併淮揚道兼轄迄已數年署任吳學廉觀察前月堅求交卸遂以張道庭杰往署兹江督張制軍以吳道任内所收關税尚不敷比較現值整頓加比之時商明度支部具奏仍札飭吳道於卸篆後專司監 
 
 

Page 11

 
 
督淮宿關務以專責成 
[鄂藩撥給諮議局經費武昌]  
　　湖北諮議局自開幕以來尚未領到經費一切用項均由議長借欵墊給兹因閉會在即由吳議長函催藩台楊俊卿方伯請速撥付楊方伯因現值新舊交替司庫尚未盤交清楚未能動支而該局又需欵甚亟爰向官錢局暫行借銀一萬兩移送該局以濟要需其餘應找之欵俟接收庫欵後找撥方伯並以部章凡係開支正欵者均應核扣六分减平諮議局經費係作正開支自應照章扣减因恐各議員不悉其事昨特函致吳議長請其代向各議員說明俾知並非司署私行扣發云 
[財政局催辦秋季表册河南]  
　　汴省財政局以各屬舉辦今年秋季財政表册屢屢札催仍復延宕特於日前通飭各州縣所有秋存表册及三十四年全年各表册統限十月十五日以前報齊以備依限達部 
[省城模範審判廳之設備浙江]  
　　杭垣模範審判廳借用下城初級審判廳房屋并先設研究所（暫設臬署内）招各廳縣紳班人員二十人爲學員然必須曾在日本學習法律畢業者限一個月畢業後即充模範審判廳兹聞有署宣平縣陳象紱正在臨海縣杜光佑兩大令均係留日法律畢業者由督辦李橘農廉訪調回派充學員 
交涉 
[香山勘界維持會之熱誠廣州]  
　　初九日香山勘界維持會假座愛惠醫院開會集議城縣各社團公局均派代表赴會西南鄉人到者尤衆二句鐘開議（一）議界務未决城鄉震動現當冬防吃緊内亂堪虞請速定團防辦法决議由各鄉赶速興辦團防仍以附城爲總機關以資聯絡（二）宣佈南屏北山兩鄉約紳容鵬翔楊應麟等來函稱葡兵輪馬交詭言避風駛入内河縱兵登岸滋擾人心尤爲震動請急籌對待之法决議聯禀督憲照會澳督禁止兵艦游弋内地以弭亂端隨公推黄逸樵領銜（三）本會成立應如何籌措經費以資辦公請公定衆議今日所議爲保衞桑梓起見關係闔邑存亡公决在崇義祠公欵酌撥銀一千兩以爲本會經費當卽分電南洋石叻同善醫院庇能中國南華醫院文云海軍爲保護疆土而設諸君熱誠慨捐佩甚惟中葡界務兩使停議深恐秘密畫押斷送疆土大局瀕危人心震動乞通告各埠飛電政府設法抵爭 
[電商阻止教民内地設堂問題廣西]  
　　雒容魯令日前電禀桂撫云桂署撫憲鈞鑒查前據教民覃鼎新禀以奉廣東浸信總會命由該生自捐祖業在縣屬鄧村建設福音堂宣傳耶穌教等因當經電禀撫憲電飭查約章載教土准赴内地傳教係專指洋人面言以領有部給諭單爲據至内地華人從無准其傳教之例傳教且不可何况設堂飭即阻止等因遵經轉飭示禁法後兹接分駐梧州美國浸信會傳教士帖威林來函稱覃鼎新來縣建堂傳教係由該教士所委非由該教習個人私見邀求允准等情究竟應否照准事關教務署縣未敢擅專應請憲台轉電該會詢明有無部給諭單分别准駁電示遵行以重教務實爲公便雒容縣魯國斌謹禀庚印撫院接電後當致詢粤督並復雒容魯令電云庚電悉查約載教士准赴内地傳教係專指洋人而言華民不准傳教光緒二十八年贛省咨部有案覃鼎信本係華民應即由縣援案駁斥所請查詢之處應毋庸議仍候督院示撫齊印嗣接粤督覆云桂林張撫台鑒戊撫台齊電魯庚電均悉即由魯令遵照撫台電示辦理督蒸印 
軍界 
[咨商布置粤防艦隊廣州]  
　　海軍處王大臣現以近據粤省查報海軍情形内列沿海島港類多要隘之區查廣屬之九洲零丁各洋實爲省城門户而瓊崖沿海則爲南面要衝欽廉一帶復近接東京灣及越南海島此外惠潮高雷海口海峽多至二十餘處均屬扼要之區當此實行振興海軍之際粤省現有輪船魚雷艦等項爲數亦屬不少似宜編布成隊以立海軍基礎而重地方防務等情咨商粤督計擬分之路以廣屬近海爲前中路瓊崖廉欽爲前路惠潮碣石一帶爲後路惟應如何分配巡駐之處統俟由部派員勘明定議 
[鄂軍舉行秋季大演習武昌]  
　　鄂軍二十一混成協黎協統元洪因現在秋高氣爽例應調集全軍向野外演習特於初十十一十二等日令所部四十一二兩標步兵曁工程輜重馬砲各隊齊赴距省城四十里南湖地方會操以一標爲主軍一標爲客軍黎協統則自任中央司令官以便評判 
學務 
[實行强迫教育之預備廣東]  
　　廣東提學司札行兩廣優級師範學堂監督選取優級師範選科畢業生成績優著東文教育有根柢者數人給與官費派遣東洋遊學研究單級教授法考察强迫教育制度明春開辦初級師範用單級教授以爲推廣普及實行强迫教育辦法已札委楊永康鄭朝選吳駿聲李時見汪宗嶽等五人前往每名先津貼私費一百元并給發咨文船票派員護送謁見駐日欽使領取官費當於初九日早由港乘滿提高輪船啟程矣 
[奏留部員襄辦學務武昌]  
　　鄂省高學司以省垣學堂林立管務需人查有内閣中書楊廷垣學部七品小京官易國霖在鄂供差旣久於學務頗深研究昨特詳請督院專摺奏留該二員襄辦學務以資臂助 
實業 
[整頓粤路公司之一斑廣東]  
　　展緩粤路選舉日期粤路選舉總協理不成擬逕由官奏派亦尚未定兹聞日昨下午郵傳部分電勸業道陳道及督辦粤路分局王道云准粤督電開粤漢路會股東紛爭選舉權其病根由於到會股東權漫無限制正本清源非按照商律叅以他省選舉定章剔除弊竇雖選舉總協理有人徒滋風潮於事無濟擬請部飭公司展緩選舉日期俟與司道細加討 
 
 

Page 12

 
 
論將詳情電達再由部酌辦等因查此次開會選舉迭據股東電禀互訐意見各持殊覺難衷一是兹復准粤督電商前來自應將開會日期暫行展緩一俟籌有一定辦法再由粤督電部酌核希轉飭公司遵照 
　　整飭粤路工程計畫粤路成本實數甚鉅兹聞公司昨接北京來電大意言接查帳佈告路工成本每里六萬五千六百餘元不勝駭詫查中國各路最多不過二萬二千元當速將工程冗員裁撤另换工程司按叚拼造以免糜費旅京股東鄭陶齋 
[利淮公司小輪控案之近狀鎭江]  
　　皖北利淮小輪公司去冬購機開挖河淺今夏開班交通旣便獲利自厚乃鎭江招商局擬坐享其成派員前往臨淮一帶布置局所並一面派小輪行駛利淮以其有背部案當將情形電禀郵傳部已奉飭暫行停駛矣 
[再誌寗波錢業之龍斷浙江]  
　　買賣空盤本干例禁乃寗波錢業元升同春萬春等莊近又巧立名目做出算單空盤算單者以冬三對月計九十天每千價二十六元每日每千划身本拆約二角八分之譜今該數莊算進有千餘萬之巨核之現下四角五分市拆每日可沾餘利千數百元是以運動劣紳賄託當道高抬洋拆毫無顧忌查寗波今歳洋拆自三月至今逐步加增各商業莫不受其荼毒怨聲載道而地方官猶謂洋底枯燥自應重開拆息何竟爲所朦蔽耶 
雜記 
[蔡其銘豈能任令减免耶廣東]  
　　官犯蔡其銘經司道各官會審擬以斬監候秋後處决適逢恩赦减等改爲軍台効力贖罪其餘抄搶吳朱氏家資十餘萬及通信逆子吳世元種種罪狀皆不究問吳世元則按律凌遲處死改爲斬立决據此列摺禀詳督轅袁制軍以罪疑惟輕特行批駁飭由發審局覆訊悉心妥議審明禀候核奪並聞福軍舊部對於此案甚爲忿激以爲枉殺五命尚可逍遥法外則王法何存特行京控現由法部大理院將此案京控抱告朱作孚一名遞解回粤收押南海縣聽候提審矣 
[痛陳澧州被荒放賑中飽之慘狀湖南]  
　　湘省澧州士紳蔣維仁宋之岳龔航海李先第等近將該州歷年水災及放賑員任用私人肆意中飽各情形作爲訴狀到處傳送略謂澧州近數年來無歳不有水患地方元氣殆消滅盡矣今歳四月下旬又降大雨河水陡發首决南民垸苗盡淹没幸數日水退重理秋種五月中旬復霪雨連注水勢汛濫十五至十九數日洪濤巨浪愈來愈烈較去歳之水又高二尺東北土垸蕩然無一存者北水上擁西水横流奔騰直下汪洋一片中尸骸徧浮或至流入民户積塡壑中甚或掛繫林間漂擱岸上魚鳥爭食哀不忍覩幸而得保餘生或抱樹杪或蹲屋脊卽不爲溺鬼終不能不流爲餓鬼州牧請賑僅得十萬（今歳饑民共三十餘萬）賑旣不足又不詳核地方受災輕重持公布散被水後二十餘日饑民始各得豌豆兩升銅元八枚災甚諸處反多遺落而賑糶委員引用私人濫費上欵肆意中飽不知國法遑問天理水退後田疇之冲刷者凹凸不一堅硬若石其淤積者又皆不毛之荒沙即或稍可耕種而潰口無力修築且自七月至九月水之來去無常屢種屢淹墊溺餘生數日未食氣息奄奄行輙仆地或竟仆地以死瞬届冬令飢寒交迫情更難堪以故賣妻鬻子四方逃散諸慘狀去歳發軔今更甚焉况水災告警搶風大盛始或昏夜刦掠終則白晝無忌蚩蚩何知自以命在須臾何國法之足言且餓與犯法等死耳因求食而犯法恐未必盡死故守分之民亦藉此爲療飢不二法門云 
[盜案不報之原因常州]  
　　武陽兩邑鄉間刦盜之事時有所聞如孝西鄉之安橋通江鄉之石橋鳴鳳鄉之韓家村渭村之班船石莊之班船刦去銀洋什物動以數百計因前任兩邑令作事顢頇凡遇盜案不惟不能破獲一切費用反不可支故不如不報尚可省一筆衙門費也 
清談 
[哀農民（東吳）]  
　　本地之人。必知本地之事者也。以本地人而論本地事。必較近於情理。然觀察之目的不同。則發抒之言論亦異。 
　　向見有所謂哀憐黨者。挈一妻一女啼哭於道旁。其情若甚哀。投錢者紛紛如雨下。獨有一人高冠華服至。曰此僞爲也。宜命警役縶之去。 
　　記者曰。其言誠然。其事固僞也。然使其人家有隔宿之糧。囊有百文之錢。又孰肯靦然爲此者。其情亦大可憫也。 
　　今蘇州佃户。因無力繳租之故。至願頸帶枷。股受杖。以身受父母之髮膚。易此區區之田租。而謂獨不宜加之憐恤者。豈明於情理之言乎。 
　　不甯惟是今年荒災。各處皆然。所以租事異常减色。若以佃户爲刁頑。則豈各處農民。無一不刁頑。各業主之佃户。無一不以吃租米爲事者耶。則以年歳而論。今年佃户之欠租。似又不能與往年佃户之欠租相提並論者也。 
　　不甯惟是。刁頑之户。在各業主之名下。不過十之一。業主即有此零星刁頑之户。尚無損於毫末。若業主意在多取。則受其累者奚啻千百家。其情固孰可憫而孰不可憫也。 
　　不甯惟是。論者所以爲業主迴護者。以其一家數口。僅恃此薄田數十畝爲餬口之資耳。然業主即不堪。猶有數十畝之薄田。哀彼農民。竭其終歳之力。不過代人耕耘之數畝或十數畝之田耳。業主無論豐歉。猶可以其餬口之資。責之於農民。而農民將何所出也。則其情又孰可憫而孰不可憫也。 
　　不寗惟是。刁頑之户。雖遇豐年。信有專以吃租米爲事者。而刁頑之業主。雖遇荒歉。亦未甞無高抬折價。專以多取爲事者。我游湘澄一帶。見之者數矣。則其情又孰可憫而孰不可憫也。 
　　我是以願論事者。愼勿謂業主必可多取。佃户均不宜憐恤也。 
巵言 
[情與理之界限（醒）]  
　　理者亘古今。通中外。而牢固不變者也。情者憑人智力。任人意念。而摇活無定者也。辦事者之處理事務。終不能出情與理之範圍。專講理。輒有扞格難通之虞。專講情。每有突兀不平之慮。是二者之所爲皆過也。欲得其平。惟在情理之參用。我國官紳之辦事。非專議理。即專在講情。往往徒講情而不講理。此國家社會之事業。所以晦盲否塞。而無一線之光明也。其獘在情理不合。今欲挽救之。舍融和情理之界。其道末由。雖然此人心之變也。試問挽救之下手方法何在。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局理由書 
[江蘇議員姚文柟穆湘瑶嚴禁彩票說明書]  
　　彩票亦粃政之一也漁此區區之微利而導民以賭壞民風損國體莫此爲甚夫官民聚賭則禁之禁之誠是也迺國家特准牟利之人設此阱人之鉅賭而坐收其利是明明國家特設賭局以罔民耳且近日彩票已成弩末往往有欠解報效之欵且數月者矣利不可得而虚擔此導民以賭之名則名實兩無取焉租界不准販賣而通都大邑彩票之肆林立於市西報騰笑目爲賭國吁可痛已請將無論何項彩票一律嚴禁謹說明其意於左 
　　一曰壞民風農工商賈日入幾何而一二角之微即可購票販者且踵門以求售以一博千孰不存此奢願遂以辛苦所得日朘月削以求此不可必得之横財議員任地方公務時清理倒欠一案傾筐倒篋皆彩票也未嘗不歎民之愚而恨彩票之害人深也夫使民日事生計孳孳於生利之一途則國雖弱而猶可以自振今之社會生計日蹙而獨嗷嗷焉日翹首以冀豚蹄篝車之倖財此不可不嚴禁者一也 
　　二曰損國體國家租税制爲常經釐捐爲籌餉不得已之舉而日久弊叢輿論騷然且指爲厲民之一大粃政今且准民之開賭而躬任此聚賭抽頭之惡名夫使有鉅欵可集疆吏猶當力顧大體别籌富國之策况僅有此二三萬金之收入乎廣東闈姓係屬奏案行之綦久滋蔓難圖近且有創議停止者江南彩票不過一舉之勞耳項城督直隷時奏請停止北洋彩票識者韙之光緒二十九年寗蘇兩藩司及兩派辦處司道會詳駁議報國大彩票殷殷於世道人心之大有關係反覆於徒傷國體之無謂立論宏遠至堪嘉尚此不可不禁者二也 
　　三曰貽笑外人庚子辛丑之間上海租界西人設立和濟同利廣益普益各種彩票以誘華人經上海道照會值年領事勒令停止不數月而一律遵照而吾國開辦彩票之人前後接踵故前年禁烟時上海西人工部局會議曾言中國官塲之無信彩票一項禁而仍弛西人一言禁字即力持到底今禁烟恐亦如是顧租界實無售賣彩票之人及今不禁匪特彼訾我爲失信且將鄙我爲吕宋中華聲望而外人以島國相等儕可恥孰甚此不可不禁者三也 
　　四曰阻礙自治之進行立憲以地方自治爲基礎地方自治以改良民俗爲要圖有彩票以梗于其間徼倖之心勝而道德之念微誠使辦理地方自治者竭盡誘導社會之責任而病根所在正軌殊難議員任地方自治之職務者三年確見彩票之弛禁實足以阻碍地方自治此不可不禁者四也 
議案 
[江蘇淮海兩屬全體議員提議開墾淮海葦蕩營荒地案]  
　　撫台清荒議案洵爲切要之圖淮海荒地尚多尤以葦蕩營爲最查葦蕩營樵兵爲供黄河柴埽而設每兵授田百畝責令蓄水養柴自黄河北徙例應裁兵升科乃狃於成案未即更張僅令按畝完納軍需仍沿樵兵之名遂致憑藉兵威聚賭窩匪無所不至州縣因案查究營弁多方袒庇甚有膚愬漕台致遭嚴斥者於是州縣相率爲戒遇有樵兵骫法大半敷衍了事而葦蕩兩營遂永爲藏垢納汚之所梟匪盜賊窟穴其中擄人勒贖成爲風俗拉牛勒贖視爲故常歷任州縣莫可如何漕台屢有開墾之議御史亦有升科之奏皆因民風强悍未敢輕舉實則兩營兵田右營尚係兵業左營已展轉私售數易其主多非兵有但仍頂冒兵名致爲營弁刦持加收軍需浮派私費敲詐之慘甚於催科民方日盻開領焉有暴動之虞惟有少數之營弁蕩棍以爲不利於已特倡民風强悍之言以爲阻撓開墾之計耳今制台任漕督時洞悉情形曾主開墾惜在任未久不及舉辦現奉撫台敦促清荒自當實力進行以除淮海數百年隱患而興淮海數十世大利何可仍以不操不調並不能樵之兵坐食有用之餉徒爲閭閻之害獨於立憲時代留此政治缺點耶攷葦蕩右營隷於阜寗葦蕩左營隷於海州約計兩營兵田近百萬畝新淤荒灘數尤過此一經奏准開墾可立得繳價錢百數十萬墾熟升科而歳增正賦銀三四萬兩較之僅徵軍需不敷樵兵放餉其得失之數已瞭於指掌况裁撤樵兵領墾歸農匪徒無可託足地方自獲安寗尤於自治前途有密切之關係及時規劃何待躊躇所繳之價儗按十成攤派以三成解部充海陸軍經費以二成解藩庫充風氣未開州縣教育實業警察監獄經費以二成入江蘇水利公司股分充導淮經費（此項股票即作爲淮海十屬公産另訂支配官利餘利章程充各屬地方自治經費）以二成專辦阜寗海州及鄰縣上下游水利以一成作爲墾務總分局局用開支附擬辦法乞公决後呈請制台撫台提台察核具奏施行 
[附開墾葦蕩營辦法]  
　　一請督撫提三憲會奏設立淮海墾務總局派督辦一員駐清江浦派坐辦二員分駐阜寗海州辦理開墾葦蕩營清丈繳價升科事務 
　　一按葦蕩營樵兵地册原額清丈畝數册内之地均屬兵田册外之地卽係官荒分别畫清界址 
　　一兵田應儘樵兵繳價領墾擬分五則上上則一千八百文上則一千四百文中則一千文下則六百文下下則三百文以鄰田價值比例分定五則譬如兵田每畝價值十千作爲上上則價值八千即作爲上則價值六千卽作爲中則價值四千即作爲下則價值二千卽作爲下下則 
　　一官荒應聽土民客民繳價領墾擬分五則上上則八百文上則六百文中則四百文下則二百文下下則一百文已生柴者爲上上則已生深草者爲上則已生淺草者爲中則生苦蒿者爲下則尚未生草者爲下下則 
　　一兵田限清丈後六個月内按則繳價領墾逾限不繳方准他人繳價領墾但須於繳價外加二成貼給樵兵（樵兵旣裁又無力領墾貼給二成以示體恤） 
　　一官荒限清丈後八個月内按則繳價領墾逾限請領加二成繳價一清丈後應造清册編號塡寫畝數 
 
 

Page 19

 
 
　　一願領墾者限清丈後二個月内赴局掛號指定願領某號若千畝俟繳價時發給墾單執業 
　　一兵田已完軍需之地應卽升科改歸州縣徵收 
　　一官荒應仿前督憲周鎭江墾荒案於開墾後十五年升科 
　　一繳價後限三年内一律墾熟逾限不墾准他人接領續墾即將原繳之價給還原領之人如已墾若干卽將未墾之地劃歸接領之人 
　　一選擇馴良精壯樵兵改充地方巡警聘教習訓練藉安樵兵以緝匪類 
　　一由提憲派兵分往阜寗海州葦蕩境内藉資彈壓（按淮海盜賊多窟穴於兩營境内不爲開墾亦應駐兵以保地方治安） 
　　一阜寗海州幅員俱廣開墾葦蕩兩營事更繁劇恐難兼顧不如分設阜海知縣專任治理 
　　淮安全體議員張延夀莊其仁王錫爵王化南王以昭陳官彦朱繼之周虎臣趙承霖海州全體議員施雲鷺許鼎霖邵長鎔袁永良 
本埠新聞 
[興修橋梁之預備]  
　　閘北巡警局總辦汪觀察以新閘橋年久失修橋面朽壞往來車馬殊爲危險特於昨日午後二時諭飭測繪工築兩課員前往勘估以便興修 
[爭奪認捐之失敗]  
　　淞滬釐捐總局批燒酒高梁同業恒愼等禀云查各業認捐前經本局訪聞類多不甚核實特飭貨捐局傳集各商按照現時情形分别酌加捐項以裕餉需在案昨據同吉等以高梁燒酒兩項統年到數約可收捐二萬餘串將開支一切經費格外撙節願照現認之數統加四成等情本局察核所禀具見急公即經批飭照准該業等旣願加認何不先期具禀現在案已核定未便朝令夕更所禀應毋庸議仰貨捐局轉諭遵照此批原禀並批毋庸抄發 
[水手不服查捐]  
　　布捐局司事王屏翰昨與巡丁王子春在大達馬頭查見某輪船由海門裝來布疋四件係法租界元昌布號之貨因其尚未報捐向之查問該船水手王阿二抵抗不服以致口角八十一號巡士上前勸解亦被呵斥阿二旋又糾同多人將司事巡丁拖上輪船任意凶毆該巡士恐肇巨禍立吹警笛號召鄰崗巡士到來將王阿二及茶房丁榮寳見証曾裕青等一併解至工程局看管候訊 
[公役滋擾閭閻續誌]  
　　法華司署門丁邱楚卿串同弓兵李阿三毛小弟地保沈悦堂妄提陳公館傭婦曾經陳姓禀縣已將沈悦堂毛小弟拘提收押一面札飭該巡檢嚴少尹將門丁弓兵着令交出質訊併究在案前日本縣田大令以邱李二人迄未解到爰即派差下鄉一併提獲詎行至中途適與嚴少尹遇見少尹嘱勿帶去俟明日親自解案聽候訊辦該差等遂即回縣據情禀復 
[城内]  
　　復訊盜案○搶刦葉榭航船之盜匪李金標樊金聲王德才三犯前晚由縣復訊樊王二犯供被李金標以摇船爲由邀至船上追刦航船小的等當夜被拿並未分贓訊之李一味抵賴喝責五百板始供由樊金聲之師李國標邀同夥搶所得贓洋抛入浦江起案之刀亦由李國標交樊攜帶乞鑒田大令復向樊詰問樊供刀在船上拾起贓洋實未分用喝令鞭背二十下與各犯一併還押 
　　押限交人○如皋縣人王長林扭同鄉人周生保到縣供稱小的有船一艘被周二同弟周生保等盜賣求究周供船由二兄周二勒令小的等偷竊後由二兄賣洋一百二十餘元二兄現在夏功甫船上爲夥夏令避匿瀏河地方周收押限交周二到案訊奪 
　　經理收押○花衣街義泰順行倒欠各莊銀兩昨日由縣飭提該行經手楊愼齋訊問據供須令王濟人清理判楊管押限速理清如違發封房屋 
　　　匪荷枷○嚴洪生串拐小孩經巡警總局發縣交差旋被逃逸今始緝獲於前晚提訊嚴供小孩已在海參崴贖回將次到滬判枷號頭門示衆兩月再核 
　　偵探獲賊○道署偵探陳品山昨在邑廟内查獲扒竊宋桂和一名拘送一路巡局訊明宋係積竊判責一百板押候查辦 
　　姘夫難靠○西四區昨將王任氏任張氏汪紀寅送至一路巡局審訊王任氏供與汪紀寅姘識已有七八年兹汪失就不顧家用並將婦人凌虐受苦不堪婦人回至母家暫避反被誣告求請核辦訊之汪語多不實判將王任氏發堂限伊母任張氏於三天内速尋本夫王子卿到案質訊 
　　夫也不良○烟妓陶萬氏昨日逃至一路巡局喊控據供年二十五歳江北東台縣人丈夫陶愛孝於六年前領氏到申押在小東門外洋行街鴇婦吳小鳳姊處爲娼曾得身價洋四百七十餘元刻已期滿丈夫來申欲將婦人贖出轉抵但婦人爲娼數年受盡苦楚若再轉抵永無出頭之日爲此投局喊控求請超豁判發堂再核 
　　官事○商會總董候選道陳作霖昨日到道拜會綢捐南卡委員補用知縣張運萬差丁到道禀知奉諭將絲茶綢捐北卡歸併綢捐南卡於十六日接辦 
[南市]  
　　捷足先得○總工程局昨出牌示云照得本局承辦包收免裝垃圾船照費之孫桂林已兩年期滿應行更换據張　良董子卿張幼山沈　動奚貴堂孟阿炳徐傳安姚慶裕朱禮齋揚龍桂張阿和連錦堂徐朝生等禀請認包並據孫桂林禀請接充前來查閱各禀以張幼山認數較多著於十八日午後兩時來局面詢辦法以便給諭著充 
　　冐取木料○湖南人劉祥泰在西門外斜橋地方開設木作前將木料三十九枝寄於南市復記樹行被伊夥謝桂林乘劉赴蘇未返將料冐取回人抵去十一枝得洋二十元兹劉回滬向論不認扭至工程局請究劉供内有農工商部劉委員寄存之木料十三枝請爲併追詰之謝供認與同夥往取是實判飭探帶往該行問明然後再行訊斷 
　　祇認貪小○久記木行更夫唐炎福昨將張長生扭至南區控被竊去水烟袋一支該區遂即解送工程局請爲訊究張供小的之父現在砲隊營當哨弁小的實係貪小求恩寬宥判戒責一百下押一禮拜贓給唐具領 
　　竊賊就獲○甬婦李葉氏乘寗紹輪船來滬在碼頭上被陳阿芝等竊去考籃一只内有大小洋銀及鈔票共計一百餘元又金壓髮等物旋由巡士偵探等在十六舖橋畔查獲遂即解至工程局經陳裁判訊明陳與同黨陳阿憨專在碼頭行竊判阿芝戒責一百下押半月阿憨戒責二百下押三月收贓之陳阿悦罰洋兩元充公起案之贓給氏領回巡士偵探於此事不無微勞飭氏酧謝洋十元巡士並記功一次 
[閘北]  
　　並不拐逃○王友來控劉安鳳拐逃弟媳陳氏一案昨經四路一區黄正巡官覆訊以王所控並無實據判氏交王具領送回原籍劉無干省釋 
　　串賣婦女○韓廣友前偕見証高仁甫控張秀之拐匿其妻高氏經四路一區黄巡官將氏給韓具領在案兹悉該氏由韓領回之後復被高仁甫串賣與張得洋五十元前日被韓父將高扭控法捕房解廨質訊不認派探送回四路分局協同地保至張處吊驗婚書再行核辦 
 
 

Page 20

 
 
　　押犯勒索○四路一區押犯費三曹夀昻昨向同押竊犯夏長友勒索銅元數十枚經黄正巡官查悉將費曹提出訊明判費責三百板曹責六百板以儆 
　　犧牲名譽○車袋角吳萬興毛骨棧主婦吳蔡氏昨將車夫劉應初扭至四路四區控稱該車夫來家調戲乘間搶去珠帽一只請爲究辦劉供因向購買猪骨論價口角被該婦喝令其夥蜂毆該區副巡官以爾造供詞各執判移一區押候訊辦 
[英租界]  
　　不盡不實○山水總會會友邵人華以同會之兪子章冐名至福建路級陞棧藉庽客秀蘭失竊爲由希圖訛詐等情控由老閘捕房解廨請究邵偕棧主張仲福茶房王祥安投稱兪子章即著名翻戲葉新寳之同黨兪潤生因串騙李來臣銀兩被控葉曾獲案訊辦兪被漏網兹又冐名到棧索賠洋六百餘元應請究辦兪延律師聖文上堂譯稱棧客女子秀蘭係兪之外甥女失竊後托邵人華向該棧索賠邵令如數賠償旋仍由邵勸令棧主賠洋六十元有邵親筆字條爲憑事已理明邵不應揑詞誣控旋由兪兄兪子京與一西人到堂力辨兪非翻戲並稱前原告李來臣現亦到堂請察中西官以邵旣知兪係翻戲同黨何不投報捕房且與同一總會又知兪冐名索詐何以復出字條在場經勸其中顯有不實惟兪究竟是否葉新寳同黨諭候交保查明並傳李來臣質訊再核 
　　東夥串騙○安竹卿彭夀昌東夥二人因用假銀票騙取王順生肥皂六十箱昨由捕房派探一併解廨訊究安彭二人互相推諉判安交保彭押候查明再訊 
　　自失主權○英商温格蘭控石老虎抵單不贖一案昨由差探將石傳至公堂請究石供所抵之地已於上月十二日出賣愿還洋五百元求鑒中西官以石延不取贖已由公堂給諭拍賣未便自行出售判石押候移提人証到案再訊 
　　武弁違章○熊敦儒前日携帶佩刀在租界行走由捕拘入捕房昨解公廨請究熊供湖南人年十七歳在蘇州陳統領處當差因不知租界定章以致被拘判將刀留存捕房俟起程時由捕送至輪船給領 
　　傳訊欠户○陸祥華控翁孝泰楊小康欠銀不理昨由公廨傳案一併過堂候訊 
　　瘋子胡閙○甬人管益坤因患瘋病在馬路胡閙由捕帶入捕房昨送公廨請訊判交其友童道發帶回原籍醫治　 
　　女孩召領○陳順來收留迷路女孩李小毛匿不報捕昨被捕房查悉飭探將陳與孩一併傳至公廨請究孩供大場人在鐵路旁被陳領回陳供是日出外買物見一女孩在火車站啼哭是以挈回留養别無他意判陳交保孩送留棲流所懸牌召領 
　　流氓宜懲○流氓朱泉生在浙江路寗波路轉角將石灰擲於顧伯成頭面希圖爲害由捕查獲昨解公堂訊供圖賴判押候提集人証再訊 
　　串拐女孩○沈施氏之外甥女姚媛媛被李阿招盧榮秀孫和尚等串拐昨晨由探將李等解廨訊明屬實判媛媛交氏領回李等押候同黨陸石生到案訊核 
　　竊案彙誌○某洋人控過犯陸芝卿與陸老三串竊銀盃等物昨由公堂復訊明晰判芝卿押西牢九月老三押一月期滿一併逐出租界魏金生控許明賢竊表等情昨經公堂訊知表係許妻張氏所竊判許交保限七天尋交張氏到案訊核過犯王阿福復至租界圖竊由探解廨判押候禮拜三訊辦范關福范松春串竊畢厘渭之游船昨日由廨復訊認竊不諱判兩范各押三月張德勝竊唐楊氏衣物判押四月過犯王寳和竊張裕興布衣判押兩月期滿逐出租界 
[美租界]  
　　屍體免驗○忻曹氏吞烟斃命報縣請驗已紀昨報兹悉該氏係甯波人前日緣與夫兄忻阿三細故口角致萌短見嗣由氏夫忻阿榮偕妻兄曹裕桂投縣求免相驗田大令准如所請飭具切結備查了事 
　　漆匠受虧○漆匠張阿興昨至捕房控被鴨綠路三百十八號猶太妓院圖賴油漆工料等洋捕頭命張自赴俄領事署控追 
　　敗壞風化○陸雲卿之妻王氏及楊阿夀之妻洪氏均被住居唐山路一千五百四十一號門牌開台基之喬阿二誘至伊家與人姦宿昨被陸楊二人偵知投報捕房飭派包探查拿究辦 
　　傭婦被毆○北四川路四十八號某日人家傭婦董周氏昨至捕房控被該日人無端兇毆捕頭飭氏退去候查 
　　查獲搶匪○匪徒張阿毛昨在北四川路搶取李王氏之金挖耳由探拘入捕房押候解廨究辦 
[法租界]  
　　情節顯然○徐祥生王林氏周王氏等前在某輪船上吵閙由捕一併拘至公廨訊據供稱周王氏被伊夫賣於王林氏爲侄媳並非販賣奉飭押候查明核辦在案兹經中西官查得雖無販賣實據惟周王氏收押捕房迄已日久何以本夫不敢來案且王林氏係是著名蟻媒顯見串賣判周王氏暫行發堂王林氏押捕房三月吳老三張東生各押一月徐祥生還押捕房候再核辦 
　　多押一月○曹川唐柏香陳阿五王寳生王阿二等五押犯在工逃脱經誌前報昨日捕房又將該五犯解廨請辦各犯仍稱係聽從在逃之張阿二等唆使求恩寬宥判照原斷各加押一月以儆 
　　曖昧不明○張趙氏控馮義寳謊騙金鐲一案昨日由廨集訊馮供前在書場上與氏相識伊云丈夫已故囑往其家游玩每月索貼洋數十元後知該氏聲名不好故與斷絕伊遣傭婦來邀亦置不睬因被懷恨串同流氓誣控讞員以該氏所控無憑碍難准理一併揮去將案註銷 
　　免追房租○馬海洋行洋東同收租人張榮生投廨禀稱孫福元所租之房屋開設馬棚房屋易于損壞應請堂上傳案諭令搬遷所欠房金四月情願免追聶司馬准如所請判限兩禮拜遷移房金准予豁免 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　十四日記 
　　開會後二十七號言初八日開會時有兩議案未及提議可否今日補提 
　　議長問是否當取公决 
　　五十一號言議長已有通告當一律遵守 
　　十三號言此兩案係已載議事日表與截止後之議案不同 
　　四十一號言當視其提議事關重要否 
　　五十七號言初八後初十又有大會何不於初十附議今日係通過報告似不應加入 
　　九十九號一百二號均請加議 
　　議長請主張補提者起立表决起立者二十三人少數遂置不議 
[宣布整理制台調查户口案開三讀會（省去朗讀）]  
　　九十號問如第五條以下云云何以並未改正 
　　四十七號答二讀會時審查會報告即不改原文而另添附則三條以後與二讀會不同之處即大會塲所提出之房客官署旗户及外國人等故卽據以入此次之報告 
　　九十九號言附條第一條徐海等處由制台派員制台可改藩台較爲親切 
　　三十六號言可由自治籌辦處派員 
　　一百十三號言風氣固塞可改風氣未開 
　　二十五號言調查户口係藩司專職仍當改爲藩司 
　　議長請起立表决全體起立 
[宣布清查荒地案開三讀會]  
　　議長問是否省去朗讀 
　　四十七號言今日報告者皆審查會審查之結果可省朗讀但必須請審查會擇要報告 
　　遂由財政審查會一百二號陳述報告之意旨係取于君修正案及二讀會公共討論之條件中間自治公所未成立以前云云似不必另列專條即附在第一條之下又大會决定歸荒以二十年爲限又加入寬定年限之理由數語 
　　十七號問城鎭鄉自治領地是否繳價如不繳價應否加入免其繳價字樣 
　　一百二號答原係公地本不必繳價似無庸加此語 
　　三十六號言自治公所之外尚許另立公司自行墾種否此條當規定否則自治公所亦難徧墾 
　　一百二號答自治公所係地方主體可由自治公所議定是否設立公司 
　　三十六號言並非恐自治公所不給特恐其延遲時日不能有多數之荒地同時開墾 
　　五十七號言自治公所設法墾種語可改爲設法招墾因自治公所時日不及資本不及不能一律同墾改爲招墾其利稍溥可免把持 
　　一百三號問第四條佔墾招佃一概無庸追究旣往恐有流弊 
　　一百二號言總以確實憑據爲準又本指官荒而言 
　　九十九號言私佔之地後來收回時當給還墾費以酬其勞否則易滋事變 
　　四十八號言現當研究者一爲田價一爲墾費荒地有官公之分即有繳價不繳價之問題自治公所將荒地墾種即自治公所之所有權卽如公欵公産本爲地方團體之所有故清查後得即歸其所有若自治公所查得官欵尚須呈報地方官吏若查得公荒則斷無不繳價值而憑空收回者此當研究者一也頃九十九號言貼償佔墾者之墾費此當研究者二也至第五條逃荒人民歸領熟地尚令繳償墾費故四條公荒亦當注意 
　　五十七號言無主民荒必由自治公所繳價則經費必無著况各國尚有官地補助地方團體者撫案本未及地價則現在亦不必提及反多阻碍矣 
　　九十三號言墾費當亦有限制 
　　三十五號言第二條編立字號何解 
　　一百二號答城鎭鄉各區當自爲編號 
　　五十二號言編立字號係指官荒而言民荒本有字號者本不必編立 
　　九十九號言繳價一層此價繳於何人 
議長言第三條以下當逐條通過 
　　四十八號言繳價一層現時可以不提但此荒地必報地方衙門備案則他日恐另生枝節不如現爲規定使官荒公荒民荒可以分晰無混至價繳何人則公荒自繳地方自治團體而官荒自繳爲國有 
　　九十九號言若官荒皆繳官價則自治公所尚以何爲産業 
　　四十八號言譬如有私佔之人墾熟後即轉售與他人而公所又欲收回則爭訟必多 
　　議長言議事細則三讀會但修正字句及發見前後抵觸之字樣不得再議修正今當逐條通過 
　　九十九號言第三條給予執照下有修正文 
　　四十七號言第三條之原意係分别官荒及無主民荒請地方官給照作爲自治公所之産業故不如卽改設法墾種爲設法招墾 
　　五十四號言可改爲設法招集墾種 
　　三十六號問如有公司領墾後此地作爲城鎭鄉公産否 
　　四十七號言如有公司欲墾者自可向自治公所繳價領墾此條不過將查出之荒地歸城鎭鄉作公産耳 
　　九十九號言可將設法墾種改爲分别設法墾種衆贊成遂决定加入分别二字 
　　議長又問九十九號曾有升科年分須更動之言請衆公决 
　　一百二號言可删去荒田六年四字衆贊成 
 
 

Page 27

 
 
　　九十九號言四條公所收囘下當加給以墾費 
　　一百二號言以私人侵佔公産旣爲公家之産而查出時尚須給予墾費似於理不甚合因其墾種時已有利可占 
　　九十九號極言體貼窮人之意 
　　一百二號言將來辦事上如有通融儘可言體恤若規定在章程恐不合 
　　四十八號言查出私佔者可令補繳租税承佃 
　　一百二號問四十八號補繳租税是否以官荒改爲民荒（未完） 
小說 
[社會小說自由女（十五）]  
　　第四回解自由苦口勸迷途結新歡巫山圓好夢 
　　左瑶瑟嘆了一口氣道。我起先悮聽了他們的議論。只說我們中國富强的新機。全在女權的發達。要想女權的發達。恰又全在要輸入歐美的文明。但是我們中國。歷代相傳下來。男子專制慣了。女子受壓制慣了。好像視爲固有的一般。要想提倡女權。開通頑固。非以身倡始不可。要想以身倡始。又非犧牲自已的身體和名譽不可所以我不惜自已的身體名譽。想要提倡我們中國的女權。一向我自家心上。也有些疑疑惑惑的。解不出這自由兩個字兒的名義。只說天地間的名詞。都是有界限的。怎麽這個自由。竟是没有界限的呢。如今聽了你的話兒。方才知道這個自。由不但有界限。並且這個界限。還是極嚴的。只怪我以前一時悮聽。如今也是無可如何的了。說著。又不由落下涙來。江鏡波勸道。像你這樣的人。情願犧牲了自己的身體和名譽。提倡女權熱心救世。雖然悮在一時。究竟宗旨不錯。像方才那兩個寳貝。我看起來。不但没有一些兒愛國强種的意思。簡直是個河下的老舉一般。你這般的人。去混在他們一起我和你想起來。實在覺得不值看官你道。老舉是個什麽東西。原來廣東珠江。本來是狠有名氣的。那些廣東的本地倌人。大半都是住在船上的。那最大的花艇。差不多有十數丈高。層樓疊閣。燈火連雲。遠遠的看過去。好像陸地上的四層樓五層樓一般。那些倌人。小的都叫作琵琶仔。大的都叫作老舉。所以廣東的老舉。就是上海的倌人。閒話休提。只說左瑶瑟聽了江鏡波的話。不覺連連的點頭。江鏡波見了。心中大喜。更兼對著這樣的一個絕代名姝。那裡挽得住那腔子裡頭的心猿意馬。明曉得這個自由是不爲法律所許的。但是旣然已經到了這個地位就。也只得姑且自由一下的了江鏡波心上在那裡這般想着不免手舞足蹈的。大不規矩起來。左瑶瑟嗤的一笑。把江鏡波推了一推道。你這般舉動。難道算是法律範圍以内的自由麽。江鏡波聽了。也笑道。這呌作箭在絃。上不得不發。旣如此。也就只得如此的了。左瑶瑟聽了。面上又是一紅。默然不語。江鏡波便把全付的温柔手叚。施展出來。不知他們兩個做些什麽事情請看下回便知分曉 
國外新聞 
[日俄陣亡軍士之紀念]  
　　十五日東京電云日俄戰爭陣亡軍士之紀念塔將於明日由伏見宫親王舉行開幕禮東鄉大將乃木大將及其餘從戰著名各員均將與會 
[英國貴族赴斐游獵]  
　　十五日倫敦電云英國康洛脱公爵及夫人並哇塞親王配屈利西阿郡主將於西歷明年正月間赴東斐洲游獵定期西五月間返國 
[坎拿大農民反對海軍]  
　　十五日倫敦電云坎拿大田主會近開會議謂坎拿大創設海軍恐將激起戰禍應請將該問題由國民公决 
[英民集衆反對上議院]  
　　十五日倫敦電云倫敦國會大街約麕集六千人反對上議院後與警察衝突被拘數人 
[英國爭論預算之影響]  
　　十六日倫敦電云英國預算案爭論未决大局岌岌危金融市面已受牽動柏林監財政股票亦因此跌價 
[蒲西兩王互會之關係]  
　　十六日倫敦電云蒲爾幹利亞王費迭南與西維亞王彼得之互會蒲京蘇菲亞之人均以此舉足爲兩國敦睦之起點此實俄國外交之效果云 
[英皇派員調停爭端]  
　　十六日倫敦電云智利政府前以某處礦業准美國阿爾沙浦公司開採繼忽爽約美政府乃向索賠英金二十萬磅兩國爭持未决現英皇已簡派大員居間調停 
[美擬創設銅業託拉斯]  
　　十五日柏靈電云美國現已謀設銅業託拉斯 
[美國罷營俄國路政]  
　　十五日柏靈電云據聖彼德堡半官文讀報稱美國在西比利亞之鐵路經營現已作罷 
[德人乘球遇險]  
　　十五日柏靈電云近有德人兩名同乘汽球在菲姆附近遭險殞命 
[葡事近聞]  
　　十五日柏靈電云據葡京里斯本半官報消葡皇出游英法曾設法與兩國締結新商約並欲與西班牙敦睦邦交以上譯字林報 
[德國國會定期開議]  
　　十六日柏靈電云德國國會定期本月三十號開議德皇將親臨宣讀開會詞文中大約並無驚人之事 
[巴爾幹三國聯盟消息]  
　　十七日倫敦電云西維亞京城伯爾格萊得電稱蒲爾幹利亞王費迭南不日　偕后正式往游伯爾格萊得事後西維亞王彼得將出游俄京及其他各國京城十六日柏靈電云西維亞蒲爾幹利亞及芒脱里格洛三國現已會商巴爾幹聯盟事宜土爾其國會對於此事異常安靜以上譯文滙報 
 
 

Page 28

 
 
   
 
 

Page 29

 
 
[茂生保險公司謹啓]  
本行向在英國列佛坡創辦皇后火險公司計有六十餘年自分設上海三馬路以來歷有年所凡經理保險一切事宜務須公正保費從亷逾格克己設遇不測賠償迅速故素爲中外　紳商所信從今因舊址翻造房屋遷移於四川路第五十三號江海關後面照常經營如蒙　賜顧欲保險者請至本帳房接洽可也　經理姜桂生謹啓 
[順氣化痰止咳天下第一奇方]  
上海河南路廣東彭壽堂始創順氣化痰止咳四寳半夏露功效神速當面可試如不信將市上各藥分日比試立見眞僞優劣 
消痰止咳各藥到處皆有仿單詳載悉皆絕妙依次試服均屬子虚皆用成法古方改名製售並無實在經驗妙藥故也即近日自稱枕秘者初服雖有微效然方薄性緩並無斷根之力識者憾焉本堂秘製眞四寳半夏露化痰之神止咳嗽之速爲别藥所萬不能及屢將男女老少内傷外感各種痰飲各種咳嗽以及氣喘吐血等症一一試驗果能藥到病除超出他家百倍故所列諸般治症均千眞萬確實有效驗試過者僉謂無論何種藥品均無如此露之神效妥速者所以對症服之萬無一失此露數十年來治愈下列各症不下數百萬人特再詳錄於左○專治五勞七傷諸虚百損○傷風咳嗽寒熱往來○寒痰凝滯氣阻咳嗽○風火挾濕鬱熱咳嗽○肺葉閃動喉痛咳嗽○肺腋枯燥喉乾咳嗽○肝風煽肺動怒咳嗽○色勞傷腎吐血咳嗽○病後中虚氣逆咳嗽○頻咳不止變聲失音○產後虚咳渾身酸痛○痰火積寒久年哮喘○精涸神頽動則氣喘○咳急傷絡嘔血盈碗○思慮過度痰帶血絲○痰迷心竅文癲武狂○痰流骨節左癲右瘓○中痰中風手足麻木○痰阻氣塞喉痛肚痛○濕滯中宮心胃氣痛○肺痿生癰腥痰五色○臟腑氣弱瀉痢不止○小兒驚風猝然氣厥○神昏囈語猪羊癲　▲乾咳無痰行路氣急○自汗盗汗骨蒸潮熱○以上各症輕者一服全愈重者數瓶斷根海内如患上列各症服過各家之藥不能奏效者請速一試無不立起沉疴最奇者無論風熱寒濕諸痰一沾藥性立刻盡化爲水從大小便洩盡頑痰旣去周身頓覺暢快四肢因之有力繼則飲食加增百病盡除而身體不覺自强矣每瓶一元每打十二瓶十元大瓶二元每打廿元每料四元近有作僞之徒因此露靈效異常信從日衆竟依樣仿冐到處寄售甚至抄襲告白登報反噬然一經試驗則孰眞孰假孰優孰劣不待辨而自明矣購者鑒之○順氣化痰丸大瓶一元小瓶二角半○立止哮喘斷根丹每瓶六角○吐血斷根膏每料二元○止咳否仁露四角假冐甚多購者認明上海河南路抛球塲南首廣東彭壽堂内懸上海縣告示庶不致悮○分售處蘇州都亭橋西新聞報分館 
 
 

Page 30

 
 
   
 
 

Page 31

 
 
   
 
 

Page 32

 
 
   
 
