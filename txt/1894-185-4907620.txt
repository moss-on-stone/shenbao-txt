# 1894 - 185 - 4907620

 

Page 1

 
 
[新印徐氏十三種告成] [  圖書集成局啓]  
　　吳江徐靈胎先生雍乾時才子也精於醫理與姑蘇葉天士齊名而又天分過人於書無所不覽著有醫書八種曰難經經釋曰醫學源流論曰神農百草經百種錄曰醫貫砭曰傷寒論類方曰蘭臺　範曰洄溪醫案曰愼疾芻吉要皆洞明透闢足爲軒帝功臣此外又有外科正宗專　瘍醫奧妙雜箸四種一爲道德經註一爲陰符經註一爲　府傳聲一爲洄溪道情本館覓得原刻精本用鉛字印成紙墨釘工較尋常格外精美兹已竣事卽日出售計八種分裝八本碼洋一元一角外科正宗三本碼洋四角　箸一本碼洋一角二分如欲全購十三種則另加錦套祗收碼洋一元六角　君子請移玉上海申報館帳房三馬路申昌書室及各埠申昌或經售申報處購取可也此佈 
[合肥相國賜壽圖原底照印出售] [  點石齋啓]  
　　合肥相國名振華夏功盖寰區天下咸知其功蹟亦毋煩贅頌所有七秩賜壽圖今本齋覔得原底仍用硃砂套邊圖畫壽章　原板一樣毫不　小紙墨印工並皆佳妙有目共賞無庸自述外加錦函每部定實價洋三元又歴代賦彚每部碼洋十元賞鑒家祈移玉至上海棋盤街申昌及本分局各書坊購取其餘各省京都廣東福建四川成都重慶南京杭州向各分局亦可此佈 
[攘日議]  
　　此次日本乘朝鮮東學黨作亂朝調師船夕籌兵餉名爲保護商人實則懷覬觎之心更以八欵要挾中國皆係中國所必不能行之事此說各西報亦多紀載本館以其違情蔑理藐視中國太甚故第檃括其詞登諸報簡誠不欲揚日人之氣而損中國之名也迭日近接各處消息有謂日本兵船之泊朝鮮海面者已將桅杆放下船面整理一清一若旦夕將有戰事者有謂寓滬日本商人接日本電信令其停止貿易合前後以參觀而知日本之必欲以兵戎相見也夫朝鮮爲中國藩屬歲時貢獻未嘗失禮則中國之所以保護之者自非尋常可比朝鮮之尺土寸壤斷不容他人之攘奪區區日本不度德不量力狃於琉球臺灣諸役謂公論不足恤情理不足顧輙敢肆行無忌馴馴乎有輕視中國之心不知今日之中國已非往日可比各省設立局廠歲費巨欵製造兵船日異而月新鎗砲皆係新式摧堅命中足備禦侮之用正可及鋒而試勳臣宿將身經百戰叱咤生風指揮若定大可與日本從事於疆塲伸歴年之積忿快薄海之人心且使覘國者知中國大有人在不敢存輕量之心挽回大局在此一舉在日本之所以敢於興師者豈不謂今歲恭遇皇太后六旬萬壽皇上率天下臣民臚歡祝嘏不欲輕開兵釁故敢多方要挾迫以不得不戰之勢不知中國地大物博財力充盈士氣奮發一面舉行慶典一面命將遄征並行不悖固綽綽然有餘裕正當出其不意捲甲長驅智者不爲人所料並能出人之所不料中國之氣一振日本之技立窮况中國食毛踐土之人咸有忠君愛國之志一聞日本窺同朝鮮藐視中國人人瞋目切齒以敵愾同仇爲念故中國爲朝鮮事必當與日本力爭斷不可稍有退讓上可保全國體中可綏輯藩邦下何俯順民情一舉而數善備誠何必遲疑審顧乎或謂中國之力果足以勝日本否則應之曰何不可勝之有前者法人有事越南中國陳師鞠旅屢戰而氣不衰基隆之役法兵敗北遠竄由是臺嶠得以保全諒山之役我軍爭奇扼要士卒肉薄而登勇氣百倍一可當十呼聲震天地法兵披靡擒馘無算軍聲爲之大振全局所關在此一戰夫法爲歐洲望國兵氣之奮發鎗砲之銳利師船之精練久有俯視一切之概而中國與之相角尚能勝負相當試問日本一島國能及法人之萬一否中國若出全力以與之相搏戰無不勝攻無不克正不難操劵以待况中國與法國開仗時武備尚未整軍實尚未充而已可與之頡頏迄今已歴多年武備愈整軍實愈充正可出而一試藉以勵士氣而振國威日本以備戰爲要挾之計中國正宜興師禦侮以破詭謀若派知兵大員率領雄師五六萬取道盛京逕赴朝鮮一鼓作氣揮兵向前鎗砲齊施奇正互用攻堅陷陣所向無前將日本駐朝之兵聚而殲旃或殲於陸或殲於海固是極大快事卽使未獲全勝殺傷相當然中國兵多日本兵少中國雖傷亡一半日本已全軍覆没矣然後以鐵甲兵輪破浪長驅直搗日本據其要隘口岸援引萬國公法索償兵費數千百萬限日繳付俟將全數繳清然後整旅而還有此一舉而後日本不敢覬觎朝鮮不敢輕量中國各君其國各子其民此界彼疆永無侵軼東方大局庶可賴以保全况日本因中國今歲舉行萬壽慶典必無意於稱兵故敢肆行無忌甘居挾制之名若中國毅然决策聲罪致討已足寒其膽而破其謀何况以大制小以直制曲更有勝算可操天戈所指捷報時聞聖天子於深宮侍膳時可以上博慈顏之歡笑三軍士卒奏凱而還野老歡呼史臣頌德此誠千載一時之會也時哉弗可失已 
[高麗近信]  
　　高麗仁川來信云日本與中國兵船皆停泊高麗海面中國船數少於日本然日本船小中國船大砲亦日多於華而中國砲巨可以及遠日本人無此巨砲也若在海中開仗孰勝孰負恐難預决以五月二十九日計之日本陸兵之在高麗京城及仁川者共一萬一千人中有馬兵砲兵步隊三項其兵分兩次附商輪船載至第一次分裝五船旣抵埠閱三十點鐘時軍士兵械已悉數登岸分住日本人家越一禮拜又用九船分裝兵士另以四船運煤二船分裝活碼頭及巨竹此項兵旣登岸卽分出第一次所到之兵四千名入韓城其餘擇各山屯住所有列陣圖兵營造一切與泰西無異其列營也以泥士盛袋中間以大小諸竹築成堅墻異常鞏固活碼頭則用小船帶入内河以代橋梁此外各事俱日夜赶作以致外人不得而知所帶食物煤斤曁各種藥料甚夥可供數月之用日來仁川遍地皆兵槍砲山積然各兵紀律嚴肅並不滋事高王曾下敎令不准高人受役於日人是以日人俱携小工而至以節兵士之勞華人之離高麗而返者已實繁有徒現在傳電至華頗不容易其爲線之中斷歟抑留以報軍情不能爲人零星報事歟未能懸揣而知也 
[催解軍需]  
　　本館派赴金陵訪事人來信云省垣軍需局接奉北洋電札催解火藥十萬斤務須立刻如數裝運蓋因高麗之事勢不能免於與日本生釁故催解以備不虞也 
[嚴拿匪黨]  
　　廣東疫症流行歴數月之久仍未止息人心惶惑固已寢饋難安加以近日謠說紛乘所關尤非淺鮮大憲知謠言之作必有匪黨爲之煽播迭經嚴飭文武地方官暗訪明查務獲究辦現在訪得有哥老會匪數名皆外省人乘此瘟疫盛行民情搖惑之際潛行來粵到處勾結愚民信從者甚衆大憲遂密懸重賞通飭各府州縣一體查拿上月廿七日南海縣署某役在大瀝鄉訪獲一人押解來省此人係鄉中之無賴不過初入其黨耳縣尊提進内堂嚴密審訊卽將造作謠言各事歴歴供出不稍諱飾至詰其匪首潛蹤何處則堅不肯言縣尊慰以好言謂爾能作線引拿不特可以免罪更可得邀恩賞該匪仍不肯供縣尊訊問旣畢仍交差役看管各差役欵以酒食如待上賓蓋欲其引拿 
 
 

Page 2

 
 
匪首以冀得領重賞也 
[粵撫閱隄]  
　　粵撫剛子良中丞本擬五月廿六日至虎門外巡閱砲臺守臺各將領聞之業將臺上軍械旗幟妥爲布置壁壘一新中丞忽接到西江各縣禀報謂近因淫雨過多西潦盛漲基圍屢被冲激岌岌可危中丞先其所急遂命改道查看基圍一時沿海地方官以聞信稍遲供應恐難猝辦幸中丞曲加體卹概免屬吏送迎所有隨員飯食及一切人夫皆捐廉發給廿六日由省河起行先往四會隆伏次及清遠石角各基圍巡閱一週至廿八日回省每至一處必召鄉中父老誥誡諄諄勉以實力修守露冕宣勤不辭勞瘁中丞之關心民瘼於此可見 
[穗石薰風]  
　　廣東訪事人云辦理含洸厘廠委員侯二尹名提期滿交缷有至省垣禀求大憲留差接辦者亦有製送牌傘設筵祖道者意者二尹之德澤果足及人乎○缷任定安縣李芷香大令之太夫人早經迎養來粵年届古稀精神康健詎前日忽染時疫百計調治終於無功至上月廿二日魂歸瑤島大令仁孝性成異常哀痛卽差人赴上憲衙門禀報兹聞上憲以大令辦理緝捕深資得力未便遽易生手故但擬賞假治喪無庸開去差事云○撫憲剛子良大中丞示期五月廿六日親往虎門各海口巡閱砲臺先期由善後局派出官輪數艘以資迎送聞中丞此舉係欲知海防梗概秋間入京祝　嘏時可以備皇上之顧問○新選雷州府李太守釗早經領憑到省今大憲飭令赴任以重職守太守奉飭後卽料理行裝並向各憲禀辭各憲亦如禮致送冠蓋往還絡繹不絶按太守在京供職多年此次始一麾出守云○廣州府張潤生太守因公事勤勞並感受天時不正之氣憲躬稍覺不安現經大憲寛予假期飭令安心調治想吉人天相不難喜占勿藥也○城北三四十里許清湖崗地方有塘一區廣闊數畝蓄水養魚孳生甚盛近日忽有一物潛匿塘中身長丈餘頭生兩角其形象略與水牛相類每一游泳則波浪洶湧鄉人咸以爲怪恐於地方有害故富厚之家紛紛遷避究不知此爲何物主何吉凶錄之以質諸博物君子○西關西隆里某甲專以刀筆爲生播弄是非無惡不作閭里切齒咸敢怒而不敢言前日忽染疫氣三日之内甲家死者六人八口之家幾無噍類而某甲刻仍抱病在牀奄奄待斃語曰作善降祥不善降殃觀於此而益信矣○近日染疫之家紛紛遷徙以避故省中屋宇多半曠閒無人居住而市面生意因之冷淡異常凡酒店茶樓尤形寂寞無敢過屠門而大嚼者贸易中人無不仰屋興嗟也○上月廿二日由南番兩縣獄中提出犯人十六名押至營務處覆訊明確請令處决犯人所經由之路皆有兵勇排隊護衛氣象森嚴令人望而生畏聞各犯皆係犯盜刦重案者想辟以止辟刑期無刑盜風其或可少息也乎 
[甌茶續述]  
　　温州信云節過天中二茶已採摘罄盡三春將出而山價依然挺立不肯貶售遠近各客均收莊出山矣目前紅茶最上者約需十三四元其次則十元至九元不等綠茶之最上者亦須十一元有奇其次則八九元左右本届綠茶出口共有二千餘箱紅茶裝輪出口僅三百餘件彼業苦荈生涯者未免有倦烏知還之意云 
[遼陽近信]  
　　前報紀營口禮拜祠前回民戴爸之子在張姓娼婦處當义桿與嫖客爭風致旁觀不平先有賣糉子之某甲攔勸又被戴黨羣毆重傷斃命云云兹聞賣糉者經傷科救治得以不死經戴之親友竭力調停可免訟興雀鼠矣○西水門内某姓作半掩門生涯一日正有人選夢巫山被鄰近游手捉姦綑縛成對揚言送官究治其人係贸易中人恐一經决裂體面攸關只得哀求饒恕旋出營帖五百吊爲遮羞資但腰囊未備須倩人隨往同取游手信之相率偕行過老爺廟其人忽大聲呼救廟中稽查處兵弁聞聲而出攔詢何事其人訴曰我在某家作客與某姓半掩門往來稔熟今夜忽被游手强行綑縛勒詐五百吊伸訴至此兵弁尚欲盤詰隨來之游手早已抽身遁去矣○電報局委員佘君於五月廿一日病故其少君向在津局當差先於二十日馳至得以親視含殮其局事聞由少君代理○水濕荳子自奉官憲禁止後屢次被罰以致各船户不敢攬裝荳子近日荳子大缺價遂提漲○五臺子于姓家因造屋用土在隙地挖一大坎後被雨水注滿約深數尺前隣後舍羣小兒澡浴其中以游以泳怡然自得有孫姓兒方八歲淹斃其中孫姓祖若父悲痛逾恒歸咎于挖坎遂向于家問罪于家不肯低首下心爭執良久經親隣竭力排解始默爾而息○五月二十日福四大人乘馬詣道轅道標守門兵三四人齊出迎接福之從馬見門兵穿紅邊號褂驚躍亂奔踏傷陳姓女孩福四大人目覩情形親將女孩撫視旋呼其父母至賞給票錢五十吊令領孩回去好爲醫治傷勢輕重可至公館隨時告訴另有賞恤女之父母再三稱謝而去○高允明綽號高四麻子結黨横行十五年前曾號南霸天爲升任道憲續觀察懲辦收禁海城縣獄數年始行釋放近在火神廟前開浴塘因代楊四大嘴擔保賭帳於五月二十日傍晚被甲乙丙在忘八街逼索高與其弟忿不可遏將三人痛毆三人遍體鱗傷不能行動高怒猶未息回至浴塘坐甫定謂夥伴曰速將伊等送鄉約處辦理語未畢而身已僵血液淋漓撫之氣息已斷是蓋毆擊時用力太猛致受内傷也多行不義必自斃其高之謂歟旋經告知鄉約將甲乙丙三人及楊四大嘴拘獲入城報案侯邑尊臨騐 
[會匪竄擾]  
　　廣東惠州府屬永安縣會匪范亞文糾黨二百餘名迫脅良民四出搶刼鄉人大受其害前經某太守調兵會營剿捕匪復竄至嘉應州長樂縣屬三坑等處糾夥滋擾如前縣紳鍾毓英等控諸撫轅剛中丞收閱禀詞卽批示云永安縣會匪范亞文糾黨聨盟拜會擾亂地方前已派兵剿捕未及半月今又呈控會匪竄去長樂縣三坑等處餘匪又復萌動候卽飭惠州府會營馳往剿捕以絶根株而安閭閻 
[煤礦爆焚]  
　　西貢來信言接法京電報悉法國他立賓煤礦猝遭巨禍各工人正在礦中操作一時逃避不及被火焚死者二百餘人亦奇災也 
[貨船失事]  
　　五月廿六晚三更時粵東有貨船一艘由鄉赴省行至白鵝潭忽雨大風狂波浪洶湧舵工把持不住遂遭沈溺時當黑夜拯救難施故搭客十餘人盡皆溺斃翌日打撈屍首僅獲其三餘則杳無蹤跡想已隨波逐流葬於魚腹矣慘哉 
[盜劫銀號]  
　　五月廿五日午刻粵垣登龍街某銀號突被匪徒數人闖入露出刀鎗向衆恐嚇遂將櫃中現洋百餘枚刼掠而去店夥俟匪出門始敢鳴鑼喊追營勇聞警四出　拿然已不知所之矣光天化日之下若輩竟如此猖狂有緝捕之責者其將何以爲情 
[揚河水漲]  
　　揚屬運河前去兩年桃伏等汛皆不甚漲今年水勢忽數倍於前連日上游來源甚旺滾滾滔滔日漸增長加以江潮又大驚濤駭浪激溜非常上月二十八九等日缺口東關城外低窪等處水已上岸約廣數武行者歌揭厲之詩頗覺搴裳之苦遂倩人劍負而過或曰水如再長則歸江十壩中須照例啓放一二以保東隄聞隄工總辦郭觀察已與運憲江都轉預爲籌商矣 
[登州觀海]  
　　五月廿四夜烟臺西街某號被竊寳銀四錠爾時夜色尚明賊由天窻而入鋪中人皆在庭際乘凉未及覺察迨賊出始見之急啓門追赶賴有人迎頭攔截得以人贜並獲送官請辦○撞騙之事類皆遊民散勇爲之不謂買賣中人亦有出此下策者令人防不勝防某甲向在某號多年近始辭歇無計資生日在街市賒騙物件被騙之家皆係小鋪鎭日株守不能在街市訪尋故甲得以久行其詐現又在食物各攤揚言爲某輪船買物不計價值可送至某行代收錢亦代付然須扣用二成按數先交免被買主當塲覷破各攤上人貪圖獲利甘受其愚及至送貨取錢始知被騙如是者不一而足甲以蹤跡漸露此地不可久居遂見機先遁是又撞騙中之另開法門者也○時交炎夏道憲飭福山縣出示告戒所有通衢僻巷一律凈潔勿得穢污作踐違則罰究煌煌憲諭想稍知自愛者必當各自掃除以仰副大憲關心民瘼之至意也○西國輪船之傭工華人身故禀明西官移請華官登舟勘騐已由道憲派員前往矣 
[設肆被累]  
　　西人經商以信義爲重然與華人習處相忘則亦橘逾淮而爲枳非西人之不足信也實亦華人有以致之耳天津人張某 
 
 

Page 3

 
 
向以抱布營生嗣在北門内開張布店積産千金遂於去臘糾某西人開設洋行行中經費由張墊付於開河後議販洋布售賣得利均分詎料今春金磅價昻洋布不克前來張以西人負約於二月間結停墊欵約計數百金尚無著落行有李某係通西語者遂被株連控於關道署飭令管押旋經保釋現在合同尚與西人互執聞西人以張半途而廢尚擬向張取償各欵噫彼以他人爲護身符開設洋行者當可廢然返矣 
[航船覆没]  
　　上月二十五夜寗波洞橋頭夜航船有搭客五人由甬江濠河頭開駛至鄞江橋相近處時已四鼓適大雨之後下水灌注甚急舟子把舵不穩立卽傾覆四客幸皆扒上沙灘得慶更生惟内有一紹興收茶客不及撈救隨波逐浪而去想與三閭大夫爲伍矣 
[漢皋夏汛]  
　　鄂督張香帥前定上月二十五日渡江閱漢陽鐵政局機器不知因何改期至本月初一日早八點鐘始坐某輪船鼓浪而來斯時也武漢城郭徧揷旌斾江漢砲艇齊來擁護水陸砲聲隆隆不絶俄而香帥登岸入局將局中大小機器閱視旣遍鐘鳴二下香帥始乘原輪船還署○從來朋友之交易玩師弟之分極嚴今見有師弟之玩甚於朋友者某茂才不便舉其姓字年逾大衍之數今歲敎讀於漢皋濟濟一堂盡二十以外之徒每日師生不以敎學相長時復同塲作葉子戲以爲樂師徒之輸赢多者百餘金少者亦以數十緍計玩孰甚焉是亦可謂創聞已○上月中旬黎明大雨忽至湖北孝感縣西門外離城八里許村名王家小院有王氏叔姪田疇相連僅倚山坡因雨均向山上築堤掘溝以攔水路忽爲界限相爭俱不肯降心相從姪父某甲聞信奔至助子勢以滅弟威弟憤然曰爾忝爲人之父兄不責子滅倫反助紂爲虐似此情形吾與爾子定不干休言未畢叔姪互扭髮辮徑向水池趨行一入池中均占滅頂比及撈起仍然互扭不釋若甲者助子抑弟適以促其子與弟之死後悔何及耶○有脚夫名如意者年二十餘本月初一日十二點鐘時太古洋行之大通輪船攏岸爭攬搭客行李擠擁落水杳無蹤跡到處打撈尚未獲屍是可慘已○上月十八日所紀漢水珠璫數則内載有漢口花樓公興印字館某甲於五月五日在英租界被巡捕毆擊一案後據公興主云甲並非公興印字館中人姑綴數言於此其是其非要惟個中人自知之耳 
[畫眉肇禍]  
　　揚州某氏婦向開客棧而住家於棧之左近雖徐娘半老風月難忘鶴髮簪花鷄皮膩粉見者多目笑之而彼猶頻頻掠鬢作諸媚態年來與一開膏子店粵人彭某姘識彭名畫眉人戲以捧畫眉呼之婦與之如膠投漆坐臥不離婦有子年已舞象頗不直母所爲平日言語間時帶諷勸彭惡之婦因是亦時加呵責略無慈愛之心上月杪某日子從外購一雀籠回家婦見斥之曰銀錢艱難購此何爲子應聲曰用盛畫眉豈不大好彭以爲侮已也心滋不悅悻悻而去婦以子開罪情人遂勃然大怒將子揪捺於地痛毆一頓子且哭且訴曰如此光景尚何生爲婦聞更忿立取阿芙蓉一罐置於子前曰汝旣不欲生可飲此子雙手捧罐一吸而盡婦走向前邊竟不灌救迨薄暮回室則子已體冷於冰魂歸泉壤婦以爲收殮後可無事矣不圖爲子之已嫁姑所聞姑居城之東隅星夜奔回諮詢無訛立卽具呈至甘泉縣署控告邑宰閱詞准理刻已將該婦及畫眉等人簽提想一經賢令研訊定當按律嚴懲也或曰該婦姓陳幼時卽不安於室正如張敞所謂閨中之樂尚有勝於畫眉者特子則止知有一畫眉耳 
[武林近事]  
　　浙省每届鄉試之年有外來賭徒假充考客來杭覓寓房屋必求深遠價值不惜昻貴門前以某社試寓爲標識外面則藉考生數人以爲護符上科崧振帥訪知其事特派科塲保甲委員數人分叚巡查當經拿獲賭棍十餘人枷號貢院門首示衆并將包攬之考生扣考其未破案者均聞風遠遁本年廖中丞查照舊章仍派各員巡察并出示曉諭如有前項賭徒一經拿獲立卽重辦民間有貪圖重值私租房屋者并將其屋查封入官似此雷厲風行賭徒當知所歛迹也○去年省城天花盛行小孩夭殤無算直至今年三四月間始息現聞東鄉一帶天花甚劇旬日之間殤者約以百計所幸城内尚不致有所傳染也○日前嘉興航船來杭將次抵埠有一少年搭客失去衣包一個内祗舊衣數件食物一包綂計所值不過一千餘文告知船主卽向各客行囊中搜尋毫無影響其人祗歸咎於自不小心付之一歎而已究其所失之由有謂爲算客算去者然船中洋銀及值錢之物甚多均無所失似此些須當非算客所覬觎者也或謂是日清晨舟抵長安各客上岸早膳或被人乘間攫去亦未可知總之出門作客同舟之人賢愚不等卽使加意防範尚恐有失而顧可漫不經心乎 
[傳言姑誌]  
　　傳聞陞任浙臬聶仲芳廉訪有簡放日本欽使之說未見明文不知確否 
[憲旌回滬]  
　　上海縣黄愛棠大令約於昨日回滬已登前報昨早九點鐘黄大令偕同陞任浙臬聶仲芳廉訪各坐官舫用小火輪拖帶回滬停泊垃圾橋碼頭執事人等已於黎明在碼頭伺候抵埠後廉訪命駕回署黄大令卽往南市海運局黄幼農觀察行轅禀見然後呵殿回署 
[魚販吞烟]  
　　寍人某甲向以販魚爲業同妻某氏住居美界裏虹口竹行橋第一千五百二十二號門牌喜與麴秀才爲伍性情粗魯三蕉旣罄不知天地爲何物前日賣魚回卽持杖頭錢向黄壚覓醉自斟自酌直至醉態朦朧始東倒西歪踉蹌而返一入門向妻大駡妻以安坐家中並無過失何忽以惡言相向遂與爭論爲隣居所聞咸來解勸詢悉情由咸不直甲勸甲出外甲爲衆隣所排斥默自尋思不覺英雄氣短欲以阿芙蓉膏了此餘生遂挑購一盒驀地吞服然後回家妻見其神色有異再三盤詰知已吞服洋烟立卽倩人送入同仁醫院請爲救治旋經西醫投以藥餌一吐而愈亦幸事也不然糟邱臺長將改爲芙蓉城主矣 
[成了眷屬]  
　　娼婦張素卿紹興産也向在英租界同慶里某妓館賣娼與鐘表匠小何綣繾花前月下鍥臂留盟邇來逋負如山萬難支柱乃於某日僞言往西門外某寺禮佛一去不回旋有紹興人沈阿五者投英公堂控稱未婚媳田氏流爲下賤請卽提懲宋通刺簽差提集一干人於前晚升堂研鞫沈訴稱小的向在越中耕讀傳家不預外事生有一子文定同鄉人田增福之女田氏爲媳已歴多年現擬爲之完姻故於日前來申關說不料田氏在同慶里娼館改爲張素卿障袖倚門朝歡暮樂急向增福理說增福付之不見不聞不得已投案具控增福供稱小的向在安南贸易妻子在日將女兒許字阿五之子爲妻邇日小的由安南回始悉妻子已亡女兒不知去向至於爲娼之事實不知情素卿供稱小婦人年二十歲前者父親出洋贸易母親一病而殂小婦人乏人依倚以致墮入烟花通刺判令掌頰五十下交阿五領回爲子成婚增福具結叱釋 
[威逼賣娼]  
　　鴇婦周徐氏專慣誘拐婦女來滬作皮肉生涯藉以覔利受其害者不知凡幾近又從甬上拐得婦女二人一爲胡福金一爲葉氏見二婦姿首頗佳欲令接客甜言蜜語陳說多方胡爲其所惑飛絮輕狂願逐東風而去惟葉氏矢志不從鴇見事不諧竟致威逼葉氏深明大義雖以刀斧相加亦不能奪其志鴇至此如獲石田正在無可如何適爲包探陳阿九所聞遂於前日將一干人拘入捕房嗣捕頭以捕房並無覊押婦女之所遂令送往英公廨由值日差禀明宋通刺著交官媒收押女所候今日早堂帶案訊究 
[拆姘頭]  
　　流氓某甲素與妓院傭婦珠姐姘識誓海盟山雖結髮無以逾其恩愛一對野鴛鴦相處亦已有年前日不知何故各糾黨類至寳善街錦繡百花樓爲拆姘頭之舉其始尚以情理爭論後竟唇鎗舌劍各逞雄鋒相持許久各不相下嗣有魯仲連其人出爲排解始各紛紛散去 
[設局施醫]  
　　浦東楊家渡地方離城較遠貧民遇有疾病延醫診治甚爲不便該處有斗姆堂一所向年由上海縣捐廉設局倩各醫生開方給藥今年黄愛棠大令循照向章於本月初二日設局每逢雙日施診給藥昨已懸示頭門矣 
[調停罷訟]  
　　丁德運者向在滬北老閘頭圖地方開設薙髮店樓上轉租與朱琴濤居住素來相安前日朱在樓上拖移椅凳聲聞於下 
 
 

Page 4

 
 
丁有二歲小孩連日患病自朱拖凳之後翌日身死丁與妻歸咎於朱向朱理論兩相口角控訴捕房轉解英公堂宋通刺以案關人命理應送縣辦理前晚派差移送至縣值日差正在禀明内署丁忽聽人勸導以子本患疾病而死與人無尤情愿罷訟朱亦愿送錫箔二十塊彼此和好如初值日差遂又禀明内署銷案 
[巡局瑣案]  
　　前日有浦東爛泥渡渡船夫李阿桂吳丫頭爲爭拉渡客起釁悮將渡客高張氏頭面撞破以致血流滿面互扭至爛泥渡巡防局請訊局員黄衡堂二尹略詰情由飭將渡夫送往義渡局辦理渡夫頭目某甲願爲調處二尹准之將兩造斥退後聞二渡夫願罰清音兩日始了其事○前晚爛泥渡巡防局員黄衡堂二尹帶領局勇出外巡查經過老白渡地方見有數人打架二尹卽命局勇喝住帶回局中訊問某甲供稱向以成衣爲業某乙供向爲皮匠某丙供向做小工因被伊拆梢是以扭毆李桂華供駕船爲生見伊等打架曾往解勸並非拆梢二尹訊得李實係流氓著責一百板飭具改過結保釋 
[拐匪已獲]  
　　仁濟堂尋訪小孩一事昨紀報章兹悉孩父住法界同春樓後已將拐匪蔣甲獲送捕房矣先是甲兄蔣阿大誘騙無錫人鄭亦山之七齡幼女經鄭扭控捕房葛同轉迭次訊供尚無實據甲在家聞知其事來滬探兄孩父以其慣誘幼孩向之根究甲並不推諉允於三日内尋交孩父不允扭入捕房克捕頭以案關誘拐未便含糊命押候同轉銷假後請訊 
[白鏹振飢]  
　　本館恊振所昨承喬蔭森善士交來綽哈佈善士小寳一只重十兩零零九分申四錢七分合計重十兩零五錢六分囑充順直振濟際此赤日行空凉颸不起富貴之子氷簟珠簾浮瓜沈李尚覺我心憚暑念彼災黎流離於炎天赤地中正不知若何困苦得此慈雲普被頓使燠室生凉合綴數言以誌欽佩 
　　 
 
 

Page 5

 
 
   
 
 

Page 6

 
 
　　　　 
 
 

Page 7

 
 
   
 
 

Page 8

 
 
   
 
 

Page 9

 
 
[好雨知時]  
　　揚城二麥刈穫後各處秧田刻已一律揷齊邇來間數日雨師卽稅駕一次上月二十七日更大雨滂沱聞諸老農云此雨與秧苗最爲有益而西北一帶高原本藉雨水灌溉得此尤佳刻下青葱滿目日漸滋長若竟從此風雨調匀轉瞬秋成定卜年書大有也 
[儒洞奇災]  
　　客有自陽江廳來者言屬有地名儒洞者爲陳姓聚族而居族中丁口數千患疫而死者已千餘人自去臘迄今十室九空哭聲不絶覺有目不忍覩耳不忍聞附近高州之水東梅录等處患疫而斃者亦不乏人然終不及儒洞災祲之慘又聞廳屬前者風伯爲災陽侯肆虐衝毁田園房屋漂没人口牲畜甚多此方之民天胡不弔至此也 
[中西交誼]  
　　法國總綂被刺電音傳至粵省督憲李制軍特委洋務局委員聨太守往沙面法國領事官署敬申弔唁法領事亦再三稱謝蓋以篤邦交之誼敦與國之情也 
[醫局報單]  
　　廣東黄沙兼善堂醫廠每日必有報單凡醫痊病故施棺皆一一註明以昭徵信自四月二十八日至五月二十九日凡一月内計進廠就醫之男女共一千零五十名口痊愈出廠者三百零一名口病故棺葬者五百九十六名口現留醫治者一百五十三名口博濟如斯功德無量矣 
[寍郡辨志精舍甲午春季課案]  
　　漢學超等江紹英陳漢章劉夢齡陳鳳洲王仁傑施世杰鄭熙徐飛翰顧侅基特等沈齊賢謝宸德王序賓顧清廉張開錨梅鼎恩何培礪李永康張藩胡承瑗○宋學超等陳漢章謝宸德張錫範陳錫哉趙文衡於夢奎周震隆蘇象賢翁能琬費家橋特等毛震王序賓朱炳林孫國仁范彭壽沈重光張鴻桷黄家襄錢祖鏗李永康○史學超等陳漢章李翼鯤俞俊臣應庭燮周震隆沈一桂張世銓秦偉棫水渠成謝行溎特等程聖輅李漢章孫邦榮張煦葉繼鈞吳兆麒范彭壽胡祥鑅孫紹覽張鴻桷○天算超等曹仰欽孫德準李堉廉盧飛鵬繆祥楨馮澂盧雲熊樂以成費德琮邵昌豫特等蔡崇熙周汝翔江衡周藻玉恭綬王汝成儲桂山韓保徽崔朝慶陳其彪○輿地超等陳漢章周震隆韓珪許克勤戴康吳兆麒許文蔚陳錫哉吳廷宷張德容特等許克治黄家鷟秦鍾濠張鴻桷費廷璜黄家驥趙文衡王紹翰陳祺壽張宗錄○詞章超等馮善徵戴萬福馮明馨周德馨陸炳章俞鑑特等蔡鴻張于灃何桂實何煥榮孫紹璟鄒洪鼎 
[繡州客述]  
　　前報嘉興縣劉邑尊因公赴省已於上月廿八日回署矣○秀水縣署各頭役及夥役等集資傳鴻壽堂京班在署敬神演戲兩臺預祝三　尊神千秋神誕也○宗郡守關心民瘼以刻下新絲登市鄉民錢在手頭不免有匪徒設局聚賭以誘鄉愚爲害非淺是以連日輕裝减從乘舟密往四鄉訪拿賭棍聞凡到鄉鎭必先訪查一周然後呼喚地保面諭自後如有聚賭情事務速來禀倘敢徇庇不禀一經訪聞定提案並懲不稍寛貸并悉郡守密令嘉興縣劉邑尊派差往南堰鎭拘拿賭徒蔣某等兩名到案管押以待研訊懲辦○月前某晚有一客船停泊東塘　某棧後河一客於晚間失足落河打撈無著該舟翌晨開去屍身至前日浮起順流向端平橋外蘇州塘氽去未識何方人氏有無屍親撈屍收殮也○六月初一日已得放晴河水又漲尺許○北門内大落北街春鶴軒茶館南首上岸某姓家八歲幼孩於初二日傍晚至下岸酒釀店後河洗物忽然失足墜河卽經鄰人瞥見大呼援救經衆設法撈救比及救起已體冷如冰無可挽回其父母放聲大哭經人勸解然後買棺收殮○宗郡守兩首縣連日乘舟分往各鄉鎭驅逐光蛋並拿捉賭徒異常嚴緊不遺餘力又悉秀水縣寗邑尊近日於深夜帶同護勇差役出署親往四門内外巡查甚嚴○前報永和信局刦案查禾地永和有兩家其報案者係林永和信局經寗邑尊查勘確實自盜無疑格外從寛船人准局保去惟諭如數照賠去後近聞該局尚向寄户收主央懇减成故仍未了結然似此情形不予深究但令照賠亦云幸矣 
[邑侯新政]  
　　甘泉縣汪明府自蒞任以來凡已准之案無不隨到隨審隨審隨結向來有司在内堂問案閒人例不准入惟於頭門外聽之明府以居民旣欲觀審何不卽坐大堂是以連日訊問各案皆於大堂審判任四民觀聽無如小民無知往往恐後爭先喧譁擁擠明府現令人於大堂以下兩旁安設木欄各一道訊案時准於欄外靜聽不得闖入干究一時聞者咸曰旣順輿情而又不失體制賢令尹勤求民隱辦事秉公卽此可以概見也 
[英廨晚堂瑣案]  
　　三百九十四號巡捕於巡路時見宋雲耕宋咸全錢王氏錢海林男女各人在路爭毆解送公堂請訊前晚宋通刺升堂訊究雲耕供稱小的兒子咸全被海林所毆小的向之理論錢反嗾其母王氏登門辱駡咸全所供略同王氏供稱小婦人原籍江北某縣現住虹口不日海林被咸全毆辱小婦人向其父母理論致被巡捕拘解案下海林供稱小的曾被雲耕之子兇毆向之詰問雲耕父子一味逞蠻通刺不予深究惟著各具改過切結存案備查○荀友生向徐亨年索取鋪蓋衣服在路忿爭經三百十七號華捕拘至捕房解送公堂請訊前晚通刺提訊之下荀供稱小的係青浦縣人向在南翔鎭某酒肆習業上年十一月某日被徐誘至滬上寄住某小客棧僞稱保薦生意小的信以爲眞致被騙去夾被及各衣約值錢十四千至本年正月始悉其在某花園當園丁屢向索取徐先尚游約繼竟圖賴昨日又往催追徐反誣小的拆梢遂被巡捕一併拘解案下徐供稱小的係寍波人向在南翔鎭某槽坊爲夥去冬荀倩小的薦當酒保尚未薦成荀時向小的稱貸昨日又來借錢設詞却之致被呼捕送案通刺著交人保出 
[英界公堂瑣案]  
　　二百五十四號華捕見王仁昌病體支離行步躑躅向之詢問則稱並無家室又鮮親友遂送至公廨請爲安揷值日差禀明宋通刺諭令暫爲收管聽候核奪○瘋人李金林在途滋擾遇人卽肆扭毆爲四百三十一號華捕所見恐其在外肇禍故拘送案下宋通刺著聽候核奪 
[施診添醫]  
　　謹啓者敝堂地當孔道創設多年是以四方貧病來堂就醫領藥者更覺繁盛今歲開診之初延請内外專科十位未幾號數日增遂於四月間又添請四位不料近交夏令時疾益多諸位醫家依然應接不暇兹又續請内科王君濟田王君績君内外科胡君瑞棠眼科劉君甫見惟是經費則有加無已而籌欵則日覺艱難今春蒙申報館隨報分送集福捐册至今助到者寥寥無幾伏祈諸大善長俯鑒愚衷源源樂助庶使善舉常存功德無量肅請登報綂希台覽[  滬北鐵馬路廣益善堂董事施善昌唐廷桂等同誌]  
[美商好義]  
　　謹啓者敝堂向捕房領狗留養自開辦以來未及兩月狗已有五百餘隻逐日見多經費浩繁共見共聞乃蒙曹吉甫仁翁勸募美商羅新少念敝堂保全狗命從此萬萬生靈不致塗炭慨助洋三十五元是後按月助常捐三十元云云竊以上海中外互市西商雲集若美商羅新少之見義勇爲尤爲難得祗領之下可欽可佩然美商尚然踴躍輸捐惟願同居覆幬四方善士俯念十年來斃狗數萬今敝堂得以留養保全物命解囊樂輸當仁不讓俾免敝堂辦理竭蹶曷勝叩禱之至[  上海六馬路仁濟善堂董事施善昌等謹誌]  
[廣東官報]  
　　五月二十五日候補府張文幹禀知赴東莞博羅公幹禀見羅定州關廣槐禀見禀辭赴任試用縣成守正禀見禀辭赴廠候補州何亮采禀到由欽　防營回禀見呈履歴候補縣唐盛松升補萬州趙俱禀見呈手摺候補縣蔡光岱禀見禀辭往惠州公幹候補縣承勳禀謝超委禀見候補縣周家琳禀見呈履歴缷平遠縣周禀知任内各欵解　禀見呈履歴補用州判孫傳沔禀到由水雷局回禀見從九品蔡鳴球禀知查廣西引地回缷批騐廳陳禀知赴轅騐看禀見呈履歴候補鹽經歴李賡唐禀知赴轅開　履歴白場費禀到缷事回禀見呈履歴凌祿司翟赤水司嵇俱禀知初次俸滿騐看禀見呈履歴補用鹽經歴吳均生禀知丁母憂○二十六日補用府潘禀辭回後瀝厘廠前代理防城縣孫鴻勳禀謝開復原官禀辭往湖北措資候補董立喆禀到京來禀假候補府經歴沈之乾從九品唐大鈞俱禀知赴藩司考試畢從九品李德焜禀知委催惠嘉各屬兵米○十七日三水縣劉禀辭赴任候補通判盛錫蕃禀辭　催四會等縣交代　兩羊城監院梁國基禀知交缷禀到試用府經歴程家勳禀到京來候補鹽巡檢姚守毅禀知赴轅寫履歴○十八日補用同知吳國章禀知收呈准補新寗縣郭禀知委寗河補抽厘廠會辦試用縣唐盛松禀辭往惠州公幹候補鹽巡檢彭長祖禀到服闋回禀假 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
