# 1902 - 86 - 4910398

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論康有爲爲守舊黨渠魁]  
　　今之少年浮躁者輒詡詡然曰天下不可不維新欲維新宜惟康有爲是法噫維新是也然曾是康有爲而可與語維新乎哉難者曰康有爲固維新黨領袖無日不望中國之丕焕新猷者也其初釋褐時卽糾合公車上書以新學新政新法新機牖啓我聖明天縱之皇上厥後上書五次宗旨大略相同而猶謂其不足語維新子殆别有見解乎則應之曰人必學問裕於平時而後能收坐言起行之效康有爲之學問何如乎方其牖下埋頭齗齗於六經之皆僞書累牘連篇强詞奪理旋又箸續藝舟雙楫名爲攷訂碑版文字實則隂以攻詰其鄉先正李芍農侍郎此其見解迂拘夫亦盡人皆見矣迨乎皋比坐擁講學授徒則始終持公羊家言不稍攺變謬欲以數千年前之陳法施之目今其學問之舊有如此者至於陳說時事則力勸皇上遷都於陜請裁督撫之同城者更於公車上書時盛稱宋慶依克唐阿張之洞李秉衡馮子材皆天下之望宜使之内綜樞柄外典圻疆以鼓舞天下夫遷都之說明季黄梨洲先生已先我言之督撫不宜同城湘中郭筠仙中丞曾上封章其後錫山薛叔耘侍郎更暢發議論何取乎勦襲雷同若夫所薦人材中惟南皮宫保偉業豐功震耀寰宇此外依軍帥碌碌未有奇節宋馮雖以蕩平髮逆著然於外洋布陣行軍之法皆所未嫺欲以備禦强鄰恐亦無此才力李秉衡膠固謬妄習與性成當其撫軍山東西惟以仇事外人爲務拳匪之亂類皆若輩釀成之而猶指爲天下之望我誰欺欺天乎其識見之舊有如此者顧事必見諸實踐康有爲雖學識一無足取而行事猶或能推陳出新亦尚可與語經濟乃其導人也惟知君民平權男女平權則是摭拾泰西無君黨之陳言烏得謂之新法其攺制也惟在禁婦女裹足則是我朝定鼎燕京早下裹足之禁致某大臣有臣妻先放大脚之奏至今傳爲笑談彼殆偶於小說中見之卽襲取大言自矜獨得耳厥後謀圍頤和園一事則遠之師漢之操莽近之效王倫諸逆之行爲洎隂嗾其黨唐才常謀在漢皋作亂所售富有貴爲諸逆票竊取中庸中富有四海遣爲天子之語益覺陳腐不堪其行事之舊又有如此者噫綜康有爲生平凡百設施無一不舊氣撲人而猶目之曰維新黨領袖我直鄙其爲守舊黨渠魁而已矣曰然則近時各日報多謂皇上銳意圖新仍欲將康有爲梁啓超諸人赦其罪名優加擢用其說固信而有徵乎則正告之曰彼黨中人皆可赦而斷不能赦及康梁何則今之依附康梁者厥有數等其或經商海外坐擁厚貲日以忠君愛國爲心所苦遠隔重洋朝政末由洞悉一聞康梁逆說謂皇太后若何擅專國政皇上若何苦被拘囚遂不覺義憤塡膺髮指眦裂悮入其黨冀起義旗此雖阿附逆臣而實無犯上作亂之意可赦者一也亦有熱中之人見當時皇上方悮聽其言優加信任因之依草附木爲干祿梯榮之媒及勢敗則望望然去之從此絶口不敢道康梁二字此蠅營狗苟之輩其行固可鄙其心尚無他可赦者二也更有伏案書生生平祗識五言八股驟聆變法之論詫爲聞所未聞於是彼曰南海有聖人此亦曰南海有聖人弔詭務奇一唱百和今雖逆迹昭著無可彌縫而彼昏不知依然死守其說此雖大惑不解日後可爲隱憂而無學無識無才萬不能成大事可赦者三也或曰閩中邱菽園孝廉昔亦黨於康有爲及乎事敗脱逃猶復助其謀叛之資斧今皇上已允南皮宫保之奏不特撤銷罪案且更錫之崇銜何獨康有爲而萬不可赦曰赦邱菽園所以解彼黨頑固之勢也不赦康有爲所以示大逆不道爲王法所必誅也試觀康旣得罪於聖慈復得罪於皇上此外凡臣庶之持論異已者無一不受其擠排匪類之蓄意爲非者無一不引爲同志隂結保國保皇之私會散布逆書逆報以惑人此而赦之天下尚有何事不可作乎我故以數語决之曰康有爲爲守舊黨之渠魁朝廷雖赦盡黨中人獨此人萬不可赦 
[本館接奉電音]  
　　昨日午前九下鐘越十五分時京師飛電傳來上諭二道旨一道敬謹譯登○二月二十日内閣抄奉上諭會章現在請假理藩院右侍郎著溥興兼署欽此○二十一日奉旨著派恩燾善駕崇夀於三月初一日恭詣東陵查看紅樁欽此○二十二日奉上諭甘肅甘州府知府員缺著劉鏞補授欽此 
[美擬約章]  
　　美京華盛頓來電云前者美政府擬將開通中國門户一事附入和欵中及不果行則復擬將此事附入商約中會議當我美議和專使在華京時曾奉海大臣之諭力勸各國與華政府合議商約乃各國並不照我美之意施行大約此事必須各自議訂矣兹將我美所擬之約照列左方中國如賜給有産業權力勢位之各國官商人民各項權勢利益則美國官商人民亦必同沾中國若照低格之税徵收各國人民私産商貨則美國亦必仿而行之至凡由英國出口貨物其税不得比生征諸他國者更重并有所拘制 
[美握路權]  
　　香港西字報云日前美國使臣康君詢之華政府曰我美商人所承辦之粤漢鐵路究竟近曰利 
 
 

Page 2

 
 
權有無更變緣傳聞此路已由貴國許荷蘭商人承築也慶親皇答以敝國通例凡地方官所許利權政府未經允諾者不作爲憑倘此路有碍美國利權我政府决不俯允他人所請 
[日籌新欵]  
　　香海日報云傳聞日本政府曾開列四欵覆答議院中人所問事情一政府現籌新策使滿洲政治仍復如承平時並保全中日和約中所得權利二政府時設法保守中韓二國所給日人權利并由漸擴充且使以後永不更變三新金山文威路議院欲禁阻日人入境日政府卽向英國及彼處政府竭力抗阻詎料現已頒行且作爲定例惟尚有一策可設法轉圜刻已與英政府叅訂一切矣四政府欲於中國償欵内多占若干然刻下尚未議妥 
[俄路計費]  
　　香海日報云西伯利亞鐵路共需經費若干俄人甚爲秘密惟日本報謂由西歴一千八百九十五年至一千九百零五年此十年中須費至俄銀一億六千萬盧布 
[英加兵餉]  
　　香港西字報云英政府近議將各兵月餉加增各日報皆聞而韙之並言刻下英國内地兵餉歳共需金一兆零四萬八千磅印度兵餉七十八萬六千磅竊謂西人惟能體恤兵士故兵士亦樂於效命所謂酬勞乃肯忘勞也我中國所定兵餉已屬無多而官吏復從而尅扣之亦何怪其未戰先遁耶 
[水師計數]  
　　香港西字報云客有綜計目下各國水師之數者計法國武弁三千三百三十二員兵士四萬五千三百一十五名俄國武弁二千一百員兵士六萬名英國武弁五千零六十二員兵士九萬九千八百二十一名德國武弁一千七百員兵士二萬三千二百四十一名意國武弁一千六百三十八員兵士一萬九千七百九十二名奥國武弁一千零二員兵士九千三百八十八名日本國武弁二千一百一十九員兵士二萬二千四百一十五名美國武弁一千六百四十員兵士二萬五千名 
[京師物價]  
　　京師友人來函云自新正以來銀價大貶至二月初旬每兩足銀只易當十大錢十二吊洋銀每圓易京錢八吊五百文十三日銀價忽又高擡每兩足銀可易京錢十三吊二百文洋銀每圓易京錢九吊二百文以致市中諸物騰貴甚於去冬目下老米每百斤值京錢五十二吊白米每百斤值京錢四十八吊小米每百斤值京錢三十八吊白麫每百斤值京錢四十八吊香油每斤值京錢一吊三百六十文猪肉每斤值京錢一吊二百八十文羊肉每斤值京錢一吊一百二十文其餘日用所需亦無一不貴客居京邸者莫不愁鎖雙眉矣 
[鄂鑄銅圓]  
　　漢口訪事人云湖廣總督張香濤宫保近因蘇省鼓鑄銅圓頗便行用知民間風氣已開爰亦命湖北銀圓局附鑄若干藉以維持圜政大約開鑄之期當不遠矣 
[制錢驟貴]  
　　漢口訪事人云新正以來漢口錢市尚覺平隱乃二月朔起其價陡增推原其故皆因茶市方興各路茶商携帶現銀來漢以故孔方兄身價驟高也 
[示加丁銀]  
　　鎭江訪事人云二月十八日署丹徒縣洪鷺汀大令出有告示略謂現奉江蘇巡撫恩奏准自本年上忙起每銀一兩一律加錢二百文共計每兩收錢一千六百九十六文欵關解濟要需不得絲毫短少倘有頑户從中阻撓藉詞抗欠一經察覺定卽提案解省照抗糧例重懲决不寛貸 
[鄂省派定各州縣簽捐票章程]  
　　鄂省創設簽捐彩票飭各州縣一律舉行前已將督撫憲批示及所定章程錄諸報牘兹得訪事友續函云刻下善後總局憲令各州縣按照缺分之大小另行設票簽捐日前已將章程榜示局前兹特照錄于左計開大縣設票三千張每票二串共六千串頭彩一千六百串二彩三百二十串三彩一百六十串四彩二張每張四十串五彩四張每張十六串六彩十張每張八串七彩四十張每張五串八彩一百二十四張每張四串得彩者共一百八十三張共需彩三千串又提九五扣三百串計每一大縣每月應解公欵錢二千七百串中縣設票三千張每票一串五百共四千五百串頭彩一千二百串二彩二百四十串三彩一百二十串四彩二張每張三十串五彩四張每張十二串六彩十張每張六串六百七彩四十張每張三串六百八彩一百二十四張每張三串得彩者共一百八十三張共需彩二千二百五十串又提九五扣二百二十五串計每一中縣每月應解公欵錢二千零二十五串小縣設票三千張每張一串共三千串頭彩八百串二彩一百六十串三彩八十串四彩二張每張二十串五彩四張每張八串六彩十張每張四串七彩四十張每張二串五百八彩一百二十四張每張二串得彩者一百八十三張共需彩一千五百串又提九五扣一百五十串計每一小縣每月應解公欵錢一千三百五十串 
[湘學大興]  
　　客有自湘中抵漢口者語諸本館訪事人云湖南撫憲兪廙軒中丞近因朝廷疉頒詔令開設學堂而各屬觀望徘徊未經舉辦爰特嚴定章程無論各府州縣凡設小學堂至一百所者從優保奬未滿三十所則嚴叅刻聞各處已陸續振興絃誦之聲可卜洋洋盈耳矣 
[薄懲武夫]  
　　湖南訪事人云自奉諭停止武科長沙等處武童到處黏貼匿名揭帖散布流言迨學憲按臨竟敢糾衆閙考幸早覺察拘獲武夫數名薄予責懲始得無事 
[工役續興]  
　　漢口訪事人云前者湖廣總督張香濤宫保札委黄小岑太守督工在青山一帶開闢港口業經報竣騐收兹聞尚有大工三起一開河一築堤三修閘由洋工程師繪圖貼說禀知宫保宫保深以爲然刻已籌集巨貲又將大興工役矣 
[邑宰治盜]  
　　寗波訪事人云甬江各信局船屢被匪人截刼因禀請地方官派勇護衛本月初十夜全盛等信局受載貨物洋銀從裏濠河駛往杭紹等處二更時駛至大西壩突被匪人張愼興攔截旋由護勇擒獲綑送鄞縣署縣主黄鞠友大令升堂訊鞫飭站入木籠中不片刻即斃命 
[羊城錄要]  
　　廣州訪事友人云日前城内惠愛七約明春堂藥店忽來數匪徒衣服麗都聲稱購藥乘間入内手掣洋槍指嚇各夥不得聲張隨將銀錢及貴重藥物搜括一空携之而逸事後店中人呼衆追捕則已蹤跡杳然矣○順德縣境平步墟某當鋪建造樓屋一楹異常堅固專儲貴重衣傭邇者同業均苦匪患咸以彼處鞏固可恃將各物寄頓其中乃正月十五日初更時忽有匪徒二百餘人明火執械蜂擁而來毁牆直入雖有勇丁守護無奈衆寡懸殊致被槍傷數人並斃其二餘人不敢與校一任飽掠遠颺近已禀官請緝不知能尅日成禽否○城西寗居里 
 
 

Page 3

 
 
向爲烟花淵藪前因匪徒槍斃安勇二名南海縣裴大令飭將娼寮數十家一律封閉近日龜鴇見事已平復依然艷幟高張事爲大令所聞赫然震怒特傳地保梁九到案從嚴究懲 
[四明山色]  
　　寍波訪事人云周金棠之妻某氏與小廣東阿紀通姦周妬之一日遇諸途將阿紀用刀刺傷奄奄一息經人獲住交地保解送鄞縣署縣宰黄大令飭發押翼房視阿紀性命如何以定罪之輕重○寗郡不雨約五月餘農民望澤情殷幾穿秋水目下喉疫傳染比户呻吟大約亦因天時太燥故也 
[使節將臨]  
　　昨日蘇松太兵備道袁海觀觀察探知專使賀英皇加冕之振貝勒將於日内由天津蒞滬特飭上海縣主汪瑶庭大令派差預備供張 
[監司讌客]  
　　昨日蘇松太兵備道袁海觀觀察在署中肆筵設席柬請太倉州蔣羹臣直刺上海縣汪瑶庭大令英美租界讞員張柄樞司馬宴飮 
[戎旌指滬]  
　　前日浙江鹽捕中營管帶官姚靖波遊戎因公來滬隨於昨日午後策騎至上海縣署拜會縣主汪瑶庭大令大令以禮欵之 
[漕員謁客]  
　　日前江蘇會辦漕運事宜之候補知縣沈浦橋明府翊清因公來滬昨日亭午命駕至南市海運局投刺旋詣馬路工程局拜會總辦翁子文太守太守飭丁擋駕 
[房捐文告]  
　　欽加三品銜在任候選道特授江蘇松江府上海縣正堂汪爲出示曉諭事案奉憲飭蘇省舉辦鋪户房捐並蒙委員下縣會同編查業經查明造册呈送並由本縣酌議收繳捐欵辦法通禀各憲批准照辦合行列章曉示爲此示仰城鄉鋪面租户業户一體知悉爾等務各遵照後開章程按月繳捐毋得違抗致干未便切切特示附章程六則一此項房捐在本署大堂專設一櫃選派司事督同經書稽收凡城内附郭鋪房應繳之捐均聽自行投櫃完納隨時掣給司頒捐票四鄉各設一櫃亦如城櫃辦法一遵奉憲章按照租價提捐一成五釐自産鋪户公估抽提業經會同憲委查估造册各該租户應卽遵照完繳卽以所給捐票向業主抵算房租自産鋪户亦照估定數目繳捐不得短抗一此項捐欵禀准上憲一月一收若租户遲至二十五日尚不將是月捐欵投櫃完納卽派司事持票親至該鋪追繳倘仍抗違提案嚴究一奉憲札定於光緒二十八年正月初一日起捐甲月之捐限於乙月初旬批解惟現已二月下旬所有正二兩月捐欵應與三月分捐款一併完繳以後月清月疑不得延欠以副報解一在櫃辦事之司事經書薪水飯食均由本縣支給各捐户於正捐之外並無絲毫浮費其應繳之捐或本係錢欵銀欵而以洋元抵繳或本係洋欵而以銀錢抵繳均聽其便惟須照市合價不得任意低昻亦不准以低銀次洋小錢掗交違干究辦一租户遷移無人接租准其免捐但停租起租或租有增减均須報明查收仍責成圖董地保隨時稽查具報倘敢串同隱匿察出併究光緒二十八年二月日示 
[重申禁令]  
　　本邑浦東唐橋洋涇爛泥渡等處鄉民互議醵貲賽會縣主汪瑶庭大令聞之立卽出示禁止日來查悉各會首依然陽奉隂違不禁勃然震怒特於昨日嚴諭差役薛貴傳諭禁止如違定卽嚴懲 
[榷員謝委]  
　　本邑江海新關委員朱鏡心明府現經蘇松太兵備道兼江海關監督袁海觀觀察札飭另候差遣遺差以馬路工程局襄讞委員余克安叅軍廷笏接辦並兼稽查洋貨釐金差昨日午後四點二刻鐘時叅軍接到委札卽趨詣道轅謝委至工程局襄讞事宜刻尚未知遴委何員充代也 
[示拿訛詐]  
　　昨日城廂内外保甲總巡朱森庭明府出示曉諭略謂本總巡訪聞近來有等棍徒狀類游勇手持洋瓶在人叢中有意將瓶擲碎謊稱内係揩刷槍砲機器油料值價甚鉅任意訛詐行人被累不堪實屬可惡已極除飭差甲密訪嚴拿外合行出示曉諭爲此示仰諸色人等知悉爾等遇有前項棍徒訛詐者立卽扭送該管巡局從嚴懲治毋違切切特示 
[思患預防]  
　　前日英商老公茂紡紗廠騐花司事張某因查騐棉花被鄉民毆擊事後由騐花洋人洛神飛訴知二十三七鋪巡防局員邱友林二尹二尹一面派勇查拿一面函禀上海縣主汪瑶庭大令略謂老公茂自在董家渡設立騐花局以來由局中雇用西捕稽查鄉民所售花衣有無潮濕奈鄉民時時逞蠻甚至持械行兇局中雖經派勇照料猶恐各鄉民逞兇恣横再有鬥毆情事請轉禀道憲急籌妥善之方力爲整頓未識大令若何核奪也 
[捕頭北上]  
　　日前本邑南市巡捕頭王經年赴蘇松太兵備道轅請假三禮拜赴崑山原籍掃墓道憲袁海觀觀察甫經批准卽接北洋大臣署理直隸總督袁慰庭宫保電札以天津將次收還各處急須設立巡捕著轉飭該捕頭督帶印度捕五名來直委用等因王遂不復回籍定於本月二十四日附招商局新濟輪船北上當差 
[舌人被控]  
　　日前商務報館繙譯唐海平被人控諸上海縣署縣主汪瑶庭大令查知唐僑居英界移請讞員張柄樞司馬派差恊提昨日司馬飭差提到正欲解縣卽由商務報館中人保出稱願令伊自行投案候訊司馬准之 
[移提細崽]  
　　開平煤局派駐滬上之某洋人雇李寳元當細崽某日李竟竊取局内所存鈔票洋銀六百元逃逸無蹤報捕後由英界包探沈阿岳查知匿迹温州因派人前往緝獲就近送永嘉縣署管押隨卽歸告捕頭請讞員張柄樞司馬備文移提歸案訊辦昨日司馬已派差齎文前往矣 
[美租界捕房紀事]  
　　昨日亭午時東洋車夫應阿三在北河南路飛步狂奔偶不留心將某姓小孩撞倒於地碾傷足踝某號華捕見之拘入捕房捕頭察得孩傷勢尚輕將應申斥一番從寛釋出○某蕩婦向與甬人張某私識在北山西路賃屋一椽雙宿雙飛儼如夫婦邇者張棄舊憐新又與唐家弄某姓女郎有囓臂盟婦偵知特於昨晨牽領娘子軍前往扭住同入捕房捕頭詰知其中有暗昧事情令自投公堂具詞禀控○昨日清晨跑灘賊林阿桂混入蘇州河某姓航船上竊取零物携之而逸適爲某包探所見連贓帶入捕房捕頭令押候轉解公堂禀請讞員張柄樞司馬訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[上海縣署瑣案]  
　　前日王陳氏扭吳阿春至縣縣主汪瑶庭大令升堂研訊王陳氏供稱小婦人係江北某邑人曾撫一螟蛉女年已十七去歳由原籍帶至上海送入鴇兒阿鳳所開花烟館賣倡今被吳阿春之友吳阿虎誘逃爲此扭阿春至案請卽究追吳阿春供小的係浙江湖州府屬某邑人駕船度日王陳氏之女被吳阿虎誘逃聞匿蹟湖州凌湖鎭小的並無串拐情事求賜鑒宥大令謂王陳氏送女爲娼亦有不合大加申斥隨將吳阿春交人保出尋交吳阿虎到案訊核○杜繼樵控丁子經藏匿伊妻徐氏等情前晚經大令提訊朱金寳吳吉甫同供杜於去年五月某日另娶徐氏爲妻議定財禮洋銀一百六十元由小的等爲媒今徐氏被舅父丁子經藏匿叩求判斷杜供小的係松江人素爲羽士妻病不能生育是以續娶徐氏曾出財禮洋銀一百六十元由朱交與徐丁氏出立婚帖今氏私自逃回被丁子經藏匿叩求斷歸丁供稱小的並未將徐氏藏匿徐氏供稱杜娶小婦人時言無妻室迨嫁後時被大婦凌虐是以逃回大令飭將丁笞臀三百板掌頰五十下追還財禮洋銀九十元朱吳二人罰洋銀十元徐氏發普育堂另行擇配 
[南市捕房紀事]  
　　常熟縫工吳金山之妻陸氏傭於南市董家渡沈姓家前晚正欲雇船回里適吳尋蹤而至疑係船户徐啓松句誘遂扭交十二號巡街捕帶至捕房捕頭令押候解送馬路工程局禀請總辦翁子文太守訊究○前日工程局巡丁某甲向船户陳其同收取船捐陳不允付給致被拘入捕房捕頭令押候解送工程局禀請訊究 
[英美租界公堂瑣案]  
　　有陳鴻生者向在郵政局執事與久安里妓女張四寳有嚙臂盟近知張妓另有所歡不禁醋海波騰擊毁房中器物張妓旣痛且忿遂吞服生烟經龜奴華阿四報明捕房捕頭派包探李星福前往查明將張妓送至某醫院求治一面拘陳管押旋於昨晨解送公堂華龜投案申訴前情陳直認不諱讞員張柄樞司馬商之美領事官判押兩禮拜○姚桂福行竊陳香榮家衣箱棉被等物報由包探徐榮珊拘獲解案請辦司馬判責五百板押捕房三月○李王氏行竊常興桂家棉被二條報由包探竇如海拘獲解案請辦司馬判責手心一百下贓給還失主○蘇婦徐王氏向傭於某姓家近日其夫徐阿路尋蹤而至勒令回家氏不允徐怒突將裁紙小刀戳傷其面報由包探劉光震拘獲一面將徐王氏送至仁濟醫館求治昨晨解徐請辦司馬判責三百板押捕房三月○李阿松行竊湯香和家布被二條報由包探趙銀河拘獲解案請究司馬判責三百板贓給還失主○浪子吳雲生因在寳和里流妓王巧仙家爭論夜度資毆傷鴇婦王李氏報捕拘獲昨晨解請訊究司馬判罰洋銀兩元並給養傷費三元○吳錦堂行竊椿記棧内吳茂卿所置衣箱一口報由包探張天林拘獲解案請訊司馬判責三百板遞解徽州原籍○某西人家細崽王少山吞没鈔票洋銀三元經西人查悉報由包探王長桂拘獲解案請究司馬判押一禮拜 
[法租界公堂瑣案]  
　　日前陳祥瑞控稱楊陳氏謝張氏二蟻棍串拐家中婢女避匿無蹤讞員杜枝園大令准之飭包探將謝張氏拘案訊取口供著指提婢女未獲因之發押捕房旣而續獲楊陳氏蔣李氏二人昨日升堂研訊陳妻張氏訴稱去年十一月由謝張氏說合買婢女一口付給身價洋銀一百元至十二月初三日卽被誘匿朱二家報經包探查獲送還未幾又被誘逃求恩嚴辦謝張氏供陳婢現匿英租界朱二家大令著押候嚴比○蔡承達王葵龍訴稱本月二十一日之夜被賊竊去衣服洋銀等物報捕查獲竊賊王恒甫吊到原贓並查出洋銀十一元求准具領大令判將王枷一月責五百板贓給還蔡王○曹雲寳訴稱小的與陳阿生同居去年十一月二十八日被陳將妻誘出賣與蘇州是以報捕將陳拘案請卽嚴懲陳供小的向爲車夫曹妻被蔣阿大誘出倩小的載至蘇州舟直鎭不知賣與何人亦不知得洋銀若干小的僅分用五元聞蔣現匿於平湖縣境大令著押候嚴比○浙江紹興府屬上虞縣人兪吳氏控嫡子兪和生强取衣箱物件等情大令訊供之下著押候和生檢呈伊父筆跡一面飭吳氏呈遞故夫遺囑與之比對並著邀同紹興會館董事陳樂庭及族長兪雪岑到堂候核昨禮拜二堂期兪吳氏呈遞遺囑和生檢呈故父少山所書帳目及分劵供稱故父在日有衣服首飾及貴重物件交庶母吳氏收管今箱内值錢之物均已不翼而飛至與庶母同照小像之男子究係何人請向庶母根究當故父臨終時陳樂庭等在塲並無遺囑今之所呈顯見僞繕大令將和生交人保出諭令下期邀同陳等來案候核○王榮堂任右橋訴稱小的等在某處開設茶肆被賊捱門入内竊去碗一百餘口紙牌四副挑水桶一對報捕查獲竊賊張阿四吊到原贓求恩給領大令判責張阿四五百板贓給王任具領○包探禀稱馬金林竊取某姓家東洋車今特送案請辦馬供本月十九夜小的因母病出城購藥行至四明公所左近適值大雨滂沱爰在東洋車中暫避不料包探竟誣指竊車叩求鑒察大令著押候下期復核○十八號華捕禀流氓李咸林搶取途人之帽經小的拘獲解案請辦大令判責三百板 
 
 
 

Page 12

 
 
   
 
