# 1902 - 210 - 4910522

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[新印大字本正續資治通鑑目録出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目録三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[續録江督劉峴帥覆陳鹽梟刼人勒贖摺]  
　　又原奏通州近年諱盜幕友黄穆劣迹最著置買田産開設錢鋪納民女爲妾及知州代懲佃户縱容收受乾修科派典商分外規禮搜括雜稅侵吞入已海門家丁金某招摇撞騙納賄攬權同知梁佩祥官聲大壞各節查通州自光緒二十四年以後共出盜案十餘起有已經獲盜者有未經獲犯者知州汪樹堂於盜案隨報隨勘亦即據實具禀並無報而不勘勘而不禀之案黄穆在汪樹堂幕頗久於光緒十七年將親女嫁與汪樹堂之胞姪汪某爲妻事在未到通州以前黄女現已病故黄穆聲名平常與通州白浦鎭劣紳沈來寛號廣庭聯姻致滋物議黄穆在新地置田數十畝並無新西關帝廟之稱黄穆住宅在城内西關帝廟所謂新西關帝廟或卽指此至黄烈祠黄太和黄輪香黄始宜等名均係糧串名目該委員遵飭改裝易服前往密查未便至州署調卷無從查考白蒲街開有謙吉錢店兼賣棉紗有謂係沈黄合股者道路傳聞未敢據以爲信黄穆有妾一人一繫通州人一繫家婢收房有無壓制弋取情事並無實據但幕友非官可比似不得謂之民女黄穆曾因田産招佃意欲加租佃首應鶴林不允遂勒令退租另招錢兆南承佃汪樹堂並無代爲懲辦之事其收受屬縣乾修聞如皋泰興各餽黄穆卽敬二三十金歷年已久尚非始自黄穆别無乾修名目通州典鋪共二十餘家每節公送黄穆洋銀七十元隨封七元詢之典商實無其事不能曲爲之諱至搜括雜稅入已徧訪居民僉稱自光緒二十四年商民顧森泰等聯名禀請將雜稅改爲商家包捐案經禀定黄穆實未搜括入已汪樹堂與黄穆共事有年見其熟悉地方利弊信爲老練不及覺察輿論皆然似尚可信海門家丁金春亭倚官信任　縱自由該處居民交相訾詬如民人崇清和開張客棧去歲中秋鄰人閙事株累及崇金春亭聞崇姓小康嚇詐索賄如願始快又糧書高鼎元者金春亭誣其私行設櫃詐取賄賂若十恃勢狼貪肆行無忌衆議紛起署同知梁佩祥毫無覺察官聲貽玷率由於此此查明通州幕丁之實在情形也臣查沿江一帶及太湖等處港紛歧向爲叢匪之藪自上年鹽斤加價官銷愈滯私梟愈多臣久任兩江於緝拿鹽梟會匪一事從未敢稍涉鬆懈每年懲辦不下數十案均於訊明後卽行批飭正法無如利之所在雖嚴刑峻法仍難戢其貪心近來裁撤營勇不下萬餘人難保無會匪票匪煽惑入黨擾害閭閻若謂净絶根株臣誠不敢作此欺飾之語惟有督飭文武整頓捕務隨時嚴拿遇有大股匪徒滋事立卽派兵剿滅毋任蔓延以期奸宄戢而地方可安淮銷暢而還欵無誤仍當欽遵諭旨整飭吏治消患未萌爲正本清源之計以仰副聖主垂念南服之至意通州直隷州知州汪樹堂在任十年平日官聲頗好輿情愛戴此次派員前往密查亦僉謂州官勤能僅止失察幕友然確無徇庇情事應記大過一次以觀後效幕友黄穆雖尚無贓賄實跡而罔知檢束致招物議應即驅逐回籍不准逗留調署海門廳同知本任江甯江防同知梁佩祥一任劣丁用事聽斷亦復平當應卽撤任並不准回本任以示懲儆劣丁金春亭招權詐賄應拿究追贓按律懲辦除分飭遵照外是否有當謹恭摺具陳伏乞皇太后皇上聖鑒訓示謹奏奉硃批知道了欽此 
[擬先請訓]  
　　天津直報云天津地方經各國交還之後直督袁慰庭宮保擬於七月初六日入京初九日請　然後馳赴津門就行轅駐節 
[大學始基]  
　　聞之京師友人云大學堂工程刻已將次告竣擬於七月中示期招考先以三百名爲限蓋以局面未擴不足容原額五百人也至於所定考選章程計豫備科上三班試以中文論一首限三百字以上英文論一首亦三百字以上繙譯論二首英譯中中譯英各限二百字以上中外歷史十二問地輿及地文地質十二問算術及代數各六問幾何及三角六問物理及化學礦學各六問名理法律各六問以十分之六爲及格不及格者作爲下三班預備科下三班試以經文大義一首中外史事十二問中外輿地十二問算術代數十四問物理及化學大義十二問淺近英文論一首以十分之六爲及格如有一二門無分數者爲不及格惟英文論不計另有師範科試以修身倫理大義一首教育學大義一首中外史學十二問中外地理學十二問算學比例開方代數十二問物理及化學十二問淺近英文論一首日本文論一首傳聞政務處頗嫌其懸格太高云 
[京師防疫]  
　　京師訪事友人云邇來肅邸目擊輦轂之下時疫流行擬定防範章程數條俾商民一律遵守關心民瘼可謂至矣其文曰御前大臣步軍統領督修街道工程管理巡捕事務和碩肅親王爲出示曉諭事照得 
 
 

Page 2

 
 
時當炎夏暑熱鬱蒸近聞霍亂之症頗多衛生最宜加慎城内街道已令隨時清理外爲此示仰各店鋪居民人等一體知悉務各將房屋院宇及門前等處掃除潔净以免穢濁釀疫其各遵照後開各條辦理毋得輕忽切切特示計開一霍亂致病之由因汚穢不潔或喜食瓜果生冷所致其生冷各物如冰水生菜生果等物以顯微鏡窺測皆有各種活蟲食者不察最易受病瓜果生菜宜隨切隨吃過時卽變味致疾若煮熟飮啖則無慮也一大小局户每有泔水桶傾積各物滿則傾潑門外其間餿腐穢濁之氣不免觸鼻受病宜用火熾紅炭或用石灰灑入桶中穢濁之氣易銷疾病自然不作一如有染患時疫凡病人寓房之内無論其人之或愈或亡所有吐瀉沾染住室須封糊緊密用硫磺草藥薰燒至中厠汚穢之地更以生石灰鋪墊不時打掃務使清潔以上辦法果能各自照辦自有裨益 
[决口述聞]  
　　天津直報云六月下澣直隷靜海縣屬唐官屯一帶連日大雨如注以致河水暴發衝决堤岸二處汪洋大水直灌南窪廬舍田園皆成澤國亦民人之大不幸矣 
[粤路通閩]  
　　香港循環日報云粤漢鐵路公司擬築一枝路直通福建中間取道東莞石龍惠州刻已由公司總理人與中英省港鐵路公司互相商議矣 
[電請闈章]  
　　武昌訪事友人云本届卾省鄉試所有闈中供給事務已由藩憲瞿賡甫方伯督飭各員次第辦理惟闈章前由部臣酌量更改厥後如何核定迄今未奉明文爰禀商撫憲端午橋中丞飛電都中請即頒示 
[兼司教化]  
　　松江采訪友人云日前江蘇提督學政李蔭墀大宗師按試松郡時札知府署略謂欽奉上諭據戴鴻慈奏世教寖微異學恣肆應請朝廷設立宣諭教化使一員週歷直省郡國俾昌正學而開民智惟特遣專使旣困度支又恐擾民各省學政本有教化斯民之責應卽責成兼權等因刻已由府尊余石蓀太守恭録行知所屬各廳縣一體知照矣 
[文旌過潤]  
　　鎭江訪事人云福建正主考載星使昌副主考吳星使蔭培銜命出都遵陸南下六月二十七日鐘鳴十一點時道出潤州文武各官均在接官廳陳設香案跪請聖安禮也 
[共效嵩呼]  
　　武昌訪事友人云六月二十六日恭逢 
　　皇上萬壽聖節先期署武昌府梁集菴太守刊發傳單著城中各鋪户屆時懸燈慶賀以抒尊君愛國之忱違者嚴懲不貸蓋明示以薄海尊王之義即陰以化黨人謀亂之心此中固自有深意也 
[黄堂課吏]  
　　武昌訪事友人云上月二十二日署武昌府梁集菴太守飭傳初到省之候補州縣十三員至署命題考試藉以騐其才猷是日到者祇九員題爲免釐加稅私議迨各官脫稿後太守欵以午餐相與縱談時事除官塲之積習求吏治之通才如太守者眞不愧今之良二千石哉 
[浙省决囚]  
　　杭州訪事友人云浙江臬署於六月二十三日奉撫憲任筱帥札開轉奉刑部釘封文内開應斬盜犯五名等因臬憲端靜臣廉訪立飭仁和縣蕭藴齋大令將該犯胡培章周金蘭陳菁方錢塘縣汪半樵大令將該犯王景成柴年高二名绑赴巿曹監視行刑兩大令奉札後卽於申刻命管獄官將各犯提出如法綑绑請城汛張千戎帶兵擁護至清波門外處斬其中胡周王三犯應行梟示隨將首級裝入木桶發往犯事地方懸竿示衆 
[梧州患水]  
　　關之梧州友人云自六月初四日起此間西潦驟漲街道汪洋至十八日水猶未退城外俱成澤國九坊街各鋪崇樓傑閣宛在中央由鎖龍橋至關底上四坊街龍母橋一帶屋面多爲魚鼈所游屈計近十餘年來誠無此巨浸也此外南寍柳州二處鄉村屋宇被水所毁十無一存間有全村一掃而空者居民扶老携幼欲避無從言者傷心聞之慘目土人云此次水患梧州較乙酉年尚少二尺許而桂平等處　更高二尺木商安順堂所編木筏途中斷纜四散漂流所失約百萬金之譜眞巨災哉 
[日本火災]  
　　日本長崎訪事人云東歷七月三日黄昏時大津巿四宮町大津裁判所忽遭回祿之災除庫房外悉成灰燼控其起火之由是夜輪應工藤龜吉出外巡查廊下火爐未熄因而火忽蔓延自十點鐘至十二點鐘始熄裁判所備有救火諸器平時由和田教訓練救　夫頗臻純熟此時會同安武保安課長指揮奮力施救祝融氏始得歛威計焚去郵便電信局大津巿役所第九聯隊本部第九聯隊大隊巡查教習所共災及二百七十餘坪曁會計室飮食所等三十餘坪幸文書案牘藏在庫房未被焚燬甲乙丙三金庫所儲之金亦經警察官破壁運出至翌日查得工藤龜吉不知去　訊其親屬云邇來若患瘋癲或謂其已投琵琶湖自盡目下尚在四處搜求也 
[漢皋火警]  
　　漢口訪事人云六月二十日之夜十二點鐘時大郭家巷晉康典鋪不知因何失慎遂兆焚如迨各水龍雲集施救房屋已被燬無餘計所損各物約值二十萬金 
[甌郡官塲紀事]  
　　温州訪事人云浙江温處道童紹甫觀察於上月某日因公晉省六月初六日由滬上附招商局普濟輪船旋温屬下各員弁俱呈遞手版禀安觀察一一接見旋卽乘輿入城○新任瑞安縣林皞農大令於本月初六日由滬上附招商局普濟輪船來温禀見道府後隨於初七晚赴瑞示期六月十一日接印任事○自各省衛所裁撤後所遺温州衛所印務歸永嘉縣兼理本月初五晚九點鐘時由衛守備方守戎將文卷印信齎送至署縣主秦鹿苹大令謹敬祇領任事○青田釐局員鄧芝軒大令署大荆縣丞蒯友僑二尹均於本月初六日由滬上附招商局普濟輪船抵甌在東陽春客邸暫駐大令禀見鹽釐總辦鄒觀察後筮吉六月十一日赴青接鈐任事二尹則於初七日禀見道府各憲後卽乘舟赴樂擇吉履新○署瑞安縣盛宇堂大令前因政躬不豫禀請府尊王太守委員代理以資調攝兹者新任是缺之林皞農大令已來甌　大令交卸後當可靜心調理藉占勿藥之爻矣 
[揚郡官塲紀事]  
　　揚州訪事人云江都縣胡大令甘泉縣謝大令現均因事撤任所遺之缺由上憲遴委吳大令式晸接署江都張大令景祜接署甘泉大約日内卽可蒞揚履任矣○每逢大比之年兩淮通泰海三屬内河外江各要隘均設卡稽查考私鹽約委大小班八九十員例於六月開辦經費由各鹺商按引捐輸本年庚子辛丑恩正併科艱苦貧員早已昕宵翹盼詎料遲至六月下浣尚消息杳然聞諸官塲中人云運司程雨亭都轉因經費不敷以故禀准上游一概停委聽鼓諸君不覺嗒然欲喪矣 
[蘇省官塲紀事]  
　　蘇州訪事人云江蘇布政司理問傳叅軍承霖因病請假遺缺經藩憲陸春江方伯委試用知縣莊明府復恩代理○署婁縣小蒸司巡檢吳少尹思福一年期滿經上憲照章調回而令正任是缺之王少尹壽峯赴任供職○江蘇提督學政李蔭墀大宗師按試松 
 
 

Page 3

 
 
江旣竣卽於上月二十六日啓行道經蘇省繫纜胥門外大馬頭省中文武官員咸詣舟次請謁宗師旋詣各憲轅投刺一面飭丁持名片赴地方文武各衙門謝步聞小作勾留卽當遄返江陰節署○上月二十六日恭逢皇上萬壽聖節撫憲恩藝棠大中丞先期牌示轅門令文武官員於前後各三日穿蟒袍補掛是日五鼓中丞排導詣萬壽宮率同文武百官行朝賀禮○江蘇候補道袁觀察恭宏前經上憲給咨入京引見兹已事畢言旋於上月二十六日抵省行裝旣卸卽詣撫轅禀到並請感冒假五天 
[保定述新]  
　　聞之保定友人云上月某日北洋行營將弁學堂出示招考其文曰爲示諭事照得本總辦議定六月二十六日考騐呈請入堂所有肄業各學員報名報到曁督憲札發各員弁是日辰刻携帶筆硯衣冠齊集東門外　蜡廟學堂聽候考騐是　合格俟騐取齊備卽行詳請督部堂派員考試肄習至期幸勿自悮切切特示○保定農務局總辦黄小宋觀察以興辦在卽禀請袁慰帥發銀數萬兩携往日本采購各項農具並考查一切農政定於六月二十一日啓行○袁慰帥前議在北關創設師範大學堂工程浩大鉅欵難籌雖已派員至奉天采購木料而其餘各欵無可憑藉一時未克興工至於學生常年經費則由原籍地方官籌集解省每名月須六金每邑至少四人每人每年費至七十二金合共三百金若多至八九名則須五六百金矣年復一年不知地方官果有此力量否 
[冷泉逭暑]  
　　杭州訪事友人云上月二十八日恭逢皇上萬壽聖節合省文武百官均趨赴萬壽宮行朝賀禮鎭浙將軍兼杭都統常鶴卿留守乍浦副都統栢燕香都護亦隨班行禮協領以下則就旗營梅青院恭設寳座叩祝呼嵩○慈谿縣典史張少尉玉珂與餘姚縣典史藍少尉馨經藩憲誠果泉方伯札令互相調署温州府經歷缺飭准補是缺之劉叅軍廷俊赴任○江蘇試用知府鍾太守葆壽經前撫憲廖榖似中丞札委襄辦浙省電報局務嗣因筮仕江蘇辭差到省兹奉商務大臣盛宮保札委辦理杭州電局事務太守因於六月二十四日來省禀到卽於二十六日到局任事 
[上海官塲紀事]  
　　前日浙江藩司誠果泉方伯札委候補縣丞馬二尹來滬將所存平糶米石如數解省聽候散給各屬災民海運滬局總辦傳少卿太安隨將米斛交定於今日起程回省○昨日午前英美租界公廨讞員張柄樞司馬因公赴道轅謁見蘇松太兵備道袁海觀觀察觀察以禮接見至良久始辭回○昨日江蘇候補道張繡夫觀察招商局總辦沈子枚觀察捕盜局總辦陶幼齋明府上海縣學教諭邱贊思廣文先後命駕至上海縣署拜會縣主汪瑶庭大令大令延入花廳茗談良久而别○浦東洋涇鎭巡防局員房二尹樹瓊因病逝世遺差由蘇松太兵備道袁海觀觀察遴委蕭二尹泗勛接辦昨已趨詣道轅禀謝大約不日即可到差矣○代理嘉定縣劉子丆明府江西臬司陳鶴雲廉訪鎭防新湘營統領陳宇山軍門均於前日到滬昨日先後赴道轅辭行 
[批解劣生]  
　　上海縣學生員汪錫春前爲肇隆猪行股東王永發繕詞控執事人倪熙瀛吞没贏餘銀十餘萬一案經縣主汪瑶庭大令訪悉飭拘訊押近甫釋出又唆使王投臬轅上控臬憲效述堂廉訪批仰松江府親提訊斷倪懼據情投縣禀陳大令立卽飭差拘汪訊不承認發押縣丞署中昨日府尊余石蓀太守札飭立卽解府以便與王倪併訊大令遂批飭差役解赴茸城 
[形同火匪]  
　　上月二十八日之晚本邑南巿萃豐弄口汪裕泰茶葉店被火時潘勤德李四姚朝茂等十餘人肩負衣物東奔西竄經包探黄量海拘入捕房翌日轉解馬路工程局總辦翁子文太守倩襄讞委員黄衡堂二尹研訊潘等同供小的等爲人移家並非乘災行劫二尹傳令各物主認明分别開釋另有浦東船户謝掌華者供稱小的由恒大元米行雇令搬物質之恒大元行中人堅稱並無此事因命押候查明復核旣而水巡捕頭陳向榮投案禀稱此人前在浦左横行不法開槍傷人奉前任道憲大人訪拿由小的拘解縣署訊明禁押改過所中近始釋出二尹諭候商請太守核辦 
[續定慶典]  
　　華歷七月初六日卽西歷八月九號寓滬英國官商補行英皇加冕慶典已於日前在英總領事署議定是日清晨先在三馬路大禮拜堂祈禱正午鳴祝砲若干門傍晚六下鐘時兵士齊集泥城外賽馬塲依法　演九下鐘時復列炬出游並在浦灘張燈結綵以樂良宵 
[拘人被拘]  
　　昨日午前上海縣主汪瑶庭大令飭差役莫友根帶同夥役唐某持票赴裏虹口提不法地保朱楚卿及賭棍瞿龍龍先至漢璧禮路義和園烟館開燈過癮令唐喚朱瞿到來索取規費事爲捕頭訪悉以莫所持牌票並不禀請公廨讞員張柄樞司馬請領袖總領事簽字亦未投捕房協同包探實屬顯違租界章程遂令五十四號西包探往拘至則瞿已乘間逃逸僅將莫唐及朱帶回押候轉解公堂禀請訊辦 
[無賴傷人]  
　　前晚無賴漆匠孫林生糾集銅匠亨亨及小和尚金法大理等數十人蜂擁入美租界西華德路木工李倉生家將李曳至萬丈樓烟館肆意兇毆直至遍體鱗傷始經某號西捕到來一併拘入捕房捕頭令送李至同仁醫院求治孫等押候解送公堂禀請讞員張柄樞司馬訊辦 
[南巿述新]  
　　前者奚金有投法租界公堂訴稱朱阿方私取洋銀一百七十元逃逸無蹤請冋舉薦之朱全貞究追讞員杜枝園大令查知朱現在南巿董家渡聚豐烟紙店爲夥因派某包探投二十三七鋪巡防局禀請恊提局員盛雨村二尹允之飭地甲將朱提到交探帶回歸案訊辦○前者蘇松太兵備道兼江海關監督袁海觀觀察禀請兩江督憲劉峴莊宮太保將江海大關遷至浦灘宮太保准如所請迄今工程已竣由海關委員馮君光漢禀諸觀察定於本月初六日遷入辦公 
[來方照登]  
　　昨有人以霍亂簡便治法一百紙函囑本館附入報章就滬上分送壽人濟世欽佩莫名但本報之在滬行銷者多至五六千紙區區之數實屬不敷因改登今日報中俾滬上及各外埠諸君皆能閱悉來方云本草從新集註云霍亂有寒熱二症倉卒患此脈候未審慎勿輕投偏熱偏寒之劑曾見有服薑湯而立斃者凡一切霍亂湯飮均宜温涼最忌熱湯熱水及米飯粥飮姜椒熱物食之不救凡吐瀉交作名濕霍亂猶易治惟心腹絞痛不吐不瀉者爲乾霍亂症最危險稍爲遲緩多致不救無論症勢緩急用鋒利磁片刺少商穴委中穴二處使出血卽愈誠百發百中眞霍亂各症及絞腸腹痛外治第一簡便仙方也屢見奇效用鋒利磁片略刺破皮只要見血並不傷痛立刻起死回生其靈騐比服藥更效且速奉勸老幼男婦小孩切勿疑畏廣爲傳人功德無量窮鄉僻瓖倉卒夜深一時無處覓藥者受惠實非淺鮮少商穴在兩大指甲之兩旁與出指甲之處相齊只離指甲兩旁邊各一韮菜葉寛是也先從手臂賻上揉至指間使血氣下行方刺委中穴在腿灣膝後横紋中先用手蘸温水拍打打出紫紅紋卽從紫紅紋上刺之又方霍亂欲死不省人事急刺十指頭正面離甲分半處出紫血卽甦 
 
 

Page 4

 
 
 [G　　必得其壽 
　　謹啓者昨蒙天津培元堂何善士助銀五十兩本埠招商局沈善士匯來秀水沈實甫同安陳日翔陳壽頤各助十二元梁勉行綺雲樓主人鄭岐山范麟生各十元尤亦斌潘璧峰吕小坤吳亦蘇洪秀廷倪金榜施性萍胡佐廷得半日齋主人各六元李觀潮五元薛芳潤王海珊張合卿林杰生陳禘仕董延齡祥太守天成金鋪各四元儷　女史三元　言崇李淸耀葉金錢林能拐永德齋吳捷元龔顯禧雲因主人魚定主人培石堂黃協泰成湖北軍裝局金雙林義泰典各　元烟台劉泰和募十八元常州濟恆典三元　角　銅　二元　添源廣裕瑞隆毓協信昌周壽卿沐肖瞻隱名氏屏山主人各一元王文治求子病愈洋五元葉留樸軒主人洋四元具見大君子埀念瘡痍同拯斯急起沈疴於困苦救　癘於埀斃凡此徧及之仁實造無涯之福語云故大德必得其位祿名壽正堪爲諸大善長晉頌也惟時乍寒乍熱尤復變症叢興藥物所需允宜週備如存有敝局捐册者仍望繼沛仁膏俾　急劑尤深禱盼合誌感言　登報牘　滬北泰安里安仁樂善局謹誌 
　　浙江協濟票大彩誌喜號单已到 
刻接杭州總公司來電知悉第六會票頭彩第六千六百九十六號二彩第八千五百六十五號三彩第四百七十八號四彩第三十四百零六號　查頭二彩批與杭州本誠三彩批與本埠十六浦外馬路大發源票店門莊售出其四彩批與老北門萬鎰利票店轉拆正合時票店今批七月分第七會票准於八月初二日仍在杭州拱宸橋總公司當衆開彩風雨不更恐各埠批户未及週知特此佈告 
　　新選分類政治史事論滙海 
　　自科舉變制後凡各省歲科試以迄鄕會諸試無不以中國政治史事命題一時坊刻雖多而求其精萃者殊覺罕見是選專錄元明以及　國朝名人文集兼採各書院課藝并各處彙寄未刋稿本共得三千首其題均出自九通以及　御批通鑑二書所以遵　詔旨也仿經世文編例分爲八門曰治體學術吏政户政禮政兵政刑政工政又分子目四十二門俾閱者按圖驥索一目了然刻已校對精詳付諸石印每部廿本兩函價洋三元總售處上海南京湖北著易堂書局以及江浙各大書局均有分售　璣衡書社謹識 
　　中國電報總公司謹啟 
　　啓者本公司今年第二十届結帳每股派官利十元餘利三元照章於七月初十起請　各股商持票摺向駐滬總收支所驗付並取閲帳略爲荷　 
　　林大成布號增設聲明 
　　林大成布號自乾隆年間創股以來已歴百有餘年貨眞價實各省馳名盖此號始創乃翊唐之高祖廷昌公也嗣後分爲金玉兩房金房卽四馬路口之林大成布店今玉房翊唐追念遺言故在東棋盤街　設玉房之林大成布號　號精選松屬各鄉鎭名機布疋加工配　　實經商童叟無欺號雖兩家布　價目劃一不二凡蒙　仕商賜顧者請認明牌號圖記庶不致悞恐未週知特此聲明　林大成玉房主人翊唐謹白 
　　平糶减價 
　　逕啓者本公所領借漕米爲平糶而兼平市價出售以期米價逐漸平减今議平價海斛熟米今日起每石减售洋六元七角特此布聞五昌里商業公所啓 
　　杭州通益公紗廠新公司告白 
　　本公司奉　憲批　接辦　由皖浙新商　股洋二十萬元内留五萬元之數先儘老股分認以本年八月爲期如老商過期不認仍由新商集足以符　議恐未　知特此告白 
　　日商東來洋行專製軋花皮棍 
　　本行向在日本大阪地方開張專造精緻大小軋花皮棍凡蒙購用無不稱許茲見中國商務蒸蒸日上爰在上海笆子路北營造廠屋一所雇請日本頭等司匠在申製造務極精美定價更格外從亷所以副光顧者之雅意也且購用本廠之貨設係初次殘壞可携至本廠修理不取修　庶幾生意愈惟愈廣本主人有厚望焉其貨槪歸法大馬路興聖街口泰生祥東洋莊一家經售倘蒙　賜顧或要預定者均　移王至該　看貨面議可也此佈 
　　　上海富强善會六月廿九送戒烟人名數分會設武昌軍裝局○沙市正興復○杭州保佑坊華興公司○海里華源盛○湖州泰源成洲儀茂記號 
趙月來○陳瑞利○朱連三○王福生○姚夢花○李馮生○應禮亭○李鳳祥○楊貴全○王發卿○李云亭○沈友三○王阿生○李桂生○顧柏生○沈子庚○金大全○趙月江○周榮昌○王子利○　阿二○沈海三○王敬廷○王梅生○顧少卿○周永昌○陳阿妹○吳耀堂○顧全奎○沙太來○華開益○李阿三○潘永茂○王阿金○朱桂生○金順卿○陳有全○馮少二○陳逸三○楊阿生○張阿全○李榮生○王村林○王才生○趙阿虎○楊福景○沈春生○王阿順○李周氏○王阿大 
　　上海新閳閘平江公所催柩回籍 
　　本公所丙舍之設原爲暫安旅櫬本非久停之計故限一年期滿况靈柩究以入土爲安連年以來過期之柩樻存不少早已懸牌登報催領回籍乃尙有過　之柩仍未領回今本公所在蘇州長邑九都一圖倪家橋浜購地十畝作爲義阡將過期之柩一律安葬業經禀請　府尊立案給示雇工趕築　將工竣擇於九月初一日爲始將過期靈柩陸續遷回蘇州閶門外永善堂暫停於今冬擇日彙葬　貴柩屬如有不願附葬義阡者務於九月初一日之前速來領柩切勿自悞免致日後　葬跋涉特此佈聞平江公所梓安堂同人謹白 
　　錢輯各國政治攷正續編 
　　新出五洲各國政治考正續兩集均附各國地圖奉道憲給示禁止翻印○並發兑十七朝史事新論 
歸安錢念劬觀察學貫中西爲張香帥器重奉使英法等國歴辦交涉是書爲觀察譯輯分正續兩編每編各分六門詳載五洲各國之政治大端而吏治理財武備學校刑律工藝考據最切並附五洲分界地圖正編六本於去冬出書風行海内爭先快覩嗣又爲事意未盡復輯續編六本皆東西洋各國近年之政治纖細無遺而以庚子後皇朝新政典章爲每門之冠書中美備不及全載今　朝廷以各國政治取士特　白紙石印問世正續兩編十二本只售紙料工本洋一元六角認明大板大字無論正編續編單售一部實洋八角槪不折扣○○又通州張書城明經選十七朝史事新論議論縱横融會古今每部實洋五角　　上海三茅閣橋北首醉六堂書坊二馬路千頃堂書坊外埠函購原班回件 
　　馬寳 
　　新昌人參號發兌每分兩元無扣批發克已開設英界六馬路老仁濟善堂斜對門仁壽里内第五石庫門祇此一家並無分店 
嘗謂用藥如用兵兵雖壯不之訓練則不精藥雖眞未諳製煉仍無效是以厯古名醫研究藥石首重製煉良有以也馬寳爲本號所獨創固已盡人皆知製千古未有之奇藥治天下不起之重症神效所至寰宇皆春遂得名焉其始也本主人不知煞費幾許心血始克製煉成功所謂製者製其性煉者煉其精精液既聚功力自大故無論極重痴顛只湏錢許而痊輕者五分足矣他如鷄羊猪癎中風咯血肝胃氣痛噎膈反胃及小兒驚風喉證痰飲等症服之無不立愈誠至寳焉不謂生意一盛假冐蜂起頻年以來市上之所謂馬寳者何可勝數大抵依樣畫葫者能之拾人牙慧者尤能之而欲詰其真僞何别何法製煉恐亦瞠目以對宜乎稍有識見者購藥不貪亷必認定創世馳名老店始放心誠卓見焉由是而論可見百虚究竟難逃實益益信 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　新閘太陽廟巡防局員某君函送王佐卿控平鴻榮顧平氏串妻捲逃一案至縣旣而張順林偕王妻平氏投案候示前晚縣主汪瑶庭大令升堂研詰王供小的原籍蘇州吳縣前因中饋之人由平鴻榮偕其姊顧平氏爲媒將伊寡妹平氏嫁小的爲妻索去財禮洋銀五十元成親未久平氏忽携帶洋銀十餘元及衣服首飾不别而行令始在滬相逢是以杻至局中轉送案下平供胞妹夫故無依故由小的與胞姊主婚轉嫁與王所收財禮洋銀五十元悉數爲妹婿屍棺埋葬之費不料胞妹今又潛逃致小的被王扭入巡局移送至案平姊顧平氏所供相同平妹王平氏供小婦人年二十四歲前在四馬路爲野雞流娼身染毒瘡不堪其苦幸蒙張爲之贖身延醫調治得以告痊約共費去洋銀一百餘元小婦人感其情義願嫁張爲妻兄姊得信曾至張家今春兄忽以安葬母親爲名誘小婦人至蘇轉賣與王小婦人不願相從是以逃回張處今知涉訟故特投案剖陳張供小的販賣洋油度日平氏前爲流妓染患毒瘡由小的贖身醫治洎愈後卽願嫁小的爲妻伊兄伊姊並無異言今春忽誘往蘇州轉賣與王妻不願故復逃回大令飭將氏交王具結領回張卽開　平氏堅求隨張　去大令怒喝令掌頰始勉强遵從悻悻而退○前日孫忠行扭陳國安及查氏至縣控被拐逃至晚大令升堂研訊孫供小的係寳應縣人現住新閘陳前携查氏轉租小的樓上餘房同住後聞施五言及查氏尚有丈夫實被陳誘拐今陳又欲挈氏他往小的恐將來氏夫饒舌爲此扭案訴陳查氏供小婦人前因故鄉荒歉隨陳出处謀食路中遇孫邀同來此一切盤費均係孫出今孫向小婦人調戲小婦人遂　陳告知與之理論陳供小的係海州人十七歲時聘定查氏爲妻至二十二歲成親餘供與氏相同大令喝責孫二百板與陳一併收押查氏交官媒看管限陳於五日内交施到案復訊核奪○前由英美租界公廨讞員張柄樞司馬移送收買竊贓之張傳林到縣經大令訊供收押旣而張忽在押所患病看役據實禀明大令因於前晚飭提至案察得病勢非輕諭令從寛開釋 
[英美租界晚堂瑣案]  
　　吳華卿控其妾俞氏捲逃等情讞員張柄樞司馬准詞飭提至廨前晚升堂研訊吳稱小的係安徽徽州府屬某縣人在治下開德成華記洋貨號九年前納俞氏爲妾至今夏四月小的因事赴杭州洎事畢返滬俞氏已逃逸并將室中所有搬取一空近在後馬路尋獲查檢衣飾約被捲去三四百金叩求追究俞氏供小婦人年二十九歲泰州人當嫁吳時曾云並無正室豈知原籍早有正妻嗣又姘識某蕩婦另住六馬路竟置小婦人於不顧六月初五日小婦人曾投案喊控奉訊給吳領回兹吳與姘婦欲逼令小婦人賣娼小婦人不允是以誣控捲逃叩求公斷司馬將吳申斥一番著具結領愈氏回籍并取具俞氏願回切結備查○宋文倬控翻印三通九通考輯要等書案内之張羅澄經司馬遵奉關道憲批詞飭差恊探提案前晚研訊之下張羅澄自稱四川舉人所有三通九通考輯要等書並非翻印實與宋所著者有别容將原稿及石印之書呈電司馬飭交差押令將原稿呈案核對以便禀請關道憲示遵○某號巡捕解送迷路女孩王阿寳到案司馬向之詰訊孩供年八歲父名阿狗向爲木匠住美界沈家嘴角前日隨父出外迷失歸路餘供支吾司馬飭暫交官媒留養候出示召其家屬認領 
[英租界捕房紀事]  
　　山東路麥家圈臥雲閣小烟館主徐德元卽馬夫小元於正月二十八日之晚漢口路河南路轉角處信源祥皮貨店被火時乘間搶取綢縀衣服質錢花銷絶無知者事隔半載至日前忽被包探李星福偵悉拘入捕房詰問不諱遂吊齊各贓告知捕頭押候解送公堂禀請讞員張柄樞司馬訊究○偷兒陸掌生潛入靶子路某洋人家竊得石鐘銀茶壺等物持至城内某當鋪質錢適爲包探李星福所見拘入捕房捕頭令押候送公堂請禀訊究○朱阿四行竊公大馬車行胡瑞全所用之鞭被包探張寳成拘獲解入捕房捕頭令押候解送公堂禀請訊辦○周大郎行竊墳山路張阿二家衣服數件由包探陳云忠拘獲解入捕房捕頭令押候解送公堂禀請訊究黄阿應行竊九江路公一馬車行油衣一件由包探李光震拘獲解入捕房捕頭令押候解送公堂禀請懲治○流娼李四寳在途拉客由某號巡捕拘入捕房捕頭著解送公堂禀請押候究辦 
[法租界捕房紀事]  
　　六月某日正大洋行司帳人某甲遣出店人某乙持洋銀十六元赴電報局發電乙頓昧天良乾没洋銀乘機逸去事爲甲查悉另遣他人發電一面投報捕房昨日包探偵知甲匿迹浦江中某船上因之前往拘拿甲恃其膂力絶倫竟敢行兇拒捕旋被扭獲送入捕房捕頭命押候堂期解請讞員杜枝園大令訊辦○薙髮匠某甲與鄰人某乙口角隨糾同某丙至乙家擊毁門窓乙投訴捕房捕頭令包探帶乙前往指提甲丙帶回押候堂期解請訊辦○偷兒趙阿二在某處竊得杏仁數斤携至法界求售被包探拘獲解入捕房捕頭命押候解送公堂禀請究辦 
[江西官報]  
　　花翎指分道傅春官禀到候補府張季煜委講武館督課官兼營務處提調周國琛辦角山卡州判胡宗衡辦内河水師營務並帮帶親兵營候補縣朱拜庚謝咨進京赴引查宗敟由吉安府屬辦膏捐回委辦古縣度釐卡指分試用縣金嘉禾繳照縣丞孔傳振余彬周樹　俱投文王炳元接查順内保甲袁錫璋勘修左書房候補府王祖蔭通判周謙俱由京赴引回州判姚彭年謝記大功一次候補縣陳體仁豐城公幹回張慶霖卸辦白口塘卡回嚴葆鍈課吏館記大功二次指分知縣陳尚彬從九張保清榮祖翼俱禀到歐陽秀鍾劉秉恩俱禀到黄恩詔就近驗看黄澤寛往大庾充當司員黄席珍辦烏石門卡王祖琛謝保舉行知陳俞辦立院外大車劉昌言接辦牙釐局文案吳國珍起服來江田錫江王壬林俱記大功一次 
[邦江官報]  
　　六月十五日沈分轉元龍辭回孔涵卡葉鹺尹　安辭赴舊港彈壓差十六日汪鹺尹祖齡銷六閘提溜差汪鹺尹丙炎委解京餉十七日正任伍祐塲顧鹺尹到揚十八日汪鹺尉坼銷北鹽許鹺尹星淦委北鹽十九日分發大使魏鹺尹國慶湖南人禀到二十日賨應縣朱大令士俊公幹到揚並謁見府憲禀　要公二十一日王鹺尹紹脩銷舊港彈壓差胡鹺尹仲和由十二圩來分發運判方分轉在良分發大使朱鹺尹溥均禀到二十二日莫鹺尹如滋由皖岸來揚沈鹺尉由淮北來揚均公幹 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
