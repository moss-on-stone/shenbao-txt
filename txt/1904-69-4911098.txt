# 1904 - 69 - 4911098

 

Page 1

 
 
[朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君前因秋試赶印後三百卷於是全書告成共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[石印明通鑑出售] [  點石齋啓]  
　　論世之書莫善於通鑑顧自司馬溢公正集而後至我朝畢秋帆尚書作續集又祗及宋元明代尚付闕如讀史者每以爲憾當塗夏明府燮有見於此爰將有明三百餘年之事跡本之正史參之稗野以至諸家紀述凡可以訂典故之得失證史傳之是非者還紹旁搜折衷至當踵成明通鑑一書非惟讀正續二鑑者所當蟬聨而下卽彼究心明史者亦不可不以此爲考鏡之脅　兹由本齋用潔白連史紙石印告成每部裝訂十二本定價洋兩元卽日出售此佈 
[弭兵禍說]  
　　立國於列邦競爭之際其得以鐘虡晏然民人安業者曷恃乎亦恃乎富與强而已矣富國之道開礦産以擷菁華勤農務以廣生殖講工業以精製造鼓商情以利轉輸必使地無遺利國無遊民然後能財政豐盈上下無匱乏之慮强國之道則在多募戰士廣籌餉項兵艦則必求堅固槍械則務極新奇水陸軍備必令如火如荼方足保衛商民不致受他國之輕侮執斯以論似國富始能言强國强始能保富富與强實有相因之迹也而愚則謂亦有相妨之患可以言之夫國家利源所在無論爲礦産爲農務爲工業爲商情不外因天地自然之利爲生人日用之需僅以所獲者濟所用盈虚固能相抵損益亦無懸殊乃今地毬各國旣欲保全其利權不能不增設夫武備合計每歲財賦所入耗於養兵者其數爲最多芻秣糗糧無一非小民辛苦所積若夫添購一堅固之兵艦費貲百萬金增造一新奇之槍械費貲數十萬金彼此鬥勝爭奇從不肯稍有退讓况乎商途旣廣凡通都大埠不能不多派艦隊以示國威歲耗金貲尤難數計然此猶就承平時言之也萬一兩國或啓釁端忽然以戎衣相見添兵籌餉尤不敢存吝惜之心每戰一次船艦之損壞藥彈之虚糜其數幾非筆墨所能記卽如俄日之戰日本欲以兵艦堵塞旅順口門願未必償而核計所費已及百萬此外兩國之損失可以依此類推夫以數十年經營積累而成一旦輕擲於無何有之鄉所獲有限而所費無窮財政安得而不窘故今泰東西諸國雖無不以殷富著名而每歲因武備之增修猶不能不有舉債之事嗟乎以農工商賈終歲辛苦所得而旣耗於平日之防維又耗於戰時之損失雖於圖强之道不得不然而於保富之方未免稍歉然則爲之奈何曰計惟有實行弭兵之說而已矣按弭兵之議從前曾創行於歐之瑞典國惟亦托諸空言未能見之實事三五年前俄皇又有此議函牘所布各國翕然遵從無如口血未乾戰端先啓勞師糜餉大傷造物之和是豈天心之不欲厭禍耶然而剥復循環亦天地自然之理所冀他日者各國知增兵設戍實與國家之財政有關因而悉冺猜嫌互敦和好卽以所減軍費興開礦墾荒惠工通商諸大政旣行者力加整頓未行者徐圖擴充斯民皆樂利蒙庥而財政自無虞空匱或此願不能償則惟冀環毬各國中有不世出之英主奮其威武力掃羣雄合五大洲成大一統之治雖當時擲金帛於泥沙等生靈於塗炭然兵事旣定可以干戈戰戢不必再存增籌軍費之心害在一時利在數世雖不能及弭兵之策亦較勝互矜兵力空擲金貲要而言之兵凶器也戰危事也國而忘戰固將日就孱弱民生必不能全然因此而鬥勝爭强各存雄視一世之概亦豈閭閻之福而國家之幸乎無如戰事甫興禍機潛伏大陸之風波未已全毬之刼運方新世界承平未知何日重覩然則書生拘墟之說豈足弭世界爭戰之禍哉筆以述之亦徒抱無窮之奢願而已矣 
[電傳宮門抄]  
　　昨晚八點鐘越四十五分時京師友人專電告知本館云正月二十六日皇上召見軍機大臣及陸寳忠是日並無明降上諭 
[俄帥抵旅]  
　　英京倫敦來電云俄廷新簡海軍副將馬卡陸夫爲亞東艦隊總統西歴三月之朔註卽華歴正月十五日已行抵旅順師次總握戎機矣 
[俄艦過葡]  
　　英京倫敦來電云俄國水師部派出鐵甲巡艦二號一名席内拉路航海東來助戰艦皆重四千七百二十二墩刻已行抵葡萄牙國矮火矮羣島之朋他迭爾額逹港矣 
[俄築砲臺]  
　　高麗漢京來電云目下俄人方在奉天安東縣附近鳩工庀料建築砲臺萬鍤齊施昕宵不輟蓋將扼守要塞　日人不能來往其間也 
[俄設水雷]  
　　日本大阪某日報登中國天津訪事人來電云俄人深虞遼河冰泮之後日艦進擊牛莊因於營口東南二道溝建築瞭望臺并在遼河中暗置水雷七具 
[俄人防敵]  
　　日本大坂某日報登中國天津訪事人來電云俄人深防日兵深入高麗特於奉天安東縣九連城鳳凰城一帶沿鴨緑江岸遍布地雷又在海城開挖濠溝引水至南方并於北方建造栅欄以防敵軍猝至刻方併力工作昕夕不休 
[俄艦查船]  
　　英京倫敦來電云前者傳聞俄人調回軍艦一事兹得聖彼得羅堡電信悉此項軍艦並非調回本國實歸海軍提督其立尼烏司統帶下掟紅海之中窺察各國軍艦動靜並搜查往來各船恐私載用兵時應禁之物如有搜獲立卽連船扣留 
[計毁鐵橋]  
　　日本大阪某日報云日前中國某署得奉天將軍增留守公牘内開各處馬賊相率在奉天諸郡 
 
 

Page 2

 
 
邑横行乘俄人猝不及防毁壞鐵路六處計共四十八西里守衛鐵路兵隊被賊殺斃一十六名某日有甲乙丙三日人謀毁松花江左近鐵橋一意成功不逞他顧致被俄人所閱一晝夜卽經紅鬍子救出得慶更生當從事於破壞鐵橋時同謀者共有四人其中一人係紅鬍子迨至鐵橋附近三日人誤入俄人之彀紅鬍子乘間遠颺目下俄人就步兵大隊中調出砲兵三百名將鐵路嚴行守護紅鬍子遂不敢再助日人矣嘻忠勇奮發堂皇正大如日人奈何圖毁鐵橋而竟合紅鬍子從事留守其殆造爲讕語乎否則恐不免見笑於俄人矣 
[悞觸地雷]  
　　日本大阪某日報登中國天津訪事人來電云中日之戰日軍曾由花園口登岸兹者俄人鑒於前轍自由花園口迤邐逹小孤山下南北綿長十六七里中密布地雷以禦敵兵侵入某日馬賊渠魁劉魁五手下嶁囉行至小孤山左近地雷猝發擊斃若干名併殃及占據是處之俄兵二百餘名誠慘矣哉 
[譯俄報紀旅順情形]  
　　俄京官報云西歴某日潮落之時旅順口外忽有六水雷同時轟發擊破日本逐水雷艇一艘自西歴二月二十七號註卽華歴正月十二日以後未見日艦隊行蹤 
[譯日報紀旅順情形]  
　　日本大阪某日報登佐世堡來電云我日第三次進攻旅順時敵人連發空砲誘令我艦隊偪近砲臺我艦隊見海面設有浮樁其下必安置水雷深恐悞蹈危機因卽舍之而去按俄人設水雷處距港口約五西里之遥 
[譯英報紀旅順情形]  
　　英京倫敦來電云迭利鐵立唔拉夫日報登有營口訪事人電信大略謂西歴二月二十八號註卽華歴正月十卅日之夜二下鐘時日人進攻旅順口砲火喧天之際俄帥飭三戰艦出而應敵一名矮司誇利獨一名拔陽一名諾奇之苦旋見矮司誇利獨勢將沈下諾奇之苦亦受重傷另有名立托烏衣生者受傷而遁日人隨轟沈一俄水雷艇然後退回 
[三韓黨禍]  
　　日本大坂某日報登高麗漢京來電云韓臣李裕寅尹孝定權鍾奭李寅榮皆夙以親暱俄法爲宗旨自日韓互訂盟約卽指署理外部大臣李址鎔出自專斷或在大道中口講指畫或竟封章彈劾多方攻擊勢燄披猖李址鎔聞之急上表辭官避居城外旋密白駐韓日使謂尹孝定謀于東歴三月二日註卽華歴正月十六日夜半鐘鳴十二下潛以彈丸轟毁邸第明係心存不軌爭攬政權日使乃派出巡捕十數史赴李址鎔及其屬具完喜兩家邸第外嚴行戒備以免匪人賠肆陰謀俄有一六韓人三次强請見具經巡捕拘拿管押餘黨遂乘間逃亡至十下鐘時果有人以炸彈自户下投入幸炸力微弱房屋人口胥無所傷翌日忽報淸安君李載純因病而殂人遂疑其仇吉永洙使人下毒所致或日炸彈一事實亦吉永洙及其羽黨一二人所爲 
[銀行被火]  
　　日本大阪某日報云東歴三月四日註卽華歴正月十六日清晨八下鐘越二十分時横濱正金銀行計算課忽然火發霎時延及營業課幸在日間水龍易於爲力然焚至二下鐘許始得火滅烟消細察致禍之由因屋内所裝自來火燈鐵管無端炸裂引及煖爐之火以致一發難收云 
[粤籌借欵]  
　　廣州訪事人云粤東藩司胡方伯以邇來庫儲支絀出欵浩繁統計去歲出入相抵尚少銀一百三四十萬兩而部臣新撥各欵督催甚急大有刻不容緩情形爰詳請督撫憲向德商信義洋行籌錯銀一百萬兩不知能如願以償否 
[京江警務]  
　　鎭江訪事人云常鎮通海道兼鎭江關監督郭月樓觀察前奉督撫憲檄飭將鎮郡保甲事宜改爲警察遵卽布置一切訂定章程旣而上憲札委觀察爲總辦而以鎭江府知府祥遂安太守充當提調另委前武進縣知縣竇甸高大令爲駐局正辦署丹徒縣知縣洪鷺汀大令及洋務局委員邵虎伯直刺爲隨辦責令悉心經畵除暴安良除將舊設城外薛家巷之保甲局改爲警察總局外復添設東西南北四分局招募巡勇若干名分作兩班派弁督同操練大約杏花時節卽可分叚梭巡矣 
[保護工師]  
　　蕪湖訪事人云河南信陽州至浦口鐵路由英商怡和洋行承築日前派令工程師由浦口起程逐一勘騐路經安徽滁州烏衣鎭所帶洋僕與基督教徒因事齟齬幾釀事端幸金陵基督教堂馬璘君會同滁州直隸州知州熊鞠生直刺極力排解始免嘖有煩言旣而勘至滁陽又與土人口角直刺禀由兩江總督兼南洋通商大臣魏午莊制軍及江寗藩憲黄花農方伯會委兩江候補知府汪太守前往會晤工程師沿途妥爲照料太守奉委後卽函致六合江浦滁州定遠鳳陽懷遠各府州縣出示蚖諭云案照去年十二月初八日接督藩憲委員汪函奉憲札委導護英工程師測勘浦口至信陽州鐵路定於初八日起程希卽出示曉諭並會營諭董遴差照料等因除諭董遴差照料外合行出示曉諭爲此仰合境紳商民人等知悉此係奉憲保護英工程師勘路要差爾等務須父誡其子兄誡其弟不得喧譁擁擠滋生事端倘有不法之徒從中滋擾准該差役人等拿案究辦其各凛遵毋違特示 
[調勇防梟]  
　　蘇州訪事人云前松江府金山縣主蔣瀾江大令以治下梟首孔宋等姓招集醜類占據各鄉鎭大開賭場且復持械行兇擄人勒贖若不實力剿辦何以戢匪燄而安民生爰禀請江蘇巡撫恩藝棠中丞量撥勁旅馳往設防中丞諭令飛划營管帶黄子香副戎轉飭中哨領哨陳少鵬遊戎督率槍船二十四號赴金山至則先一日梟黨已聞風遠颺遊戎因督率勇丁至各鎮搜緝一周旅派各哨弁帶領槍船數艘分駐各要隘以資防堵 
[匪黨解寗]  
　　寗波訪事人云去年浙江台州寍海縣匪首王錫彤聚衆閙教其黨有名老三綽號塑佛匠者敗露之後伺隙同時脫逃隨經台防營獲解台州府收押甯紹台道惠觀察聞之急派人前往移提旋由台州府徐乳羔太守飭差押登威遠兵輪船解至甬郡本月二十三日旣抵埠浙江提督呂道生軍門派令差弁某君帶領勇丁數名提至提轅轉解甯紹台道署觀察飭發交勤縣收禁有知其事者謂老三李姓向習髹工籍隸臨海與王錫彤素不相識曩年被天主教中人藉故毆傷盆無可洩去年聞王事起投入黨中藉圖報復此次逮案推鞫之下目認戕害朱教士不諱大約一經訊實不免明正典刑矣 
[鄂省官塲紀事]  
　　漢口訪事人云湖北候補縣蔣槐軒大令近奉上憲委解鄂江軍械入京於本月十二日就道○夏口廳同知馮少竹司馬前曾禀請上憲游歴東瀛兹因俄日起釁戰事方興此舉已作爲罷論矣　 
[鎭郡官塲紀事]  
　　鎭江訪事人云魏軍門榮斌統率江南武威新軍六營駐防鎮郡深恐其中劣勇不免在外滋生事端因發出六言簡明告示曰大軍新募來鎭一切均已嚴禁毋許擅入民家買賣尤須公正倘有不肖勇丁恃强擾害百姓准爾團保來營禀明懲辦不徇○兩江總 
 
 

Page 3

 
 
督兼南洋通商大臣魏午莊制軍以俄日搆兵長江防務吃緊特於日前檄委署丹徒縣知縣洪鷺汀大令隨辦江防營務處以便策應而專責成○署理鎭江在守營參將兼新兵前營管帶吳養吾參戎奉旨升授江寗城守協將次履新所遺鎭江城守營參將一缺經兩江總督兼南洋通商大臣魏午莊制軍檄委鎭江水陸總巡周錦堂參戎兼署新兵前營管帶卽以營中帮帶陸副戎厚培擢升 
[岷江春漲]  
　　重慶訪事人云四川重慶府屬一十五州縣試事告竣之後府首張振之太守卽示期新正二十二日舉行府試○去冬有某縣鹽課銀一萬餘兩押解赴省行至犍爲縣境突被共客搜刼一空並刃傷奉飭護解之安定營勇二名挑夫數名事聞於四川總督錫清帥立飭趙　材觀察轉飭弁兵嚴密緝捕○江北廳劇賊童貴迭犯巨案緝捕未獲邇由廳尊唐蔭亭司馬購得眼綫獲諸涪州襲灘河左近研訊之下供認血案數起司馬惡其稔惡已久命用木籠站斃懲惡之道不得不嚴也○打銅街義太隆錢店倒閉虧欠各號銀五萬餘兩旣而同福隆藥材行隨之而倒虧欠三萬餘兩以致各項商業皆有朝不保暮之憂補救維持不知箇中人有何良策也 
[南昌雜錄]  
　　江西訪事人云去歲除夕贛省進賢門外三角塘某姓家晚炊遺火烈燄上熾適值風狂如虎頃刻延及鄰居數家茆舍竹籬化爲焦士殊可憐也○時值新正賭風甚熾警察各局恐滋事故竭力查拿日前巡兵某甲偶作牧猪奴戯委員查知其事立卽貫耳箭遊街○近日省垣喧傳上年督辦文闈供給之某觀察經御史奏參請飭江西巡撫夏中丞查辦中丞密委妥員調查各行號簿據澈底根求確否固未敢知然觀察已撤去一切差使矣江西大學堂擇地永和門内雇工建造上年已築就圍牆今歲新正人日復將基址培平○去冬贛省銅圓廠軋銅機器損壞改由上海購取現成銅片刻之已到若干不日卽須開鑄矣 
[倫貝子行邸紀事]  
　　昨日午後一點鐘時出使美國之倫貝子自泥城外洋務局行邸乘黄韁雙馬車啓行導以工部局所派乘馬装矛之印捕四名迤邐赴虹口張家灣澄衷蒙學堂總董樊司馬督率諸生衣冠迎迓貝子略坐片刻堂中卽設午膳欵之簉坐者爲商約大臣呂鏡宇尚書鐵路督辦盛杏蓀宮保蘇松太兵備道袁海觀觀察賽會副監督黄子元京卿上海縣知縣汪瑶庭大令至二點二刻席散貝子復赴楊樹浦觀華盛紗廠由總辦盛觀察昌頤陳司馬景瀚迎入廠内查閱一周然後入坐略用茶點至五點三刻返行邸八下鐘復赴張氏味蒓園筵宴由商約大臣呂鏡宇尚書上海道袁海觀觀察恭迎入内陪坐者爲黄子元京卿彭榖蓀主政誠裕如部郎程泳清觀察金子良通刺以及商務局董事嚴筱舫顧緝庭兩觀察英美等國公共租界會審讞員關絅之司馬王松丞刺史曁印委各官席散已時近黄昏矣是日趨邸請謁者爲正金銀行總辦長鋒郎副總辦實相寺貞彦商約大臣呂鏡宇尚書上海道袁海觀觀察鐵路總辦盛杏蓀宮保聞今日貝子並不出轅晚間八點鐘赴虹口禮查西國客館西宴蓋應日本總領事小田切君之請也聞二十八日尚須赴萬航渡聖約翰書院觀閱課程 
[札查招工]  
　　邇來南阿非利加尐搭浪司華列國需人開礦欲在中國通商口岸招雇華工駐英大臣張星使聞知立卽移呈外務部請將此事與英國另立約章妥爲布置外務部咨請南洋大臣魏午帥札飭各處海關道查明刻下是否有英人在華招工日昨蘇松太兵備道袁海觀觀察已接到此項札文矣 
[悔罪投誠]  
　　日前浦東奉賢南橋鎮梟匪小阿妹卽沈阿妹投奉賢縣署悔罪投誠縣主郭大令委巡檢吳少尹會同各董事帶詣道轅禀見蘇松太兵備道袁海觀觀察觀察諭令繳呈軍械遣散羽黨並邀同凌得勝投案歸順沈唯唯遵諭仍由各董帶去兹聞觀察已據情飛禀督撫兩憲核示遵行矣 
[接鈐有期]  
　　昨日新任英美等國公共租界公廨讞員黄耀宿司馬趨詣蘇松太兵備道轅謁見道憲袁海觀觀察禀知本月二十八日已時接鈐任事 
[道轅紀事]  
　　江南商務總局提調孫明府慶璜北洋官電局提調陸太守宗遜安徽澄清水師沿江緝捕營游擊楊游戎兆寅均於昨日來滬趨詣道轅謁見蘇松太兵備道袁海觀觀察○昨日江蘇候補道葉觀察兆綱因公來滬命駕詣道轅投刺　會 
[示期春祭]  
　　昨日上海縣主汪瑶庭大令將春祭日期牌示署前計二月初一日祭吳應兩公祠初三日祭文昌廟初四日祭呂祖祠初八日祭文廟及黄㜑祠初九日祭社稷壇神祗壇周太僕祠羣忠祠土地祠海壇風神廟初十日祭袁陳吉劉四公祠及愍忠祠十四日祭天后宮十六日祭關帝廟十八日祭文昌宮十九日祭龍神廟二十六日祭先農壇 
[備護日食]  
　　二月初一日爲日食之期上海縣知縣汪瑶庭大令接奉來文卽於昨日照章飭差傳集僧綱司道紀司及陰陽學諭以届時唪經救護蓋亦官樣文章也 
[解犯過站]  
　　署南匯縣知縣張玉泉明府拘獲賭棍萬金田張忠兩名審實解省昨日派差押解來申過站上海縣主汪瑶庭大令騐明刑具寄禁獄中飭吏繕備公文轉解松江過府然後轉解省垣 
[約束勇丁]  
　　駐紥本邑南市之撫標滬軍續備右旗管帶龍葆珊遊戎以目今防務戒嚴深恐所部勇丁或在外酗酒犯賭因於前日出示曉諭責令恪守營規違干重治亦整軍經武之要務也 
[法界劫案]  
　　前晚一點鐘後法國新拓租界寳昌路居民金阿坤家突來盜匪二十餘人各持兇械排逹而入劫去衣服洋銀約值八十餘金金大聲呼救致被若輩擊破頭顱現已據情投報捕房請爲查緝矣 
[嚴防匪竄]  
　　邇來新開河圉時有地方無賴伺人過此攫取所持衣服洋銀雖經探捕嚴密查拿無如彼處有一小木橋過橋卽爲華界若輩視爲逋逃淵藪益復肆意妄行前日捕頭禀商讞員魏蒓隖大令請卽前往勘明或將橋拆去或建設栅欄以資防範大令允之 
[賽馬先聲]  
　　寓滬相商每届賽馬之期先將香港賽畢而回之馬擇期重賽一次以分優劣此向章也本届賽馬會領袖定於昨日午後一點鐘時舉行驊騮騄駬分道揚鑣逐電追風錦標互奪殿以踰溝之戯直至紅日西下始各興盡而回 
[命犯送縣]  
　　昨日午前包探錢盈榮解江北小工張七元顧保成至英美等國公共租界公堂禀稱前日午後伊等二人見同鄉柯光紅向某客棧主徐昌坤索錢插身入内將柯扭至附近某里恣意攢毆傷重而殞由屍兄柯光初報知小的連甲乙一証人解送捕房捕頭以案關人命令地保投報上海縣署今命小的解請訊供讞員關絅之司馬略詰數語商之美總領事署繙譯官白保羅君著押候解送定罪并令甲乙投縣候示 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示期課吏]  
　　福州訪事人云課吏館原爲考察吏才而設無如辦理不甚嚴密以致胸無點墨者亦得倩人捉刀百弊叢生有名無實閩浙督憲李勉帥有見於此現擬加意整頓示期本月二十五日考同通州縣鹽務各官二十八日覆試二十九日考佐雜各官二月初二日覆試無論現任候補及有無差使須一律報名應考奉公遠者隨後補考不得托故規避倘不遵依永停差委誠講求吏治之要圖也持專憑文字以察人才恐亦未足以盡其器識耳 
[體恤兵艱]  
　　廣州訪事人云兩廣總督岑雲帥現將東粤水陸各防營軍士大加裁汰卽以所節之欵酌加弁勇薪糧去臘下旬某日牌示轅門云照得兵欲求精首在留强汰弱餉縱難裕要使衣食無虞至於短欠尅减尤爲行間所忌粤東水陸防營及輪扒各船月需薪餉十七萬餘兩局庫支出此爲大宗年來餉項奇絀往往不敷周轉因之各營薪餉每多延欠而局中不肖書役於各營哨官領餉之時又復需索使費短少平色營哨各官無法彌補只得攤之勇丁其不肖者卽藉此以逞其侵蝕之計在下勇丁困厄無告積習如此安望營務日有起色現本部堂已將粤省陸路防營大加裁併騰出之銀撥加各勇之餉自光緖三十年二月起每月連原定餉銀均以湘平四兩三錢支給水師輪扒各船亦飭次第改定章程各營應發薪餉卽由該司局預爲籌措本月之餉務於月底清發不准欠至下月本部堂明知局庫支絀爲難但勇餉關係緊要無論如何爲難總須月淸月欵至司局書役需索短少最干法紀嗣後務須永遠禁革以淸積弊倘仍敢陽奉陰違准由領餉之營哨等官來轅禀揭一經查出定卽重懲並將該管官員一併懲處本部堂爲體恤兵艱藉資整頓起見如此後營哨等官仍敢將所領之餉項移東補西從中侵漁則軍法具在勿謂可以嘗試也至若各營薪餉舊欠尚多該司局亦卽赶緊設法補給俾清積欠而免轇轕除分别咨行外合亟牌示爲此示仰所屬統領營官一體遵照毋違切切特示 
[湘省購機]  
　　有客自湖南長沙至漢口語本館訪事人云湘中大吏創設槍砲廠業已籌集巨欵委員赴滬上購辦機器不日卽須取道過漢皋矣 
[嚴查劣弁]  
　　蘇州訪事人云陳墓鎮所駐留防太湖水師某營領哨向與梟匪爲伍鎭上及周莊等處各賭棍均以期繳納規費一切布置皆由某姓主持違則卽以白刃相加人皆畏其兇鋒莫敢過問去冬忽欲增索陋規經陳姓等各梟自浼鎭紳商禀知本營統領劉軍門軍門立委某弁密查不知如何敷衍了事自此其燄益熾致有善昌當鋪被劫之案現爲軍門訪悉另委某弁詳細查明禀覆候究 
[輪船計數]  
　　廣州訪事人云往來香港省城各輪船統計光緖二十九年由粤省出口者華人共一十七萬二千九百五十六名口洋人共一千五百名口由香港入口者華人共一十七萬一千三百二十五名口洋人共一千八百零三名口一 
[局員會哨]  
　　前晚爲南市十六鋪巡防北局會哨之期局員陳仲賢二尹在局預備茗點以待俄而二十三七鋪曁十六鋪中南兩局委員次第戾止二尹殷勤延入茗談良久隨繞行所轄各叚巡察一周而返一 
[上海巡局紀事]  
　　昨日寄居南市草鞋灣左近之江西人榮炳生以其妻董氏終日出外賭博不守閫範扭赴二十三七鋪巡防局請懲局員李伯屏二尹研訊之下申斥一番令榮領回管束○昨日南市小普陀橋左近德泰染坊夥陶某在蘇州河畔雇一小車載運行李忽於人叢中相失徧覓無蹤因卽投報捕房並赴十六鋪二十三七鋪巡防局禀請查緝局員某君允之一 
[英美租界公堂瑣案]  
　　流氓陳子堂與許松溪之妻陸氏私識嗣許因事回蘇州原籍陳遂唆令氏將其女阿蘇鬻與張姓家爲婢收去身價洋銀一百二十五元近日許來滬查悉報知包探趙銀河將陳拘獲連阿蘇及氏解案許聲訴情由陳俯首求恩阿蘇供被陳騙至張姓家價賣求賜矜全讞員關絅之司馬商之美總領事署繙譯官白保羅君判令將陳責二百板發押捕房半年陸氏責手心二百下連阿蘇給許領回嚴加管束○日前積竊王四富張福林潛至某輪船上行竊王緖堂所携枕箱一口内儲金針對時表及鎭江某錢莊匯票銀一千七百餘兩報經包探倪順泉拘獲吊出枕箱檢知金針匯票業已無著昨日解送案下禀稱緖堂已赴鎭江向某錢莊止付請先回富及張究懲司馬判各責二百板發押捕房一個月枕箱暫存捕房候緖堂來領○湖北某邑人管金林深夜彳亍街頭被某號巡街捕拘入捕房昨日捕頭派包探劉阿炳解案請究管供小的訪尋胞叔未得是以歧路徘徊尚求明察司馬飭押候交人保出○偷兒倪桂春掩入孫福全家行竊衣物由吳仲林拘獲倪情急嚙傷吳指昨經包探劉光震解案禀般吳傷業經醫生驗視須閱三禮拜方痊司馬判將倪責二百板收禁西獄一年贜給吳具領○前者嘉定人鄭蓮山倩唐某將田單向葛福基抵借洋銀逾期不贖葛查知鄭匿跡新閘左近因遣其僕葛升投控嘉定縣署縣主某大令飭差齎文投上海縣署移文公廨派差協探往提昨日提案司馬略詰數語著押候送至縣轉解嘉定歸案訊辦 
[法租界捕房紀事]  
　　前晚偷兒某甲至鄭家木橋迤南布莊街某姓家撬門圖竊被事主獲送捕房捕頭令押候解送公堂禀請讞員魏蒓塢大令訊辦○積竊某甲前經讞員魏蒓塢大令懲辦釋出未久又於前日至租界中某姓家圖竊經包探拿獲送入捕房捕頭令押候解送公堂禀請訊鞫 
[美租界捕房紀事]  
　　前晚八點鐘時江北某邑人袁阿狗偕其妻洪氏投捕房訴稱僑居虹口老周家宅某姓屋内日昨因事行經文昌閣前被流氓鍾杜持刀刺傷面部妻亦傷及面目請爲查緝捕頭允之令包探往查一面將袁夫婦扶送同仁醫院醫治○昨日午後趙恒慶投捕房訴稱在崑山路五號洋房某西人家當車夫因事行經吳淞路被寄居二十九號洋房内之西人某甲肆毆向之詰問復用石片擊破頭額捕頭允派包探往查 
[蘇省官報]  
　　正月十二日直隸州王史禀辭赴滬公幹元和縣金禀知奉委赴新陽會審案件知縣力鍾禀知奉蘇州府札委長元吳高等小學堂英文正教習差浙江舉人梁有立辭行十三日委署桃源縣閣懋曾禀辭赴任知縣恩厚禀辭回車坊釐局朱枚由滬來禀謝奉委上海縣茶北卡差淮補陽湖縣馬蹟司巡檢楊先藻山南渡釐　解餉來禀謝一年期滿比較盈收奉飭照章留辦十四日知府陸桂星由滬公幹回知縣萬銘璋由海蓮滬局來縣丞帶邦逹禀辭赴甯見制憲十五日候補道江蘇沈安徽人山寗來督銷鹽局浙江候補道常紱通知由杭回元和縣金由新陽會審案件回吳縣李下鄉巡察團防並三堰五閘開　回准補句容縣龍曜樞由甯來禀謝飭赴新任准稱靖　縣　璋禀辭回武進沙洲差次知縣金銓禀辭赴滬李嘉福禀知服闋回省巡檢錢宜政禀謝奉委黄埠墩釐卡差兩廣　務農務顧問官候選光祿寺署正羅振玉浙江人由　來十六日安徽候補知府童寳善由皖來同知銜新選江蘇常州府宜興縣知縣張仲儒直隸人由京領憑來省禀到知縣萬銘璋禀謝奉撫憲札委文案差道庫大使曹文　禀知奉首府札委長元吳高等小學堂算學敎習差巡檢英鑑禀知到閶門水關稽查差從九唐彝德禀知奉府委赴荆溪公幹卽辭典史陳瀚禀知奉兩粤賑捐局憲委賑捐差舉人朱祖翼 
 
 

Page 10

 
 
沈鈞儒程起鵬優貢陸炳章均辭行會試十七日同知袁世顯由閔行厘局專丁來省禀謝半年期滿奉飭留辦新任旬寳縣龍曜樞禀辭赴任通判徐開藩禀辭赴甯見　憲知縣馮慶灝禀謝奉委常昭海口厘局差力鍾禀知丁父憂十八日候補道耆康葉兆綱均由甯來江忠沆辭行回甯知縣畬錫疇由上海絲茶北卡專丁來省禀謝委署崑山縣事並禀知本月十六日交缷貨捐局差布照磨龔文緗禀辭赴滬見道憲府經歴繆嘉彬禀謝奉委學轅文巡捕差縣丞員慰慈禀辭赴甯傅楨禀辭赴海運京沽局差委署奉賢縣縣丞何熹寳山縣縣丞唐正祥均禀辭赴任十九日藩轅牌示照得本司理問傅承霖捐升遺缺查有候補知縣　慶慈堪以酌委署理儲憲陸辭行赴寳山勘　工元和縣金禀辭赴上海公幹同知左念慈由滬專丁來省禀知正月十六日到貨捐局差知縣鄺兆雷禀謝牌示請補江浦縣缺黄煊福建人由揚州來禀謝奉委上海英美公共租界會審差卽辭　經廳劉禀知今日開辦習仵公所府經歴程楚雄禀謝飭知虎邱厘卡上年春夏秋二季連盈蒙記大功一次謝瑞麟禀謝飭知文闈出力蒙給予勞績班儘先拔委一次二十日督辦武備學堂松峻督辦中西學堂張鼎祐督辨中學堂劉體乾均通知今日開學知府湯在衡陳綸知縣楊寳善周慶瑩縣丞鄭國賢均禀辭赴海運京沽局差知縣王毓江禀知武備學堂今日開學萬銘璋禀知到撫署文案差縣丞許恩榮禀謝飭知楓橋釐卡三季連盈蒙記大功一次二十一日候補道葉兆綱辭行回甯同知萬立銳通判吳汝繯均禀辭赴海運京沽局差理問陳祖惠由雪雇橋釐卡專丁來省禀謝一年期滿比較有盈奉飭留辦癸卯科解元陳康祖由靖江籍來辭行會試二十二日知府粲佩祥禀謝奉委代辦蘇州府院試提調差直隸州沈翊淸禀辭赴墉沽知縣王瑞祥由海運滬局來禀謝奉委發審局差方時褧禀知長元吳高等小學堂今日開堂府照磨汪開第禀辭赴海運京沽局差二十三日同知姚體羲禀辭赴海運京沽局差元和縣金禀知由上海公幹回試用訓導龔慶咸禀知缷署蘇州府訓導事縣丞王錫章由甯來委署青浦縣澱山司巡檢員孝璆奉賢縣南橋司巡檢吳嵩年均禀辭赴任 
[皖省官報]  
　　正月十三日署潛山縣藍和光桐城縣陳正源均辭旌德縣調補霍邱縣李邦麙到委辦羅昌河釐卡縣丞戚文栩到湖北補用縣朱寅忠到湖南人候補直隸州張恩培到由皖北措資回知縣陳采蘭謝酌委一次府經謝文藻知丁内艱十四日蕪湖米釐局卡緖昌辭行江蘇補用知府衡珊委辦皖南商務局提調通判梁文啓烏溪釐卡知縣錢元鎬均辭商約隨員知縣王開甲署和州何亮標池太同知志寛調署蒙城縣陸士奎霍山縣秦逹章頴上縣耆齡巢縣黄紹堃桐城帮審知縣柴樸均到知縣蔣楙滬辭回蕪湖十五十六日徵州府黄曾源到池太同知志寛署和州何亮標均辭桐城縣敎諭黄與綬奉批並領新印一顆來安縣萬琅到同知銜分發安徽候補知縣李光綸到湖南人十七日皖南商務童祥熊辭行委辦羅昌河釐卡縣丞戚文栩調署蒙城縣陸士奎署甯國縣許維傑太平縣萬世章　德縣李邦慶巢縣黄紹堃均辭知縣錢麟書皖北巡檢湯之盤蕪湖均辭措資典史朱茂身到由六安差遣回十八日委辦定埠釐卡縣丞王彦成到署績溪縣李第淸到霍山縣秦逹章辭鳳陽縣丞孫治辭十九日候補知縣孔慶晏辭赴東流閱卷縣丞陳雲瀚到解長江水師月餉赴金陵回二十日頴上縣耆齡桐城帮審知縣柴樸均辭候補知府　炳章到由皖北公幹回知縣李振遠謝奉行知甌别留省補用劉維垣辭赴銅陵閱卷直隸州同黄自炳辭赴貴池閱卷 
[上海六馬路仁濟善堂籌賑公所施子英經收山東等各處振捐十二月初一至卅日第一百十三次淸單]  
　　懷橘民善士洋二十元初二日紹城無名氏洋一百元淸江何丞德堂洋念元陳古彝十元初五日求兩子免災平安易養人洋念元求恙速愈人十元初九日楊金榮求父咳嗽連愈洋十元顧隱名求消災乳核連愈二元十三日求安人李幼梅各洋十元十五日龔兆彬求父病愈吳興氏保平安各洋十元廿七日利昇堂規銀四百兩德記二百兩廿八日愼錯榮潘寅卿各洋十元十二月份共收銀六百兩又洋二百五十三元七二八申元一百八十三兩四錢五分六釐以上共收元六百八十三兩四錢五分六釐自丙申四月初一至本年十一月廿九止共收元十五萬四千八百十三兩八錢七釐銅洋一百念元八角本月鎔見元念四兩一錢六分連十二月份共收元十五萬五千六百廿一兩四錢二分三釐除解各處賑欵外凈存元一百八十五兩二錢六分六釐 
 
 

Page 11

 
 
   
 
 

Page 12

 
 
　　形查撫鎭四標馬步戰守兵曁河標制兵積弊甚深幾同虚設謹遵迭次諭旨一律全裁以撫鎮標裁節兵餉截至本年三月停止河標兵餉截至本年十二月停止先就升任撫臣袁世凱裁汰兵勇陸續節存各餉於二十八年十月起招募巡軍委派臬司尚其亨總理警務並派道員會同辦理倣照直隸章程叅以東省民情風氣擬定局制餉章曁學堂章程課本由省設局開辦並派弁兵一百名分赴京師天津兩處警務學堂練習卒業回東分佈城廂及近省三十里要隘劃叚巡防仍令更番學習使心知其義確守規矩日有進境無滋流弊並將省城東路一帶自濟南直抵環界沿鐵道七百餘里又自濟南沿小淸河南北兩岸抵羊角溝海口五百里均分設馬步巡軍按地方繁簡酌派人數多寡統歸省城警務局管理並飭沿鐵路各州縣添募勇役互相稽查惟烟台爲通商大埠華洋雜處防範宜嚴飭由東海關道就近督理以期呼應靈便所需餉項仍歸省城警務局支發彚案造報現在規模粗具布置已定於地方緝捕諸事大有裨益較舊日綠營氣象廻不相同自應照此試辦以期逐漸擴充所有局制餉章經臣與各司道等再四商酌力求節省先後派委道員楊晟潘延祖楊嘉辰等會同臬司經理一俟經費稍充再行酌量推廣現需餉項已飭藩司在裁節二十七八兩年兵勇各餉内提用現訂章程係倣照保定辦法將來卽照此據實造報如有應行增减之處容臣隨時奏咨辦理除咨政務處户兵兩部查核外所有山東試辦巡警局制餉章緣由謹繕清單恭呈御覽理合恭摺具陳伏乞皇太后皇上聖鑒勅部立案施行謹奏奉硃批該部知道單併發欽此 
[安徽巡撫誠奏特叅庸劣不識各員請旨分别懲處摺二十六日]  
　　頭品頂戴安徽巡撫奴才誠勳跪奏爲特叅庸劣不職各員請旨分别懲處恭摺仰祈聖鑒事竊惟安民之源在乎察吏刻核固非探本之治而姑息亦非飭紀之方一懲而百儆此闡惡卽所以彰善也皖省吏治疲玩奴才到任後每相接僚屬嚴如考察多方勉勵期於振作以挽頽風數月以來循謹之人漸知奮勉而性耽玩愒庸劣無能者似未便稍存寛縱貽害民生兹查有黟縣知縣孫家瑚心地糊塗罔知振作前署太平縣知縣候補知縣陳良楨才具平庸聽斷草率該二員擬請旨卽行革職又前署徽州府經歴候補縣丞蔡樹人操守不謹宣城縣主簿潘文瀾行同市儈無爲州泥　巡檢婁作霖擅受民詞壽州正陽巡檢周雲慶性情賃鄙英山縣七引巡檢程盤任性妄爲休甯縣汰厦巡檢陳士欽才具𩕟頇該六員擬請一併革職又寗國縣知縣劉彦辦事竭蹶人地未宜擬請將該員開缺另補以上各員或訪聞確鑿或案據可憑似此分别懲處庶足儆效尤而惕怠玩此外如有不職之員仍隨時察看奏明辦理奴才爲整飭吏治起見是否有當理合恭摺具奏伏乞皇太后皇上聖鑒訓示再所遺各缺皖省現有應補人員應請留外遴補合併聲明謹奏奉硃批拐有旨欽此 
[山東巡撫周奏遴員請補要缺知縣摺二十六日]  
　　頭品頂戴兵部尚書銜山東巡撫臣周馥跪奏爲揀員請補要缺知縣以資治理恭摺仰祈聖鑒事竊查鉅野縣知縣陳養源請假修墓接准部咨係光緖二十九年九月十五日奉旨應以五日後行文按東省照限减半計算扣至十月初四日作爲開缺日期歸十月分截缺所遺鉅野縣知縣員缺係繁疲難兼三要缺例應在外揀員請補定例州縣應調缺出俱令於現任人員内揀選調補如無合例堪調之員始准以候補卽用人員題補該縣民情强悍盜賊繁多素稱難治緝捕撫馭均關緊要非精明幹練之員不足以資治理據藩臬兩司於現任知縣内逐加遴選非現居緊要卽人地不宜實無堪調之員惟查有曾任實缺候補知縣項景昇堪以請補鉅野縣知縣會詳前來臣查項景昇年四十二歲浙江仁和縣人由貢生報捐雙月選用縣丞指分江蘇試用光緖二十年復遵新海防例報捐州判遇缺先選用二十一年正月分選授德州州判三月十一日領憑五月二十七日到任二十七年復遵新海防例捐升知縣指分山東試用交缷赴部經部帶領引見是年十二月十一日奉旨著照例發往欽此二十一日由部領照二十八年正月二十七日到省因在五楊家河工合龍案内出力保准歸候補班補用業經期滿甄别在案該員講求吏治緝捕勤能以之請補鉅野縣知縣實堪勝任與例亦屬相符合無懇仰天恩俯准以曾任實缺候補知縣項景昇補授鉅野縣知縣實於地方有碑銜缺相當毋庸送部引見亦毋庸聲叙叅罰除咨部外謹恭摺具陳伏乞皇太后皇上聖鑒飭部核覆施行謹奏奉硃批吏部議奏欽此 
[山東巡撫周奏舉人報効鉅欵籲懇特恩給奬摺二十六日]  
　　頭品頂戴兵部尚書銜山東巡撫臣周馥跪奏爲舉人報效鉅欵籲懇特恩給奬以昭激勸恭摺仰祈聖鑒事竊查光緖二十八年七月户部奏准報効鉅欵人員明定核奬章程内開嗣後報効鉅欵在數萬兩以上者應請特旨給奬又本年十二月初九日奉上諭現在時事多艱國勢積弱大小臣工及富商大賈如有願捐鉅欵准其照章優奬等因欽此欽遵各在案兹查有舉人侯鼎元因山東黄水爲災工振浩繁情願報効銀二萬兩勉濟振需聲稱不敢仰邀奬叙據勸山東工振捐務委員將欵兌收解東散放禀請奏奬前來臣查本年利津縣寗海莊黄河漫溢運河一帶隄岸漫决尤多各處災情旣廣且重籌工籌振需欵維艱司道各庫早已羅掘一空不得不賴大宗鉅欵藉資接讠舉人侯鼎元係廣西臨桂縣人由監生應光緖辛丑科補行庚子恩科本省鄉試中式舉人家僅中資平日敦品勵學見義勇爲兹復慨念時艱報効賢銀至二萬兩之多洵屬急公好義有裨災區雖稱不敢邀奬未便没其報効之忱查由未揀選舉人報捐指省分發遇缺先補用知縣按新海防捐例應實銀八千三百餘兩又本年七月間浙江蕭山縣附生沈宗傳報効山東工振銀二萬兩經臣奏請以知員不論雙單月遇缺先卽選奉硃批著照所請該部知道欽此欽遵在案今侯鼎元報効銀數較新海防例銀加增一倍有餘且係正途出身應得以奏請特旨優奬合無仰懇天恩俯准將舉人侯鼎元賞給知縣分發浙江遇缺先補用以昭激勸出自逾格鴻慈除咨部查照外理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
 
