# 1903 - 189 - 4910860

 

Page 1

 
 
[推廣新聞] [  申報館主人啓]  
　　邇來聖主當陽中興郅治舉凡朝章國故内政外交日異月新在在胥關緊要本報有紀事記言之責所惜限於篇幅筆山墨海不能珊網宏收因於今日起將附張格外放寛每日添載要聞二葉庶朝廷新政臣下訏謨旦付棗梨夕遍陬澨誠足備學士文人之攷索而不徒供茶餘酒後之譚資也特此布陳諸維雅鑒 
[酌改邸抄式樣啓] [  申報館主人特白]  
　　臣工章奏逐日發抄邸報流行未免删繁就簡登諸報牘閱者憾焉本館諄託在京妥友凡摺件之關涉民生國計者概行抄錄付郵又以報章篇幅無多仍不免珠遺滄海因自閏五月朔日起改爲每日蟬聯而下不拘葉數以便全登並將書眉書腦放寛俾每届月終得以裝釘成本盡善盡美諸君子當亦共諒此微忱也特此布陳諸維雅鑒 
[論近來財源之匱乏]  
　　人立於天地之間得以免疾病之侵尋精神之委頓者曷恃乎恃乎周身血脉流通貫乎四股百骸而無所阻滯也國之於財政亦然農之種植工之製造商之懋遷皆藉銀錢爲轉輸於以通有無而神營運苟其機一有阻塞則四民皆受其病而國亦因之而衰中國向無財政總匯之區内而户部外而各省布政司錢糧關稅皆歸掌握然於小民無與也民間之所恃爲轉移者大則票號小則錢莊通都大埠積欵較多贸易較大偏僻小邑雖有一二錢肆而銀根之寛緊皆須視省會以爲衡故繁盛之埠銀根果寛則各處市廛皆不虞疲滯否則源頭一窒大局必爲牽動而贸易難免受虧此中盈虚消息之機固有一定不易者今者京都之恒和錢肆旣已倒閉矣夫京城之有四恒也開創已數百年在京王公貴人殷實富户皆存欵於中故貲本之巨爲各肆所不及從前因所出錢劵取錢者紛至疉來幾至受窘卒以調度得法賴以相安庚子拳匪亂後市肆幾墟而四恒能依然無恙力量之厚可謂獨出冠時不意此次恒和因户部被焚取欵無著竟至轉運不靈遽爾停市雖料理旣定仍得開張而左支右絀之情已於此可見矣天津爲北洋要衝從前商務本極繁盛自經亂後市間私鑄充斥制錢斷絶而行使銀條復有貼水名目高下不常以致商賈裹足貨物滯銷雖經當道多方設法湊集現銀百餘萬以資接濟乃不轉瞬而又現匱乏情形其故皆由市間並無現銀全恃空盤往來互相敷衍無本之水焉能久盈若夫上海爲中外富商大賈所托足規模闊大無與抗衡自匯豐道勝通商麥加利各銀行以及南北市各錢肆所儲現銀不知其幾千百萬未提白鏹充　於中故市廛　運最靈從不現窘急之象多錢善賈此之謂歟乃自今歲以來聞諸錢業中人謂市中銀根亦漸緊迫數日前拆息之巨竟增至一兩因之百業疲累轉運維艱推原其故一因賠欵届期不能不提取現銀以資應付一因自僞鈔票案起商民之藏有紙幣者相率收回現洋銀市間頓少此數十百萬金錢安得不遽形竭蹶猶幸氣魄較厚猶可支持否則亦將蹈天津之覆轍矣嗟乎以中國地方之大人民之衆物産之多地球各國無不稱羡而京城尤爲四方觀聽所係天津上海則爲中外通商大埠多財善賈之流觸目皆是宜乎財賄豐盈金貲充羡百萬黄標千萬紫標無不取之裕如永無衰耗之慮乃不謂天津旣首承其敝而京都上海亦似岌岌可危著名之區且若此則夫内地各府廳州縣之民窮財匱可想見矣夫財産爲生人養命之基國家富强之本今各處枯涸至於此極是猶一人之身雖手足官骸依然無恙而精華已耗髓液大枯鮮有不至疾病侵鄩精神委頓者醫國醫人事同一理彼有理財之責者其將何法以挽救之哉吁 
[諭旨恭錄]  
　　閏五月初六日奉旨鑾儀衛經歴著蕭霆震補授奉天京府經歴著韓寳補授廣東韶州府知府著俞炳煇補授雲南楚雄府知府著孫朝華補授廣西養利州知州著王金誥補授浙江雲和縣知縣著趙詠清補授四川巫山縣知縣著梁鴻　補授貴州都匀縣知縣著江若樑補授陜西中部縣知縣著王佐廷補授貴州安化縣知縣著劉雲衢補授江西宜春縣知縣著阮保泰補授取舉人陳庚鏞著以敎職用朱光祧著以敎職用邵以誠著以知縣用王兆豐著以知縣用吳世泰著以敎職用陳湯聘著以敎職用顧炳麟著以敎職用盧慶家著以敎職甲黄景伊著以知縣用俸滿敎職周興烈著以知縣用禮部筆帖式著錫恩補授中書科筆帖式著瑞敏補授太僕寺筆帖式著柏綿補授翰林院筆帖式著清海補授吏科給事中著陳應禧補授福建道監察缷史著杜本崇補授欽天監左監副員缺照例將陳壽彭轉補所遺右監副著徐洪塘補授截取内閣中書穆炳壇朱蔚然郭騰蛟俱照例用京察官禮部郎中劉思　著准其一等加一級交軍機處記名以道府用兵部筆帖式永寳著准其一等加一級記名照例用理藩院筆帖式蕚恒世林俱准其一等加一級記名照例用年滿察哈爾游牧王事恩祿著授爲游牧員外郎年滿山西巡撫衙門筆帖式承啓著發往原省照例用盛京遼陽倉官著擬正之常凱補授擬陪之邵萬印著記名盛京金州倉官著擬正之景趣補授擬陪之額圖琿著記名擬補盛京刑部司獄金印著准其補授擬補四川布政司廣濟庫大使藴通著照例用欽此同日奉旨大理寺奏留寺丞王慶恒著准其留寺欽此 
[宮門抄]  
　　閏五月初六日禮部宗人府欽天監鑲白旗值日宗人府引見三員刑部八員鑲黄滿十五員正紅蒙十八員廂藍滿八員内務府十四員奉宸苑三員錢錫寳謝交軍機處存記恩陜西叅將蔣光樓謝恩廣州恊領景玉謝恩張家口協領富倫謝恩松山德恒聶汝魁預備召見榮慶請假十日亨公續假二十日召見軍機及松山德恒聶汝魁○初七日兵部太常寺太僕寺廂紅旗值日翰林院引見八十六員莊王由白龍潭回京請安雲南知府孫朝華謝恩廣東知府俞炳煇謝恩密雲恊領文華穆騰額謝恩荆州協領寳壽謝恩陳壽彭徐洪塘謝授左右監副恩聶汝魁謝交軍機處存記恩棫興慶桂景玉預備 
 
 

Page 2

 
 
召見壽耆請假十日召見軍機及景玉棫興慶桂 
[日約述聞]  
　　日本大阪某日報云頃得中國京師來電悉中日商約邇經南皮宮保與日使内田君互相計議然後請外務部决定從違傳聞大體已楚楚可觀所未决者惟裁免釐金及滿洲與京師開埠通商之事耳 
[俄增軍艦]  
　　日本大阪某日報云目下英國軍艦之駐泊亞東者重至一十四萬墩左右俄國約祗四萬墩自顧海上兵力遠遜於英因擬添派若干艘鼓輪東下刻先派令立捕伊耶殺痕一船破浪乘風而至尚有數艦亦已將次銜尾東行矣註立捕伊耶殺痕係一等巡洋艦重一萬三千九百墩 
[美稽幣制]  
　　法京巴黎斯來電云美國議院中人遍稽各國貨幣之制開會集議務令價值適得其平其大旨謂中國及印度高麗宜依照非獵邊新訂圜法章程庶不致贸易多所虧耗 
[第艨艟]  
　　英京倫敦來信云兹者英國夫賢耶夫伊路獨製造廠承海軍部諥諉製造一等戰船一艘名之曰卡痕麥痕烏賢路司蓋愛獨滑獨第三帝戰艦之一也其船長四百二十五英尺闊七十八英尺入水深二十六英尺排水力一萬六千三百五十墩船側鐵板由十六英尺至二十一英尺其露於水線上者厚九英尺足禦極大砲彈配置弁兵七百七十五員名每一下鐘時能行一十八海里定於西歴本年十月工竣試行此爲世上第一大兵船故志之 
[猶太移民]  
　　美京華盛頓來信云寄居俄國幾希愛甫省之猶太人自被俄人殘殺之後孑遺猶族咸思遷地爲良刻有五百萬人豫計移居美國所集捐欵大約每年足移一十萬人已度定美之西部耕作地將從事於耒耜鐵基矣 
[入覲慈顏]  
　　京師采訪友人云各國駐使夫人於本月初九日依禮覲見皇太后内務大臣傳諭外務部預備大轎前往使館恭迎旣而各使夫人至頤和園迎賓館小憩然後換坐肩輿入覲奏對良久始歸 
[礙難改省]  
　　京師友人來函云前有廷旨寄遞奉天著將軍增祺查看情形改立行省等因兹由軍機處某君述及增軍帥欽承綸紼卽瀝陳礙難改作行省情形於上月十五日拜摺二十六日到京至二十八日始入奏 
[重建部署]  
　　聞之京師友人云户部銀庫被火重建所需梁柱窓櫺磗瓦之類俱經日本使臣報効用鐵鼓鑄以禦火災那琴軒大司農以銀庫工程務格外堅固因商之匯豐銀行另覓石仁記木廠承辦估計工料約須二萬金 
[錄新例]  
　　一向章貢監生例騐呈照外加取同鄉京官印結親到識認方准收考兹借闈河南京官勢難前往無從取結此次略爲變通或由本籍地方官或由游幕地方各衙門出具文結自督撫至府州縣凡正印官均准出結一向章各項官員及謄錄敎習由各本衙門印文送考者概免取結其隨任子弟向須取具同鄉京官印結今遵新章於例取具文外毋庸加收印結京官子弟免考到外官子弟仍考到錄科一正途貢監有隨祖父胞伯叔胞兄弟任讀書者方准以隨任文送考其堂兄弟子姪例不准其送考此次奏准亦暫行准其出具文結送考京官用堂印外官州縣以上准其直逹本監其佐貳雜官俱由所任地方正印官加結具文申送一考到日試四書義一篇五經義一篇錄科日恭默聖諭廣訓一叚四書義一篇中國政治史事論一篇非義論宏通詞義雅馴者概不取錄酉刻交卷不許給燭一跨考之弊不可不防凡隸籍河南之貢監赴監投考者錄取後卽由監造册移咨河南巡撫備查如有已應順天鄉試未經中式復應河南鄉試者除不准入塲外仍照例嚴辦一六月十三日起按三六九日分塲考錄均於次日發案十三日六堂肄業生各學敎習及京官候補候選正途俊秀錄科十六日直隸河南山西正途俊秀考到十九日錄科二十三日江蘇安徽正途俊秀考到二十六日錄科二十九日浙江江西湖南湖北正途俊秀考到七月初三日錄科初六日四川雲南福建甘肅貴州陜西廣西正途俊秀考到初九日錄科十三日山東正途俊秀考到十六日錄科十九日廣東正途俊秀考到二十三日錄科由京及由本籍與游幕來豫各貢監遵照各省考期先赴監報考 
[奉旨治軍]  
　　聞之廣州友人云粵督岑制軍抵任伊始卽派員往迎馮萃亭宮保來省隨於上月二十七日電奏九重請飭宮保出辦軍務初九日奉到寄諭馮子材著會辦兩廣軍務等因欽此 
[陽山匪盛]  
　　廣州訪事人云粵東陽山縣匪首李亞嚴綽號洸序潢糾集黨羽開堂拜盟跳刀拍張到處劫掠縣主某大令以縣屬兵力甚單未能剿捕業已禀請大憲撥勇馳往設防矣 
[新會盜案]  
　　廣州訪事人云上月二十六日有商船數艘滿載綢綾用小輪船帶至粵東新會縣屬海洲葵樹廟附近突有盜匪二百餘名横江截刼駐紥猪頭山之福軍聞警馳往鏖載兩點鐘之久適有護送木牌之安勇至乃合力格鬥支持至夜安勇被盜擊斃一名傷一名商船幸獲保全 
[三錄江西警察局兼學堂章程]  
　　第三章查户第一節開辦之初由局紳按户清查造具户口册存留總分各局備查第二節查過各户编列號牌挨户釘於門首並塡給門牌各一張俾該户收執懸掛第三節查户應於公館紳士商董而外分别詳注册檔者開列於左小本營生爲一項當兵服役爲一項廟宇公所爲一項客寓爲一項烟館爲一項娼寮爲一項第四節查户應詳注册牌開列於左公館紳士注明家主官階僕從姓名數目店户居民注明家主姓名年貌籍貫行業家口人數及雇工姓名數目廟宇注明住持姓名年貌徒衆姓名來歴客寓烟館娼寮注明男女姓名年貌籍貫人數第五節查過户口應照後開牌式塡給本叚紳士某街長某幾號家主某年若干歲某府某縣某村某鎭人何項爲業妻某氏妾某氏子幾媳幾男女雇工幾人住房幾間已産租住第六節客寓烟館娼寮另造一册門牌號牌亦另添注客寓烟館娼寮等字樣以示區别仍著該户自備徝车簿兩本送局蓋印須逐日塡明寄宿人姓名年貌籍貫口音循環送局標硃聽候查察第七節廟宇公所試館如租人住該看管人須按日報明該管分局備查第八節同一號牌門内夥住之姓名年貌籍貫人口行業或久住或新來均須報明詳注册牌不得含混第九節破屋空廟由巡兵處隨時查實報局聽候分别拆缷封閉第十節各街巷董紳公舉街長一人使之約束本街居民第十一節街長必須隨時稽查本街人家有無寄宿及出入形迹可疑之人卽行告明分局第十二節如本街巷有藏匿匪徒及開賭聚衆引誘良家婦女爲害商賈情事街長受賄不報卽照得贜例議處第十三節街長查巡兵有犯警務條規須報局懲治第十四節街長須時常傳知所管人家灑掃門前清潔室内第十五節各户所釘號牌設有遷移損壞等事街長告明巡兵叚帶領本户到局換領第十六節號牌門牌皆 
 
 

Page 3

 
 
由局置備第十七節號牌門牌如甫經換領卽行毁壞遺失應由街長查明是否故意損失再行酌補第十八節各街巷街長有何項事故小則由巡兵處呈報大則逕報分局第十九節各處街長如認眞辦事始終無過實能補警察力所不逮期年後酌加奬勵以昭激勸○第四章清道第一節省城街道垃圾較他處尤甚此次開辦警察首宜清道通溝每日由局派人上街打掃兩次溝渠淤塞之處一律疏濬第二節街頭巷尾糞缸溺桶春夏穢氣熏人最易致疫且有隨處大小便者應卽禁止章程未竣容再續登 
[鄂省官塲紀事]  
　　武昌訪事友人云簡放武昌遺缺知府琦太守璋於本月某日由京蒞鄂垣上院禀到○委署漢川縣知縣莊大令則敬自奉憲札卽日整備行裝詣各憲轅禀辭赴任○浙江候補道余觀察聯瀛因事告假回籍日前行抵漢皋小作勾留卽遄回壽昌珂里○ 
廷大令啓由日本返鄂卽經上憲札委辦理警察局文案兼會審差 
[金華殿中人語]  
　　聞之京師友人云近有覺羅鍾君名俊實者在王公廠設小學堂聘請蘇君爲英文敎習刻下入堂肄業者已接踵而來從此風氣漸開學務定可蒸蒸日上矣○庚子之變京師官電局由洋人占據今已議約交還上憲因札委定海道唐觀察爲總辦○正陽門城樓經欽天監擇吉本月初七日午刻開工欽派承修大臣陳玉蒼大京兆親臨監視以期料實工堅○崇文門内東四牌樓恒和銀號前因虧累請封嗣經慶王奏請由户庫提撥銀二十萬兩以資補救號主由庫領出卽於本月初四五六等日清理各帳今已照常開市地安門外天昌亨錢店亦於是時請封至月初照舊開張門首均有姜軍彈壓 
[紫泉河濯足吟]  
　　昨得保定友人手簡云此間工程捐局現令洋差弁石某專查大小車及烟燈捐其有捐票不符日期不對者卽拘往局中訊罰○大憲現擬在東門外敎塲之南現擬建造常備軍武備學堂招工勘估約須工料銀二十萬兩之譜○府城四隅共設蒙養小學堂十二處近又有民間子弟一百餘名願入堂中肆業禀請清苑縣照收縣主某大令允之遂復添設小學堂四處以副嚮學之誠嗣後如續有報名者當再擴充斯舉 
[七十二沽觀海記]  
　　聞之天津友人云天津道龎觀察於本月初十日往南運河一帶查勘工程並委縣署讞員馬璧如大令赴楊柳青及獨流勝芳等處將子牙河查勘○釐捐總局憲劉太守紹鄴經上憲委署大名府知府所遺釐局一差歸候補道吳觀察家修接任○德國水師提督某君於本月某日由天津乘火車入京○俄國某欽使於日前由京乘火車赴東三省○安徽臬司濮子潼廉訪於日前由京挈眷乘火車抵津以長發棧爲行臺○西塲永豐屯議會所後有崔某者因病身亡其妻某氏於視殮之翌日吞烟以殉時地保已赴縣報案旋由親屬具詞攔騐並瀝陳盡節情形以備將來請奬 
[懸賞緝盜]  
　　上海縣汪瑤庭大令接崑山縣劉大令來文開境内陳墓鎭區五圖地方文童鄒文治家前月某晚被盜行劫巨贜報案後會營勘明飭緝贜盜無獲合行移請協緝並送賞格如能將此案全行破獲者賞洋銀二百元云云昨已諭令捕役緊緊跴緝矣 
[擬仍設學]  
　　前者童迥尤彭熙欲借積善寺開設學堂藉端毆僧毁物控經上海縣主汪瑤庭大令核得寺屋不多毋庸在此設學惟飭將所毁物件一律賠償兹尤復投案禀稱創設學堂一事前已禀明憲案奉准給示舉行乃住持僧學禪忽抗諭霸阻上月二十六日演說之期童適到來不知如何學禪竟向之滋閙但童與學堂無涉刻下生員惟有遵照前諭設學以訓諸生云云至毁物曾否照償詞中並未提及大令查核案卷諭候移會儒學及公正各紳董妥爲籌議 
[嚴鞫火匪]  
　　前日包探黄量海拘獲火匪楊金桂朱阿二趙老海楊林生楊金堂五人解入捕房捕頭令轉解馬路工程局總辦翁子文太守倩襄讞委員黄衡堂二尹研訊韓胡氏供稱小婦人在大東門外大馬頭開設阜康米行五月初五日比鄰萬興米行火起雇令楊金桂等搬運器物上船事後檢查缺少鐵箱一口内有洋銀一百五十元又皮箱一口内儲田單三紙手摺六扣衣服十一件銀耳環三副報時鐘一架皮夾一枚内有金鎖片一雙鈔票洋銀三十元向之詰問諉爲不知後逐細偵求始知朱阿二楊金堂等人昧良藏匿因赴上海縣署遞禀蒙縣憲批准追查今旣拘獲叩求恩賜嚴追楊金桂供稱小的係浦東人駕舟爲業本月初五日萬興行失火時阜康行主婦雇小的運物並無藏匿事情二尹命掌頰五十下始供認小的約同朱阿二等隱匿皮箱一口内有洋銀二十四元當十銅圓數十枚小洋銀一百餘枚皮夾一枚鈔票洋銀三十元俵分使用其餘各物並不知情朱阿二供稱小的分得洋銀八元趙老海供田單手摺由楊金桂交與小的收藏小的卽棄諸浦中現已浼人打撈尚未撈獲楊林生供小的分用洋銀二元楊金堂供小的分得洋銀三元二尹命將楊林生楊金堂交人保去餘均管押昨日午後帶案復訊各人仍執定前供二尹判將朱阿二趙老海各掌頰五十下押候備文移送上海縣署請汪瑤庭大令訊辦 
[懸燈志盛]  
　　昨爲西歴七月十四號係法蘭西國改爲民主之期寓滬法官商例於是晚懸燈慶賀去年因某處屬地火山崩裂傷斃人民無數是以暫未舉行本歲仍照向章在浦灘新開河迤北外洋涇橋畔高建牌樓一座綴以蒼松翠柏中間高揭國徽兩旁植立燈竿以鐵絲懸掛五色紙燈千百盞五光十色燦若明星此外由新北門外天主堂街至二洋涇橋及法總領事署各處捕房亦燈燭輝煌旌旗招展時適黄梅雨過麴塵不颺是以甫值黄昏卽士女駢闐馬龍車水衣香鬢影掩映於畫簾銀燭之間美滿風光並世無兩直至星横斗轉而紅樓紫陌猶時聞墮珥遺簪誠海壖之盛事也 
[舞弊讞成]  
　　上海公共租界工部局董前控三畫捕頭馮阿信串同車户蔡朝榮饒雲亭馬阿桂徐沈氏等私行賄賂等情迭經英美租界公廨讞員孫建臣直刺會同英總領事署迪繙譯官訊供旣而直刺與迪君擬就堂諭大旨謂馮雖無得賄實據究竟事屬有因無可辭咎判責五百板管押三年蔡等各責五百板管押一年徐沈氏卽徐阿桂姑念身懷六甲准其母某氏代責手心二百下管押官媒處一年隨於前日午後分别逮案發落惟馮方抱病由包探方長華禀請暫行免責直刺准之案遂結 
[申報館協賑所經收山東四川廣西合肥賑捐閏五月初一日至閏五月十五日止第十四次清單]  
　　閏五月初一日吳姓洋一元申福命洋三元無名氏銅洋二元○初二日埭溪繆山氏紋銀十二兩七錢三分合元十三兩六錢兌見洋十八元零六分松江協源來願善姓洋六元沈隱名洋十元○初三日盛京輪船銅洋一元銅小洋六十七角不如軒銅洋二元銅小洋十三角全盛局來安昌釐局帳房洋二元六角無名氏洋十元○初五日江南烟雨樓堂倌董阿元違規多收錢文愿罰洋四元○初六日平心子洋四元○初八日京口合記龍洋一元○初十日煥文書局朱錦章病愈助洋一百元星江居士詹洋二百元十一日墩煌吳興氏求女病速愈闔宅人口平安龍洋五十元謝筠翁代公興祥書招牌洋二元○十三日洪益三洋五元章存德堂龍洋一百元仙鎭銓昌牌來無名氏爲母五十生辰稱　資移助洋六元○十四日大豐銅洋二元○十五日沈樹庭洋一元葉許氏求病愈洋十五元以上總共收洋五百三十八元六角六分銅洋十五元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[帥轅籌筆]  
　　聞之廣州友人云粵督岑雲帥下車之始以辦盜爲第一要義曾於本月某日通飭東粵各州縣嚴密查拿其札文曰爲札飭事照得粵省盜賊充斥民不聊生皆由地方官辦案不力捕務廢弛所致今詢之地方官動曰匪首所以難捕者紳商爲之包庇也營勇與之通氣也殊不知紳商之庇匪皆由地方官迫成此舉未必皆紳商營勇之罪也何則匪徒之初起不過數人行刦而已被刼之報案者地方官置之不理又無防護之法故令匪徒嘯聚愈多毫無忌憚紳商畏其報仇明知官不可靠禍及身家則有被脅入會及出錢賂賊者豈可爲百姓之罪乎地方官遇有匪案卽請調營協剿及勇至賊去則又請留勇分紥以資防守在地方官以爲旣有分紥營勇則可以缷責矣殊不知分紥之勇多無官長约束人單則其勢不足以制匪防久則與匪日漸習熟與其捕匪以結仇不如通匪以互保則通匪之勇雖爲可誅豈非由調度乖方迫令出此乎現在全省各屬伏莽日多州縣之懈弛如故兵力之分散如故本部堂細察情形以爲廣東之大患不在廣西之下若不及今設法將弊端全盤揭出嚴定責成澈底整頓將來恐有措手不及之一日本部堂受國重任斷不肯因循苟且聽其糜爛姑息縱容此等害民之官吏現以改革營制認眞操練爲急務須飭各營將分紥之勇陸續調回本營以後各州縣境内凡有分紥營勇應行調回之處卽責成該地方官迅速設法或派縣勇或聯民圑自行保衛遇有刼案勒限一月將爲首之匪擒獲懲辦如不能破案卽予撤任惟有大股之匪至百餘人以上者乃准禀請調營或就近報營協剿合行札飭札到該州縣卽便遵照前項事理將該屬境内應行籌辦之處限一個月詳細禀陳以憑查核該州縣務須振作精神各盡職分毋得仍前怠玩以蹈愆尤切切此札 
[懸賞緝匪]  
　　揚州訪事人云戚家汊釐捐分局於上月某日之夜被賊行竊所失不貲迄今贜賊未經破獲邑宰某大令特於月初某日高懸賞格贜賊緝拿大旨謂案據樊興釐局委員咨以戚家汊分局於五月初五夜二鼓時忽來匪徒數人撞門入内勒索銀錢未給被刼掠錢洋衣物携贜而逸開單禀請　緝據是處坊保吳廣同報到縣據經會營往勘通詳飭緝在案迄已多日誠恐遠颺特懸賞緝拿爲此格仰諸色人等知悉有能將此案贜匪全獲者賞洋銀二百元獲匪過半者賞洋銀一百元獲此案正犯者每名賞洋銀三十元夥犯每名賞洋銀二十元本縣捐廉以待决不食言 
[毆勇續聞]  
　　揚州訪事人云揚城駐防之武衛軍什長某率勇巡街被著名青皮許永祥誘入所開花烟間内攅毆並用開水澆灌三人均受重傷復經許糾黨將其舁至城外縛於小輪船局前旗杆之上許隨乘間逸去等情兹聞已由武衛軍某弁訪獲季小狗子一名禀由綂領李軍門邀請江邑宰曁城内總巡姚大令至五臺山大營會審聞季已供認取水澆灌並當日在塲帮毆各人名和盤托出堂上隨令重責籐條四百暫行看管另獲之一犯係小本生意實與此案無干當經取保釋放現仍會拿許犯及帮兇各人到案懲辦云 
[粵中患潦]  
　　廣州訪事友人云本月初旬西江之水忽然盛漲加以連日大雨低田淹没甚多早禾雖無所傷晚稻則恐不免因之告歉矣 
[學堂放假]  
　　蘇州訪事友人云蘇省官辦中西大學堂肄業諸生刻由督辦張楠楨觀察禀准蘇撫憲恩中丞自本月十五日起放給暑假 
[潤郡官塲紀事]  
　　鎭江訪事人云兩淮鹽運司恩新甫都轉銘於月之十四日乘舟過潤鎭城文武各官咸往江干迎迓翌日之晚都轉附某輪船赴白門謁見兩江督鹽憲魏午莊制軍然後赴揚履任○南洋續備護軍副四旗分綂徐瀚臣軍門萬福邇奉上憲檄飭督率副中副右兩旗駐紥潤州某日命駕至洋馬路　會駐鎭英領事官譚得祿君及鎭江關稅務司法來格君天主敎司鐸施方禮君○新勝水陸各營管帶徐寳山都戎於月之十三日乘舟赴揚州公幹 
[五羊新語]  
　　廣州訪事人云善後局監督銀庫委員廣東補用通判胡通守永昌辦理營房未能妥善經大憲撤去差使另委試用知縣汪大令代庖○西粵久遭兵燹兼遇年荒小民餓殍盈途其幸生者亦朝不保暮督憲岑雲帥關懷桑梓寢饋難安日前特札諭善後局陳太守及運司周都轉合籌銀七十萬兩帶赴粵西以備餉需振欵隨委夏香孫大令前赴龍州一帶查察災區○閏五月初一日粵督岑雲帥率師西征初四日蒞梧州卽電逹省垣催令各勇迅速來梧以備整隊進剿聞雲帥僅帶親軍二百名其餘一千一百名改爲彪字營委補用知縣和大令廷彪管帶○欽州所屬土匪游勇猖獗異常李芷香直刺正當交缷之時從前招令歸降者有復出劫掠情事日前局紳來省禀控大憲飭屬認眞整頓旣而水師提督何榆庭軍門接雲帥來電有北海要守逃勇要拿二語因卽馳回虎門料理一切旋督率所部靖勇往欽州一帶相機辦理並委趙游戎定國管帶靖勇親軍 
[烟海風帆]  
　　烟臺訪事人云英國敎士林牧師因敎堂基址狹隘不足宣播鐸音就附近横溝河購地一叚鳩工將房舍擴充日前已禀請本管領事官轉請福山縣王大令督帶工書前往丈量繪圖存案矣○惡鴇王桂寳蓄有二雛每日責令習學彈唱稍不遂意輙肆凶毆二女受苦不堪相約於某日逃赴廣仁堂哀求援手堂董憫之因卽收養堂中俟及笄時爲之擇配○邇來奉天各屬鬍匪猖獗商船多遭截劫以是各商均裹足不進烟市生涯因之日見蕭索○天后宮東首大街順祥茂雜貨鋪頻年虧耗力不能支突於四月初旬忽然關閉虧欠上海延源等五錢莊銀二萬一千餘兩之多五月初旬各債主相率來烟向之索取鋪主避匿不見遂將其夥扭赴巡司控究刻聞巡檢某二尹已將鋪主傳案管押聽候訊追矣 
[彈壓游人]  
　　昨晚爲法租界中懸燈慶賀之期南市馬路工程局總辦翁子文太守恐境内遊人藉端滋事特派包探局差在十六鋪橋悉心彈壓保甲總巡朱森庭明府亦派令差勇隨時照料 
[賭棍受懲]  
　　昨日本邑城廂内外保甲總巡局差某甲在南市老白渡查獲賭徒陳阿二一名交巡街捕帶入捕房轉解馬路工程局總辦翁子文太守令襄讞委員黄二尹研訊陳供稱小的初次犯賭求恩寛宥二尹判責二百板枷號十天 
[凶占滅頂]  
　　前日英界河南路普惠藥房執事人某甲遣傭人某乙送信至浦江中所泊愼記土船失足顚入波心全無蹤影至昨日屍始浮起由土船上人報知捕房捕頭派某包探知照普惠藥房備棺收殮 
[上海縣署瑣案]  
　　妓女洪如玉控李鳳梧强霸物件等情前晚縣主汪瑤庭大令升堂研訊妓供小婦人母族姓王丈夫顧少蘭在蘇州 
 
 

Page 10

 
 
某南貨店爲夥去年由袁老三商允帶小婦人來滬至李鳳梧所開妓院内傭工後由李勸令接客改姓洪名曰如玉借給帶檔洋銀五十元今李欲吞没房中衣飾强將小婦人逐出求恩向李追還李供此妓在小的處賣娼甫歴八月今聽從某狎客之言欲往鼎豐里自開妓院圖賴帶擋洋銀五十元大令飭將妓交人保出折還洋銀四十元一面責令李將各物交還○前者沈連福控其兄連元擅賣公地等情前晚經大令復訊連元檢呈方單供稱其地二分前年析産時小的得一分二釐連福得八釐旣而連福將住屋地基四釐半歸併小的今小的將自已房屋賣去仍留連福住房大令曰爾家析産頗不公平且未註明方單未足爲據連福供小的弟兄並未析産大令判令連元分給連福洋銀二百元連元復稱連福前因假造憑票騙銀事發由小的賠出洋銀一百十元應請扣除大令准之○何海金控其妻趙氏脫逃另嫁等情大令升堂研訊何供稱妻子於去年逃出近始查悉已另嫁奚生生叩求究辦奚供趙氏自云孤寡無依央媒改嫁今忽由其夫尋獲小的當卽交還趙氏供丈夫貧乏不堪不得已而逃出再嫁大令命掌頰五十下交何領回管束 
[上海縣署紀事]  
　　昨爲浦東三林塘三林鎭書院肄業生暑假之期董其事者禀請上海縣主汪瑤庭大令親臨考課大令允之○劇梟陳桂榮前由上海縣署捕役拘獲解請縣主汪大令訊供收押在案前日忽稱患病看役據情禀報大令提騐屬實飭發普育堂醫治○本邑浦東二十三保四十三圖民人陳大榮控陳洪昌霸阻造橋等情大令研訊之下洪昌稱小的惟欲築堰並未阻伊造橋因委主簿孫立幹少尹前往勘明以憑核奪 
[英美租界晚堂瑣案]  
　　鴇婦蔡楊氏混名大脚銀珠專事販售良家幼女敎習彈唱往來江浙等處藉博纒頭日前忽偕曾才田投案控王張氏掯匿女兒等情當晚讞員孫建臣直刺升堂研訊蔡鴇投案訴稱十年前王張氏將其女小紅押在小婦人處學習貓兒戲今已一十八歲前日王張氏忽串同伊弟張阿福將小紅誘匿但小紅已許字與曾行將迎娶叩乞究追王張氏供女兒小紅雖押與大脚銀珠並未賣絶乃伊膽敢逼令賣娼復與曾串通朦認爲婿總之旣爲小婦人之女應由小婦人擇配大脚銀珠豈能擅專尚求明察直刺著押交小紅及張到案訊核○金清泉前　趙寳源吞没帳銀等情經前讞員張柄樞司馬訊明押繳洋銀三百元迄今仍未理清前晚直刺提案研訊趙供小的所放各帳不難逐户往收如果不符願照數賠繳况查核各帳除劃抵外小的所欠外祗應找金洋銀三十七元有奇小的有一胞兄現在虹口求准覓人保出將帳對明直刺著仍還押限十日内邀兄到案如有妥人准其保去 
[英美租界公堂瑣案]  
　　包探李四春解王進法陳四毛朱永昌阮雙福李阿桂到案禀稱伊等五人賃居楊樹浦左近通和洋行房屋各欠租金若干反將收租人劉士章肆毆故由小的拘請訊究王等同供小的等祗欠本年五月房租乃劉竟持四月租票來收故向理論並未行兇襄讞委員魏蒓塢大令商之美總領事署白繙譯官判將王朱阮三人各責一百板取具改過切結陳李各責一百板○包探米順解李紀法到案禀稱此人行竊隆茂洋行貨棧中所儲棉花數十斤故由小的拘請究辦大令判責二百板○包探顧阿六解陳金寳到案禀稱此人蹀　於蘇州河畔强邀人附坐小輪船有違租界定章故由小的拘請訊究大令判責一百板枷號一禮拜發犯事地方示衆○包探徐阿華解蔡子祥到案禀稱此人行竊高松生家衣物報由小的拘獲送請究追大令著押候將贜吊齊然後訊核○包探陳金標解朱阿根到案禀稱此人行竊應韻樓等六家衣物故由小的拘請訊究大令判責三百板○包探孫阿星解楊慶裕到案禀稱此人行竊楊連海家衣飾故由小的拘請究懲大令判責三百板○包探朱桂生解張炳全到案禀稱此人行竊王錦榮家棉花報經捕頭令小的拘請究辦大令判責二百板 
[美租界捕房紀事]  
　　昨日王阿根李協森混入公和祥碼頭所泊某輪船上行竊紫銅若干被包探倪順泉拘獲帶入捕房捕頭令押候 
轉解公堂禀請讞員孫建臣大令懲辦○前日百老匯路某小客棧主某甲投捕房報稱昨有不識姓氏之某乙來棧借宿今晨忽患病身死並無屍屬前來捕頭令二十三保二圖地保轉報某善堂備棺收殮舁赴義塚掩埋 
[金陵官報]  
　　閏五月十一日甯滬鐵路隨辦商約上海官書局候補道潘學祖安徽候補道呂承瀚均到三等侍衛陸殿魁藍翎侍衛志昆均由京來調署江都縣江甯縣盧維呶署江甯縣袁國鈞代理泰興縣游毅之寳應縣劉思懃均叩謝牌示候選通判劉誼辭赴瓜洲鏡清兵船徐振　由江陰裝軍裝巡檢陳銘新由京來到省何有誦由滬送蘇宮保回江西縣丞吳耀麟江西來周克讓辭回江西十二日藩轅牌示新選江甯府理事同知慶勳現已繳憑到省應卽飭赴新任前甘肅布政使沈晋祥到由蘇來湖北知府劉　馥以浙江來新勝水陸各營徐寳山到知縣梁繼元奉示考試十三日支應局候補道李下關掣騐候補道趙安徽候補道呂承瀚辭候補道鄧琦張樞許虁王樹蔭均禀知赴滬見德漕臺知府王運嘉湯孚允知縣孫舉璜蕭毓昌郭慶祺奉示察看同知　年奉司委赴海贑沐催徵　忙地丁等欵辭吳廷桂奉示甄别陜西同知易堂鏡湖南來調署江都縣江甯縣廬維雝署江甯縣袁國鈞均謝委通判夏敏功　任高郵州李孟康禀知赴揚算交代知縣張翼軫謝委下關厘捐差聶培新由蘇回守備陳士林奉示騐看鏡清兵船徐振鵬裝軍裝赴漢口理事同知慶叩謝牌示下關釐捐通判吳清鑑謝委調辦吳淞騐補釐捐試用縣丞苗世銘由安徽改捐江蘇典史許恩藻禀謝課吏館勞績超委一次前代保民兵船楊永年到 
[及時施惠]  
　　劉春榮翁助規元五十兩湯連笙翁助洋銀十元積善堂沈隱名氏唐陳氏各兩洋銀十元宋甫翁鍾信惠翁各助洋銀五元鄭福蘭堂助痧氣丸五百瓶華英大藥房　菱晨翁助十滴藥水六百瓶周詠春翁助紅茶心二十斤又徐貫雲翁助育嬰捐洋銀二十六元席聘　翁求産母速産大小平安助洋銀十元邵子香翁助洋銀五元周詠春翁助嬰房諸需搖藍十只[  滬北天后宮前廣佃善堂董嚴信厚龔心銘施則敬朱佩珍唐榮俊葉貽釗等謹誌]  
[上海六馬路仁濟善堂籌振公所施子英經收各處賑捐五月初一至廿九日第一百五次清單]  
　　初三日潤東勉力氏王善士資父冥福洋二元○初四日許汪記洋六十元許壽貞不留名無名氏無名氏四户各洋十元勉力子爲子種　太平洋二元無名氏洋一元六角隱名氏爲女種花平安洋一元四角無名氏銅洋一元恆孚銀樓桶捐銅洋二角錢一百文○初五日求兩　免災易養人洋念元求兩子免災易養妻産平安人陳午泉求時症速痊各十元○初八日陳金聲陸培本各洋二元○初九日韓坤許大無名姓論心絡古少好人各洋十元陳明遠龍仲丹魏詩鈺王佐卿熊嘯岩羅道遠陳厚　王益卿陶潤吾陶幼奇十户各一元○十二日徐棣華爲子病逾愿　念元求妻生産平安人求子平安人　洋十元顧遵陸洋二元○十三日南京公善堂龍洋五十元求家室平安人求子孫壯盛人各龍洋五元○十四日五味和號洋五元銅洋四元同升當龍洋四元　安民陳立言各龍洋三元懷頴堂楊愼孝堂各二元五味和號　位洋一元徐明淦昇和號各一元○十五日蛟川衍慶書屋周洋二百元○十八日董假春求妻病愈龍洋五元吳淞顧隱名求乳核速愈山陰退省廬主人各二元○廿日洙涇寄來無名姓　下存仁堂各洋十元○廿一日徐躬正洋一百元隨緣子五元○廿二日無名氏洋一百元○廿四日泰州不留姓名人洋四十元母求三女病愈人四元張隱名三元潤東勉力氏王一元○廿五日丁子馨洋一百元汪雪湄耘　雅余錦　程質如胡伯玉孫友二六户各一元○廿六日彭文林爲孫病愈愿五元勸學齋主人二元○廿九日公記洋念元○五月份共收洋八百四十　元扯七五二二五洋元六　卅四兩八錢九分九釐龍洋七十五元申元五十五兩八錢七分中小洋十角作元六錢八分錢一百文作九分以上共收元六百九十一兩五錢四分四釐銅洋五元二角連前共收元十四萬九千三百五十四兩二錢七分六釐除解各處振欵不敷外凈墊解元四十九兩三錢零四釐存銅洋八十五元 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
欵應請照准振捐章程給奬其借欵分别給匾建坊以示嘉勉所有籌勸捐借辦理西省振糶情形謹會同廣西巡撫臣王之春合詞 
恭摺具陳伏乞皇太后皇上聖鑒訓示謹奏奉硃批著照所請該部知道欽此 
[管學大臣張等奏學務重要請派重臣會同商辦摺初三日]  
　　臣張百熙榮慶跪奏爲學務重要請派重臣會同商辦以期精密而資敎育恭摺仰祈聖鑒事竊惟京師大學堂爲學術人才根本關繫至重考究宜詳自上年奉旨開辦以來疉經酌擬章程仰邀欽定惟各省蒙小學堂甫籌創設咨送至學旣無眞正合格學生兼以近來人心浮動好爲空論往往有跅弛之士從而未經科學艱苦粗習譯書妄騰異說弊由於未入學堂之故而惡習所染深慮及於在堂肄業之生今日因乏才而謀興學因興學而防流弊操縱之間倍難措手必須有精審畫一之課本完全無缺之章程方能合中人以上之才而陶鑄之上年因編輯課本事恐歧誤曾經臣百熙於開辦譯書局摺内聲明與湖廣督臣張之洞商定會辦之法嗣該督疏陳湖北學堂章程其中足補臣百熙奏進章程所不及者當卽一律照改奏明在案學堂爲當今第一要務張之洞爲當今第一通曉學務之人湖北所辦學堂頗有成效此中利弊閱歴最深臣等顧念時艱究心學務竊願今日多一分考求卽將來學術人才多一分裨益雖　前函電往還商榷多次近日該督展覲入都臣等復請其來考察各項科學該督指示窽要竟日不倦敎習生徒同深悅服臣等猶恐該督或以事非專責容有稍存謙抑言不盡意之處聞商约諸政均有旨飭該督商辦學堂尤政務中之大端所關更重伏懇天恩特派該　會同商辦京師大學堂事宜將一切章程詳加釐定嗣後有應行修改之處由臣等隨時咨行該督會商具奏實於整飭條規維持敎育大有補助臣等爲愼重學務起見是否有當伏乞皇太后皇上聖鑒訓示謹奏奉旨欽此 
[熱河都綂松奏熱河政務殷繁人員不敷差委擬請添撥進士出身之員來熱學習吏事摺初三日]  
　　奴才松壽跪奏爲熱河政務殷繁人員不敷差委擬請添撥進士出身卽用本班來熱學習吏事以資治理恭摺仰祈聖鑒事竊查熱河用人不拘一格有奏請揀發者有咨取直隸及調之他省者現當整頓一切之時事同創辦舉鑛務營務曁新設各局務委任在在需人在熱人員頗不濟用若照揀發之例爲數旣屬寥寥直隸亦值舉行新政之時咨取亦頗費斟酌卽奏調他省人員而一時調集難齊仍屬緩不濟急擬請勅下吏部將本科進士卽用知縣掣簽發往直隸之員照往年常例外添撥一二十名分撥熱河委用並請將歸部銓選之進士本班知縣酌撥數名發往熱河學習吏事惟口外多繁劇之缺如人地不宜卽用人員仍咨回直省部選人員仍咨部候選如蒙俞允實於吏治人才兩有裨益除分咨查照外理合恭摺具陳伏乞皇太后皇上聖鑒敕部核議施行謹奏奉硃批吏部議奏欽此 
[安徽巡撫聶奏爲變通辦理浙東兩省鹽斤加價緣由摺初三日]  
　　頭品頂戴調補浙江巡撫安徽巡撫臣聶緝槼跪奏爲皖省請加浙江山東兩省鹽價現已變通辦理會商定案恭摺仰祈聖鑒事竊查皖省加收鹽價抵償賠欵一案業將淮鹽加價變通辦法另行會奏定案所有兩浙山東行銷皖省之鹽原請一律加收二文疉准護理浙江撫臣誠勳咨稱浙鹽係商人包課額多銷滯徽廣引地山路崎嶇運本甚重若再加價恐碍官銷已由司飭商於原分加價外每年認捐銀一萬兩分作四季繳由該運司解皖作爲協賠償欵之用此次由皖省自行加價之案請即撤銷又准山東撫臣周馥咨稱東鹽向由官運宿過引地銷數甚滯二十七年籌備償欵案内先後兩次每斤祇共加錢二文與淮浙情形不同請自二九十年二月初一日起將東省所加之二文以一文作爲銷鹽省分應分之欵一文作爲此次　皖自加之欵分作兩案全數讓皖免再另加以維東綱各等因並准先後具奏抄摺咨會到臣飭據籌議公所司道議請照辦前來伏查此次皖省奏加鹽價奏抵賠欵係屬萬不得已之舉本不能以爲難中止惟徽廣宿渦引銷本不足額東浙兩省旣慮銷滯虧課掣動大局另議貼讓辦法同一顧全公家帑項臣亦河敢固執應卽照此定案請旨飭下浙江山東撫臣將允協允讓之欵務須按年解清俾得湊抵賠欵要需不得絲毫延欠皖省不再另加該省亦不得仍加之食户綂計此案皖省所得銀數已較原議大爲减少所幸前經奏辦之蕪湖出口米捐一項目前尚可挹注臣當督飭司道等竭力策畫籌撥足數以免貽誤除分咨户部曁山東浙江撫臣查照外理合恭摺具陳伏乞皇太后皇上聖鑒訓示謹奏奉硃批户部知道欽此 
[督辦墾務大臣貽奏酌擬辦理綏遠城牧廠情形摺初三日]  
　　督辦墾務理藩院尚書銜兵部左侍郎奴才貽榖署理綏遠城將軍歸化城副都綂奴才文瑞跪奏爲查明綏遠城牧廠情形並照原奏酌擬變通辦法恭摺仰祈聖鑒事竊綏遠城八旗牧廠前經調任將軍信恪奏明擴充墾務欽奉諭旨隨時會商奴才貽榖辦理當因牧廠地界與土默特尚有轇轕未便率行開放經奴才貽榖委員會同綏遠城士默特各員前往履勘擬俟綂行清丈後按照道光二十三年奏案將八旗應得地數劃歸綏遠城分别開墾留牧餘地劃出另行墾放業經陳明在案伏查乾隆三年由土默牧地内恩賞綏遠城駐防官兵牧廠原係南北寛一百里東西長三百里旋於是年七月間仍在大青山後另指十處作爲牧廠八旗兩翼各分四至中間空地照舊歸土默特其收廠界内土默特蒙古亦准寄居先係隨同水草公共游牧後於乾隆二十八年經將軍藴著奏明在牧廠界外拜稀郭爾山前另斷土默特游牧而綏遠城泥於從前公共之文不免時有頃越遂有道光二十三年互爭游牧之案將軍奕興歸化城副都綂成凱先後具奏奉旨著仍賞給土默特其八旂馬廠仍循舊界以杜爭端等因欽此然判别於馬廠之外者游牧雖已各分而錯處於馬廠之中者地叚依然相接雜居日久耦俱無猜廠地漸就混同土默特亦未嘗考其界劃迨至去年奉旨擴充墾務土默特叅　等始以牧廠以當有該旗應得之地赴奴才貽榖處呈請分别辦理奴才等調閱兩處地圖界址里數均多不合詳加詢問而綏遠城土默特官員等皆不能確指其應分地叚奴才等遂於七月間會委各員前往查勘 
 
 

Page 16

 
 
因地方遼闊一時未能丈量各委員就勘所及證以綏遠城地圖用按里合頃之法核計共有三萬二千餘頃較道光二十三年奏案八旂馬廠除已放地畝外尚有草地二萬餘頃之語迥不相符奴才等以非綂行丈量終難憑信惟時值秋冬之際天寒地凍人力難施本年二月間揀派繩丈委員分赴八旗兩翼馬廠認眞逐加勘丈現雖未一律丈竣而就各處册報核其地數較舊案實有增多奴才等傳同綏遠城協佐領土默特叅佐領等公同商酌擬照前奏將綏遠城牧廠除已放糧地不計外應得草地二萬零一百四十一頃十畝劃清其餘地畝仍劃還土默特該員等均無異詞此奴才等查明綏遠城牧廠與土默特應行各清地界之實在情形也至牧廠之地乾隆六十年嘉慶十一年十四年因籌滿營養育兵及孀婦孤女養赡錢糧先後三次奏放共計七千三百餘頃田歸化廠按年征租現在綂應糧地此外所放荒地間有私墾尚不甚多迭次出示招報迄今報者寥寥奴才貽榖飭令委員到地時一面丈量一面清查除糧地外無論已墾未墾一律滿丈按照定例以二百四十弓爲一畞俟綂行丈完後先劃足綏遠城二萬一百四十一頃十畝之數分别墾牧詳察牧廠各地以正藍旗兩翼土性爲最正白廂藍兩旗次之正黄鑲黄正紅三旗又次之廂白廂紅兩旂山多地少可耕之地較少現擬照信恪原奏略加變通除去山河道路村鎭及僅宜牧而不宜耕者留作牧地餘均儘數開放以三分計之約計應放地畝不過二分上下與原奏不甚相懸該處廠地尚無旗員地商串通私賣私租等弊與察哈爾左右翼情形不同應牧押荒卽照他處稍增民户亦當願領惟地質旣分等次荒價亦應有區别庶上地不致賤放次地不至滯銷叅酌户部奏章量爲變通上地每畝收報荒銀四錢中地三錢下地二錢先行試辦　墾如有窒碍仍由奴才等隨時妥議奏明所收荒價以四成留作辦墾經費以六成爲建立學堂改練新　等項之需至部章押荒雖判等差地租則綂照一律查向辦開墾王公報効馬廠章程每畝徵官租銀一分四釐多徵私租銀四釐而綏遠城前放成　則係每畝徵官租銀二分一釐五毫奴才等竊見承種糧地各户因欠租報逃者不少博訪輿論新墾廠地若仍照二分一釐五毫徵　民力實有未逮與其後來避租逃棄使地之仍舊荒蕪何如賦則從寛使民户易於輸納且口外放地叚畝多按三百六十弓而廠地則向按二百四十弓廣袤旣　租入尤應量爲體恤擬仍照各處開放馬廠部章每畝徵銀一分四釐遇　每兩加徵銀　分每徵銀一兩加耗銀五分旣非王公報効馬廠卽無庸另徵私租其升科年限分别已墾未墾已墾之地　收繳押荒次年升科未墾之地於繳納押荒後試墾三年再行升科並解升科租銀應需傾鎔火耗解費每畝加收銀一釐一毫以　限制核計現定租銀專就牧廠而言比舊額似形减少若以東西各墾通盤籌算各墾之定一分八釐租者其地則以二　六十弓爲一畝牧廠之定一分四釐租者其地則以二百四十弓爲一畝不能不因其舊並不能不酌其平奴才貽榖維持全局之心實在於此頃在口外添設廳治分劃地界尚未奏定此項地租應歸何衙門徵收俟隨後詳加體察再由奴才等會同山西巡撫臣具奏所有查　綏遠城牧廠應分地畝並照原奏酌擬變通辦法情形是否有當謹合詞恭摺具陳伏乞皇太后皇上聖鑒訓示遵行謹奏奉硃批户部議奏欽此 
[直隸總督袁奏報撥吉地員役俸餉摺初四日]  
　　太子少保北洋大臣直隸總督臣袁世凱奏爲報撥本年夏季連閏分吉地員役俸餉米折等項銀兩恭摺仰祈聖鑒事竊查玉田縣供應菩陀峪萬年吉地八旗員役俸餉米折並養育兵丁錢糧等項銀兩向係按季由司專案詳請題撥一面由東陵承辦事務衙門派員赴司　領散放歴經遵辦在案兹據布政使周浩呈稱准東陵承辦事務衙門造册請領前項銀兩到司該　按册覆核原歸玉田縣光緒二十九年夏季連閏分供應菩陀峪萬年吉地八旗員役米折馬乾孤寡養赡餉銀養育兵丁錢糧等項共銀三百六十一兩改折八成實銀二百八兩八錢核與歴年成案相符應請在於司庫地糧内動撥由司分晰開具簡明細數清單詳請核奏並聲明吉地員役增减無定難以預計應照急需錢糧之例一面具奏一面先行撥給俾該衙門得以及　領回散放其實在支領數目綂歸於奏銷案内核實銷算多則解還不敷找給等情前來臣覆核無異除清單咨部外理合恭摺具奏伏乞皇太后皇上聖鑒敕部核覆謹奏奉硃批户部知道欽此 
[熱河都綂松奏咨送將目赴北洋肄習片初四日]  
　　松壽片再前任都綂錫良奏請酌裁熱河旗營練餉挑選將弁二十名兵丁一百名資送北洋學堂敎練奉旨允准在案旋因督臣袁世凱咨送遵旨會奏訓練各省將目章程内係將弁兵目分爲兩等並照省分大小區定額數而各省辦法又祗咨送將目並無咨送兵丁奴才錫良遂擬將原擬挑選旗弁一十名外加挑十名分爲將弁十名兵目二十名擬派員送往北洋未及舉辦至原奏内挑送兵丁一百名附堂肄習之議核與各省不符辦理似未便歧異惟有自籌辦法遴募敎習就地敎操未及奏明卽行交缷奴才到任後將所選將弁兵目照章送往北洋至兵丁一節亦已聘定敎習如法訓練伏查熱河僻在邊境見聞孤陋錮習遂以難除惟就地敎操風氣旣以漸開觀感因而倍速其外塲内堂各功課一　仿照北洋辦法量予變通總期由淺入深以樹八旗勁旅之先聲卽以立武備學堂之基礎所有各將目薪餉及北洋堂費仍照章由熱河自行籌備應與本郡敎習薪水兵丁津貼一併以酌裁練餉之項抵放如有不敷再行籌欵俟年底開單咨送備查所有咨送將目赴北洋肄習及遴募敎習敎練兵丁各緣由理合附片陳明伏乞聖鑒謹奏奉硃批該部知道欽此 
[署川岑奏報開辦武備學堂情形摺初四日]  
　　頭品頂戴署理四川總督調署兩廣總督臣岑春煊跪奏爲川省武備學堂業已遵旨開辦謹將大概情形恭摺具陳仰祈聖鑒事竊照光緒二十七年七月二十九日欽奉上諭現在整頓兵制停止武科亟應於各省會建立武備學堂以期培養將才練成勁旅等因欽此當經前督臣奎俊派員籌辦卽就省城北校塲建造學堂一所凡講堂齋舍浴室操塲均已粗備而未及竣工臣到任後查看督催於上年十二月據報學堂工程一律完竣隨卽通飭各屬選擇良家子弟結送來省由臣親加考試取錄文理通 
 
