# 1901 - 82 - 4910037

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[論中國依附俄之失計]  
　　立國於天下而不能富不能强此自亡之道也恐其亡而依附一强國無識者以爲可免於亡有識者以爲終必至於亡且恐其亡有因而更速者何則今地球之上所謂强國者非止一二數也依附一强國而自餘各强國皆眈眈焉視之逐逐焉爭之此一强國者文斷不能出其庇護之力以與各强國爭不能爭而我不依附尚可苟且偷安我一依附必至滅亡愈速此其理固甚淺甚顯不待智者而始知也且卽爭之而勝矣試思此一强國者豈果有愛於我國而不欲亡我耶其庇我之時早挾一亡我之見所以不遽亡我者正以各强國之睕睕而視逐逐而爭故不敢肆其蠶食鯨吞之志若旣爲所勝矣則各强國皆歛手而視彼尚何所顧忌而不速亡我耶然則立國於天下而不能富不能强徒思依附一强國以冀自免於亡者不亡於自餘數强國必亡於此一强國不亡於此一强國終必至亡於自餘數强國也可危哉可危哉今中國之貧甚矣弱亦甚矣而尚不至卽亡者無他以未嘗依附一强國也未嘗依附一强國則我之利各强國皆得而沾之我之權各强國皆得而分之不能全吞不能獨據互相牽制互相顧惜而中國遂尚得偷旦夕之安乃各國皆知中國之不能專屬於一國而中國偏欲依附一强國以自免於亡嗚呼如是而欲自免於亡是適以速其亡也是各國本無亡中國之心而中國自欲亡之也醉耶夢耶數耶運耶何謀國者不知此義而用心竟若是之謬耶夫中國之所欲依附者何俄是也俄之土地廣漠無垠俄之人民堅忍强悍各國無不畏之忌之且我東北之地去俄又近俄人旣建西伯利亞之鐵路以接通滿洲則運餉徵兵可以朝發夕至於勢甚爲利便故他日之爲中國患者必俄知俄之他日必爲中國患而先依附之或亦當軸者覊糜籠絡之意迫於萬不得已之所爲未可譏爲無識殊不知畏其爲患而引之使入是何異於開門揖盜乎况旣依附俄國則俄在中國之權利必重而各國皆不能甘各國皆不能甘勢必至援俄之例以爭我中國之權利我不能不如其意而盡有以給其求是亡可蹺足待也我不能如其意而俄又斷不能庇我以禦數强國是亡仍可曉足待也依附俄國之患之烈至於如此人奈何瞢然不覺耶或曰中國依附俄國之意於何見之曰前者中日之役俄人代中國索還遼東之地苟非依附俄人俄人何必若是之多事今者外間又紛紛傳說中俄密約一事夫密約一事雖未深知其詳或者中國因此次北方之事又思依附俄人以冀要求之稍免苛刻秉國者僅顧目前之利而不及通籌全局之害難保其必無是情而抑知今日之中國祗有周旋於數强國之閒以潛自振作潛謀富强斷不能依附一國以貽數强國以口實而自速其亡也嗟乎海外各國如俄之强者若英若美若法若德皆可與之抗衡卽執一二國而依附之猶不能息各國之爭而免滅亡之禍而何有於一俄 
[法兵將撤]  
　　日本報云頃得電音悉中外和局大約不久卽可告成是以法兵一萬名目下將次撤回本國法使則定於西歴四月中言旋 
[留兵計數]  
　　天津直報云聨軍總統華爾得西爵帥擬留兵士若干人自行護衛計京師使署留二千名天津留六千名山海關留一千五百名火車站九處每處至少須留五十名此外再留軍士三百名分投保護至統轄各軍之帥則由各國輪流更換以示大公 
[俄人耀武]  
　　日本報云日前俄國簡駐高麗使臣某君謁見外部大臣請租賃鎭海灣一隅地外部大臣尚未定從違而俄人已將地擇定一若利權在握者然自東歴三月上澣以來俄國太平洋艦隊以次叢集仁川至十六日調出俄兵千餘名携帶砲二十尊在鎭海灣登陸戎裝絢赫如火如荼旋由統帶官指揮演習行軍布陣之法迨演畢卽赴前所擇定之地安營 
[日籌兵費]  
　　有客自扶桑日出處致書本館友人云此間謡言四起咸謂俄日不久將啓釁端危急之情間不容髮刻下俄人方耀武於高麗各口岸并派人測量海道以便兵船出没其間日廷未雨綢繆已於日來籌集銀幣一千三百萬圓備充征俄兵費矣 
[議員重選]  
　　日本報云日本議院中人前因意見不同暫停議事兹已選定貴族院議長黑田侯長成副議長會我子祐準衆議院議長尾崎君行雄副議長杉田君定一從此和衷共濟當不致齟齬叢興矣 
[遊勇正法]  
　　蕪湖訪事友人云駐紥蕪湖之衡字營勇近由南洋通商大臣兩江總督劉峴帥札飭裁撤并賞加恩餉一月俾若輩得以各整歸裝徽寗池太廣兵備道吳季卿觀察復賞加恩餉二月先期哨弁石斌因犯事被管帶洪梅卿都戎斥革僅給薪水洋銀三四十元不數日忽得各給恩餉三月之信忿不能平潛率游勇數十名向都戎尋釁都戎爲武備學堂肄業生頗有膂力至此奮其神勇擒獲二名手刃其一一係石弁舊伍胡玉洪嚴加研詰鞭背至數百下始供認由石弁指使行刺不諱遂押解蕪湖縣署請懲縣主陳雲湘大令研訊之下所供相符隨由水師遊擊劉遊戎電禀長江水師提督黄芍巖軍門閱日得回電批飭就地正法本月初一日六點鐘時遊戎卽飭綁赴本署東偏梟首示衆惟石弁實爲禍水刻已遠颺尚未弋獲也 
[防患未然]  
　　蕪湖訪事友人云徽寍池太廣兵備道吳季卿觀察以衡字等營現奉上憲先後裁撤兵力過於單弱因商之督捕營管帶李葆林副戎添招線勇以備不虞 
[嚴禁私藏軍器示]  
　　廣州緝捕總局爲出示嚴禁事照得私藏軍器例禁綦嚴各處奸民往往以開銅鐵器店爲名修造洋槍屯積販賣其甚者更難保不接濟匪徒粤東盜案無一非以槍嚇禁或以槍拒傷事主省城與港澳比鄰凡奸商之私販洋槍與賊匪之自行購置其勢斷難盡絶若再任令民間設鋪爲之修整製造何異藉宼兵而齎盜糧上年十二月省城外蓑衣街和合成安聚興裕和等店竟敢私藏大小洋槍一百餘枝槍碼一千餘粒經統領介字營馬鎭軍查獲各店主聞風先逃業將槍枝子碼起出由本局點解軍械總局查收移行嚴緝各店主務獲訊辦在案此等槍碼 
 
 

Page 2

 
 
設非濟匪將安用之省城尚且如此外府州縣自亦不免亟應設法禁止以淸盜源查各營舊壞槍械向送軍械局修整改造槍碼等項向歸製造局辦理嗣後無論何處鋪户不准修整製造洋槍凡有前經收買者准限半個月内自赴地方官衙門呈繳免其治罪如敢故違一經訪聞查獲定當照章嚴行究懲並將房屋查封變賣一半充公一半給賞至於水陸各營以及地方團練公局如有應修槍械由營官及地方官送交軍械局代修其離省遥遠各處准請該局派匠前往修理業經禀奉兩院憲批准移行通飭各屬文武一體遵辦應行出示曉諭除移行水陸各營認眞搜查並通飭地方文武遵照辦理曁分移查照外爲此示諭闔省軍民人等知悉嗣後無論何處鋪户均不准修整製造洋槍凡有前經收買者卽限半個月内赴官呈繳免其治罪如敢抗違一經查出或被告發定當拘案照章嚴行究懲並將房屋查封分别充公給賞决不寛貸各宜凛遵毋違切切特示 
[重建教堂]  
　　紹興訪事人云去夏諸曁縣境各教堂被匪徒焚毁旋經府縣官詳准省憲一律賠修自去臘興工以來月斧雲斤殊形忙碌府尊熊再靑太守深恐民情頑悍難免再出阻撓用調陸仲賢守戎所部左營標兵駐紥其間以資鎭懾 
[暫握雙符]  
　　杭州訪事友人云署浙江臬司候補道許豫生觀察貞幹前奉撫憲余晉珊大中丞札委調署鹽運使篆務并飭正任運司升授臬司世振之廉訪杰卽赴新任因擇吉本月初三日卯刻接篆屆時廉訪派員將印信文卷齎送行臺觀察恭設香案望闕謝恩拜印禮成後升坐大堂受屬吏庭叅書役叩賀隨退入内堂小憩閱片時卽排導詣吳山致祭文昌神事畢趨詣撫署禀知任事至廉訪因抱淸恙請假調養尚須緩日視事以故臬篆仍由觀察兼攝 
[禀請升科]  
　　紹興訪事人云蕭山縣境長河頭一帶沿江沙地約共萬餘畝向爲駐防旂丁圍牧之塲例不徵收租賦近由鄉民逐漸開墾所種木棉鶯粟菜麥蔬菓之類收穫頗豐兹經某某諸紳士聨名遞禀縣署求卽申詳省憲辦理升科邑宰李香畬大令批其牘尾略謂前曾奉札不得加升故難允詳云云兹又由各紳赴省上禀鎭浙將軍常留守及藩憲榮方伯稱與國課有益且免鄉民攘奪滋生事端未識能邀允准否也 
[澤及枯骨]  
　　九江采訪友人云近日前營遊擊胡寳林遊戎兆有見城外江岸一帶厝柩纍纍殊乖入士爲安之義遂會同後營遊擊李雲亭遊戎示令及早掩埋其文曰爲出示曉諭赶速遷葬事照得潯郡沿城以外隙地居多往來行人絡繹不絶理宜潔凈使軍民人等同頌康衢乃近來多有未埋屍棺停放是處殊屬不合值此天氣漸暖亢陽薰蒸尤恐臭穢不堪見者酸心過者掩鼻因而染成癘疫或啓意外之虞本游府惻隱爲懷豈容膜視用特重申禁令嗣後沿城以外一帶附近地方毋許停放屍棺其已停放者限一月内務各赶速遷葬且人死歸土勢所宜然若再稽延誠恐日炙雨淋棺木朽而屍骸因之暴露也除會商九江府正堂孫嚴飭地保按叚稽查外合行示諭爲此示仰軍民各色人等一體知悉爾等如有未埋屍棺停放沿城一帶於一月内不卽遷葬定卽會商府正堂轉飭地方善堂搬往義山掩埋并飭地保常川稽查嗣後再有停棺是處者許附近居民通知地保阻止該地保如知情不報亦卽從嚴懲辦其各凛遵毋誤切切特示 
[進香宜愼]  
　　姑蘇訪事友人云每屆春令各處侫佛者咸結伴至杭州進香謂可藉此邀福如狂如醉誠可輕渠邇來江浙一帶私梟偵知某寺所得香貲爲數不少爰推頭目某甲向住持僧議欲平分並稱若不允從則各香客在途中難免有意外之禍僧靳而不允甲遂忿忿而去去後僧愈思愈懼急函致各處香客暫緩啓行俟與梟目商定章程再行知照於是蘇省善男信女粟栗危駭相約裹足不前惟窮鄉僻壤之區仍不乏結伴而往者恐難免墮匪人彀中也 
[坍屋鉅災]  
　　姑蘇訪事人云省垣葑門内塔寺附近烟脂橋上向有猛將堂房屋五六楹刻桷雕疉頗極壯麗本月初五日住持羽士某甲醵資曾善男信女咸往拈香迨上燈時附近居民更爭先蟻附橋上萬頭攢動擁擠不堪忽聞砉然一聲無異山崩地裂東偏房屋頓爾傾欹頽一時白叟黄童不及逃避非壓於墻下卽墮入河中計共斃老幼男婦二十六人身受重傷者十餘人噫未迓神庥先登鬼籙世之侫神者其亦將廢然自返哉 
[柯橋火警]  
　　紹興訪事人云山陰縣境柯橋鎭烟火萬家一大市集也新正某夜忽肇火災焚燬店鋪居民多至房屋三百餘間内有貧民百餘户倉皇奔出暫宿廟中無食無衣殊堪憫惻刻經某某諸善士醵集資財分别給發錢米俾若輩得以苟延殘喘不致餓殍盈途是亦莫大功德也 
[贛垣火警]  
　　南昌訪事人云江西省垣潮王洲居民數百家人烟頗爲稠密惟地方凋敝大抵貧苦食力者居多新正某日好事者醵貲雇就戲班就某處登臺演劇萬人空巷結伴往觀至夜二更時某姓家不知因何失火頃刻間赤熛怒煽祝融氏勢甚飛揚迨衆人聞警而回已無從援救計焚去居民四十餘家内有某姓者勢處中央以爲同歸一炬矣不意如魯靈光殿之巍然獨存竟未延及說者謂係平日勤儉好善之報或亦語非無因與 
[茸城火警]  
　　松江訪事友人云本月初七夜二鼓時北門外甕城左近周姓家不戒於火霎時紅光四燭無殊霞起赤城迨府署前及華亭縣署前兩水龍聞警馳往則已火滅烟消事後查得僅焚燬草屋二椽亦云幸矣 
[浙省官塲紀事]  
　　杭州訪事友人云浙江候補縣程子良大令雲驥前奉藩憲榮伯衡方伯委署桐廬縣篆務本擬本月初三日起程赴任旋因感受風寒請假五日是以履新之期尚須展緩也○二月初三日藩轅牌示蘭谿縣縣丞缺委歸安縣縣丞曹鴻調署遞遺歸安縣縣丞缺委試用縣丞曹澐署理仁和縣主簿缺委試用縣丞席素德蕭山縣河莊司巡檢缺委試用巡檢吳慶雲平陽縣學教諭缺委試用訓導朱文組昌化縣學訓導缺委試用訓導周仁均署理○部選温州衛守備方守戎遇春由漕督鄧筱帥給咨來浙本月初四日詣撫轅禀到呈繳文憑○省城土藥局總辦葉太守壽松奉上憲札文調辦武備學堂事宜遺差委張蒓生太守濬萬接辦均於本月初五日到差○藩署總書某甲近因辦公延悞爲藩憲榮方伯所知立傳到案大加申斥飭責手心五十下以儆 
[古越官塲紀事]  
　　紹興訪事人云前署諸曁縣葉詠霓大令昭敦於去臘某日交缷篆務後卽遄回省垣迨新正某日又來紹郡謁見府尊熊再靑太守核算任内交代事宜○浙江提督學政李玉坡文宗於本月初三日由省渡江按臨甬郡山陰爲文旆必經之路紹興府熊太守與山陰會稽兩縣宰俞何兩明府均乘舟出境恭迎循向例也○紹郡各當道近奉省憲札飭勸辦陝振因捐欵未能踴躍爰委正任義烏縣蔡畏三大令錫侯來郡設局籌勸隨帶實收印照可以隨時塡給○蕭山河莊司巡檢李少尹開鏞現屆任滿例須瓜代省憲札委試用請檢黄少尹慶雲署理不日卽當來紹履新矣○紹郡鹽釐局總辦現届期滿運憲世振之都轉札委候補府胡渭川太守蔭森接辦大約花朝前後卽可來紹任事矣 
[皖省官塲紀事]  
　　安慶訪事友人云巡查西門委員侯二尹現届瓜期由保甲總局馮詠蘅觀察札調帮查北門街道委員李叅軍正煥接辦遞遺帮查北門街道一差委候補巡檢楊少尹定遠接辦○巡查東城委員許二尹殿雲現經上憲委辦荼釐所遺巡查東城事務札調巡查 
 
 

Page 3

 
 
北城委員丁少尉接辦遞遺巡查北城事務委巡檢增少尹齡接辦○稽查西門内街道委員陳二尹蘭現届期滿經保甲總局馮觀察札委候補府經歴瞿叅軍金鑑接辦 
[鳩水官塲紀事]  
　　蕪湖訪事友人云調駐蕪湖之衡字營管帶洪梅卿都戎自奉兩江督憲劉峴帥電飭裁勇回省聽候差遣先期由城内公館移居保甲局隨卽部署行裝於本月初三日就道○前署理繁昌縣左瑞芝大令於上月某日交缷後卽由正任陳大令蒞任視事○蕪湖米釐局委員宋南生二尹前赴金陵謁見總辦志觀察面商要公近已乘舟遄返矣○近日保甲總局委員許少靑通刺分飭各分局委員嚴緝匪蹤是以各局員日夜梭巡不敢稍躭暇逸○本月初二日保甲總巡袁二尹澤民會同水保甲陳少尹心泉拘獲黠賊小晉卽晉有才解送蕪湖縣署懲辦 
[蘇省官塲紀事]  
　　姑蘇訪事友人云署宜興縣下都司巡檢朱少尹逢裕於本月某日因病出缺遺缺經藩憲陸春江方牌示輪委到班儘先巡檢王紹燕署理○署震澤縣平望司巡檢陳少尹錫蕃一年期滿現經藩憲陸方伯撤回遺缺於上月二十四日懸牌以輪委到班分缺先巡檢沈斯湛署理○常熟縣典史程少尉葆埰署事一年瓜期已届上月二十五日藩憲陸方伯牌示飭請補斯缺之孫濟川先行赴任供職○南匯縣學訓導孫廣文維嶽被本學文生張文祥列欵上控撫憲聶仲芳中丞察核禀詞批飭松江府將廣文暫行撤任歸案質訊遺缺由藩憲陸方伯酌委試用訓導王廣文學淵署理已於本月初八日懸牌矣 
[蘭亭修褉]  
　　紹興訪事人云去秋山陰縣境下方橋某姓彩轎店主之五齡女孩忽被匪徒拐去四出尋訪蹤影杳然兹忽訪知在宅門某南貨店内因卽措備身價洋銀三十六元前往贖歸俾得重完骨肉○紹興府屬新嵊餘上各縣類皆山多田少民間所需糧食大半自外郡運來去歲各處收成未能豐稔米販來者寥寥因之米價陡然昻貴現每石已漲至售錢四千二百文升斗小民未免受虧過甚矣○本月某日紹興府署奉省憲札文内開所有紹屬應入秋審案内之人犯著卽解省聽候提勘以昭愼重等因府尊熊太守爰通飭各縣備齊文卷然後派員前往提解 
[上海官塲紀事]  
　　輪船支應局總辦王旭莊太守仁東昨由金陵乘舟來滬命駕至道轅謁見蘇松太兵備道兼江海關監督袁海觀觀察觀察延入花廳茗談良久而别○本月某日直隸按察使司周瀚如廉訪浩因有要公乘某輪船來滬旋命駕至道轅拜會蘇松太兵備道兼江海關監督袁海觀觀察昨日觀察設席本署遣家丁柬請廉訪赴讌簉座者爲淞滬釐捐總局督辦朱詵伯觀察主賓酬酢歡洽逾恒直至傍晚始散 
[備迎留守]  
　　昨日英美租界公廨讞員張柄樞司馬探知新任福州軍景月汀留守星將次戾止因派差役至碼頭伺候以便届時前往恭迎上海縣主汪瑶庭大令則派差就美租界北河南路天后宮側出使行轅置備供張 
[賞格照登]  
　　上海縣汪瑶庭大令近接靑浦縣汪南陔大令來文附送賞格一道隨飭役黏貼署前其文曰爲懸賞勒緝事案准提標前營守府元江靑分防廳提標前營分府移據民人王雲山等禀稱十二月十八日伊等坐船行至靑界四十一保三圖五十二圖泖里地方被盜將船鈎住搶去洋銀衣服等物而逸回至練塘鎭西栅口看見贓物卽禀營派兵拿獲盜匪金京幅吳全得兩名並船一只船内贓物等項一併開單移解等情兹據事主王雲山張靜高禀報到縣當卽提訊據金京幅吳全得供認聽從逸犯徐兆庭等糾搶得贓不諱將犯收禁起獲原贓當堂交給該事主等分别認領據經會營勘訊通禀差緝在案誠恐逸犯遠颺合行懸賞勒緝爲此格仰諸色人等知悉爾等如能將此案逸犯徐兆庭江北寳森華錦芳首夥各犯眞贓拿獲者賞洋銀二百元拿獲百犯並起出原贓者賞洋銀一百元拿獲夥犯連贓者每名賞洋銀五十元知風報信因而拿獲首犯者賞洋銀四十元夥犯每名賞洋銀二十元此係本縣捐廉給賞儲庫以待决不食言須至賞格者 
[未便輕縱]  
　　惡棍胡錫卿前因糾同烏木開泰卽陳開泰向某木作主訛詐經前保甲總巡局員傅辛崖直刺訊責收押改過所近日忽央人向管所委員李浩然二尹保釋事爲直刺所聞據情禀知蘇松太兵備道袁海觀觀察觀察大怒嚴飭二尹限日將二棍獲案二尹無奈於昨日商請保甲總巡朱森庭明府設法嚴拿未知漏網之魚尚能入笱否 
[美員回任]  
　　邇者蘇松太兵備道兼江海關監督袁海觀觀察接美國駐滬總領事古衲君照會略謂本總領事於上年請假回國由海副領事代理篆務當經照會在案兹本總領事現已回滬於正月二十八日接印任事嗣後本國通商一切事宜由本總領事與貴道按約辦理照請查照分别咨報等因除呈報兩江總督兼南洋通商大臣劉峴帥江蘇撫憲聶仲帥外昨已札飭上海縣署查照矣 
[團兵演陣]  
　　昨日午後西商團練兵排隊至英租界大馬路迤西泥城外賽馬塲會操各陣步伐整齊縱横變化演畢魚貫而散時已日薄西山矣 
[雌虎傷人]  
　　甬人某甲挈卷僑居美租界虹口新記浜路第二百五十二號門牌屋内其妻某氏素性悍潑昨晨偶因細故大肆雌威甲不能堪潛入房中自縊迨氏察覺業已體冷於冰無可救治矣二百六十七號巡街華捕知之據情投報捕房捕頭以事關人命令包探張阿五查明以便禀請華官核奪 
[上海巡局紀事]  
　　上海縣署差役張天福家住大東門外升吉里昨日淸晨被賊陳阿金竊取金飾衣服正欲逃逸由張追獲連贓解送十六鋪巡防中局局員黄衡堂二尹研訊之下判令掌頰一百下笞臀一百板備函移送保甲總巡局請辦○南市馬路橋左近三元麫館主某甲以近日屢被流氓欠帳不付浼人投控保甲總巡局局員朱森庭明府卽飭差傳二十七鋪地甲到局訊核○前日寡婦蔣徐氏投二十三七鋪巡防局訴稱小婦人家住大南門外兒子福榮不務正業時竊器物寄與此鄰小烟館主周保珠處每晚流連不返小婦人前往尋覓被周縱令脫逃爲此控求提周到案訊辦局員邱友林二尹令將其子尋獲送案以便重懲○前日賭徒朱小弟胡銀全在街上設攤誘人聚賭被巡勇拘入二十三七鋪巡防局局員邱二尹略加研詰判令各責一百板○前晚二十三七鋪巡防局員邱二尹督率勇丁地甲巡至大南門外見周保珠朱開小烟館内烟客雲集人聲譁然因命提周至輿前研訊周嘵嘵置辯二尹怒急詣總巡局禀知朱森庭明府昨日明府飭二十七鋪地甲陶陞將周傳到以便訊懲 
[美租界捕房紀事]  
　　昨日午前虹口十三圖鄉民徐掌生投捕房訴稱著名流氓朱小毛毛强借洋銀不遂所求膽敢拔刃行兇刺傷左腿捕頭詰得事在租界之外令自投上海縣署具詞呈控○昨晨蘇州人孔紹棠投捕房訴稱向爲報關生理頃爲周興泰綢縀莊雇車載縀若十匹至外虹口黄浦路日本郵船會碼頭不料車夫心起不良中途逃逸請爲查緝捕頭充之○昨晨外虹口百老匯路第九百九十五號門牌某機器店學徒陳金來竊取同事甲乙二人衣服若干件質錢使用店主查知搜出當票扭送捕房捕頭令包探劉阿炳將陳帶往吊出原贓押候解送公堂禀請讞員張柄樞司馬訊辦○昨午甬人嚴小弟乘脚踏車至黄浦路肆其追風逐電之能適有小販錢桂生者肩荷甘蔗迎面而來不及避讓以致被撞仆地損壞車輪迨扒起將錢扭送捕房捕頭以兩不留心揮之使出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[武林課士]  
　　杭州訪事友人云本月初四日爲敷文崇文紫陽三書院甄别之期敷文由浙江撫憲余晉珊中丞主試生員文題孟子曰　　曰何謂尚志曰仁義而已矣詩題賦得戎馬何時道路淸得靑字童生文題其子弟從之則孝弟忠信詩題賦得肯銷金中事春廣得春字崇　　署藩司榮伯衡方伯主試生員文題康誥曰作新民三節詩題賦得養花如養賢得賢　童生文題舉善而教不能則勸詩題賦得故栽紅藥　春還得栽字紫陽由署臬司許豫生廉訪主試生員文題孟子曰恥之於人大矣一章詩題賦得安危端仗出羣才得才字童生文題好善優於　下詩題同上 
[幾致燎原]  
　　前夜四點鐘時英界雲南路二百十七號及二百十八號門牌雷姓家不戒於火幾兆焚如之禍幸經人警見立卽汲水漲　不致成災 
[上海縣署瑣案]  
　　前者祝才秀任和鳴行竊海面燈塔内所置火油七箱經江海關稅務司某君飭人查獲解送蘇松太兵備道轅道憲　海觀觀察發交縣主汪瑶庭大令訊供諭令管押候核未幾祝病斃押所大令遂申報道轅觀察批示曰祝旣身死著將任和鳴枷責發落大令　批後遂將任訊責枷號兹已期滿前晚命提至案將枷開去押候備文解回甯波府屬某縣原籍交地方官嚴加管束○楊季春控徐錫卿佯爲作伐誘妻脫逃等情前晚縣主汪大令研訊之下楊訴稱去年小的由徐錫卿金鑑勳兩人執柯娶吳氏爲室共出茶禮洋銀一百三十元完姻甫及數月卽逃逸無蹤并携去物件甚多求恩何伊等追究徐供此事實係陸榮生顧秋堂兩人所爲金所供相同大令諭令一併管押候補提顧陸到案訊究○有沈氏者先與朱某私識今復與顧某結不解緣母屬知之以其有玷家聲投縣呈控前晚縣主汪大令飭差提沈氏到案略加研詰　令暫交官媒管押候補提朱顧兩人到案訊究○前者謝玉如因虧欠借欵被人控諸縣署縣主汪大令訊供之下諭令押候追繳嗣由張淸卿　　出外料理詎料謝一經保出卽避匿無蹤前日原告投案求催大令飭差提張研究張供小的一時受謝之愚現求寛限尋交以免株累大令　　行管押限十日内尋謝到案違干嚴比 
[英美租界公堂瑣案]  
　　黄孝四在某藥水廠西人處服役不知何故與張根生胡阿生積有嫌怨前日突被張胡持刀戳傷經一百四十　號巡街捕拘入捕房昨晨送案請究黄投案訴稱是日小的先被張胡兇毆意猶未快復用刀戳傷頭顱叩求究辦張胡狡賴不認包探徐榮珊　稱張曾行竊陳順德家布被一條小的正欲往拘已被巡捕獲案今特將贓吊到請併案究懲讞員張柄樞司馬商之佛繙譯判責胡五百板張　百板分别遞解回籍布被給陳領去○包探趙銀河禀稱趙張氏至捕房訴稱胡德偷誘拐九家小孩捕頭派小的將胡拘獲向之盤詰自認此孩寄在法界某公館今特解案請追趙張氏投案申訴前情胡供認不諱司馬著押候追孩給領再行核辦○前者蔣瑞生董炳和向陸長壽訛詐　銀由一百十七號巡捕拘獲解經張司馬判令各責三百板管押捕房半年昨晨忽有某洋行買辦陸某之子名潤伯者投案聲稱蔣董並未向長壽訛詐實因長壽曾欠小的洋銀小的向索無著倩伊等暫行看管突被誣訴叩乞鑒原長壽供稱小的並未欠潤伯洋銀蔣瑞生之父雨亭斬稱小的在律師哈華托處執役兒子素來安分决無在外索詐之事司馬謂潤伯並非差役何得貿然將人看管况當日訊案時蔣董並未供出此情著候下禮拜六傳到當日往拘之巡捕再行訊奪○積賊陳阿盤前因犯案遞籍近又潛入租界故態復萌經包探陳根寳拘獲解案請究司馬判責三百板再行遞籍 
[法租界公堂瑣案]  
　　浦東川沙廳人顧桂香之妻顧趙氏背夫潛逃來滬藏匿趙華氏家拜氏爲寄母旋由氏說合與薙髮匠姜文明私識姜感氏德酬以洋銀二十元前日顧之親戚唐才金在法租界吉祥街某號屋内尋獲扭送捕房昨禮拜六堂期包探將一干人解案請訊唐偕顧桂香投案訴稱顧趙氏當過門童養時已屢次潛逃並將婚帖竊去求恩嚴辦顧趙氏供小婦人因家貧不能度日來滬傭工經寄母趙華氏說合與姜文明私識至顧並非本夫大令著從重掌頰三百下交顧領回嚴加管束并責令趙華氏繳還所得洋銀二十元另罰二十元掌頰二百下姜罰洋銀十元著各具遵斷切結○前者李阿三張福慶控王金標藉端訛詐糾黨兇毆大令研訊之下著押候查明再核昨日某包探禀稱小的本得王向爲車夫近與某鴇婦私識開設野鷄娼院冐稱都司招摇撞騙無惡不爲爰將車寓主劉阿二房主顧阿二帮兇鄭應祺一併傳案請訊王供都司由武生投營効力蒙前山東巡撫張大人歴保至今職大令詰以何年入營由何案保舉王語塞俯首無詞大令謂汝買得一紙功牌卽冐稱職官在外招摇撞騙本當究辦姑從寛典著繳還所詐洋銀三十二元另罰洋銀三十元鄭押候笞責一百板與王一併交保開釋○前者硝皮作主樊仁記控同業陶怡隆甘長亮王秀煥在英界怡園烟館訛索洋銀三百元大令研訊之下著兩造各具禀詞呈候核奪昨日命提案覆訊陶等同供樊因違忤伊叔被控縣署托小的等措借洋銀求鑒大令飭退去候查明覆核○良濟藥房西人永遠租得六圖地竪立界石旋被地保張明德拔去因投公廨控訴大令飭包探提到張兄福南研訊之下供稱小的之弟因病不能赴案遣小的代質大令謂西人所立界石爾弟因何拔去供稱並無其事大令與費繙譯會商飭包探帶出偕西人前往勘明禀候下期覆核○船户陸阿大姚阿發與同船夥某甲口角兇毆致甲受傷舁送仁濟醫館醫治旋卽投訴捕房昨日捕頭令某包探將陸姚解案請訊大令著押候各責三百板俟傷痊再核○徐仁揚朱德福同訴稱小的等在小東門外登樓萬里春茶館爲薙髮匠雇用黄金榮爲夥本月初六日辭歇後乘間將衣服竊去爲特送案請追黄供伊等因賭博起釁向小的借錢不遂所求誣指行竊大令著押候查明復核○王阿桂控舊貨攤主陳國光收買竊贓掯不交出經大令訊供押候交到銷贓人復訊核辦得日湖北人郭春廷訴稱向在滬軍營當勇陳攤上之物係小的托售並非竊贓大令著俟下期傳王到案質訊核辦 
 
 
 

Page 10

 
 
   
 
