# 1907 - 140 - 4912247

 

Page 1

 
 
   
 
 

Page 2

 
 
[今日本報目錄]  
　　第一張　上諭　宮門抄　論說　專電　日下近聞　緊要新聞本埠要聞　紀事 
　　第二張　專件（法部擬呈司法權限淸單）　各界新聞　各業行情表 
　　第三張　小說（殺婦奇寃）國外新聞　本埠新聞　訟案　通信振務 
[上諭]  
　　三月十五日奉 
上諭周樹模著賞加二品銜署理奉天左叅贊錢能訓署理奉天右叅贊欽此 
上諭吉林哈爾濱江關道著薩蔭圖調補欽此 
上諭度支部左丞著陳宗嬀補授度支部右丞著傅蘭泰補授度支部左叅議著曾習經補授度支部右叅議著劉世珩補授欽此 
上諭御史吳鈁著賞加三品銜署理奉天提法使直隸候補道吳燾著署理吉林提法使欽此 
宮門抄 
　　三月十五日 
　　召見軍機　徐世昌　唐紹儀　朱家寳 
代論 
[漢譯法規大全序]  
　　序一 
吾國有有恒言曰有治人無治法泰西各國之言則異是以法爲經以人爲緯其所謂法治國者舉朝野上下胥受治於法律範圍之中秩然不失其分寸謂之有治法無治人日本維新以來事事步武泰西而乂斟酌於本國之人情風俗以成其所謂日本主義者迄今自治代議之制若固有之近數年來吾士吾大夫稍稍有法律思想舍其舊而新是謀則繙譯之功不可没也法規大全一書爲日本法律之淵海裒然巨帙譯者難之上海夏君延聘通材分門編輯取材之富定文之嚴爲近日譯書最余惟曾文正李文忠歷派學生出洋而西土學術乃聞於世顧其影響於政敎者甚微固由風氣未開抑亦中西語言文字有格不相入者乎游學日本之舉未及十年而譯本已將充棟且皆切用於世豈不以同文之國政敎出於一源故其收效特殊哉夫治國之道必先察其國之本質而後取他人之良法美意以增損於其間日本之有此完全制度蓋亦幾經詳審非獵取泰西之法刻舟而求劍爲也余願讀者深維日本當日改革之意以求合於吾國目前之程度鎔他而光大之則宏通之才自此出矣光緒丙午十二月項城袁世凱序 
　　　序二 
自各國立憲之說浸漬以入吾國始而播於海内名流之口繼而入於一二達官之下余目不識外國文足未履外國土不敢如惜抱所謂趨時者從而和曰立憲也立憲也惟天下之理無窮時會之變已迫又不敢墨守我見專己自用必以各國之立憲爲不然因而廣購書報究憲政之胚胎又寓書吾國使臣之駐各國者反覆辨論以旣其實窮年積月得其竅要始知君主立憲國之制上下權法之維繫强民氣而尊國權實爲吾國萬金良藥竊不自揣言之於朝以備聖聽不敢以立憲之議非我發端以從人後者爲可恥也夫立憲之利國利民但不利於庇護私局之官人人知之矣今旣明詔天下預備實行不患有少數人之異議惟患無多數人之 
 
 
 

Page 3

 
 
研求吾國人誠爲他日實行計當稔知憲典精意與行政法度以相考求非得有完備之法律書烏覩所謂憲法兹菊生部郎出商務印書館所譯日本法規大全責序於余余讀其書凡二十五類都四百萬言上而典範國會之要下至痘苗害蟲之微各有秩序盖以致體而言則爲君主立憲以實行而言則法度者卽立憲之所散見無政事無大小無一不範以法權耳日本雖與我同洲同文而一國有一國之宜卽一國有一國之法不能一一倣行如文字之印板特近日已譯之各國政法多半舉一漏百求其本末備具足備叅考者無如是書誠舉此書而治之由法文進窺法意斟酌損益爲吾國成一完全律法得以實行憲政視余向者資於零落之書報資於萬里外各公使之篇牘爲何如耶光緒丙午十月西林岑春煊序 
專電 
[電一北京] （四月十五日戌刻） 
　　傳聞江御史春霖又上一摺請開復趙啓霖原官弁謂如不允准當以死諫冀回天意已囑家人預備後事（大） 
[電二北京] （四月十五日戍刻） 
東三省總督徐世昌准二十日起程（大） 
[電三北京] （四月十五日戍刻） 
漳州府詔安縣有電到省民敎失和城危官險適漳州鎭道在省隨偕福州鎭孫道仁帶兵二千馳往救援（條） 
[電四福州] （四月十五日戌刻） 
福州省城平糶局貧民爭先恐後擠斃十餘人（舉） 
[電五北京] （四月十六日子刻）東督徐吉撫朱擬調英讞員關炯赴吉辦理新政於今日（十五日）會奏卽囑楊文駿電商滬道尅日遴員接替併代勸駕（北） 
[日丁近聞]  
　　聞農工商部溥頲未經調補以前揣摩風氣之人預料此次必簡一資格甚深而老耄守舊者以繼其任一以見貝子在任時鋪張揚厲後任不獨不能守成且益形退步則可以彰振貝子之賢。一以見老成持重决無風流佳話貽人口實則可以昭朝廷用人之愼重。外間謡言將畀肅邸溥倫皆非確論云云及揭曉果爲度支部尚書溥題足見揣摩求合者其腦筋固加人一等也。 
政府以旅居外洋華僑精通各種科學者頗不乏人。若不設法錄用恐致若輩灰心擬即電咨各公使。將各該埠華僑有能創新器者令其赶緊覔保呈署。在公使館試騐後即將年貌籍貫開具淸單。并酌量給予川資俾得來京應選。云云夫公使何人耶有不諳東西文者有不知學間爲何物者今獨可以試騐科學亦是奇事故吾謂西國之官位。衡其學問爲高下。而中國之學問則視其官職爲大小。此中國之所以不同歟。 
聞徐菊帥日前電致東省略謂奉天五部裁撤原爲除弊汰冗起見兹聞奉省各局所辦事司書多係五部舊人。亟宜分别調遣圖翦枝蔓。去門户把持之習以期事權專一上下同心云云噫裁署役則署役把持裁部辦則部辦把持又何有於五部。且亦何懼於一電也哉。 
緊要新聞 
[吉長鐵路又有交涉吉林]  
　　吉長鐵路早經議定歸中國自辦兹達馨帥又接外務部電稱吉長鐵路雖歸中國自辦但日本願借路欵分年償還碍難再駁等語駐吉日領事島川君亦奉該國駐京公使林君之諭特至軍署拜會商議路欵及延聘工程師等問題聞次日達軍帥亦至該領事署續議一切云（軍） 
[籌議津鎭路事彚聞]  
岑尚書之感情。郵傳部岑尚書對於津鎭鐵路辦法甚表同情聞巳前曾邀鹿尚書至法華寺會議此事旋發長電二則致張袁兩宮保請速議定辦法以期早日集事 
三省票舉代表直隷山東江蘇三省京官近爲津鎭路事分别票舉代表兹將被舉名氏列下（直隸）李嗣香侍讀士鉁張伯訥京卿允言史康侯履晉惲薇孫學士毓林馮公度司馬恕分劉博泉侍郎恩溥孟紱臣叅議慶榮王和田觀察毓兹韓力如署正印符（山東）李新甫太守經野王一山内翰寳田王覺生閣學垿沈蘭修御史潛賈亮臣部郎鴻賓王保之京卿培佑陳麗賓京卿宗嬀田介人智枚（江蘇）唐蔚之侍郎文治黃愼之學士思永 
 
 

Page 4

 
 
學界踴躍股。留學日本山東同鄉會知津鎭鐵路有分省認股之說因開特别大會計會員三百餘人公舉丁維魯太史爲總代表十府三州共舉專員二十四人分庶務書記調查三部合認鐵路股份五十餘萬現在山東學界聞風興起擬在省城設立一集股公所定數每股五元先由學界中人籌攤其詳細章程俟開會議定再行布告 
本埠要聞 
[辦理大鬥公堂案近聞]  
　　上海閧閙公堂一案經外部與各國欽使商辦西官執定歸咎華官要索賠償損失以致相持不下至今仍未議結外部以事極棘手特電商江督擬令南洋律法官担交君向英臬司伸述原委。主持公論期可了結。現聞滬道之意。以律法官未便出名辦理。不若彼此延公正人議定條款。後憑公正人查明評斷。較爲正當。現已禀陳江督請示矣（眩） 
又滬道昨接江督電開准外部電。馬二電悉當開具節略交英使。昨該使面稱已轉寄駐滬英按察使查閱。惟徐黃氏被拘。曁女犯押禁西牢。中可無庸再提。以此事要緊關鍵何者著重何者可畧應由滬道與英按察使彼此互查情形酌辦。等語彼意可俟英按察覆核後再議。希轉滬道等語合電知（句） 
[梁欽使請查德國商輪虐待華人]  
　　駐美梁欽使照會滬道略謂據檀香山領事張作藩禀德國商船。『拖路臣』在滬雇用華人水手等中途虐待。駛至檀香島。華人聨同登岸。欲赴領署投訴。該船主人等禁截毆打。不准離船。並誣爲有意脫逃。經查明情節商請德國駐檀領事勸令船主按照約章不得虐待該船現已駛赴墨西哥國威馬埠。繞回上海。擬請分行駐墨叅贊及上海道台於該船抵埠時飭人查明有無虐待水手以及尅扣工資等事按約核辦並將在檀辦理情形禀報前來除批復分行外合行備文照會貴道請煩案俟該船冋滬時。如查有苛待及尅扣工値等事。卽希妥爲保護云云（聘） 
[蘇臬爲常州油棧交涉致滬道電]  
　　上海道鑒頃接惲莘翁電。祖祁酉正抵里卽傳集商學兩界告知何福記開設煤油號誘惑美總領事出面一案將上憲委陸太守前來接署常州府辦理此案美總領事爲國家辦事斷不違悖約章以失體面何福記如何誘惑撫憲已派上海道查辦數言可决商學界勿得妄動公憤商學界聞諭歡聲雷動聽候查辦查何福成樓彭年來常開設煤沺號於三月十四日在武陽商會自立規條五條一何福記的係華商。並非洋商。並無洋人股份。二並無外國人來號居留往來等事。三專售挺油。並不開油池四如賃堆棧房。總在城外空處。五批發設在西瀛里中叚。並不堆存煤沺祇有樣。油五箱。自用油一箱以上五條當令簽字呈報地方官立案如此情節。美領事恐未知悉。特此錄案電達屬電榛文印（企） 
[靑浦縣辦理交涉之延緩]  
　　美商豐泰洋行。前因裝運麵粉。駛至靑浦縣境。關王廟地方被搶。曾經商禀由美領事函致滬道札行靑浦縣查緝在案兹該商以此案迄今兩月有餘。地方官並不實力查拿以致匪犯遠颺廰向地方官索賠。特於前日禀由美總領事函請道台瑞觀察轉飭靑浦縣如數賠償以免虧累（括） 
[考查銅幣大臣蒞滬]  
　　查辦各省銅幣大臣陳玉蒼。侍郎由閩來滬等情已誌前報兹侍郎己於前日由閩乘海晏輪船來申於昨晨抵埠。以滬北洋務局爲行轅。（舟） 
紀事 
[萬國賽珍會尾聲]  
萬國賽珍會原祇十三十四兩日以中西各會董慮及時日太促攺由十二日爲始惟三日間售出各物猶有存者因又增昨日一天將所餘之物以摇彩法出售彩票其零星各物則隨時拍賣記者於二句鐘入場見游人較前三日稍希詢之收票處據云午後七點鐘止約得三千餘人而購物者似不及購彩票之踴躍彩票中又以購盛夫人貴物助彩爲最多聞此項彩票一時尚未售罄擬於下星期六仍在張園當衆開彩記者固深望得大彩諸君仍以彩物全數或折半助振不讓盛夫人獨佔盛德則災民之受賜者更多矣。 
會塲中除打靶處釣物所及安愷弟西人售物所三處外其餘西人列陳所均已撤去以各物大半售罄且星期日均須休息故安愷弟西人售物。所攺陳中國珍物。中以瑞觀察五彩大盤一具江督大磁花瓶兩具爲尤奪目。安愷弟東首之西樂亭及日本茶館黑奴戲塲西洋酒館均已停止頗覺寂寥　 
會塲中購物較多者女席推天足會售物處男席推文明總會惟兩處購物者大。半强而後可或斤斤較定價目。甚有人欲以前所購者另換他物。一若日中爲市者然。此記者所爲重有感也。 
昨日西樂已停薄暮始有振華西樂隊。在老洋房草地演奏節序井井不下西人又有商務學堂學生。扮演黃勛伯義士故事亦有褎鄂氣概 
會場購物至午後七句鐘止聞約有千餘元。惟購買各處彩票及飲食者不在其列。聞會員言四日中所售各物價洋此時亦祇能略舉大數餘俟明日總核後發布報告方足定爲據云。 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
專件 
[法部擬呈司法權限淸單]  
　　一大理院自定死刑之案咨送法部覈定將人犯送法部收監仍由大理院主稿會同具奏其秋後人犯於完案後移送法部監禁朝審册本由法部覈議實緩再由法部及欽派大臣覆覈黃册專由法部進呈 
一外省秋省事宜仍照向章辦理 
一大理院自定遣軍流徒之件由大理院定稿後咨送法部查照例章辦理 
一大理院自定專案軍流以下之件由大理院自行具奏咨報法部備案一高等審判所地方審判所成立後其死罪案件分詳部院由大理院覆覆後咨法部核定由法部主稿會同大理院具奏其遣軍流徒以下案件均詳法部辦理 
一速議之件外省奏請奉旨後專由法部核議如罪情不符者咨交大理院俟供勘到後援律駁正仍由法部具奏 
一彚案死罪之件外省具奏奉旨交法部議奏者應令各省將供勘分達部院由大理院覆核限十日咨法部核定卽由法部具摺覆奏如有情罪未協者仍咨大理院駁正 
一外省軍流以下咨案應由法部覆核笞杖等案造册報部 
一大理院官制因檢察總所隷於法部及請簡請補員缺皆須會商卽應會同法部具奏其推丞及總檢察由法部會商大理院請簡推事及檢察由法部會同大理院奏補 
一各級審判所官制員缺及分轄區域設立處所由法部主稿會同大理院具奏 
一法部監督各級審判所檢察所由部議定處分 
一死刑由法部宣告令該管檢察官監視行刑其檢察所未成立以前由法部派員會同原審官監視行刑奉旨依議 
内治部 
[議復實行裁撤差役辦法江西]  
　　南安府遵札酌議裁撤各州縣差役辦法禀陳贛臬略稱差役之爲害原奏言之詳矣欲除其害非實行警察明定訟費不爲功卑府之愚擬請責令各州縣無論地方貧富限三個月内將警察一律辦成舊有差役亦於此三個月内減裁淨盡以後凡拘拿罪犯傳喚人証均改用巡捕由事明定訟費榜示公堂其訟費之數卽照前奏刑事民事訴訟法内訟費表辦理於結案後判令訟負者繳有時亦可體察情形判令兩造分繳其餘自願息訟遞呈銷案者即由兩造匀擬此外不准另索人費及額外浮收違者從嚴懲處並派員專司其事由各州縣將所收各費詳註淸册按季通報一次以昭核實而挽積習等語施奉批示云據禀已悉仰即飭屬速辦如巡丁可以拘犯傳人卽將差役裁撤以除積弊母得徒託空言抑舉辦新政須有一段眞實精神若徒襲其外貎卽開辦之始稍一改觀轉瞬全蹈故智或又加甚巡丁與差役亦何以異該府諒已早見及此也此繳（存） 
[開辦法政學堂之計畫武昌]  
　　湖北裁缺撫署初議改作仕學館現工程將次告竣當道擬設一法政學堂將此次考優未取各生擇其文理優長年貌合格者挑取數十名學習法政作爲紳班並添招候補官吏四十名一同學習仕學館則仍在糧道署内暫不遷移云（新） 
[嚴定官樣文章格式武昌]  
　　提學司定例與布按二司平行凡有文移稱使不稱司鄂省各署書吏不諳體例往往誤寫司字實與上行下者無所區别現經臬憲梁星海廉訪嚴飭各書吏嗣後務當更正勿得再蹈前轍致干罰辦（泰） 
[調查關務委員將次他往。蕪湖]  
　　調查關務委員忠文等自到蕪後由裕溪關委陳小泉少尹連日陪往金柱淸七泥汊東河新莊各口現已將次查竣聞該委員等擬於日内前往皖北之正陽關云（少） 
[江督派員移建松江藥庫。南京]  
　　日前江督端午帥札行杜統帶淮川略謂松江火藥庫移建江陰一案業經派員會同徐鎭勘定在澄城西南秦望山麓其界址西至窰磴浜小河南沿大河北至山脚東至永興庵小河地段以足用爲度所有建築工程地基圖式亟應遴派妥員就近估計核實籌辦查有該統帶熟諳兵學辦事精勤堪以札委仰即會同徐鎭切實估工刻日興辦至構造之圖是否合法應卽參按學理選定式樣並報督練公所查核俾臻妥善其工料支銷各項亦應悉心考覈核實造報云云（諟） 
[派員調查浙西蠲賦杭州]  
　　浙西湖州等屬因去歲秋災曾奉張筱帥奏准撥帑放賑并查明被災各縣分别蠲賦詎各縣令仍於冬間照額收征惟紳士之賦略爲折减經該處紳耆具禀浙撫張筱帥特奏請簡派大員來浙澈查等情曾紀前報現已奉到硃批母庸派員仍着張筱帥嚴行查明實征確數詳細奏陳聞日内當由浙撫派員前往各縣調查一切云（道） 
[常州府將次履新蘇州]  
　　新委常州府陸勉齋太守懋動勳本擬端陽後赴任現因常郡何福記經理美孚洋行煤油交涉一案經商學兩界電禀撫憲請委幹員襄辦故陳中丞卽飭太守趕赴新任以資辦理（爲） 
[職官派充警捕杭州]  
　　杭省警察自史諫初别駕爲提調後一切規則重加釐訂又以上城境内僅有警捕一員勢難周顧因又禀奉總辦袁巽初觀察札委候補從九熊少尹巽鴻爲副蓋少尹係警察學堂畢業學員定能克盡厥職也（廣） 
 
 

Page 11

 
 
[委署知縣蘇州]  
　　十四日藩署懸出牌示文牌示文曰代理靑浦縣知縣張瀛遺缺查有候補知縣趙豹文堪以酌委署理（爲） 
外交錄 
[謝敎士以爲歧視敎民。南昌]  
　　南昌天主堂敎士謝安東函致贛撫略謂前接覆函知鄧國和一案提府訊辦仰見調和民教至意但南昌縣禀稿内有誣陷鄧榮盛等及杜敝鐸士涉等節敝鐸寔有難已於言者查此案久經江孟二前縣訊明將幫兇禁押有年正兇亦催拘在案今胡令有敝堂誣陷鄧榮盛等字樣卽使敝堂有查明之處而江孟二縣亦係江省能員豈肯將無辜之民禁押顯見胡令上下其手縱放帮兇以誣陷二字塞責又云杜敝鐸士涉一節查挖目大案亟應獲拿兇究辦以安民敎胡令旣不肯緝拿正兇又不設法將此案調和率將在押帮兇縱放敝鐸不得已照約函請大人飭令照舊禁押而該縣卽以干涉二字加之然則該縣不照條約歧視敎民或竟犧牲敎民敝鐸亦緘默而不言乎總之胡縣存心欺敎導民滋事不一而足昨有進外敎民鄒承祖因取保細故胡令差趙林等多人擁至其家胡閙訛索鄒扭到縣謂取保四名何以獨拘承祖一名王門丁大聲曰因爾吃敎故獨惟爾是問似此縱差欺敎敝寔鐸不解其所以然務請大人飭令和平辦理以安民敎幸甚（因） 
[美商請免落地厘金未准。蕪湖]  
　　美孚洋行有煤油五百件由蕪運至巢縣紀岸并未完繳落地釐金經該處釐局查悉禀請關道文仲雲觀察函致駐寗美領事轉飭該行遵照厘局定章補納落地釐金詎美領答覆以洋貨已完正半各稅　免重征約章所載甚明前由本國駐京柔大臣向外部屢次辯明在案請遵約辦理勿得留難云云關道文觀察當卽覆以巢縣係屬内地不准洋商開設行棧領有稅單之洋貨到指運之地繳銷稅單應完該處落地厘捐向係如此辦法征之華商非征之洋商母庸洋商干預所請免厘之處碍難照准云（少） 
[軍械取締尚在交涉。吉林]  
　　達韾帥擬訂立軍械取締規則曾紀前報兹聞達馨帥又與駐長日副領事榮田君文函往返切實磋商該領事始則堅執不從繼以將軍護照一項爲許可劵未免範圍太狹意欲稍爲變通聞馨帥已委署長春府德丞頤太守就近妥商更派巡警總局國際官白學員增芳馳往參議兼事通譯刻白君已於初九日啓行矣（光） 
[華官太不自量黑龍江]  
　　駐黑龍江之俄外部官日前照會程雪帥謂滿洲里華官因細故擅責俄商一百軍棍華官當卽潛逃如此違背約章應請速行懲辦等語雪帥以事體重大且係一面之詞當派交涉局提調盧别駕用章前往該處查辦（光） 
[漢關道招考英文供事漢口]  
　　江漢關道桑鐵珊觀察近以本署交涉事件日益繁劇非多聘繙譯人員不足以資治理日前特出示招考長於英文英語之人作爲本署供事已於十三日在花廰命題面試矣（安） 
軍事界 
[頒發秋操課程書。蘇州]  
　　蘇省本年舉行秋操撫憲陳中丞日前將課程書二本給發各營一爲征兵大全規則一爲野外隊軌論誌通飭各敎練官認眞講解實力訓練俾收成效（必） 
[駕駛學生送部考試南京]  
　　江南水師學堂因前派英國兵艦學習船務之駕駛學生六名現已畢業回國造具名籍淸册呈送督憲咨部立案當奉端午帥批示據詳已悉查前送英艦學生六名聲明限滿由英總兵給予文憑向華考騐後咨送練兵處考試如與文憑相符自應奏請優予出身以示鼓勵倘有考不及格及與所得文憑不符者應勒令再上練船補習船課分别咨行在案現該生等期滿畢業尚有數名擬續派赴英學校學習海軍應由該堂查明送英學生幾名暫行剔除俟將來歸國後再行補送考騐其餘各學生應卽咨送陸軍部考試照案辦理仰卽遵照叙具妥詳呈候核辦仍報明薩軍門查照（附錄駕駛學生名籍）沈楺長洲吳振南儀徴蔡朝棟江寗朱天森甘泉方佑生上元王光熊江寗（克） 
[派員點收兵輪軍械安慶]  
　　皖省調用之龍驤兵船因不合巡緝長江之用當經巡防營務處詳請撫憲咨還南洋曾記前報兹因該船調皖時由滬添購軍火料件以及購配各物均由皖撫撥欵購辦現除動用各件外其餘炮械軍火器具均由已於太守椿年惲太守毓齡同往該船按册點驗收回飭發軍械所存儲備用刻已報明撫台查核矣（化） 
[督練公所裁汰敎員安慶]  
　　皖省督練公所講武堂原派敎習八員除尋常科敎習曹敏動潘象乾兩員現己派充標營隊官外所有該堂敎習自四月分起一律裁撒以節經費現督練公所已禀報上台查核示遵矣（夷） 
[禀辦隨營警察學堂之批詞南京]  
　　江北提標中軍副將李東武近將遵飭創辦江北隨營警察學堂辦法曁經費章程開摺禀請江督察核當奉批示云所議隨營警察學堂辦法尚屬妥洽察閱摺開經費其縛辦提調監督各員均未開支薪水自應由營派員兼充以盡義務該堂共選生徒二百名可酌分爲三堂除操科敎員由營派充外再延警務專科敎習三員卽可分任各堂一切功課無庸再分總帮名目至護勇八名本可不用應卽删除以上月支經費究可减省若干此外購置衣物器具亦須力求撙節軍衣一項不妨改用靑布應由該中軍將購置各項切實約估大數連同核减月支經費一併開摺禀候核明飭撥値此時艱欵絀辦事務求實濟不可徒飾外觀是爲至要（育） 
敎育誌 
[啟秀女學開校誌盛寗波]  
　　鎭海東西管兩鄉蛟河倪地方現有日本畢業生包君江邀集同志籌集經費創辦啓秀女學堂一所董其事者爲倪君邦憲蘇君光均陳君鎬陳君行和倪君紹鵬已於本月初十日開校由嚴君統庵登堂演說近村各學堂全體學生均來祝賀到者不下千數人云（行） 
[星期演說學堂章程。安慶]  
　　皖撫恩中丞日前准學部來咨議覆 
 
 

Page 12

 
 
汴撫奏請速定學律一摺當卽札行學司通飭所屬一體遵照現安省各學堂監督總敎各員會議所定學律與原奏定章不甚相異但學生入堂肄業除研究課程演習體操外其於學堂規章恒未聞見以致常有踰分越理之事今旣學律妥定擬於每星期六演說一次俾各知所遵守（頽） 
[學使札委學務課員杭州]  
　　浙省學務公所總務課課長日昨奉支提學使札委副課長沈君維誠承乏卽以撫院文案兼公所課員之王君志鹤爲副總務課長以鹽大使成君健爲課員以江蘇優貢劉君嘉猷爲實業課員外間人言嘖嘖未識能有裨學務否（校） 
[管理敎員亦准保奬南京]  
　　山陽縣丁紳賜第及其子寳銓在籍時獨力倡建敬恭學堂一所又捐助時豐鄉田共再頃九十七畆零永作該堂常年經費合計開辦經費已逾萬金以外該紳不願自邀奬叙請留爲在堂出方之人將來請奬經淮安府桂太守詳請江督核辦當奉批示云查丁紳獨力捐助敬恭中學堂經費一案前據該府來詳已於四月初四日經本部堂會同撫部院專摺具奏請奬至該堂管理敎授各員如果實心任事俟届五年辦有成效亦可照章擇尤保奬仰卽照會該紳知照 
實業類 
[築路遷墳松江]  
　　滬嘉鐵路近將築至松城東南隅凡路線所經之房屋墳墓均需遷讓故曰來南門外四牌樓地方各墳墓己紛紛動工移讓矣（黃） 
[農業學堂蠶事告成長沙]  
　　湘省北城外農業學堂所養春蠶已於初五日採繭初七日繅絲聞收成尚稱豐足云（亦） 
[禀請開辦煙煤礦武昌]  
　　鄂屬嘉魚縣地方向產烟煤前因本地居民爭相開採經官封閉兹由山主禀請礦務總局派員查騐經總辦余公胄觀察擬定章程數條禀請鄂督察核示遵（安） 
瑣事欄 
[地棍爭奪田產之刁狡寕波]  
　　慈谿縣山北鄉有沙田數千畝前由馮姓售與陳姓近因該田出產較前起色爲該處地棍沈福生覬觎隨冒充馮姓親戚覇阻收穫並紏集多人與之尋釁迨由陳姓禀縣差拿沈等竟開鎗拒捕嗣後鄞縣吳馥之大令禀請寗道會營拘拿沈又勾串洋商出爲保護日前寗道喻庶三觀察當飭鄞縣高子勛大令帶同差役親至英領事署簽事將沈拘縣次日鄞慈兩縣會訊後卽令釘鐐收禁現道台喻觀察已電禀撫憲核辦矣（行） 
[批飭科罰偷漏米捐南京]  
　　江浙鹽巡查查扣八斥鎭米船送吳江縣訊明後由該縣劉大令據實禀陳江督當奉批示查米糧禁運出海内地仍應照常流通歷經通飭遵辦在案據禀萬泰米行雇裝米一百四十石運滬銷售　太湖鹽巡營扣留旣據訊明有上海米店先後斛單可憑其非私販出洋尚屬可信惟米數與捐票不符浮裝幾及一倍顯係有心偷漏應將未捐米石照例科罰提賞以示懲勸仰蘇藩司會同牙釐局轉飭遵照（康） 
[官紳在公堂角力鐵嶺]  
　　鐵邑紳士田紫綸太守現充江省某局總辦日前該紳之公子田伯音與鐵縣廖大令因事牴牾竟在公堂互相毆打當時田公子之帽被大令打失而田公子亦扭大令之胸大令怒甚竟將田公子押送禮房是亦一官場笑柄也（光） 
[留京舉貢注意注意福州]  
　　福建保送舉貢現在徧出傳單略謂此次補考在京舉貢經都察院奏准示期甄别在案查章程除有匿冒及已經就職人員現充學堂學生不得與考外其在本省已考不取者亦不得再行補考近聞吾鄉各補考舉貢多有就職人員學堂學生在内甚至本省錄考未取復行來京投補本人未在京中倩人頂替入場種種情弊殊駭聽聞兹公議補考之日各舉貢齊集考塲指認如有以上各節立卽公同扭送並查明該出結同鄉官一律禀究用特先期佈告我同鄉諸君務祈出結之時格外認眞查察或有已被朦混須將原結追回以免牽累云云（同） 
[蘇垣小菜塲成立蘇州]  
　　蘇城小菜塲在泰伯廟橋承天寺前鈕家巷三處現已一律造就日昨經巡警總辦馮孟餘觀察札飭七路巡　分局及長元吳三首縣會銜出示令各小販卽日遷至該三處貿易現因創辦伊始暫免繳費並不准保役人等需索分文以示體恤（兆） 
[典舖被刦寗波]  
　　鄞縣徐東埭壽長典當前夜突來盜匪二三十人明火執仗撞破墻垣蜂擁入内將金銀首飾及衣物等擄掠一空　後檢點所失約値二三千元當田典主報縣該縣高子勛大令立卽帶同差勇親往踏勘隨簽派差役跴緝未識能弋獲否（行） 
[設立戒烟公所鎭江]  
　　常州府德乾一太守日前具禀省憲擬在常郡設立戒烟公所一區派員會同紳董竭力勸戒其所需藥料等費每年約銀數千兩應請作止開銷等語已奉上憲批准照辦矣（五） 
[禀辦私加糶價之劣董揚州]  
　　江都縣境虹橋鎭董事張承業前在蘇屬籌集巨欵購米平糶議定每升三十八文詎開糶時該董乂私加每升二十文且所購之米均係糙色糠粃極多現由該鎭紳商聨省禀控江都縣請爲提究（司） 
[巨盜正法蘇州]  
　　蘇鄉峴子山著名巨盜莊虎等六犯經長州縣蘇靜菴大令一再審訊確供禀請撫憲陳中丞批飭蘇府何太守於十四日將該六犯帮赴大校塲一併正法（命） 
[續誌因姦斃命案長沙]  
　　前報紀湘省北城總福街王士娼家因姦毆斃人命一案兹悉由吉祥巷警兵拿獲從兇劉濟綸一各經長沙縣審訊後供出首從各犯姓名當卽懸賞緝拿務獲究辦（敏） 
[巡官拿獲劇賊南京]  
　　江寗巡警總局將拿獲賊犯張一訊明擬辦情形詳請督憲鑒核當奉批示該犯張二胆敢於城内　包誆取財物實屬藐法已極旣係人贜併獲案情自無疑義惟僅擬監禁一年尚覺輕縱應將該犯張二發交上　縣監禁三年俾昭儆戒至巡官彭光濬獲犯出力應准如該道等所請記大功一次以示鼓勵仍飭該巡官上緊嚴緝逸犯陳二務獲究報繳（商） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說殺婦奇寃（華生筆記二十五）]  
　　是日有速余往診者。余亦即怱怱去。及返。報時鐘方十一鳴。而福已不知何時外出矣。獨坐室中。閉目冥想。竊念我友所言。謂赫迭非此案兇手。而兇手卽爲黑闇中窺伺赫迭之人。殊令人不能無疑。回憶昨夜所聞覩。赫迭與其妻爭論諸語。並與約克屈來種種情形。是若輩必聨成一氣。更結亞登之情夫白來門爲助。以謀其主。情節甚顯。確之又確。乃我之所見則如此。而福之所言又如彼。置一切證見於不問。而謂於赫迭諸人外更。别有一兇手焉。心竊竊然不能服。所不解者。則是夜窺探赫迭之人。又爲誰何。意者豈卽白來門其人耶。或若輦分計贓物。有所未均。故乘夜以窺探之耶。思至此。計惟與福各行其是。我今日之目的。惟急往一探白來門之爲人。並其是日爲。則其事可立剖。於是促僕即具午飱畢。亟亟出門。更從事於斯案。 
是晚八句鐘。余卽歸。歸而埀首喪氣。若鬭敗之犬。悵悵焉有所失。蓋是日余先往某玻璃廠。繼至各賭塲。詳探白來門之爲人。則其人好賭博。事遊蕩。果爲一無賴之惡少年。惟海太夫人被殺之夕則白來門正以賭博故。與同類鬭毆甚劇。爲警察所拘。今尚禁捕房中未釋。然則白來門之於斯案。不辯而知其爲無涉矣。余更往亞登之隣右。探亞登是夕曾他往否。則亞登星期日返家後。卽偕其母赴某鄰家宴會。至夜分始散。人多見之。然則亞登之於斯案。更爲無涉。於是余昨日之。奔波竟夕。一切所聞所見。初以爲確然可憑者。至此乃如空中捉雲。水底撈月悉付諸虚溟縹渺中矣。 
本埠新聞 
[江督允准更委滬軍營管帶。]  
　　江督端午帥以上海軍隊腐敗匪類横行迭飭滬道將駐滬各營隊認眞整頓近由瑞觀察查悉兵隊腐敗以滬軍營爲甚該營管帶龍副將年老不能得力遂電請江督更换並稱查有湖北將允學生吳保恕堪以接帶現端午帥已允准札委矣（克） 
[續派巡警畢業生到滬]  
　　江督端午帥前派江南巡警學堂畢業生到滬歸瑞觀察差遣撥用等情迭誌本報除頭班生張堃等十一員已於前日到道禀到外兹又續派三班畢業生訓導徐鵬飛從九查炳章布理問劉迺封附生易懋恭縣丞高世傑監生周濂知縣黃國華典史廖元賓等八員亦已來滬昨均到道禀到（哲） 
[家政改良會紀事]  
　　外毛家弄競化女子師範學校昨開第十七期講壇由蘇本淸女士莊酉恩女士楊王震女士先後演講聞者莫不鼓掌云（川） 
[總工程局注重衛生]  
　　總工程局現因各區店舖居家每將污穢不潔之物任意傾棄有碍衛生特派巡目巡士等逐一傳諭嗣後務宜遵照向章於上午九點鐘前一律傾倒不得延緩如違定當罰究（夏） 
[承充埠頭]  
　　周天霖姜永春二人充新董家渡至十鋪一帶埠頭當禀呈縣署每年願抽助學費洋三百元兹奉李大令批示略云但能彼此相安不致向各船格外需索則學費旣有裨益而船户亦不致望而生畏良屬兩便之道希候諭飭周天霖等遵照辦理云云（車） 
[探目續獲贓賊]  
　　金利源碼頭巡丁林阿五通同三十六個黨匪徒阿堂在江新輪船竊取周式如烟土十隻繼復向失主索酬五十金代查贓物爲探偵知將林抱獲解經公堂訊押在案兹探目顧紀生復在西鄉法華鎭將阿堂並原贓一併緝獲當卽解入捕房押候解堂究辦（舟） 
[移提不法探夥]  
　　上年有裁縫陸仲堂失竊衣物疑夥某甲所竊遂串同探夥小廣東楊俊生等三人將甲軋至西華樓茶會擅用私刑致甲斃命一案昨日廨　關太守訪悉小廣東等匿跡寳山縣地方因卽移文該縣請卽飭差協提一面並禀知道憲聲明俟獲案後再行禀報（莊） 
[逆子不准保釋]  
　　彭老龍前因酗酒滋事違忤其父控由王前縣訊責判押改過局一年現其母彭劉氏投求保釋李大令特斥不准（契） 
[釋放蜂媒]  
　　曾剛四强搶閨女奉滬道瑞觀察判收禁五年梁劉氏省釋各情已迭誌本報惟該氏至今仍押官媒處未奉釋放故前日其禀縣署求准開釋當奉李大令批示云查此案現奉道憲批示飭將該氏從寛省釋據呈前情著卽傳知爾失梁本餘趕緊赴案聽候隨堂給領可也（軌） 
[火警類誌]  
　　昨晨二句半鐘法大馬路高生大烟紙店失愼經救火會各皮帶龍駛往救息計焚毁隔隣德源小烟間隆大新衣店等屋數間捕房以該店保有火險二千七百兩前因失火罰過洋一百元慈又肇是禍恐有别情故飭探將該店主傳案研究○法馬路大自鳴鐘東首義大牲烟紙店前日早晨失愼已紀昨報兹捕房以該店保有火險衆鄰嘖有煩言故將該店經理人俞芳康拘入澈究○昨日午刻英租界東棋盤街永泰祥協記東洋雜貨號樓上忽然失火當經鄰人幫同救息未肇巨禍○前晚美租界外胡家木橋西堍榮康烟紙店樓上起火延燬比鄰萬康糟坊費鴻昌南貨店和興麫館泰興鮮肉莊等房屋二十九幢經鄰人竭力施救始得撲滅○新北門内者街顧文寳象牙店不戒於火延燒鼎泰神袍顧繡店共燬房屋三幢旋卽救熄（彚） 
訟案 
[上海縣案]  
　　搶刦吳樂山皮袍之沈阿狗等四犯經拘訊責狎在案昨奉李大令復審據癩髮阿小供由俞茄寳爲首紏同小的與沈阿狗及在逃之虎頭阿　籌拾得皮袍褂由俞分給小的等每人四元沈眞林並不在塲訊之俞茄寳沈阿狗沈眞林等之不承認大令判均還押候再嚴究○開土行之粤人鄭熙藝倒欠大豐各莊欵一萬餘金由縣訊實監追比 
 
 

Page 19

 
 
責在案兹鄭央得殷實商家擔保出外淸理大令判姑准交保違千嚴辦○袁阿二扭控朱阿發竊去金鐲首飾値洋千餘元一案亦奉訊究袁供上月某夜失竊飾箱内有金翠各件後查得形迹可疑之鄰人并在身畔搜出飾箱原匙及現洋鈔票十二元五角求追訊之朱初尚狡賴喝責二百板始供由張某串竊分得票洋銀練等物判朱收押追贓懲辦○木匠孫國良等調戲江北女子被女兄馬二目覩理論紏毆互有損傷由高昌廟巡局一併解縣昨奉大令提案驗得孫與邢福壽有病交匠頭楊毛毛保去俟病痊送局懲辦李蘭生枷號一月發犯事處示衆江北車夫周連成從寛具結與馬二斥釋○高昌廟巡局解竊賊陶阿二並當票賊具到縣訊責三百板枷號西門高昌廟各半月（車） 
[公共公廨晚堂案]  
　　趙愷控費竹林領洋抛工一案前晚奉王襄讞提訊趙供與高鴻春合包三并洋行浦東塡坭工程計八十二畝央中保吳湧江出立承攬議定每方洋六角做至三千七百十四方領過洋二千七百五十元後因中人病故即抛工圖逸計算透支工洋一千四百餘元并議定如中途抛工罰洋三百元高鴻春今日有事往浦東未及投案求宥訊之費竹林供高鴻春欠小的洋元趙係案外之人不應揷身帮訟所有工程小的做至四千五百餘方僅領洋二千七百元尚有楊王兩人轉手須楊王到案方可明白明府得供判將費竹林收押候飭差函致洋涇巡防局訽明實情再行覆訊核奪（根） 
[英租界捕房事]  
　　英界雲南路協茂押店因修理房屋激坍墻壁將間壁煤炭店内之倪三保沈杏九二人壓傷經巡捕報知捕房飭包探前往囑令出資醫治○前晚有某日人乘醉至四馬路將行人某毆打並撕碎衣服某甲即將該日人扭入捕房捕頭訊悉情由飭赴該管領事署控告○寳善街新登客棧被竊衣物又廣西路宏茂客棧某姓客被竊鈔票及衣服均投報捕房捕頭當即飭探前往該二棧勘緝（莊） 
[美租界捕房事]  
　　歐阿文歐阿松二人昨至天撞路張鹤林雜貨店因購物口角互毆由捕并送捕房捕頭以事屬細微一併斥釋○顧狗郎竊嘉興路王寳卿衣服由探拘入押辦○楊阿雨竊綢布衣服多件由探拘入押候查辦○惡丐黃阿順戴土土李阿二昨在西華得路向行人索錢不遂行兇由捕拘入押候究辦（西） 
通信 
[蘇州巡警毆辱學生之駭聞]  
　　十四日傍晚有高等學堂學生二人歸校經過撫轅東首突被警兵毆打拘入警局同時有遊學預備科師範學堂鐵路學堂中學堂學生數人在路行走警兵不問情由鳴集各兵肆行毆擊嗣後有類似學生者見之卽打故當時另有高等學堂學生一人在店中買物被警兵數十拖出凶毆致身受重傷吐血不止又追趕游學預備科學生一人以致落水且將巨石擊之幸而不中得免重傷共計五校受傷共有十數人問其原因警兵亦以不知爲答是有意與學界尋隙以致肇成巨禍也 
[贓物招領]  
　　十月金陵緝捕營在下關拿獲扒匪羅春亭卽小羅仔兹將搜出贓物開單招領但失主須有妥保方准領去計開尖絲褲子一條元色棉背心一件羊皮袍一件元色女羊皮袄一件元色綢小衣一件元色破背心一件銀首飾十四件玉簪子一根胡縐手巾三條元色女棉背心一件藍胡縐腰帶一條大小皮箱兩口元色緞羊皮背心一件雪靑紡綢褲一條破花洋布帳子一床金戒指二個本洋念六元銅洋廿元英洋四元當票十五張 
日本南淸艦隊巡洋艦高千穗號兵士在蕪湖搗墳滋事等事曾登本埠各報紛紛傳說頗聳人之耳目日前該兵船回滬據統帶官聲稱報章所傳大與實情不符現查明其原委應致滬上各報正訛也今辯明此事須將案情分别兩　部說自可疑圑氷釋矣華三月初八日該艦暫泊蕪湖兵弁兩名登岸逍遥失路迷入坟地當因開闢租界發掘墳山棺厝縱横兵弁等酸鼻而過不料土民誤認倉皇馳至巡警工程局告以日兵戲墳是一起也當時另有一股兵士若干名由别路遊行至巡警局左近路見乞丐惠投小錢忽有無數乞丐擁塞强索兵士等不　其煩擬欲排衆脫身之際隅令一丐婦墜落於水溝之中衆益喧噪傍近之巡士不究綠由鳴笛告警轉瞬之間閒雜人等無數蜂擁無賴之徒亦附和雷同圍繞兵士幾讓巨禍是又一起也惟以兩事幾發於同時訪事人混視爲一終有搗墳肇事之謡事後由統帶官嚴詰在事兵弁並會同華官探查並無兵士不合之處旋由巡警局總辦黃觀察訪拿當日滋事之無賴懲辦　案况該統帶官外波君其人極明達公正所有在事兵弁亦夙稱老實勒格决非嬉戲滋事之流（後畧） 
振務 
[江寗籌振局四月上旬振欵淸單]  
　　名省協濟　湖南撫皖岑恊助振濟銀一萬兩 
官捐振濟　江西臬司秦炳直捐洋銀三百元　候補道李永懋捐洋銀一百元　候補道趙有倫捐洋銀一百元 
慨助振濟　天津婦人會捐助江皖振濟洋銀一千五十元三角　天津婦人會捐助江北振濟洋銀二千二百七十八元三角 
義振捐欵　江西粮道錫恩募集銀一千兩　蘇州府知府何剛德募集洋銀一千元八角　江西吉南贛寗道江毓昌募集洋銀五百五十四元敎習知縣鄧之秀捐洋銀二十元　湖北督銷局候補道范德培募集銀二千兩 
塾解振捐　江西藩司巡道墊解銀九千四百兩　泰興縣解到洋銀一千元 
[上海北市絲業會舘籌賑公所施子英經收各處水灾賑捐丁未年三月初一至廿九日第一百九十四次淸單]  
　　初一日燕台張經舫洋十元公茂洋貨帳房銅洋二元○初二日愼德堂程祈平安洋十元○初三日劉鏡圃洋十三元蘇州順康莊代收沈太太龍洋十元無名氏龍洋二元無名氏龍洋五元顧姓龍洋一元無名氏龍洋五十元王氏求病痊小洋一百角孫雲甫春巵移助龍洋十六元無名氏龍洋四元濟陽徐氏病痊酬愿龍洋八元韓星記龍洋十元共大龍洋一百零六元小洋一百角○初四日無名氏洋四元培記洋一元乾德堂洋三元雪耕氏洋二元汪雁如續助洋十元不留名錢英龍洋各一元○初六日許恊泰昌英洋十四元龍洋六元唐女士洋三元仁省洋二元無名續助洋三元蘇州潘濟之先生募琳記洋十元又銘記洋十元南京永益典施文翁募沈讓爲久客東洋鮮通音信助此區區冀其在外平安龍洋五元張堰姚介三洋一百元林訓節爲嚴尊六旬正壽壽筵移　規元三十兩福泰莊無名氏洋廿元通州顧漱生爲慈相壽日筵資移助洋二元常州雲陽隠名氏求父母及合家平安洋九元龍洋各十一元不書名洋一元○初七日張觀　龍洋十二元許人僑龍洋五元江化雨龍洋三元陳元峰龍洋三元陳成鐸龍洋二元許學　龍洋　元林炳棠龍洋二元方榮光李良合龍洋一元汪國炯洋三十元西昌求病淡愈氏洋念元○初八日無名氏求病速愈洋四元○初十日高郵丁玉軒募王銘卿古稀壽候移助洋三十七元龍洋廿三元五角錢五十文許若記勤記久記全記合洋四元戎文彬爲每日節省食菜銅元一百個○十一日魏門朱氏洋廿元潘門李氏求平安洋五十元又助皖北洋　十元○十二日元豐莊來紹與謝克繼延壽洋十元周仕阮率子懋德懋功懋照洋十元○十四日培記洋二元蕪湖同春和布號爲常年川神會筵資移助洋三十元周志延求已消災洋三十元獨叟生洋四十元成山積餘齋洋二百元吳黃氏求消災降福諸病速愈洋三十二元龍洋十八元○十五日蘇州潘濟之先生募平愉居士洋一百元無名氏求病速愈洋十二元不知名玉梅氏無名氏隠名氏合洋四元○十六日周仕沅爲七旬壽辰將筵資移助代求諸親友造福并求自身康健洋五十元○十七日張堰姚介三爲子求病速愈洋一千元惲心芸觀察爲朱煦翁壽禮屏資移助洋八元○十八日蘇州潘濟之先生募春記洋六十元○十九日周家口振德號同事洋六十元○廿日鎭海徐氏求病速愈洋十元金陵施鎰　保佑親沈丹卿病愈平安龍洋十元皖桐注耐　求病速愈洋四元巢金氏洋二元同春總會銅洋八元陳松翁銅洋六元○廿一日陳鎭記銅洋一元○廿三日崇餘莊來無名氏五十壽筵移助洋一百元印心子因平安洋一元無名氏五元無名氏銅洋一元（未完） 
 
 

Page 20

 
 
   
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
