# 1884 - 325 - 4904178

 

Page 1

 
 
[第二十一號畫報出售] [  申報舘主人啓]  
　　西藏遣使入覲賚呈　物種類繁多前已　圖列入畫報天子嘉其誠　詔書褒美銀幣酬庸着在宫門祗而以昭榮寵故又　大賚圖再左侯相奉侖出京行經泰安夜夢其夫人來與語如平日兼道時事勸慰殷殷侯相爕理隂陽感召必非無故亟圖之以應休徵兩圖俱編入此次二十一號畫報准於初六日出售仍於畫報之末附送淞隱漫錄圖說一則閱者鑒之此布 
[代售電報新編] [  申報舘主啓]  
　　中國創設電報自北而南約萬有餘里傳遞消息頗覺靈便惟官商之打電信者須先購　電報新編一書方可按字計碼繕就由局傳遞此書向止電報局出售每本實洋二角茲自十月初一日起電局以本舘在各處暢銷申報卽託本舘代爲發賣每本仍照原價洋二角不增不减諸貫客欲購　書在上海可向申昌書畵室價買各外埠請問賣申報人購取此布 
[制敵要策]  
　　兹有官塲友人自閩中携來張筱溥方伯所擬水陸制敵章程四條智周慮密誠所謂知己知彼百戰百勝之要策也按方伯印學醇曾任皖藩從前轉戰山東河南安徽江蘇等省戰功久著韜略素嫻知兵善將胆識俱全現經楊石泉制軍延入閩中籌辦海防所擬章程已由制軍通飭各營將領照章布置從此軍威大振法人聞風喪胆定必遁而之他惜乎馬江之役方伯未與聞其事也爰亟照稿錄登以備有志軍事者之採擇誰謂中國無人耶○一砲臺宜踈不宜密宜聚不宜分宜平地不宜山脚宜口内不宜口外何謂宜踈不宜密宜聚不宜分敵船之來我軍對準放一後膛砲　速爲時四分炮能擊傷鐵甲至遠不過五百丈再遠則目力不及難以命中卽中而砲力已弱不能透堅船行之速每時四分可行三百三十丈預裝藥彈距船五百丈開第一砲至三炮船已行過砲台一百七十丈現在砲台星羅棋布砲位無多焉能阻其長驅直進應將後路各砲悉運前敵守一總口每十丈設一砲位不論洋砲土砲安置百尊洋砲力足擊其船身土砲力弱擊其船面舵樓氣筒桅桿小船等物敵船雖堅豈敢過此千丈之險何謂宜平地不宜山脚砲火之性炎上平擊一里者稍高可及三里俯擊則不及一里且凖頭極難山脚立炮台居高臨下我之擊人也十發九虛敵之攻　也自下向上百發百中卽使打在台後石壁山石崩落悉成砲子更難立足况山上不能紥營以護炮台敵人一經登岸抄我之後砲台卽不能守似宜在去山較遠之平地築五丈厚八尺高之長堤以避敵人砲子每十丈留一空缺安放砲位缺處左右墻用三合土以防坍塌口門前寬八尺後寛二尺外掛棉絮門簾以護砲口其高低以潮水不到之處爲度再於砲台之後乃十步列營保護以免抄後營式宜匾以避開花砲子何謂砲台宜口内不宜在口外海防之設立砲台祇拒敵船之不能進口非能制敵之死命也似宜在口内扼要而守内港水窄不容多船我軍守其一面彼此開砲勝負各半今之砲臺多半挺出口外敵人三面環攻鮮有不敗者卽使能于自守敵人從爾近登岸以攻我後或開輪而去我亦無可如何同一不准其進口何必挺在口外使其轟擊乎○一敵船堅固宜擊其舵樓小船以去其耳目手足而制其死命近來外洋輪船皆有鐵甲不畏砲子有謂擊其機器者有謂擊其烟筒者機器在船内不可得而擊之烟同則聞其在大洋尚可折卸筒卽可去打破亦屬無益然智者千慮必有一失敵船雖堅似亦有隙可乘查該船通身堅固惟舵樓高出艙面四面玻璃無鐵皮以包之船以舵爲主海船之舵樓爲合船之耳目行船時舵師上樓瞭望以司進退打仗時兵頭在上以示指揮是舵樓爲合船之性命所關而又爲合船最脆之物無法以包裹之舵師兵頭爲船中最要之人每船不過數人倘被擊死其船無主使難行動次則擊其小船以斷登岸之路鐵甲船身太重不能近岸每於兩軍對敵之際用小船渡人登岸以攻砲臺之後其船掛在大船之旁容易擊壞擊舵樓是去其耳目擊小船是去其手足古云射人先射馬擒賊先擒王者是也欲擊其船身則船在水而係活動之物且有數雨厚之鐵甲砲子打在船上不過退後數丈豈能有損據外國洋報謂法人攻馬逹加斯加砲臺未及半日卽被攻破法船並無損傷可見以呆礟擊活動之鐵甲雖外國亦不能制勝今擊其耳目手足是攻其最要之處彼若聞之必不敢輕易舉兵也○一練兵須求實際中國額兵及各省所募練勇合計不下一百餘萬多於法國數倍法人之在安南及台灣者統計不過萬餘我國沿海省分之兵各有數萬亦多於法兵數倍自去年開釁以來各處紛紛添募而恐不敵者兵不精也非兵少也兵之不精由於愛惜鉛刃火藥不肯逐日訓練耳兵在精不在多兵多而不練與無兵同鎗不命中與無　同若操大陣打排鎗乃徒壯觀瞻無濟於事欲求實用必須逐日打靶藝方能精藝精而無胆臨陣仍要手忙脚亂故練兵須先練胆然胆在人之腹内奸何能練昔在軍中嘗觀臨陣　勇之人無不身輕戎馬其退縮不前者半屬身體胖重不能奔走之輩始知輕捷善走者其胆皆大因此悟練兵並須練走查乾隆年間傅鼐在湖南平定苗疆所部之勇僅三千人其練法每日囊沙輕走以習歩立上中下三的以習俯擊仰攻之法鎗則百發百中行則可及奔馬其進也可殺賊立功其退也可保命全師一軍皆精銳當時號爲飛兵曾奉　諭旨令各直省督撫提鎭以傳鼐練勇之法練兵應請通飭各將領逐日依法數月之後便可悉成勁旅惟此項經費甚大若吝惜不練練之不精雖添數百萬亦難以拒敵也○一陸戰宜講求也用兵之道知己知彼百戰百勝觀外國兵書羅馬之兼吞各國全恃土壘近日後瞠鎗準頭可及一百二十丈每于未戰時急挖淺濠以避鎗子新築之土遇來復彈於六十二丈處能透深九寸於三十一丈處能透深一尺三寸於七八丈處能　深一尺五寸其墻應高三尺四寸可避敵兵如敵來緊急能築二尺高之墻兵卽可跪而放鎗不但前鋒應築土濠其後面策應之兵亦須築之如前鋒前進則策應者進守前鋒之濠如前鋒敗北則前鋒退守策應之濠策應者便爲前鋒不肯空壘而出以中敵人旁抄之計如兵寡敵多不能抵擋則四面築牆嚴兵固守以待授兵此外國臨陣之戰法也中國火器不如外國之精而欲以血肉之軀當之宜乎其不敵而議者每謂敵人船堅砲多利於水戰俟其登岸而擊之可以取勝試問中國火器能如彼之精乎鎗能如彼之準乎布置能如彼之詳乎持此論者眞所謂坐井觀天焉敵旣如此精强宜思所以破之爲今之計惟有令兵勇各帶鍬銑遇敵先紥老營如二千人出隊以一干人爲前鋒一千人爲後應分爲廿隊前十隊每隊隔 
 
 

Page 2

 
 
五丈遠築五丈土濠以避彈子後十隊在前鋒後五十歩空隙處每隊亦築五丈之濠留出路置砲以便轟擊敵如未到則策應向前誘敵退歸築濠之地讓前鋒開砲轟擊前鋒得勝追擊則策應者進守前鋒之濠前鋒敗北則從空隙發砲以策應之如敵人衆多力不能支則退歸老營以待救援敵少我衆則用旁抄側擊之法自可取勝敵人數萬里航海而來能精而不能多用此法以困之自難得志如不求甚解以烏合之衆一擁直前而能取勝者未之有也水戰不如人猶可說焉陸戰再不如人其將何以爲國應請通飭各將領如法預備以期萬全倘有别法可以取勝不妨各陳其說以見人才之優劣也 
[丹國大火]  
　　聞丹國京城近遭大火延燒王宫約計焚去各物值英金一百萬磅當火之作也兵丁居民及學塾生徒皆竭力撲救無如祝融氏不肯返駕以致成此大災殆無異咸陽之一炬矣 
[新設糧臺]  
　　日前大憲諭令在九江城内設立閩軍後路糧臺局蓋以潯陽外江内湖水陸通衢轉運較易也曾沅圃制軍以糧臺任重事繁非得精明幹練之員弗克勝任因加意遴選札委江南候補道黎觀察福昌爲正辦九江關道洪觀察緒爲督辦二公老成練達卓著政聲挽粟飛蒭自然綽有餘裕知人善任可於制軍頌之現糧臺公廨擬設在李公祠内一俟黎觀察祗潯卽行開辦并聞洪觀察近因宿恙復發深恐貽誤事機屢具禀赴撫轅告病潘大中丞諭以現值國家多事之秋正臣子竭力効忠之日縱有舊疾亦宜安心調理供職宣勞俾毋負聖恩高厚觀察得諭感激涕零遂不復恩多占肥遯云 
[借重英國]  
　　聞中國現以法人在華肆行滋擾故將前時福祿諾在津所立五條約欵悉不准行法人所要求諸事亦俱不允擬將法人之意與中國之情悉交於英國請其作中而東京之事則亦須從新另議此說得之傳聞若果如此則轉禍爲福胥于英國是賴矣但未識法人能允否也 
[案犯無供]  
　　某甲江北沐陽縣人在籍日曾强姦隣家十二齡幼女已成致幼女殞命經女母盤詰實情首告縣署後由臬憲訪聞委派胡大令前往會審以犯供狡展提省發交讞局逐細研鞫詎該犯狡不吐供歴用大刑極能熬受卒無一字供詞旋提犯妻業已約略供認無如甲始終堅執並未犯姦終難定讞府署發審局中各員輪派審訊更歴多人計是　共問過六十六堂卒能熬刑狡執上月二十三日臬憲又委某員訊問是案百計開導歴一日夜之久未曾退堂該犯仍長跪無詞祇得案懸莫結老於斷獄者均詫爲罕覩也 
[命案彚誌]  
　　京師之南宛平良鄉兩縣之界在丁福庄庄有郭姓善易牙之術以包辦酒席爲業年六旬以外妻與子皆早亡遺寡媳孤孫賴郭撫以生活客歲收一徒張姓者亦近村人也年二十許以學藝日出入於郭之門久之遂與郭之寡媳有染九月中旬被郭撞見佯爲不知次日郭辭徒使别謀生業張自知事洩反羞爲怒夤夜潛至郭家持刀斫郭及其媳孫郭與孫皆死惟媳受傷而未至斃命業經宛平良鄉兩邑尊會騐張亦爲隣右所擒交官治罪又聞該庄中前數日曾有貧家婦某氏因偷竊村中某甲家柴薪被甲所見甲糾人毆打某氏婦碎其衣袴以辱之婦愧忿投井而死兩案相距不數日且在一村中而其情節則大有不同者 
[盜刼宦舟]  
　　距杭垣艮山門四十里有塘栖鎭焉近鎭有地名五港博陸者亦一小小市集爲大河中衝要之區上憲特派兩砲船停泊駐守前月三十夜有某宦坐船過此時已四鼓突有四五小艇疾若飛猱剪波而至一聲胡哨躍入某宦之舟一盜先以刀將舟入擊倒禁勿聲張船中諸人咸股栗噤不敢聲羣盜乃從容入艙盡情搜括席捲一空僅存破舊衣服及臥具而已聞某宦由叔父任所回來擕資甚巨待天明飛棹至杭親詣仁和縣署呈　趙澹如大令即於午後帶領差役親兵乘舟至該處踏勘一面嚴飭差捕會同各營汎四路跴緝務必獲案嚴懲隨於初三日排駕回署 
[砑工閙事]  
　　杭垣砑紙工人前因工價攙用小錢一律停歇勒令箔莊允付大錢方准開砑各箔莊亦以事未議定皆不發紙然杭之業砑工者千有餘人其中貧苦之民十有七九且皆癖染烟霞終日手不停批辛資尚難敷用一旦停工無不怨聲載道嗣訪悉箔作中有自設砑石者乃糾衆前往拆去且聲勢洶洶逢物便擊門窗器用蹧踏無遺三日内被擾者多至三四十家本月初二日各箔庄在公所聚議行首包君秉公酌議令各砑工每甲减去工錢十文各庄皆用制錢洋價亦不高抬乃各莊尚未允許而砑工一聞减價譁然羣起咸謂我等當至包家吃飯否則毁其宅廬一時附從者有六七百人齊至包姓箔莊不由分說任情捽打廳上陳設一掃而空板壁亦俱打毁且有升屋揭瓦者所有存箔遺失殆盡眷屬驀受驚惶都從後門逃避包君在外得信當卽飛輿至縣面請趙邑尊踏勘不知如何結局也 
[通州近聞]  
　　上月二十一日善將軍乘轎親到文武各署答拜○二十四日坐粮　開放秋季工食銀兩○二十四五六等日大風北河已結層冰東西兩海子亦有冰厚寸許天氣巖寒於此可見○近有漁利之徒從遠處運到小錢攙和行用爲高邑尊訪聞立卽出示嚴禁○近日兵勇雲集高邑尊委員清查保甲驅逐賭娼以免滋生事端城内各處設立練局招雇更夫數人或十數人徹夜巡邏城外莊村齊辦鄉團隨時操演旌旗壁壘煥然一新人心賴以鎭定○神機營兵勇先後抵通者約有三千五百名均能恪守營規續到之甘軍兩營在西門外八里橋南北紅菓園寳家墳一帶支搭帳幕暫紥聽調亦有寓居北門外西棚欄店者軍令森嚴不准擅自入城是以城内人民咸安堵如常○善將軍抵通後面諭營内各隊長每日將兵丁查點三次如有擅離營房者立卽禀明統領從重懲辦軍憲常於昏夜時微服出轅帶親兵數名潛往各營巡察兵勇聞之咸懍懍乎不敢犯法 
[至性可嘉]  
　　前江蘇候補知府劉易農太守謝世前報已列兹據其同鄉人所述太守之子其至性更有令人可欽可佩者據稱太守爲兗中世族鄰曲阜人多習詩禮而太守居家尤以孝謹聞郡國正如萬石君傳中所云雖齊魯諸儒質行者自以爲不及也者通籍後官皖江曾領新安大郡後移江甯以巍科稱東南名宿者幾二十年時風氣以應對便捷號治劇最太守性伉直類强項又以言呐呐如不出諸其口故竟如張子布僅落得酒食之　輙居人先而已江寗爲淮徐首善歲大比江寗府例職提調然領事繁必籲請大府以太守代文役望益崇太守有二子長曰藍臣纔弱冠次曰鵬臣未冠皆善讀父書承家學尤能淵源其至性今夏太守病藥餌帬牏皆不假僕隷手悉或臣昆季遞主持之同鄉之問疾者見其勤謹積數月如一日久之病日甚燕臣率弟詣城隍神前疏其婦與弟共三人各祈減三歲延父壽如夢帝與九齡故事疏焚烟直上接雲表竟似己邀上帝之眷顧者然燕臣益喜歸割其左臂和藥同煎煎就露星月下三人者焚香環禱虔守逹旦温以進太守病日久　惟悴至是藥下漸形光澤然修短有定數終不能回天以術也現在燕臣等將以喪歸其故里而骨悉柴立弱不能支燕臣又裹創匐匍于　塊間哀毁無人色夫古人居喪久而羸敗恐成疾者得進肉汗及脯醢而燕臣等輙朝一溢米暮一溢米不食鹽菜以爲常同鄉熨唁者惟泣曰不可爲人不可爲子問割股事則　莫如深且號慟盖痛其等于愚夫愚婦之所爲而未激曰旦曰明之降鑒也時至今日耰耡德色花月倚廬比比者何可勝道而燕臣昆季獨能各篤其天性若此豈非吾夫子所謂人未有自致者也必也親喪乎是可知親喪必致之故矣 
 
 

Page 3

 
 
[姑妄言之]  
　　狐　然一獸族耳然蓮香青鳳大都風雅動人故列之稗官頗足令文人傾慕至有心醉聊齋願望空作三萬拜者至狐而向人惡作劇則不以取愛而以取憎仍不失尾修修而毛茸茸之性矣客言王某涇縣人在寗國府屬水陽鎭開設雜貨鋪一日見鋪中一物毛色斑然潛伏暗處擊以棍首碎而斃翌日衣箱内所置物件忽化烏有跡之或在糞窖中或在隂溝内已濡染淋漓不堪觸鼻矣舖内之貨非生翅飛去卽變作泥沙王不知所爲亟遷避會館中是晚忽無故火起財物盡付焚如歷月餘王漸悟爲狐仙惡作劇緣邀集親隣恭備香燭鼓樂送至南門城樓上仙姑堂始得平安無事本飽按此事頗涉荒誕然天下往往事之所必無者爲情之所或有因姑列報端以新人耳目云 
[學憲病重]  
　　得鄂友來書謂高勉之學憲近日聞又政體違和頗覺沉重緣文宗前在省時病甫少間遂卽起馬以重功令詎又復病想天相吉人不日當占勿藥也 
[鉅莊停歇]  
　　漢皋錢莊以雲茂興爲巨擘開設數載塲面闊綽而暗中已不無消耗九月杪有支持不住之勢店主商之跑街夥四人令其設法彌縫孰料四夥一去不返該莊無可爲計祗得暫行停歇論者咸歸咎於四夥云 
[火警又聞]  
　　漢口寳林菴堤上對面店舖林立有一小雜貨店擇於初一日開張先一日親友均來赴　始則　賓送客燈燭輝煌及酒闌客散店中人以葉子戲消遣長夜而學生店司則皆深入睡鄉致燭花落於火油器中立卽轟發不可收拾延燒四隣二十餘家至楊錦順水烟袋店與對門木器店南至池邊西至巷路北至店屋墻爲止是夜隂雨而適遇火警殊出人意計之外祝融氏之虐固非雨師所能遏哉 
[勁旅赴防]  
　　前月下澣有新募兵勇九營到鄂垣東城外暫紥嗣以七營調赴雲南與鮑爵帥會齊出關剿敵業已陸續啓行其餘兩營係王軍門統領亦於初一日封船百十號由省城拔隊順流東下聞係往田家鎭駐紥以固江防云 
[新募水勇]  
　　漢陽長江水師總鎭高總戎光效近奉憲檄招募水勇前月杪風雨寒冷江浪怒翻總戎命以炮船一艘高插招旗寄椗鎭署前大江中流投効者須赤體從漢陽東門外碼頭泅至該招船並入江底撈取鐵鎚方許入册挑選之法亦甚苛矣而糧餉則加倍優給本月初一日業已招得百名列成一隊初二日卞制軍親到漢陽察看是日汪協戎亦在省垣閱操槍砲絡繹旗幟鮮明軍容之盛殆無其芬今歲值較閱營伍之年聞卞制軍將省垣大營閱竣卽赴荆襄一帶也 
[吳淞船事]  
　　前日下午鈞和兵艦駛抵淞口暫泊救生局碼頭○昨午南瑞兵艦由江隂駛來在炮臺前下椗○龍驤鐵甲船於昨午二點鐘時進口仍泊張華浜 
[觀察來淞]  
　　朱觀察星鑑由曾九帥檄委至淞統帶各防營勇昨二點鐘時觀察坐福安兵輪剪波而至帶有親兵數營駐淞各勇皆在岸上排隊恭　觀察登岸乘輿至六營公所拜會陳舫仙方伯面談一切說者謂觀察素裕才猷此後軍威諒更如荼如火也 
[邑尊接篆]  
　　正任上海縣莫善徵明府於昨日辰刻接印視事其公館遷在小南門内求志書院滬上印委各員曁在籍紳董俱往道賀從此甘棠蔽芾重布新隂凡我士民當無不頌萬家生佛也 
[水師操演]  
　　邇來英國水師時至老巡捕房空場操演前日下午二點鐘時有英兵官督兵二百餘名齊在該處試演陣圖軍令之嚴步伐之整觀者莫不贊美至三點鐘暫歇片時俄而兵官獨立中央一聲令下各兵復集依令再操至四點鐘後始收隊往浦灘下船云 
[追還書價]  
　　日前趙桂德投法公堂控稱點石齋欲裝訂康熙字典由小的攬下轉包與周玉堂配訂詎周將書一百二十部私自賣去人卽避匿無蹤周由法馬路萬選樓書坊夥擔保請傳保人追究翁太守准詞傳到坊夥據稱祗保其人並不保錢太守遂着兩造出外尋周扭案以便押追前日趙將周尋到送案請追盡價洋三百數十元周供認私賣不諱稱五十部賣與文萃堂書坊五十部　與文信德所有洋元已還舊欠容俟生意好時陸續歸楚太守謂爾旣將書彌補虧空伊之虧空如何彌補着卽交保限七日内料理完結 
[娶妓案結]  
　　妓女朱素貞一案本館己疉次錄登前晚邦審委員蔣明府提集諸人復訊朱阿掌供稱前因誤聽匪言意見固執今旣蒙恩斷小的情愿領洋二百元我女旣自願委身與何小的不敢相强明府謂爾旣願從准如所請但爾女究係妓女且涉訟在先嗣後可毋庸來往免生枝節隨着具結領洋明府又謂朱素貞爾自願從良殊屬可嘉但斷斷不可後悔素貞供稱小女子從何才爲妾實出自愿雖裙布荆釵親操井白决無反悔以爭志氣明府又謂何才現素貞願爲爾妾志願甚堅爾嗣後勿再事遊蕩務須勉圖正業卽飭具領完　 
[滬瀆瑣談]  
　　鎭江所來之台字營勇四百餘名駐紥裏虹口朱家宅一事經已列　前夜十一點鐘時該勇一齊拔隊乘輪前赴防所趙喻二哨弁部下數勇拖欠各鋪戸零欵鋪中聞信往索該哨弁聞知卽傳各勇訊問責以軍棍飭卽歸償軍令森嚴鄉民欽服因於拔隊時各備香燭恭送云○前晚虹口頭壩某烟舘有甲乙二寗人因算帳口角遂致用武甲右手腕受傷血流滿地經巡捕拘入捕房據稱被乙用刀戳傷捕頭卽飭送至同仁醫院救治醫生騐得血管雖斷尚無大礙一面將乙管押候解公堂訊斷○本埠租界中街道由工部局隨　雇工修理一律平坦現惟英界滿庭芳街及上鄰里一帶未免高底不一設逢下雨莫不嘆行路之難奉勸工部局苟能趕緊興修則行人受惠不淺也 
[上海北市山東江西兩省籌賑公所施少欽封翁來書]  
　　謹啓者善昌儔募山東江西兩省賑捐所托各省各埠諸大善士代募萬善囘登昌字號勸捐册現蒙募成捐欵逐日源源而來每册照捐戸不論大小當卽塡掣收單並泐復函發交原信局確寄或有信局於上燈時送來倘册中捐戸太多收單復信當晚不及寄局遲至下一日仍交原局寄奉以昭妥愼乃有來信不註地址不寫姓名信面上但書不留名不具名寄此等復信局中每因無處投送打回上海仍行交還敝公所亦有信局因無送處浮沈在局中者延擱日久而原捐生因不收到收單向敝公所來查如不留名無名氏不具名等信無日無之一時甚難查察故善昌前曾登過申滬兩報千祈各埠大善士寄捐來申務請註明台篆地址以　復信不致洪喬之悞今有浙寗來捐洋三十元信面上善吳寄兩字信内書履記兩字囑回信寄福興閏原局敝公所於九月三十日收到捐洋卽備復函收單遵交福興潤信局送浙寗確交吳寄今該局云無送處卽將回信收條打回留存敝公所用特登報奉聞倘捐洋三十元之履記大善士要取收條回信請詳細示明台篆地址方能再看局送上否則該原信局尚無送處則别局更無送處往反周折徒費許多口舌嗣後奉求各省各埠大善士心存利濟慨助賑捐寄交敝公所時信面上務必將大名台篆地址公館註明當發收單回信俾不致有悞送打回等事如不註明仍恐兩悞倘眞名不欲登報者内信詳明善昌總當遵示而行實緣回信送不到兩不接洽仍恐有賑洋悞送别處迨躭延日久始來查詢而未經送到敝公所亦難代追善昌今特再爲詳細登報承各省各埠大善士由信局寄來賑捐銀洋敝公所收到後無不當發收單回信如實在當日萬善同登册回來者多一時不及塡繕收單遲至次日一定發回信如無敝公所收單回信决係悞送别處而其實悞在無地址不留名故易於朦混耳特載聲明伏祈原鑒俯納爲幸[  十月初五日施善昌拜啓]  
 
 

Page 4

 
 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[懷友八詠幷序錄請諸大吟壇政和]  
　　昔左太冲覊棲冪府不廢謳歌庾子山憔悴江關偏耽吟咏無非旅邸懷人望春樹暮雲而寄慨蕭齋寫况當酒闌燈炧以興思僕也海隅壓線槯署濫竽聰明旣愧杜麟溺苦復嗤高鳳漫誇沈約知音難袪八病妄學楊收分韻未解四聲固已大雅貽譏小巫自歉矣所幸知己相逢盍簪有雅舊游如昨割席無嫌苔異岑同或訂金蘭之契坐花醉月或聯玉筍之班或以瑰麗雄才騷壇樹幟或以淋漓筆墨玉案揮毫要皆文林經苑學富珠璣篆鳳雕龍才誇錦繡爰懷舊雨聊綴陳言憶烟雨於吳淞飄泊青萍之跡悵蒹葭於秋水沈吟紅豆之詞自憐杜牧狂歌敢乞紥雲於座上莫笑玉溪多事猶傳白紵於寰中○縷馨仙史拔幟詞壇戰已酣錦囊佳句讓君探盤螭爭羡中郎筆捫蝨時爲景略談眉額褒揚重燕北菁莪聲譽噪江南書生夙抱澄清志百丈光騰鑄鐵菴○朶紅仙侣 
早歲横經設絳紗書香世澤自清華眉山裙屐風流客歇浦簪纓故舊家快舉玉罌傾緑螘醉濡斑管走金蛇知君譽播雞林久應是文通筆有花○願花常好舘主太原公子信風流盃酒論交大白浮智似賈逵囊有號貌如播岳果爭投笙歌北　傳新句金粉南朝糺舊游猶憶春風初識面緑楊樓畔豁　眸○霧裏看花客君是謪仙第一流每從醉裏發清謳評花有榜推青眼樽酒論文未曰頭列座交游誇北海連城聲價重南州愧余王粲眞疎懶把卷無聊獨倚樓○婁俊臣譜弟總角締交愧孟嘉少年英俊競相誇故鄉知己都翔鳳海上浮生獨寄蝸萬軸艨艟雄顧盼九秋風雨憶天涯經年闊别思千里　首江雲望眼賒○淞浦嬾蟾萬卷圖書座右陳春申江畔寄吟身秦鐘周鼓傳新樣曰袷青衫洗俗塵懷抱名山同磊落文章秋水比精神天生才調終當用位置何須問溷茵○章贊廷譜兄憶昔停橈過使君浣花溪畔挹清芬百城坐擁銘先澤三錫榮邀紀舊勳譽滿江西推入幕才誇冀北欲空群河梁别後音容邈惆悵南昌日暮雲○江東　劍丰度翩翩自不羣其裘事業夙能文六泉勝地家聲遠三徑遺風舊澤芬擊楫雄心思祖逖請纓壯志　從軍明年重九爭看榜桂子香從蟾闕分鑑湖漁隱朱筱艇弟脫稿於江南榷署 
[讀日報書後卽請諸吟壇正和]  
　　魚書雁帛剪裁工下筆成文氣吐虹塞外將軍方破敵閣中上相復和戎草茅爭獻剸犀策邊徼誰收汗馬功太息烽烟何日靖開箋惟有涙珠紅[  鑑湖漁隱草]  
[答篆紅逸史賜和章卽請指疵]  
　　機杼自成家攤箋浣露華抛磚差引玉夢筆羡生花妙句題黄絹新詩護碧紗瞻韓空有願惆悵隔天涯○詠菊丰神消瘦骨清奇惯受濃霜冷露欺贏得詩人頭上揷莫教風雨老東籬[  鑑湖漁隱筱艇氏脫稿於江南榷署]  
[捧讀篆紅逸史咏菊五律清新俊逸飄然不羣依韻率和卽請指疵并求霧裏看花客正刊]  
　　晚節清如許天教殿衆芳葉肥新沃土枝冷飽經霜骨豈輸梅傲心猶挹露香莫嫌籬落下樵悴老秋光[  鑑湖漁隱筱艇氏呈稿]  
[有懷倉山舊主袁翔甫大令卽請指謬]  
　　跡愧雲泥隔蝸居德有隣琴書名士宅詩酒宰官身夙主詞壇席還留瀛海塵銅符何日綰澤被浦江濱[  鑑湖漁隱朱筱艇呈稿]  
[祝薦樵觀察赫書來以近作雙桂軒詩草見示罷奉贈四絶句]  
　　宦海能參定靜功君名所居曰定靜室斯人不與等閒同緣慳一面書千疉想見當前氣吐虹○清白傳家舉世推青衫落漠實堪疑君久任江甯司馬喜從二水三山聽十載循聲載口碑○舉案偏逢綉閣賢秦嘉徐淑合相憐更欣蘭桂階前簇修到今生福慧　○一卷新吟遠寄將開緘盥讀幾廻腸何時共剪西窗燭兩地相思願頓償倉山舊主袁祖志拜手 
[汪米齋司馬寳晉遠自太原因差來滬三十年前舊雨也重逢道故以詩見投依韻報之]  
　　不獨憐君亦自憐坐花醉月憶當年傷心怕述前番事握手欣聯末了緣骨肉無多猶作客鬢毛如此合求仙喜聞三晋循聲著　愧家風清白傳[  倉山舊主走筆]  
[松年主人招飲卽席賦贈趙巧雲校書呈谷菴主人並乞玉和]  
　　綽約丰姿映曉霞當筵一曲奏琵琶果然悅耳兼娛目入座何曾半面遮水晶簾畔小盤桓月透清輝半臂寒燈炧酒闌人已倦滿身花影醉中看相逢便覺意欣然月地雲階証夙緣豈獨江州　司馬凉宵話雨竟忘眠[  中山醉侯戲詠]  
 
 
 

Page 10

 
 
[光緒十年十月初一日京報全錄]  
　　宫門抄○諭旨九道錄前○直督李奏原停京引請展年限摺○又奏派員會哨緣由片○江督曾奏爲查明實存票費銀兩片○河督成奏爲恭　安瀾摺子○又奏請奬叙片○閩督何奏爲請補外海水師遊擊摺子○黔撫李奏請開復知縣夾片○十月初一日理藩院鑾儀衞光祿寺廂黄旗值日無引見○興廉游百川謝交部議叙恩○福志謝授山西平陽府知府恩○吏部呈進月官卷○欽天監呈進時憲書○宗人府奏派補進王六班派出榮毓○召見軍機醇王福志○○大學士直隸總督兼管長蘆鹽政一等田臣李鴻章跪奏爲京商銷滯累深京停引目仍難復額請再展限五年藉保課本恭摺仰祈聖鑒事竊查長蘆京綱額引七萬二百餘道前因引多銷滯各商包謀力實難支經前督中曾國藩奏請停引一萬道餘令勉力辦運俟引市暢旺相機議加旋准部議以五年爲限嗣於同治十三年光緒五年兩次限滿均經臣奏准推展五年扣至光緒十年底又屇限滿此五年中迭飭運司督商設法疏銷並嚴定月銷成數認眞考核無如京綱額引過多自道光二十八年查辦案内每引又加鹽一百五十斤鹽包增重銷數益滯雖停引二萬道而現行之引尚有五萬二百餘道計光緒六年　領銷引三萬三千八百六十七道七年僅領銷引三萬三百五十九道八年僅領銷引三萬五百三十九道九年僅領銷引三萬六百六十一道本年秋關將竣僅領銷引二萬八千九百五道均不及减剩五萬二百餘道之數實係銷路有限勢難多領其滯引課帑仍須各商包賠且京外銀錢市價長落不齊其中又有折耗頻年地方災歉鹽價運脚亦較從前倍昂商累甚深若將停引二萬道責令復額則必多賠二萬引課帑力更難支恐紛紛參退轉於鹽綱有碍據京商恩裕泰等瀝情禀由運司額勒精額詳請奏展前來臣查目今時艱帑絀但可多增一引卽多一分課欵曷容稍涉推延惟引數必以銷數爲衡現引旣尚禾銷完實有不能再加之勢商債窮迫卽使勉强抑勒徒多叅懸仍無實濟相應仰懇天恩准將京商原停引二萬道自光緒十一年起照案推展五年以恤商艱而保課運俟限滿察看銷數如能暢旺再行議加仍飭運司實力督銷漸圖復額所有原停京引請展年限緣由理合繕摺具奏伏乞皇太后皇上聖鑒訓示謹奏軍機大臣奉旨着照所請該部知道欽此○○李鴻章片再據大名鎭總兵徐道奎禀稱直隷大名鎭河南河北鎭山東曹州鎭向於每年十月内訂期會哨各帶官兵齊隼開州適中之地商籌緝捕事宜聯銜奏報本年輪應大名鎭訂期辦理惟現值海防吃緊該鎭奉飭統領練軍駐守大沽後路之新城勢難前往擬由河北鎭訂期辦理主稿會奏該鎭仍派員由大名帶兵代往會哨等情前來臣覆核無異除分咨河南山東撫臣轉飭照辦外理合附片陳明伏乞聖鑒謹奏軍機大臣奉旨該部知道欽此○○曾國荃片再淮南前次加引案内准給循環新引六十票接准部文行司截　計已多運十九票祇准運鹽一項咨准部查十九票票費是否存儲在庫經前督臣左宗棠札飭運司督銷局諭商禀覆所運一次之鹽餘利庶幾難補虧耗無力再費票費詳經咨部概予全免旋准部覆未便據咨率准令卽自行專摺奏明等因經臣復飭運司會局確查去後兹據該司等會群前項多運之十九禀祗准領運一次與循環轉運者情形逈别獲利甚微委實無力籌捐票費請照前案奏請免繳前來臣覆核無異理合附片具陳伏乞聖鑒勅部查核再部咨内飭查兩淮各岸先後捐繳票費一百三十餘萬兩現在動用若干尚存若干並令詳晣聲覆業經臣查明各岸所收票費經前督臣左宗棠隨時支用實祗存銀二萬餘兩開具清摺於本年六月初二日咨送戸部合倂聲明謹奏軍機大臣奉旨戸部知道欽此○○河東河道總督奴才覺羅成孚跪奏爲節交霜降黄河兩岸工程一律防護平穩循例由驛馳報安瀾恭摺仰慰聖懷事竊照本年伏秋期内沁黄兩河水勢節次異漲大而且驟南北各廳險工迭出俱經隨時具奏在案迨節逾寒露方期長水漸消各工胥臻底定乃來源仍旺武陟沁河復於八月二十五日卯時陡長水一尺萬錦灘黄河於八月二十六日子時陡長水二尺兼之半月以來秋霖不止匯流入河各廳水勢長多落少停積不消河溜上提下坐形勢時有變更致兩岸堤壩各工復多搜淘蟄塌奴才與南北兩道督同在工文武鼓勵兵夫不分風雨晝夜竭力設法搶護現俱平穩惟南岸上中兩廳北岸下北廳前此出險處所至今河未外移溜力尚勁應廂應護之叚仍在添儲料物隨蟄跟加工作遽難停輟查本年伏秋兩汛水大工險甚於往年額欵錢糧不敷支發感蒙聖主垂念河防緊要恩准續添銀兩並賴撫臣藩司同心恊力隨時撥欵接濟俾料物夫工逐一先期寛備用能撒手搶護道廳等亦各不避艱危相機籌辦均得化險爲平兹已節屇霜清安瀾普慶斯皆仰賴聖德懷柔神靈護佑當率屬恭詣省城河神廟虔潔祀謝通工官弁兵民莫不　欣鼓舞感頌同聲惟長水尚未暢消修守仍關緊要除嚴飭各廳營照常駐工實力防守不任稍涉疏虞並將本年動用錢糧核减勾稽另容分晰陳奏外所有節交霜降黄河兩岸工程防護安瀾緣由理合會同河南撫臣鹿傳霖恭摺循例由驛馳陳伏乞皇太后皇上聖鑒再本年在工防汎出力文武各員弁遵照定章先行擇尤存記如來歲巡防始終奮勉再行彚案奏懇恩施以示激勸合併聲明謹奏奉旨已錄○○成孚片再本年伏秋汛内水勢節次異漲險工迭出屢瀕於危而南岸情形尤爲吃緊查開歸道陳彝識敏才優講求修守河北道許振緯精明穩練辦事實心當大汛工險之際駐宿河干均能不避艱危晝夜分督搶護歴時三月之久櫛風沐雨倍著辛勤兹節屇霜清安瀾普慶合　仰懇天恩府准將開歸道陳彝賞戴花翎河北道許振褘請賞隨帶加三級以示激勸出自逾格鴻慈是否有當理合附片陳明謹奏奉旨已錄○○閩浙總督臣何璟跪奏爲遴員請補外海水師遊擊員缺恭摺仰祈聖鑒事竊照浙江提標右營遊擊黄坤剛病故所遺遊擊係外海水師題補之缺接准部咨係第三輪第二缺用儘先人員行令揀員請補等因定例水師奉旨以應陞之缺卽行升用遇缺卽補儘先升用者遇有該省題推缺出卽行題補又儘先各官均按奉旨先後挨次補用如實在不得其人或員缺緊要亦必須將名次在先各員於此缺何項不宜切實聲明方准將名次在後之員請補又遊擊遇升補時如員缺與本員距籍在五百里以内及本府本營例應廻避者仍行升補於本内聲名在於現任合例人員揀選對調各等語臣隨在於浙江省已收標外海水師儘先遊擊内詳加遴選雖　名次在先之儘先水師遊擊陳文英前經管帶砲隊赴甘差遣久未回浙現在有無事故無從查悉賈萬春改水之案甫准部覆尚未給咨送部俱未伸遷就請補劉德安業已調補海壇左營遊擊員缺毋庸核計陳友定年四十六歲浙江定海廳人由水勇隨軍歴在江蘇陜甘浙江福建等省剿匪著績遞保以游擊仍留浙江補用續於勦辦　灣半天寮戴逆案内漏匪劉叅根等出力光緒七年四月十二日奉上諭着以叅將留於閩浙水師儘先補用欽此是年九月内收入督標水師營候補嗣奉部咨檢查案遞攺以游擊留閩浙水師儘先補用光緒九年九月初一日奉旨依議欽此並經造送履歴咨准部覆應以此次攺奬遊擊奉旨之日爲始歸班次序補在案歴經委帶砲隊及各差務辦理裕如該員年力强盛水務熟悉槍砲亦嫻以之補授斯缺洵堪勝任核與例章名次相符合無仰懇天恩俯念外海水師遊擊員缺緊要准以該員陳友定補授浙江提標右營遊擊於營務洋防實有裨益惟是缺遊擊與該員距籍係在五百里以内例應迴避俟部復到日再行照章揀員對調一面給咨送部引見恭候欽定除飭取履歴另咨外謹會同浙江巡撫臣劉秉璋浙江提督臣毆陽利見合詞恭摺具陳伏乞皇太后皇上聖鑒勅部議覆施行謹奏軍機大臣奉旨兵部議奏欽此○○李用清片再降調貴州永從縣知縣楊執中於光緒八年壬午科鄉試充當内簾同考官因舉人劉盛錕第一塲硃卷率字謄錄漏未缺律楊執中未經指出部議降一級調用以無級可抵開缺知照在案茲據署藩司曾紀鳳署臬司吳自發查明楊執中於光緒八年五月十四日在黔西州署任首先拿獲畢節縣民夏開璧家被刧案内首盗彭小七解經該署縣王殿光審擬詳辦並將該員應叙職名隨案開報已准刑部核覆所有該員首先拿獲隣境斬决首犯一名例得議叙且獲盜在先調簾在後前後處分似可仰邀查抵等情詳請且奏並來臣查楊執中仕黔有年所至多有循聲其前次首先拿獲　　斬决首盜係在未經調簾之先相應仰懇天恩俯准勅部將楊執中前得降調處分查案議抵以昭激勸再該員並非另案開復應請以知縣仍留貴州補用並免其赴部引見之處出自鴻慈除咨部查照外謹會同雲貴總督臣岑毓英合詞附片具陳伏乞聖鑒訓示謹奏軍機大臣奉旨吏部議奏欽此 
 
