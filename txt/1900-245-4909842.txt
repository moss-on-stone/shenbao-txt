# 1900 - 245 - 4909842

 

Page 1

 
 
[勸募救濟兵災捐欵] [  申報館協振所謹啓]  
　　拳匪作亂兵燹慘遭几我南人之作客京津者瑣尾流離苦難言狀滬上諸善士不忍坐視創爲救濟善會其宗旨與泰西紅十字會相同併資送遇難之人遄回故里此眞莫大陰功也敝協振所辱承諉唾勸募捐資如有義士仁人慨發慈悲傾囊以佽者不拘多寡同是善緣請及早擲交申報館帳房以便彚齊解往欲知巔末請觀報後排日所登小啓及章程肅此布陳伏維德鑒 
[松郡患梟說]  
　　江浙兩省鹽梟最多梟之羽黨雖散布於四方而梟之巢窟則在太湖之内太湖卽古震澤亦名具區又名笠澤五湖縱横三百八十餘里周圍三萬六千頃在江蘇常州府城東南百里蘇州府城西南三十里浙江湖州府城北二十八里環一省之交三府之地湖之下流入海古稱三江今東江已湮其大者曰松江府之吳淞江次曰婁江又小者爲諸浦凡松江府太倉州及常熟各縣支渠東入海北入大江者皆湖水之委也松江府屬水道最雜汊港紛歧故梟匪雖窟宅於太湖而常出没於松江諸轄地蓋梟匪皆具小艇駕駛來往聚散易而緝捕難也刑部尚書趙展如大司宼昔年巡撫吳中捕梟甚力民間有格殺者弗論於是梟黨銷聲匿跡而閭閻以寗今北省義和拳匪之亂或謂司宼實袒護之幾幾乎與端王莊王剛毅諸人同爲海内外人所唾駡然其治梟之功要不可没吳中士庶每樂道之自司宼升任去而梟黨復四 
出騷擾鄉鎭繁市廣設博塲明目張膽毫無顧忌勝則鄉人受蕩產傾家之害負則必至劫奪行人搶掠鋪户而鄉人亦受其害紳耆里正均不敢阻恐其挾嫌也梟黨於仇怨之人或殷富之子必擄之以去勒之使贖自洋銀數十元數百元以至千元不盈其欲不止閭里畏之寢不安枕地方有司類多闒茸之輩但知耽於逸樂朘削民脂除莠安良初不在意故梟黨雖横行不法一如充耳不聞然梟黨之膽乃由此而愈大甚且地近城邑亦有瓷意妄爲者如前日本報所紀朱家角鎭梟匪滋擾事而殊慨於世路之荆榛矣朱家角爲松江府屬靑浦縣轄境去縣城十里而近人烟繁盛店鋪如林固一大鎭集也惟地濵澱山湖爲梟匪蹤跡之所易至顧數年來梟匪雖甚滋擾而尚不敢於朱家角鎭肆横者則以地近城邑官長耳目易周也乃近則時有梟匪出入設賭陷人道路之間雖爲之側目而梟黨坦然自若若不知爲逼近縣治也者上月二十七日忽以賭博故與勇丁相爭施放洋槍傷及鄉民某甲卒之皆被逸去未經拿獲一匪並聞本月初旬縣境天聖莊有梟匪擄人勒贖事并槍斃一人事未綏訪事人探練僅得之　　　　　　　其教　　　　　之書亦可見近日　　梟匪之恣横矣至月初順成協源各信局在郡城西門外李塔匯左近被盗刼去洋銀貨物失贓甚鉅同時南橋航船及初五夜莊家行航船均被盗行劫初十夜金山縣境富户楊姓家亦被盗匪二十餘人入内恣行搜括之數案者安知非皆梟黨之所爲乎夫松郡爲提憲坐鎭之區標下各營多駐紥於此而又水師密布緝私之艇霧沛雲屯乃梟黨横行任情出没虎兕出於柙龜玉毁於櫝是誰之過耶雖然亡羊補牢猶未爲晚使地方官能鍳及於此設立團防認眞訓練責令地保差役不得蒙蔽長官知有私梟立時禀報而水陸各營弁復時時督勇出境巡緝則梟黨自然生畏不敢以松郡各屬地爲逋逃之藪萑苻之澤矣豈非松郡人民之大幸哉 
[蜀軍赴陜]  
　　昨日重慶來電云聞連日蜀中大吏擬調勇赴陜西蓋傅言皇太后慈輿將幸咸陽故派兵前往拱衛也 
[京師近况]  
　　昨日直隷來電云各國聨軍入京之後並不擾及頤和園及禁城各處惟大内所儲財物則皆搬運入營民人之不及奔逃者各授白旗一面令高懸門外以示與兵事無干市中已貿易如常鄉人每挑運菜蔬等物入城以博蠅頭之利守城兵毫不阻人出入惟不准携帶財物出京 
[何故增兵]  
　　前日倫敦來電云英國政府現又傳電印度總督添派大軍一旅馳往中國北方隷入聨軍會同防剿按英國陸軍規制每營步兵七百餘人砲兵一哨共三百餘人携大小各砲十二尊馬兵一百五十人工程兵二哨共一百五十餘人都三千五百人合四營爲一旅邇日俄廷已飛檄各國相約撤兵議和乃英國重復增兵誠不知其命意之所在也 
[牧師避亂]  
　　昨日重慶來電云近日泰西牧師之在貴州傳教者相約來渝避亂多至一十四人聞另有六十人由甘肅避亂來此日内尚未戾止遥想成都一帶或有匪人阻滯行蹤也 
[同心鋤亂]  
　　武昌采訪友人云康梁二逆散布邪說搆煽逆謀事發後匿跡外洋得稽顯戮近又勾結會匪圖擾長江幸天誘其衷先期敗露業經湖廣總督張香帥將所獲匪黨誅殛二十餘名旋飭吏備錄匪犯供詞及康逆所作僞檄文宣示官僚俾知此輩實爲覆載所難容斷無曲爲寛貸之理事爲駐漢英領事官某君所悉以爲康逆僞稱忠義侈語維新外人誤信其言是以優加卵翼今旣逆蹟昭著罪不容誅擬卽電致本國政府中人請以後毋庸保護果爾則康逆惡貫已盈當不能久逃法網矣 
[鄂中誅亂記七]  
　　康梁逆黨匿跡漢皋勾結匪人潛圖不軌事發後訊實被戮者多至二十餘人本館前已六志報端且更著爲論說矣昨日武昌采訪友人函告云此事當大憲訊供時異常嚴密營務處左近各街巷一律攔阻行人以故詳細供詞無從探悉惟官塲中人傳述各犯中唐才常最爲狡悍對簿之際供稱事由康有爲梁啓超指使意在改換中國政府以圖自强祗因兵力過單不得不借會匪之力日前大通匪亂亦係黨中人所爲黨中首領大半肄業日本之官學生惟向連升鄧永才二名爲紅教會匪首由犯人句結入夥者犯人自知機事不密貽悞大局自願一死以謝同人嗣於唐行篋中搜出逆信及僞檄文富有匪票甚多内有僞札二件一委僞官林錫圭管帶中營一委僞官沈某管帶右營林逆已於當夜拿獲後立正典刑沈逆知風遠颺今尚無從蹤搜捕聞沈逆久在鄂中候補現充振捐局委員且曾在某憲轅襄辦文案察閱匪首所定規約中有起事後焚殺三日然後封刀等語窮兇極惡無殊明之獻闖及本朝洪楊諸逆之行爲宜乎遠近聞之無不髮指眦裂也其僞印又爲中國國會管領中營右營關防僞札上書中國國會南部自立軍並無名姓 
[鳩江誅匪記]  
　　蕪湖采訪友人云自七月中旬匪黨謀亂以來地方文武營汛密拿首要各匪擒渠掃穴駢首 
 
 

Page 2

 
 
市曹大好頭顱已斷送十有餘顆矣本月初二日先鋒振字等營統帶李葆林副戎在蕪湖南岸怡和洋棚内拿獲大通肇亂之匪首徐得勝時徐匪由大通乘某輪船抵埠同行者尚有蕭桂亭一犯亦匪黨中著名渠魁也行裝甫卸盥潄未旣邏者已環伺於旁蕭見之急掣出六響洋槍且放且走邏者窮追未獲祗將徐匪綑縛連行李解送徽寗池太廣道轅道憲吳季卿觀察委發審局員劉大令陳直刺及蕪湖縣張筱珊大令研鞫徐匪供稱小的係江西某邑人向操釘秤業本年六月由大通匪首黄花亭勾引入會給以富有匪票所帶行李搶自大通督銷局計皮箱内有衣服三十餘件寳銀一錠珠花一朶及朝珠珊瑚頂等珍貴之物旋由觀察親提覆勘所供無異遂於竿後五下鐘時傅令城守營胡千戎擁至道署照墻外斬首梟示其蕭桂亭一犯逃至魯港經繁昌縣左大令派捕擒獲就地正法此眞天網恢恢疏而不漏矣初六日副戎部下線勇又由大通捕獲匪首金子奎訊之供稱小的向在大通某署中當役迨犯事斥革卽由匪黨舉爲頭目此次自知大限已到甘受極刑惟妻子荏弱可憐求大人免子株連并准將小的屍身領回埋葬觀察准之行刑後聽其妻市棺收殮偕犯姪扶歸初九日緝捕營線勇復由魯港解到徐庚貴一犯搜出黄綾製成之富有匪票一紙觀察訊無叛亂佐證原其無知被惑將票存案飭卽覓人保釋 
[作歌解勸]  
　　自康梁餘孽糾黨在鄂中肇亂先期敗露次第伏誅各省大吏恐若輩羽翼衆多仍復暗中謀叛且所獲富有票匪訊之皆稱聲氣潛通因於公暇作爲解勸歌刊印數千張分給軍民人等俾若輩驚心駭目洗滌前愆蓋師曾文正解散髮匪歌之遺意也其詞曰莫打鼓來莫打鑼聽我唱個解勸歌大淸二百數十年深仁厚澤恩無邊食毛踐土好百姓四海咸尊天子聖軍營千夫百夫長兵勇餉銀皆國帑更有學士與文人讀書明理冠四民無論老幼及尊卑忠孝二字人人知近有一種富有票訪明實由逆匪造沿江沿海私散放爲鬼爲蜮皆虚妄謊稱至粤可取銀及到該處仍赤貧薙脫頭髮做苦工遍體裹漆猪仔同可憐身已落陪阱異域他鄉喪性命又稱搭輪免水脚及到輪時方知錯公司船價本公平要少一個也不行可憐身邊無半文被打被罰心如焚此實會匪舊名色愚民無知被煽惑更有保皇等字樣知文之士亦被誑豈知官吏早有聞通飭地方水陸軍嚴密查拿無處逃一朝被獲下監牢身首異處遭顯戮父母妻兒誰事畜何如安分守耕種孝弟力田皇恩重何如爲國備干城勤操武藝立功名何如好學惜分陰玉堂稼步入詞林我今出示行縣郡繳票悔過免究問猛省回頭莫觀望去逆從順古所尚明明坦路平不頗良民何苦投網羅一言普告細尋思千妥萬當休遲疑歌末復鈐一紅戳曰人人具有天良如有富有票據赶緊燒燬免得大禍臨身 
[勁旅將成]  
　　嘉興訪事友人函告云前者浙江撫憲劉景韓中丞以各處防營兵力單薄不足以資堵禦而壯聲威爰札飭省垣防軍統領費軍門添招綏靖親兵四旗尅期訓練成軍藉資于城腹心之寄軍門奉札後卽委員赴各屬樹纛開招近已招募足額行將申請中丞派員點騐矣 
[盗首成禽]  
　　廣州訪事友人云有何田者綽號大頭田曾充草塲汛弁賦性强横鄉里皆畏之如虎狼前因娶婦令其黨沿途護送率爾開槍以致擊傷陳宅婢女二口陳姓忿甚將彩輿扣留何置諸不理人亦莫可如何近以鴨毯塘及凉亭余羅二家盗劫案發獲犯訊鞫供出何爲盗首乃于本月某日由水師營弁督勇往拘時何方在醫靈廟灘館賭博深恐聞風逃逸令各勇不穿號衣先往探問館中人叩以有何事至此答稱記名提督何大人特來訪候何田聞言不知其計卽袒衣出見各勇遂一擁上前將何扭住出鐵索繫之而去臨行出何軍門長淸名片一紙示之館中人知係奉憲拘人皆袖手旁觀不敢出阻聞何羽黨甚衆醫靈廟一帶劫案纍纍皆伊主使一旦破獲謂非天奪其魄歟然亦可見罪惡終有貫盈之日也 
[珠海濤聲]  
　　廣州訪事友人云上月二十八日之晚九下鐘時城西第六鋪昌盛隆染坊忽聞剝啄聲甚厲拔　視之突有匪徒六人一擁而進夥友某甲性頗機警知來勢不善急登屋鳴鑼告警匪黨懼抱頭鼠竄而去坊中貨物均得保全亦幸矣哉○數日前十二鋪陳宅忽失去珍物若干疑傭婦某氏所竊預飭閽人愼防出入擬於翌日大加搜索某氏聞之懼竟於是夜乘人睡熟猱升屋上逃至鄰街聨桂坊失足跌仆街心受創甚重經衆舁回搜其身畔原贓具在遂爲之延醫調治揮之使歸○署西關汛千總羅千戎蒞任未久卽由廣州協李恊戎禀請前督憲李傅相開缺而以馮千戎應森署理嗣彼處紳士梁聨芳等謂羅千戎熟悉情形禀請留任傅相亦以人地相宜准如所請迨傅相去任兼署督憲德靜帥卽另委署水師提標後營把總廣州協右營儘先把總張把戎署理語云一官如傳舍信然 
[武林小志]  
　　杭州訪事友人云本月初五日午後三點鐘時下城常寗弄法藏庵失火附近各水龍聞警而至汲水狂噴移時卽熄祗焚去灶屋二椽○自拳匪肇事以來各處奸人借仇教爲名紛紛將教堂蹂躪寓杭教士深恐池魚殃及暫適樂郊現在匪亂漸平遂陸續挈眷而返惟向在外縣傳教者依然暫寓省垣耳 
[鑑湖秋色]  
　　紹興訪事友人云大路居民李某破落户也祖遺房屋均已易姓而居惟剩廂房兩間藉以棲其梅鶴某日傍晚時怱怱而出道經門樓下適鄰人陳某之妻某氏羅陳肴核正在晚餐黑暗中遽被撞翻以致杯盤狼藉某氏大怒牽其裾而責償李反唇相稽并以老拳奉敬詎料氏方懐孕霎時鮮血上湧氣弱如絲陳歸見之將李扭送山阾縣署並倩人舁妻隨往禀請騐傷縣主寗琯香大令訊悉前情飭傳穩婆騐得氏受傷甚重令卽舁回醫治李則幽諸翼房視氏傷勢如何再行訊辦吁忿之爲禍烈矣哉是故君子以懲忿窒欲爲先○紹興府屬山陰會稽蕭山三縣之水同出三江閘入海猶人之有尾閭也尾閭不能宣洩卽不免有氾濫之憂故講求水利者每於此留意焉入夏以來天氣亢陽晴多雨少河水日涸以致浮沙隨潮而至日積月累港路淤塞不通有心人未雨綢繆深慮轉眴秋雨不休山洪下注閘口旣堵必致衝决成災深望爲民父母者及早設法疏通庶三邑人民共免其魚之慨乎○牛女渡河之前一日雨師稅駕厥後卽銅鉦高掛久不聞簷溜之聲農田待澤孔殷頗虞龜坼地方官關心民瘼自七月二十一日起禁止屠宰在城隍廟内設壇祈禱致慤致誠雖二十八九等日已得大雨兩陣而四野尚未沾足安得甘霖渥沛俾耕氓望慰其蘇耶 
[琴臺茗話]  
　　漢口訪事人云上月二十七日之夜康梁逆黨謀叛破獲一時風聲鶴唳咸有戒心兼之物燥風乾炎災迭告益復心存惶懼寢饋難安於是各街鄰相與集貲舉辦火更藉與官更相輔而行旣免縱火之虞又防盗劫之患亦一舉兩得之事也○武昌城守營姜游戎成立近奉上憲札飭署理新堤游擊所遺城守營缺札委吳游戎友貴署理兩游戎奉札後刻已分别履新矣○漢陽大别山麓向爲游人薈萃之區兹大吏因會匪出没無常深恐混迹其間潛謀不軌爰派精壯若干名駐守以遏亂萌 
[廬山瀑布]  
　　九江訪事友人云本月初三日爲道憲明華亭觀察課試濂溪書院之期是日生員文題七八月之間旱至則苗浡然興之矣童生文題集有其一以一通塲詩題賦得八月枚乘筆得枚字○時事日非人心浮動居民紛弅遷徙爭適樂郊以致市面蕭條頗有岌岌難支之勢未知何日始有轉機也○有吳應祥卽吳洋兒者前年曾附哥老會匪陰謀不軌案發被獲迭經研訊科以大辟旋蒙恩赦回家遂勉爲正人痛自改悔此次匪徒謀亂吳先期告發得卽敉平亦可謂能自湔滌者矣○日前營縣拿獲匪徒王老二王老五兄弟二人細加研鞫知其父籍隷印度乃移送英領事署請爲訊究英領事以二人並無爲匪實據押解至滬遞回本國以免在此滋生事端 
 
 

Page 3

 
 
[茂苑管聲]  
　　姑蘇訪事友人云數日前靑陽地總巡捕房後河中忽有屍身一具植立波心越二日始經地保投元和縣署禀報縣主王大令准之本月初八日午後帶同刑仵書差臨塲相騐仠作唱報死者年約三十餘身穿紡綢短衫官紗褲足穿廣襪元縀鞋周身並無傷痕惟下半身徧染汚泥度係失足墮河淹死大令親視無誤卽飭書吏填明屍格請某善堂給棺收殮候屍屬認領瘞埋○胥門内伍子胥廟附近有自稱于公館者不知其爲何許人平時常有劉盤龍一流人日夜麕聚近爲蘇鄉木瀆鎭人林某偵悉本月某日糾同府署差役之子某甲及無賴乙丙等人破門而入意圖婪索資財詎料主人心靈手敏早已收拾一空適前任某縣朱大令之公子在座謂爾等如此孟浪必須綑送有司衙門甲聞而大怒將公子掌頰二下事後公子訴知某路總巡某明府明府據情禀陳臬署署臬司朱竹石廉訪飭吳縣田大令按名拿辦大令飭差將甲拘獲升堂研訊甲供認前情大令喝令笞臀五百板掌頰五百下甲出言挺撞大令怒甚復飭鞭背三百下釘鐐收禁化莠所限三日内將林交案如違當裝入站籠示衆○滸墅關附近某鄉有蔣某者農家子也前月某日向鄰村某田户傭工李某稱貸洋銀二枚約日歸還至期不能應付自願代李工作以償不料是夜竟卽自縊而斃李知之張皇無措商令同夥某甲將屍負出棄諸相距一里許之某姓牛棚中旋又被人抛屍河内事經地保查見禀請長洲縣主蘇大令相騐大令准之督率刑仵書差前往騐得屍身已失去手足各一乃飭屍屬自行棺殮一面將李及甲帶回縣署訊究李供訴前情略不諱匿大令飭一併收押刑房候禀詳上憲批示核奪 
[傅相行期]  
　　昨日官塲中人傳述欽命全權大臣簡任直隷總督李傅相定於本月二十二日秉節北上與各國駐京使臣互議或言十八日啓行未知孰是 
[傅相行轅紀事]  
　　蘇松太兵備道余晉珊觀察上海縣知縣汪瑶庭大令提右案參將廖楚材叅戎江南候補道錢怡甫潘芸蓀二觀察朱觀察福春均赴轅請安○直隷候補道周觀察學熙滬軍營統領龍游戎鎭國奇兵營統帶羅叅戎楚材某省補用道許觀察夔承襲騎都尉江襲尉世全均禀安○昨日午前九點鐘時接大北公司西字電報一封十點鐘時接廣東督署電信一封十二點鐘時接直隷省城電信一封午後一點鐘時接保定要電兩封三點半鐘時接金陵督轅電信一封四點鐘時發淸江轉運局電信一封 
[上海官塲紀事]  
　　本邑吳淞司巡檢沈韻箎少尹刻屇署事期滿由蘇松太兵備道余晉珊觀察札飭候補巡檢潘少尹綬淸前往接署○昨日松海防同知劉乙笙事馬命駕至縣署拜會縣主汪瑶庭大令大令延入花廳茗談良久而别 
[匪犯站斃]  
　　昨報紀梟匪頭目武雙喜率其醜類嘯聚北新涇經上海縣汪瑶庭大令會營名獲訊實供詞諭令裝入站籠發頭門示衆云云昨晨大令飭差將籠中墊足之磚撤去俾懸掛空中至午刻卽斃命大令得報循例委典史趙少尉騐明確已氣絶旋由犯妻投案禀求領屍棺殮大令准之 
[札拿賭棍]  
　　日前蘇松太兵備道余晉珊觀察訪知本邑南市一帶每有無賴在街頭擺列賭攤誘人賭博爰札飭上海縣汪瑶庭大令嚴密查拿十六鋪及二十三七鋪巡防局員亦派勇甲會同縣差四出訪緝想一經拘獲須治以應得之罪也 
[派勇彈壓]  
　　昨爲中秋佳節好事者就城内外各橋畔燃點香半烟雲繚繞直薄層霄南市小普陀橋靑龍橋等處尤盛往觀者幾如蟻聚蜂屯各巡局委員咸派勇丁沿途彈壓以免滋生事端 
[押解竊犯]  
　　昨日咱沙廳撫民同知陳桓士司馬派差押解竊賊顧桂汀一名至上海縣署文開此犯訊係上海縣二圖人業已笞責枷號請交保管束等因縣主汪瑶庭大令飭暫行收所聽候訊明發落 
[劣差宜革]  
　　魏之華卽魏麗亭具詞投英美租界公廨控李壽虞欠銀不還等情迭經讞員翁笠漁直刺訊取口供諭令將李交人保出如數還銀不意李保出後竟避匿靖江縣境置之不理直刺遂籖差屠林前往關提不知如何被李所知轉避至丹徒縣境直刺復備文飭屠追蹤而往屠延擱日久仍未將李提回直刺以屠辦公疎忽瞻玩已極不覺大發雷霆立飭書吏繕條斥革屠聞而大懼急浼人爲之緩頰未知直刺能允准否也 
[令節停訊]  
　　昨日禮拜六本爲法界公堂訊案之期適逢中秋令節讞員朱森庭明府飭丁禀知法總領事署費繙譯官並咨照捕房暫停讞政 
[令節會操]  
　　前者法總領事白藻泰君由安南河内調法兵八百名並安南土兵百餘名來滬分駐八仙橋及新闢租界等處藉以保衛商民昨晚八點鐘時會同寓滬法商團練兵手持五色紙燈齊集大自鳴鐘前曠地會操陣法並將洋龍及救火皮帶紥成竹架懸燈結綵舁遊街市一周繞至黄浦灘始分道而返 
[馬路工程局紀事]  
　　日前魚船户王鑑榮投本邑南市馬路工程局控邱阿根向之訛詐總辦程雨村大令研訊之下以事無佐證顯係挾嫌妄控判將王枷責旋因患病准予疏枷覓人保釋前日由其弟阿生投局禀稱小的自甘具保大令准如所請當卽交阿生帶去○上月某日有小孩張阿五者在大南門外南馬頭附近某柴船上竊取衣服二件携至馬路中由巡街捕拘獲帶至捕房捕頭令轉解工程局總辦程大令研訊之下知方患病飭送往普育堂留養俟失主到案再核邇者爲日已久並未有人投局領贓爰由堂董曹寄耘函致工程局稟請開釋大令准之命具吾安分切結交人保去 
[英美租界公廨紀事]  
　　林筱卿控金煥文囑定棉紗過期不出以致賠累不堪等情讞員翁笠漁直刺准詞簽差王桂將金提到押候訊核○唐樹勳曾遺家丁陸升控黄多郎等將地抵押串騙銀兩併由趙步雲用去洋銀五十元等情直刺訊悉情由限期繳案昨日趙將洋銀如數繳到旋由唐遺陸投案具領 
[救濟善會啓]  
　　敬啓者近因京師拳匪爲非激成大變列國師船連檣北上竟以全球兵力决勝中原砲火環轟生靈塗炭兵刃交接血肉横飛最可憐者中外商民寄居斯土進無門退無路不死於槍林彈雨之中卽死於飢渴溝壑之内身家盡燬幾如釜底之魚玉石俱焚枉作他鄉之鬼嗚呼痛哉能無寃乎某等不忍坐視先集同志籌捐舉辦擬派妥實華人並延請洋醫華醫赴津沽一帶遇有難民廣爲救援名曰中國救濟善會呈請上海道照會各國領事聲明此係東南各善士募資創辦亦如外國紅十字會之例爲救各國難民及受傷兵士起見已蒙各國領事會議允由德總領事發給護照俾善會中人携向軍前救護並擬卽日遣人由淸江浦至德州一帶沿途接濟盤川振救難民一面先請法總領事電達各國領兵官如遇中國被難官商軍民必須妥爲救護倘有費用將來如數由善會繳還竊念東南各省之旅居京師者或官或賈不知凡幾父母倚閭妻兒問卜其存其没家莫聞知凄凉之狀眞令人耳不忍聞目不忍覩惟是北方之遭難者甚衆廣爲救濟需費浩繁爲此不憚煩勞遍呼將伯倘能多募一金卽可多救一命方今海疆多故中外騷然與其埋藏黄白以賈禍爲憂何如布施金錢爲造福之計所有善會辦印章程明日附刊於報倘蒙諸君子好行其德慷慨解囊伏祈惠賜敝所轉解地北是則某等所馨香禱祝者爾尚有章程十則及上海道照會等件容俟明後兩日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗溝碧浪]  
　　揚州訪事友人云本月某日揚城某姓童子至東關外渡口垂釣不虞渡船户大桃子悞將竹篙碰其鈎童遂信口詈之大桃子忿甚躍上河濵將童扭住痛毆甫釋手適童之親戚某姓至童泣訴其情某姓欲與大桃子評理大桃子自知理屈購梨一枚笑而與之童遂反悲爲喜某姓亦不復有言靑皮某甲見之大聲叱曰爾將人痛毆一梨便可寢事乎大桃子亦非畏事者與之反唇相稽甲突就身畔拔刀以砍渡客某乙恐釀禍端急從甲後抱住甲挣脫不得悞疑乙爲大桃子黨順手向後猛戳適中乙腹登時血如泉湧腸流於外痛極而踣甲知不得了自劙肩背等處兩岸人駭極大譁地保聞而馳至立將一干人拘住赴江都縣署報案縣主某大令帶同刑仵臨騐訊悉情由令甲乙回家養傷其餘案中人帶回候訊○本月初八日爲上丁釋菜之期揚州府及江甘縣學諸廣文先期率同執事諸生在府學明倫堂演禮屆時文武各員均整肅衣冠而至由禮生引至大成殿堦下序班行禮彬彬秩秩肅肅煌煌誠盛典也 
[上海縣署瑣案]  
　　徐楊氏投縣署訴稱丈夫被匪人劫去請卽追回前晚縣主汪瑶庭大令升堂研訊氏供小婦人係本邑二十三保十三圖人丈夫徐咸春於三月二十三日被趙坤坤劫去小婦人托親戚錢介介出洋銀二十元贖回時已被趙毆傷控經前任大老爺斷令趙給養傷洋銀十元地保韓晉卿向與趙莫逆因之心懐仇恨七月二十三日忽糾同銀大阿二小狗等十餘人將丈夫刼去迄今蹤跡杳然爲此情急投案具控務求澈底究追地保韓晉卿供徐楊氏之夫被人刼去後並未訴知小的是以小的不得而知大令謂爾圖内有匪棍擄人勒贖之事並不來案禀究本應笞責姑予寛免著查明徐咸春究在何處並速將行兇諸人拘案究辦○積竊湯金壽匿蹟西門外張介林家被縣捕徐文緝獲起出多贓解縣請究前晚縣主汪大令升堂研訊湯供小的係川沙廳人向爲銀匠去年十一月某日同鄉人王阿榮糾合小的至爛泥渡竊得某姓家衣服十八件將六件付諸長生庫本月初二夜又同往西門内某南貨店棧房竊取衣物此係實情務求寛恕張子才供湯金壽與胞兄介林相識因與同居小的向在虹口做工不知湯係竊賊張介林供湯携所私某氏婦來租房屋小的當卽允許不料其爲探囊胠篋之流大令曰旣與同黨豈有不知之理袁祥生供小的在川沙耕田度日表弟湯金壽之祖母近忽患病命小的喚伊回去叩求恩宥大令判責湯五百板押候核辦袁祥生斥退張介林驅逐出境贓給失主具領 
[美租界捕房紀事]  
　　本邑人高永和在裏虹口第二百八十四號門牌房屋開設整容店不知因何觸怒於流氓阿三竟於昨晨糾集羽黨多人向之訛詐不遂所欲掄拳肆毆並搶去小銀錢數枚高忿不能平奔赴捕房訴請查緝捕頭允之○著名流氓吳寳金向在虹口一帶糾黨横行魚肉良懦昨爲藍副捕頭訪聞令包探朱阿高拘入捕房押候解送公堂稟請讞員翁笠漁直刺懲辦○昨晨江北小竊朱茂林混入外虹口某馬頭貨棧中竊取所儲各物適爲管馬頭西人所見扭入捕房捕頭令押候解送公堂禀請究辦○昨晨偷兒陳阿福陳阿三掩入虹口天潼路某姓空屋内竊取窓上玻璃數十方携之而出沿途求售適爲包探朱阿高所見拘入捕房捕頭令押候解送公堂禀請究辦○粤東某邑人關卓堂携其楷鶴僑居北四川路第一千四百四十五號房屋家有婢女一口年已及笄昨晨忽失所在四出尋訪蹤跡杳然因卽投報捕房請爲查緝捕頭允之 
[南都官報]  
　　八月初四日藩臺恩巡道徐支應局候補道郭統領護軍全軍楊統領權字老虎營王知縣周光榮禀知赴湘辦煤均見統領衡字全軍王傳見帮辦新兵等營副將佘又藻禀知到差通判丁大櫞委水西門稽查差儀棧救生兼籍資總局丁憂知縣何本燾到江西來卽辭上元縣湻化司巡檢王傳泗禀謝奉飭赴任隨辦南洋交涉事宜候補道陶森甲傳見洋務局候補道汪見○初五日内閣中書魏允恭到由京來管帶權字虎左營提督武炎淸又右營遊擊劉登福均辭遊擊王成烈叩謝先鋒官同知黄琪辭南捕通判姚禀知奉淸江轉運局惲札委差遣鈞和輸船馬廷樹由滬來世職宋本立奉示騐看檢校廳馮驥奉府委看管前海分司徐興史裘增德請假赴江北措資平鏡輸船馬儉　辭赴江陰公幹督轅牌示署淮揚道吳重憙現因委解方物前赴行在所遺員缺應行委員接署以事責成查有江蘇侯補道李維翰堪以署埋○初六日前通政司張仲炘到會由京來雨江營務處候補道李謝委署淮揭遣洋務局侯補道汪保甲局候補道松均傳見登瀛洲兵船董全才蕪湖拖米回開濟兵船李田均辭送權字營赴江陰○初七日善後局候補道禀知前往騐收烏龍山砲臺候補道劉秉楨謝委楚西掣騐卡威靖兵船王得標辭赴上海武穴分銷知縣李如松辭縣丞衷興愷到由湖北來起服回省上元縣湻化司巡檢王傳泗辭赴任巡檢于增之辭赴揚○初八日委署淮揚道李交缷兩江營務處侯補道曾丙熙謝委總理兩江營務處卽到差統領武衛楚軍副五營提督李定明卽辭知府吳增僅禀知公幹回鏡淸兵船徐振鵬由滬來均到通判王萬選由蕪湖運米回知縣孫慶璜由六合公幹回又于銘訓辭解餉赴山陜布倉大使周禀知開收第四批老米○初九日善後局候補道趙禀知騐收烏龍山砲台回副將章德華遊擊朱緊貴曾懋桂均叩謝先鋒官知府凌家森奉司委赴濟甯公幹卽辭通判黎錦彝溧水知縣葉芸江甯均奉府委查勘秋災列字漁雷杜逢時禀知抑送匪首王金龍來甯卽辭回江陰 
[洪都官報]  
　　縣丞顧欽兪委辦寳昌局外巡從九葉春芳起服來江典史曹龍由贑州候差回峽江俸滿縣丞陳贊唐禀見騐看新選彭澤典史周培均業已到省飭赴新任翰林院張鴻基由湖南籍來江准補甯都州緒成缷辦都昌卡回通判顧國璠委駐廣西勸辦江西賑捐准補龍泉北鄉司汪學濤飭赴新任署廬陵富田司汪廷礽期滿更替以現署固江司正任富田司許廷恩回任遞遺固江司以准補期缺曹建勳赴飭新任署蓮花營都司鍾起鵬現經委帶剛字副中營南康縣汛千總李聲揚委帶剛字副前營以現署南康都司陳占魁改委　署蓮花營都司事務標下左營候補千總郭如鳳接署南康千總事務縣丞洪家衍遵新海防例捐過知縣班未入孫錫昶辦𩽴魚溜保甲同知文煥往金陵公幹道庫應汝燮記火功三次王翊淸潘肇煌俱酌委一次新選大庾教諭許述祖禀見考騐領憑 
[皖省官報]  
　　八月初二日缷署池州府何彬衡到留陜西補川同知李培先到撫院文案湖北候補同知直隷州諸可權知奉撫台行知奏准調皖差遣湖北候補知縣彭鴻年知奉撫台委隨帶武衛楚軍差遣績溪縣程蘭階辭署靑陽縣謝維階到卸代理潛山縣丞李光第到候補知縣胡登崧知奉秀監收軍米陳宗謨面試○初三日卽用知縣蔡世信辭赴皖北措資候補同知范啓璞謝酌委一次巡檢陸景澄謝超委一次典史鍾厚重謝行知請補頴上縣典史○初四日太和縣王樹中辭武備學堂文案候選部寺司務朱有寛知奉委洋務局差遣○初五日委辦三埠管厘卡知縣盧忠麒辭並銷管帶吉安輪船候補通判許濟均知銷保甲副總巡兼文案發審差董玉書謝超委一次府經陳元彬謝超委一次酌委一次○初六日知府用籤掣安徽補用直隷州王鑒到江蘇人號翕亭壬午科舉人署靑陽縣謝維階辭分池州府差遣巡檢程盤到奉府委赴建德監割馬稻來省候補同知樊炳濂直隷州判張宗瀚府經陳愹均謝超委一次○初七日缷代理東流縣典史撒鳳翔繁昌荻港司朱秉謨均到巡檢綦南英知奉撫台委偵探直東山陜一帶軍情 
[邗江官報]  
　　八月初二日泰霸洪分轉鉅禀知交缷回揚吳分轉允徠銷焦山總巡差朱鹺尹堅洪鹺尹定述均委北鹽差○初三日唐鹺尹必彬委丁溪閘劉鹺尹錫綸委沈家渡均緝私差石鹺尹點殷鹺尹文蘭均淮北來○初四日銅山孫陶大令在銘回任過揚曹鹺尹振鐸許鹺尹秀儒同委北鹽 
 
 
