# 1885 - 78 - 4904290

 

Page 1

 
 
[三十三號畫報出售] [  申報舘主人啓]  
　　有法人侵犯甬防遠近商民皆欲尋消間息本舘深知諸君殷盼故正月十五日之戰特派友人附江表船前往觀戰兹將該處海口形勢出名地名砲台營盤内口外海兩國兵輸駐泊處所攻擊情形一一描繒朗若列眉閱者不啻身臨其境親觀戰事現已列入此次三十三號畫報以供衆覽畫報之　仍送畫　兩圖一爲出水任君伯年所繒一爲人物沙君山春所繒筆致超妙大可寶貴畫報仍然九圖末附淞隱漫録圖說一則閱者鑒之此佈 
[論船帮鬧事]  
　　船帮諸人向沙船公局鬧事已將前後細情節次録入報内初以爲該船帮因欲分裝漕米之故也繼而知其不然蓋若輩粗野性成一唱百和甚而至於將上海縣及海防㕔兩憲之筍輿打毁而公局中董事司事所憇息之所悉已蹂躪無遺似乎厥罪大矣聚衆滋事目無官長是直與頑民無異倘執三尺法以繩之若輩實無可置辨之處而抑知其中亦有苦情在也若輩多係粗人畏見官長故醵錢創一公局延請董事以董其事倘有接見官憲等事則皆請董事出塲前者北省飢荒沙船帮中亦有紏集鉅欵慨然助賑蓋官則商之於董事董事仍派之於各船户所捐之欵出之於船帮非盡出之於董事皆由每担提出二三十文集腋以成者也目前漕米不能起運海氛不靖沙船實無生路則不啻該船帮中有饑荒矣他處有饑荒則董事一言而巨貲立集本帮有饑荒告諸董事請爲設法未閱其代籌一策代陳一詞則激而成怒亦事勢之必然者矣聞該船當裝漕米之時其船必須修葺計船中所載之担數作算約每担可於年終時先支銀一錢五分其後則仍在於水脚内扣還約計一船可裝一千担者可得銀一百五十兩而修葺之費殆必不需此數而各船有此先支之欵則可以其所餘爲卒歲之資此一欵則由海運局發給今屆法人阻截漕船起運無期故去年臘底海運局卽不發此欵於是若輩大失所望然船則固已修葺其油麻料物皆係賒取而來年關一到不得不典質以歸欵其苦已不可勝言迨今年正月望日羣往請董事爲之設法其意亦並非索償於董事不過求董事婉言於官長俾有以解此結耳乃董事不能代設一謀惟有一味延約直至約之無可約則又請官長出爲彈壓若輩粗蠻一聞董事不肯爲之代請於官反以官勢相挾制則氣鬱而不得伸意結而不得舒其挺而走險猝然用武則其情亦尚有可原矣蓋彼之所欲得而甘心者董事耳於官長本無所憾也欲甘心於董事而董事以官長相壓制乃不免以仇董事者誤及於官長此正若輩之粗野處也且是日在塲滋鬧者正不僅沙船中人而已沙船一百五十號其人有數可稽也是日一夫攘臂千夫附和聚衆至有數千人盖浦中所停泊之米船其船户水手聞鬧趨至羣相鼓噪實不乏人並有看熱鬧者亦隨勢而至其中眞正沙船中人能有幾何夫解米之各州縣船户麕聚浦中其勢殊爲可慮僕前日慨乎言之蓋彼解米各船大都由各州縣捉　雖曰給以官價然每担僅得五六十文約計此等糧船最大者不過載米三百担得錢十五千至十八千而止平常年間隨到隨騐隨卸隨回已僅足敷衍不能盈餘本屆則耽延多日食用浩繁屈計糧船有以去年十月底十一月初到者迄今三四閱月所耗食用之資數倍於所得之數而且游手無事日事嬉遊人多成帮難保不遇事生風興波助浪故吾以爲解到之米亟應早日驗收上棧停貯使若輩早得遄返最爲要　若果能早見及此則是日公局中鬧事卽可少此一帮之人近日　已開驗大約各船可有言旋之日然亦宜以速爲貴蓋若輩羣聚日久靡有不生事者生事而乃以法繩之是何異於罔民也乎沙船中人現已鬧事而被捉將官裏去者前後八人度此八人者必將不免於官刑以爲懲一儆百之計該八人之家室妻孥莫不悽然相對謂旣不能載米起運以求利又不能請董事善言於官以濟急而乃以一時粗莽之葢至於難逃法網此其苦情當亦有見而傷心聞之酸鼻者矣夫聚衆鬧事開罪官長咎有應得無足憫也但其所以至於閙事之故與夫其所欲與從事之人則亦不可不曲爲分明彼所欲甘心者旣爲董事則連及於官長者其罪似可從末减且彼旣有如此不能自達之苦情欲請董事代爲之達而董事者正不知所董何事絶不爲之一毫籌策片言解紛而反借官長之勢以欺壓之原情定罪審厥由來其釁實起於董事於若輩乎何尤哉是日邑尊之來也聞由董事請之其請之之時正不知作何語而若輩秉性蠻野有粗無細不能向官長細剖其冤抑而一聞有欲辦運語卽蠢然而動釀成事端此時之情形或者秦鏡高懸者早有以鑒及之古云罪無可赦情有可原請爲當日諸人誦之可乎 
[西報照譯]  
　　本月初七日偷敦露透局傳電字林西報館云禮拜日英軍在埃及之速愛涇附近攻擊亂黨奮力血戰各不顧身亂黨大敗傷夷甚多英人於二日中死七十八人連受傷者共二百十四人云 
[甬上雜聞]  
　　法船尚泊油山我我水陸各營極形嚴備鎭海居民無多謡言不一所有口外常川停泊之民船悉數開避内港蓋恐放炮時或殃及也○舊任城守營楊守備鳳成去冬因　革職已列前報兹悉楊在鎭海防管經吳吉人遊戎保舉開復原官仍管帶府署巡防勇云○甯波府署巡防勇舊額僅百餘名不敷調遣宗太守現飭楊守備添招勇丁百名以資巡禦○甬上近因法船臨境各帮船隻不能進口操猗頓術者無所措手故巿面頓形蕭索 
[堵口告示]  
　　浙江提督軍門節制水陸諸軍歐陽分巡甯紹台海防兵備道兼理營務處薛爲出示曉諭事照得鎭海爲浙東門户前以防務緊要於口門排釘巨樁中留船路以備臨警堵塞用資保衛業經示諭在案今法船臨境兩軍開仗敵以舳板遊弋窺伺居民謡惑戒備宜嚴現由本軍門道會商地方文武水陸各營籌維斟酌恐奸宄冒充商漁乘間混入自正月十五日開戰之後已將所留船路口門堵塞今復添備釣船於小金雞山淺水等處一律沈下以後無論商輪民船一概不能進出倘有猝然駛近口門炮臺卽開砲轟擊水雷亦不免觸發設令不自小心而致損船傷人概與砲臺兵輪官弁無涉一俟法船退去仍當設法開通以使商賈往來照常行駛本軍門道爲保護地方及中外商民生業起見合亟出示曉諭爲此示仰官商軍民人等一體知悉其各遵照毋違特示 
[試砲傷人]  
　　本月初一日九江岳師門外炮臺上弁勇試燃開花大砲適有巴斗船裝載柩木一具及搭客數人從北岸下駛炮彈擊中船身柩卽洞穿一穴孝子亦身受重傷血肉狼籍一息奄奄該船遂駛至炮臺邊聲請營官勘 
 
 

Page 2

 
 
驗由營延請醫生施治取出砲彈五枚敷以藥末據醫言將來不免殘疾然尚無性命之虞也 
[監司病免]  
　　九江關道洪觀察因病改請瓜代江撫德大中丞以關稅關係非輕兼有華洋交涉事務遽易生手未免掣肘堪虞因函致觀察勸其安心調理一俟病痊仍照常督理關務但觀察解組情殷避賢志决屢屢上禀瀝忱中丞遂牌示以督糧道嵩觀察崑署理斯篆所遺糧道缺另委候補道陳觀察志培署理聞嵩觀察定於初四日交缷糧篆初六日由省起程前赴九江履任云 
[避兵遷徙]  
　　杭省各業甯人居其大半其中尤以南貨錫箔藥材爲大宗業此者俱以杭爲家焉近日甬江軍務日亟風鶴之驚一日數至新歲以來甯人之挈家至杭者舟車絡繹途爲之塞下城房屋出赁者十凡八九卽甯帮之公所會舘亦皆有人僦居暫作杏梁之借一日有甯郡兩軍官齎文來杭至軍需局領取煤火適錢江風浪甚惡不能對渡遂改由義橋順流渡江云 
[書院甄别]  
　　杭省三大書院例於二月初二由三大憲分别扄試以便拔其尤者留院肄業今歲爲大比之年考數甚多院各一千七八百卷杭人僅居其半餘俱外府之人所有試題備録於左敷文書院由撫憲劉仲良中丞主試生題子聞之曰可以爲文矣童題子聞之曰詩題香中知有韻得梅字崇文書院由署藩憲孫糓庭方伯主試生題吾聞觀近臣以其所爲主童題觀遠臣詩題生野桃含笑竹籬短得桃字童溪柳自摇沙水清得溪字紫陽書院由署臬憲豐雲鵬兼訪主試生題子曰善人爲邦百年兩章童題而善詩題拜龍鬚友得元字濟濟多士爭自琢磨試峙人海人山異常擠軋大有無譁戰士銜枚勇下筆春蠶食葉聲之概云 
[修築砲臺]  
　　秣陵下關屏蔽全城最爲扼要向有淮軍曹肯堂軍門統兵鎭守去年法人搆釁曹軍門調赴吳淞前敵特委總理南字全軍營務處凌間樵觀察統帶五營駐紥該處下關城根有山一座俗名獅子山俯瞰大江形勢最勝現在觀察於山頂環築砲臺數座内皆安設克虜伯巨炮江防誠可謂嚴密矣 
[厦門談屑]  
　　厦門練勇現已招成六百名本月初一日經厦防廳丁訒臣司馬升座點名頒給斜角黄邊藍心旗號號衣用藍洋布半臂鑲以黄邊白色圓補書厦門團練義勇字樣以提標世職候補各員分帶駐劄各路寺廟以貲保衛街衢管帶諸君恐新募之人難施羈勒准於廟内作葉子戯以免出外間游云○奎樂峯觀察調署興泉永道篆務於上月廿五日在省啓行至本月初三日抵厦擇日接篆履新孫師竹觀察擬交卸後挈　　附輪回中州原藉從　　烟霞供養泉石逍遥抛却烏帽諒不必有春夢一塲之感也○程從周軍門奉旨援臺客臘抵省今正帶領選鋒營勇駐札泉州前月下旬來厦會晤彭軍門旋卽回泉部署營伍料理援臺事宜想王師從天上來强敵聞之早已驚瞻落矣 
[宜昌瑣言]  
　　羅鎭軍近派炮船哨弁稽查江面船隻以杜走私之獘所有江面渡船皆須赴哨弁處掛號給牌以便辨認外來船隻暫泊一二日者只須說明不必掛號聞鎭軍晉省後尚未回宜也○正月初六晚宜郡接到釘封文書因初七日係國忌故初八日早提出監犯三名绑赴法塲處决聞係去年長樂縣搶刼之案一犯約四五十歲二犯不過二十餘歲處决後有一老翁向各屍身上搜尋搜到第二屍身上有錢約數十文竟爾拿去不知何故○英國新任額領事到任後拜會府縣各官東湖縣亦於上月二十四日往領事署答拜儀度雍容想見中英交誼之親睦 
[豫章雜述]  
　　江省客冬快雪時晴江水不甚漲大農人火耕水耨皆謂來歲必兆綏豐入春以來雨雪過多恐盛夏必多大水諺所謂雪水翻身也○去年茶子收成頗爲減色雖花參極熟仍然難濟然眉目下油價昂貴人皆苦之商賈皆望今年菜子豐收價或少貶近日菜花盛開又屢有雪珠飛濺以致油價漲至每斤百二三十文云○邇年生意清寥錢巿因之拮据舊臘錢庄多有倒閉新歲開張亦不甚旺縱欲力顧門面亦不免外强中乾論者謂一耗於鴉片二耗於奢侈三耗於驕惰已具叔季氣象惟幸米價極平尚不致鴻嗷中澤云○去年景德大水時有樂平船户某甲掉舟至其地見一女浮屍隨波而至搜其身畔藏有金葉約值青蚨數百千取而有之棄屍於河歸而作富家翁無復愁米珠薪桂矣未幾疾大作纒綿數月金盡始愈近日妙手空空依舊操舟作苦俗語謂横財不富命窮人誠哉是言○向章牙行帖歸藩憲經理軍興以來創辦釐金在狀元　　畔另設一牙釐總局舊臘買得繫馬莊民房遷居其内氣象遂益覺擴充矣○省城章字營勇丁駐紥惠民門外濠上所以嚴防匪類也近中丞因人數不多飭令營官添足二百名聞不日卽須開招矣○江省釐卡星羅棋布奉公守法者固不乏人假公濟私者亦所在多有近聞某卡委員以同譜某甲爲巡丁通同舞獘賄賂公行商旅爲之側目吁抽厘本不得已之舉今又加之以留難甚之以賄賂損下不能益上固安取乎厲民之政乎 
[袁江近事]  
　　崇實書院每歲於二月初旬甄别兹因學憲於初三日取齊科試是以該書院甄别漕憲特提前數日於二十八日在行臺扄試可見漕憲之體恤寒畯矣○厘捐積獘非伊朝夕兹經漕憲力加整頓視解數之旺絀解次之多寡酌定功過大小月比較功則超擢過則裁撤復恐各局遇一旺月挪盈補虚爲邀功避過地遂定連票年分使今年不能易之明年庶幾和盤托出也○傳聞魚溝地方近日出一巨案係某甲與某乙婦居近咫尺婦未嫁時甲屢挑而屢拒之迨婦結摛後甲心未死窺婦行止似亦非清白者更覺憤氣填膺遂於某夕挾刃住偵將剸其所歡詎婦竟無所私乙復不在甲乃拔刃相劦婦堅拒之甲竟横肆屠戮乙之父母兄嫂及弟均爲所斃乙之妹幸得逸出乃由親族報官勘騐緝凶甲掠婦遠遁兹已就獲矣以上情節未免稍有支離姑妄聽而妄記之○魚溝某甲夫婦二人同居一室略有積蓄上月二十四夜忽來緑林豪客數輩禠衣搜物打刼一空始長揚而去甲夫婦以半百之年突罹斯禍將何以娱晚景耶○現任豐縣胡鶴儕大令之太夫人就養於長　　厚堂直刺寓所年近九旬孫曾繞膝忽於上月念七夜因病仙逝直刺哀毁逾常已信致大令矣○欽差帮辦福建軍務大臣福州將軍穆軍憲之太夫人由閩回旗上月二十八日官船安抵清江改由陸路　　車前發漕憲聞信當卽親赴舟次請安云○上月二十八日漕帥甄别崇實書院升坐講堂親自點名給卷人數倍於往年課卷發至一千以外因科試在邇又係大比之年兼之麗正書院未經扄試山陽生童皆兾雙鵰之獲故負笈而至者竟若是紛紛也是日監塲者爲裏河王司馬添設鼓樂砲手與縣試同一規模雖事屬細微亦可見愛才之意矣○前報列小北門迤東設立電桿聞將支線通至漕院一事兹悉前言實係訛傳盖電局恐電杆偶有損壞接續需人故預招清淮工匠使之習練其技藝務求盡善盡美俾免臨渴掘井云○裏下河爲産米之區往歲多由鹽阜販運出海故米價自冬迄春日漸加漲去歲法人肆虐各商裹足不前秋成雖見歉收米價依然爛賤　　下每石二千三四百文榖賤傷農斯之謂　　○每屆糧艘北上之時邳宿一帶例必築壩蓄水因之裏河水勢日弱浦上居民諸多不便今年水勢旋漲旋落近更淺涸異常倘上游　　行築壩則居民咸抱暵渴之歎矣治運道者其能熟籌良策乎 
[臺灣消息]  
　　維新報云西報接到臺灣信息自去臘二十日至正月十七日詳録淡水近事據言二十早有法船一艘駛行他往又一艘 
 
 

Page 3

 
 
由别處而至日晡提督李士卑士馳往基隆廿一晚聞法船二艘他去僅留二艘停泊於外廿二天雨滂沱僅見法船一艘並聞有一艘泊於是處之北廿三日風雨交作有法船一艘馳至停泊於北共有三艘聞自堵封口岸以來法船失去鐵錨甚多盖爲風浪掀去廿四日東北風大作天雨淋漓仍有法船三艘泊口外者廿五日天氣嚴寒是　官軍結隊而出進於北山約數里廿六日仍有三法船停泊其一輪船取道經此似法公司之船廿七日復大雨華人言接到吉林快砲六十尊廿八日尚泊法船三艘天時清朗有鷁首由南而過隨泊於法船之傍至二十九日此船仍未去想是英國之船又聞有法船不止二十艘泊於基隆英領事偕有二西人是日駕小輪赴臺北午刻卽返除夕仍有法船三艘帆船尚在爲風浪送之於臺南元旦浪湧潮流甚巨法船受驚不少帆船復被吹至河口矣初二日有一法船偕帆船而去大約駛往基隆日晡又一法船馳至初三日法船三艘在焉孫軍門之兵日夕建築土壘爲守土衛民之計備軍械訓士卒不遺餘力初三颶作凍極寒暑針低至五十七度初四有法船四艘泊外官兵築土壘二座有克虜炮在上焉官軍約二千築壘甚固縱法人据有淡水亦必殺人盈野始可至劉爵帥屯紥之灣架地方况法人萬不能越此雷池一步乎初五日聞十五號環環她方官兵與法人挑戰兩有死傷前數日華人用船滿載大石至是早拖至河口沉諸淵李士卑士由基隆而回現共有法船六號初六早孫軍門命駕巡視法船見有六艘而官兵皆以爲法人將有登岸之勢傳言有法船七艘來於基隆另小火船十隻初七日官兵數百從事於前時法兵登岸之處是早法船一艘由基隆來少頃復去下午法船一隻漸近於岸放砲六嚮後復駛行於南泊於别船之旁是時華兵聞炮之聲急登炮臺及各處嚴爲之備有彈飛入平原幾中西人之首初八日有法船四艘泊此海外而毒霧溟濛初十竟日大雨入夜颶作有法船五艘聞官兵於濱架地方覓得法員首一顆乃前時淡水之戰被官軍殺而埋之者但未得其身孫軍門現統率大軍屯紥淡水令民於二月中仍舊歸巿十一日暴風繼之以雨法提督李士卑十坐船與砲船威卑亞於昨夜駛去隨有法船二艘轉回仍　五艘泊焉十二日口外法船祇有四艘華人言環灣之村仍未陷於法並法人將此處向築之營一二座棄之而去基隆迄今四十餘日陰雨緜纒十三日口外祇有法船三艘而風雨未息十四日僅有法船二艘在外一艘於下午然炮一響遥擊官軍不中月望法船三艘動輪他去有謂其往取澎湖島有謂其至福有謂探察中國戰船所在未知孰是十六日天晴惠風和暢但有法船二艘小火船八艘泊於打邊角又得基隆至近消息謂是處僅有法船三艘而已是日李軍門至英戰船文品化會其管駕戰船升砲以欵接焉前數日聞報有大員帶有兵士五百名駕拖船而至其品秩之隆更有勝於劉爵帥者然未知其名也聞拖船多從澎湖而至其所經水程並無法船灣泊拖船多由沙灘駛行而來盖西人不道途云 
[憲旌回防]  
　　吳淞營務處朱觀察昨坐福安輪船已由金陵回防次 
[災及春申]  
　　前晚一點鐘時本城老北門内穿心街春申君祠班房内不戒於火一時烈燄飛騰冒穿屋頂當經祠内所備水龍吸水噴救九畝地滬軍營王千戎巡防北局委員金司馬九舖民團局董歐君亦各率勇丁馳赴彈壓至二點鐘後祝融氏始興盡而返計焚去平房四間佛像十餘尊同罹是刼間該處房屋向由悅來盛香店賃爲棧房　磨香之兩瞽人晚間住宿其内前日店中忽失去香料數斤店主疑二瞽所竊二瞽不承遂於晚間置備香燭帋馬至神前發誓偶不小心遺火薪上以致猝兆焚如云 
[甄别紀事]  
　　昨爲本城敬業書院甄别之期清晨關道憲邵觀察親赴點名生童之報名應試者約有數百人題紙一下各皆靜坐搆思甫聽暮鐘交卷者已絡繹如織誠者文壇拔幟勇冠三軍也所有試題附登於左○生子路曰願聞子之志合下一章童苟患失之詩賦得雨中春樹萬人家得春字 
[春江雜綴]  
　　前日時和輪船啓行時有搭客某甲被匪徒竊去小官箱一具當卽報明虹口捕房請爲查緝據稱箱内各物值洋數十元未知能破獲否○昨日有浙西鹽捕巡船五艘停泊虹口鐵路大橋下○糧米上棧一事節經列入報中兹悉虹口招商局碼頭及該局棧房碼頭共泊米船數十隻每日在岸上將米篩簸儲棧忙迫異常云 
[諭領贓洋]  
　　全盛等局信船被刼獲犯各情早已列諸前報前日午後莫邑尊飭傳全盛等三信局到安要諭令開明受寄各户洋數呈閱一面飭差將兩次起案之贓洋一千五百八十元如數給領並謂爾等領出之後可速按户攤派並著各寄户寫給收條呈案局中人皆遵諭而返 
[覆訊爭産]  
　　初一日本報載爭産停屍一案訊鞫各情已經綴録前午莫邑尊提案覆訊先據李慎餘供稱先兄阿榮賣花爲業　有餘資創造房屋七所約計三十餘間詎前月二十六日因瘋病故膝下猶虚當經親族公議應歸我子承祧我嫂不允欲將伊姪違例立嗣各親串再三開導我嫂仍固執不依不得已投案請究李興林供稱係阿榮之姪餘與慎餘所供略同阿榮之妻潘氏供稱幼承母命招贅阿榮爲夫文定之先卽憑媒言定嗣後阿榮當承潘姓香火故現在所遺家産應歸潘姓頂承况房屋惟十餘椽並無三十餘間之多此中曲折惟小婦人與潘松亭深知可請傳問邑尊謂兩造各執一詞本縣殊難訊斷遂諭李慎餘曰爾等均係至親毋庸固執成見須念親情免涉詞訟因諭李興林回家好好調停否則將所遺産據繳呈再行覆訊核奪兩造均遵諭而退 
[瑣案彚登]  
　　包探解送形跡可疑之馮得勝並包内男女衣服六件請訊馮供寓張皮匠家向在南碼頭作工現從吳淞來滬衣係革勇馬洪良之物伊去大便囑我暫携致被探夥捉獲至馬是否竊來我實不知底細研訊至再供語含糊問官判押候稽查贓物寄存捕房○陳銀桂扭送竊取烟鎗之朱錦壽請訊朱供鎗已質錢二百文問官判押候吊贓再辦○譚同興收租洋人偕經租人高釗甫訴稱吉祥街烟館主翁錦三積欠租洋六十三元二角半去年蒙斷分三期歸還約至正月杪爲止詎向收延約刻僅付來一月租錢十六千爲此訴捕傳案訊追翁供近日生意清寥求請斷減太守斷令每月减至十四元可卽如數照付翁求再寛限太守商之于副領事着押候繳洋釋出○包探孫寳生禀稱某京貨店被竊後張培生冒充探夥向索緝賊酬洋因之獲案請訊張供向在泰山堂藥店爲夥與清芬堂主係親戚初五夜路經小東門外某京貨店見大門被賊撬開由我呼人追趕未獲翌日該店自許酬我洋七角錢三百文並無冒充探夥之事太守令押候交保待查 
[茶捐轇轕彚登]  
　　英租界各老虎灶求减月捐一事節經列入報中昨據聚錦園福春園潮陽樓三家兼設茗肆者遞禀公堂聲稱我等雖開茶館實與老虎灶無殊現由工部局派定月輸洋三元本小利微無力遵繳求恩酌减黄太守諭候熟商核奪○工部局收捐人王才忠訴稱余田芳所開老虎灶擺有茶桌派定月捐洋半元昨日向收非但不遵反由余妻將熱水潑洒爲特鳴捕拘余送案余供王來收捐時我回伊各家均未定議緣何先向我收王執定欲收將我老虎灶用水灌滅致與理論並未敺伊其妻某氏亦稱是時王堅欲收捐我思上樓取錢照付詎被將灶潑息爭論之餘將我夫毆打捕頭稱實因該氏兇横故將其夫拘押隨有人至捕房具保出外今始解案太守商之翟副領事以兩造各執一詞殊難定斷着余仍交原保俟查明再行核辦 
[英界公堂瑣案]  
　　日前兆豐洋行控大觀園主黄月山介徐浩源作保將行頭抵銀二千兩立有抵契載明按月拔付本利約定八个月 
 
 

Page 4

 
 
爲期今被積欠本利三月請將行頭拍賣歸償設有短少着保賠銀黄太守飭差傳到黄徐會同翟副領事庭訊運餘着卽寛限料理昨日兆豐行主人以黄逾限仍不料理請爲傳追太守隨於午前會同翟君傳集黄徐覆訊兆豐行主亦投案申訴前因黄供各伶包銀俱已付至月底兆豐之欵屇期定當料理徐供黄抵銀時共有三人担保曾將契據呈請翟副領事連盖三印現在如何向我一人追賠翟君謂黄將行頭抵銀時兆豐行憑信保人徐浩源今旣逾限不付理合照契辦事拍賣後倘尚虧銀合向徐追徐稱照契共有三保人翟君謂並無三人作保徐稱貴領事曾親蓋三印　謂並無三人情願發誓賠銀翟君謂當時立有二保單雖已蓋印然細查實不可靠當卽焚化重又憑徐作保太守飭將黄管押着徐於七日内料理清楚逾期則拍賣翟君謂前已逾限現應斷令拍賣虧向徐追太守謂契上載有八月之期今尚未滿翟君謂定限雖有八月然亦言明按月拔付本利逾期可以拍賣豈容再任宕延貴分府未免袒徐矣太守謂本分府秉公無私貴領事旣蓋三印祗憑徐一人追償明係偏袒兆豐隨諭徐爾當照限料理如　賠銀當查明黄有無家財再行追取徐稱聞黄有銀千餘兩藏在伊妻李巧林處有一津人向我言如在堂上訴明此事黄要與我拚命顯係有心累我太守謂爾勿懼伊徐叩頭稱謝太守又向翟君曰兆豐行設不遵斷聽憑上控可也翟君再四辨論均勃然作色而退○沈朱氏控陳月寶竊衣一案已列前報昨包探禀稱皮馬甲已在押舖查到計押本洋四元該氏稱皮馬甲由陳竊押後押票已被焚去今由捕房吊到原贓陳堅不承認押舖夥請追押本太守問是衣是否由陳來押答稱不是陳之母妻亦上堂訴稱月寶決不致犯竊求恩釋累太守以該氏指竊難憑着自備本向贖月寳開釋○一百十七號華捕禀稱偶見洪阿四在樹下自縊爲特帶案請爲安插洪供江北人向拉郭定家之東洋車餬口前因違章罰洋一元致積欠七日租錢無力料理車主勒車不放無奈尋死黄太守一再開道釋之使去○包探顧阿六禀稱看管船廠之時和尚屢因失竊木料報捕請查今查得由宋阿竊取賣與沈順昌業已拘到宋沈吊齊贓木一併解案時供訴前因宋認竊求恩沈供不知竊贓誤爲收買黄太守判宋枷號一月沈管押半月贓交時領○朱柏生訴稱失竊新鞋十二雙報由捕房緝獲人贓請辦王阿三供認初犯行竊求恩寛有黄太守判管押一月以儆贓交朱領 
[正悮]  
　　正月二十七日本報邦江巿景條内有百尺樓書店等均招替閉歇等語兹據該書店主吳君半村來信百尺樓並未閉歇實以舊處房屋太窄現遷揚城東關内彩衣街開張想係訪事人一時悮會合亟更正並達歉忱 
[新陽尹李孟和司馬五十壽序]  
　　世之最無益者其惟神仙之壽乎壽萬萬古與世何補孰若偉人允文允武其功能則秋肅春温其年壽則天參地伍名垂鼎鐘勛藏盟府於服官政之年初不必介壽稱觴躋堂祝嘏也况我孟和姻兄幼聞詩禮壯事兵戎宰豫有及民之澤平晉有蕩宼之功將圖歸養大中丞筱湘先生於歴下也終身比虞舜之慕斑衣希老萊之蹤耄耋期頤惟親是祝慶集厥躬自壽何庸乎親賓之佐　曁時相往還者將進一觴爲君壽錫以婣婭之託猶楚之江道栢也周恤殷勤媿無以報鋪張揚厲惟文章鉅公其能之非錫之所堪也而又性嬾善忘意滿口重僅具百一無溢美無諛辭請勿作壽言觀可乎當大中丞開藩三晋也戎馬在郊時各直省之有軍事者類以撫臣居守方伯將兵進攻合圍動以歲計宼蹤出没靡有定所爪牙之任腹心之寄非有將略者莫足以當公而忘私内舉不避君以貴公子握兵柄能使宿將傾心悍卒聽命處羣疑而能决遇大敵而能勇出奇制勝以寡克衆者屢矣大府爲請爵賞君堅辭不受以功名歸諸將領金帛歸諸士卒曰若輩以性命換來者部下頂丹如鶴翎翠翹雀君冰其銜鴉其羽如故也書曰汝惟不伐天下莫與汝爭功其斯之謂歟軍事平謁選授河南甯陵令之官數月政教大成閭閻之苦盗久矣至是伏莽穿窬境中絶跡君曰猶未也吾聞大盜不操戈矛有夫已氏者以眦睚殺人而不自知其徒樂爲之用殆盜而俠者是焉不除奚以爲政弋獲之繫諸獄勢豪煽以危語不爲動年餘大中丞自晉藩撫豫例廻避改官江蘇代君者將至有待於境上爲訟寃且言其罪無可按才勇可用者君聞之曰噫此郭解之所以族也使告諸獄曰吾將去獄非長繫悉無留滯獨不能釋然於汝某曰願得一醉飽即夜與之酒食更賜物三事曰組曰刃曰鴆某對使拜受曰命之矣達晨果畢事易曰君子以明慎用刑而不留獄其斯之謂歟君去縣之日民懷德政書諸碑事列專行行十有六曰一某事一某事而已文尚質事從實是非之公奸惡之正在草野不在搢紳其信然矣君去旣久思之弗衰大中丞過縣父老望塵拜道惟封君之是稱良以牧令近民敦親略貴明乎愛之所由推也詩曰愷悌君子民之父母其斯之謂歟其令新陽也服官行政一如在甯陵時江南自大兵之後田賦凋敝君治歲有所增而民不困無他杜中飽耳當代論吏才以君稱首僉曰能吏也進於循矣而錫之意更有進者君之天資明而寛敏而恕本仁心仁術以宏仁政邑可也郡可也一國可也天下亦可也富貴固所自有天庥必敬以迓之閱歲知非假年學易也聖籧賢罔自滿逸祝不忘規庶幾古先之義亦君之所樂聞也是爲序[  平陵蔡錫齡寵九氏撰]  
[浙省撫轅抄]  
　　二月初一日李寶章禀知厘捐局委辦兼管海防捐輸事務本日到局同知王綜禀知厘捐局委辦海防捐輸文案收支差熊志方禀知　臬委台郡公干禀見卽辭史恩緯禀見辭赴甯郡船貨局署臨海丞潘誠志禀見叩辭赴任准補歸安縣隸溪檢朱爲章禀謝飭知赴任叩見準補孝豐縣天目巡檢束　翥禀謝準補叩見稅課大使程淇禀銷甯厘局差遣○初二日通判翟國棟由岱山緝私晋省禀見署桐鄉縣崖因公晋省禀見○初三日候補縣禤鑑光解龍游慶生典公欵來省禀到 
[蘇省撫轅抄]  
　　初五日藩轅牌示昭得新選鎭江府糧捕通判崔東斗現已到省應卽飭令赴任縣丞彭邦猷禀銷閶胥門外中路水巡差卽日到婁門水關盤查差從九章　　　齊　婁門水關差桐彬禀知奉委接辦○胥門外中路水巡卽日到差○初六日代理江陰縣查禀辭赴任並銷海運省局文案差從九孫臯謝委署嘉定絲諸翟司巡檢事　轅牌示照得松江府管糧通判戴有恆病故遺缺輪應丞倅勞績本班到班查該班内名次頂委之候補通判錢慶琳堪以委令署理鎭江府理事同知明志病故遺缺查有候補同知恆坦堪以飭　署理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[憲定保墓章程]  
　　松江府正堂博札准蘇州府畢移開案據道銜儘先選用知府程紳肇清呈稱伏讀護撫院譚示諭以三邑無主荒坆古墓清糧案内業經准免錢糧乃有墳丁串通經造以補糧爲名掘去棺木盜賣分肥並有無主鄉愚將父母棺木焚燒火葬更有暴露棺柩歲久不葬風雨朽敗骨殖飄零忍心害理大干例禁飭著各善堂將無主荒墳古墓詳查造册通報妥爲保護倘有奸民勾串掘賣立卽拿解按例懲辦等因紳等會同各善堂節次籌議近悉各鄉勾串掘賣之風時有所聞亟宜設法保護爰擬章程十四則呈鑒等情據經敝府照録清摺詳奉撫藩臬憲批飭照辦并諭各堂局董會同妥辦續據吳邑會商參酌詳細核議斟酌覆擬章程十四則通禀各憲核示飭遵各在案兹據吳縣金令將章程刊刷送府申請移會仿照辦理前來合就移送爲此合移貴府希卽飭屬一體遵照參酌章程仿辦俾可推廣善舉以妥幽魂望切望切○吳縣遵奉憲飭議定保墓章程十四則計開一吳縣所轄境内無主墳塋纍纍皆是若不設法保護恐難免有慘遭挖掘盜賣情事兹經會商蘇三堂董程紳肇清議定保墓章程禀奉各憲轉飭遵辦聲明卽由推仁局總司其事並以錫類廣仁同仁仁濟種善昌善六堂局協同囊理自應照辦現在由縣開明各堂局住址出示曉諭俾衆先行開報以備造册查勘一各該經保皆係近地鄉民居多飭令逐一開報堪以核實但若輩不知格式必致錯雜不齊兹由縣擬定册式捐廉刊印飭發卽着該經保等照册逐一填註不准遺漏並結明總數依限呈縣由縣先行查明某圖共計若干墳塋記明總册禀請分派勤練耐勞之員會同善堂分投親詣帶同原造經保指明查勘倘有開報不符一經查出當時註明册上勘畢由縣究辦至此項册籍經保造册紙筆飯食均由縣中分别户數俟查清後酌核支給不令該經保賠貼分文一各鄉墳塋不論有主無主必須全行清查當委員查勘之前一日先由原查經保照册上號數分插竹簽委員挨順號次查勘並詢明有主無主詳細查對不得草率遺漏一俟查畢卽由縣分别造册送交認辦善堂有主之册存堂俻查其無主者每年春秋二次由堂分派司事逐一稽查設有掘挖情形送縣嚴辦一三邑地方祗吳縣各山塚墓尤多此次一律查勘則有主無主衆所共知無主荒墳議定由堂代爲經管其餘先賢名人古墓或子孫式微無人顧問或孤　無依力難祭掃亦准報堂代管若有主者不在此列一經保查造之前准予先行開報善堂入册登註除分鄉分鎭出示曉諭外如有情關親族誼切知交確知某人墳墓地址現在已成絶户或夫婦尚未合葬因出面經理恐貽後累不敢顧問以致因循坐誤者應准一體開報以免遺漏一各圖墳塋册籍一律清查明確之後有主無主分册各造兩分一呈縣一存堂以俻稽考一入册荒墳古墓若無碑石誌認將來代遠年湮仍恐漫無稽核自經復查之後各樹碑石一塊如有姓氏可查者刻明某某之墓無從查考者則刻明無主第幾號字樣並某年某月某善堂經辦詳細鐫入其地寛大者并用界石四塊分立四址以杜侵佔隱混之弊一此次查出荒墳古墓急需有人看管以期年久永保除原有墳丁者仍令照管外其餘並無墳丁者應卽由堂另覓近處佃農擇其誠實之人妥爲看管均各著令出具看管筆據送堂備考所有墳上樹石等件一律註明倘有遺失偷賣情事立卽禀縣提案從重究治俟屆年終酌給辛工若于由堂會議定奪一此次經保造册委員查勘以及查定後善堂購石刻碑墳丁工食春秋稽查在在皆需經費業經禀奉撫憲批准札飭牙釐局每月撥給銀三十兩每年應支銀三百六十兩以三年爲限共計銀一千八十兩惟用欵皆在目前之時如蒙憲允全數先行給發除此次核實支銷外餘存若干分發各典生息以作將來工食歲查之用現值冬令經保各有催徵公事恐難兼顧須俟八年春初趕辦亦非一二月所能成此項經費議於開辦時請領以應支發倘未能三年統發或先交領一半明春用項不足卽由縣董分籌認借通禀立案屆時請發歸墊一錢漕絲毫爲重不能稍有缺額凡無主墳墓皆有應完糧賦一經此次查清歸堂辦理之後無論有無完粮户名一并查議禀辦以重賦課而免隱射一此後無論紳宦商民或新葬或改造自經築成墳墓之後卽赴承辦善堂報明該堂卽將所報墳形姓名四址丈尺畆分樹石屋宇等項遵式繪畫詳細註明册内年終呈縣查核倘有親戚故舊欲向該堂檢查某户墳墓亦須代爲查明給明并先由縣給示該堂張掛以杜留難一蘇地停葬之風甚於他處相沿成習視爲故常推原其故或由實係貧苦購地爲難或係有地無力艱於營葬自應分等隨時勸諭赶辦現定有地無力者准其報明推仁局代葬本墳由棺屬擇期到局領葬所有一切費用概由局給不費棺屬分文其無地無力者亦准報局代葬義阡立石標記登明簿册俟日後有力時報明領回改葬一各鄉暴露棺柩到處皆有風雨朽敗骨殖飄零目擊情形殊堪憫惻從前雖經出示曉諭迄今報葬寥寥現擬諭飭各圖經保於此次造册之時一并查明登註本圖内計有暴露棺柩若千有無棺屬定限報堂卽由各善堂司事順道查看先蓋一律埋塟灰印四字如一月内並無棺屬自埋卽行由堂代爲埋葬以免日久暴露倘經保所報不實以及延不遵辦禀縣提究一掘毁平人墳塚及子孫盜賣先代祖塋律有治罪專條愚民無知往往自罹法網實堪痛恨經此次示諭之後倘經該保等仍敢勾串地方無賴棍徒及俗名穿山甲等人挖掘盜賣一經訪獲立卽照例治罪不稍寛貸庶幾懲一儆百鄉愚知所畏懼以上十四條就程紳所擬各章反覆會同商酌叅以臆見詳細核議此外如有未盡事宜及各局擬定各項經費另再覆核辦理 
竊維昂藏六尺終歸青草一坏昔日牛眠誰保不後爲牧馬旣虞狐貉同棲難安體魄更慮匪人發掘白骨抛殘言念及此能不慘然現悉省中大憲議有保墓章程凡屬無主墳塋各歸地方善堂清查保護通行各屬照辦從此旣歸三尺可保百年仰見仁憲此行澤及枯骨第恐地方遼闊荒塚繁多若盡責之善堂未免力難周遍因思民間義祭田畝所在皆有凡收租籽旣爲一族之公項應辦一族之公事况宗祠之田本爲祭掃而設祠中神位靈爽式憑理宜春秋致祭而塚中骨殖爲體魄所附尤應加意保護几有義祭公田理應祭掃兼行祠墓並重各歸各族設法清查通族中如有無主荒墳每屇清明選派妥人到墳焚褚查有野獸作穴卽行設法填築囑托近鄰照料縱有匪人亦不任意發掘矣所費無幾而保全之功甚大也凡有經手收公租之人務宜顧名思義實力祭埽若任聽宗族祖墓被燬骨殖飄零於心容有未安乎清節在邇用特備録章程懇祈貴館登入申報俾期仁者仿行是所拜禱此請文安統維鑒照不旣[  慮逺人拜啓]  
[朝鮮人上袁蕙庭司馬書]  
　　朝鮮國慶尚道安東邑居幼學柳淵邦謹百拜上書于袁大人閣下惟我東方僻在海隅壤地褊小禮樂法度衣冠文物悉遵華制華人稱之曰小中華而聖繼神繩國泰民安罕見兵革矣粤若壬辰倭酋平秀吉率其三兆八億之兵來侵我邦三南幾陷兩西難保大明皇帝矜恤小邦大軍東援一皷而定遂以咸甯幾百年賴以無事矣國步多艱逮于壬六軍變之時天師來救坤殿復位今又倭宼作擾五百年宗社幾危復安億萬命蒼生及死還蘇是誰之力咸曰閣下如此河海之澤生當殞首死宜結草不勝感祝當面陳稱謝閽禁至嚴不得自由敢以數字尺紙冒瀆仰達伏乞閣下鎭之撫之更加矜恤使此褊小之邦以成磐泰之安千萬血懇袁大人閣下牒呈光緒十年甲申十月日 
[淡雲微雨吟題詞]  
　　不辨脂痕與涙痕金荃一卷思温存香浮碧篆新薰鴨艶染緇豪舊賦鴛墨臺暈淡凝湘竹點雲情癡護海棠魂蘇台花月燕台夢天付詩人仔細論[  申左夢畹生]  
[懷人詩十首]  
　　金麗生丈樹本少小富詞藻爭傳六子名中年游楚地墓府健談兵閱歷嘅斯世飄零老此生兩番勞杖履訪我築耶城○張嘯山丈文虎一生書裏活到處校讐忙詞賦近無匹襟懷老更狂水流三泖闊雲擁九峯蒼有客相思切修箋寄夜航○李芋仙大令士棻棄官如敝屣曠達類陶潛好色渾忘老貪詩不礙廉神交慳一面妙句值三縑欲寫雲山報天寒筆凍尖見贈詩有鵝溪一尺絹乞仿米元暉之句○凌麈遺茂才霞扁舟去滬瀆摇夢到揚州爲愛二分月無端十載留詩情清似水畫意淡宜秋落落看流輩孤懷孰與儔○倪耘劬大令鴻楚水閑鷗舘風流兩粤傳不圖千里外相對一尊前薄宦收多士君宦嶺南時大開詩社執贄請業者甚夥高蹤仰昔賢集中逢雲林生日祭必有詩蒓鱸歸味好惜少買山錢○蔣子貞茂才廿載論交契無如君率眞獨憐千里足猶是溷風塵地遠情偏密詩清意自新加餐同努力珍重百年身○馮子若孝廉錫綬前年投尺素千里見深情仗劍掉頭去從軍絶塞行雲低馬援柱日照亞夫營會看欃槍埽書生草檄成時君從潘琴帥出師關外○吳蒼石少府俊卿吳君劇風雅才大苦官卑喜作中　篆常吟給事詩昨來書尺一聊慰日相思深感故人意爲謀卒歲資○姚賦秋二尹學歐翩翩好才調玉樹倚風前往歲結文社妬君最少年樓船下海國草澤羡人仙君在丁軍門兵船辦文案時赴朝鮮國駭浪驚濤裏高吟響遏天○劉韡生少府昌棣愛君如璞玉守默屏紛爭茅屋好歸隱青山豈巿名種花得靜趣飼鶴領閒情試問窗前竹新篁幾許生○送朱夢廬挈眷還鄉頭白還故鄉有母好偕隱佳兒能讀書豓姬供煮茗清福讓君先逍遥春日永同客二十年畫禪互叅領賭酒醉不辭看花肯輕允一朝捨我歸那免意凄冷别後繫相思南湖夢烟景[  南湖外史楊伯潤稿]  
 
