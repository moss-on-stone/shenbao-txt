# 1917 - 300 - 4916066

 

Page 1

 
 
   
 
 

Page 2

 
 
時評 
[戰局（冷）]  
　　中國今日之戰局無異歐洲今日之嚴局歐洲今日之戰局西有法比之戰場東有俄國之戰場南有意國之戰場而中國今日之戰局四川之戰場在西廣東之戰場在東湖南之戰場在南 
　　戰場旣分數處則有攻有守各伺其機如歐戰中之東攻西守或南攻東守者兩方時有所聞也中國今日之於川於湘亦復如是如川軍之攻滇與湘軍之暫取守勢以待援軍雖然歐戰之局已歷三年有餘而未解矣我中國戰局亦能堪此三年也耶 
[命令]  
　　十一月一日大總統令黑龍江黑河道道尹王杜調京任用應即免職此令 
　　又令任命谷芝瑞爲黑龍江黑河道道尹此令 
　　又令裁缺寗遠關監督吳士椿應卽免職另候任用此令 
　　又令審計院院長莊藴寛呈請任命施振元陶善堅爲協審官應照准此令 
　　又令陸軍總長段祺瑞呈准察哈爾都統田中玉咨請以魯普桐策文陞補鑲黄旗總管多普端陞補鑲藍旗　管應照准此令 
　　又令那木祁蘇倫車林多爾濟均給予一等文虎章此令 
　　又令曾述棨給予二等大綬嘉禾章祖申陳鑾張錦均給予二等嘉禾章朱廷昱羅惇暉郝鵬朱杜鄭熊正瑗宋壽微徐致善沈步洲易克臬高魯陳寳泉湯爾和洪鎔均給予三等嘉禾章陸世芬葛成修張海翹楊文澦劉道鏗劉景烈歐陽溥存胡汝麟袁毓　章祖僖吳晋襲吳秉徴文溥王暢祖顧育良唐佑衡梁敦敎錢廷爵蔣維喬張繼煦張渲洪翼昇王治昌張恩壽均給予四等嘉禾章此令 
　　又令徐占鳳晋給二等大綬嘉禾章陳兆霖給予四等嘉禾章此令 
　　又令王兼知給予三等文虎章陳道源郭幹卿均給予四等文虎章此令 
　　又令靳雲鶚晋給三等文虎章葉仁雋王喬岳振淸王允仲宋玉林彭象乾朱孔揚均給予四等文虎章此令 
　　又令濟克米時多爾濟給予四等文虎章此令 
專電 
 
 
 

Page 3

 
 
　　北京電今日特别閣議段報告昨與馮接洽桂督問題情形該令即發表（三日下午八鐘） 
　　北京電李耀漢來電報告粤局危急惟有合各師以攻陳並請罷桂省譚督以龍繼（三日下午七鐘） 
　　北京電桂督問題馮主稍緩暫擱（三日下午八鐘） 
　　北京電昨日國議决對桂省譚督暫緩處分又外人所設津災義振會主挑選災民輸出歐洲充非戰鬭之華工及熊請徙災民於黑吉開墾財部提出加徴關稅意見書略付討論均未表决（三日下午三鐘） 
　　北京電二日晚得粤李耀漢由港來電巳備重兵進攻省垣 
（三日下午三鐘） 
　　北京電吉省孟恩遠來電自明心迹涉及檢廳起訴事語含疑慮頃由院去電慰藉允爲設法保全（三日下午三鐘） 
　　北京電川周道剛東電告克合江並稱富順之敵棄城向瀘縣方面引退（三日下午三鐘） 
　　北京電劉存厚電告巳得榮縣城（三日下午八鐘） 
　　北京電馮派惲秘書視汪疾醫云一週後可出院（三日下午三鐘） 
　　北京電參院長各派競爭甚力北洋王揖唐交通陸宗輿均推定昨研究開會又决定選梁善濟以口王副（三日下午三鐘） 
　　北京電巴黎聯合會議我國派唐在禮與駐法胡公使與會 
（三日下午八鐘） 
[外電]  
　　北京電川省官報稱蜀軍於二十九日在瀘州附近擊敗滇軍後蜀軍前進距城不足二十里又有一消息則謂二十九日滇軍大敗紛亂退後向瀘州而走以上兩說互有異點不知孰是湘督電稱桂省大批生力軍已入湘境自粤省第二軍到湘後南軍聲勢大振北軍刻在前敵者僅有兩師人數旣少地理尤不熟悉中央特諭湘督暫緩進兵俟援軍到後再圖進攻粤省外人消息謂粤省頗覺不靖陳督於會商之後似允退位以讓李耀漢但須至陸榮廷到省後方可退職惟陸之來省正不知在於何日縱令李代陳職其能增進中央在粤省之地位與否亦復可疑（二日） 
　　北京電北京日報云陳錦濤受賄徒刑三年一案政府有特赦意國務員大半主張赦免故持赦命令不日發表（二日）以上字林報 
　　北京電俄使署發出通告略謂俄政府爲便利公共起見已發行盧布一千元四十元二十元等之新式鈔票以國家所有産業稅項爲擔保品與舊式鈔票同一效用特行佈告以免誤會云（二日）路透電 
　　北京電據蜀省最近消息蜀省惡戰方作蜀軍得利滇軍巳棄自流井附近要地多處而退蜀軍佔據數莊刻以主軍進攻自流井（二日） 
　　廣州電陸榮廷巳抵梧州陳炳焜願讓位於粤人曾偕粤人代表請程璧光擔任粤督一席程不允（一日）以上路透電 
　　北京電據成都來電川軍自十月二十八日以後對滇軍開始進攻周道剛之部下從永川與江津兩方面各以一旅之兵力向瀘州前進其先鋒隊巳抵距瀘州四十里之地點又周道剛部下之一部分現正經營從江津至綦江方面之防備事務蓋慮萬一貴州軍應滇軍而向此方面進攻亦難逆料故預爲之備劉存厚所率軍隊正向嘉定前進鍾體道之軍隊亦巳開始取同一方向前進據政府一方面之報告現據瀘州之滇軍兵力約三旅川軍約四萬 
（三日） 
　　南京電濟南來電云津浦鐵路良王莊附近之損壞巳修繕竣工自一日起通車（三日） 
　　漢口電山西所派援湘軍混成旅長桑影隆率其幕僚及砲兵一營大砲六尊抵漢即日前往長沙（三日） 
　　以上東方通信社電 
　　東京電日本駐華武官陸軍少將齋藤氏前以日本供給中國軍械問題返日與日政府有所商議今日（三日）起程復歸原任反對寺内内閣對華政策各團體决定於十七日開聯合大會以求必達反對之目的惟目下若有此舉適足以助成英美人之排日運動故亦有反對開此大會者議論紛紜莫衷一是組織中日滙業銀行之事進行頗速日本銀行之垣内常次郎氏將被推爲常駐董事資本金一千萬元中日各出資五百萬元日本方面由臺灣朝鮮興業三銀行及其他與中國有關係之各公司約五六家協力擔任 
（三日）共同通信社 
[戰電]  
　　亞姆斯特丹電昨日下午赫特林伯爵覲見德皇簡任德首相間題乃最後决定聞副首相希爾佛里區博士管糧大臣華爾杜氏均已辭職海軍大臣加貝爾大將仍留任德國伏細斯區報載稱新任德首相赫特林伯爵已允從聯邦議會多數議員要求擬實行改革普魯士選舉制撤廢或減輕政治檢查及受　狀態依據德國覆敎皇提議媾和之牒文施行外交政策 
（二日） 
　　瑙威京城電瑙威政府因十月十七日德潛艇在瑙威與希倫斯間擊沉瑙威船數艘特向提出嚴重之抗議並述及前此之抗議謂德潛艇任意擊沉不載違禁品之中立國船舶不顧船員之生命瑙威人民均大爲忿怒（不註日） 
　　倫敦電海格將軍報稱英軍在巴香達爾西南兩面及東南面稍得進步俘敵若干人英軍在凡爾美萊及歇魯布森林二地東面襲敵得利伊泊爾東面敵砲隊大爲活動（二日） 
要聞一 
[軍械同盟說之日人意見]  
　　大陸報云日本報紙載稱中日國民協會近通告决議文反對中日間軍械聯盟其文曰寺内内閣以軍械供給段内閣之計劃舍贊助北方政府施壓力於南方人士外别無他意此種計畫不獨違背政府所宣佈不干涉中國内政之主義且將陷日本於中國政潮之漩渦本會主張根據雙方良好了解以增進中日邦交茲對於政府現有之意思絕對反對云云 
　　二十四日報知新聞云駐華日使署武官齋藤日前回國與政府當局磋商對華供給軍械問題陸軍當局現在調查中其人員數絕對付諸秘密外間不得而知所供給之軍械則爲大砲約百門小槍約十萬枝機關及其他若干其授受係採由中國政府與泰平公司及大倉組交易之形式至代金之交付一事尙屬問題蓋取普通政治借欵形式當然經四國團之承認不易處置結局當於日政府保護之下由民間借入而已其金額約二千萬元均俟十一月上旬中國之當局抵日時始有具體的决定至二十二日陸軍大臣次官軍務局長兵器局長鎗砲課長等齊集陸軍部由午前至午後討議該問題又二十六日東京朝日新聞云政府於二十四日在外交調查會報告對華對美諸交涉案件其中最重要者爲對華供給軍械問題該問題因政友會總裁原敬改其向來反對之態度故於兩次之調查會已决定其大體方針惟原氏提出條件二事（一）交付期限須有相當之猶豫以免北京政府利用該項軍械攻擊南方（二）須研究適當手段免惹起列國之猜疑即軍械借欵性質須使四國團了解是也該兩條件政府亦無異議故二十四日之外交調查會大槪專爲該條件至延期交械無甚困難但關於令列國了解一事不免多少煩擾當局對此之自信至何程度尙未能知云 
[粤非常國會電日請拒借欵]  
　　廣東非常國會致日本電云日本東京寺内内閣總理大臣本野外務大臣鈞鑒敞國僞國務總理叚祺瑞摧殘憲政蹂躪國法我國之人痛心疾首矢志驅除近西南護國軍方與段氏作戰於川湘人心所歸捷報頻至段氏之亡可立而待該僞總現情見勢絀近聞藉口出兵歐洲擬向貴國借欵購備軍械實則用以屠戮異己宰制民國果成事實戰禍延長直接破壞敝國之安寗間接擾亂東亞之和平中日唇齒之邦休戚與共援助一人以仇全國想我親善之友邦當不出此務望貴大臣嚴詞拒絕以表兩國親善之眞誠四萬萬人感無旣矣中華民國國會非常會議全體議員叩有又致日本東京憲政會國民黨政友會日支國民協會各新聞社電文同上不再錄 
[對滇命令發表前之閣議]  
對於雲南之討伐令前日卽呼聲甚高謂昨日國務會議必解决一二日内必正式發表昨日國務會議例會確以此爲重要之議題其結果爲即日宣布散會之後即由閣員携至公府請總統鑒核聞此令内容數日以來外間之傳說各報之記載皆爲對於唐繼堯及顧品珍黄毓成廖恩暘趙又新五人一切褫職褫勛令川軍加以討伐至於昨日則聞命令之實在内容並未提及唐繼堯一字但對於顧黄廖趙四人加以處分據政府方面所傳說謂政府之意以本月十四日川滇肇釁乃由黄毓成爲之叚總理之意旣認川滇之事祗須逐滇軍出川境以外故所罰者只入川之四司令而不及唐也政府方面又謂唐繼堯尙有可以調停之意在内江開釁之前一日唐猶令人電致駐京某君有所表示而近得報告又有唐督飭前敵停戰之說故政府尙冀與言調和也但另聞一方面所傳說對滇而不及唐猶之對粤而不及陸將俟唐陸兩人自己有態度之表示再定辦法蓋對粤對川皆因其内有隙可乘政府已略有把握而對於桂滇兩省則尙無具體的辦法蓋旣下命令則必先防其不遵命令而預籌對付不能不從愼也至於此令發布之期本决定昨晚惟聞閣員詣公府報告後馮總統以爲尙有須斟酌之處是以暫緩或謂此項命令政府係電徴各省同意者内有某某等省覆電尙未到故須稍待據官場推測明日可以宣布另函云昨日星期二爲國務例會之期上午十一時許除汪外交張農商兩總長因病請假未到外餘均列席照常開議其第一案卽爲公布滇軍罪狀命令發表日期問題比由公决即日發表其他如湘事粤事因最近傅李兩督無詳細報告到京對於各該省近數日情形尙多隔膜之處故暫置不論至吉林問題亦略有報告並議仍持調停主義其他議案因時間怱促未即提出至下午一時卽行宣布散會又聞此日所議其唯一要案即爲對於滇軍發表一種命令昨認爲已可發表之機會大約今明必見公布其内容略謂據周道剛迭電報告滇軍在川如何行動當即嚴令撤退乃仍不遵令着周道剛迅即督率所部進擊其中不涉及唐繼堯一語與對粤命令不涉及陸巡閱者相同據某方面云政府對陸對唐必俟其發表態度而後再有下文今决不將陸唐兩公牽涉蓋因陸唐爲共和元勳中外俱知其名若無端予以毁壞將引起内外之訕笑此其表面之理由也其他所議皆係例案（一）山東請追加宣戰後外交上特别費用議决以山東非漢口可比不能照准（二）財部所擬國稅條例尙未議完列入議程之八項昨僅議其二又聞昨日閣議中段總理報告湘中近無急電來京戰訊頗爲沈寂粤省日内亦無電來大約再過一二日粤省方面當有重要發展 
[川中南北兩軍形勢]  
　　成都通信（一）南軍唐繼堯刻仍在昭通有電到叙瀘自井等處均稱靖國聯軍大元帥滇軍子彈缺乏唐氏揚言兩廣暗中接濟子彈甚多滇邊屛山已開始作戰滇軍戰死三十餘人刻楊驍騎統領巳由馬邊出發親往督戰劉右翼司令成勳昨由嘉定來電請决戰舒左翼司令榮衢派文參謀昨到省謁劉軍長請示方略隆昌資中刻皆出兵援内江滇軍大敗資中陳家場有戰事聞滇軍敗退三十里隆昌唐式遵營長十四日夜奉到永川陳團長急電調赴永州庚營於夜三更時即由隆出發内江戰事刻仍激烈十四日川軍稍却距城十餘里皆有戰事聞瀘州永寗間異常吃緊滇軍有由合江松漑油溪順流窺渝說瀘縣合江一帶匪與滇軍無所分辨合江紥滇軍一營合江以下朱家沱以上其中數十里有股匪三千餘人每隻鹽船秘先繳保險銀五十兩與該匪其船方得平安開下瀘縣甚空虛滇軍均巳開出四門檢查甚嚴王鳳崗（川匪首滇軍招安軍營長）由永寗率軍到古宋趙又新委招安統領在納溪大州驛江門等處招匪成軍瀘縣滇軍集中瀘縣大有窺渝之說滇軍師長顧品珍現駐自流井李家花園近日井地廠内滇軍只數百人内江至自流井路上（卽三多砦大山舖張家場等處）實有滇軍一師資中路（即界牌龍會鎭等處）滇軍約二團榮縣滇軍約二團富順滇軍約一團惟子彈頗少十四號晨早滇軍第四軍軍長黄毓成由井帶領該部護兵百餘人復行返瀘縣十三日下午川滇軍在林家場互相攻擊約四小時復於十四日午間在披處又攻擊數點鐘之久滇軍負傷者約數十人 
　　（二）北軍聞蜀亨蜀通大川聯華四輪船此次均載北兵由宜開上蜀亨蜀通先開蜀亨載北兵千餘於昨十二號泊鄷都人以爲該輪船十三日晚必能抵渝後十四日晨七點半鐘始抵渝城北軍現已次第到渝渝總商會召集各號宣布宜持以鎭靜處以和平勿自相驚擾凡買賣務須公平不得高抬市價等語由各號董轉告各商北軍李炳之旅長係十四日到渝萬縣奉節現均住北軍一營係於九月二十四五兩日到者中央新委重慶交通銀行行長周君湖北人搭乘美孚煤油拖輸抵渝行將就任頗惹一般金融界注意多謂不日交劵有兌現希望前日到渝北兵張團長繼善聞係李炳之旅長所部現駐紥江北蕭曹廟北兵第十三混成旅憲兵隊刻巳到渝駐紥江北紫雲宮内其隊長係嚴範五去歲隨同李旅長來川駐紥江北聖廟以内交游頗多聞涪陵現到北軍一營駐於禹王宮又聞二十日午前有北兵二連開往永川駐紥搬運子彈甚多頃聞渝城當道以該埠總商會地點寛大適合辦公且周圍隙地甚多便於紥兵擬以總商會爲吳查辦使總司令部周圍隙地作紥兵之所以便保衛又聞十六日管金聚鎭守使由南鄭出發入川其先遺隊係十四日出發管使有電到省令十五混成旅混成梯團開赴前方 
[南京快信]  
　　政府昨電催蘇省援湘軍出發 
　　李督軍奉陸軍部電令軍警各機關防範私運軍火李督軍爲愼重公務起見特訂夜値班規則通知參謀副官書記三處人員遵照自十一月一日起每夜派總値班一人副値班二人總値班以參謀長副官長軍務科長三人輪流副値班以參謀副官書記官輪派並設夜班辦公處自晚十時至翌晨八時爲値夜班人員辦公時間如在値夜班時間發生重要事件由總値班即刻禀陳督軍核示尋常事件由總値班自行處理第三混成旅一團經贛督陳光遠電商李督照准暫留南昌助防 
　　李督軍昨電徐州張敬堯督辦張文生鎭守使商開第六師軍隊赴徐塡防 
　　海州白鎭守使所轄定武軍餉項積欠已達二萬一千餘元齊省長電請中央撥欵協濟 
李督軍聘前多倫鎭守使蕭良臣北京道德學社社長陳景南充軍署顧問 
　　李督軍電催前派送陳秀峯督軍赴贛之本軍署一等副官譚毅回寗供職 
　　江蘇實業廳長張軼歐前日謁齊省長禀謝奉令飭赴新任並禀知本日任事齊省長即將署中實業科卷宗悉數封送並將該科名義即日撤銷 
　　江蘇敎育廳長陳潤霖因蘇人反對决辭職不到任聞齊省長已電中央請以盧殿虎調任 
　　蘇省新參議員沈惟賢贛新參議員宋育德均准今午（三日）乘津浦車北上 
　　李耀漢之代表黄孝覺前晚乘津浦車抵寗昨晨謁李督軍午車即赴滬 
　　財政部電省署整頓稅務酌量加抽釐金 
　　水警第一廳長温朝詒昨日來省面謁督軍陳述要公或謂與水警撥歸督軍節制頗有關係 
　　華僑規復曁南學校公推赴京與敎育部接洽之代表林某昨乘津浦車南下過寗赴滬 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川軍失守内江之情形（成都通信）]  
　　川滇戰事近來愈逼愈緊其萬難和平解决固意中事耳十月以來榮隆永各處兩方步哨時有衝突之事然以雙方均無攻擊之命令故旋起旋止迄未開戰也内江方面川軍自第一師退去三師張鵬舞支隊接防後與自井方面之滇軍日益接近白馬廟場地方兩軍相距只十餘里張團長又係與滇夙有深仇上年周駿敗走時張在簡陽方面與滇軍血戰數日故張氏前此非常激昻願與滇戰十月十二日夜滇川兩軍步哨接觸遂開始衝突張鵬舞聞之以旣巳開砲乃增兵援助與滇軍血戰其時張幷未奉有攻擊之命令也十三日戰至午後尙不分勝負張氏當增兩營當將滇軍擊退三十里至大安寨一帶奪獲滇軍機關鎗一挺擊斃滇軍連排長各一人士兵數十人當張軍奪機關鎗亦陣亡排長一員連長受傷者一人士兵死傷數十人是日内江城内之兵完全聞上火線内江晉知事率警隊巡查城内登時將各戲園封閉城内非常戒嚴是夜滇軍雖退然顧品珍旋又派增援兵數營與川軍血戰張氏僅一團之衆於是滇軍又復得手川軍仍退到白馬廟等處其時張巳飛電資中請鍾師長迅派兵救援幷分電周代督劉軍長十四日午後戰事愈爲激烈李進成一團亦已加入但仍屬一部分作戰三師防地過寛鍾師長又未便調各處之軍以增援恐顧此失彼也於是飛電成渝告急十四十五兩日成都接鍾張之電至五六次之多昨周代督亦有電到成都令劉軍長預備作戰劉接張團長電後即令知前方防滇各將領知照嚴密防範據個中消息滇軍不犯劉之防地劉仍不進攻惟資陽係劉新接之防地刻始派兵一團前往接防者接防之日即鍾師長起程到資中之日亦即内江開始作戰之日也劉聞内江吃緊遂派其獨立旅長汪可權速到資陽防堵汪氏於十月十六日由成都率軍到資十五日午後内江電報忽巳不通當時卽疑有他故至十六號據軍司令部傳出消息始知鍾師長有急電到省稱内江巳失守其失守之原因係顧品珍將自流井之兵三團完全開往攻張張氏不敵不得已棄去内江引軍向資退却查内江爲川東大道一經失守一三兩師隔斷難取聯絡其關係蓋非淺鮮也 
　　内江賈家場昨有川軍編敢死隊夾攻滇軍聞巳全數覆没此間内江省議員某君得家信對於軍事甚少談及惟云内江方面戰事以北面爲最激烈滇軍由北門進城内江縣民亦掛綵歡迎在十四日以前自流井至内江道上已斷行人顧品珍留守自流井黄毓成督隊攻内聞與川軍戰之滇軍中死排長四人川軍死連長三人十三日林家場之戰滇軍死數百人川軍張團長親往督隊十七日午前六鐘獨立旅在省押解軍用品多件出東關赴内江方面内江開戰後顧品珍在自流井鹽務稽核所估提鹽欵迫索七十萬後該所不得巳交十七萬内江方面滇軍係黄毓成之軍顧品珍亦派有援兵十七日砲兵二團八連張排長率兵一排運管退山砲三門到内方面又資中鍾師長刻聞已組敢死隊營援内第一軍獨立旅巳於十七日行抵資中與原駐該地三師部隊協同前進助擊滇軍獨立旅旅長汪可權十七日率兵五連機關鎗二挺幷軍械四十駝又三十三抬出發到資陽十八日該旅二團三營營長楊銳率兵一營幷步鎗彈十抬十一挑赴資陽據此情形觀内江方面不久當有一場劇戰也 
[更調粤督中之粤當道態度]  
　　自中央將陳炳焜褫職查辦即以李耀漢兼理廣東督軍之命令發表後粤省陳李能否和平交卸或即發生衝突尙未有確實消息惟聞李耀漢自奉兼理廣東督軍命令後以軍務吃緊特在肇調來舊部三營以資調遣而陳督軍亦以粤省軍隊多已開拔入湘防務布置不免單薄特令第一師長陳坤培派委屬官分赴廣西柳州平樂桂林各處招募兵丁來粤編練昨二十七號已由屬官張鑑招得三百餘人到省隨經陳師長點名編入軍籍聞尙有十餘人日間陸續抵粤觀其外狀似有各自戒備之意能否免有衝突尙難逆料也 
　　又聞陳督軍以潮梅已宣布獨立日來省會謠言頗熾且昨日錦榮街黄明堂住宅復有炸彈發生亟應嚴行防範以備不虞故自昨日（二十七日）下午起下令加緊戒嚴幷通飭各營長官特别注意所部軍士行動嚴防某方面煽惑云 
[莫擎宇獨立後之潮梅消息]  
　　莫擎宇因李耀漢等電勸取消獨立昨自汕頭電覆來省提出要求條件（一）警衛軍歸還省長（一）恢復原有陸軍兵額用粤籍官長（一）惠督辦仍以張任不准别軍攔入（一）淸發警衛軍欵餉（一）取銷自主（一）撤退援湘軍任調停莫擎宇宣佈獨立後已組織臨時軍務廳内分五科一機要科以廖孔訓爲科長二文牘科以葉維藩爲科長三餉需科以譚士杰爲科長四運輸科以宋寳濓爲科長五交涉科以陳華岳爲科長每科各派科員多人助理又訓令各屬以潮梅地方治安彼負完全責任斷無戰事發生所屬官吏各宜安心供職不得擅離職守幷曉諭紳民安居樂業毋得自相驚擾云云又聞莫自宣佈獨立後即派兵往惠出發已有數日諒必已抵惠州邊界查其兵約步兵一團砲兵兩連近正亟亟籌餉前財政廳委任龍煥綸爲潮州釐金總辦現已由莫擎宇改派其副官長蕭望歲接替又酒稅局長陳南屛來汕未及一月現亦改派軍務餉糈科李顯英前往接代以故各捐商羣起恐慌莫爲籌餉計昨出布告云現在軍餉奇絀所有各捐局積欠餉項爲數甚鉅日來派員催收僕僕於道外間不察疑有更易各總商更懷疑慮有請託夤緣邀求交回原商辦理殊堪詫異合亟佈告各捐局商人及諸色人等一體知悉無論官辦商辦各捐如無欠餉情事准其照常辦理决不更換毋得造謠干咎切切此佈又莫於二十五日致電省長云廣東李省長鑒馬電諒達潮梅兵餉請暫截留錢糧釐稅充支以應急需事竣造册報銷除飭征收各機關遵照外謹先電聞莫擎宇叩有印又聞莫擎宇蓄志獨立已久月前預將原有陸軍游擊隊四營陸續募補一律按照正式陸軍營制從新編入八百餘人此外警衛軍則有統領何家瑞所部三營藍揆芳所部二營朱瑞華所部二營帮統林成登所部二營潮循道公署駐兵一營鎭守使衛隊兩連砲兵獨立營一營機關鎗獨立連二連統計陸警步砲舊軍實數十五營零四連又莫氏近因稅收短絀昨特派員前往各地商會募集義捐幷擬厲行捐租兩月主客各半俾充軍餉惟莫氏所部將校多不贊成聞鎭署參謀長孔昭度曁參謀副官各員相繼辭職者共十餘人莫氏昨已飛飭惠來神泉司駐防之第四第六等營保守陣地堅取守勢幷電李厚基將現駐閩汀上杭之陸軍三營兼程開往大埔恊同防堵又聞潮梅軍隊平時均分駐各屬屯駐汕埠者祇數連故宣佈獨立後即將朱瑞華所統之第七第八二營調汕其餘各營亦陸續由各屬調返轉赴潮惠方面至潮軍統領藍揆芳朱瑞華營長賀龍光黄桂標等對於莫此次舉動亦非絕對贊成其所恃爲後援者純屬閩省北軍自二十四日起駐紥江漳之唐天喜所部駐紥厦門之臧致平所部均有行動惟行蹤極形秘密 
　　粤督軍署昨星期六日開軍事會議自營長以上一體與議滇軍亦派員列席决定（一）對於汕潮事變先行派員疏通如勸導不從决以武力解决（二）如不得已用兵時由劉志陸在惠州領軍由某路出發直搗某縣以握韓江上游（三）商請滇軍師長方聲濤先行拔隊開赴某地堵其進路如用武力時則就地進擊（四）擬以第一艦隊派艦赴汕頭水陸夾擊（五）贛粤邊防事宜由南韶連鎭守使張開儒擔任（六）欽廉方面决請桂省田南鎭道派兵過境防守欽廉以杜龍濟先陰謀又聞潮梅事件發生後現陳督軍亟欲將潮事平定以免地方割裂昨擬派統領申葆蕃督率所部協同惠軍分路進攻並即委任該統領爲潮梅鎭守使云 
　　陳督軍昨爲鞏固東江防務起見經將駐省滇軍酌調赴惠協同防守茲劉志陸督辦以下游防務經已布置妥洽可保無虞特卽抽調賀文達關澄芳關國雄各部赴海陸豐一帶俾與汕尾水師互相援應幷以新編游擊隊兩營留駐惠陽而以劉達慶鄧本殷各率六營防堵龍川博羅各路又連日在惠城附近防地並於飛鵝嶺等處勘度形勢親督工匠加築砲台數座並派員來省請領開花砲十二尊砲彈一百二十顆以資配置 
　　汕頭報云昨上午八點餘鐘有日本兵艦白雲號駛入奇碌海面停泊聞因潮梅地方與廣東自主政府斷絕關係恐有戰事發生特來保護該國僑商云 
[兩廣援湘軍之現狀]  
　　粤省援湘第一軍馬濟所轄之唐紹慧兩營於日前由省出發開填韶關聞該統領昨電回省業於二十五日全隊行抵郴州暫駐行營聽候總司令部電令始行遄赴前敵等語幷聞馬司令所部大軍現亦開抵平石將於月底一律調赴衡山前線又聞桂省師長陸裕光現由永州督率大軍前赴祁陽方面助戰現聯軍譚總司令以永州爲桂軍大本營防禦亟須雄厚刻已飛電鎭守使林俊廷韋榮昌各率援湘續備軍全部赴永助防韋林兩使奉令昨致電當道於二十七日率師抵永 
　　軍署昨又接兩粤聯軍總司令譚浩明電告沁日（二十七）行抵潯州當卽鼓輪西上計期艶日（二十九）可抵柳州譚浩明昨復電令梁芝芬陸雲高等營趕速開赴祁陽並促第二軍司令韋榮昌尅日前進直赴衡州相機進取 
[西報之湘粤軍事消息]  
　　字林報十月二十七日長沙通訊云湘省内地消息甚少據可恃方面言北軍巳棄衡山而由南軍佔領但次日此間紅十字會總部竟接到北軍司令從衡山發來之電報似前說不盡確也湘軍第二師現改爲國軍第十七師刻正駐守沅江流域該師師長在潭督在職時乃南人中之最抱南方主義者今乃折入北方而聽其指揮多數湘人之意以爲南北旣能如是融合何致尙有交戰之必要益陽少數鄕團近在資江一帶宣佈獨立事類滑稽測其行動無重要關係不過促令兵士早得欠餉而已今日午後北兵已向資江流域進發益陽與寳慶間之河道穿石峽行河狹灘多緣此上駛緩而不穩附近又無康莊大道目下寳慶軍隊不變故資江流域僅須防守除與匿伏山中之盜匪偶爾交戰外當不致有戰事也今日見雨外人輪船多不駛至長沙蓋以河水漸涸輪船擱淺堪虞而所可裝載之客貨又未必甚多王汝賢已於星期三日由岳州乘火車來省接收統帶全省軍隊之兵權云 
　　字林報二十七日廣州通訊云廣州英總領事哲美森氏下月赴滬北上哲頗欲在此間斡旋時局保全和平上星期有日本官員數人自台灣來游歷廣州督軍省長皆招待如禮日員等將赴新加坡閩軍巳抵汕頭援助莫擎宇粤政府仍信定可勸令汕頭取銷獨立但粤人以爲難以理勸大約程璧光將與軍政府聯合以攻汕頭忠於北方之軍艦已離厦門開往海南爲龍濟光之後援聞龍確與段祺瑞結合云 
[北方調兵援湘之鄂聞]  
　　湘南戰事自南軍失陷寳慶後衡山湘潭方面南軍已變攻爲守近日接戰最激烈之地爲寳慶祁陽蓋北軍擬由此取衡永南軍重在規復寳慶故雙方陷入苦戰中聞粤桂援湘軍因粤省内訌甚烈閩之李厚基瓊州龍濟光將出兵襲擊粤桂大有後顧之憂進行甚爲遲緩現抵湘者祇陸裕光之桂軍一師與粤軍十營目前戰事兩方雖互有勝敗比較上北軍傷亡較多（聞有人在湘督軍署目見湘南行營册報死亡北兵共有二千零傷者一千餘人逃亡失蹤者四百餘人）然北方已調集奉魯直晉汴炙蘇皖鄂贛九省之師預備在湘南大决戰自詡水出兩個月卽將蕩平此說雖未知驗否惟北軍實多於南軍也所調各省之軍除張敬堯之第七師全師外計奉直魯各督軍均各認派一混成團或一混成旅總共四師有餘聞段擬於中抽調一師或兩混成旅爲吳光新後援使之暫駐荊岳以待時機現在不明言援川者因川督周道剛等不願多數北軍入川力言川軍足以制滇無須多派北軍而吳則力請增援故預備一師於荆岳但各省現雖承認派師均向中央索餉尙無以應付刻實行開拔過鄂入湘者祗皖之安武軍十營直隷第三師抽調之一混成團其餘各軍尙不知何日出發張敬堯軍聞本月五六日可以由徐州拔隊晋汴兩省之兵傳說是時亦可開到屆時武漢間水陸轉運事宜必更忙矣日來安武軍過武漢在市不免滋擾鮎魚套車站附近娼妓皆避走一空二十九日該軍到有五營在車站側各旅館住宿候車因調姦某棧主婦女未遂將什物搗毁又以路局用工程材料車運載不能避風雨遷怒車站員司打傷數人此外尙有凌辱商民强買物件之事惟王督軍曾預商該軍司令不准該軍士自由入城城中故尙稱安寗該軍尙有十五營隨後開至但其大接濟隊（即輸送糧台）業巳開來以行軍慣例視之似僅只十營運送已完方以接濟爲殿豈此後之十五營尙别設一糧台乎至鄂督軍所續派援湘軍一混成團刻亦開拔入湘因鄂省已無北兵可派故調駐防荊沙鄂軍第一師步隊第一團配合炮兵輜重機關槍工程各一連編成聞該軍由荊州以赴澧州安鄕防範湘西剿擊土匪並不用以作戰鄂省所派援湘各軍至是遂開拔完全北軍第二師長兼武岳警備司令王金鏡亦於三十一日赴岳視事然不日仍須回武昌現王占元因本省各軍均巳開出即與省議會爭執之省防團亦撥有一團頂替北軍第二師第三旅赴湘是該團明明爲國防軍隊不能以省防二字欺騙議會以地方稅充餉爰請中央於鄂省增練第二十一混成旅國軍以該防軍兩團改編該旅步兵四十一二團另在魯招新兵二千編成砲馬輜工機三營三連以足其數此議巳經陸部核准本年薪餉仍由鄂以省稅擔任來年由部另籌其旅長卽以省防團統領兼二師三旅旅長孫傳芳充任孫所遺三旅旅長則以二師砲兵團長王文熙升任現已見有明令省會與省署爭議之省防團問題乃歸於消滅矣 
[京訊中之吉事處置問題]  
　　據最近報告孟恩遠雖巳許暫時留任然吉林軍人尙在要求最後之保證吉林人心仍以亂機未息洶洶危懼吉林各界屢次會議結果又續舉代表到京省議會舉定劉鳳章商會苗經魁紳董公所祝華如農會趙璧工會關崇斌敎育會韓銳旗族生計會閻翊鈞縣敎育會韓瑞汾義務敎育模範區事務所劉樹春縣勸學所劉廣厚長春總商會史心淸等十一人於前日晚車到京擬面懇極峰體恤吉林人民之生命財産設法急救免遭塗炭至於孟田之來去與否則揚言决不過問然實則不啻代孟恩遠說項也又聞吉林軍界確在長春組織機關並由吉林官錢局提取鉅欵以爲招兵購械之用據政府消息孟恩遠經中央電斥之後頗滋惶恐惟一切均爲部下挾持巳失自 
 
 
 

Page 7

 
 
由政府方面仍揚言决不收回成命總統前派何宗　往吉調處意謂吉事苟不致破壞則吉軍界旣往之咎尙可曲恕若再有抗違命令情事中央亦斷難姑息云云又直隷曹督軍電保孟憲彝赴吉查辦因孟與吉軍界多有聯屬茲孟氏已進謁總理總理略謂余對於吉事亦頗欲調處但吉省軍界若再有荒謬舉動政府即不能不出斷然之處置云云並聞吉省軍界現擬勾串前在黑龍江抗拒許蘭洲之英巴兩旅及奉天第二十八師共同有所謀畫並聞裴其勳於前日確有要挾之電來京總統亦破曾去電申斥云 
[吳僉事被拘續聞]  
　　農商部工商司第三科僉事吳瑞於二十四日被該管警區拘去當即拘禁一節曾略誌昨報茲又據另一報告云其事之内容緣十月二十一日吳瑞親至裱　胡同西湖堂日本刻字舖篆刻圖章自稱姓劉爲春華茂之舖長當出原樣一紙照樣刋刻議妥價錢（一元四角）而去西湖堂詳閱原樣上有羅馬字（Ｃhunhuawao）因（Ｗ與Ｍ）不同恐有錯誤當卽用電話向春華茂詢問雖有姓劉者但不解日本語該舖接電莫明其故遂即赴西湖堂詳詢所以迨得其情即令西湖堂先與爲之刻後赴警察廳報告該廳即轉飭内左一區鄧署長追究一切鄧署長卽飭警告知西湖堂主如劉姓（實姓吳）來時務乞以電話通知二十四日果有騎馬者來取圖章自稱爲農商部之下役其時西湖堂主即遣人至羊肉胡同派出所報告派出所即派巡警二名與之同來遂將該下役帶至該管警區嚴行追訊惟該下役毫不知情僅供爲吳之下役由是吳之犯情判明警區遂將吳傳至遂送警察廳刻巳轉送至地檢廳起訴對於僞造圖章正在預審云又一說云吳曾娶某國婦人爲妻室吳因事與妻室齟齬口角間遂洩露此案之不規則行爲云 
[蔡成勳請緩設敎實兩廳]  
　　綏遠都統蔡成勳氏近致電政府請將綏區敎實兩廳暫緩設立其文云查各省敎實兩廳早奉明令頒布近聞中央有將熱察綏三區一律添設之信未審確否綏區風氣未開加以連年匪擾人民救死不暇何能籌及敎育廳缺暫難籌設諒巳早邀洞鑒至於實業一項本爲邊區急要之圖固當早爲設立顧近歲以來全區地面始受災傷繼遭匪擾商民交困元氣未蘇成勳到任後雖經嚴督文武官吏剿除盜匪撫輯商民以求恢復原狀無如地面廣漠被害過深誠非旦夕所能奏效加以財政萬分困難全年預算入不敷出前已縷晰咨呈諒邀鑒察伏查熱察兩區於實業另設一所籌備早有基礎就原有之經費稍一擴充即可改爲廳署綏區實業機關僅一墾務局因地方俶擾之故非但不能進步且日見退化以致該局認解軍費連年積欠至三十餘萬之多無從補償非俟地面肅淸之後難望整理至若各種礦産不爲不多然多半在烏伊兩盟境内蒙人迷信過深往往惑於風水之說遇有勘查莫不盡力抗阻是非逐漸勸導不能化其愚頑工藝一項兩區出産各種原料本極豐富倘一能自籌製造未始非本區極大利源然而建設工廠購機募工更非有大宗資本不能集事凡此數端皆爲本區亟應興辦之事然皆非目前所能驟辦成勳愚見擬先從調查入手暫在本署或墾務局内附設一科遴選長於實業人員令其分途調查妥爲計畫作爲設廳基礎一俟地面肅淸之後再行察奪情形呈請建設以免徒有虛名而無實際云云 
[南昌通信]  
　　江城近來兵多糧少政費奇絀日前財政廳因放散運餉盤查金庫存儲有限支出不敷甚鉅特由張廳長電懇財部請撥二十萬元以濟軍餉財部因贛省防務重要軍餉斷不能缺欠復電准在中國銀行撥借二十萬元仍由應解中央項下撥還以淸墊欵現已遵辦電復矣 
　　江西臨時參議員經中央核定趙宋邱葛賀五人茲内部來電催促進京在省者惟宋育德一人宋以在省身兼數差（兩署顧問銀行監理敎育會長）頗有不願進京之意且有某要人因未得議員現正陰躡其後俟宋去而奪其巢宋氏更爲踟躇茲當道以宋之臨時參議員資格爲五人之冠已允力爲保險儘可遙領薪資故於昨日（二十九）檢取宋及趙邱葛證書交宋帶京分交定今日鼓輪北上賀已由湘來電不日到贛轉輪北上一二日内即可到署領憑起行 
　　餘干煤礦爲本省次於萍鄕之大礦惜係官辦用人不當坐失巨利頃聞美國礦學博士盧其駿調查該礦謂資本太少未能發展亦虧蝕之原照現在情形但得二萬元將廢置各機器略事修理依法配置則每日至少可加增百噸之産額局用可以支持惜彼等旣昧於機械之價値復不明其用法而棄置之若能設法投以二十餘萬之資本則每日産出必能超過五百噸以前謝敬虛彭程萬諸紳曾有改歸商辦之倡議其計畫亦頗爲本省人所贊成當此外洋來源極少之時價又飛漲（每噸約十元）將此項巨利棄而不顧誠爲可惜也 
　　孫毅威此次來贛專爲提倡實業巳誌前報遜之目的第二即係招股詎以陳督之交誼經孫君之諄　亦僅招得三千元之股份戚省長則於孫之提倡實業贊不絕口而實在則一毛不拔孫對威極爲怏怏其外各方面則尤竊態可掬孫知前途已無希望不欲久住已定今日（三十）離贛赴鄂 
[杭州快信]  
　　浙省五年度决算案三月間即奉部催迄今逾限未送昨又由内務部嚴令限本年十二月末日前一律彙齊報部並須將支出收據附呈以憑審查 
　　此次順直水災籌賑各縣知事由省長派定大縣二百元中縣一百五十元小縣一百元並於認額以外廣爲勸募日來報解來省者絡繹不絕 
　　溫州磐石龍灣等處舊有營壘已一律修整計費一千餘金現六區統帶戴任以時届冬防各屬軍隊未便抽調該處塡駐呈請省長暫飭永嘉樂淸兩知事派員收管已照准 
　　司法部前訓令來浙以上年本省獨立期内添設各廳任用人員槪由廳派所有資格及廻避管轄區域各節核與任用法官現行條例不符飭分别查明呈部更委高審廳昨已據實呈覆計合格者僅第一高等分廳監督推事祝諫推事孫廷贊章肇修鄞縣地審廳推事何嵩生金華地審廳廳長鄭汝璋五員此外類多不合部令辦法擬請展緩六個月再予分别釐剔 
　　杭縣西鎭市面繁盛現擬於該處添設警佐以温嶺澤國鎭警佐傳愼修調充即日成立 
　　富陽電燈公司昨由經理許中藩王濤邀集各股東在城區兩浙公所開成立大會紳商學界到者甚夥已購定城東董相國牌坊畔基地建築廠基擇日開工第二師張師長委見習軍官朱士英代理七團十連連附張珙代理七團十二連連附昨俱呈報到差鎭海知事洪錫範縉雲知事李崇儒昨分電到省俱於東日接篆視事 
地方通信 
[松江]  
　　監犯圖逃續誌縣監盜竊人犯起意反獄略誌昨報茲經縣署將起意之盜犯潘阿祥及積竊楊蓮卿並向看役報告圖逃之盜犯張書亭等提案研鞫據潘楊同供此次圖逃係由張書亭一人起意曾付我等鐵釘一支爲挫斷脚鐐之用並囑逃逸之時當挖去牆壁由女監出門越蜈蚣牆從電桿木而下因女監之門晚間向不落鎖之故於是即於一日晚間乘風雨交加那警佐公出之際依張書亭之法挖一壁洞至女監上屋正擬越蜈蚣牆從電桿木躍下時適牆壁倒下致楊蓮卿立足不穩跌入監弄之内而潘阿祥在屋頂之上亦不敢再動其時外面荷鎗之守衛警已聞警鳴笛内面之看役陳某亦用警笛相和致由監門守衛警與獄官程君偕同徐惠宣警佐入監查視即將潘楊兩犯拖出反縛加以洋銬云云及提張書亭當面質訊據供昨晚之事由我聞警報告看役陳某致被拿獲是以懷恨誣攀云云惟驗其脚鐐鐵鎖亦已脫落顯係與份圖逃之人嗣因時間巳晚判令換釘新鐐並將潘楊兩人反縛加銬一倂還禁聽候覆訊核判聞此次監犯圖逃計劃分劇烈和平兩種昨報所紀聯合各號監犯以呼嘯爲號同時扭斷脚鐐持作武器一倂從監門衝出係該犯等劇烈逃走計劃旋因見内監門口有多數荷鎗警士站立知消息已漏故改用和平法乘夜深人靜風雨交加之際越牆而逃潘楊兩犯係屬前導如能出走後繼之人尙屬不少查潘阿祥係犯强盜罪於民國元年判處徒刑十年張書亭判强盜罪五年楊蓮卿係犯竊盜累犯罪於本年六月判處徒刑十一個月至此次該季等之脫逃未遂罪聞須俟下庭宣判云 
　　坍屋壓斃婦人城内荷池弄口有破至四間本已傾斜欲倒無人居住近有姚小弟與姘婦莊氏因見該屋無人管理遂潛自遷入秘密售賣嗎啡藥針以爲生活詎該屋近爲風雨摧殘故於二日下午忽然坍塌莊氏因不及避匿被正樑壓碎腦門骨登時腦漿迸裂氣絕斃命尙有一人亦被壓傷足部唯並無性命之虞現由地保報告警所請驗以便即日入殮 
　　警佐續獲巨竊金山縣張堰鎭協和典被竊金珠飾物約値當價八千餘金前由該縣警佐徐亞伯親至溧陽縣破獲並在窩贓謝潤洲家起出原贓百六十餘件約値洋五千餘元昨徐亞伯警佐又在朱家巷李姓家拘獲此案竊犯孫世雄（卽孫士榮）據供與該典已歇學徒吳餘功（卽謝潤洲之妻舅）兩人所爲各得贓物一半約計二百餘件吳之贓物巳在謝處抄獲孫之贓物除由其妻酌留若干外餘物均已變價現已化用不少並於前月用洋一千四百元聘朱家巷某姓女至上海結婚徐警佐略詢一過卽解由金山縣署訊究 
[鎭江]  
　　辮兵行劫商旅淮北宿遷縣前被辮兵焚刦屢紀報端現在雖已潰散而尙有逗遛境内者日前鎭江大街某布店夥友王某因事赴宿道經該縣屬大興集忽來辮兵十餘人均着黄色服裝勢甚兇惡當將王所帶之洋二百餘元及衣箱行李等件一倂刦去並聞邇來安束鹽阜各縣之辮兵騷擾地方搶刼商旅之事仍時有所聞云 
　　名伶演劇助賑上海趙如泉賈璧雲兩名伶前以京津水災籌賑孔急擬聯袂遍游鎭寗及蕪漢各大埠登台演唱一星期所得戲資悉數捐助賑欵茲鎭郡籌賑會陸君等聞此消息亦極端贊成擬不日遣人往滬歡迎度地西門大街天仙舞台爲劇場並邀集該舞台原班名角坤角爲之配合云 
[揚州]  
　　籌備初選近狀本邑籌備省議會改選事宜屢經周知事與各市鄕董事關會討論辦法除前規定每區投票費一百千文外復於昨日集議每市區調查費二十千文鄕區十千文（計共五十市鄕）並將調查須知及公民資格章程令各調查員即日調查選民資格並規定初選區曁投票所第一選舉調查區城廂市以新舊城中心點爲投票所第二選舉調查區永鎭鄕瓜洲市善里市新集市以三河爲投票所第三選舉調查區興豐市新洲鄕頭欇市天伏洲新橋鄕以李典鄕爲投票所第四選舉調查區永鎭一三鄕四境仙女鄕仙女市曹王市張竊鎭九洲鄕以仙女廟鎭爲投票所第五選譽調查區浦頭鄕知斯鄕嘶馬鄕進化鄕萬壽鄕大橋市中閘鄕三江營五洲楊家橋協和鄕常家巷三墩橋揚灣鄕以嘶馬鎭爲投票所第六選譽調查區宜陵市共進鄕白塔鄕東郭鄕永和鄕野田鄕塘頭鄕韓家塘周家樓以宜陵鎭爲投票所第七選舉調查區延黄市卲水周市楊顧陸市卲伯市以橋墅爲投票所第八選舉調查區上水市下水鄕大儀鄕以黄珏橋爲投票所第九選舉調查區南六集北六集以陳家集爲投票所第十選舉調查區北善應鄕以楊家廟爲投票所 
　　發電保留知事本邑周知事前夕接省署訓令調任淮陰刻周知事巳限令各科員於一星期内將各案卷宗辦理整齊以備交代惟周曾籌墊忙漕二萬元司法經費一萬元河工費用一萬元一時尙難結束聞新任趙知事現患半身不遂有委張公彝代理之說此間各界以周氏素洽與情由商會領銜公電寗垣挽留其文云周任事數年勤政愛民衆情感戴今年遣送辮兵地方得以安堵且興修瓜岸大利交通飭赴本任非商民所敢挽留惟念駐揚軍隊甫經換防瓜工尙未告竣驟易生手恐難駕輕就熟謹根據商民公意代求暫緩量移云云並聞張運使劉統領均發電保留云 
　　學董議徴學欵本邑各學區董委於昨日在圖書館開會討論學欵增入方法由任桂森等主張開徴竹釐木釐擬仿吳縣成例辦理議决禀陳縣署請爲核准 
[南通]  
　　法警破獲盜案白蒲顔德記花行被盜搶刧當由該管警區呈請縣署勘騐茲悉已於日昨由司法巡警四名前往被刦花行附近購線拿獲王某等三犯承拿之法警均分别領賞矣 
　　軍隊由揚調通鎭守使部下所屬之百五十二團步兵閣營長管帶之士兵全營昨由揚州開拔來通奉張鎭守命令分駐城内玄妙觀城東祭祀壇兩處 
[江北]  
　　懸賞緝拿拐匪淮陽道尹王曜近以淮北一帶拐匪素多特懸賞格查拿其賞格如下（一）破獲男孩一名給洋二十元多者遞加（二）查獲女孩一名給洋十元多者遞加（以上二項須拘獲拐匪爲證另行加賞如下）拏獲拐匪一名賞洋三十元（四）拏獲共犯二人以上者加賞洋十元（五）拏獲共犯多名者遞加（以上各賞均由本道捐廉隨時發給） 
　　巡廻講員回淸蘇省巡廻講演團第三組講員趙增祜夏掄升申延秋謝汝霖前次出發原定東海贛榆沭陽濮雲等縣比乘鹽河小輪赴朐講演已畢因海屬匪勢猖獗道路梗塞所有預定之東海沭陽贛榆三縣不克前往頃已所回淸江日内將赴高郵寳應兩縣講演 
　　電留調任獄官江蘇高等分廳曁淮陰地方分庭行將成立按照元二年成例所有刑事犯寄禁淮陰縣地方監獄聞江蘇高等檢察廳特調現任淮安縣典獄官陳蓉仙擔任而以淮陰縣典獄官徐咏漁對調淮安浦中各界中之少數人士爲交誼關係照例發電高檢廳挽留未識能否收回成命也 
　　函請保釋商人許兆元販猪南下由泰興乘内河夜行信船於天色朦朧時扺楊莊乘客咸待曉登陸許即時上岸爲第一混成旅防兵所見以其形跡可疑當將拘獲解送鎭署訊問宿遷商會得耗巳函致淸江商會請其往保淮陰縣農會亦據某行商之請已函致鎭署參謀長朱炯軍法處長朱祖懋請予省釋以安行旅 
[安慶]  
　　接洽變賣貢院南京貢院原爲蘇皖兩省所共有前議該院變賣之價値擬攤蘇省得六成皖省得四成業已决定在案茲聞該貢院即將變賣該議會特舉代表胡延禧徐方漢赴蘇接洽 
　　電請會剿盜匪泗縣地居衝要與江蘇宿遷一帶毘連素爲盜匪出没之區日前有大股匪徒携帶槍械由宿遷竄入該縣境内李家圩連刦三十餘家幷將該處敎堂搗毁人民異常惶恐刻經該縣趙知事電禀黄省長咨會江蘇省長迅速派兵前往兜剿以除匪患 
[嘉興]  
　　抽捐補助學欵北鄕澄溪區近增設國民小學二所所需學欵現由勸學員趙琴與該區村學董吳酉榖商議擬抽收磚瓦船捐充用其辦法坯船每隻抽洋二元磚瓦船每隻大號抽洋二元中號抽洋一元小號抽半元預算每年可增收捐洋三百餘元以便於該區内增設學校二所業由勸學所長莫其瀾將該項辦法具呈縣署請求張知事核准施行矣 
　　丁銀屢緩加罰嘉興六年份上忙丁銀已届催追期滿遵章於十一月一日（陰曆九月十七日）起加二十分之一處罰早由官廳出示佈告在案現張知事以本年田禾被災奇重近日告荒鄕民仍接踵而至征收減色各業戶似非有意觀望自不能急予加罰以重鄕人負擔擬展緩十日加罰以示體恤業已諭知經征人遵照辦理矣 
　　軍警防務近狀嘉興戒嚴尙未有取消明文現以時近冬令防務愈形吃緊故水警區長俞肇桐緝私分統趙廷玉飭令所部軍警駐守要港加班巡察駐禾第一團一三兩營軍士夜間放哨巡邏頗爲遇密現以童師長定於本月三日來嘉檢閱故操演甚勤至警界方面亦於夜間荷銷巡邏城中一帶以防竊盜日間又在縣警所内輪流操演並敎授警政上之種種以養成完好之警士 
[杭州]  
　　洋油捐招商投標財政廳張廳長昨出布告云照得浙省洋油一項捐額甚鉅迭據商人紛紛具禀認辦所認均不足數且查從前呈請認捐率以一紙空文希圖邀准迨經核准竟有無從籌繳押欵旋卽取消者徒煩文告無裨稅收殊非愼重之道現經本廳長酌定略仿投標辦法先繳押欵以昭實在此次洋油捐應以每年實繳正捐洋六萬四千元二成附稅一萬八百元定爲最低限度其浙西水利經費仍照數推加如果來廳呈認須遵照後開條例辦理倘不合條例槪不收理特此布告一確係本業商人任職本業以共團體一照所認正附捐先繳全年四分之一逕解金庫掣取庫收粘附呈内投交本廳收發處驗明給予收條如無金庫收據呈驗槪不核批一取具本城確實莊號保結蓋印圖記一倂附呈一認定捐欵核准以後須按月匀解甲月之欵限乙月十五以前解庫不得逾限一自布告之日起以一個月爲限限滿由本廳長核定批示不合格者所有先繳之欵由原具呈人持本廳收發處所給收條來廳換取支付通知赴金庫領還 
雜評一 
[京人紀念蔡鍔（步陶）]  
　　昨日東電謂京人將籌議蔡鍔週年紀念會是北方猶未盡忘去歲西南之已事也特未知蔡鍔在天之靈對此中國擾攘之時局又作如何感想耳夫以蔡之才智與勤勞苦戰經時卒舉行將告成之洪憲皇帝而摧折之以還我民國之本來面目其功誠不可一世矣乃成功之後敝屣一切爵位權利而飄然獨居於東瀛三島雖曰養疴實亦感於中國人爭權奪利之惡根性而思即身作則以促一般社會之覺悟也不圖爭者仍自爭奪者仍自奪而實行人格主義之蔡鍔竟爾一去不返今且忽忽經年矣嗚呼西南事今何如去歲與蔡對壘之北軍將校今又雲集渝瀘矣蔡所統帶入川之滇軍今又砲雨槍林拚命决鬭矣然而蔡所特標之人格主義今竟何往也豈中國人之人格俱已隨蔡長逝而永無再返之期耶此我所爲感於京人之紀念而不勝其悼嘆者也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[工巡捐局之重要議案]  
　　工巡捐局代理局長杜梅叔因有種種要案亟待解决特於昨日下午二時邀集南北兩市議董莫子經陸崧侯顧馨一沈聯芳錢貴三等到局開會籌議其議决案如下 
　　一奉護軍使飭議閘北紳董請求分設局所案議决南北市分立局所各無妨礙所收車捐仍照四六成分派本局收捐分四成與北局北局收捐分六成與南局俟收一季後見有確數再行集議其以前總局專爲分辦處支出之欵應由北局承認撥還北局名稱請護軍使核定 
　　一奉部令工賑借欵不允免還並催五六兩年還欵六萬元案議决以地方欵辦理地方公益仍請豁免 
　　附護軍使令杜局長文案准江蘇齊省長快郵代電内開東代電悉承示暫委杜秘書兼代工巡捐局務自當遵囑辦理希即轉令該代局長速議解决區域辦法具報等因到署合亟訓令該代局長仰即妥速籌議具報候核切切此令 
[美國鋼鐵減價之公布]  
　　滬寗滬杭甬路局奉交通部令開外交部據駐美顧公使電稱美政府宣布與各鋼鐵廠約定與美國共同作戰各國如因戰事在美購買鋼鐵一律減價三成至七成等因咨行到部合將原咨鈔發各該路局存查再原咨係就顧使來電直錄内百分之鋼條一語似有漏字俟查明後再行令知可也此令 
　　照錢外交部原咨外交部爲咨行事准駐美顧公使電稱美政府宣布業與各鋼鐵廠約定嗣後美政府人民及與美國共同作戰各國如因戰事用在美購買鋼鐵一律減價三成至七成現定價値如下每大噸鐵苗五元五分生鐵三十三元每淨噸爐煤六元每百分之鋼條二元九角造就零件三元鋼板三元二角五分每磅紫鋼二角三分半應否轉達交通陸海軍部接洽備案等因除分咨外相應咨行貴部查照此咨 
[俄國取締行客之電音]  
　　大陸報云萬國通車公司上海支部頃接來電據謂行客苟無特别執照不准入俄京及莫斯科電文簡略此項特别執照應從何處請領則未經言及 
[星期六之金融調查]  
　　調查上月二十九號至昨日止此一週間各外國銀行除東方裝赴安南寳銀十萬兩墨洋三十萬元之外其進口者（卅一號）有利銀行從香港裝來大條銀八十六條滙豐銀行（二號）由花旗公司輪船裝來雜洋八萬九千元華商各銀行與中國銀行從杭州來洋二十五萬元又南京二次來洋二十萬元惟市上銀根依然緊迫昨日銀拆收盤二錢五分墨洋之價向例較國幣略小邇因花米正値上市龍洋用場浩繁價已相等鎊價雖較二十七號長一辦士大條亦長一八七五驃金之價祇高銀五兩一鍍各銀樓足赤飾金亦無甚漲落至各銀行之存數較上届又多存銀二十九萬兩洋七萬元大條銀祗熔去有利之八十六條今將各銀行曁錢莊之存數列下麥加利存銀二百四十五萬洋一百八十四萬滙豐存銀七百六十五萬洋二百五十二萬大條一百零六條德華存銀五十萬洋四十萬正金存銀三百五十三萬洋四十一萬道勝存銀二百十二萬洋十九萬通商存銀十六萬洋六十萬東方存銀一百七十二萬洋十四萬花旗存銀一百零二萬洋一百萬大條五百條華比存銀三十一萬洋四十一萬和蘭存銀四十三萬洋一百十九萬中國存銀九十五萬洋二百九十七萬交通存銀二十七萬洋一百十九萬台灣存銀八十三萬洋七十萬住友存銀十二萬洋四萬有利存銀三十萬洋十萬中法存銀四十八萬洋三十七萬南北錢莊存銀三十萬洋三百零五萬總計存銀二千三百十四萬洋一千七百十二萬大條六百零六萬華商方面祗存銀一百六十八萬兩洋七百十八一萬元 
[贛帮維持倒欠之辦法]  
　　旅滬贛帮王鶴記駐滬數十年代莊有數十家之多近因週轉不靈經理人王吉卿與帳友黄祥書於陰曆九月十六日夜避匿不面聞欠滬上莊欵甚鉅一時各債權紛集後馬路新昌源棧内（王鶴記向住該棧）無從著手嗣由旅滬贛帮同人在商帮協會集議辦法九條藉以維持善後業戕辦法函致南昌商會一體照辦其所議維持善後各條錄下（一）王鶴記經理人王吉卿與帳友黄祥書俱於本月十六夜避匿一切帳據雖未携去而其中頭緒紛繁擬先登報囑黄祥書速爲露面淸理一切往來賬目第黄祥書不過該號一雇夥耳决不能使彼受累仍設法打聽經理人王吉卿之下落以便易於淸結（一）電南昌商會轉致與王鶴記有關係各莊號從速派人到申共同淸理（一）電南昌商會轉南城商會請即查明王吉卿所有財産若干以備抵償（一）王鶴記付出滙票如原根無電止兌宜一律照兌以維持滙票之信用並卽電南昌商會轉達滙劃公所（一）上海江西及各埠凡與王鶴記有往來者照鶴記賬簿九月十六日爲止如在十六日後有私行劃賬者槪不爲憑庶各埠對於王鶴記有債權者不致有偏枯之患（一）賬目理淸之後所有應收之欵及王吉卿所有之財産若干各埠對於王鶴記有債權者按照欠數攙派不得兩歧（一）各埠各號有支根向王鶴記照兌者其未兌之票應由出票之家派人自行淸兌而維信用（一）九月十六夜各埠所致王鶴記函件以及滙票等等公共保存暫不開拆俟各號派人到申後由原人收回庶免牽涉大局（一）王鶴記存申賬簿及箱櫃各件已於九月十八日由上海各債權偕同旅滬贛帮共同檢查開單代爲保存 
[長興鑛公司仍擬雇用德人]  
　　浙江長興礦務公司内有工程司德人庫賒爾自吾國對德奥宣戰後巳將該德人解職送至滬上居住茲該公司因聞萍鄕公司所用德國各敎師均照常供職長興事同一律擬請援案留用並擬邀同德鑛師畢象前往帮同辦理業巳報由上海總商會轉呈交涉署請爲核辦聞薩交涉員昨已備文呈請外交部核示矣 
[專科生領取游美川資]  
　　交通部立工業學校卽南洋公學年來極形發達今夏專科畢業生中計有六名奉部派往美國工廠實習現其中之周琦陸銘盛張紹鎬夏傳綬四君已先派定往美國西屋電廠及芝加哥鐵道公司等處實習近接部令着先到部領取赴美川資然後回滬籌備放洋刻四君已同於三號晚乘招商局新銘輪船北上矣 
[薩交涉員暫緩晋京]  
　　江蘇特派交涉員薩福懋君接奉外交部電以滬埠交涉急待諮詢望即來京所有交涉篆務暫由某監督代理等語聞薩交涉員本擬遵電晋京緣有某項要務一時頗難釋手故晋京之期尙須稍緩云 
[審檢兩廳長之辭職與請假]  
　　上海地方審判廳廳長袁麟伯自到任以來地方輿情頗稱融洽近忽上書辭職聞昨奉司法部復電業已核准繼任者爲蕭某不日可見明文又地方檢察廳廳長林仲立因有要公於前日請假晋京所有檢察長職務暫委賀檢察官代理約二星期即可返滬 
[龍華鎗子廠又擬開辦]  
　　自湘粤等省發生戰事以來各處兵工廠均奉部飭趕造軍械而以鎗子一項尤爲浩繁茲由陸軍部查得上海龍華之製造局分廠原有鎗子廠一所專事製造各式子彈業於民國二年後由部令飭停辦所有機器等物仍在該處刻値軍需緊急之時擬將龍華之鎗彈廠重復開辦加工趕造惟該廠各種機器是否完備有無損壞聞巳電飭上海謝總辦查復核奪矣 
[兵工廠趕造鋼盂]  
　　各項軍械需用之鋼料素以上海兵工廠提煉之鋼爲最佳茲因湘省軍事吃緊軍需浩繁故由陸軍部於前日電令上海兵工廠速飭煉鋼廠配造七米立九口徑之鋼盂材料一千擔一俟造成解部即分發各廠配造鎗子是以煉鋼廠工匠近日工作非常忙碌云 
[西砲台又將試砲]  
　　上海兵工廠每年由部規定額造過山陸路兩種快砲若干尊茲六年分應造各砲已陸續工竣現又造成山砲十餘尊由謝總辦定於本月五號爲始在西砲台地方督同工師人等按日試放惟現在尙在戒嚴期内試砲之時居民或有誤會警惶自擾故昨已函致盧軍使請爲出示通告矣 
[發見被人謀害之女屍]  
　　法捕房某號巡捕於昨日黎明時查至東自來火行街原上里口見有鋪蓋一個抛棄地上該捕以其可疑當即報告捕頭飭派探目黄錦榮包探張掌福前往啟視内有女尸一具似係寗波人（因所纏之足爲寗波式樣）年約四十左右口中鑲有金牙齒三只身穿舊白洋布罩衫綠呢對襟夾襖綠夕法布夾袴小脚黑襪無鞋身畔有僞質四開小銀圓數枚頭頸内用細麻線紥緊外復紥一天津褲帶係屬生前被勒身死移尸抛棄當將屍身車至同仁輔元堂驗屍所禀復捕頭諭飭調查有無屍屬並禀請公堂中西官驗明核奪一面傳諭各探嚴緝兇手到訊究 
[破獲集合强盜之機關]  
　　皖人馬淮南馬玉亭陶如月陶海淸許鈞平許萬林許洪臣許月光許得勝許惠明許善臣等在法租界霞飛路寳康里五十一號屋内組織盜黨機關潛至公共租界内搶刦（按昨報所載謂與傷害西捕海密爾登一案有關）經老閘捕房捕頭偵悉於前日午後飭令華探張炳成陳維坤偕西探目衣克西探奎兒協同法捕房中西包探將馬等十一人一倂拿獲提回拘押昨晨倂解公共公廨請究卽據中西包探相繼投案禀稱馬淮南馬玉亭許洪臣許鈞平四人當過兵士許萬林前充巡警許善臣現爲小販許月光許得勝許惠明陶月如陶海淸均耕田度日惟伊等所犯案情尙未調查明白請爲展期開審等語經俞襄讞商之義副領事羅君以案關組織盜黨機關擾害治安自應澈究判馬等十一人帶回捕房候切實查明展期兩禮拜開審 
[楊樹浦居民深夜被刦]  
　　楊樹浦倍克爾路一千零零九號門牌婦人俞吳氏家於前晚二時許被口操湖北音之盜匪七八人撞開大門一擁而入直達臥室各執兇器向事主嚇禁聲張翻箱倒篋刦去値洋二百數十元之金飾現洋衣服等件携贓呼嘯而逸迨該管捕房聞警由捕頭親自率令通班中西探捕馳往兜拿各盜已去如黄鶴矣 
[調查梅家弄盜案]  
　　上海地方警察事務所警佐領袖王敬常昨見各報載有本邑西南鄕梅家弄附近鄕民朱雲卿家被盜搶刦一案直該處四周均爲上海縣界未據該處第四區董區員報告究竟有無其事已於昨午飭派騎巡隊巡長前往調查以憑核辦 
[違背檢驗聯運行李之規則]  
　　滬寗滬杭甬路局奉交通部令開准稅務處咨開查檢驗聯運行李規則第三條内載明各路承運聯運行李應嚴重看管除在邊界或到達地點外若未經海關允許不得將行李交與旅客云云六月二十一日有旅客楊金生由營口赴滄縣其鋪蓋旣係聯運當然用行李車裝運由京奉津浦各路局嚴重看管乃未到滄縣以前即交與旅客隨身携帶殊與前條規定辦法不符若不從事根究將恐流弊多端於路政稅務均有妨碍應請轉飭該管路局嚴行查侒並通飭各路局嗣後遇有聯運行李須按照規則辦理咨行查照辦理速復等因合亟抄發來咨仰即遵照辦理除分令外此令 
[京直奉義賑會開會紀要]  
　　京直奉水災義賑會前日在英租界三馬路中國銀行事務所開會到會者二十餘人議案錄下一熊希齡來電議决函復照發二奉天來電趕運衣袴五十套議决免稅辦法派員持信向稅務處商辦三舊軍衣運北若干應否轉賑議决軍署舊軍衣函交本會轉迭四定本會常會日期議决常會每星期六下半天特别會另函通知五奬劵改期遲二星期議决陰曆十月初四日星期日開彩 
[紅十字會賑務二則]  
　　本埠紅十字會派赴京直放賑員朱仲賓昨日回滬報告京兆區域除散放官義急振外現經京兆尹王達民與美國紅十字會代表顧臨氏商榷以工代振辦法擬招集京屬被災十二縣難民二萬人修築由京至湯山一帶路工每人月給工資五元幷另給棉衣一套由美國紅十字會助資中國紅十字會助衣業經該兩會認可如難民衆多將來幷可擴充辦法云 
　　又該會會長沈仲禮於陰曆九月十四日曾託路透電社拍發全球通電報告京直災情昨日英代總領事費君交到暹邏曼谷太晤士報代募銀四百零三兩二錢三分捐助賑欵當經該會彙解災區代爲散放 
[鉅資助賑之謝電]  
　　北京熊督辦復上海盛同頤君等電云尊電敬悉順直奇災台端仰承先志禀奉母命發起義振倡捐籌墊各五萬元本仁人孝子之心爲推食解衣之賜敬誦之餘無任感佩除俟施高二君來京接洽外謹代災黎肅拜仁施希齡叩東 
[愛儷園秋祀倉聖誌盛]  
　　愛儷園於十八日在倉聖明智大學舉行秋祀倉聖典禮並開聯合各校成績展覽會及懇親會先期柬請各當道曁各校並耆老會會員廣倉學會會員上午七時半天雨未止耆老會副會長吳小舫君首先蒞止耆老會員絡繹到園者共計三百餘人男女兩校家屬又百餘人護軍使道尹關監督及各官僚或親臨或派員亦依次列席八時行禮歌舞齊作一切均按中祀儀式校長姬覺彌君演說後耆老導入戬壽堂午餐家屬由敎務長范綬丞君招待餐以茶點觀者咸盛稱成績不置正午十二時姬校長復至女校展禮女生家屬由敎務長陳淡庵君招待復經姬校長演說其時戬壽堂耆老亦相將入席韓敬文戲法開場由耆老會幹事員分致廣倉學會雜誌贈劵戲法甫竣姬覺彌君又演說汴晋湘魯災情未幾倉聖新劇一一開幕耆老觀劇後各輸捐欵以哈少甫君五十元爲最鉅散會時天已薄暮幸進出備車迎送耆老均得從容而去是日各校陳列成績者計有江蘇省立第二師範工業專門第一商業南洋路鑛民立中學震旦大學南越女學城東女學上海女中學民生學校美術刺繡十一校而熊李貞君所携江西陶業學校磁瓶爲最遠云 
[少年宣講團紀事]  
　　附設體育部少年宣講團諸團員近爲謀健全精神起見特設體育部注意運動已由職員會議决實行運動場所卽附於該團第一露學校操場 
　　歡迎敎育家全國敎育聯合會北京代表敎育部通俗敎育研究會員梁載之君近自杭事畢過滬該團定六日晚在法界嵩山路該團事務所開會歡迎梁君共同研究京滬通俗敎育情形 
[集才學校送别會預誌]  
　　集才學校開辦三載成績卓著校長周振甫敎員劉慰曾敎授勤謹誨人不惓頗爲學界所稱許茲以二君應某國譯員之聘起程在即該校於昨日發出通告云本校開辦三載成績甚佳本當始終如一以副諸君來學之意茲因振甫等因事赴法不得不與諸君暫别所有校中一切事務均妥託方朱二君主持特訂於本月十三日在校茶叙以誌紀念云云 
[貧兒院菊花會初誌]  
　　昨爲上海貧兒院菊花會開幕之第一日室内陳設花山淸趣有致新奇花種多至二百餘種外有場廣十畝闢爲菊圃更美不勝搜又經秋雨初晴正値含葩怒放聞該院以今歲出數較多上市獨早爰擇尤廉售以公同好故來賓中購花者頗覺滿意云 
[普益社徴求會員之揭曉]  
　　南市普益社以改良杜會造就良好國民爲目的故其經費除由美國捐助千餘元外餘均本地善士擔任徴求會員亦募捐之一種辦法也去年徴得會員五百人左右會費千餘元今秋得南市著名商會及熱心志士之贊助初定徴足會員六百人迨十一月一號末次揭曉竟達七百餘人較所定之數逾百餘人電隊（卽女子隊）得分最多計共徴得四千分左右故列第一聞該社擬於日内特開歡迎會員大會並將奬勵各隊出力人員云 
[天安堂舉行佈道會]  
　　麥家圈基督敎天安堂協贊會同人定於明日（五號）起七號止舉行大佈道會三天每晚七時半至九時請虞思才牧師演講救時要道由該堂會員分任臨時文牘庶務招待等職昨已發出通告各界士女均可往聽無須入座劵云 
[演講靑年之修養]  
　　四川路靑年會德育演講會於陽曆十一月四號星期日晚七時半請慕爾堂江長川牧師蒞會演講其講題爲靑年之修養江君爲滬上名牧現將有遠行届時必有一番宏論以作臨别贈言凡願聽講者准時前往可也 
[勸吸國貨紙烟會開會記]  
　　勸吸國貨紙烟會昨假英租界中旺弄錢江會館開勸導大會午後二時半振鈴開會首由臨時主席孫緯才起述該會經過情形及開會宗旨略謂本會發起於本年舊曆二月問自成立至今甫及八月幸經各界之贊助報章之鼓吹得以日漸發達統計各地分會已有南京蘇州揚州江陰靖江等三十餘處本會及各分會之會友共達七千數百人成績不可謂不優惟本會宗旨首重勸導故於今日特開大會討論進行幸蒙諸君惠然肯來具徴熱心國貨前途希望無任忻忭惟本會對於到會諸君竊有一言供獻尙望俯採爲幸蓋國貨之暢銷首在出品之精良近來吾國自製紙烟比前巳有進步即如南洋振勝兩廠之出品宜可風行一時挽回利權今調查國貨紙烟銷額尙不及外貨之十二似華貨尙有不能盡善之處尙望各紙烟廠於愼選原料減輕利息諸端格 
 
 
 

Page 11

 
 
外加意庶幾不難暢銷此本會之所以爲製烟各廠忠告者一也其次推銷國貨責在店家本埠南北市烟紙店實居各業中之最多數前數年間大都以版賣外貨爲主近來始漸有兼銷國貨及完全專售國貨者可見烟紙商中不乏熱心愛國君子此實國貨前途之極好現象還望烟紙各商已售國貨者益加奮勉其未銷國貨者急起直追總之多一分國貨即多塞一分漏巵猛力精行毋怠毋忽倘能達到全銷國貨則國家何致忠貧此本會之所以爲各烟紙商忠告者二也推廣國貨産銷兩方所係固重而購吸者所關實鉅夫紙烟性質微碍衞生如能立志不吸固爲本會所極端贊成惟習用已入禁絕爲難與其購舶品而利權外溢則何如改用華貨尤可稍保利源若能準此進行則國貨之發達可立而待矣此本會之所以爲各界吸烟諸君忠告者三也今日到會諸君類多宏達務望不吝珠玉指導一切曷勝幸甚次由烟酒聯合會會長陳良玉演說種種提倡國貨之必要語多精警全場鼓掌後由沈卓吾張榮熙黄叔平何菊如林春生等相繼演說散會時已鐘鳴五下矣 
[美郵局加收郵費]  
　　大陸報云上海美國郵局接到訓令自十一月二日起所有第一等郵寄物前每一盎士收郵費美金二分者今改收三分凡一盎士之零數亦作一盎士計算明片前收郵費美金一分者今政收二分 
[番禺名士之六秩大慶]  
　　番愚潘蘭史君著作等身名重一時淞北隱居年方周甲其生朝本在夏曆十一月今海内名人已多致書畫爲之預祝聞潘君將於九月二十四五六七等日假四馬路杏花樓分日宴客幷開書畫會將投贈聯畫張掛四壁想届時四方名士滬上寓公之前往流覽者必極一時之盛也 
[崇明倪知事去志巳堅]  
　　崇明縣知事倪文德在任兩載每日黎明即起事必躬親絕無官場習氣以致積勞過甚舊病復發前曾晋省面辭未獲許可現又具呈堅請辭職該縣商民聞此消息集議公呈省道各署挽留惟聞倪知事急欲脫離已預備移交手續一面呈請各紳董轉向商民勸阻云 
[選舉調查之催促]  
　　本届選舉事宜各市鄕區現正從事調查行將竣事昨上海縣公署因期限巳逾除業經調查塡報外其餘未經呈送者尙多當即分函催促各市鄕經董迅即轉致各圖董趕緊造報以重選政聞各經董業巳分别轉催矣 
[催解印花稅欵]  
　　江蘇印花稅駐滬辦事處郭處長近因迭奉分處長李飭知近來公欵支絀需用浩繁所有各屬應銷之印花稅證宜詳加整頓以達推銷興盛之目的其十月份銷數是否較前增旺趕將發行之稅證若干及所徴稅欵實數先行詳報並卽解省等因現該處長巳函致南北兩商會查照矣 
[認繳宰牛捐欵之困難]  
　　内地宰牛公司淸眞寺會董蔣輝等至工巡捐局具呈捐務困難等由昨經杜局長批示云來牘閱悉該公司所認宰牛捐劃分以後減爲原認數十成之四旣據陳述回敎宰坊較少及辦理困難情形即予照准至劃分手續以陰曆年底爲度該公司原認捐欵旣以年度承認在前尙無不可候飭姜祥興等知照可也此批抄單存 
[董警正親自查崗]  
　　南市第一區警察署董警正迭奉淞滬徐警廳長訓令以現在冬防吃緊又値地方戒嚴謠言蠭起之際恐有外來匪徒乘隙潛蹤預圖竊發查十六舖迤南爲接壞租界之區商務最稱繁盛該處防務尤應格外嚴密每晚各長警出勤時須當面諭注意巡察毋稍因循至所佩之鎗械子彈亦應預爲檢明謹愼收藏均毋疏忽及呆立一處等弊務向四周巡察以杜匪蹤而保安寗等因當卽轉飭各分駐所實力遵行並於昨晚爲始親往各處崗位查察以覘勤情而定優劣云 
[李澹吾之經濟談]  
　　白克路上海公學於昨日舉行星期六演講會特延李澹吾君蒞會演講題爲（經濟）略云世人往往誤認經濟爲金錢實則經濟之範圍極大人生在在皆有經濟可研究大要可分爲三（一）時間之經濟時間價勝黄金浪費時間即爲負債一年之計在春一日之計在寅一朝失却淸償實非易易故日出而作日入而息作事有定晷是爲經濟時間之良法（二）地位之經濟吾人於普通小節往往漫不經意詎知一不經意往往侵犯他人地位即雜物錯置亦足妨害一己之時間旣背經濟復妨道德其害莫大故事不逾分物不易置始合地位之經濟（三）金錢之經濟金錢與吾人有相依不可離之關係處之之道無非量入爲出守節儉之良訓而已然恤災救患排難解紛不可謂節儉而恝置之要亦用得其當始合金錢之經濟吾國現處經濟恐慌時間諸君宜以學校爲經濟試驗場他日爲社會國家服務庶幾挽回狂瀾於萬一空言無補事重實行諸君勉旃演說畢各學生起立同唱謝賓歌歌畢再由校長楊德鈞恭致謝詞散會已十二時矣 
[吳惠溥又被控訴續誌]  
　　章孟庚夏德懷（卽夏德慧）等前至法公堂控實業傳習所主任吳惠溥以人造稻草棉花爲由登載各報廣告聲稱願學者祗收學費洋五元學成後大有利益等語故各埠來申學習者其有四百餘人照章付資由吳出立收條後各學生即集資置辦機器不料屢試無效實係欺騙請求追還學費並請追償損失現將收條證據呈鑒詰之吳惠溥供稱此項收條實非商人所出判着吳將親筆收條呈案察閱再核在案昨又傳訊吳將收條呈案請察中西讞員命吳當堂書寫數字比對筆跡後向吳諭曰筆跡相符顯係爾所自出已無疑義吳稱因稻草難以造棉故改用桑皮苧蔴製造今將造就之棉呈請鑒閱並呈章程一册又稱商人創辦人造棉花經内務部註册可證聶讞員接閱章程時即據章孟庚聲稱吳因無可推諉故借内務部名義希圖壓制公堂應謂明察中西讞員聞之大怒即諭章孟庚曰本公廨辦事一秉至公豈有受人壓制之理爾任意妄言實難寛恕着罰洋十元以儆吳惠浦所呈造成棉花亦不能作憑着將機器送至公堂當場製造試驗眞僞再行核辦 
[蛋攤司賬與攤主之交涉]  
　　南京路小菜場某蛋攤司賬甬人王九章在公共公廨呈控攤主林連生串同夥友劉阿華章阿華將伊誘至法租界某客棧内逼寫借據希圖騙詐等情昨由捕房將被告三人倂傳到廨請究據原告代表律師上堂聲稱原告因算錯蛋價洋十元卽被被告指爲每日竊洋十元以四年計算約須一萬餘元將原告皮箱内現洋五百四十九元取去並至寗波向原告之母騙取四明銀行存票洋七百六十元被告違犯新刑律第三百五十八條請爲追究訊之林連生供稱原告存於四明銀行之欵及皮箱内現洋係陸續竊取而來此係原告自認求察並延代表律師到堂代辯該律師以甫經延爲代表案情尙未盡悉請求准將被告等交保展期研訊經中日官會商之下判林交二千元劉章兩人各交五百元入洋並保候下禮拜六再行研訊 
[預防車輛碰撞之危險]  
　　淞滬警察廳昨日發出布告云照得小東門至十六舖横路一條本係淤河因電車公司擬接軌道是以塡築成路以便電車通行乃近查該路他項車輛行駛者甚多地勢旣狹電車由東頭駛進他項車輛自西頭行入每至中段兩車相遇實有避不能避之勢查該路前有法租界之魚行街後有華界之集水街各車往來本可循行故道並無繞越之煩茲爲預防危險起見用特布告周知仰各項車輛自後仍走魚行街集水街舊道不得再在該電車路行駛倘敢故違定即拘罰不貸除飭該處崗警隨時禁阻外爲此布告仰卽遵照辦理 
[巡警查獲煙犯]  
　　無賴施金榮邇在浦東爛泥渡新街地方租賃房屋密設烟窟前夜爲三區巡邏警張福全等入内查獲烟具多件速同烟客陳鴻泉解至警署請究同時又在爛泥渡口查獲身藏烟膏二盒戒烟丸二十六粒之甬人張阿四一名帶署訊據張供向爲輪船水手因病吃煙等語昨該署已將施金榮陳鴻泉張阿四等三名倂解警廳司法科請爲訊辦 
[革警承認敲詐]  
　　住居浦東陸家嘴地方向爲荳腐店生意之奚阿土前日赴三區警署呈訴革警江梅道藉端敲詐等情昨經解警在傳集人證訊據奚供今年七月間曾有不知姓名之江北人在我店旁擺設荳腐攤有意尋釁與我爭鬧江即前來令我出洋三元擔任囑令該荳腐灘遷移他處乃江又於本月初糾合多人向我强索酬謝洋二十元當時交付七元是實質之江供認敲詐不諱判江罰洋五元並着將詐去之洋如數繳案給還原告 
[限期交出道契]  
　　法商蘭你前至法公堂控稱前向趙樹生購得坐落二十七保六圖内地基一方托該圖地保張文祥轉換道契張欲增索升科費洋若干元請求訊核等情旋由該地保投稱現原告自願照單取地升科費可以免繳判着張文祥速將道契領取交案再核昨又傳訊原告續求訊追張文祥聲稱原告尙須出洋六十五元方可領取道契中西讞員判限該地保於七天内將道契交案違則重罰不貸 
[積欠工資之否認]  
　　蕭廷貴昨至法公堂控稱前有劉德淸來喚民人至吳淞挑運馬糞被劉積欠五個月工資計洋六十元向索推諉不付有帳簿爲憑請求訊追質之劉德淸聲稱去年由劉道士合包防營内之馬糞曾經托蕭帮運後已將股拆出亦有簿據合同爲憑照帳核算並不欠蕭工資請爲察核中西官判原被兩造同至捕房將帳核算明白再行訊斷 
[鐵路巡警誘姦婦女]  
　　現充鐵路巡警之山東人韓得勝引誘倪貴卿之妻張氏同住北浙江路廣安客棧内被本失尋獲扭控四區一分所解送司法科昨經叚科員訊得韓誘姦屬實移送地檢廳按律究治 
[保人不甘賠累]  
　　英商泰昌洋行近在滬上招募華工赴香港工作有應募工人劉玉林者已經該行考驗合格劉央友人莊世鼎轉託張忠來作保向該行領到辛工洋四十元詎劉領洋後忽然逃避經張忠來得悉因恐賠累前日扭莊世鼎至四區警署控告當解司法科段科員命將莊暫行看管候傳到泰昌洋行經理再行核辦 
[原告不知厭足]  
　　張福海至法公堂控稱前被中華菜館股東胡祥源虧欠柴價洋九元今店已閉歇尙未交還請求追繳訊之胡祥源供稱商人在該菜館爲經理曾代賒取貨物亦被拖欠海味價洋二千餘元迄無着落至所欠原告之柴價洋九元原告已將該菜館中之自鳴鐘花瓶鏡子等三件取去詎尙不知厭足來案具控請爲察核詰之原告張福海供認已取得鏡子一面是實中西官以所控無憑遂判將案註銷 
[押犯掘洞圖逃]  
　　王桂生王玉生前晚至吳淞路一百八十號門牌某日本人家圖竊被包探譚鳳池王金茂查獲一倂拘入捕房管押候究詎王等即於昨日黎明時掘洞圖逃當被看守西捕查見禀明捕頭加派探捕看管旋將兩王押解公共公廨請究先由原告日本人上堂訴明被告撬門圖竊被探拿獲情形繼由押犯林斯銘投訴被告兩人於昨晚進牢未及兩小時即用鋪板將牆垣掘一大孔圖逃當即報告西捕將被告兩人嚴加看管是實訊之兩王供詞互推並由法捕房西探投訴王玉生在法租界内亦犯竊案查緝未獲請予帶回歸案等語即經中日官會商之下判王桂生王玉生各押西牢五年期滿逐出租界王玉生旣在法租界犯案應先解送法公堂俟訊明判决後仍送回本廨執行 
[懲治糾黨攫物之匪徒]  
　　匪徒王阿根許阿大陳長根夏阿才先後在公共租界無錫路南京路等處糾搶包陳氏姚嚴氏等金鐲珠耳環等物逃逸業經捕房將王等四人拿獲吊到原贓一倂解送公共公廨訊供收押在案昨晨由廨復訊據原告包陳氏姚嚴氏相繼投案訴明當時被刦情形訊之被告四人均供認串攫不諱經王崧生襄讞商之日副領事林君以該被告等屢犯不悛判王阿根許阿大各押西牢年半陳長根押一年夏阿才押半年期滿一倂逐出租界贓交原告認領 
[覬覦棺中寳物]  
　　浦東南滙縣屬北蔡鎭附近已故紳董王雨田前淸時曾在李鴻章部下充當軍官因洪楊之變與戰有功由淸帝賞給珊瑚朝珠一串翠玉翎管一枚値價頗鉅王於宣統元年九月間病故成殮時經親族議定將此二物置諸棺中殉葬其靈櫬停厝家内迄未安葬其子王有彬出外敎讀家中盡是女流詎有王之表姪吳某等因覬覦此項殉葬之物突於前日糾合多人前往王家百般恐嚇勒令將棺木扛出營葬否則即須舁至荒郊付諸一炬云云幸經該處董保到場方始解散事後該家屬頗爲情急昨已致函王有彬催令趕速返家以防後患 
[跳電車頭破血流]  
　　戈登路捕房二百九十九號華捕昨晨十時乘坐某號電車經過北浙江路新署門首不待停車先行跳下以致跌傷頭部血流如注當經同伴某號巡捕雇車送往虹口同仁醫院請爲醫治 
[事主喚捕捉賊]  
　　馮仰山昨日闖至北蘇州路六號門牌張崇坤家竊取布衣數件圖逃被砦察破鳴捕將人贓拘入捕房經捕頭略詰一過諭飭押候解廨請辦 
[被訴人交保候訊]  
　　潤業公司經租人張錦園在公共公廨呈控租戶唐永生欠租私遷又陳紫卿控馬晋芝不理擔保銀兩又黄藴瑜控郁朝香付到期票欵等案昨由捕房將該被告等傳案請示中官官諭令分别交保候訊 
[輪船用人私帶紅土]  
　　某輪船用人石人鳳前日挾帶紅土一包行經英法交界之愛多亞路被公共捕房十二號西捕與七百四十八號華捕查獲拘押捕房昨解公共公廨經中西官訊實判石罰洋十元充公土送海關銷燬 
[官法無如家法]  
　　天津路一百九十三號門牌某綢號主許交福控告其子杏生竊取値洋四百八十元之綢緞請爲究辦等情昨由捕房將杏生拘解公共公廨訊究中西官以原被係屬父子所控竊案不能成立當向被告許杏生申斥一番著交其父帶回管束 
[孕婦受傷流血]  
　　四牌樓劉家弄賣桂圓閩人林玉章之妻張氏昨晨因與同居鹽城婦人蔡計氏爭用自來水啓釁口角經人勸散後蔡計氏又糾合多人與之評理一言不合行兇毆打踢傷林張氏之肚腹適因懷孕流血不止即經林玉章報告巡警將蔡計氏拘送一區二分駐所連同受傷人轉送地方廳訊供之下判林張氏自行醫治蔡計氏收押候辦 
[牛肉莊夥禁錮西牢]  
　　蔡紀生牛肉莊派夥王瑞郎車送牛油被王半途竊取十磅當經店中察悉鳴捕拘押昨解公共公廨原告延律師到堂譯訴前情請究訊之被告供詞支吾中西官判王押西牢四月以儆 
[小孩業巳尋獲]  
　　江北人朱鴻林在四區警署控告隣人孫小三子拐匿次子小五子解科訊辦等情已誌昨報茲悉朱於前日已將小五子尋獲帶案經叚科員訊得孫雖無誘拐確據然不應帶領小孩出外不歸各有應得判罰洋三元斥釋小五子即交其父領回 
[迷路女孩默無一言]  
　　前日有一女孩年約八九歲身穿黑布破棉袄白斜紋布短衫格子布開檔破夾褲秃頭有辮耳戴銀線圈足穿靑布鞋無襪在法新租界迷途啼哭由捕帶至法公堂詢其父母姓氏住址該女孩一言不答似係啞子聶讞員判送善堂留養候召家屬認領 
[再誌夫妻反目之禍端]  
　　朱興發之妻倪氏因與夫口角遽萌短見自縊畢命當經四區一分所趙警佐得悉將朱傳案收押一面飭令十圖地保投報地檢廳請驗等情已誌前報前日由林檢察長派委檢驗員吏蒞場相驗卽由屍父倪萬金求請免騐當奉核准飭令具結棺殮了事 
[男女否認通姦]  
　　粤人葉鳳森在公共公廨呈控郵務局用人陳仕榮誘姦伊妻羅氏等情由廨訊判被告男女分别押候訊核在案前日又經提訊先由原告代表海德禮律師上堂譯訴前情請究訊之被告男女均否認通姦中西官以原告旣非當場將男女捉獲證人供詞又前後不符應卽將案註銷遂判被告男女開釋原告所稱被羅氏提取存欵一節着於七天内另行具禀歸民事案起訴 
[道士無道]  
　　蘇州道士張金生誘拐同居張炳生之妻朱氏匿居廣東路四百八十六號門牌五洲旅館内當被本夫偵悉於前晚報告老閘捕房飭探將男女一倂拿獲分别拘留昨解公共公廨經中西官訊供屬實以張金生不應姦佔有夫之婦判與朱氏分别各押三月示儆氏期滿後准交本夫領回管束 
[淞滬警察廳批示三則]  
　　崇通海花業公所董事王芝馨等呈批來呈已悉查該公所於沙花到埠時遭暗竊公議雇用稽查輔助水陸警力之不及所呈辦法不爲無見惟辦理人稍不合宜則易起騷擾之漸甚至不肖者姿意婪索藉爲護符弊端叢生適足爲商民之累現在警探密佈緝捕尙屬認眞業已行區加緊偵查以資保護所請各節應從緩議此批 
　　姚金寳呈批呈悉查唐炳生前因潘恒高刦案發生由陸軍三十八團片請拘辦前次預審涉有容留知情之嫌疑本應押候查究第念潘恒高均押在揚州一時尙未能解案質證姑准暫交連環店舖具保出外聽候傳訊母許遠離切切此批 
　　泰昌和等號呈批呈悉查徐永順前將陶阿篤捆縛兇毆當經派探至靜安寺查明廳實該商等事不干已輒爲保釋之請求殊屬非是所請着不准行此批 
雜評二 
[劃分南北市之决議（步陶）]  
　　南北市劃分之議昨經紳董議决經費已不生問題矣所未定者名稱與區域之兩事耳夫此等局所所辦皆地方公益之事自以地方士紳知之較詳盧使能舉以取决於紳董紳董能詳爲籌議而得此適當之結果可見天下有道庶人不議之說祗宜於專制之君主而非所論於二十世紀之中國也惟據所議决之情形觀似劃分以後之北市其性質仍非即如從前之市政廳其形式或將如南市今日之工巡捐局而名稱且候核於官府焉然則今日地方人所可籌議之地方事其程限蓋可槪見矣雖然爲地方士紳者對於此等場合無論或爲官或爲民而利弊所在總宜常以合議之謀劃爲之相與提撕庶幾處置地方之公益較易名實相副蓋劃分伊始事業正繁此後有待於各紳董之策畫者正自不少也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬江文通恨賦] [  梅巷瘦客]  
　　試望北邙豐碑委迤睪壙瀰茫大運如此浮生可傷於是僕本恨夫感懷不已直念今者抱恨而死」至如項城秉政虎視何雄鏟除異已略蓋羣公鈞天兆夢新華是宮雄圖旣溢野心未畢方駕六龍以時飛冠平天而祭日義師驟起鬱死誰恤」若乃漁父被召北上應徴總理心醉内閣神興别倚閭之老母採海上之紫藏巾車欲發飛彈塡膺千秋萬歲此怨難勝」至於義士謀粤羊城直抵利劍橫磨誓除驕子以寄子房之奮而洗魯連之恥出師未捷厥身先死靑塜黄花哲人長已」若夫鳳仙守志紅樓掩扉日冷鴛瓦霜凄舞衣玉簫響絕瑤瑟聲微草憐獨活燕不雙飛盼君子兮何在長與世而相違」至乃湘綺暮年國史是理閉關却掃抒其臧否有學有才夙通五始阿附當塗汚我靑史三字勸進遺憾無已」及夫張方下獄神氣激揚高鳥旣盡良弓當藏秋日蕭索浮雲無光建首義之奇績等無命之關張」或有從軍湘蜀避難海濱天涯遷客異域思親此人但見驚沙四起悼影傷神莫不含酸茹痛抆血吟呻」若乃帝制健將復辟强藩威名帀地勢燄獨尊亦復聲銷跡匿奪魄驚魂」已矣哉金樞暗兮扶桑曉翔陽逸兮大明生藻扃畢兮黼帳盡高臺滅兮曲池平任天道之鑪冶孰不飲恨而吞聲（五） 
家庭常識 
[罐頭食物] 　　 
吾人在市上購買罐頭食物時須細察其罐面　點有無二處如有二處者則可知其製造失愼重行裝置其味必有稍損並宜擇其罐面稍有橢圓形之凹入者蓋因罐内成爲眞空受外界空氣之壓力而陷入也可知其製造精良其味必無稍變之慮但凹處成一線狀者則非空氣壓力所致實觸外界硬物而使然之也 
[酸粉] [  ] 　　 
用以塗面較鉛粉爲佳蓋鉛質者久用之能使皮膚萎黄而無光故當忌之 
[皮膚白色膏] [  江棨] 　　 
法將雞子靑三個放入乳鉢中加昇汞○。一精製樟腦○。五磠砂（即鹽化安母尼亞）○。六搗爛再加酒精少許使蛋白凝固再充分細研之復加酒精半磅使成白色乳狀之液體於洗面後用以塗面可去油垢而皮膚亦甚覺白嫩有自覺皮膚黑暗者不妨一試（以上藥品除雞子外西藥房均有出售） 
[鷄粉] [  慕石] 　　 
取生雞之胸肉撕下切成最小之方丁入烈日中曬之至乾極時乃用石磨磨之成粉貯於玻璃器内可久置不壞不論白粥清湯以及無滋味之食物放入少許卽成鮮美之雞煑品且省便異常不致有客惠臨而一時無以應付也 
[口吃] [  陳麟書] 　　 
有此病者言語艱難殊爲不便若先將空氣吸足徐徐言之可免此患 
[雨前蝦仁] [  栩園] 　　 
濟南菜有雨前蝦仁味極美法以生蝦肉一碗另用鷄蛋一枚去黄用白打極透將雨前茶葉一撮和蝦仁拌匀以能個個分離爲適度略入鹽少許起猪油鍋乘油滾時將蝦仁用漏勺盛之入鍋擺動卽起則茶葉已展淸香甘美頗饒風味勝於尋常之乾炒蝦仁若作湯蝦仁則先以鷄湯泡開茶葉入蝦仁一滾起鍋味猶淸冽忌加雜味 
集益錄 
[第五十六問] [  韓振業] 　　 
十月十三日孤舟君所登硫酸製法頗合實用鉛室法所得尤多特無圖以說明之初學之士不便試驗懼略有錯誤生危險焉各化學書均詳言其理於法則略此事於農工業所調非細敢請孤舟君本其平日實驗之所得繪一詳細之圖並說明何處須注意何時有危險俾略解化學者人人得而自製之便也何如 
[第五十七問] [  於久卿] 　　 
鄙人籍隷浙江素以蓄殖爲職務浙省於水産一類講求者雖不乏人維有養殖靑魚之方法尙付闕如查長江一帶所産靑魚雖多逈不如蘇産之螺螄靑遠甚大凡事欲求其精必須由研究而來固非朝夕之功竊每思效法以補浙地水産之不逮無奈苦無經驗家指示問津鄙人之宿願不能償有年矣今閱貴報悉實業欄内列有問答一門有益世人豈淺鮮者務乞將下問登載普求四方實業大家將飼養靑魚之階級揭曉豈不快哉如選魚種如何爲良及日常喂飼螺螄所需甚繁何處來源抑係自行養殖其方法若何凡魚有病如何解療及保護平日如何培殖容易生長又天時地理如何適宜種種方法諸祈一一明示俾實業前途得以進步誠非一人之私幸想熱心社會敎育者當不吝口角陽春使智識普及則同人咸感德於無涯矣 
圖乞用濃墨繪以便用鋅板縮印 
　　畫謎第十一右列爲（畫屛秋思圖）請集六才五句或塡詞一首楊曆本月底截收 
短篇小說 
[社會小說蛾眉鴆毒（五）] [  聞野鶴譯]  
　　喜心旣溢舉步亦驟健高趾翺翔直掠廣衢而過肩衣爲風所吹張如鳥翼半凹之面亦已灰白奇醜乃無其倫時復廻順其影咿唔自語曰此影殆爲伊洛南之化身不然何以久隨不捨若人家新婚夫婦也語罷自笑而行乃益急輙有殘磚及檣桿爲之梗阻顧喜意方濃雖足創亦勿覺痛更半句鐘後已抵墓門餐有短籬環繞四週屈魯斯足甫入籬心忽陡懼似有人在暗中奪心以去而寒氣縷縷悉中毛孔而入神思爲之一凛籬外尤有二塜一爲印人之客死是土者一則爲某公爵邸之傭媪此二者咸非敎徒故屛之竹籬之外其意殆謂若輩殘魂不足與崇奉上帝之靈魂相伴泉下也此時屈魯斯竟略退幾武燈光微茫照見印人之墓則呼吸爲之更塞蓋印人之死實亦屈魯斯有以促成之追念前塵進退無所而垂絕之天良則又如粉藕殘絲牽而不斷矣 
　　旣忽自念我偉然一丈夫也何爲見懼於邱墓矧伊洛南者實爲天神神旣降諸吾身則一切魔祟將不斥而自遁思量旣决於是復從容荷槌而進以燈置於墓前時墓巓積雪方高皚皚作虛白色乃先以槌去雪顧雪已凝結觸之乃鏘然作聲寒氣益重似若兩肩已失幸翔風已息殘燈得以不滅屈魯斯乃搓手作煖且自慶賀曰謝天佑予謝天以予故息風否則此燈一滅我安能於冥茫間舉行此偉大之事我之希望不將與此燈同盡乎言時聲至懇慤且帶笑聲顧事變之來實有不可測者屈魯斯笑聲未絕忽有一縷冷風自旁躍出其勢適射於燈燈乃應風而倐滅屈魯斯於是大藏手指驟冷如殭鋤乃立墮十字架亦委於地惝恍間似有黑影一闓斜掠而過乃痴念曰彼殆魔祟耶設來襲我者我將何以當之言時亟探其囊則燐寸已遺在咖啡肆中矣燈旣不能復然則亦毅然曰彼天上殘星即爲吾燈復何懼者於是復拾其槌竭力去雪厥聲丁丁大似墳土受痛而呻屈魯斯大怒揮益猛而回聲亦益高熱汗淫淫乃緣頰而下冷氣一逼汗乃立凍纍纍結鬚髭間若懸珍珠旣而雪盡屈魯斯力亦竭矣乃席地而坐稍蘇其氣（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[津水災與黄河（二）（見壬申年九月初六日本報）]  
　　天津現發大水已成汪洋澤國高於去年者約一尺按中國境内長江黄河之爲患南至漢口九江北至保定一帶皆受災之區也類年以來屢聞水决漢口常被其衝將來恐終至於不可治至北方河道潰决堤防者亦已數次人皆謂江河有日下之勢而不知因失其故道違其常性以至於是治之之法惟有順導之而已竊謂中國所設河督河道下至於堤工各官非不衆也惜皆具文而巳講求水利要有專長河員非地方官可比治有成效原不必屢爲更調今以漫無知識之人一旦畀以治水之任於河水分合來往之道幷且茫然毋怪其毫無成效也西國之精諳水利者莫如荷蘭荷蘭人治水之法於岸間設立極大風車直受海風風時旋轉不定自能運水歸海通國内地凡附近河湖洋海處皆設堤防備禦泛溢有築堤高至六尺許者或於堤上闢路以達河以備宣洩故水道通暢船艦來往甚便荷國之大役莫如堤防巡察堤工之員多至二百餘處然皆歸實用無虛設也天津地形窪下中凹若釜一逢水災其水多至積聚而不散宜詳考荷蘭治水之法而仿行之使水歸於海而後多築高堤以爲障捍如是庶有所蔽不至一遇河决即成澤國矣 
筆記 
[輟耕錄逸文（見壬申年六月二十六日本報）]  
　　陶九成輟耕錄每成一條輒貯甕中滿則另易一甕埋地下故其書多逸文今搜得一條曰宣和政和之朝有董遇董過者本兄弟行少無賴棄儒而托於賈復棄賈而託於儒會女眞來侵二董因叩謁軍轅願以書記從女眞帥弗善也揮之去遂怏怏遊東京會廣平郡王童貫開幕府兄弟相謂曰此千載一時也以策干之幷言能知女眞虛實貫聞之信召之入與語頗悅之繼聞其平日無賴狀幷胸中空洞大言欺人狀意漸疏冷兄弟大懼乘問跪於前泣而請曰某等得見太師如嬰兒之得慈父願以父事太師改姓爲童聊盡負子式榖之義貫大笑曰子姓爲千里草若去其草則是去其頭矣是不祥孰甚烏乎可二人復跪而對曰父尚不愛其勢以博寵榮兒又安得自愛其頭也哉貫又笑曰吾旣聞子之劣名矣而欲托於宇下以自庇耶然使終不改行吾恐姓上之草頭旣去而身上之頭亦將如老子婆娑卒無以保全其勢也聞者無不傳以爲笑夫乾兒義子之風起於宦寺投其心之所悅也乃幷其姓而易之何其忘祖之甚哉董氏之門恐不容二人蹤跡矣 
[日本新創擊劍會（見癸酉年八月初二日本報）]  
　　日本之效法西國也舉凡語言文字宮室衣服皆已舍舊謀新前隷仕版者類皆佩刀至是亦如廣陵散焉自佩刀制徹刀師千百家乃創一擊劍會鄕舉里選與夫雄傑豪俠之士皆可與會其赴會也各樹一幟里居姓氏大書其上就會時對拜起寒暄已拔劍相擊旁設官持箑中畫一紅日闘不如法者將箑一颺令止鬭法許傷頭面額顱及頸旁兩脅至兩手及臍以下倘誤中之以非法論而其頭頃銅盔及頸身裹皮甲如我國之半臂所以飭中脇也倘退卽止毋許追擊負者退易一人前勝者拜負者答拜旁設一缸貯水負者以水洗傷血紙裹而去後來者鬭如前法闘勝百人受上賞五十者次之如勝較多則賞亦有加無已云 
四十年後之新世界 
[說棉]  
　　棉之爲物效用甚大旣爲製衣之原料且爲軍火之要者德國於戰前每年由美運入之數輒在百萬綑以上軍興後之七八月内輸運如常旣而英國施行嚴厲之封鎖令而德奥棉原幾絕然何以能支持至今則令人莫解夫紙麻可製衣木片可代棉製炸裂品吾人嘗聞之矣然僅可偶爾爲之斷不能供給全國之家用與軍用也今德奥竟能之非大可研究之一問題耶夫棉之能製炸裂品也以其爲硝素所自發生之故此素雖可由碎木中提出而爲費實遠過於棉德國化學家謂德炮所需此素皆以此法得之顧十二寸口徑之砲每發一彈須費棉半綑許機關鎗發彈時每三分鐘須費棉一綑如巨特倫外之海軍大戰每艦所發之彈一分鐘須費棉五六千磅有奇縱能有物爲代何從得此巨數耶查協約國現每年所製裹傷用之軟布需棉二萬綑美國飛機隊之兩翼需棉十萬綑今日戰場之士卒如各易衣一襲則須需棉百餘萬綑美國現歲以棉百萬綑製造炸裂品近且購棉衣四百萬　以製軍服德國鎗砲所用之硝素縱能取給於他物而今冬禦寒之衣料果何自而得乎軍興之初英國化學家嘗謂苟絕德奥之棉源則一年之内可令敵人屈膝於協約國前德奥棉源絕已久矣而以何法支持此誠今日歐戰中絕大之疑團也 
　　譯者曰此次戰爭實爲科學戰爭之實地試驗也戰爭愈烈則科學之研究愈力而發明亦愈多故此次戰爭結果各鐵之損失雖巨然因此而獲科學上之大進步開製造界無數之新蹊徑亦至足寳貴矣 
譯叢 
[世界大戰之戰費]  
　　兵凶事也喪人耗財莫此爲甚然爲戰後人民之自由幸福計則目前之痛苦亦不恤顧及也今茲歐戰三年中各交戰國死將士千餘萬至於金錢之犧牲則不能以數計也據美報所紀英國今直接用於戰爭之費日約美金洋三千五百萬元若綜計各交戰國日用之兵費其數當不下美金洋一萬萬元而其他生命之死亡財産之破壞實業之疲敞與夫人工出産因以減少之損失尙未計入焉美國於三閱月内貸與協約國之欵已達二千兆元戰爭一日不已則金錢之供給亦必源源不絕美國近嘗提出兵費議案擬以直接稅籌欵美金洋一千六百七十兆元尙擬發行國庫債若干兆元近又募集自由借欵洋二千兆元即以紅十字會戰時經費一端而論國民所捐助者已逾一萬萬元美國規定之飛機造費計六百五十兆元其數實超過數年前全年陸海軍經費之總額美國今訓練陸軍百萬人據軍需總長開報各項費用自牛肉以至靴鈕皆詳列無遺計需鮮牛肉三萬九千七百六十三萬八千二百四十三磅鹽牛肉與裝罐牛肉約八千萬磅此僅用於國内者也若大軍出發赴歐則所需將更多矣其他各項則有咖啡二千九百萬磅糖二萬五千噸鹽汁八十六萬六千加倫胡椒與香料三百八十萬罐芋薯五萬萬磅葱五萬五千萬磅麫粉三十萬萬磅牛酷七百三十萬磅其費用之巨可以想見然此猶數月前之情形今則又不同矣 
　　譯者曰富家一席酒貧士十年糧今英國一日之戰費而需美金三千五百萬元美國兵費一提案而即籌直接稅一千六百七十兆元如此豪華之盛會而令鄕曲農民參陪末座於其聞不將驚駭而失箸耶 
 
 
 

Page 18

 
 
   
 
