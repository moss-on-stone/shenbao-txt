# 1881 - 214 - 4902972

 

Page 1

 
 
[點石齋印售書籍碑帖字幅價目] [  本齋主人啓]  
　　本齋於去年在泰　購得新式石印機器另用照相之法照印各種書畵皆能與得本不爽　銖且神采更覺煥發至照成縮本尤極精工舟車携帶　可無累墜之軍且行列井然不費目力誠天地間有數之奇事也今在申報舘申昌書畵室出售合將印成每種價目列左 
　　書籍○縮本字　二角五○晚笑堂畵傳三角五○英字入門一角五○華英字典五角○聖諭像解五角○簡明目錄七角五○鴻羅因緣圖記一元○廣治平略五角○歷代名媛圖記七角○華英通用要語一角五○狀元圖考一角二○英越先賢圖傳二角五○萬壽盛典五角○華英文字合璧二角五○黑蠻風土記二角五○華文譯英文字典八角○汗簡二角五○詩畵舫六角五○帝錄圖說六角○華英說部撮要四角○華英尺續二角五○殿版初印康熙字典每部一本實洋二元又每部四本康熙字典實洋二元三角○篆文四書七角五○無師自通英語錄五角○泛縒圖洋一元○叢畫每部連夾板洋一元○夢迹圖洋三角五分○畫賸洋六角 
　　碑帖○玄秘塔二角連裱六角○王樓夢墨蹟連裱三角五○董其昌成樂軒八分連裱一角六○玉版十三行一角連裱一角八○家廟碑一角五○張玉德崇仁寺碑一角五○成親王閑邪公家傳八分連裱一角六○多寶塔一角八連裱三角八○徐昌赭書陳文恭語五分○聖教序二角五紙裱五角五○米南宮虎邱詩一角二紙裱二角六○趙之謙書陳夫人家傳二角紙裱三角五○又琴旨一角二紙裱二角二○梅野人草書八分紙裱二角○何子貞上曾滌相詩七分連裱二角二○沈　敏書王右丞遺事七分裱加八分○表忠觀碑縮本一角已裱二角○近今翰林墨蹟三角；連裱六角五○爭坐位一角已裱二角○趙子昂龍興寺碑一角已裱二角五○文徽明前赤壁賦墨蹟一角五已裱二角七○董其昌秣陵碑一角五已裱三角五○梁文定公墨蹟七分已裱一角五○汪士琵幽風墨蹟一角已裱二角二○虞恭公温公碑一角五已裱三角板面三角五○呈甫君碑二角五已裱五角加板面五角五○御製官箴孫玉庭書連裱一角○靈飛經二角裱者四角○顏魯公祭姪稿一角半裱者二角七○九成宮禮泉銘一角五○董文敏公蘭亭敘一角二裱者二角七譚　合詠劉石菴王達齋兩先生書二角半裱者四角○戴府君　　鐵曾君熙書七分裱者一角九○戴夫人墓誌銘戴君熙書四分裱者一角二○十思疏祁君廷杰墨蹟六分○詒晋齋巾箱帖每部收洋四角裱成紙面而加夾板者則洋八角裱成板面而加錦套者則洋一元○完人帖未裱者計洋四角已裱者計洋七角五分○成這記未裱者計洋一角五分已裱者計洋三角五分○郭蘭石九成宮未裱四角已裱紙面洋七角板面洋七角半 
　　字幅○陳鴻夀行書立軸一角綾裱三角五○王雪山行書小屏六條八分○汪聯卿行書中屏四條一角裱者四角○王雪山行書中屏四條一角○莫友芝條幅六張未裱五角已裱一元○元和沈共之小篆條幅每堂二角五綾裱另加四角五○毛意杳行書條幅每堂三角五綾裱加四角五○　養泉書五尺字屏條每堂實洋四角裱成者每堂實洋一元 
[論法人以多尼思府怨]  
　　法人之得志於多尼思也爲時未久然歐洲各國已皆有不滿於法人之意土耳其勒兵的黎波里以觀動靜矣意大利則兵丁見法兵之過而大加戲謔矣英人又覺法人之專制於多尼思爲甚不便亦陰存不能相下之心矣葢土耳其本爲回教之宗國自阿剌伯中衰阿非北土諸國土　役而屬之自宋以來亦越五百年雖目前土國政教不振然以同教之故得而羈縻之在土人以藩國之故歐洲之人皆爲同盟豈能禁其不通商設商埠置兵保衛故各國之在多土亦不遑問焉今法人所與多君立約不啻舉國而奉之而自爲守府之主然則法欲滅多亦大易事土人懼失其藩屬以是必與法爭也至於意大利則當兩漢之世羅馬之强勢已一統西土其聲教且徧及阿北矣今之意國當歐洲分裂回人荼毒之後勉強立國疆土褊小原非漢之大秦比而追維往事則阿北各境亦不啻爲意舊屬聞法人之舉動要有耿耿於心爲不平之鳴者故兵士之相嘲亦其義憤之所宜發也若英人之心則更以法人爲非矣英於歐洲屢執牛耳兩國交訌　用英人之言以解其於諸與國蓋嘗存至公之心以處之卽云通商其建埠之處多於　國若多尼思者居阿非北面臨地中海與歐土相對各國輪帆東出紅海西出直布羅陀口以達大西洋皆經由其邊際宜爲全歐出入之要地若土人能加意振作而諸國又日事經營卽成通商大埠此固各國之公地而今乃爲法人所私盡奪多君之權以歸法人之掌於法則便矣其如他人何也故英人陰存此意而櫌欲爲衆人發公諭也夫阿土窮荒番民蠢俗亦其地氣所致假如別土之人至其境內經營而開創之無不怗然服從阿剌伯土耳其此明驗也卽在兩漢之前爲加爾達額國境內頗稱極治文物聲明爲西土冠然初立國之人亦自希臘遷往者其土人之不能有爲亘古如斯今法欲侵其權奪其政令其舉國以從多固悚然聽命矣特無如諸國之議其後也竊謂盟聘之局變而通商小大相維好惡齊一苟欲肆吞并之志逞剪滅之心則同列必不肯服此固氣運所關二千年後之風俗較厚於二千年前非智力所得爭也拏坡倫亦英雄之主當其盛時歐洲各國皆被殘傷幾幾乎創西土一統之局孰知一蹶不振而六國之後紛紛並起及身而敗報應尤捷於秦皇哉法人今亦竊自揣量際此與國維繫之時果能獨樹一幟於阿洲之上否而乃欺及多人也拏坡倫之所爲衆皆不義之戰敗身擒流死荒島卽法人應亦諱之乃猶慕其餘風而偶然小試於多尼思果何取乎阿洲之土荒漠甚多撒哈拉大沙四面任人剪割而無與之爭或者法人有羡於此將藉多尼思爲根本之地而逐漸開拓仰先踞有多境東可以連的黎波里而直至紅海西岸西可由阿爾及耳規取摩洛哥異日撫有全阿獨享一洲之利可也然無如阿土之開闢惟北境最早旣與歐洲相望則各國通商之大局實有關繫在焉無人而不欲之亦無人而能有之一國之兵力幾何各國之公諭自在雖曰與多君議約已成行將改其政令易其官吏盡以法國之所行者行之而諸國之通商依然如故似無所謂不便之處然而法人果能强衆人之皆以爲便而退無後言否也方多人立約請和之日曾有告知意皇者謂此後將惟法國之命是聽意皇言其不能自專由此觀之法之於多正恐得志於目前而貽累於他日矣 
[商議煙稅] ○天津來信云中朝遣馬觀察眉叔前往印度架辣吉打地方與一海關西人同往蓋欲至該處與英員商議鴉片稅務也 
[盜劫賭館] ○香港西字報載澳門賭舘被盜一事錄該賭館人本無盜匪皆執手槍而進將人嚇走卽將桌面上所有洋銀三百五十元盡數搶劫而去然桌下尚有洋數千盜不之見不遭劫去亦云幸矣 
 
 

Page 2

 
 
[風潮續聞] ○江北沿海等處近患水災前以見於嚴佑之明經信內昨復接揚州友來信謂六月間大雨時行揚州以上各縣猶或雨或止惟南塲近海一帶則畫夜滂沱約及半月海潮上嘯送到閏月魚一尾蛇首魚身初傳有三十餘丈長或云十八九丈其實則八丈餘長雙目近已被人刳去據海邊長老稱此魚一名計魚一名罪魚逢有閏月之年必出潮因魚長海因雨嘯遂致伍佑新興安豐南北塲岸各受奇災濵海居民沈沒者聞有萬餘塲堆之鹽一併淹銷通泰兩屬無不震駭角斜豐和等處亦遭水厄禍尚不烈塲官固一籌莫展鹽商更束手無策現聞洪都轉發大慈悲已飛禀督鹽憲議捐賑以拯災民云 
[賢守仙逝續聞] ○揚州府何鉄生太守因病出缺已列前報兹聞太守到任已十六閱月而宦囊如洗其原籍江夏亦無立錐地自通籍後新舊逋負約共有三萬金加以食指衆多瞻　匪易而公固泊如也曾有解嘲詩云有臺焉用避無罄復何懸之句羣公子皆富於學長公子以孝廉得知縣銓選安徽因先生今年五十初度特請假三月率卷來揚祝壽不謂公子亦負債者當至揚入署時先生始見卷屬一喜及見諸債戶隨至又一驚謂公子云若輩隨爾之任兵不由將勢必狼狽爲奸則地方奚罪焉公子謹受教六月中旬公忽得疾自云前任太守英式梁太守傑來拜絮語移時始揖之出公因自知將不久於人世矣臨終前五日精神猶淸爽凡身後事無不諄囑自稱已作官六世前一世十七歲卽得鼎元賞假歸娶疾終於途云日前易簀時執長公子手而訓之曰做好官移時又云不要錢祇此六字無他語初五日申刻猶力疾伏几作書上洪都轉令僕面呈書畢便仰臥不語有人竊視其書云某貧困一生身多逋欠然有子可以終償今已告別所切懇者不開弔治喪不打商人秋風某商雖我門生並無師弟淵源如以桫木壽具見贈切不可要九泉方瞑目雖柳桐薄棺亦所心安所幸公項並無虧空如能孤兒率婦孺扶櫬回籍足矣等語都轉見信立至而公已不能語轉對之痛哭肩任壹是某商果以美材相贈公子遵治命力却之另購於市又聞公於初五日辰刻猶自撰輓聯云伏枕臣心愧官守騎箕厲鬼掃欃槍蓋公於平日聞因國步艱難每談及大局深爲切齒故借彗星以爲言也復自署額云此生何爲楊郡人士聞公棄世鮮不流涕幾於罷市現在各行公議以公之飲馬投錢也不敢有污淸德　俟歸櫬日各集冥鏹數萬敬焚河干以申意并擬公禀上憲請奏入明宦祠鳴呼爲官如此可以風矣彼滿載而歸千夫屬目者果何爲哉 
[嚴辦納賄] ○前報蘇郡白善橋枷號僧人一節緣該處觀音堂於未奉禁令以前時有婦女往來進香祈福絡繹不絕吳中風氣信神佞佛而僧人亦因之募錢化米所謂吃佛着佛安享十方供養較之沿門　鉢者相懸眞同霄壞自奉禁以來該僧未敢違抝而香火較前殊遜西路總巡某大令恐其仍蹈故轍親往巡查適有婦女在彼燒香因將該僧枷號示懲翌日卽有本局同事某甲及差役地保代僧求情卽予開釋事爲譚中丞訪聞該僧被枷後私賂洋鈇十六元甲得其半差役等各分其半中丞以大令失察詐贓立卽撤差其司事得贓獨多發入化莠堂羈押差役地保斥革懲責有差云 
[發封妓館] ○前報竊片送人一節茲悉事由中路巡查總局發落並未經由縣署故送人者不啻權自己操隨送隨辦惟被送者雖係咎由自取而爲此厲階職由尤物該處温家岸一帶似妓非妓似娼非娼成爲住家或爲書庽年輕子弟往往入此迷途難尋覺岸由是隣近居人聯名遞呈撫轅禀請驅逐經護撫憲查明甲乙丙三處一時全行發對云 
[鄉宦開弔] ○前署江蘇藩司應齋方伯之太夫人六月念二日仙逝本月初五至初七開弔三日聞除親隣族外省中自中丞以下無不命駕親臨故忠淸里一帶地方頗覺車馬喧閙云 
[竊賊跌斃] ○甯城戒珠橋司城第門內住有鄭阿道者年二十五不務正業癖嗜烟霞家僅一母賴針黹佐日用然猶饔飱不繼鄭遂效穿窬行徑母雖屢戒之而不改本月初七日向近處陳姓借貸不遂鄭銜之時夜三更踰墻而進詎陳早經防備聞聲呼賊羣起兠拏鄭仍踰墻出立足未穩由高跌下衆人秉燭視之果鄭也但已皮破血流腦漿迸出氣不絕者如絲當由地保通知其母將鄭昇之歸踰時而斃其母登陳之門稱被毆傷命將圖訛詐延至初九日屍已腐爛人皆掩鼻嗣由衆隣助資其母始買棺自殮云 
[皖垣雜聞] ○安徽歙縣人某在皖南某縣開設錢舖歷有年所向經州縣解省錢漕銀兩蓋衙署所收民間完課錢洋每交與該舖兌換庫銀以解省也詎有某人大憲與某有隙五月間大憲知該舖欠官項萬金卽飭差拘某發交該縣管押舖中人一時逃避而各縣銀兩未解奉憲催　均各向某追問某被押數旬不能料理已遞禀撫轅懇求恩賞作主矣○某甲前當長隨積資在皖置產今竟衣食裕如以無嗣螟蛉一子今年十餘歲不習正務在外游蕩或竊家中之錢使用或託言向親友挪借無所不至母復爲回護彌縫近至甲友某乙處云父以城隍會欲用紗袍緞靴並玉頭之扣帶囑來一借用後卽還乙檢點交去越日乙友遇甲談及此事且言各件皆爾所有何以借爲甲大詫尋乙相問乙以實告甲云我未令借取物交誰手便向誰索我當以子送來乙與論不答而去翌日果送其子至謂人交與汝聽憑發落言畢卽行乙追上拉之甲恃年老欲與拼命經衆勸散且以甲年來持蠻勸乙勿校云○皖垣繫馬椿甲乙兩家均於前月失竊衣物報案緝查未破旋甲與友下鄉收租路經三橋頭鎭暫憩入煙館吸烟見一人向舘主挑烟不與卽行吵閙舘主從內取出藍布大褂一件向衆曰此衣已曾押錢三百文又欠烟資五百餘文今又欲挑烟此衣抵得否甲見衣似己物取而細視果然正欲詰問其人已覺而逃逸又見桌上錫茶壺亦係失贓遂述其故館主謂此二物皆伊取來作押伊住街頭某飯舖甲就地鳴保並回去報其本處地保汪升卽由保禀官發差前往拿人起物矣 
[記盂蘭會] ○中元令節俗例有盂蘭盆會本埠各處早爲整備曾經述及前夜英租界大馬路石路一帶由衆姓集會設壇於萬陽春茶館延僧大放焰口沿街排立紙紮鬼像如鬼王黑白無常醫卜星相薙髪匠捉牙虫賣鹽婆賣辰州符人諸色咸備又有拆梢黨開台基者並荷枷鎖嫖客與妓爲眉來眼去之狀又一賣拳人肩插一旂上寫拳打南北二京脚踢黃河兩岸字樣頭面兩足均受刀傷咸謂卽顧忠溪馬連傷斃之馬永貞也亦爲新奇觀者指點口講擁擠異常焰口至夜分始畢云 
[控追水脚] ○英國帆船名棍英的耶其船主史閣脫於本月初十日控太平洋行主於英按察司署稱自新金山載檀香至太平洋行交卸寫明合同每噸水脚銀二磅十二先令六辨尼該貨並未過磅惟提貨單內注明大約四百二十墩隨在提貨單內簽字及船至上海通知該行命將船放至公和祥碼頭以便起貨起貨時將船中檀香盡數搬上過磅統共僅有三百六十二墩零該行隨付水脚費三千七百二十四兩九錢九分照算并利銀及停船貼銀每日八磅共計欠銀二千八百八十五兩三錢九分請爲追給該行主訴稱該船所裝檀香提貨單內寫明大約四百二十墩現在交出止有三百六十二墩零相去太多提貨單所云大約四百二十墩則每百墩亦不過少差二墩光景今至缺少四十八墩之多故須將銀扣去且我於此票生意亦所耗甚多云其實船主見貨裝下估計亦有四百二十墩之譜途中又無走漏上岸時亦 
 
 

Page 3

 
 
小心稽查殊不解何以相去至於若是按祭司詢之他商人皆云大約二字本係不定之辭不能歸咎於船主設或我等遇育有此等事但以收到檀香若干照付水腳費亦斷不與船主計較也太平行主云提貨單所以書大約者因木頭恐有乾燥以致斤兩輕減檀香生意我已做之多年從來缺少未有如是之多船主則言如云有人偷竊則路上以及上岸均無走漏之處實不可解公和祥碼頭洋人亦言小工皆係熟人且有多年人照應斷不至有偷漏等情按察司云此事尚須詳細查察故未定斷俟斷後當再探錄可耳 
[挖花驟斃] ○前日午後五點鐘時英租界西正豐街某婦年約五旬在鄰家挖花爲戲將及終局忽稱心中難過衆以爲患痧給痧藥服之詎藥甫吞下口中卽噴出鮮血甚多桌間及鄰婦身上皆爲沾染人隨時倒地奄奄一息經人扶回旋卽斃命該婦聞係蘇鄉人無子家中祇女及壻壻在富春茶館裝水烟卽名長指甲阿三者是時女適他出鄰人爲之喚回隨由壻女視斂昨日已將柩寄回蘇鄉矣 
[拐案移辦] ○英公堂據婦人朱唐氏遞禀控稱開烟館度日去年失去寄女阿九養媳阿寶查訪無耗今始知爲沈三和所拐串同某氏等領至浙江長興地方賣去業已回滬因所得價洋分拆不均自相爭兢至事敗露尋獲沈三和盤問直認不諱交捕送案求恩究追陳太守詰之沈三和據供撑船爲業去年拐得阿九阿寶二女同袁氏金氏領至長興價賣是實官問袁氏金氏現在何處答稱我被朱唐氏尋獲後轉尋彼等已不知去向矣太守謂沈三和拐女價賣罪實難寬惟行文至長興關提事多週折飭將沈三和押候備文送縣請縣轉送長興縣就地辦理諭令朱唐氏投縣候示云 
[違章屢見] ○邇來野雞馬車因將傷馬駕車經巡捕查知解送公堂科罰者記不勝記昨又有巡捕將馬夫王關林及傷馬並帶至英公堂請辦王關林稱馬固稍有傷痕而駕時未曾察知尚求施恩陳太守飭騐得馬腹略有皮傷隨判罰王洋一元撥充醫院經費馬則發馬房喂養一禮拜始准領回駕車喂養費着令自給云 
[歐妻被控] ○謙泰洋行東偕一細崽至英公堂訴稱昨有人到我行中將傭婦毆打旋卽出去此細崽所目覩故與投案禀求究辦細崽蔡文秀供傭婦卽我知姊歐之者係我姊丈名夏倫元因其來喚我姊適姊在服侍小東人安睡不敢答應姊丈嗔其不應且下樓稍遲故行毆打姊丈係寍波人現住老北門外其堂兄所開之同福客寓中陳太守得供之下飭候傳到夏倫元再訊云 
[來稿附登] ○蓋自中外通商以來江海皆有輪船行走以便人之往來以速貨值轉運其有益於國者固大其有益於民者亦非淺鮮然其中亦有不便於民而轉有害於民者非輪船之過實洋商之過也如鎮江碼頭江面雖寬止數里而江心之水溜不可言遇有風潮奔騰澎湃更覺可險所以民船上下往來必循江岸行走自有輪船後於是處設立噸船造橋欄數段接至岸邊以便人貨上下遂有礙沿江之水路招商局碼頭設在下流尚無所妨惟太古之墩船初則設於東碼頭之旁邊適當逆流水力日夕冲刷致將碼頭損壞嗣經新關查出細情與之再三辯難盡成圖樣咨行外國公同評論命議其設立碼頭之地非是乃遷於今小碼頭之旁然其橋欄橫亘江岸有礙民船之路仍如故也後又經新關設立章程令將橋欄中段留有數丈寬闊之地不時啓閉以讓民船往來但啓橋至時必在早八點鐘以前晚四點鐘以後一日之中啓之之時少閉之之時多如遇有輪船到岸或遲至五六點鐘猶不啓橋民船若待啓橋而行一日能得幾時若繞墩船而行則中流之水又溜不便實甚近聞得怡和碼頭亦有設立浮橋之議中段橋板啓處更不及太古之寬果此說非虛則將來民船過往之時必有碰撞等事若民船受傷惟有自怨命運若橋欄有損勢必賠償則民船之受累其何以堪凡此二者豈輪船之爲害哉亦洋商顧己而不顧人耳橋欄閉多而啓少但便已之卸貨物一無躭擱而豈問民船之往來迂遲乎橋欄中段欲窄而惡寬但計已之造作工程較爲節省而豈知民船之上下妨礙乎查新關外國人皆食中國俸祿碼頭一切事宜又歸其管轄此等情事尚願新關稅務司與洋商委婉熟商總得面面顧到毋使民船受累則固華人所仰望而不敢必者也[  古潤姑妄言人稿]  
[女仙四律柬碧珍補慧娟三女史] ○樊雲英　靈女何年出上方璇臺消息太微茫無緣肯賜金甌露有約須春玉杵霜邂逅藍橋閒倚姊崎嶇絳闕遠憐郞幾人修到裴君福猶譽吳姬興故狂○萼緣華　愛着靑衣不炫嬌鬅鬠餘致自垂髫採將芝草年曾駐此道梅花格本超三界閒游情落落九嶷歸夢路迢迢藍絲從勒金條脫莫爲靈姝意便消○杜蘭香　蹤跡流傳亦太奇呱呱江畔日斜時上淸自怨經淪謫下嫁何曾惜別離二十年來漁父倚八千里外藐姑期更懷庭院飛昇事縹緲憑誰仔細知○吳彩　　小謫鐘陵解愛才當年靈蹟等天台不尋東海三神島自下西山百尺臺寫韻巧宜飛白仿掄姿嬌比牡丹開繡襦何慮嚴霜雪况是瑤天許共回[  三吳女史淑娟王素姮艸]  
[消夏歌效五平體卽索同人珠玉] ○金鳥懸當頭炎威何猖狂晴天無織云温風吹茅堂吾無燕王珠空懷安招凉涓涓聽流泉扶筇臨芳塘徘徊深林間林間蟬聲長林泉開勾留風來披襟當留人幽篁中桃笙鋪銀床琴絃調簾前棋枰安書旁移鐺烹新茶携樽傾寒槳開窗迎淸風頻聞荷花香時還拋書眠神游華胥鄉醒來閒揮蟲吟詩搜枯腸新詩方吟哦樓頭月明斜陽知君當斯時珠　盈奚　吾歌如蛙鳴望君酬琳瑯[  微雲詞裔未定艸]  
[村居書懷] ○蓬蒿滿逕似山居老樹婆娑綠蔭廬長畫如年時鬥奕晴窗無事且鈔書空憐歲月駒過隙未許功名志遂初蔬食布衣聊自得何須彈鋏嘆無魚○迢遙千里望鄉關何處雲山是故山別恨依依芳草外閒愁黯黯落花間書業鄴架靈難乞金盡奚囊士少顏羨煞長天數行鴈秋風一起便南還　暮雲春樹感離羣處惟於鷗鷺親寄食江村同旅燕傳書海國倩游鱗才疏愧莫酬知己志大居偏久下人何日得償良友約一椽湖上結芳鄰　悔遲生與余有卜居莫愁湖之約○忽忽春去影全無韵事時尋藉自娛一角夕陽千樹暝連番細雨萬花蘇　時藝菊苗數十莖移植雜卉十餘種經雨盡活　軍張酒國愁腸潤　連日與退省居主豪飲頗盡興　幟拔騷壇詩胆粗　近與微雲詞裔唱和各二十疉韻　世味而今同嚼蠟更從何處覓良圖[  雲窟慵仙待定草]  
[輓護花舘主并乞諸社友止和] ○總角情交久于今念不忘書傳賴魚鴈人隔遂參商噩耗疑還信歧途短復長憑添兩行淚　用句空自灑瀟湘[  苕上醉墨生益三甫稿]  
[光緒七年七月初三日京報全錄]  
　　宮門抄○發抄　旨四道○尚書景等　奏爲查獲冒領卹賞人犯請　飭嚴審究辦摺子○護陜督楊　奏副將丁憂開缺夾片○又　奏請開復原官原銜夾片○江撫李　奏甄別知縣夾片○廣西撫慶　奏察看知縣夾片○大臣全　奏病請開去差使摺子○直督李　奏請查抄監追摺子○護陜督楊　奏爲陳明夾片○七月初三日刑部都察院大理寺正紅旗值日無引　見○富勒渾泰假滿請　安○甘肅西寍 
 
 

Page 4

 
 
道鄧承偉謝　恩○前任殺虎口監督郅馨差滿回京○左宗棠索布多爾札布各請假十日○召見軍機○發抄　銘安等奏重犯越獄案內疎防官兵審明定擬奉　旨刑部議奏欽此○又仍請以鐘彥補長春廳理事通判奉　旨着落所請吏部知道欽此○穆圖善奏解還部墊榮全月餉銀兩奉　旨戶部知道欽此○又撥解本年分奉旨添設弁兵歲需經費奉　旨知道了欽此　○○雖筵講官戶部尚書臣景廉等謳　奏爲查獲冒領　賞人犯並通同舞弊之書吏請　旨飭交刑部嚴切追究事據臣部廣東司司員查出倉料值宿書吏孫永祥朱鳳岐有盜用司印情事當經該司員等傳訊孫永祥供認盜用司印交與禮部已革書吏朱澐卽朱慶雲私付銀庫冒領　銀又傳訊朱鳳岐供稱孫永祥盜用司印求伊遮掩决無後患等語臣等以案關冒領庫欵亟應從嚴追究當經臣等商由崇禮刻卽差派弁役將朱澐卽朱慶雲一名登時拿獲到部訊據朱澐供稱素與孫永祥認識後有正紅旗人恩自亭交來領咨二件與孫永祥商議札庫所用札付曾見亭蓋用禮部堂卽於五月初四日領出銀九百餘兩又八百餘兩等因臣等當卽調驗銀庫五月初四日開放　賞銀札付一件公同閱看實係揑造卽臣部堂司各官花押均係描摹札內印信據朱澐供稱係禮部堂印伏查　賞銀兩向由各司查明原案核准後始行辦理稿札付庫支領今臣部廣東司並未辦過此案該犯等胆敢冒領至千餘兩之多實屬藐法已極相應請　旨將朱澐卽朱慶雲孫永祥朱鳳岐飭交刑部嚴行審訊務期水落石出以儆奸宄而杜弊端除將該犯等原供抄送刑部外所有查獲冒領　賞人犯先將大槪情形據實奏　聞伏乞　皇太后　皇上聖鑒　奏奉　旨已錄　○○楊昌濬片　再准甘肅提臣周達武咨據永固協副將鄭永和禀稱光緒七年五月初七日接到家信副將之母丁氏於光緒七年二月二十二日在湖北崇陽縣原籍病故副將係屬親子例應丁憂禀懇開缺回籍守制等情咨請核辦前來臣查永固協副將鄭承和禀報現丁母憂例應開缺先行委員接署以便該副將交卸回籍守制茲查有補用提督甘肅提標中軍恭將法件尚阿巴圖魯劉得騰才具勇幹營務熟諳堪以委署除給委接署並取鄭永和原領副將札付至日另咨送部查銷外其所遺永固協副將缺容臣另揀合例人員請補以重職守謹附片具陳伏乞　聖鑒訓示謹　奏軍機大臣奉　旨知道了欽此　○○楊昌濬片　再案准吏部咨開大學士前陳陜甘督臣左宗棠等　奏遵　勦辦瓜子溝番匪擒獲首逆全境肅淸在事出力文武員弁開單請獎一摺光緒六年十二月二十一日軍機大臣奉　旨鄭錫滜李煐所請獎叙均着該部議奏單倂發等因欽此臣等查鄭錫滜李煐革職原案均係私罪今得有勞績鄭錫滜應准其開復原官原銜翎枝李煐應准其開復原官留於甘肅補用仍按照章程飭令該員等補繳銀兩李煐並補繳常例減半留省銀兩完繳淸欵咨報吏戶二部並給咨該員等赴部引　見所請免繳捐復銀兩未經奉　旨允准核與章程不符通判李煐係六品以下官員並未得有五品以上升銜所請開復花翎亦核與章程不符均毋庸議理合恭摺具奏光緒七年三月初一日奉　旨依議欽此相應知照登因咨行　臣除飭司查取李煐年歲履歷册籍另行咨部外兹據該員李煐禀稱竊奉憲檄准吏部咨通判李煐係六品以下官員並未得有五品以上升銜頂戴所請開復花翎核與足章程不符應毋庸議等因奉此遵查卑職由　主簿前於浙江攻克龍遊縣城案內出力蒙前閩浙總督左宗棠保　　同治二年八月內閣奉　上諭李煐着賞給五品頂戴並賞戴藍翎欽此又於克復湖州安吉各城案內出力蒙保　奏同治四年十月內閣奉　上諭通判李煐着賞加同知銜欽此又於閩浙肅淸案內出力蒙前閩浙督撫臣會銜保　奏同治五年十月內閣奉　上諭藍翎同知　福建候祇通判李煐着俟補缺後以同知補用欽此同治是一年七月在閩省勸辦甘黔捐輪案內報捐花翎蒙給執照並奉准部覆各在案兹奉部駁理合將卑職迭次蒙保升銜升階各案分晰禀明由署布政使李慎具詳前來臣覆核無異可否邀　恩　准仍照原保將該員李煐升階原銜花翎一併開復出自　鴻　逾絡謹附片具陳伏乞　聖鑒訓示謹　奏軍機大臣奉　旨吏部議奏欽此　○○李又敏片　再准部咨嗣後道府州縣保歸候補班人員應符判省一年後察看考核分別補用等因茲查有分發指省江西歸候補班補用知縣徐禮指省江西補用知縣董治均已試看一年期滿據藩杲兩司詳請留省照例補用前來臣查候補班補用知縣徐禮年力強盛補用知縣董治才識明通相應請　旨留省照例補用謹會同兩江督臣劉坤一附片具　奏伏乞　聖鑒謹　奏軍機大臣奉　旨吏部知道欽此　○○慶俗片　再定例未經筮仕人員如加捐過班分發簽分各省令該督撫詳加察看使用一年期滿如果才堪勝任卽據實奏明留於該省遇有相當缺出酌量　題補登因茲查有分發廣西試用知州凌兆熊業已試用一年期滿　藩杲兩司出具考語詳請留省照例補用前來臣查試用知州凌兆熊才具開展辦事細心歷經差委並無貽悞應請留於廣西遇有缺出照例補用除將該員履歷咨部外謹會同兩廣總督臣張樹聲附片具　奏伏乞　聖鑒訓示謹　奏軍機大臣奉　旨吏部知道欽此　○○奴才全慶跪　奏爲傾跌未能速痊懇　恩開缺調理事奴才前因傾跌迭經請假蒙　恩賞假共兩個月奴才延醫訓治現在右面顴骨及右手腕均各平復起立亦較前活動惟筋骨仍時常作痛據醫云仍係氣鬱血滯須多服舒筋活血之劑日久方能見功伏恩奴才受　恩深重所管部旗事務若以竭　從事　日後稍禌貽悞奴才負疚更深再四思維惟有　懇　天恩俯准開去奴才一切差使奴才赶緊醫治若能就痊再圖報效萬不並稍躭安逸致　　生成所有奴才因傾跌未能速痊懇請開缺緣由理合恭摺良　奉伏乞　皇太后　皇上聖鑒謹　奏請　旨戶錄　○○大學士直隸總督一等伯臣李鴻章跪　奏爲革員虧項逾限未完請查抄監追以重庫欵恭摺仰祈　聖鑒事竊據布政使任道镕詳稱山東招遠縣人寄居東昌府　革知縣孫堃前在　城縣任內虧短內結正雜各欵銀一萬六千五百三十餘兩盒　二百三十餘石外結各款衆二千九百六十餘兩交由東　安縣人巳革知縣尤振嶺前在寗津縣任內除完尚計虧短內結正雜各款銀六千四百八十餘兩外結各款銀七百四十餘兩制錢一百三十餘串前巳　奏恭勒追乃均潛逃出境屢次催提迄未來直嗣經該司訪明下落派員分往將該僅員等押解來直未據完繳分厘又奉天錦縣人巳革知縣吳士銓前在新樂望都　城任內除完尚計虧短內結正雜各欵銀一萬一千九百餘兩外結各欵銀四千一百六十餘兩亦屢催罔應該革開等虧短銀數甚鉅多係內結要欵值此整頓交代之際斷難稍事姑容請查抄　追前來臣覆查無異相應請　旨勅下　盛京將軍山東巡撫奉天府尹迅飭各該員原籍寄居府縣將該革員孫堃尤振嶺吳士銓家産嚴密查封估變解直備抵仍由臣飭司提　　手丁書人等至省嚴訊是侵是挪按例監追治罪一面行查歷過任所寓所有無資財隱寄分別核辦以重庫欵而儆貪玩　合恭摺具陳伏乞　皇太后　皇上聖鑒　訓示施行　　奏奉　旨已錄　○○楊昌濬片　再據臬司魏光　詳稱山丹縣安置軍犯　效矩馮二張斗攷陳宿按張忠孝謝二成李二虎王俊奇陳來子潘黑張構于俸全黃來賓韓仁學戚四馮三宮四卽宮玉山等十七名前因守城出力經前督臣左宗棠　奏請援案免罪同治十一年四月二十二日奉　旨着照所請該部知道欽此嗣准刑部　取各犯犯事案由因戚四王俊奇帶傷身故張斗孜黃來賓陳宿按陳來子潘黑謝二成于俸全馮三等八名先後病故只將其餘軍犯七名造冊咨部核辦前據署山丹縣知縣賈元濤詳稱宮四卽宮玉山由於光緒二年十月二十八日在配脫逃通緝未獲張忠孝於三年四月初七日病故所有現在軍犯彭効詎馮二韓仁學李二虎張構等五名迄今未奉部覆應如何辦理請示遵照等情並未來臣查該犯彭効等因守城出力經前督臣左宗棠援案免罪奏奉　恩　本係早應開釋之犯特以部文未到想因軍務未平文報中途遺失茲該犯又經　淹十年病死者過半若再咨候部　必致　歸於盡除將彭効矩韓仁學馮二李二虎張構等五名批飭分別釋回並將宮四卽宮玉山免其查緝以示矜情外謹附片陳明伏乞　聖鑒訓示謹　奏軍機大臣奉　旨知道了欽此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
