# 1920 - 116 - 4916953

 

Page 1

 
 
   
 
 

Page 2

 
 
   
 
 

Page 3

 
 
時評 
[含糊與究竟（冷）]  
　　世間事可以永久含糊而終不能見究竟者則世人必以切實行事之人爲愚騃矣 
　　何也含糊僅可在暫時而究竟終必不能免也 
　　今之政府對於魯案不能以眞心定見出之一惟含糊之是用遷延至今自爲得計而不知不但不見容於内且亦不見許於外内則要求宣布外則催其答覆情勢至此然而政府仍欲以含糊應之夫豈能久哉 
[命令]  
　　四月三十日大總統令任命何鋒鈺爲山東陸軍第六混成旅旅長吳俟卿爲山東陸軍第六混成旅步兵第一團團長賀對廷爲山東陸軍第六混成旅步兵第二團團長此令又令任命潘守蒸爲陸軍第十八師步兵第七十二團團長此令 
　　又令財政總長李思浩税務處督辦孫寳琦呈管理龍口分關兼稽徵常税員朱建勳調部任用請予免職應照准此令 
　　又令財政總長李思浩税務處督辦孫寳琦呈請任命徐鴻賓爲管理龍口分關兼稽徵常税員應照准此令 
　　又令陸軍總長靳雲鵬呈請任命于世慶爲山東陸軍第六混成旅步兵第一團團附丁繼鐸爲第二團團附萬世驤爲第一團第一營營長杜吉卿爲第二營營長郭成富爲第三營營長蔡逢旺爲第二團第一營營長張楨祥爲第二營營長萬蘭生爲第三營營長鮑泉金爲騎兵第六營營長王繼曾爲少校副官應照准此令 
　　又令陸軍總長靳雲鵬呈暫編奉天陸軍第四混成旅步兵第一團第一營營長孫興武另有差委請免本職應照准此令 
　　又令陸軍總長靳雲鵬呈請任命高金聲爲暫編奉天陸軍第四混成旅步兵第一團第一營營長應照准此令 
　　四月二十九日大總令陸軍總長靳雲鵬呈准護軍管理處都護使紹英咨請以松俊德福陞補前鋒參領請秦陞補護軍參領札勒抗阿陞補副護軍參領雙羣文俊陞補委護軍參領均照准此令 
　　又令陸軍總長靳雲鵬呈准正白旗滿洲都統賞桑諾爾布咨請以英魁陞補副參領福厚陞補印務章京額什恒額陞補公中佐領均照准此令 
　　又令福厚佳哉給予二等嘉禾章此令 
　　四月二十五日大總統令海軍總長薩鎭冰呈請任命沈覲宸爲福州海軍製造學校校長應照准此令 
　　又令喀雜格維赤給予二等嘉禾章此令 
　　又令馬杉篤彦給予三等嘉禾章此令 
　　四月二十日大總統令孔德成襲封爲衍聖公此令 
　　又令參謀總長張懷芝現在假滿著即回部供職此令 
　　又令調任湯中署教育部司長秦汾署教育部參事此令 
　　又令陸軍總長靳雲鵬呈陸軍第二十九師步兵第五十七旅旅長耿玉田請予免職耿玉田准免本職此令 
　　又令任命齊恩銘署暫編奉天陸軍第五混成旅旅長此令 
[專電一]  
　　北京電美議員團來華考察中國拒簽德約後情形並調查中日間關係前公使芮恩施亦有同來訊外部請派專員接待（二日下午二鐘） 
　　北京電東京電日對魯案一面催中國開議一面籌備實行管理各條例及添派各人員俟中國無復或拒開議卽逕自宣布接管並改訂官制（二日下午二鐘） 
　　北京電拉門德昨午後四時離京乘京奉車經滿洲朝鮮日本回國各界至站送行者甚盛（二日上午十一鐘） 
　　北京電拉門德臨行宣言調查結果信中國潛力甚偉人民勤樸前途未可限量新銀團投資協助發展公共事業固不可少惟靜待華人與西方資本家誠意提携 
（二日上午十一鐘） 
　　北京電丁恩返英時當局曾囑其向彼政府運動大借欵昨丁來電謂事可望成但須先將税務整理用途宣布李思浩頗然其說以個人名義復丁請其極力斡旋 
（二日上午十一鐘） 
　　北京電旅京廣東全體因反對欽廉屬桂特開大會討論對付辦法公决全體一致力爭務達取消目的一面上書當局詳陳利害請順民情並通電全國議會求援 
（二日下午五鐘） 
　　北京電徐樹錚語段謂財部如能撥付所請赴庫欵項中旬卽起程否則暫緩赴庫（二日上午十一鐘） 
　　北京電徐樹錚定外蒙王公會議於五月三十舉行又電宋邦翰中國出兵伊境係將來承認俄政府時有發言權起見勿忽略 
（一日下午四鐘） 
　　北京電本日命令孫寳琦准辭經濟調查局總裁特派郭則澐兼充 
（二日下午二鐘） 
　　北京電院電滬盧對西南在滬組辦事處詳查内容力爲勸阻 
（二日上午十一鐘） 
　　北京電岑電請由夔關撥六十萬濟川邊軍費（二日上午十一鐘） 
　　北京電岑春煊艷電請四月關餘直接交彼（二日上午十二鐘） 
　　北京電岑春煊兩電一催提川邊援軍經費一請逕發關餘 
（一日下午三鐘） 
　　北京電中行一部分股東定明日開商榷會討論對於修改章程辦法（二日上午十一鐘） 
　　北京電曹錕曹銳會電請飭部停辦華北運動會（二日上午十一鐘） 
　　北京電院覆魯田電所請撤回戍湘施旅值此協防吃緊應從緩議（二日上午十一鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電滿站電日人派兵守滿站並檢查來往車輛另有日兵三車停守車站美代表向我質問謂不應允許日兵駐站且與技術部手續不合（一日下午四鐘） 
　　北京電新參員何焱森質問政府於拉門德到京對新銀團取何態度共管鐵路有何意見國院覆拉來京爲調查本未商及財政與借欵新銀團在巴黎决定各欵曾據駐美代辦報告當飭向美當局聲明中國不能以鐵路讓人此後一本此旨進行（一日下午三鐘） 
　　北京電美議員團二百餘人將由日來京（二日上午十二鐘） 
　　北京電謝米諾夫宣言八條（一）因掃蕩激派與日軍協同動作係根據聯合國方針（二）根據柯爾察克禪讓命令爲合法執政（三）承認對於列國之義務（四）受日本保護（五）俄國所得中俄蒙約權利及中東路權讓渡日本（六）赤塔設政府（七）新黨脅從不咎旣往（八）俟有確能繼承俄正統者以政權還之 
（二日上午十二鐘） 
　　北京電中東路太平嶺發生大股鬍匪據外人消息謂與升允謝日有關（二日上午十二鐘） 
　　北京電鮑貴卿報告西行列車遇匪傷斃日俄人數名並遭搶刦 
（一日下午三鐘） 
　　北京電馬福祥報告盧占魁西竄迎頭痛擊現復入陜（二日下午二鐘） 
　　北京電張廣建電因剿辦葉盧請給軍費百五十萬（二日上午十一鐘） 
　　北京電張弧南下因事延期 
（二日上午十一鐘） 
　　北京電葉恭綽日内赴江浙 
（二日上午十一鐘） 
　　北京電本日命令派王達籌辦京東運河（一日下午三鐘） 
　　北京電王廷楨昨晚來京 
（二日下午二鐘） 
[公電]  
　　徐州來電各報館台鑒敝旅在黄口駐有軍隊一營奉督軍令於本月一號改編乃於上月二十九號夜間忽有匪徒多人欲乘改編之際恣圖搶掠幸該營先有預備一聞匪聲卽開槍猛烈射擊全哨擊竄居民安堵如恒深恐道路　遠傳聞失實有關地方治安特電肅聞並希迅登報端七十四混成旅司令部東代印 
世界路透電 
[英相之對土俄演說]  
　　二十九日倫敦電首相喬治氏今日在下院演說時且述及土耳其問題謂彼與法總理皆主協約國對土條件於提交土政府以前未便發表但亦無新事足述一切均不背前所提出之原則叙利亞之代管權確已給予法國美索波太米亞（摩蘇爾在内）與巴力斯坦之代管權則給予英國關於摩蘇爾油之供給已與法國商定辦法阿米尼亞問題異常棘手因協約國所欲畫與阿米尼亞之廓土無阿米尼亞人聚居如以此土給予阿米尼亞則何人執行命令乎協約國責任綦重今無一願擔任須用大軍之事務故協約國巳懇請美國接受阿米尼亞之代管權如美國不受則協約國將請威爾遜總統仲裁阿米尼亞之界線首相次又言及俄事謂桑里摩大會巳贊成與俄通商之决議擬以和平的材料運往俄國以易俄國餘多之糧食與原料惟協約國决計不承認里維諾夫氏爲商辦此事之勞農政府代表因里氏前曾妄用其特權之故夫俄國之原料不能速得此事殊關重要但今宜先得明白之了解吾人僅能以文明國依守之基礎從事貿易故協約國已請高等議會聲明如勞農政府之代表專爲通商事務而來則擬予以歡迎惟英國不願接見里維諾夫氏吾人且不願於他處會晤之喬治氏末謂今唯三大國能以有力之團結指揮歐洲事務非俟權力組織與之相埒之團體起而代之則未能取銷高等議會高等議會者實爲國際聯盟會之起點也彼於國際聯盟具有熱切之希望云云 
[協約國與德之交涉]  
　　一日不魯塞爾電協約國與德國政府領袖將於五月二十五日在斯巴開會故國際聯盟會召集之財政大會大約須六月初旬始能在此開會 
　　一日巴黎電哈伐通信社接柏林電稱協約國賠償委員會致牒德政府謂凡爾塞和約實施至今業已三月德政府迄未交出規定之商船一艘協約國非俟德國交出必要之噸位則嗣後德國如有請求概不之理 
　　一日柏林電國防部發表文告云目下柯尼斯堡地方有重砲四百七十八尊輕砲四百三十尊德國已交與協約國者計重砲二千五百尊輕砲一萬二千尊炸彈砲三千尊機關槍二萬一千架砲彈一千五百五十萬枚槍彈二千八百萬枚飛機四百架德國陸軍在四月五日有軍官一萬一千五百員兵二十一萬人海軍條件均已試行協約國對於此節未有異議 
[墨國之新革命]  
　　二十八日紐約電桑薩爾伐杜消息謂兹由可靠方面得悉近今瓜特瑪拉戰事死者八百人前總統加白里拉氏之同志多人仍忠事加氏均在家中被殺 
　　二十八日紐約電據亞瓜泊里太電稱索諾拉革命軍領袖謂有軍隊五千人背叛加蘭柴總統半巳加入索諾拉革命軍愛爾巴索消息謂政府軍與革命軍刻仍戰於支華華聞革命軍現攻擊柴爾蘭 
　　二十八日愛爾巴索電此間接巨耶萊消息謂支華華墨兵一聯隊業已叛變加入革命軍並無戰事 
[愛爾蘭黨人之新擧動]  
　　二十九日倫敦電愛爾蘭貝爾法斯特獄中之新芬黨一百四十五人絕食之後以哀的美敦書致獄長要求無條件開釋 
　　二十九日倫敦電愛爾蘭柯克至班特里郵便火車今日駛至金賽爾地方爲戴假面具携械之人攔阻刦去郵件兩袋此爲第三次火車被刦 
[各國近事記]  
　　二十九日倫敦電法政府爲節用與整理匯率起見已禁止奢華品多種入口鑽石機織材料麻與其他植物及棉絲羊毛織品均在禁品之列英法商家大爲震動衆意在法英商將大受打擊若法政府不通融許禁品若干種領執照入口則英商之存貨售罄後不得不閉門歇業英國今爲法承造之貨值價數百萬鎊皆訂有合同將來不知如何處置大約業已在路之貨將許運入 
　　二十八日華盛頓電海軍經費議案規定一九二一年經費計美金洋四百六十五兆元已由參議院通過今將由兩院會同開會决之因參議院將衆議院議决之經費增加四十兆元之故 
　　一日巴黎電法内閣昨晨開會由總理米勒蘭氏主 
席討論關於五一節日應取之計畫及對付醖釀中之鐵路罷工風潮辦法 
　　一日不魯塞爾電昨日内閣會議由比皇主席外交大臣希滿氏宣述桑里摩大會經過情形 
　　一日巴黎電波斯王於昨夜由巴黎前往孟買 
[世界銀市報告]  
　　二十九日倫敦電四月二十九日銀市星期報告云近今市况之穩固幾全賴印度之定購惟與中國之滙兌地位似巳使印度驟止詢買致星期二日銀價暴落後因購者漸多其價稍硬今日因歐陸有大批現銀出售故價稍平穩美國現存東方貨品甚多日本市面不佳想不致向中國印度積極購買故目下能吸收現銀之地唯印度而已歐洲售銀者仍多於購銀者 
[太平洋路透電]  
　　二十日北京電中英協會昨夜在英使署劇園設宴招待英使艾思敦與英艦隊司令杜夫與宴者頗衆甘白爾主席安格聯蔡廷幹王寵惠薩鎭冰等皆在座主席致歡迎詞略謂艾思敦才幹優長且愛中國故任駐華公使尤爲相宜主席並宣佈艾思敦允繼朱爾典之後擔任中英協會名譽副會長之職艾思敦致詞答謝略謂朱爾典久居中國熟諳華事爲歷任英使中之傑出人物無論中英協會副會長或他種職務欲求如朱爾典其人者實不可得余今繼朱之後唯有追隨前規耳一九一三年與一九一七年雖曾代理兩次然於政務繁難之際輒以從有錯失幸朱爾典不久即將回華糾正其非之念聊自解慰今則不能復有此念矣尚望諸君予以同情匡余不逮中英協會於最近兩年内成績甚良聞之欣慰余始終確信中英人民互相提携前途實無涯涘雖中英思想觀念互有不同然兩種民族之性情實有共同之點華商重然諾不食言昔已如斯今仍若是余知兩種民族同具此美德也華人知英人較五十年或二十年前爲深而英人亦漸知華人之美質中英國民友誼良好中英兩國關係密切今中英協會謀國民之接洽固已有之連鎖余信其必有造於將來使中英交誼益臻親睦以圖世界之和平也今晚英國駐遠東艦隊總司令杜夫之與會即足爲余言之一證杜司令將率遠東多年所未見之最大英艦隊來駐遠東而目的則純在和平杜司令今將以此意爲諸君告焉蔡廷幹致歡迎英艦隊詞盛稱其在戰局中之功績杜司令答稱中英海軍情誼素密中國海軍人員曾在英艦受訓練者不乏其人云云 
　　二日香港電香港商會兩星期棉市報告云日本境内棉紗市價又跌以致牽動此間市况華人現揭售存貨之價較前大低進口商家未有交易現無可恃之市價到貨千包旣無售出亦無裝出存紗未售者四千包定貨一萬五千包生棉無甚交易中棉每擔三十元至五十元印棉三十六元至四十一元 
　　一日東京電電車罷工人大半上工故電車已照常開駛 
　　一日東京電駐東京捷克斯拉夫公使發表文告抗議海參崴傳來捷克軍挾其西比利亞勒據品而去之說謂捷克兵月餉豐厚駐西比利亞爲日已久所携之物均平日以資購得者 
國外要聞 
[美資本團赴日游歷]  
　　美日協商對華投資問題 
　　此次美國資本家温達里等二十四人因受日本方面之勸誘巳於四月二十四日乘日船鹿島丸抵横濱即於是日由横濱乘特别電車入東京日本實業家及政界要人到車站歡迎者甚盛不亞於拉門德抵東京時之情况此等二十四人之資本家中皆屬美國之重要人物其中有美國前財務卿財務次官及塔虎脱之弟並鐵路大王大學總長經濟學者律師新聞記者及各大公司之代表等抵日之後日本人極力相周旋酬酹之盛逾於向來之欵待外賓此等美賓有住於澁澤别邸者有住於三井别墅者有住於帝國旅館者昨據東京消息謂彼等日來已與日本資本家會議與會者日本方面爲澁澤正藤坂谷三男爵其所討論者爲西比利亞朝鮮青島之外人移住問題與日美在中國投資問題其會議之詳情將於閉會後公佈云云由此消息觀之則拉門德之東來雖於新銀行團之組織未必遽能成就而新銀團之外固已有人别謀進行日本近來覺悟對華投資非與美國提携不可於此更足證明也 
國内要聞 
[北京通訊（樸）]  
　　和局停頓中之形形色色 
　　和局問題近完全在停頓中徐靳與岑陸接洽王與唐接洽要皆不成事實然而於沉寂之中尚有許多點綴是可述也 
　　（一）願電與各督距今半月以前忽有國務院之願日通電出現全爲膚廓語令人不知其意旨所在而各督復電亦以膚廓語應之如此往來眞堪絕倒當國務院通電發出之初頗有人擬議謂十一省已定有解决時局之辦法將以此電導之使出而十一省之聯電可藉以發出及其結果則惟段系之李厚基陳樹藩聲明贊盧督歌電表示其未脱離段系之態度而直曹蘇李全係膚泛之詞毫無解决時局之表示然而因此一電巳透露一種消息即自恢復憲會等五條李純懷疑不肯發表而謀和之中心又移於張作霖方面張復願電有曰「關於謀和之事或有驅策之端敢竭股肱共襄盛業」大有銳然自任之意因是距今一星期前張景惠回奉竟帶有關於時局之重大使命而奉天與西南方面之接洽亦行李往來函電商榷漸見其多據與和局有關係者所談張電所言實時局上之重要關鍵也 
　　（二）盧電與段派盧永祥忠於段者也一歌電主合併制憲一馬電駡人不尊重和會各有深心而以廢督爲結穴後者頗博社會之同情矣然有大内幕者在日前陳樂山來京段派與之密商予以三種電稿一即歌電囑以先發一卽馬電囑以俟月底月初和議有動機或十一省有表示時再發一則主張和會不能談及外交者囑以和會開議時再發然盧於發第一電後第二電不俟時機之到卽行發出段派中人頗謂盧不遵原約對於十一督軍之攻擊未免無的放矢且電文尚多更改措詞尚失之太輕故對於盧氏亦有不滿之意蓋此電用意不過藉以閒執直蘇奉各督之口並非眞要廢督也而倪嗣冲一電到京反對廢督卽若輩事後補救之方云（三）王與舊議員王揖唐之在上海以經濟調查分會之名向政府領取巨欵而報告曰現巳收買舊議員若干此爲巳過之事實最近則王又迭電催欵謂收買之人數日多而運動之費用日乏政府現在尚無以應之也據京中所聞王氏實已收買多人但每人只送過二百元被買之人大有怨嗟之狀而若輩仍行之不巳近且有何某引來舊議員數人向團河報功又有謂若輩所收買非盡舊議員而冒濫領欵者則若輩視此爲一宗買賣不待言也 
　　（四）葉盧與甘肅葉荃盧占魁近有與甘軍衝突之事政府方面雖尚未接有軍府詰問之電而張廣建巳來電兩次（俱見專電）而政府對之則致電張廣建蔡成勳陳樹藩三人謂如果竄出則可不認爲南軍之一部分而加以痛剿故陜甘之間戰雲又復彌漫近二日來張廣建無續電至戰况不知如何說者謂文劇之中尚有帶打之一幕焉 
　　（五）對粤桂計畫自南方大破裂後此間要人認爲滇黔與粤桂已無合併之望而先致力於粤桂方面據向代政府與陸榮廷接洽之某要人所傳謂岑陸之間本亦同牀異夢而岑無實力自軍府解體其勢益孤岑要求逕交關餘决不之允而現在計畫則擬設法運動陸氏取消粤桂之自主使軍府不能立足雖計畫之進行未必果達目的而實已向此方面做去而陸榮廷調兵駐肇慶粤局將大變化之說又紛傳都下爲一種新聞政策矣 
[日本催議中之山東問題]  
　　日本對魯案提出二次通牒催促我國從速交涉其通牒大旨曾誌前報兹聞其詳細内容約分三項（一）謂日本駐德代理公使已收到德國關於膠州之各種文件並送達東京日本繼承德人在山東之權利依照和約有三强國批准即發生效力現五强國中巳有四强國批准故日本當然繼承德國在山東之權利毫無疑義（二）日本政府本於善意與友誼要求中政府與日直接交涉以解决山東問題而圖兩方之利益但日政府所深抱不安者日政府此種之好意非特爲中國所不諒而中國人民且發生種種排日舉動故日政府現時不得不聲明如中國依然抱持延宕政策日本亦不得不視此種緘默爲表示贊成日本之聲明（三）因上述理由故日政府要求中政府速將方針决定並定期與日本討論解决山東問題云云聞日本此次所以力催中國直接交涉者以德約近來確有修改之勢關於此節顧專使維鈞日昨曾有電報告略謂英法意三總理會議對德履行和約問題各不相謀惟以美欲修正德約如未得協商同意則將單獨媾和英法惟恐美國出此故有曲從修正之意吾魯案機會正多請早籌備鈞已約意捷克巨谷羅馬尼希臘各代表唔面求其同意詳情續聞 
　　政府對於山東問題昨日又通電疆吏徵求意見其故因日本二次通牒大有限期答覆之勢倘或日久延宕即作爲我國默認前途極爲危險而政府自身則尚無成見故此次各疆吏之意見頗見重要並聞外交部昨日下午四時派朱秘書赴日使館與小幡有所接洽仍係磋商此案據某方面消息此次日本之催促開議因鑒於中政府對於民意似用高壓手段各方阻力自可減去一方又以政府將向其借欵故將利用時機以迫中政府與之直接交涉云 
　　魯省軍民兩長感日來電以該省民氣激昻請政府宣布外交方針并取銷中日軍約聞政府昨日拍復一電内容略稱山東問題政府並無直接交涉之議惟提交聯盟一節現在時機未熟中央權衡輕重酌量緩急自當審愼辦理以期得當至中日軍事協定俟駐俄軍隊撤盡後當然失其效力更無庸鰓鰓過慮凡屬魯人共宜體念此旨聽候正當之解决切勿誤會滋生事端云云但山東省議會日昨又來一電措詞極爲激切其電文云北京大總統國務院外交部鈞鑒日本通牒全國力主駁回政府託詞考量迄無表示近來德約修改各國率表同情而青島文書德國已行交代倘再遲移不予拒駁不惟日本將指爲默認片面自由執行恐各國疑我贊同三條不復提議現日本政府方催我答復全國各界又羣起抗爭正可乘此機會切實聲明外杜强鄰覬覦之心内平人民憤激之氣並可使列邦悉我態度作我聲援如仍擁塞因循是必别有用意東人絕望之餘復何顧恤罷税宣言息壞在彼椎心嘔血言盡於斯臨電哀鳴伏惟垂鑒山東省議會叩 
[津學生取消罷課受各方壓迫所致]  
　　天津學生此次罷課原爲激於京滬潮流不得不有所表示然各校學生自接到學生通函罷課後其能遵從議案實行罷課者固有數校而存觀望者亦復不少直至今日各校又均上課矣先是學生會於前日開會各校代表因受校長種種之壓迫其態度已不甚堅决惟有服從多數之表示某校代表至謂如再繼續罷課校長勒令移出校外斯時數百同學何處可歸况將來取消學級又從何校讀書各代表均作嘆惜之聲終無一人發言者討論結果先在事前維持至萬不得巳時則暫行上課昨日辰刻學生會以各校態度恐難堅持到底特發出一種上課宣言其文云本會爲罷課事迭次開會評議曾經大多數表决貴校業巳實行仰見諸君愛國熱忱良深感佩惟因各校受專制脅迫有上課者二三校然尚有加入罷課者官中學校現因參差恐生誤會本會擬研究堅固一致之完善辦法先請諸君暫行上課俟另召評議以謀進行云云昨晚十時學生會見罷課將行瓦解急發傳單數千分仍冀貫徹初衷毅力進行然不特不能發生效力今晨反均照常上課河北高等工業第一師範各校自學生罷課之日卽有武裝警察多名携帶帳棚在校外左近監督並加門崗二人其一切設備如臨大敵自本日學生上課警察以爲成功遂紛紛撤去 
[田中玉請撤戍湘魯軍]  
　　年前湘省軍興之際張懷芝在魯督任内以援湘名義曾飭施從濱將魯省之陸軍第一混成旅帶赴湘防久駐攸縣醴陵一帶聞魯督田中玉近以魯省防務正須布置軍隊不敷調遣昨特電京請將該旅撤回魯省原電略云魯省綰樞南北地方重要現爲青島問題風潮時落時起加以回國華工被裁兵士陸續運送到東者先後已有數十萬人各處伏莽未清隱謀甚深倘一旦勾結爲患其禍曷堪設想况現在東臨兗曹沂泰一帶荒旱異常飢民衆多轉瞬青紗幛起又係盜匪最易逞志之時尤宜預爲防範以期消弭於無形東省地面遼闊防所零星原有軍隊本屬不敷分布自去歳裁兵二成愈覺地廣兵單難資周轉中玉職任守土責無旁貸鑒於現在各處游民之繁夥益不能不爲思患之預防因念山東陸軍第一混成旅前年編組援粤隨軍南下嗣因停戰議和暫駐攸陵業經兩載該旅久戍湘省不惟餉項運輸雙方困難軍費津貼所耗尤鉅而以本省正在急需兵力之際反令得力軍隊優游他省毫無事事殊失愼重地方移緩救急之道卽云現在和議尚未告成未便遽行撤兵但前方之駐隊甚多而軍　準備當亦不在此區區之一旅與其虚糜帑欵以有用之兵置諸無用之地何若飭回原防俾資分配藉維治安俾免疏虞爲此電懇俯念魯省重要需兵甚急准將駐湘之山東第一混成旅撤回本省分布防所以靖地方不勝待命之至 
[中東路之匪警西行客車被刦]  
　　中東路沿綫近日匪亂甚熾西行客車於上月梗日（二十三）在太平嶺站被匪掠刦並傷斃外人多名吉督鮑貴卿昨有勘電（二十八）陳報抵京原文略云准哈埠總司令梗電開據俄電局總管聲稱本日上午西行客車行至太平嶺站遇匪甚衆用槍向車射擊致斃日人二名 
 
 

Page 7

 
 
捷克一名俄人一名傷車守一名且有日本郵車二人不知下落並將乘車旅客曁該站鐵櫃搜翻搶刦等語當即急電哈綏誠司令蕭副司令孫團長派兵嚴剿并於哈綏綫各小站認眞堵緝撥兵塡駐對於五站特别注意由部向公司交涉自本日起凡哈綏線來往客車均另排兵車一輛東行車由阿什沙站派官一員兵二十名押送到綏西行車由綏站派官一員兵二十名押送到哈以護行旅並飭嚴定押車規則不准稍形滋擾一面派員赴日俄方面告以現下處置情形尚無異詞等因除電飭沿線派隊痛剿務絕匪氛以保路權並切查傷斃外人曁搶刦錢櫃欵數迅報外特先電陳鮑貴卿勘印 
[京華短簡]  
　　近自日俄激戰以來日政府屢借中日軍事協定名義要求中國共同出兵北滿政府因事關軍務機要尚未答覆而吉黑兩省督軍亦屢次來電報告受軍事協定之束縛不能整理邊防頃據軍界消息當軸已令邊防處招集聯席會議研究廢除中日軍事協約問題探其大要略分三種辦法（一）無形的取消不用明令宣佈（二）單獨聲明廢除之理由（三）對日聲明關於日俄衝突不能適用此約 
　　美國資本團代表拉門德來京後視察我國情况認爲非投資之時機有擬於日内首途歸國之意兹聞拉氏已定一日午後四時四十五分乘車出京取道日本回國據接近拉氏者云拉氏此次來京與財政當局僅爲兩次之接洽其首先談論情形即爲要求我國發還德奥債券問題我國方面以此項債券爲數不下五千餘萬前經對各國宣言即作爲德奥對於我國因歐戰所受損失之賠償當即拒絕其請拉氏頗爲失望至借欵一節雖有提及而拉氏則認爲時機尚屬遼遠云 
　　北京學生以五月四日爲全國學生愛國運動之大紀念已定是日下午特假某地開會現已推定四人籌備一切並由學生會幹事部預備數萬旗幟上書「五四」字樣每人手携一旗赴會是日下午各校附設平民學校學生亦將整隊與會開會秩序如下（一）奏樂開會（二）向國旗行三鞠躬禮（三）主席報告開會宗旨（四）報告一年來經過情形（五）平民學校生徒唱歌（六）演說（七）奏樂（八）攝影 
　　駐崴高等委員李家鑿前奉政府電調離崴來京頃聞黑督孫烈臣電告政府謂李委員業巳遵命離崴暫留江省帮辦各項中俄交涉一俟交涉完畢再行返京復命 
　　吳江新所部軍隊在信陽譁變後豫人迭電政府請將該軍調離豫省因有移駐鄂東黄州之說乃鄂省各界亦紛紛來電反對致至今未能實行聞豫督趙倜宥日（二十六）致電政府查詢吳軍究竟何日可以撤退政府接電後屢經集議辦法結果决定將該軍移駐湘南所有現駐宜昌沙市之吳軍亦悉數合併移往以接替直軍防地聞巳電商張敬堯俟得覆電即可定奪 
　　援陜奉軍許蘭洲所部與鎭嵩軍衝突一案政府曾電駐紥渭南第四混成旅旅長張錫元就近前往調解聞張旅長昨電府院略稱雙方現巳停止爭鬨惟此事内容複雜非錫元一人所能排解應請迅選大員昨星馳抵陜會同辦理等語政府接電後即派蕭中將廣傳赴陜查辦聞張作霖亦派喬廣雲偕同前往昨由國務院電達陜省當局令飭沿途經過地方妥爲照料 
[武漢學生亦已罷課]  
　　鄂省各校學生對於此次全國罷課因官廳防範過嚴除發通電外尚無何種舉動不料四月廿八日突然宣布罷課殊出意表也先是鄂省學生得全國罷課消息曾召集各校代表在某地迭開聯席會議表决四條第一部通電早已實行第二部遊行因官廳戒備校長抑壓未得圓滿結果第三部聯絡商界巳有頭緒第四部罷課則於是日始得實行罷課前一日各校均於下午六時接到聯合會幹事部通啓謂本會評議部於二十一日議决電京要求四項條件限四日答覆現巳逾期政府尚未明白表示本部謹遵評議部通過議案特此飛函貴校請於二十八日起實行罷課云云各校接到此項通啓後當夜開緊急會議籌商罷課事宜二十八晨當有甲種工業學校公立法政學校私立法政學校高等商業學校高等師範學校第一中學校啓黄中學校荆南中學校文華大學校博文書院勺庭中學校三一中學校甲種農業學校甲種商業學校等十餘校相繼罷課並分途發佈傳單說明此次罷課不得已之苦衷並議定罷課後之行動（一）實行單獨演講蓋以遊行演講易啓官廳干涉乃由幹事部議决各個人單獨出發無論何地實行演講或輪船或工廠或闢靜街巷旣不妨碍交通尤不關係治安（二）組織販賣團體各學生有願提倡國貨者於罷課期中實行販賣各種書籍及物品（三）勸導女生覺悟各省學生愛國運動莫不有女生參預其間獨武漢女生始終未贊一辭應即以函件分致各女校勸導以便共同救國（四）通電全國表明湖北學生之心跡並電北京要求仍照前四條明白表示兹節錄公私法政學生罷課宣言如下這一次羣衆運動就是我國生死存亡的關鍵最後的奮鬭因爲山東問題有同日本直接交涉的趨勢看看日本的通牒不駁回便知道了軍事協定要是不取銷日本兵就慢慢由滿洲蒙古侵入直隷山西陜西河南這就是早已議定的計畫换一句話就是將來要藉這軍事協約把他的兵佈滿全國到那時候由國民一變爲奴隸由獨立國一變爲附屬滿洲的同胞所受的痛苦報紙上說了的同學的想必也看過了我們學生旣有先知先覺應當要有血性有覺悟有勇氣有决心作最後的奮鬥我們親愛的同學呀去年臘月北京天津的同學爲作救國的運動竟被禍國的政府監禁起來我們現在尚不想法救援目下江蘇浙江河南直隸安徽山東山西等省已先後罷課我們尚冷靜漠視的態度試問我們還有人格嗎前天官僚式的校長們用恐嚇手段來壓制我們我們是中華國的新國民要良心上的主張拿奮鬥的精神協力同心勇往直前不達目的不止同學呀努力呵官廳方面因恐武漢學生受京滬影響并恐激動一部份之工商界罷市罷工特於二十七日由王督召集何省長及各廳處署局行政長官并武漢兩商會長聯席會議預擬防範之策内容極密聞其結果係囑咐商會長督率各帮董事勸誡各商户安心營業勿受他界激刺致遭損失工界方面則責令造幣廠大工廠漢陽礦廠兵工廠勸業場貧民工廠第一紗廠絲蔴四局各領袖對於五月一日上海之萬國勞工大會嚴防有聯絡工人舉動各領袖當巳申明完全負責惟屆期武漢各工商界能無罷市罷工之虞刻尚未敢斷言也 
[廣東士敏土廠出售說]  
　　廣州英文時報云上星期香港華人陳某劉某等代表某外人到省謀購廣東士敏土廠果成事實則廣東又失一實業粤當道現與磋商全廠售價二百萬元并允買主在本省有專利營業權五十年另開採清遠飛鼠嚴灰石礦特别權利查該廠曾向台灣銀行押欵三百萬元經攤還一半恐所餘亦無幾矣現聞粤人將反對售與外人並反對專利製土蓋以士敏土爲屋宇道路必用品預料銷場必大現時每桶五元至六元價已高極從前先施大新永安三大公司本擬聯合承購該廠惟因事故未能成爲事實今如爲外人購去必有一番風潮也 
[温宗堯抵粤後之談話]  
　　廣州軍政府新任外交部長温宗堯於二十六晚七時乘江固兵艦由港抵省先到東亞酒店憇息片時後即乘摩托車直赴軍政府二十七日十二時莫督在署設宴洗塵同席者有文羣冷遹孫光宇等至三時許温氏方回軍府四時廣東週循社記者進謁叩以此次回粤對於政局主張温氏答云余此行人皆以爲非常之危險有阻余行者余以爲西南爲護法之區廣東爲護法之中樞又爲桑梓之邦遇此事變不能不勉爲其難出而維持從前光復時余曾出力民國終底於成其後西南護法軍興文電紛馳約余出山余以此時人材濟濟故尚未來現發生事變若不出而維持則違護法之初志故岑西林相約之電到即刻復電答應此次首途李秀山亦不知此後與大衆一路走務求達到護法之目的首以不喪失國權爲職志中國人度量太狹窄界限太清此省與彼省分界此縣與彼縣又分界以致發生分家之現象余大不以爲然如有人辦事苟有不對之處雖是同鄉亦不能不反對之若他省之人辦事果對亦不能不恭維之余今後之辦事惟知理之所在而絕不分界限也該記者又問閣下爲外交部長外交之方針如何温答一國之交涉苟不喪失國權無不以親善爲目的而尤以與英美法三國爲最應親善問上海之近况如何答舊國會决不能在滬自由集合因上海租界章程凡關政治之會議必於四十八點鐘以前向工部局請求得工部局許可方能開會至租界之外又屬北方勢力範圍現在北方絕對的不許可在租界外自由集合又不成問題問孫中山伍廷芳唐少川等擬在滬組織軍政府果有其事否答果有此事但孫唐伍等之不能在上海租界内或租界外組織軍政府其因果與國會不能在上海自由召集同現聞已派人赴滇接洽擬在滇組織軍政府而在上海設立軍政府辦事處現尚未悉其結果如何大約未必能成事實問三月以前關餘如何答伍廷芳離粤之時國人均以爲關税餘欵有把握國會及軍政府之經費均仰給此不意此間分頭向港滬起訴此欵於是暫作假扣押以致伍氏不能提取彼等在滬欲組織軍政府及國會受一大打擊現在上海一部人意見擬請其將應交西南大學經費八十五萬元提出交西南中之無政治關係者保管其餘各欵仍存於銀行雙方不提取此說或能實行談至此適有他客來訪該記者遂興辭而出 
[皖垣學潮記（一）（友鸞）]  
　　查獲日貨之前因後果上課罷課之未來揣測 
　　皖坦學生查獲一萬七千餘件之日貨而致起學商衝突已迭見前報惟何以查獲此大宗貨物則衆口紛紜莫衷一是至可笑者則有云「星期六晚有人致電話於學生會云明日有大宗日貨來埠貴會如畏事可不必查語似故意激學生者」此語殊莫須有不足研究實則學生會之檢查部每日均有人輪流在輪船上檢查是日適值師範校細心檢查於是此大宗日貨眞像遂畢露焉破獲之後師範學生遂報告總會臨時招集各校代表開會討論咸以爲此大宗日貨非一二代表所能勸回商店之意而付諸回祿也苟有不測亦非一二代表所可力敵磋商良久乃回校通告同學於上午九時出發齊抵江干以守此大宗日貨各校復推代表往詢商會長之意見商會長推諉謂此大宗貨物非一二人所敢擅斷須俟開會集議聽憑全體商界之公判然商至日昃仍無結果學生乃邀商會長至躉船一行與躉船買辦接洽提貨商會長初本不肯後爲學生强擁上車而四五十之學生代表則均尾隨奔波其後旣至躉船學生乃商諸買辦謂商會長旣巳至此則貨可提出而買辦堅持必須提單一語學生已不得乃敦請商會長與買辦共署一約非學生會長商會長買辦三方面俱到齊外則此貨不得允許他人提去商會長初來時見學生有二三千人早巳惶懼現見有下台處當然允許買辦亦首肯此重大之責任由買辦負之而商會長則怱怱竄去矣雖然如此學生終放心不下咸願露立江邊一夜伴此日貨學生會長以學生露立非宜力勸返校并各選代表若干人以守之諸學生乃各整隊歸而少數留此之學生（約百餘人）或宿貨艙口或守躉船旁至於東方旣白翌日本定游行今加查獲此大宗日貨遂於此游行二字上加以示威二字矣八時許各校學生齊集公共體育場會長致詞謂今日係破斧沉舟之一日吾儕必須拿出奮鬭精神來破壞而兼建設語畢遂以女生前導（女學生與男生同出隊在皖垣本屬創見）各校陸續隨其後向各店索提單孰知各店提單均早爲鳳啓昌店主索去故各店均推在涙未到先至華新天成各店均如此說且有以惡語侵學生學生亦無如之何初各校大隊停在華新店門時曾派學生四五人爲一團向前演講并勸導各店將貨單取出不意行至西城外吳廣源號伏兵四起（先廣昌發吳廣源鳳啓昌三店買囑流氓每人十元聘宋小波領頭鳴鑼一聲而學生入彀矣）全行捉去於是塗人譁然紛論此事爲學生大隊所聞一面命女生先返一面跑出西門旣至則又知學生又被鳳啓昌等捕送西路商團聲言爲商會長洗昨日之辱西路商團本寄設太平寺於是學生乃趨向太平寺諸流氓聞言逃去大半惟有少數流氓尚裝槍待發可憐赤手空拳之學生如何能敵全付武裝之流氓幸當時有浣衣婦授學生以捶衣杵者有擇竹籬以爲兵器者甚至無物可拿則持蘆柴以自衛忙亂之情於此可見方學生將門打開時不料門後有一流氓方裝彈於槍瞄準欲發適一海軍過其旁自其領後擲之落地學生乃免此險斯時即查獲槍二支子彈三百餘粒鐵矛一根捕獲三人一爲瓦匠一爲鳳啓昌之小老板一則不知姓氏學生傷者十餘人乃由各生抬之并牽住行兇者與槍子彈等件一同至風節井之地方審判廳時各校長及教育廳長均到遂與審判廳長說明一切乃立時審問將該三人押付監獄子彈與槍俱存廳候騐學生受傷者咸往同仁醫院診治一時道路紛傳見學生被傷者則涙潸然下見流氓則戟指詈之於此亦可見人心憤激矣 
[蘇議會再電政府爲外交及學潮事]  
　　蘇議會前因學潮問題曾於漾日電致政府請宣示外交方針旋接省公署轉到國務院沁電内有查軍事協定係以駐俄軍隊撤退之日爲效力終止之時現在我國駐俄各隊已飭陸續撤回一俟全隊撤盡該協定當然失效中日一切密約前已完全宣佈此外并無何種密約青島交涉正在考量之中現在並無直接交涉之事云云該會接電後又於卅日再電政府文云沁電奉悉關於軍事協定有效期間頗傳有秘密解釋若所聞非虚寗非作繭自縛甘步亡韓後塵以故人民奔走呼號力求廢止鈞電謂一俟駐俄全隊撤盡該協定當然失效不以明文解除而使無形失效巳多疑點矧全隊撤盡云云伸縮力富危險性多人民恐慌良由於此山東問題受制一國何如取决列强試審全國民情列强均勢何去何從寗待龜蓍駁回通牒正以斬斷葛藤鈞電謂正在考慮現在並無直接交涉考量結果如何將來方針奚若實爲人民無窮之慮比者日俄釁端已起青島交涉又緊逼矣伏祈鈞座當機立斷卽日解除軍事協定駁回山東通牒明白宣布縱不免强鄰之壓迫尚可藉民意爲後援抑更有陳者此次學生愛國熱忱激成罷課其情可憫其心無他顧淞滬軍警張皇過甚宣告戒嚴甚且創傷多人慘無人道議會代表人民念學生亦國民一份子旣因愛國行動横被蹂躪爰於感日電達何代護軍使代爲呼籲併請議處肇事軍警不圖儉日得覆一再以學生主張革命爲言并有貴會是否對於滬上學生革命宗旨亦表同情等語此等無稽之談原無置辯之必要第就事論事其對於法定民意機關猶猜疑若此適以證其對於學潮而呈請宣告戒嚴實不免過事張皇危詞聳聽而已本會爲大局計爲一省計均深惋惜揚湯止沸决非治本之策伏願鈞座鈞院重爲注意迅卽令行各本省長官查明肇事軍警依法懲處并嚴行約束以後毋得再肇事端以平民憤而維國本除由本會懇切勸告學生早日上課外謹此電達伏候明示蘇議會卅 
[南京快信]  
　　李齊兩長電京請宣布外交經過情形以釋羣疑而平學潮 
　　軍民兩署會銜通令查禁與俄勞農政府暗中接洽 
　　聞學生聯合會昨假某校開評議會到男女各校代表三十六人有决定三日内上課消息 
　　五四週年紀念會因警廳禁阻擬不舉行 
　　金陵大學解散後學生仍維持金陵大學學生聯合分會現聞有人擬出爲轉圜勸學生上課免致解散正在商榷中 
　　省議會昨談話會議决星期二（四日）開大會調查在省議員有六十餘人再到十餘人即可開議 
　　省議會聯合會地點各省來電主張在滬者居多數 
　　徐州黄口兵變李督飛電張文生陳調元派兵追擊嚴密防範 
　　據金陵海關報告旬日内贛米過境者百餘萬擔 
　　津浦車站稽查報告軍署旬日内舊議員過寗北上不下百餘人 
　　李督派參謀陳教懋赴徐監視第七十四旅改編並監發餉銀檢閱服裝槍械 
[杭州快信]  
　　學生聯合會昨製就紙質國旂並勞働神聖勞工記念等白幟遍送各勞働界勸使停工一天表示慶祝軍民兩長令飭警廳電諭各區署禁勿標揷照常營業惟商界間有高懸國旂者 
　　省教育會因調和學潮問題今日（二號）午後四時又開臨時會議各法團各派代表四人蒞會共同討論辦法江蘇省立第二女師三年級生前日旅行來杭今日（二號）上午十時由教職員黄竹銘鄒根芝等督率至拱埠乘蘇班快輪返校 
　　江浙水利聯合會因疏濬太湖經費曁督會辦錢能訓等辭職問題正會長王丹揆昨函召副會長潘澄鑑赴滬籌商開臨時會議今晨（二號）起程聞會期擬訂夏曆四月一日 
　　督署辦公時間自昨起改上午八時起至下午五時止 
　　諸曁大招山土匪吳貴法曾經省署飭隊會勦現仍嘯聚集衆至四千餘人聞巳加撥二師某連馳往勦辦 
地方通信 
[松江]  
　　各界聯合會致盧何函松江各界聯合會致浙江盧督軍函云子嘉督軍鈞鑒讀公漾電毅然主張廢除督軍環徊雒誦欽佩無旣惟是事貴實行虚言無益今兹軍事協定延不取消魯案通牒迄未駁回青年學生奔走呼號提嘶警覺毁肢裂體至死不辭我公以軍人先覺夙以保國衛民爲已任對兹慘劇能不惻然務望嚴懲暴行軍警撫慰受傷學子並令何代使一致辦理一面嚴電北京迅行拒絕直接交涉取消軍事協定及一切密約使舉國之人咸知我公有保國衛民之誠而釋空言沽譽之誚則不特國家之幸亦我公之福也又致上海何代軍使函云茂如代使鈞鑒青年學子不忍危亡憑救國之血忱奮隻手以呼號毁肢裂體至死不辭貴使縱以地位不同不能共同動作亦當相機善處妥爲扶持乃竟縱令兵警横加凌辱是誠何心竊聞貴使治軍素重紀律駐松數載輿論翕然不謂今日之事不能保持平昔之軍譽對於赤手空拳血忱救國之學子竟施以攻克金陵之餘威敝會同人不暇爲學生悲深爲貴使惜焉務望速懲暴行之兵警撫慰受傷之學生以維軍紀而保令名不勝翹企之至松江各界聯合會上四月二十九日 
[蘇州]  
　　省令禁販大宗銅元蘇常道尹接奉省長快郵代電云洋價日漲銅元漸有充斥之像合行電仰該道尹遵照本署前頒蘇省禁止販運大宗銅元章程嚴查取締以維市面再各處市面情形不同此項辦法或有寬嚴不適之處儘可條陳意見呈請修改並仰知照章程七條抄發等因奉此查頒發章程未經修改以前當然有效自應嚴密查禁特令行警察廳縣知事一體遵照一面函致蘇州總商會徵集意見送道彙轉 
　　水警廳派艦保護繭市江蘇水警二廳趙雲生廳長近以鮮繭行將上市上海各洋商紛向蘇州無錫宜興江隂等處設行收繭故特派淺水兵艦四艘游緝隊槍划十艘並令一二三區各抽撥槍划三十艘會同保護又派本廳第一科科長宋忠樑勤務督察長宣葆章曁科員督察員等預爲佈置定於五月上旬實行出發云 
　　葉知事過蘇回任常熟知事葉祖修前因公返寗呈請軍省兩署委任常海釐局長郝次京代理一月現已假滿由寗乘車來蘇寓惠中旅館昨晨乘坐老公茂輪船返琴視事矣 
[鎭江]  
　　鎭屬蠶桑近訊鎭屬徒陽壇溧揚五縣蠶汛均因氣候温寒不定致桑枝未能依時萌芽現在大帮拂蠶之際較往年略遲半月前日（一號）徒邑葉價開盤後擔四元一角聞此後尚有漲無跌云 
[揚州]  
　　汚辱磁業董事案已結十二圩磁業董事高咸池受辱一案被告李開喜已於四月二十九日下午三時由巡警總局備文押送儀徵縣署當晚經該縣陶科員訊得李在前清時曾有兩次遞解原籍之案當判以兩年半之徒刑云 
　　緝私楊統令接篆兩淮新任緝私統令楊錦江已於一日晨刻假天成旅館内接篆先時由舊任何紹賢將關防交楊接收本城紳商曁掾屬均往道賀楊即於十時至五台山統部視事並電北京鹽務機關曁李督呈報於東日任事 
　　會議取締小斛揚州米業公所董事王家鼎奉縣署訓令先後據公民吳南薰呈控扶元局私用小斛剥削貧民慈善總董魏秉鉞請禁各行沿用小斛孰是孰非迅予呈復以憑核奪等情特於日前集各號會議一次無甚結果該公所復於一日下午再集各行號經理會議僉稱所用之斛均有公所火印並無私用小斛者今該局旣以慈善欺人復誣人以用小斛罪名除由公所呈復縣着外由各號署名公呈縣署云 
　　學欵給發半數江都四月份教育經費已由勸學所通　籌畫祗敷半數已於一日給發各校配用矣 
[杭州]  
　　浙議員請提前辦理義務教育浙江省議員孫宋卿函致教育廳長云近閱月來中央對於義務教育咨令各省擬仿山西辦法分期籌畫作積極之進行實爲培養國本要圖人人所共喻也但兹事體大措施不易以浙省總人口依最近調查約有二千二百八十餘萬學齡兒童至少以十成之一計算當有二百二三萬左右若第一期省城應辦之義務教育依現在省垣總人口約有三十萬學齡兒童亦當有三萬上下每班學生以五十名計算同時并舉者有六百班之多每班每月照山西經費發給二十八元十二個月計算年當支給二十四萬九千六百元執行人員校役薪工及開辦費書籍器具費不與也期數加多則經費愈大浙省地方經費共計不及四百萬元若於八年度决算收支將近抵銷是對於義務教育經費一項非籌有大宗的欵實難爲繼此不可不先自慮及之也然而經濟之困難如彼教育之需要如此輕重相權又非急待進行不可且此種經費負擔中央自顧不暇地方人民終有不可逃遁掩避之一日與其遷延歳月以誤後生而自裹其足不如及早努力以收鞏固生活基礎之效此又人之所同也近查部令以民國十年爲開始辦理之期係對於全國立論若浙省文化而言似覺遲滯不妨提早一年辦理我廳長素係注重是項教育諒早有成竹以應時勢之要求也還謂早日呈轉交議爲幸宋卿希望情殷用敢函叙梗概以便採擇云 
來函 
[松江各界聯合會來函]  
　　敬啓者貴報二十九日所載敝會四月二十七日開評幹聯席會議情形略有不符當時女界聯合會長方綠君女士主張致函學生總會調解學潮學生會代表僅聲明該會有與總會一致行動之義務不使參與調解而已方女士以學生方面旣不贊同即自行取消並無學生代表以出會相爭之事是日會議各界感情均甚融洽務希即行更正爲荷松江各界聯合會啓 
雜評一 
[蘇議會卅電之感言（黑）]  
　　蘇議會對於政府之卅電其最足注意者對於政府之覆電大有所懷疑也蓋政府覆電辭近滑稽對於魯案謂今不直接交涉而不謂决不直接交涉對於協定謂當然失效而不謂必聲明作廢含糊吞吐其辭不但不能使人信並益使人疑蘇議會之不能滿意宜也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[意飛機抵滬之情形]  
　　意大利飛行家佛拉林Ｆeryarin中尉偕其技師加八尼利Caparni中尉於昨日（二日）早間十點鐘乘Ｓ．Ｖ．Ａ．式飛機自福州起程午後三時飛抵上海停駐於江灣萬國體育會跑馬場兹分記其情形如左 
　　停飛機場之布置飛機停駐場係假江灣萬國體育會跑馬場内場中偏西之草地用石灰劃一口形之長線場中復用石灰劃一「丁」之形係備飛機降落之標誌并鋪有白布一方以便尋覓場内所有土墩窪塘遍插白旗草地之西設有安放飛機之布蓬六座狀如行軍所用之露營蓬帳前立有意國軍士及我國警察數人在彼照料場中旗桿高懸五色國徽四又分掛萬國國旗極覺壯觀並由何代護軍使飭第四十團第一營派兵兩連警察廳派警及樂隊前往衛護 
　　赴場歡迎之人士本埠中外士女往該處歡迎者約千餘人如航空事務處特派員鮑丙辰少校江蘇督軍代表曲嚴上校海軍藍總司令代表王漱汀參謀何代使代表　　意飛機Ｓ．Ｖ．Ａ．號甫落江灣距馬場時之攝影 
孫占元副官長交涉員楊小川道尹代表顔德清縣知事沈寳昌與其夫人及公子督察長張貴榮交涉公署交際科長陳世光與楊筱堂傅筱庵張竹平與其夫人鮑威爾沈卓吾許建屏陶愛爾陳漢明鮑克等又有意總領事德樂時deＲossi意領事羅斯ＧＲos意商會總理倍納Ｇ．ＡＢena飛機中尉潘斐里ＬientＰanrili等及意國特派照料飛機麥上校等多人 
　　飛機抵埠之實况午後將近三時天空如洗驕陽不張萬目仰視靜候飛機來埠未幾有聲自天南來其形絕類蜻蜓四翼一尾愈進愈顯果意大利之飛機也歡聲遂如雷動該機繞行天空數匝似故引人注意且欲覓停駐地者尋復退飛南方甚遠觀者方疑惘間該機乃取一低直線勢逕飛降該場之中始共悟駕機者技術之精妙也 
　　飛機停後之情狀該飛機停落時正三點鐘中外人士爭前握手飛行家佛拉林中尉機師加八尼利中尉先後下機由招待員許建屏君一一爲之介紹歡聲又如雷動招待員夏奇峯君請佛加兩中尉立機旁由某照相館代撮一影以爲上海歡迎意國飛機之紀念未幾中外人士　擁而至攝影者不計其數并有美意兩國各影戲公司在場攝有活動影片甚多飛機則由照料之意國軍兵推放於布蓬中當兩中尉初下機時有某國某雜誌社　贈以花圈一事并亦致歡迎詞儼然以青島之主人翁自居謂請中尉等赴該地時當特别歡迎云云誠歡迎聲中之怪事也 
　　飛機形式之觀察該機神似蜻蜓已如上述按該機實爲Ｓ．Ｖ．Ａ．式第九號下書１３１６２．機尾復有４３５之號碼其全式與黄浦灘陳列者相同機之中間坐人處之迎面板上釘有斜折之地圖係供飛行時之引導圖旁掛有黑絨製小洋狗一隻綢製小兒一個此係機停後某意商之幼公子以其最愛之玩具贈與佛加二君具徵崇拜英雄之美德通常之飛機皆有三馬達惟該機祇一馬達蓋專供陸地飛行之用萬一在水面落下則無救故此次佛君等之冒險遠游其勇智有足多者 
　　茶話歡迎之聚會佛加兩君由楊筱堂許建屏䰴丙辰諸君邀至茶室休息略進茶點後山梅吉言君代表萬國體育會致歡迎詞略謂萬國體育會跑馬場之停接海外飛機實自今日始榮幸何可言喻嗣後如有貴國（意國）之飛機惠臨願再竭誠招待同人等每念佛君等之昔日戰功與者番壯遊實爲敬佩云云佛君起用意語致答辭後由意總領事譯述英語略謂恭承貴國（中國）諸君殷殷欵接感謝之餘誠不知所以報現以初從天際飛來亦甚矣憊故請恕不作多語惟願此後中意兩國邦交日益親密云云舉室爲之騰歡 
　　租界各處之游行航空事務處早向中央汽車公司預定汽車供意飛行家之用故昨日午後茶話歡迎會罷即由楊筱堂君陪坐３１８５號之汽車出場前往租界各處游行爲時已四點二十二分矣 
　　附機來滬之郵件上海郵務司李齊通告福州寄滬郵件擬由飛機遞來已見前報昨該機實行帶來福州郵件兩包已由郵務司飭人取去分送各處中國用飛機傳郵實以此爲嚆矢也 
　　瑪西羅君之行踪瑪西羅君所乘之意國飛機因在廣州摩托發生障礙致未能早來滬已誌前報現聞瑪君已乘輪船今日（三日）可以抵滬擬乘現存跑馬場之另一飛機再赴粤一次然後北上 
　　昨晚意僑之邀宴昨晚六時本埠意大利僑民在禮查飯店邀請佛君等非正式之餐宴歡迎頗爲美暢約　時始散 
　　日内各處之宴會（一）今日（三日）意籍各商家在禮查西飯店晚間公宴佛君等（二）四日航空俱樂部及各團體在禮查晚宴北京代表徐祖善君將於今日先行來滬以便列席該晚有唐少川唐露園德樂時徐祖善與意商陶賚但羅ＴＯＬＥＤＡＡＯ之演說中國飛行團體將贈意國飛行隊以銀盾江蘇省長督軍均有銀杯等之贈品（三）六日中央航空事務處特派員徐祖善鮑丙辰江蘇督軍公署代表曲巖省公署代表謝傅安代理上海護軍使何豐林海軍總司令藍建樞江蘇特派交涉員楊小川滬海道尹王賡廷海關監督姚煜淞滬警察廳長徐國樑上海縣知事沈寳昌等在上海交涉使署晚七時半公宴並請滬上中西官紳商學各界作陪 
　　飛行北上之日期佛君等在滬除上述宴會外初五日（星期三）完全休息六日下午三時擬在江灣試演飛行七日如不落雨卽離滬赴青島矣 
[章行嚴致伍秩庸之兩函]  
　　請求撥付關於中之學欵 
　　（其一）秩老座右違教忽已月餘區區關餘問題致啓訴訟撫躬自疚無可爲地特此番涉訟非釗所願亦非軍府本心無論何時均可調解前巳屢託汪君精衛代陳鄙意復於少川先生處反復說明近據汪君及郭君復初面陳調解之說公非無意容納惟須釗先以具體意見函商座右聞命之下慶幸不勝自此案發生釗迭與軍府反復商榷最近來電意在關餘用途早經政務會議决定公曾列席同意者請公照數撥出餘數應如何處分請公與少川先生協商後徵取軍府同意至國會之應維持此當然之事實維持方法如何亦請公與少川先生從長商酌惟國會祇能有一不能有二該欵祇供返粤同人之用不得施諸他途軍府有此意見釗特代　　意飛行家佛拉林君（右）與技師加八尼利君（左）下機時之攝影 
達座前如何裁覆佇候明命倘蒙外鑒大局之艱危内審相持之無謂虚衷採納速了糾紛則釗負荆有期不辭蔽罪專此敬叩勛安章士釗謹啓四月三十日再者關餘用途曾經政務會議通過者詳數巳電軍府徵取容續奉聞士釗又啓四月三十日 
　　（其二）秩老座右四月三十日一函諒達簽室兹准軍府電稱前經政務會議通過公曾列席同意之欵如下（一）西南大學開辦費一百萬元（内已付十五萬元）（二）西南大學常年費八十萬元（三）華僑商科大學補助費五萬元（四）廣東兵工廠經費五十萬元（五）湘軍月餉五萬元（六）浙軍月餉一萬五千元（七）湖南特别軍事用欵二十萬元總　　歡迎意飛機人員攝影 
　　陳震東倍那葉又新王漱汀孫梓琴許建屏 
計二百四十六萬五千元右列各欵皆公親自列席共同决定之用途公未離粤以前早應次第撥付非用途未定宜歸財政部保管者可比計公手挈關餘共二百六十萬元左右應付各數巳達二百四十六萬五千元之鉅餘數特十餘萬耳故保管之說實不成重要問題至國會之當維持前函已鄭重聲明無取贅述如前表所列餘數不敷此項費用欲於决定諸疑之内分匀若干以資挹注亦非不可商量總期各方均得相安糾紛於焉解决公關懷大局諒有同情兹所請求在公早經同意之範圍以内學欵居三分之二又爲公所銳意倡導之圖應請將上列各欵定期照撥並與少川先生協商維持國會方法無任翹企專此祇請勛安章士釗謹啓五月二日 
[世界勞動紀念日紀事（二）]  
　　工界報告經過之詳情上海「五一」節紀念大會經過後由工界七團體報告云我等工界七團體發起「五一」節勞動紀念大會宗旨與意義本已明白宣布蓋經濟與政治殊途勞工與學生異業任何社會但使稍有常識便不至混爲一談乃自學潮發生官廳方面誤聽流言遂武斷爲學生利用工人希圖大舉藉口戒嚴明示禁止是日華界洋場軍警密布如臨大敵致使慶祝盛典黯淡無光誠工界之大不幸也同人等終以工會方在萌芽進行自當穩健况又屬慶祝性質希望和平開會終不願與軍警發生衝突工人初甚激昻嗣經同人多方勸解始於四月三十夜决議變更開會地點另發簡明傳單改西門公共體育場爲美租界精武體育會交涉已妥乃另函軍署如下逕啓者五月一日爲世界勞動紀念節本埠工人擬在西門體育場開會一節曾經函請貴軍署臨時派員到場保護以免誤會嗣又在各報宣布宗旨聲明純係慶祝的意旨絕無政治及其他用義諒邀洞鑒矣乃據二十九三十兩日報紙載有貴軍使致縣商會公函囑轉知各工廠勿任附和曁令飭警廳轉令所屬一體禁阻等情顯係發生誤會殊爲貴軍使抱憾因此敝工會等不得不再向貴軍使作最後之聲明蓋此種慶祝紀念會之籌備係在貴軍署宣布戒嚴令之先各報具載可以復按且此種紀念在中國雖屬創舉在世界各國已成習見久經宣布觀聽所屬萬不能因戒嚴而不舉行貴軍使如慮發生意外届時可多派軍隊臨場監視以昭愼重敝工會等爲顧全官廳體面保持吾國工人國際的人格起見是以不憚煩勞一再函凟工人雖愚决不至赤手空拳以與快槍利刃鬭幸貴軍使鑒而察之如必取嚴厲手段横加干涉或使軍隊對於工人作殘忍之舉不幸而激成反響敝工會等絕不負責惟貴軍使裁之 
　　五月一日晨本會一面派代表曾惟一潘天一與軍警接洽一面復分派楊子奇金輔卿張文鼎高錦生等分布西門各路手執白旗書明改定會場地點招待赴會工人及各界來賓復由黄介民周靜齋等環繞視察情况公共體育場内外軍士如林振槍架砲左右前後馬步軍警縱横馳驟赴會人士遂紛紛散赴精武體育會忽據汪嘯涯王亨利等報告該會亦不能開會此時美租界四川路青年會一帶中國軍警亦復密布赴會人士紛紛四散矣隨急由同人議决再改定北四川路青年會體操場爲會場由汪嘯涯黄鼎奇到場布置門首懸大紅旗二面一書中文勞動紀念一書英文ＭayDay場内并將各項旗幟懸掛如全國各界聯合會上海各界聯合會全國學生聯合會上海學生聯合會上海女界聯合會復旦大學學生分會神州女學學生分會聖瑪利亞女塾同德醫專學生分會海甯路商界聯合會法租界商業聯合會等所贈各色旗幟上書勞動萬能人力萬能互助萬歳勤勞興國勞工神聖等字樣正準備開會乃復忽有軍警迭來干涉勒令出場後到者不得入内已入者紛紛逐出最後復由李恒林楊子奇汪嘯涯潘天一等與一部分工人並各界來賓計數百人在老靶子路荒地上勉强開會手執小紅旗奏樂唱勞動歌高唱八時工制三呼勞工萬歳中華工界萬歳分給麵包等食物是時各界來賓及工人等略有演說散會時已五句鐘矣旋在工業協會召集七工會代表開緊急會議晚八時開會工業協會黄介民主席歷經黄鼎奇李恒林汪嘯涯潘天一高錦生等分頭報告各面經過情狀後由黄介民提議今日開會不得完滿結果但精神終當表現出去除由今日到會工人發一宣言外再當根據前籌備會議所擬定之俄國勞農政府對我國民通牒之答書仍用七工會名義發表以隨各界之後表示勞動界之意志一致贊成通過（宣言并答書附後）繼由黄鼎奇提議今日青年會體操場會場内發現無政府革命傳單非本籌備會所發應否聲明陳家鼐主張聲明並查悉該傳單爲一名民權者所發云再由電氣工界聯合會李恒林提議此後工會進行首當注重分業組織以爲明年今日再接再厲之地步衆皆深以爲然至關於此次紀念會用費並各界所贈物品再由籌備處約期會合互相報告後另函申謝各界至十一時散會查是日各馬路商店多懸旗慶祝棋盤街大馬路一帶尤盛懸赤旗者只大馬路某電氣某一家午前軍隊在西門公共體育場捕去本會招待員一人租界巡捕在花世界捕去電氣工業散傳單之學徒一人均隨卽釋放矣世界勞動節紀念大會籌備會記上海工人宣言云我們上海各業大部分工人同時休業舉行第一次世界勞動紀念大會竟被蔑視人民集會自由權的軍警以强横的武力一日之中兩次阻止同人因爲保持和平態度起見遂改在青年會操場草率宣布散會眞是一件憾事但是「五月一日」這一個世界的勞動紀念日多謝今天軍警的强横行動竟能使中國人由驚訝而懷疑由懷疑而認識囱認識而决心由决心而奮鬭從今天起我們中國工人覺悟的團結的精神已經足以使壓制我們的人膽戰心驚這一個事實一定能夠使全世界的朋友認識「不入支那人清夢的五月一日」這一個可羞的批評更由吾人今天的努力稍微洗去一點今天上海全市許多從事於商業勞動的朋友　　發起羅馬至遠東大飛行之達倫齊哇氏ＧabrieleDannunzie 
昨報所載達倫齊哇氏照片係製造Ｓ.V.A.機之勃里齊氏ＧaiseppiBrezzi之悮 
對於吾輩生産的工人表示親愛和警重將來負擔勞動任務的男女學生對於吾輩生産的工人表示同情和感謝上海的言論界在「五月一日」這個神聖的日子給我們許多慰安租勉勵這都是我們所十分感激的全國生産的工人呵我們惟有一致努力團結爲製造幸福而奮鬭在三百六十五日後的五月一日再表示我們的勇氣和人格 
　　答俄國勞農政府通告云俄國工農同胞和俄羅斯勞農政府公鑒我們是被華盛頓勞工會議屏在特殊地位底工人接你們底通告格外感動我們並不是感謝你們歸還從前的政府所掠奪去財産和種種主權我們相信一向没有國際觀念的中國勞動者今天纔聽到最親切的勞動同胞底講話我們從有人類以來所負擔的責任以及我們親身嘗過階級所壓迫的痛苦都清清楚楚印在我們腦子裏一刻不會忘記我們要努力創造新的美麗的永久平和的人類世界决定和你們同力合作負擔這個責任現在我們都處在國内國外金錢階級壓迫底下希望你們先起的同胞給我們和印度日本朝鮮安南底勞動同胞一個很猛烈的後助我們自己知道是智識狠貧乏的勞動者時時還處在資本階級和含有政治臭味者的中間更希望你們的指導前途幸福正大尤其希望你們勇猛前進 
　　中華職業學校之開會五月一日中華職業學校舉行世界勞工紀念校内各工場均停工半日下午一時半在校内廣場上由全體學生布置會場招集全校工人開會先由學校主任顧蔭亭君報告本日舉行勞工紀念之緣由及勞工紀念成立之歷史後全體向國旗致敬由沈信卿黄任之任矜蘋黄伯樵諸君演說沈信卿君演說要旨（一）歐美因從前大資本家待勞動者太苛是以發生勞動者之反抗我國多數貧民無處作工求爲勞動者且不可得（二）希望我國有資本家興辦實業吸收多數之無業貧民俾各有生計（三）勞動者須補習相當教育增加知識能力庶減少工作時間後之出品可同於未減工作時間前之出品使本國實業上不受影響（四）須有工人儲蓄機關庶減少工作時間後金錢不致浪費於烟酒嫖賭等事（五）如一味主張減少工作將使大工業無從發達外人在我國投資與辦實業者將愈多其結果我國之勞動者將盡隸於外國資本家之下（六）勞動家與資本家當取互助主義不應取對抗態度歐美資本家多有捐納千數百萬巨欵建設公益事業爲勞動界謀幸福者亦願我國資本家效法（七）所謂勞工神聖在能以勞動生利以勞力製造從前吾國慈善事業但使吃飯不使作事是養成懶惰的方法此等錢不如多辦工廠工人將所得工資儲蓄積少成多亦可成一資本家云云黄君任之演說將所見美國工人之快樂與南洋羣島華工之苦况兩兩比較令人非常感動次謂對於今日世界勞工紀念有三種希望此三種希望不願託諸空言願從實地做去（一）吾人創辦中華職業學校其一部分之目的即希望增高勞工之地位使成有智識之工人惟吾人所抱愧者即開辦以來當時即擬舉辦工人補習教育定有章程卒以職工諸君因工作辛苦不願以餘暇再受教育是也擬自經此次紀念日以後當與校内職員籌商實行補習教育之法希望職工於工作之暇讀書識字不特校内工人來受教育且希望附近各工廠之工人亦聞風來學（二）希望工人作工所得之資從事儲蓄以備緩急當此壯年時代苟能稍事撙節則老年足以自養歐美各工廠附設銀行以備工人儲蓄今吾校規模雖小亦設有儲蓄銀行其主旨即在提倡儲蓄（三）工人所有子弟皆當受教育欲使得良好之教育莫如半工半讀我之子弟將來亦將使之作工現已有從事工業者諸君之子弟如能使之一面習工一面受相當之教育將來必能成高等工人今欲向諸君申明者此後中華職業學校學生如有缺額儘先傳補校中工人之子弟以上三種希望自今以後務謀實現更有一言欲告諸君者即我輩勞動界務各勉力做一誠實人是也任矜蘋君演說之宗旨（一）日本地狹人稀我國地廣人衆相形之下彼富我貧我人當引爲慚愧（二）日人所以富强在能知自己物力之不足取他國之物産從事製造一面又振興教育以謀改良工藝我國工人亦應多受教育當師法外人之所長具有創造能力所以減工作時間後應補習教育以期增進智識云云黄伯樵君演說大致謂學問無止境工人亦應求學不可以年長爲辭如德國某工師年已逾六旬在我國任教授每三年必回國一次研求新智識深望工人亦須多受教育云云末由主任顧蔭亭君宣布此後學校内擬實行者三事（一）工人補習教育（二）提取工人之工資十分之一二代爲儲蓄校内銀行（三）招收工人之子弟受以工讀云云至此散會是日並由學校及學生分會各備茶點以饗工人各工人均極愉快云 
　　上海各界聯合會之祝詞上海各界聯合會祝世界勞動紀念日文云「敬祝上海工界同胞第一次舉行的世界勞動紀念」勞動紀念是那時代的産兒？每天作工八小時是前三十七年的今天議决的前三十五年的今天實行的我們中國的工界同胞擧行勞動紀念總算今天是第一次哩那麽今年今天上海工人的快樂不是和一八八四年芝加哥工人的快樂一樣麽？諸君快樂啊我們也快樂因爲大家快樂纔不能夠不祝幾句（一）祝我工界同胞每天爭得八小時的工作還有八小時的 
 
 

Page 11

 
 
休息受八小時的教育（一）祝我工界同胞打破資本家與勞動家的界限打破生産者與取需者的區别（三）祝我工界同胞與各界努力互助驅除一切官僚武人政客（四）祝我工界同胞與各界努力互助造成一種平等自由博愛的社會與世界呵呵爭呀打破呀努力互助呀什麽是爭打破及努力互助的要素？羣衆犧牲犧牲財産體力精神什麽是犧牲的結果？羣衆勝利呵呵羣衆勝利羣衆勝利羣衆勝利上海各界聯合會祝 
[戒嚴中之消息]  
　　警察官員會議淞滬警察廳長徐國樑因昨日爲各區署所署長署員常會之期特於午後二時召集各外區長官隊長等到廳會議以學潮已見平靖惟外間謡言仍未盡息故防務仍宜鄭重不稍怠忽惟每夜十時半後阻絕交通對於商界及各機關人員進出均須優待騐證放行不得稍示留難云云並聞各團體及商商請領通行證者巳有三四批嗣後均官於來信請領者照給外其餘繼起請領者概不照發云 
　　商家公請解嚴南市方面爲商業薈萃之區此次經護軍使頒布戒嚴後每夜十時半起交通不便故商業上大受打擊無形損失爲數甚鉅各商家因學潮漸靜各學生亦將上課是以公同提議請商會正副會長赴軍署面陳商家困難情形請提早解嚴以維南市商業聞何代使對於此舉亦表同情大約十號左右即可將戒嚴取消云 
　　閘北添兵駐防閘北虬口路小菜場東首空地於昨日下午駐紥兵士約六百名搭蓋黄色軍篷二十餘座日則列隊梭巡佐以軍樂夜則除步隊外並有馬隊荷槍實彈巡行各處一至十二時即會同地方警察盤詰過往行人交通頗感不便此項軍隊係由龍華陸軍三十九團步二營及機關槍連閘北五區二分署牛警佐恐居民誤會於昨日親帶同長警傳諭附近居民聲明係會同王家宅新營房之十六團二營王營長駐防以安民心云 
[女界開會研究參政問題預紀]  
　　神州女界協濟社女界聯合會昨日發通啓云敬啓者萬國女子參政同盟會來電請派代表出席事前曾奉告諒知察兹以該會來函詳述會旨及一切手續且謂英法美等國均派代表十二員吾國亦可如數遣赴是該會以平等國際待遇不因政治軍事等關係而歧視吾華女子則吾女界尤不宜自棄應知所以竭力增我國榮且吾女子之欲得參政者非爭權奪勢以仕宦爲榮利而參加乃欲恢復法律上女子之人格與人權之平等耳請毋誤會而忽視之同人等以事屬重大宜愼重研究故三十日雖稍有所議亦未便遽斷遂訂本月四日星期二下午二時假北四川路崑山路十一號半女青年會開會研究届時務祈貴團體派代表出席爲禱 
[全國各界聯合會常會紀]  
　　前日全國各界聯合會開常會翁吉雲主席韓致祥紀錄主席報告（一）陜西三原各界聯合會代表唐寗遥出席（二）中華工業協會來函代勞工紀念會致謝詞并請派代表與會議决全體赴會（三）李家鄴來函報告安慶蕪湖罷課後之最近情形（四）周霽光來函報告南京方面情形（五）報告小呂宋華僑各社團聯合會來函（六）潘惠齊提議須派人至杭州慰問受傷學生韓致祥附議通過遂散會 
　　小呂宋各社團聯合會來函全國各界聯合會諸先生熱鑒逕肅者自軍閥秉政國權日喪魯案交涉失敗閩中又起風雲不特全國工界學界奔走呼號爲挽危局即同人身處海外亦眷念祖國念切同仇所以在本埠各社團發起組織聯合會冀盡我棉力以報國家也自成立以來曾函電貴會數次述經過情形並進行方針皆未蒙答復是豈爲滬上郵局所誤抑因本會未有詳細地址致稽答復也不勝念念近聞魯案在政府方面趨向直接交涉學生及各界奮起力爭皆慘受軍警摧殘三韓琉球之慘劇行將於吾身親見之然我四萬萬具有血性之同胞豈忍坐視二三宵小斷送此大好河山乎當今國内雖在軍警勢力範圍中而南洋一帶僑民有數百萬以上一念及祖國危機四伏皆中懷激昻英荷各屬雖行動未得盡自由菲律賓隸美管轄具民治精神開社集會皆有法律保障美國人士又與我國極表親善貴會如欲擴充範圍在同人意見祈派員聯絡南洋一帶華僑而以小呂宋爲總機關一則與祖國接近（距上海火船直達不過三日）二則可不受居留地政治壓迫三則美國人士必能極表同意各埠聯絡就緒以南洋僑胞合國内眞正民意積極進行諸救國事宜則聲勢壯大勢力雄厚諒或有達到目的之一日也區區之見未審貴會以爲何如小呂宋各團社聯合會總務部李文炳啓 
　　慰問杭州受傷學生函杭州學生諸君諸君都是青年學子爲什麽犧牲神聖學業出來奔走國事還要被那一班軍警摧殘呢雖說是天下興亡匹夫有責諸君求學不忘救國實在是國民太過麻木不仁把救國的事都推在諸君身上累得諸君備嘗艱苦國民眞眞對諸君不住固知道諸君求仁得仁無怨無尤但同人良心上總覺得比自己受苦還要難過些所以特派某君來杭慰問諸君還有幾句話可以安慰諸君就是國人的迷夢被諸君已漸漸的唤醒了好多的地方一班工商界也知道自己的責任自動起來了中國事尚有可爲還望諸君努力前進堅持不懈武人官僚軍警雖不良大多數的國民總能彀作諸君的後盾的謹祝諸君康健勝利 
[紅會歡迎歐洲回國代表預紀]  
　　紅十字會昨發通函云敬啓者王君培元於去夏公舉赴歐參與萬國紅十字會聯合會近者事竣内渡於五月三日抵滬本會以王君於役遠歸賢勞可念且此次舉行大會關係世界和平之議案頗多兹特訂於本月五日下午四時至六時在本總辦事處開會歡迎並請報告蒞會一切詳情届期務乞台駕光蒞以表慰勞而聆偉論無任延跂之至 
[恒大紗廠開創立會紀]  
　　昨日午後恒大紗廠假南市救火聯合會開創立會實到三千六百六十三權（一）穆杼齋報告大廠三月底竣工電氣間四月底竣工裝機至速兩個月約七月初可以試車（二）通過章程朱叔源提議公積二成半中提出半成作爲工人養老卹喪教育之費股東全體起立贊成穆杼齋提議增加股本十萬元共計股本六十萬元儘一月内舊股東照十分之二增加其不滿一股者准以一股照加全體起立贊成又表决全部章程全體起立贊成通過（三）票選董事監察人穆杼齋得三千五百十一權穆藕初得三千四百六十七權朱子灝得三千三百四十六權張嶧岡得三千二百七十四權陳子馨得三千二百二十二權劉襄孫得三千一百九十八權黄李純得三千一百七十九權湯藴齋得三千一百十九權儲湘泉得二千八百九十八權當選爲董事陳悦周得二千八百三十八權楊文卿得二千七百四十六權當選爲監察人宣告散會聞定於二十八日開董事會互選總協理 
[商船公會大會紀]  
　　滬南商船公會成立後由該會董將章程等函致縣商會轉遞海關監督備案查考在案昨日該公會假萃秀堂開第一次大會到者皆各帮沙船號主而以關山東等處之帆船爲大多數當場由董事陸崧侯演說固結團體爲第一主義嗣後務各堅持云云繼復集合會員攝影以留紀念 
[烟酒聯合會常會紀事]  
　　中國烟酒聯合會昨開星期常會首由主席陳良玉報告近接山東魚台縣菸酒公賣棧山西曲沃誠餘菸行並漢口鍾祥菸酒聯合會等處來函均贊成本會煙酒國内公債辦法又接京師來函略稱拉門德在京發表意見無在不尊重民意且以中國現時糾紛新銀團亦不致輕於投資等詞照此情形本會應如何預備手續請諸公討論進行方法金印侯起言拉門德君反對烟酒借欵無非順從民意固是可感不知我當局對之有愧色否兪葆康起言我國借債度日當局祇知有欵可借遑計其他本會應預爲防備一俟大局平息甯將所擬辦法著手進行陳祝三言本會前發通告已閱多日而各處來函不過三分之一鄙意擬再函催各處分會徵求同意如果多數贊同本會即宜召集開會表决孫瑞麐趙潤蓀金拜仁均謂目前手續不妨預備惟未統一以前各處固難着手應俟各處分會正式表示再行定期開會以利進行衆贊成次沈子卿報告各商業團體對於此次工學界事與本會宗旨相同均持鄭重態度議至此時逾五鐘散會 
[一週間之熔銀調查]  
　　此一週間北市泰亨源方記等各銀號熔化麥加利滙豐道勝等各銀行之大條計八百八十一條烊見寳紋一萬四千三百隻核計規元七十一萬五千萬此屆較前週爲多並聞各銀行之舊存與新到之大條尚存多數未熔須下次烊見再行報告 
[金價日漸增漲]  
　　各國先令美金大條市價自上星期以來頻頻短縮因此業洋貨五金進口出口貨者均受莫大影響標金更與先令有密切關係昨日（星期）先令無市大條又縮因此五月份期貨標金收盤漲至二百零一兩五錢人心遂疑惑不定一般多頭者眉飛色舞空頭者愁眉雙鎖上年六月三號盎斯金未運來之前標金價在二百兩以上嗣後大批陸續裝到至陽曆年底跌至一百三十三兩三錢五是爲最低之價是時先令最長以現價較之相去不少矣 
[上海物價指數表（二十八）]  
　　財政部駐滬調查貨價處四月第二週（十二至十八日）上海物價指數云本週指數爲一○四·九比前週又跌去千分之五比前月本週跌去千分之三按先令大條本週内續見縮小又值水脚增加之後各種洋貨成本步漲本表指數預計似未必再落但以本埠存底豐足而新貨續來不已比因外交問題各處罷課風潮層見疊出此於本埠市面亦不無影響因上海商務之衰旺全恃内地之銷路爲轉移也本週指數表列下 
（本表以八年九月物價作爲百分） 
類别／期間　九月四月第二週　前　　週　　前月本週 
糧　　　食　一○七·二　　　一○八·三　一一二·五 
其他食物　　一○六·三　　　一○四·七　一○五·五 
疋頭及其原料一○四·○　　　一○五·○　一○二·六 
金　　　屬　一○七·八　　　一○九·○　一○九·一 
雜　燃　料　　九六·七　　　　九六·九　　九七·○ 
　　建築材料一○八·八　　　一○八·○　　九九·三 
　　工業用品　九三·九　　　　九四·五　　九二·二 
　　其他物品　九七·○　　　一○○·三　　九六·八 
貨　雜貨平均　九九·一　　　　九九·九　　九六·三 
總　平　均　一○四·九　　　一○五·四　一○五·二 
[又將有一公司米行出現]  
　　南北市米行於本年二月底議决結賬了團加佣後各米舖以所加佣金全年核計數目不資是以發起公同組設公司行以圖抵制閘北各店已成立瑞昌祥一家現聞虹口順大泰康永源及南市南碼頭之某米舖等亦已籌議集資設立公司行一家巳定前在彙昌行之王愼和等爲經理樣白等職房屋賃大碼頭恒源豆行基址不日將次上市云 
[青年勵志會開會紀]  
　　青年勵志會昨日開第七次常會到會者八十四人一時開會公推翁國勛主席汪伯平紀錄首由主席提議下星期二爲五四運動紀念日下星期日爲五九國恥紀念日本會對此二日應如何辦法請諸君討論於是有主張演劇者有主張演講者嗣經評議部長汪了煩起謂五四運動紀念日與五九國恥紀念日其性質有悲觀樂觀之不同五四紀念爲紀念吾愛國學生自去年五四運動以來不折不撓堅持至今雖目的未達而此志可嘉長此以往有志者終可竟成故爲樂觀五九紀念則紀念四年五月九日日人以無理之脅逼經我國人誓死力爭五年於兹國恥仍未稍雪而反有增無已故爲悲觀鄙見擬五四紀念請名人演說藉以勗勉我輩青年五九紀念擬排演警世新劇俾警醒我睡夢中之同胞不知諸君以爲何如大衆一體贊成當推定謝良富丁思孝胡梅坡張頴才爲辦事員議畢散會巳五時矣 
[鈍南拉號之行踪]  
　　英國輪船公司經理太平洋輪船公司之鈍南拉號開自孟買星期六下午四時離香港大約五月四日（星期二）下午到申該船儎絲繩五千零九十六包棉花三千三百零三包來滬 
[懸賞通緝逃婢賞格一千元]  
　　公共捕房刑事科前日發出通緝逃婢之賞格數道分懸各捕房門首兹特抄錄如下爲懸賞緝拿事照得婢女張小林一名鎭江人年二十一歳身高約五英尺身重一百磅臉圓下頷小而帶尖眼黑右眼略帶斜視中等身材面帶黑色兩手腕均有疤痕身穿青綢褲黑色女襖能操蘇州說話前住北海路二百六十六號門牌爲因竊取首飾珍珠銀洋等物共值洋一萬六千元於西曆一千九百十九年四月二十號逃匿無踪業由會審公堂出票拘拿在案因此出示通緝仰諸色人等一併知悉如有知其下落能將人贓並獲者事主當給予賞洋一千元或通風報信因而拿獲即酬洋二百元儲欵以待其各凛遵云云 
[金神父路發現戳斃女屍續誌]  
　　江北邁婦唐仲氏上月二十二號在法新租界金神父路楊樹上被人用刀戳傷咽喉致命身死經中西讞員檢騐後由氏子唐阿三到案棺殮等情已誌前報現法捕房以事關暗殺深恐兇手日久遠颺故諭飭各探捕嚴行查緝務獲行兇之人到案究辦 
[江灣鎭學生旅行蘇州]  
　　江灣鎭寳山縣立第三高等小學聯合會立虬江國民兩校學生定於今日（二日）上午旅行蘇州業巳商由滬寗鐵路車務總管准以單程價作來回討算定乘五號車赴蘇其目地規定第一日虎邱留園寒山寺等第二日天平山第三日靈岩山第四日城内名勝定於五日下午回校 
[奬券受戒嚴之影響]  
　　本埠華界戒嚴後各種奬券同受影響昨日慈善正券開奬各票號俱因存票過多無不貶價售賣每張僅售四元每條小洋四角半故剩票甚多河南副劵亦將開奬聞其銷數亦不起色云 
[昨日慈善正劵開奬紀]  
　　昨日慈善正券在南市久大碼頭利濟舊址内開奬因值戒嚴期内護軍使署及警察廳均加派憲兵及游巡隊多名在場保護上午九時半開奬頭獎第三萬六千二百零六號（本埠廣萬源經售）二奬一萬五千六百十二號（本埠大利元經售）三奬四千二百七十九號（漢口中國銀行）四奬四千一百八十五號（漢口中國銀行）又四奬五千一百六十一號（本埠永興源經售）五奬一萬四千三百一十號（安慶美華利）又五奬二百四十四號（中國義賑會） 
[棉業會請駁船公所籌統一辦法]  
　　中國棉業聯合會昨致淞滬駁船公所函云逕復者接展台函並通告四百份藉悉貴公所爲整頓航規維持駁運起見組織公所編訂駁船牌號擔負處理保護之責以弭竊盜而保商貨祗聆之下欽佩莫名查敝業各行號歴來雇船裝花每受浦江宵小之害明攫暗竊層見疊出誠如尊函所云或爲船户所自竊而亦諉之於匪類者不勝枚舉節經函請官廳懲辦有案而此風仍不稍戢行商血本受害方滋今得貴公所出而整頓力謀救濟法良意美無任歡幸惟是浦江遼闊南北駁船未經尊處註册者尚屬不少而浦南裝花駁船未入貴所者尤夥行商遇有貨物急於待運雇船之際勢難細加選擇若非統一辦理使所有駁船悉入貴公所範圍之内尚未獲竟其全功　當締造之初一時未能遍及必有　籌碩畫使歸一致者希冀之餘曷勝翹企兹將通告分發敝會同業使於雇船運貨時傎加審擇以促進行尚希貴公所竭力設法急謀統一則商家之受賜者不僅敝業已也相應佈復日後統一之法如能辦到仍祈見示當再轉爲道達也 
[滬西慈善會施診給藥]  
　　法新租界肇周路天佑坊内滬西慈善會主任徐子賢以該處接近西鄉江北客民及貧户頗多現在將届夏令天氣漸熱一經患病乏痪醫治深爲可憫故即日起敦請中外醫生六人至會按日施診給藥如遇重症不能到會就診者祗須開明姓氏住址持往該會即派醫生登門診治所諸車力藥資均歸該會發給不取病家分文云 
[施材會近事紀]  
　　虹口上海聯益施材會昨據滙山捕房轉飭楊樹浦地保報告楊樹浦路與華界交接地方有倒斃男屍一具又據居住虹口胡家木橋内染店隔壁弄内宋姓平房後面之唐寳華報告有鄰居沈姓女年十六歳因病身死無力收殮又據居住虹口元芳路三百二十七號内之衛阿和報告有同居陸二郎崇明人年五十三歳因病身死無人殮埋各等情即經該會調查後分别給材殮埋矣又該會中有由慈善家送往之吐血草若干囑該會代送如有抱是恙者可往虹口梧州路該會索取 
[卸任典獄長臨行時狀况]  
　　前任江蘇第二監獄典獄長敖雲亭於昨日上午赴漕河涇與新任竇典獄長面算交代至下午三時許結束清楚旋即興辭而别該鎭人楊福源等以敖典獄長在任時曾募欵興築弼教漕溪兩路便利行人遂購得邊砲數十萬伺敖君出署時沿途燃放自弼教路起送至漕溪路口止敖君步行道謝餘如警察所隊士等數十人亦各燃放邊爆送行敖君登車時向各人辭别並諭各隊長隊士勤愼從公云 
[西商春季賽馬之照料]  
　　代理英美總巡張生氏以今日爲旅滬西商春季賽馬之第一日中西士女之前往觀賽者勢必熱鬧深恐匪人混入施其攫竊手段昨特諭飭新老閘兩捕房捕頭届時選派中西探捕分往賽馬塲内外妥爲照料 
[印發金融報告之請求立案]  
　　本埠各銀行錢莊每日早晚市價有杜炳釗者搜買刷印成單命其名曰金融報告分送各行號每月每户取費三四角不等近來大爲發達竟成特别事業深恐有人仿行侵奪利權特延代表律師於上星期六午後投公共公廨第四民庭備述前情請求立案禁止仿行並將金融報告單式呈案請察經兪襄讞得稟商之美副領事約君諭候查核 
[各被告交保候訊]  
　　陳慶蘭在公共公廨呈訴金綬臣不將舊年賬目開出請追股本官利洋七百九十五元又姚傎卿控陶桂卿不理抵借洋六百元又鄭德鴻控陳生熊將寗紹商輪公司股票抵押銀兩延不取贖又沈幼樵徐仁明不還貨洋五百六十二元又倪榮昌控沈竇懷不理轉包南通更俗劇塲椅子工料尾找洋三百六十二元等案於上星期六由廨諭飭探捕將被告各人先後傳至公堂稟明中西官諭令分别交保過堂候訊 
[男女拐匪分别定罪]  
　　拐匪金阿濤（即粢飯阿濤）與伊女王金氏（即阿二）羽黨蕩婦丁劉氏等此次因拐賣望亭人意阿大之女金仙與婦人華吳氏之女林妹等爲童等查悉告發由淞滬警察廳偵探周根瑞將金阿濤父女及丁劉氏等一併拘案又往祝家橋地方將金仙提回併送地檢廳經檢察官研訊明確除將金仙當堂交由乃父領回外業已將案起訴審判廳辯論終結聽候宣判在案前日下午由陳備三推事與沈檢察官公開第五庭飭提金阿濤王金氏丁劉氏等至案略詰年歳畢以金阿濤等營利和誘俱發罪業已成立判處金阿濤二等有期徒刑監禁五年又吸食洋烟私藏烟具罪判處罰金一百元王金氏亦判處監禁五年並限交出被拐之華林妹到案以便交給乃母華吳氏具領丁劉氏判處三等有期徒刑着監禁三年判畢飭令分别還押候上訴期滿送監執行 
[布包内藏有煙膏]  
　　法租界小東門捕房某號華捕日前晚上在黄浦灘站崗查見石安文手携布包一只形甚慌張當由該捕上前盤問石棄包飛奔該捕即鳴警笛號召附近巡捕到來帮同將石追獲當將布包打開察看乃係銅盒烟膏二十餘盒一併帶入捕房經捕頭詰據石供此項烟膏實係朋友令我代取餘供支吾中西官諭令管押聽候解堂訊辦 
[輪船役人私帶煙土]  
　　張榮才向在東洋公司輪船上服務此次該輪由外洋來滬於前日抵埠張私帶烟土七十五兩爲海關扦巡洋員登輪查獲將人證押送水巡捕房轉送地方檢察廳即經檢察官提案預審一過諭令收押候核 
[失土謊報失洋]  
　　徐樟田前日午後投老閘捕房報稱在六馬路被素識之錢松林搶去鈔票一百餘元捕頭准飭華探沈阿岳偕徐恊往將錢提獲經捕頭詢悉徐因將紅土一磅携至北海路惠商旅館内圖賣被錢攫去不應謊報被刦鈔票諭將徐錢兩人一併押候解送公共公廨訊辦至錢所攫紅土已由其母送存捕房矣 
[棺殮被棄孩屍]  
　　昨日清晨閘北梅闈路上有生纔數月之孩屍一具形似被人抛棄者由四區崗警查見歸報署長飭傳十一圖地保報請閘北慈善團給棺收殮舁往義塚掩埋 
[指控嚇詐]  
　　婦人任尤氏延代表律師在會審公堂呈訴住居厦門路之常州人任三大於四月十八號在楊樹浦路嚇詐去洋三十元等情由廨准飭老閘捕房於前日午後派探將任拘獲稟明捕頭諭任存洋作保着自赴公堂候訊 
來函 
[揚州謝公祠來函]  
　　逕啓者揚州東何塲謝長玉垣産購自先祖未堂公向由老二房管理與大房共承餘蔭後推舉大房經管歷年利益二房並未分受乃現在經理本垣之一部分族人某某私行售賣草約己簽事關公産全族不甘緘默已函知華泰鹽墾公司從嚴阻止惟族人散處四方合再登報聲明俾共知悉即請貴報登入來函一欄實紉公諠此啓揚州謝公詞公啓 
[精武體育會來函]  
　　日昨本會假青年會開女子體育部成立之游藝會關於中國軍隊干涉一層各報所載不一謹將是日實情布達俾免悮會先是本會擬租華界虬江路上海大戲院舉行旋因警局知照戒嚴期内無論何項集會均不准行臨時遂改借青年會殉道堂爲會場來賓以女界爲多數當下午一點五十分鐘正欲開幕時突來中國軍隊一隊携槍實彈帶同通事由虬江路直到四川路青年會門前駐紮由該隊長帶同兵士四人及通事等先將電話把守闖入會塲要索開會秩序單經青年會幹事等再三解釋該隊長置之不理逗遛一小時許始率隊而去此關於女子部開會之實情也至若勞働界欲來提籃橋精武體育會開會一層同人等事前并無所聞迨至星期五（即四月三十日）下午七時有西捕頭持公文到會謂本會將於明日開歡迎工界大會云云同人等答以并無此事且是日須往青年會開女子游藝會當時并聲明本會之公園凡屬中國人均可入内此係公園捐欵人所指定舊歳已徧登中西各報不論何人入園游覽本會未便阻止云云翌日侵晨捕房即派巡捕多名駐守門前直至晚上八時始撤去此關於精武會當時之實情也特將實在情形宣告敬祈登入貴報無任寅感并請公安精武體育會謹啓五月二日 
雜評二 
[意飛機抵滬（怡）]  
　　一月來報章迭載之意國長途飛行機現已蒞滬滬人士之往江灣參觀者頗不乏人吾知觀者之中必有下列之二類 
　　一好奇凡一事一物之來必以先覩爲快得見後即淡焉若忘而於事物之原理與作用多不深究 
　　二趨熱鬧見衆人所赴之處則追隨之追隨之目的何在己且不自知 
　　滬上每有新奇事發生羣衆趨之若騖蓋皆此二類之人爲之此次之觀飛機吾不敢謂皆此二類然此二類恐不能免 
　　雖然航空事業歐美各國進步一日千里我國方始萌芽苟非精心以研究之焉能知其原理與作用以便仿效而資發展故吾願往觀者勿僅以好奇與趨熱鬧之心視之也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[重洋咨訪記（二六）] [  （本報特派員）中一]  
　　初次游美者冠不離首恒覺其熱披堅厚之外套恒覺不勝其重空氣乾燥口易作渴熱飮不易得凉水又非所習昔之嗜金山嘉果者抵金山後反覺其味劣不能適口昔之鄙視尋常廣東館零雜瑣碎諸肴饌者至此莫不貴類珍奇古人橘踰淮而爲枳之說今人乃適得其反其不能相殊者祗此人情所同之好美性耳金山山景之美他地不易得也在城市中已具邱壑之致若於城市外一登眺自不徒金門一髮蒼蒼金色斜陽得從容於海上飽覽其勝即世界著稱之金門大公園亦於常青樹萬木森羅之美蔭中闢有極幽秀之途徑與美國軍備上之遮過長林峙爲西陲之萬里長城者遥相對峙以視我國濟南商埠之平地公園眞不啻泰山培塿彼此有天淵之别也記者遍歷遮道長林俯視金門要隘忽悟事仗羣力之可驚得詩二絕云 
　　揷天馳道與雲平浩蕩風帆一羽輕爭說新邦仗羣力看他萬樹作長城 
　　金門縹緲望雄關一髦依依海上山山色也同時樣好低垂雙鬢到眉彎（山勢自遠而近至金門灣祇餘一髮而其左右相映正若目前西美時樣妝之以低埀雙鬢向眉彎者爲俊俏也） 
筆剳 
[璫札記（下）] [  鶵雛]  
　　自是女士每日必立夕陽中吾即無信彼必待吾過而始入吾察彼目遠遠注吾吾近似澀爲吾知彼在候者然其每日之愉否輒由吾信之無有而定有一次彼取信納諸袖裏怱遽入門吾不期隳吾私德在門隙内窺則一鶴背隂立徐徐未敢即啓以緘親吻無數啓而未視則以舌䑛所去郵票吾痴極度其愼重啓封事蓋非常而不敢遽聞其兇吉郵票黏處必爲彼人所吮吮之如親其舌則親舌必甚艱難而戀戀爲此吾防人見亟去之一日傍晚過而遞書無女士且無小鬟一媪在候吾方進媪曰函盍授吾女士所囑者吾以言確授之明日女士俟吾而言曰自後有書非親吾手勿授吾頷之致有一日一信應在上午交女士者不值而留諸下一次爲吾局中查員所得罰吾故延尅薪金女士又安知者更一日吾將賫信與女士至彼家閾内方詬誶似爲暴男子責女一鵷聲音我巳了了能辨雖啜泣亦凄楚匪誤吾懼事與滬信有關匿不敢進雖更罰薪願也翌晨始與小鬟於衢小鬟懷之竄去甚疾然後日來信已稀吾無涉亦惴惴以爲有變他日吾更司關啓郵筒一鵷女士猝至神采悴損眼頳若泣罷者步停猶細喘出懷書投之尚悄立視我啓而納之篋裏而其神方逐吾篋嗟乎吾若知其書爲佳人絕筆吾必拚吾職務之不就而强質其函且以告Ｋing嗟乎此三日後吾過其家張藍喪幃而女士玉屍横陳矣彼小鬟已爲家人斥去故女士之殉是否即涉歇浦來書吾不能斷小鬟去更叩何人耶今先生若筆於書使Ｋing見之或且以書奉白 
劇談 
[梅訊（十九）] [  春醪]  
　　春香鬧學爲畹華著名之作昨日演之觀者至無隙地 
　　畹華近以寓中小有冗雜未能外出往過者亦匆匆一譚而巳 
　　香南二集舉行之期大約俟朱古微詞宗來滬後不過旬日間事耳 
　　蕙風先生素號阮盦前日忽署秀盦或詢其故則曰前日觀游園驚夢杜麗娘倐見柳夢梅僅道得一個秀字傳神此際吾故曰秀盦亦見傾折之忱也 
　　畹華縱不學體操而體質頗强數年來初不一病見人弄臺球亦偶戲試拈之但野外運動則不敢嘗試 
　　作詩作詞必先領略得詩境詞境畹華自日常起居至於嚴妝盛態無一不佳無一不是靈心慧業清微婉約處如游園驚才絕艷處如獻夀法相莊嚴處如散花不可勝道也 
　　嘗見玉楳詞人總集美人色相今古名作二百餘闋曰繪芳詞初擬按闋和韵一首以貽畹華特此事功程浩大不可預期矣 
　　畹華此遭南來起解宇宙鋒尚未啓演此二劇實舊劇中純粹之唱戲爲畹華所最工者不知何日可以一慰嚮往也 
　　童女斬蛇破除迷信亦畹華新排之好戲而玉芙告人似以爲不佳大約海上未必演之 
　　梳妝三怕前此有未及觀者以告畹華畹華亦首肯再演大約亦旬日後事 
　　行轅中畹華一室據東廂所有劇衣裝飾可二十餘箱均堆置一隅此外巨櫉二事書案上寘箋紙二盒筆墨井然更火爐架則遍列謁者名片王公達官以至卑田院打秋風者無一不具 
　　有人勸畹華力學西文資爲出游之需畹華亦然之 
　　唱工戲逾時不演尚不妨事至武工一停數日便覺累贅手足均不活動故儕輩三數日即須在家習練疊脣作鑼鼓之聲以爲節奏偶爾觀之亦頗饒興會也 
　　香南雅集卷子允題者又有王敬安余夀平袁伯夔諸君逆料將來必一巨觀也 
詩詞選 
[惜春集] [  紫蘭主人]  
　　春行盡矣無計留春春花春草咸漸有悴容似亦惜春之去者春夜無俚選春詩詞作惜春集以示春人願共惜此餘春也 
　　春日（清平樂） 
　　柳摇花顫遍吹東風軟好夢驚回鶯百囀天遠何如人遠 
　　乍寒乍暖無憑一宵幾遍隂晴猜着天公情性算他眞個聰明（閨秀錢瑗） 
　　春閨 
　　柳色翠分眉黛桃花紅染胭脂門外馬蹄去後簾前燕子來時（林述曾） 
新聞拾遺 
　　俏尼姑喬裝騷和尚常州天寗寺爲有名古刹今年適值庚申歳舉行六十週大紀念又逢冶開老和尚七十夀辰於是宏傳戒法南自閩廣北至直豫遠來受戒僧人不下千餘人惟可異者閨閣艷質以及半老徐娘亦厠列其間不免男女混雜社會致啓疑竇日前有揚州泰興兩僧人到寺受戒其一係尼姑喬裝和尚暗爲夫婦昨忽被流氓窺破卽報告該寺住持治以佛法先由面罩悶塞其七竅制死後將屍焚化一時傳爲奇事云[  清白]  
　　屋梁流血友人成君昨自泗陽寓書於余述該縣有顔姓者所居房屋一日忽有血水自屋梁下流滔滔不絕其色腥紅臭穢之氣不可嚮邇歷竟日始止明日主人拆屋視之則絕無所見云[  幻夢]  
　　犬能作手工本埠戈登路美人羅司笛爾蓄狗一頭軀幹魁梧性極靈敏能懂通行語又能作手工如摺紙編草類頗精神可觀羅君豢養已十二年每日教以種種手工愛之不啻掌上珍云[  聲]  
　　甘蔗當武器陸家浜附近仁成烟紙店昨日下午有某甲持一銀圓往兌小洋因爭論貼水啓釁互相口角某甲大怒見店旁有一甘蔗攤卽不問情由將甘蔗取向店内亂擲致櫉窗上玻璃皆被擊碎該店主見非理可喻遂唤同崗警送區究辦云[  周劉]  
　　泥盆變泥屑昨夕十時由郵局返家行經南京路抛球場口適有七路電車自東來方至站有某甲手携黄泥大盆怱怱上車忽而脱手落地粉碎某甲亟下車收拾碎屑而車巳向西遠矣因懊喪而去[  文海]  
短篇小說 
[諷世小說捕鼠機（十五）（二）] [  宋春舫宋懷玉女士合譯]  
　　觀文「自然我是怕鼠子」 
　　剛伯培爾「但是這裏可没有鼠子只有一個可憐的男子現在你可以下來了麽」 
　　造麥觀文夫人「不要聽他的話他剛纔說過這鼠子是一定在這裏（指着剛伯培爾）你眞是把我們當玩物」 
　　剛伯培爾「我很對不起老實告訴你我不信有鼠子在這屋裏」 
　　造麥「竭納剛纔也看見過的」 
　　剛伯培爾「他理想中以爲是看見的我可没有這種理想在這個時候就是一隻獅子也該跑出去了（那時門鈴又響） 
　　造麥呌道「竭納「快去開門」 
　　竭納慌了將他的帷裙從頭上丢過去「呀我是不能下來我見了鼠子是怕極了」 
　　造麥「胡說你一定得去你這種態度全然是假的」 
　　竭納「呀夫人我不去我自從幼小時候就怕這種東西」 
　　造麥「這不興你想不聽我命令麽你就可以回家去......也不必等到下星期我立刻就開發你的工錢你現在可以走你的路你明白了麽」 
長篇小說 
[社會小說衆醉獨醒（三十）] [  瞻廬]  
　　第六回激衆怒信口開河抱奇寃走頭無路 
　　尤氏啐了一口道活見你的鬼你上門時只有兩個衣包從一家小客店裏送來誰見你的珍珠首飾你還是左手交給我們的還是右手交給我們的我們還是左手接受你的還是右手接受你的可有甚麽收據落在你手裏開了天窗說亮話你不妨把眞憑實據呈請列位公斷老娘雖是一個女流郤公平正直不會隂謀詭計（久仰久仰）生平做事攤得開捲得攏不像你這賊婆娘硬要人三千銀兩人家不肯出你又使出這條毒計甚麽金珠寳貝信口開河只管混說你在糞坑裏照照你這副尊容可像該甚麽金珠寳貝便是說混話也須有些分寸似這般大吹大放怕不把下頦都掉了下來你倒不說有沈萬三的聚寳盆財神菩薩的摇錢樹存放在我們家裏說着又連連的唾了幾口涎沬那尤老娘又把許氏的兩個衣包蓬蓬的兩聲丢在街上口裏駡道賊婆娘快快滾罷當下本地的保正又執着一根藤條從人叢揷身進來硬逼許氏上路許氏哀哀啼啼不肯走保正手裏的藤條雨點也似打來許氏道還我金珠首飾立刻上路保正道唗還敢說金珠首飾休說你没有這東西便是有了也是個賊贓本縣大老爺現正緝拿賊黨捉到了加等治罪你不好好兒回去我送你到縣衙門裏一刀砍掉了休得怨我衆人又隨聲附和道保正老爺說的是好話你還是走的便宜千不是萬不是總是做了長毛婆的不是你賴着不走休說筱山夫妻不答應我們做鄰居的也不答應眞個解到縣裏砍掉了憑你怎樣利害再不會長出第二個頭顱許氏没奈何只得號咷痛哭的走了俗語道物離鄉貴人離鄉賤許氏只爲是異鄉人才吃了尤氏的虧臨走時指着尤氏駡道你這惡毒婦人天理難容管教你不得好死（然而前日固曰賢慧婦人又懂理又服小也）又高唤着筱山的名字道你這負心漢我一輩子忘不了你說着已走得遠了（可憐） 
[自由談之自由談] [  鵑]  
　　吾人處事應出之以鎭靜庶頭腦清明不復有僨事之虞不觀彼手揮五弦目送飛鴻者其鎭靜爲何如也庸人則不然偶遇細事即張皇失色無所措手足腦思與心志旣紊事又安得不敗哉 
 
 
 

Page 15

 
 
   
 
 

Page 16

 
 
   
 
