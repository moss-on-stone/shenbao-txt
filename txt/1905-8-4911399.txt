# 1905 - 8 - 4911399

 

Page 1

 
 
[降敵不足爲恥辱論]  
　　今天下至可恥辱之事有甚於三軍之士屢戰屢北力竭筋疲而肉袒牽羊負鑕面縳向敵人俯首乞降者哉雖然僕以爲此次旅順俄將司堵瑟爾之降服日人則其榮名仍著於環毬而不足謂爲恥辱之事也何則旅順固天塹之險易守難攻者也當中日有事之秋我朝廷以畿輔巖疆責令統將龔照璵鎭守龔乃一籌莫展遥見日軍旌旆卽棄其所有奪命狂奔舉槍砲彈藥砲臺船塢製局糧臺碉堡營壘土地人民悉數畀諸敵人之手坐令日軍未折一矢未絶一絃錦繡江山安坐而享今者司堵瑟爾之守此槍砲猶是也彈藥猶是也砲臺船塢製局糧臺依然當日布置也碉堡營壘土地人民無異昔時景象也而乃誓死無二血戰經年直至兵艦全沈砲臺盡陷仍復裹瘡喋血捨命爭持迨不得己而乞降猶得將完善之滅水雷船次第駛赴烟臺青島遵章卸去軍火交與中德兩國保存自餘損壞不堪者一一炸而裂之然後燬其兵房殘其砲位使地方無一可用之物始徐徐高建降旛是不特勇氣凌雲且更臨事慮周藻密以視俔俔伈伈如龔照璵輩眞不啻天壤相縣哉枊司堵瑟爾固智勇絶倫而俄人之萬衆一心誓同生死夫亦可驚可愕而不可幾矣每見各日報之毁俄者輙謂旅順俄軍軍火早經告匱砲則用木筩假製開花彈則中實木屑軍食則日惟得些少饅頭兵士則小者十三四齡老者已將花甲每奉徵調之令則舉家痛哭若喪所親各屬民人更離德離心疾視其上稱戈作亂舉國若狂乃以觀報帋所登旅順降後電音方知以上所云無異齊東野語電中歴述旅順苦况謂軍士皆患血貧之症醫院實不能容紅十字會醫生昕夕無休苦難遍及以致血腥膿臭侍疾者類皆掩鼻不欲聞甚有疲　不堪且行且仆者然且軍士一聞將令莫不扶病而起趨赴沙塲執戟荷戈略無怨色前者飮彈而踣後者踐屍而登勇往情形有非楮墨所能描繪者洎乎司堵瑟爾致書降敵則又悉遵約束甘作俘囚略不梗令逞頑與敵再抗是非平日訓練有素紀律嚴明烏能若是之衆志成城悉道調度故僕以爲降服固甚恥辱然如司堵瑟爾者孤軍支拄力竭計窮上下同心毫不譁亂宜乎西人極口奬借謂勝者敗者同一榮耀無窮也或有送難者曰子言誠然然前者中國海軍提督丁汝昌之守劉公島其困苦幾與司堵瑟爾相同曷爲因降服日人致受萬人唾罵則應之曰丁汝昌惡足與司堵瑟爾比其守劉公島也鏖戰不逾月海軍雖經失利未至糧盡矢窮貿然因日將伊東氏一書遽遣道員戴宗騫爲乞降使白旗赴敵忝顔求生舉堅利無匹之軍艦八九艘輕輕一擲致北洋數十年心力數千萬貲財至此遂悉數用爲媚敵之資無一存者卒之畏罪自盡死化蟲沙此直司堵瑟爾之罪人尙得與之相提並論耶特僕所大惑不解者司堵瑟爾勇往敢死者也自日人攻圍旅順迄今迭次修函勸令歸順司堵瑟爾激勵士卒金石同堅指定旅順巿廛謂末後必於此决一死戰死卽裹屍馬革埋骨其間其出戰也往往舁櫬軍前奮身不顧聞其覆書日帥謂卽使戰至全軍盡覆僅留一人一騎仍當捨命爭持兹者糧雖匱而腹未至全枵地雖失而敵尙未深入兵士雖多戰殁而海陸合計尙存二三萬人苟其收合燼餘猶可背城借一萬一力持至波羅的海艦隊鼓輪而抵亞東得此駐足之區或可冀轉敗爲勝而乃初衷頓改甘爲城下之盟身作纍囚地歸强敵謂將以保全疆域耶則險要胥已淪陷巿肆亦被摧殘所喪實多此外有何可惜謂將以保全士卒耶則困守一隅亡者已以萬計剩此老羸孱弱日後萬難陷陣衝鋒果何所愛戀於心而不忍使之肝腦塗地謂將以保全軍艦耶則前之毁者沈者已不下數十艘僅餘七八滅水雷船得失無甚關係何必曲爲籌畫使之宛轉保存今者降約已畫諾遵依矣砲臺已交與日人作證矣日人封堵口門之艦可以次第撤去鼓輪西上迎擊波羅的海艦隊於途中矣設使波羅的海艦隊旣被日人所迎擊又以突聞旅順之變軍心渙散敗衂而歸則司堵瑟爾今兹雖得虚榮日後必賈實禍喪師辱國之咎其能辭乎或曰司堵瑟爾之出人所不及料驟然降服日人者實密奉俄廷之旨而行非敢忍恥賣國蓋日前曾得俄皇電諭謂旅順之事已無可爲凡百聽卿自裁朕不遥爲節制故爲是俯首降服也日說也余甚疑之 
[本館接奉電音]  
　　昨晚京師友人飛電傳來上諭一道敬謹譯登○十二月初二日内閣抄奉上諭史念祖著賞給道員發往湖北交張之洞差遣委用欽此 
[電傳宫門抄]  
　　昨晚京師友人專電告知本館云十二月初二日皇上召見軍機大臣及趙爾巽 
[俄艦觸沈專電]  
　　昨晚接日本東京友人所發專電云俄國波羅的海艦隊司令長官羅的斯凡斯克海軍中將之座艦克尼阿斯穌哇羅夫戰鬥艦註載重一萬萬三千五百十墩速力十八海里於馬大格司格爾近海觸於暗礁以致沈没 
[日民慶賀]  
　　昨晚日本東京來電云華歴十二月初二日東京日人開慶賀旅順投誠之會計預會者約在十萬人以外 
[旅順禁令]  
　　昨晚日本東京來電云日本海軍省於華歴十二月初二日出有示諭大旨謂旅順口禁止一切船舶出入惟官用之船不在此禁之内 
[旅順弛封]  
　　昨晚日本東京來電云日本海軍省於旅順降後出有解禁示諭内開遼東半島全部已歸日軍占領明治二十八年一月一日所宣之封鎖禁例卽於華歴十二月初二日解除聯合艦隊司令官東鄉平八郎示 
[俄俘計數]  
　　昨晚十二點鐘時接日本東京來電云華歴十二月初二日上午一點五十分鐘時日本大本營接到乃木大將報告内開初一日受降後計捕虞俄國弁兵其數如下狙擊兵第二十五聯隊將校四十二名下士卒一千四百三十二名第二十六聯隊將校四十名下士卒一千四百二十名第二十七聯隊將校五十八名下士卒二千零七十八名第二十八聯隊將校五十二名下士卒一千五百零五名第七豫備隊將校十四名下士卒二百八十二名其 
 
 

Page 2

 
 
餘砲兵憲兵及將校等合計三百二十二名下士卒一萬一千二百零七名此中已宣誓不預此次戰事之將校計一百五十一名十一月三十及十二月初一兩日合計捕虜將校五百零八名宣誓者二百二十七名下士卒一萬六千六百五十八名一 
[續收俄俘紀數]  
　　昨晚接日本東京友人所發專電云華歴十二月初一日日本大本營接旅順日軍司令官乃木大將軍報稱是日正午續收俄俘計狙擊步兵第二十五聯隊將校四十二員下士卒一千四百三十二名狙擊步兵第三十六聯隊將校四十員下士卒一千四百二十名狙擊步兵第二十七聯隊將校五十八員下士卒一千一百七十八名合計將校一百四十員下士卒四千零三十名連前一日所收之數總計將校三百二十六員下士卒九千四百八十一名 
[維持戰局]  
　　昨日駐滬日本總領事小田切君以東京所發官電見示大旨謂頃得俄國哈滑司來電據稱俄廷初得由外洋發來旅順降敵之電信時不甚深信及聞眞實消息一時頓起憂思目下君臣上下互相議論謂以後必仍竭力維持以收桑榆之效蓋先是人咸謂俄國後路陸軍必能授救旅順嗣竟徘徊坐視其微弱可想而知矣 
[再振軍威]  
　　華歴十二月初一日英京倫敦路透電局來電云俄京聖彼得羅堡某英報館訪事人頃發電信一通略謂俄皇召集各部大臣在宫中籌議一切决計將戰局竭力維持并擬於西歴二月杪之前調集兵士二十萬人歸陸軍提督苦洛拔托金統率以期重振軍威至海軍提督洛斯狄斯文司基則已電召回國矣 
[砲毁俄艦]  
　　華歴十二月初一日得日本東京所發專電云頃得旅順傳來確實信息謂俄艦之損壞於此者近由日人發砲轟沈計魚雷砲船兩艘一名蓋逹馬克一名夫腮狄臬克各重四百墩鐵甲巡洋艦一艘名拔揚重七千八百墩滅魚雷船三艘一名勃狄船耳尼一名雪而尼一名包爰夫此外復有載運魚雷材料船一艘名黑龍江重二千五百墩横沈船塢之内砲船一艘名包勃耳重九百五十墩沈在包勃耳之側至碼頭等處則已變成灰燼矣 
[日判英船]  
　　華歴十二月初一日英京倫敦路透電局來電云前被日本海軍擄去之英國商輪船名臬克來鐵亞者今已由日本海軍審判所訊明作爲戰時所獲之物矣 
[日購醫船]  
　　華歴十二月初一日日本東京來電云我日紅十字便中人頃又集貲購置輪船四艘以便駛近戰塲醫治受傷軍士之用 
[續錄中韓通商條約]  
　　第五欵一中國民人在韓國者如有犯法之事中國領事官按照中國律審辦韓國民人之在中國者如有犯法之事韓國領事官按照韓國律審辦韓國民人性命財産之在中國者被中國民人損傷中國官按照中國律例審辦中國民人性命財産之在韓國者被韓國民人損傷韓國官按照韓國律例審辦兩國民人如有涉訟該案應由被告所屬之國官員按照本國律例審斷原告所屬之國可以派員聽審承審官當以禮相待聽審官如欲傳詢見證亦聽其便如以承審官所斷爲不公仍許詳細駁辯二兩國民人或有犯本國律禁私逃在彼國商民行棧及船上者由地方官一面知照領事官一面派差恊同設法拘拿聽憑本國官懲辦不得隠匿袒庇三兩國民人或有犯本國律禁私逃在彼國地方者一經此國官員知照應卽查明交出押歸本國懲辦不得隠匿袒庇四日後兩國政府整頓改變律例及審案辦法視以爲現在難服之處俱己革除卽可將兩國官員在彼國審理已國民人之權收回第六欵中國向不准將米穀運出外洋韓國雖無此禁如或因事恐致境内缺食暫禁米糧出口經地方官照知後自應由中國官轉飭在各口貿易商民一體遵辦第七欵倘有兩國商民欺罔衒賣貸借不償等事兩國官吏嚴拿該逋商民追辦債欠但兩國政府不能代償畔第八欵中國民人准領護照前往韓國内地遊歴通商但不准坐肆買賣違者將所有貨物入官按原價加倍施罰韓國民人亦准請領執照前往中國内地遊歴通商照相待最懮之國民人遊歴章程一律辦理第九欵一凡兵器各項軍物如大小砲位及砲子開花彈子各種火槍裝槍藥筒附槍刀　佩帶腰刀等札槍硝火藥棉火藥烈火藥及他轟裂各藥等應由兩國官員自行採辦或商人領有進口之國官員准買明文方許進口如有私販運售者查拿入官按原價加倍施罰二鴉片在韓國係禁運之物中國人如有將洋藥土藥運進韓國地方者查拿入官按原價加倍施罰三紅參一項韓國舊禁出口中國人如有濳買及出口未經政府特允者均查拿入官仍分别懲罰第十欵兩國船隻在彼此附近海面如遇颶風或缺糧食煤水應許其收進口内避風購糧修理船隻所有經費均由船主自備地方官民應加援助供其所需如該船在不通商口岸及禁往處所私行貿易不論已行未行由地方官及附近海關官員拿獲船隻貨物入官違犯之人按原價加倍施罰如兩國船隻在彼此海岸破壞地方官一經聞知卽應飭令將水手行先救護供其糧食一面設法保護船隻貨物並行文知照領事官俾將水手送回本國並將船貨撈起一切費用或由船主或由本國官認還第十一欵凡兩國官員商民在彼此通商地方居住均可雇用各色人等襄執分内工藝第十二欵兩國陸路交界處所邊民向來互巿此次應於定約後重訂陸路通商章程稅則邊民已經越墾者聽其安業俾保性命財産以後如有濳越邊界者彼此均應禁止以免滋生事端至開巿應在何處俟議章時會同商定第十三欵兩國師船無論是否通商口岸彼此均許駛往船上不准私帶貨物惟有時買取船上食用各物均准免稅其船上水手人等准聽隨時登岸但非請領護照不准前往内地如有因事將船上所用雜物轉售者由買客將應完稅項　交第十四欵此次所立條約俟兩國御筆批准至遲以一年爲期在韓國都城互换然後將此約各欵彼此通諭本國官商俾得咸知遵守第十五欵中韓兩國本屬同文此次立約及日後公牘往來應均用華文以歸簡易大清帝國欽差議約全權大臣二品銜太僕寺卿徐壽朋大韓帝國特命議約全權大臣從二品議政府贊政外部大臣朴齊純光緒二十五年八月初七日光武三年九月十一日 
[蕪湖開闢各國公共租界章程]  
　　蕪湖訪事人云此間由中國自開公共租界已由徽寗池太廣兵備道重瑶圃觀察會同駐蕪英領事柯君訂定章程禀奉撫憲誠果泉中丞轉咨外務部電飭照准定期開辦章程維何一蕪湖通商口岸前經劉前監督勘定禀准將西門外南自陶家溝起北抵弋磯山脚止東自普潼山脚新安普潼搭起西抵大江水邊止應就此四至界内作爲各國公共通商租界二界内地基准各國正經殷實商民選擇合宜應用之地租賃前經議定有案每畝租價本洋一百八十元自應一律照行但界内江灘多有業主不清爭執轇轕議先繳價存官由官給契查明的業給領地價以免爭業久宕至應完地稅現在酌中核議每畝每年完稅錢三千文其完稅日期每年限定華歴二月初一日至十五日止此十五日内各租主須將該年應完之稅如數措齊繳由領事官註如領事官在蕪或由稅務司或由洋務局函送地方官由地方官掣付糧串轉給收執惟公用之道路溝渠橋梁等地不納稅錢亦不准人私自租佔舊有農田水溝仍應一併存留俾資宣蓄至各國品行不 
 
 

Page 3

 
 
端行同無賴之人及中國不安本分作奸犯法案之人槪不准在界内居住違者卽行驅逐不許逗留倘敢故違除華人由中國地方官自行拘辦外如係各國商民由監督照會領事官懲辦以昭劃一而期整肅三凡各國商民在界内租地時須禀明領事官並將該地圖一紙及丈尺畝數若干由領事官知照地方官委員會同查勘明妥出租俟將租價及一年地稅如數繳清地方官卽行發租契三紙一紙存案外餘二紙送領事官蓋印一紙交租主收執一紙存領事官署備查四凡有轉租事故於轉租之前必須禀明領事官查實後檢同原給租契知會地方官存案方准換契轉租至承接轉租之人須立有和約之國商民方爲合例五界内地叚應酌留馬路數條闢爲東西街道則江灘以内之地亦皆通逹水口沿江五丈地面須留爲往來船隻　路但允各國商民任便行走上下貨物繫泊船隻不准建造亦不得另有設施致碍行走六界内日後興旺居人漸多所有巡捕房事宜由地方官設立管理至公共道路溝渠橋梁等項工程并由地方官自行建造修理費用地方官與領事官會商章程籌捐無論何國商民一體照章徵收毋得抗違七凡租契以三十年爲限滿限後准其呈契驗明更換續租以後永照三十年一換之例辦理届時租主禀由領事官函送地方官驗明如或錢糧增加應由地方官會商領事官將每年地租酌加惟不得再給租價及另有别項費用若限滿不報應由地方官查明通知領事官傳諭催促倘再延逾四月不報卽將該地契註銷以示限制八界内華人房屋以及堆積木植等項俟該地有人承租時限六個月由地方官導諭遷讓惟拆遷各費頗鉅不在原租價額之内應酌給津貼照每畝定價四折按租地畝數隨繳遇有墳墓該租主不得私自掘毁致興轇轕至未經各國商民承租地畝應任華人照常居住耕種俾免失業九界内不准建造草房及下等板屋恐易引火貽害他人有違犯者卽勒令拆毁惟未經出租之華人與現在承租建造各地相距較遠者暫免拆毁仍由地方官勸令改換至火藥炸藥及一切有害人身家性命財産之物槪不准收藏夾帶運送倘有抗違由地方官察出或他人指訴應查明華洋商民分别拘傳照會各按本國律例懲辦設因工作必需應先開單禀明領事官或兼理各國領事官查實照會監督函知稅務司查驗方准起岸起岸後應擇愼密之所收藏並須速行用完不得任意收放或久擱不用違者由中國地方官照會領事官或兼理各國領事官責令遷移界外以安閭閻十其餘一切瑣碎及未盡各事宜應由彼此隨時計議照會存案 
[詳誌教民兇殺事]  
　　寗波訪事人云前者此間哄傳耶穌教民王明海無端被翏沙教民毆斃刻始訪悉王係翁巖人在甬郡開設小錢鋪曰前同鄉王某家忽失一鷄王媪忿子媳之疏忽不善隄防痛加鞭撻媳母聞信向之責言王某急邀明海出爲排解事爲蓼沙人所悉糾集天主教民毛品華等將明海及同伴某甲某乙擒至某姓祠内縶縛攢毆明海一再哀求願以兼金爲壽衆已允釋回毛聲言務必置之死地遂將熾炭塞入其口復舉刀剌其咽喉并各執鐵器徧體排擊旣殞命意猶未傔又抉破隂囊剜出兩目然後抛棄屍骸甲乙逃出奔告於王家屬急赴慈谿縣署喊控縣主某大令親臨勘騐飭差緝兇聞近日已將帮兇之丙丁二人拘獲惟毛尙逃逸無蹤也 
[關員被控]  
　　漢口訪事人云江漢關署收支委員胡彦和大令恒熙任情舞弊侵吞稅銀某某諸商乘欽差查辦事件大臣鐵寳臣星使蒞鄂時聯名禀控行轅尙不知星使若何批示也 
[鹺員興學]  
　　杭州訪事人云浙省學務處暫假楚湘會館開辦大憲委道府各員分司其事兹者鹽務中人亦議創設學堂因又委寗紹分司萬副轉一奇爲之襄助 
[請匯磅虧]  
　　蘇松太兵備道袁海觀觀察電致藩憲陸申甫方伯略謂各國償欵所虧磅價蘇省派撥清賦欵内銀一萬兩請卽日匯解來滬以便轉交 
[監守俄艦]  
　　監守俄艦之南洋兵艦名南琛者昨已奉署理兩江總督南洋大臣周玉山制軍札調來滬隨由蘇松太兵備道袁海觀觀察飭知管帶下椗楊家渡陸家渡中間旋卽電禀制軍以憑查核 
[迎迓憲旌]  
　　江蘇巡撫端午橋中丞自奉調撫湖南之命在蘇整理一切將於日内來滬以便泝江入湘駐紥南巿之江蘇撫標續備滬軍營及江南督標奇兵營各管帶均於昨晨飭本營哨弁督率勇丁赴滬北大王廟馬頭恭迓 
[請咨遊學]  
　　本邑人徐顯係徐文定公後裔現擬自備資斧前往日本成城學校肆習戎機禀經鐵路大臣盛杏蓀宫保函請蘇松太兵備道袁海觀觀察發給咨文定於日内乘平羅輪船不行 
[英界火警]  
　　英界大馬路菜巿旁有稻香村茶食店焉昨日午後店中人遺火積薪以致烟炎迷漫目爲之蔽幸經巡街捕所見取水救熄得免於災對門德仁里後弄某浙人家亦於此時驀然火起勢若燎原西舍東鄰團聚撲滅迨爲看守瞭望臺者所見早已吳回返旆因之不復鳴鐘事後捕頭以兩家疏忽已甚分派中西包探往查起火緣由恐不能免於薄罰矣 
[公界火警]  
　　前晚一點三十分鐘時公共租界中派克路第五百五十四號門牌錦文書局不戒於火瞭望臺上望見立卽鳴鐘報警救火會西人一聞徒牢怒吼急驅水龍馳至吸取自來水竭力狂噴逾時始熄計焚去樓房五幢昨晨捕頭派包探徐阿華往傳局主未到大約尙須詰問起火緣由也 
[萬國紅十字會來函]  
　　啓者本會昨承江蘇學政唐大宗師交來經募海州沐陽學第九批鷹銀六十元浙江學政陳大宗師交來經募各學六十九戶鷹銀一百元潮州道褚觀察交來潮陽縣俞大令自助並代募大洋一百五十二元揭陽縣虞大令自助並代募大洋一百六十二元除貼水匯費兩共合來鷹銀二百九十二元六角金陵章源源保出門人貨平安助洋一百元同和莊焦樂翁交來杭州潘赤文先生捐助棉衣二百件戰地烽烟迄未寗息哀鴻福徧野凍餒流雖蒙諸大君子憫念災黎源源募助曷勝感荷除分掣收照並函復外謹乞登報鳴謝伏維公鑒上海萬國紅十字會同人謹啓 
[總善流長]  
　　推廣善舉在乎財用之充盈財用之充盈在乎恒産之豐厚不然是無異源不深本不因而欲望其流之遠葉之茂蓋亦難矣敝堂自創辦各善舉以來迄今數十稔所以能綿延不替者全藉諸善士之今者踴躍輪將規模漸擴經費愈繁而産業式微時深鮮克厥終之懼兹承吳君渭川慨助洋銀二百元作爲敝堂置産之資樂善好施洵堪嘉尙無如一木不能支大厦衆擎始可舉百鈞伏乞仁人君子樂爲吳君之所爲慨擲囊資俾敝堂集腋成裘積成置備産業則敝堂立不拔之基窮黎受無窮之惠皆出自諸君贊襄之力其功德豈有量耶滬北天后宫前席益善堂司董嚴信厚龔心銘施則敬朱佩珍祝大椿葉貽釗周鴻孫等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[懸金購盜]  
　　寗波訪事人云浙江鎭海縣境楊王地方有紳士王某及某姓居焉十一月某日之夜突被盜匪劫去衣服首飾所值不貲事後由王開單赴縣禀報縣主韓子衡大令飭緝未獲因移會營汛恊拿一面照會鄞縣高子勛大令請卽懸賞購緝略謂如有能將是案盜首緝獲訊實者賞洋銀二百元拿獲盜夥者賞洋銀一百元通風報信因而拿獲者賞洋銀五十元 
[羊城寒柝]  
　　廣州訪事人云粤紳鄭陶齋觀察總辦粤漢鐵路在廣東購地設立總局旋經督辦盛杏蓀宫保札飭停購觀察遵卽撤局交卸旣畢前往澳門日來省城七十二行各商以現當創興商會之時商報商團相繼而起正賴觀察維持提倡因商請從速回省以慰與情○十一月初九日之晚定更時省城運司署前有一人身穿湖縐棉袍外罩漳絨馬甲足登快靴徘徊西轅門良久不去旋竟解帶自縊署中辦公人見而解救搜其身畔藏有地方官信函因卽禀明運憲信都轉都轉飭連信發交南海縣縣主某大令詰知此人係隸旗　其父現任某處都統兄則宦游粤東因事來尋適隨岑雲帥西征偶入博塲川資輪罄不得已而出此下策吁可憐已○北海與越南海防相距甚近日粤商振隆輪船由海防往虎冷莊中途被匪行刼第一司機者入水溺斃船主及水手等人均被擄去道途荆棘良可憂也○有黄家傑者前以知府在安徽省候補因案參革計無所出遂至粤東報効西征餉銀一萬五千兩督憲岑雲帥嘉之奏請開復留廣東補用己奉旨允准矣○上月初八日之夜四鼓時西門直街某藥材店失火殃左右鄰幸卽撲滅 
[南屏曉鐘]  
　　杭州訪事人云時屇隆冬宵小充斥省城司道以下各官輪流巡綽通宵逹且此往彼來某日捕役緝獲盜匪二名解案訊詰知係行刼海月橋畔某錢莊砍斃事主之正兇一俟錄供申詳卽當就地正法矣○杭城某小押鋪雇軍犯王永寛出名不但重利盤剝且於夜間收押來歴不明之物以致竊賊日見繁多近已有人禀請地方官飭爲保具禀捐帖俾有所稽查 
[茸城雜誌]  
　　松江訪事人云前者鹽捕中營姚金波參戎因部下哨弁林得勝充當梟首爲患浦東由大憲勒令緝捕歴久不獲因之撤差未幾林梟計窮乞降充當飛划營哨弁參戎則携其梅鶴住郡城佛字橋南某日華亭縣孫花樓大令接奉上憲札文飭傳諭參戎赴省爲禍爲福刻尙未得而知也○婁縣北鄉某圖差某甲狡猾生事經縣主黎子新大令斥退近日因查得去年修建某鄉石橋時侵吞捐欵因飭管押候追○日前上海縣解到犯人六名寄禁華亭縣獄有某犯忽因病斃命縣主孫花樓大令照章禀請府尊田紹白太守札委婁縣黎大令前往相驗飭備棺收殮標封發壇○前者北門外甕橋張姓家被匪徒十餘人劫去衣箱六口内儲衣飾所值不貲報經華亭縣孫大令馳往勘視比捕緝拿近復高懸賞格謂獲到正盜者賞洋銀一百元 
[上海縣署瑣案]  
　　趙朱氏投縣控陸慶山誘令伊女金寶出外致被瞿子山拐逃等情旣而陸亦控趙朱氏抱呈之葛老三逞兇毆擊等情縣主汪瑶庭大令提葛訊究葛供小的妻姊趙朱氏之女金寳於五月中被陸瞿串拐無蹤向之理論陸卽交還至七月某日又被拐逃仍責令陸交出至十月初十日趙朱氏欲送女蘇州成親初九日忽又逃逸查得仍被陸瞿誘藏後趙朱氏偕母至陸家向索所吞首飾以致相爭小的並未前去大令謂葛係差夥不應爲氏作抱告判責一百板將案註銷○揚州府寶應縣人古學洪之弟古小狗子被被人誘拐來滬控經寶應縣移請大令提女棍劉徐氏訊追交官媒看管旋又提王玉山升堂質訊劉徐氏供小狗子由某甲挈來滬上托小婦人售與楊公館公館主詰出前情立卽退還收囘原價後經王擔保由陳郭二人領去王供據友人陳東禮偕郭德海來言郭家小孩被拐在劉徐氏處央小的同往領出交郭帶去是實大令飭交人保出候再訊供○前者唐開第控哈子擎季文華欠銀一案大令提季訊追管押已及一年未繳分文哈則當時由同姓哈國樑保去前晚大令提國樑訊究供禀稱正在籌措擬向原告懇情季供原籍揚州有田數畝託人售去得價繳案可也大令飭哈退去季還押各限十天理償○南巿馬路工程局水巡捕陳向榮包探胡瑞龍奉前撫憲端午橋中函訪有私和人命骩法索詐情事札縣訊押前晚大令飭提至案判發改過局各押一年 
[浦東保甲總巡局瑣案]  
　　日前本邑南馬頭同和鹹貨行主某甲在浦東某處購得鹹蘿蔔三擔雇人桃回中途被保甲總巡局巡丁所見以其中雜鹽斤遂拘解至局甲聞之赴局索取明府不允因倩律師候魯公函索并稱如不交還定卽禀請領事照會道憲明府爰面禀蘇松太兵備道袁海觀觀察請示核辦○日前船戶劉夢生行經浦東沈家弄被斷路匪徒褫衣攫物向之抵拒飮刃而傷事爲保甲總巡謝岳松明府訪聞因於前日飭差插傳二十四保二十三圖地保訊問○浦東南馬頭三泰木行主某甲投保甲總巡局控稱木作頭楊明顯收受行中所失之木五株請爲查究總巡謝岳松明府准之傳楊研訊楊供稱此木係同春福洋棧工頭伍九子所寄迨傳伍質訊伍稱此木由棧中執事人倪山如囑小的寄存明府命退去聽候查明再訊 
[英美等國租界公堂瑣案]  
　　朱春和投案訴稱小的僑居雲南路前晚遠戚胡祥春混入室中避匿狀下夜半聞有聲息因之曳出明係圖竊故交五百十三號華捕帶入捕房兹已解案請爲訊究胡供小的係寗波人與朱有葭莩誼此次實爲索欠而來襄讞委員孫耳三明府商之德總領事署繙譯官麥令豪君著朱給以洋銀十元飭差送至某輪船從速回里○包探王阿巧投案禀稱靜安寺左近民人姚恊芳於前年失去田單五紙今查得姪兒姚金奎與湯阿二串竊遂於前日將湯閉諸一室肆意兇毆迨小的聞信前往見已受重傷不能行動因連金奎帶入捕房旋經恊芳浼其主某洋人將田單四紙送入捕房是以解赴案前請爲訊奪湯由王探與金奎扶掖上堂供稱小的並未竊單驀遭毒手叩求鑒察明府謂此單旣已失去何以忽在洋人之手且此事與洋人無關何容干涉著將湯送往仁濟醫館療治金奎管押捕房聽候查明起釁緣田至禮拜一訊辦○老公茂紡紗廠管工人曹全金探女工李張氏行竊棉花等情明府判責手心三十下○粤妓李阿梭在美租界中某西人所開酒肆前强曳過客經二百八十四號華捕解案請究明府判罰洋銀二十元○五百十八號華捕解王阿林至案禀稱前晚此人在某弄内圖竊是以拘案請辦包探顧阿六禀稱小的查得王係著名積竊前己迭次受懲明府判押捕房一月○五百二十一號華捕拘獲竊賊王金火搜出湖　夾衫一件詰知竊自招商局江密輪船因之解案請究明府判責一百板枷號兩禮拜贜存捕房候失主認領○偷兒陳號生行竊楊慶記陳金法二家綢馬褂錫燭臺等物經包探徐阿華拘案請究明府判責二百板贜給楊陳領去○一百六十七號二百三十九號二華捕同解在廣西路拉客之流妓胡桂寳請究有府判罰洋銀十五元○六十一號西捕拘送車夫王小再至案禀稱前日王車滿載貨物在人叢中横衝直撞致將正昌號馬車撞壞爲此送請究懲明府判罰洋銀若干爲修整馬車費王稱無力遵繳乃改爲笞責二百板○歹人王金生混入李阿洪家竊得小洋刀銅杓等物沿途求售適爲包探張全林所見拘入捕房昨日解案請究明府判責一百板贜給李領去 
 
 

Page 10

 
 
[法租界捕房紀事]  
　　珠寳掮客何廷揚虧欠萬源昌珠寳店洋銀一千餘元乘間逃避經店夥程麗生尋獲控諸公堂經讞員陳楚生大令交人保出勒限理處旣而有金子雲者亦被何虧欠洋銀一千餘元控請附追大令著保人交到捕房研訊之餘保人聲請退保大令因著押候另覔的實人保去○前日午後二點鐘時有一遊方僧步履蹣跚至公館馬路新街潮州人某甲所開元昌小烟館開燈過癊甲見其病容可掬揮令出門正爭執間僧忽仆地氣絶適爲巡街捕所見報知捕房捕頭令包探投報同仁輔元堂領棺收殮甲則交人保出聽候解送公堂禀請訊奪○昨日流氓某甲途遇某氏婦指爲蟻媒藉端訛詐被氏扭訴捕房捕頭令將甲押候解送公堂禀請究辦 
[美租界捕房紀事]  
　　前晚二百四十號印捕巡至百老匯路見西人某甲手舞足蹈知已深入醉鄉恐釀巨禍因奮力拘入捕房捕頭姑念尙未滋生事端令押至酒醒時釋出○前晚甬人施阿大扭黄來石至捕房稱同在西華德路某烟館開燈過癊被伊乘間竊去衣袋内所儲洋銀一元七角請爲究辦捕頭見黄再四哀求願將洋銀如數交還遂從寛開釋○昨晨王梅伯投捕房報稱僑居唐山路福仁里某號門牌屋内被賊竊去衣服若干件請爲查緝捕頭允之○昨晨日本國人某甲投捕房訴稱僑居密勒路第二百三十二號門牌屋内前日夜半時突有不識姓名之流氓七八人闖入家中意圖攫物幸卽大聲呼救若輩始各一哄而散務請查拿捕頭允之卽令包探陳洪德前往查勘 
 
 
 

Page 11

 
 
管理滿洲火器營大臣世等奏爲整復兵制加練新操以備驅策摺十五日 
管理滿洲火器營大臣和碩禮親王奴才世鐸等跪奏爲整復兵制加練新操以備驅策恭摺仰祈聖鑒事竊查奴才等所管外火器營自乾隆三十八年分建以來其槍操陣式及馬步各項技藝操練素稱孄熟歴蒙閱伍褒賜優隆光緒二十四年恭備皇太后皇上在本營教塲閱看八卦陣式曁馬步各項技藝渥蒙優奬是該營操式技藝久在聖明洞鑒之中推自庚子以後槍械不齊火藥無出故暫輟槍操僅逐日操練馬步各項技藝演習陣式步代以致比年以來未能日求進步奴才體察情形該官兵等咸以世受國恩思圖効用方今時勢多艱朝廷整頓戎政屢飭各直省切實練兵以圖自强而本管官兵素習操法果能認眞整頓實屬事半功倍若因火藥缺乏日漸廢弛殊爲可惜奴才再四籌商擬請仍飭演練八卦槍揀及馬步各項技藝以復舊制其槍操應需火藥該官兵等素精造法擬由本營籌欵製造以便專供本營應用惟造藥應置一切傢具需欵甚鉅本營實難籌措請由神機營撥銀三千兩藉濟要需一面擇選精壯弁兵一千名習練新式洋操遴委妥員認眞經理其應用槍械擬請由北洋調取洋槍一千枝以資操練惟現在籌辦伊始所有弁兵自應酌予津貼以示鼓勵擬卽暫由本營設法籌措酌量給發一俟訓練確有成效應再按照練兵處兵部奏定營制新章辦理届時需用經費再行請旨酌撥的欵以期經久總使欵不虚糜練一兵卽得一兵之用俾成勁旅而備驅策以仰副朝廷整軍經武之至意是否有當謹恭摺具陳伏乞皇太后皇上聖鑒訓示謹奏奉旨欽此 
調署湖南巡撫陸奏爲湘軍赴桂恊剿防地空虚添募新旗以固邊圉而備緩摺十五日 
頭品頂戴漕運總督調署湖南巡撫臣陸元鼎跪奏爲湘軍赴桂協剿防地空虚添募新旗以固邊圉而備緩急恭摺具奏仰祈聖鑒事竊查湘省防務經臣于七月間將同樂貫峒迭獲勝仗各情形馳奏奉硃批仍著督　扼要嚴防等因欽此嗣子八月電奏准兩廣督臣岑春煊並廣西撫臣李經羲節次商調狼山鎭總兵黄忠誥記名提督張慶雲赴桂協剿奉旨允准欽遵辦理各在案伏維湘桂兩省唇齒相依桂匪一日不肅清卽湘防一日不能撤老師糜餉長此安窮且恐日久變生難保不蔓延潰决爲大局計自當防剿兼籌臣已恪遵諭旨分飭黄忠誥張慶雲穏愼進取相機助剿並令時時以回顧湘邊爲重一面由臣派員赴桂設立糧台接濟餉械以爲合力攻剿之計惟是湘省邊防向恃黄忠誥張慶雲兩軍爲西南屏蔽現將陸續開赴前敵防地驟减十餘旗頓形單薄而南路尤爲空虚原擬調提督劉光才一軍分兵移紥無如西路袤延數百里山徑坌岐處處與匪踪逼近形勢吃重劉軍所統兩營四旗僅敷分佈碍難抽調其發毅剛各旗均在龍勝左宜書林異各要隘分紥防堵以備黄張兩軍後路聲援且近來病勇過半滿目瘡痍正在陸續挑補亦萬無可撥臣與管務處司道悉心籌畫非另行添募新勇恐數旗不足以敷調遣惟是募兵易選將難蓋此次粤西戰事苦惡異常往往山谷烟瘴間林深箐密　戰數晝夜不得休息非精明强幹能耐辛苦與夫熟悉情形者不克勝營統之任臣留心察看查有原帶發字旗補用副將張嘉鈺久駐邊陲聲威素著原帶武字旗記名總兵謝典禮年力强壯樸實耐勞以之統練新軍防守南路當可得力現擬將新募勁字第一二三四旗交張嘉鈺統帶新募銳字第一二三旗交謝典禮統帶一俟訓練成軍卽行開往南路惟該軍未到防以前全道一帶爲通桂門戶未便一日空虚擬請酌留張慶雲一二旗塡紥黄沙河原防以鎭邊圉而資熟手將來俟新軍到防再行酌量辦理至省會爲根本重地兵力亦殊形單薄且近來内地伏莽滋多會匪飄匪時虞竊發現己破獲多起非厚集兵力不足以壯聲威另飭記名提督顔瓊林添募一旗連原帶湘威左右兩旗合爲三旗飭令在省認眞訓練俾成勁旅一枝藉資鎭懾兼備巡緝以上共添募新勇八旗及一切營制餉章悉照湘省常備軍舊制辦理臣極知庫空如洗籌餉爲難然當此外宼方張内患隠伏萬一疏失負罪滋多不得不竭　經營作未雨綢繆之計除俟各旗成軍再行咨報外所有湘軍赴桂恊剿防地空虚添募新旗塡紥各緣由理合恭摺具陳伏乞皇太后皇上聖鑒再近准練兵處咨行奏定陸軍營制餉章自當欽遵辦理惟現查湘省各軍大半出防未便調回改制擬請展緩俟邊防事竣再行遵辦合併陳明謹奏奉硃批該部知道欽此 
上海悶副都統革職留任倭奏爲特叅協領聽信伊子假官撞騙與該值班防禦隨同蒙蔽一併請旨交部議處摺乾清門侍衛山海關副都統革職留任奴才倭恒額跪奏爲特參協領聽信伊子假官撞騙與該值班防禦隨同蒙蔽一併請 
旨交部議處以示儆戒恭摺仰祈聖鑒事竊奴才訪聞左司協領圖筆善之子副前鋒富倫有假官撞騙情事即派街道廳章京佐領喀吞保關門值班防禦逹倫等察明據實禀覆去後旋據該佐領等報稱察民人謝德順等向在關門内外開設燒餅鋪舊有房屋經宣倫揑造堂諭傳知前關門值班防禦錫綸轉飭拆毁復令修蓋一節察驗屬實等情奴才復行飭左司恊領圖勒筆善察明呈報兹據該恊領圖勒筆善呈稱富倫係職之子察實有撞騙情事職事前毫無知覺今旣察明不敢稍有揑飾從令等弊謹據實呈覆請將富倫從重懲辦以儆效尤職失於覺察實難辭咎自請叅辦等情呈請前來奴才察該恊領任領一司之表率伊子富倫擅敢揑造奴才堂諭假官撞騙不知加察雖經奴才飭察後據該協領呈報事前毫無知覺事後察明自請叅辦究屬咎有難辭關門值班記名佐領防禦錫倫雖係奉傳遵辦旣有奴才堂諭理應將拆毁房屋情形隨時呈報該防禦始終附和不爲發覺亦屬不守官箴隨同蒙蔽除將富倫由奴才嚴懲飭旗管束外請旨將聽信伊子假官撞騙之掌管左司關防二品銜左翼協領圖勒筆善與隨同蒙蔽之正紅旗記名佐領防禦錫綸均交部議處以示儆戒所有特叅恊領聽信伊子假官撞騙各緣由理合恭摺具奏伏乞 
皇太后皇上聖鑒再奴才衙門左司關防暫由奴才派員護理俟察該員果能勝任再行奏明辦理合併聲明謹奏奉 
硃批著照所請兵部知道欽此 
 
 

Page 12

 
 
[調署湖南巡撫陸奏爲道員積勞病故懇恩賜卹以彰績而慰忠魂摺十六日]  
　　頭品項戴漕運總督調署湖南巡撫臣陸元鼎跪奏爲道員積勞病故懇恩賜卹以彰藎績而慰忠魂恭摺仰祈聖鑒事竊據前刑部右侍郎龍湛霖等呈稱已故二品頂戴鹽運使前福建汀漳龍道劉倬雲没年六十九歲係湖南寗鄉縣人同治元年由廪生奉前大學士左宗棠調令入營隨同胞兄予謚果敏前通政使劉典辦理楚軍克勇營務處赴援浙江攻克遂安回援衢州踏平石門花園港等處賊壘九月官軍大舉分攻龍游湯溪蘭溪等城該故道獨當蘭溪一路大小數十戰殄宼無算二年正月克蘭溪於是龍游湯溪及金華府城亦次第收復乘勢追剿並克浦江及諸曁縣城二月回軍衢州赴援皖南行抵屯溪從萬安街搜剿而下賊衆披靡溺斃者不可勝計三月搏賊濳江大破之隨進攻休寗駐軍鹽亭收復黟縣蕩平盧村黄村各逆壘全境肅清會父病假歸旋丁父憂時劉典正克徽州聞訃告歸兄弟營葬旣畢墨絰從戎三年隨劉典赴援江西扼守臨江屏弊贛西轉戰千餘里收復崇仁東鄉宜黄等城賊衆竄閩督師隨之駐連城之朋江喋血猛戰走之四年正月進軍南陽大戰白沙賊竄南靖永定交界之奎洋等處跟追至龍巖州分路踏平下奎洋賊壘賊館五十餘處殄賊數千四月復南　降賊酋丁太洋八月復鎭平擊賊下壩大創之十二月隨大軍斬賊酋汪海洋於塔子嶴閩賊遂平旋請假回籍省親在籍辦理團練七年陜亂日棘左宗棠奉旨督辦陜甘軍務劉典及該故道奉調統楚軍七營仍隨劉典赴陜征勦回逆由邠州至固原大小數十戰皆捷八年軍叛戕殺提督高連陞圖與回合該故道急起扼之截勦於山河鎭殄回無算逆謀遂阻旋收復綏德州鄜州及甘肅正寗等城並掃平馬攔鎭三不通等處各逆壘全陜肅清時陜境當兵燹之後地方凋敝慶陽五屬彌甚該故道設法振濟興屯墾荒民漸復業九年復請假回籍省親仍在籍辦理團練適湘屬會匪起事連陷龍益兩城該故道率團分三路進剿搏匪於石牛港桃花江鸕鷀渡等處斬獲多名遂復龍陽益陽縣城積功洊保至以道員留閩補用加鹽運使銜並戴花翎光緒十年閩督札調赴閩委辦城防營務處兼帶福綏等營十一年奉調援浙駐軍温州寗波等處旋復回閩署理福建按察使閩省械鬥成風興泉尤甚該故道清釐積案三百餘起痛繩以法復爲之設鄉約立族長編立條約以相董誡民欲爲之一變十二年送部引見奉旨交軍機處存記時著名海盜張阿知張野横行閩粤人莫爲何該故道奉委捕拿二犯挑入香港外人袒護甚力乃列積案上書總所援約章爭之卒收兩犯置諸法事聞奉旨賞加二品項戴並交軍機處存記十四年委署興泉永道奉委出洋捕盜弋獲劇盜二十餘名十五年委署延建邵道八月奉旨補授汀漳龍道下車卽勸民種桑育蠶建丹霞書院選俊秀延師教之興利除弊措置裕如十八年南龍兩縣病潦隄潰千餘丈牒請辦捐修隄以工代振不期年而隄成民利賴之嗣因積勞感受寒濕得偏痿之症開缺回籍二十九年秋疾愈劇九月十五日在籍病故呻吟之際猶以國恩未報爲念語不及私職等查已故道員劉倬雲幼隨劉典讀書長沙陶公祠與羅澤南相師友深明先儒立身大義同治元年襄辦劉典軍務隨同轉戰浙江安徽江西福建等省勦平巨宼疉克堅巢及隨赴陜西復能綏靖回逆撫恤殘黎其功實有足錄徒以爲劉典親弟故勲績未盡上聞迨服官閩省革興泉械鬥澆風誅海洋積年逋宼以及種桑興學治潦等事靡不將以實心至今遺愛在民實非尋常苟且要譽者可比查劉典東南戰績莫著於力戰徽州以通江南饋餉之路掃蕩金　悍逆以成蔣益灃收復杭州之功至今皖浙之人尙有言之者至其調護諸將亦賴該故道　鴒急難得收指臂之效蓋該故道血誠勇敢實出性成故能歴事不避危險而卒督師勤勞感受潮濕致成痼疾纏綿歲月遂以不起實堪憫惻懇請奏卹附祀前來臣查該故道秉性忠勇辦事實心以廪生襄辦劉典軍務轉戰浙江安徽江西福建陜西等省殄除劇宼疉克名城戰功卓著嗣服官閩省亦能爲地方興利除弊勤政愛民治績實屬足錄乃以積勞在籍病故殊堪憫惻杏前雲南布政使曾紀鳳貴州候補道儲裕立俱因積勞在寓病故均奉諭旨優卹該故道事同一律合無仰懇天恩俯准勅部將已故福建汀漳龍道劉倬雲照二品頂戴鹽運使銜道員在軍營立功後積勞病故例從優議卹生成戰功事蹟宣付吏館立傳並附祀其兄劉典專祠以資觀感而彰忠藎出自鴻慈逾格除將戰功事蹟履歴分咨吏禮兵部曁國史館外理合恭摺具陳伏乞皇太后皇上聖鑒謹奏奉硃批著照所請該衙門知道欽此 
大臣瑞奏爲奴才假期又滿病益增劇經手事竣欽遵請旨摺十六日 
奴才瑞洵跪奏爲奴才假期又滿病益增劇經手事竣欽遵請旨恭摺陳奏仰祈聖鑒事竊奴才前因假又屇滿病勢直難望愈擬仍具摺乞恩准開差缺回旗調理以便自訪中西醫士診治等情於七月初九日由電奏明繼以白塔山濳哈出巢抗担官兵派員前往開導回駐鄂倫布拉克台相機辦理抵台後就近督飭尙幸山内各哈均遵遷歸牧新疆南北各哈招收一律告竣奴才已於八月二十六日回抵科城等情又經由電馳奏伏查奴才自光緒二十九年六月初二日奏明銷假前往阿勒台一帶辦理收安各事宜當經聲請俟差竣之後入都陛見奉硃批著俟事竣後再行請旨欽此仰見聖慈愼重疆事俯體下情至意莫名欽感嗣緣中途墜馬傷重折回詎料師地竟又議緩蒙哈惶惑比時已交冬令復奉旨著該大臣卽行前往彈壓拊循查明確情詳晣具奏等因欽此奴才以事關重大不敢顧惜微軀卽於上年十一月十二日起程馳往鄂倫布拉克台駐辦一切旋又移扎古城商索借地督催收哈力疾馳驅閱時十月衝寒冐署備歴艱辛雖中間疉起波瀾幾生枝節兹幸均皆就緒阿勒台鎖鑰巖疆宜謀防守長庚倡議於前奴才復以專設大員畫疆分治再三陳請仰邀採察特簡錫恒駐紥籌辦奴才經手之事俱已告竣並無未完要件六月十七日續賞一月之假又經届滿惟心腎痼疾迄未輕減在新疆時經潘效蘇吳引孫公荐名醫診治亦無大效轉因勞碌過甚牽觸左體舊傷半身筋脈抽縮骨節疼痛手足動履全須仗人扶持竟成偏痺氣力疲恭已極實在難再枝拄計自抱恙以來過荷鴻慈屢予寛假將理已逾十個月之久原冀强起辦公勉殫駑鈍不意事雖告竣病乃無已有加且近月辦事乖方動勞聖慮再不解任其錯謬更不知何似此尤奴才慄慄危懼寢饋不安　也奴才竊自維念資材　 
 
