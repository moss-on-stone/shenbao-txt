# 1895 - 253 - 4908047

 

Page 1

 
 
[募振引言] [  申報館協振所謹啓]  
　　黃河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵淚圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[四百二十二號畫報出售] [  點石齋啓]  
　　客有談劉軍門軼事者謂當台北失後日人乘勢進攻見四野農民耕耘如故不以爲意謳曾不移時卽已釋耒荷戈反農爲兵奮勇剿殺大獲全勝盖軍門之謀也又日人將戰死及染疫斃命各屍骸舉火焚燒以滅其迹可爲殘忍之報又某茶商身爲大盜二十八年前殺某大令全家席其所有家遂豪富今忽被人破獲豈非天哉茲舉崖略餘不一一後仍附公車上書稿卽日出售此佈 
[論風之災異]  
　　閱本月二十日本報載臺北風災言十七日臺北西人發來電信云邇日狂風陡起吼聲如虎萬籟怒號走石飛沙排山倒海爲往古來今所未有所過之處凡深林古樹傑閣層樓闤闠萬家壁壘四匝以及龍塍鱗隰之閒游牧動植之物無不爲風伯所大創等語噫是直極大之風災矣攷臺北疆域約在北緯二十四度三十分至二十五度二十分浸於中國之南洋中東西北三面皆海中閒有數帶高山風從東北來該處適當其衝風遇山嶺之面則有回擊之力與後至之風力相抵制則有盤旋之力而其動盪之勢愈大幾與颶風相將據西書言大地颶風之處有三一在西印度島西西北繞墨西哥海灣之濵隨灣平流止於大西洋或盡於合衆國一在印度洋自東北近蘇門答臘爪哇行西南向毛里西羅德利給島一在中國南洋自海濵至北京東約三十四度其風各有定候炎暑時爲多其前行遲速不一較之盤旋之勢則甚遲其徑約三千三百里其行約一萬里今據地圖觀之辨風之方向變易及颶風之行法確有此三處惟尙有一處在澳大里亞之東其佔地較小而所行之路亦較短姑不具論惟觀臺灣一島實在颶風包括之境内而日本三島則半在境内半在境外上海則適在颶風境之邊上故雖有大風尙不致飛沙走石如臺北之受風災然本月十七日晨天色陰晦大風自東北來略有微雨觀風雨表已比平時降三度午後風益加厲而風雨表之水銀柱未升入夜風愈狂寒暑表因冷而降風雨表不因冷而升果然一夜風竟不息夜潮極大稍低處盡爲水淹十八日天氣清朗風亦稍平觀風雨表已升二度而天氣亦轉冷爲熱矣夫風者氣之流動也假使四時常有和風調劑氣候則大地無人亡獸散之變豈不甚善無如夏令日光之熱直下注射至於地面土石吸日之熱甚速而其散日之熱亦甚速當土石受日之烘曬凡相與附近之風氣亦自增熱氣熱則輕而上升散入空中四方之凉氣重而下聚必驟合以補其缺故當夏日暫住海濵清晨卽覺有輕風由海而吹至於陸少頃漸熱則風自停息旣而過午日向西斜必復覺有輕風由陸而吹向於海是風之一去一來實因海與陸熱度之增减各有其時而不相等若當赤道之下及其附近諸地其受日光之熱終年皆甚其風氣恒熱而輕騰匹散於高速之空處惟時南北稍遠處其較爲凉重之風氣必皆附地面從旁補入此種風之流動尙屬平匀行海者素所深悉故能順趨逆避有裨於貿易之事西人卽名之曰貿易風週歲方向遲速大略相同太平洋與大西洋皆有此風西人欲測知風動之力故製量風器以察其遲速輕重於是攷知輕風一時行十六里其力之重每方尺約一錢和風一時行三十里每方尺重四錢快風一時行一百里每方尺重一斤大風一時行二百二十里每方尺重五斤暴風一時行三百八十里每方尺重二十三斤狂風一時行六百餘里每方尺重三十七斤山嶺叢雜之地風力加多因有阻截之故激而愈猛然暴風之所由生不獨因空氣之鼓動又因風氣中所含水氣有多寡變易之所致水氣原較輕於風氣故風氣中含有水氣則不及未含水氣之風氣其質重密是以風氣中含水氣愈多則其原有之重密亦必愈减若地面有水氣大散於風之内則其間風氣必自升騰而不已四旁之風氣含水氣較少者必代之補入假如此一面升騰一面補入其爲時加速則必有狂風頓起於其際且因水氣驟聚時有猛雨迅雷此時風雨表先降若干度其降愈速則風來愈驟屢推測之無少差謬猶憶光緒四年五月二十三日午後一點鐘風自東北來雨亦漸大少頃風更狂猛幾有屋宇傾頽之患三點鐘後風自東來後略改爲東南其勢不稍殺雨亦更大至晚風轉正東南頓時休息此亦爲非常之災異事後訪聞江浙内地皆有狂風壞物無算與滬上之大風時刻亦多不差似較近日之風災爲更甚也兹因臺北之風災而推論之如此 
[本館接奉電音]  
　　昨晨京師飛電傳來上諭二道敬謹譯登○七月二十四日奉上諭陜西巡撫著胡聘之補授欽此同日奉上諭德壽著調補江西巡撫卽赴新任毋庸來京請訓湖南巡撫著陳寳箴補授欽此 
[營事述要]  
　　營口訪事人來函云本月十七日有日兵四十餘人簇擁前導日官一員乘馬在後押解盜犯四名至西水門外海神廟南首處死内一犯大呼寃屈其妻挈數歲子往送之犯囑云某處尙存衣物等件折變可以度日好好教導孩子長大須做好人不可學乃父行徑語未畢而魂魄已游泉壞卽在此處挖坑瘞埋聞此人卽一夜連刦烟館等三案内之走鑣夫也從前日人决盜祗以兩兵押一犯此次因有鑣局齊行刦犯之謠故日弁率領多兵戒嚴而出今各鑣局尙未揷旗紛紛議論有欲向烟館報仇之說俟有續聞再佈○旗昌行主兼充美日領事班迪諾君開設行號在海關東英領事署北首房屋係怡和洋行之產今怡和索還舊址自闢碼頭故旗昌行已遷至海關西恒昌德東邊新造洋房内矣○上海德商禮和洋行遣買辦馮姓到營寓東永茂近日在恒大請客典東興玉油坊暫時棲止將來改典爲買杜絶後再造洋房○月前黃豆價跌至三兩一二錢廣關帮捷足先登本月初四至望日進口輪船多至三十艘致豆價陡漲至三兩七八錢上海水旺風狂船阻不行各家搶買仁裕與裕盛長本聯號其夥因爭買豆子以致羣毆不解買載之難可想而知近日已放空輪船七八號矣 
[冠蓋往來]  
　　鎭江關道吕鏡宇觀察定於本月二十四日自鎭起節乘坐官舫用小火輪拖帶由内河行駛逕赴姑蘇叩賀撫憲趙中丞新任之禧再赴申江因奎樂峯中丞之太夫人在申仙逝前往弔奠也想瀕行時宦海中足靴手版又多一番忙碌矣○新任徐州府詹太守鴻謨日前乘舟過鎭前赴白門謁見兩江總督張香帥已紀報端兹太守 
 
 

Page 2

 
 
奉督憲牌示飭赴新任遂詣轅稟辭於十九日上午自省起程乘舟東下二十日清晨駛抵瓜洲繫纜於大馬頭太守卽乘輿登岸詣鎭署投刺與高鎭軍相見茗談片時興辭而出回舟時已鐘鳴九下矣二十一日天甫黎明高掛蒲帆由運河取道邗上逕赴徐州接任想徐州父老必拭目以盼新猷矣 
[吳門官報]  
　　請補吳縣縣丞趙二尹光瑜現已奉部覆准藩憲鄧方伯於本月十八日高懸牌示飭令赴任○金匱縣望亭司巡檢玉少尹箖於本月某日因病出缺所遺員缺亦經方伯於十八日懸牌以試用道庫大使陸銛堪以委署 
[直刺仙遊]  
　　前任太倉州知州程直刺其珏自前年代理鎭洋縣郭少泉明府遭原任家丁等誣以瘋癲綑縛七晝夜一案直刺亦被牽涉奉省憲撤任後在閶門内高墩弄公館頤養誦詩讀禮怡樂家庭本月十六日忽患急症家人赶取時症要藥如法施救一面延醫診治奈藥石無靈延至翌日戍時遽爾撒手仙遊公子輩痛不欲生立飭家丁赴上憲衙門禀報旋擇於十九日未時大殮省中各同僚及在籍紳士咸往送殮一時素車白馬頗形熱閙云 
[拿獲巨盜]  
　　接吳門訪事人來函云溧陽縣某大令現獲著名巨盜王小老大及妻王某氏於前月十五日經胡豐齋都閫昌寳在潭坡地方拿獲提訊之下供認不諱兹已釘鐐收禁申詳候批卽當解省云云有知之者謂王係湖北人自幼爲匪今年未逾而立夫妻二人皆具男兒好身手飛簷越壁本領高强所犯案件指不勝屈近由某處犯案後偕妻某氏逃至溧陽潭坡地方擁資巨萬悠悠自得卽差捕中或有知者以其兇惡異常亦不敢正眼相覷飛划左營領哨胡都閫因公赴溧陽縣主某大令素知都閫長於捕務遂以此事與之密商都閫慨然自任當率領砲船二艘往該處小港内停泊伺隙而動十五日清晨該盜之妻王某氏出外購物適爲都閫撞見當卽奮勇上前將氏獲住繫禁船中卽使人揚言於王略謂欲得氏回須以洋蚨數百元來船贖取否則休想原璧歸趙也該盜信以爲眞遂約定廿五日親來贖取届期都閫密令幹勇若干名四面埋伏嚴陣以待俄而該盜果揚長而至都閫延入艙中得以獲住旋卽解至溧陽縣署候訊差役等恐有失誤暫寄外監詎該盜甫入監門卽踴身一躍竄上屋頂連躍數武自以爲必出監門矣遂聳身躍下不料正在内監監中各犯見之連聲大呼曰吾們老板來矣蓋此輩皆係王之夥盜也於是仍由都閫將其拘至堂上縣尊升堂研訊一鞫而服立卽釘上雙鐐收禁内監想不日卽當解省過堂明正典刑也 
[久雨喜晴]  
　　武林自初八夜得雨後綿延多日田中積水成潦農民之憂旱者轉而憂雨矣十五夜狂飇怒發以爲風掃浮雲可卜晴霽矣俄而大雨如注聲若奔濤次日風雨交加炎蒸之氣俱已驅除殆盡而寒意逼人雖御薄棉尙嫌不足城内高搭凉篷者吹落數處江干一帶屋瓦紛飛無算兼之風挾潮生江水陡漲西興渡江船不能開行是夜三更時風止而雨猶未息十七日濃雲密布雨師又臨淅瀝之聲不絶於耳占騐家謂若欲晴霽須待廿二是日五更時果然雨息風狂天明起視大放晴光及黃昏時浮雲漸合星月不明以爲明日又有雨矣乃十九日仍見紅日騰空黑雲盡掃蓋亦有時而不騐也 
[西泠禳疫]  
　　杭垣時疫之症已及一月死亡者不可勝記醫家俱形束手其病之發不過半日卽已氣絶雖有痧藥亦多有求治不及者下城東街及皮市等處尤甚儘有一巷之内一日之中連斃五六人者且所斃之人貧苦者居多故壽板店中下等之貨俱已銷罄不及赶造善堂捨棺每日必有十餘具通計病疫而亡者不下千餘人茅廊巷慈雲斗壇於初六日起至十二日止啓建醮壇禮斗誦經以禳疫癘先於初五日焚符初十日朝天拜表十二日圓滿施放水火煉度焰口特請温元帥監壇壇内鋪設清潔門外懸掛紙紥人物衣衫之類俱極精巧附近居民咸齋戒七天各輸冥鏹紙錢分四路焚化每晚請元帥令箭一枝巡行街坊一次名曰搜瘟圓滿之夕并備紙船紙馬用元帥文牒至各處焚化例以大儺逐疫之意不甚合於古禮歟 
[武林宦轍]  
　　候補縣王大令毓藩向充湖州發審局總審差現奉藩臬二司會銜札委省城遷善局差當由湖郡來省禀到并謝委旋於十三日禀辭回湖交卸舊差再行晉省接辦○沿海石塘向係外用木柴草扇遮攔以阻潮勢現值秋汛盛漲之時又兼以連日陰雨恐草塘有損是以塘工提調李太守襄國於十二日赴各塘巡閱○管帶楚軍後營張二尹紹齡駐紥紹興現於十二日晋省禀見中丞面商要公次日卽行回防○紹興厘局總辦劉太守瀚奉委後未及到差卽丁内艱所遺差缺已奉胡蘄生方伯札委讞局總辦陳竹泉太守存懋接辦已於十五日禀辭赴紹○題補寗波府程稻村太守雲俶已奉部覆准其補授刻奉藩憲札飭赴任○水星閣西面爲存儲火藥之所上年護撫憲劉景韓中丞在局外添購基地擬挖濠築一土城亦愼益加愼之意也後因日本搆兵防軍無暇作工故挖濠築城之事尙未舉行刻下廖中丞特命李統領督率勇丁於十五日開工 
[蘇臺雜錄]  
　　本年五月間蘇州滸墅關小竊傷人一案曾紀報章兹悉是案已經長洲縣王大令訪獲正兇三名訊實收禁申詳擬辦矣事主蔣姓世居是鎭比鄰某米鋪生涯頗旺爲無賴孫阿竹所垂涎於是夜三鼓後糾同泥水匠王阿榮飯鋪子金阿四及某甲等四人穴墻圖竊不料誤入蔣姓家四處搜括並無貴重物件僅取零星什物數事正欲懷之而去而蔣已微聞聲息秉燭出視見卽大呼曰爾輩皆素所認識者何竟來我家行竊耶孫阿竹聞之突出利刃向蔣當頭便砍登時鮮血迸流倒臥於地繼復舉足在腰際連踢二下立時殞命蔣妻上前救護亦被該匪兇毆一頓始呼嘯而去事後經某文生繕禀赴長洲縣報案王大令准詞飭差先拘地甲訊問地甲以本鎭著名流氓某乙情有可疑等詞供訴大令卽飭將乙拘案乙供此事實不知情惟飯鋪子金阿四自出此案之後未曾見過是否伊之所爲不敢指實大令飭差四處緝金杳無蹤影直至上月始在閶門外拘獲研訊之下供出孫阿竹王阿榮及某甲等三人旋在三多橋附近獲住王阿榮供出爲首起意持刀行兇者皆孫阿竹一人大令遂將二犯分别管押飭差嚴緝孫阿竹務獲究辦前日原差等行經元妙觀大街見孫在鞋鋪買鞋當被拘獲押解至縣王大令升堂刑訊一鞫而服遂飭將三犯一併釘鐐正兇孫阿竹收禁内監帮兇王阿榮收禁外監金阿四管押刑房一面備文申詳想不日卽當解司過堂也○邇來疫症盛行死亡枕藉入秋後天氣凉爽方謂二豎子自此可以退避三舍矣乃病者斃者仍復時有所聞前日下午泰伯廟橋附近有一途人忽然倒地旁人撫視知係急痧好善者赶將痧藥施治終不見功後經人至總署求藥施救始得轉危爲安亦云幸矣有知者謂總捕府自製秘方不惜重資捐亷施送活人無算宜乎庶民之頌德勿諼也○時疫流行好事者假驅瘟逐疫爲名按户歛錢紥賽龍燈每至夕陽西下卽舁龍游行大街小巷到處戲耍善堂董事某君家住謝衙前十九日赴堂辦事忽有龍燈一架經過是處鑼鼓喧闐甚形熱閙某君之女年方及笄偶至門首窺視有著名流氓劉榮生者綽號小辮子偕惡棍阿四阿榮等隨龍游戲見女小立門前向之調戯女急奔避該流氓等膽敢尾隨其後闖入中堂適某君事畢歸家目覩情形大聲喝止不料該流氓反將某君攢毆一塲始釋手而去事爲總捕府劉司馬所聞立飭差勇將小辮子等三人拘案各責一千板發犯事地方枷號示衆 
[珠還合浦]  
　　京師訪事人云琉璃廠椿樹頭巷人某甲向在山東省城貿易家頗饒裕今春載美而返日對遠山眉嫵雙蛾秀色頗可療飢不復思握算持籌作守財奴生活矣前月突有某乙者踵門剝啄閽人出叩之云由濟南來索婦者甲拒而不納翌日乙竟訟甲於步軍統領衙門飛牒至甲家甲急央人向乙說合乙忿甚邀集鑣師三十餘人赳赳桓桓大踏步出外尋甲及甲門將奪門而入閽人入報於甲幸說合者方在 
 
 

Page 3

 
 
座忙出阻攔始得解圍移時鑣師中爲首之某丙揮衆暫退說合者邀乙丙備陳往事乃悉甲乙在山東本素識乙新娶之婦乃甲舊宿之娼乙成婚後卽出外保鑣託婦於甲甲乘間與婦叙舊好婦戀姦情熱相約棄乙私奔乙父曁叔知之向甲索償銀三百兩甲首爲之肯轉索乙父手書爲証旣而銀書兩易甲恃有乙父手書爲証爰携婦返京師而不意乙之蹤跡至都也丙聞之恍然然終左袒乙向甲爭辯不休甲父畏之迫令甲還婦甲謀諸婦婦涕零如雨堅不肯歸而甲以父命不敢違遂潛使乙相待於逆旅中約日央說合者送婦往并厚贐之事始得已 
[轉瞬炎凉]  
　　鎭郡於中元節後赤日行天炎威未退兼之鬱悶之氣上蟠下際地滑如油礎潤欲滴痧簟銀床難成清夢至十九日東末酉初忽見西南方黑雲如墨電光閃閃雷聲殷殷翹首蒼天咸切雲霓之望俄而清風乍拂積雨方消月缺將絃星稀若豆矣二十日金烏匿彩東北風大作跋扈飛揚幾疑百萬軍聲奔騰而至義渡局碼頭懸有風狂止渡牌江北七濠口濵江一帶茅屋櫛比被風吹倒者不可以僂指計江潮亦因之盛漲波濤洶湧自釣魚臺以迄德勝門低窪之處水已没膝迨至次日風力稍减江水漸退貓睛轉午細雨如絲不特赫赫炎威消歸烏有而瘟疫等症亦爲之漸减從此離苦海而適樂郊豈非生民之大幸哉二十二日凉風送爽午刻大雨傾盆挾海水以斜飛挽銀河而倒瀉約歴一時許始止四鄉禾稻現當成熟之時得此甘㴻頻施彧彧芃芃大有豐收之象轉瞬二旬新稻卽可登塲操豚蹄盂酒而祝滿篝滿車者必將歡騰四野矣近日天氣頓凉日間可穿夾衣夜間可擁薄衾所謂一番風雨一番寒信非虚語也 
[焚鏹疑火]  
　　杭友來函云十五日晚二更時忽見西北方紅光濁天約有三四處之多義集水龍急鳴警鉦轉瞬之間火已悉滅次日探問均不知火之所在後聞下城居民以今年瘟疫流行大街小巷俱延僧道禮懴誦經振濟孤魂以禳疫癘而錢塘門一帶兵燹之後房屋咸被焚燬數里之遙蒼凉一片鬼火燐燐終夜不絶好事者乃向各處勸募集成冥鏹二十餘萬分作四處焚燒开添用紙紥多件故火勢甚猛遠處望之遂疑有失愼之事也 
[好客遺風]  
　　原任山東巡撫張勤果公祠在杭州西湖昭慶寺之西祠旁建一花園亭臺壯麗花木幽深有世外桃源之想與人同樂本不禁行客遊玩本月中旬公之喆嗣子儀觀察適在園内水明樓上宴客勝友如雲清談霏雪適有文士二人至彼選勝意欲登樓爲家丁所阻以致兩相口角觀察聞之立卽下樓申斥家人向文士婉言謝罪并邀請上樓同飲二人連聲稱謝抱慙而退論者謂觀察係名臣子弟而能謙以下人有愛士風箕裘克紹於此見之 
[保護教堂]  
　　杭友信云各廟神像裝塑已成後空其腹笥以白銀打成五臟模樣飾以珠寳納於其中名曰靈性杭地現有匪徒在古廟中挖取此件及偷竊神袍等事爲大憲所聞立飭仁錢兩縣及保甲局密訪嚴拿如有前項匪徒一經拿獲重辦不貸蓋因平陽閙教之案事由挖毁神像而起深恐居民誤聽謠言敢與西人爲難故特申此厲禁并出示諄諄曉諭以安人心而於各教堂醫局前後行派差役及兵丁等彈壓保護未始非思患預防之至意也 
[預備祭奠]  
　　本縣黃大令探悉前蘇撫憲調補陜西巡撫奎樂峰中丞之太夫人本月初七日壽終擇於廿七日爲三七之期領帖設奠整備吊禮躬親叩奠届時素車白馬定必繽紛如雲也 
[觀察來滬]  
　　盛旭人觀察前日蒞滬本城各當道前詣行轅拜謁觀察昨日命駕入城赴各衙門答拜至縣署黃大令飭丁擋駕 
[觀燈記]  
　　南市藥業定於本月二十四日賽燈其所定路由已登前報前晚適值雨師稅駕因昨晚補賽雖陰霾游人仍水似雲傍晚德大太記裕大正昌廣大恒和德大永裕元和太等十餘家齊集泉漳會館藥業公所將各樣燈彩排列成行迎賽於南市一帶先有開路先鋒一對繼以琉璃扁燈數對上書太平公醮蘭盆勝會等字然後三百六十行各色燈彩九連燈漁樵耕讀燈魚燈牌燈荷花燈傘燈採蓮船龍燈展以抬閣十餘架紥就翠屏山白虎堂蕩河船慶頂珠賣胭脂金山寺小上墳等戯劇更有劉大帥大勝倭人斬首獻俘各燈觀者無不稱快此外獅燈象燈花籃燈八仙燈以及神妖鬼怪各燈排如鴈翅長約半里許蚖膏萬點寳炬騰輝另有地戲二齣看馬二匹錦天繡地美滿風流東洋車爲八蠻進寳圖每起間以樂工調絲弄竹盈耳洋洋僧人鐃鈸互奏後舁地藏王佛像一尊上海縣黃大令及保甲總巡竇明府均飭差役臨塲彈壓及巡防局委員亦帶局勇梭巡雖遺簪墜珥時有所聞而匪徒究不敢乘間竊發耶是故也 
[織局停工]  
　　楊樹浦奏辦織布局自開工以來銷塲日旺晝夜不停尙有應接不暇之勢前晚二點半鐘正工作時棧内總機忽然損壞槪行停止查視之下知總機之軸折斷不能運動於昨日停工已倩百老匯路耶松船塢之鐵匠及精修機器者共數十人卽往修理據說須閱一月之後方能照常工作云 
[溺屍二則]  
　　前晚有無名男屍一具年約三十餘歲裸體赤足身穿藍洋布褲隨潮氽進虹口港至寳昌繅絲棧後面擱於岸側昨晨經四百四十二號華捕報知捕房捕頭卽令傳二圖地保奚坤寳查明有無屍屬妥爲料理○又楊子路琼記碼頭浦中前日午後亦有男屍一具年約二十五六歲身穿藍布夾襖褲卽由二百八十七號華捕告諸捕頭函致水巡捕船帶往救生局收殮 
[併追欠欵]  
　　職員林國祥遣抱牟喜成控林綿鳳私用託寄信洋一案迭經公堂訊問判押在案昨晨又有林成記等五家具禀公堂謂林綿鳳所欠銀洋不止林國祥一處而吾等五家亦均被欠洋銀若干務請將林綿鳳抄出各物分攤别駕諭著靜候批示 
[售地糾葛]  
　　英商金世美於昨晨偕洋人尙克指控華人趙發茂售地悔議等情當經屠别駕會同薩副領事訊判金世美呈出地圖一紙並稱日前曾由趙發茂爲中購得地基一方價已議定及向追問忽稱鄉人悔議故請訊問趙發茂供當時却由小的爲中定價後卽向催付定銀不料洋東屢次延宕且伊等時常乘坐馬車至鄉間丈量及詢問等情以致鄉人意存增價而定銀亦未付過此事實係洋東自已做壞目今小的亦無能爲力别駕謂此案洋商購地未付定銀致有鄉人悔議今仍著趙發茂從中調處 
[女犯起解]  
　　鎭江丹徒縣人何陸氏卽陸麻子數年前由鎭江來申誘拐幼女范秀寳趁輪到鎭江變賣由丹徒縣破獲移解來申歸案訊辦當經前縣訊實供詞通詳上憲招解勘訊初擬絞監候秋後處决曾經解過兩次秋審現爲去年恭逢皇太后萬壽恩赦减議軍罪而婦女本在收贖之例近因江蘇省誘拐之案層見迭出是以上憲比例問擬無論男女槪行直發極邊貶爲兵奴此次何陸氏亦照此例辦理擬發甘肅涇州首站投奴足四千里充軍由地方官轉解陜甘總督轅門聽候酌發何縣給爲兵奴前由臬司札縣遵照辦理黃大令接奉憲札卽飭承書備齊起解文書並由蘇撫憲給發兵牌沿途過站文憑到縣昨日移請城汛李千戎撥兵兩名押解並撥解差兩名伴婆一名午後委典史蔡季卿少尉飭差提犯出監當堂點解由差兵等護解起程矣 
[法捕房瑣紀]  
　　湖北婦人名小和尙娘賃居法界西馬路復興盛烟帋店樓上向以水販爲生涯婦女之墮入火坑者不知凡幾前日由湖北載來婦女兩口年未及笄並隨來男子二人雇車至西馬路所居之處越日卽有妓院中人來往觀看此去彼來絡繹不絶二房東某甲見此情形深恐被累卽告知會捕局線勇該勇邀同儕輩前往察看伊等從後窓逸出潛圖逃遁當將婦女兩人拘至八仙橋捕房值班捕頭以未奉捕頭之命未敢擅專該勇又禀知讞員鄭大令致信總巡捕頭命將二女一并禁　翌晨解至大自鳴鐘經克總巡訊問據稱家　該勇先經問詢前 
 
 

Page 4

 
 
後情節不符顯有不盡不實卽命押候解送公堂請問官究訊○某甲雇坐東洋車一輛遺失物件幸認明車照號數投報捕房捕頭卽飭朱包探查緝至小東門當將該車並車夫一并拘入捕房經捕頭研詰車夫稱江北東台縣人初至上海未諳規矩詢以車主爲誰據稱張姓住居西門捕頭飭將車輛留於捕房命朱探帶同車夫將車主尋獲再行核奪○昨日爲南市藥業賽燈之期該處毗連租界當觀燈之際人多嘈雜恐滋事端卽飭郁孫朱三探帶同探夥至小東門一帶分投彈壓 
[美捕房三則]  
　　昨日上午十點鐘有寍波產之嚴介才嚴雲福邵青舟等三人在北蘇州路不由分說互相毒毆適包探張阿五巡邏至此當將三人一併拿送捕房捕頭略問原委同稱係親戚爲錢債瓜葛以致起釁捕頭謂旣是親串不應在租界吵閙卽飭四百三十五號華捕一併解英公廨請屠讞員訊辦○麥邊洋行有夾板船一艘於上月間駛往浦左祥生船廠修理曾於日前工竣卽駛往鎭江停泊因欲久停是處故將水手人等盡行辭歇内有張三三范桂華二水手曾竊白棕繩四根卽報捕房並謂值銀六十兩之說至昨晨北蘇州路經包探張阿五查獲原物已吊出一根尙有三根押候查齊送究○偷鷄賊王長發改名張桂生昨晨由某處竊得公雞二隻持至密勒路欲圖求售爲包探竇如海查獲拘送捕房押候解送英廨訊辦 
[招認屍身]  
　　同仁輔元堂來信云本月廿三日巡船在陸家嘴外浦撈獲男屍一具年約三十左右身穿藍洋布短衫黑布棉領衣藍布小脚褲白短襪元色縐紗雙梁鞋三根頭白辮線肚兠内有洋夾二個大洋數元小洋數角錢一百數十文當票廿餘紙又黃萬福堂保蔣姓致安生典保條一紙當經本堂騐明給棺收埋義塚如有親屬卽至同仁輔元堂認領可也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續盜案]  
　　法公堂移送盜犯王月樓黃文蘭搶刦浙江烏鎭鄉間楊巷村王金秀家銀洋並刼伊妹王應貞一案昨經黃大令與新　縣蘇大令保甲總巡竇明府升坐花廳會訊先傳事主王金秀供稱耕種桑園繅絲度日閏五月十三日被刦母親被盜砍傷左足並用刀背擊　背脊受傷甚重邇來稍爲漸愈妹子應貞八歲時已許字人家今年十七歲其夜睡臥被盜搶去並刦銀洋數十元當經報案訪緝竟無音信王　貞供其日在家繅絲有一人走來討茶當時有客船一艘停泊河塘皆不介意至晚有六人明火執仗入内行刼打開臥房將小女子從被窩裏　出卽是日間討茶之人抱頭又有兩人抱足將我抱至船中卽見到案之王月樓在船當夜開行十餘里光景王卽姦宿至十六日開到上海藏　虹口家中鄰人問者皆以親串對至本月十五日因王妻吵鬧王哄小女子到城内看會賣與花烟間小女子不愿爲妓泣訴衆人得以拿案伸　奇寃大令得供思及前次到案汪幅星等十三名供過烏程縣之案甚相符合卽提盜首汪幅星研訊供明此案係方祥裕俞昌江王月樓卽王　么黃又蘭張春春共六人卽提方俞兩犯到案令應貞指認應貞指方曰此卽討茶抱頭之人俞卽抱足同黃又蘭三人同抱落船方俞兩犯因　主質証無可抵賴隨卽供認再提王月樓供江北清江縣人向在寳山縣當過數年捕役去年革差在上海小東門開設萬里雲烟間上月廿五　由陳標薛仁兩人經手買王應貞爲妾價洋六十元呈出筆據大令閱視該據具名者卽汪幅星俞昌江方祥裕等人代筆江惠興又提江到案　不知情又令應貞識認稱不在内大令問江曰爾旣不在内何以筆據是爾代筆供稱比時小的在滬　鴨汪等搶來該女作價賣與王月樓此　小的曾經問悉筆據實未見過又訊汪幅星供認搶到船中因王月樓欲算爲妾是以作價洋六十元轉賣其洋祗付二十元餘者未付大令問王曰爾旣要娶妾何得又賣花烟間乎答是妻妬不容所致小的不敢是以筆據未曾簽押又問王應貞究竟王月樓上盜否答未上盜早在船中小女子到船卽被行姦王堅不供認喝令跪大練上挺棍鞭背至二百五十下供尙游移飭放帶下再提黃又蘭供小的安徽人向在蘇州某營吃　新近來申實不知情亦喝跪太練上挺棍良久仍不供認又問蟻媒陳曹氏供江北人爲人傭工度日有劉姓者前來說合爲媒是實不知盜情求鑒大令判將王方俞各犯還禁王黃兩犯釘鐐收自新所退堂再訊諭飭官媒領王應貞到家安頓不能虐待由蘇大令賞洋一元爲零用應貞叩謝而出 
[暫交官媒]  
　　前日有一遊勇模樣之安徽人趙長貴在英界某客棧門首向孫韓氏大聲恐嚇勢甚洶湧適有四百十一號巡街華捕巡　至此見其情形可疑當將兩造一併拘至捕房捕頭略詰情由飭送公堂請究值日差禀明屠别駕飭分别看管候訊前日晚堂别駕升座研詰趙供原籍安徽曾於光緒十年間投福建省某防營當兵當拜同營當兵之韓某卽孫韓氏之父爲寄父故小的與韓氏有兄妹之稱當時寄父將寄妹配與江西人孫耀宗爲室迨至十八年小的奉營官諭撤差回籍今在某防營當勇日前由營次來滬在滬南新馬頭地方遇見寄母某氏與寄妹等道及貧况勢將落拓滬江小的聞而憫之卽向同鄉董某借給盤川洋十九元囑寄母等卽日回籍詎料寄妹欲在滬上久居不肯回籍旋卽背母逃逸昨日小的尋至治下某客棧門首途遇寄妹向之好言勸慰囑其回家不允以致爭吵後有巡捕前來拘至捕房轉解案下孫韓氏供家在紹興丈夫孫耀宗現在福建省學幕小婦人曾隨母親由福建一路至江西等處來滬現在借居滬南新碼頭地方因所帶盤川用罄曾向寄兄趙長貴借過川資洋銀十九元日前寄兄復來家中初尙向氏戲謔繼而竟强欲將氏姦污小婦人矢志不從乘隙逃出昨日在治下某客棧門首途遇竟敢將氏拉阻大聲恐嚇小婦人與之爭辯幸經巡捕前來查詢情由一併拘至捕房轉解案下今奉提訊叩乞作主别駕判將韓氏暫交官媒查交家屬來案具領趙長貴本應究辦格外從寛大加申斥麾之使去 
[英公堂案]  
　　黎副捕頭稱陳阿英係著名賭徒昨在虹口目覩拖拉賭客因卽令捕拘解請判陳供本地人家在虹口不時出入並無糾賭情事别駕以陳係著名賭徒豈容抵賴遂判枷號一禮拜發犯事處示衆○王關銀竊取怡和行機器上之皮帶一條經包探范進才拘獲人贓送判怡和洋人投案訴稱行中常有人竊物雖爲數無幾然機器已成無用請將王關銀重辦以昭炯戒王認竊不諱别駕判將王枷號一禮拜以示懲儆○包探杜雲卿禀稱席迪夫借寓許芝亭所開客棧内失去洋八十四元查無下落爲此將棧主許芝亭拘解請究席迪夫投案申訴情由許供湖南人席來棧後時與茶房絮語且時時出外游玩此次茶房忽然不見竊洋之事諒亦茶房所爲與小的無干席不應誣控屠别駕得供之下商之薩副領事以棧客失物理應向棧主是問卽所言竊洋之茶房業已逃逸亦係棧主所用之人許芝亭安能脫然無累遂判令押候過堂復訊○包探沈金隆禀稱李喜甫借居張梅亭所開之泰昌棧内前晚因事出外比回棧時查悉失去洋銀一百餘元綢皮衣服數件當卽查詢在　房王阿虎牀上尋見皮袍一件當卽報知小的向王查詰不認爲此將茶房王阿虎陸坤榮拘解請究李喜甫偕棧主張梅亭投案供稱小的係四川人現已事畢正欲回籍昨晚出外至九點鐘時回棧不料竟失去衣銀等件皮袍一件旣在茶房玉阿虎牀上餘贓諒亦在彼且據棧主言王前在某客棧亦曾犯竊故此事定是王阿虎所爲求爲研究王供小的向來安分並未犯過竊案陸供小的係做下手李客所失之物小的並不知曉别駕謂照以上各情疑竊不爲無因遂判將王陸二人押候過堂訊究○一百五十五號華捕見向裕堂手持馬刀在途行走以向形跡可疑當卽拘解公堂請判向供在營當勇因來滬購物與八仙橋局勇認識别駕謂旣有認識之人卽著押候交保○徐順生在沈錦祥處傭工前日竊取沈之金戒指一枚兌洋使用報捕後經包探何瑞福往查知已被徐用去洋六元四角爲此拘解請判沈投案申訴前情徐供一時糊塗自知不合求從恩典别駕判掌頰五十下管押十四天○王阿四前因犯竊遞解今又來滬竊取舊貨攤上銅器一件由包探孔阿才拘獲人贓送究王供杭州人因家中無以餬口不得己而復來别駕判笞一百板仍遞杭州○女賊袁阿彩屢屢犯案曾經公堂遞解數次今又改姓王名金鳳潛來滬上寄跡虹口一帶肆其胠篋探囊伎倆先後共竊某姓等四家物件甚多昨經包探竇如海查悉吊到各贓解案請判失主等投案申訴前情請領失贓王金鳳供寗波人犯竊只乞施恩别駕以此女係積年老賊恐尙有别案著仍交捕房帶回押查另案○包探倪順泉拘解粤人夏阿明吳阿有李阿春李阿狗等四人到案禀稱夏等在虹口相約聚賭經小的查獲爲此拘解請判夏等同供小的等均在輪船生理偶然消遣並非久賭之人現因輪船開行在卽可否求恩免辦别駕遂判令交保 
　　 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
