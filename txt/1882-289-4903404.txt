# 1882 - 289 - 4903404

 

Page 1

 
 
[訪購淵鑑類函曁經義籑詁] [  申報館主啓]  
　　啓者本舘現欲購淵　類函經義籑詁各一部務須原版初印更須潔白棉紙如藏書家有此書可讓祈先將樣本寄示或託友交來面與議價均可此　 
[廣陵名勝圖曁孫子授先生楹帖出售] [  點石齋主人啓]  
　　廣陵爲江南名勝之地翠華臨幸以來山川草木倍覺光輝海内游人共深企幕儀徵阮梅叔先生繒成圖四十八幅附以論說極爲詳備覽斯圖者不啻神遊於紅霞白塔間本齋用照相石印法縮成袖珍善本與原本無少差别刻巳工竣訂成一本收回工本洋一角五分又孫子授先生手書八言對亦並印成白紙定價洋二角色紙二角五分巳裱者另加裱工洋二角均卽日出售售處仍照曩例諸君請卽賜顧爲幸 
[閱光緒八年招商局帳略書後]  
　　余閱光緒八年招商局帳略而不禁慨然有感焉曰中國舉事與泰西不同泰西人作一事必有衆人爲之襄助中國人作一事則必有衆人爲之阻撓夫是以西人之事易集而華人之功難成也中國之有招商局創從古未有之奇其先亦借資於官欵目下則官欵逐次拔還股分票日見漲價有輪船三十餘艘用之往來於津海長江間亦遠至外洋其勢蒸蒸日上是固爲中國第一可喜之事中國之人宜如何協力襄助以資其成卽不煩衆人襄助之力亦應如何欣喜贊賞以慰創辦諸君之心而無如中國之人心實有不可解者卽如帳畧後稱有人誤會招商係官局有欲來謀事者有欲受乾修者有欲叨免水脚者有欲乞借盤川者未遂所欲則布散謠言而當道者或受人所愚徇情泄怨竟以爲辦理局務者可藉此以發財噫是何見之陋也夫中國之見弱於外洋也久矣外洋之所有皆中國之所無中國之所利皆外洋之所鈍得有人焉爲之振興不惜勞瘁殫心竭慮以與外洋諸國相頡頏合計現在招商局所有諸船較之外洋合之則尙見少分之則殊見多外洋之所以近來不敢輕視中國者實招商之力居多是招商一局其有益於國家者大也卽在商賈諸人向來止有外洋輪船行海行江利源獨擅而中國商賈莫不仰洋人之鼻息附搭輪船頗受欺侮自招商局創設以來中國輪船日多不但足以分西人之利而且有以便華商之用往來於江海間莫不稱便是招商局之有益於商賈者亦多也邊陲有事載兵前往迅速便利不難爭捿足之登卽如臺灣山海關及目前高麗一役明效具在海運漕糧上以備天庾之正供者亦較便於河運速而且穏漕米無潮濕　蒸之患卽仕宦行旌以及計偕公車現皆舍陸從舟而接軫連檣迅捷無比其所益實有不勝指屈者而衆人乃猶欲妬之忌之毁之謗之是誠何心哉至於所云有一等假充京官之人間見局中有友入京輙揑稱摺稿出示並云現有人欲叅商局並有假充官塲之人每到上海寄居客寓暗中使人播散謠言云係大憲派來密查招商局事若此者則實係誆騙者流假充官塲招搖撞騙其實則不妨指控地方從嚴訊辦以儆其餘蓋此等招搖撞騙本属有干例禁即非有關於招商局亦當送官懲辦以靖地方况其摺稿等件皆可據以爲招搖之証其又將何所逞辨乎至於實係官塲或懷忌心竟恣簧鼓雖於局務未必有妨而實足令主其事者心灰意懶若輩盖不知其中曲折未識其中底藴而逞其臆說以自怏於一時主局務者心意坦然雖有萋菲何足爲慮特悠悠之口入於耳不能不憤於心耳華人之所爲其不顧大局往往如是實不免爲外邦人所笑若此者盖不僅招商一局而巳也先年董子珊司馬創造氣船赴金陵騐收曾有人從旁毁之遂不能見收於大憲夫氣船之成不但開中國之奇實足新西人之目中國有此人宜如何策勵而襄助便得竟其所長以出奇而制勝而乃反從中謗毁而阻撓此何故耶故吾以爲中國人之舉事殊難於外洋外洋之心一中國之心散是豈國家之福也哉招商局之被謗其害猶小人心之不能齊一其害實大苟能使中國之人亦以外洋之心爲心必欲使本國有振興之機而絶無嫉忌妨害之意豈不美哉是在有以感而化之矣 
[日事雜錄]  
　　日本報言高麗有二使臣陪花房公使前赴日京聞係爲服禮而來又有人言高麗貧苦所應賠兵費五十萬元作五年拔還實屬力有不及故高使將請日皇勿拘限期隨有隨付日本有某公司知此消息擬以五十萬元借給高麗而以高麗所産之米抵押但該公司股分甚多恐未必齊心一志此事之成未可必也又云日本近復擬與高麗立一新約凡進口出口之貨其有尋常日用所需者定稅一厘如非日用所需則定稅三厘云又言日本擬在高麗之王城建造營房以居日兵之駐高麗者其營房之式則與東京兵房無異木料等物皆由日本購辦不日卽將運往高麗以資營造也又言日本所有電線向用木桿兹以本桿易於朽壞擬改用鐵桿矣又言花房公使曁日本水師提督及諸將弁凱旋至東京日皇設宴以犒之席間言及辦理高麗一切事宜日皇留心聽察不勝歡慰也又言日本因高麗用兵之時自知戰艦稀少不敷所用故現在擬向英國購辦鐵甲船一艘德國前亦向英國定購鐵甲船一艘日人與德相商情願向德轉購聞該船每艘需價洋五百萬元德國或肯轉售也又言三百年以前日本曾發兵攻高麗得勝其統兵上將至今猶歲時致祭不衰本年八月二十五日又值歲祀之期民間藉此舉行賽會以相慶樂高麗之使臣正在用膳之際忽聞金鼓砲聲疑爲日人被殺於高人其黨將以復仇皆瞿然投箸以起欲圖避匿日官告以故始卽安焉又言日本向來留遺之銅砲現巳年久無用因鎔化改鑄泉刀矣又言日本西京近有雞瘟一日之中雞之死者至有三十翼之多亦云厲矣又言高麗近欲通行鈔票故請花房公使代覓印書之匠欲令其印遺鈔票也又言日本兵丁現俱擬用日本自製之洋槍聞一日可製三十桿三年之後盡用本國之鎗而他處之槍可以悉廢矣又閱東瀛西字報言日本自西歴十月初一日起至初八日止此八日之内鐵路所入之客位貨物等水脚銀共有二萬二千零零三元五角八分去年此八日内僅有一萬九千六百十元六角其鐵路計一百七十四里由此觀之可見日本銕路之利厚矣而中國泥於成見不肯創行良可惜哉該西字報又言有西人某行抵日本西京寓於客機忽見床下潛有一賊起而捉之乃該賊赤身露體身上遍塗以膏滑溜無比卒不能得被其逸去該賊亦狡矣哉又言神户地方有大棧房儲有貨物并居客人一日有賊從屋上掀開瓦片將天花板鑽一孔徐徐挖去其板潛匿棧中比人睡靜遂施其胠篋手叚計竊去物件約値洋六百元而棧中諸人寂無知覺技亦神矣又言華八月二十七日横濵地方有美國兵船水手三名法國兵船水手一名 
 
 

Page 2

 
 
遊於某妓舘妓館之對面乃一酒館四水手正在妓館飲酒尋歡不知何故忽　爭毆三美人共毆一法人致破其顱法人知衆寡不敵乘間逸出逃至對面酒館中杜其門而匿三美人追之適路旁有巨石三人扛石以撞其門門碎諸物莫不糜爛法水手見勢不佳早從後門遁去而酒館則竟遭池魚之禍然似此大閙而巡捕竟寂然不見是亦異矣現聞該酒舘擬控諸官未知將來如何了結也 
[照譯日本國海軍全部戰艦事]  
　　一東艦四等暗輪四等暗輪鐵甲兵船可容七百墩馬力五百疋上有大砲七門軍士一百三十八名管駕官井上氏於一千八百六十四年造於法國此艦巳朽矣一天城艦四等暗輪兵船可容九百零八墩上有砲九門軍士一百三十名管駕官瀧野氏於一千八百七十七年造於日本横須賀船厰一淺間艦三等暗輪兵船可容一千一百零四墩馬力三百疋上有砲十二門軍士一百三十一名管駕官松浦氏於一千八百六十八年造於法國一千代田艦六等暗輪兵船可容一百墩馬力六十疋上有砲三門軍士四十四名管駕官高木氏於一千八百六十一年造於日本武藏石川島一富士山艦三等暗輪兵船可容一千墩上有砲十三門軍士二百五十名管駕官齊氏於一千八百七十四年造於美國一扶桑艦二等雙暗輪兵船可容三千七百四十墩馬力三千五百疋上有大砲十門軍士二百九十八名管駕官松村氏於一千八百七十七年造於英國船有鐵砲臺一比叡艦三等暗輪兵船可容二千二百墩馬力二千五百疋上有炮十三門軍士二百五十名管駕官伊藤氏於一千八百七十七年造於美國此艦鐵骨木壳一鳳翔艦五等暗輪兵船可容一百七十三墩馬力六十疋上有砲六門軍士六十七名管駕官山崎氏於一千八百六十八年造於美國一磐城艦五等暗輪兵船可容六百墩馬力六百五十疋上有砲七門軍士七十五名管駕官未詳於一千八百七十八年造於日本横須賀船厰一迅鯨艦四等明輪快船馬力三百五十疋上有大砲四門軍士一百十九名管駕官澤野氏於一千八百七十六年造於日本横須賀船厰此艦係備日皇所乘一春日艦四等明輪兵船可容一千零十五墩馬力三百疋上有砲六門軍士一百三十四名管駕官礒部氏於一千八百六十三年造於英國一金剛艦三等暗輪兵船可容二千五百墩馬力二千五百疋上有砲十三門軍士二百五十五名管駕官伊藤氏於一千八百七十七年造於美國此艦係鐵骨木皮一孟春艦五等暗輪兵船可容三百零五墩馬力一百疋上有砲四門軍士六十七名管駕官大村氏於一千八百六十七年造於美國一日進艦四等暗輪兵船可容七百八十四墩馬力二百五十疋上有砲十四門軍士一百四十八名管駕官笠間氏於一千八百六十九年造於荷國一雷電艦五等暗輪兵船可容二百四十噋馬力八十疋上有砲四門軍士五十二名管駕官增田氏於一千八百五十年造於英國此艦最老云一龍驤艦三等暗輪鐵皮船可容一千四百五十六噋馬力二百八十疋上有砲十五門軍士二百七十八名管駕官福島氏於一千八百六十五年造於英國一清輝艦四等暗輪兵船可容八百九十八噋馬力一百八十疋上有砲十門軍士一百三十八名管駕官緒方氏於一千八百七十四年造於日本横須賀船廠一筑波艦三等暗輪兵船可容一千零三十三噋馬力二百疋上有砲十二門軍士二百七十五名管駕官鮎浦氏於一千八百五十一年造於英國一丁卯艦五等暗輪兵船可容一百二十五噋馬力六十疋上有砲八門軍士六十七名管駕官杉氏於一千八百七十六年造於英國一乾行艦四等暗輪兵船上有砲六門軍士一百四十四名於一千八百五十九年造于英國一攝津艦兵船上有砲八門軍士二百零六名造於美國一肇敏艦七等兵船上有軍士一百五十名造於英國一蒼龍丸七等小快船有軍士三十八名管駕官原田氏於一千八百七十二年造於日本横須賀船廠一海門艦四等暗輪兵船可容一千三百七十墩馬力二百五十疋上有砲六門軍士一百六十名於一千八百八十年造子日本横須賀船厰一天龍艦四等暗輪兵船造于日本横須賀船厰現未下水其外如快風丸石川丸第一利根丸第二利根丸皆係七等小快船專備運送所用均係日本各船厰所造 
[毆辱官長]  
　　本月初三日湖北省垣有城守營楊把總携銀一封向司前同利昌錢庄換錢講明價目上平比兌則短平一錢有餘把總以官平餉銀不致短少諒必平兌時遺失該錢庄則不認失落定欲照扣彼此由口角以至爭毆喧聲四逹觀者如堵恰值江夏縣蔡邑尊經過停轎傳問把總備述官銜并換錢被失銀短平等語邑尊見其不衣不冠疑爲冐稱職官且平空滋事遂喝責手心二十驅逐解散把總忿不能平歸卽泣訴營主樊叅戎叅戎謂營弁在外多事地方官理應彈壓卽斥退不聽該把總寃忿益甚告知撫標寅反寅友勸慰令歸當赴邑署向明府剖明委曲蔡明府斯時亦有悔意隨至城守營叅戎處道歉而叅戎人頗剛直反調此乃貴縣分内之事不須介意該弁在外滋事吾將詳革以儆明府聞言轉爲情懇叅戎允之自此事可冰釋矣不料意外風波有非人所能逆料者把總自撫標囘去其家在力馬厰相近爲武闈考寓萃集之區把總忿氣未消便道將情由告訴就近武生均爲大抱不平次日早晨適邑尊拜客經過其處諸生蜂擁而前共拖明府出轎除帽扯衣大遭窘辱幸有一轎頭竭力保護方出重圍撫標得信卽派兵前往彈壓至其處已不及矣明府脫離虎口至督憲署泣訴各情涂制軍大發雷霆當飭城守營交出該把總發武昌府嚴行管押以候查辦一面飭蔡明府養傷調理所有首邑印務牌委陸佑勤明府暫行代理未知此案如何結局也 
[水榭被焚]  
　　金陵水榭歌樓皆在釣魚巷俯瞰淮流實爲納凉勝境今屇大比之期吳歌楚舞來者較多而以劉琴家爲巨擘本月初三夜四鼓後廚房遺火猝燃並延及竈旁積薪遂致燎原各處水龍聞警齊集文武各官均出彈壓而街道較窄頗有杯水車薪之勢計前後共燒去房屋四十間幸是夜無風故左右鄰得倖免也當火之方盛也水面皆赤紛紅駭緑玉泣珠啼頗覺紛擾幸水閣下有船停泊其不能出門者皆下船避之天明火始熄嗟嗟畫棟珠簾忽雙爲頽垣斷瓦視融氏可謂殺風景矣 
[金陵多疫]  
　　金陵近日多患病之人而急症尤多往往吐瀉交作或鼻中出血立時踣暈不及延醫前數日城北唱經樓地方一日抬棺二十餘具是豈沴厲之所感耶養生者尚其愼旃 
[考巿减色]  
　　南場事竣赶考各店亦皆收拾言旋惟自中秋至今巿上無日不聞爭閙之聲非爲房租卽爲辛俸盖因生意淸淡未能獲利欲從租價辛工尅扣以相彌補是亦不情太甚矣然考巿減色於此益見 
[臬憲晉京]  
　　浙江臬憲孫稼堂廉訪自奉到來京選用之諭卽將經手案件料理淸楚專待部咨到後交卸北上乃日内接到家報竟抱西河之痛不禁鬱鬱者累日盖廉訪膝下雙珠蜚聲庠序歴年隨侍任所從未偶離今歲以囘籍鄉試於七月初由杭起身先至金陵應試俟塲後便道回籍料理一切家事不期次公子於舟中已感風寒兼以途路辛苦十分委頓抵寓後遂臥床不起延至八月初五日病殁寓中兇信到杭廉訪心灰志懶壯念盡銷不免興蒓鱸之思云 
[蘇臺碎錄]  
　　蘇城各碼頭挑夫名曰脚擋各分地段凡客商行店上下貨物皆　各業把持輒以府縣當差爲藉口本月初一日有某客雇江北人某甲挑行李一担行至萬年橋爲大碼頭脚檔某乙所見卽將江北人扭住爭論某客謂此係我所自雇與爾何于某乙曰我等脚檔乃值日當差常年貼費彼旣能挑現有某縣要差可令彼去一挑卽扯江北人同行幸某客　爲調停將行李暫寄某店自喚　人來挑甲乙二人始 
 
 

Page 3

 
 
分手而去○壽寜弄有甲乙兩姓同居甲爲某公館長隨乙爲水菓生理終日在外　二婦在家前日甲婦偶失首飾疑爲乙婦所竊漸以言語侵之乙婦與之爭論已三日矣初二日兩婦至川玉茶室評理經人報信與甲甲至荼室見婦正在咆哮甲當婉勸令婦回家婦益肆語侵甲甲大怒卽將婦批頰兩下逼令速歸衆人評論則甲婦又屈於是憤極潛購阿芙蓉欲吞之幸爲旁人奪去不然又成一命案矣○前月二十八日有鄉人牽牛至胥門外牛行甚遲垂涙汪汪行至萬年橋堍牛不肯行鞭之如故斯時觀者如堵問牛流淚之故鄉人曰是牛新産小牛得一症如人産後血衝狀牛醫謂此病必死故欲牽至屠牛處賣之猶可得洋　元也衆人曰耕得其力病而殺之何忍焉且宰牛顯于例禁不如牽回家去病或可愈鄉人感悟卽謂牛曰我今牽爾回去牛聞言卽向原路而去至由斯弄口鄉人忽翻悔仍欲牽至屠牛處牛仍站立如故淚落如泉鄉人再三鞭扑用力扯拽詎牛忽大吼一聲倒地而斃鄉人復欲以死牛賣與屠者經該處各店家湊洋兩元與鄉人而另雇一船載牛至婁門外昌善局葬焉 
[種火又見]  
　　本月初四夜二點半鐘蘇垣吳趨坊周五巷内聚報失愼焚去房屋三間各路氷龍紛集灌救火勢甫熄而金閶周王廟　之太平弄内忽又火光燭天焚去瓦屋三椽計同居者三家僅以身免殊覺狼狽也當時拿獲放火匪徒一名搜得身畔有自來火紙撚等物衆人正在攅毆適吳縣邑尊陳明府親來勘騐卽帶回署中審訊矣刻下冬令將交宵小又萌故智西城一帶係紳商薈萃之區久爲若輩所覬覦故閶門一帶近已多設民團亦防患夫然之意也 
[銅船出境]  
　　揚州前有銅船停泊滋事聞押解總辦張觀察因辦理不善左侯相已據寔奉叅乃八月二十六日觀察因病卒於揚城湖北會舘此時銅船之在揚境者尚有二百餘號於是揚州府程太尊聞信往弔派兩縣照料喪事外卽至揚營朱叅將署中囑其卽委揚營守備呂占鰲帶標兵二百名親押所有銅船立卽開仕寳應縣界交淮安府接管彈壓并取淮安府回文一面飛禀制憲請另派委員承辦故揚州河中　時並無銅船商民無不歌頌特未知淮安境内滋事否耳按張觀察病殁之信前已據聞錄報兹又得此消息諒非子虚烏有之談也 
[蕩婦捲逃]  
　　鄞人某甲住南門外素稱勤儉雖耕種爲生頗有積蓄近患肝氣痛之症有勸其服烟者試之屢騐遂致成癮私置烟具奇藏隣舍盖恐其妻之知也日前甲病莫能興命妻向隣取歸煙具過癮而婦已有外心以夫死爲幸乃故絶其煙不與甲旣困於病復困於癮偃蹇呻吟勢甚危殆隣人知其事爲之延醫診治投烟於藥服之病始漸愈愈後妻知事露遁去及甲檢視箱籠服飾則已空諸所有矣 
[私賠銀兩]  
　　有甲乙二人年相若居於皖有年矣近在某局充當司事積有餘資暇則問柳尋花以遣雅興然甲乙旣工會計又善搜索蕰利之階卽叢怨之府故輿情未能洽浹也乙於桂節返里所有衣篓等件皆存局中甲自乙去後獨任局務日旣暮或返私宇或宿娼家八月二十七夜有胠篋者撬門而進將乙所存衣簍並甲所存公欵銀兩一併攫去統計所失約值洋數十元次日甲回局卽喚地保緝贜地保支吾以答甲恐揚播於外爲上憲所聞卽將所失公欵銀兩私自賠繳惟乙所失衣篓等物未識能珠還合浦否也 
[瑞集三多]  
　　皖撫裕大中丞監臨事竣卽順道回皖南較閱南鎭營隊巳列前報近聞憲節尚未回轅中丞有公子六人競秀聯芳不數謝家玉樹本月初一日中丞之夫人在署分娩復得一丈夫子輝生蓬矢喜溢鈴轅是以寮屬兵弁之上院叩賀者殊形蹌濟也 
[水手閙事]  
　　本埠前日有英德二國兵船水手上岸遊玩至法租界洋涇橋地方外國酒店内飲酒德國水手二人一則修偉多力一則短小精悍飲畢出門乘醉互推爲戯旁有英國水手見之謂其恃强而欺弱也代抱不平上前爭執不料被毆受傷乃呼英水手之在岸者同鬥而德國水手亦招集其黨爲助然德人多至數十名且持有刀械而英國水手不過二十人徒手與敵衆寡旣殊利鈍復判遂大遭所窘受傷者九人法界巡捕聞信前往彈壓并急知照英捕及捕集而鬥已畢受傷諸人其重者頭顱擊破肩臂亦有損壞英捕舁回捕房令醫生將傷口紥好與輕傷者同送醫院醫治一面關會德國兵船兵頭泒兵上岸拘拿然俱已星散無從查考矣昨日復泒兵數十人登岸訪拿陸續拘回者不過數人諒當懲罰按本埠外國酒店不止一處閙事亦時有所聞其貽害實匪淺鮮何不嚴行禁止或酌示規條不准飲酒者貪杯尋釁如違將該店一併從重議罰庶幾有所誡懼免致常起爭端矣 
[車夫獲救]  
　　前日本埠二擺渡有馬夫駕車由南而北馳騁頗速適遇一西人乘馬而南行則甚緩馬夫之車與西人之車突然相撞西人則一躍下車而馬夫之車已損一軸輪毁車側馬夫被跌倒地馬猶奔馳不止將馬夫拖曳而行雖不至死危險殊甚嗣得旁觀諸人將其馬拉住始將馬夫救起亦云幸矣 
[盜犯監斃]  
　　上海縣獄前日有盜犯王阿妹一名在監病故聞係南匯縣寄監之犯經范邑尊禀請博太守委隣縣相騐矣 
[名花遽謝]  
　　三馬路美仁里底之某妓院有王素貞者年纔十九名噪一時前日不知何事私吞阿芙蓉膏爲母所覺急請醫救治則已不及遽爾花殘月缺矣聞素貞卽係鴇母所生視爲錢樹子一旦夭折爲之痛哭昨日始行成殮云 
[輪碾傷足]  
　　初五日本埠有馬夫爲馬韁帶手致傷一事而前日琼記碼頭浦灘又有西人馬車停在此處馬夫立於馬傍馬忽驚逸該馬夫之足爲車輪碾傷已送同仁醫舘醫治矣 
[女子墮水]  
　　本埠裏虹口有一江北女子年約十二三前日至浦灘木牌上淅米以備晨炊凌波微步弱態娉婷偶一失足卽墮水中幸爲柴船上人所救起未致沈淪可謂幸矣 
[惡丐竊米]  
　　前日虹口頭壩之鄉人負米歸家有一丐手提洋鉄罐隨其後潛用刀割鄉人之袋米卽散漏丐以銕罐承之而鄉人則一往直前不知丐之侮弄於後也嗣經旁人喝破丐始倉皇而遁鄉人回頭一顧則穰穰者巳狼藉滿地丐亦可謂惡作劇矣 
[神誕演戯]  
　　昨日爲重九日又爲聖母誕辰本埠南巿各會館皆雇班演戲商船號家亦各肆筵奏樂以邀神庥觀者頗形擁擠也 
[造橋通路]  
　　法租界醬園衖基地係善堂之産曾出租與人今歲期滿經寜人朱阿明認租拆屋另造而前租户不肯讓屋控於法公堂經公堂斷令照屋給價在案刻下朱阿明造屋將竣其新屋對面卽英租界舊時尚德里地方業已築成馬路而朱阿明擬於該處另造木橋以通英界之路商諸六馬路之地主地主允之卽由朱阿明報英工部局工部局亦願助成其事及朱阿明再禀法界董事則以地爲堂産須由堂核斷是以刻下尚未定見也 
[索欠相毆]  
　　劉捷三者不知何許人也前數年曾欠其族人某洋兩元久假不歸前日相遇於小東門内海防署前某甲即索前欠而劉捷三以未見答之始而相爭繼而相扭而劉捷三在申已久人手衆多某見勢不敵卽詐稱身畔有洋三十一元被衆攫去遂拉住劉捷三并日王慶其人者亦爲所拉同至縣署適范邑尊另有公務經帮審委員錢明府研詰劉某稱失洋三十一元而劉捷三亦稱失洋及時辰表等物明府着將劉捷三暫留候斷干慶先責四十板 
 
 

Page 4

 
 
[流氓滋事]  
　　本埠租界中之流氓成羣結隊藉端尋釁動輒白刃相加前日午後有流氓二三十名皆穿黑衣袖藏利刃從英租界寳善街石路等處行走狀似索鬥至夜間皆到天仙戯園經人慰勸始散不知所尋爲何人也 
[英界公堂瑣案]  
　　蘇鄉人周鍾氏控華鄧氏誘伊女兒爲娼等因已列昨報兹悉由陳太守庭訊周鍾氏申訴前因周女供年十七歲初在曲江里某姓家帮工每月工錢四百文經隣居之華鄧氏薦赴别家曾許每月工資洋一元五角不料隨之而往該氏誘登樓上卽將門反鎖旋有一男人進來姦宿兩夜第三夜另換一人我乘空逃出告知母親與彼爭論華鄧氏仍執如前井有伊拚識李某　案代求開釋陳太守着將華鄧氏交官媒看管飭差查明曲江里行姦之處再行核辦○文匯報館洋人投英領事署控印字房工頭張阿生裝壞機器須賠銀二十兩今張辭歇請追賠欵由司副領事照會陳太守飭差傳張到案於昨晨集訊原告洋人申訴前因張則禀稱曾在文匯報館做工頭被欠工洋六十元立有票據生意停歇向索無着已投英按祭司控追在案至機器從未弄壞想係接手之李錫勝毁壞牽誣况洋東初云賠洋十元繼云二十元然修費不過費洋六元故認虧雇匠往修而洋東與李均阻止不許陳太守商之司副領事謂洋人控張賠脩張則已在英按司控追工洋今當酌定脩費移請英按察司核斷司君亦以爲然遂斷賠脩洋十五元移咨英按察司核辦并諭原被均往投候質訊也○湖北人鄧瀛洲禀稱販運藥材爲業現在挈眷庽居滬上有素不相識之李虎臣屢次到家滋擾聲稱因已故妓女劉琴仙欠伊川土洋三十元欲向我收取等語當置諸不理詎李於昨午後紏衆前來將我扭打我妻解勸亦遭毆及失去金飾毁壞火油燈幸捕至獲住王福朱長生等二名今蒙解案請着交出李姓究辦追賠失物王朱二人同供是李虎臣招同索取土價銀洋等語陳太守飭將王朱二人押候過堂覆訊核斷○徐子卿訴稱經　度日前日午後因在弄口小便突有談阿雲冒充巡捕同黨二三人將我擁扭至烟館拆梢談稱須罰酒菜烟資錢七千餘文開有帳目脫身無術只得如數給付後訴之捕房拘獲談阿雲送案原帳呈電談則俯首無詞陳太守詰其同黨何人答稱係馬夫阿金富捕頭禀談冒充巡捕拆梢應請嚴辦陳太守隨判談發捕房管押三月以儆○華捕禀稱鄭世喜屢次犯竊送辦有案昨夜又在吳啓林家掘洞竊出衣服一包適被看見人贜並獲送案請辦吳供與捕禀略同鄭則俯首無詞陳太守隨判鄭枷號二月發頭門示衆贜物給領 
[奇器初到]  
　　本報後登有華衆會告白言有新到跑馬檯招人觀看云云因往觀之檯正方檯面有銅柱銅索聯之宛然跑馬塲之栅欄檯中則有圓圈八道編列號數以銅爲馬置於圈間檯下有機發機則八馬一齊旋轉作馳騁狀先則極整繼而機器一緩馬遂參差先後圈上有一界以近界者爲勝不及界與越界者皆爲負焉觀之殊覺新異據云此器製自法人泰西各國間有購以爲玩具者中國則從未之見今兹新到盍往觀之以一擴眼界也 
[籌捐助賑]  
　　臺灣淡水中西諸善士近以江浙皖粤湘鄂等處各有偏災勸得洋銀一千元由匯豐銀行匯交本館代收代交賑寓昨已收到上海規銀七百二十七兩五錢當卽送交本埠電報局賑寓掣回收條封固寄回臺灣所有諸善士在臺勸捐之啓附錄如左且夫救災如解倒懸垂憐涸鮒恤隣不分畛域爲念哀鴻矧江浙屬在毘連鯨波屢浸粤西原非沃土鯢浪頻掀蚊騰則襄皖汪洋都成澤國鼉吼則湖湘汜濫半是災區其蕩析離居可勝道哉我輩幸沭天和安居樂土然痌瘝念切能無致嘆爲魚苟飢溺情同不免興悲死兎爰告同人矜兹旡妄淸俸概分乎鶴鉅欵速集於鳩彚寄申江交館主人而管領統登乙册刋諸君子之芳名庶幾薄助籌捐對鵠形以散粟稍資賑恤甦蟻穴以編茅則萬户災黎藉兹續命而九霄默鑒定爾延釐是爲序 
[助賑愈病]  
　　嘉郡　匯馬君紫瀛以帮夥爲生計忽於七月中妻子同病而子症甚危馬君惟此九歲之子惶急無計或勸以速行善事庶幾可回天意馬君從之因知皖省水災待賑甚急遂於灶前焚香叩首願勉力措捐洋十元以助賑并許長放生命願詎料子於昏亂中自言灶君數聲乃甫越宿而子之班症稍見透逹厥止神稍見淸日漸見輕妻病亦數日而愈吁善之感應何其速哉夫錢財爲不易得之物是以人多愛財然馬君捐錢以救人命天亦卽救其子命可見善莫大於救人也馬君家寒尚能勉力則凡世之多財者何弗乘此災荒慷慨助捐救活多人廣積陰功耶盖重錢財者無非爲子孫計耳不知能積陰德與子孫子孫自享福無窮矣高明者當自悟也[  鴛湖惜陰書屋稿]  
[上海電報局經收八月分至九月初五日止元魁會捐清單]  
　　順天○正白漢軍聯豫宛平職廕桑寳大興附莊維藩海城優廩解茂椿盖平附張潤書密河增許善瑩某縣某生張宏賢○山西○靈石監何厚忱○山東○寗海州廩孔廣鏊○湖北○羅田廩貢石念慈漢陽監洪君又洪君武昌府優廩陳萃禮江夏附陳恆禮任祖培大治廩貢朱德根漢陽府附郭集芬咸寗優廩任寅○湖南○善化廩蔭楊汝能附楊汝翼湘陰職監張璜湘潭附貢金佳玉廩尹佐湯附徐德楷廩貢徐福基○江西○南城監丁友蘭廣豐附俞良玉南豐附趙從炳監譚承元崇仁附黄金鏞○福建○閩縣廩貢王元穉監曾兆珪附杜翁生鄭孝胥長汀貢陳憶楨候官監張品題福州府副貢邵鴻章優廩曾兆錕政和廩陳揆文長樂監梁儔年梁繼元○廣東○潮州府附陳九經澄海廩鄒枚畨禺附高祉元洪士偉監石炳華廣州府優廩許炳耀香山優增貢劉淮珍新興職附顧元亨職監顧元亨南海官附潘元杰肇慶府廩關朝波新會職監羅光廷四會廩吳邦暉○廣西○靈川監陽元煒陽元煥○雲南○浪穹廩監趙一鶴昆明副貢張君廩黄君○以上五十九名各一會計五百九十元○另收順天○大興附劉柟劉樸○河南○祥符優廩陳震○江西○上饒貢紀文淵監楊鳳崗○福建○政和廩曁紹裘○以上六名各半會計三十元○兩共六百二十元連前收七月分四百元繞共收見英洋一千二十元内除助賑洋九成巳如數匯解灾區散放外餘洋一百二元暫存本局俟各直省榜發再行派彩 
[浙省撫轅抄]  
　　九月初二日咨補麗水縣丞楊兆乾禀知藩司飭知准補叩謝○初三日巡檢李鋼禀謝厘捐局委瑞安厘卡差未入流郭家瑞銷分處差遣回禀到○初四日但懋祺銷通局差禀知由京騐放來省禀到武康縣失禀見辭赴任 
[蘇省撫轅抄]  
　　九月初七日查道倫稟辭解餉赴都從九畢衍塾稟知奉首府委接辦城外茶捐差○初八日藩轅牌示照得華亭縣縣丞邱恩霈病故遺缺查有試用縣丞趙啓封堪以委署又署無錫縣縣丞張念祖病故遺缺查有試用縣丞范景賢堪以委署分發江蘇分缺先補用道庫大使鄭葆楨直隸人禀到試用州吏目陳圻浙江人由京騐看來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年八月二十九日京報全錄]  
　　宫門抄○發杪旨四道○刑部奏酌擬本年秋審略爲加嚴並請飭各省認眞辦理片○江督左奏已故知府政績卓著懇恩宣　史館摺○陜督譚奏委署司道片○監督崇奏遵旨查明據實覆陳摺○閩督何奏委署知府片○江督左奏請攺獎片○陜撫馮奏委署道府片○又奏爲道員出缺請旨簡放摺子○八月二十九日工部鴻臚寺正白旗值日無引見○八額駙等演放水師砲位覆命○絪貝勒假滿請安○陜西布政使王思沂到京請安○安徽學政徐郙請訓○福建學政馮光遹請訓○福建漳州鎭總兵孫開華請訓○召見軍機徐郙馮光遹孫開華○泒出閱卷潘祖蔭王文韶奎潤薜允开○發抄銘安奏新設各官廉俸役食辦公工程等項請發實銀奉旨着照所請該部知道欽此○又新設巡道顧肇熙赴任並刋給木質關防奉旨知道了欽此○又酌補守李金鏞等署吉林守等缺並刋給木質關防奉旨知道了欽此○又刑部候補郎中彭光譽留吉差委奉旨着照所請吏部知道欽此○○刑部片再臣部辦理各省秋審於每年開印後卽遵照向章督飭承辦司官逐起批核臣等仍反覆詳議惟恐寛嚴失中有負委任無如各省積習相沿於情傷較重各案率行入於緩决經臣部歴年照案改寔總不下三四十起迭奉諭旨嚴行申飭終惑於救生不救死之說一味從寛不特情無可原者必曲爲開脫卽例應入實者亦率行議緩臣等伏思用刑之道固不宜有意從嚴若以金刃傷多且重及情凶近故情同拒捕之案亦復格外從寛似此年復一年行見刁惡之徒罔知儆畏地方犯法者必日加多且死者寃抑不伸每致釀成厲氣更非所以感召天和臣等公同酌議核辦本年秋審略爲加嚴改擬情實者較　歲稍多以期力破積習而情重之案仍改不勝改除由臣部照例刷印招册會同九卿審定具題外理合先行奏明並請旨飭下各省將軍督撫嗣後遇有秋審大典擬實緩總須認眞辦理寛嚴得中以仰副聖朝明刑弼教至意謹附片奏聞請旨奉旨已錄○○太子太保大學士兩江總督二等恪靖侯加一等輕車都尉臣左宗棠跪奏爲已故知府政績卓著遺愛在民籲懇天恩宣付史館以彰循吏而順輿情恭摺仰祈聖鑒事竊查已故揚州府知府何金壽由詞臣出守在任將及兩年於光緒七年七月初六日因病出缺兹據該處紳士舉人揀選知縣陳景富等以該故員積勞身隕遺愛在民臚陳一生居官行事及任内政績呈由署兩淮鹽運使徐又逹署揚州府知府程儀洛先後禀詳請奏前來臣查該故守何金壽自爲京員時卽關心時事累上封　其輾履廉潔素懷耿直久在聖明洞鑒之中及其守揚州也於吏治加意講求憂良之誠形諸寤寐舉凡恤農艱興水利修城垣編保甲　緝　均徭賦諸善政次第舉行輿論翕服其得疾因求雨步禱感受暑濕所致身殁之後妻子不免飢寒而地方蒙其利賴謳思至今不忘實一時所僅見伏讀同治二年十一月二十四日上諭祁寯藻奏弭盜安民必資循吏請分别表彰錄用一摺嗣後各省大吏務宜加意訪查其有政績官聲遺澤在人者着奏明宣付史館編入循吏列傳等因欽此欽遵在案該故守居官行政卓卓有古循吏風莅事未久措施爛然齎志而終聞者感嘆旣據該紳士等以遺愛在民瀝誠籲請自應據實上陳合無仰懇天恩俯准將何金壽生平政績宣付國史館以彰循吏而順輿情除將事實册結咨移部科及國史舘查照辦理外謹會同漕運總督臣慶裕江蘇巡撫臣衛榮光恭摺具陳伏乞皇太后皇上聖鑒訓示謹奏奉旨已錄○○譚鍾麟片再藩司楊昌濬前於七年十二月二十五日奉上諭俟來年夏秋間再行來京陛見欽此現已秋初應卽交缷入都所遺藩司員缺查臬司魏光燾明幹有爲老成穏練堪以委署遞遺臬篆查蘭州道曹秉哲勤明穏愼遇事精詳堪以接署所遺蘭州道缺查有候補道長謙年强才裕公事認眞堪以委署兼辦文闈提調事務除分飭遵照外謹附片陳明伏乞聖鑒謹奏軍機大臣奉旨知道了欽此○○二品頂戴粤海關監督奴才崇光跪奏爲遵旨確查粤海關徵稅實在情形並無侵蝕中飽等弊據實覆陳仰祈鑒事竊奴才於本年三月初九日奉户部札日光緒八年正月十六日奉上諭御史鄧承修奏請飭查關稅侵蝕以裕國用一摺着管理關務之該督撫監督等各就徵收實在情形和盤托出遵照部章於正額盈餘外按年溢解朝廷意存寛大斷不追其旣往經此次嚴諭飭查後如再有掩飾廻護推該督撫監督等是問凛之欽此欽遵抄錄原奏轉飭遵照確切查明據寔覆奏等因札行到關仰見聖明愼重稅課剔弊除奸之意奴才跪誦之餘莫名欽悚當經明查暗訪體察再三查粤海關書吏僕役除在署供役之外其餘派往常洋各關當差洋關則由稅務司統轄按照三個月爲一結每結徵收數目均經呈報總理衙門及南北洋大臣查覆自無徵多報少之虞常關則按照遞年比較稽徵　少絲毫勒令賠補如有盈餘涓滴歸公其潮州三汕頭瓊州之海口廉州之北海次第設立通商口岸火輪夾板等船往來絡繹駛　旣捷運費亦廉設慮疏虞可買燕桅保險故華商趨之若騖且近年來三聯報單子口稅單一律通行　有所盈則此有所絀是今日常稅未能旺徵之故不在吏胥僕役之侵漁而在洋稅之侵佔日多也溯查從前粤海關常稅定額銀四萬三千餘兩嗣於同治六年間經前督臣瑞麟撫臣蔣益灃監督臣師曾會同奏明請將同治四年閏五月起至五年五月止一年期内奏報常稅總數五萬八千餘兩作爲每年常稅正額並增定盈餘銀十萬兩又於光緒六年間復經前任監督臣俊啓遵照户部札行量力溢解各在案奴才於上年抵任後稔知常稅爲洋稅所併迭經設法招徠汰除積弊本年常稅報滿之時除正額盈餘外共溢解銀三萬三千餘兩亦經奏明在案兹欽奉前因惟有勉益加勉核實講求務期稅課多收一分卽溢解多受一分之益以冀仰答高厚鴻慈於萬一所有確查粤海關徵稅並無侵蝕中飽緣由謹會同兼署兩廣總督臣裕寛恭摺覆陳伏乞皇太后皇上聖鑒謹奏軍機大臣奉旨知道了欽此○○何璟片再福寜府知府周懋琦准調補台灣府知府所遺福寜府篆務應卽遴員接署以資表率查有試用知府佘承玠才具精明堪以委令署理據藩臬兩司會詳前來除批飭遵照並咨部外臣謹附片具陳伏乞聖鑒至閩浙總督係臣本任毋庸會銜合併陳明謹奏軍機大臣奉旨知道了欽此○○左宗棠片再江蘇試用知府曾爾昌前由侯選通判於蕩平西寜府屬回逆立解府城重圍及克復大通縣城在事出力經臣在甘肅行管彚案保奏於同治十三年七月二十八日内閣奉上諭曾爾昌着以知州分發省分補用並賞戴藍翎欽此惟查該員先於同治十三年四月初九日由通判加捐同知復於克復巴燕戎格曁肅淸河州等處出力案内奏保以知府選用該員卽請假離甘經前漕督臣黎培敬委泒營務處差遣於擒獲匪首朱振剛出力案内奏保以知府留於江蘇歸試用班補用復經奉旨允准在案核計該員加捐同知已在同治十三年六月奏保知州藍翎之先時因該員未及隨時呈報以　西寜解圍案内仍以通判底銜保獎現在該員雖於另案續保以知府留於江蘇補用而西寜解圍案内著有微勞自未便因保獎歧誤致令向隅據該員檢呈獎札禀請核辦前來臣覆核無異相應請旨敕部將江蘇補用知府曾爾昌前保知州藍翎原案註銷攺請賞加三品銜以示鼓勵除飭取履歴咨部查照外謹附片陳明伏乞聖鑒訓示謹奏軍機大臣奉旨吏部議奏欽此○○馮譽驥片再調署鹽法道印務本任潼商道尋鑾煒因病出缺所遺潼商道員缺奏請簡放其所署鹽法道印務有分巡地方總理鹽務之責職司綦重現值本年壬午科鄉試之期該道兼充監試差使自應委員接署以專責成查有西安府知府李楹才識穏練辦事認眞堪以委令接署鹽法道印務所遺西安府篆查有試用知府李希哲練逹勤能堪以委令接署除檄飭並行司遵照外所有委署鹽法道曁西安府各篆緣由謹會同陜甘督臣譚鍾麟附片具奏伏乞聖鑒謹奏軍機大臣奉旨知道了欽此○○陜西巡撫臣馮譽驥跪奏爲潼商道因病出缺請旨簡放以重職守恭摺仰祈聖鑒事竊據署藩司葉伯英具報調署鹽法道本任潼商道尋鑾煒於本年七月初十日因病出缺等情前來臣查尋鑾煒到陜四年持躬端潔辦事寔心此次調署鹽法道篆履任甫及數日遽爾一病不起身後蕭條殊堪憫惻當飭府縣妥爲料理除將所署鹽法道事務另行揀員接署外所遺潼商道員缺係冲煩難兼三要缺管轄潼商二府州與晋　兩省毗連爲東路入陜門户兼復榷收商稅任重事繁相應請旨簡放以重職守所有潼商道因病出缺日期緣由謹會同陜甘督臣譚鍾麟恭摺具陳伏乞皇太后　皇上聖鑒訓示謹奏軍機大臣奉旨知道了欽此 
 
