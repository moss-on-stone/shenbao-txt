# 1882 - 317 - 4903432

 

Page 1

 
 
[啓矇眞諦] [  本舘告白]  
　　啓矇眞諦一書爲清江博　鄧君苑所撰專精眼科前列論說後備諸方於治目疾大有裨益本舘取原本用活字板排印成書刻已工竣定於十月初二日出售每部訂成二本收回工料洋一角二分售處仍照曩例諸君請卽賜顧爲幸 
[論呂宋風灾]  
　　吕宋地處南洋嘗有地震之患而今年九月間又復疉遭颱颶之災其第二次被灾情形雖未詳悉但觀前報所列該處九月初九日遭風情形言之殊覺可慘蓋視前年地震之害爲尤甚也前歳地震害在富冢而不害在貧民今年則貧富同遭此刼何則吕宋地瘠民貧凡窮苦小戶往往編竹誅茅結廬以蔽風雨惟大家富室方得高閏閎厚墻垣得具翬飛鳥革之美地震時被播蕩而倒坍者多係磚墻瓦房不勝摇撼因而坍倒若在蓬樞甕牖則僅覺漂摇而尚不至於倒卽倒亦不至壓而傷人其後事過境遷或稍有損傷補苴外易為力故地震之害找貧民猶無大損若此次風灾則竹木之質輕而易舉暴風所及沙石且為之飛走大木且為之摧折此等屋宇直如摧枯拉朽片片作鷹隼飛不轉瞬而萬戶茅龍莫不破壁拏雲而去而露宿諸人并無從興仰屋之嗟矣卒於巨家富堂前歲因遭地震之禍恐其更有播摇復遭覆壓窮思極想籌得善策以爲磚屋既慮震倒茅屋又不飾觀於星鎔鐵為瓦而高其簷設有震動鐵　或不至傾倒縱不能免尾雖坍下而四邊高簷及地而止人卽覆於其中亦不至傷命其計亦不可　不工無　天變不可測度忽易震灾而爲風災鐵屋四圍低覆風能入而不能出遂至一揭而去不啻掀天揭坤猝不及防故無論富戶貧家同遭一刼嗚呼傷已查吕宋一國在臺灣鳳山縣沙馬峯之東南由廈門而往水程計七十二更其北面一帶皆係高山望之若鋸齒巉巉然全境地形如魚振尾南北約二千餘里西界海濱其地尚多腴壤迤東則山嶺錯雜林薄叢深有火峯地氣極熱故時時有地震之患其國負東向西有內中外三湖各廣三百餘里自西班牙計滅其國鎭以大員徙國人實其地建城於外湖西海之濱又於城之左角作砲臺以資控扼　城之地卽馬尼刺乃吕宋之都會而此次遭風之處也據黄毅軒吕宋紀略云吕宋東界萬瀾澗仔底大海西界閩廣大海南界蘇祿大海北界萬水朝宗大海計其地三千餘里土番户口不下數十餘萬當臺灣未開之先吕宋之米時時接濟閩中近來夏門通商吕宋米復至由　觀之吕宋雖小國亦不下於中國之大省况近來　西人來粵　者多聚於馬尾刺蓋其地為七洲洋之東岸轉舵北行卽入長沙頭門而抵粵東諸國倚為東道之逆旅目下呂宋煙之運來中國以供在華西人之食者皆由粵而來吕宋票近乎賭愽而諸國獨不之禁則可知諸西國之保護吕宋實不僅為交好於西班牙起見也　以地氣過熱恒有震動迄無良法以預為之防至此次大風則據該處父老言五十一年以來無此大灾目下鐵廛茅屋同歸於盡營房官房悉化爲無前時既遭疫症人民死亡甚多幼孩之失其怙恃者經人收養而現在則亦悲露處而善堂教堂無不遭此大刦吾恐遍野怨咨當有不勝慘切者已各國雖許該國以吕宋票售人約許每月可獲數萬金之利然恐此番風災過巨加以疫症復盛振撫一切所費不資賴此區區未必有濟諸國旣以吕宋爲東道之逆旅則凡經由此邦者皆當代為關切曷不稍加揖募集資以作振濟之舉衆擎易舉或不難使該國危而復安人之欲善誰不如我　而言者尤望人之起而行也 
[寳星膺賞]  
　　廈門大北電線公司經理人海陵生因爲中國監造自津達滬之電線現已完竣懋著勤勞故 
中朝實以雙龍寶星以為褒榮近聞海君已由津來滬矣 
[機船落成]  
　　升任上海關道劉廉訪前向外洋購辦挖泥大機器船欲以濬治吳淞早經列報而其後未聞提及茲閱外國新聞紙知英國西門斯公司已將此機器船製造完竣於華八月十八日下水命名安定其船身以及機器均係西門斯公司所製乃雙暗輪者其挖坭也淺處自兩尺起極深至三十尺止所挖之泥即載於本船上可裝至六百墩裝滿之後駛往他處傾棄一點鐘重船可行念一里聞西門斯自獨出機杼創造挖泥機器船連此船計造過十二艘矣想該船既經下水不久即當來滬有此利器吳淞淤淺從此當可一掃而空不禁為之色喜 
[粵垣近聞]  
　　香港西字報載有廣省信息云省城迄今尚無雨澤故米價已較前價增漲五分矣又云虎門口之砲臺現己一律修葺完竣又云粵省近來宵小甚多店舖居戶時患胠篋而拐匪尤其橫行竟　白晝拐搶小孩重價勒贖有地方之責者曷其奈何弗禁 
[薦橋罷市]  
　　杭垣之薦橋直街市面極為熱閙蓋自上珠寳巷口起至章家橋石牌樓等處約計一里之遥店舖鱗接肩販麕聚無一椽隙地誠省會中之一大市集也聞前月二十九日下午該處有罷市之舉咸相驚疑嗣悉滋事者乃義井巷口之鑿永茂醃臘店也緣該處之火弄內住有王道臺公舘該店素與公館中交易時有蒂欠前日命某僕至店買得火腿三隻以爲送禮之用後因所饋璧返仍令某僕至原店退還該店堅持不允某僕說至再三始許還其二而買其一某僕先曾付洋一元照價除算尚欠找錢三百數十文某僕許以明日帶來店主不許且以冷語奚落之僕既愧且忿遂將手中火腿擲進店内店中衆夥一鬨盡起爭以老拳奉敬某僕受侮而返回至公館內喚集輿夫執事等共七八人同至該店復仇而該店亦工力悉敵勢不相下遂致互相爭打左右隣近　店爭為上前解勸多有誤遭毒手者衆隣咸為憤憤相率而扭至公館中評論王觀察以事屬兩造爭論是非一時莫辨爰將該僕及一干人等齊送至錢塘縣訊辦於是該店主以倚勢欺人生意難作因求衆隣相助一時從之閉門者共二十餘家至二十八日店主又向各處懇求衆以隣誼難却助之閉門者更三十餘家至二十九日共約至府署跪香桂太守時正坐堂因以着言遣散令各人開店照常賣買富飭令兩縣即為嚴辦衆人言語曹雜大聲挺撞太守拍案大怒謂何得吵閙公堂喝令拿辦衆聞言逃散被獲住者四人即命荷枷片時聊以警眾逾時太守即乘便輿至該處督視先命地保傳諭各家聞鋪衆見太守親臨傅有溫諭遂卽照常交易至醃臘舖則貨物徧地生財蹧蹋祇得閉門靜待矣聞王觀察已委武闈監　次日卽須入塲亦無暇理此細事也 
 
 

Page 2

 
 
[逆犯凌遲]  
　　今春通州人民王萬順因姦謀死功　嫂并燒死姪男姪女一家五人一案現已訊實卽於初六日在蘇城北寺大教塲恭請王命凌遲處决該犯約三十餘歳濃眉　目在囚檻中猶怒目視人斬訖用木桶裝首發回犯事地方示衆矣 
[蘇臺雜誌]  
　　吳中業田諸棧於十月初二日大率開倉收租其米價每石折錢二千一百文亦有貴至二千三百賤至一千九百者若鄉民之入城完粮者計籼粳中貨每石二元一角看高二元三角云○十月朔爲下元令節吳門各廟土穀神循例出巡是日賽會共　念餘起而河下燈船畫舫銜尾而來不下千餘艘較之上元中元有過之無不及也惜下午陰雲密布冒雨言歸未免减興耳○上月念九晚七點鐘觀前彚元源珠寳店中有掛燈因繩斷墜地火油漫溢火勢遂熾幸衆人搶撲逾頃而滅然已各受虚驚其毗隣之楊洪源珠寳舖已搬物出店矣 
[閩省火災]  
　　上月念四夜子刻閩省水部門外迎祥坊某柴店因烹茶失火延燒附城一帶民居約計五百餘間雖蓽門甕牖居其大半然亦有雜貨店柴米店十餘間是夜丑刻省中督撫以下各大憲及標下各將皆出城救火無如　勢甚猛天明始熄各官進城已五點半鐘矣詎料城外餘灾未盡而城内六南門直街安民舖又烈燄熊熊延燒左右各店舖自十點鐘起至二點鐘始熄幸時值亭午營勇齊集各大憲亦奔救不遑由安泰橋脚至督學署西轅門及文廟後墻乃止共店舖二百餘間何近來各處火患之多耶 
[悮斃小孩]  
　　福州船局後學堂之某學生於九月初旬在堂外放鎗打靶悮將林姓之十二歳小孩擊斃該學生卽逃匿他處聞小孩之父在海鏡輪船充當水手管駕者願送洋銀三十元與小孩之母請勿控告黎星使亦賞給棺木云 
[命案彚錄]  
　　温郡柟溪四十六都大嶴地方之命案前已列報兹悉樂清魏邑尊稟請病假是以大憲已改調平陽湯邑尊前往相騐於上月十八日抵郡晉謁郡尊後卽派撥營勇並府縣親兵數十人於是晚束裝就道矣又柟溪五十二都興壠地方於上月十九日又出一命案聞係紏衆械鬥所致刻下業已報縣然由縣治至該處往返約需十餘日故差役等無不望而生畏也○資福山上有一無名屍嗣因屍父出認遂致控官一節亦已列輙當經黄廉補籖差曾元等速赴黄巖移提姦夫淫婦業於上月二十四日提到男犯約三十餘歳供詞舍糊女犯約四十歳左右翻辨狡展兇惡之狀時見於面黄亷捕因石邑尊尚未回署遂將兩犯嚴禁獄中乃近日市人傳言有謂該女犯以砒霜謀死其夫業已承認此亦臆度之祠耳 
[寍郡辨志文會十月分課題]  
　　漢學釋遯觀卦義釋六鳴蟲孔子家語逸文述○宋學孟子鈞是人也章義孟子先天圖辨述河東學派○史學讀劉蕡策問宋史兵制不載田獵當以何書補之擬斥慈谿城陻附祀趙文華議○天文兼算學彗星光分大小行度疾徐解問古時厤法未精朒朓恒載於史今時厤學昌明猶有晦朔月見之時其故何歟問三率連比例欲易爲四率相當比例以首率中率爲一率二率以首率中率和爲三率則甚四率必爲中率末率和以首率中率較爲三率則其四率爲中率末率較試言其理○輿地問職方荆州其浸潁湛豫州其浸波溠說文湛注曰豫浸溠注曰荆浸何者爲是取邾田自漷水考讀王伯厚通鑑地理通釋書後○詞章河内女子發老屋得逸易禮尚書各一篇賦 [X>以奏之宣帝下示博士爲韻[騙局敗露]  
　　慈谿某客挾貲將赴滬上路經寗郡宿城中某妓舘適有甲乙二人與妓相識遂與某客晤談并約擲骰爲戯客獨負數十金局將終始疑甲乙必有伎俩隨携其賭具佯若暫假者然甲乙張星不及奪取客碎其骰則中空而嵌以水銀者也客欲訟於官甲乙乃央妓說和悉還其所負之金而罷 
[假鬼受創]  
　　金陵城東石觀音一帶地勢偏僻素鮮居人居民率以種菜爲業然亦寥寥數家可以屈指而計故每當斜陽西下卽無人蹤前月下旬　方某以賣雜貨爲生卽俗所謂摇貨郎也以有事歸遲時已三更經過其處挑担緩步因熟路故亦不甚心怯不意漸近東城忽聞鬼嘯聲出叢薄内如怨如訴心方疑其爲鬼忽黑影一團乍却乍前閃躍不定深信必爲鬼物遂轉步復循舊路而返詎行不數武黑影追蹤而來作欲樸狀方大恐急卸担取杖禦之纔一舞動聞綽然作皮肉聲甚厲乃急擊旋間撲地聲呼痛聲相繼方心異之甫一沈吟黑影遂飛躍而逝次日述諸同人有黠者曰此假鬼也與方復同至其地察視時方新雨之後但見人跡宛然並有鮮血數點盖鬼之受創劇矣 
[一銃二獸]  
　　九江廬山下有獵户某姓入山行獵有野豕在秫田食秫乃隱身將手中鐵銃整備擊豕不意背後突來一虎高踞山墈之上向野豕而垂涎涎適滴於獵户之頸獵户舉頭一望則雙睛眈眈者虎也因將鐵銃向上然放虎受傷向秫田一躍將野豕力噬跳躍多時虎豕俱斃而獵户已坐得二獸矣昔人以一箭射雙鵰者此則以一銃得二獸不可謂非獵户之幸也 
[理教盛行]  
　　北方有所謂在理者亦邪教之流亞也始於咸同間津河等處尤盛然未滋事故地方官不加禁止入教之人身上皆帶有白色衣飾夏則辮繩褲帶　則歉領腰帶如有　然此在理之名所由起也教中設立大公所一首領主之尊之曰大爺亦曰老師父其次曰首座曰陪座曰催總曰引總曰檔總亦分設小公所以會其徒每歳必聚會數次所謂大爺者於堂中設桌憑桌而食狼餐虎咽厥狀頗豪其徒以椀盛食同於後食者一器埀盡後人則覆而益之不准　止然後箸後毋許再請聞有盡數十椀者教中規矩戒煙戒酒犯則爲叛教擯絕之遇賓朋燕集飲酒爲歡入教者公然以在理告視　办無誚之者蓋習見故也設遇外鄉人不明其義嬲　拇戰則彼以醯代攅眉厲齒不爲苦其人多修偉壯盛諒因啖食兼人之故聞邇來奉天營口等處此教亦盛不下二千人矣總之　衆至千至百目前雖無意外之事恐非地方之福也曲突徙薪當軸諸必其止患於未形乎 
[索詐斃命]  
　　陳癱子天津之楊柳青人平居病廢又無恒産以手據地行乞於本村或遇飢寒交廹窮極無聊間向村人索詐然偃鼠飲河不過滿腹並非窮凶極惡也村有王起元者家道素稱小康去歳因陳索錢曾以穢物飲之陳力不能敵銜之刺骨思得當以洩其忿今年秋末天寒較早陳禦寒無具瑟縮連朝有姨母姓劉住於村西三義廟左右年來營運頗順陳憶及之懷刃而往向其乞貸如不遂將以死相拚詎劉誼重親親與以錢且慰藉之雖所得不能滿慾然不便惡作劇矣回店後輾轉終宵計村中人惟王與有宿怨乃於九月二十四日挾鐮刀一柄逕赴王家到門剝啄王啓關叩其來意陳謂無他求請假津錢三千置一寒衣耳王不允陳持刀向頭　勒血溢如注王謂一刀一百文如能受三十刀請如數相贈陳再接冉厲手不略停血如泉湧至八九刀手軟不能復舉王謂黔驢之技止於此乎如三十之數不足則一文亦不能給陳暈臥片時逡巡竟去繼而復來曰此次更上一層當索汝錢十千矣　曰三千尚不能如願以償况十千乎雖然汝挾何具以取償於我曰一刀耳乃伸出左手食指與無名指擱於門限右手刀落兩指迸斷陳卽昏不知人滚跌地上隣里覩此赶來解勸一面許給以錢一面負之以走比至小店店主以血跡模糊奄奄一息不肯收留經衆與之面約倘有不測斷不相累店主不得已納之而是夜陳因傷竟死死後坊保於念五日早晨赴縣報案是日縣中事忙不及詣驗而陳只有一兄王賄以錢百千文囑爲欄驗官以死者身受刀傷不騐不能明白騐得各傷委係自行動手事關訛詐身 
 
 

Page 3

 
 
死咎由自取於人無尤准令其兄領屍埋葬具結完案矣 
[仙方戒烟]  
　　蘇人傅少徐久業於揚遂家焉歷就江南各州縣書啓舘地頗可敷度近以失館年餘且家人多吸洋烟由是日形窘廹今夏已常有斷炊之患傅遂奮志戒烟而遍試各方皆未靈騐傅憤極於八月初一日往瓊花觀三層樓求得仙方其方用高麗參一盞每日早服并用茅草根泡茶終日飲之傅深信遵辦設法買參照服一月有餘居然脫累面目亦漸豐腴傅思同病者多良方未得既獲仙傳秘法不敢自私爰刷印斗方徧貼通途以爲迷津之筏云 
[江西官報]  
　　江西文闈已畢主考定於九月十八日出闈其武闈考期撫轅牌示十月初二日開考并示諭新中孝廉令照章於明年二月初十以前到京聽候覆試云又藩憲牌示南昌府同知崔國榜前充簾差現已事竣着飭回本任供職特諭 
[妄談因果]  
　　鎭江剪子巷許姓夫婦二人生子女名一許小本營生平時伉儷甚篤該婦忽於八月杪偶染瘋邪逐日肆閙甚至毁壞什物脫去衣服不以爲羞甲爲延醫診治無效不堪其擾遂用鐵鍊一條將妻鎖住一日妻弟來見姊被鎖心殊不忍旋將鐵鍊除去甲婦既脫縲絏乃至廚房持刀霍霍磨之若將殺夫及弟者甲乃仍以鐵鍊鎖之近日甲請一婦來視妻疾婦係走無常能知冥間事謂甲妻前世之夫特來索命以至若是倘酬以冥鏹薦以經懴此仇可解也甲從之婦果稍愈此亦無稽之談也 
[楚中氣候]  
　　卾省苦雨情形前已列報兹悉上月十九日清晨雷電交作大雨傾盆漢鎭喬家巷紫竹菴等處皆積水數寸二十日夜風大月黑仍有微雨江中雪浪如山是夜奇冷寒暑表跌至四十餘度人皆瑟縮非黄棉襖子不爲功有大太牌兩架由鸚鵡洲順流而下撞溺漢陽東門外小舟不計其數木牌則仍隨波逐浪至龜山頭一帶又橦動大鹽船五艘時則水急風狂江空月黑有一艘碎被火焚風力愈緊火勢愈熾黑暗之中忽現紅光江水爲之照耀但聞呼救之聲閙成一片厥後風雨稍止鹽船木牌皆流至陽邏一帶已互有損傷矣又聞有一花轎船亦於是夜沉溺殊可慘也二十三日雨始止後數日積水方退 
[游勇滋事]  
　　漢鎭善後生錢莊素稔官塲前者忠義營餉皆係該莊所發聞上有二十四日劉軍門遣散營勇酌給川資每票一張發銀一兩該莊遂蔣銀預行包好　票卽發是日適有　處遊勇數名擠入人叢中遞禀四張冀圖冒領莊夥見是假禀卽將游勇阻喝游勇謂該莊有意侮弄幾至用武維時觀者盈路適一營官在該莊喝令拿捉旋獲兩名送漢陽縣究辦云 
[犬首人身]  
　　杭垣之東園地方有寺名小雲棲者乃雲棲之下院也上月十八日有浙東人以軟輿舁一少婦至寺云以放生據傳年只三九蕭山之西門外人其夫雖農家子而事母極孝婦則反其所爲母以年老非肉不飽子每餐必具未嘗或缺婦輒背人痛駡之伺夫出外私以穢物入肉母食之胸次作惡嘔吐狼藉然不知婦所爲也如是者已兩三次母始疑而告子子亦置之上月某日婦又以穢肉進母方下箸臭惡觸鼻不能下咽適其子自外歸母呼之曰今日之肉又是如此汝試嘗之子欲食而臭味不可嚮邇其婦飛步奔來將肉盌及飯盌一齊奪去傾之厠中是日天本微陰忽黑雲驟起雷電卽相繼而至一時煙氣滿屋對而不見惟聞婦在黑暗中狂呼婆婆救命其夫與母忙跪地代求約半刻許天始晴霽見婦尚直跪庭前幸未震死繼視之驚駭欲絕蓋螓　蛾　已變作驢頭豹耳其身則依然人也而其首則儼然犬矣呼之不應問之又不能言但狺狺作狗吠聲隣里爭先聚觀婦怒目猙獰似有噬人之狀惟見姑與其夫則俛首乞憐見穢物在前則食而甘之其夫旣羞且憫因置之密室中日伺以飯奈傳說殆徧觀者日衆恐貽家門之累爰送至雲栖放生所以畜養之而待其孼　白斃此條爲杭友所寄據云往觀之甚確其身仍係婦人衣履而頭則狗形見人怒目欲噬兩手背上亦微有狗毛現已閉置一室中擬念三日送往大雲棲也 
[觳觫堪憐]  
　　聞前日放牛局董事偕友往八仙橋見鄉人牽母牛一頭並小牛一頭將售於屠户母牛忽伏地哀鳴涙下小牛亦宛轉悲嘶鄉人鞭之不已牛益觳觫厥狀堪憐令人目不忍睹乃問價幾何囑其牽至放牛局照給鄉人尚未首肯告以將來需耕時仍可租領方牽牛而南夫區區小牛卽使求賈而沽所值亦屬無幾轉不若　之茁壯可以代耕之爲得也人謂鄉人之心何其忍吾則謂鄉人之計何其愚 
[公和祥碼頭瑣事]  
　　寍人殷紀功年二十六歳在公和祥碼頭爲扛拾長工昨日因扛木板壓傷右足背旋卽紅腫急投同仁醫館求治西醫謂受傷甚重不能猝愈遂留於醫館調治又前日泰和輪船抵埠亦在該碼頭停泊跳板尚沬擱好有小工三人急于上船起貨不料板忽脫墜三人一齊落水幸衆人趕忙撈救得俱獲免不然將問諸水濱矣是日該碼頭又有阜華輪船出口忽來二人搭船均操上江音係屬父子用小車二輛裝載行李貨物及搬運上船檢點時失去小箱一隻内放綢縐衣片及英洋十二元翡翠手鐲一隻該客查訊車夫車夫則稱係船上人來取去不肯認錯遂相爭論客卽訴捕將該車夫拘入捕房管押諒當解公堂訊辦也 
[盜賣養媳]  
　　昨日英界公堂由捕房解送價賣養媳之洪錦堂到案請辦原告高張氏投候質訊陳太守先傳高張氏問供據稱女兒鳳珠許配洪王氏之子爲室因彼此艱難先領過門以作養媳詎洪子病殁現遭女婿之共祖兄洪錦堂擅將我女賣與嘉興人聞信當卽報明巡捕房偕往往舟次將女領回送案請賜究辦質之洪錦堂則不肯承認轉賣之事推稱嬸母洪王氏欲將養媳另行招贅囑其代爲出帖洪王氏供與路同并稱當時定媳曾出財禮洋二十元另擇配偶應得作主太守見供詞各執且核兩造供詞轉賣不爲無因遂諭令將人案送縣以便照例審辦也 
[加租涉訟]  
　　本埠胡家宅地方有高易洋行房屋每幢月租洋三元近欲議增租價房客吳慶生以租住已久不肯加添因有此轉側租錢亦懸　三月未收未付該行控請究辦昨由陳太守傳訊吳慶生供稱多年主客只可每月酌加半元並稱其餘租户亦祗此數而該洋行司帳人則稱並無只加半元之說太守謂兩邊　未允洽吳慶生何妨另行租屋居住遂令其遷讓以免轇轕云 
[程允中先生壽筵助賑啓]  
　　夫稱觴祝壽本良朋頌禱之誠傾囊賑饑亦君子慷慨之行然未有羣賢畢至往祝者各效獻芹而盛饌未陳受祝者不爲報李撤賓筵之樽俎拯災邑之饑寒憂人之憂不樂己之樂此則古人之高誼今日所罕聞者也程允中先生生長皖中經營漢鎭時維九月壽值六旬同人具儀往祝先生受禮不辭方謂耆英會上必許我輩稱觥不意方寸地中獨爲灾區造福集所餽得荆紋八十四兩自益百金匯寄鎭江電局分賑皖沙誠美事也嗟乎富家一席之費窮民半歳之糧到處鴻嗷嘅波臣之暴戾無心燕會徵魯土之仁慈戒殺既可延年救災實能積德一舉而兩者具備先生可　仁且智矣同人躬逢其盛爰述顚末請登申報以廣善緣是爲啓漢鎭袁煥章茅堅石丹徒靳文泰等公啓 
[悼亡詩]  
　　十九年來夢一塲半生容易感流光燈前細數從頭事冩入新詞欲斷腸一紙詩箋寄便鴻從前小别信頻通而今不僅離愁感携手相逢路已窮曾記閨中韵事多妝臺聯袂共吟哦至今屐卷增惆悵怕讀香山長恨歌醉能亂性休耽酒思易傷神漫詠詩今日縱教言在耳幾翻負汝悔難追頑鈍功名壯未成百般慰　倍關情明知富貴原如夢事奈　時總不平不辭勞瘁奉慈姑力疾猶思事藥鑪今 
 
 

Page 4

 
 
日追隨泉下去承歡還似舊時無二年腸斷北堂　寸草春暉未報恩猶　餘哀還哭汝茫茫天道更難論愛女先悲赴九泉明珠已失恨綿綿如何相繼蓉城去廿載緣慳少一年那堪牀辱忍呻吟　語偏教口似喑一紙遺言先悄付幾回披閱倍傷心兩地相違有老親不堪垂暮更傷神彌留一語眞悽慘那禁高堂涙滿巾寒燈相對只孤棲永夜時聞喚母啼兒女成行憐幼穉從今誰與共提携檢點鈿涙不乾西風吹處鏡臺寒營齋營奠知何日只向空閨獨倚欄[  南林吟松舘主人初稿]  
[東瀛使署賑捐清單]  
　　黎庶昌捐銀一百兩陳允頤捐洋五十元黎汝謙捐洋三十元余瓗捐洋四十元謝祖沅捐洋四十元張沆捐洋二十元梁殿勳捐洋五十元姚文棟捐洋三十元楊守敬捐銀十兩藍文清捐銀十兩江景桂捐洋五元葉蘭芬捐洋五元郭萬俊捐洋三十元陳嵩泉捐銀十兩蔡國昭捐洋十五元黄超曾捐銀十兩于德楙捐洋四元沈鐸捐銀十兩羅星垣捐銀五兩羅庚齡捐洋五元楊錦庭捐洋兩元陳錦芳捐洋十元共洋三百三十六元銀一百五十五兩六七六八五合洋二百廿九元共交到英洋五百六十五元 
[福州解第七次水災賑欵芳名開列]  
　　裕昌經手朱蘭孫二四庫銀二百兩曾璧垣堂伏十元泉州知非子銀廿元陳何氏求病愈銀二元隱名氏錢三千文廣聚樓銀二元劉德煒伏五元嶺南氏五元劉徐氏半閏傅氏信女半員浙紹姚江俯青堂史番三員會溪遂初堂陳畨四員會溪繼述堂章番陸員乳溪耕讀子爲求母劉氏頸後患瘡卽愈十員王十姑爲求冥福陸員羅智水一員普安堂經手林大枝一元四兹堂莊一元彰化楊富年銀一元崇安王作孚銀半元第七次合共一收二四庫銀二百兩申七一七洋二百七十六元五角七一收伏票四十元申七一七銀三十七元八角一一收七一七洋銀二十五元五一收番銀十三元重九兩二錢五申洋十二元九角一收銅錢三千申洋二元七角六合計七一七銀三百五十五元五角四申九八銀二百五十八兩六錢五 
[營口賑同人經募第七次清單]  
　　洽順莊助營平銀一十五兩東盛棧一十兩吳募衆六兩隱名氏五兩隱名氏五兩韓性安四兩承恩堂吳四兩益善堂張四兩裕發合四兩韓旂載李秉乾韓景孟省三何雙發合徐黼堂許魁甫李世寬三合號興發合保成全義發源李芳洲葉造堂永增號李雨亭田祉雲馬繼武和興源二十户各二兩倦遊子恆裕永恊和人李子昌正心堂四户各一兩以上三十三户共營平銀一百另一兩一百另七五申九八銀一百另八雨五七五○附保安堂桶捐九月十一收四開一個錢一百八十十二收天佑丸烟義英洋一員四開一個八開二個錢四百另九又收大士誕香金八開二個十三收錢八十五十四五收錢一百十二十六七收錢八十七十八收一本萬利金四開二個錢一百八十二十九收錢一百六十二十收錢二百三十三廿一收錢一百四十一共收英洋一員金四開二個作英洋十員四開二個八開四個作洋六角七分二錢一千五百八十九文作洋一員四角十八遺忍氏英洋三十員十九懷瑾居英洋一員廿一無名氏英洋二員高汪氏英洋二員共收英洋三十五員統共合到洋四十八員七分二厘 
[浙省撫轅抄]  
　　九月二十九日副將劉漢廷禀辭赴南京仙居縣程雲俶差人禀謝藩飭請補錢塘縣○三十日知府戴燮元禀謝上屈海運保舉得道員後加二品銜禀見辭回嘉郡厘局金奎禀知廿八日在省寓丁母憂巡檢江樹勳禀知厘捐局委在局稽核差 
[蘇省撫轅抄]  
　　十月初五日委署無錫縣縣丞范景賢吳江縣主潼陳維楨均禀辭赴任分發江蘇試用縣丞邵文炳浙江人由京騐看來省禀到未入胡長慶禀知本日到南路一叚科防差撫轅牌示恭照十月初十日慈禧端佑康頤昭　莊誠皇太后聖壽令節是日五皷應穿蟒袍補褂齊赴萬壽宫慶賀其自初七日起至十三日止前後各三日俱穿常服掛朝珠　○初六日五品街遺缺選用都察院都事夏崇正辭行由滬赴都藩轅牌示照得署吳江縣知縣汪嗣晋業經期滿遺缺查有調補該縣之程其珏已奉部復准堪以飭令赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年九月二十七日京報全錄]  
　　宫門抄○將軍銘奏請實授知縣摺子○閩督何奏調委代理知府夾片○又奏道員飭回本任夾片○廣西撫倪全請再　分發夾片○又奏特叅各員罷斥摺子○又奏道員飭赴任回任夾片○又奏爲調署知縣夾片○東撫任奏爲叅革知縣查抄摺子○九月二十七日户部通政司詹事府鑲黄旗值日無引見○閻敬銘謝伊子中舉恩○古和瑞興寳昌白桓各請假十日○宗人府奏派正進補進六班派出溥泰榮頤○侍衛處奏派口外賜奠派出成端尚賢○掌儀司奏初一日祭奉先殿載津行禮○吏部呈進冬季搢紳○召見軍機○○奴才銘安跪奏爲新設知縣試署期滿辦理裕如照章奏請實授恭摺具陳仰祈聖鑒事竊查新設敦化縣知縣一缺於奉准部覆後當經前委令留吉補用知縣趙敦諴試署並將該縣由開放荒地以迄設縣歷著成效修城建署已豫爲經營未便遽易生手所有該處地方應辦要件責成經理俟試署一年期滿如果辦理裕如再請實授並俟辦有就緒再令赴　引見等情附片奏明在案查試署敦化縣知縣留吉補用知縣趙敦鍼現年四十三歳係山東登州府萊陽縣人由俊秀投効河南軍營於任賴捻逆全股蕩平案内在事尤爲中力經河南巡撫保奏同治七年七月十一日奉上諭俊秀趙敦鍼着以巡檢不論雙單月選用欽此八年在河南第五次勇糧案内報捐雙月縣丞九年八月十七日經户部奏准給發部照九年於豫軍西征逆迭次截勦獲勝案内出力保奏七月初四日奉上諭着賞戴藍翎欽此十年豫軍攻克洪岡等處寨出力保奏七月二十二日奉上諭着以縣丞分發省分歸候補班前先遇缺卽補並俟補缺後以知縣歸候補班前補用欽此十二年秋間克復肅州關内一律肅清案内保奏光緒二年二月初四日奉上諭着免補本班以知縣分省歸候補班補用欽此四年五月奏調吉林差遣五年七月因迭次勦賊獲勝出力案内保奏賞加同知銜奉旨著照所請奬勵欽此六年五月奏請留吉補用奉部議覆以無缺可補議駁是年十二月因添設民官復請奏留經部議准派令開放阿克敦城荒地因設敦化縣冶七年七月奏委試署敦化縣事該員實心任事潔已愛民措置咸宜始終一轍現届試署一年期滿雖例辦事　及城署各工尚未完竣而民情愛戴户口日增地方漸有起色實屬辦理裕如成效昭著自應奏請實授以重職守而專責成所有紈設敦化縣知縣一缺合無仰懇天恩俯准以現在試署辦理裕如之留吉補用知縣趙敦鍼補授於吏治民生實屬有裨如蒙俞允俟地方創辦事件一律完竣卽行給咨赴部引見據分巡道具詳前來除該員履歷咨送吏部備核外理合專摺具陳伏乞皇太后皇上聖鑒謹奏請旨軍機大臣奉旨吏部議奏欽此○○何璟片再福州府知府解煜奉旨補授福建鹽法道所遺福州府員缺卽遴員接署以資表率查有延平府知府張國正精明勤奮本任内並無承緝盜案將屇四叅限滿以及經徵錢糧有關降調處分堪以廚委代理現值文闈在卽首府公事尢繁張國正未到任以前查有本任臺灣府卑南同知孫壽銘堪委暫行代理遞遺延平府員缺查有補用知府張其曜明穩通達堪以委令代理據藩臬兩司會詳前來除批飭遵照並咨部外謹附片具陳伏乞聖鑒再閩浙總督係臣本任毋庸會銜合併陳明謹奏軍機大臣奉旨知道了欽此○○何璟片再福州府知府解煜現經欽奉上諭補授福建鹽法道員缺應卽飭赴新任供職共現署鹽法道奎俊係實缺延建邵道之員並應退回本任各專責成除咨行查照外臣謹附片具陳伏乞聖鑒再福建巡撫係臣兼署是以未經會銜合併陳明謹奏軍機大臣奉旨知道了欽此○○倪文蔚片再廣西候補人員擁滯署補無期經前任撫臣慶裕奏請將道府州縣以至未入流暫停分發經部議准停發一年嗣届一年限滿難期疏通復請展限又經部議准自光緒七年十一月十九日限滿起冉暫停止一年俟期滿後仍照常騐看分發等因具奏奉旨依議欽此咨行到粤自應遵照辦理惟廣西未停分發以前自道府以至未入流到省候補者亦不下八百餘員迨將停未停之時赶辦到省及年來正途照常分發到省人員又復不少雖年餘以來現任候補之員不無事故出缺離省而爲數不多較前竟無所减瞬届展限期滿若遂照常分發值兹隣近湖南等省皆停分發之時必致悉指廣西紛至泴來倍形擁滯伏思前撫臣兩次請停分發實因人數愈多流品愈雜委缺既屬無期差使亦難徧及困守日久流弊滋深於吏治大有關繫不得不籌議疏通兹臣體察情形尚覺疏通乏術有不能不再請展限之勢惟有再懇天恩俯准自光緒八年十一月十九日限滿之日起再將捐納勞績　項自　府以至未入流再停分發廣西二年庶已到省者稍可疏通而未至者免再擁滯實於澄叙官方之道深有裨益理合會同兼署兩廣督臣裕寛兩片具奏伏乞聖鑒訓示謹奏軍機大臣奉旨吏部議奏欽此○○廣西巡撫臣倪文蔚跪奏爲特叅庸劣各員分别罷黜以儆官邪而肅吏治恭摺仰祈聖鑒事竊惟廣西僻處巖疆久經兵燹内籌善後外固邊防地方一切事宜全在得人而理臣自藩司任内每日辦公之餘卽以接見屬僚爲事雖教官雜職亦必訓誡周詳候補者　其言辭實任者核其政迹採之衆論証以各該管道府密評其中勵精圖治者固不乏人而以昏庸爲長厚　貪暴爲其才以粉飾爲安靜此　劣員仍多濫厠查有全州知州貴蒸昏憒糊塗玩視民瘼隆安縣知縣陳彝性耽暇逸嗜好太深前署天保縣事候補知縣江盛業居心陰險惟利是圖候補知縣薛文光譎詐傾邪利心尤重卸署馬平縣事候補知縣馮元潤一味貪婪不諳公事以上五員應請卽行革職候補通判鄒琳素行卑污不齒士類試用縣丞鄧朝樞聲名最劣有玷官方試用從九品金燦然貪鄙妄爲借端索詐上思州訓導李梃芳嗜利喜事物議沸騰以上四員應請革職永不叙用前署鎭安府事補用知府尹錫綸識闇才疏難資表率應請以同知降補卸署龍勝通判候補同知蔡達卿貪縱自由罔恤民困應請以州同歸部選用荔浦縣知縣許叔僖乖戾任性不辨是非候補知縣江貽規庸懦　頇不勝民社以上二員應請以府經歷縣丞歸部選用臣蒞任以來悉心綜核各員劣迹昭彰在人耳目未便稍事姑容此外尚有數員訪查未確事涉疑似之間惟當　檄戒飭予以自新倘仍怙惡不悛容再隨時糾劾固不敢姑息見好亦不敢刻意苛求所有應劾府廳州縣教職佐雜各員謹繕摺具陳伏乞皇太后皇上聖鑒訓示謹奏奉旨已錄○○倪文蔚片再新任廣西左江道彭世昌已于本年七月十一日行抵省城當卽飭令赴任署左江道事右江道啓莊飭令仍回本任以重職守署右江道事候補道員沈康保飭於交卸後回省聽候差遺除分檄遵照外理合附片具奏伏乞聖鑒謹奏軍機大臣奉旨知道了欽此○○倪文蔚片再隆安縣知縣陳彝撤省察看所遺員缺查有岑溪縣知縣袁寳籙勤愼耐勞留心吏治堪以調署修仁縣知縣陳毓麟調派簾差所遺員缺查有荔浦縣知縣　叔僖壤地　接熟悉情形堪以調署又署懷集縣知縣故金鉌調署北流縣知縣所遺懷集縣知縣員缺查　賓川州知州王鈵紳老成諳練守潔才優堪以調署據藩臬兩司會詳前來除分檄遵照外謹附片陳明伏乞聖鑒謹奏軍機大臣奉旨知道了欽此○○頭品頂戴山東巡撫臣任道鎔跪奏爲知縣交代案内虧短銀兩延不完解請旨革職查抄嚴追恭摺仰祈聖鑒事竊州縣經手正雜錢粮均属國帑攸關不容絲毫虧欠兹查前任郯城縣知縣殳恩煦交代案内除抵實欠司庫正欵銀七百九十一兩一錢三分二厘粮道庫正欵銀二百六十七兩九錢六分司庫雜欵銀五千三百八十一兩二錢一分五厘捐欵銀六百五十九兩八錢九分九厘又前署　台縣已故知縣王嘉喆交代案内除抵實欠司庫正欵銀九百八十九兩八錢二分二厘雜欵銀一千七百三十二兩三分三厘捐欵銀三百三十六兩二錢八分七厘又前任博山縣已故知縣張恕交代案内除抵寔欠司庫雜欵銀一千二百五十六兩六錢四分捐欵銀一千一百五十三兩九錢八分三厘粮道庫捐欵銀六兩又前任范縣已故知縣陳愈元交代案内除抵寔欠司庫正欵銀四百九十八兩七錢九分一厘雜欵銀六百八十一兩二錢八分二厘捐欵銀五百四十七兩六錢四分九厘粮道庫倉項正耗銀一百八十二兩四錢節經臣勒限嚴催迄今未據完解實屬玩延已極以上各項銀兩除捐欵例不計罪外其正雜食三項爲數均鉅亟應從嚴叅辦據藩臬兩司轉據該管道府揭報前來相應請旨將前任郯城縣知縣殳恩煦前署魚台縣已故知縣王嘉喆前任博山縣已故知縣張鼨有任范縣已故知縣陳愈元均卽革職由臣嚴密查抄任所寓所資財衣物並將殳恩煦照例監追其已故之王　喆張恕陳愈元卽嚴追其家屬完繳查殳恩煦係浙江錢塘縣人王嘉喆係湖北孝感縣人張恕係直　清苑縣人陳愈元係廣西臨桂縣人仍咨各該省督撫轉飭將家産一律查封估變發東備抵並提經手書吏人等到案嚴訉所虧是侵是挪按律擬辦除咨部查照外謹恭摺具奏伏乞皇太后皇上聖鑒訓示謹全奉旨已錄 
 
