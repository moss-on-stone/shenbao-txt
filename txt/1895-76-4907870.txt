# 1895 - 76 - 4907870

 

Page 1

 
 
[恭印諭旨告成]  
　　光緒二十年冬季逐日諭旨本舘敬謹排印刻巳告成每本收回工料碼洋六分寰海内外欲恭聆九陛綸音者請臨本埠申報舘帳房或各外埠申昌及售申報處可也此佈 
[新印繡像醒世姻緣告成]  
　　是書爲西周生手箸雖倣章回體例而和平中正絶無穢褻情形時而寫才女之綺思時而傳佳人之幽怨時而記名臣之功績時而狀俠士之行蹤繪影繪聲各極其妙誠小說中出乎其類者也更延名畫史　成繡像冠諸卷端不特警頦如聞抑且鬚眉畢現兹已告蕆每部分裝十本釐定碼洋一元四角諸君子盍亦於漕尾茶餘藉此作掃愁之帶乎 
[變法以求實效說]  
　　嘗讀易曰化而裁之謂之變推而行之謂之通又曰變而通之以盡利又曰物窮則變變則通通則久是則變也者固古聖人相傳之道也而當世士大夫讀聖賢之書以聖賢爲法拘牽成格不知變通是何故歟且夫治天下猶醫也醫者設藥於巿有來治者必察其病之爲凉爲熱而分投之以藥未有病不一而藥不知變者且不特數人之身爲然也卽一人之身昨日之病如此今已之病如彼則病已變矣藥亦宜變倘病變而藥不變則不得謂之良醫而病亦無由而愈醫人然醫國何獨不然然則居今日而言變法誠哉亟亟乎不可緩也已中國自與泰西各國通商之後未嘗不以富國强兵自務講求格致研究測算創設製造局建立海軍衙門取法歐洲不遺餘力日新月異非復從前亦可謂善變矣乃今且見侮於倭人喪師失地幾轉不如前數十年之尚知自奮如是而猶言變法不幾爲有識者竊笑乎曰是不然中國之變法但知變其末而未知變其本但知變其流而未知變其源源何在本何在曰是不可以更僕數也而試爲約舉其大略一曰變資格資格之弊旣足以埋没眞才而又不能收人之實效泰西各國無是也人果挾其一才一能則無不可起匹夫而登之上位且其人而長於理財也則卽畀以錢榖之任其人而善於治兵也則卽畀以軍旅之事各量其人以爲授故一人能收一人之功中國則不然或由蔭襲或由正途無不有資格以相限自問於此非所擅長而資格旣至則不得不勉强從事自問於此實所優爲而資格未至則不能越爼以代積習相沿安望吏治之日有起色此不可不變者也一曰變捐納夫納粟得官始自漢代而其患實不勝言雖其中亦自有錚錚者不可一概抺倒然總之害多而利少何以知之吾以理知之譬之於賈旣出資本若干必思圖利若干官非賈也而以賈行之則有資本必思圖利固猶是人之常情無足怪者於是朘削百姓之脂膏侵吞國家之公費但知肥已盡昧天良種種貪婪不堪言喻吾不敢謂正途中必無是人而求之此輩中爲尤甚甚且有未讀詩書不甚識字者亦居然得享高官厚祿夫泰西卽婦人小子無不讀書識字而我中國之官反不如之可耻孰甚焉是不可不變者也一曰變取士夫取士以時文識者皆知爲無用今宜改時文爲策論以明孔孟之理國初時曾經行過此舉並非創聞也而别用格致測算專門考試夫大學首言格致六藝終之以數是古聖賢亦未嘗不講究此二者但當今之世則不得不推西人爲精我欲學之不能不讀其書今各處雖有學習西文者然率皆未能貫通華文其故由於不以此爲考試倘得兼試以西文則人皆專心學習而一切天文測量格物化重交涉諸學無不能了然於心日後由熟生巧由巧益精雖西人亦將有退讓不遑者矣此不可不變者也一曰變武員方今武將大率尚是蕩平髮捻諸公特恐再數十年無從得此老成宿將而中國知兵之人愈少則莫若卽於武備學堂製造局中求之不論學生工匠有能創一新法製一利器者卽以爲武員進身之階庶我之軍械日出不窮而行之旣久亦必自有心得之處旣免購自外洋落人後著而又不爲中飽者所欺蔽然非榮之以官則心恩必不能日出武備必不能日精也此又不可不變者也凡此四端皆宜變中之本源也本源先清而後講求格致而格致有實效研究測算而測算有實效創設製造局而製造有實效建立海軍衙門而海軍有實效吕不韋之言曰不敢議法者衆庶也以死守法者有司也因時變法者賢主也不韋之人無足取而其言適足以救今世之敝斷章取之勿以人廢言可也 
[倭艦窺邊]  
　　昨接天津訪事人來電云大沽口昨到倭船七艘今日又到倭船三艘電音若此倭之注意北洋已可概見所望統兵大臣嚴密守禦勿爲所乘庶使畿甸安於磐石也 
[臺防述要]  
　　臺灣自去夏中日擀釁後朝廷慎重海防屢飭前後兩撫憲嚴籌戰備嗣又特簡厦門水師提督楊西園軍門尚書閩粤南澳總鎭劉淵亭鎭軍一爲會辦臺灣防務一爲帮辦蓋深知倭人狡詐性成雖近者亂竄北上臺灣爲南洋數省門户難保不意生覬觎所謂防患未然固應如是幸經各大憲仰體宸衷迄今辦防數月於臺南北中澎湖數處密布雄師廣籌糧餉置海疆於磐石之安早已百善之俱臻無一懈之可擊二月望日前後方聞憲轅迭接北省電信一謂宋祝一宮保某日於遼陽與倭交鋒大獲勝仗一次生擒倭人六百餘名内多該國顯達之官一謂李傅相自奉朝命授爲全權大臣迭奉諭旨催促起程已於初八日由京赴津十八日乘新裕商輪赴馬關地方與倭議和方謂化干戈而爲玉帛直指顧間事不意十九二十兩日又聞臺北府城傳述憲轅又接某處來電關防嚴密雖非外人所知撮其大意似謂有倭兵艦二十艘意欲來臺遠近人心惶惶識者謂倭奴伎倆慣以聲東擊西爲事所傳原不足憑况臺嶠防務布置周密無懈可乘倭宼若來亦不過送死焉耳何足慮 
[統領義勇]  
　　臺北府城相離約數十里地有名南崁者濱臨海口雖非通商要岸爲尋常來往輪舶可以下碇之所然其地一片平坦輪船停泊於近處可乘小舟登岸署撫憲唐大中丞廣採地方輿論深慮敵人乘隙思逞屢欲添置重兵尚未果行今以聞有防務吃緊之信急將前募中路義勇多營擇其勇敢善戰者五營飛檄調至卽委在籍工部主事總辦全臺義勇事宜邱君逢甲統率赴防查臺地義勇之設唐中丞以臺民忠勇素著預招集臺南北中共數十營而以邱君總其成俾隨時訓練約束無事仍安鄉里有事調以應援南崁雖爲臺北險要之地今旣布置雄師亦可安如磐石矣寄語倭奴其敢越雷池一步哉 
[法輪至基]  
　　台北基隆海口於本月初十日忽來法國兵輪一艘又有謂爲商輪者惟其船周身白色大逾尋常砲台兵弁見之疑爲敵船報知統領傳令各營將枕戈以待嗣由本處撫民理番同知方　亭廳尊飭役從海口探悉 
 
 

Page 2

 
 
據稱來自法國爲甲申基隆之戰有陣亡弁兵遺骸多葬於此屈指已逾十年來此祭掃以慰孤魂旋有該輪管駕官一員登岸赴廳署拜會衣飾按外國品級似係水師提督之職廳尊欵接之下有在海關向供舌人之職者爲之具道來意廳尊聞其意在掃墓情似難却姑允之又請閱視海口各砲台廳尊以倭氛不靖防務戒嚴却之旋有十數人赴獅球嶺一帶卽該國當年叢葬之所略一祭掃獅球嶺自去夏辦防後置有砲台數處架砲其上可向海中轟擊十數人羣赴山巓周圍游覽並懷照相器具仿佛印成圖式而去民人絡繹隨觀羣言嘖嘖此輩尚欲遷延廳尊飭告以台民素稱强悍恐欵貴國爲倭致生事變此輩始畏懼回船翌日廳尊親赴該船答拜船上升砲數門管駕以下亦各盛服相迎茶酒欵待頗盡東道寒暄旣畢廳尊興辭仍復升砲致送越日卽展輪開至滬尾若論此輪果爲法國掃墓而來原無足異惟在海口下椗數日有沿海民入見之謂於各處海道淺深均用水線測量且當未去之先又用洋文書成一電送至基隆電報分局懇其發至長崎廳尊以長崎爲日本所屬情甚可疑現當兩國兵爭不允所請彼則堅欲代發廳尊爲運纒擾不已電禀撫憲請示中丞查悉此電並無别故不過謂某日抵台視墓某日他往等字語不妨許其代發但不識其中有無狡謀一個悶葫蘆令人不能猜破姑就一時傳述之詞紀之以符新聞體　 
[三竺採風]  
　　本月十九爲觀音大士誕辰杭州上天竺香火極盛每屆二月初旬各鄉鎭居民進香者絡繹不絶今因海氛不靖初則香巿未免减色直至月半前後漸形熱閙松木塲一帶香船停泊甚夥湖墅保甲局憲深恐匪徒混跡其間特派巡勇前往查察臬憲亦委司獄㕔顧叅軍往彼彈壓昭慶寺一帶亦香客往來之處因地近錢塘門與旗營相接軍憲吉仲帥深恐有旗丁滋事等情遂於彼處添設八旗巡防局保衛閭閻可謂至矣○向逢觀音大士誕辰例由撫憲親往拈香刻下廖榖帥因政務殷繁不暇前往特委聶仲芳廉訪於十八日詣法喜寺預祝○杭府教授徐廣文鳳苞已赴餘姚新任接署是缺之張廣文承煒尚未到省騐看現在舉行縣考一切公事均由副堂陳蓮舫廣文兼理○十七日杭屬縣試商童杭紹嘉松兩處計一百七十八人仁和一百六十餘人錢塘一百九十二人兹將題目列後杭紹已冠首題兵革非不堅利也米粟非不多也委而去之未冠首題亦可以卽戎矣子曰以不教民戰逋塲次題故君子有不戰詩題夜深然燭臥談兵得談字嘉松已冠首題異乎吾所聞至嘉善未冠首題以松殷人次題詩云商之孫子詩題平地丹梯甲乙高得梯字仁和已冠首題蘧伯玉使人於孔子至夫子欲寡其遇未冠首題五十而無聞焉次題願聞其指詩題肯銷金甲事春農得農字錢塘已冠首題好謀而成者也至齊戰次題則六師移之未冠首題有罪不敢赦次題戰必勝矣詩題安危須仗出羣才得才字是日商童中有交白卷者二名仁和適值伍大令五十誕辰故備火雞麫每人一碗分給童生錢塘次題初則誤出經題取彼凶殘諸童以四書中並無此句遂致喧譁邑尊聞之當卽改正 
[杭垣火警]  
　　十七日雷雨大作忽聞警鑼亂鳴民社龍夫正欲督龍往救又聞太平鑼丁當作響報稱火已撲滅義龍夫遂各散歸至次日探得係閙巿口某姓失慎樓屋六椽僅焚去二椽餘皆依然無恙有某姓學徒寄居於甲家竟葬火穴中頭面焦灼不能辨認四肢尚完善往報家屬買棺成殮嗚呼慘哉 
[武林氣候]  
　　杭垣於驚蟄後乍晴乍雨寒燠不時至十五日如酥細雨遍灑芳塵十六日清晨略放晴曦午後仍雨十七日淑氣薰人礎潤欲滴入夜二鼓時電光閃爍阿香車由西北而來隆隆之聲如連珠砲絡繹不絶繼以大雨淋漓幾若銀河倒瀉間以雹子約三刻許雷止風來十八日朔風砭骨小雨如絲傍晚仍有雷聲殷殷夜則雹珠浙瀝十九日陰靈不散滕六君結隊而來頃刻樓臺琢玉世界裝銀午前陽光稍吐未幾卽一片濃雲放眼長空但見雪花飛舞而已 
[質庫停歇]  
　　風傳紹興城中及鄉間各長生庫停歇者十餘家緣該處典鋪成本原不甚大每鋪小者僅一萬數千金兹因倭奴犯順典質者紛紛加以捐輸浩大一時支持不住故先後停歇云 
[續調猛將]  
　　記名遇缺擢用提督王軍門金榜久在皖省辦理防務現奉兩江總督張制軍奏調來甯記名總鎭侯總戎勉忠當張制軍督粤時奏留兩廣差遣現亦奏調來甯均於十四日禀到風傳制軍擬派王軍門侯總戎鎭守江北海口然尚未見明文也 
[演戲停工]  
　　金陵製造局新正以來兼做夜工幾無片刻之暇本月十五日爲工匠祖師太上老君誕辰向例各匠集資於十四十五等日唱戲藉以敬神今届是期郭月樓總辦以軍務日緊製造軍械不容稍緩碍難循例給假於是匠人數百均拂然而起各廠工頭再三籲懇郭總辦勉允輿情當卽牌示大旨謂軍務旁午製造豈容稍緩姑念一再懇求勉如所請准於十四日下午三點鐘放工並免做夜工十五本係放工之日是牌一出各匠歡聲如雷當將老君殿陳設一新卽雇儀鳳園優伶登臺演唱請城捕廳甘二尹保甲局賀大令汛官蕭把戎到殿彈壓總局郭觀察會辦蔡觀察均助香燭到殿拈香十六晨開工天尚未明局門外已站數百人守候入廠工作踴躍如此可見總辦剛柔並用足以感人也 
[教匪續紀]  
　　去臘由江西省垣解到教匪張玉麟張巨華二名當經大憲飭發江甯縣趙小帆大令收入内禁正月十六日更由清和縣解到王有光一名並符印五十餘顆當經大憲發交上元縣陳大令收入内禁該犯於去歲五月在清江地方誑稱法術招摇惑衆並稱姓朱乃明太祖之後裔當經清和縣某大令訪聞拿獲搜出符印五十餘顆嚴加根究當據供稱張玉麟張巨華係屬法師某大令隨將供詞詳至淮安府並淮揚道申請督憲核辦經南洋大臣劉峴帥電咨江右江西撫憲下令訪拿得以就獲研訊之下移解來甯前經江甯府唐太尊上元江甯陳趙兩大令在府提案會訊據張玉麟張巨華供稱張天師係屬一家玉有光係屬法子原名張某因不守本分　已驅逐致被挾嫌妄扯王有光供招摇惑衆原爲餬口起見府尊復飭收禁候查實再行核辦 
[大閙花叢]  
　　蘇州閶門内高師巷有鴇婦渾名陸老娘者以其素作穩婆故僉以此呼之近與揚州産之某龜股開娼院蓄　姬十餘輩倚爲錢澍子門前輿馬熱閙異常本月中旬有游勇及安慶道友三十餘人不知如何啓釁大肆毆鬥龜鴇率領龜奴龜僕龜子龜孫併力抵拒龜奴中或以石灰抛於無賴之面或以穢物洒諸無賴之身諸無賴更覺怒不可遏舍命相扑一塲惡鬥幾使鬼哭神號自午前起直至傍晚始各罷手兩造各有損傷聞有二龜身受重傷氣息奄奄又一龜眼珠突出難免殘廢當毆鬥時鶯鶯燕燕東竄西奔迨事後查訪之下有二妓不知下落想已入匪人之手矣越日黄昏時經北路總巡王明府訪悉率領差役多人親至是處飭差協同地甲連夜驅逐不准逗遛 
[蘇臺新柳]  
　　中鎭叅府常軍門於本月二十日詣各大憲衙門辭行赴太倉監試武童旋於廿一日下午至胥門外官碼頭登舟乘坐大號南灣子並不用小火輪拖帶屬下將弁咸集碼頭恭送如儀○蘇垣於本月十七八九等日天氣陡寒風雪大作十九日上午大雪一陣堆積五寸有奇方謂天氣自此可以轉煖矣不料積雪非惟不融入夜狂風更甚走石飛沙幾有萬馬千軍之勢俄而玉龍百萬酣鬥長空改甲殘鱗漫天飛舞直至二十日已刻始息鼓偃旗而返平地已積一尺有奇廿一日晨起始見杲杲日出積雪漸漸融化道途泥濘大有行不得也哥哥之嘆 
[珠江春泛]  
　　榖埠某花舫有妓名小娥者碧玉年華緑珠顔色艶名卓著傾動一時凡尋歡者非娥在座終形不樂故楷杷門巷車馬如雲大有應接不睱之勢近妓因厭倦風塵屢欲擇人而事鴇母倚爲錢樹子不忍割愛故意昂其身價使不得就妓抑爵無聊頓萌短見竟於前晚縱身一躍投入河中時當黑夜援手無從一縷香魂遂赴水雲鄉裏吁慘哉紅顔薄命自古已然而妓因惡鴇掯嫁以致葬身無地豈非薄命之尤 
 
 

Page 3

 
 
者歟○某甲在河南某店傭工人極勤慎素爲東人倚重前日進城收得帳銀數十兩懷之而歸行至半途竟不翼飛去甲瞻顧徬徨莫知所措自念無以見東人遂奔赴河干投水自盡其時東船西舫衆目共覩奈皆以爲水鬼索替若將其撈救必不利於已遂袖手旁觀而某甲載沈之下竟不載浮矣翌日屍身始浮起卽經其親屬領回備棺收殮夫以數十金之微而喪其身命諺云財命相連其信然耶○入春以來雨澤稀少天氣亢旱異常農夫欲事耕耘必須車水灌田方能興作田間婦子倍覺辛勞而氣候不和癘疾亦起斯人之抱病者幾至十居其五每日愛育善堂贈診多至數百人其餘各醫生藥店皆極形忙迫無不利巿三倍○東門外十里許有客民陳李兩姓聚族而居釣水耕山頗稱相得近因爭水灌田起釁遂起猜嫌前日兩姓各糾集多人互相械鬥鎗砲環攻如臨大敵行路之人皆爲走避裹足不前想賢有司聞之又費一番調處矣○學憲惲次遠文宗初四日由省起節馳往肇羅巡試近接肇慶來信知文宗已於初九日安抵肇城隨卽排導入衙示期開考想氷輪朗照玉尺量才杞梓楩楠盡歸珊網中矣○官塲接到電音得悉新任海關文摧使已抵滬江十三日由滬起節來粤計程二十前後可以到省履任關署中書吏人等已紛紛馳赴香港迎迓憲旌矣 
[皖公山色]  
　　升任貴州巡撫德靜山中丞日前奉到廷寄命赴京師覲見龍光兹聞中丞筮期二十一日起節東下取道清江遵陸北上○邇來陰雨連綿各米販因路滑不能來省以致米鋪中人藉此居奇米價日漸增漲數米而炊者頗覺眉尖蹙損也○懷甯縣試示期本月廿七日開考已紀報章首縣黄漢池明府諭令差役恊同地保鳩集工匠將考棚赶緊修理差保等奉諭之下已廣集工人大加修飾矣 
[掌珠無恙]  
　　十五日三點鐘時金陵某公館之某甲帶五齡女公子在夫子廟前遊嬉途遇友人共話衷曲閱片刻回視女公子已不知去向驚駭失措四處尋找尚無蹤影忽有人指稱適一人抱一女孩往南而去甲卽跟蹤至信府河街遇見拐匪立時擒獲將女公子抱回欲扭拐匪赴保甲總局當經旁人解勸甲亦念及珠還合浦不必苛求且恐爲主人所知亦難辭疎忽之咎遂賞以老拳匪徒抱頭鼠竄而去 
[詳述虎勇點名]  
　　統領霆慶五營王軍門衍慶自去冬奉香帥札委往湖南招募三湘子弟今正上旬業已招齊經香帥飭派輪舟往載五營先後已抵江甯由下關進城分駐曾公祠文昌宮龍王廟火神廟西方寺等處前因防務戒嚴香帥因思崇明縣孤懸海中防守尤宜扼要故又特委軍門爲崇明總鎭並擬添招五營軍門已將所募五營虎勇禀請督憲閱視面奉憲諭十六日點名屆期香帥特委會辦營務處城外保甲總局鍾芸谷觀察啓祥代閱先由五營差弁於四條巷後曠處紥下蓬帳排設公案旋見統領王軍門率帶前營營官周軍門大順左營營官周軍門萬國右營營官熊軍門道賓後營營官楊軍門復勝並哨弁二十餘員督率健勇二千五百名隊伍如山旌旗蔽野時已鐘鳴十點但見親兵多人擁護緑呢大轎鍾觀察端坐其中統領率帶各營官迎至帳内如禮接見獻茶已畢由旗牌官捧上名册觀察握筆先點中營次點前營又次點左營又次點右營又次點後營點至一半忽大雨傾注五營兵丁均冒雨應點直至鐘鳴五點始畢觀察告辭升轎統領率帶各營官仍如禮恭送始撤隊而回觀察先到督轅禀見統領復率各營官相繼叅見當由鍾觀察禀明閱軍點名各節始各退出 
[巾幗仗義]  
　　職孀婦劉朱氏乃已故職員劉健中之妻健中在日向與蔣漢臣莫逆合開春生鑑今正改牌號曰侯昌祥積資甚豐終抱伯道之戚氏好行善舉每屆年終施送米票貧者受惠良多兹因倭奴犯順需餉孔急大憲接奉廷寄飭委籌辦息借商欵氏乃捐銀一千兩息借銀一千兩繕就禀詞並揭銀票呈縣江甯縣趙小帆大令閱之深爲嘉許卽援筆批云海氛不靖需餉浩繁國帑不敷籌議息借此乃我朝萬不得已之舉天下人民義切同仇自應力圖報効况省城不乏殷商息借似易爲力孰知勸辦數月無一過問言之殊爲可愤今該職婦以一女流乃能深明大義旣捐銀一千兩息借銀一千兩不特巾幗中不可多得且能開風氣之先急公好義深堪嘉尚雖據報明不敢邀請奬叙究未便使之湮没無聞候分别填發捐借執票詳辦請奬以示激勸銀票暫存此批 
[茶卡派員]  
　　邇來茶巿將興閨中大憲已將各處茶卡遴委幹員前往辦理洪山橋卡委同知畢大錞三夾道卡委同知施恩榮南門卡委同知倪濤東門卡委同知恩晉丹洋局委同知方震井樓門卡委縣丞羅炳蔚北嶺卡委同知陳模湖前卡委同知王先澤鼓山卡委知縣章洗金坦洋卡委同知鄧　琚汾水卡委巡檢朱福麟白琳局委同知文熾茶亭卡委巡檢吳永翔 
[功德成林]  
　　教士威理前在牛莊爲兵勇所戕兹由中國以銀七千兩卹其家屬營口英領士將情告知其父其父願將此項卹銀在遼陽造一醫院及講書之處 
[大令回滬]  
　　委署上海縣蔡二源大令因有要公日前赴江甯謁見制憲今已公畢乘坐輪船於昨日午後二點鐘時回滬 
[扛夫跌斃]  
　　本邑人某甲居於裏虹口北首曹家花園地方向以扛挑餬口二十二日午前十下鐘時在美界啞子碼頭某棧内扛運棉紗甲在繩頂處連紗包倒下受傷甚重祗存一息由夥伴舁送英界仁濟醫院求治傷重不能見效延至前日下午一命嗚呼經人報知夫頭周雲卿周轉報屍屬將屍舁回家中收殮所謂啞子碼頭者緣在此處工作無論背荷肩挑不准出聲閑雜人等至此亦不許喧譁笑語因近處皆係西人住屋故也 
[妒奸拔刃]  
　　唐紀雲者浦東産也在美租界某西人處爲乳婦刻已辭歇向與浦東人張愛卿姘識張在西人處充烹飪之役蹈隙輙往氏棄舊憐新又與某甲結露水姻緣視張如陌路張知之於二十日清晨至甲處斯時氏適在張見此情形不覺無明火直冒突出利刃將氏連戳二刃迨甲出而格拒張始遁去氏知醜聲不可外播不與計較遷居百老匯路蓋欲暫避其鋒豈料又被張偵知遂於昨晨尋蹤而至適甲不在室中氏見張兇横異常料難與爭遂大聲呼救經二百二十八號三道頭華捕至張始飛步奔逃氏告以前情捕帶氏至捕房申訴捕頭命氏且退候飭探查明再行核辦 
[勒索無憑]  
　　江北人江步恒控范金川徐阿三許江元等無端拆梢一案先經捕房解送早堂請訊宋通刺以兩造所供枝節甚多押候過堂復訊前晚通刺升堂提訊江供係南通州人現住虹口地方向推小車餬口有親戚秦許氏之次子鍾文經我荐至小東門内花草浜裁縫店習業嗣因屢次逃逸經我尋見略加訓斥不料有同鄉同業之范金川等將我拉至虹口茶肆平空拆梢欲勒索洋七元五角爲此情急控訴求恩訊究許供係南通州人現在三馬路茂生洋行西人處推包車度日家中尚有母親及妻子等人本月十三日外甥秦鍾文至我處哭訴稱被江步恒毆逐出外當將鍾文留住一宵次日囑車寓主范金川送至江灣堂姊秦許氏處餘無别情不知江步恒如何誣控拆梢秦許氏供係江北人隨夫來滬在江灣鎭開設車寓夫故後遺有三子長子鍾仁今年十五歲在吳淞張華浜馬車行充當馬夫次子鍾文年十歲去冬由親戚江步恒薦至城内習學裁縫本月十四日鍾文因不願學藝逃逸回家經我訓責鍾文又逃至堂兄許江元車寓内住宿一宵次日由范金川送來以後曾否向江步恒拆梢並不知悉今奉提訊爲此投案陳明秦鍾文供年十歲不願習學裁縫故逃回家中當被母親及表母舅江步恒毆逐出外不得已逃至舅父讦江元車寓中餘供支吾范金川徐阿三同供南通州人向以推車度日日前因見江步恒將小孩秦鍾文毆逐故向阻止不料江懷恨於心誣控拆梢今奉復訊尚求明察通刺以江步恒所控范金川等無端勒索洋七元五角毫無証據應不准理着具結交保范徐江亦均交保鍾文交伊母許氏領回管束 
 
 

Page 4

 
 
[赶造清册]  
　　本縣現奉江蘇臬憲黄廉訪札飭應將本年秋審人犯查明應解者造具事由清册准定三月中旬解省秋審等因黄大令飭查本縣應解本年秋審人凶共有二起因諭承書繕備公文清册一切要件部署停當以備屆時起解 
[英廨瑣紀]  
　　雉妓陸瑞寳在途兜拉狎客適爲四百五十三號巡街華捕所見當卽拘入捕房轉解英公堂值日差詢明情節禀知宋通刺旋奉内諭着該雉妓暫交官媒收管聽候今日早堂訊辦○王麗堂扭王殿耀至英公廨控稱殿耀屢次藉端吵闹昨又來號盤踞滋擾因受累不堪故將伊扭送求爲究辦值日差禀知宋通刺着將王殿耀押候訊究五麗堂隨堂候訊○趙杏春扭劉阿二方錫春二人至廨控稱曾由劉阿二爲中借給方錫春洋銀向索無著故連中人一併扭案請追方謂其中尚有紏葛堂由值日差入禀宋通刺著暫行看管候訊○褚伯　控張銀海等誘騙伊妻徐氏一案昨經原差將張銀海拘獲當卽禀知宋通刺著押候訊核 
[美捕房紀事]  
　　美租界武昌路第十三號門牌某西人前日失去銀刀銀义等物曾訴捕房昨日午後二點鐘捕頭遣包探竇如海前往查勘察得非外人所竊遂將車夫某甲傭婦某氏拘入捕房捕頭嚴詰之下甲供並未行竊是日有傭婦之子到過未知曾否圖竊求請追究捕頭命一併押候拿氏子到案再核○車夫某甲前日下午裝泥一車行至美界漢璧禮路適馬路中臥有哈吧狗一頭甲未及見竟被車輪碾斃此犬乃木匠店所豢店主某乙立將甲扭住不依互相扭拉經管馬路西人拘送捕房甲再四哀求捕頭謂事起細微况非有意命甲將死犬載至鄉間掩埋了事 
[廉泉廣沛]  
　　本館昨承敦泰洋布號助紅十字會洋五十元又蛟川虞澄齋善士去年冬月太夫人七旬帨辰蒙諸親友厚貺今將筵資洋三十元解入紅十字會爲諸君造福又壽康莊交來仁和錢泩伯助營口烟台紅十字醫院費票銀十兩又席飛青節零費洋十元又承蘇城王樞密巷彭大善士代募潛園李等洋共二十五圓戰事未已兩軍相見肉薄血飛折脰斷肢爲仁人之所不忍聞今蒙大善士不忍膜視慨解腰纒厚澤深仁足與山河同其不朽旣已分掣收條復綴數言爲受傷兵士九頓首以謝 
[春風煽物]  
　　啓者施粥賑貧之舉原因小民當冬春風寒雪冷艱於謀生是以博濟耳本堂自去年冬月迄今二月已閱四月所賑不無小補三月間天氣和煖貧民易於覓食故於二月底止賑焉特此通知又初八至今蒙善士來一文愿殷元福陳翰周各洋二元無名氏三元無名氏次一元不留名次三元懷古軒次二元無名氏一元求福壽子一元盧浩泉李香錠求安子各五角無名氏錢三百六十文洋一角黄氏求平安蔡照五各二角季友容二角除上善册卽登報端以見善士之好行其德亦代貧民之謝恩也上海虹口元濟善堂董事唐廷桂等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
卽日出口 
 
 

Page 9

 
 
[管束頑童]  
　　前有某號巡捕巡邏至天后宮畔見有幼孩陸連生頸繫鎖練踽踽獨行向之盤詰陸一味支吾當經該捕將陸拘至捕房轉解英公堂請訊已詳前報前晚通刺升堂復訊陸供小的係南匯縣境瓦錫墩人年十五歲父親逝世有年家中尚有母親及胞兄前年經人將小的薦至治下珊記碼頭汪瑞卿所開瑞興祥鞋鋪内學藝兹因不願屢次脫逃正月問逃逸經胞兄中全及舅父宣松林將小的捆送至店並用鐵練繫禁不能移動前晚經小的將鐵練扭去乘間竊取鞋圈數雙逃出致被巡捕拘案汪供小的向在治下開設瑞興祥鞋鋪學徒陸連生因迭次潛逃被其胞兄及母舅用鐵練鎖住在店不料連生於前晚將鎖練扭斷私取店中貨物乘間脫逃被巡捕送案其實小的並無凌虐情事宣松林供實因外甥不肯學藝屢次逃遁小的等奉其母命鎖錮店中並無别故今聞連生脫逃被巡捕送案小的得信特來投案陳明通刺判將陸交伊母舅宣松林領回管束汪亦有不合著令具結存查宣具領叩謝而退 
[上海縣署瑣案]  
　　王　氏赴縣呈控何秋堂吞没方單求爲提訊追繳黄大令准詞飭提到案請發審委員翁明府於前晚訊斷王薛氏供十年前因有正用無從籌措故將方單六張託王阿弟爲中抵在何秋堂處借錢七十六千五百文連年分息清楚毫無拖欠現因備齊原本仍由原中王阿弟代向何秋堂取贖付來方單僅有三張尚有三張不付伏求追繳何秋堂供小的收到王阿弟交來原本卽將所抵方單六張如數清交王阿弟取回並無吞匿情事王阿弟供詞支吾嚴詰至再王供曾付王薛氏六張並不缺少王薛氏堅稱三張兩人嘵嘵置辯王阿弟稱小的作中費盡唇舌王薛氏亦無分文酬勞反拖累如此明府謂顯見爾因作中未得酬勞故將方單扣住三張毫無疑義如不交出定子押追王阿弟仍然不認明府着押候交到方單釋放○流氓沈阿六寳尋釁肇事無所不爲經廿三鋪巡防局獲解總巡局請懲由翁明府轉行送縣前晚在花廳提訊沈供稱向以駕船度日安分守法不敢爲非父親年老專賴小的侍養求大老爺恩典此次出外更當謹慎守法明府姑念尚有老父從寛免押飭差送交伊父具結收領管束傅諭以後如再不安本分定連伊父併究○竊賊鄔阿才前被八仙橋巡防局緝獲局員訊悉尚有贓物錫香爐等放在法界金　興　棧局員孫二尹卽提棧主邱阿順到案因棧主抗匿不到故將鄔邱一併移送保甲總巡翁明府轉送上海縣訊辦前晚經翁明府提訊鄔供小的住宿金寳興客棧未有贓物存放明府曰爾在巡防局供明有錫香爐放在棧中今忽翻異刁狡可惡鄔供在巡防局訊問時責過二百板小的信口混供實則並無其事而贓物皆由巡防局起案傳失主認領邱阿順供小的在金寳興　棧爲夥店主有事往他處故由小的代投案下訴明棧中留伊住宿不知伊爲竊今鄔已供明求恩釋放明府研詰至再鄔執定不移遂判鄔阿才收押自新所候備文遞解浙江原籍邱阿順棧中旣無窩贓情事著具結以後許容留竊匪從寛開釋 
[英廨停訊]  
　　代理英廨讞員宋莘樂通刺因有要公須赴道轅禀商辦理故預飭家丁持片至英副領事及各捕房關照停訊一天 
[法捕房瑣事]  
　　毛坤榮張阿二兩竊前日至作場内偷竊斧頭鑿子等件爲黄寳順拘入捕房解經葛同轉訊供押候責懲昨禮拜三同轉蒞捕房發落命提毛張二竊到案照原斷毛責手心一百下張掌頰八十下申斥一番飭探將毛坤榮送至川沙航船勒令回籍不准復來張阿二姑念初犯從寛斥釋不准再犯如再到案重懲不貸○張阿金在護城河畔興聖街口竊取自來水蓋爲西捕瞥見拘獲人贓解入捕房經葛同轉訊供押候嚴比昨日提案研詰供稱見蓋頭撬起非小的動手問何人指使供並無指使喝從重掌頰一百下供稱由四福指使現住吉祥街同發客棧常在生泰祥吸烟小的實受其愚同轉謂去年失竊甚多爾能實供嶁可原宥張供實係四福指使不敢說謊同轉命還押候提四福到案再行嚴究○蘇學興控靛青行主王問渠積欠往來銀一千二百六十餘兩經葛同轉訊供著邀公正人理勸嗣據原告禀稱由王邀同王石二人力勸還銀一千一百兩監生情願吃虧詎王問渠　舊挺押不理求請究追昨王子洪梧投案遞禀求將其父釋出以便措資料理蘇稱靛青由其子運至松江銷售有意刁玩同轉命提王問渠到案謂爾一味狡展此案何時了結王稱不敢刁玩蘇又稱去年收帳回來共有洋一千餘元堅生僅付洋五十元顯見有意掯勒同轉謂二月初二日眼同包探等理勸還銀一千一百兩照此數准限三禮拜内歸清著具限狀送案備查○林徐氏控弟婦徐陳氏不甘守寡與學徒魏子儀有染私將家資運出等情經葛同轉迭次訊供著將徐姑棺木安葬准予送入清節堂並著里鄰親族出具切結送案昨徐陳氏偕俞姚氏汪胡氏役案禀稱林步青避不到案日日在城内新弄高唱攤簧同轉謂林徐氏覊押至今爾等速將葬事料理以便釋放又謂俞姚氏汪胡氏曰爾等旣願代爲經理不得遲延著赶緊清理慎勿躭悮俞姚氏等遵諭而退○郤盈堂控店夥張寳卿串同其兄寳仙竊去莊摺領洋五百元潛逃避匿當經報捕將張寳卿拘獲傳同原告迭次訊追並咨上海縣移文至泰興將其兄寳仙移解來滬歸案辦理迄今案懸日久前日接到泰興來文稱其父願變産歸償同轉飭探傳諭原告明白補詞呈候核奪昨原告偕薦保李俊卿王理中投案遞禀並呈細帳稱寳卿在店用虧及串當假金　指等件約共錢六十餘千洋二十餘元同轉命提在押之張寳卿問此案懸宕日久一味挺押顯　有心刁玩張供去年串騙洋五百元小的只取一百元其餘均寳仙取去寄在王雲山家阿轉又問現在原告呈遞細　稱爾在店時共虧洋二十餘元錢六十餘千此項究竟如何寳卿供只用虧錢七八千文假金約指及銅洋等物例應賠償同轉謂現在照數應歸洋五百八十餘元爾可作速料理弗再遲延致干追比况薦保爲爾受累不淺爾父尚敢狡稱變産歸償顯見爾父亦非安分之輩禁押泰興亦屬咎由自取著將以上各項除收到外尚少洋四百餘元著赶緊致信回家以便了案原告薦保叩謝而退 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年二月十一日京報全録]  
　　宮門抄○諭旨一道録前○桂撫張奏校閱省城營伍及防勇水師情形摺○又奏校閱營伍事竣片○統領巴奏請旨摺○　撫張奏請展限造辦收解册片○御史齊等奏紳捐粥廠擁擠釀命緣由摺○總兵陳奏恭謝天恩摺○　撫奎奏籌解　本京餉摺○川督劉奏籌解協黔新餉片○二月十一日工部鴻臚寺廂黄旂值日無引見○吉恒假滿請　　　　麟謝專操大臣恩○景　請假十日○玉書續假十日○太常寺奏改派致祭龍神祠派出珠爾杭阿○召見軍機鳳鳴○皇上明日卯初二刻升中和殿看版　○○頭品頂戴廣西巡撫臣張聯桂跪奏爲冬令校閱省城營伍及防勇水師情形恭摺仰祈聖鑒事竊惟設兵所以衛　必須平時訓練嚴明庶臨事方收實用廣西苗猺雜處内地外防均關緊要武備尤貴講求臣　督各將備認眞訓練按月考課未敢悄任懈弛查省標左右兩營及桂林營爲通省各營標準向於常操外每屆冬令調集合　一次兹　光緒二十年十一月十七八九二十等日將該三營額設弁兵及投標候補各員弁並駐省防勇中左右三營及水師中營一營調赴　塲逐加校閱三營將領訓練有方營務亦熟投標候補各員弁人材弓馬均尚可觀隨營學習之世職武舉亦堪造就馬步戰守兵丁合操大陣步伐整齊隊伍嚴肅演習開花砲洋鎗發機迅速命中有準刀牌雜技頗靈馬步箭亦均如式查騐軍裝器械完備馬匹臕壯足額共防勇駐省中左右三營及水師中營一營操演亦極嫻熟火器尤爲出色兵勇一律足額當卽分别等第酌子賞罰以示勸懲其省外各緑營及分駐各府防營亦劄飭地方文武各員會同校閱禀報考核臣仍不時留心稽察如有懈玩廢弛卽行分别撤叅不敢稍事姑容以仰副聖上修明武備之至意所有冬令校閱省城營伍及防營水師情形理合恭摺具奏伏乞皇上聖鑒訓示謹奏奉硃批知道了欽此○○張聯桂片再粤省水陸邊防各營經前撫臣馬丕瑶奏明春秋兩季派員查閱以資整頓嗣因春操難以如期調集又經臣奏明歸併秋季校閱在案兹屆操演之期由臣照章派員分途查閱去後旋據省防營務處補用道方長華將閱過桂平梧水陸各營左江道瑞霖將閱過南泗鬱水陸各營右江道黄仁濟將閱過柳慶思潯水陸各營太平思順道蔡希邠將閱過邊防龍防各營先後禀報前來臣覆加查核各營勇械精壯如前鎗準尤覺較優伏念倭氛孔亟尤切時艱粤地邊防尤宜加意緑營積習一時已難挽回不得已而設防勇何可再任懈弛臣惟有隨時嚴切考核鼓舞激勵以期勇皆精寰餉不虚糜仰副聖主整飭戎行至意兹因校閱事畢謹會同兩廣總督臣李瀚章附片具陳伏乞聖鑒訓示謹奏奉硃批知道了欽此○○兩翼前鋒統領八旗護軍统領奴才巴克坦布等跪奏爲奏聞請旨事竊奴才賡音布於本月初五日值景運門班據東闕門值班署司鑰長松林副印務章京善致禀稱據神武門外東栅欄正紅旗值班官兵會同九朱車值班官兵等呈稱於正月初五日亥刻傳送籌支見有一人肩挑鞍板當卽盤問因其言語支離隨經拿獲訊問該犯係大興縣民劉來順年二十歲供出偷竊東華門外迤北武備院鞍板庫内鞍板二十塊是實等因呈報前來奴才等復訊無異察該犯膽敢偷竊官物實屬不知法紀除由奴才將該犯暫交偏吉看管外相應請旨將該犯劉來順並鞍板二十塊一併送交刑部審明辦理爲此謹奏請旨○○張聯桂片再廣西省額徵舊熟驛站錢糧有徵無驛州縣遵例統入地丁項内造報尚存桂林府屬臨桂靈川興安全州永福陽朔平樂府屬平樂昭平梧州府屬蒼梧藤縣等十州縣額徵驛站存欠銀兩徵收支解數目例應於次年五月内造册奏銷其未完驛站銀兩應叅職名隨同地丁錢糧由藩司合計分數造報今光緒二十年分粤西漢土各屬應徵地丁等項正雜錢糧或因雨水愆期收成歉薄或元氣未復民力拮据經臣奏請分别蠲緩並請將該年應辦奏銷册籍展限半年辦理在案所有應辦光緒二十年分驛站錢糧奏銷事同一律且未完驛站銀兩應隨同地丁錢糧由藩司樓計分數造報開叅臨桂靈川二縣錢糧業經奏請分别緩徵頭緒紛弊亦難先期辦理據署臬司張人駿詳請展限前來合無仰懇天恩俯准將廣西省光緒二十年分各屬徵收支解驛站錢糧奏銷並入地丁蠲緩案内展限半年造册具題以歸畫一而免遲誤除咨明户兵二部科外謹會同兩廣總督臣李瀚章附片具奏伏乞聖鑒訓示謹奏奉硃批著照所請該部知道欽此○○巡視北城山西道監察御史臣齊蘭兵科掌印給事中臣唐椿森跪奏爲紳捐粥廠加放饅首窮民擁擠斃命恭摺仰祈聖鑒事竊　光緒二十年十二月三十日臣城正指揮陳文熙詳報據梁家園粥廠紳士等報稱該廠每年冬間放粥六個月以濟窮民歷辦多年光緒二十年九月二十　日照章開廠放粥人數約在二千左右十二月三十日歲暮加放饅首舉辦有年不意人數過多　之往年加倍者餘而窮民又皆爭先恐後以致擁擠壓斃女大口九名男小口十五名女小口十四名共計大小三十八名等情臣等聞報親往查看　斃情形殊堪憫惻查該廠向係自行捐辦地面甲捕祇在門外彈壓不許喧譁滋事至廠内事務皆該紳督同司事廠夫經理舉辦多年尚無意外之虞查所報壓斃人口均在廠内後院該廠夫向祇十二人廠内地勢不寛　窮民聞加饅首爭先恐後該廠夫不敷照糾以致擁擠太甚計醫治復蘇六名外共壓斃大小口三十八名總緑該廠未能先事預防然歷辦多年均相安無事實亦意料之所不及臣等當　正指揮傳集屍親公同相騐據屍親攔騐者十之八九令具攔騐甘結存案屍身　該廠棺殮安置北城義地浮厝願領屍棺聽其自使並飭該廠籌款從厚撫卹屍親業經照辦均屬妥協嗣後該廠務須擴充地勢照料周密嚴諭該紳等悉心籌畫多派司事廠夫以昭慎重除咨明刑部存案外理合恭指奏聞伏乞皇上聖鑒謹奏○○署廣西左江鎭總兵訥恩登額巴圖魯奴才陳　林跪奏爲恭謝天恩仰祈聖鑒事竊奴才於光緒二十年九月十二日在龍州邊防營次接奉兩廣督臣李瀚章電開廣西左江鎭總兵董履高現調署廣東北海鎭總兵所遺左江鎭總兵員缺查有記名總兵陳桂林堪以署理除附片奏明外電飭速赴署任等因奉此謹將邊防營務布置清釐遵卽束裝起程於十月初三日馳抵左江鎭署准兼護總兵中管遊擊袁寅襄將欽頒鎭守廣西左江鎭總兵官關防一顆及逐日文卷移交前來奴才當卽恭設香案望闕叩頭謝恩祗領任事訖伏念奴才八閩下士兩粤微員束髮從軍歷湘黔而交馳桂嶺荷戈效命由勇弁而洊　崇階旣恊篆之曾膺又邊營之兼帶方愧涓埃未報輙思奮勉有爲兹復荷蒙恩綸俾權專閫每懷責任深切慚惶查總兵本領袖諸營　管爲咽喉重鎭舉凡講求防務整頓營規以及應辦事宜在在均關緊要奴才自維檮昧深懼弗勝惟有勉竭駑駘遇事禀咨督撫提臣實心商辦不敢以暫時攝篆稍涉因循以期仰答高厚鴻慈於萬一除將到任日期另行恭疏題報外所有奴才感激下忱理合繕摺恭謝天恩伏乞皇上聖鑒謹奏奉硃批知道了欽此○○頭品頂戴江蘇巡撫奴才奎俊跪奏爲籌解固本京餉銀兩恭摺具陳仰祈聖鑒事竊照江蘇省奉撥固本京餉分派司關各庫按月籌解自同治五年八月二十八日欽奉諭旨改歸部庫後業經陸續解至光緒二十年秋季止在案所有本年冬季十十一十二三个月應解前項銀一萬五千兩現由司關各庫照數籌撥發交號商天順祥匯解部庫投納據署蘇州藩司黄祖絡詳請分别奏咨前來除核明給發咨批交商匯解並飭取起程日期另行咨報户部查核外理合會同署兩江總督臣張之洞恭摺具奏伏乞皇上聖鑒謹奏奉硃批户部知道欽此○○劉秉璋片再查宮運局每年認解貴州抵捐銀四萬兩又准部議將川省原奏解部之餉每年分撥貴州協餉銀十二萬六千兩又黔省徵收川鹽稅厘兩項前經議定由川官運局每年徵銀十八萬兩所有光緒二十年春夏秋三季應解銀兩業已如數解清按季奏報在案兹據滇黔官運局候補道夏旹文天駿會同布政使王毓藻署理鹽茶道設李堯詳稱光緒二十年冬季分應解貴州協餉抵捐銀四萬一千五百兩又代微銀四萬五千兩均已如數提撥分作三次發父天順祥商號匯解貴州藩庫交收以足本年冬季分應解之項等情詳請奏咨前來臣覆查無異除分咨外理合附片具陳伏乞聖鑒謹奏奉硃批户部知道欽此 
 
