# 1900 - 78 - 4909675

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[論本報所紀比匪有傷事]  
　　嗚呼我蓋觀於昨日本報所紀比匪有傷一事而歎中國官塲泯泯棼棼何竟至於此極哉夫甲流棍也當去冬在蘄州之日適有某砲艇兵士至某私娼家滋生事端管帶聞之拘兵士回而將倡屋封閉突一頎而長者昻然而至大言曰是何爲哉我當爲爾等啓封大家來尋歡樂也言已伸手將封條撕去適被州役所見縶回署中州司馬凌刺史研訊緣由或稱我係康有爲或稱我係康有爲之弟指鹿爲馬語極不經直刺聞而駭然立卽禀解至省此甲犯事之緣始也蹟其胡言亂語實爲流棍無疑乃甫入江夏縣獄中管獄官趙少尉見之急屈一膝請安人問其故曰此非康逆實某親王我曾在京師見之故能審之確當我之入都騐看也一日車行前門外悮碰一黄帶子致被扭住口稱失去票銀一千兩責令照賠正喧嚷間一人自内城出詢以故我歷述之其人笑語黄帶子曰子毋然此小事耳我當代爲償之明日至邸中領取可也黄帶子似有懼色唯唯而退時我已駭極而噤不及問姓名中途御者告我曰君識此人否此某親王也君遇之幸矣哉此事已隔十餘載時耿耿於心今見甲實卽當日解圍之人故知其爲某親王毫無疑義於是供其衣食時其缺乏而饋之歷數日不稍怠嘻親王也而若是行爲哉少尉誠可謂痴人說夢矣其撤任候叅也固宜顧猶曰少尉一蟣蝨臣過於熱中遂致無知妄作且甲初解省尚未將底藴訊明致有此悮耳乃歷經推鞫加以嚴刑所有讞詞益支離不可解而外間匿名揭帖恣情狂悖幾於口不能道耳不能聞其爲匪黨中人至此已全無疑義而監司如王觀察專閫若張軍門猶或餽遺殷勤或遣子慰問嘻何不知自愛廿心暱比匪人若此將疑中果某親王微服遊行悮遭縲絏耶無論事之所必無借曰有之亦已違例出京罪難寛恕何所用其結納以致自蹈愆尤將謂觀察及軍門皆匪黨中人平日一鼻孔出氣故當其危難之際不能不隱助之貲耶則身爲大員何至敗壞官箴若此之甚我知香帥及子中丞何等明察日後必能究出眞情也所不解者甲旣曾僞繕綸言多方恐嚇是其矯旨之罪早已無可倖寛何以大吏竟任其輾轉逞刁而不卽援例定讞坐令疑團蕪從打破而狡焉思逞者益復議論沸騰總而言之此事實由凌刺史之懦柔所致當其强啓被封倡屋之際卽拘而責之驅之出境不難使枝枝節節概與芟除乃必解赴省垣致興此無窮波浪　柔寡斷恐亦百喙難辭矣至於甲之口音既不類京師人亦與粤諺迥别其稱某親王或稱康逆或稱康逆之弟明係信口妄供詢之鄂中人咸謂疑是川陝一帶遊　今者香帥既示禁謡諑彼好事者當可息心靜氣以觀大吏之讞詞而何事譸張爲幻爲哉本館紀此事而標其目曰比匪有傷蓋以明甲之確是匪人而爲造言生事者儆天下不乏明於事理者當不以芻蕘之言爲無稽也 
[本館接奉電音]  
　　昨日亭午時京師飛電傳來上諭一道敬謹譯登○二月二十四日奉上諭文海奏收撫博番上中下三巢大道肅清請將出力人員奬叙各摺片博番地方前因野番肆擾諭令文海督率員弁迅速前往相機辦理此次該大臣督飭委員曹銘等先後進剿繼以招撫數日之間番衆向化大道一律肅清辦理尚爲妥速在事出力各員弁自應量子奬叙四川補用縣曹銘著以直隸州知州儘先補用選用知縣鍾元慶著以直隸州知州選用四川候補直隸州知州何元燮著以知府仍留四川儘先補用並賞加三品銜貴州補用知州蕭富穀著俟補缺後以知府歸候補班前先補用並賞加三品銜副將銜遊擊鐵鈐著以副將儘先補用並賞加四品銜以示鼓勵該大臣督率有方著加恩賞給頭品頂戴其餘出力之漢番文武各員准其擇優保奬毋許冒濫餘著照所請辦理該部知道片併發欽此 
[三志劃界被戕事]  
　　英國派赴緬甸劃界委員康得君及沙士蘭君被土人所戕并傷及思茅領事聶登君一事前已兩紀報章兹閱香港循環日報譯西報云被戕之處名猛洪其人野蠻不受教化大約在經度偏東九十九度十五分北向二十三度三十分曾有土人在關嶺地方與官工程測量師白克沙君很鬥今幸聶登君受傷未重康沙二君屍身亦卽尋得以故辦理界務之英使史君已與劉軍門籌妥一切矣按康君年三十有六曾充軍營官醫者一十四年沙君年三十仕於英者七年旋又充警察官三年 
[伊侯宏論]  
　　香港循環日報云某日有人謁見日本伊藤侯縱論時務侯言邇日喧傳俄日將以戎衣相見此係各報章議論之詞並非實事緣俄日已立約不能圖佔高麗料俄人必踐守約言無虞無詐當俄使往高麗履往時順道至東京與日本修好目下俄日甚爲親密失睦之事當可無憂至於南阿非利加洲戰務實足以增英人威名助英軍見識從此英屬各口岸知所整頓嚴修武備且得有歷練之兵士以助邊防若夫日本增募水陸二軍實祗爲防衛境土及經營商務起見並非欲人戰爭蓋日本所備軍糧實不敷交戰時之用也但東方商務已逐漸開拓故不得不力求保護利權美國近在東方各處開闢通商事宜然就愚見而論必須聯合别國始得有成惟於中國措理一切事宜頗極妥恊今者英美日三國定議維持中國國體利權雖别國或有覬覦之心三國終置之不理此事愚甚欣悅蓋日本固深望中國振興也 
[戰艦南行]  
　　福州訪事人云去臘統領北洋水師葉桐侯軍門由天津避凍來閩小泊順道遍閱長門一帶砲臺本月初旬某日會同營務處孫靜珊觀察將閩安等處砲臺逐加閱覆旋於初十日鼓浪回省偕海籌海天兩快艦管駕李劉二君詣督轅拜會許筠菴制軍辭赴廣東洋面巡視一周然後北上 
[兵艦竣工]  
　　香港循環日報譯登福州西友來簡云中國馬江船政局所製建安兵輪船其式與前製之建威 
 
 

Page 2

 
 
相等由法監督杜君繪圖製造業於華歷本月初三日工竣試行北洋海軍提督葉桐侯軍門及俄法二國駐閩領事均往觀 
[騐收快砲]  
　　福州訪事人云閩浙總督許筠菴制軍前向義和洋行定購快砲十尊現已裝運到閩某日檄委營務處孫靜珊觀察軍裝局員賴司馬福勝營帮帶崔君候補縣夏大令廷獻往西關外試演騐得砲身有内外兩層長約五尺左右砲口徑二尺許　尊約銀五千兩機器十分靈捷并能命中及遠一時居民之往觀者無不嘖嘖稱善 
[恃勢凌人]  
　　紹興訪事友人云前者會稽縣東鄉小皋埠鹺商鮑某舉襄安葬鋪張揚厲備極繁華并請紹恊右營陳守戎帶領標兵四十名親臨憚壓致標兵恃蠻用武毆傷鄉人數名鮑旋以鄉人聚衆逞兇禀請會稽縣主黄大令勘辦未幾又倩某紳士函催大令許之遂於本月十一日前往勘明旋卽籖差拘提各鄉人鄉人畏差如虎扶老携幼逃避一空村有沈某者擅申韓學適由某憲署携硯東歸目覩鄉人受屈原委意甚不平因以鮑擅借兵威恐嚇鄉愚釀成鬥毆重案代具禀詞控之紹興協署某協戎亷得其情深知此風斷不可長札飭言都戎查叨陳守戎是否擅離餘姚汛守壇調郡城標兵有無傷害鄉民據實禀覆都戎恐傷寅誼行文餘姚汛飭陳守戎迅速赴郡設法解紛不知明察如神之某協戎能不徇情面否也 
[合浦珠還]  
　　姑蘇訪事友來函云浙省某富室曾於十年前失去一六齡女子零丁遍揭蹤跡杳然其母某氏愛女情深抑鬱成病終日如痴如醉廢寢忘餐嗣遵醫者之言雇一葉扁舟至各處游賞本月望後某日駛至蘇垣繫纜青陽地命輿赴某髦兒戲園觀劇俄而鑼鼓喧闐笙簫競奏觀至第三齣見一女伶袍笏登塲雖已易巾幗爲鬚眉而笑貌聲音酷似其女俟其卸裝後入内細視廬山眞面益覺顯然細詢兒時情事一一相符不覺喜極而泣商之班主擬將女携回戲班主不肯遂訴諸捕頭捕頭令明白繕詞投公堂呈控想一經南面者判斷不難珠還合浦璧返連城也 
[蘇省官塲紀事]  
　　姑蘇訪事友來函云本月二十一日長江水師提督黄宫保少春及新湘全軍統領正任湖北鄖陽鎭總兵陳鎭軍基湘乘舟至省停泊胥門外大馬頭省中文武官員咸往迎迓宫保與鎭軍登岸後先詣臬轅拜謁護理江蘇巡撫陸春江中丞中丞延入花廳商榷防務良久而出未幾中丞卽排導出城詣舟次報謁○元和縣陳堯齋大令於本月十六日遭太夫人之喪理宜守制讀　所遺縣篆上憲遴委租界會審委員李子馨明府筠代理已於二十一日接印任事矣○江蘇督糧道兼蘇關監督羅少耕觀察前因籌辦漕務乘舟至上海金陵等處察核情形近已公畢於本月二十一日命駕回轅○原任中營叅將常介芝軍門福自正月十三日因病出缺後其公子筮期本月二十五日受吊三月初三日舉襄○署震澤縣震澤司巡檢葉少尹滋汾因案撤任所遺員缺經署瀋憲吳仲懌方伯酌委同缺先巡檢王西園少尹登瀛署理已於本月二十二日牌示轅門矣○署寳山縣縣丞吳二尹德培期滿遺缺經吳方伯委新班試用縣丞姚二尹霆署理○松江府屬奉賢　典史鄭少尉興貴因疎防斬犯越獄脫逃經上憲撤任所遺員缺委候補主簿陳少尉寛潤署理○南匯縣知縣汪大令因案撤任遺缺經上憲遴委署元和縣知縣陳太令調署嗣因大令丁艱開缺所遺南匯縣篆改委遇缺先知縣吳大令熙署理二十三日大令詣各憲轅謝委旋卽料理行裝前赴新任○調署蘇州府濮太守於本月二十二日傳見各路文武總巡二十三日傳見各叚保甲委員諭以地方一應公事悉遵前府憲彦詠之太守禁令賭禁一事尤宜加意認眞不可疎忽如有違犯立子拿辦切勿懈怠云云各官奉諭之下唯唯而退 
[烟海春濤]  
　　烟臺訪事人云自上月二十九日得雪後滴水成冰無異三冬景象現在稍稍回煖然較往年則尚寒也○烟地辦理冬防時所有各處堆卡向由嵩武軍派弁兵分駐近日一律飭歸矣○每歳冬間必有西府流民來烟謀生計至明年二月遄歸故里從事田疇今則盤踞如常且有販賣人口情事誠地方之隱憂也○本月十五日某客棧杉板船載客數十人至某輪船北渡及駛近輪船一客踴躍而登用力過猛致船傾側餘客皆入波中幸輪船水手竭力施救得慶更生 
[八閩叢話]  
　　福州訪事人云閩中蚹江廳同知一缺現在奉文裁撤廳尊裴司馬仁壽於本月初八日到省詣憲轅繳印○福州郵政局設立以來人皆稱便而於民局不無窒碍向章民局轉寄信包每磅祗須洋銀一角現須加增六角四分民局以受虧甚大嘖有煩言現已具禀英國駐閩領事請仍照前議以卹商艱然此係中國事宜恐非領事所能干涉也○某千戎與某女郎有染醜聲外揚已非一日初女父某甲假作痴聾不相聞問上月某日忽乘千戎在女房中調笑時糾集十餘人破扉直入雙雙擒獲聲言須送官請辦千戎懼叩頭不已旋有人出爲轉圜令千戎以三百六十金將女娶回千戎無可如何祗得應允次日卽如數送去迎娶入門○保甲局某委員因宦况不佳從摴蒱中謀生活前月與其友爭抽頭之利甚至互毆其友現已控諸總局未知督辦如何辦理也 
[鴛水文鱗]  
　　嘉興訪事人云本月某日某航船由硤石開駛來郡傍晚時行至王店相近突遇盜舟攔截刦奪一空惟人口並未受傷未知曾否報案船隻夜行久經示禁此航冒險違禁不免咎由自取也○新任嘉興縣劉邑尊於本月十五日接印後連日赴各官紳處拜會其公館仍在宏文館聞蕭邑尊當在二十日以後赴歸安新任也○北門外平橋灣有柯某者日以糾人賭博爲事本月某日之夜牌九司務某甲在彼誘賭與賭者大半皆殷富官紳子弟采烈興高勝負甚鉅不料某甲手法不靈被人覷破於是負者皆不肯干休索還原本紛紛擾擾直至次日甲懼浼某委員爲之調處旋卽乘機逸去致某委員被若輩扣留嗣經某巡員前來解散聞某委員現已禀諸府縣署請飭拘拿矣○連日春風料峭寒沍異常十五日傍晚密雨如織雜以雪珠上燈後大雪紛紛幸移時卽止惟雨至今仍點滴不休春行冬令居民似宜格外謹愼以免疫癘叢生也○前報紀尾絲商朱某以同業姚某放價收買在恒益紹酒店與之理論旋卽互扭朱忽仆地經人扶出店門不數武而氣絕當卽告知地保倩人看守一面赴濮院飛報朱之家屬母妻子女翌日到來堅欲報官理處幸由地保並魯仲連一流人一再調處并悉姚亦兩手空空無可如何祗得草草棺殮扶柩而回 
[禹陵石蘚]  
　　紹興訪事友人云郡城書院有三曰蕺山曰龍山曰稽山蕺山爲前明理學名家劉念臺先生講學之處肄業諸生沐浴遺風人材稱極盛焉每歳二月由紹興府舉行甄别此次府尊熊太守定期本月初八日在貢院扃試到者千餘名生題人之有德慧術智者童題若夫豪傑之士通塲詩題賦得烟雨樓臺春似畫得春字○官塲探悉浙江提督余瑞庭軍門因籌辦江防須與撫憲劉景韓中丞商榷已於本月十八日由寍波起節道出越城將次抵境因預備竭誠迎迓各水師袍艇亦終日鵠列翹盼戎旌 
[北固雲痕]  
　　鎭江訪事友來函云著名賭棍卜某淮北人前經地方官訪拿未獲近日忽在寳搭巷賃得民房開設賭塲引誘賭徒呼盧喝雉本月某日之夜更魚二躍時水利廳張少尹煥文親率差勇排闥而入各賭徒見勢不妙頓時竄逸無蹤僅獲卜一名拘回收押次晨少尹升座研訊卜瞻敢出言挺撞少尹大怒親詣府署禀訴情由府尊向子振太守以卜藐視官長不法已極飭提訊鞫判令重笞一千板釘上脚鐐發縣獄收禁以儆效尤○距南門外數里許有觀音山焉峰巒重疉林壑幽深山上觀音寺雲廊月殿曲徑旁通每年二月例由村人迎賽燈會謂之觀音燈今歳擇於本月十七日起至二十日止大啓山門迎賽各燈上山綵　輝　爭妍鬥麗中有九接龍龍頭以百琲珠穿成奇光異彩映日鮮明另有小龍以五色綢綾紥成鱗　翕張姿態生動鞦韆架二一扮水漫金山一扮楊六郎轅門斬子繼以臺閣二選十四五齡童子妝成撲朔迷離 
 
 

Page 3

 
 
雌雄莫辨此外如十二月採茶十二月花神八仙過海吳王採蓮劉海戲金錢大頭和尚引柳翠之類無不維妙維肖栩栩如生迨至月上花稍星河影轉各燈綿亘數里銀花燦爛不夜城開一時緑鬢少年紅妝幼婦白頭老嫗黄口嬌兒轂擊肩摩駢闐雜還直至三商漏盡始歌陌上花開之句緩緩而歸是亦報賽之餘情昇平之韻事也○琉璃巷西首某氏婦徐娘雖老尚有風情與附近某乙私識雨窟雲巢往來綦密邇爲氏夫某甲偵知於本月十八日之晚三鼓時突往捉姦乙情急由窗口躍出奔逃甲持利刃追至老新街河畔始得扭住持刃亂揮登時斃命次晨乙之家屬聞信前來訴諸地保赴丹徒縣署報請相騐午後縣主王明府帶同刑仵差役臨騐仵役唱報刃傷頭面數處並劈破手背等處明府離座親視一周諸善堂給棺收殮兇手及婦帶回研訊 
[吳苑春聲]  
　　姑蘇訪事友人云署總捕同知王竹甫司馬士暄現經上憲調署震澤縣缺筮吉本月杪交卸後遄赴任所擇吉接印屬下士民有曾沾惠澤者公製德政牌萬民傘以志去思旬日間已多至六七起善政及人概可想見己○數年前常熟縣境某銀樓被盜行刦一案經前任縣主朱文卿大令秉成履勘後飭差在崇明縣境緝獲湖北夥盜顧學曾訊實解省時升任廣東督糧道桐子霑觀察方綰蘇州府篆提勘　供因非首盜遵旨從寛辦理擬以監禁十年期滿遞解回籍迄今已數閱星霜矣不意顧怙惡不悛竟於上月某日倩人投蘇州府署請准交保其時彦詠之觀察尚綰府篆批閱禀詞卽飭書吏檢查原案詳加察核旋又提犯研訊歷數晝夜始供認實爲是案盜首觀察惡其兇横因卽改擬斬梟之罪本月十六日清晨護撫憲陸春江中丞親提勘訊顧犯頓翻前供極口呼寃中丞明愼用刑飭傳原審官朱大令及發審委員某司馬至署詳細研訊以成信讞○文武各署頭門左右往往有小本營生者假一度地設攤售物藉博蠅頭本月二十一日午後署蘇州府濮紫泉太守由某處拜客回署瞥見整容匠某甲弛擔於頭門左側爲人刮垢磨光併有山芋甘蔗等攤兩旁林立不覺勃然大怒立傳值日差某乙至輿前喝責一百板令將各攤盡行逐去嗣後凡轅門以内概不准擺設貨攤如違嚴辦○木瀆鎭賭風素熾雖經前任蘇州府彦詠之太守禁令嚴申而官憲耳目難周賭風仍未凈絕新正以後尤興高采烈顧忌毫無有某賭棍因汛弁署差役增索陋規糾集各賭徒駕舟至距鎭數里之某河大張旗鼓呼盧喝雉日夜不休差役偵悉慫恿汛弁陳燮卿把戎於夜深人靜時親臨捉賭各賭徒無從逃避咸躍入河中有渾名近視阿三者水性不諳葬身魚腹旋經屍屬偕地甲投吳縣署報案未識縣主田大令若何辦理也 
[札飭保護]  
　　署理兩江總督兼南洋通商大臣鹿滋軒制軍札行上海縣署内開准兩廣總督部堂咨開現據廣州口法國領事官照稱有本國人卜樂由龍州前來兹擬從廣東由旱路前進沿途福州上海直至北京遊歷請發給護照一張轉給呈騐並祈札知沿途依約保護出境並行知前途各州縣認眞保護相應備就中西文執照一紙函請蓋印一併送回以便轉給收執等由前來應如所請辦理除繕給護照一張並將送來執照加印送回領事轉給並札東臬司會同布政使移行經由各地方官如遇法國人卜樂持照過境務須按約查騐保護並另將入境出境日期具報察核外合咨請查照飭屬查騐保護等因到本部堂合行札飭該縣遵照毋違昨日代理上海縣篆務之戴子邁明府披閱札文卽已　照辦理矣 
[委員巡海]  
　　向例海運糧米將次北上先由督憲派文武員弁各一人出海巡邏以昭愼重今屆署兩江總督憲鹿滋耶札委蘇松太兵備道憲余晉珊觀察福山鎭總兵楊鏡巖鎭軍會同巡察鎭軍奉札後已於日前至滬適觀察公務紛繁不克分身遂委某員隨之而往已於前日起程矣 
[法使啓行]  
　　法國駐京使臣畢勛君由廣州灣公幹來滬法總領事白藻泰君特飭捕頭預備迎迓已紀前報兹悉畢君於禮拜三乘輪船至吳淞白藻泰君恭迎來滬在總領事公署暫駐昨日午後二點鐘時白藻泰君先至吳淞換乘輪船北上 
[解犯過站]  
　　南匯縣民人唐德華聽從沈錫泉金木香嗾使行竊族兄唐老桂家物件老桂知覺追捕被唐德華戳斃報經縣主汪蘅舫大令訪悉將三犯一併拘獲訊實解省定罪兹經署臬司朱竹石廉訪提勘屬實將唐德華擬定死罪覊留省監候决沈金兩從犯發回原縣監禁候示昨日行經上海解差循例過站寄禁代理縣篆之戴子邁明府諭候備文轉解南匯又有私宰耕牛之楊阿妹一犯亦經省憲訊明昨日一併發回 
[漏捐科罰]  
　　日前船户楊阿松及陶某由某處裝米一百十三石至滬停泊南市恒生馬頭左近旋投貨捐局報捐貨捐局總辦林太守查知匿報若干遂將船主拘獲令卽補捐復如數科罰以示薄懲 
[手車新章]  
　　本埠東洋車向來捐出執照並無阴制以是每有老弱齷齪之車夫濫厠其間且往往因爭取車資與坐客滋閙邇經工部局議辷每月捐照以二千張爲額車夫須選年力强壯者充之車價則以路之遠近分别每半里錢二十五文一里錢四十五文再遠遞加若論時刻則每一點鐘時洋銀一角五分以後每點鐘一角不得爭論如違拘辦業已出示曉諭矣 
[南市火警續聞]  
　　南市大東門外外郎家橋南首萬和南北雜貨店突肇火災已誌昨報兹悉是店前因虧本已盤與某甲接開改名萬利是晚火起於後進貨棧霎時間烈烈轟轟不可嚮邇迨城廂内外各洋龍馳往噴救約閱一刻許火卽告熄僅燬房屋五間門面並無所損所儲貨物曾倩太古洋行保火險銀若干兩昨日太古西人偕舌人詣火塲察看情形 
[英界火警續聞]  
　　英界火災已登昨報兹悉火起於奥人納夫得里氏所設之萬國名勝圖樓下售票處旋卽冐穿屋頂延及天寳戲園及百花里口空屋兩所西至閬園烟館是時救火會西人雖已聞警齊集竭力噴救無如視融氏東衝西突銳不可當早已越過對街禍及滿庭芳口乾太順烟紙鋪聚陞鞋鋪薛順興麫筋店永順小飯店西長仁里長豐新登豐兩客棧約計焚去樓房三十餘幢至起火之由實係名勝圖售票處忽有兩西人與售票西人因事扭毆以致將洋油燈潑翻火卽上熾當時樓上有看客數人見樓梯已斷紛紛從窓口躍下均受損傷旋卽舁送仁濟醫館醫治隔鄰天寳戯園中人亦紛紛逃避幾同赤壁殘兵是處後面均係妓院鶯鶯燕燕莫不呼姨喚姊各自逃生墮珥遺簪不一而足卽對面之叙樂廣東戲園及石路之天仙戲園雖未殃及而觀者走避一空聞所失亦頗不貲至天寳茶園並未保有火險受虧尤不淺也 
[英界又火]  
　　英大馬路石路東首建有保安司徒廟又謂之虹廟基宇雖不甚廣而香烟之盛冠絕一時昨晚七點餘鐘大殿中突然失火頃刻冐穿屋頂火燄飛揚捕房中警鐘亂鳴救火會各西人聞警驅皮帶車風馳而至竭力施救得以漸漸告熄約焚去房屋四五間 
[訛詐宜懲]  
　　寗波人陳秀堂前向南市太平馬頭元太公麻袋店夥顧芝瑞借小洋銀三角前日又向借貸顧不允陳卽串同伊兄阿錫將顧曳出攢毆某號印捕見之一并拘入捕房捕頭立卽解送馬路工程局禀請總辦程雨村大令研訊顧供小的與陳曾有一面之緣　月十二日陳借去小洋銀三角至前晚又來索借小的却之伊竟糾人尋釁啊眎究辦陳阿錫供小的向當執鞭之役是日胞弟秀堂與顧互毆小的並不帮兇求恩寛宥王阿東供小的與顧誼屬同袍目擊二陳行兇特來作証陳秀堂供小的在招商局帮製麻袋並未逞兇求宥大令判將二陳各責二十板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蜀棧雲痕]  
　　重慶訪事友來函云前者英國駐京叅贊璧閣銜並商人克爾瑪體孫貝池等均往成都貴陽等處遊歷又兵船管駕官華德生等擬於日内駕武克武喇二兵艦駛行入川聞係創辦輪船由宜入川之事日前又有鐵路公司勘路委員德斐秧由滇至雅州一帶測繪則係因滇入緬之鐵路亦須設法舉辦也○重慶向有太古怡和公泰招商等報關行四家今又添設立德代大阪公司一家於新正開張請王君子範爲經理人代客報關納稅從此並駕齊驅利益當蒸蒸日上也○去歳在渝城販買洋紗疋頭者獲利頗豐今春仍采烈興高有增無减惟現在川中貨已充足想此後購者未必能如前踴躍也 
[所見皆非]  
　　香港循環日報云人之生也禀受二氣不無厚薄之殊偏正之别故其性情體質亦因而異如美國童子能見人臓腑已足異矣更有目中所見人物皆成倒影如照相之鏡者不更異耶倫敦某氏子年方十歳就學於小學堂其師以作字法教之旋見所摹皆不能識初以爲童子手生不甚注意然頗聰慧不數日卽筆畫齊整惟字皆反書如視紙背且右行異而問之答曰我見師之書皆如此若謂是反究不知不反者何在也示以他物亦無不顚倒又謂每見人以頭著地而行足加於上師更訝之詢其家人言此童自幼便如此實不明其故因延大醫生攷之醫照以戀氈電火曰其腦左邊已枯不能生長右腦反生過其度佔及左位故所見如是實由禀受而成非藥力可爲功也嘻今之倒行逆施者毋亦其腦已偏枯耶 
[分贓受責]  
　　骨董掮客羅輔卿於去冬臘月初旬附普濟輪船赴甌江由招商局馬頭上岸失去皮箱一口内儲漢玉碧霞犀翡翠朝珠鼻烟壺扇墜耳環手釧等物所值甚鉅遂回滬投報英界捕房一面投英美租界公廨開單具禀求緝讞員翁笠漁直刺准之飭捕役凌振恊同包探留心跴緝旋於垃圾橋南首周炳山舊貨店内查獲玉耳環玉臂釧印盒各一件詢知向童瑞昌陳有勝買來餘贓已携往杭州託胡昌福售去因據情禀明翁直刺直刺卽繕備移文飭捕協探赴杭移提前日錢塘縣主某大令派差協同拘獲連贓押解來滬直刺知照捕房補提周炳山到案前晚倩襄讞委員張柄樞司馬研訊羅輔卿投案申訴前情並稱除獲到贓物外尚少零星玉器值洋銀一百數十元請卽究追周炳山供小的向童瑞昌購得玉器三件實不知竊贓求鑒童瑞昌供小的係湖南人前在吳淞自强軍營當勇去冬與陳有勝等五人在馬頭上拾得皮箱一口携至周炳山家將玉器檢明言定作六股分派周炳山得一股卽携往杭州託胡昌福售去陳有勝供其時小的雖在杭州實不與聞此事胡昌福供瑞昌託小的代售各物不知其是竊贓叩求恩宥司馬以周炳山供詞狡展喝令重笞五百板童瑞昌責八百板劉有勝責五百板胡昌福責三百板一併鎖示頭門十日期滿分别遞解回籍 
[上海縣署瑣案]  
　　前者青浦縣學文生席淮控周克勤潘少蘭積欠貨價洋銀四百二十八元經前任上海縣主王欣甫大令提訊周潘同供小的等所有銀兩已交梅品棠轉付梅携之逃匿叩求恩鑒嗣經代理縣篆之戴子邁明府飭差拘到梅品棠之子俊榮著尋交其父到案訊追兹者梅品棠已到案前晚原差帶齊人証禀請明府委帮審委員吳端甫明府訊問周潘同供小的等銀兩均交梅品棠收去求向梅訊追梅供小的刻經向席所開洽記號内執事人楊月琴言明所少洋銀一百六十四元由小的售屋歸還楊已應允求鑒明府諭令交保出外邀楊月琴來案訊明虚實再核○前者蘇松太兵備道憲余觀察訪得水仙宫住持僧方玉不守清規發縣訊辦併將印諭吊回前晚吳端甫明府提訊方玉供僧人係四川人年四十六歳於光緒十一年到申曾在海　寺龍華寺焚修去年六月二十九日進水仙宫先於二十四日奉到道憲大人印諭不料進寺後董事不肯將諸事交付僧人曾於七月初二日禀明道憲請退未奉批示所領印諭已被前住持僧春來收去現在春來不知去向求鑒明府以其供詞狡猾飭押待質所候查提春來到案再訊○陳煜牛扭控蘇金生謀害伊弟煜堂等情吳端甫明府提蘇研詰不肯供認因飭收押再核前日午後美界捕房某包探奉捕頭之命投縣署禀稱此案兇犯係寳生阿鐵兩名已經捕頭拘獲請將蘇交小的帶去質証明府准如所請立命原差往押所帶蘇到案交包探帶回 
[英美租界公廨紀事]  
　　後馬路匯源莊主吳錦懷控經理人翁月樵私取往來摺冐收銀五千餘兩逃往紹興由包探竇如海赴紹興關提解案讞員翁笠漁直刺訊得翁實與其母舅楊朝縉同謀日昨將楊拘獲直刺著與翁月樵分别押候訊究○趙鎰桂前投上海縣控著名訟棍鮑子仁卽印造僞鈔票之鮑吉安串同中保朱其明白岐臻等將僞方單騙換眞方單向某洋商私押銀兩轉換道契等情由縣署備文到廨移提翁直刺准之簽差往提詎料鮑消息靈通早已避匿僅將朱白二人拘獲解送縣署歸案訊辦○昨日張利記何阿海扭控掮客唐美祿至公堂稱被經手售去牛皮應得洋銀四百四十三元僅收一百四十元其餘屢次延約意圖吞没等情唐稱此事係何阿海舞弊非干小的之事直刺著一併看管候示 
[法租界捕房紀事]  
　　自來火行西街某姓小烟館積欠房租三個月前晚乘隙潛逃司閽人某甲將借宿屋内之車夫某乙拘送捕房捕頭仍交司閽人帶出令於堂期投公堂禀請讞員朱森庭明府訊核○賭徒阿雲誘人賭博迭經朱明府懲辦依然怙惡不悛前日在洋涇浜設攤誘賭爲某號包探拘獲解入捕房捕頭命押候堂期解請朱明府研訊○前晚流氓某甲在途搶帽適爲某號巡街捕所見拘入捕房捕頭令押候解送公堂禀請究辦 
[美租界捕房紀事]  
　　昨晨江北小竊黄阿二混入外虹口某碼頭上竊取銅板適爲某包探所見拘入捕房捕頭令押候解送公堂禀請讞員翁笠漁直刺懲辦○昨晨偷兒吳阿福混入裏虹口鄉民某姓家竊取布衣携至某押鋪求質適爲某包探所見拘入捕房捕頭令押候轉解公堂禀請訊辦○昨日亭午時有無錫鐵匠數名至中虹橋某茶肆内結算工資語言不合互相毆擊適爲某號巡街捕所見喝阻不依因卽拘入捕房捕頭令管押片刻卽行釋出 
[蘇省官報]  
　　二月十八日藩轅牌示照得委署南匯縣知縣現署元和縣知縣陳際唐在任丁憂所遺南匯縣知縣查有遇缺先知縣吳熙堪以酌委署理又遺元和懸知縣查有候補知縣李筠堪以暫行代理藩憲吳由滬回陽湖縣主簿傅淇禀辭赴任巡檢朱永臨文煒均禀辭赴海運津通局差○十九日委署拓林通判郭廷沛禀辭赴任知縣李筠禀謝奉委代理元和縣事又蔣子蕃禀知赴滬就醫理問翁璞禀辭赴海運津局差州判孫靖遠禀謝奉委　門旱關差縣丞朱成榮禀辭赴寗見制憲○二十　藩轅牌示照得青浦縣縣丞閔榮甲准調崇明縣縣丞遺缺查有候補班縣丞丁光燧堪以酌補又寳山縣縣丞恩厚捐升離任遺缺查有候補班縣丞蔡鏡瑩堪以酌補知縣楊炳震禀辭赴無錫盤騐積穀又張明允禀辭赴丹陽公幹又應德完由上海見道憲回江蘇候補知縣劉佐成湖南人由金陵來○二十一日長江水師提督黄宫保統領湘軍等營湖北鄖陽鎭總兵陳基湘均到卽辭行户部主事戊戌科進士張權由湖北來襄辦江北河運文案江西候補從九品問作人寳鷹人由金陵來同知許鑫請假赴滬就醫代理元和縣李筠禀知本日接印在事縣丞楊挽瀾禀謝奉飭二址二年分海運案内蒙保以知縣升用主簿陳寛潤禀謝委署奉賢　典史事卽辭赴任○二十二日藩轅牌示照得震澤縣震澤司巡檢葉滋汾撤任遺缺查有遇缺先巡檢王登瀛堪以酌委署理儲憲羅通知由滬騐米回常熟縣楊禀到知縣林丙修禀謝奉委署理華亭縣事又陳昌基禀銷湖廣督憲張咨調派赴日本照料游學學生差回省又張恭彝由上海樹木捐局專丁來省禀謝飭知二十二年分海運案　蒙保補缺後以直隸州知州用縣丞范果孫禀謝奉委　胥門外上叚水巡差巡檢孫寳瑞禀知奉首府委赴昭文公幹卽辭襄辦江北河運文案江西候補從九品問作人辭赴汜水差次 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年二月十六日京報全錄]  
　　宫門抄○諭旨三道錄前○齊撫袁奏爲知府廻避原籍五百里以内遴員對調摺○署江督鹿奏揀員調補省會要缺知縣摺○將軍濟等奏爲荆州旗營改練洋操摺○二月十六日户部通政司詹事府鑲白旗值日吏部引見四十四名○溥興前往南苑請安○李殿林等謝授署缺恩○文熙請假十五日○胡廷幹預備召見○召見軍機寳豐胡廷幹○○署理山東巡撫工部右侍郎臣袁世凱跪奏爲知府廻避原籍五百里以内遵例揀員對調恭摺仰祈聖鑒事竊查官員原籍住址與服官任所相距在五百里以内者例應廻避揀員對調兹有選授武定府知府裘祖誥係直隸河間縣人原籍距武定府任所在五百里以内禀請廻避當卽由司移查直隸藩司并飭署武定府知府及直隸河間縣一併確查去後據復相符應照例揀員改調查有萊州府知府曹榕現年五十九歳山西平陽府臨汾縣人由廪生中式同治庚午科本省鄉試舉人光緒丙子恩科會試中式進士以主事用籖分户部貴州司行走十三年二月奏補山東司主事十五年恭辦大婚典禮保加四品銜並隨帶加一級是年七月題陞唐東司員外郎十一月奉旨記名以御史用十六年十月初五日丁父憂十九年正月初六日服滿起復留部補用七月補廣東司員外郎九月補授陝西道監察御史二十年五月轉補掌陝西道監察御史捐免歷俸截取保送堪勝繁缺知府引見奉旨照例用欽此稽察富新倉事務兼署京畿道十月卸兼署任十二月巡視中城二十一年閏五月署理京畿道八月調補京畿道監察御史十二月十九日丁繼母憂二十四年三月十九日服滿起復赴部投供五月籖掣山東萊州府知府領憑到省十一月十七日到任萊州府本係中缺與武定府缺分相當該員原籍距武定府在五百里以外以之調補武定府知府實屬人地相宜所遺萊州府知府員缺查應行廻避之武定府知府裘祖誥現年五十二歳直隸河間府河間縣人由附監生遵籌餉例報捐同知同治五年投効軍營七年因蕩平捻匪直隸山東肅清案内奏保奉旨著免選本班以知府遇缺卽選並賞戴花翎欽此光緒九年十二月選授雲南楚雄府知府十年十月領憑到省十一月二十六日赴任十二月二十六日調署澂江府知府十四年七月二十一日仍回本任十五年保薦大計卓異十六年時值俸滿十七年併案請咨引見奉旨著准其卓異加一級仍回任候升欽此十八年七月十二日回任二十一年九月丁母憂二十二年四月接丁父憂服滿併案起復投供候選二十四年九月選授山東武定府知府二十五年三月十二日領憑到省四月署理登州府知府六月初八日接印任事呈明原籍距武定府本缺在五百里以内聲請廻避萊州府距該員原籍已在五百里以外以之調補萊州府知府亦屬與例相符據布政使張人駿按察使胡景桂會詳請奏前來臣到任未滿三月例不加考覆加查核以之互相對調均堪勝任合無仰懇天恩俯准將萊州府知府曹榕調補武定府知府所遺萊州府知府員缺卽以應行廻避之武定府知府裘祖誥調補均於地方有裨如蒙俞允該員等係現任知府廻避對調銜缺相當毋庸送部引見任内並無降革留任例應展參及督催分數錢糧承追虧空贓罰等項違碍處分裘祖誥係廻避對調之員亦毋庸聲叙參罰除咨部查照外謹恭摺具陳伏乞皇太后皇上聖鑒訓示謹奏奉硃批吏部議奏欽此○○頭品頂戴署理兩江總督江蘇巡撫臣鹿傳霖護理江蘇巡撫按察使臣陸元鼎跪奏爲揀員調補省會要缺知縣恭摺仰祈聖鑒事竊查接管卷内江寗縣知縣趙受璋保陞開缺於光緒二十五年四月十九日奉旨例以五日後行文按江蘇省程限五十日減半計算扣至五月十九日作爲開缺日期歸五月分截缺查江寍縣知縣係衝繁難三項要缺且係附省首邑軍民雜處政務殷煩整頓撫綏在在均關緊要必須精明幹練之員方足以資治理兹於通省現任繁缺知縣内逐加遴選查有阜甯縣知縣盧維雝年四十一歳湖北舉人光緒十八年壬辰科會試中式貢士殿試三甲進士引見奉旨以知縣卽用欽此遵例捐指江蘇於是年閏六月二十日到省報捐同知陞銜二十年五月奏補阜寍縣知縣經部復准二十一年十月初三日到任二十二年調署山陽縣事二十三年八月飭回阜寍本任於南河兩屆安滿案内出力保以直隸州知州在任候補二址四年四月三十日奉旨依議欽此該員歷俸已滿三年以之調補江寍縣省會要缺洵堪勝任與例亦符由藩臬兩司詳經本任督臣劉坤一未及具奏移交前來臣覆核無苏合無仰懇天恩俯念員缺緊要准以阜寗縣知縣盧維雛調補江寍縣知縣實於地方有裨如蒙俞允該員係現任繁缺知縣請調省會要缺知縣銜缺相當毋庸送部引見一切因公處分例免核計其該員本任内有承緝事主郭福元被竊一案已入四叅例關降調惟係公罪例應查級抵銷如無級可抵自應飭令循案補交捐復銀兩此外並無積案未清以及欠解錢糧承審案件承緝盜案己起降調革職叅限各情事謹合詞恭摺具陳再所遺阜寗縣要缺容俟接到截缺部覆另行揀員請補合併陳明伏乞皇太后皇上聖鑒訓示謹奏奉硃批吏部議奏欽此○○奴才濟祿瑞興德祿謹跪奏爲荆州旗營挑練閑散另行擇地立營曁起支餉項日期並請揀派北洋洋操教習來荆以資訓練恭摺具陳仰祈聖鑒事竊奴才查接管卷内荆州駐防遵旨挑練閒散五百名由湖廣督撫臣在川准鹽斤加價内每年籌撥銀四萬兩以作此項練軍新餉擬仿鄂省護軍營制改練洋操惟洋操軍制必須建造營房講堂操塲朝夕駐營專精練習方克有效旗營附近石首縣馬廠地方空曠與居民相隔較遠堪以立營均經前將軍宗室祥亨會同湖廣督臣張之洞湖北撫臣于蔭霖恭摺查洋操功課詳密修造兵房非徒爲棲止之地必兼有講習各項課程操法之所尤須設立講堂及體操等項屋宇至成軍後軍裝衣鞾等件及製備體操器物測繪算學器具書籍一切皆爲必不可省之需所費甚鉅奴才與督撫臣詳加商酌核計前此會奏請以前兩月餉項撥用尚屬不敷應請以前三月餉項撥爲營壘軍裝各項之用以資建造製備至抽收川淮鹽斤加價係屬新籌之欵創辦伊始開諭各商籌畫經營一時未能就緒不能收有成數前奏將餉項自七月起支其時尚屬無欵可撥現經疉次催收數月内始據解到第一批十一月分新餉所有此項餉銀應卽自本年十一月起並現已將各閑散挑選有人約計營房竭力赶辦明年二月底當可完竣擬自是月起開練起支新餉前奏請派湖北護軍營哨官赴荆教習一節現與湖廣督臣籌商護軍營堪勝教習者經鄂省各防營陸續分派教操已無多人現實不敷分派查北洋新建陸軍練法最精其部下素多嫺于洋操之員湖北護軍教習及武備學堂領班均多招自北洋目前若選洋操教習自以新建陸軍爲最勝相應請旨勅下新建陸軍揀派得力總教習一人副教習二人來荆州以資訓練一俟營壘修齊卽當督飭協領等將新軍移駐塲内認督練習奴才等不時到營訓誡校閱嚴定賞罰總期兵有實用餉不虚糜以仰副朝廷整軍經武豢養旗僕之至意所有挑練閑散另營地曁支餉日期並請派北洋教習緣由謹會同湖廣總督臣張之洞湖北巡撫臣于蔭霖恭摺具陳伏乞皇太后皇上聖鑒謹奏奉硃批著照所請該部知道欽此 
 
