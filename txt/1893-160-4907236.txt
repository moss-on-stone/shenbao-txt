# 1893 - 160 - 4907236

 

Page 1

 
 
[添請京師訪事人] [  申報館主人啓]  
　　京師爲首善之區觀聽所繫紀載不厭其詳本館現擬添請一人在京師採訪時事有願俯就者望先寄緊要新聞數則並開明姓名住址以便擇定後專函奉訂不中選者概不作答俾免繁瑣謹布下忱卽希諸察 
[新印十九年春季諭旨告成] [  申報館謹啓]  
　　綸綍昭垂四海之觀聽繫焉顧不重哉本館於隨時恭錄報首外復按春夏秋冬四季恭印大版裝釘成册以便薄海臣民整襟莊誦本年春季諭旨業已印成每本碼洋四分請移玉申報館帳房曁各處申昌書室購取爲盼 
[希世之寳全帖已出] [  點石齋代舊啓]  
　　希世之寳挖裱錦面加楠木匣晋唐小楷加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齋加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多實塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓願南雅靜娛室跋翁閣學攷證帖首飛白分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之實裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[書唐鄂生中丞解銅摺後]  
　　中國之於礦務近來不可謂不究心矣而其成效之可見者則殊寥寥焉夫據西人言中國礦産甲於五大洲以視歐羅巴多寡之數不啻倍蓰然而歐西諸國且因此以富國因此以强兵豈以倍蓰其數者而反瞠乎在其後盖不知開採故也開採之法初非祕密不傳之事卽今中國講求富强仿行西法輪船電報一切均能獲利製造各種軍械槍砲且能駕西人而上之何獨於礦務而不能步其後塵然而中國前數年競辦開礦而卒至一敗塗地公司股分集之固不難倒之亦甚速遂至因噎廢食迄乎今談開礦者色爲之變我觀於山東濰縣之煤礦而知開礦之事不患無來路特患無去路以彼濰縣之礦遍地皆是不必用機器但以人工挖之每日所出卽已不少向歸土人自採旋而官商　得其地招民開採約計出煤一斤不過需錢一文由局出工資民則爭相挖取一日所出銷不能盡則堆放於局以待運售而苦於運路之不便盖騾車駝載則斤評之物亦需資一文其值倍矣路愈遠則載費愈增故運煤者往往皆裹足不前以至煤日出而日多銷路愈窒而局中周轉因之不靈夫辦理局務之人未嘗不精明勤果也局中司事朋友並無濫用未嘗不愼選乃僚也一切局用經費减而又减省而又省初無一文半文之浪擲也雖其間亦有資本短絀公欵抽提因此而運掉不便者然以所産之多如此開辦以來尚無利之可穫則其故不在於出煤之少而在於鋪煤之不多其所以不多者則運路之難也余嘗謂開礦之法第一在乎預備出路試觀中國著有成效之礦如基隆開平兩處最爲著名而開平則大開鐵路由開平以逹唐沽者謂之商路專以運煤之用由唐沽而逹山海關者則謂之官路此則爲鐵路之始基將來漸推漸廣悉根於此夫鐵路既有推廣之機則煤之運路日見其鄺遠而銷路亦因之大暢而該礦之隆隆日上可預卜也基隆一礦前爲法人所覬覦時尚未有鐵路也自劉省三爵帥撫臺而後創辦鐵路其前此之未辦鐵路者盖因基隆離海口不遠負載而出也尚不甚難然以人力所出日有幾何費多而工少不若鐵路之爲用費省而載多鐵路既興而煤銷益暢此基隆之煤所以通銷於中外也自此二處之外中國礦務之實有明效者則惟雲南之銅礦雲銅爲天下著名之貴品中國向來所有惟開由人力不用機器故所出者究不多今則改用機器開採所出遂日見其旺顧前者所出不多而民間器具之以雲銅爲之者時有所見今用機器開採所出日多而民間器具之用雲銅者乃反見其日少此何以故意者洋銅之來者甚多價亦甚賤而色澤頗足以悅目以故用洋銅者多而雲銅反不多用乎不知用洋銅者貪其價廉也價廉而物未嘗美故言銅器者究重雲銅而不重洋銅祗以雲銅既歸官辦則年常所出悉數按批解赴京都以備上用而民間不得過問夫是以民間器具絶少雲銅也昨閱邸抄見有唐鄂生中丞奏派員解銅赴京一摺本屬例摺固所時有無足爲異卽其爲該委員請奬以旌勞績亦屬照例之舉更無足異而余　有感於中國閧辦礦務之法當以雲南爲第一盖他處之礦多有官商合辦或全歸商辦者全歸商辦則利在商而不在官卽富在民而不在國其損益不待言矣官商合辦者亦大半互爭利權各相傾軋而事權或又不能歸一諸事動多掣肘獨雲南之銅則專歸官辦而且特旨欽派唐鄂生中丞爲之督辦以專責成而昭鄭重故事權歸一而約束嚴明利既日出而不窮批解亦源源而不絶夫以遠道奔馳解赴京都管解委員不無微勞足錄爲之請奬不得議以爲私而富國之源卽濬於此可知辦理礦務商辦不如其官辦也商辦利在商官辦利在官利在官卽利在國然必如唐中丞之實事求是潔已奉公者則可否則乾没而中飽者豈少也哉 
[虞陛薰琴]  
　　總理内務府大臣爲知照事頃由内總管李連英口傳奉旨皇太后於四月十八日由頤和園還蹕西苑所有應行導引扈從以及跟隨關防侍衛官員人等均於是日辰刻在頤和園宫門外預備等因欽此相應知照各該衙門凡有應行傳派預備之處查照向章辦理○管理太常寺事務禮部尚書臣宗室崑岡等謹奏爲題奏請旨事恭照光緒十九年五月初三日孝誠仁皇后忌辰應行遣員恭詣景陵讀文致祭謹案臣寺祀則内開應由陵上守護公等中題遣一人就近恭往主祭准宗人府將守護公光裕意普銜名開送過寺臣寺繕入題本進呈恭候欽遣一人俟命下之日再由臣寺知照届期恭往將事謹此題奏請旨四月十四日奉旨遣奉恩輔國公光裕行禮欽此○兵部爲知照事所有奏補本部員外郎等缺於四月十五日帶領引見本日奉旨兵部職謆中員外郎員缺着吕海寰補授兵部滿洲律帖式員缺著記昌補授期滿兵部額外主事梁旭培着准其留部釟此十六日述旨奉旨是欽此欽遵到部相應知照吏部查照○侍衛處爲知照事四月十六日奉旨朕於明日辦事用膳召見大臣後由乾清宫檐前乘轎出内右門隆宗門西華門進西苑門德昌門勤政殿前降輿還瀛臺卯正二刻預備欽此○前廣東瓊州鎭總兵姜總戎桂題服滿後於四月十三日入都恭候擢用暫寓東安門外煤渣胡同賢良禫寺繕具安 
 
 

Page 2

 
 
摺曁綠頭銜名牌於十六日子刻專丁齎入東華門至九卿房交奏事官遞入旋於丑刻進内在兵部茶房小憇候旨少選由奏事官齎發原摺口傳奉旨知道了欽此總戎聆旨後卽由内還寓然後赴各當路處禀安○本月十五日保和殿考試試差人員繳卷後監試王大臣將試卷彚集每五十本一束送入南書房十六日晨樞臣開單奏請欽派閱卷大臣本日奉硃筆圈出大學士福錕禮部尚書崑岡刑部尚書孫毓汶戸部右侍郎陳學棻兵部左侍郎洪鈞刑部左侍郎阿克丹刑部右侍郎李端棻工部左侍郎汪鳴鑾内閣學士兼禮部侍郎銜志銳王文錦欽此宣旨後福箴亭相國等趨入乾清門至南書房將各卷逐一評閱擬等進呈御覽計試卷三百數十本額取八十名存記候上簡充典試○國子監爲知照事所有三年期滿廂白旗官學漢教習歐陽鋆等本監於本年四月十二日帶領引見本日奉旨年滿廂白旗官學漢教習歐陽鋆年滿廂紅旗官學漢教習韋其謙均著以知縣用欽此十三日述旨奉旨是欽此欽遵到監相應知照吏部查照○新授光祿寺卿沈鹿苹大典膳恩嘉涓吉四月十八日辰時履任先期由典籍廳示仰闔署旂漢官員吏役茶皂廚役綱戸人等至期一體謁見○廂監旗蒙古都統恩爲知照事印房呈稱據七甲正叅領善志禀報本管甲喇雙喜佐領下新派庫倫辦事大臣衙門學習筆帖式倫叙於四月初九日由京起程前赴庫倫任所之處相應知照吏兵二部理藩院查照○禮部爲知照事祠祭司案呈本部具奏四月二十九日孝愼成皇后忌辰是日照例素服不報祭不還愿不作樂不宴會不理刑名照常辦事等因奉旨知道了欽此欽遵到部相應知照各衙門一體遵照 
[閩中大水]  
　　福州來信云連日大雨滂沱平地積水没脛四月十七晚上游洪水捲地而來二鼓後迤西洪山橋迤南大橋及城内各街道惟聞漰騰泙渹無殊萬馬千軍海潮更怒吼如雷驚濤山矗次日午刻文葆山太平橋水均高至岸上尺餘南門下勢將及肩南臺田鐺深至四五尺后田諸處地更卑漥人行其間幾占滅頂西路爲囤木之處木植被水漂散泛泛如鳬有冐險往撈者失足墮入水中溺斃數十人之譜爲財喪命世人大抵如斯吁可慨也二塊石義塾前河道紛岐一望汪洋皆成澤國有某甲揭厲而行誤入河心幾與波臣爲伍後經塾紳於交界處插竹爲標俾行人傍竹而行免致失事是日幸天氣晴朗水力稍衰入夜地勢稍高者水皆順軌翌晨卽卑下之處亦逐漸退消有地棍在南城下私將溝道窒塞使水久注旋支板作浮橋見人道出其間勒索青蚨一二翼云 
[厦門茶巿]  
　　近日淡水茶由輪舶載至厦門者前後相望隨到隨售其價自三十七八元起至四十三四元不等較去年開盤約加五六元據茶棧中馬尖云今年山茶售價固佳惟成本亦鉅獲利之多少須看夏秋茶巿如何方可把握也 
[三潭月色]  
　　杭州張勤果公祠建於西湖孤山之麓寳叔塔下土名石塔兒頭其地背山面湖風景佳絶正中三楹供奉勤果公栗主旁有隙地曲池廻繞怪石嶙峋花木扶疎亭臺掩映落成後擇吉上月二十一日已刻由在籍紳士恭送入祠從此俎豆馨香直與山色湖光而永古矣○傳說浙江學政陳六舟宗師既按臨紹興卽札飭湖州定於四月二十八日取齊湖試告竣接訌嘉興大約杭州府則在六月初旬按試也 
[鶯遷誌喜]  
　　浙江臬司黄廉訪奉旨升任福建藩司遺缺以温處道趙觀察升補此已登諸報章矣兹聞官塲中人言觀察尚需入都陛見而柏臺不可一日無人崧振帥因札委運司惠都轉暫權臬篆而以杭嘉湖道王觀察署連司杭州府陳太守理杭嘉湖道候補府時太守署杭州府然未見明文不知確否惟悉温處道遺缺振帥已札委候補道蔣觀察署理云 
[皖山樹色]  
　　前報紀安徽各縣解到秋審人犯暫寄獄中既而臬憲嵩書農廉訪以合肥縣人犯尚未解齊一面詣撫轅禀請展期一面行文催解○隔江池州府貴池縣屬笆斗山一帶自春徂夏雨澤稀逢目下農人方從事插秧而田疇坼若龜紋無從播種茅檐蔀屋未免憂心如焚至十四日大雨傾盆自朝至暮計得雨四犁有奇伏枕終宵秧歌四起矣○邇來時有不法棍徒窩娼誘賭良家子弟往往傾家湯産甚且服毒自經設阱　人誠可惡也懷寍縣包伯琴明府訪知此種陋習痛恨良深又以日來適當考試之期若不查禁嚴懲誠恐禍端立肇遂大張示諭遍貼通衢責成差役協同地保嚴密查拿犯者重治 
[北固江山]  
　　江蘇學政溥玉岑宗師行文至鎭定於五月初二日按臨金壇丹徒縣王大令卽抄奉來文出示曉諭蓋鎭屬試院建在金壇故宗師並不按臨鎭江想各屬文童一聞此信必當磨厲以須也○前任鎭江營守府焦安邦守戎自交卸後赴督轅銷差業於上月十七日言旋擬於廿三日乘太古公司大通輪船先至滬江然後換輪北上瀛　則仍住舊署○前報載城守營陳營總被營兵砍斃云云兹悉王大令　訊兇手供詞已有端倪旋卽會同鄭叅戎備文申詳候省憲回文冉行定讞屍棺尚未埋葬暫停魁光閣廊下何守戎已於前日遷至萬壽宫○保甲總局劉照青少尹出示曉諭略謂都天神會出巡在邇恐有拐匪及青皮地痞趁賽會之際滋生事端卽安清道友之類亦或在外布散謡言趁機擾亂故特派巡員帶同局勇數名沿街梭巡若有前項棍徒在街巿閒遊立卽嚴拿到案從重究辦决不寛貸 
[戎旌將發]  
　　本邑提右營叅將廖楚才叅戎擬於明後日赴松江謁見江南提督譚青崖軍門面陳公務 
[設局施醫]  
　　上海雖彈丸地然人烟輻輳每至夏令易生疾疫蘇松太道聶觀察桐癏在抱延請名醫在局施診貧民之無力就醫者無一不身霑實惠兹聞定於今日起在滬城藥王廟設立施醫局凡貧病相連者自可同登仁壽似此堂堂正正方不　仁心仁術以視市井鄙夫含糊隱射者其相去爲何如 
[詳紀德副領事踏勘行兇地叚事]  
　　德國公司柏羅森輪船水手蜚舍爾等刃傷華人楊　林致斃一案本館有聞必錄務極詳明前日中西官在虹口西華德路同仁醫院會訊在寳山縣江灣鎭附近被戳之張瑞香口供卽訂明昨日往肇事處會勘届期鐘嗚七下上海縣黄愛棠大令仍偕精通布魯士語言文字之江南水師學堂採辦委員張筱軒鹺尹蒞虹口德領事署小坐片時偕德副領事愛司瓦爾特君文案散兹君分乘轎式雙馬車至北河南路匯業公所頭圖地保曹錦棠傳屍兄楊阿順夫婦及見証人羅永福候示西華德路捕房派中西巡捕數名將凶手蜚舍爾果斯他甫恕而次而來因唅特披甫尅堊斯瓦爾特格羅耐曼尅力司翔擦哈爾潦姚哈耐司兒立特哈末安登施耐爾傳郎次等七名受傷之車夫潘慶記等一千人到案中西官既升座潘慶記卽訴稱是晚小的停車　壽隆小烟　前向西人索車資西人不給分文反拔刀猛戳旋至北首錢業公所畔將楊阿林戳傷楊阿順訴稱阿林被戳在錢業公所後西首田中小的之妻聞其大聲呼救飛奔前往見阿林在田中亂滾遂告知小的將阿林舁回送至捕房轉送同仁醫院副領事間當時有人追西人否羅永福稱見有車夫數人赶來然並未毆擊西人是晚我由江灣來滬行至北首第一枝電竿之東邉兒阿林在路西行走被西人刃剌懼遭波累急往東邊洋房躱避領事又傳此處小茶館主某甲訊問供稱我並未知此事副領事以阿林似被恕而次所剌向恕而次詰問供我並未朝華人華人將我等追至此處北道上海寳山縣交界之口郎橋連追一二次我等無奈將刀亂舞及至吳淞左近自寳刃傷一人領事謂阿林傷在南首田中爾竟供吳淞刃傷顯見爾供詞狡猾今須從實供明不可亂語恕而次堅執不移訊至此德文案散兹君變色曰爾供楊在吳淞愛傷然楊傷勢非輕吳淞離此有數十里之遥豈能帶傷而回此處乎副領事曰然遂與黄大令熟商曰本副領事務須秉公訊辦此案不使阿林受屈難伸遂將此處馬路以西法映照成圖並飭阿顺裝作阿林伏地下及羅永福如何目覩一并映入映畢大令告辭而返地保見証人亦各散副領事復乘車往北約離江灣里許寳山縣河善廟汛弁王千戎地保金秋江 
 
 

Page 3

 
 
張瑞香之妻張某氏在彼伺候副領事卽下車向潘慶記詰問潘供稱我赶至此處向西人索車資致被戳傷副領事謂大約爾被蜚舍爾所刺訊之蜚舍爾供認刃傷一人副領事飭潘慶記在受傷處裝作如何被戳亦映照一圖再乘車至江灣北首半里許停車傳訊張妻張某氏供稱小婦人家在南首江灣鎭四月初六晚有與丈夫同在吳淞趁錢之車夫金華奔來告知丈夫被西人戳傷小婦人聞信之餘急偕金華前往倩人各處找尋見丈夫在此處馬路東邊麥田水穴邊渾身血染氣息如絲當卽舁至家中翌晨有西人前來將丈夫傷處敷治隨倩人舁至上海同仁醫院金保禀稱是晚有人向我告知西人戳傷華人之事我遂投河善廟營中禀報旋隨王老爺赶來則西人已去遠遂躡蹤而往將西人拿獲王千戎所述亦相同副領事研訊披甫尅供稱我行至此處因有華人追赶是以將手中所携竹杖向其人戳去其人即跌仆田中我並不持刀向戳我用刀時在前面此處實未用刀副領事謂麥田水穴離此馬路約有數武係爾等持刃剌張張見而奔逃爾等赶上猛戳耳今須從實供明照德國律不許胡言亂語披甫尅執定前詞堅稱是晚用竹杖戳傷文案散兹君曰竹杖如何能將人戳傷此言實係謬妄料爾總思抵賴耳副領事問借刀與披甫尅之施耐爾曰爾曾見披甫尅用刀戳傷人否答稱是晚曾見其用刀至刃傷華人實未目睹副領事知披甫尅供詞狡賴遂飭張妻代張作在田受傷狀映照成圖復謂張妻曰明日九點鐘時爾偕金華至本領事署候示可也王千戎屇時亦請來署備質遂乘車而回 
[吞烟兩誌]  
　　住居英租界南新街地方之蘇人張阿桂向爲木匠娶華氏爲妻邇有親戚來滬探望因細故口角後該氏竟吞洋烟施救不及遂於昨日下午斃命當卽備棺成殮○英租界浙江路第六百四十三號房屋内有縫工楊瑞生居焉其妻楊某氏與媳婦不睦時相口角昨又因細故起釁申申怒詈媳婦受辱難堪私購洋烟吞下及楊知覺急爲延醫療治無如受毒已深遽傷怛化當由捕房傳三圖地保前往查問楊瑞生已自行棺殮矣黑獄沈冤黄泉飲恨小忿之不可逞也如是夫 
[印捕攫綢]  
　　前日有虹口西華德路捕房第一百零一號及六十六號落差印捕二名貿貿然至百老會路源泰洋貨店乞取冷水以解渴吻飲已畢向櫃外椅上小坐閱時攫取桌上所置川紡數匹大踏步出門行至外虹橋一回顧間見店夥飛赶而來六十六號捕遂將川紡抛入水中意圖逃逸不隄防店夥已奮力追獲設法將川紡撈起送入捕房值班三道西捕諭候拘到一百零一號巡捕一併送往英公堂請究 
[女犯游街]  
　　昨日法讞員葛同轉飭將惡鴇大屁股阿三卽沈王氏及劉胡氏於午後三點鐘各帶巨枷飭巡捕押至各花烟館門前游行示衆沿途觀者如蠅逐臭如蟻附羶咸頌同轉執法之嚴 
[詣勘改期]  
　　職員周樹喬赴縣呈控周紹卿在十六鋪太平弄内築墻佔地阻絶出路一案又職員劉蓬山孫斯馥寡婦奚張氏等在縣互控謀奪虹口頭圖中之蕩田一案黄大令均定於四月廿九日詣勘昨已届期適大令於清晨時與德國副領事官會勘德國公司柏羅森輪船水手肇事情形無暇往勘遂於午後牌示俟端節後再行示期詣勘 
[解犯登程]  
　　淡水縣翁子文明府飭差遞解游勇廖玉山不認會匪之馬晉亭回湖北原籍解差過滬在上海縣投文此已列報昨日下午四點鐘黄大令將文發給原差押解兩犯就道 
[押犯患病]  
　　拐妻謀命案内之凶犯吳桂華在外監患病已紀前報兹悉帮凶馬阿二於前日午後在押所嘔吐不止且患寒熱看役彭春知照原差朱榮協同禀報黄大令立傳官醫入所診治 
[破案迅速]  
　　滬南王家碼頭吉泰米店於三月十三日被妙手空空兒竊去綢布衣服十四件約值錢十餘千當卽開明失單投總巡局請緝張牧九司馬飭捕緝查旋經該捕查係王小旺杜伯全及某甲等三人串竊遂於是月十八日將王杜拘獲正欲解案請究十九日王等忽扭斷鐵練乘間逃遁該捕據情禀報司馬以其疏忽著笞六百五十下仍著赶緊查拿至前日捕役與十六鋪地甲裘鎭訪知杜王避匿浦東唐橋地方因卽督同局勇前往拿獲押解到局捕中又將容留贓物之天順客棧主鄷某解案司馬提訊之下杜王同供係本邑人家住浦東杜家巷向以耕田餬口此次行竊由甲起意紏合現甲不知去向所有贓物除寄天順客棧外又在晉興小押店質衣數件法界晉隆押店質衣四件司馬判各責五十板枷號兩月發犯事地方示衆期滿責釋一面飭捕往十六鋪等處將贓吊齊給失主具領汛捕地甲獲犯迅速當堂給大錢一千文 
[英界公堂瑣案]  
　　包探李錦堂禀稱王阿大竊去葛志仁袋内洋銀四元經小的查獲人贓解送案下葛投案領贓王供稱小的係寗波人流落滬江不得已而犯竊蔡太守飭押候備文遞解回籍贓給葛領去○包探唐寳榮禀稱陳雨全與曹恒信行至某處拾得烟管一枚爭奪之餘曹突出小洋刀刺傷陳之手臂是以拘送案下請卽懲治陳訴稱小的先見烟管在地俯身拾取曹突起爭奪口角之下有同黨人帮同將上的兇毆並被戳傷叩求嚴究曹供稱小的不敢行兇蔡太守飭押俟查拿羽黨冉行訊究○包探唐寳榮禀稱胡德意與魏秀其因賭錢起釁以致打架胡被魏毆傷是以將魏拘案胡妻某氏訢稱丈夫受傷後不能投質魏供稱小的並不行兇亦無賭錢之事蔡太守飭交人保出俟胡到案再訊○包探李錦榮禀稱前晚小的見野雞娼婦龔馬氏沿途拉客有違禁令是以拘送案下龔馬氏供稱小婦人雖係野雞娼然並無拉客之事蔡太守飭將該野雞發官　收管俟查明是否拉客再行核辦○包探孔阿才禀稱小的緝獲積竊王一清吊出水烟袋銀練衣服詰知係胡金和等三家之物今特送案請判胡及劉金榮陳永興均投案領贓王供稱小的係金陵人連次行竊死罪難逃尚乞施恩以全蟻命蔡太守判令笞責二百板押候備文遞解回籍贓給三失主分别認領○包探顧阿六禀稱紀阿榮向王瑞陸金林等人拆稍不遂以致打架解奉大老爺訊供不認諭令小的詳查兹查得紀確非安分之人特來禀覆王陸各訴前情紀所供支吾不能備錄蔡太守判令笞責一百板包探黄四福禀稱小的查獲積竊顧阿置詰知行竊夏阿生陳鼎餘二家水烟袋銀挖耳簪是以吊贓送案夏陳均投案領贓顧供認行竊崩角求恩蔡太守判令笞責二百板管押五月贓給兩失主分别認領○包探黄四福禀稱王寳生攫去沈趙氏頭上金絞絲簪值洋銀二十元交與陳寳生向某銀樓兌取銀臂釧等物贈與相識之蕩婦兹經小的查獲吊到銀臂釧等物送案請斷沈趙氏訴稱小婦人於夜間出門突被王攫去金瞥王陳均一味游供黄探又禀稱王陳皆是流氓蔡太守判令各笞責二百板管押半年銀臂釧等抵償該氏所失之金飾○包探沈金隆禀稱某絲線店主張洪文被店夥馬元奎竊取絲線三觔二兩質得洋銀七元是以拘馬吊贓送案馬供稱小的因有急用擅取店中絲線質錢馬之祖母某氏籲稱孫兒原屬不是現在情願　足洋銀七元歸償質本容將孫兒帶回自行處置蔡太守准之○一百七十五號三百五十七號兩華捕同禀稱朱金金張仁卿等在某處設攤售羊肉陳英其陳元奎爭奪攤基以致口角小的等向之喝阻二陳竟敢逞兇拒捕爲此拘送案下朱張同訴稱小的等設攤貿易陳來佔攤基與論逞蠻叩求訊辦二陳同供稱小的等小本營生因被朱張佔去攤基故與口角蔡太守判令各罰洋銀二元如數撥充某處西醫院經費○包探李錦堂禀稱小的查獲積竊顧春源吊出對時表銅錫器燭臺詰知是吳秀生等之物今將人贓送案吳及陸月輝俞章當均各投案領贓陳供稱小的連次行竊咎實難辭惟冀哀矜誓當圖報李探禀稱顧犯竊送懲已幾次矣蔡太守判令發捕房管押一年期滿笞責二百板贓給各失主分别認領○包探沈金隆禀稱某襪店主徐琴甫報失襪三百雙小的查知夥計周阿寳所竊早經售去所存無幾是以拘拿送案徐訢請追贓周供稱小的所竊之襪尚少幾許願卽照賠蔡太守判令管　一月着賠缺少之贓起案之襪若干雙先行給領○包探李錦堂禀稱今日清　小的見胡松林手恃衣物一包形迹可疑詰知由蘇州來滬有糕團店中人可保因帶往查問店夥沈桂生土增梅竟指小的爲拆梢與　遭毆爲比拘 
 
 

Page 4

 
 
案胡供訴前情沈王同供稱小的等不知是包探以致冐犯自知咎戾尚乞施恩蔡太守判令各罰洋銀半元如數撥充某處西醫院經費衣包給胡領去○包探唐寳榮禀稱小的緝獲積竊王阿大吊出衣服等件詰知是陳玉書張子華等家失贓今特送案請辦陳張均投案領贓王供稱小的係崇明人疉犯竊案不敢卸罪惟求恩典免予施刑蔡太守判令笞責二百板管押半年期滿遞解回籍贓給二失主分别認領○包探沈金隆禀稱李　潤報失洋銀十四元疑是徐榮如所　小的查問不認是以送案請追李訴稱小的失去洋銀惟徐來過蔡太守飭將徐暫行管押俟查明實在情由於禮拜四覆訊核辦○包探張九意禀稱小的查獲竊賊陸桂全吊出衣服單被等件詰知南巿蔡楊弄金紹卿家所失今特送案請訊金投案領贓陸認竊求恩蔡太守飭金將贓領去陸押候移送上海縣請黄大老爺發落 
[惠我無疆]  
　　本館協振所昨承杭州恒豐順寳號代募各戸助捐洋一百零五元内計餘大票洋一百元五月初十日期另現洋五元又承寓蘇有心無力人惠函云疉閱貴報驚悉山西災狀慘不可言僕等雖有其心恨力不足隨冋各善士募得英洋五十元望彚解山西急賑此後尚當竭力勸募冀效棉力此二君子者苦口婆心諄諄勸募其樂善之誠逈非尋常所可及固不僅敝協振所感佩弗諼而已也各捐戸姓名另列清單兹不贅述又澉川延陵後人近有抱孫之喜蒙諸親友饋錫隆儀原擬設湯餅筵以答高誼轉念災區甚廣爰將筵資洋三十元移助振濟爲諸公邀福想諸君子痌瘝在抱定卜均以爲然也又求産後平安嬰孩易育附助英洋十元一念仁慈千祥薈萃家駒譽起彩鳳聲清胥於此兆之矣誌之以爲他日之劵 
[共濟時艱]  
　　謹啓者敝堂昨奉金陵姚中戊葉樹南兩大善士來函以閱報見山西災狀慘切待賑急迫爰集同仁於金陵承恩寺街春和錢莊内設立義賑公所以資籌勸并蒙錢莊主人魏文泉大善士先行墊寄英洋二百元接誦之餘莫名佩篆金陵爲都會之地顯宦巨商駢肩接踵人同此心得大善士以爲倡率行見登高一呼衆善響應善善交孚源源而來若得各埠大善士聞風繼起分頭勸募多多益善億萬生靈庶有豸乎除掣奉收條遵示寄呈災圖外謹登報章以資觀感[  上海六馬路仁濟善堂籌賑公所施善昌等謹誌]  
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[驚散鴛鴦]  
　　某氏嫗原籍江北某縣年約四十許丈夫早逝所生一女許字同里王姓爲妻年届破瓜風情　　　　無賴子有染尤雲殢雨己非一朝前月王遣媒妁到申傳言將迎娶女戀姦情熱竟隨所歡脫逃嫗自失掌珠驚惶無措偵騎四出消息全無祗得惘惘出門沿途尋訪前日尋至本邑南巿南碼頭左近見一小舟停泊浦濱女俯倚篷窓臨流顧影無賴子則半肩斜凭采木香花簪其鬢邊不覺怒而狂呼一躍登舟將女拉住無賴子早如驚鴻一瞥翩然遊矣既另喚篙工二人送往江北 
[騙子累人]  
　　某甲在城内提右營衙署當差歴有年所同鄕某乙賦閒無事暫庽其家前日至某處購取水烟袋六枝命學徒送往叅署交甲約以緩日付錢旋將水烟袋一枝贈甲甲笑納之乙遂持五枝出門一去不返前日烟袋店遣學徒至署索價值告以物係乙購現在乙他去不能代償學徒云物雖乙購然送交爾手爾豈串乙行騙乎於是兩相爭閙譁擾不休事爲廖楚才叅戎所聞立提訊究著甲將價如數付給不許短少分文並立時攆逐以肅營規甲伏地哀求叅戎始准收留諭以嗣後務當格外留神不可輕忽 
[賭徒肇禍]  
　　寍波入童春山在某處碼頭上當小工夜宿虹口百老會路正豐街百安里邇來懶於工作時呼朋引類聚賭抽頭牌骰之聲逹於戸外前晚糾同鄰人陳阿生及不知姓之阿才阿友阿高等鬥麻雀牌正在喝六呼么忽然失去一紙阿高阿才等藉端胡賴以牌被阿友所匿糾同黨羽將阿友曳至某茶肆兇毆童恐釀事端出爲勸息至十點鐘時阿才又至阿友處言欲扭赴酒肆中評論衆鄰正欲安眠惡其喧擾咸擬呼巡街捕至送押捕房旋由阿生宛轉調停阿才不問情由將阿生按置墻隅揮拳毆擊不隄防墻忽坍下將阿生之右足脛壓斷痛極昏沈適有巡街捕到來乃將阿才送押捕房阿生則送往同仁醫院療治 
[請君入甕]  
　　有名阿招者與野鷄妓女屢經犯案之王鳳珠在三河樓茶肆因穢瑣事互相爭論有棉紗阿金左袒阿招以鳳珠不應違犯租界章程拘入捕房管押一宵翌晨經捕頭詢悉以阿金不奉傳諭擅自拘人不合捕房規例飭將王鳳珠送至德興里第二十號門牌交其家收領而將棉紗阿金管押以示懲儆 
[解差過滬]  
　　沈紀才宋大奎劉阿佩朱寳春沈芝祥於前年冬間在川沙洋面行刦程富鶴商船當經廳憲訊實將沈等四人解往蘇省於上月初正法將首級解往犯事地方示衆已見報章前日川沙廳又飭差及民壯等將從犯朱寳春沈芝祥二人解回金壇縣定海廳等處原籍請該地方官分别擬辦軍罪昨日午後解差過滬赴縣投文黄大令著收禁内監候次日加文派差護解 
[法界公堂瑣案]  
　　法繙譯官祁理恒君奉檄飭回本任魯鼐安君本當回京供職兹以去思彌永願留暫駐適昨日祁繙譯别有要公遂請魯君觀審各案○四川榮昌縣監生張超倫遞禀稱由廣州乘廣利輪船至滬再趁天津輪船赴順天鄕試有滿洲人榮陞由香港同伴來滬據稱亦欲赴順天遂與監生同住法馬路名利棧合住一房四月廿二日抵申至廿七早被榮陞竊去時式金壳對時表一枚值洋三十六元又廣紋銀中錠一枚川滴水珠一個共計值銀四十六兩八錢有奇開單呈電榮陞卽於廿七早移寓泰安棧今特扭送案下求請究追葛同轉問房内尚有何人答稱有跟丁同宿一房初失紋銀一錠榮陞勸監生破財爲福逢凶化吉等語同轉問該棧接客者爲誰答稱董姓榮陞供係滿洲人與張同船來滬借寓名利棧合住一房廿二日進寓至廿七日將房飯資算訖遷寓泰安棧臨行時交代明白張曾邀請午餐同轉傳名利棧司事沈恭才到案問客從何來供由廣利輪船接來接客人云二客同來廿二日進棧至廿六日晚榮客令司帳人開明清單廿七日十二點鐘搬去同轉問榮客所付房飯資是洋是銀供稱是洋搬出時張客跟丁在房看守迨伊主人回來檢點始知失竊張供跟丁取洗臉水去被榮乘間偷竊同轉傳張超倫之跟丁高桂到案問曰爾家主人與榮陞素來認識否供稱初不認識謂既不認識何以住在一處爾將如何失竊情形詳細禀明供稱廿七早主人出外榮在房中燒烟小的出外買洗臉水問爾去有幾時供有兩點鐘時候回時見榮客檢點箱内衣服有包四个擺在地下問以後如何供稱後將箱子鎖好伊言遷往泰安棧待棧中人來取可任伊搬去其時主人與湖北人王姓同去洗澡迨回來查檢箱子已開始知被竊同轉問爾主人共有幾箱供有兩箱失竊在底下一箱又問失竊後爾主人云何供稱報捕查緝訊至此同轉飭包探帶同一千人經往泰安棧檢騐箱子張超倫遞禀及失單存候覆核○前報紀名利棧客人被同寓客竊綢衣九件云云昨經包探將王樹堂拘獲寓客徐廣基遣家丁陳福及該棧夥陳海福投案申訴前情同轉問原告曰爾與王樹堂可是同來如何失竊供稱王樹堂並不認識衣服在箱内被王挖窗竊取王樹堂供見客不在起意偷竊同轉謂爾能扒窗而進確是老手現除吊到外尚少綢衣三件藏在何處供稱此外並無别物又問箱内有别物否包探呈上押票五張同轉問此衣何來供在鎭江携來係自己衣服同轉謂顯係竊來尚敢說謊飭將王樹堂押候笞責一百板枷號一個月在名利棧門前示衆期滿責釋起到之衣先給失主領去尚有鋪蓋皮箱鞋籃及身畔搜出洋兩元暫存捕房○前報列小車夫裝載洋貨將永安街某洋貨店學徒足骨壓　飭送醫館療治昨將小車夫徐仁卿解案徐供小的在路推車被學徒將車撞翻問在何處供在義元洋貨店門首問可是義元之貨供是問共裝多少供五十疋紥成一包在路被伊撞翻問在何時可有人見供在四月廿六日下午六點鐘時見者甚衆同轉飭將徐暫押候傳到義元店主再核○前報紀鴻興糖棧失竊洋鎖在舊貨攤上尋獲原贓將該攤之潘木金拘案請追昨據鴻興棧夥陳仰助申訴前情同轉問潘鎖從何來供在舊貨擔上買來問爾既買來可將賣鎖之人交出潘供並不認識實難交出同轉飭將洋鎖給還失主潘木金押候交出賣鎖人再核○包探拿獲在英公廨犯竊監禁一年期滿擇出復又犯竊之王阿根並搜出押票三張解案請究同轉谓爾年未及冠屢次犯竊可謂怙惡不悛包探禀王在英公廨禁押一年至四月廿四日釋出廿五夜卽犯竊同轉問在何處竊來供在外虹橋不知姓名人家撬門而入同轉飭包探將王送至英公廨歸案懲辦○包探拿獲在路竊取洋傘衣服之陳阿三解案陳供只竊洋傘並不竊衣同轉飭押候掌頰四十下○包探拿獲在碼頭上僞充接客乘間竊物之鍾有德解案請究鍾供水烟筒係自所置小的向住大自鳴鐘客寓昨往輪船探友并賣鐵絲同轉著押候掌頰四十下贓存捕房○華捕拿獲在途竊取鮝魚之何才並鹹鮝魚四條解案何供在碼頭上爲扛夫魚在金利源九號棧房向管棧人乞來同轉謂既是扛夫不應竊物著押候掌頰二十下 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年四月二十二日京報全錄]  
　　宫門抄○諭旨一道錄前○粤督李等奏遵旨審明京控案件分别定擬摺○新撫陶奏古城滿營官兵暫時仍難屯墾懇請再予展緩摺○又奏撥派營勇興修蒲昌城工程摺○晉學政王奏口外托和二廳童試歲荒人少情形摺○直督李奏請分别改奬更正片○又奏甄别府州縣各員片○閩督譚奏遴員借補陸路副將摺○又奏請補外海水師都司員缺摺○又奏更換防營管帶員弁並遣撤勇丁片○又奏甄别同通知縣各員片○新撫陶奏實任知州因病出缺摺○四月二十二日禮部宗人府欽天監侍衛處值日吏部引見九十名○連印銘公等由東陵西陵回京請安○松森假滿請安○崇光謝賞綢縀恩○齡公續假十日○倉塲奏漕船五日回空○内務府奏派拴婚之大臣派出景善○召見軍機長麟張蔭桓錢應溥○○頭品頂戴兩廣總督臣李瀚章頭品頂戴廣東巡撫臣剛毅跪奏爲遵旨審明京控案件分别定擬恭摺具陳仰祈聖鑒事竊照廣東順德縣民李麗松等遣抱李安赴京以伊子李直勝及同族多人往三瀝沙刈草被武舉何步階等主使何亞迪等糾率族匪殺斃三十二命僅將何步階等詳革並不押令交兇營員獲解兇犯何亞永等三名亦未按律訊辦等情控經都察院奏奉諭旨此案著交張之洞倪文蔚督同臬司親提一干人証卷宗秉公嚴訊確情按律定擬具奏抱告民人李安該部照例解往備質欽此隨於光緒十二年二月十八日准都察院將抱告李安一名咨解回粤行司委員守提人卷解省審訊旋經委員提到被告何亞永何亞順何澤基三名連卷宗解司原告李麗松亦自行赴司投到因查本案尚有被控何步階等未到案兇犯亦多在逃必須拘傳齊集方能澈訊輾轉催提有需時日詳咨展限并委員催提勒緝嗣據順德縣會營拿獲鬥匪何勝意何廷光何普能何省能何養齊何亞松何亞遠何勇章何逢新九名解司提同何亞永何亞順何澤基及原告李麗松質訊據何勝意何廷光何普能何省能何養齊何亞松何亞遠何澤基供認持槍械鬥殺斃人命何亞永何亞順何勇章何逢新供認持械在塲助勢并未傷人等情原告李麗松供與控詞相同隨據報案犯何澤基何勝意何廷光何普能何省能何養齊何亞松何亞遠先後帶病進南番二縣監病故經委員訊騐通報惟主謀之何步階等及正兇尚多在逃日久仍未獲解兹據兩造紳士生員李鍾蔭監生李溥恩屍親李錫爵李宜芳李允京李公流文童何允聰何智功何子敬屍親何宗南等以本案因李姓欲佔何姓草坦前往插標起釁互相鬥毆殺斃多命纒訟十載兩造主謀及兇犯死亡殆盡或逃往外洋存亡未卜以致案懸莫結原告李麗松京控多有失察業已病故現經鄰鄕紳耆將草坦調處清楚兩造悅服懇請將已獲各犯照例核辦等情前來復經委員前往會同順德縣確查禀覆無異當卽傳集兩造紳士屍親及提犯到案確訊緣順德縣屬南浦鄕李姓與星槎鄕何姓鄰村居住何姓有西成沙稅田外溢坦一叚李姓意欲霸佔到沙標插字號被何姓拔去李姓又將何姓少上禾花打落彼此成嫌光緒九年九月二十日李祚輝李朝汗李超洪糾率李長元李廷潘李耀同李貴貽等百餘人執持槍械到星槎鄕何姓村前軍地沙將禾花毁壞并搶去猪牛各物殺斃耕人何亞元何亞純何亞根何亞同四命二十一日早李祚輝李朝汗李超洪又糾率前黨復到何姓村前欲圖焚搶武舉何步階監生何貞元何騷珠卽鳴鑼糾集何姓數十人執持器械齊出抵禦互相鬥毆何姓殺斃李直勝李長元李廷潘李耀同李貴貽李廷巨李亞桂李亞金李亞林李昭興李裕松李茂昭李廷拔李揮廣李組安李開叶李廷樂李順成李細寛李純保李廷緒李亞星李勝行李根保李其方李愊元李惠彰李公全李廷華李永添李作禮李新叶三十二命已獲病故之何勝意何廷光何普能何省能何養齊何亞松何亞遠何澤基在塲放槍斃命何亞永何亞順何勇章何逢新持械在塲助勢並未傷人當時人多倉卒不知何人致斃何人時值前署順德縣知縣袁祖安因病出缺經馬寗司巡檢岳維堯訪聞會營督帶兵役馳往彈壓兩造均已解散禀府飭委鄰封署番山縣知縣王熙馳詣騐明兩造屍傷塡格取結報殮給埋通報迭奉催緝勒交兩造主謀兇匪未獲經前署順德縣知縣鄭菼勒令兩造呈繳器械將武舉何步階監生何貞元詳革旋據屍親李麗松等遣抱赴京呈控奏奉諭旨咨解回粤行提人卷解省審辦因被主謀斃命各兇尚多在逃催提拘解有需時日詳咨展限並委員催提勒拘嗣據順德縣先後將拿獲之何亞永何亞順何澤基何勝意何廷光何普能何省能何養齊何亞松何亞遠何勇章何逢新解司提訊或供認械鬥放槍斃命或供認持械在塲助勢并未傷人隨據報案犯何澤基何勝意何廷光何普能何省能何養齊何亞松何亞遠先後帶病進南番二縣監病故均行委員訊騐通報主謀之何步階等及正兇尚多在逃未獲復經嚴催勒緝日久仍未獲解兹據兩造紳士生員李鍾蔭監生李溥恩屍親李錫爵李宜芳李允京李公流文童何允聰何智功何子敬屍親何宗南等以本案李姓侵佔何姓草坦前往插標起釁互相鬥毆殺斃多命纒訟十載兩造主謀及兇犯死亡殆盡或逃往外洋存亡未卜以致案懸莫結原告李麗松京控多有失實業已病故現經鄰鄕紳耆將草坦調處清楚兩造悅服懇請將巳獲各犯照例核辦等情由臬司額勒精額委員前往會同順德縣確查禀覆無異傳集兩造紳士屍親及提犯到案確訊各供僉同並據兩造當堂出具甘結繳案議擬解勘前來臣等親提覆訊無異伏查本案李姓殺斃何姓四命兇手李長元李廷潘李耀同李貴貽已被何姓格斃現經兩造紳士屍親查明當日兩造主謀械鬥及何姓殺斃李姓未獲各兇死之殆盡或逃往外洋存亡未卜已獲到案各兇懇請照例擬辦應卽擬結除訊認械鬥放槍斃命之正兇何勝意何廷光何普能何省能何養齊何亞松何亞遠何澤基均已在監病故原告李麗松京控多有失實亦已病故應毋庸議外現獲訊認械鬥在塲助勢並未傷人之何亞永何亞順何勇章何逢新四犯應行歸案擬辦查例載糾衆互毆致斃二三命以上案内執持金刃器械之餘人糾人數在五人以上者無論其曾否傷人卽照原謀律杖一百流三千里等語此案何亞永等聽從糾聚至數十人持械前往抵禦在塲助勢殺斃三十二命該犯等雖未傷人仍應照原謀律問擬何亞永何亞順何勇章何逢新合依糾衆互毆致斃二三命以上案内執持金刃器械之餘人數在五人以上者無論曾否傷人卽照原謀律杖一百流三千里例擬杖一百流三千里事犯在光緒十五年三月十六日恩詔以前應准援免後再有犯加一等治罪該犯等訊無另犯别案兩造互鬥器械均已呈繳起釁之草坦業已調處清楚主謀斃命各兇經紳士屍親查明死亡殆盡均毋庸議逃往外洋各兇飭縣訪查如有潛回緝獲另結各犯係帶病進監病故管獄官例無處分失察械鬥之前署順德縣知縣袁祖安業已因病出缺監斃人犯及失察械鬥各職名均請免開兩造屍　業經給屬領埋無干省釋犯故圖結飭取另送除錄供詞咨部查照外所有審明分别定擬緣由謹合詞恭摺具奏伏祈皇上聖鑒勅部核覆施行謹奏奉硃批刑部議奏欽此○○頭品頂戴甘肅新疆巡撫臣陶模跪奏爲古城滿營官兵暫時仍難屯懇懇恩再予展緩以紓民力恭摺仰祈聖鑒事竊烏魯木齊巴里坤各滿營遷併古城光緒十四年十月初八日前撫臣劉錦棠奏撥東灣等處地畝作爲隨缺地畝當因遷併尚未就緒請緩三年方令屯墾十二月二十日奉旨允准欽遵在案計截至十七年底已届三年期滿上年復經臣咨部請再緩三年以便次第舉辦嗣准部覆該滿營目下實難舉行屯墾應由該撫奏明辦理等因飭據布政使饒應祺詳准古城城守尉克蒙額查覆前來臣查古城滿營所撥東灣等處地畝係屬久荒開闢不易牛具等項均須創辦修濬渠道籌欵甚鉅該各營將弁古城借支遷費尚未扣清現值邊防緊要尤宜加意操演分隊耕種力實未逮應籲懇天恩俯准再緩三年俟該滿營休養日久兵力漸紓酌量借給經費飭令墾種以實邊儲出自鴻施除咨部查照外謹會同伊犂將軍臣長庚陝甘總督臣楊昌濬恭摺具陳伏乞皇上聖鑒訓示謹奏奉硃批著照所請該部知道欽此○○陶模片再羅布淖爾卽漢蒲昌海光緒十五年經前護撫臣魏光燾奏請開辦撫英格可立地方設立撫輯招徠局數年以來計土著並新招業纒回共一千二百餘戸商民約二百戸村落巿集漸有起色惟該處荒地初闢道里遥遠非建立城垣無以固人心而資保障查距英格可立二百八十五里之都納里河流環繞形勢扼要地土尤爲平衍飭於該處築土城一座周四百四十丈名曰蒲昌城撥派營勇分叚興修所需犒賞及雇匠購料各項銀兩均由該局經費項下撙節動支併案造報據布政使饒應祺詳請具奏前來理合會同陝甘總督臣楊昌濬附片陳明伏乞聖鑒飭部立案施行謹奏奉硃批該部知道欽此○○山西學政臣王廷 
 
 

Page 13

 
 
相跪奏爲口外托和二廳童試因值歲荒應試人少據實陳明仰祈聖鑒事竊查山西口外七廳新設學校其歸薩托清和五廳封題由歸綏道代考解卷送由學臣錄取額定文武童生每二十名取進一名至多不得過二名由上届科考遵辦在案現由歸綏道代辦歲考科考試委員解送册卷前來臣查歸薩二廳人數皆在二十名以上清水河一廳無人報考自應照章辦理惟托克托廳文童僅十八名和林格爾廳文童僅十一名於部章均不敷取進一名之例查口外自變通學章以來多士感荷皇仁爭相鼓勵前　撫臣奎斌覆奏歸化廳書院肄業者三四十人今乃至七八十人之多聞各廳文風亦均有起色此番應試歸化廳屬道路最近雖值歲歉尚有六十八名其托和兩廳路程較遠人數不足委因歲歉無力去歲七廳災荒迥非尋常可比其見諸奏報者慘不認聞疉　　温旨特頒久在聖懷軫念且當恩榜廣開多士觀光有志若竟拘泥部章則兩廳無一人取進未免向隅且兩廳童生不辭艱難應試皆在十名以上如各予取進一名核與部議若不酌定人數恐將來報考者每廳僅止數人學政因有酌量取進之責遽行錄取未免冐濫合無仰懇天恩准於托和二廳童卷各取一名以資鼓勵之處出自聖裁如蒙俞允兩處僅有明通可取之卷由臣精校錄取其武童和廳亦僅有十五名請一律酌取一名各廳科試亦擬照歲試辦理以後照章錄取不得援以爲例臣謹將試卷封固祗候諭旨遵行此摺係初到大同拜發其北路歴試各册歲考情形俟大同試竣再行循例陳報所有托和二廳委因歲荒應試人少實在情形恭摺陳明伏乞皇上聖鑒訓示謹奏奉硃批著照所請禮部知道欽此○○李鴻章片再查海防各營五年期滿請奬案内候選州同李德謨請保選缺後以同知用直隷補用布經歴朱紳仁請保補缺後以通判補用縣丞職銜徐定安李振麟均請保以縣丞不論雙單月選用候選從九朱蘭芬吳萬義均請保選缺後以縣丞不論雙單月卽選兹查李德謨係州同職銜並非候選州同擬請改奬以州同不論雙單月選用朱紳仁於光緒四年承運湖北漕糧案内請保補缺後以應升之缺升用前保係屬重裑擬請改奬四品頂戴徐定安已於上年報捐縣丞指分北河試用擬請改奬補缺後以知縣用李振麟原名李懋長前案繕冩錯誤擬請聲明更正朱蘭芬係州同職銜吳萬義係從九職銜前案底銜錯誤均擬請改奬以主簿不論雙單月卽選又光緒十八年永定河南上汛合龍案内候選訓導趙曾槐請保以知縣不論雙單月選用接准部覆以該員履歴尚未送到照章暫停核議等因查河工搶險准照異常勞績請保免補免選不准越級請升知縣非訓導應升之階該員前請奬叙與例未符擬請改奬以州判不論雙單月卽選並加五品銜據各營統領及永定河道先後具詳請奏前來相應仰懇天恩俯准勅部分别改奬更正以示鼓勵除飭取各員履歴送部外理合附片具陳伏乞聖鑒訓示謹奏奉硃批吏部議奏欽此○○李鴻章片再道府州縣無論候補試用人員應自到省之日起予限一年詳加察看出具切實考語奏明補用兹查候補儘先補用知府湯紀尚儘先補用直隷州知州王繼善候補知縣方汝謹均到省一年期滿例應甄别據藩臬兩司詳請核辦前來臣查湯紀尚學富才優王繼善辦事勤敏方汝謹心地明晰均堪留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○頭品頂戴閩浙總督臣譚鍾麟跪奏爲遴員借補陸路副將以重職守恭摺仰祈聖鑒事竊福建順昌營副將周士得病故遺缺係陸路題調之缺經前署督臣希元與臣兩次具奏以浙江樂清恊副將奏懷亮調補兹秦懷亮奉旨補授福建建寍鎭總兵所有順昌營副將員缺自應另行請補查順昌副將係近年特設之缺所轄九龍山向爲盜匪淵藪地勢險要每届茶巿客民混雜緝捕巡防尤爲吃重非熟悉地方精明幹練之員不足以資鎭懾臣於閩省陸路現任副將各員内詳加遴選非現居要缺卽人地未宜均未便率請升調惟查有福建補用總兵勵勇巴圖魯周振南年五十五歲湖南寍鄕縣人由武童隨軍勦匪著績遞保留閩儘先副將於肅清陝西出力保准以總兵補用光緒二年來閩十四年二月給咨赴部引見奉旨發往福建差委欽此領票旋省該員老練穩愼營務講求前署延平恊副將及管帶鎭武營練兵於該處地方情形甚爲熟悉以之借補是缺洵堪勝任雖調缺借補與例稍有未恊惟員缺緊要人地實在相需與借補章程亦符合無仰懇天恩俯念福建順昌營副將員缺緊要准以周振南借補於營伍地方均有裨益如蒙俞允該員於保舉總兵時曾經引見應請毋庸再行送部除飭取履歴另咨外謹會同福建陸路提督臣孫開華合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員請補外海水師都司員缺恭摺仰祈聖鑒事竊照浙江澉浦營都司劉賢斌升補海門鎭標中營遊擊所遺都司准到部咨係外海水師題補第三輪第一缺輪用儘先人員行令揀員請補等因臣於浙江省已收標外海水師儘先各都司内詳加遴選如名次在前之馬士興金加才黄得陞張文彪郭炳寅均與斯缺人地不甚相宜未便遷就請補惟查有儘先補用都司喻先發年五十二歲浙江武康縣人由投効隨軍著績續於克復金陵案内出力保奬同治三年十一月二十七日奉上諭著以都司儘先補用欽此光緒八年收入浙江提標左營水師候補咨部註册嗣於改水案内領咨赴部十四年六月初六日引見奉旨發回本省照例用欽此該員水務練習槍砲亦嫻歴在浙洋差遣巡緝情形較熟以之補授斯缺堪期勝任核例相符合無仰懇天恩俯念外海水師員缺緊要准以喻先發補授浙江澉浦營都司於營伍洋防均有裨益如蒙俞允該員已於改用水師案内給咨送部引見應請毋庸再行送部除飭取履歴另咨外謹會同浙江巡撫臣崧駿浙江提督臣馮南斌合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○譚鍾麟片再各省防營如有更換管帶員弁或移紥他處兹於光緒十五年十月間欽奉諭旨飭令隨時奏聞等因歴經遵辦在案兹查臣標水師營艇船管帶叅將梁汝魁病故所遺艇船五號飭委現署叅將李維實接帶又福字左營恪請威旂管帶記名提督劉竭冕因病請假所遺營勇分委總兵徐萬福遊擊王福壽接帶又霆慶前營弁勇調赴尤溪大田一帶防堵事竣回駐福州長門海口又擢勝營弁勇調赴德化剿匪事竣飭將添募勇丁三百八十七名長夫七十七名裁撤遣散又馬步營勇奉旨裁减一成十八年秋季分各營陸續裁汰勇丁一百一十五名長夫二十二名五分所有騰出餉項等欵提存另行造册咨部查核據福建善後局司道具詳請奏前來除分咨查照外謹附片具陳伏乞聖鑒謹奏奉硃批兵部知道欽此○○譚鍾麟片再勞績捐納分發各員自到省之日起試用一年期滿詳加甄别歴經辦理在案兹福建試用同知劉輝元試用通判陳連生進士裁取分發試用知縣錢鴻文先後試看期滿據藩臬兩司照例甄别會詳請奏前來臣查該員劉輝元人甚安詳堪以同知留閩陳連生心地明白堪以通判留閩錢鴻文才明心細堪以知縣留閩分别按班序補除履歴咨部外謹附片具陳伏乞聖鑒謹奏奉硃批吏部知道欽此○○頭品頂戴甘肅新疆巡撫臣陶模跪奏爲實任直隷州知州因病出缺恭摺仰祈聖鑒事竊照疏勒直隷州知州蔣浩臣前奏請開缺以道員仍留新疆補用經部議令聲覆保舉道員之案再行核辦等因正擬覆間據新疆布政使饒應祺詳稱據署疏勒直隷州知州潘時策申稱據蔣浩之家丁張升呈報家主蔣浩年五十七歲福建閩縣附生因保舉教諭報捐知府銜選用同知旋保花翎分省補用知府加捐道銜光緒九年委署疏勒直隷州篆務新疆六載邊防案内彚保俟補缺後以道員遇缺儘先題奏並加三品銜十一年借補斯缺嗣調署迪化府並化理喀什噶爾及阿克蘇道篆務十七年十二月初二日回任十八年十二月初九日交卸近患中風不語之証醫藥罔效於十九年二月初六日病故等情轉請具奏前來臣覆查無異謹會同陝甘總督臣楊昌濬恭摺具陳伏乞皇上聖鑒所遺疏勒直隷州知州係衝繁疲難四項要缺應請扣留外補再此案改題爲奏合併聲明謹奏奉硃批吏部知道欽此 
 
 

Page 14

 
 
[光緒十九年四月二十三日京報全錄]  
　　宫門抄○諭旨二道錄前○將軍長奏揀員請補中缺通判摺○又奏疏通筆帖式升階片○又奏吉林府請開缺回籍修墓片○又奏甄别知府片○又奏請加增抽厘經費片○又奏查明吉林各屬被災房地請另撥開荒安插摺○閩督譚奏請免騎射片○滇撫譚奏委署迤西道片○四月二十三日兵部太常寺太僕寺鑲黄旗值日無引見○八額駙等由南苑回京請案○志顏假滿請安○額中堂續假十日○立山花尚阿各請假十日○延侯請假十五日○召見軍機志顏文秀皇上明日卯正至大高殿拈香○○奴才長順跪奏爲揀員請補中缺通判以資治理恭摺仰祈聖鑒事竊照雙城廳通判孫逢源前因原品休致當經奏明開缺委員接署所遺之缺係繁疲難中缺前經聲請扣留外補查該廳旗民交涉地廣民疲撫綏彈壓在在均關緊要員缺未便久懸應卽揀員請補以重職守兹查有委用通判趙順現年四十七歲係直隷河間府肅寍縣人於咸豐元年恭逢恩詔内閣鈔出甘肅哈密恊副將趙輝曾之子趙順應賞給二品廳生等因具題是年十一月十二日奉旨知道了欽此二十八日領照光緒十一年赴部投考五月初一日欽派閱卷大臣考取第三名經欽派王大臣騐看奉旨著以外用是年七月以通判赴部投供註册十六年閏二月初五日經欽派大臣揀選第一名三月十九日吏部帶領引見奉旨趙順着以通判發往吉林差遣委用欽此七月十五日領照九月初二日到省查該員練逹老成遇事求實以之請補雙城廳通判實堪勝任與例亦屬相符據吉林分巡道訥欽詳請具奏前來合無仰懇天恩准以揀發委用通判趙順補授雙城廳通判實於地方有裨如蒙俞允該員係揀發委用通判銜缺相當毋庸送部引見仍俟試署一年期滿如果辦理裕如再請實授所有奴才揀員請補中缺通判緣由理合恭摺具陳伏乞皇上聖鑒勅部核覆施行謹奏奉硃批吏部議奏欽此○○長順等片再查定例吉林助教四年任滿該將軍出具考語具題到部由八品筆帖式補授者以京城正從七品小京官用如係平等之員及無力移産來京者俱以本處武職改補咨送兵部辦理等語例文本甚明晰固非無所遵循惟查吉林助教一官係家貧無力及身體孱弱之員四年任滿後赴京則苦無資財改武則未嫺騎射是明有升階而反覺無階可轉因念京城主事與本處主事同一品級本處理刑銀庫等筆帖式與小京官品級亦復相等擬請嗣後無力赴京之助教由八品筆帖式補授者以本處主事等官用由無品級筆帖式補授者以理刑銀庫等筆帖式用若自願赴京或改就武職者仍從其便庶升途無虞過　而末僚不致久沈矣奴才等爲疏通官階起見是否有當謹附片具陳伏乞聖覽飭部核覆施行謹奏奉硃批吏部議奏欽此○○長順片再據吉林分巡道訥欽呈據前署長春府知府實任吉林府知府王鳴珂禀稱上年順直水災原籍寳坻縣祖塋被水冲刷現將長春署任内一切經手事交代清楚懇請開去吉林府知府本缺給假六個月回籍修墓等情由道轉詳前來奴才查該員並無經手未完事件相應請旨開去吉林府知府本缺給假回籍修墓除咨部查照外謹附片陳明伏乞聖鑒再吉林府知府一缺本省現有應補人員應請扣留外補合併陳明謹奏奉硃批吏部知道欽此○○長順片再查無論何項勞績保歸候補班各員自到任之日起試用一年期滿詳加甄别歴經辦理在案兹查有遇缺卽補知府趙宗翰自光緒十八年四月十八日到省之日起連閏扣至十九年三月十八日一年期滿例應甄别據吉林分巡道訥欽詳請具奏前來奴才查該員年富才長究心治術堪以知府留省照例補用除將該員履歴咨部查覆外理合附片具陳伏乞聖鑒謹奏奉硃批吏部知道欽此○○長順等片再吉林厘捐自上年奉旨整頓將商包改爲官征日見起色惟官征不能不用員役若仍照鋪商包納舊章開支一成工食實屬不敷現飭厘捐局再三籌議必須援照土稅章程開支一成五經費方無堨蹶之虞奴才等查征收厘捐事極繁重本不因包納之簡便可以節省經費故與其徒求節省而額或日虧何如開增經費而欵無中飽况征收土稅經費本以成五開支厘捐事同一律合無仰懇天恩俯准將抽厘經費卽照一成五開支以免賠累至厘捐收款本應交納現錢第省城錢法疏通未久各外城錢更短絀概交現錢勢有不能擬請量予變通准於報捐之日或交現錢或按各處現錢銀價作銀交納雖爲便商起見而於捐務亦鮮窒擬謹附片陳明伏乞聖鑒訓示謹奏奉硃批戸部議奏欽此○○奴才長順沙克都林札布跪奏爲查明吉林所屬伯都納管下八旗兵丁及社哩站丁戸所有房地均被水冲沙壓不堪住種懇請另撥開荒安插以安生業而重郵政緣由恭摺具陳仰祈聖鑒事竊查前據伯都訥所管八旗十二佐下領催兵丁等來省聯名呈稱該處旗人等俱在松花江東岸一帶立屯聯居從萬井泉阡陌昔時已被沙漫近年以來江水頻漲並時有風災致將沿口旗屯一千八百餘戸房院地畞不爲水冲即爲沙壓實難住種現已大半避往親友家暫居請撥無礙閒地以安生計等情並據管理社哩站筆帖式等呈同前由據此當經奴才長順遴派戸司行走防禦慶連練軍文案委員戴夢齡前往查勘並令採擇無礙閒荒以備安置該旗站丁戸去後據該員等禀稱尊飭勘得伯都訥所屬各旗屯兵共計一千八百餘戸瀕江居住社哩站丁三十餘戸附近旗屯該處近水地畞多被冲刷餘則爲沙所壓儼然沙山一望無際遇風則迷漫無定所有房廬墳墓井泉亦被沙埋目覩旂站人丁男婦子女苦累情狀深堪憫惻第戸口甚衆非寛爲撥地不敷有用查伯都訥界有蕖蔾塲封禁開荒係爲備遷京旗之用今跴得該荒内有界沙坨子地方由西北隅封堆起斜向東南十五里以内東南寛五十六里南北長二十里如由東北隅封堆起向西以十里劃界由此向南並自歴面封堆起向西按十里劃撥直至東南隅封堆止計南北長九十餘里東西闊十里卽以此叚荒地留備異日遷駐京旂處所其自北面劃界處起向西尚有四十六里南北闊二十里雖有水塘窪甸尚敷安置該旂戸站丁居住村屯實係無礙眞塲等情繪圖禀復前來奴才等溯查此叚荒地光緒五年間經前任將軍銘安勘放伯都訥荒地時奏准留備異日遷駐京旗之用曾經封禁在案今該城尚江旗站人丁以沙災呈懇撥地安置但舍此禁荒以外實無閒荒可以指撥伏念旗戸站丁同係旗僕現在京旗未奉撥駐若將該荒劃撥一半安置旂站丁戸實屬因地制宜合無仰懇天恩俯念伯都訥旗站房地均被沙災急宜遷徙以全生活特准將此項無擬貢塲閒荒均匀撥給俾免流離失所如蒙俞允再由奴才等派員前往會勘分清界址穵之封堆按照被災旗戸站丁人數劃界分撥妥爲安置其社哩站將來遷設何處應俟擇定地叚再行奏明辦理所有伯都訥沿江旗戸並社哩站丁各房地均被水冲沙壓懇請另撥閒荒安置緣由是否有當理合恭摺具陳伏乞皇上聖鑒訓示遵行謹奏奉硃批着照所請戸部知道欽此○○譚鍾麟片再福建興化城守營副將張春和湖南善化縣人由行伍隨軍剿匪咸豐六年進剿袁州右骽彈傷九年援剿永州身受矛傷二次同治元年克復安慶左足刀傷右手彈傷二年攻打休寍右手彈傷左手右目匀受矛傷又浙江儘先都司王毛興浙江鄞縣人投効隨軍剿匪同治三年攻常州府城右膀左骽受槍子傷均在軍前騐明給銀醫痊但遇天隂時有隱痛於馳騁挽强不甚靈便懇請援例准免騎射改習槍砲經福建提督孫開華浙江提督馮南斌查騐確鑿取具印結先後轉咨前來臣覆查無異合無仰懇天恩俯准福建興化城守營副將張春和浙江儘先補用都司王毛興均免騎射照章改習槍砲以示體恤除咨部外謹附片陳請伏乞聖鑒訓示謹奏奉硃批着照所請兵部知道欽此○○譚鈞培片再迤西道陳席珍現據報因病出缺容俟照例另疏具題所遺篆務應卽委員接署查有候補道翁壽籛湖南進士歴署迤東迤西臨安開廣各道措施裕如政聲卓著光緒十四年臣會同前督臣岑毓英因人才難得合詞保薦以備朝廷採擇奉硃批翁壽籛著交軍機處存記欽此該員老成練逹爲守兼優在滇十餘年情形光熟堪以前往署理並兼辦西防營務處事件除札飭遵照外所有迤西道係請旨要缺應請迅賜簡放以重職守謹會同雲貴總督臣王文韶附片具陳伏乞聖鑒謹奏奉硃批另有旨欽此 
 
