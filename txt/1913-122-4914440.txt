# 1913 - 122 - 4914440

 

Page 1

 
 
來稿 
[外人之議員談（丁義華）]  
　　夫世界各國生存地球何謂文明何謂富强無不視國内上下議院議員之秉性品格爲標準卽知其國眞文明與假文明及眞富强與假富强矣所謂議院者係立法機關爲産生國政之所國家興衰存亡繫焉如果所舉議員道德高尙品節詳明其國不蒸蒸然日進文明與富强未之有也若所舉議員間有不檢細行狎妓飲酒甚至弄權納賄違悖公理演出種種無道德之行爲在彼猶爲暗室虧心人焉知曉抑知漏洩春光犧牲個人名譽事小其於一國最高機關之名譽何 
第查美國議員亦有軼出範圍之事一經發覺非但國民羣起監督卽闔院之議員無不羞與爲伍名譽爲第二生命身爲國民代丧者　　滋懼乎現在中國正式國會開幕僕之切盼雖不必駕乎各　之上亦望作一文明兼道德與人平等之國具此盼望不能不默觀全國國民代表試問選舉議員是否以道德爲標準抑或以才具品格爲標準或曰有以奔走革命有功民國可爲議員或曰有以才具開展辦事明敏可爲議員或曰有以某黨領袖勢力强健可爲議員舉以上所述爲議員之標準不問其有道德與否吾恐欲與他國平等未敢預爲謬獎也僕所望於議員之標準不僅此也必須問其有無道德心與公理心此爲議員最高之標準亦各國所公認者也昨日已去臨時參議院議員内本有革命巨子有功民國者亦有才具開展辦事明敏者並有黨中領袖勢力强健者何以並不以國家爲前提一連月餘不能開議將一切重要責任甘心放棄非悠遊於八大胡同即鑽謀於個人權利似此情形非但有失同胞託付之初心其向來佩服中國敬愛中國之外國人亦爲齒冷矣 
昨閲漢口英文譯報評論中國參議院議員在何處有云見某議員在八大胡同某班内花天酒地有云見某議員在某班打牌有云見某議員夜來金迷紙醉白畫精神懈怠種種人欲所蔽以及因黨見不合有意不到以致國内堂堂最高機關之參議院不能開會職此故耳僕閲悉之餘眞假雖不敢必然而外人已非常羞恥中國矣此不過已去臨時參議院議員之現像前車已鑒來轍方殷正式國會開幕其中所納議員究以何者爲標準局外人無從得其底蘊所可懼者各國人士冷眼旁觀均不佩服中國之辦事常云不判是非不分利害私勝於公無共和程度難逹眞共和之目的僕亦常駁之曰中國人民無道德者固屬不少而品格高尙者亦不乏其人未可一槪抺殺若以二萬萬人而論豈不能舉出數千有道德人爲參議院衆議院及各省省議院之各議員乎雖然是在國民之眼光如何程度如何此無特别奇異之處根本辦法選舉議員須以道德爲標準耳美國百餘年前未嘗無此等敗壞各譽之議員後經國民改變方針先以道德爲標準漸臻美滿效果惟望中國同胞不妨採取已有成效之法爲國會之標準將來不躋於頭等國之地步未之有也僕今日所陳難免閲者生厭然愛之深不覺其言之切祈諒之還乞反躬自省母爲外人道中名譽幸甚民國幸甚 
專件 
[調查奉天吉林黑龍江三省砂金情形佈告（四）]  
　　（楊澧海儔氏） 
　　外溢之原因及總數之大槪 
愚民莫不有愛國之心若開導有法使知義之所在無不樂於内向苟强施壓抑使無可逃訴乃始轉而外向甘爲盜漏之倀三省採金之民有二十餘萬衆今試舉吉林一省計之業此者至少亦有十萬（砂金以吉林爲最多採金之民亦以吉林爲最多卽如韓邊外不過踞華甸之一方面合衆已三四萬人其餘可知）每人每日採金五分每月得金一兩五錢一年以八閲月計算是每年得金一十二兩若用長短扯算每人每年至少得金十兩合十萬人計是每年共得一百萬兩照現在時價四十換合計金一百萬兩伸值銀四千萬兩矣或謂此係熟金價值砂金未經鎔練不值四十換只可以七折計算值二十八換而已茲就以二十八換核算砂金一百萬兩伸值銀亦二千八百萬兩矣乃採金之民因吏役訛詐之故不敢出而售之本國轉私運而售之外人查其售價日人則以老頭票（日本紙幣）二十五元兑換砂金一兩伸值十八換之譜俄人則以羗帖（俄國紙幣）三十元兑換砂金一兩伸值十七換之譜今姑且照日人紙幣計算僅得十八換若與原價二十八換比較是每砂金一兩食虧銀十兩合一百萬兩則食虧銀一千萬兩我中國食虧一千萬兩之價彼外人實暗增一千萬兩之利年年如是積而計之此數何堪設想况尙有奉黑兩省未計乎此名溢之因原及每年暗耗之大槪也 
[政府之睧]  
　　前清吉林巡撫陳君與鄙入向是舊交鄙人曾於宣統二年復赴吉林調查省城左近一帶覺金苗比别處豐富力勸陳君舉辦詎料爲勸業道所忌事不果行待至民國統一成立之後鄙人於元年六月間復上書總統條陳辦法已蒙批交國務院核議施行豈 
 
 
 

Page 2

 
 
料批交之後如石投海並無聲息迨至今年正月鄙人病愈赴京親至總統府訪秘書長梁君始悉國務院附之不論不議之列探其意見大都以無錢難辦四字否决之然以鄙人意見並不見其難辦倘照年擬章程辦理不過由政府特派一委員爲之經理自然綱舉目張至於創辦經費一節多則百萬元少或數十萬元自可次第舉措矣倘政府確係無錢鄙人不肖願出而擔任籌欵之法不退郤也况所費之欵珠還尙可操券以償耶雖然政府諸公固難期其夢醒而海内同胞豈無同志贊成諺云獨木難支衆擎易舉倘有血性男兒具此志願憫邊民之慘若挽利源之外溢鄙人不敏願執鞭以前驅是有待於同志者楊澧海儔氏僅佈 
（未完） 
時評 
[不死不活（無名）]  
　　活人之所欲也死天下之至若也然而旣死則失其知覺矣苦亦有限也若不死不活則所欲旣難望而知覺又未失其苦實更有甚於死奈何中國之大局今日亦墮於不死不活之境耶 
　　臨遲極刑中之最酷者也以其以不死不活之時刻使受者難受也肺病惡病中之最　畏者也亦以其以不死不活之時期長使病者難受也奈何中國之大局今日亦處以最酷之臨遲最惡之肺病耶臨遲者以犯罪而無法中國之人民究犯何罪而使受此精神之臨遲耶肺病者以不衛生而自取中國之國家豈亦不衛生而使受此無形之肺病耶各議員各政黨各官僚各有力者以及各有野心思攬政權者然則均爲中國之人民與國家執行臨遲之劊手與夫染成肺病之微菌是已不然何使中國之大局置諸不死不活之地如今日者 
[命令]  
　　四月十九日臨時大總統命令外交總長陸徵祥呈請任命汪毅爲僉事應照准此令 
　　陸軍總長叚祺瑞呈請授蘇鵬程劉體乾張穎馬毓智吴震李俊馮謹萬成李郁生劉光烈陳鋭程鳳章周則范徐麗清王正字張滉吴家琥柳大訓李家亢張壽榮繆笠仁爲陸軍步兵中校蔣朝海吾鳳文爲陸軍騎兵中校吴景震洪璧李俊聲翁時濟夏文龍梁達沅沈修梅爲陸軍砲兵中校梁鎬曾述孔謝煦元爲陸軍工兵中校應照准此令 
專電 
[北京電]  
　　共和民主統一三黨連日商議合併問題刻已决定正式宣布新黨之期大約不遠新黨成立後確可占多數惟國民黨亦正力謀對付 
[北京電]  
　　駐京法使介紹小借欵要求雲南貴州開礦利權陸外部婉辭却之 
[北京電]  
　　川滇藏邊境亂事未已外人嘖有煩言政府已電令該處大吏迅速𠞰撫土匪以免外人干� 
涉 
[哈爾濱電]  
　　汪精衛君已由法京到聖彼得堡不日由西比利亞鐵道到京 
[哈爾濱電]  
　　駐蒙姚電京稱庫倫軍隊千餘名向南進行甚速似將内犯 
[吉林電]  
　　吉省邊界到有大隊俄軍吉督卽照會俄領事請速飭該軍退出以安民心 
[奉天電]  
　　閒吉韓交界處日人已設關征税騐貨出入 
[杭州電]  
　　某暗殺團來杭緝得九人官弁居多官廳已行嚴防並調二十一團入城護軍械局兼鎭懾 
[杭州電]  
　　鄭師道擬定拘禁三月 
[南京電]  
　　財政部昨電應省長江蘇二年度預算案迅速造報咨部以憑交議 
[南京電]  
　　昨省議會開鹽務審查會審查員均到會視事 
[南京電]  
　　國務院電覆省長總董鄕董均係地方自治團體倘有違反國法自應援照自治章程國家監督自治團體各條辦理 
[南京電]  
　　昨安𡽪都督府某副官來寗帶有手槍數枝子彈千餘枚被金陵關查獲以無護照旋即扣留 
[南京電]  
　　水上巡警副廳長劉篤烈昨來寗　 
特約路透電 
[北京電]  
　　三黨合併之舉現已告竣新黨所佔大多數原料共有八十人今悉將不足此數現信新黨較之國民黨及無黨議員尙有經營之餘地 
[北京電]  
　　北京法國教會監督約爾蘭君决議明日（二十一日）下午四時在白塘（譯音）天主教堂祈禱上帝佑護中華國會及新總統届時有其他教會監督數人及中西官員均將與會路透代表謁見某教士據稱聯合祈禱之舉實由奉基督教之某國務員發起其意殊爲誠正並無政治關係袁總統本無此意惟聞此消息卽行贊成發起者以爲此僅承認中國嚮所深信上帝有掌司世事之能力並承認中國基督教堂趨向道德之勢力且表明中國當局者蘄望太平之誠願而已陸徵祥定祈禱之日期時謂彼願中國基督教民各於本處之教堂䖍誠默禱不必求外觀之壯美且望世界之人勿誤會中國之請願此舉蓋係誠心祈禱上帝護佑民國於急難之中若以此謂有政治用意則實大錯云 
[東京電]  
　　華族游華團定期五月一日啟程 
[東京電]  
　　開列福利亞州取締外人購地議案仍爲各報發揮之要題前星期内各處紛爲此事開會演説之詞異常激烈今日（十九日）各報評論措词稍見謹愼政府現竭力勸喻國民當以和平謹愼之態度對付此事該議案雖將由該州上議院通過而仍有和平調停之望聞現正有人竭力運動羅斯佛君施用勢力遏制該州排日舉動 
[漢城電]  
　　漢城謀刺總督案之各犯第二次定罪後復經最後上控茲定明日（二十一日）開審 
[譯電]  
[倫敦電]  
　　上星期日在郎西地方遭遇意外之德人兩名曾切實宣述此事據謂同游者共五人内有女子兩人均未行有應受侮辱之舉動羣人於法國軍官兵士之前掀去彼等之帽並令向軍隊行禮旋將彼等擁入火車推令坐下復足踢手拍滋擾不休直至站長舉號開車而言曰爾等作樂已饜迄未有人干涉 
[巴黎電]  
　　法國内務大臣已開除郎西警察二名又將匿不報告之警員二人降任他職外務部大臣已接見駐法德國大使語以查辦情形政界中人皆謂此事已可結局據官埸報告云當時僅見火車站聚人甚衆蓋有一般人民入夜輒以車站酒肆爲聚會之所對於德賓或不免有失儀之處然並未加以毆辱至警察則確未以適當之舉動尊敬外國游客云 
[柏林電]  
　　今日（十八日）國會討論陸軍議案時社會黨議員某君謂克虜伯炮厰及其他武器廠 
暗行不法誘引法報鼓吹讎德之説陸軍部大臣希林琴宣稱外間盛傳克虜伯炮廠曾違法向陸軍官員私購消息一節現正由法官澈查細情已拘獲數人 
[比京電]  
　　比國罷工後航業大受影響安特維浦現僅水手及不守罷工約之工人從事工作全國雖已稍有開工者然附和罷工者數實逾之罷工以來各處頗形安謐諸工人皆乘暇開宴行樂比國議會已延會至四月二十二日各政黨將於期内互商調停罷工之策 
[倫敦電]  
　　英國工黨議員烏里君今日（十八日）在白郎萊宣稱豫算案已定期本月二十二日呈入國會一千九百零十年之大豫算案重將出現財政大臣擬以英金二千萬磅辦理改良社會政務 
[倫敦電]  
　　勞勃特君在里斯市政廳演説謂政治家對於全國兵役問題現仍盲然不知注重惟關於此事之輿情革命實爲近七十五年來大革命之一云云當時聽者甚衆且以演説中之要言錄出用影戲機射於廳外之街口以供衆覽 
[倫敦電]  
　　由德國考洛業飛至英國杜佛口之飛機一具已由飛船隊慕雅會購送鈕西蘭政府以爲飛船隊之中堅 
[倫敦電]  
　　據倫敦泰晤士報宣稱該報自五月五日起將减價至兩便士 
[奥京電]  
　　聞有布軍一隊在古曼洛伏與愛格里派蘭卡之間攻擊塞國運送輜重之兵一隊兩軍繼乃激戰塞軍死傷八十人輜重悉爲布軍所奪 
[塞京電]  
　　奥京所傳布軍攻奪塞國輜重消息 
已由塞國政府聲明並無此事 
[羅京電]  
　　羅馬尼亞國會今日（十八日）開議時有馬其頓人開鎗轟擊國務大臣覺萊斯克並未擊中衆皆大驚 
要聞一 
[第二次之兩院預備會]  
　　十五日下午一時參衆兩院全體議員在衆議院議場開第二次預備會臨時主席仍以年長者楊瓊充之臨時書記四黨各一人李君肇甫林君長民張君國溶林君萬里兩院議員到會者七百十餘人茲將所議事項錄下（一）主席宣布前次開會討論關於選舉議長細則起草員是否由主席指定及員數多少今日尙須再付表决先表决由主席指定一層全院起立次由主席宣布起草員定爲九人全體鼓掌作爲默認表决主席於是宣布起草員九人之名張君耀曾林君長民林君萬里凌君文淵湯君漪張君國溶王君家襄胡君汝麟此等表决及宣布不過形式上之手續其實四黨代表先已交涉妥協彼此一致而會場中尙有未悉底蘊紛紛搖舌者後經各黨黨魁巡行疏通意見遂各相喻於無言（一）主席請起草員九人另覓一室將互選議長細則草定是時議塲分數説（甲）起草限時刻未交出細則以前可提議關於正式開會事項或暫休息俟起草畢卽日再議（乙）起草以今日爲限明日開會交出討論兩説争論良久後由各黨黨魁疏通意見請主席宣布明日再開會討論細則（丙）議員中有主張十六日開會仍是兩院合議 
者有主張兩院分行集議者討論良久不得要領各黨黨魁又聚而耳語卒定議兩院以後開會無庸合并其理由有二（一）兩院人數多寡參差表决 
互選細則恐不能生效力（二）兩院互選細則不必盡同分院集議各自表决無牽制之病（丁）議員中有討論十六日兩院分議是否仍爲預備會抑爲正式會有據事實上立言者有據法律上解釋者後以此種争論不成問題遂由主席决定十六日上午九鐘開會不言正式不言預備兩院各自表决互選細則以便早日選定議長開議國事未開會以前議員到者先各入各黨休息室搖鈴後分黨魚貫入議塲席次雖未定區域而各黨黨員雜坐者極少也預備會不設旁聽席是日有外國訪員一人就新聞記者席開會後竟將該訪員請退今將兩院議長選舉細則草案附後第一條議長一人副議長一人用無記名投票法分次互選之第二條互選以得票過投票總數之半者爲當選若無過半數時以比較得票多數者二人决選之第三條投票時議員不得出議場但閉門以前議員後至者得入場投票閉門之宣告由主席酌定時刻行之第四條閉門後在場議員投票畢時主席宣告封匭計算人數計算人數後主席宣告開匭開票第五條投票開票監察員八人由主席指定 
[三黨合併與兩黨提攜]  
　　自共和成立以來各黨紛歧而共和與國民兩黨相持不下遂令議會政治陷全國於悲觀之途故各黨之中心深悟合併與提携之必要以期政治前途從軌道上進行不以意氣用事此誠吾國最近之極好現象也 
　　（一）三黨合併説共和民主統一三黨其對於今日權力之中心抱維持主義大致相同故合併之説提議已一月之久卽袁總統組織新黨之議亦由於此中間屢經挫折而至日昨機會成熟於是遂决定於今日在石大人胡同迎賓館開會 
　　（二）兩黨提攜説共和國民兩黨向爲正面之敵其實大半出於感情其兩方之穩健派之力持政治正則主義者大略相同正式國會開後兩黨議員並不足三分之二若相持不下則憲法與總統問題將無由解决故頗有國民黨中之穩健分子與共和黨中個人私相協議提攜之法國民黨人意見不僅與共和黨提攜卽民主黨或他黨之於政治上主義不相衝突者亦願共相聯絡該黨中曾開辦事會一致贊成頗曾與共和黨中個人宴集籌商進行共和黨人個人之意見極爲贊成惟同時别一方面久經頓挫之三黨聯合説忽爾成熟此等極可欣幸之提議不能卽日進行殊爲抱歉惟其中之穩健派人無論如何當共保此等潮流爲將來協商地步 
　　（三）以後黨界之窺測三黨合併之後人才益聚旣免小黨分立之弊其於政治上之競争必能日卽光明不致徒争黨見將來與國民黨提擕問題在三黨之中亦必將提出否則卽三黨合併亦於大局無解决方法也 
新議會與舊政府 
[議員注意之事件]  
　　茲探各議員注意事件如下（一）正式大總統選舉方法（一）正式政府如何組織（一）政府對於庫倫如何布置（一）憲法如何制定（一）外交如何聯絡（一）各界各團體對於庫倫最近態度（一）民國財政景况（一）將來軍事應如何整頓 
[提交國會之議案]  
　　袁總統昨飭秘書廳將各處呈請改省案件一律檢齊以便卽日年交國會取决茲探計有六件（一）𤍠河改省案（一）瓊州改省案（一）内� 
蒙改省案（一）西寗改省案（一）川東川西改省案（一）土司編列版圖案 
[各部成績報告之修正]  
　　日前大總統飭國務總理轉飭各部將臨時期内成績分别開列彙報國務院遂卽中止現在此項報告大總統核閲之後又封交國務院酌加修改計有二端（一）凡條陳及建議案尙未見諸實行者不必採入（一）凡議决案已經籌辦成效者應將進行階級詳細説明並聞此項報告草案俟修改後於國會正式開議時卽行提出宣布一切云 
 
 
 

Page 3

 
 
[新總統就任地點之研究]  
　　國會事務局提出正式總統就任地點一案前各總長在總統府會議主張不一約分三派（一）主張在總統府或謂如總統易人殊屬不便（二）主張在舊總統府段總長謂陸軍部已移入碍難再讓（三）援泰西各國之例主張在參議院結局决定交還國會事務局修正後再議 
[借欵最近之觀察]  
　　自謝絶大借欵後財政部及外交部關於借欵之事大抵　小借欵之磋議而近日以來谷利斯浦借欵及五國銀行團不允退讓條件各問題又相繼發生以故日來總統府又爲借欵之事屢次會議今詳錄各方面情形於下 
[（一總統府之會議案）]  
　　聞昨日大總統召集全體國務員開臨時會議時所討論者係關於借欵事件是日提出者約有數件今特披露於下惟此數案是日已否議决外間尙未探悉 
　　（一）大借欵之永久謝絶辦法 
　　（一）報告兩院謝絶大借欵之理由書 
　　（一）德使提議中德締結單獨借欵辦法 
　　（一）谷利斯浦提前交款之辦法 
[　（二）國務院之説帖]  
　　總統府消息昨日國務院封送總統府説帖二件探其内容係日前國務會議全體國務員意見條擬對待借欵辦法茲將其内容探誌於下　　（一）關於籌還墊欵事宜與銀行代表熙禮爾氏直接商榷之法（一）償還比欵展期問題與比使賈爾牒氏接洽之法 
[（三）財政部之原呈]  
　　財政總長周學熙昨謁見大總統面呈新議定之借欵案一件原案内容係美國荷司聯銀公司承借款額三千萬磅業經駐美張代表與該公司議定以鹽税作抵年息六釐九四折扣三十年還清第十年還本俟總統選定確堪維持中國秩序者一星期間卽可正式簽 
字四星期内先付欵五百萬磅餘欵於一年之内交足本日已提出國務會議矣 
[（四）周總長之計劃]  
　　財政總長周學熙自停頓大借欵之後卽於國務院與外交部會商謝絶大借欵之辦法以爲謝絶之地步惟自美國銀行團退出六國銀行團之後五國銀行團對於借欵條件仍未一毫退讓至正式謝絶之方該團亦復多方遷延日昨已經籌有辦法惟谷利斯浦續交欵項已經决定辦法毋庸再事更張云云 
[報界同志會之議决案]  
　　日前報界同志會常會議决各案如下（一）兩院速記錄一事議决由本會辦理各報社均攤經費（二）可决國報神州報庸言報加入本會（三）推定朱先生淇爲查帳員（四）議决函請遠東通信社通信由本會津貼郵費（五）議决圖書館辦法請政府發給官書並由各報社隨意捐助暫不格外籌欵（六）議决上海漢口通信辦法請本會滬漢報担任（七）議决各報月捐暫定十元自三月起每月十五號通告十六號收齊（八）議决北京英文報公函登入來函欄（九）議决每逢常會各報經理如不能到會務請委派代表（十）議决會員名單程式印送各報請即塡交（十）（一）西門子分司經理鮑君星槎捐助電燈費二百元李木齋先生捐入鋼琴一座議决均推爲俱樂部名譽會員（十）（二）議决爲西門子揄揚（十）（三）可决西文通信員衛勃加入本會（十）（四）議决酌定東西文報紙 
周蔡二都督之通電 
[周都督通電]  
　　民國肇造　一年於茲迭經困難甫睹正式國會之成立昨奉院電知會場秩序井然中外額手列邦之承認已見先聲全國之眼光亦趨一致前途幸福庶乎可期此後酌公正之羣言謀共和之郅治實維國會是頼近來竟有政府調兵入京各路率師北上之謠不知起自何方竟爾喧騰報紙讀胡都督佳電讜論苦心維持大局應請政府採納宣示並一面嚴禁訛言至於軍事指揮斷非盡人可喻若必强爲牽合牛議院與政府之嫌此等居心爲導虎之倀卽爲全國之敵自齊不敏忝膺疆寄地處中權竊願隨各都督後保和平之大局治中外之又安治亂存亡在於此日伏祈亮察周自齊眞 
[蔡都督通電]  
　　讀副總統魚電對於選舉總統一事盰衡時局發抒讜論忠貞公亮崇拜莫名竊以總統一席爲全國身命所寄卽爲民國存亡所關選舉得人則惟兩院之賜不得其人則惟兩院之暝以兩院諸公之明達悚於近日事變之紛投環顧海内人才足以遺艱投大能勝此任者實不數覯尙望體察吾國之現情徵合人民之心理屏除意見宏此遠謨則民國實嘉頼之謹掬愚忱統希亮察蔡　叩青 
洛潼鐵路問題之面面觀（二） 
[洛潼股東要電]  
　　洛潼鐵路股東致北京袁總統國務院交通部電云四月九日豫省洛潼鐵路公司假八旗會館召集股東開特别會定期三日研究歸并海蘭鐵路辦法詎該公司總協理因虧糜太鉅弊混滋多不敢交出聞零星股票多存收股處該公司先以金錢賄賂勾串多人用攤派各縣地畝零股撮成總股或有未列之股東假借名義私授以入塲券聳令到會抵制又每晚在股東招待所拉　外縣股東鼓吹争路廣印争路傳單以蔽誘之偏值豫省荒旱人心惶惑外縣股東到者甚少計數尙不及半照章卽不應開議然公司正利用此種機會俾開會時以便朦蔽致開會主席以協理葛德山主之時主席並不將政府所擬歸併蘭海辦法請股東討論轉大聲疾呼不應收歸國有請衆表决其把持壟斷之行爲盡行披露都督張先生因出席宣布中央電令詎股東等正在討論突有自稱三千股之股東陳芷屏登臺演説股東等多知其爲僞託僉以凡有演説必須先驗股權方准登臺演説要求主席陳不得已乃出入場券當衆宣布當被羅山股東王伸烈等指斥其虚僞將陳擯出會場不准發言並質問公司以無股假託股東私授入場券之理由罪名及不認今日之會爲有效於是受公司賄託之僞股東復登臺反對歸併紛紛攘攘秩序因此大亂股東間有避去者該主席復趁此機會聲言今日須先表决國有民有大股東均願歸併蘭海正在發言之際主席喝止謂如有願歸併蘭海者均書名於册不准發言股東齊集主席書名時有向主席質問如願完全商辦者亦應各自書名以便較對票權詎僞股東因懼失敗羣起反對大相衝突以致秩序復亂僅書數名而已股東見此情形恐出危險遂多散去該主席肆其鬼蜮伎俩以贊成歸併蘭海名册爲少數欲表决爲商辦都督以會場秩序紊亂天已將晚股東多已散去不得爲表决會旣定三日或明日後日各股東均得將股赴會騐股發入場券投票表决以昭大公該主席首先反抗都督以陳芷屏無股票公司私授以股東入場券卽爲不正當之行爲應爲下正當之會場故今日一切均不得爲有效人聲由是沸騰莫可辨駁遂令散會先此電聞洛潼鐵路公司股東期啓驥夏汝憲等共一百八十八人公叩蒸 
[各大股東之要求]  
　　洛潼鐵路股東以景仲升吴文堂夏哲生王筱墀景德震何所綏等入股最鉅刻聞該股東等會議要求五項（一）歸併後股東如欲退股應卽照給股欵如不願退須一律同享利權（二）附路礦産操之豫人一由豫人採辦由該路運輸時運費特别減價（三）鐵路學堂繼續開辦畢業儘先錄用（四）路工材料須用豫産（五）鹽斤加價昔爲籌備路利而加今此路國有此項須撥充河南賑災之需以上五項海蘭公司承認則國有問題該股東卽不反對 
[商界之會議]  
　　洛潼公司設立已久其股票作爲有價證券抵押各銀行票莊者不少近因收歸國有凡與此事有關係之銀行商號已在商會開議大抵以股票須照舊有效並應由海蘭公司直接可以照股收欵以昭大公議定後即向海蘭公司要求云 
雜評一（無名） 
[三黨聯合]  
德奥意爲三同盟國英法俄爲三聯盟國三同盟與三聯合以對峙於歐洲共和民主統一爲三聯合黨三聯合黨與國民黨對峙於北京是皆由散而趨整之現象也對峙於歐洲之六國得以恊商而定巴爾幹之大局對峙於北京之四黨不知亦能協商而定中國之大局否 
[日美交涉]  
　　除歐洲之外最有勢力之國唯日美而已然而今日美則排日日亦憤美兩國邦交險惡日甚然則今日列强之中實無一國不在於敵視中也有敵視者而後有聯 
合者大勢所趨無不如是處於今時之人類所謂平和者其僅名詞也耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鄂省改進團之餘波]  
　　季雨霖之關係鄂軍暫編第八師師長季雨霖日前鬨傳其已自回鄂投案茲悉實屬謠言惟蔡顧問濟民曾向黎公爲季緩頰謂季如遵令於旬日内返鄂可否邀免深究黎公當答以只要訊無主謀情事卽可復用否則國法俱在吾不能置法論情也蔡默然於是外間揣測者遂訛傳季將自行投案耳茲聞黎公據偵探隊長劉有才報告季實住居上海英界現恐黎公通電緝拿擬不日出洋暫避頃聞黎公擬密電上海當道與領事磋商引渡勿任逋逃海外並以十日之期届滿特電請政府將其勳位中將一併革去至第八師現尙有三千餘人分紮襄河各埠卽應退伍全行遺散當季初逃時黎公恐其司令部中人惶惑曾派周參議拓疆前往撫慰茲復派委蔡中將濟民代理該師長責成於本月内將各軍一律解散且令隨時將辦理情形呈核以昭愼重蔡季本屬至交故八師將士甚樂服從刻下起義同志之在京者如鄧玉麟甘績熙胡祖舜胡經武諸君均有函電爲季解救要求收回通緝成命黎公閲後亦未有答復又荆襄郡各屬紳商至都督府控訴季勒捐苛罰者日有數起計其所得約近百萬黎公恐季不肯到案出亡國外所有搜括民財亟應查抄以充公用業已咨請民政長飭地方官將其原籍荆門縣産業及省垣水陸街等處居屋一律收没歸官聽候撥用 
[熊夢飛引渡後之質問]  
　　前充陸軍營長之熊夢飛經偵者查悉卽改進團署各發傳單之熊人一於日前協同英捕房在漢口英界新民戲園内拿獲引渡後熊延請劉律師爲辯護人當道因案關外交備極審愼故延未開訊昨劉律師已具書質問黎公謂熊夢飛並非熊人一偵探旣指爲人一應有証據且熊隨身行囊箱篋以内均未抄獲謀亂證據因何逮捕延不訊問云云按鄂省近改進團事當道大爲危懼風聲鶴唳一日數驚致凡有告密者不察其是否屬實卽行派兵逮捕如法政專科學校校長王利用被捕查抄一事僅憑一匿名信函及查無証據釋放王已受損不堪刻在審檢廳控訴未理聞已向省議會陳訴矣此熊夢飛案外人所以有所籍口也 
[都督府屬官脱黨]  
　　改進團中份子多係有黨籍中人都督府參議吕端書武丹書雷金鏞等均因有黨籍故被列入改進團吕端書且爲黎公所信任自逃遁後黎公深嘆黨派之爲禍謂吕設無黨籍何至隨同背我昨特援軍人不應入政黨之例發布命令云本府爲一省軍事最高機關應恪遵定章爲各軍隊表率所有本府各處課人員嗣後均不准有黨籍已入黨者卽日繳還証書宣告脱黨未入黨者以後不得加入若陽奉陰違查出卽行撤差并治違抗命令之罪其有醉心政黨者儘可尅日辭職云 
[同袍社發現於宜昌]  
　　近日武漢查緝匪類十分嚴緊棧房旅館蓬户民居取締周密所有暗謀勾結之同袍社九龍會種種江湖土匪皆無處藏身紛向外縣暫避前日聞有同袍社（卽哥老會）中人在德安煽惑軍隊曾經當道電令該處軍隊長官嚴加防維昨聞宜昌亦有此輩勾結軍人希圖搶掠擾害治安幸經駐宜第八旅旅長偵知預爲防範謀不得逞但該處同袍社中人數以萬計拿辦恐激巨變不究又恐成癰之患特電請都督加派軍隊赴宜駐防以便鎭懾昨黎公已委派憲兵司令官王文錦帶隊前往矣 
[改進團又獲主謀]  
　　自該團傳單發現列名倡首有張白俠熊人一等各報久經喧傳嗣後破獲各機關逮捕者不一而足或謂張某業已成擒或謂熊人一亦已拘獲傳説紛紛莫衷一是茲悉是日在漢所獲該團一班内又有容景芳一名容曾充河南省上級軍官被人推捯因來鄂厠身五旅見習之職昨已解省交軍法處研訊當供認與密謀起事次日派員在孝感將彭緝解來省歸案或謂該二犯卽改 
進團主謀之首領云 
[九江匪黨謀亂未成]  
　　四月十號訪函云九江近數日來風聲鶴唳皆謂將有亂事發 
生居民大爲恐慌總台官陳廷訓特派稽查到處查拿亂黨前日偕第九團十連兵士等拿獲謀爲不軌之匪犯二名一名梅桂林（聞係前五十三標連長）一名王世齋經陳廷訓審訊供稱係伍楚雄劉虎邀同來潯希圖暴動約於九點鐘時放火爲號等語至是晚九鐘時果然考棚後火起考棚自龍門以後皆封鎖並無居住人决無起火之理當火起時有人見一人携洋油箱一隻滿貯洋油用綿花浸透在考棚後牆穿一洞將綿花燒起霎時火勢蔓延約燒兩鐘之久警署長袁取章始同警兵十餘人拖水龍前來施救比時火勢已熾不可撲滅嗣因軍士登屋將柱折毀故僅燒去正屋兩重時第九團軍官聞考棚火起不准軍士出營門一步故不來救火蓋防暴動也十鐘時都府巷内某茅屋亦被匪徒浸以洋油用火燃燒幸鄰右見之爲之撲滅是夜王鎭守使及總台官陳廷訓頒戒嚴令時換口號派軍士駐守西門外各街巷要路至三更時有匪徒四人至招商街口張官巷駐守軍士問伊口號匪徒不答軍士齊聲喝拿匪徒卽燃放手鎗衆軍士亦卽放鎗鎗斃二匪次日陳廷訓將梅王二匪供詞責呈王查辦使並電禀都督將二匪在大南門外梟首以正典型並佈告通衢云前夜九鐘火起時第一師長歐陽武駐紥城外鐵路公司聞警後即派參謀盧象森至龍開河車站令開專車赴沙河運兵來潯遏亂當夜十二句鐘始連來騎兵一團由團長伍某統帶到潯至蓮花洞之駐兵亦由歐陽師長發出命令調至潯城以資鎭攝而備不虞 
[四川沈立亭被刺案與張治祥無關]  
　　四川彭霮青以私仇關係指使楊伯通鎗擊沈立亭事業誌本報外間謂因黨争關係派人暗殺衆議員張治祥誤中沈某云云實爲傳聞之誤茲將公文兩件錄左 
[成都警廳咨文]  
　　三月十八夜案據北四分廳報稱管内丁子巷街巡士徐世詠突聞手鎗響聲見一人飛跑後面有北二廳巡警余開星張茂才邵占武跟追該巡士徐世詠當將該犯拿獲並奪得手鎗一支帶至分廳訊稱楊伯通暗放手鎗并有獨立營營長彭多福弟彭霮青在内正訊問間據偵控報告該犯在通順街將沈立亭左臂打傷等情申送前來本總廳當卽提訊該犯楊伯通據供華陽縣人年二十三歲駐青龍街父母均在并無兄弟已娶妻室前在第一鎭充當差遣去年八月辭事現擬在第二鎭謀事認識彭營長弟兄今夜上燈後路過某街道見彭霮青身穿短衣拴東腰帶跟隨轎子一乘追趕伊令我同行過了兩三條街至正通順街見坐轎的剛纔下轎伊持手鎗向其連放兩下因沿街衆警羣吹警笛伊把手鎗交我他就逃走不料我接鎗在手因機滑又響了一下並未傷人一時情急逃跑被巡警拿獲至坐轎子的人并不認識等語本總廳當派人往通順街查看沈立亭左臂受傷甚重已由警廳騐明飭醫調治在案並查明昨日傍晚時沈立亭在總府街第一樓吃茶曾見楊伯通同林金魁也在隔座吃茶沈立亭走時 
楊伯通及林金魁亦立時跟走沈立亭在半路坐轎楊伯通等爲何跟隨雖不得而知惟沈立亭被鎗擊傷後登時將楊伯通在場拿獲並在伊手奪獲手鎗一支查看鎗瞠已放四彈雖到案時狡供與沈立亭不認識其爲推卸避就已無疑義除正犯彭霮青業已由貴廳拘獲外相應備文將該犯楊伯通一名及兇器自來復手鎗一支子彈六響咨送到案諸煩查照驗明轉咨審判廳研究並希咨覆 
[審判官公開刑庭判詞]  
　　彭霮青先供稱殺傷沈長子係爲報復父仇實余七人所爲楊伯通并不知情楊伯通迭次口供亦均相脗合楊伯通著取保候質以省拖累並咨檢察廳調雙流沈長子殺斃彭載堰卽彭運昌一案卷宗到案再行核奪此判觀以上各情知與政府及政黨並無絲毫之關係也 
[粤省會討論約朿兵士問題]  
　　四月九日省議會開會議長宣言林景洛君提出約朿兵士以安良民案請林議員宣布意見林議員宣布畢李綺庵謂約朿軍隊乃行政官職守至軍隊良莠不齊容或有之此案不過知會都督提醒各營官密派偵探查訪此弊可已黄桂榮謂軍官奉行不力軍隊騷擾誠有之然都督已有告示嚴行軍律多此一番亦不過從嚴查核而已陳鴻銓謂兵所以衛民惟現在各處清鄕騷擾人民敢怒而不敢言以致人心惶惶寢不安席故請派員查辦最爲上策因軍官爲軍人表率倘營官良善軍人何至敢騷擾如查有此弊須責令營官賠償杜代表以爲如何杜代表答言關於此案都督與護軍使不啻三令五申非常嚴厲案中弊害亦已知之依省會暫行法十六條第九項知會都督可照通飭杜應魁謂林議員提出此 
案極緊要但如能指出某鄕騷擾營官何人卽可知會照此撤差林正煊謂約朿兵士本軍官應辦之事但騷擾之弊不獨警衛軍爲然卽陸軍之曾受教育者亦然本員籍隷高州聞陸軍有串同奸商私帶煙膏并包庇軍械等弊此皆由長官不職之過然陸軍以數十年培飬而不足一二不肖營官敗壞之而有餘故應派員密查然必先擬一辦法知會政府不致徒託空言范洪嶹謂本員亦贊成派員密查免各營官任意作威王鴻鑑謂如有犯此應卽訊明分别取保不必候至三日此應修改林正煊謂是否要交審查股修正羅曉峯謂現祇可請其嚴密稽查内容似不必理會議長謂照原又咨去或要修正須先定奪杜應魁謂此案確要成立因有 
事實即有研究至林議員謂修正並派員密查乃此議案中之一部其中條例尚多不如照原文咨送爲合議長謂此案討論終局應照本案成立即付表决多數贊成通過 
粤路近狀紀 
[路局之新組織]  
　　川漢粤路督辦岑春煊將粤路鐵路局從新組織局内設總辦一員總理一切事宜得商由股東董事任用以下各員辦事員分四科核算科督工科管理科購置科祇設科員不設科長薪金以二百兩爲高格工程分爲兩課技師課技士課能察路工長短以定用人之多寡薪金高格爲一千元委任後呈由督辦彙核轉報交通部備察惟聘用洋員則須先期將合同辦法先行呈明會同交通外交兩部核准始能雇用否則作爲無效 
[將來之計劃]  
　　前有人建議以粤路公司欸項支絀不如築至韶關止該路線卽作爲商辦韶關以上由中央自築該路線卽作爲國有雙方並進成功自速茲聞北事已由董事梁某提出會議各董事僉以粤路築至韶關止猶且無欵展築路工中止通軌無期若將韶關以上路線歸併國有由部籌欵興築爲大局計爲吾粤計均有裨益卽揆諸當日商辦宗旨亦無抵觸計無有愈於此者各董事多贊成遂决俟開股東大會時卽提議實行 
[目前之工程]  
　　粤漢幹路現已開車至英德由英德至烏石亦已鋪築路面此段秋後可以通車最難者係韶關下之第十三叚工程該處有石山阻隔將來炸開石穴方能交通該山古蹟甚多有張曲江讀書台空山古刹翠柏蒼松現尙存留令人憑弔壁間題詠美不勝收遊客景仰前賢多流連不忍去云 
[唐張兩女士大閙女烈士祠]  
　　湘省女烈士祠於去歲經譚都督指歸湖南女國民會管理舉定女祠董及幹事數人經理一切本月七日忽由女士唐羣英張漢英等佔住並有竊去某女烈神主情事當經女國民會發布公啓定於十二日開會籌議對付方法其公啓如下敬啓者民國女烈士祠於去秋經都督命令指歸湖南女國民會管理並遵示舉定祠董及幹事數人經理 
一切已經一載通國皆知今年忽有唐羣英張漢英等以女子參政同盟會名義屢次來祠無理取閙均經各界公同理斥不意野心未死突於四月七日由唐張等統率男女五六十人强劈祠門蜂擁闖入聲稱已由伊等舉定女烈祠男女祠董各數人今日入祠辦事等語並將行李搬入男女多人佔居祠内比經同人向詢一是除兇閙外並無正確之答復是夜男女十餘人卽宿祠中出入自由今早忽祠役報告始知伊等將洪劉惠芳羅張韻珍神主竊去似此不法行爲難以理喻特 
定於本月十二日開全體大會務乞男女各界同胞届時賁臨東長街民國女烈士祠同伸公論以安先烈而靖人心無任盼禱翹企之至云云旋於是日開會到者數百人皆斥唐張爲無理議定辦法如下（一）請司法司曁軍事愛國團飭令唐張等人遷出（二）各女烈神主經唐張竊去者由各女烈家屬與之交涉 
[江蘇水師改警之暗潮]  
　　蘇省水師改警已見明文廳長亦經派定而各處水軍忽有反對之風説現更漸漸發表由各水師中每營派出代表一人逕來蘇垣會議進行之法隨聯名赴都 
督處遞禀其所持理由略謂水師改警雖全國同一辦法然浙省祗設一籌備處而蘇省另設廳長廳置四科規模宏大其所需經費不另開支須就原有水師中籌取勢必損下益上以供　此龐大之警廳原有水師裁之又裁餉需寥寥何堪再　平時自統領以迄哨弁使臂使指呼應靈捷一旦臨以痛癢不關之廳長事事動須承命恐於事實上轉多窒礙云云其意蓋非反對改警實反對增置廳長也聞此舉團結力頗堅滬軍亦有表同情者正不知程都督如何批示也據某水師宣言此次不達目的則全體要求二年恩餉首先解散并聞此事原動力爲太湖水師派員赴各水師要求同意於是每營各派代表一人預會會議地點在蘇垣已議畢進行各處營長均知之惟統領則尙未知云 
地方通信蘇州 
[常熟盜匪已獲]  
　　前報記載常熟古里村瞿議員被盜匪夥刦巨贓一案曾經懸賞一千元購線四出偵緝迄今尙未破獲茲經飛划第五營營長孫松泉君偵知該盜匿居上海英租界特親自赴申拿獲盜匪四名寄押捕房當卽回蘇呈請本營鍾統領會同軍政司及司法廳備文移提歸案訊辦 
松江 
[華亭縣議會請懲戒司法]  
　　華亭監逃去大帮要犯僅數司間耳不謂近又逃去要犯多人詳情已紀昨報該檢察廳疏於防範實屬有矌職守現由縣議事會電省請從嚴懲戒茲錄原電如下蘇州司法籌備處長高等檢察廳均鑒華亭監犯前逃三十八名物議沸騰詎咸（十五）日又逃二名篠（十七）日看守所犯逃十九名雖未判决仍係盜犯居多縱虎歸山必貽後患華亭司法現象如此請嚴處華亭縣議事會葉理封等印 
鎭江 
[税務學校出現]  
　　鎭郡學界王君等以中國釐税一項爲全國大宗之收入現在民國初基税務一事亟宜切實改良特創設税務專門學校以備飬成税務人材學額分甲乙丙丁四班每班八十名以三年畢業現已覓得城内紅梅閣爲校舍俟畢業後再禀請都督派委税務之事今已開辦招生聞甚踴躍云 
[警廳組織巡邏隊]  
　　自沿江各處發現九龍會匪後鎭郡軍警各界無不加意防範茲警務長饒子敬君深恐此項匪徒暗中潛來鎭地　惑愚民特編練一巡邏隊分日夜兩班巡邏街市以補助軍隊耳目之不足 
南京 
[規定碼頭捐之電文]  
　　應省長致財政部電云鹽電敬悉地方税項不外附稅特稅兩種其徵收手續附於國稅之内則爲附稅立於國税之外則爲特税各國通行已成定義若謂國家有附收之國税實未前聞且碼頭捐之名稱自有碼頭而始有此碼頭捐是否屬於一地方之部分抑屬於一國家之範圍界限亦至易明今同關税附收卽可列爲國税然則田賦釐金一切國税附收之欵皆得爲國税更有何種附税爲地方税乎况上海華洋碼頭捐實係　收性質與附收不同初由英法工部局華洋併征繼由滬道派員專收華洋捐款歲貼英法兩局約銀三萬元蔡鈞任後由税司代收捐數頓增半歸英法兩局半歸滬道抵支吴淞防疫經費等款此捐改歸税司歷年未久有案可稽並非關税附收項欵金陵關亦有此捐專充商埠巡警清道之用考之舊案則如此察之税法又如彼現仿劃歸地方按諸大部所謂性質所謂照案之意亦無不合此次捐欵常年不過數萬金在部欵收入奚啻滄海一粟現值劃分税項時期性質標準自有界説未可曲爲之解致生障礙尙希復加考核指示遵循 
[訛言之由來]  
　　南京日來謠言蠭起傳説紛紛實因前徐州銅山土匪骚擾都督特令十二團前往保衛現已平靖撤回分駐七家灣登隆巷鄕愚無知遂以爲有不測之虞云 
廣東 
[追悼宋遯初君紀]  
　　四月十三日國民黨支部假座陸軍進行社開會追悼宋教仁君到會者胡都督陳軍長各政界統一黨代表各政黨各社團各學堂各界男女並外賓日人籐田駿士約數千人會場陳設甚爲周妥頭門以生花結成對聯文曰（害一人卽害天下）（死軀殻不死精神）正座設宋先生放大遺像一幅像上用生花結成横額顔曰（吾黨之英）旁襯生花題句云（前仆後繼雖死猶生）一點鐘開會首由胡部長漢民宣佈開會理由次由陳耿夫宣佈宋先生死事槪略次本黨支部及各政黨各界致哀詞次由各女學生鼓琴歌詩聲韻沉痛次統一黨粤支部代表盧少芝君上海國民黨交通部丁懐瑾君及陳軍長教育司鍾惺可君陳軍衡君陳夢生君相繼演説頗爲沉痛云 
[華人飛櫗家回國]  
　　旅美華人大飛行家譚根君於往年武漢軍興卽欲朿裝從戎出其所學爲國効力祇因苦乏川資未能返國迨南京政府成立曾電召歸國旋以和議告成行遂中止惟前任美洲同盟會支部長伍平一君曾與譚君發起創辦飛船公司爲他日歸國組織飛機戰隊之預備公司開辦之日卽藍君天蔚抵美之期譚君演其凌空絶技偕藍君乘坐空中藍君稱羡不置該公司成立係屋崙趙君仲江劉君省吾趙君鼎榮等臂助之力甚多今諸君以俄蒙事急特備資多購水陸新機趕速回國已於三月首透先招人學習編練成隊探其行程先經檀香山然後赴上海廣州等埠云 
雜評二默 
[粤省會約束軍人案]  
　　粤省會以時有軍人滋擾特提議咨請約束嗚呼難言之矣 
　　軍人對於國家有保全大局之責對於地方有維持治安之任盖必其能顧全國家大局不爲外界所勾動而後對於地方肯盡維持之議務今觀各省之軍隊有江湖會匪勾之有退伍軍人勾之有改進團同袍社種種名目勾之一被勾引卽幾幾不能自持嗚呼約束豈易言哉 
[沈立亭被刺]  
　　林述慶之死也初有人疑爲反對黨所毒害者今山本醫生宣布驗單而謠息沈立亭之被刺初有人疑爲黨争欲刺張治祥而誤中者今審判廳宣而供詞而謠亦息　 
　　是故息謠之法惟有將確實證據宣示於人而已矣 
[華亭監三次逃犯]  
　　華亭要犯之越獄已一而再再而三况此次看守所犯之圖逃數日前已有風聲而仍被出柙以去是果疏於防範耶抑亦以押犯擁擠而過縱之耶 
或曰司法官苟能將宿案早日訊斷則押犯自少且可减少圖逃之助力 
　　或曰否審問又須費司法官一番心血也縱之不較乾净乎 
 
 
 

Page 7

 
 
本埠新聞 
[刺宋案犯特别法庭之地點]  
　　刺宋案犯應桂馨武士英業經英法公廨先後移解南市寄押陸軍六十一團營倉組織特别法庭定期審訊各情迭誌本報茲悉開審時英法兩領事亦均豫備到堂觀審並聞應犯所延之英國各律師代表亦擬出庭擔任辯護現已函商陳交涉使不識是否照准其特别法庭地點本擬在江蘇海運局嗣因海運局係軍界駐節之所程都督現擬改借南市市政廳該地中庭寛敞組織特别法庭最爲相宜因去年山陽姚榮澤一案亦假市政廳開庭審訊該處地臨浦濱水陸交通往返甚便昨日特委黄膺白君偕地方審檢兩廳廳長至市政廳調查設庭地點届時前門毛家弄内一應行人車輛均請商團阻止以免擠軋臨審時兇犯解至法庭用汽車載運沿途由兵士押解亦爲妥當因昨係星期日陸總董他出僅由楊君東山接談片時而去至江蘇運局附近俱係貧窶及小本營業者居多前經淞滬警察廳長在徐家匯調撥騎巡隊在彼駐紮日夜巡邏又有警備隊等維持公安外前經穆廳長派令科員調查户口册後凡有進出人口不准雜沓如敢容留外來之人查出定行嚴究每晚由第二區區長飭派區員持册挨户查對人口是否相符以免匪徒隱匿刻由第一第二兩區長警已奉區長條諭甲乙丙三班巡士除於落差後不得擅自遠離准以一班休息外餘則一體駐守以備臨時調遣 
[閘北推廣商埠地面之規畫]  
　　閘北市民公會會長王贊熙具呈政府以上海閘北地方與租界毗連屢被外人侵佔發生種種交涉問題况上海爲通商巨埠租界商業異常繁盛華界市面未見發達目下補救方法非自開商埠難收實效查張華浜江灣兩處居滬寧蘇杭鐵道之中心點地址寛廣四通八達應請飭工商部通盤籌畫將該二處闢爲商埠振興工商實業藉免外人之覬觎挽回已失利權云 
[廣肇公所答復税司函稿大略]  
　　墨税司將碼頭棧改作關棧取締新章乃防維以貴報賤以重報輕而設竊思輪船來貨無提單者便是走私漏税則有緝私關員專責若不通同豈能漏綱如有提單者照例起入碼頭棧房報關請驗則有騐貨關員專責若不通同豈能以貴報賤以重報輕如果通同卽設關棧亦屬無益徒使商人暗受其害以十五天轉棧其貨加多傷殘短耗及扛力等損失且關棧期滿又適遇該碼頭棧無餘地不能遷移而該貨主向無自設棧房者斯時尤不堪設想綠我華商向無自設棧房十居八九今改訂新章其名雖曰設法整頓革除舊弊其實則貽害商務並非雙方兼籌之善策也忖税司之意祇係防維少數奸商將前後船到之同唛貴賤輕重移甲移作乙從中請驗舞弊若要剔除易如反掌凡船抵埠先要船行報關指明囗貨入囗號棧房卽委關員在艙口將其貨打一關印每唛打幾件便有把握其關印押明囗月囗日或每天每船不同並分别輪流顔色及設巡緝棧房關員况向來常有驗貨關員到棧點騐如此並行若有此弊吾弗信也懇求姑順商情取消關棧新章否則始終損失商人萬難公認决無遵照之理也 
[法律協會開會紀事]  
　　昨日法律協會同人假北浙江路民國法律學校開成立大會嗣因到會者不及百人至午後三下鐘時由楊君千里宣言改爲茶話會衆無異議楊君又言本會發軔以來已經一載合本外埠會員統計已有八百餘人迄今未開成立大會但會員均係法政中人非現充法寂卽以律師爲營業各有職務散居各埠以情理測之縱將開會理由遍登廣告亦難望其畢來今日之會應否卽作爲成立會抑或另議日期再開成立大會請衆公决於日各會員詳加討論均以各埠會員必以職務覊身並非甘心放任故多數主張不再開成立大會由會中將今日開會情形會員名單本會簡章及應舉職員通告各埠會員另附選舉票兩紙一選正副會長各一員一選幹事四員由各會員照章塡寄來滬彙齊發表議决後由華洋律師公所華經理張吉峯君提議律師公所與法律協會合併案略將律師公年之歷史對衆詳述略謂上海爲吾國最大商埠華洋交涉發生最多故與馬禮遜君等發起組成斯會辦理訟事及非訟事旣可保護公私權利並可增進各界幸福現擬與法律協會合併是否可行請衆公决楊君起言法律協會與律師公所均以保障人權爲要素惟法律協會係研究法學之所毫無進欵律師公所雖以保障人權爲目的究兼營業性質二者性質各殊本無合併之必要惟彼此旣均以保障人權爲宗旨自不妨殊途同歸云云衆皆贊成議遂定卽散會 
[寗波同鄉會開會誌盛]  
　　寗波同鄉會昨在四明公所開選舉大會到者千餘人秩序整肅首由會長沈仲禮君報告開會宗旨略謂本會經費不甚充裕以致各項公益未能發達以後當開財源節財流庶各項公益可逐　　　 
漸推廣云云次舉陳厚載陳鏡如胡甸蓀童志寛四君爲糾儀員次由洪思棠君報告本會去年成績如辦米接濟昭雪寃誣破獲拐案籌辦賑捐等事次由謝蓮卿君報告本會去年帳略次由應季審君報告修改本會章程次由張讓三君演説詳述同鄉會之成效寗波人之優點凡商界學界以及工業航業冐險進取開通風氣實以吾甬人爲最占先着上海一隅尤爲之冠亟應固結團體協力進行洋洋灑灑約千餘言次由袁履登君演説同鄉會將來之希望（一）彼此聯絡以厚鄉誼（二）彼此體諒以袪隔膜（三）彼此協力以收效果次由葛吉卿君演説會務須堅忍到底始能發達繼由謝　牕君辭會董而就職員沈仲禮君申説謝君辭會董之美意復由周椒卿君演説會務不甚發達之原因（一）挾意見（二）少熱忱（三）個人權利心太重次由陳良玉嚴痛暗兩君相繼演説皆以聯絡鄉誼圖謀公益爲宗旨語極沈涌聽者拍掌歡聲雷勳末開選舉票沈仲禮君當選爲正會長虞洽卿李徵五兩君爲副會長其餘會董職員俟職員會複選分科後再行發表時已鐘鳴六下遂搖鈴散會 
[愛國婦女會慰問西藏歸軍]  
　　西藏歸軍男女五百十二名前日抵滬曾由混成第三旅李旅長安插滬南第二營（卽滬軍營）以便資送回籍等情已誌前報愛國婦女會員許又銘君以該藏兵等鴣面鳩形流落異鄉殊堪憫惻昨特備洋五十元毛由一百六十八條於前日函送該營楊錦堂管帶請爲代購猪肉散給各藏兵分食其毛巾卽請代發各婦女以爲洗面之需 
[鐵路衛隊與醫院子院長之衝突]  
　　粤漢川寗鐵路督辦岑春萱君所招衞隊各軍前日午後奉營長潘月樵君諭令各連長率同所部在南門外操演而回行至新馬路與上海醫院院長張竹君女士所乘汽車相遇不知如何互相冲突當時由警到來解勸而散現聞兩造尙不肯干休云 
[閘北商團競走會紀盛]  
　　閘北總商團會於昨日上午開競走會共計動員二十一名由四區寳山路起向西過滬寗車站經二區川虹路一區大統路朝西過共和路向南經八區恒通路朝東過光復路轉北復經大統路至共和路操場爲止閘北正副市長巡警局曁各區商團會長均蒞會參觀計得特别獎賞者張瑞章陳子超秦秋生王維善黄沛清鄭錫光席元魁陳世馥等八名其餘十三名亦各贈銀牌以示鼓勵沿途由總局馬隊巡警在前開道所過各區亦派通班長警在旁彈壓云 
[法華橋餘石搬遷之交涉]  
上海市政廳總　昨日准上海縣吴知事函云前接來函以據鄉董陸聯章等函稱法華石橋被法工部局估工搬遷餘石約二百餘塊又雇小工盡行掘起悉數搬去請函轉運還一案當經函致法總領事飭局照數遂還去後茲准復稱此案業經本總領事查明此項石條法公董局並未搬存因其放在道勝銀行租地悉由道勝銀行搬去除函知該銀行將所搬石條交還外復希查照等因合行函達敬希查照前往接收爲荷 
[楊正標被逼投江案之催審]  
　　湘人楊正標由軍退伍由九江乘坐江孚輪船因無船票致被該輪帳房張惠江等毆傷絶食驅逐投江經上海地方檢察廳傳集兩造預審各情迭誌本報茲因檢察廳日久迄未起訴由旅滬湖南同鄉會前日函催檢察廳云楊正標在江孚輪船被張惠江等傷害斃命一案曾蒙貴廳迭次預審証據確實張等罪有應得惟此案爲湘省鄉人所同注意尤關公憤在此静候審判者實繁有徒并同鄉各律師均願在此同盡義務如遲延日久深慮人衆觀望又恐用度浩繁擬懇貴廳長查照預審案情迅賜按律起訴以重人道而伸法權 
[第三旅整肅軍紀之文告]  
　　混成第三旅李長昨日通令所屬各團營長略謂近日外間謠諑甚多皆係匪類搖惑衆心希冀乘機搶刦除已移請商埠警局分飭各區嚴諭巡士妥愼防範外所有本旅各級官長士兵務宜持沉静態度恪守本分嚴守軍紀勿爲謠言輕惑致乘秩序爲此令仰該團營長速將本旅長意旨傳諭一體知照 
[李旅長交替手續]  
　　陸軍混成第三旅李旅長自任命江蘇水上警察第二廳廳長後前日接奉應省長頒下印信一顆文曰江蘇水上警察第二廳印並大總統任命狀一件李廳長昨已呈復總廳及省長並通知各行政署卽日啓用其所統之陸軍並已函催章師長速來接收以便赴蘇蒞任云 
[閘北整飭車捐手續]  
　　三區蔣區長前日呈報總局龔局長云市政廳車捐處向章查獲無照車輛交崗巡帶區除飭車夫赴廳補捐執照外由區酌予判罰以未懲戒本月十七日下午曾查獲無照包車一輛帶來本區 
昨日該車夫持車捐處收捐條來區領車區長遵章判罰洋一元不料今晨該車夫到區聲稱罰欵已繳呈車捐處連捐照共計洋二元四角八十文云云區長以車捐處無處罰之權故帶同該車夫往詢理由該處錢課員無詞可答應請局長函請錢沈兩市長查辦以符定章而杜弊混 
[天主堂舉行瞻禮]  
　　法界新北門外天主堂每逢禮拜於上午例須舉行彌撒三次昨日有泰西某國商團一隊並音樂隊數名由英界過洋涇橋至天主堂瞻禮故昨日彌撒直至十一點鐘始行禮畢 
[兩方面均不得辭其咎]  
　　警廳前送王春林等向李三拆梢一案前日午後奉地方廳楊檢察官提訊李供江北人此次來申不知禁令在小東門外買得煙土六十二包每包洋一元行至新舞臺後門被王等四人軋住索詐烟土被警局抄出送案王及張仲發吴阿大陳金生同供李三私藏烟土被人拆梢小民等在旁觀看後由巡士到來囑小民等同到局中有賞洋可取不料反將我等解送來吃官司問官得供以李私藏煙土之罪王春林等欺詐之罪均已成立判將五犯分别收押候起訴審判廳擬辦煙土存 
[保護魚花春汛之週密]  
　　江蘇程都督應省長经現值春汛魚花發生之時鄉民販運甚夥恐有痞棍人等藉端詐擾爲害因特通令所屬軍警以及貨物税各分所凡遇前項船隻經過務各妥爲保護母任該痞棍人等留難索擾而安營業 
城内 
[縣知事批示]  
　　扇骨公所董事王鴻文等呈批據呈並抄粘告示規條均悉查案給示以憑遵守事屬可行惟呈内有删改私相兜售外貨工匠不得私相代客裝訂一條究竟如何删改未叙 
全文規條是否無庸加入亦未聲明該同業共有幾户是何牌號常年司董如何推選有無定期定額着明白呈復候核粧鏡業唐德金等呈批據呈並附條規均經閲悉限制夥友及種種營業方法本非商戰時代正當之方針惟商業習慣向趨消極入行領單藉杜取巧請示遵守事屬可行惟該商有無公所同業共有若干家是何牌號地址行首如何選舉有無成法仰卽明白呈復以憑備案 
[檢察廳批示]  
　　舖商公盛等請求嚴緝逃匪由批狀悉此案尙在預審中着候訊追究辦至陳述他處被盜情形本廳再行移知警局緝獲嚴究可也 
[倒斃人草棺殮]  
　　通州東鄉人周連成向在滬上香工近因失業流落滬江貧病交加前日擬赴友人處告貸行至教場街地方忽然倒斃由二十七舖地甲投地方檢察廳具報昨午後派委危檢察官帶同檢驗吏等前往相驗得該屍委係因病身死並無别故判由堂收殮發封厝壇 
[姦佔案雙雙破獲]  
　　青浦珠家角人許洪生向爲雜貨生理其　妻曹氏於三年前携同幼子小弟來滬在小南門附近陳公館家内爲乳傭嗣與該公館包車夫王阿根私識旋被姦佔藏匿許四處找尋無着直至昨日探得王之住處乃將王並該氏母子一併扭至地方檢察廳控告陳廳長諭將小弟先交許洪生領去該氏與王着分别收押聽候訊究 
[毆傷人自行醫治]  
　　李金文控施美成毆傷伊妻王氏由婦人李陳氏爲證當經閘北第二初級廳將施拘獲連同受傷人一併解送地方檢察廳請辦陳廳長派員騐明李王氏頭面手足受傷屬實判令自行醫治證人李陳氏交李金文帶去施美成判令收押候傷痊再核 
南市 
[遺忘小皮夾]  
　　前日有童詠沂乘坐黄包車至南市滬杭火車站因急欲赴站即在黄包車上遺忘小皮來一只内有信件等物由五百三十五號巡士查看明確帶至第二區留候認領 
[遺失錢莊支票]  
　　前晚五百念七號巡士在境巡迴至董家渡附近卽在地上查見有人遺失康豐號支厚甡莊銀二百九十七兩七錢五分之支票一紙亦卽帶至二區存候失主認領 
閘北 
[女工可憐]  
　　實康絲廠管車施美成踢傷女工李王氏之下部經女醫士張竹君騐得傷及子官勢極危險王檢察以案情重大前日預審一過判施解地方檢察廳收禁候辦 
[騙取運動費]  
　　丁寳和前投檢察廳控張三羅四糾黨行兇該廳飭法警往提張等已經避匿後有王鶴飛徐文香二人向張騙取運動費八元五角嗣張被逮到案經王檢察訊明補提王徐並張併解地方廳按律懲辦 
公共租界 
[攫飾]  
　　匪徒陳德標前日傍晚因在廣東路湖北路轉角攫取婦人陳卞氏之金挖耳圖逃適包探陳阿根經過幫同追獲即帶入捕房禀明捕頭諭飭押候解究 
[拐孩]  
　　坆山路三十六號住户林黄氏昨投老閘捕房控被俞劉氏將伊之十一歲女孩小文拐匿等情捕頭准飭包探王梅生將俞劉氏拘送公廨押候解訊 
[拐妻]  
　　新閘居民王和尙之妻沈氏被蕩婦黑皮阿玉串拐無蹤經王報請新閘捕房於昨派探毛伊文往將阿玉拘送公廨押候訊究 
[華捕革]  
　　虹口捕房九百零一號華捕因品行不端經該管捕頭查悉於昨禀奉麥代正巡官諭將該捕夘名斥革以儆 
[華捕升]  
　　英美各捕房一百廿一號等華捕十三各均因辦公得力經代理麥正巡官查悉昨奉諭著該捕等均各拔升一級以示獎勵 
[妓女出首情客]  
　　杭州人趙榮卿前晚至雲南路一百六十五號雉妓院妓女龔玉林處狎游因將浙江興業銀行第九百九十五號程　名下庚戍年股本五百元息摺一扣向龔妓抵借洋一百元龔妓餐趙身衣服平常窮詰來歷趙情虚圖逃當被嗚捕追獲拘入捕房經捕頭詢悉前情並查知息摺上姓名不符疑係盜竊諭令將趙收押飭探顧阿根至該銀行調查原主住址以憑將趙解送公堂澈究 
[捕房注意衛生]  
　　英美工部局近以天時漸熱衛生一道亟宜注意以故前日通諭各人力車夫嗣後不准再任坐客隨帶水菓以及菜蔬等食物安置車上以防發生疫癘如違拘罰不貸 
[無賴冐充調查]  
　　無賴陳阿根許萬山因冒充禁烟局調查員專在滬寧車站以查禁私帶烟土爲由藉端敲詐爲害行旅前日因見牛販周海松帶有黑棗包擬乘火車至常後詎陳等悮爲烟土上前嚇詐經周訴由車站巡警將陳許二人一併拘解警區訊實判各鎖示七天發犯事處示衆以昭烟戒 
[取締小工竊物]  
　　英美捕房管理華捕正巡官麥君昨旦發出通告云近來界内時有不肖之徒專在仁記路圓明園路北泰和里北四川路等處之房屋内竊取鐵管水落横楞等件房産之因此受損失者以業廣公司佔多數爲此特行曉諭爾在差各華捕等嗣後務各格外留意於各小工人等晚間五六點鐘後如有携取上開各物在路行走而於巡捕查問時不能詳細回答者應卽將其拘解本管捕房究辦勿得有悮仰如遵照母違 
[發封欠租妓院]  
　　貴州路八十一號雉妓院因積欠房主租金四月被控公廨於昨准留包探王梅生往將該院生財各物一併發封抵備 
[道殣不起]  
　　趙錫村昨晨病臥西華得路隆慶里口旋卽身死由其兄趙根和報告捕房自行收殮 
[賭徒被拘]  
　　馮阿二王阿三昨因賭博起衅在華記路互毆由捕併送捕房押候核辦 
[丢包匪騙金環]  
　　婦人曹蔡氏昨經梧州路被丢包匪王福生騙去金環而逃由探追獲押候究辦　 
[拐匪赴粤不果]  
　　拐匪周海慶同妻周王氏拐得婦人曹白氏並小孩各一口前晚在揚子碼頭搭輪船往粤變賣被救濟會員查見拘送捕房押候究辦 
[拐匪赴青島不果]  
　　拐匪陳阿六在法界拐得婦人王陳氏陳祝氏二口欲搭輪船往青島變賣被巡捕查獲一併拘入捕房押候解廨訊辦 
法租界 
[欠房租]  
　　元泰收租人控稱房客葉順興虧欠房租洋六十元又魏阿照欠租洋四十五元向收均延约不付求請訊追葉等同求寛限措交判交保均限七天交清 
[失金表]  
　　包探禀稱居民報失金表金練刋就失單分發與各押店不准收押今有押店主胡静軒故違押下故傳案請訊胡供因表上金練與失單所刋式樣不符故敢收押求察判以所禀屬實准予開釋 
[拍賣不足]  
　　傳榮記前控金竹庭將田單抵洋一千一百元不贖求追等情奉判將田拍賣詎祇值洋二百元故未拍去又判將金所開之客棧拍賣作抵今已拍得銀五百十兩房主徐竹山附追房租洋一百三十元傳投求領洋判除去房租外餘銀給傳具領後尚少洋五百餘元判金交保限十四天交清 
[取締拾垃圾]  
　　法捕房查見界内居民每晨將垃圾傾出途畔江北老幼男婦人等在垃圾内拾取布頭等物争奪不均互相扭毆各居民均誤謂有警實屬有礙治安禀經法總巡藍維藹君特飭特别差頭各巡捕於每晨出外專查此事如查見前項之人當卽拘入捕房訊辦 
雜評三萍 
[楊案斷非可以延宕了者]  
　　吾國訴訟積習以貴遇賤則貴者必伸以富遇貧則富者必伸卽或是非曲直情肰昭然有萬難以掩衆人耳目者問官亦惟有出於延宕之一途藉以遂其曲護之私而後已 
　　嗚呼此楊正標被逼投江一案檢察廳預審終結後所以遲遲之久而迄未起訴也 
雖然楊正標亦幸有同鄉會諸公以爲之後盾耳否則繅絲之女子人力之車夫其類於楊正標者何限果幾見沈寃昭雪之一日耶 
[此亦釜底抽薪之一策]  
　　吴淞開埠倐忽十年至今淞市地面未見振興誠以淞滬兩地距離太遠滬市之商務不克波及於淞市也 
　　善哉閘北市民公會之具呈以張華浜江灣列入商埠地點也就淞滬路線附近各地關爲商埠振興實業將見淞滬聯爲一片而自關商埠之優勝亦可以震鑠於環球庶不失爲釜底抽薪之一策乎 
要件 
[江蘇第一届中央學會互選人名錄]  
　　高勝儒　寳瀚痒　胡起楨　黄嗚盛　彭樹滋　屠師韓俞仁愈　屈嶬　戴明輔　汪正聯　茅恩炳　王霈洪金壽　桂占　　杜道宗　蔡正蘭　張殿坤　陳雲章錢崇固　祝撰望　貝祖善　李鳳璘　華景奭　范琳郭澄江　端木忱　姚丙奎　臧祜　汪敬源　汪一飛丁民忠　趙元成　繆兆桂　殷　　蘇簡　胡光煒姚鈞門　鮑駿　丁錫華　沈迺頣　朱兆芝　陸裕柟朱啓恒　李維翰　金志章　彭嘉滋　賀同慶　朱祖悦莊浩　劉永翔　朱正言　張嘉行　錢樹霖　吴其浩蒲錫康　程晉燾　周開　　朱維清　伍崇宜　劉勳麟錢寳琮　賈豐臻　蔡文森　郭世綰　王鼎鈞　印家鐸單毓蘇　單毓華　徐炳成　沈秉誠　壯琛　王鍾傑王紹琳　梅兆豫　吴瀹　劉桐　顧貽穀　顧葆初崔毓麟　李嗚謙　屠銓　趙世晉　唐寳鎬　葛能畏戴汝佳　沈競　王純燾　鮑文　朱文煒　朱其振周詩祁　周進　程謙　姚禔昌　陸家　　顧南庸季新益　陳錫疇　劉福祥　吴濟時　沈潤洲　吴中望吴震澤　宗矅　周南金　周公黻　潘烈芬　夏翰張世堃　孫潤墐　唐鎭業　袁桂榮　袁承誼　金一新徐庭啓　劉仲端　王舜成　趙翰綸　周秉清　彭應蕃諸人龍　韓鈖堂　石錫祜　胡煥奎　曹惠羣　胡敦復徐庭瀾　盧壽　　潘兆祥　姚人駿　殷李鈨　丁玉　張聲清　吴克頣　梅兆僖　莊堅　吴承公　姚公毅華鳳章　胡鴻猷　朱斯芾　倪錫純　林則蒸　楊錦森奚若　鄺富灼　程其達　李登輝　孫魯一　余日章徐經郛　徐善祥　鍾文耀　陳永樞　李德晉　沈成栻周善同　陳光甫　朱友漁　王寵惠　朱成章　施聯元 
何林一　陳道原　卓康成　曹福賡　鄧邦逖　朱文　李世恩　端木棻　張星粮　章世菼　艾善濬　范惠楊汝驤　顧維藩　汪郁年　瞿祖熊　龔兆榮　唐愼坊葛成勛　吴保齡　嚴國珍　王翊璜　左起慶　黄景堯楊瑰南　闞行健　陳毓　　蔣達昌　馮國　　顔澤祺周倪質　　吕羣　黄如楝　華蔭薇　孫同祺　單毓斌蔣寳鴻　陳熙良　胡臺　　蔣學淦　汪世瑩　徐受福劉驤　　陳國俊　陶貽植　許起儒　王翊　徐鼎臣沈煦　郭熙　朱曾福　王承書　劉鴻程　孫文鏡朱錫鈞　陳保元　談繩武　馬以咸　沙曾第　沙文煒張志俊　朱敦詩　賈道曾　沈邦光　程安時　徐文瀾劉君唐　汪增祚　申作霖　蔣奎玢　嚴維鏞　張國仁劉鐘瑛　胡集雲　顧敦福　陳楫　徐本　韓寅祖錢詩楨　陸大椿　瞿超　劉裕驊　瞿士勳　顧光英陳寳成　朱培元　楊蔭樾　秦銘光　夏緯璟　項毓恩龔長慶　陳永秀　葉大榮　謝遐齡　俞鍾珽　胡霖迮龍山　金元潤　瞿翔　薛光鍔　沈鴻　張清澤陳福民　陳則民　湯鴻鈺　蘇厥忠　習艮樞　郁應　沙人俊　陳淘　蘇鍾綽　施珩　吴鼎清　張康培張清樾　劉啓勤　孫景賢　陳魏　蔡倪培　狄梁孫瞿曾澤　黄勳　沈起周　張清槐　黄煥昇　孫鞏圻蘇煥鈺　施予齡　任誠　沈秉諶　汪國樑　吴鶴章金其堡　莊启　王傳玉　潘承曜　鄧邦遹　劉伯昌戴彬　周衡　徐肅　陳翶　孫觀圻　徐用錫熊懋儒　楊景斌　徐景　　徐景新　仇預　趙祖望笪世英　蔣德明　江忠章　孫昭　汪德林　史可興許枬　趙保泰　徐金熊　朱叔麟　任家泗　趙曾翔侯鎭平　俞道五　陳懷仁　張毅　陳瑨　包鎔盧謨　吴嘉義　秦曾源　桂步駿　朱兆祥　秦鏡孫觀瀾　吕荃　王澤南　陳廷翔　葉芸　姚雯王盛槐　周雯　汪修吉　俞樹藩　錢瑞椿　姚寳森謝毓藻　徐紹聖 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[箴報館] [  了青]  
　　或問於了青曰人生至尊貴者名譽世界最流行者報紙報紙主持清議有操縱各譽之特權而神聖不可侵犯者也乃何以北京某英雌長沙某女豪廣東某警廳烟台某監督輩獨敢專與報館爲難盡力摧殘不留餘地或搗毀機器或　搶招牌或損壞門窗或勒令停版或以私言詰責或且公訴法庭銅山西傾洛鐘東應此倡彼和如出一辙獨不慮衆報館反對羣起不平建文壇張筆陣大興問罪之師相率攻擊損失彼等名譽乎是誠不解余曰子知其一未知其二桓温不云乎大丈夫不能流芳亦當遺臭芳與臭皆名也彼桓温固自有其足以流芳者在特不欲爲耳若今之某英雌某女豪某警廳某監督輩則且不足遺臭何况流芳於是窮思極想乃出其反激之計利用報舘以博一時之喧傳衆口之唾駡蓋校諸以金錢登告白者其費省而效且大也乃報舘不察意爲之通電各省遍發傳單各報舘復從而和之大聲疾呼竭力痛詆若惟恐彼等醜歷史不能深入二十四萬萬同胞腦際者而不知此種舉動乃適墮彼等術中也所願自此以後我報館諸君子幸勿再爲若輩傀儡以遂其求達遺臭之希望是則了青區區之意也（二） 
[説暗殺] [  覺迷]  
　　今人日趨於暗殺之途而不自知但曰手鎗可懼當避之炸彈可懼當避之仇家暴徒可懼當避之噫暗殺之器豈特手鎗炸彈已哉暗殺之人亦豈特仇家暴徒已哉雖然手鎗炸彈仇家暴徒其暗殺人也雖曰暗殺實非眞暗殺耳何哉以有殺之形跡故有殺之兇手故而戒備之者亦惟社會上之偉人恐人之嫉妒也地方上之大惡恐人之誅鋤也若爲庸庸碌碌者輩亦無所用其戒備也至若身爲所殺而無殺之形跡可見亦無兇手可尋縱有形跡兇手而爲法律所不罪被殺者亦不自知其暗殺死而無怨若是者乃得謂之眞暗殺夫眞暗殺之途甚多被殺者不知幾十百千萬若姬妾也金錢也虚榮也煙也酒也嫖也賭也此數者無一非暗殺之利器亦無一非暗殺之能手而牀笫帷闥之間花街柳巷之中熱鬧繁華之市無一非暗殺之埸所也人乃不察往往近之不近於此卽近於彼近其一必爲所殺况兼近之乎夫身爲所殺而終無一悟者故曰眞暗殺讀者然吾言乎（二） 
[劇談] [  玄郎]  
　　賈璧雲日來以子和登埸拚命争勝子和演梅龍鎭也陰陽河也占花魁也璧雲亦必同時演之蓋隱存中原逐鹿之意可謂子和之勁敵然璧雲特長於濃艶一路之戲如紅梅閣梵王宫陰陽河遺翠花等劇固屬出色當行可與子和争一日之長若梅龍鎭杜十娘占花魁等等則清新秀逸纒綿熨貼殊不及子和至於血淚碑等新劇更難言矣璧雲之秀在面目子和之秀在骨髓觀璧雲之戲如飲醇膠袛覺芳冽滿口面不覺其醉觀子和之戲如對幽蘭傲菊止見其孤芳自賞冷淡無奇而事後追思殊覺其清介絶倍神味雋永惟子和性甚傲睨脾氣太壞稍不如意卽以敷衍了之且位置自高不喜忠告昔在大舞臺以配角不得手而時有心灰意　無精打采之病管事朱筱藝正言勸之子和則白眼抗顔負氣不服筱藝憤甚至有不辭子和誓不管事之説子和亦鬱鬱不得志卒恝然他去雖然滿招損謙受益子和何不思之彼夫璧雲虚懐若谷遇事必黽勉謹愼不肯有半點鬆懈此子和所不能及也 
小説 
政治小說 
[鐵血男兒（一百六）] [  常覺　獨鹤]  
　　陶聞言愈怒即曰彼欺僕甚僕已優容之不與深較乃彼竟自鳴得意在在與僕爲敵彼實烏王功人而吾儕之大蠧也不除之必爲害且彼又操新聞業肆其簧鼓足以淆惑全歐爲吾儕前途計正不復能任其横行矣梅曰彼英人也非易與者陶曰無論如何僕必制其死命而後已曰忍哉君也曰彼怙惡不悛奸狡百出意敢隱身旅館中刺聽僕與令兄之密議此情復何可恕梅面驟頳抗聲　　熱廬 
　　黄志曾字山農年四十六浙江吴興之雙林鎭人現庽上海南市大東門外鹹瓜街豐泰生號曰是亦勇敢者所爲也曰勇敢乎！姑娘欲爲其辨護乎！彼得生存則姑娘事敗矣梅忿甚戟指詈陶曰奸人聽之！汝敢撫白君毫髮者儂必首諸立法院刑汝於市 
陶默然癡立半晌徐曰姑娘勿怒白生死實系姑娘手欲保全之者宜戒彼勿再干涉吾儕事或悔過爲吾儕用則彼此可無患梅沈思曰儂實不知彼邇居何所又安從警告之陶曰僕明日當以其蹤跡相告姑娘誌之彼苟不知變計不久將爲爾我死敵矣曰彼久不見或身在軍中若然儂雖以電召亦未必能來曰彼每日必回京一次發電倫敦新聞社届時當報告姑娘卽招彼來此令順從吾儕必能轉禍爲福梅凛然曰彼非偷生畏死者流恐未必爲君屈陶至是不復能耐卽大聲曰彼必從姑娘言否則有死而已梅張目視之曰死人談何容易君果必欲死白者恐白未死而君已不可活其愼之！陶惕然曰勿徒争執且往晤令兄計議大事（二） 
愛情小說 
[自由花彈詞（三十八）] [  天虚我生]  
　　楊老二道胡説總之我辦我的公事你盡你的責任誰是誰不是堂上自然會辨明白我和你却争些什麽時老五笑道旣如此我那个徐萬書且教緩一步到案等你那个去審過了再説若然是了我便落得做个好人放他回去若然不是再把我那个徐萬書送案罷了説罷他便丢下蘇老四别過楊老二逕自出來仍到高陞客棧見了戀春他便做出神景脅肩謟笑的道 
　　我是感蒙盛賜許多多　也只好拚着雙肩把重擔駝　覓得个此間游手子　替你去公堂上面受哼呵　喜他面貎差相像　我教他頂你尊名徐萬書　若是果然能辨識　省得去重資相聘落腮鬍　倘然不幸遭寃抑　他便代受鞭笞也不用呶　但給與紋銀三百兩　就坐到西牢裏面也統憑佗戀春喜道得你老這般關切小可實實感激不盡秦保你便替我把銀兩付他咱們就好回去見我母親秦保道哥兒事到其間也就性争不得差哥銀子三百兩有的但是我小老有些相信不過必得見了那替代的堂供得了你貴上的斷案方才可以付你你若不信你仍請那棧主作保時老五笑道這个使得但是見了替代的堂供便得付我一半等到有了斷案那便付我清楚並非我要這筆銀子使用只那替代要得了錢才肯上堂去呢如今也没的説我便墊上一注也得咱們明兒再見説罷就自去了秦保因向戀春道哥兒我想上海地方的事情實在無奇不有這件公案只怕還是他揑造出來也未可知老奴總得親自到衙門裏去探聽探聽才是戀春道你去探聽探聽也好却只不許投上堂去多嘴你若投上堂去被我知道我便一死罷了秦保道哥兒但請放心老奴去去便來他便 
　　單身獨自上街衢　這邊是剩下个徐郎形影孤　百轉千回心緒亂　理不出一絲頭路奈他何　窮愁極處翻成悔　悔不該喬扮書生惹禍多　今日裏這番寃枉處　我待從何處辨虚誣　若然供認是閨門女　他必要問我喬裝爲甚麽少不得要官媒來檢驗　我氷肌何屑與摩　　定然載上了新聞紙　則那湖北的豪紳豈肯放奴　如今縱費了銀三百保得住不上公堂也體面多　凡事只憑天所命　但不解是誰設計害嬌娥 
　　想那劍華定是遇了什麽歹人將他誘拐到了上海他哥哥不知就裏總當是我只却怎的劍華也便忍心寃起我來了哦想來定是爲了愛蘭的緣故唉這可不是錯上加錯寃上加寃我徐戀春果是男子倒也消受了你可奈我也是个女兒早知知此我悔不當初見面的時候先就講个明白可不是好 
　　我只怪天公有意把人磨　聚散萍蹤一刹那　種下个禍根和孽種　大家顚倒受情魔　劍華畢竟也堪憐甚　却總是爲了我書生担誤了他所以者番磨難事　我兩人吓　算是个風流罪讉入阿耨 
　　當下戀春正在自怨自艾忽見秦保氣吼吼的跑將轉來道阿吓小姐你道那个替代是誰戀春嗔道什麽是又忘了形迹亂叫起來秦保早喜的什麽似的説道：： 
　　你知道公庭對簿的是誰何　却是个的的眞眞的徐萬書戀春道呀敢便是我兄弟秦保道正是 
　　踏破鐵鞋無覓處　得來全不費工夫　但何該去拐那風魔女　如今日王法難逃可奈何（二） 
　　間天生惠寄郵票一枚值銀二元因無用處已交胡誦初君轉還矣 
　　林蓮　先生來示已悉詢篇末（三）字記號係照三等奉酬每千字酬資一元本報潤例始於去年十月十月前　閣下曾賜大著愧未有以報也玉照希卽寄來 
　　秦寄塵君惠寄銅版費兩　謹登 
 
 
 

Page 11

 
 
   
 
 

Page 12

 
 
   
 
