# 1904 - 4 - 4911033

 

Page 1

 
 
[敬募山東急振] [  申報館協振所啓]  
　　今夏山左利津縣南岸漫决被災極重上游費縣平陰范縣東阿等處臨黄民埝衝潰無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[閱申報紀學生無狀系之以論]  
　　執筆人觀於昨報所紀金陵陸師學堂肄業生一聞俄人全占東三省及英法圖得長江上下游土地已由英人簡放總督管理政事人民之謠卽就北極閣嘯聚數百人議請督憲發給軍裝以與外人鏖戰云云不禁投袂而起曰壯哉學生其足爲我國公侯腹心之用哉雖然志誠壯矣而其鹵莽滅裂之咎雖百喙其亦奚辭夫俄人之於遼東固囊中之物英人亦未嘗不涎及長江上下游也俄旣視遼東爲固有特以惎於英日之故外仍示以和平前之稱兵入奉天小駐一宵越宿卽去而好事者已騰其口說謂俄人突將城門把守拘覊我軍帥增公乃未幾又謂朝廷電召軍帥入京垂詢一切試思軍帥旣已被俄覊禁烏能奉召首途俄人旣已强占巖疆豈有駐使並未出都政府仍與互相商榷之理其爲讕語不問可知長江旣許各國公共往來英人安得違衆而設官治理中國雖弱獨不畏各國羣興問罪之師乎是雖三尺孩提當亦知爲必無之事學生自謂明於事理奈何章紛紛擾擾悞聽而悞信之以致集衆譁囂貿貿然欲以干戈從事哉抑學生雖具壯志英思其亦知强悍如俄人豈區區數百人可與捨命相搏獨不觀東鄰之有日本乎遼東一役俄人爲中國索回已失之地日本遂與之成仇爾時日方戰勝我華志大言大然在廷諸執政老成持重　肯輕與俄交兵惟是經武整軍觀釁而動迄今十稔民間雖皆躍躍欲試而政府徘徊審顧外仍示以輯和以我當孱弱不振之秋而欲藉數百學生抵虎狼無道之强敵其中勝負不待蓍蔡而後知我恐俄人未及出師而同仇敵愾之學生已次第輿尸而返矣而謂智勇深沈如午帥者能驟焉允給軍裝耶或曰學生之言拒俄借端也實欲步康梁唐鄧章鄒後塵倡爲革命流血之談藉此稱戈謀叛耳觀夫客歲粤西之亂若輩妄謂革撫王之春與法人密約使之調兵剿宼準將粤西之地畀之未幾又以俄未退師聨合拒俄之會今日演說明日演說陰以滅清排滿煽惑愚民留學日本諸生更與之消息潛通互相勾結今者陸師諸學生之聚議安保非與若輩沆瀣一氣借拒俄以擾地方則應之曰學生豈類匪人昔惟有康梁唐鄧章鄒諸酋爲之煽誘是以悞入其彀肆其作亂犯上之逆謀今者康梁已屏之遠方唐鄧已次第授首章鄒二巨　則下之於獄永久不得赦回學生鑒及前車當不敢再倡排滿滅清之論此次午帥旣撤去堂中總辦檄令錢琴齋觀察代庖但當告以俄雖逞其强梁我朝猶睠念鄰邦甚望平和了結爾等旣入堂中肄業日後不難馳驅効用爲國干城此時但當篤志埋頭濳心向學庶戎機曉暢蔚爲將才彼時如遇强鄰蠶食鯨吞正可宣力疆塲奮其威武目下愼毋騁少年意氣輕於一擲以致悔莫能追也一面密其防閑嚴其規制凡有悖謬不經之報誣民惑世之書約束諸生不準購閱有再倡爲排滿滅清之論者將爲首者懲其一二以儆效尤誠如是之寛猛兼施不特金陵陸師學堂從此可嚣陵盡息即各處學生之紛紛擾擾者亦必　風胥靜爭自琢磨愛國忠君尊尊親永戴雖百俄國不難恃衆志成城以拒之更何至東三省淪爲異域輿圖而長江上下游英人强欲設官治理哉 
[諭旨恭錄]  
　　十月二十五日内閣具奏漢侍讀員缺請以卽補侍讀陸嘉晉補授一摺奉旨依議欽此○二十六日奉旨著派世鐸溥良奎俊增崇看視紫禁城内值班兵丁奬賞欽此同日奉旨兵丁等借支庫銀應扣本年十二月次年正月利息銀兩著加恩展限兩個月欽此○二十九日奉上諭袁世凱等奏查明各屬秋禾災歉請蠲緩糧租一摺本年順直地方自春徂夏雨澤愆期二麥收成减色六七月間節次大雨以致山水下注各河隄岸漫決濱河窪地禾稼多被水淹並因天時不齊各屬間有被旱被雹被蟲被霜之處若將應徵糧租照常徵收民力實有未逮加恩著照所請所有勘明成災五六七九分及歉收三四分不等之武清等十五州縣勘明歉收三四分不等之通州等十八州縣應徵錢糧及各項旗租均著按照原奏所開被災分數分别蠲緩帶徵並應徵屯米榖豆草束灶課學租旗産錢糧河淤海防經費儲備軍餉廣恩庫租通津二帮屯租一併分别蠲緩帶徵其兵部馬館鑾儀衛地租永濟庫租代徵租及出借倉榖籽種口糧牛具等項著一體緩徵並分别减免差徭以紓民力該督卽刊刻謄黄徧行曉諭務使實惠均霑毋任吏胥舞弊用副朝廷軫念民艱之至意餘著照所議辦理該部知道欽此同日奉上諭袁世凱奏查明開州等三州縣災歉情形請分别蠲緩糧賦一摺直隸開州東明長垣三州縣濱臨黄河村莊本年被水秋禾歉收若將應徵糧賦照常徵收民力實有未逮加恩著照所請所有開州等州縣成災五六分村莊應徵本年錢糧著蠲免十分之一成災七分村莊應徵本年錢糧著蠲免十分之四其成災五六七分村莊蠲剩錢糧著緩至光緒三十年秋後起分作二年帶徵成災八分村莊蠲剩錢糧著緩至光緒三十年秋後起分作三年帶徵如有未被災以前花戶長完蠲免案内銀兩流抵下年正賦至被災各村莊未完節年錢糧及歉收三分村莊未完節年錢糧曁出借倉榖等項均著緩至光緒三十年秋後起徵仍减免差徭以紓民力餘著照所議辦理該督卽刊刻謄黄徧行曉諭務使實惠均霑毋任吏胥舞弊用副朝廷軫念民艱至意該部知道欽此 
[雷傳宫門抄]  
　　昨日午後三下鐘越三十分時京師友人專電告知本館云十一月十五日皇上召見 
 
 

Page 2

 
 
軍機大臣及文綽是日並無明降上諭 
[無章開釁]  
　　香港循環日報云月前中國政府曾密　駐俄大臣胡馨吾星使令偵訪俄人之與日本究竟意見如何是否將出於戰旋得星使復電云俄雖於東三省添戍重兵確無與日本開釁之　 
[諱言備兵]  
　　英京倫敦來電云邇者紛紛傳說英國因亞東大局岌岌不安預將水師大加整備一日路透電局訪事人向水師部問及此事水師人員告以我英並無非常舉動蓋平時常將水師悉心准備以防意外之虞也 
[俄謀韓島]  
　　香港循環日報云中韓兩國以圖們江爲界江上有島焉旣不屬韓又非中轄其地頗甚廣袤自松花黑龍兩江之東以迄圖們江幾及六百餘里島中戶口四十萬许悉係韓人隸華籍者寥寥無幾平時恒苦華官苛政今者俄人復携兵侵入謀攘一切利權韓之慶興郡守某君有鑒於此擬就處置條陳呈遞外務大臣以備採擇然弱小之國恐未易屈服强鄰也 
[派員赴會]  
　　香港循環日報云廣東廣業公司總理人鄧琴齋觀察將於日内由京回粤采辦堅　木器以及繡貨骨董之類携赴美國博覽會陳列其中海外經商此其嚆矢也 
[力疾督師]  
　　廣州訪事友人云兩廣總督岑雲帥因患咯血日久未愈上疏續請給假兩月以資調攝疏中請將廣西軍務暫由巡撫柯遜庵中丞辦理而政府仍責成雲帥力任仔肩嗣聞雲帥因見廣西匪亂尙難遽平定於本月十二日力疾前往督令各軍進剿以期迅奏膚功不知果否 
[羣盜如毛]  
　　香港循環日報云上月三十日永平輪船駛行來省道經臘德海面被匪所劫銀兩行李掠取一空旣而某日之夜羣盜闌人番禺縣屬車陂石牌等鄉持械刼掠蓋緣鄉中人某甲由外洋滿載而歸賊偵知以故糾黨行劫也迨本月初一日午後三點鐘許城西蘆排北巷　和昌絲店突有盜匪闖入恣情搜掠旣飽所欲從容出門先是上月二十九日之夜五更時城西經綸里黄姓家被盜從屋頂縋下掠去衣物銀兩所值不貲至初一日之夜三點鐘時蘆排北約和昌祥記機坊又被盜匪乘機入内用槍禁嚇刦去貨物銀兩若輩光天化日之中轂擊肩摩之地緑林豪客出没自如亦可謂膽大如天矣禁暴詰奸之謂奈何牧民者竟充耳不聞若此耶 
[招練新軍]  
　　金陵訪事人云兩江總督南洋通商大臣魏午帥自奉練兵之諭深慨各營軍額一再裁汰防務未免空虚因擬招募三江精壯二萬人尅日訓練成軍以備緩急一面通飭各營無間雨夜加緊操防誠當今要務也 
[鳴鼓而攻]  
　　廣州訪事人云粤東鄉闈舞弊情形迭經廣州府知府沈太守飭提陸肯堂等各簾書訊鞫業已稍有端倪本月某日復訊時各書忽盡翻前供李竹溪稱與陸肯堂素不相識陸肯堂稱不識李世桂其人太守喝令掌嘴三十下仍堅不吐實藩司程雨亭方伯意欲按律嚴懲一日某屬員從容謂謂方伯曰此事若必執法以繩官場中殊多牽涉而大人處分尤重蓋以大人爲外監試一切試卷皆蓋有藩司印章學政大人雖爲監臨然究係代庖彼時總督西征巡撫未至主持科塲事務者非大人而誰詩曰民之多辟毋自立辟天下事可已則已何必苦苦根求耶方伯正色斥之曰君等辦事專爲保全祿位計本司則惟知有國法而已其他非所敢之今以執法而敗官不猶榮於枉法而忝竊官位耶屬員大慙而退現聞西關團練局紳彭君光瑩等人恐若輩多方狡脫環赴學憲衙門呈控學憲朱古眉过師札飭藩經歴某參軍將呈詞送交方伯轉飭讞局從速訊詰至本月初八日各紳因擬聨名遞禀條陳辦法特開廣州府學明倫堂會同商議蓋亦鳴鼓而攻之意也 
[官報將行]  
　　金陵訪事人云此間前擬創行南洋官報嗣以當事者意見不洽事遂中止旣而督辦電政大臣隨員金大令煊酌定章程禀由兩江總督南洋大臣魏午帥擬請踵成其事午帥札飭學務處議覆旋覆稱官報應歸學務處辦理以杜邪說横議詘謗官長妄議朝章以及煽惑民心種種情弊午帥韙之特派在籍紳士前南陽府知府濮靑士太守主持筆政江南高等學堂副教習翰林院編修陳湘三太史副之前學務處委充主筆之茅饒二君分任編校之職定於十二月初一日爲始間日出報一編一切悉仿北洋官報定章以冀並行不悖識時之士莫不樂觀其成 
[蘇州縣試五志]  
　　蘇州訪事人云本月十五日爲蘇州府屬長元吳三縣縣試三覆之期長洲首題君子修之吉小人悖之凶論次題外來光蛋與本地土棍勾結滋擾宜從何法以治之使光蛋不敢再來土棍不敢潛通策元和題理國利廣製造說吳縣題未詳 
[文童用武]  
　　寗波訪事人云本月十二夜更魚二躍時忽有球山試館考童某甲叩察院前升豐燭鋪之門言欲沽酒鋪夥以夜深却之甲怒桀石以撞鋪夥起而斥之致相口角旣而甲復咽至試館中糾人擁入鋪中大奮神威任情毆擊鋪主畏其兇燄未敢爭持祗得忍氣吞聲以冀寢事詎料甲心猶未饜次日復糾集考童二三十人肆行滋閙將鋪主曳出兇毆某廪生排解再三亦被曳之而去一時街上各鋪均抱不平相率閉門聨名禀控未識鄞縣主周大令如何辦理也 
[皖垣火警]  
　　安慶訪事人云本月初九日之夜前任宣城縣知縣黄漢池大令公館中突兆焚如之禍延及比鄰姚姓當鋪燬去房屋數十間時大令因事赴郡城公館中祗婦女數人其夫人某氏及一數齡幼孩葬身火窟亦慘矣哉 
[沙市瑣聞]  
　　沙市訪事人云此間開辦警察苦於經費難籌荆宜施兵備道余堯衢觀察擬移撥烟燈捐以便認眞辦理札飭江陵縣張芸生大令實力舉行以杜偷漏而資挹注○江陵縣開設小學堂某紳擬將龍山書院膏火酌撥若干以充經費○日前草市陳某家晚炊不愼遺火積薪霎時列燄狂飛致肇燎原之禍幸鄰畢集爭先撲滅僅焚去草屋三間○十月二十日下午有張姓童子行經拖船埠被拐匪某甲誘至僻靜處褫去衣服匿入船艙適有素識之某乙見之大呼其名甲見勢不佳乘問逸去其人乃將童送歸○十月二十日由鄂省運到銅元二十萬枚以備發給旗營兵餉一時市面亦頗賴以維持○本市元亨利貞四局保甲冬防皆由紳董分别經理近日荆宜施道余堯衢觀察查知局中司事太多飭即裁去若干名以節經費○浙江人陳某遊學日本歴有年所近擬設立東文學堂賃屋三府街左近定於十月二十二日開學學者已有三四十人亦可見風氣大開迥非昔此矣 
[皖中人語]  
　　蕪湖訪事人云安徽含山縣銅城閘有童姓者混號童二萬性喜游蕩專以賭博爲生日前被含山縣知縣萬大令祖恕訪悉派差拿獲押候嚴懲○當撫憲聶仲芳中丞將次移節之江時曾將定遠縣知縣曾煦初大令登之白簡近已奉旨革職聞因沿江一帶修治堤防不免有假公肥私之事也 
 
 

Page 3

 
 
[邗江雜志]  
揚州訪事人云本月初七日之夜三鼓時小東門内糙米巷口某浴堂忽然火起幸卽澆救得以轉危爲安祗燬柴房一間餘皆無恙○兩淮鄂湘西皖四岸自長江添派輪船緝私以來岸銷大有起色某日儀棧總辦蒯禮卿觀察電致淮南局員謂圩鹽現已掣竣回船　多請飭商迅卽訂運濟銷局員隨出示曉諭各商略謂岸銷暢旺需鹽甚亟轉瞬天寒冰凍起載均屬不便該商等趁此天氣晴和務各遵照棧憲電飭赶緊訂單繳價領照開江以濟岸銷切弗自悞說者謂淮南每年額銷四十萬引近年類皆不能足數不意今歲銷數陡暢刻已逾額而需鹽猶如是之亟實爲從來所未有凡鹺務中人莫不聞而色喜云○揚城保甲總巡姚大令崇義前奉上游委赴興化稽查要案所遺總巡差暫由城外保甲委員王大令兼辦兹者姚大令業已公竣言旋回原差己於日前入局視事矣○東圈門一帶大街甎石欹斜行者繭足兩淮運司恩新甫都轉特委某員雇匠鋪砌業已興工大約日内卽可竣事矣 
[鐵甕寒濤]  
鎮江訪事人云紅帮匪首方四子賀小及不知名姓之甲乙丙丁等四名結黨販私横行無忌常鎮通海道兼鎭江關監督郭月樓觀察近奉兩江總督南洋通商大臣魏午帥之命嚴密查拿因於上月二十九日飭某營弁會同丹徒縣署捕役馳至艮山門外惠風茶樓一併拘獲解送縣署縣主洪鷺汀大令略訊供詞飭釘上脚鐐下之於獄聽候禀請督憲核示施行○駐防鎭郡之南洋續備護軍副旗分統徐瀚臣軍門近奉兩江總督南洋通商大臣魏十帥札委兼統新湘全軍麾下各營員弁聞之咸往道賀○輪船往來每有宵小混入其中肄其胠篋探囊手叚月之初一日稽查長江輪船委員周錦堂恊戎在某輪船上拿獲著名扒手某甲一名禀奉常鎮通海道郭月樓觀察飭送丹徒縣署縣主洪鷺汀大令笞責後令荷以巨枷發碼頭示衆 
[黄耳傳書]  
　　松江訪事人云郡城北鄉某村前近有皖中梟匪大開賭場劉盤龍一流人趨之若鶩某某等獲案而歸刺舟泗涇鎭相將登岸小憇某茶寮俄來客梟數名躍登鷁首託名緝私禁令舟子不得聲張隨雙槳如飛而去迨駛至離鎮旣遠河港稍闊之處闌入艙内恣意窮搜旣得洋銀呼嘯而逸洎某某等人追至檢點所有被攫一空卽係因賭招實恐未必敢報官請緝也○日前郡人陳某持金練一條至東門外天和當鋪質得錢二十四千越數日備齊本利向贖當鋪夥稱已被人掛失陳聞而大駭歸檢購時發票開明價值洋銀六十餘元持往理論當鋪夥目知有誤急將原物設法追回一再調停始得了事○城中向有崇文崇眞兩義塾近經紳士吳挹珊孝廉楊子文廣文設法推廣除舊有資産外復佐以捐欵若干議訂章程禀准府尊丁次軒太守攺爲蒙學堂兩所聘定漢文西文諸教習定於明春開學識者韙之 
[上海官塲紀事]  
　　貴州特用知縣張彦雲明府祖廉福建船政局委員候選知縣王明府桐均於昨日因事來申趨赴道轅謁見蘇松太兵備道袁海觀觀察然後詣上海縣署投刺拜會○昨日川沙廳撫民同知陳桓士司馬因事來申趨诣道轅謁見蘇松太兵備道袁海觀觀察○卸任南匯縣知縣戴予邁明府於前日來申趨詣道轅謁見道憲袁觀察拜會縣主汪瑤庭大令隨卽乘舟赴蘇省晉謁撫藩臬三大憲禀陳交卸情形 
[課士代庖]  
　　昨日應輪蘇松太兵備道袁海觀觀察考試蘂珠書院月課之期適因公務紛繁札委松海防同知劉乙笙司馬庖代清晨司馬鳴騶蒞院點名給卷命題迨事畢卽詣道轅禀復 
[察閱電燈]  
　　昨日午後本邑南市馬路工局總辦翁子文太守命駕至十六鋪行仁碼頭電燈廠查閱各工人勤惰並察視所發電光足令普照行人與否良久始返 
[總巡禁賭]  
　　昨日本邑城廂内外保甲總巡兼清道局員朱森庭明府命駕至南市各叚街道嚴密稽查比至二十三七鋪飭傳地甲至輿前諭以如有流氓設攤誘賭一經查見立卽拘送到局聽候究懲 
[定期訊案]  
　　法界公廨自西歴元旦爲始照章停訊三天兹者讞員魏蒓塢大令已照會法總领事署繙譯官定於今晨命駕蒞公堂照常會判各案矣 
[勾稽案犯]  
　　法界捕房自西歴一千九百零三年正月一號至十二月三十一號因戶婚田土錢債細故以及乘間行竊致被拘拿管押者都計一千二百五十餘名較之一千九百零二年少去三百數十名頃已由總捕頭悉心稽核矣 
[讞員赴蘇]  
　　前晚本邑英美等國公共租界公廨讞員鄧鳴謙司馬乘官舫赴蘇垣謁見江蘇巡撫恩藝棠中丞禀陳公務小作勾留卽當返滬 
[英界火警]  
　　昨日英界福州路鶴嗚里第五十一號門牌某姓家午炊不愼遺火積薪霎時烟霧迷漫勢將穿屋而出幸各鄰人提壺挈榼取水狂澆得卽熄滅僅焚去棉被兩條蚊帳一頂雖未怒鯨聲吼而東鄰西舍已皆飽受虚驚矣 
[美界炎警]  
　　昨日午後一點鐘時南潯路天主堂對門第四十二號門牌某西人家祝融氏忽乘隙而來警鐘旣鳴本租界皮帶車首先馳至急放自來水竭力狂噴旣而英界救火會西人驅至水龍帮同灌救始得烟消火滅祇焚去房屋一間先是前晚六點鐘時吳淞路第一千四百九十一號門牌李阿喬家晚炊不愼烟囱中火燄上騰幸卽設法救熄並未成災 
[再錄分發人員騐看名單]  
　　籌餉例指省分發縣丞吳啓崙湖南四川○勞績指省分發道二品銜馮祖蔭浙江江蘇鹽運使銜趙秉鈞河南直隸劉敬修山東山西知府鹽運使銜蔡薰孫葆瑨福建奉天劉熙臺江西安徽袁世輔河南江蘇施煥四川江蘇直隸州知州姚汝芳順天四川知縣董元亮福建奉天戴章勳順天奉天李光綸湖南安徽鄭鴻勳山西奉天周行廣安徽山東陳人端江蘇江西徐德潤安徽山東譚家祥浙江山西同知銜瑞泰楨正紅旗滿洲直隸余澤溥順天甘肅王文光浙江河南陳其珩浙江江蘇府歴經王鈺浙江奉天巡檢六品銜李傳鄴湖南江蘇從九品張嗣華湖南貴州○議叙掣籖分發通判羅澤四川知縣施兆麒江蘇商濬河南鹽大使胡映梅江西直隸州州判馬用錫河南○議叙指省分發布政司經歴張秉懿江蘇廣東典史尹德常直隸山東○截取呈請掣籢分發同知李祥麟山東直隸州知州志德琦正藍旗滿洲○截取指省分發同知李鎮藩湖南福建○分發原省坐補原缺府經歴杜振鐸順天山西○應補呈請分發知縣阮士惠陜西甘肅從九品李冠瀛順天吉林未入流周成章贵州廣東 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十月二十五日吏部翰林院廂白旗值日無引見江南副考官紹昌到京請安濤貝勒請假一十日瀛貝勒續假十日吏部奏派驗看月官之大臣派出溥善張英麟特圖愼徐會灃奎俊沈家本李紱藻崇壽雙壽李灼華連陞土振聲誠壽楊土燮土綽朱顯廷召見軍機大臣及紹昌李殿林○二十六日戶部宗人府廂紅旗值日戶部引見十五員正黄蒙十四員火器營二十員内務府二十二員上駟院四員崇中堂謝賞如意恩並請假五日葛寶華前往西陵請訓張煜南出洋招商請訓玉恒謝授光祿寺卿　恩江西知府李士瓚謝恩錫公全福各請假十五日載　灃深良泰各請假十日宗人府奏攺派致祭　定陵定東陵派出倫貝子召見軍機大臣及張煜南李士瓚○二十七日禮部太常寺正藍旗值日無引見延康續假十日禮部奏派磨勘試卷官派出特圖愼恩順文海毓隆伊克坦召見軍機大臣及溥良○二十八日兵部太僕寺廂藍旗值日兵部引見五十三員廂白滿十七員正藍蒙二員察哈爾都統奎順請訓李殿林紹英等同鄉官謝恩劉永亨謝署缺恩毓朗得保奬謝恩恭王續假十日熙貝勒請假十日克文延秀各請假十五日德籌請假一個月兵部奏派查齋之大臣派出希朗阿崇勳誠全隆斌特圖愼志公英慈松鶴掌儀司奏十一月初一日祭奉先殿洵貝勒行禮提督衙門奏中營副將鮑湧泉會同都守等官拿獲夤夜偷竊園庭黄琉璃瓦之賊犯車二等四名又拿獲結夥持械捆毆事主迭次搶劫之盜犯馮老兒等十一名均請交刑部召見軍機大臣及奎順鐵良○二十九日刑部都察院大理寺八旗兩翼舉日無引見松公清銳各假滿請安沈大鰲預備召見召見軍機大臣及沈大鰲○三十日工部鴻臚寺侍衛處值日無引見沈大鰲謝交軍機處存記恩德公請假十日興伯纊假十五日祥晉善豫各續假十日崑源預備召見侍衞處奏派稽察壇墻派出吉陞塔克什訥祥年隆斌常山景恩又奏派查驗箭枝派出熙貝勒達公召見軍機大臣及崑源 
[萬令觀風]  
　　江西訪事人云署萬年縣王紹庭明府下車伊始典重觀風特於日前頒發告示曰國運之靈長與文運相維繫民風之純厚以士風爲轉移故興賢論秀詳於周書問俗采風掌之太史朝廷勵精圖治銳意維新十九國通商互市宏濟端賴名賢數百年食德服疇挺生豈乏碩彦况兹萬邑夙　名區筆峯聳翠文運天開芝水流波塵襟日滌過强恕之祠流風未艾尋朋來之館故址猶存馨留爼豆饒雙峯理學眞傳望重圭璋李九芝勳猷卓著雖云雲散風流慨芳徽之已涉猶幸家絃戶誦知繼起之有人本縣詩書門第清白家風科名忝列自慙功曠三餘民社謬膺敢謂才非百里爰趁簿書之暇重聨翰墨之緣兹定十一月某日舉行觀風合行出示曉諭爲此示仰　邑貢監生童知悉爾等預時先赴禮房報名備卷屆期齊集考棚聽候本縣當堂點名給卷扃門考試多士功深竹簡學富芸窻各盡一日之長爭睹萬言之試心裁獨運無取浮廓之詞意匠各營用備治安之策本縣親操免管品隲鴻篇雲水光中敢誇洗眼風泉湧處自信澄心此日風簷横掃五千言揮灑立成他年雲路飛騰九萬里扶搖直上勉爾前程副子厚望特示 
[鎭郡官塲紀事]  
　　鎭江訪事人云浙江提督學政張燮鈞大宗師交卸篆務後由杭起程月之十一日道出鎭江舟泊六吉園碼頭鎮城文武各官均詣江干迎迓宗師小作勾留即命解纜渡江取道清江北上○駐防鎭郡之南洋續備護軍副四旗分統徐瀚臣軍門近奉兩江總督兼南洋通商大臣魏午帥檄調統領新湘全軍兼管鎮江一帶砲臺事宜涓吉月之十二日接任麾下各營員弁叩賀如儀○新委南洋　備護軍副四旗分統蕭總戎德勝於月之十一日由省乘某輪船抵鎮拜會各當道擇吉十二日蒞差 
[上海縣署瑣案]  
　　趙祥和控兪榮堂誘拐寡媳等情前晚縣主汪瑤庭大令升堂研訊趙供小的家在本邑北新涇頭圖世業耕田寡媳某氏守節已逾兩載一旦被兪誘去爲特控求訊追兪供小的與趙鄰居伊之媳不願守柏舟之節再醮與沈鴻舟趙阻之沈因倩小的往伊家　出後聞趙已控告沈遂薦趙媳至龍華火藥局左近某姓家傭工大令飭押候補提沈及某氏質訊○顧蘭卿扭李錫珪到縣大令訊究之下顧供去秋小的以洋銀七百元爲貲本在曹家渡開設義泰布莊雇李經理諸務迨年終核算虧折頗多因又籌添洋銀三百元迨今年三月虧耗凈盡李遂托病歸家不得已閉門歇業今被林大成布號主控諸英美等國公共租界公堂請追貨欵此係李經理不善所致爲特扭請訊懲李供當開設布莊時小的與顧言明如有盈虧與小的無涉大令飭押候赶緊料理○張楊氏控楊阿榮圖賴抵欵等情大令提楊質訊氏供小婦人家住唐橋丈夫逝世已歴多年光緒二十四年楊將坐落南匯縣境之田單一紙向小婦人抵借洋銀一百八十元立有抵據按月二分起息然祗收息金兩月以後卽本利全無向索圖賴求賜訊追楊供小的於光緒二十二年開設飯店向張楊氏之夫借得洋銀二十元並無以田單抵借一百八十元之事大令察閱氏所呈借據田單憑證確實遂將楊大加申斥限年終措繳洋銀一百元給氏具領 
[馬路工程局紀事]  
　　前日有龔某者由某處附輪船來滬在南市浦濱怱怱登岸被偷兒張阿寳竊去竹籃内所儲金銀珠翠等物比及覽察無可追蹤因卽開單投報捕房捕頭立派捕役獲張起出原贓押候解送馬路工程局禀請總辦翁子文太守訊辦○本邑南市馬路中所設電燈現經工程局總辦翁子文太守大加整頓自本月初十日爲始通宵達旦大放光明惟裏街尙未裝設爰飭捕頭勘明地叚　於日内妥爲布置以利行人 
[英租界捕房紀事]  
　　流氓陸小弟專在雲南路一帶攫人衣物受其害者固僂指難終前日奪取某甲之帽被甲扭交包探張寶成解入捕房捕頭著押候解送公堂禀請讞員鄧鳴謙司馬訊辦○前日九江路陸阿毛所開生大皮帶店無端炎起捕頭疑有縱火情事派包探張寳成前往將陸傳入捕房押候解送公堂禀請訊明判罰○李王氏投捕房報稱家居西藏路第四十七號門牌忽被鴇兒席李氏闖入室内搶　　水烟袋等物捕頭允派包探往查 
[法租界捕房紀事]  
　　前者歹人李忠法濳至某處竊取洋紗等物旋被包探查獲解緫　員魏蒓塢大令訊明判發攺過局　禁兩月刻已期滿由局員派差送回捕房捕頭令押候解送公堂禀請發落○偷兒某甲濳入寄居護城河浜畔之某姓家竊得衣服携贓而出巡街捕見而追捕甲倉卒中躍入河中所泊柴船立足不牢顚越入水旋由柴販救起交捕帶入捕房捕頭令押候解送公堂禀請訊究 
[美租界捕房紀事]  
　　前晚流氓王阿慶張阿五在吳淞路某烟館借端向顧三和索詐顧知勢不能敵將所穿棉袍質取洋銀一元付之事後心不能甘奔赴捕房聲訴捕頭令包探陳洪德將王張押候解送公堂禀請讞員鄧鳴謙司馬訊辦○前晚小竊王福壽至漢璧禮路革烟館過瘾乘間竊取烟槍携之而出適爲包探倪順泉所見拘入捕房捕頭令押候解送公堂禀請訊辦○昨晨偷兒張步雲在　路菜市中竊取目本　人某氏所携洋銀一枚包探朱桂生見之拘入捕房捕頭令押候解送公堂禀請究辦 
 
 

Page 10

 
 
不下二十餘處專收竹木板片土貨各貨南關額徵銀三萬一百六十九兩零循例於北關盈餘項下撥補銀四千兩每年動支部科飯銀四百五十兩又經費役食等項銀二千五十八兩零又除例支水脚補平等項銀隨時開支外其餘稅銀儘數解部北關　撥銀十二萬三千五十三兩零又徵欽定盈餘銀六萬五千兩每年例支養廉銀一萬兩又撥補南關銀四千兩員吏書役薪水等項銀六千八百七十八兩零又隨解部飯銀例支水脚補平等項外其餘稅銀儘數解部如有外用須奉部撥統計兩關額徵盈餘銀二十一萬八千二百二十餘兩載入戶部則例係内務府專派差使由杭州織造督理以尊國體而重庫儲此定制也同治三年二月間浙省克復前織造鶴昶奏請於七月開關其時浙撫以軍務未平民氣未復釐稅並收恐多擾累前關浙總督左宗棠疉次咨問　織造恒延權宜定議每年由浙省牙釐局撥解織造辦公錢十二萬串銀一萬二千兩專摺奏請暫停關稅暢收釐捐即於是年十二月初二日恭奉上諭著將北新關暫緩開設俟軍需告竣釐捐停止再行循照舊章辦理等因欽此前織造　延遵將各關口稅務於四年正月十二日槪行停徵並將南新關一併暫停專恃牙釐局月撥之欵勉辦運務在案嗣於同治八年同治十二年光緒元年疊由戶部奏准議復以關稅爲財賦大宗無論正額盈餘均屬有裨庫欵行文織造恪遵舊制設法開關復經各前督撫臣仍以釐捐未止一再奏懇展緩是釐捐一日不免兩關一日不開之實在情形也奴才伏讀上年七月二十六日上諭抽釐助餉本軍興時不得已之政現與各國新訂商約加稅免釐一經定議著卽將各省局卡一律裁撤不再抽收釐金八月初九日復奉上諭現在英約業已載明加稅免釐開辦之期定在明年春間仍俟各國一律商定卽以加稅之日爲免釐之日各等因欽此伏思　卡旣須裁撤則杭州之南北兩關似應恪遵同治三年上諭循照舊章辦理第杭州自開口岸以來武林門外通商塲設有洋關出總稅務司派洋員經徵而杭　湖道爲之監督惟南北兩關係内務府專派之差使與巡道督理之常關不同况商約内　凡有常關載在會典及戶工兩部則例　仍舊存留其間有洋關而無常關之處可以添設常關如將來添立通商口岸設立洋關與常關一　徵收等語是兩關之復設旣有舊章可以遵循亦與新約正相脗合且加稅以後各處常關自應遵照新定稅則辦理稅則既今昔不同卽收數不能以舊額爲準雖兩關規復伊始可徵稅項不敢决無驟旺屆時自當竭力經營認眞督率儘收儘解以期上　裕國下不病民現今裁釐在邇理合請旨遵行一俟命下之日再當查勘情形奏陳開辦並傳集關書人等預爲布置以停釐之日爲開關之日俾得臨期無誤以裕正課而保利權謹將奉旨裁釐加稅擬復杭州織造南北兩關緣由理合恭摺具陳是否有當伏乞皇太后皇上聖鑒敕部核議施行謹奏奉硃批戶部議奏欽此 
湖南巡撫趙奏軍台廢員中途加倍呈繳台費並報捐欵懇請截留效力摺十九日 
湖南巡撫奴才趙爾巽跪奏爲軍台廢員中途加倍呈繳台費並報捐欵懇請截留効力恭摺仰祈聖鑒事竊准護理廣四撫臣丁體咨已革提督申道發經署兩廣總督臣岑春煊奏參奉旨發往軍台効力贖罪等因欽此九月初七日廣西委員將申道發管解赴部行抵湘省據該廢員呈稱弱冠從戎在鮑超軍營効力積勞洊保提督補授總兵被叅革職兹又獲嚴隨奉旨發往軍台効力辜負聖恩愧悚無地自應欽遵前往奈因中途感受風寒觸發舊傷急難就道願遵例加倍呈交按三年兩關計三十八個月台費銀三千二百六十八兩請免發往並目擊廣西軍務未靖湖南近接桂邊防務吃緊籌餉製械需用浩繁於台費之外報効購置軍械銀一萬兩又先因籍隸衡陽現正舉辦學堂需欵甚鉅地方官難於籌措願將所有田産變價捐助府縣中小學堂經費銀一萬兩共計銀二萬兩由善後局學務處司道會詳前來奴才查例載廢員發往台站効力尙未到台者到一台到十台每月應交台費四十三兩最多之數按三年台費加倍交足免其發往倘該廢員以曾登仕版知軍用浩繁於台費之外報効鉅萬或數萬者由戶部專摺具奏另請恩施等語今申道發遵例加倍呈繳台費銀兩照例得免發往湖南近接粤西防務現正當緊　　辦新政學堂尤極時興修該廢員報捐鉅欵分作購備軍械及學堂經費之資實屬深知愧奮當子傳見詳詢歴知其久歴戎行爲　軍舊部百戰之餘且籍隸衡陽其地近附廣西於邊境情形亦所熟悉可否仰懇　　天恩俯准將該廢員申道發截留湖南免其發往卽交奴才差遣令充軍營極苦差使以贖前愆之處出自　　逾格鴻慈如蒙　　兪允卽將所繳台費銀兩搭解赴京交戶部核收以符定例除將該廢員發交長沙縣看守醫治並分咨戶兵部曁廣西撫臣理合恭摺具　奏伏乞　　　皇太后　　皇上聖鑒訓示謹　奏奉　　硃批申道發著免其發遣不准留營欽此 
[湖南巡撫趙　奏整頓書院分别攺爲學堂校士館摺十九日]  
　　湖南巡撫臣趙爾巽跪　奏爲整頓書院分别攺爲學堂校士館恭摺仰祈　　聖鑒事竊查湖南省會尙有嶽麓城南求實梭巡孝廉各書院爲全省士子肄業之地前撫臣兪廉三奏攺求實書院爲大學堂後又攺爲高等學堂並附設師範館多士之有志向學者皆願負笈而來惟地址狹隘難容多人亟須攺設而書院肄業各生程度不齊去住無定雖各院長認眞訓迪終不免沿　空文視同傳舍推原其故則以學堂士子有　　特詔之褒勉者定章之督率有文之榮幸有出身之希望書院則僅爲年長諸生而設其辦法無異曩時奴才以爲　朝廷嘉惠士林無微不至與其兼營並騖反涉虚糜何如一道同風易收實效　校經書院爲高材生　業之所向由學政經理奴才與學臣柯劭忞商定現與孝廉書院並攺爲校士館一名成德一名達材選高材生之未入師範館　分門肄業其課程仍以經史大義爲主並添設科學分訂教習以宏造就又於師範館附設蒙師講習所凡書院肄業生有　　書蒙師者皆可報名聽講三月畢業給以文憑准其自設蒙塾庶幾中年寒畯不致向隅村塾兒童咸知養正其爲裨益實非一端至　　書院爲全省觀瞻所繫卽攺爲高等學堂城南書院卽攺爲師範館其高等學堂所遺舊地留爲農工商鑛各項實業學堂之用以符　　欽章而崇體制至求　書院原爲忠臣後裔世職肄業之所遵中學堂章程辦理攺爲忠　中學堂畢業後一體請給出身似於　國家勸忠之義不無裨益此後如有應行變通適宜之處容奴才隨時查考奏明辦理除分咨查照外謹會同學政臣柯劭忞恭摺具　奏 
 
 

Page 11

 
 
伏乞　　皇太后　　皇上聖鑒謹　奏奉　　硃批管學大臣知道欽此 
[兼湖廣總督端　奏遵　　旨酌保辦理釐金尤爲出力人員摺二十日]  
　　頭品頂戴兼署湖廣總督湖北巡撫奴才端方跪　奏爲遵　　旨酌保辦理釐金尤爲出力人員懇　　恩奬勵以昭激勸恭摺仰祈　　聖鑒事　照鄂省釐金自前撫臣于蔭霖極力整頓收數日有起色當經奏明綜計收數能較光緒二十四年增收至四十萬串卽擇尤酌保數員以資鼓勵奴才到任後因收數加增復經附片奏請將總辦牙釐局之候補道趙濱彦保奬　品頂戴並聲明其餘出务收數最多　擇尤酌保一二員等情先後均奉　　諭旨允准在案查鄂省釐金收數自光緒二十六年以來逐年遞加去年一年收數較之　十四年巳增收錢七千餘串本年上半年收數比之去年又復加多湖北省自宜昌鹽釐攤還洋價撥補之欵半歸無著江漢關某稅减徵課收又復驟短新案賠欵雖經籌設而收數盈絀無恒往往不能濟急全賴此項釐金隨時挹注得以無誤要需裨益大局良非淺鮮所有釐局在事各員查有收數短絀及有心欺隠任意侵蝕之員均經隨時分别撤叅未敢稍涉寛假其收數最多異常出力者自應遵　　旨擇尤酌保一二員懇　　恩破格優奬始足以示鼓勵而資觀感兹查有辦理鸚鵡洲竹木釐局委員湖北候補知府王元常一年期滿比較定額溢收錢十萬八千餘串又辦理蔡甸釐局委員知府用湖北候補直隸州知州和文一年期滿比較定額溢收錢十萬六千餘串該二員守　才長通達商情綜核精審收數最多實爲辦理釐金不可多得之員合無仰懇　　天恩俯准將湖北候補知府王元常送部引　　見聽候　　錄用知府用湖北候補直隸州知州文和仍以知府留於原省歸候補班補用以昭激勸出自逾格　　鴻慈除咨部外理合恭摺　奏陳伏乞　　　皇太后　　皇上聖鑒再湖廣總督係奴才兼署毋庸會銜合併陳明謹　奏奉　　硃批著照所請該部知道欽此 
[湖北巡撫端　奏簡缺知縣照例擬補摺二十日]  
　　頭品頂戴兼署湖廣總督湖北巡撫奴才端方跪　奏爲簡缺知縣照例擬補恭摺仰祈　　聖鑒事竊照來鳳縣知縣黄樹棻調補鍾祥縣知縣遺缺兿准吏部咨覆坐光緒二十九年七月初九日行文按湖北省照限减半計算扣至八月初四日爲開缺日期應歸八月分　缺是　分祇此一缺無庸掣簽應照例擬員請補查有新海防遇缺先補用知縣沈國瑛年五十六歲江蘇江寗縣人由監生報捐典史指分湖北試用准補竹谿縣典史旋卽捐離本任加捐通判攺奬知縣仍指發湖北試用光緒二十九年九月十三日經吏部帶領引　　見奉　　旨照例發往欽此十月十六日到省遵新海防例加捐遇缺先補用免試用查該員沈國瑛謹飭安詳明習吏事名次　值項補所有來鳳縣知縣員缺應卽以該員請補該員係新海防遇缺先補用知縣請補知縣銜缺相當毋庸送部引　見仍令試俸三年據藩臬兩司會詳前來除咨吏部外理合恭摺具　奏伏乞　　　皇太后　　皇上聖鑒勅部核覆施行再湖廣總督係奴才兼署毋庸列銜合併陳明謹　奏奉　　硃批吏部謹奏欽此 
[山東學政尹　奏恭報交卸任事日期摺二十日]  
　　山東學政翰林院編修臣尹銘綬跪　奏爲恭報微臣交任日期恭摺仰祈　　聖鑒事竊臣渥荷　　天恩　　簡畀山東學政於光緒二十六年二月十五日到任接行科試事竣旋於是年九月初十日復蒙　　恩旨留任舉行歲考并次第科試各府事竣光緒二十九年業經任滿新任學臣於九月二十八日行抵山東省城臣卽於十月初二日謹將　　欽頒乾字二千六十五號學政關防一顆并原頒上諭書籍及一切卷案册籍等項檄委濟南府學教授韓鏡蓉齎送新任學臣載昌任事訖臣卽行束裝由德州運河乘船回京自備川資以免供億之煩合併陳明所有微臣交任日期理合恭摺具報伏乞皇太后皇上聖鑒謹奏奉硃批知道了欽此 
[貴州學政趙奏叅劾教職片二十日]  
　　趙惟熙片再臣於考核教職一事前經分别舉劾均蒙兪允各在案兹復查有修文縣學訓導胡爲楷行止不端士林所恥近日被人列欵控告臣明查暗訪事多屬實似此罔知自愛未便稍事姑容相應請旨將訓導胡爲楷卽行革職以端學校而肅官常謹會同護理貴州撫臣曹鴻勛附片奏叅伏乞聖鑒訓示謹奏奉硃批著照所請該部知道欽此 
[貴州巡撫曹奏考官事竣請假省親片二十日]  
　　曹鴻　片再准貴州正考官翰林院編修李哲明咨稱該編修恭承簡命典試黔南今於九月初四日揭曉事竣應卽回京供職惟念該編修籍隸湖北父母俱存年逾六十自供職以來未得迎養依戀之忱時縈懐抱兹由黔馳驛回京道經湖南常德距湖北最近咨請奏懇天恩賞假兩月自備資斧順道回籍省親以遂烏私一俟假滿卽行赴京復命等語除咨部查照外所有考官事竣請假省親緣由謹附片代陳伏乞聖鑒謹奏奉硃批李哲明著賞假兩個月欽此 
[新疆巡撫潘奏爲同知因病出缺應請扣留外補摺二十日]  
　　甘肅新疆巡撫西林巴圖魯臣潘效蘇跪奏爲同知因病出缺應請扣留外補恭摺仰祈聖鑒事據署新疆布政使李滋森詳據署迪化縣知縣蔣光陞申稱卸任吐魯番直隸廳同知文立山年五十九歲湖南衡山縣附生由保舉分省補用知縣留新候補於伊犂搜剽零匪案内保俟補缺後以同知用光緒十七年七月借補布政司庫大使照以同知在任候補嗣委署拜城縣知縣二十二年九月丁母憂開缺回籍守制二十六年五月起復回省於關外肅清案内保俟補缺後以知府補用是年十月奏補吐魯番直隸廳同知經部覆准十二月初八日到任二十九年四月二十五日交卸兹於閏五月初九日在省寓病故等情詳請奏咨前來臣覆查　異所　吐魯番直隸廳同知係衝繁難三項要缺應請由外揀補以重職守除咨部外謹會同陜甘總督臣崧蕃恭摺具陳伏乞皇太后皇上聖鑒謹奏奉硃批吏部知道欽此 
 
 

Page 12

 
 
[新疆巡撫潘奏查明阜康等縣秋禾被災情形懇恩緩徵地丁錢糧片二十日]  
　　藩效蘇片再新疆鎭西廳綏來縣夏禾被凍被蝗成災槪情形前經臣具奏在案兹據署阜康縣知縣朱希知詳報該縣東鄉二道河東泉梭溝八戶溝中溝商戶溝王墩子五工梁等處今年夏禾被蝗食傷幸爲時尙早飭各民戶翻犂補種秋糧以資收穫　意糜　揚花之際忽然連日降霜致为禾受凍不能結粒實屬成災查勘得二道河等八鄉莊共計成災上地千九百九十六畝四分每畝科糧七升應徵糧二百七十九石七斗四千八合中地四千二百九畝七分一釐每畝科糧四升應徵糧一百六十一石一斗八八升合四勺下地五百五十七畝每畝科糧三升應徵糧一十六石七斗一升三合共三等地應徵糧四百五十七石六斗四升六合四勺應卽照例詳報懇請緩至明年秋成後徵收以紓民力等情前來臣飭司移行該管道府委員前往該縣會勘被災地畝查明確實一面出示曉諭將被災鄉莊停徵取具册結詳轉核辦除俟詳覆至日再行奏明辦理外所有阜康縣知縣秋禾被災大槪情形謹附片具陳伏乞聖鑒訓示再新疆本年北路鎮西綏來阜康各廳縣雖有偏災其餘各屬收成均稱中稔目下糧價亦平民情安謐理合聲明謹奏奉硃批著照所請戶部知道欽此 
[大臣春奏塔城待餉孔殷擬懇先由甘肅司庫籌借欵項暫資挹注摺二十日]  
　　奴才春滿跪奏爲塔城待餉孔殷亟擬懇先由甘肅司庫籌　欽項暫資挹注並請飭部嚴催各省關掃數撥運積欠分别解還仰祈聖鑒事竊照塔城滿蒙漢隊各營旂官兵歲需俸餉經原任叅贊大臣富勒銘額奏准估撥銀一十六萬三千兩當將支欵細數章程咨部立案並行令糧餉章京遵照辦理此項銀兩原係計口授食絲毫不容蒂欠之要需承恊各省關若能依限報解清楚邊軍庶不致凍餒詳查塔城應分歲餉光緒二十四年以前均經陸續報解二十五年分欠解三千二百餘兩爲數無多尙有歴年報銷流存之欵暫可移緩就急通挪支放惟自二十六年各省關自顧不暇何能接濟鄰封以致甘肅關内外餉源爲之立涸核計是年報解尙未及十三四五二十七八兩年後路報解數目較二十六年稍裕然積欠仍復不少通盤合算自二十五年起截至二十九年六月底止欠解塔城餉銀至有一十八萬九千六百四十兩之多前雖由新疆司庫借過五萬數千兩亦祇可支持月餉乏半實無盈餘找發存銀去臘遵照部咨裁兵節餉奏明去年正月起酌裁滿營甲兵一半馬乾蒙漢營旗及弁兵勇額數節省銀二萬四千四十六兩四錢九分五釐合計額爾慶額裁過漢隊一成正勇五十名節省銀二千一百二十四兩每年實節省銀二萬六千一百七十兩四錢九分五釐所裁官兵歴年提存俸餉鹽菜馬乾等項銀兩自應卽時找發清楚令其各覓生路免致流落邊境滋生事端奈彼時庫空如流無法可設萬不得已始由塔城文豐泰等商橷疆蔚豐厚票號設法息借銀五萬兩方將存餉找發清楚謹於摺内聲明找發存餉情形並請敕部分催積欠其所以未云借欵者原約半載爲期後路源源解到本利清還所費無幾嗣以節交秋令後路報解猶復遙遙無期該商等屢加催索無欵歸償又不得已派員赴新疆挪借先顧眉急旋據去員回云省庫亦十分支絀刻難借撥竟致大先所望至本年應分餉項甘肅僅報解二批計數不過二萬有奇現在已届九月照章應是掃數解清之期而解新疆猶未及十成之二將來本年新餉欠解又和不少塔城密邇强鄰當爲西北最苦就地旣乏出産庫中亦無别欵騰挪僅恃協餉爲養命之源協餉不濟何以支持今統籌兼顧所有後路欠解塔城餉項無論如何非先籌十萬兩不能清還商借支放月餉以救目前之急其餘八萬九千兩零仍俟後路陸續解到卽便撥還省庫餘數再爲找發存餉庶商借不致久攔邊軍亦藉免枵腹從公實爲巖疆大局之幸等情由塔城糧餉處詳請核辦前來奴才伏維邊軍餉項歲有常經值此時局艱難若稍能設法支持斷不敢以待餉孔急情形上煩宸慮奈各省關積欠甚鉅塔城官兵俸餉提存過多今存餉當須次第找發現餉按月支放商借又頻頻催索欲炊無米何以應之兹擬於無可設法之中思一提前籌解之舉似與奏請加撥者不同相應籲懇天恩諭令陜甘總督崧蕃飭司無論何項庫儲暫行籌借銀十萬兩務赶年内搭解抵塔以便歸還商欵支放月餉一俟各省關將歴年積欠塔餉陸續解甘悉數扣除借項餘銀仍轉解新疆一面歸還省庫一面分解來塔各清各欵如此一轉移間則商借有著兵餉有望地方可安靜無虞現　各省關積欠塔城餉銀統計光緒二十九年六月底止尙有一十八萬九千六百四十四兩零並懇敕部分别嚴傕俾期掃數　撥早日起解分别節節解還無任感激屏營惶悚待命之至所有塔城待餉孔亟擬懇先由甘肅司庫籌借欵項並請分催掃簷撥運積欠分别解還各緣由是否有當理合恭摺馳陳伏乞皇太后皇上聖鑒訓示謹奏奉硃批戶部知縣欽此 
[大臣春奏報會同俄員查勘兩國邊界牌博情形摺二十日]  
　　奴才春滿跪奏爲循案派員會同俄官查勘兩國邊界牌博完竣並用過經費銀兩切實報銷恭摺仰祈聖鑒事竊查光緒九年勘分伊塔邊界會訂條約每屇三年將沿邊建立界牌鄂博派員會查一次如有牌博損壞之處隨時修補以杜濳越前已查至光緒二十六年經奴才具奏奉硃批該衙門知道欽此欽遵在案兹屇光緒二十九年會查牌博之期適　伊犂將軍馬亮咨稱本届兩國查勘伊塔邊界鄂博俄已派叅議官潘特索福該將軍派令錫伯營總管富勒祜倫察哈爾領隊大臣恩祥分查伊犂南北兩叚其塔城境内自喀拉達坂以迄哈巴爾阿蘇一帶牌博請派員跟接會查等因准此並據塔城中俄局邊印務章京忠瑞亦以接准駐塔俄領事照會俄國七河巡撫又派潘特索福會查牌博等情呈報前來當經奴才揀派新滿營左翼協領花沙布循案隨帶差官二員委官二員通事二名照章各給一個月口糧盤費銀四兩字識二名兵五十名各給一月口糧盤費銀二兩並估帶補修牌博銀兩交該協領於本年閏五月十三日起程前往十九日與俄官潘特索福在於喀拉達坂取齊會面商定遵照奴才檄飭准依七河巡撫此次來文所稱喀什噶爾伊犁等處邊界向係兩國建立一牌之例接界換立次日卽由圖斯賽第三十四牌博起至莫敲巴爾魯克第四十牌博止計七處兩國各備木料一書清漢文一書俄文每處連併合立一牌其呢楚琿巴爾魯克第四十一牌博起至哈巴爾阿蘇第五十四牌捕止計十四處均由該恊領帶木料與潘特索福亦於每處換立一牌仍書清漢俄文字樣以爲標記閏五月 
 
