# 1918 - 288 - 4916411

 

Page 1

 
 
   
 
 

Page 2

 
 
時評 
[停攻（冷）]  
　　調和宜先停戰停戰又先停攻此北方主和派所以有各駐原在勿得進攻令歟 
　　蓋停攻者一方面之停戰也我欲停戰而人不願則戰不能停惟停攻則權操自我我不攻斯人無能强我攻矣故未和之先而欲停戰自以停攻爲便 
　　雖然停攻之說惟軍勢優勝者能行之假使軍勢而不能優勝則我不攻而人日以攻我欲停而人迫以戰雖有停攻之令於事實無補也 
命令 
[十月二十日大總統令]  
　　都護使駐紥庫倫辦事大員陳毅呈請任命趙鐸爲三等秘書應照准此令 
又令　尹良傅柏鋭方燕庚馮汝玖何賓笙黄恭輔均晋給三等嘉禾章梁秉鑫張仁壽李芳時隆茀陸鼎銘均晋給四等嘉禾章此令 
[十月二十一日大總統令]  
　　陸軍總長叚芝貴呈陸軍第五師步兵第二十團第三營營長徐克復請免本職應照准此令 
又令　陸軍總長叚芝貴呈請任命劉麟鑰爲陸軍第五師步兵第二十團第三營營長楊玉書爲陸軍第五師副官長均照准此令 
又令　岳開先朱紹濂均給予三等嘉禾章此令 
專電 
[北京電]  
　　東海告誡前敵將士不得擅移防地維持現狀（二十二日下午三鐘） 
[北京電]  
　　東海馮段謀和馮任調人段不願與聞（二十二日下午三鐘） 
[北京電]  
　　東海將宴内外新聞記者（二十二日下午五鐘） 
[北京電]  
　　錢能訓云頒令停戰時機未熟（二十二下午五鐘） 
[北京電]  
　　趙炳麟電政府祗待政府頒令停戰岑伍願和 
[北京電]  
　　新國會有請願停戰說聞熊秉三將先調和梁王然後南北（二十二日下午三鐘） 
[北京電]  
　　張懐芝長陸軍因力薄不能剿匪魯省大權在張樹元故（二十二日下午三鐘） 
[北京電]  
　　東海有囑蘇督出任調人說（二十一日下午三鐘） 
[北京電]  
　　黎復徐函資望淺不足膺排解南北之巨責（二十一日下午三鐘） 
[北京電]  
　　由粤回津之舊議員言西南有和意李烈鈞亦不堅持大多數待中央頒停戰令即轉舵（二十一日下午三鐘） 
[北京電]  
　　周自齊言平和促進事已約請季直秉三諸公主持一切外傳河間與聞不確云（二十一日下午三鐘） 
[北京電]  
　　舊交系機關報散布南北混合内閣員名總理錢能訓外交陸徵祥財政陸宗輿交通曹汝霖内務王揖唐農商張謇敎育谭延闓司法王寵惠陸軍田文烈參謀田中玉無一舊交系人物（二十二日下午三鐘） 
[北京電]  
　　政府限制添募軍隊蘇督以新添兩旅補援湘贛缺在奉諭前礙難取消（二十一日下午十二鐘） 
[北京電]  
　　閩日危急福州摇動（二十二日下午三鐘） 
[北京電]  
　　聞唐繼堯將劃蜀爲二區以成都歸蜀人熊克武楊庶戡爲督軍省長重慶之軍民長官則任滇人（二十二日下午三鐘） 
[北京電]  
　　姜桂題請東海愼重謀和防中途變故（二十二日下午五鐘） 
[北京電]  
　　藏番有大舉攻川說（二十二日下午三鐘） 
[北京電]  
　　薩電京閩議員向政府請增餉械軍隊否則辭職（二十一日下午三鐘） 
[北京電]  
　　黑督以邊防吃緊軍隊不敷前蒙允撥兩旅迄未開到今値冬防緊要懇速撥隊來黑協防（二十一日下午十二鐘） 
[北京電]  
　　劉存厚鍾體道管金聚及陳督代表高諮議在漢中開軍事會議組設各軍聯合辦事處劉爲處長鍾管爲副上校以上各軍官爲處員又劉存厚駐寗羗任敎塲壩一帶防剿鐘師駐漢中任洋西等處防剿管部協助鍾師保護餉道並進攻佛坪石泉安康等處以圖恢復（二十一日下午十二鐘） 
[北京電]  
　　中法協進會昨起開會討論兩國實業敎育聨絡方法會期七日名人畢集（二十一日下午三鐘） 
[北京電]  
　　章使報告日本復美以德先撤兵然後開始和議（二十一日下午三鐘） 
[北京電]  
　　德商順利飯店由英使要求封閉（二十二日下午五鐘） 
[北京電]  
　　友邦因對德在華設萬國委員會卽將實現（二十一日下午三鐘） 
[香港電]  
　　政務會議二十日宣佈西南諸省文武官吏此後悉由軍政府任免（二十二日下午二鐘） 
[香港電]  
　李耀漢交卸省長職後仍統帶肇慶軍隊設司令部於肇慶現飭其部下回駐原防地點（二十二日下午二鐘） 
[杭州電]  
　　禡日選舉省議長到一百四十六人周繼瀠得七十二票阮性存得五十九票廢票四杭台兩屬反對秩序紊亂改明日决選（二十二日下午七鐘） 
外電 
[哈爾濱電]  
　　聞西比利亞之軍人黨與西比利亞國會大起齟齬軍人黨常露傾嚮極端主義之象據非官場消息薩瑪拉政府之總理愛桑蒂夫氏逃至哇姆斯克後已與其他代表在該鎭就逮據此間某報載稱西羅伏將軍已任爲前敵俄軍總司令狄特里區將軍代理參謀總長蓋達將軍則指揮烏拉爾陣線之戰事第一列車之意兵咋過哈爾濱西比利亞政府陸軍總長里洛夫將軍偕内務總長巴夫洛夫氏及隨員等於今日下午四時三十分抵此中東鐵路局曾派代表歡迎之霍爾瓦特將軍已由海參嵗抵哈里霍二將軍之抵此志在商定最後方針當不難就緒也據里之參謀官聲稱過激黨現復圖於西比利亞多處佔奪大權西比利亞通信社謂亞力克齊夫將軍死於愛加特林堡之謡言業已徵實（二十日） 
[海參嵗電]  
　　海參嵗議會反對伏諾哥斯基氏所委之地方官並通過决議案不啻抵制該員之辦公近今政治騷亂時海參嵗議會曾值革命前充小學敎員之某氏爲地方官藉奪政府之特權伏諾哥斯基氏置之不顧另委前充市長海參嵗有名望之公民居此任衆意海參嵗議會公然排斥以哇姆斯克政府名義所委之官員恐將不免於解散云（二十一日） 
以上路透電 
[北京電]  
　　有人向東海建議外人將有警告宜速謀和東海云我自有辦法决不致受干涉（二十一日） 
[北京電]  
　　總統意見西南方面有能統一滇粤桂之人妥協方有把握此時尚難輕信（二十一日） 
[北京電]  
　　東海主張南北未妥協前暫不組閣（二十一日） 
[北京電]  
　　趙炳麟電岑陸和平孫唐激烈湘戰易停閩蜀兵不易退（二十一日） 
[北京電]  
　　聞徐擬電稿大致謂戰爭日久民生凋殘宜早息兵　共禦外侮純是希望語并無切實辦法（二十一日） 
[北京電]  
　　蒙邊防軍參戰處取人地相宜擬就蒙民選練從科布多旗屬着手（二十一日） 
[福州電]  
　　政府密電薩鎭冰查海軍情形（二十一日） 
以上中孚通信社電 
[北京電]  
　　昨日開總統府會議多數人之意見一致主張内閣改組問題苟時局無大變動則宜展延至十一月中旬在此時期以前各總長中如有因事故不能任事者即以次長代理陸軍總長段芝貴病假期内由農商總長田文烈非公式代理之（二十二日） 
[北京電]  
　　昨日總統府開軍事會議决議二項如式一以後各省不得隨意招募新兵如未得中央之許可而擅行募集者立即命其遣散二前敵司令各嚴守現在之地位不得隨意變更地點如敵軍來襲即擊退之北軍不得追擊以上兩項即電訓各省及前敵各軍照行（二十二日） 
[北京電]  
　　中國顧問官美人韋羅貝氏今日更將其關於南北調停之詳細意見經由秘書長提出於國務院其内容略如昨電所傳（二十二日） 
[北京電]  
　　曹汝霖於昨日下午四時約四國銀行團代表在財政部會見晤談約一點半鐘之久關於金劵條例加以詳細之說明最後聲明此係内政問題不能受外國之干涉旋由銀行團代表質問幣制借款合同延期問題將作何辦法曹氏答以此事須俟提出於國務會議之後方能答覆聞政府原擬請銀行團承認金劵條例而以展延幣制借欵合同期限爲條件後因英美兩使對於金劵條例提出抗議遂改變方針而有此次之會見（二十二日） 
[廣東電]  
　　廣東市政公署已公布改革市政方針其内容爲拆除城牆修築大路開闢市場設置公園設立貧民公署等並載明廣東現有十五萬四千九百餘户七十萬四千九百餘人（二十一日） 
[廣東電]  
　　廣東海防帮辦朱天祿（譯音）於本日率内河砲艦定安（譯音）雷龍（譯音）及軍隊若干前往瓊州島方面（二十一日） 
[廣東電]  
　　前電所傳漳州已爲北軍所陷落現已證實此說不確蓋陳炯明憤惠潮梅稅務督辦之免職將率其部下軍隊回廣東依據此電遂發生以上之訛傳（二十一日） 
[廣東電]  
　　軍政府之海軍經費月需十三萬六千元現以軍艦肇和雨下每月須增加至十六萬元（二十一日） 
[廣東電]  
　　今日參衆兩院開談話會討論廣東軍政府代行府院職權條例某要人曰議員中有一部分主張軍政府對外即對於北方及外國固當依據此次所議决之府院職權代行條例然對内即對於西南及自治團體則宜於向來所規定之軍政府大綱之範圍内行之云云（二十一日） 
[奉天電]  
　　奉天南征軍已决計調回其中二混成旅不日即將召回奉天（二十二日） 
[東京電]  
　　中國南方政府代表章士釗昨日訪日本陸軍省參謀本部會見陸軍大臣田中中將參謀總長上原大將就於南方政府之地位面述其意見（二十一日） 
[東京電]  
　　得報告云俄國之大局又有險惡之景象（二十一日）以上東方通信社電 
[東京電]  
　　印度政廳之船舶管理令最近對於日本船舶尤加以峻嚴之制限對於自加爾加答市欲駛赴哥倫布及仰光方面之日本輪船强使運儎煤炭倘不應之則不許啓輪因此受多大之損失各汽船會社現在研究對付之策（二十二日） 
[東京電]  
　　荷領印度政府禁止除官凖外一切橡皮皆不得出口（二十二日） 
[東京電]  
　　慶應義塾學長鎌田榮吉氏於昨日歸抵門司語曰 
 
 
 

Page 3

 
 
中國之工業界雖向來大部分皆委諸外人之手然將來當以華人自當其局故若經營中日合辦之事業以華人爲社長而以日本人當其實務則可以脫去華人自單獨經營所逢之難關又現中國之情况南方亦非定必固持舊約法到底孫中山氏等亦曾語我云南北妥恊非必不能云云（二十二日） 
[東京電]  
　　英美欲出斡旋南北妥協而除日本於外不使與聞報到日日人皆大不歡喜而注目於其外務當局之態度倘若有多少抑制其發言之狀者或將起猛烈之運動惟一般輿論皆以妥協當由疏通南北意見爲之列國不能加以强壓 
（二十二日） 
[東京電]  
　　原内閣之第一次外交調查會今日開於宫中（二十二日）以上共同通信社電 
戰電 
[里昻無綫電]  
　　戰地天氣雖不佳聯軍仍壓迫敵軍迫令退走比法軍已行抵齊不魯日運河及荷蘭邊境與龍塞爾間萊伏運河之一段聯軍現正行近愛斯加河英軍陣線已前移至土爾納之邊際扼守塞爾勒河直至亞爾泊勒河以外之陣線距勒加圖八百密達法軍在勒加圖及瓦斯河之間越過華西尼似已德軍夢想之橷陣線也德軍在塞勒河及瓦斯河之間爲孟琴將軍及奇拉瑪將軍之軍所迫而在右端則爲古洛將軍之軍所迫伏齊賢之東戰事極爲劇烈法美軍所得之進步極爲重要敵軍勢將移其陣線於格蘭泊萊之北與愛恩左岸之法軍新陣地成一直線（二十一日） 
[倫敦電]  
　　海格上將今晚報稱今晨英美軍會同法軍戰於瓦斯河與勒加圖之間復得進步英軍進抵桑白河西岸及瓦細北面之瓦斯運河佔據夏蒂倫西面之高地前三日内勞林森將軍所統之第四軍越敵軍固守之艱險區域前進五英里至八英里許第一日敵軍由塞勒河西岸鞏固陣地出攻英軍奮鬭敗之乘勝廓淸該河陣線東面高地之全部分進發之際奪獲多村計俘虜五千餘人獲砲多尊敵軍開始在坎白萊巴凡大路北面退走英軍佔據沙爾查瓦由南面向特萊前進桑塞運河北面之英軍已入特萊且進抵愛斯柯丹與薩美右面第八師已佔據瑪爾希朗萊近十日内該師前進十八英里餘俘虜數百人更北之英軍仍在前進（十九日） 
[倫敦電]  
　　海格上將報稱今日侵晨英軍攻擊勒加圖北面塞勒河陣線之敵軍陣地雖遭頑抗仍渡該河而進更北之英軍昨日下午續得進步佔據特萊該部分敵軍抵禦漸猛今晚報稱今晨英軍在勒加圖與特萊間渡塞萊河進攻佔據沿岸之村落逐走索萊斯美之敵兵且由塞勒河東面山坡奪路而進現列陣於控制哈比斯河流域之高地英軍曾受悍猛之抗拒卒能告捷且擊敗反攻之敵軍多次交戰之際適降大雨是役共俘虜二千餘人獲砲數尊英軍前鋒距土爾萊不足十英里今與敵軍在特萊丶愛克吕塞特叢林丶蘭達斯丶摩香瑪爾康總陣線東面接觸（二十日） 
[巴黎電]  
　　今日下午公報云昨晚敵軍在塞爾勒河與愛恩河間猛力反攻兩次一在佛勒宇維境一在聖日耳曼山北面均爲法軍所敗被俘多人夜間敵軍以砲隊及機關槍在各地點猛轟（二十日） 
[巴黎電]  
　　協約軍在自荷蘭邉界至末斯河全陣線大獲勝利比軍已佔據不魯日與齊不魯日三鎭及至荷邊止之海岸線且由不魯日進至干特半途法軍已在干特途中英軍已廓淸柯爾特萊並佔據特萊鎭塞勒河南岸之法國第十軍破胡定防線三英里許（二十日） 
[巴黎電]  
　　聞德軍集兵四十師於瓦斯河與勒加圖間廣六十基洛邁當之陣線德兵刦掠杜愛鎭之周全勝過任何各鎭敎堂裝飾品亦爲搗毁凈盡（二十日） 
[倫敦電]  
　　敵軍之退走指揮甚得法凡主軍退走之路兩側均有大軍掩護杜愛南面之敵軍抵禦最爲猛烈英法軍在該處進逼者將有重要之發展（二十日） 
[倫敦電]  
　　德國公報云德軍已委棄不魯日蒂愛爾柯特里克三鎭伏齊愛兩面之敵軍現列陣愛恩河東岸（二十日） 
[巴黎電]  
　　巴黎以北法各鎭相繼克復特懸旗誌慶惟境内德兵尚未廓淸故未欲以勝利相呼號（二十日） 
[里昻無綫電]  
　　亞姆斯特丹消息電報新聞洛桑達爾訪員自一盎凡爾人處得有消息如下德軍仍經過盎凡爾向列日進發運抵軍需品無數至於德軍所期望之事項該訪員聲稱現有多數德兵出售其個人所有之物件協約國獲勝之消息引起羣衆極大之欣忭往往德軍之愉快更較比人爲甚多數德兵因公然表示滿足之意已受懲罰（二十一日） 
[里昻無綫電]  
　　星期五日柏林德國聯邦議會之前有要求和平之新示威舉動此項舉動不僅工人加入中級社會之重要份子亦參與之（二十一日） 
[里昻無綫電]  
　　瑞士京城消息據維也納某報載稱奥國將有飢饉之患匈加利截留波里米輸出之麥不允運往任何地點波蘭對於輸出穀類之數大加核减（二十一日） 
[里昻無綫電]  
　　瑞士巴勒消息據基夫德國方面所傳之消息烏克蘭内閣已全體辭職元首命前内閣總理組織新内閣 
（二十一日） 
[亞姆斯特丹電]  
　　柏林電稱覆威爾遜總統之公文因於最後之際發生爭點故乃展緩發出柏林所布該覆文内容之豫言謂將嚴駁德人殘暴之說證明潛艇主義乃抵制封鎖以免束手待斃之必要方法並表示德國未便容和平摧毁其前途 
（二十日） 
[亞姆斯特丹電]  
　　聞德國覆威爾遜總統之文已於昨晚交與駐柏林瑞士公使内謂德國願暫時停止潛艇戰爭以便促進和平（二十日） 
[倫敦電]  
　　各報豫料德國覆威爾遜總統之公文其詞將視數日前所料者較爲强硬衆信覆文之延緩發出乃由軍人黨於爭辯之際復占優勢之故各報並誡德國勿誤會協約國民氣已爲議和之說所弱實則彼等之拒絶調停視前更爲堅决威爾遜總統覆奥甸之文足使德國知苟再延緩受納所提出條件則爲禍將不堪勝言云（二十日） 
[亞姆斯特丹電]  
　　柏林來電豫料德國覆威爾遜總統之文將請威總統注意協約國期望以不能承認之退兵條件施於德國此實未便討論惟德國擬另擇重行討論之基礎云 
（二十日） 
[巴黎電]  
　　德國覆美總統之公文豫料昨日可以發出該文多由軍事上之考慮定稿行將加以修改似可有大讓步 
（二十日） 
[巴黎電]  
　　德國海軍大將希爾氏陸軍上將興登堡氏均抵柏林大約軍人現復握掌大權覆威爾遜總統之公文遲遲不發想因此故柏林消息謂德人現無他法軍工廠所用之男女工人紛紛棄其器械克虜伯砲廠或將閉門（十九日） 
[亞姆斯特丹電]  
　　匈京電稱鐵柴伯爵演說之後宣讀國君致國文之文謂戰爭之結果已危及君位匈國必須完全獨立匈境有爲外兵攻入之虞在外匈兵必須調回在外匈兵必須撤退云加羅里伯爵提出决議案要求粤匈於經濟軍事政治事務當相分離且此次戰禍實由奥皇致塞國之哀的美敦書釀成一九一四年苟受納英國之調和提議則尚可挽回大禍云云（二十日） 
[紐約電]  
　　各報及政治家歡迎威爾遜總統覆奥匈之文參院外交委員會主任希區柯克氏宣稱此文匪特副美國人民之希望即奥匈被壓制民族之代表亦極欣慰云（二十日） 
[亞姆斯特丹電]  
　　丹麥致通牒與德政府謂按照一八六四年條約第五欵希里斯維格（原屬丹麥後爲德國所佔）之人民願屬德國或丹國一節應開公民大會表决今應實行云 
（二十日） 
[亞姆斯特丹電]  
　　德國聯邦議會定期二十二日開會（十八日） 
 
[瑪德里電]  
　　各報載稱德國通告西班牙謂已命潛艇即回根據地（二十日） 
[瑞典京城電]  
　　烏克蘭首相淸基夫司令派哥薩克兵至烏克蘭防德兵退後境内生變（二十日） 
要聞一 
[北京特别通信（靜觀）]  
京津和平聲中之内幕自東海就職以來對於解决時局迄未明白表示就職宣言書中雖有希望和平之語氣然主和主戰未嘗明言含混其詞直令人無從捉摸此固屬老於官場之一種圓滑手段而實在心中亦毫無一定把握也自安福部破裂梁士詒大張旗鼓力持緩舉副總统之說並且召集黨徒缺席議會聯袂赴津揭出和平促進會六字之招牌而東海主和之意恉始稍覺明顯其中如何聯合如何醖釀局外人雖不能洞悉其底藴大致情形亦不難推測而知至近數日來和平空氣益復瀰滿於京津之間即素來主戰之分子亦幾幾有同化之勢然運動何以如是之捷推行何以如是之易其内幕自有種種之原因茲從各方面詳加探索爲述如下（一）東海本有希望和平之意向其所以未能决定者誠恐失北洋派之信仰轉與自身不利也自就職以來詳察時局知各方均有厭戰之心又得梁大議長爲之暗中策畫其意已决定十分之七八嗣以副座舉曹恐時局益陷糾紛而曹之爲人又非東海所欽服就事實言旣恐不利於時局就感情言亦不免稍有反感以此之故暗中鼓動和平之機機不遺餘力此其一（二）梁氏有完全解决時局之計畫進獻東海東海得此錦囊頗加贊美幾欲以促進和平之職責諸梁氏因此互相聯合成爲不可分離之局梁得徐而膽益壯徐得梁而志益堅此其二（三）中央財政之竭蹶在段内閣時代交通系與武人本爲一家曹汝霖爲段氏出力種種計劃雖受全國非難亦所不恤是以財政一方尚不至絶對無法可想自段氏下野東鄰内閣改組外交政策一變曹氏即欲借欵亦未必能如以前之順手是以曹氏近日屢向東海訴苦請予早卸仔肩而連日各師旅索餉紛紛電文迭來專員坐候東海見此情形固已知萬無再戰之能力即主戰派之要人亦何嘗不明此籌窘狀以此之故東海不得不圖和平之成功以免國家破產此其三（四）要人之聯合梁氏爲黑幕中畫策之一人已待言此外如馮河間亦爲最有能力之一人馮氏雖下野而其政治及軍事上之勢力尚未消失連日聯絡要人四出運動近聞已與黎黄陂王聘卿梁任公熊秉三合成一組益以長江三督遥爲策應最近陳贛督入都覲賀亦與促進和平大有關係此數人者暗中與東海協商已不止一次河間對於曹仲珊且力任疏通近日曹氏副總統之興味已經冷淡即爲馮氏勸告之功南方負有重望之人如張季直近亦漸漸出馬已與北方要人迭通函電籌議辦法南北要人合成一局主張和議此其四（五）近自歐戰和議開始政府當局目光已注於將來國際上之關係前日美大總統賀東海就職之電即有願貴國早息内爭一致對外之語而駐日章公使賀錢幹臣電亦有日本朝野咸願我國早日和平統一之言日昨美國公使芮氏晋謁東海曾以誠懇之態度表示希望和平之意連日英法日等國公使亦有會議公同提出勸告之說因此種種無論主和派認和平之企圖爲萬不可緩即主戰派鑒於外界大勢亦不復再爲强硬之主張此其五有此五種原因是以和平之聲浪愈唱而愈高即和平進行之途徑亦愈擴而愈廣現在已有要人與南方暗通線索大約陸幹卿一方有王芝祥唐繼堯一方有任可澄任民早經出發屢有函電報告王氏早晚亦將南下據聞除梁氏所組織之和平促進會外尚有和平協進會繼之而起其組合中之要人即爲馮王等安福俱樂部見其形勢知已無法挽回日前在本部開會曾有多數黨員主張暫取緩和態度稍變以前之宗旨王揖唐並以此議爲然議决贊成和平之說惟進行之際不必與他團體循同一之軌道日前曾派烏澤聲到津察看他黨組織之内容觀此情勢北方已一致趨向和平矣第不卜西南諸大首領意見如何也 
[歐戰特約通信（十四）]  
　　德國之矛盾說戰爭者德國之實業也德國之稱雄歐洲泊拉克和約甫和告成立普魯士王之從兄恩杜愛納親王章有一文其詞曰（自今而後對法宣戰實爲不可免之事實)其後普魯士與法戰所藉口者乃西班牙王位問題普魯士欲以普王之從兄雷哇波耳親王爲王位之候補人是也 
　　法國鑒於中歐已有一野心國之普魯士當其前今則背後之西班牙復將成爲第二野心國其不能不抱疑慮也明甚於是提出抗議普魯士於一八七○年七月十二日取消雷哇波耳親王爲西班牙王位候補人之提議翌日法國駐柏林大使倍納特的氏赴恩斯覲見普王要求普王承諾嗣後設有候補人提出概加拒絶普王使人通告倍氏稱雷哇波耳親王之爲西班牙王位候補人業已取消使者並奉諭面告倍氏謂普王陛下絶無他語轉告大使云云倍納特的氏於當晚復覲見普王威廉一世普王堅稱對於將來不能有所縛束惟於取消雷哇波爾親王候補人之資格則完全同意不復留存何等之餘地倍氏亦宣稱對於普王所予之保證視爲滿意兩國交誼似無何等危險之虞矣抑和有大不然者時則俾斯麥正居柏林與參謀大臣毛奇陸軍大臣洛恩不動聲色暗中預備慘劇之開幕俾氏接得恩斯報告會議詳情之電報後乃將大部份之辭句改竄僅存其首尾兩叚其文如下（法國大使要求普王陛下允其致電巴黎報告普王已承認縱將來霍亨沙朗（普魯士王室）王族復可爲西班牙王位候補人時决不予以同意普王陛下因之拒絶接待法國大使並遣侍從面告稱普王陛下絶無他語轉告大使)此項僞電傳布殆遍同時激起德法兩國人民之忿怒德人閱之以爲是直藐視其國王而法人之意則以爲是乃辱其大使區區一電遂爲戰事之導火線矣數載之後俾斯麥曾公然向人誇其陰謀此役之結果如何人多知之普魯士恃其軍事之夙有預備戰勝法軍其後法人覺悟此役絶非兩國君主之戰爭實係兩國國民之戰爭急起直追整頓軍備然已無及其結果法國屈伏於武力割讓亞爾薩斯勞蘭支出鉅額之賠欵開放國土坐令德國經濟勢力之侵入自是而後德國完成統一之局四十年間歐洲之和平岌岌可危至一九一四年而大戰爆發矣 
　　統治全球之野心德國藉辭肇釁釀成四載餘流血之慘劇世界文明各國莫不知此次大戰之所由來吾人僅將德國預備戰事之各種有力證據及各種陰謀文件報告於讀者諒亦讀者諸君所樂聞也 
　　一九一四年正月二日距大戰爆發前之七月德國大本營有文通告各軍區司令其文如下（限三日之内將軍用原料之數目種類及分配即行電告) 
　　一九一四年二月十八日距大戰爆發前之六月德國財政大臣得奥匈政府之同意致文德國銀行團原文如下（政府所指定之銀行之行長請速在吕萊愛（瑞典北部）哈泊朗特伐爾達（芬蘭邊境）培琴丶亞姆斯特丹等處設立支行此種支行殊不可少其目的左監護英俄法實業公司中德國股東之利益且於數種境遇可更變經濟及實業市場之組織尤爲必要)觀於德奥在財政方面所採取之手段早已料及英國必加入戰爭矣 
　　一九一四年三月八日德國大本營通告鑛區及工廠檢查員云（大本營得得計處及商務管理處之同意提議不必經由行政局所速赴各工廠檢查所有德國製造之原動機及其更换之機件若遇必要時即令廠主裝配完備就試騐所得之成績紀錄其詳情草成報告呈報大本營實業統計總局)由此觀之德國於未開戰之五月前即估計其器械而爲戰時應用之預備矣 
　　一九一四年六月九日距德國下軍隊動員令前之二月德軍大本營下有私立工廠動員令其文曰（在接本通告二十四小時以内速電令私立工廠拆閱關於動員之圖樣及計劃乃一八八七年六月二十七日伯爵瓦特西及加泊爾維委員會所發通告書中所規定者)觀於以上文件無待煩言矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信心危十月十四日]  
　　德皇退位與議和歐戰消息在美總統回復德奥提議後說者咸謂和議未必能實現乃日來盛傳德皇威廉退位之說繼以土耳其乞和之說中歐同盟顯已解體德雖自雄孤掌難鳴矣據香港國際電謂德政府對美總統所謂欲議停戰須 
德奥軍一律退出佔領地一節已有允意此電係柏林致美總統之無線電而東京美國使館亦接得此電前此所傳德皇退位說德帝死亡說疾革說人皆謂爲風影之談此次尙有瑞士電之德帝神經衰弱症已瀕於危說倫敦電之第四皇子繼位說巴黎電之皇太孫即位亨利親王攝政說綜觀各電當不盡誣據日本某外交家言德國之窮迫無可爲諱其同盟國之奥土布等均已不支德已處於孤立地位不能不和而聯合國方面曾謂德皇爲背信之人無議和之資格故非退位不可即此次美總统答詞中亦有德國宰相是否專欲代表現在德國責任者提議云云其意似 
不欲與德皇講和也就其國内情形論德皇接到美國回答後即召各聯邦王公開御前會議或因此而决定德皇退位之議亦未可知德之新内閣瑪西密鄰公爵爲社會主義派中人其閣員多激烈之民黨於是社會黨漸以活動不惟德皇個人位置問題即霍亨卓倫朝存亡問題尚未可定至第四皇子繼位之說則因皇太子主戰最烈者故也皇太孫繼位之說爲便於亨利親王之攝而亨利較得民心也日本各報多謂德皇果能因和平而退位誠可謂急流勇退對内對外均極賢明云 
[外人不干涉中國内爭說]  
　　大陸報云據今日披露之南京消息山東各處盗匪蠭起殺人越貨其勢甚熾估計其數不下三萬人泰安四鄉之人紛紛入城避難數以萬計聞秦省等之情形亦與魯省同當此時代南北戰爭猶無停止之象中國局勢誠可哀哉時局如斯迄未見有補救之人亦未聞有補救之策此乃尤可痛心者也昨得北京通訊論外人干涉之問題按諸時局頗爲應時之重要文字茲錄其文於下自美使芮恩施返京後都中屢有謡言謂芮使將在外交團中提倡調停南北而美總統威爾遜賀徐世昌就任電中適有（此時中國各派首領宜各屏棄異見導以愛護國家犧牲私利之精神互抱和衷共濟羣策羣力之决心庶各份子得各竭其能爲國求福恢復國家之統一而佔有國際大會中之應有地位）等語於是美國行將出場干涉一說愈爲人所信矣數星期前上海某西報曾發北京英美公使宜設法調和南北之論路透電社即將原文傳至北京各華字報亦轉載之華人方面以倡此說者乃半官性質之西報故疑此言爲英國官場方面一種試探之論調當時記者曾叩諸英美政界諸人覺華人所疑者實爲無因蓋英美官場對於某西報之主張頗爲訝異且不願稍加研究也顧此論發見後華字報常有外人干涉之消息英美使署苟因事與外部接洽雖其事極無關係然華人則從而猜測之曰此係對於中政府之警告也苟時事不速解决則英美將聯合或單獨起而爲我代謀矣其實何嘗有此事哉英美官場皆不願干涉彼等惟願 
中國自爲之耳英美守不士涉之範圍極爲嚴密試舉一例言之近有人擬請外人爲四川省長（現在北京係政府方面人物）與熊克武間之通信媒介其意蓋欲疏通蜀事也有關係之使署甫聞此議即蹙額摇首斥爲不可與聞之事由此觀之使署固無干涉中國内政之意也目前所傳芮使發起調和運動一說以記者所知絶無其事美國或英國之政策實未嘗稍有變邊即美總統之賀電在此間政界觀之並無特别關係亦不過如英使朱邇典於覲賀徐總統時所表示新總統當能使國家安寗统一之願望耳外人政界之觀念似謂從前外人之干涉鮮有成效洪楊之役外人爲淸廷效力徒使中國受數十年腐敗官僚之害民國初立外人亦責其疎通之助力但亦不得美滿之效果故此後外人不願有所舉動而謀及他人之事也所可注意者有理想之華人今漸有惟賴外人調停始可解决中國難題之表示此種言論若在十年前雖發自外人亦必爲華人所痛斥至於華人自已則决不作此言也彼時華人之撰著報紙社論者於不得新穎論題時輒以中國將成埃及說怵其國人今則不然矣最有益於中國者在以西法振頓中國而能實行此西法者厥維外人此種見解外人多有之由來已久惟華人之亦抱此思想者則僅於今日見之數星期前某北京報纸居然大聲疾呼主張請美總統爲中國調停亂局近日某星期報載有華文論文以中國財政應由外人監督爲言蓋美總統演說列國公會有此會當以扶助弱國爲其職務之說而英國前外相葛雷子爵近復就美總統之原議而引伸之凡此皆有思想之華人甚爲注意者也凖諸情勢吾人可信某某數黨如徐世昌派馮國璋派及廣州首領等刻正有意醖釀利於外人調停之空氣庶時機成熟即可請外人調停惟亦有人主張將中國行政權全託諸外人委員會之手以若干年爲限度此則較調停之說更進一層矣 
[日本對我内爭之態度]  
　　近日外交方面如英美諸國盛傳將有勸告息爭之舉惟日一對我態度如何尚無所傳茲據北京某通訊社消息昨有人晤日使館員某君詢以外交團希望調停内爭之事某君謂歐戰形勢旣有和平之傾向則同爲一國人之爭當然無繼續之必要日政府表示希望息爭之意於中國朝野各要人已不止一次其能力僅至此而已蓋外國人對於中國内政未便有所干涉縱希望和平亦以口頭爲限萬一中政府不容納此意外人亦未便强制若因中國内亂波及外人則外交團爲自衛起見或者竟出强制之手段亦未可知然此時列國希望中國和平之意不過口頭表示而已總之戰禍愈延長則中國愈不利要在主體者之及早覺悟云云又聞東京方面昨有電致北京某要人言原内閣在各方面表示希望中國鑒於世界形勢之争轉應速息内爭以爲戰後之籌備但尚無正式勸告之舉 
　　又大阪每日新聞近日揭載日本外務某當局談話對於内田外相之外交方針重加說明關於中國問題一條解說特詳其言曰支那問題在列國視之僅爲世界諸問題之一而在日本方面視爲國際問題中之最要者例如中國對外貿易日本居第一位凡得十分之三零五美國僅十分之一零五其餘各國則均不及十分之一又如出入船舶以噸數言或以運貨言日本均佔第一位又如在華各國所設商舗共約七千家日本居二千八百餘家英僅六百餘美僅二百餘又如在華外人共約二十三萬日本獨得十四萬五千人其餘各國合得十二萬數千人蓋就政治社會地理各方面觀察日本對華關係較各國特重日本因中國紛爭不决所受苦痛亦較他國爲甚故不能不望中國迅速停止内爭恢復其固有秩序云云同時大阪朝日新聞亦揭載某方面之談話如下内田外相發表外交意見於中國問題辭雖簡括意極深長所謂中國情勢已漸改善之者謂南北大勢趨向中平统一蓋深喜之也所謂希望解决内爭樹立統一政府回復國内秩序云者蓋已微露主戰政策之不可能曁寺内前閣援助主戰政策之非計矣外相旣以政策公然發表則此後必當見諸實行蓋無疑也 
[問議與參陸會議]  
　　昨日（十九）循例有國務會議錢代總理九時到院陸軍叚芝貴在病假中外交陸徵祥因赴居仁堂招待外賓均未出席其餘閣員於九時三十分先後到齊十時開議所列議案分例案及特别案兩起例案爲海軍部提出之海軍服裝條例案照原案通過日内即頒明令特别者爲取締保險條例案該案由法制局起草計分四十條昨爲第一次審議討論結果以該案爲取缔人壽水火各保險公司起見其中凡關於法律商情諸端必須經過司法農商兩部詳加討論後方能取决遂决定將原案交法農兩部加以簽註再行提付閣議又籌備加入歐戰和議案此案係由公府交下說帖令議咸以關係綦重討論頗久結果交由外交部國際政務評議會和議籌備處三機關會同悉心籌議各加簽註再行交回覆加討論以便呈覆此外尚有任免官吏照例通過餘因公府今日筵讌外賓各閣員須於正午十二時以前趕到陪讌無暇議及十一時四十餘分即行宣告散會 
　　東海日昨交諭參陸處迅籌處理川邊計畫該處因於昨日（十九)召集特别會議詳細討論除段陸長未到外其餘軍界要人均經列席研究各項問題時問極長聞結果已有具體辦法日内 
將提出閣議取决 
[總統府十九日之大宴會]  
　　昨日（十九日）徐東海在公府居仁堂設宴欵待外賓東海午前即至公府其陪宴之國務員等均已齊集午刻開筵列席者外交團方面爲英國公使朱邇典日國公使白斯德　國公使符禮德俄國公使王爵庫達攝夫巴西國公使卜蘭道義國公使華蕾和蘭國公使貝拉斯丹麥國公使可列斐美國公使芮恩施比國公使麥葉法國公使柏卜日本代理公使芳澤謙吉國務員方面爲代理國務總理錢能訓外交總長陸徵祥交通兼財政曹汝霖陸軍段芝貴因病朱到由張次長代表海軍劉冠雄司法朱深敎育傅增湘農商田文烈參謀總長廕昌又參院議長梁士詒副議長朱啓鈐衆議院議長王揖唐副議長劉恩格及大理院長姚震外交次長陳籙公府秘書長吳笈孫公府大禮官黄開文副禮官蔡廷幹等亦均列席所有與宴人員自東海以至高等文官均着大禮服高等陸海軍官均着禮服佩勳章帶大綬東海親自主杯曾於席間表明中國政府正在急謀南北之統一各國忠告惟有謹謝好意各公使各將 
本國政府意旨分别發言希望中國早日回復統一謝賜宴盛意賓主盡興而散時兩點三十分劉海軍先行田農商等與劉相繼出福華門經三座門大街而去東海於席散後尚與錢代總理談及國務院各機關與公府各機關互相遷移支配情形畢始回五條私邸 
[京華短簡]  
　　政府昨接蘇督李秀山密電一件係請停止奉軍援閩謂此事足爲南北謀和障碍且閩事應聽其自然解决如不蒙中央採擇李即不任調停重責 
　　德奥求和歐戰將告一叚落政府以此事關係重大曾咨詢各外交要人意見聞梁卓如昨自津上一條陳專言歐戰告終應行預籌之手續頗稱詳東海披閱後即交 
國務院參戰處備查 
　　中東路郭督辦昨電政府謂刻與在哈各國委員商定中東路保護職任暫歸我國完全擔負已分定由哈爾濱至安達爲一叚由安達至昻昻溪爲一叚由昻昻溪至海 
拉爾爲一叚由海拉爾至滿洲里爲一叚每次行車由沿路駐軍分别派員押護以免危險 
　　海軍總司令藍建樞前爲在閩肇和軍艦問題派員前往調查嗣藍氏又電呈政府請准來京接洽一切業於昨午十二時到京帶同隨員衛兵約二十餘名今日擬先至公府晋謁東海據聞此來約須勾留一星期 
　　參陸辦公處移入公府雖早有此說迄今仍未解决現據公府消息參陸處移府辦事問題刻下業經確定大約下月初旬即可實行 
　　國務　接到全國禁烟長丁義華及山東公民密報謂有不法匪徒勾通外人及本省軍隊行銷烟土名曰黑麵關津渡口任意暢行街市鄉村踵門兜售即請查緝以申厲禁錢代總理閱後即批交内務部從速轉咨魯省軍民長官嚴秘查辦 
[國際社第三次演講歐戰]  
　　十八日（星期五）爲國際研究社第三次歐戰演講蔡孑民君首講戰爭與哲學略謂此次哲學之影響於戰事者可舉三例一爲德國尼采之哲學尼采以爲人類自動物進化後尚當進化至超人進化賴乎競爭欲爲超人必須奮鬭其他在所不顧凡憐惜他人之心皆所不取此次德軍之强暴多原於此種思想此種極端個人主戰之哲學失敗無欵其二者爲俄國託爾斯泰之哲學託氏以爲人之精神重於肉體人有犯我者在我僅受肉體之損在彼則犯精神之罪故我反當憐而勸之勸之無效亦無可如何又絶對以爲不可殺人不可傷人以犯精神之罪此次俄過激派之不與德人抵抗亦本此思想惟列寗以後之暴舉有失託氏之旨耳此哲學在現在亦必失敗其三爲俄國革命家苦魯巴金之互助論哲學達爾文人種原論有競爭之說而非謂進化只賴競爭後人於競爭之理多發揚之遂成强權勝公理之思想尼采之學說亦係受斯影響而有識之學者以爲生物之生存賴乎互助者甚於競爭苦氏集其說自動物原人以至中世紀社會於近世社會列舉互助之例此次協商國之敵德即互助也將來文明進化當賴此說之發達云云次爲葉景莘君演講歐戰之目的及和局之基礎其演講大旨首述此次戰事目的受有四種影響一因德國破壞公法而發生維持公法之目的二因戰禍酷烈而有永免戰爭之目的三因俄國革命而有非兼併無賠償及民族自决定權之主義四因美國加入而目的更爲正大以後和局不可純以從前歷史眼光觀察之次即列舉各國戰爭目的之變遷而歸結於美總统及協約國人民之正大宗旨末謂中國現雖不能有助於戰爭以達和平之目的而可自他途扶助和平在消極一方爲自愛和平而守公法在積極一方可以物產助和平之建設故和議中及國際大同盟内當然應有中國若以中國之弱而不使與聞和議則仍係重强礶耳和平安能永久惟中國國内不統一不重民治而重武力他人將謂之何云云聞此後三期演講現已約定一爲某使署武官講一年來各方面戰事之進行二爲巴黎時報主筆杜包斯講戰事與近來三爲比國駐俄公使講比利時至其地點時日尚未宣布 
[全國中校長十九日會議記]  
　　昨日（十九）上午九時中學校校長會議繼續開會韓振華主席首由湖北會員報告該省中學校概狀次開議山東會員所提出之中學校宜一律添授新武術議案經提案人說明主旨意在提倡國技訓練學生之武士道並言此項新武術在山東各學校試辦頗有成效云云衆以此案當然成立但武術是否須列入正科尚待研究即由主席指定審查員七人審查次議北京專門以上各校校務討論會提出之意見書多數决定俟各項審查結束後再組織一特别委員會凡本會與專門以上各校有直接關係之問題一一提出討論製成議題屆時或舉出代表與二十四日以後所開之專門以上各校校長會議互相討論或開聯席會議取决 
[奉事紀要]  
　　張督任巡閱使後省長一席有謂將屬之某某者有謂已保薦某某者一時傳說不一昨據確息張督雖已接任巡閱使然權限經費問題終未確定將來大局上有無變化殊難預測故張便於省長實權絶無遽行放棄之意非至中央實行軍民分治時奉天省長斷不易人也 
　　中央參戰督辦處召集國防會議電請張使派遣代表前往與會昨據軍署消息張氏已决派留恩鴻爲代表不日前往與會 
　　入關之二十七八九三師軍隊（混成旅與許蘭洲所部不在其内)久有調回消息茲聞張使昨在軍署與各軍官會議决定將該項軍隊調回除分電孫副司令外現已飭令駐紥軍糧城之一百六團第三營與駐紥廊房之一百六團第二營及靜海獨流之一百七八二團鄭州之二十九師一百十三團山東一帶之二十八師一百十一團迅速開拔回省則張之對於西南主張可見一斑矣 
　　據某軍官云張巡閱擬定將援閩軍編制三隊以梁朝棟所部之第一混成旅爲先鋒隊以王良臣所部之第四混成旅爲續派隊以新編之補充二營爲後備隊以專責任 
　　張巡閱以原有憲兵一營自分撥入關後所餘不敷分佈若將來歸巡閱使署調遣及預定分駐北滿更屬不敷故决定改編成團現已籌備一切據另一消息張使以添招新軍後各項軍官均經挨次升遷獨憲兵營長無階可升此舉專爲憲兵營長王劍秋謀升遷地步 
　　官銀號總辦劉海泉以吉黑紙幣禁止行使後該號紙幣將益見發達若不籌措現欵預備兌現將來殊多危險故前曾通令各屬官銀分號籌欵來省以維信用於是各分號解欵來省者甚夥日昨岫岩分號經理詹作周籌集現欵七萬元來省即交總號收訖京奉路搭收現洋後商民頗感不便張奉督删日（十五）特電政府請飭部籌議從速取消並謂搭現後影響商業商民交困貨價驟漲情弊顯然又謂如慮路局收入有虧不妨增漲票價尚可免除弊病 
　東三省鹽運使金鼎勳日前由營來省繞道晋京原因實爲鹽欵問題蓋中央因用途急迫嚴催滙解而當局時有挪用情事故特晋京與當局解决此項難題外間喧傳金氏晋京别有問題非確 
情也 
　　張巡閱使曾准部令彚報所屬對於歐戰中立時期絶交時期宣戰時期所受之損失當時曾分電各縣限於十日報齊以便轉核乃各縣迄今仍未呈報到省故張使昨復通令各縣催促速行呈報是項表册以便送部核奪 
　　十七日夜大風雪是晚南滿北行車至遼陽遇颶風因風勢過强汽車竟不能行迨開至奉天已逾一小時餘京奉路十八日到奉早東亦因前夜風雪遲到三小時 
[軍政府對東海就職之通電]  
　　廣州軍政府十日通電云軍興以來軍政府及護法各省各軍對内對外迭經宣言其護法之職志惟在恢復約法之效力取消解散國國之亂命以求眞正之共和爲根本之解决庶使奸人知所儆惕此後以暴力蹂躪法律之事不再發生民國國基乃臻鞏固至其希望和平一切依法辦理之心尤爲國人所共聞共見軍府及前敵將領屢次通電可覆按也及北京非法國會選舉總統本軍政府於事前旣通電聲明非法選舉無論選出何人均不承認事後又曾電徐世昌勸其遵守約法勿爲人愚乃聞徐氏已就僞總統職事果屬實何殊破壞國憲以徐氏之明甚盼及早覺悟母摇國本而自陷於危本軍政府代行國務院職權依法攝大總統職務護法戢亂固責無旁貸也特此布告咸使聞知軍政府蒸印 
[廣東最近之戰訊]  
　　瓊州方面討龍各軍平定高雷所有善後事宜即經委任桂省總司令劉炳宇督辦一切茲劉司令因以瓊崖尚爲龍軍所踞自宜合力肅淸以收完滿效果故决定日間親率大隊在徐出發渡海痛剿惟是後方軍務以及善後事宜仍須妥爲兼顧以策萬全昨特電商當道請委吕正司令春琯爲高雷軍務善後會辦俾得就近主持昨日儋縣來電云竊英部黄統領日高明堂等於冬日发三路進攻英於歌日由北海出發各情均經電陳在案魚日午後行抵白馬井即據該統領等飛報日高冬日進攻王五市與敵鏖戰一晝夜敵人死力抵抗我軍愈戰愈猛當場斃敵五十餘人傷數十人奪獲過山砲一尊步槍二十餘枝軍用物品甚夥明堂及吕營長定國邱營長廣文分攻南華峨蔓兩路敵人見我軍猛進開槍先射吾軍奮力攻擊鏖戰終日被我軍奪獲五生七大砲一尊大旗四面生擒營副趙福興一名敵軍死傷無算我軍亦傷亡數人三日午齊追至離儋縣五六里地方敵猶拚力回鬭我軍愈加奮猛直戰至四日早敵勢不支不敢入城紛向臨高潰退遂將儋縣完全收復現正分路跟蹤追擊直取臨高後情如何 
容當續報等語英聞報即星夜馳抵儋縣入城安民除一面親督大隊進攻臨高務期必得外謹先電聞鴻英叩陽自儋縣發印海口龍軍刻由集中北海各艦隊次第出發恐瓊洋沿岸各地一經封鎖難於運輸昨由香港備辦洋米千餘包在海口起卸以備各軍糧食之用并聞廣州灣一地亦有洋米多起寄存貨倉歷次運往文昌樂會各地均冒外人旗號以掩兵艦耳目 
　　閩省方面汕頭消息援閩粤軍飛機隊已於前日成立該飛機係由美國運回爲茄地氏式發動機爲九十疋馬力之最新式者每點鐘可行九十英里載重八百磅水陸能用并置有放炸彈機槍每次可帶五十磅之炸彈六枚可坐二人前因試演線斷損壞現在修理中日間即可工竣據軍界上級官云該機凌空時疾而堅定爲中國現有飛機之最優者工程師稱將來工竣可巡放機關槍一枝於機上以備空中追擊敵人飛機之用陳總司令昨已正式委任由美歸國之飛行家數人爲隊員陳慶雲（香山人）爲駕駛員兼代理隊長李光輝（台山人）爲駕駛員兼總工程師吳東華（香山人）葉少毅（台山人）爲駕駛員各飛行家係舊歲在美國畢業兼領有萬國飛行會執照者技術之精尤以李光輝爲冠又聞援閩第一飛機隊自出發後業於前月二千三四等日在汕頭試演飛行及各種戰術卓卓成績旋奉陳司令電開以閩省戰事正亟該隊應尅日開赴大埔轉往詔安前敵助戰云云該隊遂即全部開拔計有單頁軍用機兩架雙頁軍用機兩架雙頁者每架安設新式機關槍一枝昨李隊長業將出發日期電省布告矣 
　　閩邊通訊云第二支隊司令許崇智所部大軍自漳州克復後已向同安方面會合洪熊楊鄧各部拚力進攻晋江東岸一帶現由 
 
 
 

Page 7

 
 
臧致平统率馬步雲沈柯步砲各團與童保暄殘餘各營及日前登岸各龍軍聯絡扼守洪熊楊許各大隊苦戰兼旬業將同安全境要隘悉數佔奪童臧兩部各有損傷龍氏新軍不諳地勢受創尤鉅計晋江西岸一役龍軍損折數約三四百名逃亡降虜數亦相埒惟臧童兩部則因屢受粤軍敎訓臨敵不敢爭先死亡較少岑總裁以現在粤浙滇桂各軍大舉援閩應即遣派專員前往檢閱以勵軍心聞擬任藍天蔚爲檢閱使先已向其徵求意見一俟答允擔任即行公佈 
　　贛邊方面粤報消息北軍丁效蘭王餘慶等自敗回大庾以後收拾殘兵敗騎集於南安信豐兩縣而虔南亦派大帮軍隊扼守查大庾所駐之北軍梅關現駐有兩連鐘鼓巖駐有三連仙人嶺駐有一營餘皆佈置於小梅關板棚下遊仙沙村吉村等處丁王兩司令部仍在南安城内設立自陳光遠調安武軍往廣信後北軍恐聯軍乘機攻贛特令贛邊北軍侵入雄藩其小戰連日未已者因其在三將軍嶺大人寨侵擾迭經滇軍三十六團三營九連姜連長漢臣擊敗江頭一方面羣山環繞高聳入雲由援贛徐支隊長委連長劉克成駐守北軍萬難得逞南雄援贛軍先鋒營前由支隊長賴世鑛調往新田烏逕准備進攻贛州前營已抵信豐境内旋因未奉前進命令特將一切要隘佔領固守邊防連月以來常有哨兵小戰昨有北軍百餘在墟旁竄出經聯軍瞥見放鎗追剿雙方轟擊流彈横飛全墟商民棄貨逃避北軍亦扒山越嶺遺退約戰一小時無甚損傷 
駐韶州邊防督辦李根源昨據軍事密探報告連平所屬和平交界贛省連日有北軍增加數軍駐守定南邊界上下坪等處亦陸續到有北軍一團砲兵一營防線計畫增加自安遠至長寗一帶昨又接到滇軍前敵報告和平交界等處近日迭見贛省敵軍斥候發現遠望在長寗山嶺出没遊弋等情李督辦據此由韶州調滇軍一團向連平取道趕速到和平駐防并派有參謀率軍事委員數名馳往相機防守一面分兵駐紥大梅關贛軍探知有備不敢前進現駐紥長寗邊界以待時機 
[渝中挽留唐繼堯]  
　　川滇黔省議會聯合會議員代表日前開會全體公决咨請唐總裁就渝設立聯軍總司令部該會旋於九月二十九號接唐總裁咨復稱回滇之心已决俟軍事會議結束後即當返畢節云云各議員代表特於十月一號再致唐總裁一函其文云敬啓者竊自南北戰事發生塗炭生靈屍首盈野血肉噴天我南方各省其糜爛最久最慘者尤莫四川若蓋四川歷年旣苦於兵復困於匪四民失業窮無所告左抱人道主義者早已痛不忍聞矣迄今南方機勢漸趨統一聯軍組織早就條理大難未平固屬全國殷憂内紛不解尤爲西南隱患川中表面秩序近似粗安而各方面精神當應聯絡一致以圖進取其未遽分崩離析渙然冰散者實以我公威德服人蒞渝伊始舉將借以陳述西南之見而有最大解釋之希望在也今聯軍會議匆匆告竣川事解决尚無端倪便聞鈞節有不日去渝之風說如果所傳非虚不惟蜀難愈滋　響西南半壁亦大有不利中國前途危險更不堪言揆諸我公注念邊患蒙犯霜露入蜀以救蜀救蜀以救西南救西南以救中國之苦衷當然不漠然如是又豈我三省人民壺漿簞食傒后來蘇之初意耶縱或有一般淺近管窺蠡測持論偏謬不堪入耳者我公位極總裁威耀聯軍治亂所關鈞衡所在亦何庸計此區區遺誤大政茲特依據本會簡章第二條以聯合三省感情增進地方幸福鞏固共和基礎爲宗旨與十一條第三項關於三省利害相關應互相維持之事件之規定以求我公顧念大局無避小嫌暫留斯地一俟諸紛解决再旋滇南以慰衆望而挽危機相應函復我公神明立斷不勝禱切川滇黔三小議會聯合會啓刻聞唐已有暫留渝城之說 
　　重慶之聯軍會議現已宣告閉會各要人相繼離渝熊克武定九號起程昨已發出通電矣川滇黔省議會聯合會於二號舉行閉會本省議員代表於三號與滇黔兩省議員代表治筵祖餞賓主極爲歡洽 
[蘇省會二十一日之審查會]  
　　蘇議會十七日開會時曾議决本届各股審查員不用互選由議長指派以省手續二十日晚間議長發出委任審查員名單二十一日下午一時開各項審查會財政股舉朱紹文爲審查長錢淦爲理事内務舉陳伯瞿爲審查長陶鍾箎爲理事敎育股舉黄炎培爲審查長張援爲理事實業股舉劉伯昌爲審查長陳大猷爲理事旋經内務股報告王詠梅提議之淸旦積穀案擬咨省長實行整頓併將前次查明倉穀情形咨復本會張援提議之調查省政案决爲綏議均提交大會公决財政股對於劃分省欵主管機關案以事關重大定於下星期請行政官出席審查會詳細研究其餘各案須通知省公署財政廳派員出席再行審查敎育股無案審查實業股對於整頓江寗鐵路案决定先派員實地調查報告明確再行審查蓋開會伊始朝氣未泯故頗有認眞辦事之概不可謂非本届之好現象也茲錄各審查員名單藉供讀者諸君之人才與否的品評焉内務審查員二十一人屠宜厚龐振乾宋銘勳金樹芳成啓昌孟鈞居保第朱祥紱葉理封戴思恭鄭立三袁國藻朱翼雲梁鴻卓王達瞿名川（假中沈紹光代）陶鍾箎陳伯盟張仁普黄次三葛錦城（假中武同棨代）財政審查員二十五人張小顧希曾馮世德（假中屈嗣奎代）邵玉銓徐鳳標徐庭啓王鴻藻田震東沈惟賢錢銘銓淦奚九如（假中周承基代）徐瀛錢鼎奎于桂深戴鐵齡（假中施以成代）張達材高元陞王鳳誥朱紹文胡毓彬馮士奇羅會莊劉春生秦炳章敎育審查員十九人朱積祺孔紹晉王鴻飛周嘉詠任桂森黄炎培徐承禧（假中陸以鈞代）龔滌瑕張援胡紹瑗胡允恭黄江沈貞壽（假中凌木生代）孫劍虹夏嵩朱子愚夏宗翰王發蒙趙文郁實業審查員十五人鄭巽周積偉于殖陳大中閔瓛黄守孚陳大猷榮宗銓王詠梅蔡鈞樞江祖照張福增劉伯昌董仙衢劉振殿 
[南京之政界消息（秋浦）]  
　　組織和平分會委任淸鄉司令自東海就職後政局已有變化之象張季直之到寗陳光遠之入京均與和局有關河間下野後發起之和平促進會曾遺人赴津晤商黎黄陂領銜結合研究討論交通各派組織會務並擬於各省組織分會由南北兩方推舉名流擇地開和平會議着手調停昨來電徵求李督意見大致以歐戰將終我國亟應速謀统一將來列强議和庶可參列議席而免外人干涉内亂際此全國人心渴望和平朝野一致願息内訌是國内之戰事亦有和息之機會我公向抱主和政策對於會務當表贊同並望指示進行俾大局早日解决等語李督軍接電後當即電復該會極端贊成並請從速派員來寗商榷組織方法 
徐淮海各屬土匪充斥業經派兵兜剿漸形歛跡近因龍軍竄散與各地土匪勾結擾害又其且瞬届冬防將來匪患尤爲可慮李督刻擬着手舉辦淸鄉據軍署確息李督對於淸鄉辦法前日已開軍事會議議定委徐州鎭守使張文生兼任徐屬淸鄉總司令海州鎭守使白寳山兼任海屬淸鄉總司令淮揚鎭守使馬玉仁兼淮楊兩屬淸鄉總司令並委第七十四混成旅長陳調元爲徐海淸鄉副司令兩淮緝私統領劉槐森兼淮揚淸鄉副司令各就所部抽調組織淸鄉軍隊專任剿匪事宜俟電請中央核准後即行發表 
[南京快信]  
　　李督以歐戰將終昨電中央請注意外交以救危局 
聞天津之和平促進會將派員在滬漢設立分會以促進行 
贛督陳光遠日昨由京密電李督商榷時局意見 
岑西林代表冷遹銑日由廣州首途日内可抵寗 
徐東海派秘書吳某來寗與李督接洽 
奉軍已全運閩旅長王永泉昨赴軍署辭行 
倪嗣冲昨電李督俟病稍痊即行銷假 
魯匪甚熾張懷芝電請李督派兵助剿 
軍民兩長改今午十二時在省署公宴省議會議員 
省議員郗大純提出赤山湖何時實測施工截留畝捐有無挪用質問書邵議員玉銓提出江寗鐵路何以若此腐敗質問書昨由會咨請省署答復 
　　通海鎭守使張仁奎水警第二廳長趙會鵬均於今日遄回防次長江巡閱副使王廷楨昨渡江入城會李督齊省長面商要公 
何宗蓮今晨乘招商局江輪赴贛 
　　廣州軍政府新簡廣東省長翟汪通電二十日履任 
兩淮運使張季煜昨來省謁見軍民兩長准日内北上 
　　浙江政務廳長馮學書昨出京過寗謁齊省長旋即乘晚車赴滬 
[杭州快信]  
　　省議會今日（二十二）下午開會選舉議長副議長及審議長各股審查員聞議長今日可選出副議長恐須延會選舉 
　　甬總商會電省請令中行運現欵一百萬元以維市面聞財政廳已與中行商議運現接濟辦法能否如數尚在未定 
　　浙省商品陳列館經實業廳呈准省長指定新市場交涉公署對面隙地現已招匠投標建築限年内完竣 
　　齊省長昨午前十時許親詣督署賀楊督晋授勳位並磋商冬防軍警會哨辦法暢談良久始别 
　　司法部取締律師案高審廳現已電催各廳趕速造具詳細履歷昨並出布告自本日起所有應行廻避本籍之律師概毋庸出庭楊督昨通令各屬戒嚴副司令官查照警備條例參酌就地近狀辦理防務務宜加緊 
　　陸軍軍醫院議决疏通病兵辦法先擇病勢較輕者送回原團營醫調昨已呈准督軍一律實行 
　　新登縣承審員凌咸采奉調分水縣承審員遺缺委徐幹接充 
地方通信 
[蘇州]  
　　金融近市蘇城荳花油米各業廣收新貨需用現洋浩繁因之洋釐日見增漲昨今兩日龍洋每元已增至七錢一分銀拆亦已漲至二錢五分惟各銀樓金價已於昨日直每兩跌去一元大約因滬上先令價格稍長之故　　 
　　商團請領槍械蘇州湘城商團支部添招新班業經足額徒手操練亦已月餘昨由該部王司令備文來蘇呈請公會撥給槍械以資訓練而重防務 
　　知事定期交替新任吳縣知事温兆樑已於二十日由寗領到飭文乘火車來蘇現住曹家巷寓所業與吳秀之知事會晤擇定十月二十三日即夏曆九月十九日接篆任事云 
　　嚴懲冒充軍官前曾充當鎭守使署護兵之張吉臣因事被革後逗遛蘇垣專事遊蕩不務正業前日携帶婦女二人欲赴上海即至車站購買三等客票後竟坐入二等客車當有某查票員察其形跡可逢詳詢來歷據張自稱爲鎭守使署副官查票員即報告站長將張看住立即電話詢問鎭署朱使立派馬弁赴站將張拘帶回署當在其身畔搜出某副官長名片一紙以其冒充軍官有犯軍法當命重責軍棍八十下發犯事地點鎖示五天 
[無錫]  
　　一夜大戒嚴之眞相前日晚間縣公署忽傳有特别戒嚴消息十時以後城門出入已受檢查北門外商業薈萃之區均加派雙崗荒僻之所亦有軍警暗中偵探幸在午夜商店早已閉門路上行人絶少大戒嚴之狀况無人注意翌日里巷喧傳紛紛探詢始知不爲無因先是省中來電有黨人在蘇錫一帶煽動土匪肇事飭即嚴防之令未及兩日某偵探報告謂住居馬路上登豐棧之吳浩（即虎臣）糾集黨羽有不軌舉動縣公署一聞吳浩之名幾於談虎色變致有此擾蓋吳浩本無錫某鄉人辛亥革命時吳黨大事破壞蘇寗兩處頗聞其名是日吳確會寓居登豐棧但絶無不軌行動云 
[松江]  
　　新兵練習射擊駐松之浙督署衛隊第一團團長周錦成以該團新兵自成軍迄今已近半載亟應令習實彈射擊以資熟練爰特禀准防守王司令定於本月二十二號起至二十九號止逐日輪派所屬之一二三營至南門外第四師靶場實行打靶業經出示布告令出入人等勿於打靶期内行近靶擋以免危險 
　　參謀檢閱衛隊浙督楊善德昨派第四師參謀長宗亞軒及二等參謀官田鳴九來松檢閱新編成軍之浙督署衛隊第一團當經周錦成團長伴赴一二三營駐紥地點將各營内務操防一一攷查完畢即於當晚乘車回浙赴督轅覆命 
　　學生公奠校長昨日爲前縣立第二高等小學校校長兼縣敎育會會長姜揆勛君五七開弔之期第二高小校全體學生由新校長楊繩武君於上午九時率同至姜君住宅舉行公奠禮成後仍由楊君率同返校 
　　發生輕流行病松邑自入秋以來發現一種輕流行病雖無大害而傳播極速近日傳染更甚亦有因而死亡者聞鄉問更較城市爲多鄉民之來城市藥者其所携藥方多或十數紙少亦四五紙醫生藥舗無不利市十倍惟各舗夥友往往因病休業如城内縣署前之鶴壽堂藥鋪所雇各夥全體染病店東爲維持營業計遂將閒散藥夥拉往暫代 
[鎭江]  
　　亢旱與時疫之關係入秋以來天時寒燠不齊鎭郡對江新洲小河各鄉村近日流行一種頭暈發熱咳嗽喉痛之病患者頗衆與上半年之流行症略同一星期來各村傳染殆遍尚幸尠死亡者鄉民皆謂亢旱所致且現在田畝龜坼二麥難種望雨甚殷南鄉上蕩石莊各農民特於二十日起紥就長龍一條游行各村以爲祈禱並由王某等醵資雇戲班假大王廟演劇一天 
　　查禁私運制錢鎭江關監督周君嗣培前奉令查禁私運制錢在案茲又奉齊省長令飭迭准大部電咨現聞仍有奸商違禁運錢出口情事請諭財政廳曁各關監督轉飭所屬如有制錢出口數逾萬枚者立予扣留按法懲治等情當即函致本關稅務司遵照辦理矣 
[安慶]  
　　請辦官硝磺局之被斥王蓮城赴財政廳禀請承辦官硝磺局奉劉廳長批示云禀悉任免官吏公家自有權衡該民禀請接辦本省官硝磺局殊屬不合特斥 
[嘉興]  
　諭禁私招退伍兵士嘉興近日謡諑繁興並聞有不法匪徒在嘉屬一帶私招退伍兵士戒嚴司令夏兆麟特出示諭如知有匪徒招留退伍兵士情事來報給賞如有私留退伍兵士者一經察出定當治以窩匪謀亂之罪一面飭令水陸軍警嚴密稽查故三日來城内外各旅館調查異常嚴密云 
　　勘荒委員蒞禾縣屬螟災經齊省長派委農事試驗場技術員李奎壁朱祖榮等二人於二十日分赴嘉屬嘉興嘉善平湖等名災區視察李朱二委員已於二十一日蒞禾晋謁知事曁縣自治委員現定於本月二十八日偕同自治委員先赴嘉興各災區視察以便分别輕重呈覆察核 
　　烈婦殉夫嘉興北鄉早安浜農氏張順元年近三十家道小康前年娶鄰村陸姓女爲室伉儷甚篤操作頗勤前日順元染時疫去世陸氏痛不欲生故戚族防範之頗嚴二十日晚乘人不覺吞金戒一枚迨至家人覺察已不及施救竟隨其夫於地下鄰里聞之深爲忱惜烈女殉夫洵足風矣 
[杭州]  
　　省議會常會開幕省議會第二届第一次常年會於本月二十一日行開會禮是日共到議員一百二十七人（開會後續到不在其内)楊督軍委實業雲廳長代表其餘行政官如齊省長伍敎育廳長張財政廳長袁鹽運使沈道尹夏處長杭縣知事均蒞止十時開會先由孫秘書長當衆抽籖依次列座入席後依照大衆推舉李昌鑫爲臨時主席秘書長導引在席官長議員向國旗行三鞠躬禮次臨時主席述開會詞孫秘書長代讀次省長倩杭縣景知事代致頌詞省議會宣讀答詞財政張廳長敎育伍廳長議員姜恂如何紹韓秦炳漢周繼瀠宋吉成陳琪張炘諸議員次第演說時已及午遂振鈴出席攝影而散 
　　金融市訊近日甬江市面規元及滙水又停而不評至暗盤交易則各莊各做已無正式公布惟洋拆則仍逐開二角紹興錢市因主持杭滙水濫漲杭水仍不開議餘如甬水及寳紋均照常開評至日拆亦逐開四分與杭掉核較似在髣髴之問滙水竟不能因此稍减云 
　　督軍晋勳之更正本月十六日大總統明令晋授張作霖楊善德以勳二位業見公電乃督軍署於二十一日又接國務院皓電云此次台端應晋授勳一位十六日明令係原軍錯誤除照案更正刋登公報外特電聞云云 
[南昌]  
　　同時兩大火誌聞此間天久不兩深秋乾燥於十六日四時楊家廠塘塍上兩處相繼失愼楊家廠係森發祥酒店起火聞其店主劉某與來客相商要事偕之上樓密談樓上堆有稻草某客不愼誤將所吃紙烟頭抛入草内以致起火不可撲滅延燒上街該處與督軍府後牆毘連所有救火水龍專救督後牆以致愈焚愈烈延燒至五十餘户雖小店居多損失已不下數十萬矣惟最大之南昌隆已在金垦公司保有火險矣延燒地點東至天順和衣店西至射步亭香齋南至朱億泰布店北至胡興順銅店至六時火始撲滅楊家廠火勢將滅之際而塘塍上之德順祥估衣店又失愼其起火之原因云係店主章恒順誤將洋油燈打翻所致延燒六十九户右邊自三號起至三十二號焚燬各店三十一户左邊自七十號起至九十四號延燒各店二十四户所焚之店以錢鹽皮貨衣莊居多其損失十倍於楊家廠當時救火會警察消防隊各善堂之水龍齊出施救所有街巷均被軍警截住交通斷絶禁止行人其施救之軍警受傷者十餘人當因取水太遠且天乾水涸無水可取故難於撲滅如此亦贛垣之鉅災矣 
[濟南]  
　　津浦又有匪警十九日津浦南來通車誤點六小時至午後二點始到探其原因乃泰安南某小站附近又有軍匪激戰事該 
車遂在衮州停留至匪退竄台行開駛北上 
　中央撥到軍費三十萬張總司令前因本省軍費待支孔急曾派參議梁寳森晋京籲懇政府速撥鉅欵以還欠餉而便支發頃聞梁參議已於十五日由京返濟禀知張總司令已蒙中央允准於二十五日以前籌給軍費三十萬元 
雜評一 
[劃分省欵（默）]  
　　欲使一省之各種事業日漸發展則非先使財政充裕不可然欲使財政充裕而不先將省欵劃分則根本不淸整理終屬空言此其理至淺顯者也且今人之希望省治者莫不歸着於自治之一點自治發展之原第一步即爲整理財政不使稍有混亂故江蘇之省議員不欲治理江蘇稍植江蘇自治之基礎則已苟曰欲之則劃分省欵案可不以全力主張 
之乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[安華海輪下水記]  
　　南市機廠街求新廠承造利淮公司運貨海輪兩艘式樣大致相同每艘造價六十萬現先造成一艘取名安華船身長二百六十五尺闊四十尺高二十五尺三寸載重三千五百噸速率每小時行十一海哩船中有頭等艙位三十五二等艙位四十三等艙位四百船壳用鋼片包裹甲板悉用堅木頗爲堅固昨日（二十二號)舉行下水典禮特請松滬護軍使盧子嘉君之夫人主禮正對船首之隙地上臨時搭一可容來賓二千人之平臺設有坐位並有軍樂在臺之一隅頻頻吹奏平臺之前方更搭一小臺高與該海輪之水線齊約可容二三十人置有坐椅蓋即主禮席也初定下午二時下水適因潮水盛漲略爲展遲計自十二時後中外男女來賓陸續蒞止者不下千餘人盧護軍使於履勘依周塘路工回滬後即偕其夫人於三時八分到場後隨荷槍衛兵多名盧君 
由廠主朱志堯君之弟季琳君（朱志堯君適有感冒故倩乃弟代表)與朱葆三虞洽卿諸君招待虞君夫人由沈鳳儀君之夫人招待先至平臺上略坐片刻旋由男女招待引導盧君曁 
其夫人登主禮臺盧夫人與女招待就坐盧君與男招待曁從人等均立於旁是時船下木樁已由多數工人抽去僅剩鋼柱六根將船支住每一鋼柱繫一電鈴至三點三十分由洋工程司在旁指點先請盧夫人將六鋼柱所繫電鈴之機關以指按之一時電鈴齊響船下工人乃將鋼柱抽去繼又請盧夫人將自船頭上用黄紫二帶懸下之香賓酒一瓶向船尖上擊碎船即移動順勢卸入江中（船下有欹斜之二長垣滿敷牛油甚滑）是時觀者咸脫帽揮巾以表歡迎而軍樂尤吹奏不絶頗爲熱閙至是禮畢乃請盧君曁其夫人與諸來賓至廠中大廳欵以卡登西飯店承辦之上等茶點而散盧君與其夫人返署時汽車經過之處因時已晚兩旁所站之兵士尤衆聞此船下水後不日即須裝置機器先至西貢新加坡仰光一帶行駛云 
[全國敎育會聯合會第十一日開會紀]  
　　昨日全國敎育會聯合會開甲乙組審查會續到南洋荷屬華僑敎育會代表趙君正平（趙君係南京國立曁南學校校長得荷屬華僑敎育會來電委托就近 
代表赴會)二十三日准自上午九時起開二讀會有志研究者大可前往旁聽惟會場坐位無多旁聽員席大約可容五十人云 
[總商會選舉會長之呈報]  
　　上海總商會本届選舉正副會長仍係朱葆三沈聯芳兩君當選聯任昨日該會除分報各機關外並已電呈農商部備案矣 
[盧護軍使對於時局之意見]  
　　南北戰爭現有趨嚮和平之勢松滬盧護軍使接徐總统密電徵集意見後曾在署召集特别會議互商之下已於昨日陳復其内容亦傾向和平惟措詞頗爲愼重云 
[拆騐和領館郵件之齟齬]  
　　駐滬交涉公署昨奉外交部訓令内開准和貝使函稱准駐滬和國總領事館呈稱該館由中國郵務局寄漢口信二件信封正面印有駐滬和國總領事館數字背面亦蓋用該館戳記檢查員章不顧及將信封拆開且駐漢口檢察員將騐訖單貼在信封背面領館戳記之上請設法對於該人員等指示所爲之事殊非正當以免將來再行發生此等事件等語爲此函請對於該檢察員分别查明警戒並將原送封面二件送請察閱等因前來查駐本國使領各館發出後面上有官印標誌之郵件并各處封遞各公使館及領館曁其館員郵件免予檢查業經交通部通電各省轉令遵辦并抄送函電到部備案各在案此次漢口及松滬檢察員竟將上海和領館所發蓋有該館戳記之函件拆騐實屬不合除咨請交通内務兩部咨請各該省督軍省長查照辦理見復外合行令仰該員遵照 
[莫理遜過滬回京]  
　　中政府政治顧問莫理遜博士近由北京赴粤聞係調查西南政局茲已公畢而歸於昨日過滬北上 
[美總領事抵滬之覊延]  
　　文滙報云本埠美總領事薩門司君於本月十五日乘諏訪丸行抵横濱即於十八日仍乘原船前來上海惟聞諏訪丸因事覊延恐薩領事於數日内尚難到滬云 
[瑞瑢船廠職員受創]  
　　大陸報云瑞瑢船廠之職員湯森氏昨晨七時後頸際受有槍傷仆臥於其臥室地板上時其僕正在預備早餐忽聞槍聲當即奔入室中見湯森已倒地當即報告滙山捕房旋由西探馳來偵視即將湯森車送公濟醫院聞其受傷之處尚不重要湯森現年五十有子二人刻在英國至其被擊詳情今尚未悉 
[私造債票與恐嚇圖詐]  
　　寓居北浙江路新平江旅館三十二號房間湖北人陳慧仁（即柳聘卿）蕪湖人陳雲卿及住居法租界霞飛路一百八十五號門牌之湖南人王國生王鑑臣私造中華民國八釐公債票向人抵押並於本年三月至十月迭次書寫揑名恐嚇信函遞至虹口天潼路六百零六七號門牌恒義生絲線店索詐洋一千元不遂復將炸彈一枚遞送恐嚇被該店主陸格夫報由捕房派探蔣阿林與西探目利扶司將兩陳兩王分别提獲昨晨一併解送公共公堂經張襄讞會同美副領事詹君訊據中西包探上堂禀明前情並將送至恒義生之炸彈一枚及搜獲私造之民國八釐公債票多張呈案請察被告陳慧仁延代表律師到堂聲稱敝律師甫於今天接受被告委託一切案情尚未研究請爲改期開審並請准予陳慧仁交保出外候示中西官會商之下判陳等四人一併押候下禮振四查明具核 
[依周塘築路近訊]  
　　依周塘馬路鋪填路面將次完工一俟三處橋樑工程告竣即可通行茲聞此路各橋河港以上實交界之虬江爲最闊該港由浦入内經殷巷沈巷兩鎭繞至上實兩縣内地船隻交通農田水利悉賴該港詎日前動工起建橋墩由經包工匠將兩端築壩之時内地農民及鎭商等以水道被阻羣起爲難勢將决裂幸由某紳及圖董等以承包工頭亦係同鎭之人立即向衆極力調停允由工頭出立筆據倘遇内地乏水田中乾枯之時即行將壩開放以便引水入内免傷田禾各鄉農始皆允洽故自昨日起已將該橋工程先行趕築限日竣工云 
　　又聞該路所佔民地及傷碍田禾尚未貼償損失忙漕亦未造册蠲免故各鄉民現已彚議决定於日内擬具呈詞投請松滬護軍使署迅飭工巡捐局早日核償並請縣公署迅將忙漕摘免云 
[三林塘河工局開幕]  
　　浦東三林塘河工局前日舉行開幕式預由總董趙履福協董湯學釗喬枬柬請上海縣知事到局沈知事遂於是日上午九時乘輪渡浦至王家渡起岸該處第五區警佐王崇善預備肩輿在渡口迎候並由總協董派人在彼照料蒞局後略事休息即入議事室與總協董等商議河工進行事宜旋由總協董等陪赴河畔巡視一週見河道業已築壩戽水總協董謂一俟就緒即當開濬云 
[緝私營長率隊緝梟]  
　　蘇屬緝私第二營據探報稱現有浙江鹽梟帶領鹽船六七十艘聯絡浦東鹽梟亦帶鹽船五六十艘各携槍械希圖闖越出口該梟等原擬經過缉私第三營管轄之閔行閘港等處嗣因聞悉第三營業已預防乃擬改由緝私第二營管轄境地闖越請爲防範云云第二營薛營長得悉後立卽調集師船二大隊備足槍彈於昨日親率官兵開往閘港塘口經渭橋等處堵緝務獲嚴辦 
　　又一訪函云蘇屬緝私第二營營長薛萬有昨據塘口第五隊隊 
長毛慶齋報告謂據密探探得有大帮梟販糾集小船一百餘號由奉賢沿海一帶將次出發（梟黨謂之出帮）現下將届菜銷意圖分入内地等語薛營長據報後立即飛禀統部撥派衛隊四名自乘巡船率領安濤鵬飛兩兵輸並飭一隊張秉月派一號巡船二隊沈增祥派一號七號兩巡船星夜馳往塘口會同五隊各巡船並由統部飛飭第三營加派師船前往會同剿捕 
[索借不遂之恫嚇]  
　　南市豆市街萬豐米行執事楊河淸於本月十一號至棉陽里茂豐錢莊談話而出途遇一不相識之人攔住去路要求借給銀洋數百元楊以素昧平生置之不睬乘坐包車而去乃近日楊忽接得匿名信一封啓視之即係前在途中相遇之人强欲借洋三千元語頗激烈楊遂將原信送由米業董事張樂君轉送第一區警察署請爲派警保護茲將原信照錄於下啓者日前在南市途中面懇之下不料君意毫無同胞義氣亦未有週濟之心深爲可惜那時如君欢借二三百元尚可了事因當時君出言挺撞反乘飛車不辭而逃實屬無理之極現我等會商議决來字叨借大洋三千元缺一不可交欵處在北市某處三十六號門牌從今日起以一星期爲限期内我等在彼等候收款勿誤諒君區區之數定能如數和平照繳期内倘君惜財妄命及置之不採或甘飮衛生丸願聽炸彈巨聲者均望自擇思之否則過期以後决當來前對付决烈手段莫謂言之不預頓悔莫及也乃候望三思速决爲幸此達即請近佳陽十月十七號會面知名具 
[葡人損害賠償之要索]  
　　江蘇特派交涉公署近接駐滬葡領事函以閘北北四川路華警 
無故開槍傷及中外人民一案内有葡人某亦曾受傷現由該家屬請求索賠二萬餘千兩特爲函致即希轉呈核撥以資結束云云陳交涉員以該葡人索賠過鉅現擬請部轉商核减云 
[閽人拒絶暴客續紀]  
　　二十一晚六時半孫洪伊家突來數人擬欲奪門入内並放手槍 
數響已誌昨報茲有人於二十二日晨至孫宅詢問詳情據云此事早在意中去年秋冬間即屢有友人報告云有人謀以汽車載 
運兇徒奪門而入冀圖戕害當時頗忽視之以爲無有之事繼聞彼因孫宅房屋第一層門係以鐵製者不易闖入其謀已暫緩及至遷居後數日前又有友人報告謂近日頗有形跡可疑之人往來於在菦各處然亦未以爲意僅令侍役等略爲戒備而已不意竟有昨日之事幸未入門如入門則彼此互鬭必有死傷云云繼又詢其左右皆云下午六時許有該宅送飯夫役入門忽有數人跟蹤欲圖闖入門役左金海見來勢洶洶急閉門阻止來人即向左役射擊傷及手指諸人聞警趨前抵禦其先至者乃助左役將門緊閉來人猶盡力撞門並由門欄夾空向室内連射數彈幸均中左窓框及壁間此時警笛四起來人乃倉皇遁去及開門跟追則逃竄已遠當即檢查在窓框及壁間所留之子彈共五粒至來人之形狀據送飯夫役云彼入門前有隨行者四人頭戴黑呢闊簷帽峰着靑色外衣者與之距離最近云 
[森村公司組設分行]  
　　森村公司係日本著名富紳森村氏所創設距今五十餘載森村氏曾偕同志創立森村組經營日美貿易事業專辦輸出日本磁器雜貨等運往美國積極進行歷經數載商務蒸蒸日上日人皆稱爲日美貿易之首創日本皇家曾特授男爵以示優異去年新组森村商事會社繼承舊森村組之一切事業而森村組則專以總資本團體任之近更圖擴張於環球巨埠廣設分行以期貿易之發　頃已在本埠九江路　字八號組設分行專辦中日進出口各貨該行總辦爲長澤幸太郎氏刻正着手經營云 
[上海縣續志出版　]  
　　上海縣公欵公產經理處昨至各團體公函云逕啓者本縣續志自設局開修以來經過採訪調查編纂校訂種種手續凡六易寒暑志局裁撤後所有印刷裝訂各事宜由本處代爲處理業已雕刻事竣出版發行相應援照本續志贈書條例第二條之規定函送上海縣續志全部計十二册敬祈察收掣給收據以備稽考實爲公使 
　　附上海縣續志贈書條例一本續志用木版雕成字畫淸楚纸張堅緻共三十卷分裝十二本僅收回紙料印工計價銀圓三元一關於本縣軍警行政司法各官廳及地方公益機關（另訂細則)各贈一部一曾任本續志編纂校訂採訪調查事宜及其他義務者（以本志題名爲限）各贈一部一各縣如有函請以各本縣志書互相交換者每縣各贈一部一如無前項關係概不贈送以維公欵願購本續志者可向凝和路也是園欵產處繳價取書 
 [P敎育廳長汪重體育 
　　上海縣知事接江蘇敎育廳訓令云查體育爲强國之基礎衛生及却病之要端體育與衛生本有密切之關係東西各國學校對於體育則與德育智育並重對於衛生尤不憚悉心研究日事改良本省學校受世界潮流之鼓盪並經多數學者之提倡近亦漸知注意及此惟體育成績尚未有具體之考核辦法殊無以資比較而促進行至衛生事項尤宜規定簡便易行之標凖俾各校有所遵循當經酌定學生身體檢查暫行辦法及學校衛生應行注意事項呈奉省長指令照准合行令仰該知事轉令勸學所所長行知該縣境内各學校一體遵照本學年學生身體檢查奉文後應即舉行填表呈報其國民學校如有未能實施檢查者准予暫行緩辦併仰知照除令省視學生注意考查外此令（身體檢查辦法及衛生注意事項均列入專件欄) 
[寳山公民之請議書]  
　　寳山公民王樹基對於駐兵文廟及春秋祭費擬具意見書送往省議會云爲請議事案查文武兩廟春秋享祀前淸列入會典凡各縣祭銀於應解正稅項下留抵民國成立尚無規定明文或由縣知事捐資或由縣地方籌劃因陋就簡殊不足以示尊崇今國會議决孔誕日期業經大總統公布是關於列入祀典之各項祭禮照前淸成例應由國家費動支明定典則方足以昭統一爲此請求貴會公同議决移咨省署通令遵行再文廟不准駐兵曾奉通令未有一律實行應請妥籌方法以善其後合併附及 
[靑年會演說人生之眞希望]  
　　前晚（二十日）四川路靑年年德育演講會請中華續行委辦會幹事陳鐵生演說人生之眞希望略謂吾人所希望者不外金錢作而希望盛名或有提倡實業而希望漁利或有認勞苦作積蓄歷來之汗血金錢希望衰老時之安逸綜觀上述之希望亦不可謂不宜而較諸現在當道之克人利已悍據榮位者已有天淵之區别然而鄙見以爲此等希望尚不可謂正當之希望也吾人對於希望與光陰有莫大之關係蓋已過之光陰爲已過之希望未來之光陰爲將來之希望故吾人設有將來之希望須借現在之光陰要知光陰迅速正如飛鳥之倐過譬吾人有片刻之生活須有片刻之本分則希望必貴但吾人往往以圖目前之希望乃放棄種種權利喪盡人道良心所以人生之眞希望須先以人格灌養之蔡松坡先生曰吾爲國民爭人格而戰由此視之人生之眞希望即人格耳人格旣備則萬般之希望易達矣今靑年會之建設亦以德智體三育造成靑年之人格或謂靑年會乃勸人信上帝近基督而已鄙見不僅在此最大之目的欲社會高尚耳謂余不信請觀近來最大之目的吾國之情形其國民之稍能活潑者無不由基督敎效力所致云云是晚聽者甚衆並無離座者可見陳君之議論矣 
　　再今晚八時該會仍請幹事李啓藩續講美國最近情形並佐以美國預備之各種活動影片留心時事乾盍早往聽之 
 [P紅十字會近事兩則 
　　中國紅十字會湘賑幹事部特派幹事員魏旭東武筱航兩君於本月四日乘瑞和輪船帶現欵棉衣往湘散放茲將魏武兩君到湘後與紅十字會往來電訊錄下（來電一）中日銀行欵已接洽義賑會存欵在漢口朱菊尊先生處提用均便但從各方面調查散放現欵諸不便利似不如仍設法滙滬多製棉衣庶欵不虚糜善果較大鈞意如何祈電示爲盼（來電二）棉衣支配辦法業與義賑會袁君妥商湘陰湘潭湘鄉衡山衡州五縣各一千件醴陵株州寳慶三處各二千件俟衣到即設法運往散放至瀏陽特處目下尚難施賑并聞（去電）來電均悉棉衣請照支配散放現欵暫存中日銀行待急支用准日内續運棉衣二十二包計二千七百十件餘當隨募隨運 
　紹興七邑旅滬同鄉會致中國紅十字字函云諸大善長鈞鑒敬啓者日來紹興上虞餘姚等縣發生猛烈疫症死亡枕藉敝會昨日開會討論救治方法現正派員調查積極進行比聞尊處業於昨日派員專赴上虞一帶調查救治具徵熱心毅力一視同仁敝會同人等感激無似惟查餘姚一縣疫勢現正蔓延無法遏止用特仰懇尊處迅派醫員尅日專赴餘姚一縣施治俾得早杜疫患不獨身受之感激已也該該接函後當即函復云手示敬悉一是紹屬疫勢蔓延敝會已派西醫五人兼帶各種藥品乘今夕寗紹輪船由寗赴紹會同紹城醫院合力救治以盡敝會天職如能從速滅止一方之幸否則祇有再派醫員接續進行也 
[黑省敎育界代表參觀精武體育會記]  
　　此次全國敎育聨合會在上海會議黑龍江敎育界代表劉君薇伯係素來盡力提倡國技者故劉君所經營之黑省第一師範學校聘請北方拳術大家陳紀平君敎授三載於茲成效大著習聞上海精武體育會之名擬欲乘機參觀遂由該會副會長穆藕初君介紹於上星期晨蒞會該該盧煒昌君任招待事並請劉君演說其大旨略謂我國現在學校風氣偏重西式禮操如棍棒啞鈴之類不知國技之更有益於衛生而提倡之又謂近數十年來國技之漸就泯没之途者其故一由於學習之人程度低下但知好勇鬭狠憑空滋事國技之爲人厭棄者在此而好勇鬭狠之徒則又目無法紀雖以師長之尊嚴亦且任情侵犯故爲敎師者不得不因之稍留餘地精妙之拳術秘而不宣致國技之有退無進者在此故予等提倡國技以武德爲根研究爲幹悉力提倡爲枝葉枝葉榮盛蔭及總幹故提倡殊不可緩也云云衆擊節次由胡君煒昌述本會歷史及十年來經過種種之困難末謂劉君所發之偉論暗合本會提倡國技之宗旨後由穆君藕初向衆宣布謂研究國技融洽派别起見擬於年假時由滬上各團體發起敦請陳紀平君來滬共同研究衆大鼓掌後由該會趙振羣趙連城孫贊軒孫玉峯葉鳳池霍東閣陳維賢浦蘭亭諸敎習演技次由會員姚蟾伯盧煒昌陳公哲寗竹亭何瑞生等演各種拳術各盡所長末由劉君薇伯演捋打抓打兩法出神入妙衆大鼓掌旣畢欵以茶點而散 
[紹酒公會開會紀事]  
　　昨日下午二時紹酒公會因新遷事務所於天津路三一九號特開大會南北同業到者甚衆首由坐辦董事裘如邦君宣言我紹酒同業向有紹酒事務所爲同業議事機關因偏於租界一隅南市向未聯絡不無缺憾今年三月由陳君越平茅君鏞昌陳君伯純王君闓敷朱卲樂平等發起在浙紹公所開會集議徵得全體同意改組紹酒公會當時簽字蓋章已逾七十餘家具見多數贊同半載以來整頓行規改良釀法甚有進步惟因經費支絀一切進行遲滯願我同業慷慨捐助共維永久抑尤有進者吾同業專意營業對外交涉每難應付特延法學士巢堃君爲本表代表對外對内庶免隕越如荷贊成請起立全體皆起立贊成繼由陳君伯純潘君福泉朱君樂平起述諸君旣贊同當由本會極力進行已認捐者趕速收取未認捐者照章起捐經衆拍掌贊成遂散會已五時外矣 
[浦濱公益會之好善]  
　　浦濱公益會會董職員鑒於失學者衆已於殷行鄉設立義務國民學校一所又鑒於地方人民之困竊患病者每不能就醫診治特延醫生數人司理施診給藥一切需用概由會中籌募自吳淞大火後該會又在該處振濟災民依周塘開工建築馬路時曾爲掩埋無主棺木百餘具並得工巡捐局補助金五十元入秋以來又於吳淞殷行閘北等處施種牛痘云 
[紗業公所今日開會]  
　　紗業公所前因同業倒賑有將他家出貨莊票掉現捲欵私逃之事特於本年七月問公同會議决定出貨先用公單向受貨人間接授受必至接到提單始換莊票以杜流弊實行以來雖手續稍繁實與同業有益無害詎有某號經理不願遵行是以昨由公所通告同業定於陰曆十九日（即今日）下午二時在競智團開會公議云 
[麵粉同業重整行規]  
　　麵粉同業義德堂公所近來同業各號每將價格故意抬高或則 
 
 
 

Page 11

 
 
 [H第三張 
賤售參差不一殊與同行營業有碍故行邀集同業公議再行平價刋印知單迭請同業一體照單發賣不得稍有紊亂倘同業中各店主夥友知情應即報告公所援照第一條規定罰欵執行後在罰欵内提出二成作爲酬賞如附和隱匿不報查出後與違犯者一律加倍重罰云 
[愛儷園秋祀紀聞]  
　　昨日愛儷園秋祀倉聖禮樂佾舞概從古制主祭者爲姬君覺彌分獻者曹君梅舫張君硯孫十時祭畢開歡宴耆老會一部分在茞蘭室一部分在絳雪海并補致贈品當道及會員到者約四百人午後倉聖明智大學復開懇親會及同學會六時攝影而散 
[張際平遠行之遲回]  
　　閘北淞滬第四區警察署署長張際平日前接得黑龍光鮑督軍來電擬保升爲軍署參謀長惟聞張署長以黑省地處遼遠深恐水土不宜刻尚未定行止云 
[警廳長注意防務]  
　淞滬警察徐廳長因近來盗賊横行防務尤宜周密除傳諭各區署於晚間加意密查外並飭偵緝隊長每晚督帶隊士前往所轄各地及華租交界各要道嚴密偵察以保安寗 
[催令警員迅速報考]  
　　淞滬警察廳長徐輔洲前奉江蘇齊省長訓令如所屬警察人員未有畢業文憑者應當一律考試徐廳長以間有未領文憑之職員一時未便擅離職守詳請省長核示去後奉委江寗警察傳習所敎員來滬在廳署面試在案茲聞此項考試現將畢事遂由徐廳長面諭總務科長趙殿英分函各區警察署所隊略謂奉廳長諭各署所隊署長署員隊長巡官等凡未在警校畢業者限即日開單送廳不得遲延等因相應傳知即希查照辦理 
[法公廨開訊花烟間命案]  
　　山東人陳亭玉前與法租界小東門外餘興街十二號門牌陳張氏所開之花烟間内妓女小金林結識後因小金林又與在浦東當巡警之某甲相識陳頗憤恨於上月十號晚前往狎宿睡至黎明時突出利刃向小金林肚腹猛戳一大洞後陳畏罪亦自戳一刀旋由鴇婦得悉控告捕房將陳及該妓在醫院醫治該妓旋即身死經法公堂中西讞員騐明諭着鴇婦備棺收殮聽候陳亭玉傷痊再行訊核在案昨因陳傷勢痊愈由捕房解送法公堂據捕頭上堂禀明前情並將兇刀呈案請鑒詰之陳亭玉供是晨實係小金林自已持刀連戳數下民人爰亦自戳兩刀餘言支吾中西讞員以事關命案判陳還押候備文解送地方檢察廳按律懲辦 
[輪船免費票之贋鼎]  
　　長江輪船公票局洋人昨至法公堂控稱日前在輪船上查見乘客甲乙兩人持有僞免票兩張希圖混用後由查票人向該兩人詢問來歷據稱係向上海法租界某船票局中之趙楚南買來故此報告捕房將趙及周柏茂兩人拘案請爲訊究僞票呈鑒即經中西官向趙等略詰一過判趙交保周還押候覆訊核奪 
[續獲拐匿女子之同黨]  
　　住居東唐家弄八十號牌之江西人虞三狗及婦人虞劉氏串同徐阿林等將黄金瑞十五歲胞妹雲寳誘拐藏匿被黄報由捕房派探將虞與氏拘解公共公廨訊判各交一百元人洋並保候補提人證再核在案昨晨由捕將徐阿林續獲到案經中西官訊供一過判徐押候禮拜四解案訊核 
[設榻賣烟之科罰]  
　　住居元芳路一百四十九號門牌之兪福貴及買街脱路一百六十九號門牌之陳國華均因私設烟具容留梁紅喜林阿魚等開燈吸烟被包探張林泰及西探目柏生分别查獲將兪等四人連同烟具於昨日解至公共公廨經中西官訊供明晰判兪陳二人各罰洋十元充公梁林開釋烟具銷燬 
[婦人控告丈夫之判斷]  
　　婦人楊繆氏（即繆秀英）在公共公廨控告其夫楊仲綏抛棄不顧等情前日由廨傳訊原告延代表律師上堂陳述案情請求公斷被告楊仲綏亦延律師到堂辯稱原告係被告之妾已於本年四月間貼費分離立有字據爲憑呈請察核中西官以原告繆秀英旣無結婚證據呈案證明遂判將案註銷被告開釋 
[審廳訊理晋泰典債務]  
　　滬城舊校場晋泰典當虧欵倒閉後計欠公商各欵九萬餘兩當經僨權人王友松等四十六户公舉王叔炎爲代表控經上海地方審判廳將該店執事王遠堂傳案訊明判决本利銀兩如數歸償惟該典尚虧公欵一萬數千元故該廳判决後由上海縣公署將王遠堂帶回公署收押着將公欵先行措繳然後了理私欵嗣縣署將公欵欠數在該典盤本中劃淸遂將王送歸審廳收押勒限淸理私欵茲有商人傅子鶴至審判廳單獨起訴稱被王遠堂倒欠本利銀五百餘元請爲究追昨日午後該廳吳伯寅推事官開第四庭審理原告不到由全權代表律師出庭陳述略謂原告傅子鶴上海人年六十四歲家住淘沙場十七號門牌向在海關辦公於前淸宣統二年十二月初五日將銀洋五百元存於王遠堂經理之晋泰當内按月六釐五毫起息至民國元年終利息算訖惟七年一月始至十月止結欠利洋三十二元五角連本共欠五百三十二元五角今該典倒閉爲此黏據呈請究追查晋泰典當雖爲王積洪（即王範吾）等開設王遠堂旣爲該當執事應負完全責任未便置身事外云云問官命提在押之王遠堂到庭研詰據供平湖人年五十二歲所欠傅子鶴之存欵是實問官曰王範吾現匿何處何不追其到案帮同理欠王稱前堂奉判各欵商人已央人在外設法料理至王範吾究在何處商人在押實不知悉求鑒問官遂諭辯論終結判王還押聽候宣判並聞昨日尚有徐恩賢至廳具詞稱被王遠堂經理之晋泰典當虧欠存項洋二千元有零請求追究該廳諭候傳訊核辦 
[請領女孩之無效]  
　　浙江路福寗里一百八十號門牌妓女小林黛玉房間内容留十三歲幼女周秀珍學習彈唱被老閘捕房中西包探偵知將周女與鴇婦王楊氏拘解公共公堂訊明違章屬實判周女發濟良所王鴇罰洋五十元充公在案嗣經女父周兆榮延請律師於昨晨投廨聲請復訊並據周兆榮自行訴稱家居蘇州吳縣在財神廟内管事秀珍係我之次女於四歲時配與對鄰某姓爲媳今於中秋節來滬來其姨小林黛玉做壽因不諳租界章程是以住宿院中請求給領等語王襄讞商之美副領事德君以周秀珍家屬聲訴各節理由殊欠充分判照原斷發濟良所留養 
[請騐路斃男尸]  
　　西南鄉曹行附近路上昨晨發現倒斃男尸一具當經該處二十一保五十一圖地保至上海地方廳報請相驗午後林廳長即委夏檢察官沈檢驗員等下鄉相驗 
[巡警痛子自盡]  
　　浦東陳家行鎭上海縣警察五區第二派出所巡士湘人潭毓龍年逾四旬祗生一子年十七歲在閔行農業學校肄業近因患病醫藥罔效於日前夭亡譚舐犢情深悲痛逾恒於其子收殮後即晚投周浦塘自盡溺斃翌日經人覺察報知五區警佐王崇善飭人打撈收殮洵可慘矣 
[妻子私逃之追究]  
　　崇明人吳金榮昨赴浦東爛泥渡三區警署訴稱現住閘北四區一分署附近因髮妻周氏年二十二歲不安於室私逃出外匿居治下陸家嘴請求提究等語當經曾警正飭派長警前往該處將周氏尋獲惟姦夫已聞風逃逸遂將同居婦人潘高氏拘解至署押候訊究 
[婦人私賣鴉片]  
　　住居滬南協興街某號門牌樓上之婦人施趙氏近日私設烟榻留人吸食鴉片茲爲第一區警察署羅巡官訪悉於昨日帶同巡 
長李德元前往查獲烟槍烟燈各一件並其他烟具烟灰等連同該氏帶入警署由趙署長問明違犯烟禁囑實飭即申解警廳司法科轉送地方檢察廳訊究 
[看管逃警之妻孥]  
　　江北婦人夏李氏之女年二十三歲向在街上縫窮與閘北敦睦里某公館之管門巡警王春榮姘識今年正月曾失蹤一次由該氏限王春榮將女送還未經涉訟近夏女已生一孩又於日前不知何往向王詰問推諉不認李氏遂將王扭控四區警署令其出外帮尋詎是晚該警卽抛差逃逸報經張者長查得王春榮家有妻子兒女因派地保將其家屬暫行看管候緝獲該巡警再行核辦 
[江北人不願休妻]  
　　江北人宫金章住居閘北新民路洪吉里其妻周氏年二十四歲與四馬路大興里張永生所開之妓院傭人老四姘識春間該氏背夫潛逃由宫尋往該妓院領回前日又復私逃正欲前往該妓院查詢蹤跡詎張永生先自偕人前來與宫談判勸收身價若干出立休書宫不應允立即訴知崗巡將張等拘入四區警署押候訊辦 
[經理凌虐學徒]  
　　南京路四百七十四號半門牌某店學徒蘇炳坤因被經理皖人李照生用木棍擊斷手臂經人函告捕房派探前往將蘇送院醫治昨日將李照生拘解公共公堂經中西官訊據捕房禀明前情判李交一百五十元人洋並保候訊 
[妨碍路政之處罰]  
　　法捕房昨解李季屏至法公堂聲稱李在小東門外新開河地方開設某號時將貨物在馬路上攤曬有碍路政曾經捕房罰過數次李仍堆置如故是以解案請爲訊究詰之李供認將貨堆在馬路上業已自知不合以後不再有此情事今請寛宥判李罰洋五元充公以儆 
[鴇婦買良爲娼]  
　　老閘捕房捕頭查得山東路三百三十六號門牌雉妓院鴇婦揚州人曹媛媛價買良家女子王雅芳勒逼爲娼因飭包探榮錦林將曹鴇與王女拘獲昨晨解送公共公堂請究被告曹媛媛延博良律師到堂代辯請求准予交保候訊中西官判曹媛媛存洋一百元保出王雅芳暫留濟良所候禮拜四訊明再核 
[馬車碾傷苦力]  
　　昨日上午十一時許有某號馬車馳過南京路山西路口時將穿過馬路之人力車一輛撞倒人力車夫江北人張小福全被車輪碾傷腿足當由老閘捕房四百十九號華捕到來將馬車帶入捕房禀候捕頭發落一面雇車將受傷之人力車夫送往仁濟醫院醫治 
[德奥人酒醉衝突]  
　　德僑格慈與奥僑朗白个芝前晚在虬江路西酒店因酒醉口角衝突奥人頭部受傷流血旋由五區崗警一併拘解司法科轉解警廳訊核 
[洋犬咬傷行人]  
　　奥僑立巴個住居閘北五區轄境前日有華人蔣旭初在門前經過被其所養之犬咬傷腿際蔣即報知崗警將該奥人傳至警署解送司法科轉解警廳訊核 
[七齡童行將返里]  
　　靑浦學童錢能夏號行時賦資聰頴貌亦豐秀年七歲能書擘窩大字中秋蒞滬設硯於大世界共和廳對客揮毫觀者無不贊美乃父仲陸曁族伯仰喬靜方昆季共同照料兼爲應酬一切頗形忙碌惟該童以讀書爲急勢難久覊雖經滬人士挽留大約兩星期後必須返里云 
　　七齡童肖像 
[串同搶物之懲處]  
　　法捕房包探張鏡波前日下午在民國路查見匪徒陳錦文串同黄包車夫周德友搶取乘客唐子楨儲有銀洋之皮夾一只而逸當由該探將陳及周追獲連同原贓帶入捕房昨解法公堂請究先據唐子楨聲稱是日雇周德友之黄包車送友人登輪詎行至民國路即有陳錦文等數人上前僞稱商人皮夾内有危險物品必須檢查旋被陳等强搶而去幸有包探到來得以拘案請爲訊究詰之陳錦文供稱該車夫虧欠民人欵項今適在途遇見向之索取不敢搶物餘語支吾周德友供與陳錦文相識陳向民人索取舊欠並不搶物中西讞員以證據鑿鑿豈容抵賴判陳押西牢四月周押三月贓給原告領云 
[年幼無知]  
　　南京人陳榮桂在滬西龍門路三百五十號門牌西人勞勒家爲侍者陸續竊取鈔祭衣飾共値洋二百五十元被該洋東察悉報由捕房派探於昨日將陳拘解公共公堂經中西官訊明姑念被告年輕判令發交改良所習藝一年 
[串竊煤油之查究]  
　　鄭阿名鄭熾虹黄炳榮黄有等竊取浦東美孚火油公司値洋六百元之煤油十六桶雇船運往他處被水巡捕房巡江吏查見將鄭等四人拘入捕房昨晨解送公共公堂經中西官訊據梅捕頭禀明前情判令被告等合存洋五百元作保聽候查明再核 
[包探緝獲贓賊]  
　　無賴崔阿德竊取東唐家弄八百零二號門牌錢木君家値洋六十元之金表等物被探查獲連贓帶入捕房昨解公共公廨經中西官訊實判崔押西牢三月期滿逐出租界 
[破獲造船所竊案]  
　　江南造船所失竊重五十餘斤之銅質輪盤一個報請警署飭緝在案昨爲高昌廟警區李巡官查獲此案竊賊弔到原贓知照該造船所劉所長派員至區領回 
[流氓糾黨攫洋]  
　　流氓袁平白糾同在逃之七人在北江西路攔刦鄉人苗順靑身畔銀洋十五元四散奔逃當被六百五十四號華捕與包探王少廷查見將袁追獲帶入捕房押候解廨訊究 
[探目攔獲扒手]  
　　江北人兪連卿在秦皇島路摸竊許阿連身畔之現洋鈔票九十一元圖遁被探目蔣榮生查見將兪攔獲帶入捕房押候解送公堂訊懲 
[對買賊當場破獲]  
　　粤人吳有至吳淞路二百號門牌某日本商店内以購物爲由竊取値洋十元之法來绒二疋當被店夥劉金生察出將吳扭交探目王四褔帶入捕房押候解廨訊究 
[查獲搶火匪徒]  
　　閘北漢中路豐裕里萬興糖坊日前失火其鄰龍雲泉家被匪徒杭阿大乘機攫去皮箱三只後由四區二分所崗警查獲解經司法科傳到失主質訊屬實判移地檢廳核辦 
[收買竊贓被控]  
　　日本人中山榮朝前日至五區警署報稱今年春間失竊時鐘一只今在天通庵郭子仁所開之米店内查見請爲訊究當經王署長傳郭訊問據供係向崇明人某甲買得當票備資贖出不知竊贓旋即解經司法科判郭交保候查 
[嘉興竊犯在滬就獲]  
　　嘉興車站三聯公司前次失竊錫箔二十四包蜜棗一桶旋經該處水警拿獲徐阿福一名解經浙省水警第二區署訊據供出同黨同關山高阿金二人逃匿上海閘北地方爰特派探蘇在茂來滬於昨日將周高二人拿獲即於下午押乘火車解回嘉興歸案訊辦 
[淞滬警察廳批示彚紀]  
　　陸金生批呈悉查三區警署前解竊盗花衣嫌疑犯何和尚張德祥蔣養泉朱老全等五名及花衣四袋半迭次預審該何和尚等均堅不承認惟此游手好閑决非良善之輩業經押候調查眞相以憑從嚴懲辦至所訴沈紹喜等糾人奪花等情旣經指明姓名仰候令飭該管區並偵緝隊跴緝務獲解究可也 
　　徐韓氏批據呈疑竊各節未據該隊呈報無從稽考究竟事實如何仰候令行游巡竊各節未據該隊呈報無從稽考究竟事　　張慶祥批呈悉姑准展限七日務着尋到原主到案以免代人受過 
　　朱卞氏批據呈警所處理偏頗各節是否屬實已令行呈復核辦 
　王張氏批據呈悉查本案前經集訊張朱氏等雖無誘拐實據然旣與同伴來申中途逃逸自亦應負責任前據當庭聲請自願邀保覓交茲經逾限多日尚未據覓獲到案實屬玩延已極仰候着保諭催違則提案解究可也　　 
　　紀福根批據呈已悉仰候着保交案片移司法訴追可也 
　　朱德奎批呈悉查流氓滋擾實足爲害地方該民當場扭獲之張阿六一名業經由區移送法庭應即靜候訊明核辦其在逃羽黨一時旣不得主名姑候飭探偵查拘拿到日從嚴懲辦 
　　沈甘棠批據呈究竟若何情形本廳無可考查仰候令行第四區署呈送到案訊明核辦　 
　　陳永寳批查卜金富等膽敢搬移屍柩藉端滋擾不第其情可惡抑且干犯刑章仰候令行該管區勒令迅速遷移掩埋違則提解到廳訊明嚴辦可也 
　　徐瑞林批據呈該民等自行同夥結賬之際突來自稱偵探之王甫貴誣賭敲詐致被詐去洋一元等情遑論王甫貴冒充偵探即使果係隊士苟有敲詐行爲儘可隨時報區禀控茲該民於王甫貴敲詐之時並不鳴警扭控且自願給與洋一元亦復自有不合現即據該管區查明諭令隨時扭送究辦仰卽遵照辦理此等細微小事何用小題大做通令查緝所請應無庸議 
　　金梁彩批據呈已悉查灰船户胡阿恒私駁違章迭經懲戒有案乃怙惡不悛又敢故態復萌旣經該公所將船解送水巡隊扣留自應着保限交以憑從嚴懲辦仰候檢卷勒保交案可也 
　　劉洪興批據呈已悉候再令行一區警察署遵照前令辦理可也此批 
[介紹新刋]  
　　商務印書館東方雜誌第十五卷第十號業已出版茲錄其要目以爲介紹對於未來世界之準備如何敎育之指導（談屑）迷誤之告文（談屑）滿蒙經濟大要捷克民族與戰局之關係日本米風潮中之日人言論猶太人之未來舊戰國與新戰國英國之女警察荷蘭未來之新領土美國之禁酒運動德國殖民地問題儒家之兩大法學派基督敎與佛敎新聞學大意科學精義 
中華職業敎育社通訊 
[中華職業敎育社]  
　　 敬謝捐金諸君敬謝募金諸君敬謝協贊募金諸君 
本屆爲創設職業學校募金至十月二十一日午後六時止 
結算募得銀六萬六千七百八十五元小洋五角俄幣二萬二千圓 
　常年捐二户及某君預定遺囑捐家產百分之五均未列入 
除依前布辦法分别致贈紀念品外謹付露布藉銘高惠後有續募仍所驩迎 
專件 
[學生身體檢查暫行辦法]  
第一條學生之身體檢查於每年九月行之校長認爲必要時對於學生之一部或全部得行臨時檢查 
第二條　檢查身體爲校醫專職但無校醫之學校得請其他醫生任之 
第三條　團於檢查事項規定範圍如左（一）身長（二）體重（三）胸圍（四）脊柱（五）體格（六）視力（七）眼疾（八）聽力（九）耳疾（十）齒牙（十一）疾病國民學校學生得免視力及聽力之檢查但認爲有檢查之必要時不在此限 
第四條　關於檢查手續規定標凖如左（一）檢查身長體重可依萬國權度通制以公分公兩爲單位並用四捨五入法計算小數（二）檢查身長應脫履使兩蹠密接兩肢直立並保持頭部之正位（三）檢察體重應將衣服之重量除去計算（四）檢查胸園應於乳頭之水平綫處量其常時之度數及其呼氣吸氣時之差數國民學校學一生以檢查胸圍常時之度數爲限（五）脊柱應檢查其正直或彎屈（六）體格視其健康之程（八）聽力應檢查其有無障碍（九）齒牙應檢查其有無齲齒（十）檢查時如發見生腺病貧血脚氣肺結核神經衰弱及其他慢性等症時應詳細記載之 
第五條　檢查身體時應將檢查所得依照後附表式調製檢查表（表式從略） 
第六條　每届身體檢查畢後應由校長遵照後附統計表式編造統計表省立學校呈報敎育廳其他公私立各校呈由縣知事署轉報 
[學校衛生應行注意事項]  
一採光法　光線以强弱適合爲度弱固不適於視官過强亦足以傷目無論光燈光宜隔以毛玻璃或灰白色布俾光線間接照射弛緩平均則視官不致受劇烈之刺激至光線射入之方向以由上射入者爲最良左側射入者次之若迎面射入刺激過强最足以傷視力 
　　二換氣法換氣法之裝置其最普通而簡單者於一室中相對之方向各開三節窗其上中下三節每節可自爲啓閉者利用物理定理俾空氣迭相交換 
　　三煖室法　普通多用火爐煖室法惟初然時煤炭中能吐出多數毒氣並攝取多數養氣實有碍衛生救濟之法如以炭爲燃料宜先於室外引火燃燒然後將爐移入室内如以煤爲然料須裝置氣管俾烟燒後之毒氣隨時引出室外又火爐之上宜置水壺以防空氣乾燥至火爐之位置不可逼近生徒 
　　四淸潔法　（甲）日常淸潔法（一）敎室及寢室之洒掃於每月淸晨行之先開窗户以水洒地然後掃除並用濕布徧抹各頂器具俟乾燥後方許生徒入室洒水器具以澆花之噴水壺嘴上裝有運蓬頭者爲適用（二）敎室及寢室之唾壺及字紙簍須置於適當地點每日於洒掃時淸潔一次並宜入消毒水於唾壺以防病菌傳染至唾壺内汚水宜傾入水溝不可隨地傾倒（三）寢室祇放寢具及需要衣服其餘概置儲藏室其寢具每週須晒一次每月須洗一次（四）膳堂廚房浴室盥洗等須時時開窗通氣俾惡臭之氣不致鬱滯於内浴室及盥洗所手巾最忌公用應由 
生徒各自置備以防病菌傳染膳堂掃除宜於食前一時舉行食後亦須拂拭盡凈廚房用器因附脂肪易染塵垢須試用類於熱水中洗之（五）便所用器每日須即無障碍每日亦宜掃除一次以防汙泥積滯（七）庭園操場遊戲塲及校舍附近之空地亦須隨時淸潔（乙）定期淸潔法此項淸潔法於寒暑假或其他長期停課後行之兹擇要分述如左（一）敎室及寢室内一切器具應搬由室外用水洗淨曬乾俟室内掃除後搬入（二）屋頂及地板牆壁有損壞者宜於定期淸潔期内修理之（丙)特别淸潔法於甲乙二項外遇有特别事項時須行特别淸潔法茲擇要分述如左（一）預防淸潔法遇有傳染病流行時宜諮詢醫生厲行特别淸潔法以防傳染（二）浸水淸潔法校舍如受水害於水退後應將敎室及寢室之地板卸下曬乾並將地板下面之汗泥挖去此外一切器具亦宜用水洗淨於日光中曬之俾木質内所含水分悉行蒸散以免發生濕毒浸水後之井至少須浚渫兩次方可汲飮 
雜評二 
[體育（訥）]  
　　今日之言體育乾祗於學校中講求之殊不知體育之道不僅體操運動等日課而已也目不視導邪導淫之物耳不聞非禮非義之聲口不食非時不潔之物足不涉無益有害之場皆所以爲體育也蓋五官四肢皆爲體我國靑年戕賊於學校中體育課程之不勤者猶少而冥冥中戕賊於學校外百體之舉動不愼者實不可計數是故言體育者不可不兼知此義 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[五色旗之新喻] [  貢芹孫]  
　吾國國旗爲紅黄藍白黑五色所組成科學家謂太陽有七色即赤橙黄綠靑藍紫得以鏡斜置水面上見之然五色旗已具有太陽七色如（紅）者赤也（黄紅）橙也（黄藍）綠也（黄藍黑）靑也（紅藍）爲紫色因太陽運轉之速故成白色（太陽亦自旋約念五日一週)如是則五色旗爲太陽之七色也明矣誠唯一之新 
喻也 
老申報 
[殺妻可駭（見光緖十四年五月十二日）]  
　　京師正陽門外迤西楊梅竹斜街有王某者曾任嶺東佐雜娶妻某氏現年三十一歲夙擅丹靑兼通書史伉儷甚篤氏忽於今春染患瘋狂醫治未愈或調脂抹粉倚門賣俏或往各書坊談今論古訾議王某之短有時夜深始回王固不免疑其不安於室也近又潛赴尼菴皈依空門老尼百般勸解適有少年數人至寺王妻旣覩少年先解其裙又褫其衣老尼詫詢顚末婦言此皆吾兒也王適跟蹤到此視此情形羞忿交集即將婦用衣包裹喚車載回四月二十夜王竟將妻殺斃斷其四肢剖開腸肚臠切而縷分之以水洗凈燃火以焚經鄰人撲滅王乃將五臟存於屋内以被包屍於次晨携去將頭顱右臂抛棄於彰儀門内某地腿肉數塊抛於炸子橋又抛於順治門東河沿閘被中尚有數塊正待抛往他處適北城指揮署役見其神色有異上前阻詰露出破綻立即將王解往司署究出前情飛移該管官會騐屍身檢騐不全押往所抛各處尋覔當即移送刑部訊辦當五城察院齊臨順治門外會騐時婦之母當場供認伊女素患瘋狂不知緣何被王所殺聞其鄰佑人等悉經拘案質訊旣殺之又割又且又從而分棄之王誠忍人哉此眞過去因中有夙孽者矣 
新拾遺 
[美婦萬里尋夫記] [  箴]  
　　美政府本年曾禁止征人之婦自美赴法無論有何事故概不能通融允可有陸軍大尉加勒之婦與陸軍二等中尉瓊司之婦望夫綦切欲與一晤請諸當道當道當然拒絶蓋時在八月初旬禁令早已實行矣二婦乃藉一水夫之力於某夜溷跡航務部之新貨艇潛入運麵粉赴法之某船貨艙匿於暗陬旋由所識水夫覔得褥毯各二予之且逐日給以食物與鮮水兩次其食物皆竊得者也初行數日絶爲平穩惟終日伏於艙内漆黑無光空氣漸惡令人煩悶但二婦聞機聲鼓動不啻天上　樂遥思他日抵法與其良人聚首時之歡樂今縱暫受地獄之苦亦所心甘也至第十一日風浪大作船體甚爲簸動如是者數日二婦此時中心恐懼度日如年深慮船遭不測則一身不足惜而將永世不得與良人一面矣未幾風浪平靜而機忽受損止而不動視時計之針正直豎蓋在晚間六時也後數不時所識水夫來言當機停之時某護送船適中魚雷其餘護送船均已前進今惟驅逐艦一艘泊旁護衛且曰余願汝等折回紐約此間周圍潛艇密布余擬匿汝等於近甲板處俾遇不測即可助汝等入救生艇盍隨余來二婦乃戰慄從之匿於近第一甲板短梯之隱處該水夫則徘徊左右暗加將護午夜之前數分鐘忽有狂噪之聲自梯口傳入繼之以巨大之炸聲船中各物皆爲飛騰於是船身大震震甫定炸聲又作蓋中第二魚雷也維時全船黑暗呼聲聒耳海水汨汨擁入炸藥之氣味觸鼻二婦方欲移動而水已及膝凍幾僵旋聞所識水夫之呼聲覺暗中有人牢捉其臂緣梯而上二婦舉步維艱非賴是人强有力拖之以行幾難登甲板焉時驅逐艦方以深水炸彈及發排砲轟擊匿於海底之潛艇深水炸彈之爆裂距水面輒五六十呎海水被激騰空黑夜視之儷如絶大之冰山未及一分鐘二婦已身入一救生艇乃倒臥飮泣此時萬念盡灰惟冀死後得魂近良人耳無何船漸下沉水或及甲板線更三分鐘二婦所乘之救生艇得水夫數人解纜蕩漿而離難船月光朦朧之下隱約見餘艇亦有人逐一卸下且有留船之最後二人躍入水中泅登最近之救生艇此時水已及船之第一甲板而船身不復下沉於是衆人精神爲之一振各艇彼此呼告緩行於船之周圍驅逐艦則往搜擊敵潛艇而未下椗拯救諸人蓋知海面恬靜黎明之後必可得援也於是水夫相與笑謔且高歌消閒未幾第一救生艇之水夫覺艇中有女子泣聲其中一人覓獲泣聲出自艇底衆乃掀板視之則二女子在焉船長加特時亦在艇乃命數人入艇底扶二女子起就座慰藉之下因與扳談二女子乃各述所以欲赴法之故後遇救諸人皆由某艦送抵法國某港而二婦卒被遣回紐約嗚呼德國之潛艇也浮水雷也七十五哩之射遠砲也火液也雖足毁物殺人但不能滅女子心中之愛情戰爭有日告終獨女子一旦擊心所愛之人則雖海爛石枯而愛情無有終時也 
益智新畫 
 
[山水] [  陳禹門] 秋橋歸鴉（像淦）柳亭眺坐（像獪） 
雜錄 
[說國字] [  北海漁父]  
　　國從囗從或正書也俗從囗從王殆以我國自古政當專制率土之濱莫非王土舉凡形形色色充牣於四塞之中者悉爲帝王所有主以外直可謂之無物故囗之内王主之民國成立王政衰而民權張一切立法司法行政都受宰制於民故國字又從民亦宜也至唐武后改國爲　有二說焉從囗從八方意謂合境内八方爲一國從四方意謂四方統一而成一國以上囯囻　皆會意字也惟國字或聲囗義似空空一囗不能表國之意義與古文囗字同一缺憾不知蓋亦有深意焉囯　只足表土地政權　囗則僅表土地於立國之三要素皆不能完全表彰之也惟國從囗以表土地從口以表人民從戈一以戈以一之以表政治庶於立國之三要素包含無遺且國之名由國際間相對待而成立國際間恒恃武力以爭存在故古人造字已洞察其情遂舍百工萬物而單置一口戈於囗中意蓋以舍戈則不能立國殊有昭示後世之深意焉今之人投戈以嬉惟利是趨雖兵匪有戈而對國際不生效力對國内不能以戈以統一之又胡怪乎國將不國 
　　因琴魂君說定遂說國字非國之一分子誰無論戈之責曷勉旃 
[家庭常識]  
　　葉上開花 
　　取成熟之梧桐子雕空其内部中實鳳仙花子藏於密閉器中至明年三四月間下種所開之花俱在葉緣亦奇觀也[  寒風]  
　　生髮劑 
　　桑葉麻葉與淘米水煑汁洗於頭部經三五次髮可長數寸[  戴康侯]  
　　治髮禿 
　　年老體弱人易致髪禿苦無治法茲有一方用榧子三個胡桃二個側柏一兩共搗如泥煑雪水泡之冬令梳洗一次髪可不禿兼能光潤[  戴康侯]  
　　藏筆 
　　新筆尖蘸墨少許藏之可積怨蟲傷之患[  周心海]  
　　皮箱塗漆 
　　新購白皮箱欲漆塗之待燥後每見雲塊不著漆如脫皮之狀未漆時先用荳腐遍擦皮面塗之易著 
　　皺裂 
　　採未經霜楊柳子入銅鍋內放適量水煑至成糊用夏布擠去其渣俟冷搓爲膠錠狀嚴寒時手足開裂將膠向燈火上烊之塗裂縫數日即愈惜楊樹子少見惟雌樹有之[  又新]  
小說 
[偵探奇遇] [  常覺覺迷同譯]  
蓋會中之人謂予血胤實雜黑奴之血會中例不許黑奴入會予力爲辨白會中不信特派員調查而其結果謂予實爲黑奴苗裔蓋有老媼出爲佐證謂予實其從外孫也證據鑿鑿即予亦無以自辨君當知當時白人之視黑奴直畜類之不若彼以黑奴之徽號橫加吾躬豈能甘心而予父母俱已死亡旣無從質證而會中人因之謂予黑奴之血胤乃自吾母遺傳吾母遺傳膚色因不純白然在日頗著美名決不類於黑媽予據此力爭若輩乃謂吾母祖先實爲黑奴與法國人締婚者且出譜牒爲證予旣無從剖辨遂亦隱忍其事庸知若輩日以此事散人間其後予悉散布之原因實爲潘萊詩所唆使至是予始恍然彼潘萊詩邀予入會之故特藉此臺盟加予以黑奴之徽號其目的則欲於大佐父女方面中傷予耳予旣悉其奸謀遂竭予力調查潘萊詩家世卒之獲得確實憑證彼潘萊詩者實爲黑奴後裔中之一切憑證證實予有黑奴者即取諸其祖先歷史移轉閃予耳 
第三章　　當老人述時賽應漸起注意而老人仍自續曰君但視我膚則純白髮則金黃睛則蔚藍即此數端決非雜各可知詎人乃不吾信也初予常過大佐之家固以上賓待予一自誹語騰傳之後大佐家人即以閉門羹饗予視予直類騙子而大佐尤勢利以予故意瞞騙竟膺其怒斥辱備至至於露西芳心若何予初不得而知後知露西實未改其初衷當時予友本尠更無知己若輩遂亦深信謠諑大抵以騙子目吾自是以後遂無一人過從而予門前遂可羅雀潘萊詩意𧱎得甚出入交際場中輒以露西未婚夫自居意氣揚揚不可一世未幾渠與露西竟訂婚約而予知露西實弗願嫁引傖但爲乃父所強迫露西遂亦無可奈何予於此時遂決定對會之法誓必拯救露西弗嫁此人此事予但攜憑證往說潘萊詩令至露西解除婚約否則即宣布其歷史以敗乃事一日者予之機緣至美蓋與潘萊詩不期而値予即直斥之爲黑奴並告以予有證據在無可抵賴潘萊詩忿甚直欲殺予幸予早有所備未傷及予渠旣無奈我何則即避走予則告以如果與露西解除婚約予亦决弗宣揚揚渠迫不得已居然允諾 
[自由談之自由談] [  不冷]  
　　或問近年來之時局究爲何事進又不進退又不退翻來覆去依然故我長此即可以了局耶曰此乃所謂天然淘汰也凡此種種之經過他無所成就特混於此中之人歲月不能不虚度而因之而老而病而死而天然之淘汰不能免焉特不知後起之人視今何如耳 
 
 
 

Page 15

 
 
   
 
 

Page 16

 
 
   
 
