# 1910 - 153 - 4913412

 

Page 1

 
 
   
 
 

Page 2

 
 
   
 
 

Page 3

 
 
上諭 
[監國攝政王鈐章]  
　　五月初三日内閣奉　　上諭此次引見之廷試游學畢業生進士項驤林大閭程鴻書陳籙唐有恒劉鍾華均著授爲翰林院編修林志琇漢登靑顔惠慶朱光燾王煥文均著授爲翰林院檢討王兆枬吳匡時均著授爲翰林院庶吉士劉崇倫王若儼均著以主事按照所學科目分部補用舉人魏宸組楊汝梅夏錫祺張競仁潘承福于樹楨陳遵統厲家福王兼善周秉琨馮閱模王頌賢郭經周藻祥辛漢金泯瀾曾耀垣雷休朱祖鋐祁耀川彭望恕陳定保王若宜均著以王事按所學科目分部補用劉勛麟唐演羅昌李冢相吳肅汪振聲凌士鈞錢漢陽高近宸麟趾單毓華劉成志王愷憲錢家治陳爾錫彭樹滋金保康李祖虞梁宓張淸澤劉瑩澤丁瀅高方潞沙曾詒張瑾雯安永昌盛在琨趙鴻藻馮國鑫劉學誠黎炳文余琛楊禧涂壽田劉濬章世菼蹇先榘邱在元黃鳴盛劉頌虞吳瀹張德馨熊懋儒張汝翹李讜張慶苹丁兆冠林大同盛在珦朱學曾董玉墀趙曾翔王毓崑曹敦錄崔斯哲汪祖澤毛邦偉孫德泰趙保泰郭玉淸易翔均著以内閣中書補用王淮琛戴彬陸近禮曾貞邱心榮王庚西張文烺柯鴻烈郭開文張德滋吳淞馬彝德王倫章計萬全涂景新王雙岐朱彰年姚生范張務本傅振舉邵修文吳達彭光祜朱文焯狄梁孫褚辛培謝存胡光第徐煇嚴維坤袁翼過耀根陳培珍黃豫鼎李棟熊成章張翅謝健陸龍翔劉德昭吳成章薛光鉞金鴻翔劉文嘉傅廷楨楊湘吳經銓向膺恒孫蔭蘭梁楚珩彭應蕃土侃楊永貞吳天寵陳光莊璟珂蕭度董修武鄭釗王治昌王泰鎔蕭友梅葉衍華汪翔張毓驊郝延鍾陳天輔張淸樾廖治湯中何崇禮戴汝佳劉重熙孟繼旦汪郁年趙一德李成林金殿勳張伯楨胡晴崖馮世德葛爲輔吳榮鈵劉𢡟昭談錫恩蔡寅區金均楊光湛王國樑　才綬郭衞村許企謙何奇陽區譓周祚章鍾震川駱通康寳忠石德純曹祖蕃張更生李懷亮汪其砥金天祿侯毓汶均着以小京官按照所學科目分部補用謝曉石陳英才梁志和蔡耀卿徐天叙均着以知縣分省即用左文炬覃壽公鄧堮春梁廖德典何道維孫潤宇李杭文黃錫齡江洪杰趙翼雲林覲光陳經龔廷棟劉彦卿陳學釗張靑選均着以知縣分省試用分部郎中王煥功譚汝鼎均着按照所學科目分部俟奏留後以本部郎中即用分部員外郎沈其昌袁榮炎均着按照所學科目分部俟奏留後以本部員外郎即用分部主事陳緯虞熙正陳福頤馬家麟張文廉孫方尙均着按照所學科目分部俟奏留後以本部主事即用湖北補用知縣曹濬湘着仍以知縣歸原省卽用指分浙江試用知縣傅定祥着仍有知縣歸原省補用欽此軍機大臣署名奕劻世續鹿傳霖假那桐吳郁生 
[監國攝政王鈐章]  
　　五月初四日内閣奉 
　　上諭壽勳奏遵旨校閱陸軍第一第二兩鎭一摺據陳此次校閱該兩鎭官兵學術曁内務外塲各項情形近更擴張戰備益整新規成績昭然深堪嘉許仍著該部督飭總司訓練大臣認眞訓練力求進步俾成勁旅用副朝廷修明武備振厲戎行之至意餘依議欽此 
　　上諭鎭國公溥植屢次請假當差懶惰著開去差使停止俸祿欽此軍機大臣署名奕劻世續鹿傳霖假那桐吳郁生 
　　宮門抄五月初三日召見軍機唐景崇 
　　宮門抄五月初四日召見軍機壽勳 
[交旨]  
　　四月二十八日軍機大臣欽奉 
　　諭旨吏部奏遵諸處分一摺署兩廣總督袁樹勛著照部　革職留任督練公所參　道員吳錫永統領水師親軍候補知府吳宗禹各應得降一級調用公罪處分著不准抵銷欽此又奉 
　　諭旨禁烟大臣恭親王溥偉等奏請將違章吸烟之記名提督李玉魁照章革職永不叙用一摺着依　欽此 
論說 
[讀袁督論中央集權摺有感（來稿）]  
　　近來請願國會之聲徧中外。在中央政府忌之宜矣。各省督撫視之亦若有若無。未聞有一言進於朝者。有之自袁督論中央集權一摺始。袁督原摺有云。欲中央集權。必自政府負責任始。政府負責任。必自組織内閣始。下又引申之日。各國政府負責任。而與議院尤有密切之關係。議院者所以監察政府使之負完全之責任者也。並歷舉尙書周禮及秦二世已事爲證。自全摺表面觀之。一似督撫與中央爭。而其實督撫亦中央代表。原摺已明言之。故吾人今日所最宜措意者。在中央如果實行集權。而國會尙未開。於人民一方面利害若何。是即使先有責任内閣。而所謂負責任者。究誰與之責任。此不可不早辨之者。袁督所處地位。其發言針孔相對不能不僅就督撫範圍。且章疏體裁。義取婉約。使人於言外得之。若人民則純全與中央立於對待。苟所謂責任者。聽之中央政府。負與不負。亦並無界說可分。其危險孰甚。 
　　近者吾國政府所謂負責任者可知矣。軍機大臣。即舊日之内閣。上年納趙侍御之奏。仿各國副署之制。於諭旨下簽名。亦日從此將負責任也。而 
[上海萬國體育會廣告]  
本會前禀准在寳山縣江灣地方圈購民田一千餘畝闢築體育塲每畝定價洋六十五元自去年十二月設局至今已購得地一千一百畝左右惟查殷六圖十圖十一圖及推七圖内有數户未曾領價除已由寳山縣出示催領並諭令各業户如不願領價者以圈外之各該本圖地畝對換在案外合即登報廣告限本年五月十五日以前每日下午自二點半鐘起至五點鐘止望各業户來江灣本會購地處接洽或領價或換地幸勿遲延如過期不來接洽本會即將地價及各業户花名畝數單呈請寳山縣存案備領以免延宕而誤要工特此廣告 
[集成圖書公司分業官餘利廣告]  
本公司上年帳略頃已印出所得盈餘經董事局議定除發給官利酌提公積外股東名下應派餘利三分按日計算塡發本公司股票以固根本准於五日初六日起連已酉下半年常年八厘官利一并發給爲此登報廣告届時應請　有股諸君携帶股票息單　駕臨英大馬路本公司支取勿遲爲盼再前招洋數股分現因新股均係銀數並經董事局議决一律改爲銀股以歸畫一務望速來調換是所至盼專此布陳伏乞　公鑒 
 
 

Page 4

 
 
今何如也。國會代表請願。先謁各軍機。多半贊成。未幾諭旨仍主九年。深宮籌慮。固人民所共欽。但不知此副署諸大臣。何以贊成於前。而反對於後耶。近則諸軍機無事不推諉於監國。一若慮其副署之應負責任者。由此度之。將來即組織新。内閣。以十一部大臣。均爲副署。其效亦可覩。蓋吾國堂廉之嚴。閣部大臣。苟無人民督促其後。誰肯批鱗逆爪。自蠲棄其利祿之私。猝蹈内閣解散之風潮而不悔。旅進旅退。畫諾而已。此而可。承認爲責任政府。恐再閱百年。吾國政治現象。可决其絶無寸進。則亦何貴有此中央。亦何貴有此中央之集權耶。 
　　至於中。央於各督撫。論吾國近數十年之現象。視中央爲勝微特咸同之際。削平大難。卽恃乎督撫專一用兵理財之權。而無所掣肘也。曾文正初起視師。僅擁一團練大臣之虚名。幾至失敗者屢。自兼任封疆。而沛然奏效。督撫之不可無權。亦吾國近數十年變遷之歷史也。今各省督撫。尚能自知所有權者。亦必稍有作爲。其委蛇聽命。純爲中央之被動物者。其人亦可知。是督撫與中央。非爭權也。本亦自有其權在也。如人身然。耳司聽。目司視。手足司動。聽視與動即耳目手足自有之權也。今新官制未定。將來中央與督撫。應畫分何等之權限。此亦題中應有之義。袁督卽不言。政府亦必不憒憒。所慮者中央有權。督撫有權。而人民仍無權。若國會之開必遲至九年以後。則今日之責任政府。何以知其負與不負。何以知其是責任非責任。余帮謂袁督一疏實於。吾人民爲猛然晨鐘之一鳴。而瞿然驚起者也。 
　　夫政府之責任非他。即全國人民身命財産是也。以自已之生命財産。而他人爲之負責任。叩之其人。則懵然未曉爲何事。有此理乎。吾故以爲必人民有權。而後政府有權。政府有權。而後督撫有權。督撫者中央之附屬物。原疏所謂中央代表。意亦近之人民之。權何在。在國會。國會之權何在。在實行監察。如是則非倒果爲因。而中央集權之問題可以解决矣。 
專電 
[電一（北京）]  
　　海軍處擬收回劉公島闢築軍港已請外部向英使商議 
[電二（北京）]  
　　鹽政大臣澤公以粤淮鹽務敗壞擬派員密查 
[電三（北京）]  
　　濤貝勒電政府由柏林啓行赴奥 
[電四（北京）]  
　　陸軍部招考舉貢生員充當錄事三年請獎報名月底截止 
[電五（北京）]  
　　鹽政處常年經費核定需銀二十七萬兩 
[電六北京]  
　　黔撫龐鴻書奏病不能支懇請開缺奉旨著賞假一月毌庸開缺 
[電七（北京）]  
　　浙撫增韞奏覆瑞興雙秀並無嗜好奉旨知道 
[電八（北京）]  
　　滬道蔡乃煌有升調消息 
[電九（東京）]  
　　傳聞革命黨孫文將至日本而日本則謂孫文現尚旅行哈哇哇 
諸島堅以此說爲不確 
[電十（東京）]  
　　日本仙臺地方之理科大學及福岡地方之工科大學將於明年開校 
緊要新闻一 
[革命黨之程度如是北京]  
　　近有自稱革命黨徒投函北京各使館肆行恫喝各節已兩紀本報茲探得原函語極秕謬出名者自稱三江軍政部長許爭翔欵式係用照會紙上印革命旗幟函文畧謂彼黨起事之後各國如守局外中立條約則彼黨應擔保護責任否則不免於玉石俱焚等語各使深知此等謠言不足徵信並深信中國不能再發生第二次之義和團故對於此事皆一笑置之外間所傳各公使接此函後會議對待方法以備不處等情實屬不確井聞此信係由上海發寫明交郵局遞寄而信面並無郵局之圖記誢各公使僅通告外務部請加防範而已 
[湘撫不容議長干預地方公事北京]  
　　本報前記廷寄湘撫湘省紳士如有干預不應與聞之地方公事卽從嚴參辦等情茲悉此事因署湘撫楊文鼎日前有電到政務處謂湘省諮議司議長譚延闓干預地方公事侵奪官權等語故廷寄即爲此而發然如該署撫所言則諮議局議長當與地方公事立於絶無關係之地位其悖謬可哂幸廷寄特加不應與聞四字蓋所以救其謬也 
[外務部將何以對付北京]  
　　駐京某公使日昨向外部要求魯省虎狼山蔗山金礦以該處地近威海因藉口在威海界内要求外部允其開採聞外部已電詢孫中丞如何情形井請其設法拒絶 
 
 

Page 5

 
 
外務部電咨東督錫制軍請將東三省關於漁航之各項條約及交涉案卷無論已　未結一律照繕送部以憑參核聞因程中丞在部陳述東省交涉情形以漁業問題爲最要故有此次之舉動 
又聞外部接庫倫辦事大臣三多來電畧云庫倫邊地礦産頗多俄人不時派人繪圖不惟有違約章且恐釀成交涉又該處之民多業漁務俄人時有越界侵奪等事請大部速向駐京俄公使磋商請卽轉行禁止云云 
[資政院議員創立議案籌備會北京]  
　　資政院開院伊邇在京各議員以籌備議案等事諸關緊要非先事討論不可因於日前在石橋别業開會籌議辦法時李柳溪侍郎勞玉初京卿等均在座聞各議員議定即日創立資政院議案籌備會仿各省議案預備會辦法專爲邀集會員共同討論議案云 
[海軍與水師之關係北京]  
　　海军大臣前在海軍處會議以將來海軍之結果如何與各省水師不無關係故整頓水師亦爲與復海軍之一助茲舉其整頓水師之大綱如下一凡關於水師之專門學堂講武堂製造局以及添置軍械軍裝各事均歸本處直接管理二凡關於水師之經費必須實行淸理各省水師經常費若干臨時費若干廉俸薪餉若干以及前所支銷之數一律造成淸册報告核定三凡各省之水師官缺如提督總兵副將以至千總等員皆須大加更改其所屬水師營兵之數均飭各省詳查報告分别留汰 
[御史奏請查辦各省酷吏北京]  
　　御史儼忠奏州縣監禁多人無辜被累請飭疆臣認眞查辦一摺略云光緒三十四年奉上諭近來官吏積習於訟獄一事罕能實心淸理以致覊繫甚多結案甚少無罪者瘦斃牽連者破家經此次通諭之後如仍疲玩不悛殘民以逞一經參劾控告從嚴懲辦斷不姑寛欽此仰見聖朝哀矜庶獄仁至義盡爲地方有司者正當實力奉行上以體國家好生之德下以慰窮民無告之心臣風聞各省州縣於辦理命盜案件或因人證未全或因正兇未獲輒拘拿案外無辜監候質訊久覊縲絏一人受累闔家飲泣旣爲百姓之害實非仁政所宜當此舉行憲政豈容此等酷員濫居民上應請飭下各省督撫大吏派員查核如有地方官懸案不結無辜久禁者一律從嚴參辦庶幾囹圄空虚億兆感戴矣 
[郵部奏覆浙路造橋辦法北京]  
　　郵部會同浙撫具奏略云上年十二月二十日奉上諭有人奏浙路公司偏信洋工程司錢塘江橋不宜水利並不宜橋工一摺著郵傳部會同增韞詳細查勘妥籌辦法具奏等因臣等當派郵部郎中周嵩堯浙江勸業道董元亮候選道衞興武等馳赴該處履勘茲據禀覆前來復經切實詳核按以沿江地勢考之該處輿情謹將實在情形縷晰陳之如原奏稱錢塘江面南岸積沙七八里不知者悞會江面僅二三里橋工易成詎意坍塌靡常積沙卸則橋工隨流而去一節查錢塘江向西南行約八里爲徐村又一里許即爲該洋工程司擬造橋之所該處近岸爲老礮臺山對岸爲鮎魚嘴江面約寛三千餘尺潮漲時或至四千餘尺不等水深約三十餘尺江邊一帶半係鬆沙每當春夏間水流湍急江濱積沙隨潮刷　此處若築鉅橋沙土鬆浮易致傾圮洵係實情又原奏稱錢塘江仰承福建安徽兩省大山之水與夫金衢嚴紹處五府大小山水來源數千里且有海潮頂託往往倒灌更以橋墩橫亘其間水益無從宣洩一節查錢塘江水發源於閩皖邊界諸山中經金衢嚴紹處五府合大小衆流奔赴而下錢塘江口寛僅二三里每遇潮水頂託上游山水不能直瀉下游海水逆灌而入年來紹屬山陰會稽蕭山各縣潦患頻仍上游富陽諸曁等處輙因下流壅閉泛濫爲災若於江面亘以橋墩將上受山水之衝下受海潮之激橋墩固易搖動圩堤必遭損壞沿江州縣倒灌堪虞水利橋工兩相妨碍亦非過慮原奏又稱公司偏比洋工程司專顧營業不顧水利一節查洋工程司富爾德前擬於錢塘江面造橋以便接聯對岸蕭山等處之路該公司亦以錢塘江水利與濱江州縣關係甚鉅未敢遽爾動工臣等委員到勘時與之再三考究該公司亦謂路不可不連通橋不可不緩造將來路成後營業發達上游各州縣圩隄修築完備宣洩得宜而後相機建造是其審愼籌維尚無偏比原奏指爲專顧營業不顧水利未免言之過激原奏又稱該路過江暫用輪渡一節查濱江一帶旣不便造橋而該路現已由湖墅造至江干將來展築蕭山各處自應設法通過對岸以便交通原奏所稱暫用小輪渡江等語事屬可行伏維水勢原期疏洩鐵路亦貴聯通該路由江干東越紹甯實爲浙東要綫第過江之路未通則設橋自非急務酌度現在形勢自應令該公司於江干兩岸建設浮碼頭並備大駁船蔓裝客貨復酌量購置大小輪拖帶駁船渡江使水道旣無阻碍轉運亦見靈通至建橋一節應俟該路全通商業發達之後再行相度地勢妥籌辦理四月十九日奉旨已錄 
[上海會審公堂各省不得援例天津]  
　　天津各國領事前日又請援上海例設立會審公堂一節經載昨報茲聞直督陳小帥以各領事時常會議大有必達目的之意昨已電請憲政館核示辦法茲將來往電文照錄如下 
[直督致憲政館電]  
　　憲政編查館鈞鑒申天津洋人控告華人案件向 
 
 

Page 6

 
 
歸審判廳訊斷惟准領事或派員觀審係照約載被告何國之人即赴何國官員處控告原擻爲何國之人其本國官員祇可赴承審官員處觀審之條辦理前年秋間駐津各國領事會同請見面遞節略極言審判廳辦理華洋各案之不善請設會審公堂經楊前大臣力拒其後或面晤或函牘時以爲言均未承認本年二月領袖日本總領事照會復申前請並引咸豐入年法約第三十五欵英約第十七欵爲會審之據開具說帖前來當經援據光緒二年英國烟台條約第二端光緒六年美國績補條約第四欵駁復在案茲准咨行司法統計表式解說一本表内凡言直省會審公廨者五一若會審公廨各直省均所固有者且解說内並有准設會審公廨會同訊斷等語句句著實查會審公廨惟上海一埠有之係於同治七年設立自有光緒二年烟台條約光緒六年美國續約以後各直省並未再設天津因此事辯論兩年屢請屢駁相持甚堅現聞各領事仍時會議並有訂期畫商之說倘以此項表式相質謂政府業已承認會審殊難置辯今年爲各省會及商埠審判廳成立之期關繫不止天津一處究應如何應付之處乞賜電復俾有遵循龍蒸 
[憲政舘覆直督電]  
　　天津制台鑒辰蒸電悉司法統計會審公廨第七表解說係指上海租界委員而言上下文義甚明第三十七表解說又稱湖北伊犂等處各按就地情形分别開列以此類推事爲本省所無即可無庸列表豈可斷章誤會疑爲各省皆有並謂句句著實表首直省二字係對京部而言非各省之謂如民政統計内土司島嶼財政統計内漕糧屯衞各表原不必各省俱有外務統計内經理洋債表尤祇上海一處而亦通行各省其餘可推且本館所訂章程表式事屬内政並無改變外交條約之效力自難藉此爲口實希查照辦理憲政糄館銑印 
[津商藉印花稅要求國會天津]  
　　天津縣令屢次照會商會催辦印花稅兹悉商會日前聚議僉謂現在二次請願國會代表不日上書應俟上書後朝旨允准國會與否再定印花稅之行否如國會不開人民卽無參政權利則印花稅之義務决不能承認云 
[京師近事]  
　　郵傳部徐尚書由山左回京日前赴宮門請安監國諭以路政關係重要現在外間對於該部頗有間言務宜破除情面實事整頓萬不可貽人口實尚書唯唯并面陳此次調查情形良久始退 
　　郵傳部俆尚書此次出京調查津浦北叚及山東各鐵路事宜首將津浦北叚總辦盧祖華撤差人心大快山東烟濰沂濰膠沂各鐵路均歸商辦商民亦甚感激至於關係中德交涉尚書主持不稍退讓並咨請外部據理力爭 
　　上月二十八日鄂湘旅京同鄉假地虎坊橋湖廣會館爲湘路事開兩省聯絡大會到者七百餘人兩省京官五十餘員午後兩鐘開會石山儼君宣布開會宗旨次由來賓陳吳諸君演說均謂路亡則湘亡湘亡則路亡故路賊即係國賊粟代表語尤激烈聞者無不泣下四鐘散會 
　　鹿相病症已經多月初延正定府劉太守竹生醫治嗣由度支部鄧部郎診脈畧見功效無如相國春秋已高肝木過旺故病症時有反覆遂又延國子丞徐梧生民政部唐公柔太醫院張仲元三君雜治多次現仍劉太守一手醫治聞近日已略有轉機 
　　前由陸軍部咨送日本留學陸軍各學生現多陸續請假回國非託辭父故則揑稱母病經陸軍部行文各該留學生原籍查實並無前項情由現已一律開除並通咨該管督撫按名追繳學費 
　　日前總理禁煙大臣恭邸以各報登載煙政種種因循敷衍昨日特在政務處與各大臣會議實行禁烟章程决定二端一請派大臣淸查名省如大小官吏仍有吸烟未戒者惟本省督撫是問鄉間尚有烟苗則惟該地方官是問二再申嚴令重懲官民並限於宣統五年民間一律戒淨聞已决議日内即行繕摺入奏 
時評 
[其一]  
　　實官捐不停。則吏治必不能起色。此稍有識者所共知得也。今政府日有整頓吏治之議。而度支部忽核准舉辦實官捐豈不日以兩倍之價限制之。則納捐者必不甚多。而仕途或不至有混濫之虞乎。 
　　然而實官捐之害。不僅在取價之太廉。夫所謂候補道候補府者。大扺富有之人。雖加其價至二十倍。亦不能阻其登進之路。况乎補缺之後。尚有取償之地。所患者取價愈厚。則其取償愈酷我民益將無以聊生耳。 
[其二]  
　　異哉湘省羅代表之辭職也。 
　　當各省第二次代表聯袂入京。定期上書之時。而羅代表忽函請辭職。將以爲見幾耶。則何不辭之於公。舉之。初將有所激而然耶。則第二次書尚未上。安知其無轉機。將與代表團。有意見耶。則請願之目的。在得政府允開國會而止。旣爲代表。當得同意。必無所謂意見也。而羅代表竟辭職矣。嗚呼異哉。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二勸業會塲之見聞錄 
[廣東汕頭之賽品]  
　　前日有四人舁大鐵桶上加鐵綱中儲一大黿約三尺長二尺廣上有標記爲廣東産又有大竹籠中儲白鷄三其大如鵝雄一雌二上有標記爲汕頭産惜該館房屋工尙未竣目下遊人不得入内以廣眼界 
[三誌各館之特色]  
　　工藝館之特色已屢紀本報復得游覽人之稱道者若蘇州之緞花樣新異絲質堅靭上海日輝製呢公司各種之呢色澤光明龍華製革廠各種之皮鞋皮包等質地堅靭其他如松江之線衫宜興之磁器無錫之電光紙常州之花布材料精密而機械館中如上海求新機廠之榨荳機抽水機北洋勸業廠之壓胰機手搖石印機湖鵬雷艇製之春米機模型北洋機器局之各機器通州資生鐵廠之切麵機器頗多注目倘實業家再能實心研究則工業之發達可操左劵矣記者將延頸以待 
[中日報界之聯絡]  
　　近日日本新聞記者團七人由上海來寗勸業報記者特開會歐迎之以聯絡兩國國民情誼是日日本記者即席演說大致謂南洋勸業會爲中國之盛舉竟以最短之時日最少之經費得以觀成非辦事者挾最新之學識國民有莫大之能力斷不易即臻斯境並謂會塲爲國民最好之交際塲從此中日國民情誼益可親密云云勸業報記者特述答詞並道勸勸會未能美備之歉日本記者均言創辦至此已可驚人由是主賓舉杯三祝萬歲最後又談及由中日兩國報界聯合一通信社事件均甚賛成 
[入塲劵發售之鄭重]  
　　入塲劵爲會塲收入大宗各種劵價官商兩方面迭次磋商始行規定日前事務所與董事會屢開會議訂立售劵專則且以一切經理發售等事統歸董事會擔任以昭大信 
[中外睦誼之一斑]  
　　勸業會開幕時邀請各國領事郵政司等觀禮並各送徽章一分茲英美德日本等各領事郵政司俱各覆函道謝於此足見中外睦誼之敦 
[模範銀行之阻力]  
　　江南高等商業學堂本擬於會塲内設置模範銀行以資專科學生實習茲據該堂致勸業會報信以畢業期近功課尙多未授礙難旁及矚卽聲明取消 
[西人馳馬入塲]  
　　昨日有一西人乘馬自會塲正門大道直入牌樓該處站崗巡士不相攔阻聽其直入適爲勸業會某科長所見詢以何不阻止該巡士强詞以對而正門口之衛士見共馳馬而來則排列一字形竭力擋住該西人只得快快下馬該巡士等又令其將馬驅出圍外而後已已由該會事務所函請警務長分别記功記過矣 
[延吉中日巡警又起衝突吉林]  
　　上月延吉府六道溝中國巡警爲救日人房屋火災當塲被日本警察擊斃巡記佟恩紹一名砍傷警兵侯公田一名茲吉長報載此事詳情云屋並非日領事館亦非商店實係一空屋屋後另有空房預有日警多人在彼迨吾國警察往救日警即突從屋後出謂此處乃通商地叚中國巡警無權過間吾警兵尙未回答而日營已將撓鈎貫入佟巡記之頂復恐其不死另有日警從後一刀頭分兩半時侯巡警急上前護救又被日警一刀下劈侯始負傷而逃而各警兵亦遂紛散是役也我六道溝開埠局長陳憲章巡官董潤鴻亦幾遭毒手事後我國巡警大動公憤羣欲向日人决一血戰幸陳局長等竭力禁阻始已 
[連山灣闢港問題奉天]  
　　東省南沿大海港之三二岸爲條約港一入租借地交通主權剥蝕不完惟錦州府屬之連山灣形勢天然如關爲商港實綰遼海之咽喉自前年以來東督一再提議開築本年春鍚帥又委李統領榮觀察携帶洋員勘測該港大旨西面與錦西廳屬之葫蘆島寗遠州屬之菊花島（卽前明袁崇煥守邊時與歷史上最有關繫之覺華島）勢成猗角特港口淺露難禦風濤外築長隄工程極鉅洋工程師獻議兩種辦法大者計時八年費七百萬如規模縮小亦須三載工程始能告竣刻公署已札派駐錦李統領會同錦西廳孫丞覆查正在擬辦購地之事 
[華俄沿邊交涉發微黑龍江]  
　　聞華人由江右前赴俄境者登岸時俄兵必嚴加搜索即微如鞋襪倘係新物亦指爲漏稅留之充公最所不解者近日遇有携挾華文書籍之人卽近令持回否則投之江中此項辦法不知何意或謂現在俄境各金廠華　最多恐不正當之書藉流行其間有煽惑情事俄人不識華文故槪行斥棄也云又黑河來往江岸左右之渡船本華俄兩國公共設立彼此抽收渡費然其權近皆操之俄人船尾又高懸俄國旗幟而吾國黃龍國旗不與焉猶名之日兩國公共之渡船異矣日前黑河交涉分局出示准俄官廓米薩爾照會内稱凡過江左買貨之華人若達十五盧布以上須赴俄稅務司納稅十五戈共比在十五盧布以下者則槪不徵收云 
[贛省銅鼓廳劃定分治界址江西]  
　　贛撫馮汝騤奏稱光緒三十三年前撫臣瑞良議覆翰林院侍講吳士鑑奏請析疆分治將銅鼓營同知擴充權限改爲銅鼓廳撫民同知一摺奉旨允准在案查銅鼓營在南昌府屬義寗州疆域之内離縣城之南百五十里雍正初年建城設官置營並將瑞州府同知移駐遂名銅鼓營同知所轄係義寗州之崇武兩半鄉東南接本省之新昌萬載西北接湖南之平江瀏陽縱橫約百餘里今改設廳治自應劃清界限各專責成當經由司札委候補 
 
 

Page 11

 
 
知州華桐帶同　　員馳赴該處詳考山川形勢以上武鄉二十一二三四五六七八共八都東南起於八疊嶺西北起於金鷄橋界綫分明應遵舊制悉歸廳治又上崇鄉凡五十三四五共三都其五十三四兩都於銅鼓爲近應全數劃歸廳治五十五都地勢斜長幾及百里山徑暌阻交通殊塗據紳耆公議僉以該都之界牌壠爲適中分界南爲上五十五都宜歸廳治北爲下五十五都宜歸州治繪具圖表詳經批飭覆查定議以宣統二年正月初一日始爲銅鼓改設撫民廳治日期凡廳屬命盜詞訟悉歸審理解勘惟該處錢糧因隷義寗州日久糧籍牽連甚難分割應仍歸義寗州經管又同知雖係瑞州府督捕員缺第移駐之銅鼓營地方實在南昌府屬義寗州疆域之内當年因瑞州府邊境與義寗州交界之黃岡山峒深林密匪徒出没靡常該廳會同武營專司督捕事件是以仍隷瑞州府屬考核今旣改爲銅鼓廳撫民同知該處命盜詞訟案件悉歸審理所管上崇上武各鄉皆係義寗州屬地義寗州之排埠司巡檢又改隷該廳考察顧名思義自應改隷南昌府管轄考察以昭畫一四月二十三日奉硃批該部議奏 
分類新聞政界 
[撫署實行分科治事之規畫蘇州]  
　　蘇撫程中丞擬定本署分科治事另訂職掌辦法分爲吏科度支科禮科軍政科學科農工商科外務科法科民政郵郵傳科每科設參事官一員助理員若干員凡事簡之科參事官可以兼理他科參事官業經派委江蘇候補道胡念修觀察充吏科兼禮學二科參事蘇城六門厘捐總辦候補知府陸懋勛太守充民政科兼農工商科參事又委伍輝裕大令掌且等助理員候選知府陳天麒掌東文繙譯助理員准補嘉定縣姚守彝請補崇明縣王紹曾候補知縣陳曾培孔慶成四員均掌文牘助理員候補知縣尚崇基掌呈批助理員候補知縣汪鴻藻劉永裕吳忠本韓第昌四員均掌繕寫奏牘助理員候補知縣魏士鴻掌核對助理員候補知縣米仁粟掌電報助理員劉超張學鴻二員均掌譯電助理員候補巡檢蕭澍霖掌監印助理員候補知縣李光乾李葆鈞二員均掌收發助理員其餘各科參事尚未行定又委候補知縣吳邁充文巡捕雲騎尉世職陳正啓候補千總葉順生二弁充武巡捕又委丁憂江蘇候補道夏敬觀觀察候補知府應德閎太守二員充本署會議廳參議以上各員弁均已謝委到差聞藩署刻亦遵奉憲諭分科治事日内正在籌議須六月初一日實行云 
[州縣抑勒糧價之運命杭州]  
　　州縣抑勒徵糧洋價苛歛病民久爲全浙稗政舊秋諮議局成立首先提議嚴定劃一辦法呈請公布迄今半載各牧令利令智昏弁髦禁令苛徵如故抑勒如故疊據各屬紳耆先後禀控即經撫憲嚴電禁革在案日前又山陰天台仙居等縣士紳聯名上控甚至近省鹽塲如三江塲等處亦敢顯違功令當奉撫憲嚴諭查各屬徵糧洋價現已札飭藩司查照前次通飭每洋一元作錢千文速撰告　　　　　　　　　　　　　　　　　　　　　　　　　　　　處所報查在案所稱該縣徵糧及串錢等每張較前多收等情是否别有經費抑係吏胥從中舞弊仰布政司迅飭該府督縣確切查辦復奪 
[宜刑令調員整頓警察常州]  
　　宜荆警察前因經費無着故由兩縣年捐三四千金因陋就簡招募開辦自新任宜興汪大令到任後以警察爲本年廳州縣一律完備之期鄉鎭又宜粗具規模亟宜整頓特商荆邑嚴大令會禀巡警道汪觀察請派上海二路一區巡弁徐亞伯巡長蔡君銘潘家臣來宜藉資整頓而便推廣聞巡警道汪觀察已批准飭遵矣 
交涉 
[鄂督愼重土地所有權漢口]  
　　漢口德國租界與華境界毗連該地興市未久荒地甚多遂啓德人窺覦之心屢次越界修築馬路施行强佔手叚均經官紳據約交涉得以爭回茲德工部局復又在該地越界修路經紳士鄧子衡禀由關道齊觀察與德領交涉在案詎事爲鄂督所聞以德人屢次違背約章實屬侵我主權應與畫淸界線庶免多所紏葛特委派候補知縣楊其昌來漢會同關道與德領嚴重交涉將界線勘明重立碑記以免任意逾越而杜藉口 
[集議日店閉歇後善後辦法杭州]  
　　日人違約開店因賭行兇公議勒令閉歇遷移日人一味以貨色生財爲藉口爰是創有購買之說共化去銀元一萬有零就表面而觀華人雖稍全體面就實際而論日人仍大占便宜最奇者重松藥房易一牌號仍舊開張大動公憤復行停止而其開張之志則甚堅昧昧者謂具一甘結存案便可了事眞大誤也現定於杭州商務總會初六日午後開會公議辦法惟對於重松一事未識如何解决云 
[廣州實行鴉片專賣]  
　　文匯報載初四日香港電云香港及廣州之鴉片貿易現因廣州實行專賣均甚疲滯英商搞議業已無效印政府現正討論此事頗爲注意蓋以專賣之舉與中國全局頗有關係故也 
軍界 
[鄂督飭停綠營武員津貼武昌]  
　　鄂省綠營候補人員自副參遊至都守千把如久無差委亦無世俸者則由督中協酌予津貼現瑞制軍以庫欵支絀已極文職人員之乾修津貼均經裁停武職事同一律未便獨令優異特札飭督中協尚其奎將武職津貼一併裁除並飭藩司於五月初三日放餉時即將此欵停發云 
[浙洋海盜猖獗再誌杭州]  
　　寗波定海洋面海盜猖獗商船被刦之案匝月而至數十起商旅戒嚴致韭山岱山等處漁船不敢放洋現届大汎漁鹽關係國課疊經紳商各界先後電禀省台請飭地方官從嚴查辦即經撫憲電飭王鎭軍迅督師船勦辦在案日前又據定海職商殷進和等二次電禀海盜緝獲無期營務朦蔽日甚要求派員澈查各節聞增中丞已續電寗紹台道迅飭定海廳會同王鎭添派帥船勒限剿捕並將查勘情形先行電詳一面移會鄰封營縣一體協拿 
學務 
[恢復鵝山學堂之計畫常州]  
　　宜荆自春間毁學風潮全遭蹂躙新任汪大令抵任後極爲注意即會同勸學所逐一籌欵興修完竣刻已 
 
 

Page 12

 
 
陸續開學惟和橋鎭鵝山高等學堂校董分新舊兩派各存意見被毁後不在文昌宮開學另租民屋易名育萬改高等爲初級汪大令以和橋爲宜邑首鎭鵝山高等學堂開辦有年規模具備雖經被毁急宜恢復不應另立名目遂飭匠將頭二兩進赶修後埭速起又慮新舊之意見不能融消特於五月初一日親蒞鵝山學堂邀集各董剴切勸諭各顧公益勿存私見各董遂遵諭即日遷進云 
[浙江圖書館參議員會先聲浙江]  
　　袁提學以浙省圖書館前奉撫憲札飭該館事宜交由學司辦理曾經派委圖書科科長祝紳震專司經理並酌留稽察王大使施海又續行酌擬辦法大綱十條先後詳請撫憲在案查辦法大綱五條内開日本帝國圖書館有圖書參議委員會良以别擇善本需有專門智識浙省圖書館開辦伊始無論審購書圖須得專才即現有附設之印刷所發行所總須集思廣益方免缺憾查學部期限各省圖書館於宣統二年一律成立事務紛賾擬先就浙省正紳分别聘請諮詢辦法籌商一是以爲將來浙省圖書館參議員之先聲除詳報撫憲察核已照會卲伯烱張硯孫姚作霖諸紳等十四人隨時會同妥議 
實業 
[錫金各繭行暫行停秤無錫]  
　　錫金各繭行於上月二十八九等日均已一律開秤前在公所議定收盤鮮繭每担四十二元至四十五元近日查有數行濫放收盤紊亂市面於本月初二日城鄉全體繭行特一律暫停開門集議整頓之法再行開秤 
[台州鹽商極力抵搞公議杭州]  
　　台州六縣鹽務槪由勢紳黃蒸雲盤踞把持舊經增中丞疊次派員查辦酌加課釐該商百計運動取價小民不俟上峯核准先行加價致激成鄉愚公憤釀成仙居之暴動慘遭焚殺赤地數十里被難數百家台民何辜罹上浩刧即經全台士紳疊開大會爲民請命公舉朱君一淸回籍調查詳細報告並公擬善後辦法諸條惟此案歸咎禍始不得不牽涉鹽商並有集合大公司將六邑鹽務改歸公辦之說該商黃蒸雲以子孫百世衣食計不得不用全力相抗一面運動藉紳於四月廿九日電禀各憲文云劣绅朱一淸鑽營調查鹽案挾嫌誣陷乞派員查辦另禀詳項城知縣項夢羆叩儉 
[川路第一批鋼軌運宜漢口]  
　　四川鐵路公司前歲即與漢陽鐵 
廠訂立合同代造鋼軌業預付定銀二百萬茲該路宜萬一叚已經動工由宜昌起築就石墩數十里亟須鋪墊鋼軌昨鐵廠特將製就之軌派輪拖運往宜昌交該路駐宜總理騐收以資應有此後再陸續趕造免誤要工 
雜記 
[三裕錢莊主人之結果湖北]  
　　漢口同興裕省城德泰裕公泰裕三錢莊均一東所開其倒閉情形已迭誌本報茲聞該店東張竹軒當壞事時已染病在床乃令其子與姪赴地方官署自行投到現在押於江夏縣署者其爲長子押于夏口廳卡者係其胞侄竹軒則力疾在家日籌淸償虧欠之策奈人欠與欠人相抵雖有盈餘皆屬絶望之賬以致不敷之數尚需五六萬之鉅憂悶萬分遂于二十三日逝世當經同業中人將其長子保出與之面訣迨殯殮畢再赴縣署守法聞張竹軒爲人極長厚三莊虧倒實係受官塲往來之拖累現身後一切均極草率即置備衣衾棺木之欵亦係變賣質押器具服飾而來可謂慘矣 
[縣差爲盜之駭聞杭州]  
　　日前紹屬會稽縣民人張國政突赴撫轅喊寃具呈略稱該邑著名痞匪朱阿毛結黨橫行久羨張家小康胆敢勾串縣差陶慶糾率黨羽於前月某日至張宅深夜敲門進内妄稱查拿娼賭直入婦女臥房肆行搶擄刦去珠花銀洋等件失贓甚巨籲請嚴飭拏辦各情形增中丞閱牘大爲震怒謂該民所禀雖係一面之詞而控關地痞串差詐擾虚實均應澈究本日嚴飭紹興包守按照控情並抄黏縣差劣迹逐一嚴查明確如果屬實即提朱阿毛等從嚴懲辦如係虚誣亦應照例反坐毋任徇延干咎 
淸談 
[寳中丞之今昔觀]  
　　寳中丞。在晉碌碌。在蘇碌碌。乃一入汴境。雷厲風行。若欲痛　前失者然。觀其下車與音府之言。何其語必驚人之一至於此。 
　　意者寳中丞不鳴則已。一鳴驚人。不飛則已。一飛冲天。感於升任瑞撫之已事。遂欲如驂之靳。以冀兼圻之特簡歟。否則或以三晉之風雲。胥台之麋鹿。俱不足攖吾湘帥之一眄。汴於各行省。素爲四大封圻之一。湘帥所需之有年者。一旦而如願以償。遂擬藉此以大展其抱負與。 
　　噫嘻吾不知之矣 
[文苑]  
[端午競渡歌]  
　　端午競渡此風古。銳氣直達無敢前。端午競渡此風古。不勝卽敗毋遷延。力猛進。心宜堅。此非欲與同胞角。互相策勵心乾乾。天演公例聊復爾。優勝劣敗人爭先。稍一踟蹰即墮後。勿言公理與强權。嗟我國敝敝無勇。巾幗忍受眞顚連。昔爲丈夫今婦女。置䈂易弁空哀憐。我今直與同胞。决相勤相勉相提牽。前路茫茫期必達。後路悠悠踵不旋。彼雖勇氣達百倍。我乃勇氣今盈千。以千敵百丈夫患。雄飛大地唯汝賢。歸飲菖躅酒。醉插榴花鮮。熱血噴簿無不。勝豈特區區今競船。君不見賽良馬。着先鞭。較弓矢。七札穿。勉我同胞。國家有事當用爾。勒石終古稱燕然。 
探險錄 
[西部蒙古游歷談（十七）]  
　　十八推驛沿路道路崎嶇。傾搖頗甚。車馬顚覆。身受微傷。抵推驛。休憇療治。推驛爲三音諾顔汗車臣汗達親王旗　部人民聚居之地。達親王旗極貧寒旗民　幕不過二百餘。親王羸弱旂務不狼。推驛襟帶推河彙十五支流。河水急奔。間有飛　。恰似懸崖。白練。風景佳絶。余自。得推河溪谷。頓忘軍行頌軋之苦。由此西進。入巴因烏杜爾山峽谷。路傍地質皆赭土。山容形似圓錐。危峰冲天。爲雨水浸蝕。遂呈各種奇狀。天然之變化。至可恐怖。道路無石。車行快適。越布杜克烏拉山南麓。有布里都諾爾湖。過美爾客聶夫杜利歐孛杜夫杜利等窪地。攀基細布爾烏拉山。遙望烏爾圖哈拉河。河畔有同名驛。設郵政局。　　十九烏爾圖哈拉驛烏爾圖哈拉驛。位在阿蘇和巴山斜面。烏河水量甚少。湮滅。磧中驛歸瑪扎薩克達賴公及達親王旗。牧畜極盛。西方經察罕庫圖勒山。據扎們哈達山。土地肥沃。樹木蒼鬱。地勢北方負山。南　開豁。達喀薩林宗杜庫勒嶺。路左望見卾洛該湖湖畔有卾洛該驛。宿焉。 
　　二十鄂洛該驛鄂洛該驛在濟爾噶朗圖山額勒索圖陀羅海山之平野。土地宜農。植物怒生。濟爾噶朗圖山有二河發源于此。一名濟爾噶朗圖河。一名鐵勒哥爾河。俱注鄂洛該河。下流更合爲烏夫克河。注入拜塔里湖。蒙人語云。鄂洛該河拜塔里河流域。極富礦物。就中沙金最多。均屬瑪札薩克化部。由中國政府嚴禁採　沙金。誤犯者就。地正。法不貸。然蒙人盜取之術。頗爲巧妙。一人三日恆。採取沙金二百五十兩之譜。若用新法開發。蒙地金鑛。其爲利當不可。限量也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
廣大　又　開往香港廣東　招商總局 
西江　又　開往靑島烟台天津亨寳公司 
德和　又　開往長江　怡和洋行 
樂生　又　開往牛莊　怡和洋行 
德生　又　開往膠州　怡和洋行 
甘州　又　晚往烟台牛莊大太古公司 
大通　又　晚往長江　太古公司 
五月初九日出口輪船禮拜三 
大貞丸　又　開往長江　日清公司 
建平　又　開往天津　開平公司 
五月初十日出口輪船禮拜四 
襄陽丸　又　開往長江　日清公司 
五月十二日出口輪船禮拜六 
大利丸　又　開往長江　日清公司 
 
 

Page 17

 
 
   
 
 

Page 18

 
 
要摺 
[江督張人駿奏查明廣東新軍滋事情形摺]  
　　奏爲查明廣東新軍滋事情形據實覆陳恭摺仰祈聖鑒事竊臣於宣統二年二月初四日承准軍機大臣字寄宣　二年正月二十二日奉上諭有人奏廣東新軍滋事傳聞異詞恐有寃濫情事請派員查辦一摺著張人駿按照所奏澈底查究該軍果有蓄意圖逆馮據自應分别嚴汰如係官吏不善撫　有妄勦情弊亦應按律懲辦毋稍徇隱據實覆奏原摺着抄給閱看欽此遵旨寄信前來等因臣當即遴委江安督糧道吳崶江蘇候補道汪嘉棠二員赴粤照原奏各節確查去後茲據該委員等查明禀復前來臣復加確核並詳細察訪謹將查明情節敬爲我皇上陳之查上年上一月間廣東督練公所參議道員吳錫永曾以新軍統領在營房内拾得票紙一方刋有同盟會及天運年號等字樣面禀署督臣袁樹勛將形跡可疑之兵陸續汰除至十二月營縣捕獲匪犯李洪盧子卿二名訊認拜盟結黨牽涉新軍即將該二匪正法復經統帶在營起出同盟會票紙數張並訪聞二標正兵劉茂昌有勾結會黨情事送交督練公所發縣訊究此督　袁樹勛等告示所謂逆黨潜布軍界乘機煽亂事前起獲逆票等件之所由來也迨十二月三十日步隊二標二營兵十吳英元托同營兵士華宸衷至城内刻字店代取訂刻之名戳名片因爭價口角老城巡警第一分局警兵上前干涉不服適假出之兵王冠文等經過該處帮同理論時各兵有未穿軍服者警兵遂鳴哨集衆將數人拘入警局加以鎖鍊間有扭毆致傷者餘兵或回營報告或仍集警局前喧嚷經該標統帶派員前往彈壓卽將被拘各兵帶回餘兵亦歸互相傳說咸憤警兵之强橫經統帶告知該公所參議吳錫永轉告巡警道許以撤換巡官懲治警兵息事次日元旦各營照例放假二標兵復集多人進城聲稱向巡警報復旋至老城巡警第一分局衝毁門窗毆傷警兵二名復至東門第五分局打毁房屋毆傷警官並斃警兵一名經水師提臣李準與督練公所參議吳錫永署巡警道高覲昌聞信馳往彈壓各兵始散吳錫永旋偕敎練處總辦吳晋協統張哲培同至二標傳集各兵演說一面密派數員將二標及三標一營鎗機拆卸收取子彈送赴督練公所存放其一標及砲工輜各營經吳晋商令張哲培親往照二標辦理張哲培因時已入夜未經前往遂同協避令部傳知營官照辦砲隊兩營業已遵行其餘各營未及照辦而止吳錫永吳晋旋禀商袁樹勛諭令各營暫勿放假即放假亦須由官長率領以免滋事此當日兵警交鬨之原因也比至初二日早張哲培復至二標傳諭各營再申不放假之令一標三營聞而大譁謂滋事係屬二標與一標何干遂不聽命鬨然而出各營兵士亦多隨之標統劉雨沛彈壓弗止逃匿出外有已撤砲營排長倪映典者輒起異謀乘各兵擾攘之際厠身其間藉口爲二標兵士向巡警復仇鼓動衆兵於日一標各兵赴砲工輜營糾約同行兵中復有人倡議謂須携槍自衞各兵复入一標取鎗砲工輜兵亦各携械出營齊赴協司令部衝毁屋宇刼取講武堂鎗械協統張哲培　二標聞變倉皇離營入城各兵隨向二三標逼脅該兩標兵因槍械先被拆運無人同去署督臣袁樹勛聞信商請將軍臣增祺等下令閉城派旗兵登陴守護維時各兵散處於沙河牛王廟東明寺一帶適有陸軍小學監督黃士龍因事入城督練公所各員因其曾統新軍邀與計議黃士龍自任出城解散旋見標營衆兵絡繹於途均諭令回營且勸且進行至痲瘋院附近處所遇兵遂數十人持槍而丄向空施放其聲隆隆遙望遠處亦多鎗煙黃士龍沿途開導衆漸帖服時因一標之兵尙有在東門及小北門外等處者士龍擬招令同回甫至東門城闌爲城上旗兵喝止十龍告以來意旗兵不知黃士龍奉命出城疑爲亂兵登卽放鎗士龍中傷小腹同行之兵亦傷數人由是軍情益憤固結愈甚督臣袁樹勛旋命協統張哲培携繳械免死之示出城招撫張哲培行至小北門徘徊不敢出乘間濳避乃另遣巡防隊十餘人分道前往嗣據回報則言衆兵不肯就撫水師提臣李準參議吳錫永始與督臣袁樹勛决議主勦而是夜各兵尚多回營者初三日晨砲隊第一營管帶齊汝漢方集衆解勸舊排長倪映典率黨突入自出短槍從後擊之齊汝漢驚撲復連擊數鎗遂斃全軍大駭倪映典等當即走出該處數營環列是時一標步隊第一營管帶胡兆瓊砲隊第二營管帶林金鏡亦正同向衆兵演說復被倪映典舉槍轟擊胡兆瓊不中彈傷隊官胡思深之脅並傷林金鏡之手向步隊第二營管帶于如周逼交隊伍于如周紿以隨後接應乘機奔逃各管帶亦同時走散倪映典遂大煽各兵謂巡防隊與巡警聯合來攻速須備戰一時營中大亂紛紛四出（未完） 
各省籌辦地方自治 
[江蘇（武進陽湖）]  
　　武陽城廂選舉人名册自本月初一日起宣示公衆照章宣示期以二十日爲限但蘇屬自治均已成立武陽因區域爭議延誤進行現在各項期限均須縮短故宣示之期以初五日爲止 
[又（無錫金匱）]  
　　錫金城廂議事會於本月初一日開幕是日錫金兩邑令及各議董均到會下午二時行開幕禮禮畢邑令致頌辭議長答辭四時散會 
本埠新聞 
[船夥戲謔肇禍續誌]  
　　甬人張阿品在仇阿玉石子船爲夥被同船夥與之戲謔失足淹斃已誌昨報茲悉此案出事在初一日下午當由船主雇人將屍身撈獲於初二日報由地保禀知四路一區黃正巡官派巡往拿肇禍船夥均已遠避祇將船主仇阿玉及其弟仇阿三他夥王小春王阿友等逮案研訊據供當時小的等均在艙内熟睡未知細情判仇阿玉交保勒交肇禍船夥餘人一併收押前日下午三時上海縣田大令委捕廳趙少尉帶同刑仵人等蒞塲相騐先提各船夥略訊數語飭令退去旋據屍父張新泉屍母某氏供稱兒子阿品前數日與同事口角今遭慘死叩求伸雪少尉善言撫慰聽候相驗嗣據仵作喝報死者雙手被綁 
 
 

Page 19

 
 
腎囊亦被縛住肚腹不漲係於將死時推落河内少尉親視無悞即飭屍父具結棺殮各船夥仍帶回警局收押並請着保將該船主交案一併移縣緝兇究辦 
[范廳丞移提逃妾]  
　　滬道蔡觀察昨又接到京師巡警　廳范丞來文請將拘獲之某姓逃妾翠金金娥及拐匪呂子平流妓洪桂香並抄出各物一併解京歸案訊辦觀察准即諭飭上海縣田大令趕即起解 
[城内行車之窒礙]  
　　城内街道狹窄自行駛東洋車以來撞倒童叟婦女及撕毁衣服等事無日無之現在各處點心店出賣煎餛飩等物鍋鑪均置門首每有車輛經過時被撞倒紛紛饒舌一路巡局德正巡官現亦稍有所聞爰於昨日出示曉諭飭令點心店主以後切勿將鍋鑪安放門首以免磕撞之虞 
[貧民售賣食鹽之限制]  
　　本縣田大令出示云奉分統鹽捕各營府憲戚札據松所甲商顧浩禀稱竊查步担成羣販私疊奉層憲嚴禁並奉憲台出示以來此風已漸减少惟老少婦女挑鹽日多幾於無家不挑巡員因格於例文不敢過嚴迨過巡線便有梟販接應以婦女而朝夜與此輩交接旣傷風俗漏私又無限制且近年捐課日増官私鹽價懸殊販私利厚耕種利薄相率以嬉荒蕪日甚該處有心紳士深爲恥恨查此端之開實係鄉愚無知誤會例意而起查例載産鹽塲灶處所近塲十里以内貧難老少婦女廢疾手提背負零鹽在四十斤以内者例所不禁細繹例文貧難老少婦女廢疾八字讀法不同例意即隨之而異若以每二字爲句中四字卽今日沙民之現象也若以四字爲句老少即孤獨是孤獨而兼貧難者禮男女授受不親故此婦女下釋以廢疾是婦女而兼廢疾者若以貧難老少婦女爲句是即婦女孤寡而貧難者末二字爲句是卽廢疾者例文渾樸鄉愚易於誤會應如何折中詮釋伏乞鑒察恩賜批示並伸明例意出示限制使鹽務不致日敗而濱海勤樸高潔之風亦日以增進大局幸甚上禀等情到府據此查例載産鹽塲灶處所近塲十里以内貧難老少婦女廢疾手提背負在四十斤以内者例所不禁乃近來婦女老少成羣結隊一日往返多次專售於外來之私販抑或近塲婦女老少出頭專以販私爲事仰各圖董明白開導勸令别尋事做自食其力勿做販私犯法之事嗣後近塲十里以内婦女老少若非手提背負在四十斤内將本地食鹽售于私販抑或近塲十里以外有婦女老少販私定即嚴究拘其家之男子重辦該董保母以包庇干咎除出示移行外札縣一體出示諭禁等因到縣奉此合行出示諭禁爲此示仰諸色人等一體知悉嗣後除近塲十里以内婦女老少手提背負在四十斤以内售本地食鹽者例所不禁外其有售於私販抑或近塲十里以外有婦女老少販私定卽嚴究拘其家之男子重辦不貸各該董保亦卽明白開導勸令别尋事做勿做販私犯法之事如有包庇併干重咎各宜凛遵毌違 
[消除利害切身之隱患]  
　　公益研究會紳董蔡正蒙等致城自治公所函云九畝地向有軍械所火藥局兩處茲該處旣添闢拱宸門興築馬路新造房屋鱗次櫛比昔日荒烟蔓草一變爲𤍽閙之塲危險情形日甚一日本月初二日敝會開常會時各會員提議此事函請貴所轉禀道憲將該處所存軍械併入江南機器製造局火藥併入龍華火藥廠預防危害曷勝盼切 
[殺人放火案近聞]  
　　殺人放火之張毛毛日前解松由戚太守勘訊數堂翻供不認嗣經太守飭傳原審官劉羲年到松復訊張始順供畫押蓋加指模茲太守特飭本縣田大令派差赴松將該犯押送蘇省解司過勘大令奉札後遵即飭派原差到松押解 
[内地電燈公司之展佈P ] 
　　内地電燈公司前因機力不敷展佈是以在包家宅内地自來水廠餘地上建造廠屋添購機器作爲分廠茲悉該分廠業已工竣將汽爐機噐安置妥貼即行開機其西門外斜橋之分廠則已撤去所有該處電燈亦歸新廠接線並通至北叚以便商家裝燈聞該兩廠現可燃燈一萬四五千盞亦可見該公司辦事之猛進矣 
城内 
[道批三則]  
　　朱阿林禀批旣知爾妻仍在漢口即應赴漢找尋呈請地方官核辦可也蔡春狗禀批爾等果未覇　他人田地則理直氣壯儘可到案供明候核不必來轅越凟不准趙省三等禀批仰上海縣催提集訊秉公究斷具報勿遲黏抄並發 
南市 
[分配功過]  
　　總工程局警務處諸定本年春季分配巡長巡士功過章程内分有功無過有過無功及有功有過無功無過四項循例賞罰其有四個月内從未請假者亦得優賞昨已榜示矣 
[私掘棺木]  
　　高士奇前央馬路橋鄕民丁阿梅爲中購李長生之地厝葬伊子棺柩嗣被李兄將棺掘起高得悉後向論不睬卽將丁李扭控南區詰問李稱該地與兄合産實因分利不匀所致區長當即諭飭十二圖地保押同李長生將棺埋妥並着李罰洋五元充公了事 
[短交漕米]  
　　元興米棧前雇船户丁掌生張錫桂　錫章張金生楊阿松等駁運漕米被丁等短交米四十七石延不賠理控由工程局提到丁掌生一名由湯裁判審訊丁供因有耗米並無短欠判交埠頭保出限一禮拜内理處駁船扣留 
[交保理欠]  
　　巳閉源盛柴炭行股東周松林偕司帳阮芳林扭控柴炭客王悅升結欠貨洋四十五元一角六分昨經工程局湯裁判研訊王祇認欠洋廿四元其餘係孫姓所欠判交保　初十日先將巳欵　明後再與周同至孫處索償 
[廚役行竊]  
　　胡茂生茶葉店炒茶人柯良東昨將　司張天發扭至南區控被私取考籃内洋銀三十九元銀鐲一副當由該區解至工程局訊明屬實判押限一禮拜交還餘贓並飭柯找尋　保責令帮同科理 
閘北 
[幸有分據]  
　　沈杏生控沈和尚覇佔房屋昨經四路一區黃正巡官集訊和尚之母沈陳氏投案訴稱婦人於光緒二十二年再醮於沈三寳爲妻和尚係前夫所生由二寳撫養爲子三十二年三寳臨終時邀集親族將住房餘地與姪孫杏生匀分立有分據呈請察核巡宮當　族長沈茂榮等訊明屬實判將和尚開釋沈杏生所控不實將案註銷 
[以卵敵石]  
　　四路一區巡長陳錦控劉阿寳無端訛詐昨經黃正巡官提訊劉供在火車上充當茶房前日行經川虹路與陳無心互撞以致口角求宥巡官察得劉確非安分之徒判責四百板枷號一月以儆 
[責令帮尋]  
　　李馮氏日前　去一女疑係徐炳仁所　將徐扭至四路一區訊無証據判徐交保帮同找尋 
英租界 
[背夫私逃]  
　　甬婦王張氏私逃來滬匿居北香粉弄葛沈氏家茲被其夫王阿小偵悉報請寗波巡警局派差投廨禀奉寳讞員飾差協探將王妻與葛沈氏一併查獲昨解公堂訊明判葛沈氏開釋王張氏父來差帶回 
 
 
] 

Page 20

 
 
歸案訊辦 
[死無對證]  
　　李光裕控甬人兪甫友誘拐寡弟媳鄔氏來滬以致患病身死等情昨日由探將兪查獲解至公堂訊無實據判兪交保候查 
[鴇婦受罰]  
　　天津路二十八號雉妓院鴇婦查李氏因容留幼女李巧金被捕查獲昨將該鴇與女一併解廨訊明判女交其母領回查鴇違章屬實着罰洋十元充公 
[帮尋小孩]  
　　劉阿四控陳羅叔誘匿八歲小孩小考子等情昨由捕房解廨請究陳供係劉賴債揑誣判陳交保帮同我尋 
[小孩待認]  
　　小孩王福壽前因迷路由捕解送公堂判候派差送交其　認領在案茲經差探帶領該孩至老北門城内查詢其師無著旋仍帶回昨又解廨請訊據供杭州人年十歲父已去世母往南京祖母住居紹興實在城外絲線作爲學徒判送棲流所留候家屬認領 
[領回瘋子]  
　　瘋人蔡阿桂與弟口角臥於電車軌道内覓死要挾由捕拘送公堂押候查核在案昨由捕房將蔡解廨復訊判交其弟蔡炳臣領回以後勿令出外免再生事 
[伊誰僞造]  
　　盧阿林前日持五元假鈔票一張在虹口混用被探查獲拘入捕房昨解公堂請究經中西官訊知並非由盧自造判盧開釋假票銷燬 
[索欠行兇]  
　　王嘉生向沈一靈倪阿根等索欠無著將倪之頭面毆傷昨由捕房解廨訊明判王押一禮押並著沈等速還欠欵 
[能否賠償]  
　　麥根路八號洋人控西崽姚阿毛竊取鈔票金戒昨由捕房將姚解廨訊實判押一月如於限内賠洋二十五元准予開釋 
[因案牽涉]  
　　英商公和祥洋行控東益公司顧松壽不付煤價案内之陳震卿昨由包探傳至公廨交保候訊 
[限期繳洋]  
　　陳月生等控洪子裕吞没洋一百二十八元四角昨經公堂傳訊判洪交保限下禮拜五繳洋 
[分期拔還]  
　　俄商錫立白里尼克控陳鵬飛担保肥皂價銀置之不理昨日午後由廨會訊屬實判陳交保限三個月内分期拔還銀二百十七兩 
[少一烟窟]  
　　趙阿五在虹口六百零九號屋内私售燈吃昨由包　將趙傳至公堂訊實判押七天房屋發封烟具銷燬 
[賭徒該罰]  
　　奚　榮在南京路四百十四號屋内私設總會聚賭前日由捕查悉將奚與賭徒徐阿二　阿生陸阿生查獲昨解公堂訊實判各罰洋二十元充公賭具銷燬 
[車夫行竊]  
　　紀錦發控隣家包車夫施老三竊取小孩所帶之金鎖片昨由捕房將施解廨訊實判押限交還原物再核 
[印人行兇]  
　　范根福范福耕范成林與印度人某甲口角爭執控由捕房解至公堂訊得該印人不應擅行毆人著范等自赴該管領事署控究 
[節期停訊]  
　　今日係端陽令節公共公廨寳讞員昨特照會輪應陪審之德副領事師謀君停理讞政一天以循舊例 
美租界 
[西孩肇禍]  
　　昨有小孩陳奇寳行經靶子路四十四號門前適該屋内西孩開放氣槍擊中陳之左頰當喚一百三十號印捕拘入捕房捕頭命將受傷人送院醫治嗣經醫生將鉛珠檢出尚無大碍卽著該西孩家屬償給飬傷費洋三元從寛斥釋 
[欺騙婦人]  
　　周劉氏昨至捕房訴稱被混名羅先生者誘至頭埧路八百零八號屋内賭博騙去現洋數十元金戒二只迨捕頭派探隨氏往拿羅已逃逸矣 
[欺侮車夫]  
　　昨有某日人雇坐張德慶之東洋車至乍浦路約歷二小時祇給車錢五十文張向之爭加反被兇毆由捕拘入捕房經捕頭詢明情由著再給洋數角一併斥釋 
[茶館聚賭]  
　　密勒路一百四十號瞿德林茶館違章聚賭昨被捕房查實候禀公堂傳案究罰 
[同舟衝突]  
　　夏掌桂昨至捕房控稱前日由蘇乘輪來滬途次被同船之阿雲等無端兇毆割去髮辮捕頭因事起水上未便干涉著赴英公廨禀控 
法租界 
[夫婦離異]  
　　陳阿才在徐來友客棧内借宿日久近與徐妻陳氏通姦被徐母撞見當塲捉獲送捕解廨請究徐供妻子素性淫蕩殊難管束求請斷離陸氏供丈夫開棧時囑令婦人向陳借洋廿元因此不能拒絶與之犯姦陳供此事實係兩願並非强逼判陳押三月氏亦押三月期滿准予發堂擇配徐具自願離異結存查 
[積竊就獲]  
　　積賊李阿才曾經公堂辦過多次前日又掩上輪船圖竊被探查見上前捕拿詎李將身畔所藏之小刀摸出勢欲拒捕當由該探將刀奪下送廨請究李供圖竊是實惟小刀係賣水菓所用不敢拒捕求恩寛典判枷號一月押半年 
[不堪其擾]  
　　烟妓陸二寳投廨控稱日前在鴇婦王陳氏處　帳賣娼當時得洋三十四元後因生意淸淡未滿一年即行遷出另至别處借房接客詎王鴇心懷妬忌紏同流氓周阿三等前來敲詐不堪其擾因此憤恨吞烟圖盡經人救活報捕將周阿三等拘獲送究質之王鴇供稱陸二寳曾在婦人處帮傭後爲包娼借去洋三十四元祇還廿六元前日向伊索取餘欠並非敲詐訊之周阿三俯首無詞旋據通繹禀稱王鴇開設妓院未領執照周阿三確是流氓請辦判周押捕房兩禮拜王鴇罰洋十元充公 
[流氓多事]  
　　史維州徐爾康俱在盛京豐順等輪船上爲水手嗣因私帶客貨被洋關扞手抄去致與同類趙元林齟齬繼即邀同流氓在大馬路文明羣樂樓吃茶評理一言不合互相用武報由捕房將趙及流氓啞子拘廨請究聶司馬以趙史等係在船同夥　寛斥泿惟查啞子實係過犯有小照可証判押兩禮拜期滿仍驅逐出境 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[淮徐海三屬士紳上兩江張制軍及農工商部堂楊待郎禀]  
　　爲庸劣官董釀亂養奸淮北之大局可危富室之身家莫保迫叩從嚴懲處以儆方來事竊維治世以大德不以小惠而尤忌乎姑息况淮徐海三屬十數州縣地瘠民窮會匪痞棍所在充斥歷朝寇亂多起於此間治理少涉優柔大之則有潢池之盗小之爲綠林之窟職等目睹現在淮北情形不啻數百里間遍伏炸藥得火即發一發即不可收拾若遒隱忍不言坐聽惡類濳滋暗長則此三府州之殷實紳富其身家性命胥不知盡於何日不得已甘冒忌諱闢腑掬胸敬爲大人陳說伏冀少埀省覽自去年以來吾蘇省誠多故矣淸江之陸軍生變蘇州之軍警交閧迄未聞如何嚴辦奸人竊幸宵小生心由是大江南北莠民藉口毁學堂毁士紳舍宇者幾已數見不鮮亦未聞可處澈究是非加以儆戒淮北人情悍戾更非淮南江東可比職等早竊竊然憂之不幸果有三月間飢民聚衆圖搶海豐大豐各廠並搶盡永豐廠之鉅案接踵而來各廠何幸遭此意外則以其富有錢粟一若在所當搶而不足惜者此風一開凡地方有餘之户卽如職等各家皆在應搶而不足惜之數矣危乎殆哉淮以北士紳財産無異爲亂民應得之權利也以故失事月餘疏防之文武員弁依然在官煽惑之董棍惡黨未聞擒獲職等雖非股東然地方重蒙影響實有密切關係竊思去年淮北灾情與光緒三十二年固有相等之重但此最重區域絶少於三十二年不圖前次淮北本安而今年轉有是現象則以大人與前憲台端軫念災黎略無軒輊而當事官紳實今不逮昔矣前次分查户口多設粥廠事屬創始端緖紛繁皆能井然不紊此次總辦洪道住海州半年之久成績如何自在大人洞鑒之中以言平糶則奉天購糧委員久經運交久存不發任令糧價層遞加長全未體察實情始報災輕不需糶振忽言災重急不可緩用致手忙脚亂其誤者一以言放粥旣未查明户口多寡分别重輕又未核計欵項多寡如何限制貿貿焉召集飢民齊到城内能聚而不能散且絶無一線條理試問聚此數萬飢民焉往而不生事其誤者二如謂飢民不由召集意在搶奪海豐而來則何以先聚州城至有踏斃七八人之事其圖搶海豐是由州城臨時發生之意見可知明明爲劣董惡棍暗中唆使而地方文武平日不得志於海豐者亦遂默爲承認又可想見洪道以總持振務監司大員事前旣爲官董所愚臨時了無定變方畧而事後轉處於無過之地總辦何事卽與不委員者有何區别試以淸江大豐廠比例觀測其得力在　文武各官彈壓認眞海州有緝私數營有巡防各隊並有知州參將都司守僃等官所轄兵役爲數頗衆何致飢民竟不能壓伏此海豐一案罪在印委官董雖百喙所不能辭者也（未完） 
小說 
[中國偵探小說繡衣盜（十四）]  
　　第四回跪當堂縣尊屈膝驚霹靂捕役飛魂 
　　况且昨天晚上。我好好的在街上看燈。你平空的把我當作多年犯案的盜賊。方才又說我身上有犯案的眞贜實證。你只把我犯案的眞贓實證。一一的講出來。只要講得出這個裡頭。究竟什麽緣故。昨天晚上的事情。就都不必說他。要是你講不出來。今天就要把你立斃杖下。你給我從實一一的說來。起先陸雄聽了馬尙書的話兒。心上還不肯相信。直到林大人飛馬趕來。見了馬尙書。連忙請罪。陸雄方才大吃一驚。覺得頭上烘的一聲。好像三魂六魄。一齊飛出頂門的。一般暗想我向來辦案。從來没有碰過釘子。今天怎麽竟會閙出這樣的笑話來。這是從那裡說起。一面想著。一面心上亂跳。如今聽得馬尙書的話兒。心上更加害怕。一時那裡回答。得出來。馬尙書一連問了幾遍。陸雄只是回答不出馬尙書勃然大怒道。你一言不發。想來是無話可說的了。你遇着了我。尚且敢把我當作盜賊。遇著了别人。更是可想而知的了。如今就立刻的當堂杖斃。料想也不算寃枉了。說罷回轉頭來對烏大老爺道。這個人煩老公祖把他帶去。立斃杖下。除了個害民的蠧役。也是好的。烏大老爺聽了。答應一聲。叫過幾個人來。帶著陸雄要走。陸雄聽得當眞要把他杖斃。也發起急來。大聲呌道。小的還有話說。小的還有話說。馬尙書聽了道。你有話只顧說就是了。陸雄叩頭道。要求大人開恩免罪。小的方才敢說。馬尙書微微冷笑道。你到了這個時候。要想開恩免罪未免太遲了些。你要我免你的罪。倒没有什麽。只怕我饒了你的性命。你倒不肯饒别人的性命。又要在外面誣良爲盜。屈害平民。寛恕了。你一個人的性命。却平空害了無數的好人。不如還是把你立時杖斃免得你再去害人。陸雄聽得馬尙書口風利害。急出一身臭汗。連連的在地下碰頭道。並不是小的敢誣指大人爲盜。實在大人的身上有。●●●●●●●●●陸雄說到這裡頓住了口不敢再說下去 
國外新聞 
[土爾其抵制希貨]  
　　初三日倫敦電云據君士坦丁電稱希臘駐土公使因土爾其抵制希貨特往謁見土爾其内閣總理大臣詰問此事言詞頗形激烈該大臣答稱此係國民熱心愛國之舉非與法律違背彼决不能干豫云 
[奥國興造戰艦]  
　　初三日倫敦電云維也納地愛齊脫報載稱奥 
 
 

Page 27

 
 
國第一奪雷諾脫式戰艦已安龍骨該艦係在脫里愛斯脫私廠築造其第二戰艦則擬於西九月間安置龍骨 
[英國築造病院船]  
　　初三日倫敦電云英國下議院討論海軍問題時海軍大臣麥肯萊君宣言海軍豫算内擬興造病院船一艘尙望續行添築一艘 
[英國議院近事]  
　　初三日倫敦電云英國下議院業已召集僅由首相愛斯奎士君宣述後此數日應議各事殖民部大臣克呂維伯爵在上議院提議羅斯堡萊君所上改革上議院條陳應盡一星期討論羅斯堡萊君宣稱彼接某要津來書謂可乘國喪之機設法和解兩黨急切之要求惟彼之條陳僅屬綱領與政府之條陳無關未便以此爲言故彼殊無意將此擱起羅斯堡萊君所謂某要津係指英皇而言皇蓋嘗有和平調停此事之意也 
[俄皇定期出游]  
　　初二日栢靈電云俄皇擬於西六七兩月率同眷屬游弋波羅的海 
[德員展期游奥]  
　　初二日栢靈電云德國飛船家齊泊林伯爵游奥之期現已展緩 
[德國氣候近紀]  
　　初二日柏靈電云德國中部一帶近來氣候酷熱繼復大降水雹雷交作爲害頗巨 
[中國擬購飛船之風聞]  
　　據倫敦某報巴黎訪事函稱近接確實消息中國政府曾命考察陸軍大臣就便調查飛船汽球情形如果盡美則即在歐洲定購數具以供陸軍需帮可知飛船汽球不日將輸入中國云（以上譯字林報） 
[土爾其止收希臘郵件]  
　　初三日柏靈電云土爾其薩洛里卡郵政局已接訓令勿收希臘寄來之郵件 
[土奥外交員討論時局]  
　　初三日柏靈電云土爾其外務部大臣已在維也納與奥國外務部大臣討論巴爾幹時局 
[摩國擬定礦律]  
　　初三日柏靈電云摩洛哥礦律業已擬定（以 
上譯文滙報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
