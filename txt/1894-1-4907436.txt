# 1894 - 1 - 4907436

 

Page 1

 
 
[增廣新聞] [  申報館主人啓]  
　　本館今歳以來各處添設訪事友人博采旁搜必詳必盡以故新聞山積美不勝收今者精益求精更復擴充篇幅凡朝廷之涣汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘庶幾多而且速無負諸君子賜閱之盛情乎敢布區區伏維均鑒 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由焕文書局主人倩本局用活字排印刻巳告成紙墨並佳裝潢益美計分釘二十四本碼洋四元如祇買外科書則收洋八角寄語杏林老宿橘井名賢有欲得盧扁眞傳者請向上洋申報館二馬路東首焕文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[閱本報西官閱犯事有感而書]  
　　今夫騁耳目之遊者必極視聽之娱馳域外之觀者必攬山川之勝自古以來遊觀之可以屈指計者盖有數等焉其或泛樓船駕輕舸横中流揚素波越女侍前齊姬奉後簫鼓鳴櫂歌發采北里之新聲紹陽阿之妙曲斯則騷人韻士之所遊也其或　　服之勁箭挾烏號之雕弓控駿乘御飛駟凌三嵕之危越九疑之險仰接飛鳶俯拾狡兎機不虚發中必飮羽割鮮野食牧禽會衆斯則壯夫豪士之所遊也其或登五嶽游五湖瞻雁宕之瀑布觀廣陵之飛濤覽秦漢之故都綜百代之興亡慷慨懷古臨風長嘯聲振山谷響徹林木斯則畸人傑士之所遊也若夫越國過都流連一鄉一邑亦惟有攬名區考勝蹟已耳苟或非其所急大抵漠然置之孰肯存諸念慮關心留覽者哉則吾於西官閱犯一事而不禁深有感焉前日午後有駐滬領事某君偕通事入城至縣署投遞名片拜會黄愛棠大令適大令公出未經接見某君意欲觀看待質自新兩所中之押犯由通事告知閽人經閽人導之入内一一觀看畢某君尚欲觀看審案之事其時適無堂訊遂偕通事出外並到内外監門口徘徊片刻而去夫滬上爲通商總埠繁華富麗於中國稱最其足以資憑眺悦耳目者甚多至若囹圄之内犴狴之中鐵鎖鋃鐺何足寓目乃某君於此獨切切焉與中國過都越國之攬名區考勝蹟者判然不相同同一遊觀而西人之趨向獨與中國異西人之崇實黜華隨時隨事留心實濟卽於此大可見也西國之於罪犯有浴室有花園豐衣足食雖在縲絏而身無所苦西國之優待罪犯固其政教風俗實使之然中國獨否以爲犯者而不使之受苦則無以使别於良民且無以昭炯戒而警效尤故於獄室則土室棘垣暗無天日於罪犯則釘鐐鐵索悉予拘攣非徒防其逃逸務欲以困苦之使小民畏法而不敢輕犯刑章朝廷立法原欲刑期無刑雖嚴而不得議其苛則中國之嚴待罪犯亦中國政教風俗有以使之然也某君蓋早知中外政教之不同風俗之異宜而欲以得之於耳聞者徵之於目見故汲汲焉不憚親入縣署目睹情形斯其用心何如其勤且至哉夫西人於一事如此則百事可知一西人之用心如此則百西人之用心可知中國政治之得失山川之險要問之中國人士往往茫然無所知覺而西人類能指其弊病明其形勢者豈非用心與不用心之異哉雖然西人於中國固見其用心矣而中人之於西國亦必切其用心而後可也今者風氣日開世局日新政教禁令悉宜視時勢以爲變通凡所以攺絃更張因時制宜之道有非史册陳迹所能比儗而得者苟求其故而欲通中西之隔閡胥於行人是賴方今軺車四出三年瓜代奉使絶域於今稱盛膺是職者苟徒慕乎宫室之壯麗闤闠之喧闐人民之殷富物産之豐盈而不察其根本考其源流不亦虚負朝廷簡畀之隆而所謂使於四方不辱君命者亦何以自安必也隨時隨事講求實濟勿徒騁耳目之遊馳域外之觀而於泰西朝章政治兵刑錢榖風俗道里語言文字以下及工藝技巧之微無不詳加體察曲爲研求集思廣益師其所長而棄我所短則數年之後中國必能漸致於富强且苟能事事留意則外洋情形日以熟悉聲氣日通以後卽遇有交涉事件不患不辭達理舉迎刃而解矣然則使臣之留意洋務固非一端所能盡而其收效於他日亦豈一端所能盡哉兹因論某君之事而不覺縱筆及之當世膺皇華之選者苟能不棄葑菲身體力行斯則中國之深幸也夫 
[星軺紀事]  
　　出使英法等國大臣龔仰遽星使於本月初一日移住總署閱視歴年交涉案牘循舊例也初六日公事已畢卽須移寓城外永光寺西街本宅○前報載擬調之叅贊官宋公並非四川候補道係翰林院編修籍隷四川至杜公則係四川候補道也○星使擬調之隨員業已定局其知者爲兵部員外郎曾廣銓字敬貽刑部主事王樹善字杉緑餘容續述 
[主試覆命]  
　　江南正主考徐少司空於上月三十日回京請安其行李一切則已於十日前先行到京矣 
[從人病斃]  
　　江西正主考惲閣學試畢回京所帶從人七名因南中瘟疫流行在江西病斃二人道上復病斃一人唐人詩云漸與骨肉遠轉於僮僕親可見遠適他鄉不可乏人驅策今者言旋中道半慨淪亡展軨效駕之餘其能無物是人非之感耶 
[驅逐書吏]  
　　十月三十日有某侍御奏請飭下五城御史提督衙門將凡有曾充六部書吏現在退卯或已斥革者一律驅逐出京不准逗留俾免招摇撞騙等情此誠杜漸防微之計也其奏疏則留中不發云 
[開保伊邇]  
　　方略告成聞本月底卽須開保日内凡在館當差之各章京及各供事無不喜形於色昔則握　宣勤今則彈冠誌慶蓋亦仕宦中之捷徑也 
[百兩將迎]  
　　許星叔大司馬之次公子擇於十二月初三日完姻屇時貴戚通侯名卿顯宦踵門道賀者又當盛極一時矣 
[圜法又壞]  
　　京師於秋間禁用小錢一時雷厲風行圜法大爲整頓近復日漸疏懈大半雜以砂壳京平松江銀一兩祗换大錢十三千七百文原串錢可换十四千五百文所謂原串錢者其中攙雜小錢約居大半 
[米價驟跌]  
　　都中自設平糶局以後米價陡落不如從前之昻貴矣白米每包一百六十斤祇值銀四兩上下 
 
 

Page 2

 
 
誰謂長安不易居哉 
[比使覲見續述]  
　　比利時欽使覲見大皇帝已見前報兹接續信言之較詳合再錄之十一月初一日皇上御團城之承光殿總署堂官傳比國欽差大臣陸彌業覲見德國繙譯隨從因比國無繙譯故借用德國繙譯比國係民主之國故欽差無公服德國繙譯則穿公服皇上南面坐左右有慶王曁王大臣四五位侍立比使執國書進殿停步北面行鞠躬禮徐行稍進復行鞠躬禮將至黄案復鞠躬平身侍立德繙譯稍後立總署堂官分列東西福中堂在黄案西稍前侍立比使卽將面奏致詞法文宣讀讀畢德繙譯譯成漢文宣讀讀畢比使再鞠躬敬將國書進於黄案皇上特示謙光慶王進在寳座之左跪奉皇上用清語答以國書已經接收慶王趨比使前以漢語轉傳皇上温問比國主好並勗比使嗣後一切事件均與總理衙門辦理妥恊慶王仍以漢語轉傳傳畢比使再行鞠躬禮退行出門是日皇太后與皇后俱坐黄轎至承光殿後觀禮 
[得雪不多]  
　　蘇州天氣亢晴已逾三月地方官念切民瘼特於本月初詣各廟拈香虞求雨雪繼又在滄浪亭延僧道各十衆設壇祈雪鐘鼓鐃鈸鎭日不休撫藩臬三大憲每於清晨詣壇一次焚香行禮默禱上蒼二十日天氣驟寒同雲密佈二十一日滕六君果惠然肯來搓綿扯絮其大如掌祇以旱乾已久地土燥烈致祥霙著地卽行融化方冀大千世界悉變銀裝詎入夜卽已停止次日晨起則又杲杲日出豈眞宜瑞不宜多耶然而望澤者猶覺殷然矣 
[飭回本任]  
　　在任候補知縣上海縣縣丞吕大令慶堂前經請咨赴都引見兹悉大令已於前日回省當赴各大憲衙門禀到旋蒙藩憲鄧方伯飭回上海本任已於廿一日高懸牌示矣 
[嚴拿門丁]  
　　代理鎭洋縣郭明府遭本任吳大令之家丁蔡麗生綑綁七晝夜誣以發顚其詳細情形本報已屢紀之矣兹悉江蘇臬憲陳舫仙廉訪奉到督憲批示立飭本任鎭洋縣吳大令前任太倉州程序東直刺及現任太倉州限期於十日内務將蔡麗生獲案解省究辦 
[鄂撫起節]  
　　鄂撫譚敬甫中丞新被簡命爲欽差大臣赴蜀查辦案件已於十七日午刻乘坐官舫由水道入川鄂垣大小文武官員皆至江干恭送如儀武漢岸上徧列隊伍江中砲艇齊來護送旌旗蔽日砲聲震天其熱閙非尋常可比也 
[川藩行程]  
　　新簡四川藩臺王魯薌方伯毓藻業已至鄂駐節糧道街聞方伯正在預備祀祖俟祭祀禮成之後再至各衙門拜會定於下月初二日由鄂起節入川履新 
[合者忽分]  
　　漢陽府五屬考試惟漢陽漢川兩邑士子爲較少故每考則該二邑併爲一塲此舊例也本月十七日孔少霑學憲依次考試陽川亦循舊例先儘漢陽入塲後點漢川孰意漢陽文童方點一半塲内喧譁捉獲搶手姓田係湖北黄岡縣人衆童拳足交加毆辱一番遂交學憲認明卷面係熊杏村所保熊卽當堂回禀謂因擠擁太甚混入塲中安敢出戳保搶學憲亦未深責但將搶手暫交提調枷號俟終塲再辦因此稽延時刻冉將漢陽點畢已見日上三竿學憲因其太遲當出牌示次日再試漢川有謂漢川鬨塲停考者眞無稽之談也 
[不雨開屠]  
　　金陵祈求雨雪禁止屠宰前報早登其事迄今半月尚未渥祥霙忽於十九日開屠椎牛殺牲照常交易初不知所以開屠之故有謂釘封已至行將戮人於市故弛其禁旣而詢之乃謡言也 
[誤工受責]  
　　金陵撥營兵挑河某營某哨某棚各分叚落以便稽查前日貢院前派某棚挑濬較他處竟淺二尺營官監工至此見而大怒立將棚頭責罰飭令再挑云 
[一薰二蕕]  
　　某翁江北人販布金陵頗有積蓄生子三人伯年近四十能繼父業持籌握算終日營營而尖刻過其父翁視之不啻千里駒也叔最少得父母歡納貲入太學每逢大比之歳輒隨衆觀光苦不成文倩捉刀者代完試卷翁亦以翰苑期之獨仲木訥無才性復迂緩家中人呼爲二獃子娶妻某氏柔順無口辯以故翁不甚鍾愛昆季之間更格格不相入去歳翁卒媪亦繼逝伯不欲以貲財畀仲而難於啓齒因與叔謀僞爲翁之遺囑者略曰大兒三兒均已成立吾無他慮惟二兒不肖未能克家媳又愚拙難操井臼付以産業必爲匪人所誘銷歸烏有擬將産業分作二股大房三房各得一股酌提二千金與二房聊備分居後日食之用但取其利不取其本倘爾等不遵謂之不孝云云伯徧延戚友出遺囑相示詭其詞曰二弟不得先人憐一至於此予與三弟爲之黯然今將二竿之數交出另籌一千金附弟以全手足之誼如何衆皆唯唯惟仲之岳丈曰親家在日未聞此議遺囑殊難憑信卽果有此事亦亂命也亂命不當遵仍以鼎足三分爲是有再執前議者老夫必唾其面由是不歡而散伯無如之何因於夏間囑人誘仲出遊平康里復設迷龍之陣俾沉淪於其中而後加以破産之罪庶丈人峯無從置喙乃仲一去之後絶不縈懷如過眼煙雲移時忘却强之行怫然而去伯知計不果行遂亦置之十月中旬仲忽抱恙始而瘧繼而轉河魚之疾延多醫診治不稍見效行將斃矣一小僕私告仲妻曰要二爺病愈除非藥餌飮食親手檢點不令他人代庖方可否則和緩來當亦束手無策窮詰其故蓋伯妻賄仲僕暗置巴豆也仲妻不言而防範愈密不數日疾漸痊補以參粥霍然而起私念豺狼不可與居與其爭産而被害曷若棄産而獲生也遂與兄言請遺三竿外再畀住房一所則率妻子自去過活矣伯允之仲並不告諸戚友携眷逕遷新室此冬月望前事也聞仲妻之父欲具呈控縣訴伯與叔霸産置毒之罪仲苦勸而後已嗚呼昆弟也而宼仇視之伯與叔非人面獸心哉獨不解同根之花竟一薰而二蕕諺所謂一龍而生九種者豈無故耶 
[考童滋閙兩則]  
　　温州西溪司巡檢徐伯瀛少尹繼辦兼辦保甲局委員少年老成大有作用前報所列瑞安某童生因遺失考籃　保甲局索賠滋鬧一節兹查該童於三塲出塲時誤被人携去考籃放在考棚西轅門外茅厠前適保甲局巡風過此見有考籃乏人承認知係考童遺落隨命地保檢看内有詩文幾本考具寥寥卽著地保送存保甲局留待本童認領固一番好意耳閱兩日該童來領局員詢其姓名標記相符遂將考籃交還該童亦開籃檢閱初無異詞詎三日後突來考童十餘人與局爲難謂籃中尚少書籍值洋若干勒令局員賠償徐少尹知難理喻亦以禮貌待之許代飭查無如童等得步進步逐日至局索賠滋鬧幸徐少尹深得張公藝忍字訣閉門兀坐充耳不聞否則激成大閙不堪設想然如是容忍童等猶不知感卒至五馬街途遇局勇互相扭毆喊叩琴堂騐傷請究童天王之名眞可當之無愧矣○西溪童生某甲有土腿廿餘隻帶至郡城售銷藉充考費挑經西門被西關厘局巡丁遇見謂其偷漏厘捐卽將土腿留住在局補捐照罰某甲一再託人向局緩頰而巡丁留難不還近甲因考事畢如數補捐向局贖回詎檢還土腿已少兩隻甲乃邀集考友與局爲難擊碎玻璃印色匣等件不知該局將何術以處之也 
[禾中得雪]  
　　禾郡天氣和暖暢晴巳久於二十半夜後忽降雪珠次日清晨祥霙渥沛時降時止兼以小雨直至半夜後始得積雪凌晨起視屋面積雪約一寸天已放晴遂卽融化此乃禾地初次得雪故誌之 
[定期賽會]  
　　英京來信言西歴明年五月英國倫敦城有賽會之舉所賽係婦人技藝之物如畫及扇曁各珍寳想懷奇者當各出家珍供人賞玩矣 
[减價招徠]  
　　近聞日本三菱公司同孟買大製造局西人他打立有合約在英京製二火船駛往孟買再由孟買走日本與鐵行火船相 
 
 

Page 3

 
 
爭故孟買走香港及日本所收載費數禮拜内减洋半元外間謂將來若再有减載貨者眞得便宜矣 
[火神觀劇]  
　　粤東花縣某鄉落於本月望前迎神賽會儀仗鼓樂等件備極一時之盛連日演唱大有年戲班以娛神聽紅男緑女登塲觀劇者如蟻之聚如蜂之屯廟前燃放爆竹蟬聨不斷忽有餘燼飛墮戲棚遂兆焚如之禍時值朔風凛冽轉瞬勢成燎原幸在光天化日之中諸人尚易逃脱戲班中亦能搶出貴重戲服不至全付一炬惟時聲勢洶洶因踐踏致傷者二三十人墜珥遺釵不可數計附近鋪户幸未殃及僅焚去戲棚一座洵可謂不幸中之大幸也 
[匪黨猖狂]  
　　粤東黄和亭恊戎現率營兵勦辦匪鄉探得番禺有數鄉爲賊巢穴聚黨三百餘人携帶擡槍籐牌竹梯鴨利挑鷄嘴鋤利刀長扎等器械月黑則分數隊出刦不分遠近至則連刦數十家不分貧富擄掠財物姦淫婦女臨行必執其男子相送至無人追逐始行釋放若被追者傷其黨夥則殺之以報仇月夜則專刦水上船隻渡船有送行水者任其開行迄今已兩月餘矣又在鄉内置長龍船數隻晚膳後其首領先下長龍放砲一聲爲號使各賊聞聲齊集及搶掠而回又放砲一聲俾各婦女至河干扛擡財物在祖祠分贓撥二成爲贏餘積項致令游手好閒之父母求老賊挈帶發財忘其爲賊犯法也以此引誘子弟盡爲一黨計兩月前知其搶掠者麻奢鄉二次每次數十家木棉鄉二次每次亦數十家一刼沈村大圍鄉一刦裏水横江一刦小文教一刦老鴉岡一刦廖美鄉固已指不勝屈因無人赶散本月初九日又刦三水之虎眠岡數家次早在官窰被獲匪黨七名搜出行刦器械奪回贓物值數百金審訊之下供稱爲撳死牛招他由香港上岸不認盤踞番禺鄉村也查撳死牛實姓何有時認姓陳有時認姓蔡誠爲著名巨匪願辦匪鄉者密爲查察而洗蕩之庶免釀成異日之憂焉 
[甌試竣事]  
　　温州府徐太守舉行府試已列前報兹於初十日四覆永藥瑞平四縣共設二十席肴饌豐盛與考者莫不頌太守之待士優渥命題有四先進必有中如會立於朝各作小講一詩題亦分四邑地景浩然樓弘景室阮放宅醉翁亭不拘韻各作七律一首至五塲旣竣隨於十一日發貼全案所取前十名均屬知名之士且其名次前後亦不差纍黍無復滄海遺珠之憾士論翕然咸服太守老眼無花玉尺衡量公而且當云 
[寍郡得雪]  
　　寍波於二十夜雨師税駕已見前報兹悉廿一夜滕六君又惠然肯來天明始止約積寸餘廿二晨天又放晴積雪遂融雖未十分深透而灌園之叟力田之儔無不額手稱慶謂爲來歳豐年之兆云 
[秃奴抵甬]  
　　秃子化聞赴京請得藏經乘輪南下由滬赴甬爲前報所已紀兹接寗波信知化聞已於十七日清晨乘招商局海定輪船到甬當卽换坐海船回普陀山此僧一路招摇佛如有知必當擯諸山門之外 
[漢皋寒信]  
　　本月十八日晚十點鐘漢口地方濃雲密佈北風怒號冷透重裘獸爐無焰未幾鼉更初起雪珠淅淅瀝瀝從空而降俄而牀頭靜聽又雜雨聲至東方旣白雨師與滕六君皆飄然長往惟箕伯飛廉猶眷眷未去也 
[西節停訊]  
　　今日係西歴一千八百九十四年元量本埠道營廳縣及英法兩公廨讞員循照向章至駐滬各領事署道賀英副領事因照會蔡太守停訊一日 
[致祭倉厫]  
　　光緒十九年分上海縣應徵冬漕經縣尊黄大令定於本月廿四日開倉啓徵已紀前報前日縣中差役先赴南市馬家廠漕倉打掃潔凈昨已屆期清晨大令飭同海運紳董王君介眉等詣漕倉致祭倉厫大令等行三跪九叩禮畢卽命倉書當塲開倉大令復與各紳董入内晤談良久興辭鳴騶而返 
[賭窟難尋]  
　　本邑虹口地方向係賭徒聚集之所自英捕房麥捕頭及美捕房黎副捕頭督率中西印度各巡捕嚴密查拿若輩遂遁入城中又經上海縣黄愛棠大令訪聞石皮弄王姓彩衣街李姓均有聚賭情事因卽飭差嚴密查拿其詳已紀前報兹悉王名焦生自經訪查後日久玩生又復無明無夜紏人賭博前晚王正思出手得盧又恐差勇到來遂遷往大東門内沈家弄相近親戚某姓家以避其鋒千金一擲意興頗豪被害者不知凡幾又有杜姓者亦糾合各賭徒在劉公祠間壁空屋内呼么喝六達旦通宵旋有某某等數人入内向杜索取規費卽俗所謂拆小頭也杜視一錢如命分文不給衆人大肆咆哮敲檯拍凳聲勢洶洶當經各賭徒竭力解勸始各分散 
[野雞入網]  
　　滬北英租界胡家屯一帶野雞妓院鱗次櫛比不下數千餘家半係流氓探夥等主持開設一至夕陽西下街市燈明卽五色斑讕飜飛四出或粉面油頭倚門賣俏或濃裝艷裹入肆探春甚至漏靜更深沿途拉客弁髦禁令顧忌毫無近則生面别開愈形狼藉聞梅春里有數家專與佛門弟子結歡喜因緣獲利旣豐機關尤密更有嫖欠剥衣抽頭聚賭種種不法罄竹難書好捕頭聞而惡之於禮拜六夜密飭包探分投拘捉詎多魚師漏早已風傳其得信較先者紛紛驚避書塲茶肆中雌雄稀聞雉飛亦少矣由包探何瑞福顧阿六孔阿才黄四福等僅獲到野雞妓張金寳李鳳仙李巧仙王二寳陳阿玉周秀花李雲香等七口並鴇婦周潘氏傭婦張朱氏一併解送英公廨管押候訊究辦以儆風化惟聞王二寳將次回籍成婚並不賣娼拉客適在路中結束鞋帶爲包探誤拘不知確否想一經堂訊黑白自分無庸贅辨也 
[蠻觸相爭]  
　　本邑人某甲寓居南倉大街之順風樓茶肆日前與住居滬南石街中之土金口角結成不解之仇由是邂逅相遇必奮老拳昨日土金在順風樓門首行過適被甲所見扭住痛毆土金亦不相讓爭扭良久皆不肯釋手甲力不能敵在身畔摸出小洋刀向土金足上猛刺一下致將棉褲割破左足受傷一處長約寸許甲見已釀禍飛步奔逃土金遂至友人處歴訴情形尚欲興師問罪也 
[失花悮認]  
　　有張某者浦東人也向以販賣棉花爲業人以張客人呼之前日在浦東販棉花數十包乘航船來滬消售舟旣抵滬張遂上岸雇夫將棉花挑往某花行後至花棧中檢點忽少棉花六包向各挑夫詢問莫非挑至别家耶該挑夫等咸謂並未悮送張遂將挑力扣留不發潛向滬南各花行尋覓行經水神閣下見源順小花米店門首堆有棉花數包張遂入内謂店主某甲曰此花係吾所失何以藏在爾店甲問爾花可有記認張不能答甲以張無端誣指不肯干休遂軋至對面吉祥樓茶肆唤二十三七鋪地甲剖分曲直張自知理屈願點香燭服禮並惠茶鈔始得從容而去 
[拍賣衣服]  
　　虹口裕大新衣店主孫阿毛將舊皮箱滿裝新衣運往日本並未報税被新關巡丁扣留解關已載前報兹悉皮箱共有七隻内裝綢縐皮棉衣服及寍綢十疋由税務司飭人估價值洋一千八百元不日卽當拍賣充公云 
[飭邀業户]  
　　日前有張永泉扭朱錫昌至英公廨喊控掯付賣地價銀等情由蔡太守晚堂提訊張供有陳文毓將田畝賣與譚同興由小的與孫士林等爲中議明每畝價銀九百五十兩交契付價今將平房二十六間拆讓内有恒來酒棧房屋因有租期二年未滿不便拆造令其暫行歸管收租均經說妥交付定銀已出定據交執今被譚同興之夥朱銀昌硬欲一併拆讓掯不付價致小的所許丈量局等各項經費無從措繳不得已扭案請訊並據孫士林投案供訴從同質之朱錫昌供爲譚同興買辦曾憑張等經賣二十三保二圖陳文毓田畝議定每畝價銀九百五十兩拆屋付價定洋五十元立有定據收執並未說有恒來酒棧房屋阻期未滿之事是以未便付價伊等硬欲索回定票不遂所欲竟遭扭控 
 
 

Page 4

 
 
蔡太守察閱朱錫昌呈案定據並無載有酒棧租期未滿等情乃張孫旣爲經中膽敢扭人妄控况原業户陳文毓並不爲首實屬恃蠻妄爲姑着邀同原業户等到案訊奪 
[英廨瑣紀]  
　　王倪氏之女鳳寳在王陳氏花烟館爲娼知被王陳氏凌虐與論爭閙由一百三十九號華捕將各人拘至捕房移送英公廨蔡太守飭發官媒候訊○某甲與女子姚戴林姚雲妹等同住一室被女之家屬查知投報捕房由包探拘拿捕頭命將二女先送英公廨甲則暫押俟明日解送公堂請訊○徐錦昌扭兪慶堂至英公廨控兪薦保王惠生爲夥虧空銀兩向追不理應向保人追償蔡太守飭將兪慶堂暫押候訊 
[法界瑣聞]  
　　小木匠某甲寍人也挈其梅鶴賃屋於法界彩視街同安里甲性情暴悍桀驁不馴盛怒時人不敢近因嫌雞棲窄狹在庭心另搭露臺一架露臺下則爲工作之所前日上午十一點鐘遣一年甫成童之小學徒將杉松各板携曬露臺學徒偶不小心失足墮下擦去肩上皮肉一塊血肉模糊登時暈絶甲與其妻一時情急計無所施經旁人指點舁送仁濟醫館療治不知能無性命之虞否○招商局海定輪船停泊碼頭扒手某乙上船竊取搭客搭連袋一隻携之而遁迨客知覺追入馬路經巡街捕所阻拘獲人贓問明原委將袋給還失主乙則拘送捕房翌晨經克捕頭訊問以其初犯命押候覔保○住居中八仙橋之木匠某丙在虹口船塢工作前晚工罷回來路經英界某處適遇有劉盤龍之癖者邀其入局賭博大獲而歸行經法界已鐘鳴四下巡街捕以其犯夜并形迹可疑拘入捕房昨早七點鐘克捕頭訊明原委命覓保出外以後不准賭錢○法界天主堂街春裕成雜貨棧於上禮拜六投捕房報稱有蓮心一桶約值洋十餘元爲野雞扛夫在忙碌中乘機扛去經法包探另案詢悉此貨爲扛夫某丁舁至新街口某南貨店售得洋五元九角當卽禀知捕頭吊到原贓拘獲某丁押候堂期傳到收贓之某店一并解請葛同轉訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 
 
 

Page 9

 
 
[猴撫小孩]  
　　在昔后稷置隘巷牛羊肥字之子文棄中澤虎從而乳之夫以狠如羊猛如虎尚能撫字小孩况獅之靈性與人差同乎然則其乳養人孩也原無足異近有中舶船由荷屬吉淡閩地方行抵香港據船主蔡通云有閩之永春人胡哲以挑布擔爲生一日往穆拉油社内道經該處叢林忽聞有小兒啼哭聲在樹間不勝駭異至穆拉油社内揚言於衆隨有穆拉油人名荅務與好事者數輩促往騐視果見林中一大樹枝枯而腹空中以蒙茸嫩草鋪之有一小孩睡其上約有數月崙務遂上前撫視則男也急抱而回衆人猶在該處探視忽見有紅面母猴一隻大幾如人挈有小猴一隻跳躍而來衆人赶卽退避後不知所終想此小孩係私産所棄被母猴抱歸撫養者蔡通曾見此孩謂細審形貌不類華人云 
[瓦罐奇異]  
　　　東河南新村地多岡陵荒塚纍纍前日有捕蛇某甲假道其間見有常山君二尾長逾數尺蜿蜒長林豐草中欲追而捕之蛇至河干進穴遁去甲携鋤掘穴中有蛇十餘尾巨細不一甲欲捕置筐内則紛紛走脱轉瞬已杳隨在穴旁得一瓦罐半没土中取而視之罐口書有符籙旁粘小字一行則爲天啓甲子六月初旬字樣提之甚輕摇之寂然似中空無物甲懼不敢取仍置原處歸以告人翌日鄉中好事者糾衆再往則罐已不見有疑爲窖金者有謂係術士勅禁妖物者然皆臆度之詞不足信也 
[失火卽熄]  
　　十三日午刻粤垣西關塘魚欄口某屠户因開爐燒猪爐火上升遂至冐穿屋頂是處妓館林立各妓女一聞火警莫不奪路狂奔鶯燕紛飛頗形狼狽幸卽時撲滅不致成災又十四日紫萊里口某姓家因祀神點燭遺燼延燒他物烈燄上冲不可向邇幸水龍踴躍赴救僅焚一間鄰户皆慶無恙 
[循例開徵]  
　　秀水縣劉邑尊於二十一日午前設全副儀仗由本署乘輿赴北門漕倉隨卽升坐大堂鼓樂升砲循例開倉當卽牌示起限徵收六房書吏差役等均各叩賀開倉之喜然後退堂仍以全副儀仗回署邑尊當堂諭飭諸經收務各認眞揀選潔凈乾圓之米並須赶緊得以年内告竣然各户踴躍完納其勢當在月初矣 
[銅洋肇禍]  
　　蘇撫署内廚役劉某天津人也偕同鄉向作長隨之張某手持洋銀一枚至道前街恒興錢鋪兌换鋪夥某甲估係銅質當將原洋擲還劉稱無論銅鐵時值估價可耳甲誤會其語瞠目大叱曰清平世界豈容爾輩硬兌銅洋劉張二人大怒兩相口角脣槍舌劍之餘甲躍出櫃檯舉掌便擊二人亦舉手相還扭住互毆當將櫃上什物擊毁無遺鋪中人一擁而出將二人圍住意欲拖拽入内二人不肯一味揮拳亂毆當經人勸至鳳池園啜茗該鋪主卽至善長巷總捕公館投訴唤差勇多人將二人拘去劉司馬提訊之下以劉不應硬用銅洋滋生事端飭責三百板荷校示衆張則由某巡捕官飭丁持片保釋 
[清風亮節]  
　　浙江提督馮軍門於十八日回署屬下各員均至眞武宫道頭迎接月之廿六日爲軍門古稀華誕水陸各營官員先期齎送夀禮軍門概辭不受旋因來意誠敬謙遜再三然後祇受夀軸夀燭餘皆璧返聞軍門將乘輪巡洋作海上之遊以免同寅及各屬員拜祝之勞亮節清風於此已可概見矣 
[歌功頌德]  
　　署理安徽臬憲本任安廬滁和道丁恬生廉訪筮仕皖垣星霜屢閱清廉耿介惠洽輿情德政在民歌風載道在城紳士受惠良多德無可報遂醵貲恭製萬民傘一柄德政匾一方德政牌二對清道旗四桿砲竹數萬顆於月之二十日午刻各紳士衣冠整肅恭送抵署閽人禀報廉訪衣冠出迓謙遜不邊經各紳懇切鳴虔始蒙收受旋令庖人備宴欵待均各盡歡而散非廉訪平日德惠及民曷克臻此 
[遺失掌珠]  
　　安慶某甲家住省城内高井頭地方家素貧寒夫婦傭工度日所生一女年甫四齡於月之二十日忽然走失閱日尚未歸家甲夫婦鳴鑼四處尋覓謂有人收留者謝青蛈千翼知風報信因而尋獲者半之未識一顆掌中珠尚能合浦重還否 
[縣案彚錄]  
　　無錫婦杜江氏家住四馬路西薈香里迭將養媳凌虐以致媳吞烟斃命事爲捕頭查悉卽將杜江氏拘獲忽有氏之姘夫王晉山者攺名陳德生出塲硬覇捕頭著一并送公堂轉解縣署黄大令詣騐訊供將陳德生卽王晉山及杜江氏分别責懲遞解回籍已紀前報兹悉陳德生卽王晉山以爲日已久潛復來申前日被包探拘送公堂昨日上午蔡太守備文飭差將王解送到縣請辦值日差禀報之下大令諭飭看管候訊○昨報紀鴇婦神通一則事爲上海縣黄大令訪聞立飭公差將被鴇凌虐來署鳴寃之烟妓小寳珠提案於晚堂訊問謂小寳珠曰爾有何寃枉如何被鴇凌虐本縣可代爾伸寃脱離火坑小寳珠供稱四川樊縣人今年十九歳父母均已去世十二歳時遭素識之李姓誘到漢口旋又帶來滬上售入花烟間鴇婦周金林家周先在小東外開設花烟館繼又在英界仁濟醫館左近分設野雞妓院令小婦人在彼接客有湯老四者向與小婦人相識湯在某輪船上爲火工欲爲小婦人脱籍因目下無力未能如願本月十九日小婦人在爛泥渡巡局門丁李某家借住二日第三日始來案喊寃嗣因小婦人自念並無保戳是以回去現在仍住在周處情願從良叩求超豁大令問曰爾到本縣署中喊寃究竟有無事故是否被周凌虐供稱實無凌虐大令曰然則爾鳴何寃供稱十五日有人到來游玩付下英洋一元小婦人交與周鴇察看洋係銅質周以小婦人不善接客略被毆打當時氣忿交加是以喊寃大令一再駁詰小寳珠執定前詞大令判將小寳珠先行發堂留養聽候核示辦理○領媳被阻已見昨報前晚黄大令升坐花廳提訊張羅氏訴稱嘉定人現住治下小南門内帮傭度日生有一子小名阿狗憑曹金甫爲媒聘定楊陳氏之孫女爲妻於去年九月初五日文定當付財禮洋三十五元至十月十三日過門童養相安無事不料今秋丈夫去世至十月三十日由曹來家將媳領去迭次往接不放反索財禮洋五十元無奈扭控廿七鋪巡防局奉解到案求請訊究阿狗供與母略同曹供稱江北人推車度日楊陳氏之孫女由小的爲媒許與張羅氏之子阿狗爲室十月三十日楊陳氏令小的向張家將伊孫女領回當日在我家居住次日由小的送到楊陳氏家現在不知該氏何故將孫女霸阻叩求明鑒楊陳氏供稱江北人家住南門外洗衣過活生有二子長子足跛成廢現在原籍次子在江隂推小車餬口孫女係小婦人長子所生自過門童養而後常被其姑與其丈夫凌虐因於今年正月由小婦人聞悉往領不放至十月底邀到原媒曹金甫一同往領由曹於次日送回我家邇以母舅家有事孫女前去小住並非霸阻今日孫女已回叩求恩鑒大令得供判將曹金甫交差帶出同到楊陳氏家將此女提案聽候覆訊原被人証一併斥退○前據廿三七鋪巡防局解送原告卜金福並經勸之胡貴生被告謝阿發等三人到縣請訊前日之晚黄愛棠大令升坐花廳提訊卜遞禀訴稱本地人操舟營生前日小的攬載泰順米行白米一百廿包臨時檢點缺少二包四處找尋見在謝阿發船上向取被掯扭到茶肆評論卽有胡貴生出塲理勸令謝將米交還小的了事不料一轉瞬米忽不見查得謝將米藏匿永順昌　間中小的情急扭謝至念三七鋪保甲局控告奉局憲解送憲案求恩訊究胡供稱伊等爭執小的不忍坐視爲之解勸詎謝不允交還以致涉訟謝供稱本邑人駕舟爲生白米二包係挑夫悮送到小的船上本欲交還因一時不知失主是以暫寄永順昌烟館中叩求恩宥大令得供判將謝交差立卽帶往永順昌將米吊案聽候覆訊○英公堂解送行竊滬城程裕泰絲綢之竊犯陳亭德至縣前晚大令升堂研訊捕役禀稱據失主報失之絲值銀四十餘兩陳行經英界被包探獲案解送陳供稱小的係寗波人今年廿八歳所竊之絲業已售去得洋五元有奇現求恩典大令著笞四百板收所候傳失主來案再訊 
[仁漿疉沛]  
　　敬啓者昨接漢口經辦順直義賑林君友梅來函並匯到河南沈項督銷局莊廉水善士勸募直賑漕平銀二百兩又總辦河南烏龍集厘局嚴茂之太守寄來直賑漕平銀三百兩以上兩項共合規元五百三十六兩五錢三分又接福建汀州府永定縣署諸善士寄來滬字一千五百十號捐册一本蒙署中各友捐助番洋四十六元英洋廿二元又接香港源豐潤號穆君慶祺來函並匯到香港諸善士捐助賑洋三百零二元五角其捐數清單容再詳細登報以供衆覽又塵定子善士捐助直賑棉衣洋一百元祗領之下赶於日内彚解津門以資散放謹登報章代災民百叩以謝 
[福建官報]  
　　十一月初二日同知覺羅彝倫禀明卸辦東門茶税通判李懋猷禀明三夾道茶税十一月初一日撤卡銷差委署峰市縣丞高岡禀辭赴任從九品魯鈞禀明奉札前往雲霄開辦税厘分卞禀辭巡檢陳肇沂禀銷并樓門茶税差藩憲牌示照得崇安縣五夫巡檢葉振衡現已奉部覆准應卽飭赴新任供職特示○初三日鹽運使銜在任候補道新選邵武府王棟自京禀到同知周士榮禀明南門茶税撤卡禀銷差通判胡峻翔禀銷洪山橋茶税差知州李溥霖卸辦丹洋茶税禀到巡檢劉錢甲禀卸辦橋北厘卡巡檢吳培基禀辭赴漳泉開辦舊鎭税厘○初四日同知鄧恩舉明奉委辦南台新海防炮捐局差邵武縣高椒勛禀辭赴任知縣李進祿卸辦白琳茶税禀到禀假縣丞章彬禀奉札委前往厦門勸辦炮捐禀辭縣丞羅永祺自京領照來閩禀到　　寗德縣典史李逢　自京禀到禀假從九品陳元靖自京起復禀到○初五日通判劉永安禀明奉委　海防炮捐　差候補按司獄陳宗海禀明奉委水部門保甲分局差典史錢寳琳自京禀到○初六日同知黄邇昭禀明奉委勘佑開濬河工差通判陶聞遠禀謝　委勞積飭知通判章鍌禀銷湖前茶税差知縣兪鳳呈禀辭回尚幹保甲局候補按司獄陳宗海禀接辦水部門保甲分局差鹽塲黄儀紱自京起復禀到二十四都巡　徐　　禀辭赴任○初七日同 
 
 

Page 10

 
 
　廣志禀辭解餉進京通判陶聞遠禀明奉委書局差知縣高楓卸辦洋口官運局禀到前卸武縣典史儲源自京起復禀到巡檢　書样卸辦水部　外保甲分局差從九品李　　良京禀到○初八日知縣張家潛禀明奉差後局委赴香滬探查洋硝價脚回省禀到銷差五夫巡檢葉振衡禀辭赴任巡檢敖烈光自京禀到○初九日委署將　縣典史丁椿　禀辭赴任巡檢陶樾禀明丁母憂藩憲示照得雲霄照磨王永頤病故遺缺應以新海防例試用同知照磨朱纓咨補又署福鼎縣典史王鑑清患病請假遺缺以試用巡檢　濟坤輸委署理特示○初十日代理永春州何宋嶔卸事禀到本任屏南縣吳恩慶卸署安溪縣事禀到試用知縣章瑞典史沈本立俱自京禀到○十一日知縣馬辰琯禀明奉善後　委赴滬探洋硝價值差禀辭從九品沈愼箴卸署拿口巡檢事禀到○十二日代理寗洋縣梁兆熙卸事禀到○十三日同知沈蕃卸辦延平府税厘局禀到同知葉鶴年卸辦浦城税局禀到署夏陽巡檢魏炳文卸事禀到藩憲牌示照得本任侯官縣典史司宗光飭回本任供職特示○十四日藩憲牌示照得福防同知徐承禧丁憂遺缺請以雲霄同知使惟欽調補又永春直隸州州同閻冠卿委辦永春州分局遺缺委准補建陽縣張鳴謙署理特示 
[浙省官報]  
　　十一月初八日杭理事溥禀知本日受事德恩禀知交卸杭理事同知金廷棟禀知臬司委赴奉化縣會審案件叩辭前署泰順縣鄧履中禀知交代算清回省禀到○初九日代理平陽縣王澤民專丁來省禀謝飭知攺爲署理候補縣朱其恕禀銷於臨新昌四縣催地丁差候補縣丞穆克德春巡檢王汝賢俱由京騐看來省禀到 
[申報館協賑所經收順直賑捐十一月十一日至十一月二十日止第三十四次清單]  
　　十一月十一日安慶太古晋來丁王氏胡椿庭吳王氏丁濟鎔計四户各一元吳桐崗吳桂榮張成王汪益清張忠和丁江氏計六户各洋五角武昌船帳房遞來天津惠濟堂經募十八户洋六元二角無錫通裕來嚴星渚求妻病速愈洋廿元許藴山二元碧蕉山房銅洋二元○十二日鎰　莊交來沈維嶽洋十元○十三日高平不肖子祈重闈福夀康强洋十元無名氏一元周公舘經募各善士十六户洋六元六角夀州全泰盛來王門張氏紋銀十四兩九錢七分申六錢○十四日傅跟賢洋五角銅洋一元○十五日天順祥交來普善士票元三百兩祈求生意茂盛洋五角周求病愈洋三角祈求諸事順遂二角○十六日如臯全泰盛來洪元夀堂洋七元蘄州政大源來青隱居士洋二元何保和並經募九户紋銀十一兩五錢申四錢五○十七日南市恆泰花行洋五十元○十九日李仁發因妻病愈洋五元隱名氏前月得子母子平安節省湯餅費移助洋十六元○二十日東來棧楊炳記洋十元以上總共收洋一百五十四元三角紋銀二十六兩四錢七分申一兩零五分票元三百兩銅洋三元 
[上海北市絲業會舘籌賑公所施少欽經收順直山東河南山西賑捐七月二十四至廿九日第三千六百五十六至六十一次清單]  
　　二十四日江袚庵洋三十元全仁堂陳二十元吕信孚源豐潤十二元無錫唐時長慕祝玉記求兩病速愈十元又求兩宅平安十元無名氏七元無名氏錢六千文合洋五元七角錢十六文嘉善吳樹人求母病速愈洋五元揚州杯水氏完願四元寳應朱宅因女病愈完願一元上新河無名氏文友求身體平安各一元○揚州源豐公典葆元堂洋五元五敬堂二元三槐堂一元求平安杏林書屋潘道周三户各五角晚香書屋錢三百文吉記以慶各一百文共九户合洋十元賓記紀小佩值戟各銅洋二元培記銅洋一元○閩安鎭署黄募靜安堂無名氏各洋一元黄華峰劉子山黄忻泉吕茂林四户各五角共六户合小洋四十角○廿五日兪長春醬園將年例醮資移助由蘇州兪公舘寄恊昇莊來洋廿元沙市陳翔雲兄交江通船寄來范氏銀十六兩雲南藩署由天順祥來銀十兩合規元十兩零五錢六分無名氏洋十元揚州大橋鎭無名氏求病愈六元慈谿鄭啓匠爲長子元熙病求速愈五元武林悔過子銅洋三元○廿六日頴州李湛卿司馬由安慶豐泰豫寄來漕平銀六十兩批見規元六十二兩九錢零八厘福州王蔭人求母病全愈電託周愼生交來洋五十元葉俊卿募求求子病愈洋三十元荆溪縣署許　菡求父病速愈廿元紹興陶采臣求妻邵氏病速愈由戴隆昌來十元陸擇炳四元蕪湖隱名氏求資先人冥福三元求出外人口平安三元杭州無名氏二元九角鑑古堂一元古香堂六角陸兪氏五角西塘李芝生求姪病愈二元不列名三角杭州夏兼章銅洋二元東海徐銅洋二元○廿七日揚州隱名夀母代曾孫析福由彤源莊來洋一百元淮安張應斗求父病速愈由福和莊來一八平二六寳銀六十五兩七錢合規元七十兩零二錢公信安募不求報洋五十元又無名氏三十元又廿元無名氏十元小洋一百六十角蕪湖拾翠主人爲女繡生求病愈身健由彤源莊來規元十兩慈谿學署得住日住齋洋十元南徐驤十元蕪湖罔極未報人爲生母二品命婦王氏三周經懺資移助以求冥福八元劉方氏求傷寒病速愈四元求合宅平安二元金雲溪徐長林各一元黄全茂銅洋五元○廿八日歙縣程方壺祈合家人口平安由杭州豫和託鎭昌莊來洋一百元嘉興縣署鎭海葉生亭保消災除病四時强健早得嗣香廿元桐鄉柏嘉雄祈保孫女寅生消災延夀廿元寓乍蔡漁令爲兒成婚承諸親友惠儀將謝筵資移助代造福十五元愛　居士十三元碰和助賑十二元章垣新建後墻翁少邨廿元兪廷桂因長子雲鰲病重求速愈廿元錢塘施介眉緣父恙愈完願十元又祈合宅平安十元陸氏求病愈十元景鎭九如甡余盈軒求佑兒病早脱體本洋八元盛川馨蘭書屋酬願英洋六元徐子求母長夀五元徐不留名五元松華舘主人求病愈五元大通胡萬昌募洪姓四元又江防府署袁姓銅洋一元江防也漁氏代求張曉山病速痊洋四元遺德堂汪求合家平安三元松江廣大募趙之春一元又隱名氏求保産母平安身體健旺二元松江奉婁鹽公堂不知名二元松江不留名二元平湖　秦胡元熙膏火求合家平安一元○　裕　　如臯孫曉欽求施少欽愈卽　痊强健　助洋五元卜雨村　　　　　毓麟堂各一元心願堂錢二百五十文北手尤村孫洋十五元無名氏　十元福夀堂五元庭如氏一元尤陳氏一元錢五百三十文東手無名氏海洋六元無名氏同四元無名氏　無名氏焕各一元鎭手張簡臣顔月卿彭手三户各二元叢立生徐三泰程耀庭張琴舟張尊五許蜂　張伯壗七户各一元　中氏　四百文共廿四户合洋六十五元○廿九日項錦林求病速愈由同裕公來洋二百元蘇莊陳興無名氏由徐季　五十元松江張叔文　子病速愈五十元蘇城葉俊卿募潘　　　病速愈五十元北公估局募同源銀爐九元五角生源銀爐　元錢七十六文東瀛求安順洋七元熙記四元保安堂四元嘉定廷　氏　外症速愈二元求安氏二元嘉定捕署兩齡童子一元 
[上海北市絲業會舘籌賑公所施少銳經收順直山東河南山西賑捐八月初一至初五日第三千六百六十二至六十六次清單]  
　　初一日涇邑周錫侯洋一百元　名氏求子病卽全由春記來洋五十元黎楊氏保子孫平安十五元太倉吳均洪求母病寒退熱凉完願十元任氏樂道求病速愈十元漢口黄鉞顯酬願十元無名氏還願求平安十元翠竹山房補過子五元鄭觀其保平安五元安慶王蓉初續助求恙速愈四元莘學耕堂四元李夀根六七八月三元無名氏求保合家平安三元無錫秦姓一元無名氏銅洋一元蘇省吳憶賡對開洋一元○蘇城華天益王半痴同募七月中旬桶捐洋三元錢八百八十四文善記洋十元未留名錢三百文共三户合洋十四元錢一百四十九文○無錢唐詩長寄來蔡日章洋五元諸葛心香二元蔡衣點一元免累人銅洋九元○初二日梁溪孝友堂洋五十元雪上逢霜客廿元前任青陽縣朱葛廬大令爲母彭氏夀辰祝鶴算綿長由潤昌棧來十八元無名氏十元江子安四元無名氏十元心餘子二元徐桂芬求病卽愈二元安裕萬盛銅洋二元無名氏銅洋一元丁姓銅洋一元○三晉源來揚州運署江陶甫善士續募泰州分司沈洋四十元東台縣倪廿元東台厘局朱爲室人吳氏兩次因病所許夙願廿元何垜塲瞿十元任金夀一元○高郵武廟丁玉軒募王德記洋十元居合興一元周玉輝錢五千五百文張正記二千文敦雅堂求母病速愈合宅免災一千文愛蓮堂陳手各五百文手短請符愈病二百文共八户合洋廿元○江省潘祝平募恆吉祥室洋二元愼思居一元悦性山房六角醖玉山房梁樹德堂各四角養心山房平陵居士各錢四文百正祥翔房召溪嘯客修業山房燃藜山房修竹居士醒迷子無名氏七户各二百文共十四户合洋共洋六元四角○初三日揚州史餘慶堂祈病速愈由恊源莊來洋一百元無名氏由同康莊來洋一百元仁和學朱由恊源莊來三十五元古夥孫滋本堂廿元恭夀堂求子病速愈十元蘇州顧正心十元嘉興春源石佩紳十元江右徐經傳由愼餘莊來四元又敦和堂主人六元隱名氏還願四元沈蕩陳葆清求女病速愈二元無名氏求母病愈一元蘭谿紀業成一元蘇城金鼎一元施全高求子病愈十角梁洗氏保子五角○初四日吟梅仙舘徐老人續助求身體强健合家平安洋廿元敦儼室主爲室人陳安人十周忌辰懺資移助十元四明張滄嚴上年爲兒完姻蒙親友惠儀將筵資移助代爲造福十元無名氏十元又五元翠竹山房由源豐潤來五元又潤記九元又有心無力人一元湖郡季和氏祈保合家安康二子消災悔六元補拙子補短僧各二元無名堂裕後氏各一元滸浦羅虞庭二元保平安對開洋一元王慶明小洋五角○初五日程王氏爲子達甫求病　愈由源優隆來洋五百元古夥衍慶堂五十元揭忠信堂規元廿兩林寗吳存鉅爲父母求冥福經懺資移助洋廿元揚州張周二姓奉祀孫經懺資移助祈祖冥福八元青浦縣署同人開徵酒席費移助七元錫東子五元無名氏祈求合家平安二元熟思子求父母冥福二元宜興鼎元公典不書名一元合興和樹行銅洋七元蘇垣姚永燮銅洋一元○協同慶來閩省山陜會舘經理人郝秀椿募陳尺珊六錢番票十二元柴蘭谷陳克庭各七錢番四元陳擊楷三元晋陽堂錢卓甫各二元黄子溶張翼臣范詠仙錫麟堂賜福堂朱藍田江鳴和七户各一元陳芸嘉胡小雲雷銘三龔師洛王葆臣樂安堂羅鶴琴卜安甫錢松齡劉歉琴徐松畦蔣靜波婁夢生周得友鄧允堂傅和禹劉謙山汪晋齋張友安袁文生高蓮生吳竹孫史靜山盧頴夫范鐵梅華亭沈熾昌曹世鏞廿八户各錢四百文余履菴七錢番六元共四十二户合規元三十三兩九錢五分 
[上海北市絲業會館籌賑公所施少欽經收順直山東河南山西賑捐八月初六七八日第三千六百六十七八九次清單]  
　　初六日慈谿馮簾青求病速愈由誠記莊來洋五十元又常熟濬香書屋五十元平湖經畬堂丁求添子息由成順泰交來五十元寓松日昇昌鄭葵賓求病速愈五十元蘇省吳鼎盛經理人募葉交泰茶行葉君三十元無名字爲産婦平安完願由邱子君兄來三十元鎭江盡心子十元一角松江沈仲起募唐靜宜十元杭州眉月樓主十元張信輔求病速愈十元馮知惜堂求保産後平順合家安健十元杭　致雲軒主人病愈完願五元沈麟章二元無名氏八角○新泰厚來福州新泰厚募陳漢卿大人規銀七兩福建建陽縣正堂洋四十元又募順裕當六元建陽縣庫房懷清舘主人周濂軒吳春江章少坤沈竹勳袁鐵梅七户各四元揚少卿張幼鳴沈少軒余均亭吳德齋徐子昻趙次瑾徐　九黄鳳書陳祖舜十户各二元葉葆侯夏薦秋何蔭堂楊叔成林肅波李竹君六户事一元福建候補副將趙又新恊戎經手萬雨亭四元趙又新邱汝屏黄叔林李髯仙四户各二元志樂臣陳子明廉善清榮華甫長佑子劉潤生朱幹楨葉岳生傅瑞庭宋尊爵周豫侯魏鶴亭十二户各一元共四十三户合規元九十八兩一錢一分○山陜會館經理人曹石琴託新泰厚來福建德茂昌記經手陳尺珊李文卿守善堂三户各七兌番四元庫堂陳寳綬各三元唐蘇亭郁梧笙余履慶王秉衡蔡伯昴張逵卿蔣少珊虞友三葛仁璧曹紫庭楊德春富德堂承啓堂林筱珊十四户各二元玉石林宋子鏡公善堂郭郁山刺沛記益智堂陳鈞石齊善堂虞李振英餘慶堂方圓堂三槐堂耕記世祿堂十四户各一元共三十三户合規元四十二兩○初七日保寗居求疾安痊洋一百元四齡童子王承翰求急驚速愈洋一百元湖南瀏陽不書名人祈佑出嫁女身體安健由漢口茶業公所文虎卿託招商局來漢平足銀五十兩批見規元五十一兩一錢三分三厘沈安甫求母病速愈洋三十元顧鏡秋了願廿元雙溪汪訪廬爲留髯承親友賜儀理宜具筵申謝兹將該資移助爲諸君種福廿元揚州三徑草堂求父病速痊由寳和莊來廿元洋三氏十元揚州金毅菴募鴛湖勤廉堂主十元孫沈氏爲媳張氏病求卽痊由杭州恆豐順寄來十元瑞生和五元又求保人口平安一元專五堂五元無名氏求睛病全好五元揚州陳公館太太小姐彩雲合四元李桂村王善士各一元蕪湖楊廣大義無名氏四元太倉繆季豐募李叙五求保産平安二元無名氏保平安二元江西無名氏二户各二元集賢里公醮餘資移助由潘和懋交來一元二角○初八日崧厦鎭西華村茸人長金鐲原重五兩兌見規元一百四十五兩八錢七分又現洋五十元求病速愈十元補過氏求子順天鄉試平安五元寓杭横河橋滿州得喜三元杭江干延夀堂潘二元葉長春銅洋二元○泰州榮泰莊寄來張子和募積善堂洋五元好善堂四元百忍堂清河堂各三元盧思善堂黄積德堂各二元宋最樂堂一元共七户合洋廿元○清江朱留仙募雙富貴居洋三元動定增綏客二元平安室三讓堂各一元見圖盡力人二元錢五百文七子福夀堂一千四百六十文益壯老人一千文求娘安生兒七百九十文干姓屈氏各五百文鄭氏三百高氏二百文共十二户合洋十四元 
 
 
 

Page 11

 
 
   
 
 

Page 12

 
 
   
 
