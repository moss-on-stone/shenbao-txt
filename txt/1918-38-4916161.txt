# 1918 - 38 - 4916161

 

Page 1

 
 
   
 
 

Page 2

 
 
   
 
 

Page 3

 
 
時評 
[國家之大端（冷）]  
　　國家之大端除土地人民而外中國今日巳破壞無餘矣 
　　法律不必問也賞罰時相抵銷命令常有出入財不足於用兵不足以戰官不奉命吏不奉公譬諸一人四肢百體均已渙散其能成爲人者幾希矣 
　　是故今日中國之得爲中國者僅僅土地人民二者巳也然而彼自謂於中國有權力之人猶日日糜爛其土地殘害其人民果與何仇耶 
命令 
[二月十三日大總統令]  
　　那遜德格濟勒呼著加輔國公銜噶魯第著加頭等台吉銜此令 
[又令]  
　　外交總長陸徵祥呈請任命瓊崖道道尹周沆兼署瓊州北海交涉員應照准此令 
[又令]  
　　内務總長錢能訓呈准黑龍江省長鮑貴卿咨黑河警察廳廳長楊興奇因病辭職楊興奇准免本職此令 
[又令]  
　　内務總長錢能訓呈准浙江省長齊耀珊咨外海水上警察廳廳長王萼丁艱辭職王萼准免本職此令 
[又令]  
　　内務總長錢能訓呈准浙江省長齊耀珊咨請將寧波警察廳警正應拔謝紳枋免去本職應照准此令 
[又令]  
　　林柄華給予四等嘉禾章此令 
[又令]  
　　朱明文晉給四等文虎章此令 
專電 
[北京電]  
　　譚組庵岑西林曾合電言不可戰政府因去電問譚不戰何法定湘局頃譚電告擬赴湘一行時局又有轉機 
　　（十四日下午八鐘） 
[北京電]  
　　李純電馮王言三十一電發時未接討伐令閣員來電倒置時日冷嘲熱駡某以國家爲重不與較（十四日下午八鐘） 
[北京電]  
　　馮玉祥已報到武穴在安慶說不確（十四日下午八鐘） 
[北京電]  
　　今日閣議因熊提出春賑春工尙須五百餘萬查善後借欵内月欵存在某外銀行决俟與丁恩商辦（十四日下午八鐘） 
[香港電]  
　　廣州督署消息陸榮廷擬舉程璧光自代（十三日下午九鐘） 
[香港電]  
　　今日香港地震兩次無損傷（十三日下午九鐘） 
外電 
[香港電]  
　　午後二時十分地大震逾四十秒鐘房屋震撼電線與電話線皆搖動華人時方慶賀新年紛紛避至街中（十三日） 
[沙面電]  
　　午後二時十五分此間地震歷時頗久 
　　（十三日）以上路透電 
[杭州電]  
　　　　今日午後二時十五分杭州地震（十三日） 
[哈爾濱電]  
　　烏蘇里哥薩克人民大會於尼古爾斯克通過决議案承認合法國會爲唯一立法機關並反對與德單獨媾和謂須得協約國之同意始可成合於民政主義之共同和局此後哥薩克人民將自行保全其境内之秩序至合法行政機關成立後而止（十三日） 
[哈爾濱電]  
　　過激黨交通部長電諭霍爾瓦特將軍迅即遄返俄京報告路務因路政刻歸交通部管理而不歸財政部也霍將軍覆稱中國新簡之中東鐵路局長刻在哈埠故彼不能離境云云目下中國局長巳發通令致鐵路各員謂奉中國交通部令來此視職行將遍察各科接見各科長俟一切事宜接洽後即將回吉林墨爾根附近中國境内有一挾持軍械之俄兵華官見之即解除其武裝白拉戈夫成斯克之過激黨因此向華官抗議援引國際公法以證俄兵行爲之正當（十三日） 
[哈爾濱電]  
　　盜匪八人昨晚持械入哈爾濱外馬家角某家搶去現資五千羅卜及價值六萬五千羅卜之珍品（十三日） 
[哈爾濱電]  
　　俄國里林政府通令改用羅馬曆全國鐵路不得不遵辦故中東鐵路將於二月十四日開始廢去俄國舊曆而用羅馬曆 
　　（十三日）以上字林報 
[哈爾濱電]  
　　俄國過激派政府於俄曆一月二十五日公布公文聲明凡過激派政府以前之政府所締結之一切國際條約限於一千九百十八年一月末日以後槪行作廢（十四日） 
[漢口電]  
　　馮玉祥現在武穴聞馮氏巳電王督軍請示機宜據從武穴歸者言武穴現碇泊輪船五六艘皆係輸送馮軍來者 
　　（十四日） 
[東京電]  
　　押川製鐵所長官因鋼鐵出售問題關係於昨日提出辭表（十四日） 
[東京電]  
　　金杉英五郎尾崎敬義等二十五名昨日以不慊於幹部之行動爲理由脫離新政會 
　　（十四日） 
[東京電]  
　　昨日衆議院將設置東方調查局建議案照委員會原案可决（十四日） 
[東京電]  
　　飛彈山中之坂下村爲積雪所封致居民三百餘人皆餓斃（十四日） 
[東京電]  
　　法國海軍代表於十三日訪問海軍大臣對於秋山中將之逝世謂爲日本海軍之大損失極不堪其同情之感云（十四日） 
[東京電]  
　　倫敦來電據俄京無線電云先在小露西亞與德奥方面媾和條約簽印歸於克野夫全部勞兵會主持故在羅貝斯特利得烏斯克之小露西亞媾和委員等旣至不能有何等權能（十四日） 
　　以上東方通信社電 
[東京電]  
　　中國問題攻究會十三日夜在華族會館開會貴衆兩院議員及諸博士百餘人出席今井博士主張承認南方爲交戰團體副島博士唱南北調停說寺尾博士謂南北紛爭乃新舊思想之衝突云云最後小川代議士主張以日本民間之有力人物調停南北兩派云云（十四日） 
[東京電]  
　　新政會之金杉若尾大崎越山等代議士二十五人脫離該會不日擬在議院内組織交涉團體（十四日） 
[東京電]  
　　新政會退會者二十七名組織新團體定名爲同人俱樂部（十四日） 
　　以上共同通信社電 
戰電 
[亞姆斯特丹電]  
　　柏林電稱據白里斯特里土夫斯克消息德國外交大臣庫爾滿男爵於九日上午二時與烏克蘭代表開最後會議庫氏表示願與此新國議和以爲和局發端之希望烏克蘭代表主任欣稱議和可利於平民全體且足了各國之戰局於是乃於約上加必要之押約中規定恢復奥國與烏克蘭開戰前之疆界北部則暫定一界線由雙方派員畫定之和約調印後被佔土地内之軍隊即開始撤退雙方各不償還兵費與戰爭期内一切損失俘虜均許回里雙方允卽入於經濟關係（十日） 
[亞姆斯特丹電]  
　　柏林電稱德國烏克蘭所訂之和約且尙規定彼此即行交換農工物産價由雙方委員會訂按每千馬克等於四百六十二盧卜每千克朗等於三百九十三盧卜之金本位付價交換物産由一總局專司其事（十一日） 
[亞姆斯特丹電]  
　　奥國農會正式代表三人赴烏克蘭基夫地方討論經濟問題（十一日） 
[亞姆斯特丹電]  
　　白里斯特里土夫斯克媾和會討論俄國代表波蘭人之權利問題後巳休會至星期三日（九日） 
[倫敦電]  
　　白里斯特里土夫斯克媾和會議事情形悉由德國政界方面傳出迄未接俄京徵實消息　六日起俄京無新聞電報傳出其故未悉俄國無線電報現經通行但專傳白里斯特里土夫斯克之理想討論故未能徵實外間所傳俄京舉事反抗過激黨之謠言過激黨代表加米里夫氏已抵瑞典京城據稱彼現啣重要使命赴英一行又稱烏克蘭與中歐列强之單獨媾和無利足云蓋烏克蘭人民之受治於軍工代表會機關者决不承認此種和約也 
　　（十二日） 
[倫敦電]  
　　昨日白里斯特里土夫斯克來電云今日開會時俄國代表主任謂俄國雖未簽定正式和約然巳宣布不復與德奥土布處於戰爭地位且將下令完全解除各陣線俄軍之動員 
　　（十一日） 
[倫敦電]  
　　白里斯特里土夫斯克俄國無線官電通告過激黨外交總長特羅斯資氏謂烏克蘭基夫全境已於八日前入於軍工代表會掌握僅餘貝慶斯克寺由基夫議會之殘衆據守八日該寺亦被占議會之軍全逃議會一無所餘惟遺一悲慘之紀念耳故烏克蘭議會代表在白里斯特里土夫斯克會議已毫無權力云（十一日） 
[若西電]  
　　羅皇已命亞佛里斯克將軍組織新内閣（九日） 
[亞姆斯特丹電]  
　　烏克蘭和局旣成奥人大慰昨日維也納各處多懸旗誌慶（十日） 
[海牙電]  
　　荷蘭外交部發表文告謂荷蘭與協約國美國現正商訂經濟條約凡運濟荷蘭之物品悉以荷船運之荷蘭所餘噸位則由英美用於危險區域以外（九日） 
[華盛頓電]  
　　陸軍總長巴克氏之星期戰報謂奥國蘄和日殷奥人對於犧牲大軍於遠處戰地以使德人於國外發展野心而圖私利一節殊爲忿怒西歐英軍全陣線今戰事頗烈但僅限於一隅巴氏之意此種戰爭之結果將使未來之攻勢同時於各地點發展法軍陣線亦有活動之戰事　意軍近來從事猛轟敵軍羅軍兵力較上年約强百分之八十雖爲敵軍所圍仍圖忠守協約國之主義今已佔據自加位資至成洛維資之全陣線云 
　　（十日） 
[亞姆斯特丹電]  
　　君士坦丁電稱土耳其廢皇亞白杜爾哈米特患肺炎症逝世（十一日） 
公電 
[陣贛督辭職通電]  
　　十萬急北京國務總理各部總長李步軍統領吳總監各省督軍省長南寗陸上將軍瓊州龍巡閱使浦口王巡閱副使廣東李協和天津熊秉山先生上海岑西林譚組菴孫伯蘭先生松滬護軍使張家口歸化承德各都統徐州張督辦長沙譚總司令岳州程總司令并轉各鎭守使各司令各師旅長均鑒光遠一介武夫智能淺薄猥蒙大總統知遇拔之師旅之中畀以疆圻之任視事以來適遘湘變恒恐因應失當喪地殃民失職召咎上累元首知人之明亦遂忘其庸懦殫精竭力冀擁戴元首以匡救我國家嫌怨有所不避勞瘁有所不辭五月於茲矣竊嘗自念才不足以稱高位德不足以保衆民然未忍遽爲乞休者以爲愛護和平即所以擁戴元首亦卽所以匡濟國家故苟有一線和平之望不使自我身而搖奪摧殘之以便己而禍國也遠雖不才於國家主義聞之稔矣二十世紀國際爭端之劇烈凡我國人皆宜有所覺悟思所爲厚蓄國力以發揚國威乃足爭自存於世界大藏資財社會經濟皆國之富力也帷握參謀將帥卒伍皆國之材力也武庫軍儲堅艦利炮皆國之兵力也三者皆所謂國之實力蓄之以對外侮或可救亡耗之以内戰則祇足自殺彼溝瀆自經引刀自裁者人皆目爲愚而悲之獨至耗國力以相戕賊遂各忘其爲自殺之道甚矣遠粗具軍學知識略有國家觀念於國力對内對外之作用尙能辨其是非終不忍以自衛者自衛者自殺是則匡濟國家之直接計畫也至對於贛省責在守土保民必審度贛省所處之形勢肆應咸宜然後地方可守人民之生命財産可保贛之形勢西鄰湘南鄰粤北鄰鄂東隣閩浙當五省之衝而兵力不足三師各鎭一有警耗則請兵請餉械不絶於途且伏莽遍地動輒乘間竊發形勢之難如此故應付稍一不愼禍變立卽蔓延藉非苦心維持力保治安則章貢之間早巳不堪設想矣又况贛與蘇鄂同爲長江流域之關鍵贛不保則長江動搖大局糜爛不可收拾故保贛即所以保長江而大局亦賴之以安是則保贛之計畫亦間接以匡扶國家也惟抱此直接間接匡濟國家之計畫故雖時存退志而苟未至於灰心絶望尙未敢遽以陳請非有所戀戀於名位兵權而不能釋之以去此皦然志節不敢求諒於人但求堪以自信耳故當往歲十二月秒息爭明令未頒荆襄自主鄂勢岌岌王督軍自請罷斥以謝時賢而遠不忍於此時求去固知元首仁明旦晚必有息爭布告和平之望未絶也及至本年一月中旬調和尙無端緒主戰之聲復起要督軍亦自請罷去求即時解職以謝國人而遠復不忍於此時求去以爲荆襄一部之爭或不致牽動大局和平之望仍未絶也乃自岳陽攻擊兩軍接觸以還形式或因之　變討湘之令明知非元首仁恕之初心然時勢顚危旣已如此則調和亦無所用其力矣光遠數月以來嘵音瘏口百計維持任重力微積勞過慮寢食俱廢腦病復發支日上元首一電已詳言之自腦病觸發後智慮日就昏蒙若隠忍牽就雖鞠躬盡瘁終無補於贛無益於國歌日又復陳請乞退並請另簡賢員接替倉卒離任養疴遠去贛之後尤望繼任者保贛省治安且維繫國家大局謹馨香頌禱以俟之敢明心跡敬告國人國多賢哲幸加敎焉陳光遠魚叩 
[旅滬贛人致陳督電]  
　　南昌陳督軍鑒國亂方殷得公力主和平不惟贛人蒙庥大局亦賴挽救敬誦魚電咸深惶駭除另電懇政府慰留外特請萬勿再萌退志以踐保贛即保大局之初心旅滬江西紳商學界陳作霖謝遠涵陶家瑤鄒維良包發鶴吳照軒湯祚賢郭伯棠盧師譔陳榮廣等叩 
[旅滬贛人致馮王電]  
　　北京馮總統王總理鑒國步艱危民生凋瘁外競方烈内戰無名贛督主和式符民望頃讀辭職魚電贛人舉蹙額相告懼禍至之無日務懇速電慰留贛省幸甚大局幸甚旅滬江西紳商學界陳作霖謝遠涵陶家瑤鄒維良包發鶴吳照軒湯祚賢郭伯棠盧師譔陳榮廣等叩 
要聞一 
[北京政潮紀聞]  
　　參戰借欵與内閣問題 
　　參戰督辦命令發表後迄未見何等進行其中雖有種種原因然實以參戰借欵未定之故聞美國方面關係此項借欵有允許消息蓋美國對於歐戰之進行預備供給協商國之欵項其數爲三千餘萬鎊現時未繳付者尙有八百萬鎊我國之借欵即在此項借欵中籌撥二三百萬鎊但借欵之成以中國將德奥俘虜驅逐出境爲條件近日政府方面對於德奥人出境問題迭次提出閣議雖尙未完全解决而進行頗力即此種原因也至出兵赴歐一節參戰督辦段祺瑞有以講武堂改編敎導團辦法茲聞曲同豐氏前日條陳段督辦擬設兩敎導團講武堂之所改編者爲將校敎導團而另設一弁目敎導團八日下午講武堂巳開一會議研究改編將校敎導團之方法九日上午十時段宅又開一重要之參戰會議召集各重要人研究一切進行方針此項敎導轉之改編及前條所述借欵問題均爲所研究云 
　　昨傳王總理求去之說探悉事出有因但目前不至實現前日王氏對左右談話頗露求去之意確有其事但絶未表辭職之决心據深知王氏者云目前政府雖萬分困難但尙非絶望之時王總理必不輕以一去卸責不過北京近日政潮澎湃運動改組内閣者實大有人在據聞其一種計劃係欲以外總或陸總督暫代先組織一過渡内閣周自齊朱啟鈐皆將占一椅子若梁士詒目前不願登台則將以周自齊任財政此等運動近頗惹都下之注目惟運動雖誠有之而成功則未可遽期蓋王總理一日不决然捨去則欲取而代之者亦頗難下手也馮王之關係近仍十分密切某方面消息河間前晚語王總理云從前種種皆予一人負咎與君無與將來吾二人同去不必先辭云云亦爲個中消息之可徵者又據一般人觀察王氏之去留爲和戰之一種關鍵云 
　　近日以來内閣改組一說喧騰於人口然據最近調查則迄於今日王總理並未有辭職之舉是王内閣之去職殆已不成問題唯王總理雖未辭職而内閣之一部分改組確有此項運動如交通總長曹汝霖之辭職及葉恭綽之繼任各報所記確有是事不久或將實現此外則財政總長一席頗有爲梁士詒奔走運動者聞某總長某次長某前次長等曾有一電徵求梁氏之同意並促其來京而梁之同派諸人近更散布一種傳說謂梁如掌財政則登台後之七日内必有法使交通銀行兌現二星期後可使中國銀行兌現期以鼓動一般人之捧場說者謂前年夏間兩行之停止兌現卽梁氏之政策現在財政狀况尙不如彼時梁豈有法以使之兌現耶此亦改組内閣運動中之一珍聞也 
　　日來外間頗喧傳梁士詒氏行將來京昨據公府中人言此說殊非事實日前某當局確曾托某要人致電梁士詒促其來京惟至今並無復信據梁氏親信人所談似梁一時尙不能北來朱啓鈐周自齊亦將與梁同其停退云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[關於戰局之各面觀]  
[赴戰各軍之近况]  
　　赴贛魯軍六日先裝兩船自浦出發由旅長潘鴻鈞統率七日業抵九江施從濱師長定於八日出發第三師師長吳佩孚亦自襄陽開拔九日可抵漢口徐州方面張敬堯親率全部大隊定於九日自徐兼程赴鄂徐州剿匪事宜交張文生代拆代行均已有電呈報元首元首亦分電嘉奬矣 
[曹錕抵漢後之消息]  
　　昨據國務院中人云曹宣撫使確已抵漢但截至昨日下午五點止尙未有抵漢電報到京又聞曹宣撫使此次赴漢僅帶衛隊三百名其軍隊均先後開往並聞曹宣撫使擬在漢候張總司令到後始能會議進討之事云 
[張敬堯征湘計畫]  
　　張總司令此次赴鄂從事討伐聞已决定分三路進兵每路各設司令一人今分路如下一左路司令吳佩孚統第三師一右路司令李奎元統第十一師一中路司令馮玉祥統第十六混成旅並聞張總司令則親統第七師爲各路策應云 
[安武軍假道萍鄉]  
　　據某方面消息安武軍之旅長朱從賓率領所部約六千人昨日行抵九江擬即假道萍鄉前赴湖南惟贛督陳光遠仍持不肯假道之態度深恐陳部軍隊不免與安武軍發生衝突云 
[吳光新電催曹張攻岳]  
　　吳光新六日續有電致政府詳論敵軍在岳實在毫無實力急宜及時進討光新自奉討伐明令之後巳編支隊出攻公安以圖湘澧而援武岳所向皆捷兵已薄城惟南軍以岳州正面情勢不堅反移全力對我荆沙殊爲可慮務懇嚴促曹張兩軍尅日開始進攻使敵首尾不能兼顧旣可減地方之蹂躪亦足伸中央之威信就令言和其效果當必勝於今日反是則大局傾覆無可挽回光新愚戇只知有國執戈捍衛勞瘁敢辭明令煌煌理無反汗誓殲羣醜以爭國光迫切陳詞伏乞明白指示等語聞當軸巳覆電慰勉之矣 
[懸賞五十萬攻長沙]  
　　近日外間喧傳長沙有已由安武軍克復之說惟迭次探詢政府迄未接有此項捷報果爲事實與否尙難證明茲據日昨政界消息云元首刻深以克復長沙爲急務特爲懸賞五十萬元以資鼓勵勿論何項軍隊苟建此奇功即立予以充賞以期凱歌之早奏云 
[廣東之龍軍近訊]  
　　龍軍人數實有三萬内外其本駐瓊州者一萬五千人新募入伍者約萬人粤桂舊部陸續前來投効者約五千人現在分布高雷瓊陽恩開新各屬惟軍餉近頗支絀先是中央核定月給九萬餘元每月不敷已在六萬以上截至上年十一月止由龍氏墊出之欵巳約八十萬自奉命出師添募隊伍收撫巡艦以及由瓊内渡之時雇用船隻夫役又迭次戰勝殲敵獲械各項犒賞曁本軍傷亡之撫卹費一切綜計聞迄現在止實巳支出一百三十餘萬元其由中央各次撥濟之欵共數僅六十萬餘欵仍係龍氏自籌墊支現值陰曆年關需欵尤亟龍氏巳派員赴香港與港商接洽籌借尙恐一時難於應手昨續有急電至中央堅懇速撥五十萬並准自行籌借一百萬藉救眉急電中措詞頗爲激切有如能照准則請勒限濟光收拾粤局不効治以應得之咎如不照准而徒以空言慰藉濟光亦難始終負此鉅責設本軍一潰全局皆輸陸榮廷等氣燄愈張濟光一身不足惜所痛者大局永無統一之望耳未識中央將何以應之也 
[奉天政界近訊]  
　　東督張作霖近爲籌畫出兵事宜業已具有辦法惟關於西南戰事又有痛切之陳詞以爲援軍雖急於星火而自保終愈應援與滇黔相抗鄂得不敝辛亥之役蜀先亂而鄂事繼之乙丙之間蜀獨立鄂乃大震今蜀省軍民長宫堅貞可信信若非急濟子彈以保目前終必牽及全局西南盛布滇蜀言和之流言設令蜀内困不足外舚甘言政府威信終將不保西南以和爲言而下湘下岳逼鄂方進無已見我大兵雲集又以不戰爲言敗盟食信莫此爲甚正避實擊虚陽與陰取之計信此誤國是誰之咎閩省危急久在人意中央調撥援軍終無效果今岳防失而討伐行而閩省之危尙未計及幸粤方内亂湘在戰中閩未遽壞若南軍在湘失利轉而圖閩又將如何宜分兵援閩截其後路湘圍可解大局可定兵事貴於神速枕戈待命以圖早清宇内云云 
　　張督於未頒討伐令之先與吳孫汲三師長馬鎭守使及各級軍官屢開會議已有成竹自討伐令頒後即預籌出師辦法大約於陰曆明正出師現在籌畫者一出發軍隊之抽調後援之預備並與出師各督軍電商進行方略以爲東北聨合之張本 
　　張軍長以南北戰局難以和平非以武力解决不足以資鎭攝業已電商吉黑孟鮑兩督軍由該兩省挑選精兵一團其團長可由該省委派素有雄略勇敢而有卓見者充任現得江省督軍鮑貴卿覆電謂黑省地臨外蒙屢患匪禍本省軍兵僅有一師一旅不敷剿匪然因南北戰事亦應隨從故特挑選壯兵一營並商調吉林兩營委曹之岡爲團長以待覆電即行拔隊到奉云云並聞張軍長擬定出師之一團名爲敢死隊先由新招蒙匪中挑選一營再由二十七八九三師挑選一營其餘不足即行招募前曾充當軍兵者一營業已開募其團長一席推委成捷三充任再合吉黑兩省敢死隊則爲一師推委張叙五爲師長以待組織妥協即電請政府出師南下 
[魯省軍政近聞]  
[阻止魯軍赴贛之無效]  
　　魯軍入贛之舉前日經贛省議會及商會電致南京請李秀山督軍轉商魯督請令停止出發近接李督復電云省議會鑒艶電悉魯軍進駐贛浦係奉中央命令敝處碍難轉阻特此奉復仍希鑒察云云據贛訊云江西陳光遠之言動主張向與李純一致近日中央主戰李督亦巳通電助戰較之從前態度稍有變更而陳光遠則主張猶昔言動且更趨於極端焉 
[軍署劃定防區]  
　　督軍署爲注重防務保維公安起見曾於日前召集軍事會議表决劃分軍防區域計分七大區一濟南鎭守使防區二兗州鎭守使防區三山東第二混成旅防區四山東第三混成旅防區五山東第四混成旅防區六山東第五混成旅防區　山東守備司令防區外並設特别防區一由鄭旅長士琦駐防濰縣俾資鎭懾軍署巳頒第六四五號訓令通告實行 
[令第五帥任本省防務]  
　　中央迭次來電催令張督軍統率第五師及暫編第一師赴鄂助防聞張督軍以本省土匪迭起須留勁旅以維本省防務已電覆政府略云此次赴鄂擬率陸軍一師（即新編第一師）步兵兩旅其第五師因擔任山東全省防務萬難他調云云 
[近數日武漢戰局之變遷（二）]  
　　湘鄂戰局邇日形勢忽變大有利北不利南之象南軍之所以退出鄂疆說者謂由陸譚誠意求和然亦由長沙常德俱告危急南軍須趕急分兵往援乃立退岳州改取守勢也茲聞漢口某機關接有萍鄉某局五號來電云前退萍鄉之安武軍十五營日昨突由萍醴路往攻長沙五日已達長沙附近又吳光新於五日電告武漢各當道三四等日與湘西張學濟王正雅及荆州殘軍（石星川已至漢口租界中不問世事殘軍由唐克明率領）戰於江陵公安石首大勝各軍五日收復公安石首派劉曜龍率第一團長趙福匯即日進取常德岳州之南軍勢不能不分兵往援故三日羊樓峝之戰南軍竟退出城陵磯又聞城陵磯已爲鄂之十八師長王懋賞於四日佔領城埠距岳州只有一站路亦武岳火車之小站也（以上六號） 
　　湘鄂戰局自總統罪己與免譚懲傅諸令頒布後調停之議又歸中斷聞中央之突然採用嚴厲手腕固由主戰派挾持而湘鄂間北軍轉爲優勢實足促成總統主戰之决心蓋安武軍駐在萍鄉者於四日晚突由贛湘邊境之長安驛衝出長株鐵路之第三段車站與陸裕光所部之桂軍大相激戰一晝夜砲聲劇烈長株路交通於五日斷絶安武軍大佔優勢當日即入長沙境界其先鋒隊距長沙城只六七十里在岳南軍以長沙危急連日匆匆退走蒲圻之北軍乘勢遂將城陵磯佔領鄂邊各北軍亦一律改爲攻勢進圖岳州六日臨湘岳州平江三方面又大起戰鬭何方勝負今日尙無的確信息據官場傳言北軍已着着佔勝岳陽指日可下並有傳北軍已克復臨湘縣城者確否無從證實外間觀測南軍兵力財力均極薄弱僅鄂省一面之十餘萬北軍南軍已不易抵敵今贛省又出兵直攻湘垣南軍根本恐將搖動未必能如前之得手也湘西方面之張學濟近頃已與荆襄殘軍聨爲一氣荆州殘軍自敗往湘西後爲數只三四千人半無槍械石星川已辭職他往將其衆交與唐克明接管日前北軍在岳鄂大敗之際張唐復聨軍佔公安進逼荆沙黎天才殘軍之在荆門當陽者有顔得勝張定國之兵一千餘人並聨合前在隨棗漢沔失敗之王安瀾梁鍾漢劉英諸人之民軍齊集荆門合攻荆沙吳光新以李炳之軍不敷抵敵又將在施南之劉躍龍第五旅調到一團迭在公安當陽交戰均爲吳軍勝利於三日破當陽四日復公安現已驅其所部進向常澧並電王子春派十八師七十二團進攻荆門王於石黎餘軍現抱收撫宗旨大約不難妥協黎天才則於失去襄樊復率有四五千人退往南漳旋因岳州失守琥漢垂危黎遂復返攻奪襄樊不意又爲張學顔擊敗僅存一二千人黎以勢不可爲與湘西張唐又非一派不能相合特由荆門之遠安取道興山往施南與滇黔川軍聨合因黎原爲滇人與唐繼堯尙稱相得也頃又據軍界消息熊克武之川軍約一梯團聨合黔軍二千餘人衝出夔萬吳軍與之戰於施南大爲所敗刻熊軍已抵宜昌上游兩河口地方朱廷燦電省告急王子春已撥駐新堤之兵往援此說未知確否如果屬實則黎天才軍亦必加入滇川聨軍之内也黎所遺第九師長及襄鄖鎭守使二職王子春以第十八旅長張聨陞與團長趙榮華等不附黎氏有功以張升師長兼鎭守使趙升旅長詎直督曹錕以收復襄樊爲三師五旅旅長張學顔之功亦保張升鎭守使中央因頗難對付故兩案尙未發表也（以上七號） 
[江西政局之現狀]  
　　贛督陳我遠因力主和平與蘇督李純一致行動褫革留任之說早經各報披露日前陳督急電中央報告粤軍進攻贛邊防務吃緊要求中央速撥現欵五百萬元以爲開拔軍隊各費之用其内容異常嚴密公府閱電益不愜意乃下褫職留任令聞陳督得此消息擬將督軍印信交卸往滬一行不知確否 
[財政廳長]  
　　楊晵鋆前奉陳督軍派充代表晉京祝馮總統壽兼爲時局有所表見於三十一晚公畢携眷回省次日至軍署謁見督軍報告京事一切聞楊廳長此次回贛並銜有總統重要使命及魯軍施從濱軍隊南下消息陳督遂在軍署召集各重要人開談話會其内容秘密一說謂係魯軍巳抵江寗候陳督歡迎即拔隊來贛 
[江西]  
　　南安大庾嶺毗連南雄現值邊備吃緊之際其關心時局者莫不詳晰調查茲將庾嶺現在贛省防軍之形勢及軍隊之營數略述如下第一師第二旅第三四兩團全部第九混成旅砲兵營機關鎗一連工程輜重隊各一連均駐庾嶺其旅部則駐於南康縣（距庾嶺百餘里）此庾嶺邊防駐軍之大略情形也盤查行人異常嚴密粤軍一聞北方口音之人卽疑爲偵探某甲因口音關係竟被駐南雄之滇軍擄去拘留韶關使署王旅長聞信即具函向滇軍要回 
[張敬堯由徐出發]  
　　徐州快信云張敬堯於今早（十二日）四鐘乘隴海車由汴赴鄂先是張本定於十七日起程昨有魯督張懷芝代表來徐與張密談多時遂忽改本日啟行其出發之軍隊除前陸續開拔二十餘營外刻又隨張開走一營聞午後四鐘尙有輜重一列車開行餘者再開兩次即可運畢未經動員者只有第二十五團一團又騎兵一營零星排尾約一營有奇外有新兵六營現在雲龍山下及東關外等處訓練所有剿匪督辦印信及卷宗均移交於張文生接收代辦署内人員除隨行者外餘仍照常供職又聞張文生將由中央實授爲剿匪督辦所遺鎭守使一缺即以陳調元繼任確否尙不可知 
[曹軍遇險說之京訊]  
　　曹錕軍隊在信陽遇險一節傳說不一據某交通機關傳出消息謂曹仲三司令六日由保定專車赴漢車行至鄂境花園附近地方之小橋忽有炸彈發現橋巳炸壞幸車巳行過未受重傷而據公府消息則稱京漢路花園車站以南之橋梁忽遭崩折范國璋之軍隊巳經陷落至范所以尙有軍隊由此南行者則因沿路均有駐兵防守其更審調動固事所時有也惟兩湖宣撫使曹錕於六日上午四時巳自保定率隊啟2程南下於七日晚十一時半行抵信陽忽據車站站長報告花園迤南之橋梁突於本夕八時半損壞陷落機關車一輛貨車十餘輛該橋計長一百二十米達趕修便橋須十餘日方可竣工曹氏得報異常焦急已派專員會同鐵路工程師前往查看督促尅日修復以利師行並於前夕拍發齊（八日）電報告政府略謂此次南下聞花園附近因鐵路橋工不固自南而北之貨車行至橋上中折傾墮遂至不能前行現飭準備過渡進軍暫駐信陽不日前行恐有誤會特行馳告云云又一消息該處橋斷墮下者係自某處調回之軍隊並有機關鎗亦墮下水與曹宣撫所報告僅言貨車者稍異至外傳曹氏行經鄂境花園附近地方橋梁忽遭炸毁係因黨人埋伏炸彈所致等語當係不確蓋曹氏來電尙係發自信陽足見現正逗遛信陽地面尙未發行又來電據站長報告僅云損壞未言炸毁是炸毁一說恐非事實也 
[廣東各方面之戰况（平生通信）]  
　　粤省自主而後擾擾攘攘今又由秋及春矣日來南北决裂大戰將復開始然北之所以制南者龍濟光實爲一重要分子今即以近旬來之狀况彙紀於後 
[一兩陽方面]  
　　龍濟光之佔據陽江其計畫原擬從四邑進行以爲進省之預備初聞有某某等爲之響應無如近日某方面不見有何等動靜而省中巳調大軍先從恢復陽江入手計林虎一軍魏邦平一軍均巳到陽而又輔以海軍陽江龍軍頻致急電於高雷請其派兵赴援無如高雷軍事方急桂軍已有大隊包圍援師不能出發龍軍利於合不利於分故陽江龍軍勢力巳弱不得不設法逃竄由電白遁回高雷現陽江方面省軍迭有捷電不日即可肅清茲將林虎報告收復陽城電錄下　　我軍右翼自克復恩平後乘勝向陽江追躡時左翼蘇團長亦攻破大溝北慣之敵軍次陽江城外三十日魏司令所部從海道登陸至北慣遂聨合會攻陽城敵軍欲死守待援作三線防禦緣城布置砲步各兵爲一線次於頓本北塔東山等高地方作强固之防禦工事每山置砲兩尊以機關鎗掩護爲一線於砲兵陣地外設散兵壕梅花以步兵及機關槍守之其防禦上之設施極爲完固我軍以團長蘇世安率所部附砲兵第二連機關鎗第一連攻城北迤西一帶團長黄任寰率所部附砲兵第一連攻城之東陽帮統陳德鵬率所部及獨立砲連機關鎗攻城北魏司令攻城南迤西一帶三十日午後七時乘夜進逼敵人卽以機關鎗急行掃射砲亦連續猛轟我軍接近敵陣始一致射擊劇戰一夜連奪敵陣十餘處敵軍漸向第二線敗退三十一日上午敵人出力尤猛我軍官兵負傷頗重翟營長受鎗傷官兵益形憤激得尺進尺又以砲集注射擊遂將東山一帶敵砲殲滅午後二時據陳副司令報告敵人仍横强抵抗我現策勵官兵拚命急進本日務將北山塔山一帶敵陣佔領等語午後八時一團一三兩營登白牛嶺北塔山距敵百餘米達血戰各部均肉薄相持二月一日上午二時據蘇團長報告我軍巳將城外敵陣完全佔領其陣地一帶敵人横屍遍野等語八時午據陳副司令德春報告我軍八時巳將陽城完全克馥　敵軍向電白方面逃竄現正追擊是役蘇團長奪獲退管砲三尊黄團長陳帮統所部及機關槍第一連各得一尊計共六 
 
 
 

Page 7

 
 
尊機關鎗步鎗及子彈甚多魏司令現亦率隊出追等語合再電祥林虎呈叩東午 
[二高雷方面]  
　　雷州早爲龍軍佔領近日新發展則巳及於高州自化州據後乘勝進據茂名高雷鎭守使死高雷道尹逃而龍軍遂勢如破竹討龍第一軍沈鴻英雖派隊赴高抵禦然聞頗有失敗仍不甚得手莫督軍曾去電慰勉云王林行營飛送沈總司令鑒現據蒙統領仁潛面稱各情並委第四第六兩營人員請照准等語查此次戰事敵衆我寡稍有小挫何介於懷該司令身先士卒血戰數次百折不撓殊堪嘉許仰卽督率各營認眞痛剿爲要其譚帮統營營長卽由該司令先行由營委任軍署任狀隨時郵寄督軍三十一印據此電文則桂軍不甚得手可見矣惟又聞軍署昨據沈司令東電宥沁兩日本部邱帮統會同劉正司令（炳宇）所部分隊馳抵茂名與龍軍激戰我軍肉薄前進砲斃敵團長梁某敵衆二百餘登時潰集縣城希圖堅拒我軍奮迅追擊巳將茂西一帶要隘節節克復仍向茂城進發刻尙在激戰中特先飛電馳佈云云然則高州方面現正在劇烈戰爭中故廣西軍第二支隊韋肇隆經率所部三營曁武衛軍第四營長陸福祥全營軍士出發援湘均已集中衡州靜候後命今陸巡閱使以高雷各處兵事吃緊特電調該軍回來藉資因應韋司令乃偕同陸營長山衡州拔隊至韶關取道粤漢鐵路來省三日經已抵省觀此則高雷防務之緊要可知也 
[三欽廉方面]  
　　龍軍進行一面佔高雷卽一面窺欽廉故兩粤聨軍討龍軍尤以欽廉爲第一重防禦線茲據龍州消息云陸巡閱使前月二十五日即抵龍州沿途經過各營下令傳集軍隊親行校閱抽選精壯者飭令送往龍州以備編成勁旅調往粤省討龍最近據各營選送到龍者爲數約有兩團擬俟日間編練完竣即檄令開赴欽廉邊界扼要駐紥相機戰守又聞莫代督以粤省各部討龍軍刻經悉數出發積極進行而陸巡閱使方面又已出駐龍州親率大軍分途進發嗣後兩方軍事計劃究應如何聨絡進行自非　爲商榷不足以資完善昨特派遣參議王均昭馳赴龍州謁見陸使商承一切並飭於謁見陸使後順赴南寗趨謁陳總司令就商討龍方略以定大計 
[四省城方面]  
　　自龍軍在高陽嘯聚後省城及各縣皆有龍氏爪牙四處勾結一月三十一晚及二月一二號省城特别戒嚴聞因破獲重要機關搜獲十六人之故聞督軍署先探悉龍氏暗設機關欲運動乘舊曆年關起事故於正月三十一日下午三點餘鐘特派衛隊十餘名馳往倉邊街仁和里某書院搜拿龍黨祗得龍氏委任狀數張司令部關防一顆並拿去住客鄧小東一名現解回軍署發交軍法課鞫訊聞仁和里某書院係爲龍黨司令部其總司令部設在西堤某酒店定有上等房三問往來甚爲闊綽龍黨探知近日搜捕甚嚴刻已逃遁一空又聞莫代督現以龍軍進擾内地各屬股匪乘機圖亂猖獗更甚自非痛加剿辦不足以遏亂萌現擬令行各屬匪區嗣後當場擒獲盜犯准由地方官訊明先行就地鎗决具報一俟地方稍靖即將本案取銷仍照定章辦理以昭愼重 
[舊曆新年之南京]  
　　舊曆年終各報循例停刋一星期天寒歲暮記者曾趁此年假休刋期内回贛一省故鄉父老於今晨返寗亟將寗垣軍政各方面最近消息略誌如下 
[軍界方面]  
　　戰令下後李督召集軍界要人到署迭開會議十日下午六時會議結果對時局仍主調停聞是日軍界某要人起言現在時勢雖已變遷而戰事已近長江流域默察時機和議必將成熟所謂雙方均無可以再戰之餘地對内對外皆不可不亟謀轉圜之策與岳州未下以前之局不同李督向以和平爲救國唯一之目的無論各方面情形如何惟望毅力堅持到底必有收效之一日蓋在今日李公所處之地位有若中流之柱石巨川之舟楫中國存亡之關鍵在此南北分合之樞紐亦在此鞏固其關鍵維繫其樞紐則中國存南北合反是者惟有束手以待其分裂滅亡而已矣區區之意所以力願李公持以毅力矢以熱心堅持到底終必有收效之一日也云云聞李督於上月二十六日曾電中央請病假十日六日假滿旋又續假十日亦經中央復電照准以後再續假與否尙未可知惟近日辦公見客仍照常耳駐滁魯軍已陸續開抵浦口魯軍旅長潘志和於七日渡江入城晉謁李督陳述魯軍經過浦口及開拔赴贛日期茲聞已有三團陸續由浦乘江輪運赴九江惟施從濱師長尙駐滁待命出發又聞第十六混成旅旅長馮玉祥率所部由浦乘江新江永二輪開拔援鄂外間傳言馮行至安慶即宣布獨立馮自任安徽督軍黄家傑仍任省長此消息係記者於江輪中所得惟今晨到寗詢之軍署中人則云馮巳開抵湖北下游之武穴駐紥則此說當不確實矣又聞曹錕於六日出發援鄂現駐紥武勝關張敬堯尙在徐不肯就援岳總司令職海州鎭守便白寳山於十日來寗請示機宜住城内交通旅館李督昨晚（十二）在署設宴欵待總統府參謀長熊炳琦偕李督代表韓德銘出京來寗旋於八日由寗乘江輪赴鄂贛督陳光遠之總參議李廷玉亦於前日來寗 
[政界方面]  
　　政界方面無甚重要消息各機關仍循陽曆年假停止辦公三日元旦日行政各機關人員齊集省公署舉行團拜禮齊省長因本省要政曾於九十兩日親過軍署面晤李督兩次裁釐改稅决定陽曆三月一日實行現各釐局長紛紛來省運動蓋實行時釐局須裁併八處也金壇縣知事趙興霙東海縣知事段士璋泰興縣知事鄭輔東均疊被該縣士紳在省控告貪贓違法經省長派委密查均以事出有因查無實據了之查江蘇之縣知事釐局長稅所長從未聞因被控查實撤換者卽省議會提出彈劾咨請查辦之案亦不過以某某與某某對調敷衍議會面子此江蘇吏治之情形也 
[商界方面]  
　　寗垣商界迭遭兵禍元氣大喪近數年稍有起色而洪憲之變復辟之禍南北之爭寗垣雖未重罹兵禍而影響所及受禍亦非淺鮮聞舊曆年終各業結算多受虧損惟米業綢緞業稍有贏餘且聞各業年底收帳十成難收二成錢莊因金融不靈倒閉者巳有數家花牌樓三生街里廊街各鬧熱市場聞新年亦多閉門收帳預備歇業者 
[社會方面]  
　　寗垣小民生活困苦達於極點天寒歲暮内橋南門街李府巷三公典逐日擁擠不堪竟有持物守候數小時而不能質錢到手者沿途乞食者到處皆是窮民之生計於此可見一斑惟至舊曆新年夫子廟各游戲場仍極擁擠聞各茶船酒館等每日利市比較平日約增三倍云 
[杭州快信]  
　　此間盛傳皖省有不穏消息然探詢各機關僉謂並未接有是項警告 
　　浙省又擬派員赴金衢嚴等上江八屬開辦徵兵現正在籌議中 
　　齊氏旋省在即省公署昨特派專員邱祖德馳赴江寗迎候 
　　兩浙緝私統領蔡和林因案奉鹽務署電令撤差遺缺由袁運司密保蕭星垣米占元王樹聲三員堪以擇一充任不日發表 
　　温州護商局征收員葉維周等吞蝕公費不肯交代經該局長密揭到省昨訓令高檢應轉飭該縣提案追繳 
　　杭縣檢定小學敎員試驗呈請與各屬同時舉行省署巳咨請敎育部備案 
　　二十八日爲楊督太夫人在安慶柏林營葬期擬遣公子鏡如（第一菸酒公賣局長）馳往料理一切江干船妓自本月份起仿拱埠例分頭二等抽收妓捐存儲銀行撥充開辦檢騐所經費省署已准備案 
[西北鼠疫未已]  
[内務部通電]  
　　直隸曹省長山西閻督軍大同張鎭守使單道尹綏遠蔡都統察哈爾田都統豐鎭喬鎭守使鑒各部具呈擬以綏遠區域内之疫地爲防疫第一區由檢查委員全紹清會商綏遠都統辦理察哈爾區域内之疫地爲防疫第二區由檢疫委員何守仁會商察哈爾都統及豐鎭鎭守使辦理山西大同北至省界南至雁門關邊牆一帶山西轄境之疫地爲防疫第三區由大同鎭道秉承山西督軍省長辦理並由本部檢疫委員陳祀邦隨時參預該區以東之京綏鐵路亘延數省密邇京畿路線終點之豐鎭及其經過之大同均爲有疫地方大同以東旣爲車行所必經則先事設防尤應特加嚴密宜於張家口南口兩處特設完全檢驗機關由檢疫委員陳祀邦會商各該地方官及該路局辦理至山西省沿雁門關邊牆以南之疫地即定爲防疫第四區由山西督軍省長督飭該省防疫局及所屬辦理此外直隸毗連察晉疫地之地方及與疫地往來之衝道責成直隸督軍省長辦理正太由京漢所屬二路應辦預防事務由各該路局督率醫官分别辦理於二月二日奉令准如所擬辦理即由該部轉行遵照此令等因奉此自此次劃分之後權責旣專措施較易應請轉飭所屬實力進行認眞辦理除原呈及圖表另咨並分行外特遠内務部江印 
[天津曹銳電]  
　　陸軍部段總長内務部錢總長均鑒正密東電敬悉綏疫發生蔓延晋境迭奉部電於晋直毗連地方均應設法防遏等因當即飭由北洋防疫處派員於綏遠山西各孔道會同各該地方官檢查辦理並飛電口北保定大同各道尹湯縣蔚縣易縣淶水淶源阜平井陘定縣平山邢臺各知事迅速籌設檢所遇西來客商隨時檢查凡屬部電指明地點各縣固須及早籌辦卽未經部指地點各縣亦應由各該知事擇要設防如附近處所有敎堂醫院並應邀請協助會商辦理以資聨絡而免疏虞昨據平山縣汪知事儉電稱該縣疫症發生請派員齎藥蒞治並准内務部卅電事同前因隨飭北洋防疫　檢派醫員携帶藥品即日馳往該縣施治防杜並分電井陘獲鹿等縣迅速籌防已於束日電達在案惟平山縣等處接近京漢路線巳飭防疫處遴選醫員會同毗連疫地及與疫地往來衝道之各地方官嚴行堵截設所檢驗謹防傳染而杜蔓延曹銳冬 
[楊懷德自太原電]  
　　二月三日防疫局所接各縣之死亡人數報告如下河曲三郭四左雲二十二右玉八懷仁一偏關一代縣與忻縣之疫勢近大消減定襄縣亦妥爲防範繁峙縣僅發現疑似患疫者三人郭縣雖有外國助理六人俟代縣疫勢撲滅後尙須添派二人定襄與五臺各有外國助理員一人平陽縣之侯德氏（譯音）已前往徐溝縣監視由黄河路入平原之孔道矣 
[内交兩部致天津曹省長電]  
　　天津曹省長鑒頃准電稱定縣距站三里盧家莊發現疫症據鐵路西醫騐明　係肺疫平山縣白蓮村旬日間巳疫斃六十餘名又石家莊經路局設立檢騐所租有客棧僅容五百人尙不敷用擬請迅速添租以能容千人爲度保定亦擬請由地方官代租客棧設立檢驗所亦須能容千人檢驗北上搭客酌量留置軍隊則由本管長官派員協同檢驗又正定設所亦如石保惟租房只須能容二百人以上等語查京漢沿線預防事宜該路局在良鄉琉璃河高碑店保定定縣正定石家莊高邑順德等車站設立隔離等所前經電請分電各縣知事於轄境車站地點協肋預租棧房並准電復飭辦在案茲准江會長支電各節特再電請分電各該地方官於三日内按照電開所需房屋迅速租妥俾敷留驗之用至定縣盧家莊平山白蓮村現已染疫前准電復派醫携帶藥品馳往平山防療定縣如何情形尙未得復亟盼將辦理現狀電部並派得力軍警將盧家莊白蓮村各地方交通嚴行遮斷以杜傳染再定縣平山石家莊正定等處與正太京漢兩路線關係異常險要保定爲北京門戶尤爲吃緊津保醫院規模夙稱完備並多醫學專門人士務希加派妥員馳往各該處籌設檢驗機關認眞辦理以維交通而弭沴戻無任迫切盼禱之至交通部内務部魚印 
[鶴見博士自太原電]  
　　鶴見博士刻由太原來電稱四日以前據太原府防疫總局迭接各處來電以考查之近日山西鼠疫已延及十六縣之多因疫致死者計共有四百三十八人太原尙未發生斯疫平山縣以後之狀况刻尙不明昨日已派醫生二名前往調查石家莊巳由七日起開始檢疫云 
地方通信 
[松江]  
[開浚城内市河之期間]  
　　松江城内市河因年久淤塞前經呈請開浚並推定鄭子松閔瑞芝朱子受爲總董姚蔭松兪頌椒金菊孫楊蓉曦爲東西南北段主任即經呈請撥費在市公所内設局籌備茲各段主任以此次浚河路線較長事務殷繁自不待言故又函縣添請段董十餘人俾得共同規畫以利進行現縣署已准予添發各段董照會以便趕於月内開工 
[盜刦紀聞]  
　　夥劫甪吊灣魯家埭黄象德家殺斃黄母及十一歲女兒案内之兇手沈瑞康因酒後洩言畏罪自戕臨死自認爲盜殺人當場山地保錄供呈縣完案各情業誌前報茲聞事主黄象德又於前日赴縣呈訴略稱自此案發生後該地有泥水匠沈柏生等二人忽然失蹤似係情虚逃避况是晚盜黨由屋頂拆去椽木而入察其所爲自非素習工匠者不能至沈瑞康一人雖非善類但平日未業工匠當非本案正犯其中疑竇正多應請澈底查究云云又山陽鄉蔣莊鎭謝書波家亦於臘月二十五夜被口操土客兩音之盜匪多人打門入内刦去衣服七十餘件謝妻李氏出而　攔被盜棒傷左腕事後由事主報縣請勘由縣委令警所檢查沈詠康於二十八日帶同陶檢騐吏前往履勘已於昨日（十一）勘畢復縣由縣咨行水陸各警偵緝逸盜以資懲辦 
[歲暮狀况]  
　　去歲秋季田禾被蟲災象極重各業戶收入大減故舊歲除夕前壧日窘狀畢呈持單賣田者幾於觸處皆是一時田價大低上等田僅售三四十元猶復無人領受亦可見社會金融之艱窘矣大除日雨雪盈寸各店夥幢幢往來厥狀甚苦惟是日各軍營駐防所在懸旗結彩並許各兵卒在營宴饗以樂歲終殊足爲除夕生色也 
鎭江 
[各路砲台戒嚴]  
　　寗鎭　淞各路要塞早經總司令齊燮元親自出巡嚴令加意戒備今自戰令發後復委多員分赴各要塞專司指揮並將各砲位砲閂一律發給保管應用以防不測並問委員王君業於日昨蒞鎭矣 
[武漢人民逃難來鎭]  
　　武漢商民近因岳州通城一帶軍事吃緊一日數驚人心惶急咸紛紛乘輪來鎭逃難故鎭城旅館客棧莫不利市三倍而行駛長江各埠之下水輪船乘客亦異常擁擠 
揚州 
[食商保充管帶]  
　　興泰東食商謙益永擬保陳兆祥爲該岸商辦緝私營管帶呈請運使核准聞已經張司長許可給發委狀矣 
[舊曆新年聞見]  
　　揚州軍警各界因舊曆新年均停止辦公三日兩淮緝私劉統領對於所屬士兵發給酒肉以示犒勞江都趙知事亦飭各警區盤查賭博以期消弭禍亂 
[承審勘驗命案]  
　　邵伯人民仇萬朝向在仙女廟仇萬興盆桶店爲夥日昨該店東忽將萬朝抬至伊家稱伊有疾逾時殞命伊母夏氏檢驗身體週身傷痕顯係遭人謀害特具情禀求縣署伸雪趙知事已委王承審員前詣相驗矣 
嘉興 
[陰曆歲首之氣象]  
　　陰曆歲首商界咸輟業三日以資休息惟茶寮酒肆於此數日中生涯頗盛北門外之文明戲園於元旦起日夜開因天氣陰雨營業不甚起色東門外馬路之旁亦有洋片馬戲等鄉人接踵往觀熱鬧異常軍政司法各界亦停止辦公三日而警界亦停崗三日故居民此時玩葉子戲者頗多此蓋陰曆歲首賭禁稍弛一般游民遂藉此以抽頭漁利云 
[喉症盛行之可畏]  
　　嘉興近日喉症盛行初起時喉痛身熱旋卽腫爛甚至飲食不進三四日後即行斃命諸醫束手救治乏術染之者咸九死一生南門陳某家日昨竟死五人此症北鄉一帶現正盛行現禾邑各醫院均備有藥水針專治喉症惟以藥本昻貴每針須洋五元云 
[日中之地震]  
　　嘉興於本月十三日下午二時許忽然地震異常猛烈約三分鐘室中之籃碗等咸格格有聲人立地上者竟頭暈欲仆茶寮酒肆遂聚議紛紜矣 
江西 
[贛省之風化譚]  
　　戚省長以以江西俗尙迷信當此舊曆新年鄉民每於新正扮演採茶淫戲賽耍龍燈種種惡逧年不可破現值南北紛擾之際贛省接壤湘鄂粤閩之問外屬盜跡如毛搶刦之事層見迭出防患未然特通令各縣知事出示嚴禁至男女合演一事有傷風化贛省新舞台前藉天津水災賑捐特赴滬漢招聘女伶多名男女合演藉抽賑捐以故官廳不加取締該台因之大獲厚利有梁仲丞者覩戲園獲利甚大遂邀集包周章各殷實股東集資開辦贛大舞台聘著名女伶趙美玉等男女合演禀請警廳立案閻廳長以本城早已規定准其開設兩園卽發證准其開演該台領證後即於本月八日始實行開演矣 
安慶 
[津浦路發見鼠疫之警告]  
　　安徽皖北鳳陽縣距津浦鐵路僅十餘里歲底有姜姓婦人因其夫在綏遠盧旅長處充當營長派差弁來鳳接取家眷姜氏遂携子北上姜之戚唐則乾因命其長子送往詎意姜氏行至豐鎭即聞其夫巳死彼擬星夜遄回而其子卽於是夜染疫身死旅舍中人因恐房屋被焚以危言恐嚇之姜氏遂將其子於夜間運往野外掩埋與唐子繞道回津乘津浦車於臘月二十二日晚到鳳住於唐宅（唐宅在縣城内水關旁）次日卽行斃命至二十九日唐姓之左隣李二之妻染疫身死新正初一日唐則乾之妻又死初二日其右隣闞卓齋之妻又死現唐之嫂及其兩媳及其第三子均已染病臥牀其病初發時頭痛如裂畏寒牙關緊閉旋吐血數口而死速者十小時緩者十六七小時識者謂係鼠疫旋經紳士數人謁見縣知事陶先益請發電報告並請醫士防疫縣知事以天氣乾燥偶發瘟疫不足爲怪等語却之現紳士等擬目行電呈内務部及督軍省長請聘醫士來鳳撲滅云 
[上訴依然無效]  
　　無爲縣公民汪幹卿等前以復凝洲地糾葛一案曾赴省呈訴當經省公署處分判决詎汪幹卿不服特赴平政院上訴近聞該院已依法裁决仍維持安徽省公署之處分咨請皖省查照頃黄省長已據來咨各節令飭無爲縣知事遵照矣 
雜評一 
[張敬堯由徐出發（默）]  
　　今日政爭之中心在湖北戰局之前途亦視湖北之動靜而定以故軍界各要人遂紛紛趨集於湖北馮玉祥巳至武穴曹　已至漢口今張敬堯又已由徐出發赴鄂除馮外曹張兩人則皆所謂前敵總司令也三總司令中惟張懷芝一人尙未起行然據京電所述不日亦將開拔是指揮軍隊之人前尙遲徊而不行者今皆毅然悉聚於武漢此後戰局其將由此而發展乎抑因和議之新提出而尙有觀望之餘地乎雖非局外人所能料然而湖北今日地位之重要則固已不待煩言矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[蘇鄂贛同鄉之憂急]  
　　旅滬蘇鄂贛三省同鄉以本省各督軍主持和議保境輯民現有因此獲咎相繼辭職之消息且北兵紛紛南下商民遷避現狀可危擬組織一臨時聨合會以保全桑梓挽留督軍促成和議爲宗旨一俟成立當卽選舉代表晋京痛陳利害以保危局云 
丁已各業盈餘調查錄（二） 
[金號]  
　　滬北各金號自舊歲春夏以來仙令頻長日本滙水漸縮是以一般之買賣遠期標金者莫不大受影響彼時先令長至五先令標金跌至二百兩零恒孚等牌上足赤跌至每兩三十三四元嗣後各國取締金洋出口市面漸見平穏金價逐漸增長是以做現貨之裕豐永天昌祥等數家盈餘頗豐其餘代手交易不負漲落之責任所得佣金亦殊不少茲將客臘各金號結賬所獲之盈餘錄後　裕豐永約十四萬兩　恒裕祥約十三萬兩　天昌祥九萬兩　福順二萬兩　大順二萬兩　晋祥三萬兩　　晉亨一萬五千兩　乾亨二萬二千兩　乾昌祥約七萬兩　　晉大永一萬五千兩　永昌祥一萬五千兩　蔚豐永（平）　涵恒（平）　章豐永（平）　鼎泰昌（平）　振昌愼八千兩　恒豐永（平）　協盛永（平）　萃泰二萬兩　晉康二萬兩　同豐永（平）　全豐永（平）　盈豐永（平）　永康三萬兩　振豐永一萬二千兩　景福（平）　永豐餘（平）　昇平約八千兩　壽豐永約二萬五千兩　萬豐永約二萬四千兩　震昌祥一萬兩　大豐永（平）　源豐永（平）　坤元（平）　申康（平）　泰康潤（平）　泰亨源（平）　福興永一萬兩　成豐永一萬兩　聚昌三萬兩　久成（平）　義豐永約二萬五千兩　元盛永（平）　今庚收歇者福興永　福泰亨　惇豐永新開者大德成　元亨　春源永　宏興永　晉昌永　泰慶 
[銀樓]  
　　滬上各銀樓近年以來門面裝璜日趨華麗營業亦益臻發達上年該業因各國取締金洋出口市價漸漲故存貨較多者獲利尤厚惟北市各家開銷過大故盈餘之數反不及南市茲將槪數錄下　南市老裘天寶三萬五千兩　景福三萬兩　老慶雲二萬四千兩　老寶成一萬四千兩　南鳳祥六千兩　北市恒孚淨二萬五千兩　寶成裕記一萬八千兩　寶成德記一萬兩　　新裘天寳二萬六千兩　新鳳祥二萬兩　老鳳祥一萬五千兩　方九霞潤記新開平　費文元一萬兩　楊慶和久記一萬兩　楊慶和福記一萬六千兩　楊慶和發記一萬六千兩　北慶雲二萬八千兩　老方九霞約一萬兩 
[疋頭]  
　　洋貨疋頭自歐戰以來德貨斷絶各商號卽向美日英嗬等國爭先購定去年正值各國金洋跌落成本較輕而本地現貨又復缺少故各洋貨號莫不利市三倍聞該業同行盈餘之數共有規元一百六十九萬一千九百餘兩今將細數錄後　大豐八萬五千兩　鴻盛四萬兩　敦裕五萬五千兩　李柏記七萬兩　益昌十七萬兩　成德豐四萬八千兩　大源祥五萬四千兩　同豐泰六萬兩　錦泰四萬五千兩　順泰昌三萬兩　大昌祥四萬兩　泰康一萬五千兩　陳星記十五萬兩　愼興十二萬兩　協泰興二萬三千兩　乾康五百兩　王總記八萬兩　乾泰昌二萬兩　榮康七百兩　元昌成六萬兩　同盛七萬兩　義豐二萬兩　可大二萬五千兩　寅記一萬五千兩　晉豐五千兩　合昌二萬三千兩　德昌七萬兩　渭記三萬四千兩　恒記一萬七千兩　恒康三萬兩　生發祥九千兩　恒大一萬六千兩　沈叔記五千兩　福星順一萬三千兩　成豐一萬二千兩　信豐盛六萬兩　德興二千五百兩　天源七百兩　延康六千五百兩　同德三萬八千兩　永昌裕五萬四千兩（餘因限於篇幅從略） 
[麵粉廠]  
　　滬北各麫粉廠去年春夏以後營業尙稱平穏惟因江蘇小麥收成欠佳不無影響幸臘月中俄國購辦軍用食品頭號粉價每包自一兩六錢五分漲至一兩九錢半各廠尙不允開出是以統籌該業獲利亦頗不資較諸前年大有　壞之别茲將各廠盈餘之數錄下　茂新一廠　福新二廠　恒記三廠　共盈八十萬　長豐十萬　華豐十萬　三井十萬　裕豐一萬　立大五萬　阜豐二萬　申大二萬　森昌一萬　鄭茂和二萬　大有六千　裕順六千 
[碾米廠]  
　　機器碾米廠係由洋商美查發起牌號美昌後由華商糾合資本盤頂美昌改爲源昌自此接踵而起滬埠南北市現在已有三十餘家内地錫常崑新松江嘉興蘇州滸關各地産米之區亦無不開設惟内地均用煤炭引擎或火油引擎機器較小出貨有限本埠各廠則皆用電氣馬達出貨較爲便捷上年蕪湖巢湖等處客米來源暢旺均由各廠惰白故營業益形發達茲將各廠盈餘之數錄下　（北市）中和七千兩　鎭昌五千兩　源昌五千兩　通商三千兩　裕通一千兩　永大昌二千兩　恒昌一千兩　仁記二千兩　瞿成記二千兩　昌泰一千兩　永升二千兩　協豐一千兩　生泰一千五百兩　元生東一千兩　恒德一千五百兩　恒興平　三泰平　協康平　成豐平　久豐平　（南市）生泰二千兩　萬興五千兩　義盛未詳　信昌未詳 
[南市米業]  
　　南市米業向有發米行轉口行之分其生意之大則推轉口行蓋以雜糧出口較爲重大也惟去年我國各省因受軍事之影響不免稍有損失而發米行則尙稱穏健茲將盈餘各牌號列後　同順三千兩　潤泰三千兩　宏元二千兩　惠昌三千兩　振餘二千兩　萬興一千兩　協泰仁一千兩　義順一千兩　同泰一千兩　同和升泰長愼三家平平　正興未詳（以上發米行）大隆二千兩　大正二萬兩　生源一萬兩　大成五千兩　協順興五千兩　長和泰三千兩　仁成五千兩　萬豐二千兩　永豐二千兩（以上轉口行） 
[閘北米業]  
　　閘北各米業去年靑陳不接之時米價昻貴嗣以秋收豐稔價漸平穏至仲冬天時嚴寒河港氷凍來源稀少米價又復增漲小麥亦同時昻貴故各行均能獲利茲將該業盈餘之數列後　錢恒泰五千兩　恒德豐三千兩　德大公二千兩　同興五千兩　瑞昌祥二千兩　裕昌祥一千兩　源盛一千五百兩　長豐永一千兩　慶順義一千兩　義盛一千兩　萬隆一千五百兩　長順源一千兩　合盛八百兩　恒隆七千兩（餘未詳） 
[關貨行]  
　　南市油豆餅業即關貨行共有三十六家上年秋間該業以牛莊豆油市價每擔僅八兩左右爭相收入及至冬間來貨缺乏其價漲至十四兩左右始各售脫因此獲利較多茲將盈餘確數錄下　望大二千兩　生泰七千兩　鼎泰一萬五千兩　新豐一萬兩　泰潤五千兩　長義三千兩　裕泰八千兩　長豐五千兩　泰豐五千兩　聚源盛五千兩　恒盛六千兩　晋泰一千兩　恒源一千五百兩　駿源一萬兩　正大二萬兩　肇康二千兩　恒豐六千兩　元生二千兩　聚泰四千兩　恒興一千兩　元和一萬四千兩　兩千兩　洪泰一千兩　元德益元益泰三家均平平 
[浦東布廠]  
　　本埠染織布廠年來因紗貴布賤頗難獲利兼受時局影響生涯日就蕭索浦東爛泥渡一帶布廠共有二十餘家上年營業狀况虧折者多盈餘者少茲將盈餘各廠牌號列左　源茂五千　源昌三千　羣生二千　義豐二千 
[鐵路用地内不許耕種]  
　　滬寗鐵路任局長令駐杭庶務科長杭字第三號云來呈閱悉當經行知總工程司去後茲據復稱宜令經租處廣行布告禁止越界種植又稱應由庶務科長將越界各處指示敝處俾得飭令農民將植物移去若仍置之不顧則敝處應自行移去嗣後如在界限十二尺以内應一律視同路基由敝處直接管理無論何人不准於界限之内耕種等語前來合亟令知仰即查照辦理（附原呈）竊查前公司租地章程凡軌道外餘地可以軌道兩旁各六尺以外爲出租種植地旋於民國四年三月由工程處詳請鈞局通飭全線改爲軌道兩旁各十二尺以外方可出租當經劃定界限於是年秋收後實行在案現查沿路租戶往往有種逾界線而屢戒不應者推原其故小工人等難保無縱容情弊在敝科雖有罰辦私種成案而執行每碍於權限將來設有糾葛則工程處必多誤解現擬一面由敝科通告各租戶勿得侵入路用地内播種植物違者重罰一面再請飭下工程處通飭全路小工人等母得於路用地内任人耕種倘有以上情弊一經查出除立予澈究罰辦外由工程處將確在路用地範圍以内所種植物呈報鈞局悉數充公如是則諉過無從而嘗試亦難科長爲杜絶流弊起見是否有當伏乞訓示祇遵 
[抗議土布免釐之不一律]  
　　自中央政府頒布土布及手工棉織品免除釐稅以來江蘇江西浙江等省業已遵令實行惟湖北福建直隸山西等省尙未免除故各該商會分函全國商會聨合會轉呈農商財政兩部迅即電咨各省從速實行以維布業該聨合會業巳據情具呈兩部請予維持原呈錄下　一竊本會據湖北黄石港商會眞電内稱土布免釐江西江蘇各省均巳實行並部定免稅單未奉頒發以前亦有變通辦法乞呈請財政農商兩部電令湖北財廳查照江浙江西等省辦法是荷等情到會查土布准免内地釐稅一案業奉鈞中會同農財兩部電咨各省區通行遵照在案茲據該商會電陳江西於未奉部頒免稅單以前尙有變通辦法湖北自可仿照辦理應請鈞部會同電咨湖北省長飭令財政廳並通飭所屬一律依案實行以維布業而恤商艱除分呈外理合據情備文呈請大部鑒核施行　二竊本會據福建建陽崇安建甌浦城等縣商會電稱迭電諒達迄未得覆無任翹盼准閩財政廳覆建寗稅釐局電稱軍餉關係所有稅欵礙艱核減土布免釐已奉省長咨部緩行仰仍照舊征收等語是閩省對於土布免除釐稅無意實行已屬顯然查江蘇江西浙江等省均已遵奉部令實行免除閩非特别區域亦非自主省分對於中央命令何可獨異若云軍餉關係無省蔑有院議表决之時部令公布之日何至漫　不計及而待省咨緩行總之前項部令係爲救濟貧民生計起見鄰省旣經實行閩人何負於國而不得同沾實惠無巳再行電懇切望竭力維持要求財政部一視同仁迅即電飭閩財政廳火速令飭各釐卡遇有内地土布及其他手工棉織物一律遵照部令尅日免除稅釐以蘇民困並盼電覆等情到會查土布豁免内地稅釐一案迭據各省商會函電紛馳聲明各該省財政廳及稅釐局卡横生阻力轉請緩行其所持之理由或以分别種數巧爲掩護或以稅收短絀冀便私圖均未仰體大部惠民恤商之德意致令各布商怨起偏枯迫切呼籲均經本會先後呈請大部核予維持有案茲據各該商會電陳各節更藉口於軍餉關係竟欲以省咨緩行抗違部令倘不爲商請命以大部會咨通行之成案設使各省區均以軍餉重要對於土布減免稅釐一事相率效尤延不實行何以蘇商困而恤民生擬懇大部俯念各省區商情凋敝關係匪輕土布稅釐之輕重旣爲布業盛衰之樞機且係操縱土貨消長之關鍵核予電咨福建省長轉令財廳及各稅釐釐局仍依通案一律將土布内地釐稅實行豁免以維布業而恤商艱是否有當理合陳請大部鑒核批示施行（尙有直豫各省商會呈文容俟續錄） 
[修改稅則委員會今日開會]  
　　修改現行進口稅則委員會業於本月六日將議事大綱某某兩條互相討論重加修整此外曾正主任所擬之新稅則未訂定以前之暫行通融辦法因各西員意見互異未經通過等情已誌昨報茲悉曾正主任爲積極進行起見已决定本月十五號（今日）二時仍假總商會開第五次會議以便表决各項問題業已通函各西員查照矣 
[普陀山收容德僑之又一說]  
　　浙屬普陀山向爲西人避暑之地近因閣議爲德人收容所由外交部通電江浙交涉員查照等情已誌昨報茲又有一說謂此次政府欲以普陀山爲德假容所係因德僑時向各省交涉員請照旅行殊背處置敵人條例且慮散漫故有此議惟浙省方面確有以普陀山收容德僑之事而江蘇方面則尙須另擇相當之地昨報紀江蘇交涉公署奉到外交部電令一節其間尙有誤會也 
[華僑學生會懇親會紀盛]  
　　華僑學生會於陰曆正月初二日下午二時在一家春西餐館大廳開懇親會到者甚衆三時入席正會長謝碧田君起言開會趣旨略謂今日懇親會諸君如此踴躍歡聚一堂鄙人非常快樂可見本會團體之堅固各會員對於本會皆有愛護之眞精神若能始終如一則會務必有蒸蒸日上之勢但此盛會不設於他處而偏設於一家春蓋取天下一家之義當此新春佳日觸景生情正家庭聚樂之時諸君來自海外遠離家室是不可不有懇親會當作家庭之團聚雖不能謂之天下一家亦可謂之海外一家務望諸君從此以會爲家時時聚會互相親愛痛癢相關羣策羣力各發所見以期海外事業之進步他日共扶民國則我中華之富强可立而待云云旋發給評議員證書即開評議會謝君又謂本會評議會於今日成立足爲本會生色本會一切進行事件皆須經過評議會嗣後提交事件望速議决勿阻碍會務進行爲幸現在國會已有華僑議員今日諸君爲本會議員他日即可爲國會議員望各勉力爲之云繼由全體會員歡迎熱心華僑敎育諸君之指示即由劉仁航君謂鄙人到會並未預備今觀開會秩序單有來賓指示一條殊覺慚愧但今日所開懇親會無非爲聨絡感情及研究敎育起見當此萬象更新盼望諸君思想日新心花怒發不惟學業進步卽會務亦與之俱進可爲諸君祝賀云尤惜陰君謂今日開懇親會劉謝二君所說很多高尙之理想無俟鄙人再言但新春爲萬物發生之候又爲歲月變遷之時吾望諸君學業亦如萬物發生之蓬蓬勃勃與歲月之有進無退云謝復初君謂鄙人久在滬上前數年見華僑學生甚屬寥寥今日有百餘人之多殊爲意料所不及且得與諸君相聚一堂喜極喜極諸君從海外回國求學必抱有一種愛國思想夫愛國不必定要做官將來如能在工商上發展亦是愛國本會旣名華僑學生會無異華僑儲才館對於華僑前途民國前途均有極大之關係與尋常團體不同華僑做事甚有魄力且資本雄厚者多財力固甚充足所欠缺者人才耳今本會能爲華僑儲蓄人才則將來海外事業更不可限量吾望在會諸君勉力進行則本會將來必可爲中國最有勢力之團體云衆大鼓掌郎靜山君謂今日到貴會觀諸君之踴躍親愛且席問異常鎭靜頗有文明新氣象兼之得聞諸位熱心家之偉論何幸如之謝碧田先生所謂在一家春開懇親會是取天下一家之義今天下不能一家所以有歐戰之發生中國不能一家所以有南北之戰事致使萬國人民受此痛苦皆不能共享人生之幸福亦世界之缺憾今華僑學生會開此懇親會能海外一家則華僑將來之幸福可想而知敬爲諸君道喜云時已五句鐘其餘來賓不克繼續演講遂散 
[浦江外國軍艦之往來]  
　　日本海軍派在揚子江上下游一帶游巡之軍艦CHIYODA號因奉日政府命令改爲駐防上海（　砲二十二尊士兵水手共二百五十人）業於二月十一號開駛來滬停泊浦江報告新關稅務司查照 
　　又日本軍艦SAGA號裝有砲械六尊士兵水手共一百零二人現奉日政府令飭駐滬保護僑商亦於前日開駛至滬 
　　原駐浦江之美國兵艦SAMAB號内裝快砲四尊士兵水手三十一人現由美國領事署轉奉該國海軍命令以武漢一帶防務緊要應令該艦駛往長江上游遊弋等情業已轉知該艦於前日由滬駛往長江巡防 
[江海關發給華癸船牌]  
　　德國商輪希林尼號曾經我國政府扣留改名華癸出租營業巳奉頒給部照在案茲因該輪須在滬埠　貨出發故由江海關稅務司特飭理船廳塡給華洋文四十號牌照一紙於昨日發交該輪收執所有在該輪服役各華人之姓名年籍亦已飭令該船主迅即送關候驗矣 
[兵工廠提早開工]  
　　上海兵工廠工匠每逢舊曆歲首例須停工一星期今年因閩粤各省曁岳州等處軍事緊要所有定造之鎗砲待用甚急不得不趕早開工故已於昨日起照常工作矣 
[押犯爭坐馬車之笑話]  
　　上海地方審檢廳已於陽曆二月四號遷往小西門外利涉橋南新廳署中辦公所有第一看守所收押民刑各犯除巳經判决確定者送往模範監獄或地方分監執行外尙有未决之刑事案犯則改押新廳旁平屋内惟民事案犯經審廳長陸達權諭飭送往新普育堂寄押一俟新造看守所竣工後再行提回收押陽曆本月七號陸君飭派承發吏又移請檢察廳派令司法警察全體將民事案犯四十名押送起行不料内有民事犯詹鳳琳黄劍靑李培根等三名賄通該所楊所長已於先一刻各雇馬車逕往該堂及至承發吏及司法警察等前往押送祗剩小鎭江等三十七名因此小鎭江等大爲不服聲言詹等有錢可以坐馬車我等亦有錢文亦要坐馬車云云一時一唱百和結成團體堅不肯行司法警長梅南枝向之開導無效乃禀明陸廳長立傳楊所長入内詰問楊言語支吾陸君遂令速將詹鳳琳等三犯提回與大衆一同步行楊遵命至堂中向詹等告明爲難情形令速同回詹等言我等乘車到此乃係運動而來旣到此間豈有再回之理均不應允楊無奈返廳回禀陸廳長大怒立發硃票着派吏警復至該堂始將詹鳳琳黄劍靑李培根提回與小鎭江等三十七名用麻繩束縛魚貫押往該堂始得寢事 
[長沙路發生刦案]  
　　前晚八時許有盜匪多人至新閘長沙路二百二十號門牌陳滌生家賺開大門一擁入内袖出手鎗利刃嚇禁聲張將值洋二千餘元之金珠飾物現洋搜刮而去迨經新閘捕房聞警飭派通班中西探捕到場匪已携贓遠去該探等遂向事主詳詢被刦狀况及各盜面貌服式口音回禀捕頭通知各捕房中西包探一體留心偵緝 
[訊究紹興逃犯]  
　　浙江餘姚縣人謝通金因在紹興地方紏黨持械搶刦經紹興縣知事署訊實禁錮於陽曆去年十二月二號隨衆越獄脫逃匿跡上海公共租界經線人桑金海王張品朱長元林關林等得悉於本月六號報告新閘捕房派令中西包探在法租界菜市街一百四十五號門牌將謝通金緝獲提回詢知在上虞地方紏衆搶刦之盜匪謝其昌及前在浙江爲偵探之逃犯王國樹同黨平阿壽潛居英租界北京路五百四十一號屋内復將謝其昌等三人一併拿獲拘押捕房七號上午連同在新閘橋查獲身帶手鎗之紹興人兪海山併解公共公廨請究即據華探張芝卿西探貝麒相繼上堂禀明前情並將在平阿壽身畔搜出之實彈手鎗及兪海山所帶之假手鎗一併呈案請察中西官判被告五人一併還押候再訊究 
[法公廨研訊盜案補誌]  
　　盜匪齊少彭洪雲中劉永年王金榮趙鶴亭張友三等於上年十二月間糾黨持械先後搶刦法新租界協愼皮坊新萬昌槽坊張永茂元豐兩米店洋銀等物携贓逃逸後由各事主報告捕房經華探目黄金榮包探韓邦達方福林程子卿華春林偵悉該匪等匿迹閘北四區境内前往拘獲齊等及嫌疑人張起共七名抄出實彈手鎗一支及協愼皮坊被刦之皮鞋原贓一併帶回法捕房押候詳細錄供解廨訊辦詳情已迭誌前報茲悉陽曆二月六號曾由施總巡飭派破獲是案之黄探目等將齊等押解法公堂經讞員聶君會同法副領事德君升坐特别刑庭研訊先由黄探目上堂禀明前情並將手鎗呈鑒繼由元豐米店主丁厚卿訴稱是晚有匪徒五人來店托詞買米内有一盜（卽指洪雲中）袖出手鎗向我嚇禁聲張即被各匪搶去大洋六十餘元小洋四十餘角其餘各匪面貌難以指認又由協愼皮坊主陶東生訴稱是晚共來匪徒十餘人先由一匪跳入門内將鐵鎖　去餘匪一擁而入搶去洋皮二十八張皮鞋三雙大洋一百二十三元及衣服等物新萬昌槽坊主王林生稱是晚共有四匪先由一匪（卽指劉永年）帶領餘匪入内將大門緊閉恐嚇搶取大洋十二元小洋一百五十角銅元八千文一哄而散張永茂米店主張琴詩稱被該匪等搶去大洋六元小洋一百四十角銅元十二千文蝎商人頗爲畏懼故各匪面貌難以指認今蒙拘案請求重辦詰之齊少彭供阜寗人光復時在原籍當兵解散後賦閒無事故帶手鎗一支來申祗有二十餘天住居小客棧内難以度日故與在逃之何大連子王福桂兩人糾同黨羽前往各事主店中搶刦洋銀得贓後至飯店酒樓陸續用盡後因器械不敷故由同黨拼凑銀洋向南陽橋某舊貨攤購得手鎗一支即現被抄案之物尙有自己之手鎗一支被何大連子取去現逃何處不得而知劉永年供在申已有四年出租黄包車爲生當時由在逃之何大連子糾我前往搶刦是實洪雲中供來申祗有十餘天由在逃之何大連子糾同民人前往搶劫王金榮供揚州人在申巳有五年向與在逃之何大連子撐木排爲生日前約我前往搶劫民人祗在門口把風並未入内求宥趙鶴亭供向爲成衣匠於民國六年正月間齊少彭托我做過衣服故此認識糾我同往搶刦張友三供向在民黨某首領部下當差來申祗有二天日前在途與趙鶴亭遇見約我同往搶刦我因膽小未往張起供民人向居閘北某花園附近專放印子錢盤剝重利日前在該處經過致被包探誤拘到案請求查察中西官判齊少彭押五年劉永年洪雲中和押四年王金榮趙鶴亭各押三年張友三押一年期滿一併永遠逐出租界張起雖無搶刦證據亦非善類着即驅逐出境手鎗存庫起案之皮鞋給陶東生領去 
[偵探緝獲巨盜之犒賞]  
　　江蘇水警第一專署偵探員趙坤榮等曾於去年在滬購線緝獲搶刦浙省天凝莊典當案内之巨盜姜得勝卽姜老窩子郭守昌即管大肚子兩名曾經解送浙省訊明鎗斃在案所有應給之賞洋一千六百元刻由浙省公署移送水警第二廳業於去臘令發第一專署長沈葆義分别賞給出力各探具領矣 
[少年團赴蘇宣講紀]  
　　少年講團遠游宣講隊員陳子和吳卓崙胡雄才汪龍超等於陰曆本月初二日赴蘇沿街宣講如玄妙觀　門等熱鬧之處均到並分送新少年報改良小調等印刷物以廣勸導并在諸名勝地留字誌念該隊已於前日回申將過一切情形報告總部矣 
[徐警廳長赴杭即返]  
　　淞滬警察廳長徐國樑於舊曆歲暮乘火車前赴杭州謁見浙江楊督軍齊省長面陳要公至次日返申 
[交涉署内部之人物]  
　　新任陳交涉員自接任後因署員太多經費不濟擬裁撤數人以資撙節曾誌前報茲悉已揭曉者秘書長秦銘直改委爲總務科長吳正甫汪運齋爲科員交際科長陳世光科員邵樹華沈邁士董佩之譯員楊小堂陳珍其餘尙未派定云 
[取締官中額外多取之布告]  
　　江蘇財政廳長以民間産業賣買定有官中名目應取中佣及官 
 
 
 

Page 11

 
 
紙價格亦早規定茲恐日久弊生於舊臘除夕特出六言布告揭貼縣公署前俾衆週知其文錄下　照得設立官中　原爲整頓稅契　通行於今三載　疊經嚴令取締　中佣百分之二　此外分毫無費　官契每張五角　部章規定限制　立法本甚周密　惟恐時久生弊　用再申明定章　諭爾官中留意　倘敢額外多收便是居心違背　一經告發覺察　定予照章革退　本廳執法嚴明　愼勿稍事嘗試 
[小學校運動獲奬]  
　　浦東洋涇市私立育新兩等小學校由倪士清創設學生甚爲發達去臘該校學生赴第三學區參與第一次聨合運動會競技運動評判員認爲成績優良由學務委員呈請上海縣沈知事頒給乙等奬狀以資鼓勵昨經該校長投縣具領矣 
[會丈局長易人]  
　　上海會丈局局長吳夢蘭因事辭職由新任陳交涉員電呈外交部以查有前任局長曾勉濟堪以回任以資熟手當奉核准委任接辦矣 
[參觀電燈自來水廠之歡迎]  
　　河海工程專門學校職員學生於寒假期内擬往浚浦局及英法自來水火廠等處參觀經交涉公署分别轉達去後昨得法總領事復函略謂該校職員等前往電燈自來水廠參觀極爲歡迎惟須前一日預行知照參觀時間以下午二時至五時爲度等情現交涉公署已函復河海工程學校查照矣 
[紅會施種牛痘]  
　　老縣南街紅十字滬城分會事務所向章春秋兩季開種牛痘不取分文去冬因天時亢燥天花盛行故又逢單日上午開種牛痘以免傳染天花每期多至數十人且有各團體學堂等往種該管一區二分駐所王金山警佐亦飭警隨時照料 
[藥房營業之發達]  
　　滬上藥房營業年來益加發達如五洲藥房經理項松茂自辛亥秋任事以來規劃周密分店幾遍各省其所製之自來血等各種藥品更推銷於南洋各島聞去年營業總額達五十萬之鉅云 
[烟酒業同人定期團聚]  
　　中國煙酒聨合會自成立以來已逾兩載各同業對於此會均抱始終維持之决心現因新屋藩成適屆舊曆新年兩業同人因進行方法均待商榷爰經該會正幹事陳良玉遍發通告擇定正月初七日第一星期日在大東門東姚家弄新會所舉行團聚會以聨情愫並將去年營業經過况互相報告以資研究并柬邀各外埠駐滬代表共與斯會 
[邑廟新年之熱鬧]  
　　舊曆元旦以來天氣晴和滬城邑廟豫園中游人如蟻各茶坊與點心店耍貨攤及小本貿易者無不利市三倍迷信男女入廟拈香者亦頗擁擠一般流氓竊賊遂混入其中摸竊財物時有所聞雖經一區二分駐所王警佐撥派長警照料終慮顧此失彼王警佐乃禀由徐廳長於昨日始諭飭游巡第二隊撥派隊士二十四名由巡長督率前赴邑廟内外分投彈壓 
[工巡捐局照常辦公]  
　　滬南工巡捐局胡姚石蓀昨因陰曆新年假期已滿特通知各科科長科員等一體到局照常辦公並因本局稅務處收捐悟中向於征收地方稅時對於雜洋及難以通用之銀洋並不向各戶掉換以致積存多數暗虧甚詎殊於公欵攸關特面諭該司事等嗣後須加挑剔祗收通用銀元不得再以前項呆滯之銀洋充塞以重稅欵 
[王睦生身後之紀念]  
　　滬南工巡捐局工程科主任王睦生自該局開辦迄今任職已十有二年忽於去年十一月逝世地方人士以其對於一切工程事務應興應革擘畫周詳尤能尊重地方權利以故莫不悼惜茲由市紳姚李諸君等公製銅質紀念銘於本月十四日（昨日）送至該局工程處懸置以資紀念而垂永久其銘如下　上海王君紀念銘　王君諱維亮字睦生任上海地方工程久以中華民國六年十一月積勞殁同人勒銘以誌紀念銘曰惟恒與勤成功之門君實兼之十有二春人有休沐君獨艱辛　而勿舍殫精敝神成績孔多君勞如何水陸並治原隰調和廣衢洞達棋盤星羅勒銘垂後令譽不磨七年一月姚文枬李鍾玨沈恩孚莫錫綸賈豐臻陸文麓郁屏翰顧履桂王震蘇本炎楊逸錢允利穆湘瑤朱開甲毛經疇楊煒梅豫棖吳馨等公製 
　　該局工程主任關於地方之市政甚大非熟悉地方情形及素有經驗者不能勝任王君故後經各市紳公舉吳舒之爲繼經前局長委任視事吳君係該局開辦迄今之路政兼工程員向爲王君襄辦繼任斯職取其熟手也 
[放爆竹之禍殃]  
　　前晚十時許閘北恒豐路底精勤紡織廠理紗間草屋上因被鄰居江北客民施放之爆竹落下致兆焚如當由各段救火會到場灌熄僅燬草屋一間 
[布廠失愼再誌]  
　　閘北共和路協興衖衕裕豐恒織布廠於去臘二十三夜起火延燒廣二體善堂及沿馬路剃頭店等樓房十餘幢巳紀前報茲悉四區余署長曾傳該廠經理鄭五全到案訊問　供廠中存貨生財約值五六千金在保泰洋行保有火險四千兩云云旋經紗業董事聞蘭亭投案將鄭保釋聽候查明核辦 
[訂售皮鞋之交涉]  
　　江蘇特派交涉公署接上海總商會函以興隆公司於民國四年二月間與劉漢卿訂售皮靴十萬對手續未清現委託林慶輝君在崴專代辦理繕送委任書請轉懇駐滬俄總領事簽押證明等情業經陳交涉員函轉俄總領事簽字矣 
[渡船失事之懲前毖後]  
　　浦東洋涇鎭東首八埭頭渡口（卽楊家碼頭）船戶楊阿新之擺渡船裝載渡客四十餘人被浪激沉溺斃渡客十餘人巳誌本報茲悉新關水巡捕房梅捕頭查得該渡船係屬帆船載客過多進退遲緩以致失事除將該船戶楊阿新交保出外打撈屍身聽候核辦外復以帆船載渡危險殊甚現在八長渡渡船類多無帆專恃人力該渡船等亦應及早改良俾免後患故於昨日飭令該船戶等將檣帆拆去是後載客以二十人爲限如敢故違定即拘究 
[扭控鄰人拐媳]  
　　揚州婦人居馬氏昨偕見證居老泉投浦東爛泥渡三區警署扭控鄰居蔡文明稱被其弟文彩誘拐兒媳黄氏捲逃請求撤究經解警正略詰一過以案涉刑事判原被併解地方檢察廳訊辦 
[串通謊騙之結果]  
　　楊大章自稱在南京路先施公司爲調查員串同姚仲芳徐達生周惟芳（卽周怡芳）楊琴方張玉堂陸志初及在逃之胡紀生等在天津路一百九十二號門牌虚設滙綸綢莊及景源滙票號濫出僞票向先施公司及天津路一百九十八號門牌兪來法七浦路二百四十四號嚴伯英並王瑞章楊德清馬尙川楊正林等各店舖騙取值洋四千餘元之貨物挾資棄店逃逸經先施公司經理查悉延請律師控經公共公堂刑事科出票發交老閘捕房派探沈阿岳協同西探將楊大章等先後拘獲迭次解送公堂訊供判押候再復訊核辦在案本月六號午後由捕傳同各原告將楊大章等解廨經王崧生襄讞會同美博副領事復訊先由原告代表律師上堂陳明案情繼由原告兪來法嚴伯英王瑞章馬尙川楊德清等投案訴明被告等將僞莊票騙取貨物請爲嚴究訊之被告楊大章供稱在先施公司内辦事每月工洋十六元嗣因楊琴方周怡芳等托我謀薦公司生意不遂是以糾股設立滙綸景源等號所向各原告購買之貨係由胡某等經手餘供支吾質之姚仲芳等各被告互相推諉並各延摩西羅斯海德禮等代表律師到堂代辯良久中西官會商之下以楊大章徐達生姚仲芳串黨設計謊騙罪已成立判各押西牢二年周怡芳押一年　琴方張玉堂各押半年陸志初從寬斥釋 
[並無危險物品]  
　　陰曆十二月二十四日上午公共租界捕房一百八十號西探偕同華探帶領炸彈案内之蔡桂生投閘北偵緝隊報稱有蔡之同黨匿居長安路藏有兇器等情當由隊士協同前往至某姓老嫗家搜檢一過並無危險物品該嫗止有一姪臥病已經年餘該探等遂據情歸禀捕頭核奪 
[私售烟膏之懲罰]  
　　潮州人林阿三陳炳生因在北浙江路一百十號門牌虚設煙紙店私售耀華牌號烟膏被滙司捕房捕頭偵悉派令中西包探協同前往搜獲烟膏將林陳兩人連同煙膏及煑烟銅鍋等帶入捕房於舊曆十二月二十四日押解公共公廨經張襄讞會同英白副領事研訊屬實判林陳各罰洋二百元充公如無力繳洋按照罰欵每元改押一天烟膏煙鍋等盡行銷燬 
[匪徒恐嚇圖詐]  
　　匪徒畢友生史大瑞於本月八號糾黨至北河南路四百二十四號門牌向粤婦陳梁氏恐嚇圖詐洋七元被美捕房華探目王四福與一百十三號西探司密司查悉當將畢史二人一併拘入捕房經捕頭詰問口供一過飭即押候解廨請懲 
[滙豐銀行與德人之錢債糾葛]  
　　英商滙豐銀行在公共公廨呈控德國人倫脫等三人不理所抵道契一案本月七號曾由關讞員會同英卓副領事傳訊先由原告代表高易律師上堂譯稱本案被告共有三人兩人已赴美國惟倫脫一人在滬請求執行西曆一千九百十三年三月十七號德領堂諭查本案被告虧欠瑞生洋行往來銀兩甚巨曾將倫脫名下一百八十五號等道契向原告抵押嗣因被告逾期不贖由原告在德領事署起訴判决准予過戶詎被告不服聲請上控業奉集訊明白判將上訴之請求撤銷迄今是項道契尙未過戶應請給諭將地産拍賣得價給予原告具領云云訊之倫脫譯稱原告律師請求給諭拍賣一層被告極端反對且不承認德領取銷上訴之請求但本案管轄問題我亦否認云云中西官判姑准原告請求給諭將抵地變賣以四萬兩爲度候再核奪 
[用人舞弊之懲儆]  
　　北四川路三十號門牌某西人指控用人龔芝甫吞用帳洋二十元本月六號由捕將龔拘解公共公廨經中西官研訊屬實判龔押西牢三月　又山東路四號門牌某洋行用人高寳林私取鈔票洋四十五元被洋東查悉報請捕房將高拘押於七號上午解至公共公廨經兪襄讞會同美柯副領事訊明判高押西牢半年以儆 
[警廳長親毆電車司機人]  
　　淞滬警察廳長徐國樑於前日（十三）午後兩點餘鐘因有要公乘坐汽車經行中華路口適有華商二十六號電車由大東門往南駛至警廳東首路口卽有該處站崗之保安隊士舉手阻止電車前行該電車十六號司機人並未留意仍不停機經徐廳長目覩立即走下汽車喝令隊士將該司機人拖下自行批頰兩下復足踢兩下令將所佩之銅牌取下交由該隊士帶回該管警所存候核示該司機人不敢聲辯仍開車往南徐廳長亦卽登車往北 
[女子不願爲娼]  
　　去臘二十五日有常州女子姜桂寶在閘北迷路由四區崗警查見帶入區署經余署長訊據該女供稱年十七歲家住常州西門外近被胞兄姜三帶來上海賣入某妓寮爲娼因不甘下賤乘間逃出等情當解司法科由段科員判送慈善團留養候查明再核 
[再誌典當被焚後之賠償問題]  
　　章水天前代當戶二十人延巴和律師代表至法公堂控稱各原告前有衣服等物質在昌大典内該典被焚後祇以二成賠償故此反對請求訊核昌大典亦延逖百克律師代辯一切判候邀齊各當戶到案再核在案昨又傳訊先據巴和律師稱現在到案當戶共有十餘人尙有未到之人有來函呈鑒此案照前清法律辦理應照當本加一倍賠償現在國體已改新法律尙未頒行故北京大理院仍適用前清法律請爲鑒察逖律師稱請求堂上向各當戶詳細訊問所質何物以及月日與質票是否相符聶讞員卽向各當戶逐一詰問有與質票不符者着卽退去相符之票存案備查繼又向各當戶問曰有無製衣證據均答未曾帶案中西官判各退去限各當戶於十四天内交出製衣證據並着未到案之當戶亦於此期限内投案再行訊核 
[趁電車失竊鈔票]  
　　南市合興公號夥某甲於去年除夕日間在北市携帶四明銀行鈔票洋四百十七元置於馬褂袋内搭乘電車回至十六舖地方下車察悉衣袋空虚找尋竊賊巳被逸去當即開單投報法租界大自鳴鐘捕房請爲查緝捕頭允即飭派探捕留心查緝聞迄尙未獲云 
[串竊棧貨案尙須復審]  
　　招商局北棧塌車夫頭目金小老虎與塌車夫李大汪九竊取怡和洋行所存該棧值洋三千元之泰西緞五箱串同探夥黄小棠戴文卿與掮客劉阿表顧小弟顧阿東等消贓分用業經捕房將被告各人一併拘解公共公廨迭經訊供判管棧人姜立甫交三千元人洋並保黄小棠戴文卿開釋餘人分别交保收押在案本月七號上午由兪襄讞會同美柯副领事復訊先由姜立甫之代表羅禮士律師向金小老虎李大汪九等盤詰良久繼據管碼頭西人投訴看管辦事人及小工扛夫約有千餘人姜立甫管棧有年尙稱可靠每晨七時開啓棧門後須至下午六時關門不離寸步棧房鎖閉後鎖匙須交與棧房買辦管理貨物遺失管棧人應負責任此次失竊之泰西緞雖據各見證供由姜立甫指使然管棧人欲竊棧内貨物方法甚多何必如此笨做言至此由西探向之略詰數語即據羅禮士律師聲稱被告金小老虎等竊取後寄與黄小棠家黄旣爲探夥不應窩贓且捕房將黄拘押後卽存洋三千元保出能令金小老虎由天津返滬此事甚爲奇怪請堂上注意並由金小老虎之代表羅斯律師略辯數語中西官判被告各人仍分别交保收押候展期再訊 
[請求減輕保銀之無效]  
　　土販陳澤文指控粤人蘇樹彬楊燦陸世英李興串同西人柯石連史以兜售大宗煙土爲由將伊誘至崇明路冠鴻樓酒館内攫取土價洋九千九百五十元曾經捕房將各被告先後拘獲解送公共公廨迭次訊供收押在案本月七號由陸世英所延之代表律師投廨聲稱被告奉諭交一萬元人洋並保因爲數過巨覔保甚難請求減輕保數等語原告代表律師到堂反對中西官判被告各人分别押候商明再核 
[日捕與華人之誤會]  
　　美捕房日本巡捕指控蘇州人邵芝祥吳維記於本月五號在吳淞路將其無端毆打等情七號上午由公共公廨傳訊原告偕證九十八號印捕上堂訴明前情經中西官訊係兩造言語不通以致誤會惟邵吳二人不應行兇判各押西牢七天以儆 
[糞頭償還墊欵]  
　　沈順卿控糞夫鹝王榮寶吞没墊欵一案本月七號由公共公廨中西讞員復訊明晰判被告王榮寶償還原告墊欵洋一千九百元並六釐利息連同堂費一併繳案如違未便 
[公共公廨訊理債務補誌]  
　　婦人陳愛寶控陳慶平不付存欵一案本月七號由聶襄讞會同英卓副領事升坐民庭復訊原告延律師土堂聲明案情請追存銀五千餘兩訊之被告亦延律師到堂代辯良久中西官以被告見證前次到堂所控不實判被告陳慶平按照原告控數還銀並擔任堂費 
　　協盛記控金增有不理欠欵一案本月七號由廨傳訊原告延朱斯芾律師上堂訴明被欠洋二百二十六元請追訊之被告供詞推諉中西官判被告仍交原保候再展期研訊 
　　愼昌木行經理羅俊甫控金晋侯不理擔保胡金記貨欵銀二百餘兩又張茂德控張芳坪不理擔保米價洋一百餘元又單以亭控王延純不還借洋二百元等案本月七號午後由張襄讞會同英折副領事分别傳訊羅俊甫延海德禮律師投案代表請追被告金晋侯亦延萬伯良律師到堂代辯張茂德投案請追擔保米洋訊之張芳坪不認擔保單以亭亦由律師到堂代表請追王延純則供詞推諉中西官判金晋侯交保候再復訊張芳坪王延純均着按照原告控數還洋 
[無賴設攤誘賭]  
　　無賴唐阿大唐有河在虹口靶子路某弄口設攤誘人賭博外國紙牌被美捕房包探蔣阿林查見以其有違定章當將兩唐連同賭具一併帶入捕房禀明捕頭諭飭各存洋五元保出候示 
[騙取紙錠灰]  
　　紹興人沈阿煥於本月七號設計向虹口狄思威路一百六十四號門牌僧人靈嚴騙取值洋四十餘元之紙錠灰一羅被控哈爾濱捕房由探嚴阿慶將沈查獲帶入捕房禀明捕頭諭飭押候解廨請究 
[道尹公署批示兩則]  
　　奉賢縣國民女校校長董瀯汀呈控敎員蠻横藐視縣令請爲懲戒以免貽害子弟由　呈悉候訓令該縣知事查明秉公核辦具報此批 
　　灌雲縣民王士籛呈爲令久逾限已否具報再叩明諭祇遵由　呈悉查此案前據該民來道呈訴當令南滙縣知事嚴緝逃兇歸案訊辦在案迄今日久尙未緝獲實屬玩延據呈前情候再令飭該縣知事勒限嚴緝務獲究報此批 
[縣署批示五則]  
　　吳宏炳呈爲挺押不理奉諭封産請賜執行以資結案由　查法公廨原案判令陳錫三賠償吳宏炳洋銀三百元因其挺押不理咨縣飭查陳錫三房地備抵等因先後飭據催征吏查復陳錫三房地均有抵欵紏葛計其住房三間約值價洋一百五十元陳彦春戶之地六分三釐七毫約值價洋四十元陳殿坤戶之地九分六釐六毫約值價洋六十元陳翔夫戶之地一畝六分七釐五毫及沈大奎戶之地六分九釐二毫約值價洋一百四十元分别抵押與常州人包柏平安徽人張和忠浦東人奚根生等所得抵價不知確數惟聞均已透過於現在估計之賣價是以陳錫三無從變産償還等情除函復法公廨外着即知照此批 
　　販運猪客代表劉長貴等陳明原委請求備案以杜紛爭由　呈及抄件均悉源豐等七家猪行需用猪料麩皮喂料旣由合興公餘順泰等行分值消售公議允洽訂立合同多年苟與用料各猪行接洽妥定照約分消何慮同業兜攬爭擾所請備案應毋庸議此批 
[石明庭呈遵批陳明請註册保護由]  
　　呈悉查商業註册爲保護牌號起見禀請給照公告之後得取締他人不得同在一區域之内冒用其牌號並非禁止他人不許營同一之商業來呈稱恐有局外人串賣喂料爭擾侵奪請註册公告以資保護等語迹近把持壟斷恐滋流弊况前呈旣稱集股今忽稱獨備資本七百元前後兩歧語多朦混是該商店號是否確係商業性質亦難斷定所請註册未便照准註册費洋三元著即來署領還此批 
[鼎豐呈爲藐視省令違章遷移由]  
　　前准縣商會函開鄭鎰記在王家碼頭開設同和押當納稅改典該處房屋因房東收回自用屢催遷移在長安路覓定房屋一所擬即逕往營業與現行規則尙無抵觸等因該商於增興之案纏訟已久現因同和由商會函請遷移又復呈請勒閉顯係健訟未便照准此批 
[陳毛大呈請澈究由]  
　　此案據册書查復嚴裕明戶單地共二畝七毫先後過於袁崇桂等戶一畝九分一釐尙存九釐七毫由陳雙全完糧民國六年陳雙全之嬸母陳王氏劃出四釐八毫由陳雙全過於陳建江是現在陳雙全戶實存田四釐九毫與來呈民國六年忙鈒印串相符毋庸歧凟此批 
[淞滬警察廳批示兩則]  
[吳繼生禀批]  
　　呈悉前據具呈業巳飭查尙未據復茲據前情仰卽逕赴該管警所呈候查明轉呈核辦可也此批 
[三公司經租侯金榮稟批]  
　　呈悉所請各節本廳無此辦法未便照准此批 
中華職業敎育社通訊 
[研究部職員會]  
　　研究部職員旣經選出於二月八日開第一次職員會是日到會者爲沈信卿黄任之莊百兪楊聘漁顧蔭庭諸君會議錄如左 
　　一件提議照章互推主任　公推顧蔭庭君爲主任 
　　一件提議徵集職業敎育上疑難問題　議决通告各社員及各省敎育會請其轉發中等以下各學校 
　　一件提議研究職業陶冶實施之方法　議决先由主任將職業陶冶之性質及其種類分别解釋編次列爲間題於下屆職員會公决通告 
來件 
[上海工部局設立華童公學招生啓]  
　　本公學創立於一千九百零四年監院爲英國康普君並有中西敎員十九人　本公學在愛而近路及克能海路轉角本年寒假後於西曆二月二十五號上午九時開學學費每學期二十元須以外國銀行鈔票在開學前預繳　本公學監院於西曆二月二十二號星期五上午九時至十一時收錄舊生二月二十三號星期六同時考收新生　本公學課程中西並重　所收新生除學費外須赴代售本公學書籍處即北四川路伊文思書館内購買應用書籍筆墨等件所收新生皆須預付小洋四角爲運動費　學生投考時須自帶筆墨　學生如患目疾及身體衰弱者槪不收錄如未種牛痘者亦不收錄　本公學學生皆須練習童子軍之操法應用操衣可向北四川路聨康號購買　本公學學生畢業後可直接入香港大學及英國大學自西曆一千九百零八年以來本公學學生考入英國開橋大學並香港大學者巳達五十人考得大總統勸學費者一人　本公學爲中華童子軍第一隊之司令部凡學生經相當之試驗後卽可入本隊童子軍此隊於西曆一千九百十三年成立　學生除疾病外不可無故不到且不准遲到如未得本監院之許可而不到校者當重罰或竟除名　學生不准在校内及路上吃煙且須品行端正電車行動時亦不准跳上跳下　學生不可沿路向小販擔上購買食物如違重罰 
雜評二 
[蘇贛鄂三同鄉之聨合會（訥）]  
　　今日之時局雖非少數督軍之力所能挽回然蘇鄂贛三督軍則固素稱爲主張和議有力之人長江流域之安危賴以支撑者亦殊不少也今贛之陳光遠巳發辭職通電蘇鄂之李王兩督軍亦有相繼辭職之風說使不幸而果成事實則非特於時局上之調停益少負責之人即以三省利害言此後繼陳李王而爲督軍者果爲何如人乎能繼前督軍之志以進行乎萬一不能則三省地位實不能無後顧之憂宜乎三省同鄉之急起而維持之也 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[五路財神會議記] [  賊菌]  
　　五路財神者司天國之度支掌玉清之府庫五銖勢力壓倒窮神五路分司各權子母玉皇拜手級大三階（俗語玉皇拜財神有錢大三級）財虜叩頭利還十倍（俗於舊曆正月初五日向財神借紙銀錠來歲十倍還之家必豐富）方謂朱提白　源源而來那知碧落靑天空空如也新財神王愷乃開非常大會議重要問題登壇演說脫帽鞠躬曰不敏因度難關稽查天庫未見百萬一黄標千萬一紫標只有天神索官俸天將索兵糈盆雖聚寶聚　嫌遲樹有搖錢搖之不及窮家難接久有俚言富國何方願聞明敎不是稽帳揭前人之短只緣搓繩問起首之人（淮南諺穿網搓繩難爲起頭之人）舊財神陳寶垂首喪氣含悲忍淚而言曰鄙人受錢財之累遭財産之刑見江東父老面目已無對天上神仙語言無效若欲籌其良策請另詢於高明前財神熊繹曰生財有道在五雀六燕之均平一事無成乃五角六張之犯忌有財乃因有土天國豈少天民舊事重提一紙要端詳細驗前師可法五花須變換無痕吸血飲髓故我有富人名號濟貧救病今吾受窮鬼糾纏若爲人作嫁終難致志專心倘分我杯羹理合贊成拍手卸任財神任公子曰耗矣哀哉窮坑太大嗚呼噫嘻破紙何多計劃有書莫挽狂瀾之倒應酬不及難爲管賬之人乞帖頻來那有咸陽之雨支單紛至難傾蜀道之銅且天外有天債權旁執利中生利子息須償羡君幸福無涯巧免五年之出項愧我仔肩已卸未瘳五族之沈疴大財神士孫氏坐而不動笑而不言主席財神王愷離席而起脫帽而言曰自悟空擾亂攪成一榻糊塗托塔斡旋終未一團和氣天兵天將出師則索餉者紛來天賦天庾納貢則强染者截用巧婦難爲無米之炊先生曷作借籌之計大財神曰凡事有不傳之秘訣用財無缺乏之理由水過田肥本是天經地義注茲挹彼全憑海角天涯予取予求須從外府借千借萬先託中人笑他脚底揩油終算無能笨伯只要手頭狠闊誰人肯惡家兄流涕先生惟爾合五噫是賦刮皮老手比予之五技誰精五金之妙用無窮只在心靈腕活五等之徒刑不及全憑術巧計工由斯道也稱經濟名家好自爲之是理財能手主席聞之五内生歡五體投地密爲運動倩君一往東天議就合同襄我再書十字旣决策以無疑遂搖鈴而散會三 
家庭常識 
[無用郵票]  
　　積無用郵票數十張須彩色鮮明者排集成各種壽字或喜字式樣色以相間爲宜不可一律黏於花邊照相卡紙上配以鏡架頗堪悅目價亦甚廉可作禮品亦廢物利用之一法也薑菜糰　以醃菜貢薑冬笋三種切成極細之丁置鍋中略炒再用潔白猪油切成小塊共裹糰内蒸熟後其味甚美 
[山鷄]  
　　取山鷄胸間厚肉二塊用潔白猪油切成大長方塊將肉包合外以白布裹好用麻線緊紥加桂皮同煑熟後去布切成薄片勿使破碎味甚清潔可口但不宜置醬油 
[治牛瘟] [  雲]  
　　覓取竹林間靑蛇一條置器中焙乾研末取一荼匙用清水略調使食即愈此法係得自鄉痱百發百中幸勿輕視惟靑蛇夏秋時最多冬令殊難覔取藥舖中或有乾者存貯可物色得之（却酬） 
工業須知 
[金屬着色法（二）] [  左丹]  
　　一銅之着色法 
　（甲）赤褐色或黑色法　一配合量第二鹽化銅一盎斯水四盎斯二着色法將鹽化第二銅溶解於水中而煑沸之以前項潔２凈之銅浸入數分鐘後見其適當着色時取出以水洗之若銅質之極純粹者水洗後顯赤褐色且色澤異常美麗普通之銅其中含有百分之一二分雜質者使用時則呈黑色云 
（乙）靑褐色或黑紫色法　一配合量　醋酸銅二十瓦硫酸銅十四瓦水一千四百瓦二着色法　先將醋酸銅　硫酸銅各溶解於水中待其完全溶解後混合之使用時加熱煑沸投入清淨之銅一二時間後取出水洗而乾燥之銅之純粹者呈靑褐色若浸漬之時間較長則呈黑紫色此液中若浸入眞　（即靑銅）使用而着色時可得赤紅之靑銅色 
　　二靑銅着色法 
　（甲）黄金色着色法一配合量　苛性普達三瓦炭酸　達七瓦水三十二瓦二着色法　將上之配合量物品製成溶液投入靑銅浸漬二三分鐘取出置於鋸屑中乾燥之卽得黄金色之靑銅　又法無酸分之中性醋酸銅作成稀薄溶液適當加温放入靑銅一二秒間立卽取出水洗之再藏於鋸屑中乾燥之則發光輝極爲美麗（未完） 
集益錄 
[答第八十一問] [  章陶菴]  
　　各種蘿　均含糖質惟通常用作製糖原料者都係白色英名Ｓugar　　beot我國譯者或曰甜菜或曰糖蘿匐未有一定僕嘗考諸圖籍知確與原問所稱白色蘿蔔相當惟所含糖分則或因種法土質之不同不無少異耳茲述蘿蔔糖之製法如左 
一原料之收穫 
　　收穫之法無待詳述惟有須注意者二端（甲）蘿蔔出土後即應切去菜葉以防其吸收糖分（乙）若不立供製造須帶土堆儲覆以稻草 
二原料之切碎 
　　將原料亂刀切碎以便浸取糖汁 
三糖汁之提取 
　　備提取器一器爲聨絡成組之桶自十個至十二個不等每桶有左右二孔一上一下下孔須與底齊裝以水管管之大小以能揷入孔中爲度用時揷管於甲桶下孔使與乙桶上孔順次相連則成一梯形之提取器裝置旣畢乃置切碎原料於各桶先注熱水於甲桶歷經乙丙丁諸桶而出於末尾之水管（假定桶數爲十則適自癸桶流出）另器蓄之復頻頻將水加入殆甲器糖分巳盡乃將遺滓倒出加入新原料而連於癸如是則乙桶爲第一而甲桶居最後依次循環周而復始此提糖之最新方法也昔時各廠亦有仿蔗糖製法將糖汁軋出者此法耗損甚多今巳無用者矣（未完） 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
卷中第二十二章（二） 
　　老人又曰彼時我嘗想像以爲吾女此時當長成矣其容貌之美必不亞於其母而黄金之髮實本遺傳尤當酷肖其可憐之母吾因日日計之年年計之轉瞬若干年宜及笄而字人矣其壻必多情且爲年少吾乃樂極因嘗對月而爲祈禱祝此女郎前途幸福曼萊曰父乎此女今果嫁矣父亦肯爲此女祝否老人不答仍自續其言曰然有時沈寂冷風吹我似沃冷水則我心中又有一種幻想似見吾女苒苒出自月中御五銖之衣臨風招我吾身栩栩然乃度鐵檻而出隠約中似見我家月明照屋汝母方倚檻凝望眼角瑩瑩似有珠顆耀月而明吾固知此境爲幻然岑寂中有此幻境亦佳予故不凝聚其神令腦海虚空得以受諸影想予此時乃見吾女壻家矣則其和煦之氣滿室如貯春風其中子女梯立見我皆有笑容似其母嘗指敎之者廳中尤懸予之肖影吾女日日爲我祈禱而天使亦含笑點首於旁予心中乃樂甚不復自知身在北塔中矣而鐵欄之影乃一一在我目前似爲吾身之界雖歷覩諸境而身不能前偶趨一步則頭巳觸檻劇痛而醒予身夐夐固猶臥石榻間也予乃大戚輒起對天跽而爲此女郎求福曼萊曰父愛此女至矣兒不肖竊欲妄擬此女阿父亦許之乎老人挽其肩曰吾愛吾所謂此女者非他即此塊肉耳當時幻想雖多雜　如野馬之逐塵然終不料今日者竟成事實是則吾想亦非幻矣吾女來吾今爲爾謝天則抱女郎於懷仰面對月喃喃致其禱辭月如有知乃煥異彩盈盈欲語好風徐來拂兩人之肩而過白髮乃與黄金之髮散爲五色之祥光覺人間之美滿無逾於今夕矣迨至月轉虚檐露零苔砌宵凉襲人衣袂嫌薄曼萊始扶老人返其寢室惟竊虚其感舊思深或生夢魘夜中屢起視之則見老人沈睡正酣如銀之髮紛散枕邊一手壓衾而額上皺紋猶與頰問笑影相映殊不知其夢中爲憂抑爲樂也（第二十二章完） 
 
 
 

Page 15

 
 
   
 
 

Page 16

 
 
   
 
