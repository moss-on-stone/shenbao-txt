# 1894 - 189 - 4907624

 

Page 1

 
 
[重印經策通纂出書告白] [  點石齋主人啓]  
　　近科鄉會試崇尙實學首塲而外兼重二三塲經術旣貴講求策問尤資考据二者並重非若二十年前可以空疎倖邀一第也自戊子年本齋　　通纂出海内之士同聲稱賞一時紙貴不脛而走計前後共印萬餘部至去歲皆已售罄其間因此而掇巍科登高第者不知凡幾良以是書經學策學悉集大成不惟射策者當奉爲圭臬卽二塲經藝亦覺取精擷腴俯拾卽是誠科名之捷訣也今復重印將次竣準於五月底出書祗張墨色精益求精裝釘亦尤爲詳愼無重複缺頁等弊諸君子有欲躉售或預購者請臨本齋帳房面諸可也 
[文武丹桂籍關帝明聖經告成] [  圖書集成局代啓]  
　　是書二帝聖訓威靈顯佑判斷吉凶應騐如響婦儒咸知其辭意嚴正足以正人心而端風化爲修齋治平之寳並附詳解家置一編眞能子弟醒迷之善本不可少之書樂善印送只收工料錢一百六十文託各省貢院前各書莊及申昌書室躉售者向南市外鹹瓜街大王衖觀瀾閣書莊面議可也 
[敬竈全書後附暗室鐙出售] [  圖書集成局代啓]  
　　首載竈君籖百餘籖吉凶禍福以及内外科良方無不誠求必應騐如影響此書爲居家日用之善本不可少之書用大字選潔白厚紙印就每本祗取工料錢七十文如有樂善君子印送者請至南市外　瓜街大王廟衖觀瀾閣書莊及三馬路申昌書室蘇州觀前彚文軒均可購取 
[戢暴説]  
　　今夫人决不可使有所恃一有所恃則任所欲爲而其害不可勝言矣敦宗睦族所以厚風俗培人心其意至美也而辦理不得其法亦足以爲患况其他乎卽如江西贑州府僻在省城之南遠隔千里而遥地方風俗素稱强悍瑞金雲都會昌三縣毗連犬牙相錯計各數百里其間尤極凶横幾幾乎暗無天日雖有明理紳士亦因寡不敵衆孤掌難鳴往往爲所挾制蓋該處鄉俗多聚族而居族各有祠祠各有貲其貲則集諸族中之人其初意原以族中之人或有窮苦無告者以此恤之凡一切生養死葬以及冠婚喪祭等事有力不能舉者均由祠中撥出公欵以爲佽助其族誼之厚天下莫與匹也乃久之所積之貲漸多而用出者頗少則該族之人意中各有所恃以爲族誼旣敦祠貲亦富我族中人雖以無道行之亦無畏也因此而其勢益張其心益　其氣益盛其禍益烈族中之人有逞凶行强者一切費用亦皆開銷祠中公貲甚而至於殺傷人命亦出祠中公貲買凶抵償首惡主謀反得逍遥法外毫無所苦於是益復有恃無恐生事闖禍日益加多夫在祠中出公貲爲族人開銷訟費使族人不受虧苦誰不謂爲該族尙有古風而孰知古人固有敦宗睦族者然未必私庇其族任其横行取禍而不之禁也春秋之世如崔慶之族范中行之族皆各助其族人不顧事理之順否而專以輔佐其族人爲事後人咸切切焉議其後而輔果之逃族則姓天下賢之千古評論亦無有以果爲薄其親者蓋天下之事必衡之於情酌之於理非可以專恃其衆也且所恃而在衆猶曰各親其親理雖　情猶可節取也乃所恃者不在人之衆而在貲之厚貲何以而厚集之者廣也一族設有萬家家輸一金卽萬金矣推而上之其數愈多其集愈易卽等而下之或僅數百家然百家而家輸百金亦足以抵萬家之一金集之愈厚則不特該族中人皆心有所恃而肆行無忌卽彼經理其貲者亦且幸災樂禍喜於有事以爲開銷之地以便中飽之私故竟有無中生有故意挑風發火撥草尋蛇惟恐其無事者亦有遭官長懲儆執法不阿按律嚴辦焚祠燬屋而此風迄不悛改族中或有一二明理之人偶一出而勸阻卽衆口交詈往往一言出口禍卽及身故每噤若寒蟬不敢啓口音年有文芝塢明府握瑞金篆極力整頓將彼族公祠攺作書院其祠中公貲撥作教育人才之經費經此一番嚴辦而凶燄爲之頓息曾不數年故態復萌某族有搶票擄人勒贖重案爲人所控飭差押放迨傳訊之時竟敢拒捕擄差及官長帶差親往復敢抗官毁轎卒至調兵焚祠拿犯到案雷厲風行其事始得就緒又有械門巨案去年解犯七名至省中途寄宿某縣獄中七犯逞凶不肯首途捕廳斥之卽誣捕廳搶物大閙不休經縣提訊復持刀亂斫不肯出獄差不敢前直至調兵持槍而入始得就擒分别重笞押解登程犯見某兵卽當時被其手縛者輙凶毆之衆畏生禍勸某兵折回始已其凶悍之異常於此可見一斑聞經商該處者每歲必出錢二三十串納彼祠中謂之包店始得安然無事否則不能立足由是觀之則彼祠中之所謂公貲者不僅集之祠族且有取之他族者矣是以彼族宗祠其富厚乃莫與之比也夫地方風氣原有强弱之不同强者不能使之弱猶弱者不能使之强該處民風强悍固無法以爲之挽回而其有所恃而横行無忌愍不畏法則實由於祠中公貲之富厚有以致之彼族中人以爲錢可通神祠中公貲旣富可以惟所欲爲因此而生事闖禍迄無寍日則是祠中公貲其所以優卹族人計者反足以貽禍於族人此瑞邑文明府所以有祠宇改作書院公貲改爲書院經費之舉旁人不得而議其後也同鄉顧輔卿明府曾爲余言江西地方民情素稱易治以今之所聞證之有大相逕庭者意者顧君所治不在此一隅乎以睦族之舉而反以蘊禍世風之不古乃如是耶 
[土京地震]  
　　本月初九日倫敦來電信云初八日下午土耳其國君士但丁京城地忽大震房屋紛紛倒下壓死男婦五十人亦奇災也 
[金陵備日]  
　　金陵訪事人云中日交情雖未十分决裂然先事預防亦封疆大吏之責兩江總督劉峴帥因諭令各統領認眞操練洋槍洋砲並將各砲臺修整完固札飭洋火藥局機器掣造局晝夜督工興作以備本省及鄰省檄調軍裝古云有備無患峴帥其深得此意哉 
[臺灣備日]  
　　昨日本館接派往臺灣訪事人手書云邇日臺灣巡撫邵筱邨中丞接奉總理各國事務衙門密電内開現今高麗萑苻不靖日本興帥動衆恐效昔年法人故智特飭沿海各省嚴密防備等因按臺灣爲東南數小門户近日中丞奏明將臺北府改爲省會臺北所恃在基隆滬尾兩海口中丞曾遴委張月樓軍門統領基滬定海銘字砲隊等營操練布陣及諸般雜技又將兩處砲臺修理堅固安設巨砲數尊東西南朔圜轉自如可以隨意攻擊加以基滬兩海叢山峻嶺中間一海天生險要固若金湯可操不戰勝人之劵兹者總署密電到時軍門方在省垣中丞命星夜回防添募數百人充滬尾砲隊以壯聲威餘亦汰弱留强隨時招募精壯補額以備不虞○訪事人又云邵中丞自接北洋來電悉高麗有事中日齟齬各處海疆宜預爲之備因連日會同藩司唐薇卿方伯曁欽差幫辦全臺撫墾事務林 
 
 

Page 2

 
 
時甫星使籌商一切本月初二日特札飭全臺營務處提調兼帶撫標定海正營朱又懋太守上泮派員赴江蘇一帶招募精壯勁勇數營尅日來臺歸太守統帶駐紥滬尾海岸其管帶一差則委前湖北鄖陽鎭綦鎭軍高會及前署臺灣北路協鎭陳鎭軍永隆一俟新募勁旅來臺卽赴滬尾扼要駐紥至向駐滬尾之定海中前兩營則由張月樓軍門統帶移駐基隆合前駐基隆之銘字等營均歸軍門節制滬尾則由太守扼守似此布置周密調席有方日人雖有狡焉思逞之心其若我之金湯鞏固何哉 
[示期蒐乘]  
　　江蘇巡撫奎大中丞示期七月初二日大閲省中各營軍士各營官奉示之下日督所轄熊罷类校塲中預期操演俾届時不致有疎失之虞槍砲之聲震耳不絶 
[文戰先聲]  
　　金陵訪事人云江南文闈内提調穆觀察外監試王觀察接奉兩江總督委札思嚴杜弊端非正本清源不可因與瑞方伯籌議今科鬮派辦公書吏概易生人凡歴科老手及著名猾胥不准充當是役蓋恐若輩熟能生巧也向例司道署各派十餘人分隷賣卷收卷二所入簾日卽隨同進闈清理卷箱加蓋號惟現藩署巡道署尙未派定糧道署已將各書吏派出矣○江寍藩司檄調内外簾員十五六人凡任實缺者不得不先期委人代理現鹽城員劉大令崇照儀徵縣朱大令江均奉調入闈已另委楊大令嶽芳王大令治觀攝篆矣此外尙有實缺人員及正途候補者均開單呈請督憲酌定大約數日内卽有確音俟得全單再行照錄 
[考信傳聞]  
　　江蘇學政溥玉岑宗師於六月初六日抵金陵齊集之期相距七八日是以塲期尙未牌示惟傳聞十八日考各學生詩古十九日考府學元寍駐防生正塲 
[皖水凉波]  
　　委辦安徽製造局頭品頂戴記名簡放提督洪玉書軍門寳麟於本月初六日辰時騎箕而逝由公子遵禮棺殮○前安徽巡撫沈仲復中丞屢筮行期未經就道兹定於初九日辰時起節乘測海兵輪船東下先於初七乘輿赴各當道處辭行○近日天氣甚炎幾若熾炭初一日寒暑針升至九十五度翌日竟升至九十九度城内外觸熱道斃者計共三人○邇來寒燠不恆以致釀成疾病或痁或洩比户呻吟歧黄家僕僕道途幾致不遑寢饋 
[臺嶠夏雲]  
　　臺灣訪事人云離臺北十餘里有地名新店者偪近内山五月二十七日忽有生番結黨突出焚燬左近村莊殺傷大小男婦多人邵大中丞聞警立命管帶定海正營朱又懋太守統率全營隊伍於次晨馳往剿滅○臺北向有登瀛學海兩書院每月分初二初八兩日由府縣輪流課試兹藩司唐薇卿方伯以書院爲育才之地臺灣省會已改設於臺北府城自宜爲多士另闢誦弦之地適淡水縣新署落成因將舊署攺爲書院由邵中丞命名明道惟束修膏火需欵浩繁是以擬每季僅由官考試一次酌給花紅就善後局提欵支應一俟捐有成數發商生息再延聘山長增設膏火修建講堂學舍目下應辦各事委淡水縣學教諭王廣文兼辦初次開考擇定六月初六日○日前府城接到電音知藩司唐方伯之介弟印景崇者由内閣侍讀學士兼禮部侍郎銜奉命簡放廣東正考官屬下文武印委各員莫不前往薇垣叩賀○臺北城内及艋舺大稻埕三處巡查局員向例每六閲月卽更一次今届各員瓜代之期除朱君熙壽程君瞻綬喻君慶瀾留辦外其餘各差另委吳君炳輝屠君寳泰涂君步雲接辦○孫蕚齋大令傳袞於署理淡水縣時丁太夫人之艱返藉　制去年服尙未闋邵中丞卽檄委分防大嵙崁兼稽查腦灶諸要差至月前始赴各憲轅禀知起服○辦理滬尾鹽館之史君久龍奉檄另委埔屬一帶稽查腦灶事務所遺鹽館一差飭候補照磨李君接辦○藩轅牌示安平縣典史徐源署事期滿遺缺以巡檢葉唐封委署署理下淡水分縣吳光源病故遺缺以候補縣丞吳毓仁接署按吳君方辦理基隆配運局事遺差由藩憲另委縣丞熊君佐虞辦理○滬尾砲臺大工已竣基隆砲臺亦由統領張　樓軍門禀明巡撫興工修理落成後大憲委鹽務提調姚西牧司馬前往覆勘 
[紀賀家坪盜案]  
　　宜昌訪事人云賀家坪爲長楊縣所轄離長楊六十里離東湖一百二十里五月某日宜昌胡萬昌信局收得各號寄四川之銀十餘萬兩雇脚夫六七十人挑送入蜀連押送者計九十人左右每夫挑銀一千二百兩行至賀家坪日已西斜卽分投三客店止宿突有彪形大漢闖然而入向脚夫乞貸川資脚夫婉言却之若輩卽默然而去至更餘忽來二百餘人打開店門或執洋槍或持火内煆紅之槍頭向脚夫亂舞脚夫不能抵禦共傷九人被搶去銀數千兩去後脚夫羣起左右鄰帮同追赶旋在竹林内拘獲三人餘皆逃散二十一日脚夫回至宜昌報信局中人急派人往查將刦賸之銀仍押送入川當被刼時店主人濳從後户出奔投長楊縣禀報縣主卽派多人四出偵緝旣而宜昌府聞報亦派人出外訪拿二十四日晚有人見差押解兩犯用鐵練穿琵琶骨牽入南門不知是否此案所獲之犯也 
[潯江夏汛]  
　　九江訪事人云江水盛漲河汊紛歧羣不逞之徒時出沿其間爲行旅患署長江水師中營遊擊王吉階遊戎洪陞督率黎羲齋張銘治兩都戎及龍開河守備王彩亭守戎分乘杉板船嚴行查緝并飭各汛弁不得稍懈怠以靖江面而安旅人○署後營遊擊傅春海遊戎成龍抵潯役謁見九江周鎭軍擇吉本月初六日接印任事○本月初六日暴風宿起浪駭濤驚九江上遊三十里之陸家嘴江中有一船裝米九十餘石被巨浪激沈幸逢細柳營中人援登彼岸并撈取米數十石給還○初五日英領事梁君恪思柬送在怡和洋行踰墻行竊之某偷兒至江防廳署請辦盛菊蓀司馬卽判令笞責一百板枷號示衆○湖北黄梅縣與江西德化縣之嚴家閘毗連其地向有一堤中設木閘水漲則閉之水退則開之兹因啓閉失時以致互相爭競刀矛並舉幾如大敵當前幸紳士吕丹書廖毓齋許月卿等極力調停始得寢事 
[黑籍沈冤]  
　　自鴉片販運來華及吾華自行種植之後服以輕生者多於恒河沙數然或月一見或日一見未有一隅之地數日竟死兩人一室之中半日共死三人者紫竹林張大買女爲娼緣債務不清夫妻反目於五月廿六日自服洋烟身死曾經報請騐屍至六月初一日相隔一胡某妓不知因何事故亦以洋烟覓死於報案後攔騐此雖已形案牘然每起死者不過一人並未三人成衆也至河北徐某與婦並婦之姘夫趙大肚子則於五月廿九日同以洋烟後先畢命徐以拉東洋車爲業難以覓食而其妻稍有姿色縱令賣奸然係私窩究與娼窰有别不能大張旗鼓婦遂爲趙大肚子獨佔趙亦週其困乏蓋與津之乂桿衣妓食妓微有不同者也上月廿九日與徐口角之餘繼以手足交加津人有乂桿打忘八時調一闋隣人唱以相謔徐以其謔而近虐陡發羞惡之良遂起輕生之見潛服洋烟身死趙以我雖不殺伯仁伯仁由我而死我何顔復在人世如法以殉徐婦以人亡家破且恐訟藤纒擾斬斷無期亦購一盞碧霞膏爲畢命之具親朋知覺急爲灌救而徐已死於地上趙亦死於炕中惟婦奄奄尙存一息蓋受毒已深勢難存活也甚矣鴉片之爲禍烈也 
[恃富欺貧]  
　　寍波南門外某姓婦有二女長爲富家婦次爲貧窶妻平日已相形見絀一日貧者適自喜慶事先期囑母向姊借玉釧一用母諾之卽往借取旣取後並不展視逕交次女女亦未啓匣遂藏諸篋笥迨次日取出見此　並無光彩以姊恃富欺貧故以僞物相誑心滋不悦然仍隠忍不出一語將釧逕交與母轉送其姊其姊亦並不啓視越日取出見美玉已變爲碔砆疑妹爲以騖更雞之計恐遭丈夫呵斥遣人向妹致意妹備陳始末而姊終懷疑不信堅欲索賠妹無以自明遂以芙蓉膏爲催命符爲區區一釧之敌致傷姻婭之情且致喪亡之慘爲之姊者試撫衷自問安乎不安乎 
[武林暑雨]  
　　撫署修整工程現經藩憲派委羅主簿堃監修自二堂以外不過略加粉飾而宅門以内尙需改造均由廖榖帥上度形勎 
 
 

Page 3

 
 
或仍舊制或改新規約需一月方可告竣○省城自上月廿八日晴霽後酷熱異常居人多患疫癘初三日聯橋興忠巷口倒斃男子一名係木壩埠轎夫年約三十餘並無屬卽由埠頭募棺成殮又初四日菜市橋某飯店有一外路人午膳畢閒倚桌上店主詢其何爲則以腹痛對　以痧藥扶之而出行未數武卽行倒斃當經地保報知善堂備棺收殮○本月自初一日起每日午後雷聲隠隠終不得雨至初四日申刻雲陰四合雷聲略定雨師隨之而至旋聞霹靂大震屋宇爲之振動霎時大雨傾盆直至二鼓始息次日探知艮山門外大樹一株爲雷劈開初五日清晨微露陽光午後細雨如絲雷聲復作是日爲小暑節諺云小暑一聲雷倒轉做董梅不知果騐否○武林門外東塘地方有某甲者素性兇暴好與人爭鬥曾欠某嫗錢十餘千約以新絲上塲卽當歸欵屢索不還上月晦日嫗命幼子往取遭甲辱駡嫗忿甚於本月初二日帶同家人前往坐索甲一味倔强口出惡言嫗亦不肯相讓比日已西沈甲將嫗推出門外不料用力過猛傾跌於地頭觸石上血流滿地其家人卽喚地保延醫敷藥而嫗已奄奄一息不省人事次早赴縣請騐適伍大令往接學憲由捕廳代騐據云傷痕雖重尙可醫治當由地保調處令甲出洋十元作醫藥之費無如醫治罔效竟於初四日傍晚溘然長近星夜報知縣署禀請騐屍初五日黎明伍大令帶同仵作人等出城相騐果係因傷斃命大令卽命地保先行備棺成殮其家人請自行嬪殮大令許之當塲將甲略問數語帶回署中再行審訊○徐宗師考試台温塲規極嚴每廠派家丁一名差役二人在棚外看守宗師日坐堂皇不時下階巡察考籃不准上桌如有交頭接耳及擅離本位者卽盖犯規戳考台府時查得槍替三名立予枷號童生提覆限一個時辰作破承起講領題外再作後二比每比不滿百字者不閲所出題目大約典制居多○上年六月間有湖州某寺僧在湖南會館前設立釘關未及半日爲縣署所聞卽飭差將關打破拘圓光光者到署遞解回籍并出示嚴禁以免愚民被其煽惑現在又有諸曁慈雲寺僧來杭遍貼招紙欲在大街設立釘關七晝夜擇於初九日進關十五日圓滿經保甲局員訪聞先期傳僧到局告以上年之事勸其勿蹈故轍免致徒受苦楚僧乃合十朗誦佛號而退○本月初三夜杭省祖廟巷有某婦以紙撚燃照蜰蟲不料火延蚊帳婦束手無策高聲喊救幸鄰人均在門前納凉咸往救熄得未成災 
[京口歲時記]  
　　鎭江來信云芒種節後曾得微雨二次洲圩各處早已揷遍新秧惟西南鄉均屬稊田必得大雨時行方能播種而雨師靳澤癡龍皆渴睡凉潭直至上月二十六日午前始雷聲隆然甘霖普降跳珠戞玉令人魂夢俱凉薄暮雨更滂沱幾若銀河倒瀉迨夜半後始止二十八日一輪紅日趙盾揚威天氣鬱蒸差訝紅爐熾炭戍亥之際雄雷耀電相約而來油然作雲沛然下雨是日得雨四寸之譜翌日亷纎細雨溼遍芳塵簾捲蝦鬚凉生冰簟矣 
[古錢出土記]  
　　天津靜海縣屬擋城村人每掘地得古錢土花斑駁字跡幾難辨認相傳宋時曾駐兵於此以水衡稿軍士年湮代遠乃如折戟之沈沙焉相去一二里曰高家墳一次盈盈非招招者莫能賦邛須之什村中有高某者貧難自立乞貸於葭莩親空手而回行經祖塋丧瞥覩邱隴間有錢數枚遺落在地俯身拾取愈拾愈多樹柯草根纍纍者悉皆蚨血正在駭異間驀見草中露磁缸一缸口覆以磚如滿月形揭磚騐之古錢充牣其中與所拾者無異惟乏繩聯屬且無法取携遂以衣袖籠之適可而止餘仍掩覆以待再來及歸村家入喜出望外高遂借扁舟一葉挈妻女重往至則缸固無恙錢亦依然但重莫能勝於是掬以入舟錢盡更有馬蹄銀九日間携錢至天津求售好事者每以十數文易一文有客易得數枚洗而視之上有熙寍永和紹興年號盖確係宋時物也 
[彞陵剩語]  
　　宜昌訪事人云日來天氣亢旱寒暑表升至九十三度人多患痢者江水幸仍未盛漲○宜昌城内川鹽厘局督辦錫觀察現署安襄鄖荆兵備道接辦厘局者爲曹觀察南英日内可入局視事矣○中衡蒯游戎經督撫著派令入都襄辦皇太后萬壽盛典宜郡都司亦隨之北上 
[圩隄坍卸]  
　　江西訪事人云濵河各鄉村皆倚圩堤爲命本年四五月間暘雨應時各圩尙無所損惟下游六十里之礁舍對岸永豐圩於五月十七日被風浪所激坍卸數丈水淹田畝房屋亦宛在中央人皆避上層樓恐禾稻亦不免荒歉矣 
[猛虎咥人]  
　　福建連江北溪鄉有山君出而爲患數月間吞噬二三十人人皆視爲畏途早晚不敢單身行走 
[詳述美界火災]  
　　美界火災昨報已紀其大略兹又訪悉火起於漢壁禮路永祥里口二百二十七及二百二十八兩號房屋恒順昌京貨店其時店門已閉各夥正欲解衣而睡　見後屋火光熊熊急往視之已勢不可遏忙迫中大聲呼救隣人急汲水以灌未幾救火會中人驅皮帶車至啓自來水管狂噴火勢遂殺僅毁後屋二椽屋内所堆草席草帽蓑衣之類俱付之一炬並被匪徒擁入搶去錢七八千洋布數匹自鳴鐘一架事後查檢屋後玻璃牕已擊碎疑火係匪徒所種云 
[築路紀事]  
　　滬南自十六鋪外灘起南至江海大關由本城同仁輔元堂董事汪曹二君禀請陞任道憲聶仲芳觀察改築馬路將江北貧民所蓋草棚概行拆毁此已列報嗣於上月二十六日開工畚挶齊施皆係忠信滬軍等營勇丁沿浦插有標竿依樣興築他日告成駟馬高車可以聯鑣競騁聞尙須添設自來水以便居民吸用猝有火警亦便源源灌注然則此一舉也其裨益地方豈淺尠哉 
[含忿輕生]  
　　某甲者不知何許人卜居本城大南門曾憑冰人撮合娶劉氏女爲妻甲素不安分將家中物件付諸長生庫以供揮霍幾於羅掘一空氏亦付之無可如何惟自歎遇人不淑而已前夕甲自壚頭覓醉歸又向氏索取會洋一元一角氏告以囊槖已空旣無點金術安能任汝取求甲　麴秀才勢滋閙不已氏愈思愈恨乘人不備吞紫霞膏以殉甲覺顔色有異急爲設法灌救後不知能保性命否也 
[上海縣署瑣案]  
　　本邑梅家弄厘卡司事朱伯坪在卡舞斃票與存根不符有知其事者赴松滬厘捐總局控告並將捐票回紙粘呈朱竹石廉訪飭縣傳案訊辦黄大令奉飭卽行文至卡提朱發廳看管前晚升坐花廳訊究朱長揖不跪大令諭曰爾在卡中作此不端之事今到公庭尙不遵守規矩乎兩旁差役聞之大聲呼喝朱始跪下供稱原籍山東前者返里時未曾請假情浙江南潯友人　子亭庖代被伊舞弊核計短少錢八十餘千求恩提張質訊可也大令仍飭交糧廳看管候再傳張訊斷○靴底作主林錦培尹紀泰被翟宗林周志士朱祥發索取行規致相口角扭至縣署聲訴黄大令飭差看管聽候訊究前晚帮審委員葉臨恭司馬升坐花廳提訊林尹同訴稱江寍府上元縣人本年五月十六日在治下開設靴店作翟等索詐難堪求恩究辦司馬問翟等作何生業爲何向爾等索詐答稱翟等向爲靴底業目下失就已久知小的開作强欲爲夥小的知此二人行爲不謹却而不用因卽尋隙拆梢司馬提翟等推鞫同供稱小的等皆鎭江人行規凡有行外人入行須於祖師神前捐香資銀五兩歸入總帳由同業經管林尹向在公門中當差旣已入行應捐香金並非訛詐供畢呈出紅紙行單司馬諭以爾等行中由何人經理總務答稱行中人皆可經理司馬曰胡説無論大小行業總有領袖之人豈有人人可專主之理本委早知爾等向伊索借以充枵腹翟等連稱小的不敢問爾行共有幾家答稱十餘家司馬曰十餘家皆不出塲偏要爾等失業夥計經管此事乎本應笞責以儆姑念行單上有捐銀五兩名目今予從寛但此事與爾等無干須候司事者出塲林等方可照捐又諭林等曰行單確有捐銀五兩之事如有眞正司事者出塲爾等亦不得抗執諭畢著具結而退○前日十六鋪巡防中局獲送在某毡帽鋪行竊毡帽四十餘頂之竊賊吳長春到縣前晚葉司馬在花廳提訊捕役將毡帽呈案吳供稱小的係湖北人在南市行竊二次司馬喝令笞責二百板枷號一月發二十三七鋪示衆俟期滿再行核辦一面飭傳失主來案領贓○粤人 
 
 

Page 4

 
 
張亞全之姑母張氏與同鄉羅阿九之母結爲異姓金蘭頗稱莫逆前者羅姓昆季到申謀業羅母向張氏借銀若干兩買五彩公司股分票羅遂得至公司當石印小工迄今已歴數年結欠張氏洋銀九百餘元去冬張氏遣姪亞全到申向羅索取羅無以應亞全控諸縣署黄大令行文英公廨移提到案將羅取保回家措繳延至於今並不繳案亞全赴案投催前晚大令著保人交案升坐花廳訊究羅供稱小的實在無處措銀祗有五彩公司股分票三紙計八十股每股銀二十五兩共計二千兩可以作抵請亞全代爲售去將欵繳清亞全稱此項銀兩係姑母借與成其美事至今已久屢催不付現在五彩公司執業焉有無處調度現銀之事况小的素在家内耕田此間人地生疎無從出售羅等久在上海生意塲中甚爲熟悉求大老爺諭令自行抵售給還小的現銀大令諭羅曰爾兩人在此多年親友必然熟悉可赶緊將此票售去歸還張欵羅供稱小的等現已失就若將此票求售非但難尋主顧且反被恥笑故商請再令照時價供爲售去伊姑母之洋銀卽可扣清大令又諭亞全曰此欵係爾姑母所借爾何必固執如此爾如能將票代售羅亦感爾之德若實在不能銷去自有本縣代爾追繳亞全執定前言并稱姑母親口囑小的索取洋銀羅專慣遊約請大老爺押繳大令判令將羅阿增交捕廳管押阿九著於半月内將銀措繳亞全又叩求將羅昆季一併管押大令怒曰兩人均管押爾之洋銀由何人措繳乎張唯唯而退○前者捕役拘獲竊賊王永茂搜出衣服水烟袋等物解請訊辦前日傍晚葉司馬提案研詰王供稱小的係如皋縣人向當小車夫因病不能執業不得已而行竊司馬喝令笞責二百板仍還押所候備文遞解回籍 
[惠圖鳴謝]  
　　西教士蔡君尙質隠居徐家匯研求輿地之學數年前有皇朝直省輿圖行世兹更逐加修飾精益求精細若牛毛清于麂眼付諸石印五色相宣懸之壁間不特可備稽查亦覺輝生四卒矣昨承以一幀貽敝館因手跋數語以表欽遲 
[助賑摭要]  
　　災區困苦難堪加以酷暑熏蒸不特飢腸轆轆抑且疾病旋增所幸樂善爲懷者欣然救世莫不頌仁風於嘘拂焉無名氏助洋五百元龍坦願由福康莊來二百元無名氏二百元杭無名氏求病速愈一百二十元揚州婉記吉慶平安由協大莊來一百元安定子求次令郎病速愈五十元蘇省沈鳳祥善士求病速愈五十元翔鳳書屋善士五十元永泰源茶棧洪偉臣善士得子蒙親友賜儀理應設筵伸謝兹將該資移助求保裕後并爲諸公種福一十元委解災區以善士援厄多方俾顚連失所者得沾實惠較之尋常善舉其相懸不啻霄壞耳及時修德識見洵不凡哉[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[雉雊記]  
　　三百七十四號華捕投英公堂禀稱野雞倡婦張陸氏偕龜傭王張氏沿途拉狎客至家小的見之解案請究讞員宋通刺輸令赶緊回籍○包探孔阿才禀稱昨日野鷄倡婦王阿鳳李阿林投捕房報稱狎客李福林至伊家打丁乘間竊去銀練及綢衫各一小的因拘陳送案通刺判令將陳管押一禮拜贓給王李二倡領去 
[英廨晚堂瑣案]  
　　許順亨控徐翁氏圖吞押櫃洋銀前晚宋通刺升堂提訊許訴稱小的係四川人經友人薦至治下寳善街徐翁氏所開新椿記客棧司帳氏有急需央友人向小的商借押櫃洋銀二百元立有票據繕明隨時可取邇者小的接家信知父親病危急欲回籍向索前欵氏不允付還不得已邀同保人索取僅允付洋銀五十元餘約三期拔付至明年端午節付清小的以親病危团未克久延是以檢呈原據控求老爺照數追還俾得早歸故土徐翁氏供稱丈夫早經去世小婦人現在治下開設客棧所欠許欵曾付過利息洋銀四十餘元目下生意清寥無力歸還求老爺格外寛限通刺限一月内將前項如數繳案○林友山扭朱東三至案訴稱朱子阿泉誘匿小的之妻徐氏請卽訊追前晚通刺升堂訊究林訴稱小的家在蘇州傭於治下四馬路某姓家妻子徐氏小字阿秀本年正月來滬先在閘北德安里某姓家傭工至四月中旬經小的送回原籍迨五月初九日復來小的當卽送至北河南路某親串所開烟館中寄住次日阿秀忽然逃逸偵尋未獲日前接蘇州友人來信始悉被阿泉誘至蘇州寄匿都亭橋附近某姓家並聞阿泉現在都亭橋畔薛姓麫館爲夥故敢扭朱到案求追朱供稱小的亦蘇州人在憲署東首錦昌館爲夥兒子阿泉不務正業訓之不改早已度外置之此次誘騙林妻至蘇州小的實不知情求恩明察通刺著交人保出候備文移請吳縣恊提徐氏及阿泉到案覆訊核辦 
[英界公堂瑣案]  
　　包探賈如海禀稱日前流氓王阿二故與毛春生相碰卽借端索詐毛不遂其欲竟肆兇毆致毛失去銀對時表一枚洋銀五元捕頭聞報飭小的拘拿今特拘王送案毛訴稱本邑人王敢拆梢請卽懲辦王供稱小的亦本邑人前日途中與毛遇被毛躧傷足面故向理論並未拆梢宋通刺將情商諸易副領事然後判令將王笞責一百板交竇探帶回捕房管押一日○張雪富竊取同寓人陳松年之綢衣一件縀鞋一雙經陳扭案請究通刺判令笞責五十板○中西各捕拘違章之馬夫金金生等八人請訊通刺判令各罰洋銀一元諭以後務各小心免干咎戾○崇明縣差役錢照持信禁來滬拘拿訟棍王希高前日遇諸途中欲加縲絏王與之爭執經某號巡街華捕拘入捕房昨晨解送至案錢禀稱小的在崇明縣充當差役奉縣主大老爺信票來此拘拿訟棍王希高信票呈閲通刺著押候一併送至崇明訊辦 
[法界公堂瑣案]  
　　法工部局垃圾夫頭唐來順雇用船户施財發將垃圾傾入浦中爲水巡捕拘獲解送英公堂飭傳夫頭不到將此案移送法捕房克捕頭飭探傳唐來順解訊新關包探唐寳榮偕兩西人投案禀稱施財發將垃圾傾入浦中違犯租界章程經水巡捕拘獲解送英廨轉解案下請訊唐來順供稱在浦東董家渡沿浦另購基地堆積垃圾不料船户貪懶傾入浦中同轉與魯繙譯會商謂大約傾在浦灘爲潮水湧出遂諭夫頭何不將船夫交到衡情酌斷著罰四元並著將施財發下期交案候示唐又禀請工部局建造碼頭或開一河以便將船駛入魯君允爲轉咨工董酌量辦理○本年二月初三日法工部局收捐人向金利源碼頭裝米船户李順元收捐以船夥行兇將欲鳴捕拘拿船夥乘間避逸卽將大小艣二枝油布一張柁梗一根搬入工部局昨據李順元投案供稱船夥無知悮犯業已逃逸無蹤請將各物給還以便行駛同轉俯如所請轉告魯繙譯准其給還李叩謝而退○鄉人沈永林投法捕房控稱妹張沈氏爲紫　街某土行内傭婦志萬氏假作薦頭引入城内藏匿請爲提究捕頭准詞飭探將毛萬氏拘到張沈氏亦自行投案昨禮拜四堂期沈永林投案伸訴前情張沈氏供由毛萬氏薦至老北門内李公館服役問家中人知否沈永林供知之同轉謂旣知傭工何以控告况供在李公館做過三月　出後爲毛萬氏引至東馬橋張沈氏供丈夫逝世十三年母家僅有母兄毛萬氏供伊在李公館服役確由小婦人引薦同轉謂旣已歇出何以不令回家毛萬氏供初時由伊丈夫高寍實領來歇出後由李公館門丁朱阿三看定東馬橋房屋囑小婦人陪往張沈氏供實受朱姓之愚小婦人僅以洗衣度日同轉謂毛萬氏不應擅薦來歴不明之女張沈氏妄聽人言咎由自取本當一并究辦姑念初犯毛萬氏從寛斥釋張沈氏交其兄沈永林領回○泰來洋行司閽人胡桂榮禀稱本月初二日邵洪生掩入洋東房内竊取及箱一口衣服數件因箱中俱係信札賊卽撩下洋東知悉令小的擒賊邵將玻璃窓擊碎縱身逃逸朱在外望風初五日晚又來竊去洋刀銅罐皮夾子銅扞共四件皮夾子内有洋東名片並有眼鏡一副當報捕房昨日包探在小東門外將邵洪生朱桂生二竊拘獲小的投案領贓邵供洋刀售與阿生得錢廿四文銅罐當在大東門城内得　二百文皮夾子得錢七文眼鏡在阿江處同轉著出票帶領該竊至大東門吊贓待失主　領○包探郁廷湘禀稱陸阿四在大南門外大街竊取某姓衣包一個計綢單夏衣等十餘件單　一條洋二元八角行經法界當卽拘獲在身畔搜出當票二張解案請訊陸阿四供洞庭東山人犯竊三次同轉著押候笞責二百板送縣遞回吳縣原籍○包探孫錦榮禀稱李阿毛在十六鋪水果行竊以衣服行經法界江夫碼頭人贓並獲解案請訊李阿毛供在壁間挖去磚塊又摸取鎗　三個家住蘇州吳縣來滬二日初次犯竊同轉著押候笞責一百板贓存　房待領○包探朱春和禀竊賊王阿二上月廿三日堂期送縣遞籍今又來滬初一晚有客在舟山路被搶　翎扇一把投報捕房兹將王　二解案請究向轉著押候笞責二百板仍行送縣遞籍 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月初二日京報全錄]  
　　皖撫沈奏恭報查閲省城皖南等處營伍情形並回省日期摺○直督李奏展收直岸鹽觔加價摺○又奏揀員升補遊擊片○又奏保奬巡護電綫出力各員片○湘撫吳奏籌解内務府經費片○又奏籌解甘肅新餉片○○頭品頂戴安徽巡撫臣沈秉成路奏爲恭報查閲省城皖南等處營伍情形並回省日期仰祈聖鑒事竊欽奉諭旨查閲安徽營伍先在省城閲看撫標左右等營四月二十一日自省起程按閲皖南各營業經奏報並請將校閲情形事竣彚報在案旋於二十四日行抵甯國府皖南鎭總兵李占椿調集該鎭標左右徽州池州蕪采廣德六營並所統馬步練軍記名提督張士元所統防軍良字二營亦遵調到齊臣卽分日校看事畢折回出江二十八日至裕溪口接閲長江水師提標中營及大通蕪湖裕溪三營又就近調閲巢湖水師並於沿江一帶察看東西梁山欄江磯前江口省城東門外各處礮臺於五月初一日回省以上所閲各營及在省先閲之撫標左右安慶游兵濳山等營駐駐省之馬步練軍與親兵營又長江水師安慶華陽兩營並防勇澄清營水師及山字二營臣懔遵皇上申諭認眞簡校水陸兵勇强健軍火器械精利馬匹船隻聽壯堅固合操大陣步伐整齊施放連環槍礮聲勢聯絡相應弓箭洋槍中靶均在八九成之間刀矛　牌登梯雜技亦多趫捷可觀水軍列陣江面衝突風濤使船迅疾兼習陸操步伍嚴整臣均當塲擇尤奬賞稍疎者勒令勤操庸劣者立子責革實缺候補將弁考校馬步弓矢奏免騎射之員循章試以槍礮察其操防勤懇才藝出衆者量加奬　尙無技藝生疏老弱充數及軍實不齊情弊徽州營左哨把總李須潤安慶營候補雲騎尉世職章廷弼弓馬較疏分别咨行該管鎭將飭記大過一次勒限學習期滿覆看如不知愧奮卽行據實揭叅臣維講求武備其要莫先於練兵駐紥省城之練軍步隊二千名改習德國操法前經親校嫺熟有成於光緒十六年十月十七等日先後奏准酌子加餉聲明皖南鎭標練軍步隊一千名扼守欄江機等處礮台山字營勇六百名皆已改操洋操請俟練成照章加餉各在案此次臣閲兵所至叅互考校記名提督宋朝儒所統駐省練軍教練洋操勤而耐久推究益精皖南鎭總兵李占椿所統皖南練軍補用副將朱東成所統山字勇營皆於洋操精練三年著有成效操演衝鋒劈壘三才方圓九子三疉進步連環退步連環等陣圖步武整肅身手靈敏奇正變化之間便捷如意發槍施礮皆有定準與省城練軍無異均爲各營之冠該營兵勇應照案酌子加餉並給教習薪水以免向隅惟值餉需支絀應俟欵項有著冉行奏明辦理其餘撫標安慶等營兵丁良字營勇隊人材武藝亦居優等澄清營水師水操純熟與長江水師安慶等六營紀律同嚴爲江界得力勁旅各該營統領如李占椿宋朝儒朱東成張士元及撫標中軍叅將兼統澄清營宋占鰲安慶管副將劉先文皆係久歴戎行韜鈐優裕治兵得法卓著聲威實爲出色將才緩急可恃臣於每處校畢會集各該將領勉以營伍關繫緊要仍須各習勤苦按時訓練毋稍疏忽務當精益求精一兵得一兵之用免致餉項虚糜仰副朝廷整飭戎行之至意此外皖北　營制兵及練軍防勇曁淮河水師各營相距較遠省城有應辦事件尙未　往全閲再臣經過地方雨水調匀外江内河圩隄穏固農民皆安本業相率割麥揷禾羣恃綏謐堪以上紓宸厪所有查閲省城皖南等處營伍情形並回省日期緣由理合恭摺具陳伏乞皇上聖鑒謹奏奉硃批知道了欽此○○大學士直隷總督兼管長蘆鹽政一等伯臣李鴻章跪奏爲展收直岸鹽觔加價以恤商艱而裨賑欵恭摺仰祈聖鑒事竊長蘆行銷直岸引鹽前因運本過重商累太深奏准自同治十三年六月起每觔加賣價制錢二文稍資津貼五年爲限嗣經前國子監司業汪鳴鑾請推展蘆商賣鹽加價以助直賑飭據運司議自光緒五年六月起展限五年責令商人每年交銀二萬兩彌補直賑不符之欵迨限滿賑欵未能交足又於光緒十年十五年兩次推展各五年在案應於本年五月限滿據運司季邦楨詳稱直岸商人楊俊元等以近年順直引岸連遭大水各河漫决銷數異常减滯運路亦極艱難加以竈灘被水歉收生鹽價昻成本增重各商困累情形較前更甚且光緒十六十八兩年順直水災上年晉邊旱災蘆綱衆商於此項加價之外另捐賑欵銀十五萬兩按引攤繳至今尙未捐足請再將加價展限五年以資補苴查此項加價前請展限五年責令每年交銀二萬兩以歸庫墊兼濟賑需本擬五年限滿商力稍紓卽請停止惟近年順直各岸連遭水患銷滯運艱成本加重商累倍深兼以直晉災賑疉捐鉅欵力愈難支惟賴加價一項稍資周轉現届限滿仍難停止係屬實在情形且直隷偏災時有籌辦工撫亦可於此取給請自光緒二十年六月起直岸賣鹽加價再予展限五年仍責令每年隨引交銀二萬兩實於賑務商情兩有裨益等情具詳請奏前來臣覆核無異相應籲懇天恩俯准照辦以恤商艱而裨賑欵理合恭摺具陳伏乞皇上聖鑒訓示謹奏奉硃批著照所請户部知道欽此○○李鴻章片再升補大名鎭標左營遊擊胡席謀在新雄營都司任内病故業經奏明開缺所遺遊擊係屬升調之缺操練巡防均關緊要非精明幹練之員弗克勝任臣於實任遊擊内逐加遴選或現居要缺或人地未宜一時實無合例堪調之員自應揀員升補查有天津鎭標靜海營都司張祥瑞年五十四歲安徽人前因隨　髮捻各逆迭著戰功歴保儘先叅將並補叅將後以副將儘先補用於光緒元年借補今職該員曉暢戎機辦事穏實歴俸早滿以之升補大名鎭標左營遊擊員缺實堪勝任亦與例章相符應請准其升補以裨營伍除飭取履歴咨部外理合會同直隷提督臣葉志趣附片具陳伏乞聖鑒勅部核覆所遺靜海營都司員缺直隷現有應補人員應請留歸外補謹奏奉硃批兵部議奏欽此○○李鴻章片再京城巡護電線弁兵係由步軍統領衙門酌派前因三年届滿桿線均未損壞傳遞要報從無阻滯所有在事出力武弁經臣照章於光緒十六年十月二十二日奏請分别給奬奉旨允准在案兹自光緒十六年七月起扣至十九年七月止又届三年期滿該武弁等畫夜梭巡台終不懈數年之久並無被人竊割桿線尙屬著有微勞據總辦電報事宜津海關道盛宣懷詳請給奬前來除應給五品頂戴及記名把總拔補四年例不列保所有四品頂戴正藍旗蒙古步校達洪阿擬請以應升之缺儘先升用四品頂戴正藍旂蒙古步軍校恒福擬請以恊副尉缺出儘先前卽補左營河陽汛候補千總劉祥瑞擬請俟補缺後以軍巡班守備記名拔補俾資鼓勵理合附片具陳伏乞聖鑒敕下該衙門查照謹奏奉硃批著照所請該衙門知道欽此○○吳大澂片再臣於光緒十九年十一月内准户部咨奏撥内務府經費每年籌銀一萬兩解交内務府應用並准内務府咨各省嗣後應交廣儲司銀庫銀兩每千兩應隨平餘銀二十五兩抬費布袋劈鞘用項銀八兩行令查照籌解各等因當卽轉行遵照去後兹據布政使會同糧儲道曁善後釐金各局司道詳稱光緒二十年分應解銀一萬兩應隨平餘銀二百五十兩抬費等銀八十兩共銀一萬另三百三十兩如數湊齊業於光緒二十年四月初八日發交商號蔚泰厚承領定限本年六月十八日匯解内務府衙門投收以期迅速而濟要需等情詳請奏咨前來臣覆覈無異除分咨查照外理合附片陳明伏乞聖鑒謹奏奉硃批該衙門知道欽此○○吳大澂片再據總理善後局司道詳稱奉撥光緒二十年甘肅新餉銀十六萬兩於十九年底赶解三成二十年四月底止再解三成其餘四成統限九朋底掃數解清等因前於光緒十九年十二月十五日將奉撥本年甘肅新餉年底應解三成銀四萬八千兩由商號分批匯解赴甘交收詳請奏咨在案兹届四月限期自應照數籌解現已在於提存裁併局務薪糧節省項下動支庫平銀四萬八千兩於四月二十日交天成亨協同慶蔚豐厚等商號各承領銀一萬六千兩共銀四萬八千兩分批匯解限於七月二十五日赴甘肅藩司衙門交納守候庫收批照回銷以期迅速而濟要需等情詳請奏咨前來臣覆核無異除咨户部曁陜甘督臣新疆撫臣查照並飭將其餘未解銀兩按期接續籌解外謹會同湖廣總督臣張之洞附片具陳伏乞聖鑒謹奏奉硃批户部知道欽此 
 
