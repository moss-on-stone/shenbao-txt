# 1919 - 373 - 4916832

 

Page 1

 
 
   
 
 

Page 2

 
 
   
 
 

Page 3

 
 
時評 
[教員罷課案之久懸（冷）]  
　　余以爲今日中國最重要之事無有如教員罷課案之久懸而一無辦法也蓋此事所爭者至細而所關係者至鉅今政府并此事而不能處置則他日者苟因此故而中國之教育至一潰而不可收拾則今之教育部與其他政府中人之責也 
此事之關係其最足以使人失望者則政府中人其不重視教育之意已顯然流露也世安有不重視教育之國而能生存於今之時勢乎奈何國人漠然視之聽政府之昏瞶而一不之問耶 
命令 
[十二月二十四日大總統令]  
　　財政總長兼鹽務署督辦李思浩呈吉黑榷運局局長曾宗鑒呈請辭職應照准此令 
又令財政總長兼鹽務署督辦李思浩呈沙市運銷局局長劉秉鈞調京另候任用請免本職應照准此令 
又令陸軍總長靳雲鵬呈請授鹿鳳鳴爲陸軍步兵中校張魁元爲陸軍騎兵少校謝宥周爲陸軍工兵上校蕭同爲陸軍二等軍需正均照准此令 
又令孫道仁給予二等大綬嘉禾章此令 
專電一 
[北京電]  
　　閩案部派員限年内回京交涉仍歸中央直接届時雙方調查員當出席作證（二十四日下午二鐘） 
[北京電]  
　　和局確有進步汪有齡施愚徐佛蘇今日赴滬王克敏廿六行北代准年内到齊（二十四日下午二鐘） 
[北京電]  
　　滬會有一月十日前開議說（二十五日下午三鐘） 
[北京電]  
　　靳再電軍府已催分代回滬究竟何日重開速復（二十五日下午四鐘） 
[北京電]  
　　學生因教員停工部無辦法相約至部要求傳次授課（二十五日下午三鐘） 
[北京電]  
　　吳炳湘調停教職員補發舊欠以後束脩完全給現尚未允上課（二十五日下午四鐘） 
[北京電]  
　　教職員罷課案吳炳湘現向兩方調停仍無效傳宣言决不辭職北大本日舉代表四人見靳面述意見（二十四日下午四鐘） 
[北京電]  
　　杭教育會禡電北京教職員罷課湘贛學生被迫解散望重視民意速籌辦法杭省會漾電海軍關係國防烟校風潮請明令維持（十二五日下午四鐘） 
[北京電]  
　　清華學校學生因受校長種種壓制全體罷課誓與奴隷教育脫離關係（二十五日下午二鐘） 
[北京電]  
　　湘學生代表求謁靳陳訴張敬堯破壞教育靳拒不見 
[北京電]  
　　院復津曹制止排貨 
[北京電]  
　　魯省會教育會合請蔡元培胡適杜威赴魯講演新思潮（二十四日下午四鐘） 
[北京電]  
　　外交次長陳籙求去甚力俟陸到卽更動閩案有候陸來開議消息外次繼任屬魏宸組或顔惠卿（二十五日下午四鐘） 
[北京電]  
　　英使又到外部催結藏案謂將出月回國俾歸報政府陳次仍答以應從緩協商（二十四日下午二鐘） 
[北京電]  
　　倫敦電朱爾典回國已批准現尚未正式發表（二十四日下午四鐘） 
[北京電]  
　　烟酒借欵先交五百萬美金已劃入中國政府賑暫存美國銀行候年底方交徐恩元與美約定以威廉爲煙酒公署會辦財部烟署均不允擬改爲顧問徐恩元定今晚自滬來京並挾美資本家一人同來（二十四日下午四鐘） 
[北京電]  
　　各要人與外團協議擬開大清河爲不凍港估工需二千萬由美承借包辦（二十五日下午二鐘） 
[北京電]  
　　陸外長電告過紅海沿途安善約二十邊抵京（二十五日下午二鐘） 
[北京電]  
　　倪排呂甚力政府電呂來京另畀重要位置皖紳周馥等聯名留呂（二十五日下午四鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
[北京電]  
　　關餘各國已允交付三百四十萬兩内付西南四十六萬五千兩（二十五日下午三鐘） 
[北京電]  
　　海關鹽務長官將有大批更動（二十五日下午二鐘） 
[北京電]  
　　公府官制將規定交國會通過（二十五日下午三鐘） 
[北京電]  
　　擬派烏泰爲東蒙宣慰使（二十五日下午二鐘） 
[北京電]  
　　楊增新電派兵赴塔城防堵俄黨（二十四日下午四鐘） 
[北京電]  
　　孫烈臣電派兵赴黑河保護華僑（二十四日下午四鐘） 
[北京電]  
　　鮑貴卿電鄂政府東遷勢力墜地現全視日美爲轉移（二十四日下午四鐘） 
[北京電]  
　　本日師景雲等授勳（二十五日下午四鐘） 
[北京電]  
　　馮病昨已有轉機今又加劇口不能言籌備後事（二十五日下午三鐘） 
[北京電]  
　　明日京報停刋（二十五日下午二鐘） 
[香港電]  
　　昨女子大會决組女界聯合會再向國會求參政 
[香港電]  
　　彭允彝昨赴滬 
[香港電]  
　　唐繼堯反對苟且議和（二十五日下午三鐘） 
[香港電]  
　　議員質問軍府謂外間傳岑赴港與龔心湛商和件代表赴滬爲續和預備殊駭聽聞請派員答覆（二十五日下午三鐘） 
里昂無線電（路透電社） 
[二十四日巴黎電]  
　　和會秘書長昨晨以協約國　文在外交部交與德代表時德代表稱此牒甚關重要故德代表全體除留一人外皆將於晚間回柏林但至昨日午後德總代表勒思勒氏往見和會秘書長告以暫不回柏林 
[二十四日巴黎電]  
　　參議院昨日通過一九二五年在巴黎舉行協約國殖民地展覽會之議案 
[二十四日巴黎電]  
　　法總統選舉期確定於一月十七日舉行 
[二十四日巴黎電]  
　　法國稱國債成績極佳今日爲截止認債日期計所認之數超過原額觀此結果足見法國人民經濟力量不遜於前云 
[二十四日巴黎電]  
　　據日尼瓦消息萬國社會黨秘書電稱萬國社會黨大會定七月三十一日在日尼瓦舉行 
太平洋路透電 
[二十四日伊爾庫次克電]  
　　省議會市議會代表大會第二次在此開會討論政治現局及改良政府問題已由陸軍當道勒令停閉社會革命黨志在推翻現政府凡受教育各界之大多數皆不贊成之現信社會革命黨政府如果成立不久必屈伏過激黨現政府則極欲施行民治召集立法機關昨日所傳伊爾庫次克省各處發生之社會革命黨騷亂衆皆漠然置之柯爾恰克大將已任謝米諾夫將軍爲伊爾庫次克外貝加爾阿穆爾軍區之總司令 
[二十四日北京電]  
　　英商會前在上海集議决定請中政府廢除銀兩制度採用統一銀元及銀銅輔幣之幣制設立造幣廠於上海自由鼓鑄銀元並整頓他處造幣廠俾全國銀元成色得臻畫一英使署根據此項議案於星期四日致牒中政府指陳中國輔幣價値低落與鈔票信用簿弱之損失及銀元較鈔票更爲可恃較元寶更爲利便之情形並謂中國向用銀兩由來已久故中國幣制恃紋銀爲中堅今苟未先有絶對可恃之銀元以爲代替則此中堅斷難撤除牒文又轉述英銀行家與商家之意見以爲上海苟有中央造幣廠開鑄銀元則統一銀元不難實現蓋上海爲外銀入華之主要口岸也此舉不使中政府多所糜費因稍取鑄幣費即足敷各種開銷矣牒文又言統一銀元之利益謂銀元之能通行與否繋於信用故新立造幣廠宜由中央政府直接管轄輔以外人之必要扶助以造成外銀行之信用此層非對於華人之道德與能力有所批評但此層所以爲必要者因須收受外來之銀而中國銀元出入於外人銀行尤宜得世界之極端信用也聞中政府接此牒後表示同情以爲今日時機已熟可用銀元以代元寳大約新年初即將宣布辦法而以中央造幣廠輔以外人之必要扶助者設於上海以便自由鑄造銀元 
各通信社電 
[北京電]  
　　昨各校長謁靳謂速去傅氏則學潮可收拾 
[北京電]  
　　孫武由漢抵京東海今日傳見 
[北京電]  
　　王揖唐來電上海和會恢復現已準備南分代表全數回滬當軸分催在京分代儘年前赴滬（以上二十四日） 
[北京電]  
　　馮河間病情極爲沉重 
[北京電]  
　　旅津皖紳李經義余誠格周某等電謂皖省正辦水災任呂省長辭職未免全功盡棄 
[北京電]  
　　梁士詒准寢日辰抵京 
[北京電]  
　　馮河間病情稍見輕減 
[北京電]  
　　蘇李電無論調和大局機關設於何處純僅負保護責任斷不參預何事（以上二十五日）以上中華通訊社電 
[北京電]  
　　中行查辦案京商會亦呈請澈究東海諭　根追嚴辦 
[北京電]  
　　傳教次不再言辭靳亦謂閣員不宜隨學生意爲進退罷課案無解决 
[北京電]  
　　貴福來電派麥陞入都商撤治條件院覆電獎勉并電孫烈臣仍主　條件撤治 
[北京電]  
　　閩案調查將竣决在京談判日本亦同意院昨通電各省知照 
[北京電]  
　　西南電謂統一係内政先辦福州交涉當局認爲係不願即和之表示於時局深抱悲觀 
[北京電]  
　　倪嗣冲保聶憲藩長皖將成事實叚書雲無望 
[北京電]  
　　劉恩格昨已出京聞先赴奉一行儘年内到滬 
[北京電]  
　　京漢京綏兩路合併舊交系反對無效現决實行綏庫路明春即可着手建築 
[北京電]  
　　鍾體道電允三日内扶病來京 
[北京電]  
　　周予覺有奉命復往雲貴接洽和議之說 
[北京電]  
　　因過激黨之煽惑滿洲里已有勞工會發見政府令各工場當事勸諭防範 
[北京電]  
　　政府顧問安特生由南京調查礦務回京聞與某公司礦案有秘密呈覆（以上二十五日）以上中孚通訊社電 
公電 
[張敬堯自辨之通電]  
　　各報館均鑒湘省士習素來浮囂黨派爭競尤爲劇烈近因新思潮輸入主學生自動不受管教員約束一二號稱教育大家者復推波助澜極力鼓吹青年子弟受其蠱惑愈肆囂張跡其行爲實與無政府黨相近頃自福州問顧發生敬堯深恐學生誤會致有軼出軌道之事先後承准中央通電立即印發各校剴切導諭靜聽政府交涉本月二日忽有學生數千人前持校旗遊行街市事前旣未呈報省署復未通知警廰在戒嚴時期而有此聚衆舉動已足駭人觀聽况搜集各店日貨赴教育會場焚燬沿途並毁壞商店數家據商會緊急報告當以地方秩序邦交問題所關不得不飭警制止四次派員勸慰允將民意轉逹中央又復派遣主管職員分赴各校會同校長再四開導而該學生等行動自由忽於八日發生中等以上各校無故罷學自行解散之事詳查確係態希齡等暗派熊一德新某及陳夙荒來湘演說新思潮如俄國之無政府黨一切　語且多給欵主使學生推舉代表分赴京滬廣州等處誠不解其用意之所在其於素行謹愿及留校未去之學生則造作種種危詞恫嚇致陷全省教育於停頓地位殊不知敬堯對於教育於去歲戎馬倥偬之際今日財政枯竭之時猶復竭力維持未使中途停輟即上半年緣青島問題學生激昂慷慨不減各省而堯以公誠相見尚獲消弭無形則此次學潮是否官廳維護不周抑諸生爲人傀儡别有作用事實具在全省所共見共聞要非少數好事之徒所能一手掩盡也然敬堯於學生自由解散之後猶多方救濟一面頒示禁止謠言並飭警保護現仍在校之學生一面召集各校長職員於眞日開會親自出席表示辦法事前事後官廳於教育均抱極端愛護之心無絲毫摧殘之意撫躬自問差堪無愧誠恐學生所推舉之代表嚮壁虚造顚倒是非印刷傳單刋登報紙窮其伎倆致惑聽開遂使關心時事者不能無疑乘機煽惑者得所藉口近年來奸僞日長公道不明良用慨然亟應將當日情形從實披露以胆眞相專電奉聞即希鑒察張敬堯逈 
[濟南商埠來電]  
　　王總代表商會報館公鑒和議久停羣情惶惑魯難未已閩禍橫生内爭不弭外患奚禦當此危急存亡之際豈能容野心政客假借仲裁再爲操縱我南北當避不乏逹人務各激發天良屏除私見雙方讓步直接解决若大局粗定亦應各爲收束保存元氣不可更蹈覆轍巧立名目借欵分肥以義始而以利終（中有脫落）高秉鏞孫鴻賓王成業李汝枚子樂洵黃步青高相堯等六十五人同叩梗 
[郴州趙恒惕電]  
　　各報館均鑒頃致靳翼青先生一電文曰日人在福州無端傷斃學生警察多名又復駛艦示威橫暴恣睢全國痛憤非予以公理之制裁不足以保國權而重民命尊處如能據理直爭堅持到底則並屬軍人同仇禦侮責無可逃自當一致爲其後盾若持親日主義稍涉退讓則喪權辱國人將不能爲公諒也交涉已至若何程度尚乞隨時電宣爲盼等語尚祈諸公一致詰責以維公理而重國權趙恒惕叩禡印 
[蘇議會通電]  
　　各報館鑒敝會對於美國參議院通過保留山東問題特致謝電其文曰美利堅合衆國參議院公鑒貴會通過保留山東問題維持正義主張公道敦睦邦交保障和平敝會全體議院實深銘感謹代表全省人民特此致電以申謝忱中華民國江蘇省議會敬 
國内要聞 
[京學界去傳之又一表示]  
　　北京教職員第二次宣言已見本報其五大要求第一即係請政府罷免學界所不能信任之傳嶽棻而各公立學校學生亦發出宣言反對傳氏以常理測之則傳氏勢不能不去且昨日各校長晋見靳總理時亦云非速罷傳氏則學界風潮恐無從收拾等語而傳自身迄無願去之意茲又有北京學生聯合會發表宣言如下自五四以來我教育界所受之壓迫所遇之摧殘念之有疾首痛心不寒同慄者推其原因雖由於他方暴力之增加亦實因教育内部　政首領之喪心病狂尸位失職有以致之夫教育當局主持全國教育根本大計在各國皆選學界身負重望者以充其職方可定立國之精神謀文化之發展乃傳嶽芬以官僚之身乘時機之巧遽躍高位手握大權德望之謂何學問之謂何教育知識之謂何其在位以來成績有足述者天安門之役指揮軍警傷我學生代表二百餘人滿路瘡痍至今未復實爲我學界留一莫大之紀念其後山東馬良殘殺學生而教育部視若當然毫不過問天津楊以德摧殘教育全津罷課地去咫尺而該當局更恝然置之不聞絲毫辦法良心何在職責何存此風一開而全國教育危機益擴大而不可收拾最近如福建因省政府茶毒學生而全省罷課江西則一方面因省政府摧殘學生而學生罷課一方面因教育經費無着而教員罷工浙江則文字之大獄將興山西則被捕之學生可數安徽則倪軍獸行爲全國所公憤而教育當局徒懾於軍閥淫威不稍過問湖南則教育經費全作軍餉致全省幾無教育可言不兩月間而全國教育瓦解土崩至於破産誰當尸此重咎國家究何爲而設此教育當局目前北京教職員因教育經費無着及人格橫被蹂𨈆不得已至停止職務堂堂� 
首善之區復陷於無教育之狀况彼等旣認定此等教育當局在位爲教育界莫大恥辱則傳氏一日不去教育之原狀自一日不能恢復而我北京　萬學生之光陰因此而　定期的斷定凡此諸罪雖經　北京公立小學以上聯席會痛切宣布而傳氏又復戀棧不去足見其甘心破壞教育之深謀矣是可忍孰不可忍本會是以再爲鄭重宣布認傳嶽棻爲教育界之公敵必本其奮鬥之精神作堅决之行動以先去此害馬而後已至於其他教育基本問題如要求政府籌教育基金不能動用及以後任命教育當局尊重教育界全體趨向等事亦當積極進行期於貫澈以謀教育基本之獨立而免他方面橫暴之摧殘我北京學生兩年以來本救國不忘求學求學不忘救國之宗旨奔走呼號不避危害自問可謂無負於國人矣今届此教育生死存亡關頭望國人有以教之八年十二月二十三日北京中等以上學校學生聯合會 
[湖南請願團詳紀]  
　　湖南人民感受張敬堯的痛苦呼　無門才發動向北京政府請願代表團共四十人業已抵京茲再將湖南請願團組織情形詳紀如下湘民三千萬素富崛强精神凡大吏到湘有違反民意者總是不安於位的湯薌銘傳良佐就是明證有人說湘民難治其實不是湘民難治實是湘民的（無治）所謂湘民的（無治）並不是不要政府是不要有濫用强權的政府所以一遇了濫用强權的官吏到湘湘民的（無治）精神便立刻發見苦戰奮鬭百折不屈張敬堯旣爲湘民公敵湘民本意欲以自主的（武力的）反抗他只因牽於全局武力不能辦到始勒轉馬頭和北京政府呼籲什麽湖南省議會哪湖南教育會哪湖南工會哪湖南報界聯合會哪湖南各界聯合會哪湖南救國十人團聯合會哪湖南學生聯合會哪湖南善後協會哪旅京湖南的官紳和學界哪旅滬湖南的官紳和學界哪對於去張已經有了種種運動此次係由各界發起對於北京政府的總請願 
本月六號請願團從長沙出發下午九時在東門車站登車送行者甚多握别時均面帶悲感沈毅之色送者以（努力奮鬭）相勗代表等答（我們誓以努务奮鬭務逹目的以慰我們三千萬湖南人）一聲拍掌開車去了這時候正當長沙學校全體解散之時張氏偵探四布故代表出發異常愼秘 
請願團於七號到漢因有許多事要與漢口各方面便接洽分寓中西旅館長江棧青年會等處九號開了一次會議决定（一）大隊暫時頓漢（二）派三人晋京布置一切（三）派三人往南京上海天津聯絡各方面一致進行 
赴各地聯絡的代表到京先前到京的亦已將各事布置妥帖京津滬漢寧各界及旅居的湖南人士對於張氏各種暴行異常憤激　於摧殘教育致令全省學生解散尤爲憤不可言一致表示同情主張發起大規模的（驅張運動）此時頓住漢口的代表於十六號在漢口大智門登車十八號早七點到京在前門車站下車分庽内外城各處連日會議進行異常忙碌進行辦法據云大槪分國會政府法院三方面其詳細情形容後再述 
另一消息湖南代表四十人到京後昨日爲第二次會議討論結果决定辦法分兩步進行第一步與旅京湖南學界組織連席會議第二步聯絡同鄉大會其進行方法一方面向　院國會以文書請願一方面推舉代表晋見當軸口頭陳訴　遠到換撤張敬堯目的誓不出京現已派人赴津邀態秉三范靜生來京充全體代表係援福建問題蕯陳代表的先例 
[京華短簡]  
　　靳此次赴津原因昨經確實調查於和議進行上亦略有關係聞抵津之日曾與曹省長爲長時間之談話係請曹氏轉電曹督軍領銜會同各省區有力長官發一促和通電以示北方軍人之誠意俾南方早日覺悟和局得以發展大約此項通魗不久卽可披露又聞靳以國務院名義於養日復分電江蘇李督軍及盧護軍使略云和議中便以來全局搖動外侮日亟時勢至此萬難再事遷延近日外蒙且取消自治南北爭持自應迅圖解决現已通電西南捐除畛域促成統一滬上爲南北和會地點絶不更易藉省周折現據各省會紛紛來電盼和尤切務希與雙方代表迅速接洽並轉各方一致進行是所切盼 
赴閩調查員王鴻年前曾來電陳述調查情狀昨晚（二十二）又有要電到京内容係報告日本軍艦仍未允許卽時撤去并謂刻下閩人羣情憤激乞速分飭福建軍警長官相當維持秩序并須要求日本尅日撤去海軍云云 
福州事件雙方會查情形尚無確報惟據閩省私人電訊外部特派員王鴻年對於調查各事已有結果將於日内先行返京俾爲外部正式與日使談判時之諮詢其沈覲　徐鴻寶則暫留閩詳查一切并聞王於此三五日内即可返京 
財政委員會委員長周子沂昨（二十三）召開會議列席者爲張弧錢錦蓀李士偉等七八人所研究之案一爲陽曆年前發給六成軍費恐不易得各軍隊之同意故擬將十二月份特任職官俸暫行緩發先儘軍費發放一爲年内在在需欵擬向銀行團要求將十二月份鹽餘關餘提前撥給一爲周自齊報告在津進行二百萬元之小借欵其利息約在一分之餐散議後仍由周委員長晉見報告一切 
呼倫貝爾取銷自治一事自勝福病故後迭經黑督孫烈臣派員與貴福接洽頗有進步聞某方面昨接貴福自海拉爾拍來馬電（二十一）極表輸誠之意原文略云耿司令等抵海曾經接晤協商極爲欵洽關於撤治一節蒙旗各總管衆意僉同惟呼倫接近俄壞不得不詳細討論以昭愼重茲派代表凌升星夜入都懇准俯賜接洽指示辦法除電呈張使孫督查照外謹此馳陳伏乞鑒核 
陳毅由外蒙電政府略云俟徐督辦抵庫後即行晋京供職並言活佛擬於受封後親赴各部落宣揚中央之德意 
昨日新疆楊增新來電略云俄新舊黨戰爭斜米拉金斯克已爲新黨佔領舊黨退至宰桑現新黨突來通牒通謂决定越吾國境追撃等語刻正酌撥勁旅分駐要隘並以宰桑逼所阿山道已飭周務學嚴行阻止 
段祺瑞現在計晝擬責成張廣建在肅訓練邊防軍兩混成旅將來訓練成軍後以一旅移新疆以一旅守甘邊刻正在計畫中 
[天津各界開會紀]  
　　天津各界聯合會昨日（二十三）開會出席者爲馬千里劉俊卿夏琴西李之常馬駿伊素忱王卓忱時子周諸君首由馬千里報告孟震侯因事不能出席劉俊卿爲報界代表又報告湖北戒嚴事本會宜如何表示公决除致電湖北督軍王子春請求解嚴並電知全國各界聯合會夏琴西提議對於抵制日貨辦法之萃賣場可否打銷另想辦法蓋以全津洋貨商號有五六千家實無此容納五六千家之大萃賣場云云全場咸以籌備會對於萃賣場事正在進行中未便打銷如實在不能行時再想辦法王卓忱提議開全體職員會以便振作會務以提議提倡成立工商研究所以資鼓勵小工業仿造製造各種玩具等類並與以獎勵並輔助國民實業儲金會以便將來接濟小工業之資本又提議自七月十五以後之洋貨商號實行不定購日貨者如竹竿巷隆聚號及元興隆　號本會應有相當表示以上三案均經决可時子周提議近見國民自决會之名稱不知地點設在何處是何界所組織是何性質有無政黨作用全場公决嚴重調查得有眞相再爲討論至八鐘方宣布閉會 
天津總商會昨亦開會卞月庭會長因病不能出席委託楊曉林代理主席出席會董三十餘人對於抵制日貨所議决者兩事（一）各行推舉調查員計洋行商二人茶葉二人糖店四人大米商四人海貨商八人當商二人金珠首飾商二人南紙四人磁商四人書商二人醬園二人鞋商八人洋鏡商四人藥材商四人洋廣貨二十人帽商二人木商八人竹貨四人門市洋布二十八鮮貨商四人顔料商二人綢緞布疋棉紗商三十人三津磨房四人工廠商八人鐵商八人薑商四人雜貨商八人油商二人棉花商二人糧商四人灰煤商四人膠皮商地珍估衣商二人舊五金商二人共一百九十人（二）商會會董中推舉十人爲値員以便討論辦法計爲孫俊卿趙春亭劉在桐張蔭棠張升甫曹祝九史經五高聚五劉秉純陸輔廷至一鐘閉會 
直隷省長昨發佈告云照得本埠商學各界因福州交涉一案激於愛國熱忱於二十日開國民大會分隊遊行街市乃竟在搜查各舖原存日貨裝載焚燬情事似此逾越常軌實屬侵擾商業害及公安查中日通商載在約章營業自由著於約法且暫行新刑律關於妨害公安及毁棄損壞各罪定有專條凡我國民均應遵守若如近日所聞各節卽有背通商條約復顯違約法明文官廳職司所在自應嚴重查禁以維秩序而重法權除令警察廳認眞取締禁止外爲此剴切布告俾衆週知務各仰體時艱遵重法律不准再有前項逾越範圍之舉動以保公共安甯倘敢故違誥誡即屬妨害治安本省長卽行執法相繩絶不貸其各懹遵此布 
[中行自請查辦文（四）]  
　　抑耿光等尤有不能已於言者公这收入京鈔旣經停用現銀缺乏又爲世界潮流之趨勢非僅我國爲然周轉不靈抱注無術以故京鈔票額雖已大減而價格仍鮮起色此經濟上之絶大阻力惟身當其境者始能知之外界未審原因遽爾疑及主管之人謂其故爲操縱且就京中各機關而論一切薪俸大抵取給於京鈔生活之程度旣高間接之損失甚大一般人感此病苦莫可申訴因遷怒於京鈔所從出之總匯遂以本行爲叢怨之府橫加指摘謠諑紛乘揆厥召謗之由早識履霜之漸耿光等逆料及引曾於本年二月間以本行所剩京鈔債務不過二千餘萬查得内有交通部存鈔一千餘萬已押在各銀行號擬一面歸本行代籌現金贖回藉減京鈔數目一面擬商明京鈔存户將最鉅之數收作定期存欵另再籌借現洋收回餘存少數之京鈔當與交部屢次會商并經交部召集各路局長會議辦法三條（一）由中行到期陸續出現洋四百零九萬一千九百五十元代部及三路贖回京鈔一千零三萬二千五百元（二）前項京鈔除冲抵四百零九萬一千九百五十元外所餘之數由中行分四年兌付部及三路（三）中行代付之現金部與三路所存之京鈔彼此均不計息彼時本行甫着手進行外間已有所聞鈔價陡漲至七折以上詎意交通部忽又中變致本行計畫完全打消功敗垂成深爲扼腕近則全國銀荒逹於極點外國金圓幾至不能出售市面利息高至三四分以上洋釐漲至七錢五六分以上京津滬漢四埠之中外銀行所存現銀統計不過三千萬左右不特兩行自籌現欵兌現之希望全墮虚空即以政府財政言之又何從得此現金可資救濟加以七年公債就本行而論長短期祇剩七十四萬元誠恐一旦銷售淨盡若無他法以繼其後則鈔價必將愈跌不可收拾因由大部商將七年公債暫行停售一面續發公債以求根本解决曾經兩行遵囑合議整理大綱計八條一財政部發行整理紙幣公債萬元年息六釐每年抽簽還本二次十年還清二財政部按照前項公債逐年應付本息數目列表通知總稅務司每年按期於關餘項下撥交中交兩行作爲還本付息之用如關餘不足由財政部另籌的疑交由總稅 
 
 

Page 7

 
 
務司照數補足三自發行公債之日起由財政部幣制局派員將中交兩行京鈔流通及存欵數目清查截止不得繼續發行四前項公債仍由公債局發行一律以京鈔購買發賣期限自某年某月某日起至某年某月某日止不再繼續發賣逾期後持有京鈔者由中交兩行按照前項公債年限利率換給特别京鈔存單分期照付現金公債截止發行後所有未發行之餘額一律發交中交兩行以備此項存單還本付息之需五自公債發行截止之日起所有公共機關收入一律不用京鈔六公債截止發行以前應由兩行籌備定期發行十足兌現紙幣并由政府頒布兌換劵條例從嚴監督兩行應恪遵條例辦理七關於發行公債整理辦法如第四第五等項應由政府頒布明令宣布八前項公債發行後收回之京鈔及發交兩行未發行之公債均照七年公債手續辦理前次辦法已面呈鑒閱刻正靜待後命竊思現在本行京鈔存欵及流通數合計不過二千餘萬元兩行合計亦不足四千萬元以從前九千餘萬較之大有差别似挽回尚易爲力今日銀根之奇緊由於通貨之短絀而通貨之短絀由於紙幣之滯行究其總因要以京鈔停兌爲唯一障碍鈔價一蹶不振已無復利用之可言徒惹社會之怨咨大損國家之威信大部如毅然獨斷舉此障碍之點摧陷而廓清之在政府祇忍痛一時而京鈔可與民更始權衡利害所得實多耿光等尤不肯以負咎寒心而不爲芻蕘之獻也諸乞採擇無任悚惶（完） 
[濱江通訊（鴻）]  
　　一紙空文之救濟金融日益窘迫陽曆年關例須結賑羗毒病入膏盲各商窘迫可知朝暮翹企渴盼當局之有以拯救之也奚特赤子之依慈母大旱之望雲霓哉乃千呼萬呼力竭聲嘶至昨日始獲得空文一紙自瀋陽飛來其文曰哈埠金融艱澀已飭興業銀行趕籌接濟現該行籌出小洋票六百萬元專備哈埠行使票面註明吉省通用並准匯兌奉票應令商民等一體使用并已分飭該處軍警曁道縣維護云云張使之關心商瘼於此可見一般何如哈商之病非奉票可能療治而市面緊急之需要零星實重於大宗乎西比利亞紙幣（即黃條子）及大帖千元二百五十元者市間槪不收授信用已失亦固其宜而獨於老帖反日以重要且得逐步提高其價格者則以找零無銅元爲之替代且有他種關係也按老帖有一元三元五元十元二十五元百元五百元多種邇近於二十五元百元五百元三種折合零數之票往往有八扣以上之虧損我人明知其酖毒而設法以避之我當局祇有文告上之體恤而無實濟之裨益於事寗有濟乎日者某國人運動得中東鐵路糧車一千輛堆如山積之糧商本想運往長春以暢銷路聞此消息咸競相奔走没法要車乃於正當車價之外每輛納例費老帖五千元而搬運糧食之車馬及人工又須開發老帖某國人另復派人各處收買老帖遂至市面上所有老帖不敷週轉三五日間竟由三十四元（換現洋一元）而二十五元矣據云尚須逐步提高金凳窘迫已逹極點物價飛騰不可思議中下等社會之生活倍覺困難於此風霜裂膚之際飢不得食寒不得火其危險實有不忍言者夫奉小洋票之價格本爲奉省特别規定對於大洋須一七或一八或一九之折合與逢十進一之制相背馳腦筋稍簡單之人一時不易清楚行使於哈埠大商家固不生問題而小賣買與居民更將爲錢棹鬼變相之錢舖作魚肉矣故即能行使無障阻如此辦法當非改易本位正當之舉訖者目撃紙幣棼亂之害人民生活之艱與夫金票之乘間擴充故不得不再四言之以冀我當局之稍有覺悟而從根本實力上以振理之也 
[湘教育界之近狀]  
　　日昨（十九）工業專門學校校長賓步程商業專門學校校長孫孔厚第一師範學校校長文徽典甲種農業學校校長陳建中甲種工業學校校長蔡湘法政專門學校校長徐光模第一中學校校長黃振藝徒學校校長陳聯芳等八校聯名具呈省長請先發兩月經費作教職嗣薪資旅費其呈文云湘省各校學生前因閩省日人暴動致釀成罷課校長等仰體鈞座受護學生俾養成國家優秀人才之意擬具辦法呈請鈞署在案不久學生當逐漸歸校但學校旣有學生而教員尤關重要况陽曆年假在即校中職教員歸家度歲校中所欠數月薪資及旅費催索甚急若不給付轉瞬開學各教職員等勢難歸校供職且教職員薪資又係契約問題不特明年不能開學校長等難於負責而校長等仍不能脫卸責任明知財政困難再四思維别無善策惟有請求鈞署先發兩個月暫資接濟庶該教職員得安心歸家明年亦可按期到校以副鈞座維持教育之懐理合將請先發兩個月經費原由合詞恭懇令行財政廳尅日發出實爲公便云云 
長沙城小學經理處爲國民學校學生開會問題特召集城立及各私立國民學校職教員會商辦行經到會諸君再三計論以國民學校學生富於愛國心固可嘉許但年齡糼稚能力薄弱即有何種表示亦須職教員指導庶不出正軌之外後經公衆議决以暫時無適宜表示方法惟有在校開演講會俾學生知外患實在情形發抒愛國思想卽由經理處每校發日本人之橫暴書一本以爲演講資料至學生所發起之聯合會議以旣經職教員議定辦法母須再派代表到會並由經理處派員往伏龍舊址城立第四校勸導學生議畢散會 
[湖北國民大會停止後消息]  
　　進而嚴禁演講　　武漢國民大會用一鼓作氣之力僥倖成功不期成功以後引出種種反響世事變幻令人莫測該會幹事部仍以陳雨卿爲臨時幹事昨日被本處某機關傳去大有指爲過激的意思經陳申辯始得脫身該會遭此打撃前途益黯淡矣昨晚幹事中堅分子二十餘人在某處關會討論僉以時不可爲不如宣布中止再待時而進當晚陳主任即搭車赴京他人亦紛紛散去而國民大會之命運遂從茲告盡矣 
國民大會雖停止進行而學生之演講仍未停止十九日軍民兩政長會銜嚴令教廳轉令各學校略云日前學生請願業經逐條允許所有演講期限原屬規定三日現在期限早經届滿而各校學生仍有自由演講之事殊屬藐玩値茲内亂外交均未和平之際戒嚴令尚未解除嗣後如再有學生自由出外演講者應由軍警嚴重干涉解散警務處長奉令後特召各署隊開緊急會討論干涉學生演講方法（一）積極干涉各學生等如有在各署隊區内演講者先由警察直接禁止如禁止不住然後電請本處請督軍派兵前往拿辦（一）消極干涉以各學生演講時聽者愈多則演講之興趣愈高以後對於聽講人員宜先禁阻務必使講者之興趣索然無形消滅現漢上警察對於學生演講已採用此主義爲禁止方法矣又聞昨夜督軍公署得報學生明日又要在黃鶴樓宜講演說卽時傳令警務處嚴飭查禁比時夜已十一句鐘該處長即電會傳各署軍長齊集本處會議（一）明日各署隊派警至黃鶴樓上下巷口阻止學生上樓演講（二）對待學生和平勸導返校（三）軍署及警務處派員至黃鶴樓一帶監視觀此則當局取締之嚴厲可想而知矣 
當局所以嚴禁之原因亦自有故前日駐漢日本領事對於漢口國民大會認有妨害中日兩國親睦曾經函致兩政長請卽加以取締當經兩政長答復在案茲聞日昨該領事又有函致兩政長略謂近來仍有多數學生在各繁盛之處發爲排制日貨之演說詞并盛倡與日斷絶經濟關係之論調乃不聞中國官憲加以干涉殊覺違背兩國親善之旨應請貴督軍省長加以注意迅爲嚴切之取締以維持兩國邦交云云此當局所以若是之皇急也又聞教育廳以軍警戒嚴異常吃緊誠恐學生在外演講之際與軍警衝突隱患滋大昨特通令各校提前放陽曆年假以冀消弭無形各校長奉令後即舉行考試季課已定於二十八日放假矣 
[閩省種烟之内幕]  
　　厦門通信云福建上游烟禁尚見嚴密惟下游各地在南軍掌握者顯然種植由地方官發給種子按地徵稅每斗種（約半畝之地）收費十五元至二十元蓋以其土地之優劣爲等差若北軍範圍泉州等處亦無鄉不見種植據云較諸上年所種尤侈其與鄉民接洽抽費者則由駐紥各該地之軍官指揮之其抽費内容則按畝收取以六尺四方爲一坪十坪爲一畝每畝抽費十元現如泉屬之南安惠女晉江同安金門等縣皆次第接洽就緒國攬大權者爲厦門某團長及泉郡某旅長至其所抽額數約有若干對於種烟地點之各鄉紳如何比接分利尙未能詳續函云下游各屬之栽種烟苗者皆有軍官及地方官抽收規費爲之包庇蓋以閩省軍餉缺乏欲藉此以彌補欠餉也晉江一縣由駐泉州之某旅長與縣知事包辦派員赴各鄉勸種與各鄉紳接洽按畝抽稅每畝徵大洋十元惠安一縣由厦門軍官派員到惠與駐惠之某營長及縣知事磋商日昨某營長與縣知事召集各紳士何某陳某章某等到縣署會議徵稅方法並命其爲各鄉勸導種烟委員其徵稅方法每畝徵大洋九元勸導委員月薪每人大洋三十元夫馬費六十元本年約可得烟苗稅三十萬元同安馬巷之类苗由厦門軍官派厦門紳士到同安馬巷各鄉社勸種每畝徵大洋十元其總收稅額尚未得確數 
字林報十二月九日閩省同安通訊略云民國元年後此間罌粟久告肅清去年則種者漸多安然收穫惟種於衆目昭彰之地者始被拔除鄉人見多數種烟者獲利頗豐乃相語曰下季吾輩亦必種烟縱有刑罰然官場旣不敢將吾輩一一槍斃又不能將吾輩悉數繋獄故最重之刑不過罰欵而已且官場所罰之數不能超過鴉片之價値是以吾輩縱無所獲亦無所失况官場未必過事嚴峻吾輩轉可獲利乎此種言論似爲大衆所贊成目前城中各處懸貼文武官員之示文或士紳之勸告戒民種烟附以違禁種烟則拘辦其人没收其地並罪及村長之嚴法教堂附近某處之罌粟已爲警察所毁除但種烟之地今歲則較去年爲多此地爲浙軍所佔其司令部則設於厦門兩星期前浙軍司令　參謀長由厦門回同安召集人民開會演說略謂南軍環駐於吾人東西北三面强令鄉人種烟大獲其利而介於南北兩軍間之盜匪亦勸人種烟且保護之彼處居民可種烟獲利而同安良民則猶向隅吾人鑒於鄉人之困苦不忍使其獨失發財機會故亦准民種烟不加干涉北京發表禁種之命令此間官場不得不敷衍從事聊作對外之表示故甚望鄉人勿種烟於大路之旁或教堂之附近否則吾人不能擔保其損失也吾人旣爲鄉人設法則鄉人定願有以報答之現政府缺欵凡種烟者可按種烟畝數繳捐用種子一斗繳洋十元外加二成以爲收捐官吏之酬勞如匿報種子實數一經查出罰捐四倍捐欵分三期交付目前須付第一期欵云云與會者爲城中紳衿鄉間耆老與衙署中人散會後同往田中量其面積算計每畝所需之種子以此爲估捐之基礎今視察員業已派出同安西半城由浙兵管理而東半城則歸北軍管理云 
[巨川輪船破沉續誌（蓮魂）]  
　　巨川輪船上駛至川境鄷都縣高家鎭下游約十里處礁觸破沉一事記者已有詳細報告今當更小有所　據聞船罹險日至夜深時買辦馬步雲君猶未去船意在保守客貨行李冀不散失有人於當喝往取行李者彼曾勸止之謂客物不宜各自亂提惟自昨日早晨後彼之形影遂不爲吾人所見而行李爲人撈取去者亦不少人多咎之但平情而論當時之水手茶房已非復彼所能得而指揮孤身空拳或亦無奈彼聲勢洶洶之趨利者何也搭客所自行組織之撈物團昨日無多成績可述其原因在（一）行李已不盡存（二）從事麻煩而危險（三）高家鎭不能雇得水猫（能入水取物者之俗稱）今日午前由副買辦張永安君與搭客商定船公司對於搭客之善後辦示數條（一）搭客由與巨川同一公司之大川載運大川於明日可上駛至高家鎭因原載已重旣不能將巨川搭客盡行轉載則紛爭勢所難免故復决定俟大川抵渝後將空船開來接運（二）搭客留此之食宿費雖由搭客自行料理有者濟無但此項費用公司當擔負之（三）所有搭客行李已於鄷都雇來水猫請由搭客推舉代表監督打撈記者筆述上段時爲昨日（十七）晚因此間郵差僅走每日午前一次故尚未持以付郵此時所得之新消息則有今晨所接到之重慶俞鎭守使一電稱素駛渝瀘間之瑞餘小輪於今日可下駛逹難處以接巨川搭客因巨川之當事人及搭客皆有電致彼處故也記者於草此篇竟付郵後當將從事以烘自身入水時之濕衣俾得將現時所服者解下以還我衣薄而推衣之友人并將從事以烘昨日所撈得之濕氈子否則瑞餘輪上今晚之北風將益令人不敢當也（十八日） 
[南京農校安福部之搗亂]  
　　南京農校過探先辭職省署委盛建勳繼任盛氏有安福系嫌疑已迭見前報江蘇教育界深恐神聖之教育被安福所蹂𨈆各方已示拒絶之意不謂農校教員曾濟寬與盛某勾� 
結四出運動爲盛氏辯護查曾某係四川人亦隷安福黨籍與謝石欽彭解曾經通電反對全國和平聯合會解散安福俱樂部案希圖無效爲效忠安福地步現謝彭已爲該會除名惟曾幸逃法綱曾之爲安福已證據確　有案可稽夫黨員朋比爲奸互相勾結亦固其所惟以江蘇教育之聲譽而竟能容納此等敗類濫竽其中則眞江蘇教育界之大辱記者深爲惋惜也 
[蘇議會紀事（十）（二）]  
　　蘇議會於昨日（二十四日）又開大會至三時半簽到者不過五十餘人遂散會而關於王鴻藻等破壞議會事件則各方之公忿表示頗多王等見事機不妙由邵玉銓等提出懲戒馮士奇等案以爲抵抗今日爲雲南起義紀念日想秘不開會常會會期若不延長只有明日一天即開大會亦必毫無結果以神聖莊嚴之民意機關竟被幾個官議員恣意搗亂弄到如此地位不知蘇省人民作何感而官廳之魔力將來且必日以鴎張民國前途寗有幸哉茲錄各案如下（一）省公署對於王議員鴻藻等之函據何法條爲之受理質問書竊查本會十八日通過查辦各議案在場八十三人除退席二人尚有八十一人已足法定人數乃有議員王鴻藻等因 
查辦金陵道尹俞紀琦警察廳長王桂林各案未能如所主張遽具函向省公署報告省長對於此項公函本無受理之法條蓋當日表决時如果不足法定人數王鴻藻等應依本會議事細則用唱名表决或投票表决方法以爲救濟否則向法庭起訴以判曲直此乃本會内部之事與省公署無涉乃省長竟聽其言儼然居原告官地位向本會通知答辯及錢議長以代表全會資格據實答覆省長猶聽王鴻藻之說一再糾纒不已王鴻藻等一言則奉爲金科玉律錢議長代表全會之言則視同兒戲豈非有意尋釁究竟省長據何法條受理王等函件本員等殊深疑資爲此具書質問請省長於二日内答覆以釋羣疑提出者黃次山陶鍾箎顔作賓朱翼雲周嘉詠孟鈞吳福康江祖照朱際雲王發蒙馮士奇凌恩錫孫紹祖趙錫棻趙品成 
（二）省署第二次咨轉王議員鴻藻等信件何以不將所列各名一一開列有無和同弊混情節質問書查省署咨開王議員鴻藻等十人赴署報告本月十八日開會不足法數及面陳王鴻藻等八人信件兩兩參校人數互有出入如張議員肇炘屠議員宜厚楊議員東嚴該函并未列各夏議員宋翰則旣不列名是日會議亦未簽到而均與王議員鴻藻等偕赴省署其鄭議員巽與張議員書紳則僅列名而不同赴藏頭露尾形跡舛互其中情節顯有可疑徵之二十二日陳議員大中函致本會聲明二十日致省署函内所簽之名非出本心則該函確有脅迫簽名或代人冒簽情事而前赴省署之十人中又難保無冒名頂替等弊當時本會咨覆即經聲明咨文與信函人數不符而省署第二次咨轉王議員鴻藻等函件遂混括其辭祇稱王議員鴻藻等而不將該函所列之名照上一次例一一開出議員等以第一次函件旣發現如上各節則第二次函件更難保無任意冒簽等弊王議員鴻藻等此種伎倆一經指摘而省署遂爲之作遁辭黑幕中疑大有人在事關本會大多數議員名譽不得不澈底根究謹依暫行法第十九條之規定具書質問省公署何以不將王議員鴻藻等第二次函内所列之名照上次例一一開明内中有無和同弊混情節其所云王議員鴻藻等究有若干人姓名請即日明白答復以釋羣疑提出人蔡鈞樞馮士奇黃其彦楊體仁王發蒙張宏業周家俊黃次山徐　劉伯昌朱毓賢周嘉詠夏嵩陶鍾箎袁駿勤（未完） 
[南京快信]  
　　李督齊省長昨致省議會錢議長函云查漢冶萍借欵請派代表赴滬接洽一案前准國會議員鄧紳邦述函推夏君仁虎爲代表並函請執事酌舉一員在案迄今未蒙見復惟漢冶萍借欵亟須清理相應函請台端查照前函推舉一員以便一併加函敦請接洽辦理是所至盼 
湖北省議會來電請協爭閩案又電贊成組織省議會聯合會湖南省議會來電貴會發起省議會聯合會促進和平敝會極表贊同除俟推定員名另行報告外特此奉復又廣西省議會來電閩案請協電主持以保匣權湘議會來電湘學生因焚貨全體解散請速弭内爭以禦外侮 
甯紳陶保晉糾合同志組織江甯房産公會專以保護房産維持市面聨絡東客感情爲宗旨特擬簡章呈請省署立案奉批仰即呈由省警廳轉呈立案可也 
省立第一女師範附設保姆傳習所第一班修業期滿現續招第二班學生 
李督齊省長電京請獎楊晟王賡廷辦理敵僑出力又參戰保案軍民兩署已開單彙案呈請獎叙 
政務廳長蔡寳善昨向齊省長辭職有陳毅繼任說 
江蘇僑工事務分局昨已實行撤消 
陽曆年假各機關自二十八日起至一月四日止停止辦公七日各學校自二十六日止停課十日全城學生擬年假期内均不回里逐日出隊游行演說 
[杭州快信]  
　　浙江地方實業銀行濫賑案准於官股内提還二十萬金前經省議會指爲虧官袒商决定否認商股股東金文粹等迭開大會决定官商拆股辦法如歸官辦應發還商股股本四十萬元由商股照數扣繳濫賑内代商股付出之官股六萬八千六百五十七元一角如歸商辦由商股董事繳還官股三十一萬零三百元代商付出濫賑亦如數照繳已由財廳呈報省署咨行省議會公决 
省議會今日爲雲南起義紀念休會一天惟財政股上午九時仍開第二十二次審查會審查昌化知事陳培埏違法等案五起 
新委代理甌海道尹殷濟今日起程赴任 
浙江童子軍擬開全省聯合會已擬就簡章發出通告有定下月十八日在省教育會舉行說 
各縣選送自治學員陸續到省沈道尹定二十八甄試革禁省垣釐貼案杭縣王知事因商會一再開會各業極力反對未敢實力奉行大受財廳申斥省署現令行警務處轉飭警廳補助查禁並覆省議會查照 
地方通信 
[蘇州]  
　　法官防弊辦法江蘇高等檢察廳王仁山廳長前奉司法部令查馬拱璧等控松江縣書記陳鳳翔對於人民遞狀繕狀巧立名目任意需索一案當將查辦情形呈復法部茲奉指令略謂據稱訴狀由當事人自繕字費照收相沿數載顯與定章違背此種情形是否僅該縣一處亟應查明通令嚴禁至民刑狀紙早經部定通行近聞各縣每藉詞部頒狀紙未到先收紙費如遇上訴始行補錄否則匿報肥已此節如果屬實殊爲不合嗣後各縣所需狀紙應由該管官廳酌量各縣訴訟之繁簡預定數目請領頒發並嚴行稽核而杜弊端王廳長奉令後業已通令各縣訴狀應任當事人自由繕寫如遇不能自繕者始准代繕照章徵收抄錄費隨給收據民刑狀紙亦應酌量情形預定數日照章請領以免缺乏云 
　　教會新建築落成謝衙前浸會耶穌教堂自西教士麥嘉祺接辦後十餘年來擴充地址有數十畝之廣增設晏成中學該校後面又於上年冬間鳩工建造大廳一所令始工竣因念麥君擘畫周詳經該校教職員題名曰思麥以誌不忘定於本月二十四日舉行落成典禮先期函請蘇常王道尹及警　崔廳長吳縣温知事等蒞場參觀並請名人演說頗爲熱閙云 
[靖江]  
　　靖江學生聯合會電南京督軍省長省議會鑒倪軍圍姦女校日人暴殺警軍人道滅絶獸行駭聞乞電促南北政府一致聲討以伸國法而保民權靖江學生聯合會敬 
[鎭江]  
　　最近市况談鎭市棉紗呆滯近一星期中已跌去二十元仍有續跌之勢顔料業價亦步跌通扯售價賤去三四分惟米價大漲高次各米生石漲起三角生熟二漆採自雲貴川陜等省今年因南北紛歧川滇匪　客商裹足僅賴黔陜兩省接濟亦因亢旱收數减半洋商又復放價收羅價比上春高六七分此間漆業公同商酌自即日起按碼暫增以顧血本云 
[揚州]  
　　請免加稅未准鄂湘西皖四岸運商前以北京鹽務署改增鹽稅及稽核造報總所加重鹽引出塲兩事推舉代表袁繭生等赴京請願取消此議未蒙當道允許茲該代表等已由京南下抵揚日内即邀集各運商重開會議另謀對待方法 
[徐州]  
　　學界對内對外之表示徐州學界以福州日人殺傷學警皖省安武軍汚辱女校　情大爲憤激特於二十七日上午八時邀集八校約一千餘人齊集雲龍山下舉定代表十六人十時進城順序赴徐海鎭守使道尹公署曁陸軍第七十四混成旅旅部請願各軍民長官均有滿意之答覆混成旅旅長陳雪軒并親出署外演說救國根本計書並勉青年勿爲軌外行動云云 
[嘉興]  
　　各界聯合會籌備會嘉興各界聯合會先由學生聯合會發起組織推定幹事於七日開成立會嗣因各幹事意見紛歧遂無結果而散現各界領袖又擬重行組織成立以期共策進行定於二十七日開籌備會並設籌備事務所於縣商會刻正由發起團體分頭向各團體接洽并分送宣言書使各團體届時推舉代表蒞會共策進行茲將籌備會規則錄下（一）日期十二月二十七日下午一時（二）地點借北門外壇衖縣商會爲籌備事務所（三）代表人數各業及各小團體代表一人縣區教育會商會　會學生聯合會教會得舉代表二人（四）未及列名各團體加入之手續由各團體或各商號備具公函向籌備事務所接洽（五）會塲職員徐友曾朱紫貴張季平褚金城沈士奇馬季生（招待）沈友棠（書記）沈奇（簽名）（六）公文接洽查天畏顧平甫金漢聲陳知禮葛敬庚 
　　紀念日放假二十五日爲雲南起義紀念日禾中各學校特於是日懸旗慶祝外並舉行慶祝式以資紀念此外政商各團體亦於是日停止辦公一天 
[九江]  
　　潯陽大火績紀九江大碼頭正街十九號夜二句鐘大火情形略紀昨報茲悉起火者爲楊丙榮雜貨店延燒正户七十二家附户五十餘家損失約二十餘萬當火時崗警立即報署韓廳長從夢促驚起先率警二人前往觀察少頃警察消防兩隊帶有救火器具趕到奮刀施救時風雖不大惟僅有水龍一具餘龍均因夜深聞信較遲到時已燒去過半矣兼以天乾水涸取水甚遠一時尤難撲滅至三句餘鐘風勢亦轉火星亂墜大碼頭朝南一帶舖面亦被燒着延及租界焚去房屋一棟工部局亦急起準備至天明火勢方殺附近各店均不敢安枕幸燒至正大煤油棧爲止該棧洋油臨時一一運出否則城外全街將化灰燼龍開河橋幸得鐵路局機器廠工人曁亞細亞行洋人帶有皮條吸水盡力救護方保無恙不然則以募捐數萬建造之新橋亦化歸烏有該管區署署員武文　於是日五句鐘接事夜間即遇此等火災亦晦氣也運日火燒場一帶居民啼哭之聲不絶於耳聞者寒心起火事主楊某已由警署傳署鞠詢供係打倒洋燈所致將照例處以罰金云 
雜評一 
[張敬堯自辨電（默）]  
　　學生遊行演講爲各省普通行動而張敬堯獨駭然視爲聚衆違法之舉目爲含有無政府意味受新思潮鼓動被熊希齡煽惑夫無政府也新思潮也熊希齡也是三物者可併爲一談乎新思潮卽無政府乎無政府卽熊希齡之黨派競爭乎彼以爲此三者世界至毒之物以此罪學生學生必無可幸免殊不知三者之性質决不能視爲一物於此且不能辨更遑論其他而猶曉曉白辨爲愛護教育者抑亦可嗤之甚矣 
張敬湯稱學生爲土匪在其兄視之殆猶以爲未盡學生之罪耶嗚呼是眞能愛護學生者 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[法總領事韋禮德回國之歡送]  
　　駐滬法總領事韋禮德君因請假六月返國於昨日（二十五號）挈領眷屬乘法國郵船起行旅滬各法商並署内辦事各員曁本埠紳商及法總巡施君率同越捕二十餘名擎槍整隊均詣輪埠歡送致敬韋君一一握手答謝待船起椗送行者始各興辭而散本埠法領事署一切公務由香港法總領事羅君暫攝 
前日午後二時上海各業工人在五馬路總工會事務所開會討論歡送法國總領事韋禮德君會議結果公推陳國樑張淦林二人爲代表至法領事署親致歡送詞并謝其平日之厚惠當承韋總領事親出接見極道謝意握手而别 
[昨日出發之留法學生]  
　　昨日（二十五日）法國郵船公司之（央脫來蓬號）於下午一時在楊樹浦黃浦碼頭啓椗乘斯船出發之留法勤工儉學生有三十餘人均乘四等艙位（艙在船頭下層）内有湖南女生蔡葛健豪蔡暢向警予李志新熊季光蕭淑良六人係乘三等艙位赴埠送行者有聶雲臺及留法儉學會沈仲俊全國各界聯合會劉清揚女士寰球中國學生會吳敏於等數十人 
又函云本日（二十五）法郵船又有河南赴法勤工儉學學生七人俱由華法教育會沈仲俊料理並有河南旅滬學會張良珅送之上船七人爲孟廣贇（商邱中學學生）宋學曾陳國榮（俱開封第一師範生）陳九鼎（開封第二中學）李杞韓甫熙姜震寰（俱開封第一中學學生） 
[江浙留法同學會歡送會紀]  
　　前日（二十四）下午二時江浙留法同學會假小西門留法預備科開第二次歡送會歡送此次赴法諸諸員首由副會長王德棻報告並致歡送詞次丁拜堯演說謂鄙人年已老大不能隨諸君遠游殊爲恨事但對於諸君之赴法實有極大之希望因中國現在情形彷彿一破屋危險已極苟非重行建造勢必傾覆諸君之赴法乃學習建設的人才於中國前途有莫大之關係也至現在法國情形如何勤工儉學之主義能否行於彼國因無確實報告遂致國内青年頗多躊躇諸君到法後望詳加考察隨時見告俾國仙學子洞悉眞相有所遵循滬上之招待所鄙人當竭力帮忙諸君可毋庸念及次華印椿凌恒壽傅逸生虞炳烈華冠時相繼演說皆有懇切之詞次趙霞城嚴秉鈞先後起立答謝謂鄙人等到法後願將各種情形隨時奉告或由私人通信或由會中報告總使消息流通不致彼此隔膜今蒙諸君贈言自當作爲南鍼將來如能有供於祖國皆諸君今日所賜也未由盧章耀報告伊友在法情形景况尚佳惟囑出發時應多帶衣服鞋襪等件因彼處物價非常昂貴云鐘鳴四下欵以茶點盡歡而散此次赴法江浙同學計有六人已於昨晨乘法郵船ＡＮＤＲＥＬＥＢＮ號起程該會駐滬各職員均到埠照料並帶出書報甚多茲將起程諸君姓名籍貫及學科列下趙霞城浙江餘姚醫科嚴秉鈞浙江臨安工科蔣步瀛浙江東陽農科許奉璋浙江東陽農科楊奎才浙江諸曁染織科顧翔墀江蘇如臯工科 
[海軍學生派代表赴京]  
　　烟臺海軍學生以來滬滯留日久所請三事未見海部明白表示深恐薩總長尙未能洞悉學生苦衷且悞會學生有要求加薪及放暑假之事特於二十二號派代表楊錫茂高翔鵠二人乘津浦夜車往京而謁總長據情陳訴一切并帶呈全體學生上總長一書其書略謂生等旣呈遞三書近復連上數電未審得邀洞鑒否近奉鈞諭誨諭諄諄曷勝感激惟王科長在滬專逞手段不務推誠誣生等排閩使林科長拒見學生復欲推過長者使曾校長受過而去無非欲一手兜攬不與林科長分功甚且得欲薫心思取曾校長以自代對於學生意見從未俯商一面以嚴厲之詞虚聲恫嚇一面以月薪暑假驅誘人心不知生等可以理諭不可以威脅可以義使不可以利誘可以誠服而不可以詐取所請五事皆非生等意也頃得見林科長爲人仁厚已將生等本意剖清并無排閩之心亦無加薪之請當爲林科長承許代爲電逹不卜已蒙鑒察否耳竊爲今日之事非開誠布公無以解决大局萬祈另簡公正能人宣示德意則解决易耳否則王科長之用心已爲生等所窺破林科長之忠厚又爲他人所把持似此齟齬難合解决無期亦且上下隱瞞中途爲梗不惟生等下情將無以逹於左右即我公盛德亦何以被於生民此生等所以痛心我公獨無恨乎擬即專人北上進謁鈞台敬述苦衷恭承德意茲特將請求各欵及對於李司長解釋理由書三項之意見謹錄寄呈敬候裁奪想我公名望所歸政權攸寄一呼四應何事不成今日之事興廢之端在公一言耳况此招生各省之事本我公振興海軍之計畫正宜及此和議將成從事預備以待他日統一規復舊議永定宏猷實國家百年根本之良圖亦我公千載留名之盛事也區區之願不勝私祝我公圖之云云 
[全國各界聯合會評議會紀]  
　　昨日（二十五）全國各界聯合會開第三十次評議會張敬之主席翁吉雲盧任華紀錄（一）選舉交際股幹事馬千里當選（二）対論選舉候補理事李亞夫翁吉雲主張本會並無規定選舉候補理事之條又無選舉之必要盧任華謂將來若理事遇有特别事故告假時可由常駐幹事中公舉一人代理付表决多數通過張正方臨時動議濟南學生會聞已被封本會應即設法援助李渤海附議李耀南謂報紙記載似難遽信應候該會來函後再議衆贊成柴樹屏提議擬由本會通告各地派人赴法留學李亞夫謂鼓吹赴法留學固是好事恐本會辦不到付表决否决史采丞提議謂分贜和會將須開幕本會應取何態度請公同討論决議開評幹兩部研究會遂散會 
[縣教育會致商界聯合總會函]  
　　上海縣教育會致上海各路商界聯合會函云敬啓者前由貴會來函囑爲商假公共體育場於陽曆元旦開商界全體會員大會等行慶賀新年及宣誓永不買賣日貨典禮當即轉商體育場管理員允可業經奉復計邀察覽惟閱報載有書業公判大會之各團體委員會擬於是日爲江東錦章兩書局私進劣貨在體育場立碑紀念云云未知是否確實此事於該場權限不無關係管理員亦未能承認敝會處介紹之列合先奉告尚希藹照並希轉致公判委員會至紉公誼 
[兩商會所接策進救國團函]  
　　上海總商會縣商會昨日均接中華國民策進救國團來函云謹啓者某國恃强欺弱旣强佔我青島又蹂躪我福州得寸則寸得尺則尺大陸沉淪已在眉睫國民自决寗可再遲自救之方舍抵制其貨不供給米糧煤鐵爲極公正極和平之正當防衛無他道也京商會及贛商會已開特别大會擬具完善辦法與學界取一致之行動貴會諸公素稱明逹當不願甘居人後爲救國計爲自救計務祈當機速斷投袂而興定期開會集議進行勿讓京商會及贛商會擅美於前也 
[最近進口日貨表（上海學生聯合會調查科稿）]  
　　本科何君世棻在三林滙山二碼頭查得是貨列表如下買號號主地名船名來埠物名件數價値東林顧海珍三洋涇橋南若浦丸大阪綿毯八十條九十五元又又又又又又八十條九十五元又又又又又絨襪百打一百四十元震泰張可卿法租界德銘里八幡丸又手帕五百打五百元又又又又又又二百打二百八十元又又又又又藤線五擔八十斤四百元大盛公桂生法租界首善里竹島丸又手套三百打一百二十元又又又又又玩具二百四十打九十六元茲聞進日貨各商號接得匿名信甚多故近日大多請求日商代進行致本科調查手續較前爲難 
[愛國商號錄（上海學生聯合會調查科稿）]  
　　東海寗路鎭和新四卡子橋天昌胡家橋萬誠乾元新號胡家木橋德成嵩記統一　廠　　路太利號　成號同義石湧昌生太萬與德黃永昌裕太　盛順太祥天　路　　隆睦萬華　太乾　源順錫昌廣瑞榮恒與協和祥北四川路聲昌惠福來華文愛術近路同發洽海寗路升康西克能海路汪少記北河南路永生祥劉福太　山路源和祥永利胡公信有無居成太乾裕增裕米狄思威路源與萬利同餘　路新大福太協貞與太祥太裕祥太順恒和洪記仁康嘉太仁義公虹口新榮昌何錦豐鄭裕太東西華德路三益戴春林夏德與森大號源茂昌黃順記元與祥新記浜路乾大昌楊樹浦廣大新廣鴻茂信記易陽太協和祥源茂新康森太中虹橋廣又新西華德路戴春林順太同福太恒昇萬通恒成康悅中桂協太騰乾太昌吳淞路保　祥吳淞東街恒隆裕順吳淞沈萬茂協隆順甡太鴻生太和盛豐祥太裕裕昌公興米聚源老同昇吳淞大街正太公宣大盛徐洪盛提衐籃橋羲順王衡春東百老溉路滙太義太生逹利外虹橋西塊昌記外虹橋東源生洋貨號查出日貨毛線襪多雙已交聯合會調查科處置 
[雲南起義日之紀念]  
　　昨日爲雲南起義擁護共和之紀念日上海審檢兩廳及上海縣公署等均停止辦公一天城内外男女大小各學校亦均放假一天是日適天氣晴和邑　豫圍中遊人甚衆一區二分所王清和警佐據巡警報告即於行後二時飭派長警分詣該處照料 
昨日上午九時江灣鎭寳山縣立第三高小學校聯合鄉立虬江國民學校舉行雲南起義紀念會首唱國歌並同蔡松坡上將石像行三鞠躬禮繼由三高校長吳孟覃致開會辭述蔡將軍再造共和之功績教員演說者王硯孫謂今日之 
[虹口救主堂舉行朝覲禮拜誌]  
　　狄思威路中華聖公會救主堂於昨晚（二十四號）七時半舉行朝覲禮拜中西男女各堂牧師教友來賓蒞會者甚衆當中滿紥鮮花祭壇上及禮樂所皆燈燭輝煌堂中右角中裝置一馬槽槽中有牧羊人五人係禮樂社社員所扮臺下有聖誕樹一棵檯上懸掛五色電燈及禮物等至七時半先由朱小姐奏琴次區牧朱葆元博士宣布宗旨次全體教友唱東山歌後陳已生誦讀書篇二篇畢虞伯英讀舊約後唱喜信歌畢鮑俊德讀新約路加二章一至十八節畢禮樂社唱頌讚羔羊次唱來就歌後全堂電燈及燈燭忽然皆熄成爲黑暗由區牧朱葆元說教救民題爲空甕藏火其大意分三層（一）以色烈之黑暗世界（二）伯利恒之黑暗（三）中華民國之黑暗其詞娓娓動聽演畢禮樂社在黑暗中唱聖夜歌及大地懽迎歌畢由朱葆元區牧率領全體禮樂社社員環繞堂中二週手中皆執白燭一枝沿路演說並唱搖籃歌半時之久畢跪拜入城同見新生之王入城之時禮樂社唱懽聲歌一跪一立甚爲恭敬拜畢唱啓門歌畢朱區牧祝福散會時已十時矣虹口救主堂舉行朝覲禮拜之攝影 
昶吳淞新街協盛元吳淞中市潤太沈家行復太協盛沈家港公盛復太德太來虬江橋天生楊樹路美興街協盛興楊樹路華盛路恒豐老白渡豫康十六舖大街恒順吳淞西市協昌祥畫錦里春發太浙江路兄弟藥房華德路三和興元芳路源大升源昌路元康祥東新橋街永興潤百老滙路乾太興何城豐同春和老順記中華路華順祥 
[文生氏學生分會之演講]  
　　昨日爲雲南起義紀念日文生氏學生分會全體演講隊出發至閘北一帶演講共和之眞精神及雲南起義之經過以喚醒國民之自覺同時並由姚粹彬等用問答法演講抵制日貨及福州事件莊諧並出一時環而聽者頗爲感動該校調查部對於調查事情正在積極進行是日在寳山路祥源紀念可與國慶日並重蔣劍侯痛述時局艱危無以慰蔡將軍於地下刁浩春述蔡將軍求學之情形勉學生以勤學誠實爲將來建立事業之基礎學生演說者有高等三年生孫宏德姜顯祥等辭均動聽後由虬校校長嚴　棠致閉會辭言今日紀念願諸生永久勿諼云云又是日下午三時二校童子軍（即寶山第三第十團）在塔前操演消防由教練員嚴誦棠蔣劍侯指揮手續敏捷並請該鎭救火會保安部人員參觀旣畢在該團事務所舉行研究會討論改良方法 
[昨日江灣試演飛機紀]  
　　昨日（二十五號）上午十一時頃江灣試演飛機週行上海全境該機共有兩架一灰色一白色騰翔空際一時觀者甚衆聞昨日飛演有五百英尺之高云 
[人力車公會開會紀]  
　　日昨白克路華洋人力車公會開會到會會員計有十分之八當由華洋會長代表謝金鏞劉繩武宣布開會主旨後即提議案件（一）提議會費事項即由會員陸長順唐文彬陳述會費繳納應規定期間鄙意每月由六號起至十五號止各會員一律如數繳納始免參差又省催討手續衆皆贊成（二）推舉値月當經全體推定董事陸德泰會員胡慶堂任之（三）提議設法消弭竊車辦法由會員包國香等述明所有車輛被住居閘北仁德里之劉添裕串竊曾經查獲申送法庭惟此種串竊殊難破獲緣竊去之車彼輩卽改頭換面轉售外埠在我博數角之車租失去一車公司責賠百元或數十元不等應如何請求嚴辦應請討論即據會員劉添裕吳桂林主張除由公會延請律師請求法庭依法懲辦以儆將來外一面由公衆設法議一消弭辦法以維營業衆意僉同遂即表决議畢散會 
[冬令緝防盜匪之省令]  
　　滬海王道尹昨接齊省長訓令略謂近查各屬盜案層見迭出設非捕務廢弛即屬巡防不力現値冬防吃緊亟應嚴密緝防除分行外合亟令仰該道尹轉行所屬各縣知事將已獲盜匪從嚴擬辦未獲案件勒限嚴緝以戢盜風而安閭閻 
[憲兵官會議冬防辦法]  
　　駐滬京師憲兵第三營張營長前日召集現駐本埠南市閘北之第九第十兩連長吳金亭朱玉軫二君在營部會議冬防事宜由張營長宣告略謂本營長茲奉上海防守司令部命令所有滬地本年冬防應由本營派兵四出嚴密巡察以助軍警之不逮云云吳朱二連長遵於昨日起各派憲兵十名各乘馬匹分段出巡以保地方治安 
[租界防範之嚴密]  
　　公共租界代理英美總巡張生氏以時届冬令宵小易於竊發一般匪徒串攫婦女　釵之事時有所聞若不嚴行防範不足以寒匪膽而保治安爰於前日通飭各捕房捕頭轉飭中西探捕各於所管區域内分班按段梭巡並恐界内大小各旅館藏垢納汚不將庽客姓名記載明白着一體嚴查如有形跡可疑之人及流妓秘密賣淫者許即拘究不貸 
　　法租界法捕房總巡施美德君邇以界内迭出持械搶刦之案雖經探捕當場將盜匪擒獲惟尚有貝勒路萬餘醬園辣斐德路李某家及格洛克路寗福里某氏家之刦案尚未破獲查界内各客棧係該匪等匿跡之處故於昨日傳諭中西各探捕每至晚間各帶器械分往新老兩租界嚴行巡緝如有盜匪拒捕情事准予格殺勿論並至各客棧詳加查問見有形跡可疑言語支吾者即行拘拿到案究辦以清匪踪而保治安 
[上南交界地方之防範]  
　　浦東洋涇鎭東南長亭岸地方爲上南兩邑交界四週十里頗爲荒僻邇來商民過此被匪刦奪者時有所聞故南滙縣知事移文上海縣沈知事淞滬警察徐廳長請派巡警會同本縣巡警每晚到彼輪流梭巡以保治安 
[警派船保護航商]  
　　駐滬水警第三隊隊長王壽良以本隊所轄之蘇州河周太僕廟一帶河面係爲蘇滬船隻往來要道該處港汉紛歧匪盜易於濳匿當此冬防期仙船隻儎運貨物較平時爲多自應派船保衛以防水盜刦掠故於昨日派令巡官張漢英督帶槍船八艘駛往蘇州河之周太僕廟等處遊巡以保航商治安 
[協緝阮巷鎭刦案逸盜]  
　　水警第一區沈區長以奉賢縣境阮巷鎭富紳唐和英家被盜搶刦一案現經拿獲張蘇寳等訊據供認糾夥刦掠得贜俵分不諱並供出逸盜某某等避匿地點爰於前日派令探長王月峯率領偵探持文來滬投呈本埠軍警各署曁英法兩公廨飭探會同密往供出匿居之處設法協助查緝以便獲解歸案訊辦 
[續誌浦東陸家嘴謀財害命案]  
　　香烟小工劉金福控傳維記胡長明張鴻儒等謀財害命一案由浦東三區警署將傳等三人拘獲連同原告函送地方檢察廳訊究等情已誌昨報茲悉此案經檢察官提訊時原告堅稱遭被告三人謀害被告則稱實遭挾嫌並非我等所爲問官以雙方供詞各執案關謀命非實地調查難明眞相昨日午後特飭法警往浦東陸家嘴及爛泥渡等處實地調查並偵查傳等三人平日爲人是否安分覆候核辦 
[又一殖邊債權人控追欠欵]  
　　本埠殖邊銀行因倒欠華洋各商巨欵被控於公共公廨迭 
經訊追該行行長徐畿亭避匿不到經各債權人請求給諭將該行房屋發封生財備抵義商派拉尼亦因被欠巨欵禀請公堂將殖邊京行協理劉聚卿（即劉冲石）逮案拘留一宵嗣由公茂鹽棧主龐春山保出於是各債權以負債務責任者已有着落紛紛呈請飭追故前日又有西班牙商人柯羅斯亦以該銀行倒欠伊洋二萬二千元延代表律師投廨聲請飭令劉聚卿照償經中西廨員允准諭候傳劉到案訊追 
[俄皇后號明日抵滬]  
　　昌興輪船公司之俄皇后號定於本月二十七日午後二時由香港開抵吳淞二十八日即須開赴温哥武取道長崎神户橫濱等處其拖船定午前八時半從工部局碼頭開出 
[滬杭路車輛重編號碼]  
滬杭鐵路各項貨客車輛本屬不多益以夜車添駛之後車輛愈覺不敷應用前者曾向外洋定購之車迄未到來該路機務車務兩路領袖深爲着急不得已只得將現在所有車輛竭力整頓母使停留昨經機務總管查悉全路車輛號碼重複者頗多派車時致多誤會現特重訂車號以醒眉目准明年一月一日起各項車輛悉改新號數派列各隊云 
[藥業夥友加薪可望解决]  
　　本埠南北市藥業夥友要求加薪已有多日曾設立飲片夥友聯合會爲結合機關雙方相持迄無解决夥友方面則以陰曆十一月四日爲限苟店主不允要求當於次日全體自行歇業茲聞此事由甯波同鄉會副會長陳良玉出爲調停店主允予加薪二月已得藥業大同行十七家之同意一面力囑夥友之代表善爲勸告同人靜候調處似此藥業夥友不致演成全體罷工之風潮矣 
[車木工人要求增加工資]  
　　本埠城廂内外車木葫蘆店共有五十六家夥友亦有五百餘人昨日該業各工人因近來百物昂貴所得工資不敷度日乃邀集同業在大東門外天福樓茶肆會議增加工資辦法僉以吾工人工資微薄且照錢碼計算今各項手藝工資錢碼皆改洋碼惟吾業仍未更改若不要求增加實在難以開支遂議决要求各店主將工資錢碼改作洋碼倘店主不願再議决裂辦法議畢據情通告各店主知照 
[耶穌誕辰之休假]  
　　昨日（二十五號）爲耶穌誕日（俗稱外國冬至）海關循例封關郵局停寄包裹各洋行均休業一天 
法國官紳商學各界及天主教徒昨晨均詣新北門外天主堂隨圖神父舉行彌撒禮法捕房捕頭因届時車馬擁擠特派探捕數名前往該堂門首妥爲照料 
法會審公廨昨日晚堂係訊理民事堂　因耶穌誕日循例停訊由代理讞員陳介卿與法副領事德賚沛咨照公堂錄事處停止解案一天法工部局曁總巡捕房辦事中西各員亦停辦公務一天 
[救國十人團賃定新會所]  
　　中華救國十人團聯合會原設於愛多亞路新民里内刻因便利團員發展事務起見特於法租界大馬路西八仙橋首安里二十一號新租房屋一所爲會所定於十二月二十七號下午二時在新會所開各界交誼大會已於昨日分别柬請各界届時與會以資聯絡 
[申新學校擴充消息]  
　　本城東馬橋申新學校辦理三載校舍向租民房殊嫌隘窄茲由校主 
 
 

Page 11

 
 
　　榮宗敬指定老北門東蕯珠弄中市房十五幢充作校舍該處地當交通要衝構造亦甚合式現正知照房客一律遷出以便陰曆年終遷入 
[棧業公義會開會紀事]  
　　上海棧業公義會於昨日下午一時假四明公所開大會到者七百餘人公舉沈佩蘭爲臨時主席報告開會宗旨次由枊鈺棠演說助英洋五十元以充該會經費次由沈彩鶴演說主重道德次王飩齋演說次華經才報告會務及詳細賑目通過全體攝影當散會時鐘鳴五下矣 
[閘北慈善團施粥之預備]  
　　閘北慈善團每年冬令循例施粥以濟貧民年來鐵路旁貧苦客民愈聚愈多近因又袋角寳豐紗廠被焚男女工數百人頓乏謀生之計飢寒交迫铁堪憐憫該團主任王彬彦預計今届施粥每日必逹三千五百人一應購辦柴米雇用員役等費非四千金不辦又粥廠廠屋（庇寒所舊址）年久失修已牆坍壁倒危險堪　昨已飭匠重　需費浩大除滬北工巡捐届每年捐助洋二千坻外不敷甚鉅該團向不在外　捐惟望熱心慈善家自行慷慨解囊義舉耳 
[檢查印花稅之第一日]  
　　昨爲檢查印花稅開始之第一日淞滬警察廳徐廳長委派稽查員温凱會同縣公署所派員司由南市第一區警署趙署長派羅巡官至境内各商店行號檢查旋在毛家弄口勤昌小錢莊及元和吕实行萬興飯館三家均查出漏貼印花稅之簿據當即帶回聽候分别飭傳究罰 
[緝私營長派船緝私]  
　　蘇屬緝私第四營薛營長以奉賢縣境之鍧公塘外沿海灘係本營管轄之區因該處海塘時有匪彙私運鹽斤出海故由本營派調大號帆船兩艘專在沿海灘洋而巡緝在案刻届冬令正値私鹽販運較多時際查緝尤關緊要昨特令飭十號十一號兩船長唐人傑李安　等迅速嚴行巡緝矣 
[浚浦工匠訴加薪不公之批示]  
　　浚浦總局總工程師於本年冬間在會議席上提議局員加薪曾經議定上自工程司下至工匠按級遞加業已實行惟内有水陸衆工匠對於此次加薪以苦樂不匀不能滿意曾經要求海工程師照加未允乃於日前公呈交涉公署略謂浚浦局水陸衆工匠工人等文武加薪未昭公允等情昨經交涉員批示云此次該工匠工人等要求加薪經俯如所請可謂體恤下情已極現禀稱文武均加並未公允究係如何情形除函浚浦局持平辦理外仰即知照云 
[穆姓邁婦縊斃案之餘聞]  
　　邁婦穆姚氏前因氣債自縊身死經穆氏同族穆湘瑤等以該氏之子再　縱容伊妻曹氏一再違忤以致姚氏縊死具控上海地方檢察廳訊供之下因證據不足刑事不能成立將案却下嗣原告不服上訴於高檢廳亦以原告並無充分理由着照地檢廳原案判决辦理是法庭方面被告列於勝訴地位惟穆姚氏親族朋友咸以穆再鈺之爲人形同梟獍除將棉業聯合會會員取消外復連發信函致再鈺責備再鈺乃與曹氏於前晚合家搬至租界居住矣 
[崇明婦人病斃客棧續誌]  
　　賃居南市開泰旅館之崇明婦人陳倪氏（即二大姐）在該棧病故其夫阳煥章尚在原籍當經棧主張志賢報由該管第一區警署飭由地甲投報上海地方檢察廳委檢察官蒞騐後令該棧主函召屍夫陳煥章來滬從速收殮如逾二十四小時不到者即着地甲報堂收殮等情已紀昨報昨聞屍夫陳煥章仍未來滬故由該棧主投廳陳明前情當奉諭飭該地甲速報善堂給棺收殮厝壇召認 
[松江婦人待領]  
　　松江婦人張王氏因與其夫反目私自乘火車來滬於車中相遇向爲帮傭之婦人郭王氏彼此投機許爲代薦傭工時有成衣匠顧順堂在旁聞悉迨張王氏投入南市花衣街黃姓薦頭店求爲薦引由郭王氏爲之擔保薦至某處傭工時顧即跟踪而至欲將該氏誘往他處　薦頭黃氏得悉恐有波累即將顧及兩氏一併扭至一區一分駐所請爲根究經王署員詰據顧稱在車上遇見該氏哭泣告訴苦情是以來此探望並無别情等語當向申斥從寬交保該氏着郭王氏函追母　來申具領 
[兩雉妓違章拉客]  
　　雉妓洪彩李紅香前晚均在南京路强曳行人前往狎游經一百五十九號一百三十八號兩巡捕查見以其違章先後拘入捕房捕頭准飭兩妓各存洋五元保出聽候公堂傳訊 
[汽車不點燈火]  
　　汽車夫鎭江人沈阿雲前晚駕駛三千零六十號汽車不點燈火經過黃浦灘路被一百六十六號華捕查見以其違章摘錄該車號碼歸禀捕頭轉請公共公廨出單傳沈到案訊究 
[湯水圓攤未捐執照]  
　　工部局捐務處四人昨日查至新閘爱文義路一百三十八號門牌湯水圓攤向攤主浦東人方金裕詰悉未捐營業執照以其違章即咨知該管捕房轉請公共公廨出單將方查究 
[包探查獲贜賊兩則]  
　　高其曾前日携花緞十碼偕楊福仁在新閘路兜售被靜安寺路捕房華探夏廣林查見向詰來歷不能指明當將高楊二人連緞一併拘入捕房由捕頭詢悉此項花緞係從小東門大昌綢緞店竊來因飭將竊緞人收押候傳失主解究 
　　通州人王吉山前晚携包車燈一對至福建路押店求質被探查見連人併燈拘入捕房經捕頭詢據王供認車燈係在北無錫路七十八號門牌孫聚興家竊來因飭王收押候解公共公堂請辦 
[無賴搶土當場追獲]  
　　鄉人王阿二前晚至法租界某土店内購得烟土數包甫經出門突殺無賴王金山上前將地悉數搶去而逸王大聲喊捕由巡捕到來帮同將王追獲抄出烟土一併帶入捕房捕頭以王不應帶土着令交保出外被告管押候究 
[誌謝]  
　　昨承大世界游戲場贈十一月份游劵十五紙又長生社通俗教育日夜義務學校爲籌募經費定於明日請鄭正秋及和平　社員假笑舞　演　昨承贈劵四紙書此併謝 
來件 
[高劍父對於天馬會之評語]  
　　江小　（花）油繪大幅寫室内士女倩影停停含情欲話色素冷　光線微茫的是燈下景物表情如此能事畢矣色粉畫（ＰＡＳＴＩＬ）以江小　所繪之（流沙）爲最雖寥寥數筆而形神畢肖筋肉活現恐執途人而問之都難移易一筆非深於藝用解剖學曷克臻此炭畫之妙莫妙於　悚之（蔡女士像）輕描淡寫用筆若綿裹藏針參差錯落似亂非亂似整非整能於此疎落麻亂之略筆表現其珠圓玉潤之媚態皺髮自然黛光可鑑與近日流行之炭相一味甜滑媚世者何啻梟鳳劉海粟油繪（秋二幀爲後期印象之新者也運筆怪邁骨健神王能發揮個性形態都從象外得之深得巴里二馬之秘王濟遠水繪（落葉）一幀古徑没跡瞑色千里蒼凉蕭瑟滿紙秋風殊有韋蘇州落葉滿空山詩意其妙處在樹影裹微露敗葉之痕於縱橫馳驟大筆淋漓中有此細緻尤見精密可謂膽大心小格高律細也張邑油繪（梅景修肖像）無筆不健無筆不活神離紙外呼之欲出蓋畫像之　作者輒以爲苦肖像一無意味之畫也能於無意味之中令覩者生意味不入畫之中而得畫中趣洵爲寫像家能手 
來函 
[王蓉生來函]  
　　昨見報載私裝電燈破獲一節按前晚電燈公司派調查員查得敝宅房客方姓有添裝電燈一盞當即取回公司昨已自向公司賠償損失業已解决因與敝宅同户出入致與事實不符合亟函懇貴報登入來函欄内更正爲禱城内南張家弄王蓉生謹啟二十五日 
[方仲房來函]  
　　刻閱報載龍華製革廠事由鄒君在倚虹樓宴請各團體内叙方姓出押於正金銀行一節想係傳聞失實按此廠於三年前由葉君將一半出押於正金銀行爲此具函貴報請即日更正以免誤會方仲房啓 
[陸伯鴻來函]  
　　敬啓者得閱報載破獲私運米糧續聞一節内有某甲即陸某一語於是滬市傳聞謂陸某即伯鴻者殊深託異伯鴻効力商界除經營實業外從無販米出洋之事前已登報聲明惟如此以訛傳訛非得浙案事實不足以明眞相除具呈浙江盧督軍澈查宣佈外特先具函聲明請貴館登入來函欄内爲懇專此即頌日祉陸伯鴻啓十二月二十五日 
[曹志臯來函]  
　　敬啓者鄙人此次因病僱舟由嘉與回申詎於上月二十日下午七鐘駛至廟港離浦口約有五六里忽來船三隻當前截住躍上大漢八人借查艙緝私爲名翻箱倒篋共被刧去大洋十五元小洋二十三角洋皮襔馬褂各一件棉衣六件舟子以衆寡不敵祗得任其揚帆而去猶憶前年冬申湖班輪船亦約略在此處被刦其時鄙人適趁公司拖船上已經熟睡被槍聲驚醒客人所帶銀洋衣服盡行被刦無一倖免　擾終宵　寒交迫至今思之尚有餘悸查該處河港紛歧素　盜匪出没之區今冬行船被刦已有三起故特略陳梗槪敬求貴報登入來函一門俾使客商知所警惕預爲戒備并使有地方之責者注意及此時常派弁梭巡無任拜禱曹志臯謹啓夏曆十一月初四日 
雜評二 
[年關之特殊事（訥）]  
　　自來年關之忙不過財政而已而今年則特殊之事甚多學潮則擬乘年假以消弭之也裁兵則擬年内核定明年一律實行也福州交涉則擬年内調查辦竣以備明年開始談判也上海和議則擬年内分代趕到以備明年重開會議也當局於此年關窘迫之中尚能分用其精神於國家大事耶抑此數事者雖爲年内籌定而實行仍待來年不妨空言以欺人耶吾謂惟財政於年關最無假借故最爲關心其他則奚暇縈繞其念慮哉特殊事雖多不妨等於無有也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
目由談三字皆用當代名人字跡每星期調換一次今日係張叔通先生手書 
常談 
[梅簃雜話] [  友鸞]  
　　長日如年悶坐殊無聊賴遂作街頭之閒步忽見二童交閧始則互駡繼則對毆終則皮破血流衣服裂成片片作蝴蝶舞乃相對飲泣矣噫此輩兒童具果敢之心義勇之氣惜未能受圓滿之教育遂致作野蠻之爭端苟授以軍國民教育何患乎國不强又何懼乎東方日耳曼哉 
頑石無知之物耳余嘗見廟中之像坐受人之祭祀心中常以爲怪及今日又見街頭跪地之石人受人之唾駡前後相較不覺愈以爲怪豈刻神之石卽有神乎雕賊之石卽是賊乎賢不肖之相去何其遠也古詩云青山有幸埋忠骨白鐵無辜鑄佞臣固無怪乎岳陵前有奸賊受人玩弄也吾有禁爲石呼寃不止矣 
西人評中國爲賭國日本爲淫國吾誠不願爲他人諱蓋我國賭風之盛實非他國所敢抗衡然在昔日尚不過視爲一種消遣品耳今日則不然且視爲一種營業矣雖然麻雀牌九一擲不過數金而已關係尚小今則不然以僕克一撲蕩家敗産可立致也殊屬可歎苟以此鉅數金錢作一番事業何患不成乃輕棄於一撲之間良可慨也獨怪吾政府不效法西方（如美之禁酒）懸爲厲禁以斷小民僥倖之心 
彩票之害大矣使人民存僥倖之心而作空虚妄想故西方雖頻患貧困亦不敢創之今吾國政府則不然對於彩票不但不加禁止且加以提倡（如今春之利濟劵）誠不解其何心國中彩票現已日益增多恐白鴿等票又將漸漸輸入歲賺無數之金錢而去嗚呼此禁一開悔之晚矣 
雜談 
[轟動歐洲之新艶史（下）] [  瘦鵑]  
　　太子旣歸羅馬尼亞王以其私離營寨判禁錮六星期以儆有知其結褵事者咸竊竊私議其後於是内閣總理遂提議太子旣與平民之女結婚他日不能更登大實王以爲然將出太子而后則因夙愛太子故力爲綏頰石出其計令太子棄去新婦顧求之無效恫嚇之無效二人相暱如故也王不能耐則命朝臣擬宣告書否認太子婚事太子岸然曰吾之成婚悉遵聖禮恣而否認終不足以取消之也則仍與新婦相愛悅婦亦决與太子偕老誓不之舍如是半載太子仍堅持不變王后亦無如之何迨一千九百十九年七月乃復爲最後之勸告羅馬尼亞陸軍總長樊都拿將軍及美國軍官包爾參將相與調太子勸以忘私情爲國家盡郉職樊都拿將軍并以前敵統將之職位　之太子决然答曰吾爲國宣勞分也果奉大命敢不荷戈赴戰第欲吾割棄愛妻則决不之從二人無已作别去后聞之尚思有以動太子因入其室處跽地言曰吾兒吾於頻年血戰中犠牲一切爲兒保此王位今　家多故吾人僉應袪除私見爲國盡責兒胡得爲一婦人故遂置羅馬尼亞王𤲈於弗顧脫今日不從吾言者他日必將後悔且唾棄此婦之不暇矣太子引臂挽新婦懇懇言曰阿母母有所命兒胡敢弗從顧終不能捐兒所愛苟必欲兒棄此婦者兒母寗棄王𤲈耳后怒叱曰不肖兒爾今之所爲直同癎發今而後吾與爾絶非復吾子矣遂勃然去越日王與朝臣立命太子署諾不復爲羅馬尼亞之太子太子欣允援筆書曰（吾今遵憲章第二節第八十三條之規定自願捐棄羅馬尼亞正太子承繼王位之權其餘憲章中所定太子應得之利益亦槪行棄去即吾後來子孫亦如此例惟吾對於祖國仍爲一至忠不二之臣僕果陛下許吾爲前敵一小卒者吾必仗刀出戰矣羅馬尼亞太子楷洛爾）自是而後太子遂脫離王族降爲平民聞夫婦之間仍愛好無違言近已生一兒日以弄兒爲樂或謂如太子者殆可謂天生情種矣 
 
[世界運動之四（中國）　精武會之撃技（大陸報轉贈）]  
劇談 
[嘯廬雜譚] [  優優]  
　　近讀本報天亶君仙韶寸知錄竊喜我道不孤爲沉悶寂寥之崑曲吐氣揚眉而於韓世昌梢加指摘尤爲稱快爰就二三所感想所及拉雜書此博天亶一粲 
　　北方崑曲余常謂自咸同以來厥有三變最初楊鳴玉朱蓮芬輩均以南中名伶爲北地巨擘以故當時崑曲最爲純正自後北人習此典型雖存精神已失然字眼尚知校訂舛誤身段亦逈異亂彈若陳德霖喬藘蘭即其例也所謂韓世昌之崑劇者不過襲崑曲之軀壳戴崑曲之假面具而已蓋咸同及光緒初元之際士大夫躭嗜崑曲習爲風尚恭親王輩甚至非崑戲不看府中僕役亦均能歌收拾起也同時朝貴復創立崑班養諸邸中如是者若干年駸駸乎已由楊鳴玉朱蓮芬輩之崑曲一變而爲陳德霖喬蕙蘭矣洎夫二簧繼起崑聲中歇此府中僕役之能歌者以及邸第子弟遂奔食四鄉爲江湖班教師江湖班者散處於京兆外縣各處之戲班也江湖班以高腔爲宗習崑曲不過其緒餘耳因此吾可以總括其所謂崑曲者 
一已變相的崑曲再輾轉介紹於江湖班 
二江湖班之崑曲其精神已一宗高腔 
有此數因崑曲復變爲高腔式的崑曲而與陳德霖喬蕙蘭者又逈異矣 
抑吾又有進者以爲崑曲至今日固已三變　梅蘭芳者崛起於老譚後爲亂彈方面之健將彼亦常排演崑劇矣此種崑曲又如何耶余亦有說 
陳德霖雖兼唱黃腔然尚能分别不相混淆試一聆其武家坡與游園驚夢可曉然也喬蕙蘭以北人而習崑曲較之楊朱固成變調然喬終其身却未嘗一唱亂彈至於梅則始終生長於黃腔中其所熏陶者西皮也二黃也二六也反調也固無一日不在黃腔中討生活者近來之始習崑曲其心理又别有在故我亦可以總括其所謂崑劇者 
一浸淫於亂彈信故其崑劇與韓世昌之出身江湖班宗尚高腔其趨變正復相同 
二梅中途炫於新劇天女散花等均係别成一　彼之崑劇亦爲此好奇心理發明妄想所支配而有所更張别成一種富有二黃氣息並帶有特别改良色彩的崑劇由此觀之崑劇在今日一方面爲高腔式的崑劇一方面爲富有二黃氣息並帶有特别改良色彩的崑劇正不必彼此譏嘲互相誇耀而吾人秉筆批評者亦何必曰若爲崑劇中興名旦若爲崑劇大王哉質之天亶以爲何如 
新聞拾遺 
　　星士家之測言 
　　蘇閶星士家西來僧近來設卜無錫租居某旅社作爲談相之地惟西來僧自命不凡好弄舌爭長上月初旬西來僧曾載臨時難免於邑之新無錫報其文云判大雪後第四日夜不遠西南小心一人兩眼之字梆柝可免無虞云云一時諸星士家及地方人士之推想謂一人兩眼之字是一火字必有火災發生也越一星期新無錫報廣告上有解釋臨時難免之事文云（大雪謂夏曆十二月十五有大雪距大雪第四日夜有火災惟僧（西來僧自言）夜觀星象有蓬星臨於錫地其日必有貴人至錫庶可無虞云）識者僉謂此乃一派江湖口訣不足引爲事實云 
　　薙毫致死毫縣民虞某偶喚剃髮匠爲其薙去手上之毛剃髮匠偶一疏忽將虞某之脈割斷立時血流如注倒地而斃其家屬現已在縣起訴云[  友鸞]  
　　香山發現怪動物 
　　客有自粤來者述及彼處香山中邇　　來忽發現一怪動物爲害甚烈過往人之被其禍者已有二十餘人之多當地居民因之大起恐慌乃卽糾集赳赳者百餘人各携器械入山尋覓方行至半山中適遇該怪物蹲於石上潛窺之見其物高幾及丈馬首而人體厥狀其猛諸人乃羣起攻之此怪初尚奮鬭後經身中數槍大怒而嚎聲若巨雷聞之　然當即負創而逃迅疾如飛後追至一狀似韆鞦架之一山峯上該怪遂憇於巔諸人因無法攀登乃相與退下沿途見屍數具俱爲該物所嚙斃者但該怪祇吮人血而不食人體不識此種動物究屬何名或謂馬熊未知然否[  頑石]  
小說 
[黨爭（二）] [  無我]  
　　溪克曰彼旣留金鋼　而不取可知必非尋常之劇盜矣聶迥顧站岡之警察曰該人自樓跌下之時有目覩者否警察囁嚅不能對狀似疑聶爲平民何以貿貿然請問官職之事哉聶知其不識已乃出名片授之警察始唯唯曰有之因指旁立一少年曰彼嘗見二人登樓亦見一人被殺堅下彼今思抵賴不肯作證人也少年視聶以爲必有權勢者趨前曰屍首下墜時我適經此處乃屬偶然之遇初未見二人之登樓也言次竊竊回顧欲思脫身觀其衣服頗粗陋似鄉人故作修節而自以爲孄習城中風氣者然察其言語頗純潔立於人叢中百方作自若之懇聶凝視之曰爾何以來此曰我方散步城中偶抵於此耳聶亦佯作無事回首他顧轉目稍竊睨之見少年向摩天宅遙望乃突然旋身詢之曰爾來目西省者乎曰然自西利仲那來此蓋余牧队也聶曰死者似與爾同業曰余何由知之聶曰爾曾見其登樓乎曰余心腦中未之見也忽有一婦人自屋中趨出　言曰二人登樓時彼適立於是處且曾與其中一人相語者蓋余偶然於樓窗中見之少年冷然曰恐爾錯見矣聶乃略行數武招警察至低聲謂之曰少年之言誑也其故或爲懼干涉或護庇同黨人耳愼勿使其潛云警察曰我所疑惑不解者何以兇手之蹤跡絶無而不聞纎毫之聲也胡梯上下均不見一人亦不見有人自屋中出聶曰此屋有後門否警察曰有之但後門有漆匠數人在彼工作亦未見有人出入也聶曰漆匠幾人警察曰有三人自屋趨出之婦人曰但今晨僅有二人聶乃轉入屋後與二漆匠立談良久觀漆匠殷勤工作首不少仰知未免被人潛出而不見者方凝思間忽聞呼喚之聲自前屋傳來急趨至街衢將抵前樓見警察奔至溪克當前謂聶曰亮君見之彼方登樓逸矣聶曰君言何意所追何人我未之見也溪克曰卽適纔之少年也彼忽登樓馳去如飛聶附溪克耳畔小語之曰任其馳逸無妨也現在彼必在樓上君所當留意者潛察其舉動耳當聶出時屍首已移置運屍車上將載赴墳地聶挽騐屍官就閑靜處密語數言已而揚聲謂警察曰汝等須偕運屍車同赴墳地輪値伺守之切勿擅離一句鐘内我當遣人來墳地守視汝等亦勿顯爲有見倘有探窺屍首者宜審察其人以報我知警察唯唯曰自當遵如所命以盡我職及君所遣之人至則以所見聞者告之可也聶遂出該宅赴摩天宅旣至先以　話逹已之事務所於是登自升梯至第三層樓始停機而出暗思今晨事頗叵測兇殺之案竟同時而起其中必有總關鍵者也旣出自升梯聞人聲嘈雜暼見三五成羣者莫不趨第九號之私室蓋即被殺者所居之處也一偉大之人背門而立見聶至乃詢曰君抑官吏耶聶漫應之是人曰僕閽人也爲首見室中被戕者總警署已有偵探來此今方在廳事言次出手欲啓門聶止之曰姑遲汝須先對我問汝見凶事之後已越若干時矣曰約一句鐘我見後即報總警署聶曰汝初爲何物所激剌曰僕之來此非出於已意蓋居第十號之客戰慄囑我就門上氣窗窺之我如言登觀之則見呼茄脫先生背剌利刃僵仆於地毹之上聶曰然則居十號之客實發見此事最先者也閽人曰僕謂亦然聶曰我倍先就第十號房勘視之閽人乃啓門遵聶人室室在第九號之後部見右旁有一門錮閉門不能啓其鎖鍵皆在前面與第九號室通聯聶乃携椅自氣窗登觀之見屍首仍覆於地毹上爐中煤火尚熾電氣燈皓然未滅聶詢閽人曰居此左旁之室者爲誰曰偕呼茄脫先生同來之倘瀾君也聶曰彼等爲知友乎曰然蓋鑛業同事也聶曰此門平常恒扃乎曰否彼等平常往來恒由此門出入今晨始下鍵耳乃鍵由彼室故不能得啓也 
[自由談之自由談] [  不冷]  
文字 
　　文字之作用在逹其意在傳其神近時社會上各種文字似前已多進益蓋易護駡而爲沉着之忠告與勸導也 
 
 

Page 15

 
 
   
 
 

Page 16

 
 
   
 
