# 1893 - 70 - 4907146

 

Page 1

 
 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寶醫林之大成也茲由煥文書局主人倩本局用活字排印刻巳告成紙墨並佳裝潢益美計分釘二十四本碼洋四元如祗買外料書則收洋八角寄語杏林老宿橘井名賢有欲得盧扁眞傳者請向上洋申報館二馬路東首煥文書局鴻寶齋千頃堂古香閣文賢閣文玉山房外埠則山東膠州成文堂廣東鴻文書局購取可也 
[論整頓圜法]  
　　圜法之壞不壞於天下之民之貧而壞於天下之民之貪貪則不顧法紀貪則甘犯王章此錢刀之弊所以成江河日下之勢也昨報載鎭江薛家巷後面有馬司務及竇姚氏所開銅作專鎔重錢改鑄小錢蓋各處自有此一種小錢店名曰翻莊專以揀選重錢售賣與人又有專事鎔化改鑄之私爐其揀重錢也諱之曰揀黄豆每錢一文重逾一錢二三分者便可中選計重錢八百可易制錢一千文由私鑄銅爐作中收買下爐鎔鑄使成小錢若輩但知圖利罔知禁令實堪痛恨王大令聞之立卽飭差提案懲辦並將房屋發封又有保甲局委員出示禁止如有鎔化重錢或攙和小錢以及鳩工私鑄者一經訪出立卽提案照例嚴辦當飭坊保將告示懸示通衢矣說者謂上之勤民也如此則於弊無所不防而若輩當知所儆也有閱而笑之者曰此例示也大凡地方官下車伊始必照例出示以申禁令鎔化重錢嚴禁私鑄均在其列此等流弊固不僅鎭江一處寶之各處盖無不有之各處之官府卽亦無不有此示禁至於保甲委員則本不宜干預此等事以侵地方印官之權其所以出示者則亦格外效勞之意亦不可厚非也第此等告示不特保甲局委員所出者人見之而蔑如卽邑宰所頒者亦且視以爲虛文是又烏足以整頓圜法耶嘗聞各縣典史巡檢等佐雜各官鶴俸無多終年冷宦每閱數月輒向邑侯乞差無可應酬則或以禁宰耕牛或以禁開私鑄或以查賭博查奴寮查小錢等事下一札與之試就查小錢禁私鑄而論接札之下先使人張揚其事謂本官已奉到憲札將來逐細查察有犯必懲其實則虛張聲勢寂然無所舉動也而彼作賊者心虛凡小錢莊及私鑄之爐自視欿然恐爲所乘卽設法挽人與之說合送與銀錢若干有十元八元者有四元六元者甚至有一元兩元者總之來者不拒積少亦可以成多迨至逐鋪說舀按户收齊卽以查得並無私鑄小錢一語銷差其他亦復如是其錢則名之曰規費其差亦名之曰調劑此等調劑之差每年必有數次每員亦必有數次盖冷秩冗員全賴此以爲餬口之計不能僅恃三節兩壽之賀分資卽足以資事畜也等而下之則不但佐雜以此爲調劑卽差役亦有藉此以生財者一紙查牌常佩帶弗去身隨時隨地可以見景生情任意　索彼其所搜括者愈甚其絀亦愈甚而其所獲則反較佐雜官爲豐昔人謂某官袖中有三百文卽作鸕鷀笑或尚不免於形容太過若差役輩則眞所謂多固不厭少亦不辭者矣夫私鑄小錢與夫鎔化重錢實大害乎圜法而乃所以禁之者如是是亦何補於事也乎前數年朝廷知圜法漸壞亟宜整頓而於是乎大加變通各省皆有鑄造制錢之舉然鑄造者不止一二處而至今已成之錢則目睹者止有廣東一省機器鼓鑄之錢其色燦然其文灼然此外則無所見也聞廣東雖已鑄成而核算成本所耗實多以故此等新鑄之錢市面不甚通用而各處之虛張祁勢者更無論矣廣東之新錢每文重一錢則亦與制錢舊式無異惟一律輕重大小毫無參差此則由機器鼓鑄之妙也余嘗謂民間匪類其所以敢於私鑄者以制錢有重至一錢二三分下爐重鑄一文可改作兩文其利厚故其貪心愈熾也欲整頓圜法莫若以機器鑄造制錢必使其模钝工緻字畫精工而錢之質則取其輕質輕則鑄造者不至耗折彼匪徒斷不能私鑄非機器之不能私辦也錢質旣輕更無重錢可選則彼下爐重鑄所耗更甚又誰願爲此折本之生意此法果行圜法不期正而自正矣無如狂瞽之言屢發而芻蕘之獻不收當前此大加整頓之時絶無有起而試行者徒令匪徒貪念不息依然揀選重錢下爐鼓鑄以牟利而官府之所以力求挽救者不過业紙告示欲以紙上空言使私鑄匪徒洗心革面則亦烏可得哉王大令之出示諭禁亦猶是耳雖然王大令則固由訪聞而飭提嚴辦則尚有實事之可指而非專事虛文者矣或者經此創懲此風庶幾稍息乎 
[本館接奉電音]  
　　昨由京友電傳上諭四道敬謹譯登○正月二十六日奉上諭福建建寧鎭總兵員缺著秦懷亮補授欽此○二十七日奉上諭本日據總辦萬壽慶典世鐸等會同禮部奏請加上慈禧端佑康頤昭豫莊誠壽恭欽獻皇太后徽號以光鉅典朕欽奉懿旨此次辦理慶曲一切事宜業經降旨悉照舊章已命開恩加惠士林兹據該王大臣等合詞奏請加上徽號皇帝恭遵成憲竭誠籲懇予若固郤似矯情卽著照所請行欽此仰蒙聖慈俯允朕心歡忭實深所有一切應行典禮著各該衙門敬謹預備欽此同日奉上諭甘肅新疆喀什噶爾道員缺著黄光達補授欽此同日奉上諭李瀚章奏翰林院侍讀學士潘衍桐假期屆滿病仍未痊呈請開缺據情代奏等語潘衍桐著准其開缺欽此 
[鳳樓春朓]  
　　京師訪事人云恒與恒和恒源恒利四大銀號歴年旣遠銅山金穴冠絶都門客臘下浣某日昏黄以後忽訛傳四銀號皆巳有名無實俄而東西城内遍聞此語其有收存銀鈔者無不爭先支取擁擠喧譁幸地面官兵竭力彈壓令號中照數發放至東方旣白人見白鏹高如山積始相率散回然巳險矣○客臘大除日將近昏黄山西人某甲索得帳銀三十二兩恒隆鋪銀鈔一紙計三十兩置之口袋内携至大栅欄迤西忽一人自後攫袋而去甲奔赴義善水局聲訴懇求派勇隨至恒隆守候俄而一年約四旬口操南音人身穿藍縐紗狐皮袍紫色庫縀狐皮馬褂素縀棉鞋氣宇軒昂執銀鈔兌銀甲見而生疑細加盤詰其人張口結舌不能道一詞因令勇扭至局中研訊供認前情并招出竊盜諸案遂移送中西坊署收管當日由坊禀詳城憲批候訊懲看守者不知因何疏忽竟於正月初一日踰垣脫逃坊主立卽禀知城憲限十日内赶爲嚴密跴緝務獲訊辦○龜奴蕭某前在青廠兒開設娼寮約聚無業流民專以鬥毆爲事經城憲飭坊按名捕獲移送刑部訊懲目下肅枷未滿期竟敢在青廠兒重理舊業事爲北門練局哨勇訪悉禀知局委邵君前往拘拿將蕭及娼婦三口狎客三名一併解局研訊娼交官媒管押餘聽候帶城核辦○客歳十月中城吏目柴君遣抱告家人控已革庫兵續祥短欠銀兩爲數甚巨經南指揮劉君耀亭傳續及中保等人收押及帶城訊究判 
 
 

Page 2

 
 
令速爲設法了結現各庫兵雖有代爲償欵之說尚未就緒兩城憲以此案遲延未結總由劉君辦理不善所致移交南副指揮白君榆甫訊辦○琉璃廠吕祖詞前名曰廠甸向年自正月初一起至十五日止有設攤售各種食物耍貨者魚鱗櫛比無異五都之市至廠甸東西火神廟内則或售珠翠或售書畫五光十色尤爲炫爛喧闐緑女紅男白叟黄童逐日遊逛蟻聚蜂屯匪徒溷跡其中易於滋事因而歴任城憲於上元節前擇選一日在迤西延壽菴内設案訊事今屆北城滿漢察院擇於十二日爲坐城名曰坐城之期是日有車夫穆姓持單刀一柄尋人毆鬥正值城憲下車卽飭役扭至案前訊究判令笞責二十板枷號一月以爲不法者戒 
[京師火警]  
　　宣武門外炸子橋義立永乾果鋪兼售諸色花爆正月初六夜失於防範忽然炸裂砰訇之響幾疑石破天驚轉瞬鋪屋三進一炬而空火勢仍不稍衰向南延蔓旣復折而向東燒及灶君廟内西配殿左近水局人等聞串鑼報警急舁水龍前往救援幸風不甚狂尚易從事至東方破曙祝融氏卽命駕而歸共計焚去廟内西配殿三進義立永房屋貨物俱付丙丁當火熾時皇上正在壇内祭辛各更鑼因未敢赴正陽門大街串報是以正陽門東西及崇文門外各水局俱未到塲 
[河决成災]  
　　黄河爲患不自今始然其决口皆在大汛時未有臘盡春回忽報懷襄之警者有之自霸王圈始霸王圈爲山東武定府惠民縣所屬去臘二十八日南岸忽然决口漂没四百餘莊廬墓田園盡成澤國人民牲畜淹斃無遺洪濤漭漾之中時有屍骸浮至誠可慘也新正初八日北岸桑家渡又决兩口災况較前尤甚日内孑遺黎庶轉徙至天津載道哀鴻不忍寓目想籌賑之大君子又當煞費經營矣東望青齊曷禁三嘆 
[覆訊會匪]  
　　去歳金陵奇兵營獲解會匪數名至省上憲委江寧府及上江兩首縣嚴密訊供開篆以來承審官飭提嚴鞫令差役看守宅門觀審之人不許越雷池一步聞之伍伯云中有一犯供認安慶道友不諱其餘二犯訊無實據據稱充當鄉約地保云 
[金陵火警]  
　　本月二十二日之晚二鼓時有客過朱雀橋見西北角火光燭天照耀鍾山峯巒如畫疑是野燒不之意也旋聞隱隱有轟雷聲漸近而漸沓始知祝融爲患其聲卽赴救之洋龍也然黑夜之中究莫能測其方向次日聞人云距北極閣二三里許卽古之臺城爲染武避侯景之亂索蜜水不得而呼荷荷處有小民結茅於此以藝菊爲生紙閣藘簾境頗幽僻是晚因灶下不愼致兆焚如轉瞬之間廬舍十餘椽悉成煨燼幸四無鄰舍得免蔓延然老圃荒畦菊苗初茁付諸一炬焦土可憐世有癖好若淵明者當悵望東籬痛恨吳回氏之忍心害理矣 
[漢皋雜記]  
　　漢口來信云去年雪花屢降寒氣森嚴高下麥苗半遭凍斃入春更冰天雪地寒過三冬農民皆仰屋呈嗟憂麥秋之無望云○自入新年錢米俱復昂貴去臘每青蚨千翼值銀六錢八分兹易得六錢八分九厘玉米去冬每石值銀一兩八錢兹值一兩九錢有奇○漢口招商局總辦向爲廣東人陳景庭今由督辦盛杏蓀觀察調赴燕臺而以浙江人施子卿總理漢口局務新正初四日陳交卸而去諸事皆由施接辦矣 
[府試規條]  
　　考試爲掄才大典豈可率意逕行無如應試諸童狃於積習當府縣試時往往擾攘喧譁毫無顧忌寗波府胡太守深知積弊特爲釐訂規條其言曰照得本府闔屬童生除試期分别牌示外所有規條合行開列曉諭一體遵照須至條者計開一考試以砲聲爲度放砲一聲爲頭砲諸童在寓預備放砲二聲爲二砲卽陸續至東西轅門栅欄之外看自巳姓名在某燈牌卽隨牌站立毋得爭前落後放三砲之後各童在頭門外聽候頭門點名領竹籖一枝再由文欄魚貫而入至儀門俟本府親自點名時繳籖給卷認挨各廪保在旁認明唱保受卷後各歸號舍勿得喧嘩聚談迨封門出題卽在卷尾起稿毋得另紙起稿遲一時許聽候於卷内眞草上蓋用圖章一搜檢本屬功令府縣試向多從寛惟考籃中間有帶鴿鳥備銜題目入　者不得不察看飭搜搜出者照例扣考嚴辦一寧郡積習間有寡廉鮮恥之人頂冐入塲代倩本府已密訪慣行頂替之姓名年貌一經會獲定行按律嚴辦如係舉貢生監除本人嚴行革究外其扶同唱保之廪生一併究治如廪生見冐搶之人卽行面回本府查辦不事扶同則是該廪生端方正直本府當存記優待應試諸童准其互相稽查毋得通同狥隱一傳遞文字最爲惡習向有在城潛設傳遞局於每塲出題後或登鼓樓窺探或將題目密傳暗遞甚至傳出原卷倩人代作放牌時混入投交或於墻外施放爆竹鳴鼓爲號抛擲文稿種種弊竇不勝枚舉今本府設法嚴密巡邏訪拿毋得嘗試自千重咎各塲放牌時接考人等不得擁至頭門内違者拿究一文字應恪遵功令以七百字爲率毋許冗長若多篇疉寫及一題作二三篇者概不錄取一進塲人數衆多給卷後務各看明卷面按號挨坐如佔他人坐號致被佔之人上堂籲訴無號可坐佔號之人定千廠譴决不寛貸在諸童以爲向不認眞無妨隨意然通塲號數有定各歸各號豈容多佔其各懍遵切切以上諸條務各恪遵毋違特示 
[奇人軼事]  
　　黄金滿者緑林中之豪也素在浙江温台海面刦掠商船黨羽甚衆睥睨一時封疆大吏屢欲擒之而不可得甲甲夏中法事起彭剛直公督師海上以其人旣能雄長羣盜當必有奇傑之才特世無知之者故鋌而走險耳遂寛其旣往予以自新招至行轅反覆開導黄感公知遇之隆乞宥死願效前驅公卽刮目相待置之左右未幾和議者成公解組歸田黄依依不捨公以其才可備任使未可自擯寛閒遂薦至太平府提署當差授以外委末秩光陰荏苒倐已十年久不聞有人道黄一字者兹有人過太平府晤黄於天井街始知蒙上憲青睞已擢升千總實缺管帶砲船一艘守汛河中絶不以蠖屈挂懷而提憲待之者亦迥逾常格尋常月餉外又給津貼數十金俾得從容揮霍進退往來皆得自如不拘拘與羣弁等黄以此頗愜素懷有終焉之志每年提憲大閱及新正開操必令黄首先打靶蓋黄於鎗法素稱嫻熟數百武之外無不穿心貫革養由基不足道也又聞郡人言曾見黄督勇查夜行至浮橋令勇丁循橋而過己則立於河濱奮力一躍已赶出諸勇之前河面寛約二十餘丈竟能飛騰而過有此絶技豈終以偏裨老耶又聞大憲過境及學使蒞任必傳令至署把盞傾談恨相見之晚始知舊日英名並非倖致夫使黄不遇彭公則偷息草間焉有今日可知人生斯世功名遇合端賴有汲引之人也顧世宙茫茫伏處巖穴間者繄豈無人苟有彭公其人豈非跅弛不覊之才所望風而仰企者哉 
[一炬可憐]  
　　客臘二十四日登州縣署前大街春記號不戒於火延及鄰右七八家所積貨物盡付一炬尚幸人口無傷按該處生意淡泊列肆而居者多非殷實之家今忽遭此浩刼其何以堪 
[白門客述]  
　　去歳十一月初旬金陵粥廠開杓施粥就食者日有數萬人米之發自豐備虎賁各倉者車運驢馱絡繹於途目下春耕伊邇貧民例應回里務農各委員遂禀請上游於二月初五以前一律將廠撤去○駐紥曰下之湘軍營迎賽龍燈巳詳前報有在火樹銀花之際游目騁懷者言迎賽時各隊俱統以哨官幾如陣列鸛鵝有條不紊第四日有二人踹高蹻而過忽然踣於街心一傷額一傷腿血流滿地痛極聲斯急由同伴舁回早巳狼狽不堪不復能昂昂然俯視一切矣有采蓮船全以玻璃鑲就陸離光怪令人目炫神摇行至督轅西街忽轟然一聲墮於地上船中諸玩物悉已狼藉摧殘次日秋干架亦被擠損傷計各項修補之貲爲數不少嘻誠何益哉 
[北固山光]  
　　鎭江來信云正月二十日鄉人售農器者齊集城西狗　廟中爲耙爲犁　耡爲耜以及禦雨之襏襫墾土之鎡基雜陳於 
 
 

Page 3

 
 
前任人選購各村莊更釀貲賽會窮奢極侈務令觀者喝采聲喧有高若長狄僑如其行得得者則爲高蹻有抺粉塗脂裝作妖嬈模樣者則爲鳳陽花鼓以及茶擔也擡閣也萬名　繖也五光十色觀不勝觀又以餘資雇菊部妙伶登塲演唱舞裙歌扇艷絶塵寰所惜天氣微陰東風料峭是以釵光鬢影寥落若晨星貸物堆積如山亦未能占利市云○曩年譚序初中丞護理江蘇巡撫時訪聞茅山廟中私刻神所用之玉璽揑造符錄簧鼓鄉愚遂將廟發封蠒則吊回存庫說者咸服其丰裁嚴厲無殊湯文正之禁五通焉及中丞移節滇中刁民日久玩生潛啓廟門之鐍引誘愚夫愚婦依然膜拜焚香邇者天朗氣清花紅柳緑京畿嶺一帶來來往往者大半皆身背黄布口袋上書朝山燒香四字號稱香客如醉如痴不知官斯土者亦有所聞見否耶○去年荷花塘開濬後雖有源頭活水尚難舟楫通行兹者復雇民夫一律深浚務令往來䑸舶毫無窒碍之虞特不知塘外荷花果如顧影六郎亭亭解語否○安清道友某甲與某烟妓有私雨意雲情兩相繾綣其黨某乙涎之句引再三亦得與妓締鸞交鳳友甲窺破其隱遽興醋海之波乙亦自命爲鐵錚錚丈夫毫不相讓遂約期某日共决雌雄屆期同黨齊集惠鳳茶樓初尚各道寒暄旣而舌劍唇槍互相爭論正在固結不解突有同黨某丙至大聲曰止止自家弟兄烏得傷和氣隨我來管教不丢臉也於是兩造皆紛紛下樓至某烟館吐霧吞雲言歸於好 
[維揚燈市]  
　　緑楊城郭間人素以紥燈見長每至新正卽鬥勝爭奇各紥龍燈互相比賽自元宵起至二月二日止此半月中每至玉宇雲開銀階露下萬枝蠟炬燦若繁星逐隊游行時而笙簫嗚咽時而鉦鼓喧闐前導燈牌一對大書送子金龍分文不取擎之者皆三五少年身手靈活各穿短後衣其色尚黑經過店鋪有燃放爆竹者龍燈卽盤旋飛舞夭矯騰空或露尾而藏頭或伸腰而探爪彷彿僧繇所畫點睛欲飛於是春城士女各乘酒蘭茗罷時把臂閒游憑欄縱眺簾前花下墮珥遺簪往往而有聞所賽各燈以得勝橋爲首屈一指馬市口次之皮市街又次之聞日内尚擬添置各燈並演各種雜戲以遣餘興云 
[重照作廢]  
　　兩淮各塲鹺商運售堆鹽皆憑一紙重照分春秋兩擋由淮南總局發領局員視堆鹽收數若干定派照多寡客臘杪角斜塲商萬順恒有和鹽重照二紙鹽巳抵棧挨售到輪該商派夥某甲持照赴揚料理一切不意行至轅門橋街頭將所領十七年春擋和鹽重照二紙遺失聞一係運字二百五十八號三十引一係運字二百六十一號四十引遍覔無蹤該商不得已具禀淮南總局懇乞循案註廢以免將來轇轕至十二圩過掣卽以護照爲憑聞局憲巳循照成案依准所請分别轉詳棧憲運憲矣 
[粤東火警]  
　　粤垣西門外德華坊張姓家於十四晚初更時因放花爆致兆焚如諸婦女驚惶無措大呼救命幸左右隣協力灌救俄而各處水龍亦聨鑣而至頃刻撲滅僅焚房屋一間鄰里皆慶無恙又十三晚靖遠街失火一節巳錄前報兹聞是晚有某店甲乙兩人因移取貨物奔避稍遲遂罹焚身之慘翌日從瓦礫中尋獲屍身面目焦黑不堪辨認吁慘哉 
[金陵官報]  
　　正月十九日文武各官均禀賀候補道丁淮安城守叅將謝得龍辭均見候補道胡廷玉辦同文館候補道楊兆鋆禀知今日開館辦安徽皖北土藥局候補道陳善揚州府陳卿雲運判施　寶應縣杜法孟均禀辭新選鹽城縣劉禀謝蘇浙賑捐局報加同知銜正任宿遷縣黄金鉞叩謝另補守備李雲泰叩謝蒙恩免騎射並謝賑捐案内保加四品銜二十日藩轅牌示調署海州直隷州陳謨因病請假遺缺查有候補直隷州謝陶堪以署理廿一日江寧城守協統領督標新兵等營李帶蘇撫標親軍副前營田明山謝委太湖協卽辭赴蘇州銷親軍副前營後赴任署長江江陰營右哨都司周有功投文請咨各位到見三江營巡緝鹽大使景祺禀辭廿二日藩臺瑞辦鎭陽關督銷局候補道譚辦報銷局卽選道陳宗濂辦慶餘橋厘局同知劉卓栻高郵厘捐知縣馮譽驥謝委署安東縣各位均見四川重慶鎭田在田見禀知起服署吳淞營叅將謝得貴署宿遷遊擊兼帶漕標親兵營湯榮恩二位赴任安徽霍鄰縣惠恩見辭卽用知縣王肇嵩到見昭文塘工局來遊擊　守謙由安徽滁來全緝私來鹽城縣陳玉斌泰興厘捐同知徐炳倬彎頭厘捐許廷楨均禀辭 
[蘇省官報]  
　　正月十八日北洋海軍提督丁汝昌統領慶字營正任狼山鎭曹德慶均由滬來直隷州克昌禀知臬憲委發審局差主簿用江蘇試用巡檢戴慶昇福建人由寧來從九季約禮禀知派蘇差委十九日縣丞倪文范禀謝飭知十四年海運案内蒙保以得知縣後以同知直隷州用泰興縣印莊司巡檢仲呈材督解封那璣上控案内張建勳等人証來省二十日同知周文煦禀辭回上海水利局原掣江蘇卽用知縣劉炳清起服到省前蘇州府照靡楊錫塵禀知首府委仍辦金磚差 
[大令赴蘇]  
　　上海孫黄愛棠大令於前日飭家丁預備宫舫並雇小火輪船施帶晚間三鼓時命駕出城由大馬頭登舟向蘇垣進發蓋賀各大憲新禧也 
[滬濵餘話]  
　　昨日上午本邑某煤炭店雇駁船至下海浦裝東洋煤數包亭午時駛至浦江風急波翻舟卽傾覆人貨悉數入水幸經鄰船將舟子救起然巳所失不貲矣○城中某嫁妝店主之子某甲年已弱冠游手好閒日惟徵逐流氓效劉盤龍之千金一擲前日與牌九司務某乙遇誘之同賭腰槖一空迨至昨晨察出破綻急約友向乙理論紛紛擾擾不知所終○縣捕楊某之夥役某甲行至南市十六鋪外浦灘見一女年已及笄投入浦江自盡急上前救阻詢其覔死之由則泫然曰兒已字人夫家姓朱住十六鋪南首過門童養尚未成婚時時被姑凌虐不堪是以出外圖盡言畢更嗚嗚咽咽哭不成聲甲憫之知照地甲送回并婉諭其姑不再凌虐 
[訊懲闊賊]  
　　賊犯朱雲林疉次行竊經法包探查獲兩次搜出質劵一百零七紙吊到贓物數十件昨報已紀其情節而以闊賊名之蓋謂其衣服麗都有似滬上之闊少也昨日下午兩點鐘時葛同轉莅捕房蘇松太道親兵蔡少亭投案禀稱小的賃居治下八仙橋西首鳳翔里去年十二月二十七日之夜被賊竊去銅燭臺一對紅木座銅香爐磁茶壺各一請卽訊追同轉未及訊供又有德興里居民席錦文訴稱去年十月三十日有賊毁去門楗而入竊取紅木架小方鐘一具西門外銀河里居民吳晉卿訴稱　臘十七日清晨小女傭出外購開水有賊捱門而入竊去水烟袋綢洋傘象箸等物鳳翔里居民徐太浩訴稱臘月二十六日之晚被賊竊去水　袋銅銚錫茶壺短衫同安里居民徐錦初訴稱家中失去　色縐紗長夾襖水烟袋雪青紡綢短衫湖色熟羅套褲紙烟管包探王榮培禀稱諸人所報失贓大半皆已吊到惟徐之長夾襖付質已久期滿後卽經售去矣黄瀛洲訴稱家居治下咸德里曾失去元色紡綢裙青蓮羽紗女棉襖元色布褲夾被香爐等物胡阿根訴稱家居睦和里去臘二十二日失去銀荷葉烟槍水烟袋元色百蝠縐紗裙白洋布一疋陳長林訴稱去年十一月初五日失去錫燭臺洋緑衫女布衫業經包探吊到原贓特此來案具領同轉命提朱訊鞫朱囚首垢面不復如顧影翩翩之闊少年供稱小的悮與無賴爲伍以致習於下流竊贓爲數甚多一時記不清楚問爾旣學爲行竊究竟師父是誰供稱師父業巳聞風遠颺卽使供出姓名亦難拘捕謂爾師終有姓名爲何不肯供出答稱其人姓王名金生前曾在英租界犯案問王金生現在何處供稱本棲止於十六鋪南首小客寓中目下諒必他往矣王探禀稱查得英租界吊到之贓均稱由朱母往押同轉謂朱曰此案旣已查明爾須將爾師住處從實供明何必藏頭露尾答稱小的實不知其住處問爾因何將押票九十一紙藏在柴堆中供稱小的聞包探欲往家内搜查故倩人告知母親請將押票移開不知何故藏在柴堆内王探又禀稱各押票内期滿者計十五紙此外又 
 
 

Page 4

 
 
有押在廣東佛山鎭者五紙同轉謂朱曰爾若不直供定須重辦遂喝令帶下笞責二百板仍還押所　到之贓准各失主認領 
[案犯發回]  
　　川沙人陸春春被李惠生誣指　取耕牛售與王阿大控經新閘巡防局員桂二尹刑訊致陸受傷而斃節經前上海縣袁大令及鄰封青浦縣錢大令二次詣騐迭次訊供提齊屍母陸談氏屍弟陵文炳地保徐克琴鄰右徐阿炳徐仁義及行刑之局勇等共十餘名口備文解往蘇垣由陳舫仙廉訪過堂訊實此皆已列報章前日省中將李及二徐等人一併發回分别收管 
[鹽販行兇]  
　　昨晨有鍾丫頭者糾合多人由浦東販鹽至滬甫進大東門卽有浙西鹽捕營勇丁董道成黄品山追上拘拿鍾等遂棄鹽而逸董黄並不追赶惟將鹽携出城外雇車裝運意欲載至營中鍾等去而復來約集二三十人各持扁擔毆擊董黄抵禦之下被毆受傷巡防局員張二尹聞之急帶勇前來彈壓各鹽販紛紛逃散惟獲鍾一人連董黄移送上海縣訊辦值日差朱榮據情禀報適黄大令赴省賀年下午二點二刻時由捕廳陸少尉升坐花廳研訊先問董曰爾等因何肇此釁端董供稱安徽合肥縣人年四十六歳在鹽捕營當什長手下共轄四人今日奉營主大老爺之命出外巡查計共八人派分兩路由槍船渡浦甫入大東門見有鹽販三十餘人挑鹽入城卽上前奪獲鹽包在吊橋下雇車裝載詎伊等竟糾合多人不問情由逢人卽擊致小的與黄均受傷旋經張大老爺到來拘鍾送案所有鹽包現在城下黄訴稱小的係南匯縣屬周浦鎭人去年投鹽捕營當差歸什長董道成所轄哨官爲董夙明董老爺現不在滬今日與董什長出外拿鹽被鍾等毆傷頭額鍾供稱小的係浦東人家在九圖六里橋販鹽是實不敢行兇少尉曰然到董什長等受傷可知被誰人所擊答稱其時小的袖手旁觀見有賣菜人毆擊少尉曰董什長等奉公巡綽專拿爾等私鹽與賣菜人何涉鍾俯首不答董黄又稱鍾實行兇少尉飭仵作騐得董之左手及黄之左眼角各受木器傷一處原差將行兇之扁擔呈案少尉騐明梢上有血迹遂謂鍾曰爾販賣私鹽巳經犯法營勇到來拘捕又敢行兇殊屬目無法紀判令重笞一百五十板收入所中董黄均著退去自行醫治俟縣主大老爺回署再核 
[英界公堂瑣案]  
　　王阿槐李仁芝同訴稱小的等均係某藥店夥昨有陸王才張阿三到來聲言購取蒼蠅腦答以藥籠中未儲此物伊等卽紛紛擾擾吵閙不堪爲此報捕拘案陸張同供稱小的等酒後與之嬉戲不敢滋生事端王李又稱滋事時陸爲首張從而和之蔡太守判罰陸洋銀二元張一元悉數充某處西醫院經費○包探顧阿六禀稱娼奴周阿金投捕房報稱被張清甫拔去頭上銀簪是以拘張請訊阿金雖裙下蓮船大幾盈尺而丰神楚楚亦頗嬝娜可憐微步上堂訴稱小婦人在治下某娼院爲傭昨夜行至三馬路中張從後奔來將簪攫去去小婦人步履迅疾得以獲交巡捕送案請追張供稱小的悮認阿金爲意中人向之調戲不敢攫物只乞施恩蔡太守判令管押兩禮拜贓給阿金具領○包探顧阿六禀稱毛阿大陸阿和吳阿金同投捕房報稱向朱楊氏索取洋銀氏不肯還以致吵閙旋經小的查悉毛等於新年時節在朱楊氏處賭錢兹實索取賭㥽是以一併送案請卽訊懲毛陸吳同訴稱本月二十四日因接財神飲酒散福醉後有張寶生者至朱楊氏處賭錢贏得洋銀一百四十餘元氏不肯付故囑小的等向之追索置之不睬是以投訴捕房朱楊氏供稱小婦人藉浣衣度日毛等均某麫館夥酒後相約賭錢小婦人全不干涉所有賭債烏能責令小婦人代追蔡太守判罰毛洋銀十元吳陸各五元復諭令朱楊氏嗣後不得任人賭博違于啓戾○一百六十三號華捕禀稱寗波人陳蘭生時持信札向各處糾纒昨又至絲業會館投信藉端滋閙經小的拘送案下陳供稱小的係寧波人欲覓枝棲往投薦信餘供不倫不類狀若瘋癲蔡太守飭候資遣回籍○一百十二號華捕禀稱林阿喬設攤北河南路天后宫前名爲售荸薺其實擲骰小賭是以拘案請懲林供稱小的年十五歳並非賭博惟以荸薺摇彩耳蔡太守判令管押一禮拜期滿交父母領回賭具存候毁去○包探唐寶榮禀稱陳王氏投捕房報稱家中適有喜事有流氓向之尋釁及小的前往查拿則有薛金發李錦堂等人言酒後路過門前見高燈上有王府二字戯言似不能用以致口角今特一併送案陳王氏孫炳和江世祿李才子同供稱薛等皆虹口流氓昨日家有喜事伊等乘醉來索喜封且聲言是某衙門差役須餽以折席洋銀八元小婦人及小的等不依伊卽將高燈踢倒並攫取女客頭上簪珥與之理論又肆兇毆竟被撕破衣服不得已而報捕拘案今將失單呈閱薛李同供稱小的等皆家住虹口與陳王氏爲鄰昨日路過其家見高燈上有王府二字告以不應用此反遭辱駡並無索取喜封折席之事更不逞蠻蔡太守飭押候過堂覆訊○陳金郎胡福奎二小工同訴稱冏業王阿大王金龍等突與小的二人尋釁致被兇毆二王同供稱陳胡攘奪小的等生涯故與口角蔡太守判令各管押一日交人保出不准再向陳胡尋釁違千重辦 
[法界捕房瑣案]  
　　馬夫王永德竊取細崽胡益生之馬褂葛同轉訊明管押巳列報章昨日飭提至案向之詰訊王供稱馬褂實由馬去阿牛交與小的並非竊得同轉謂前期早已訊明無用狡賴遂判令掌頰二十下送交其親串某甲收管○蘇州航船主費玉祺盜賣湖絲經南順泰控押其詳巳屢列報端昨日船埠顔某卽金蘭坡投案保費出外願具取二十日内料理葛同轉謂屆期不繳原絲惟爾是問金稱費有航船　艘如屆期不繳可以抵價歸償同轉不准 
[勸善多方]  
　　江蘇藩憲鄧方伯俯恤時艱經募南匯縣吳明府洋一百廿七元六角銅洋八元慶椿堂洋三十元永安堂廿八元吳永泰閤慶堂各二十元顯昌書室八元佑安堂四元萊慶堂四元七角行所安一元由百川通號交來委解災區瞻棠蔭之流甘多方剴諭撫苑簷而拯苦同德清培人困漸蘇官箴共仰矣上海北市絲業會館籌賑公所施善昌謹誌 
[助振彙登]  
　　謹啓者敝堂接奉章正煇大善士祈保子病速愈樂助山西賑洋一百元又奉陳桐翰大善士請符求文郎病速痊樂助翠鐲一雙金鑲翠圈一付囑爲變價以助山西急賑推慈恩於保赤憑善願以回春救命延生報施不爽况當山西急賑猶解倒懸天佑吉人捷於反掌謹乞附登報牘叩謝鴻慈上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　正月十三日運副宋仁壽禀見辭赴徽屬鹽局差十四日石門縣陳禀辭回署候補縣郭文塏禀辭回平窰保甲差十五日准補桐廬縣丞葛錫爵禀知海運案内蒙保以知縣用叩謝典史葉培由京來省禀到十六日代理省防統領李禀知本日督勇開工挑水星閣儲樂局外河禀安候補縣汪元龍起服來省禀到前永嘉訓導褚成煒禀見辭赴山西放賑十七日新授處州鎭陳濟清由京來省禀到委署黄嚴縣丞馮端爕禀謝卽辭 
 
 
 

Page 10

 
 
   
 
