# 1910 - 295 - 4913554

 

Page 1

 
 
   
 
 

Page 2

 
 
[上諭]  
　　監國攝政王鈐章九月二十八日内閣奉 
　　上諭雲南布政使著世增補授欽此 
　　上諭貴州鎭遠鎭總兵員缺著蘇元瑞補授欽此軍機大臣著名奕劻毓朗那桐徐世昌 
　　宫門鈔九月二十八日召見軍機李國杰張鳴岐 
　　更正昨報刋錄上諭沈秉堃之堃誤排培字合行更正 
[交旨]  
　　九月二十二日軍機大臣欽奉 
　　諭旨農工商部奏臚陳第三年第一届農工商部籌備事宜一摺着該衙門知道又會奏續訂直省勸業道職掌事宜一摺著依議欽此又奉 
　　諭旨本日引見之明保江蘇試用道吳璆著交軍機處存記欽此又奉 
　　諭旨本日引見之俸滿開缺候選道熱河承德府知府管廷献著以道員發往直隷補用欽此又奉 
　　諭旨本日引見州縣事實列入最優等之在任候選道山東武定府知府李維誠著在任以道員儘先補用升列最優等之直隷棗强縣知縣李盛鑾著在任以直隸州知州儘先補用欽此又奉 
　　諭旨本日引見之查辦起用已革道員用湖南候補知府徐棨著以知府用欽此又奉 
　　諭旨本日引見之漢正二品廕生德成著以通判用並加五品銜欽此又奉 
　　諭旨本日補行引見孝亷方正考取二等之舉人蔡以時著以直隷州州同布政司經歷理問籤掣照例用欽此 
　　二十三日軍機大臣欽奉 
　　諭旨張鳴岐奏請設責任内閣以尊皇極而鞏政權一摺著憲政編查館知道又奏桂省礦利可興擬請借用外欵一片著度支部議奏又奏請調人員赴桂差委一片着照所請該部知道欽此 
　　九月二十日經内閣奏 
　　派王大臣驗放揀選一等截取揀選舉人薛勉俞復陳眉翰劉明曦郝喬年閻光祖宋汾年鄢啓詢均堪以知縣用揀選二等截取揀選舉人何燿焱張自新　佩黼劉澧伍毓焜潘行道夏敬恂熊符夢張昂談海周瑞祺蘇兆元魏景僖楊士衡陳洛書劉于宣傳崇光吳慶祺均堪以直隷州州同鹽庫各大使掣用保送撫民同知都察院滿經歷玉振堪以交部記名以撫民同知用分發江蘇試用布庫大使賀增齡堪以照例發往二十一日覆奏奉旨依議欽此 
論說 
[小學敎育改良芻議（續）（婺源江謙）]  
　　理由二普及敎育者。爲中流以下一般人民之公計。而非中流以上少數家庭之私權也。一國之中。所謂中流以上之家庭者。百不逾十。此百之十者。國家卽不興辦敎育。其家之子弟。未至盡失學也。國家即辦敎育而不效。其家之子弟。不慮無成也。何者。初等小學畢業無效也。尙可更入高等小學。而無效。尙可更入中學習師範。其上者至能習高等專科或大學。必成而後已。若夫百之九十。所謂中流以下之家庭者。求其能畢初等完全五年之業者。且不可多得。大都或四年或二三年而止。而無效。則終身焉。夫此百之九十者之受敎育。不能加於五年。而中國之六書文字。非四五年初等小學之學力。所能運用。斷斷無疑。而普及敎育。又實爲此百之九十者謀之。而使之無效。與不敎育等。則是所謂敎育者。實爲百之十者之家庭之私利。而其九十者。直無與焉。豈謀事者之始意乎。而以其所操之術推之。其實事之必至此。又無可疑。今若以合聲簡字。行之初等小學之二三年。中至四五年。乃漸授以六書文字之觀念。則此百之九十者之子弟。受賜無窮矣。 
　　理由三且今東西各國之所謂普及敎育者。非謂此三四年或五六年之小學課本。使之終身誦之。可以應用而無盡也。謂其受此數年之敎育。而此後自能閱書閱報。以增進常識。通知國情。國會之所議决。政府之所施行。地方自治之所規畫。以及國際之交涉戰時之警告。無論婦孺。無論農工商兵。傭保雜作。皆得解數錢手一報而知之。夫以是國民之思想。油然而生。一國之文明。勃焉而進。而其所謂書報。則簡易國語也。今中國之普通國文。旣非十年不辦。而此後之由初高兩等小學以至中學或師範畢業。其習國文時間。按照定章計之。視前此之專習者。五年而不足。則將 
 
 
 

Page 3

 
 
來中學或師範畢業。於今日各報館之論說。且未能盡通。至於初等小學五年。國文時間較多。而亦才當各學科之半。視專習生之二年半而已。其不能閱書閱報。固宜如此。則雖受三四年或四五年之敎育。識字而己而於國家之行動。世界之交涉。非得之傳說則茫無所知。愛國圖强之心。無自而發。夫以僅略識字。爲國民敎育。寗有當乎。今如以合聲簡字爲初等初二三年之敎育。吾知不十年而簡字之小說。案必一編。簡字之新聞。邑必一社。學士之談。政府之議。自治之進行。世界之現狀。蓋無日不往來吾國民之腦中矣。 
　　理由四而或疑簡字之用。通於今而背於古。利於北而阻於南。宜於中流以下之社會。而無益於學士大夫之家者。此正吾所欲爲解釋之問題也。合聲簡字者。通今通古。宜北宜南。利於中流以下之人民。而更利於學士大夫之子弟者也。通今之事二。普及敎育與統一國語是也。普及敎育之便。前旣言之。若夫中國語言。哤雜極矣。同府同縣之人。往往互異。同省之。人至不能相通。曩者交通希絶。苟非行商游士。或服官異籍者。則往往老死不去其鄉。國民無所交接。不感其困難也。去歲各省諮議局成立。議員提議辨論。不免土音。語意不明。往往誤爲爭執。已憂之矣。然猶曰同省。猶有能從而解釋之者。近者資政院業已開院。國會召集。亦將不遠。議員言語。各省而殊。至於青海西藏内外蒙古之議員。其不能相通。尤若天命。吾不知提議之時。以何而聽别。表决之際。以何爲適從。其困難之狀。又過於諮議局矣。人有恒言。不嘗曰中國四萬萬人。皆同胞乎。立憲精神。在國會乎。夫安有聚言語不通情意不逹之議員。而得爲國會。合言語不通情意不逹之部落。而得爲同胞者。則統一言語。實籌備憲政之重要事也。 
（未完） 
專電 
[電一（北京）]  
　　今日（二十八）政務處大會議國會問題預備解决奏請頒旨 
[電二（北京）]  
　　某樞臣擬定請開國會或准或駁後之辦法有二如准早開須加締制如仍駁斥須嚴防維 
[電三（北京）]  
　　豫撫寳棻電奏請將欽定憲法提前頒布奉旨原電著交政務處各王大臣公同閱看 
[電四（北京）]  
　　錫瑞兩督奏財政日窘籌借外資摺業由度支部外務部會議覆奏聞准暫借四千萬嚴訂辦法專章免蹈各海關受制外人之覆轍奉旨依議 
[電五（北京）]  
　　某御史奏參軍諮大臣摺留中 
[公電（福州）]  
　　各報館鑒閩九府二州人民五千餘來集督轅請代奏一年内開國會松督升大堂受呈允代奏萬歲聲震全市閩諮議局 
[公電（武昌）]  
　　各報館公鑒湖北提學使高凌霨忽札敎育總會以後勿論何人充當會長均用禀呈不得違背致干查究請伸公論湖北敎育總會勘 
[公電（南京）]  
　　勸業會事務所十月初一日起凡購普通劵一枚者贈彩劵一枚 
緊要新聞一 
[直督主張先立責任内閣北京]  
　　直督陳制軍前日有長電一道請軍機處代奏内容略謂時事艱難國民陳請速開國會勢如潮湧是此事已萬難再緩惟國會與内閣有輔車相依之性質吾國各項機關均未建立先國會而後内閣尙不足爲完全之政策緣内閣未設無行政統一機關弼德院未設無要政顧問機關審計院未設無歲出歲入機關裁判院未設無裁判行政機關應請欽定明頒諭旨先於明年設立責任内閣再將各項機關次第興辦俟數年中各項機關完全而後與國會同時並進成敗利鈍自可瞭然或慮國會未開内閣不免有專擅之弊不知資政院已經成立其他協議智識已具規模自可以資政院代任其責俟宣統五年資政院議員任滿彼時内閣已設立三年行政諸端亦已次第整理即以是年爲召集國會之期是較原定期限已縮短三年一轉移間旣收相輔爲用之功復免凌節而施之弊伏懇皇上宸斷决然行之實與大局有裨云云二十三日奉旨陳夔龍電奏時事艱難臣民望治内閣爲行政樞紐宜先行組織等語著該衙門知道欽此 
[各省官民之國會熱北京]  
　　聞二十二日奉天吉林黑龍江湖北湖南山東山西雲南江西廣東河南各省督撫均有電致政府主張組織責任内閣早開國會有以縮短三年爲請者有以縮短二年爲請者均由樞垣譯呈監國披覽 
 
 

Page 4

 
 
又聞近日樞府連接駐英任滿李伯行駐美張憇伯駐俄薩季謙各欽使先後來電均係關於陳請速開國會事件措詞甚爲迫切請卽極力主張萬勿再有别議 
　　桂撫張鳴岐日前亦遞封奏一件聞其摺中有立憲斷難反汗國會終必當開事前不可漫無預備且此時民氣激昻論其迹雖近于浮囂原其心實出於忠愛等語摺上已交憲政編查館知道 
南省某督反對速開國會一節曾誌前報現聞該督二十二日復有電致軍機處略云接奉電開資政院速開國會案由全體議員取决將即入奏等因伏思九年籌備事宜尙未就緒倘果速開國會民氣必爲囂張徒滋紛擾且與先皇遺詔相背殊有不合惟願政府遵守先皇遺詔大謨向議員爭持等語是亦離羣獨立者矣 
　　二十三日午後代表孫洪伊等二十五人往謁澤公質問外間盛傳反對國會之說澤公云我本主張立憲豈有反對國會之理但朝廷欲保全國體不能直接允許須待自動云云代表等對以我等在京但求朝廷速開國會無論如何辦法未嘗不可稍忍第恐外省人民誤會朝廷深意惹起種族思想竊恐不可收拾况東三省陵寢所在現已他人入室國家體面何在澤公嘿然旋代表等要求其對監國面述并專摺奏請國會必宜速開情形均邀允許惟其意欲俟資政院具奏無效後再行上摺以爲轉圜之地各代表并陳明不逹到目的不止之意遂辭出 
　　請願代表日前曾電致各省督撫求援頃接東督覆電謂諸公毅力熱誠母任欽佩各省督撫大半贊同此事不日可以聯銜奏請云云 
　　請願代表圑接福建九府二州在省請願代表電云請開國會閩各府縣人民業舉代表來省定期齊集督轅呈請代奏國勢危迫人心激昻誓必死爭望代表諸公努力前進又接陜西諮議局來電云昨開國會請願大會到者數千人羣以死爭隨往撫署要求代奏恩撫已允諾 
　　代表圑以國會問題又有中變特發傳單於二十三日開會商議辦法大致謂國會陳請書雖經資政院通過然仍有反對黨暗中煽惑政府亟應妥籌應付之策茲定於二十三日在事務所開談話會討論辦法云云 
　　汪榮寳反對速開國會一事昨由某君向某巨公詢問情由據某巨公云政府中人現在並未以國會視爲一難解决之問題汪榮寳在外間結黨反對大致不過出于伊自行取好於一二人之意并非政府有意敎其如此云 
　　昨晚資政院議員雷奮等公宴太晤士報主筆於石橋别業汪議員榮寳孫代表洪伊均在座談及國會一事汪宣言向來主張速開前經往謁倫貝子曾痛陳國會不開之害與速開之利貝子極表同情允與澤公磋商外間不察謂予反對殊不可解並云此次如資政院具奏無效必不獨任民選議員辭職我當倡約欽選議員辭職且掛冠出都以明心志語次頗若不平孫代表云此次一不得請人民絶望怨毒所發不知演出如何慘劇大衆爭此生死關頭苟有所聞萬不能不即行揭載以破陰謀誠不暇愛惜個人名譽致妨大計足下但能始終賛成甚好世界自有定論諒不至因人言而變初志也 
　　另一訪函云國會期限縮短之說現經確實調查尙不可靠聞上諭業已擬就大致不外敷衍數語並聞其起草員即係出於資政院被舉爲國會摺起草者之一人想即係汪榮寳云 
[鄂督痛陳國會内閣之根本策北京]  
　　鄂督瑞莘帥奏覆趙炳麟王乃徵兩摺畧云循繹該御史等原摺類皆灼見財用困乏之源深虞辦事敷衍之弊瞻言百里臣亦抱爲隱憂今日言補救者多謂欵絀事繁必須量入爲出不知國家有就事籌欵之計畫决無待欵辦事之迂謀臣自奉詔旨即將九年籌備各事分飭主管官署詳加籌擬除籌備第一二年經費業經作爲决算外其巡警經費由宣統二年起至八年止共需銀二百六十三萬餘兩學務經費自宣統三年起至八年止共需銀二千三十九萬餘兩司法經費自宣統二年起至八年止經常費六百八十七萬餘兩臨時費二百四十一萬餘兩自治經費自宣統三年起至八年止共需銀一千一百七十一萬餘兩以上各項預算無非循照清單加以推測收支兩抵約不及十之三四此雖就湖北一省而言推諸全國大都一致若以今日不能生利但能分利之政策行之無改則束手坐困勢必至舉逐年籌備要政徒襲空名絶無實效故分别緩急誠爲今日之急務茲就趙炳麟原奏所稱需欵較繁者言之夫地方所恃以輔助行政者無如巡警苟自省會推及鄉鎭巡警未能完備則一切行政皆將失其效力是宜視爲要圖不可稍緩者也敎育則與國民尤有直接之關繫世界公例斷無不識字之人民而能具國家思想者故兩等小學以普及爲目的而養成敎育人才先宜注重師範其餘高等專門實業各學校儘可合數省之力公立一所以節糜費至於審判一項釐定官制已有明文考試法官行將派用自應與行政官畫清權限循序進行至地方自治則清查公欵公產禀辦附捐特捐自治圑體可自爲謀不必代爲限制者也此外如調查户口預算决算需欵本不甚繁籌備無須預計綜核以上各項旣爲分年所籌備實無可緩之理由然則現今必不得已之計惟有稍緩擴張海陸軍耳臣去歲在江蘇巡撫任内業經具摺奏陳再就鄂省而言原設之混成一協方以餉項無著擬歸湘省若再續成一鎭誠恐益形竭蹶臣非敢謂擴張軍備之與國無裨也不過揆諸我國今日情勢實則 
 
 

Page 5

 
 
力有未逮伏查鄂省歲入除抵付賠欵外耗於軍餉恊餉者十之五六而地方行政經費不及其半是故言財政則有捉襟見肘之虞言羣治則有削足適屨之歎循此不變必致民窮日甚軍備終亦無由擴張而所謂九年籌備恐塗飾耳目爲天下所詬病以臣之愚竊謂欲籌政費非紓國用不可欲紓國用非定政章不可何以紓國用惟借資與興業兼營並進乃可收生衆用舒之功何以定政章惟内閣與國會相輔而行乃能有監督執行之實蓋行政經費不外國家地方兩項以我國現勢衡之欲求國家稅地方稅與各項行政預算收支適合此必不可得之數也一有不足自不能不取之於民民力困乏亦已久矣勢又不能先迫以飢寒乃徐謀其温飽故即今爲計惟有貸欵興業以養成國民生利之能力而已誠如是則地無棄利人無曠工國民實力日充即令擔負增加無虞操切臣所謂紓國用者此也然果行借資興業之政策使在上者無執行之樞紐在下者無監督之機關今日立一部則有一部組織之要需明日設一處則有一處經營之用費以有限之財政供多方之取求勢必至緩其所急急其所緩况借資而不興業則生機愈蹙國脉愈危是宜急設責任内閣以主持之庶幾經緯萬端獲有統一然無國會監督則所謂責任内閣者猶恐一任私意所爲易滋流弊也所願朝廷明詔特頒定期召集示天下以同民好惡之意使人民有與國休戚之心上下相維各盡其職臣所謂定政章者此也顧紓國用而言借資興業臣不敢謂行之無弊也有内閣有國會則有百利而無一害定政章而言内閣國會同時成立臣亦知其爲時稍促也然外患憑陵内情惶迫三年蓄艾有不能濡忍以待者伏願我皇上宸衷獨斷毅然决行則政章可定國用可紓轉危爲安之機其在是矣 
[資政院二十四日重要之議案北京]  
　　資政院二十四日提議各案各議員等最注重者有二（一）係表决之速開國會具奏案該案經起草員將摺稿向各議員宣讀畢各議員討論良久即决定上奏聞此摺係由趙炳麟侍御草定内容略稱各省諮議局及人民代表孫洪伊日本華僑湯覺頓迭具陳請速開國會說帖由本院付審查後據陳請股長報告以爲事體重大應交會議并述及當日會議情形有謂大衆一心歡聲雷動云云（二）諮議局聯合會陳請申明資政院立法範圍案由陳請股股長趙炳麟報告云此件本股全體議員認爲合例可採應交會議查該陳請說帖主旨有二（一）因本院疊奉諭旨一則曰參預立法再則曰議院基礎三則曰議院精神是資政院雖非國會實具完全立法性質應有參預及承諾之權此當申明範圍之理由一也二因憲政編查館於光緒三十三年奏稱該館職司編制俟資政院設立後隨時將該館核定之案送由院中陸續議决蓋一司編制一主贊定等語欽奉先朝諭旨依議在案是本院旣開憲政編查館應司編制本院責在賛定此當申明範圍之理由二也此兩理由皆根據上諭權限分明本股議員理合將該件提出應請議長列入議事日表定期會議 
[審查諮議局關係事件之結果北京]  
　　二十三日資政院特任股員開會審查各省諮議局關係事件股員長未到會由副股員長雷奮報告各省來電其結果如下（一）湖南諮議局來電關於楊撫奏辦公債侵權違法事又浙江諮議局爲路事停議事均議决作爲核議案並議由浙省議員電催本省諮議局趧緊照常開會（一）廣西諮議局爲禁閉土膏事衆議以爲本院旣公認桂撫爲侵權違法桂撫雖未受何種處分然期限已過可毋庸核議（一）湖南諮議局請逹郵部湘路不借外債案議定交陳請股審查（一）福建廣西湖南直隷吉林等省諮議局因督撫不交預算或交歲出而無歲入案議定由院質問度支部得覆後再通告各省又抗議兩湖及東三省總督擬借外債修築鐵路案因其已逹度支部應候度支部交議暫不核議（一）江西諮議局請免統稅改征銀元案議决作爲核議案（一）廣東諮議局爲禁賭事與督撫異議案因有諮議局電而未交廣電總督電故以爲毋庸核議 
　　嗣又公推籍議員忠寅牟議員琳爲報告書起草員章議員宗元李議員文熙爲質問度支部書起草員遂散會 
[四國借欵草約之難廢北京]  
　　日前郵傳部盛侍郎照會四國借欵代表内開前張文襄所訂粤川漢借欵草案抵押折兌用人購料等項利權外溢礙難俯允請將該案作廢另訂妥約等語四國代表不謂然二十二日合詞照復郵傳部云該案前已屢經磋商作爲成案故於借欵限期開工購料等枝葉之條項雖稍存再商之地步至其根本主義斷難改變請貴部照約從速赶辦以昭大信云云尙未知該部如何對付（按此節略見前報專電） 
[度支部之新烏布北京]  
　　各部署自改編新制後均分科辦事設立司長科長科員諸名目因候補人員太多未便一律廢棄故又設立額外科員名目酌委數人充任以資學習辦公然亦僅係科員始有此項額外之名辭現度支部稅科司司長曹某請派丁某爲額外科長薪水與科長相同但不知其辦事屬於何科充其例則此後尙侍督撫亦均可有額外之設矣 
[京師近事]  
　　日前駐京葡萄牙公使有正式公文致外務部探係關於澳門某某等 
 
 

Page 6

 
 
處徵收地方稅問題（已設州縣之處）該使之意謂劃界問題不能早日解决而該二處之稅課應由該處葡官暫爲代辦云 
　　近幾督練處自奉旨裁撤後蔭尙即派員接收一切事宜近因各鎭事務殷繁若一槪彚歸督練處收交恐爲時過久故廕尙刻令各鎭自行交代派員接收並聞督練處交代已有頭緒惟關乎馬政事宜尙未交收清楚故鳳留守暫不出京 
　　禁衞軍大臣濤貝勒等因該軍創辦之初組織一切軍制悉調各部有差人員兼充本處差務現規模已漸就緒宜釐定各項專額酌量奏留本軍委用其未奏留著皆開去本軍差使以節軍餉 
　　浙江財政副監理官梁致廣于日前乘京漢火車來京次日即赴度支部禀謁澤尙書商辦該省一切財政事宜約十數日方能回任 
　　禁烟大臣以山西陜西等省均有奏報將禁烟局所裁併歸併等事雖因節省經費起見然禁烟要政即恐因之懈弛當于日昨奏請飭下各省將軍督撫認眞切實整頓凡禁烟公所未經裁併者固不可徒具形式其已經裁併者尤宜妥籌善後辦法不得稍形懈弛至京内各衙門仍當隨時咨商各該長官認眞訪查如有情形可疑及重染嗜好人員仍卽照章奏咨叅辦 
　　政府諸老議及近來蒙古地方屢有滋亂情事于舉辦一切新政大有妨碍日前特分電各路將軍都統曁辦事大臣認眞撫綏蒙民開導誡俾培成立憲人民之資格以固藩服而興政務 
　　此次所考法官須派赴各省審判廳練習期滿始授實官聞法部堂官因現在京外各處司法官亦未必盡皆合格擬將各級審判廳委用人員一律考試嚴定去留 
[時評]  
　　其一 
　　我今偶見楊晳子劉□□之名氏。必設想其爲民黨。爲革黨時。侃侃而談。旁若無人。固自謂一世之雄也。 
　　今資政院開院以後。民黨議員中。不少雄視一世者矣。我敢爲政府黨告曰。若曹其母畏。後之視今。猶今之視昔也。不然。反對國會之秘密會。何以有民選議員。參列於其間。 
　　其二 
　　守舊亦政見。維新亦政見。不必互相非。亦不必自爲諱也。 
　　汪榮寳固稍負物望者。忽焉而怒目。忽焉而低眉。忽焉夤夜走親貴之門。忽焉鼓掌登民黨之席。此爲何等現狀乎。 
　　使汪榮寳果反對國會。亦屬一種守舊之政見。其情猶可原也。今若是。則汪榮寳眞可......。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[粤諮議局討論豫算案紀要廣東]  
　　二十日粤諮議局討論預算案時各議員之辯論頗有關係重要者節錄於下十八號議員沈秉仁謂現在預算方針官廳對於地方行政究竟注重何點與廣東情形是否適合請監督代表說明主旨監督代表謂現預算案中敎育民政實業各有主管官廳各就所籌出之欵以爲辦理各所主管之事官之權責各有所分則各有經費非他人所可過問在主管官雖于其主管内籌有經費亦不能以此種主管事務較輕而讓之他主管蓋財政雖曰主司在藩台實則不過造出入册表無通盤移撥之實權謂之無統一機關亦無不可而况九年籌備清單又各緊要各立限各主管各有考成各有責任誰能將預算費通盤計畫分其緩急而注意之故此事責之官廳亦難惟有諸君自行審查定其預算之注意方針而商之官廳則庶乎可現下請就旣交者先審查未至者備文請交可也又二十二號議員莫伯伊謂交來預算草册種種欠缺一則有地方行政經費册而無國家行政經費册定章諮議局議决預算事項雖以各本省之地方用費爲限但清理財政章程第二十條第二項聲明并將全册送供參考查各省試辦宣統三年預算報告總册或歲出下列解欵協欵行政總費交涉費民政費財政費典禮費敎育費司法費軍政費實業費交通費工程費官業支出凡十四類而現册祗有民政費敎育費實業費交通費官業支出五類從何周知全省歲出旣未周知全省歲出則財政與民力之關係茫然莫辨不能承諾一則有歲出册而無歲八册預算性質量出爲入歲出之審查旣終須移於歲入若無歲入册必生預算不成立之結果遇有行政需要議及增加義務時不能表决應呈請督部堂遵章飭送全册又預算案以合計法爲主要編訂尙待明年而憲政編查館與度支部之頒行檔案表册及本省財政局文牘即會計法之基礎應請一併送局研究隨又討論交審查會問題或請交財政審查或請組織分科特别審查會或請交全體議員審查各有不同辨論許久竟無結果 
　　聞財政局交出財政清册共三本内列地方行政各費分經常臨時兩種統共每年應支出銀三百零二萬九千餘兩其大宗如民政費則巡警占一百一十萬二千兩敎育費則各官立學堂占七十八萬數千兩餘外若實業費占二十七萬數千兩官業支出占二十九萬八千餘兩補助地方自治防疫賑恤官醫局諮議局勸學所勸業所共占數十萬兩 
[杭商擬借部欵維持市面杭州]  
　　杭州商市自壽鼎慶三莊先後擱淺經濟界本已恐慌不料此次源豐潤大潮踵至全國商業同時戒嚴杭市尤甚又值九月底長期歸欵之際人心愈形惶惑嗣經三銀行聯合全體極力支撑一面由各股東趕籌現銀運杭擣濟停止掉期風潮始得漸平惟轉瞬年關各業全恃長期週轉今錢市一再瀕危相戒放賬則各商業必至相率坐斃日前由綢布絲茶米木衆商發起公請商會移請勸業道具詳撫憲電禀度支部要求息借公帑二百萬兩以保商市而維大局並定於初二日大會宣布辦法公同議决實行 
[度部議准皖北截留京餉安慶]  
　　江督皖撫前奏皖北災情奉旨著再賞給帑銀二萬兩所請截留京餉十萬兩之處着度支部議奏已紀前報茲悉此事業由度支部議准前日奏覆略云皖省兵荒以後元氣彫傷辦理善後自應亟籌振撫本年二月間奉旨賞給帑銀三萬兩七月間又奉旨賞給帑銀四萬兩先後均由臣部撥給在案茲稱災情過重屈計經冬歷春非十萬金不辦深念薦饑情形似非過情呼籲查截留京餉一節近日庫欵支絀本難輕議截留仰惟朝廷眷念災區有加無已該省辦理振撫亦實虞竭蹶自應稍示權宜以資接濟現已蒙恩賞帑銀二萬兩擬請准其截留京餉八萬兩以符原請十萬之數九月十三日奉旨依議昨由該部抄旨并附原奏咨行到皖飭即欽遵辦理 
[湘撫奏裁同通佐貳各缺湖南]  
　　湘撫楊文鼎具奏略云前撫臣岑春蓂於光緒三十四年酌裁茶陵州州判等六缺奉旨允准在案茲查常德府同知長沙府通判衡州府通判布理問按照磨長沙縣縣丞善化縣縣丞七缺均與本管長官同城旣無緊要公事相視實若贅疣又寶慶府長安營同知寳慶府桃花坪通判桂陽州州同三缺名雖佐理分防實則無所職掌又鳳凰廳得勝營知事晃州廳凉傘巡檢茶陵州視度巡檢武岡州石門巡檢湘陰縣大荆巡檢瀏陽縣永安巡檢攸縣鳳嶺巡檢寗遠縣九嶷巡檢宜章縣赤石巡檢桂陽縣益將巡檢臨湘縣桃林巡檢沅陵縣馬底巡檢會同縣堡子巡檢十三缺所駐之地均距各廳州縣城六七十里地方僻陋並非必不可少之員以上二十三缺考察情形均今昔繁簡互異應請分别裁撤以歸核實至裁缺各官内如已有升階者即令請咨赴引未捐升階者照例歸裁缺卽用班補用懸缺未補者即行停補其裁缺之布理問湖南現無别缺可補應請以州同及正八品之府經歷縣丞借補又直隷州州同亦止一缺應請以州同及從七品之直隸州州判借補按照磨亦無别缺可補應請以縣主簿及從九品借補候補試用人員亦即照此辦理九月十九日奉硃批吏部知道 
分類新聞 
政界 
[蘇城西路發起市民公社蘇州]  
　　蘇省巡警道以蘇城元妙觀前及閶門外兩處均已設立市民公社辦理地方公益各事而西路一帶市 
 
 

Page 11

 
 
廛繁盛亦應設立市民公社俾與警局聯絡辦理地方公益各事有所倚賴日前特傳諭養育巷晋源錢莊即日發起舉辦茲由該莊經理陶德齋君商同柏年長德豐祥大記各店經理人等偕往各店鋪逐一詢問如願入社辦事者即簽名一俟簽齊後即當議章擇地開辦 
[委署高等審判廳廳丞蘇州]  
　　蘇省各級審判迭奉大部電催限十月成立各情已紀前報茲經蘇撫程中丞札委甲辰進士日本法政大學畢業生鄭言試署高等審判廳廳丞飭令會同提法司左亷訪籌商趕將各級審判廳刻期成立鄭廳丞昨已奉札謝委矣 
[粤諮議局第二次開議紀要廣東]  
　　二十日爲粤省諮議局停議後第二次開議之期袁監督代表王秉恩曁藩學臬運警勸各代表均蒞會參議議員缺席者廿七人二點鐘開議預算案後隨開議擬訂家族工藝傳習所學則提倡全省林業各屬籌設圖書館三條均通過交審查會審查最後開議各屬籌設學校醫士一條不能通過至四點鐘而散 
[百貨加捐實行之爲難杭州]  
　　浙省財政支絀前經清理財政局會商中座召集司道官紳迭次開會公决加抽百貨釐捐本年五月朔起爲實行之期詎忽忽數月遵諭加繳者百無一二藩司吳方伯以司庫窮困挪無可挪待解要欵幾乎一籌莫展業將爲難情形禀商中座即日傳諭各業商董尅期禀復繳解如洋布落地捐一項向例年繳一萬五千三百串本年新草應加繳二萬元值此商情凋敝舊額尙慮不支聞該業已召集同行决議不加萬一上峯督促惟有呈請退辦其餘各業半多贊成此舉云 
[諮議局選送審查員江西]  
　　江西撫院會議廳所需審查科員經馮中丞行文諮議局選送五名以資審理當經議長謝遠涵宣布辦法由每府議員公推八人以備選舉旋經全體議員於二十二日下午設票選定十名呈送撫院聽候圈用五名以昭愼重茲將當選姓名錄下郭迴瀾孫振渭歐陽溥存龍鍾洢孔紹堯謝佩賢魏斯炙謝溥蔭劉鳳起叚方祁 
[湘省各州縣照例罰俸長沙]  
　　湘藩趙方伯以命案定例遇有兇犯在逃州縣承緝不力初參照例停俸勒限一年緝拿二參照例罰俸一年再限一年緝拿三參照例罰俸二年再限一年緝拿查宣統元年十一月分湖南命案共十四件所有承緝不力之桂陽州知州温錫純等自應照章核議現己詳請撫院咨請吏部奏准照辦矣 
軍界 
[郭人漳佈置欽越邊防廣東]  
　　袁督現接廉欽道郭人漳電禀畧云東興至冷峒一帶爲欽越交界要衝地方險要路徑紛歧近日越黨屢由此攻入職道體察情形擬在該處一帶設立營壘八處各配精利器械以防不測計約需工費銀千兩左右云 
[部飭停招陸軍新班長沙]  
　　湘省陸軍小學堂第三期頭班學生係光緒三十三年十一月考取入堂扣至本年下學期止已届三年期滿照章應行畢業升入中學自應續招新班曾經該堂總辦張松雨觀察查照陸軍部改定新章内載學生資格曁選騐格式並印甘保各樣結式繕具清摺呈請撫院通飭各屬按格選送在案茲於日昨奉到陸軍部來電飭令暫行停招現已由張觀察具呈撫轅請予註銷前案矣 
[巡防隊改良營棚湖南]  
　　湘省東路巡防隊同來所駐之營房形勢矮小每至春間則濕氣薰蒸以故軍士恒多疾病而尤以今秋爲最盛現經該隊統領袁玉泉軍門會商岳常道魏芝農觀察會禀撫院將各隊營棚加高尺餘并租定後山胡姓花園一所開挖窗溝以通空氣其所需經費則由袁軍門捐出現已興工修造矣 
[亳州兵警互毆案辦理情形安徽]  
　　亳州綠營與巡警因在娼寮口角致起衝突一案江督以此案起釁應歸咎該營都司魏覲光千總薛鴻燾平日約束無方自應撤任聽候查辦惟起釁原由係因電報局徐司事與商會唐姓之子在娼寮同營兵馬壯圖口角衝突應飭州勒傳一干人証到案訊究以昭平允等因刻已將檄飭辦理情形咨請皖撫轉飭遵照辦理矣 
學務 
[婺源小學禀准二成茶稅安慶]  
　　婺源縣明倫四族兩小學堂前因經費不足當經各該堂員董具禀皖撫請撥茶稅二成當奉朱中丞批仰學司核議茲聞學司覆稱以該堂所禀經費不敷尙係實情應請照准以資挹注 
[歙縣高等小學奬案業已核准安慶]  
　　學部咨覆皖撫略稱歙縣高等小學堂畢業旣經學司將該堂畢業試卷詳加評閱程度年限又屬相符自應核給奬勵所有列入最優等及優等者均照章給奬以示鼓勵朱中丞當卽行知學司遵照 
[申送檢定小學敎員資格表無錫]  
　　錫金勸學所前於五月間奉提學司頒發檢定兩等小學敎員章程并酌定敎員資格表一種附載說明書札飭轉發各學堂以便現充敎員者各就該堂塡寫儘一月内送所各學堂如有添延改聘之敎員務須隨時查塡交由勸學所送司查核不得漏報等語早經該所分别發往各小學堂一體遵照塡寫現聞該二縣塡繳者共孫錫臯等一百五十六人已由該所彚集具文申送矣 
[女子職業學校之成蹟無錫]  
　　金匱女子職業學校去年春間由顧述之華實夫蔡松如三君集資開辦科目以藝科爲主學科爲輔切合家庭實用開辦迄今學生至一百數十人成蹟皆佳繡品尤見優勝聞陳列南洋勸業會者已銷售二百餘件尙有各處陸續來定購者不知凡幾云 
實業 
[粤商會歡迎美國實業圑紀盛廣東]  
　　二十二日上海商會派送員李祖年湖廣總督派送員楊仲逹偕同美國實業圑蒞廣於九點鐘到總商會主賓行禮畢旋到商業研究所徧觀該所陳列各品後到華林寺遊五百羅漢堂隨往陳氏書院先開談話會研究商業首問粤省草蓆出口較上年進步若何次問茶務絲業近年出口情形均馮華川繙譯代答又問美國進口貨品以何者爲大宗答以麵粉火油呢絨爲最又言兩國和睦若有不妥事件彼此不妨坦懷相告該會坐辦李聘臣遂言貴國禁工太苛致感情薄弱請將此意轉逹貴國政府從速删除則兩國愈加和睦矣一點半鐘宴會區協理主席起上祝詞馮華川以英語再讀該圑正總理維利施普夫起讀答詞再由美國中西日報總理我國駐金山領事府顧問官新寗伍盤照代譯畢拉拂打罅言敝國禁工關員似未能稱職 
 
 

Page 12

 
 
如前時聞有一華童其母美人在敝國出世後回祖國數年不赴敝國入口時爲關員詰問該處離大埠頗遠不能調查以致華童困於木屋久不得登岸殊深抱歉此事想係彼此辦理均未盡善所致我等回國後擬請政府先將入口查騐遷入大埠以答謝諸君雅意衆皆鼓掌宴畢同撮一影以留紀念後赴三省鐵路到佛山車站遂乘原車而回 
[勸業道挽回菸草利權之政見杭州]  
　　農工商部以雪茄紙捲等烟行銷中國以來日暢一日幾于無人不吸每年金錢外溢不勝核計日前遂適飭各省調查土產種道菸草銷數之盛衰亟行設法挽回利權浙省勸業道董季友觀察奉文後當以雪茄紙捲等烟將來之爲害甚於鴉片實一極大漏巵昨特照會商務總會大旨以浙省菸草產地銷數疊奉農工商部劄查詳報查此項菸草認捐訪聞向由恒豐烟莊承辦則出產處所銷數多寡自必明晰現在烟業董事係屬何人應請詳詢該莊曁該董等將菸草所產之地歲銷豐歉之數播種收菸時期一一詳細開摺報告以憑酌核辦理 
雜記 
[開栅鬥蟋蟀者被捕松江]  
　　廿五下午松郡城内舊婁署後面荒圃中長脚寳生家開蟋蟀栅聚客鏖鬥爲巡警局偵知糾衆往捕當塲獲住張俞潘錢倪五人解入總局葉巡官畧訊數語轉送華亭縣時倪已經朱姓保出當晚趙大令升訊諄諄訓飭判張俞各罰洋二十五元潘錢各罰洋廿元一併充南門外修築牌坊之用開栅人則另派幹役拘拿究辦 
[在街任意馳馬者受罰松江]  
　　街市馳馬本干例禁新章則應由巡士拘局罰洋以儆詎二十六日里館驛左近有牧夫不諳警章牽三馬過此揚鞭得意巡士等併人馬拘入東嶽廟警局判每馬各罰一元當塲繳洋該牧夫出門時心不能甘破口大罵云 
[貧民借倉穀者追繳長沙]  
　　長沙府倉穀米前因三月亂後民間皆紛紛借糶以致全數空虚現在管理該倉委員以年穀豐收人心安靜亟應追繳以重倉儲爰於日昨牌示凡借穀各户務各赶速將穀車淨如數繳納不得稍有玩延云 
[老夫得少女者不利武昌]  
　　鄂垣武勝門外新河船廠蕭鴻發年逾六旬憑媒陳木匠春林及大通棧主陳鴻發兩人價買陳曾氏於十二日成婚在白雲香茶樓交銀七十七元（合錢一百串）爲財禮有陳昌文者面言曾氏是孀弟媳由其姑陳馮氏主婚龍見田眼同寫婚書經手交銀詎曾氏到蕭家船廠後鄰人咸笑爲老討少曾氏情不自安於十八日晨乘蕭鴻發外出懷挾官票十紙銅元六十枚一手執洋貨布疋一手執洋傘而逃迨鴻發自外歸曾氏已杳無蹤跡問之媒人陳春林陳鴻發等亦不知情回家檢點婚書亦被曾氏盜走查曾氏原係有夫之婦因其夫陳行和好賭輸錢無以抵帳乃與陳春林等紥台術騙蕭鴻發爲其所惑忿不能忍於日前赴縣禀請傳春林等質訊民事庭何别駕以案關紥台鬮詐候飭傳陳春林陳鴻發等集案核奪 
[僧徒柬請婦女佛者胡爲寗波]  
　　鄞縣西河營觀首寺前因住持僧不守清規經郡紳驅逐出境另延天童寺方丈八指頭陀寄禪住持寄禪因　冗不能常川住寺另委徒僧某主持寺事近該僧於寺中建七佛會常柬請大家婦女八寺禮佛致滋外間物議有胡某者於戚家見有此柬大不謂然持柬向該僧理論大起冲突幸寄禪是夜在寺出而勸解胡始息怒而歸聞尙擬與之辦正當交涉云 
[學生肇禍架詞聳聽者何故浙江]  
　　西安縣勸學所董王海玉等以學生被人毆辱等情向撫院具控增中丞察知兩造各有未是當援筆批云此案顯係觀劇滋事因學生聚衆要求遂致小題大做惟葉卸黑曁羅家驥凶毆學生張鍾鏞已至成傷實屬恃勢横行旣經該縣騐明而巡董羅道權竟到堂自認演劇復敢代爲緩頰殊失巡董資格仰提學司會同巡警道轉飭西安縣將啓衅緣由曁毆傷情形並巡董自認緩頰情事迅速據實禀奪至來禀係勸學所敎育會列名並無蓋用鈐記是否冒揑亦即查明併禀可也 
清談 
[剪髮問題]  
　　髮之厄匪自今始也。猶憶國朝入關。松民納欵後。薙髮之令風行雷厲。李舍人雯有答髮文一篇。若莊若諧傳誦一時。其辭曰。 
　　維某月某日。李子將薙髮。先夕夢有物蒼蒼。蒙茸其形怒而呼曰。予髮之神也。從于而生。三十八年。今聞棄予。來責爾言。自子之少。我居爾顚。纖齊。圓直。旣澤且玄。可以弄姿於幃房。可以耀影於。華簪可以晞陽於。扶桑。可以濯流於清泉。顧乃苦思。研精勞幹震。形役及於我。失其華英。血早衰而。種種年未至而星星。至於出蓬蒿。登塲屋。頭如。飛葆匪膏匪沐。人一之爲。子屢焉而。未足　願没。齒而相隨。何期中道而見逐也。且予聞之絶交不出聲。棄婦不吐。并余爲亡國之遺。族子爲新朝之膴。仕念往者。之綢繆。莫深文以相刺。然疇昔之日以。我禦窮。一朝見棄。意如飄。風豈曼纓之可。羨曾毛裏之莫痌。苟無言以自釋。行訢之。於蒼穹。李子聞之。涕泣掩面。已而凝思展意。釋然而對曰。子旣責予。予亦將一言。自我與子。體附肌連。使予累子。子不得。獨鮮。使子去予。予不得獨妍。故人之有髮。猶草木之有枝葉也。春生而秋謝。春非恩。而秋非怨也。猶鳥獸之有羽毛也。夏希而冬毨。冬非厚面夏非薄也。無可奈何而安之若命。是故。無不祥之鳴焉。今天子聖德日新。富有萬方。一旦稽古禮樂創制顯庸。予犬馬齒長。不及於盛時矣。而爲子之族類支黨者。尙得照曜星弁之下。巍峨黼黻之上。予幸以戴白之老。乞靈於鹿皮。竹冠以庇子焉。所謂鄙人不敏藉以晚蓋者也。我子其亦有意乎。於是諸髮無語。灑然而退。又明日而李子髠焉。 
　　記者曰剪髮之。說於今又大熾矣。是亦。髮界之一。厄也雖然或主剪。或主不剪。二說混淆。莫衷。一是意必有所謂髮神者以爲祟其間。果安得千百李舍人者。走徧各行省。一一家喻。而户曉也。 
寓言（續） 
[疑怪（仙乎）]  
　　舅母笑之曰。此猶未算精巧異時洗手作羹湯。旣諳姑食性。珠翠的礫。釵鈿星瑩。宜必有以益畫眉後之新妝也。亟從手　之。又爲之再綰原處。女母曰老身頃間謂其嬌憨不解事。不信然耶。標梅之實已届。猶是穉氣未脫殊慮其不知何以事姑嫜也生母曰不然。焉有畫中人而不解事者。老婦甚喜其天眞爛縵。且各引一觴以誌今日彼此之交歡。如何。于是互浮一大白而女已離席。小語曰。誰强若以此黃澄澄之物加儂鬢者遂　。諸媪對此。不禁軒渠幾絶倒迨酒闌客　。生隨母還舍。知已聘婦于江氏。即曩昔數見之麗人。大喜過望。母亦听夕摒擋婚儀。以俟吉期之届。尋爲生之同事所聞。皆艷羨其獲此良匹。甲曰君等方以之爲美滿姻緣。以僕觀之。殊不知其所謂美滿者果何在也同人駭問故甲曰將必知之。何必預爲饒舌。以談他人之閨閫。同人曰。吾儕私室晤對。縱有越禮之言。未必遂揚于外。君何必如金人之三緘其口。甲曰。江某　生作僞。膝下安得有賢淑之女。抑何其見不及此。同人曰犂牛之子。向騂其角。吾等方以君爲别有真知灼見殊不知其僅恃一已之胸臆。遂誣盡世間不父之賢女士也。甲曰。僕洵非無所見而云然。今亦不暇與君等相辯難。請留意以覘其後如何。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[安徽巡撫朱家寳奏酌擬皖省各司道公費摺（續）]  
　　提法司爲司法專官擬請每年實支公費銀九千六百兩比較原有各費歲增三千六百兩巡警勸業兩道擬請仍照原數每年實支公費銀各四千兩其警務勸業兩公所亦請仍循其舊歲各支銀三千六百兩全年共各支實銀七千六百兩該兩公所與學務公所領欵向係月支茲擬改爲年支遇閏匀攤比較常年原有領欵均無甚督殊至該兩公所每年另由民政部領巡費農工商部領調查費各二千兩仍請照舊一併支發以濟要需皖南道兼管蕪湖常洋兩關並通商交涉事宜最爲繁劇擬請每年實　公費銀三萬六千兩比較原有各費歲省二萬四千兩皖北道兼管鳳陽稅關事亦較繁擬請每年實支公費銀二萬六千四百兩比較原有各費歲省一萬六千六百兩該兩道本署行政經費皆在其内以上所定各數均就各署現情詳察熟籌持平定議共計每年實支公費銀十二萬零八百兩計節省銀四萬三千六百兩但皖省各署向有分認提解練兵經費每年共銀二萬四千兩目下公費旣已核定餘欵業經歸公前項報効應請即以節省項内提撥抵補俾示平允除分别支抵外計每年可餘銀一萬九千六百兩應以本年十月初一日爲始爲實行之期省垣各司道公費按月赴司具領造報皖南皖北兩道應准照定數按月坐支其節省之欵按季攤匀解司候撥至藩司節省之欵亦即由該司自行劃存分别匀撥歸公如遇交替截日核算將來各署倘或收解不及原報數目即於應支公費内按數减抵不得短解此次節省銀兩倘有漏未查出之欵不論年月遠近均自本年十月初一日起照數飭繳其有更名巧取仍蹈積習者一經查實應由臣從嚴參處以昭核實而肅法紀至各府州縣正佐公費現正遵照部文切實調查各項規費一俟查明確數即當次第釐定接續奏明辦理據清理財政局司道造具表單詳請奏咨前來臣覆加審核現定公費較之歷年原支並撥抵報効欵項每年約節省銀已將二萬兩核與部章提出規費津貼各署餘槪歸入正項辦法尙係相符日後酌議各府州縣公費時卽可藉作先導以次廓清辦法均尙周妥除將表單分咨彚核外所有酌擬司道公費緣由理合會同兩江總督臣張人駿恭摺具陳伏乞皇上聖鑒敕部查核立案施行謹奏宣統二年九月十六日奉硃批該部知道欽此 
[又奏暫定撫署公費片]  
　　再督撫公費照章應由會議政務處議籌嗣准度支部電暫先自行酌定等因應即遵照辦理查皖省缺分夙稱貧瘠此次酌定各公費本非一人一時之事然當此庫帑奇絀支付萬難臣忝長羣僚受恩深重自應力求撙節以身爲先經飭司局公同會議臣覆加核定除養廉役食等項循舊辦理外擬暫限每月實支公費銀二千二百兩自本年十月初一日起由藩司按月支解應請作正開銷其各屬局所向解臣署一切公費銀兩均檄令悉數彚解司庫存儲具報通盤核計每年約較向有數目可省銀三千兩仍俟會議政務處議定公費數目咨行到日再行遵辦除分咨查照外理合會同兩江總督臣張人駿附片具陳伏乞聖鑒敕部立案施行謹奏宣統二年九月十六日奉硃批該部知道欽此 
本埠新聞 
[滬道維持市面最後之文告]  
　　新任滬道劉襄孫觀察昨日出有示諭照繕多張分發英美租界内張貼照錄如下爲曉諭事照得上海爲通商大埠華洋貿易總滙財力本極雄厚今歲華商爭購股票現銀輸出較多一時難以周轉錢業受其影響本道下車伊始首以維持市面振興商業爲宗旨迭經查明滬市現情一再電禀外務部度支部農工商部曁兩院憲籲懇設法補救蒙度支部飭令大清銀行即日先裝現銀一百萬來滬應急並蒙兩院憲寛籌鉅萬發交裕蘇裕寗兩局存儲備放本道往晤各國總領事亦允轉商各銀行照常流通似此中外官商合力補助財力益形厚實大市何難回復惟有等商富仍紛向各錢莊逼提現貨互相擠軋實足起謠言而生恐慌殊與商市大局有碍用特剴切示諭仰諸色人等一體知悉爾等須知上海市面旣經官商協同扶助不致再有危險昨又奉特旨宣布德意復蒙南洋督商憲張親詣滬上察看情形竭力維持實爲我上海商民之幸福爾商民正可各安營業協力扶持不必妄起猜疑自生驚恐本道有地方之責商情如有艱難無不立予轉陳上憲妥籌保護倘有愚民造謠生事亦必嚴行拿辦不稍寛貸其各凛遵毋違切切特示 
[金琴孫遇害三誌]  
　　通運公所董事榮記報關行主金琴孫君在四馬路西叚南平安里被人鎗擊身死業己兩誌本報茲聞外間傳說謂金君遇害之前數日家中所畜多犬每見主人出門必羣起啣衣似有挽留之意無稽之言徒惑人聽又有人言金君爲人慷慨交遊極廣與官紳商各界感情不惡惜乎日近青樓致有今日之禍此言似稍有含蓄惟眞相如何迄仍未悉並聞仁濟醫院前日將檢出之鎗彈一顆送交捕房存候查核老閘捕房捕頭亦已派探劉森堂至金君生前所狎之各妓女家及是晚同席諸君處詳詢一切至當時追赶兇手之小馬夫現仍在押捕房候再盤詰恐一時尙難保釋也 
　　昨夜又據友人談及自金君被害後茶坊酒肆等處莫不談論此事大都謂方雲卿汪泳生兩案迄己年餘均無影響汪案程度較高緝捕固非易事若方雲卿案則有似爭風必係下流社會所爲滬上差探亦竟無此能力無怪暗殺重案時有所聞此次金君遇害其行兇之人程度亦可想見蓋金君平日雖體面官紳咸與往來凡有公益亦甚熱心贊助而其所作之事則有大不滿於下流社會者如淫伶高彩雲李春來巨憝范高頭等案均與金君頗有關係金君之親密戚友曾有婉詞規勸者而金君氣勢壯盛常有不畏利刃不畏洋砲之言不肯稍留餘地又龜奴肩負妓女出局之惡習係金君主動革除妓女轎捐亦由其獻議其餘取締妓院懲辦流氓等事出於金君調查與議者居多雖金四金四之名震動妓界其實 
 
 

Page 19

 
 
非敬之乃畏之也金君於下流社會結怨已深今果爲方雲卿之第二亦意計中事但不識有捕務之責者能不稍鬆勁務逹緝兇嚴究之目的否 
[周友蘭乘隙濳逃]  
　　北市森源莊股東兼經理周友蘭因不理本票銀兩奉滬道札飭公共公廨提案押追在案前晚七句餘鐘忽有兩人至押所内探望周即乘隙逃出當由看役諸百秀趕至老垃圾橋未經追獲回禀寳讞員大爲震怒着將諸百秀桂卿等四看役一併管押一面即用電話傳知各捕房派探一體查緝並飭承辦是案之廨差張福金泉將周之胞兄周鶴卿拘廨收押候訊昨日復派差探將周之住屋先行發封候再核辦 
[兩親家願令子女受責乎]  
　　本縣田大令批黃傅氏禀云地方官祗能當堂爲民斷事不能自往民間爲人家夫婦之和事老氏媳俞氏不聽敎訓前據氏夫禀控業已提案訊辦給氏夫領回管敎旋因濳回母家復飭差押回不久即據俞福昌以伊女被該氏及氏子凌虐等情呈經切實批示方謂可以無事矣不圖兩家各懷異心氏子夫婦固已不睦而爲父母者又不願其子其女之永遠和好各投無賴訟棍聽其敎唆必欲爭訟事之勝負殊不知訟愈久則情愈傷必致氏子夫婦日久離異而後已風氣之壞可爲浩嘆總之夫婦感情非官力所能制如兩情實已乖違萬無可强惟有一併重懲以示儆戒據禀前情候提氏子夫婦到案爲該氏夫代執家法各予責懲以儆不孝而斷訟根兩造其愼思之 
[救火聯合會開會誌盛]  
　　城廂内外救火聯合會昨日開落成大會並行試鐘禮到會者有該會會員一千餘人曁蘇州救火聯合會旣濟消防龍社等十八社代表孫問鸚君松江救火聯合會代表嚴爕臣君表元吳城自治公所代表方雅南君蘇城觀前大街市民公社代表沈鴻揆君金閶下塘東叚市民公社代表鄒幼畊君蘇省渡僧橋四隅市民公社代表蔡晋伯君尙有本埠商圑公會商餘學會體育部等各圑體均各偕同會員會友約六百餘人下午一時由會長李平書君宣佈開會宗旨繼由毛子堅君報告收付大略後由本邑官長及該會會員葉惠鈞賈季英蘇筠裳穆杼齋沈縵雲王引才等諸君相繼演說各圑體均致頌詞末由李平書君致謝尙有洋人數名亦來參觀頗極一時之盛散會時已鐘鳴五下矣 
[米行虧負停閉四誌]  
　　南市荳市街裕源米行倒欠鉅欵後曾經元益莊將該行執事沈桂生扭控總工程局並由荳米業裕泰及漢口帮新大等附追荳欵判沈留候覓保理處在案詎迄今尙無保人挺押不理茲由局中飭役至吳淞移提增泰米店主符桂芬到案經湯裁判復訊沈供被符欠去米洋八百四十二元前囑米掮客朱雲山吳申甫持來劃條迨前往到洋六百四十元符己聞知倒閉消息欲圖吞没是以益形困難求請追給訊之符供已付朱洋二百元適沈在押未悉求鑒判符交保赶將欠欵如數付清沈着還押仍遵前斷覓保赶理各欵母再延抗 
[工部局檢查疫症]  
　　英美工部局西醫查得浜北阿拉白司脫路居民中有因患脥核瘟而致命者一人以爲此症易於傳染故連日派西員帶同華人至該路一帶並附近之甘肅開封七浦等路按户檢查有無前項瘟症在通逹事理者固知工部局此舉係鄭重衞生起見並不爲異惟無知婦女則已不免恐慌所幸該西員皆通華語出言頗爲温和舉止亦有規則故被查之家事後尙無異議 
[巡弁挾嫌開除巡士]  
　　閘北四路四區巡警分局巡弁朱錫堯屢向局中長警以及聽差清道夫等借貸錢洋上月又向巡士姚子政借錢不遂致成嫌隙日前藉端將姚開除姚心不甘服遂投總局禀控昨經張參事官傳姚到局詳細詰問諭候禀明汪總辦請示核奪並飭調往巡邏隊當差 
[電燈尙須改良]  
　　城内各街所設之電燈自移歸自治公所管理後曾經所董知照路政處派人調查將從前舊燈一律換用二十五支燭光新燈不意未及半月損壞熄滅者已不知凡幾業由所董移請電燈公司悉心整理矣 
[札發長警賞罰職守簡章]  
　　江蘇巡警道汪觀察札上海縣文云奉撫憲程札本道詳遵批議訂長警賞罰職守簡章請示由奉批據詳送議訂長警賞罰職守簡章尙屬周妥至賞銀一項擬不預定數目即以是月記過罰欵統計若干均匀攤派免致或贏或絀辦法原無不可惟輕重之間苟司其事者以意爲之即不免流弊濳滋該道務當督率專理各員公正執行信賞必罰是爲至要仰即轉飭所屬一律遵守俾功過所判懲勸胥昭以策進步而保治安毋稍玩泄切切并候督部堂批示繳規章兩册存等因奉此除將章程刋本分别咨行查照核辦外合發刋章通飭札到該縣立即遵照一律恪守定章辦理俾昭勸懲而策進步倘敢玩違定干詳請嚴懲 
[學生練習野操]  
　　僧立留雲高等小學校全體學生昨晨六時由該校體操主任敎員許君寳銘率同至滬杭火車站左近練習野外戰術兩軍相抗各佔形勢其勇往之氣足爲小學尙武之模範云 
[城内]  
　　交保料理○胡長芬在縣控被王立賢欠銀不還前晚田大令提訊胡供開設泉泰煤號曾與王立賢所設之信義碾米公司往來除收過外被欠煤價銀一千餘兩向索不付王供信義碾米公司係張樂君等發起于去年正月開設實因生意清淡延至十一月間閉歇共資本銀三千五百餘兩小的經手除裝修外尙欠一千餘兩惟小的係是夥計並非股東求鑒判王交妥保限十天清理 
　　得一女兒○杜家巷鄉人翁錦堂之妻張氏被吳如梁誘騙來甲賣於金華全爲室已生一女近由翁在縣告發提吳到案訊責收押在案今傳金華全之母金龔氏至案略訊一過判將翁張氏交翁錦堂領回管束不准虐待女孩交金龔氏領回撫養吳如梁還押候發改過局禁押 
　　斥革馬快○縣署馬快唐桂因辦公不力昨由田大令帶案嚴比遂即斥革 
　　定期開會○地方公益研究會定於十月初一日下午七時開常會請李希周君演講李君係法國游學畢業生茲應部試回滬昨日會中已繕具通告書遍送各會友知照矣 
　　官事○同知銜揀選知縣李泰來一路巡警分局正巡官德清候選知府翁兆霆江蘇試用道周鴻孫准補青浦縣縣丞馬幹員候選巡檢吳耀宗候選縣丞郜德超昨日均至道署禀見 
[南市]  
　　巡士操練○總工程局巡員昨出條示云 
 
 

Page 20

 
 
奉警務長諭自十月初二日起兩到六上差巡士每逢星期二四六下午十二時三刻操練一次特行諭知其各准時齊集總局無故不到及遲到者記過不貨 
　　船户違章○路政處昨據警務處水巡查獲大碼頭垃圾船户陸金福違章將垃圾傾入浦江請爲嚴辦經湯裁判訊明判令戒責一百下鎖示碼頭七天以儆效尤 
　　塾師不端○江北車夫戴秀山前被西門外塾師倪壽宸借去洋十元並又代還某姓之欵洋八元日前向討反被倪揑寫會據一紙勒索會欵並取去棉被一條付質遂卽扭控西區解至工程局經陳裁判訊得倪迹近訛詐實屬不安本分判押限繳還欠洋十元如違重究 
[閘北]  
　　曾否販賣○楊正祥在四路分局控告朱許氏串同著名蟻棍趙龍華將其妻夏氏賣於吳淞王姓成衣匠經官訊實判令押追在案昨由許氏央人尋見夏氏扭送至局夏氏供在蘇州帮傭並未被人販賣奉諭分别收押聽候究辦 
　　違禁售烟○沈炳生住居北涇鎭近日在家私設烟榻售賣洋烟由四路五區查獲移解一區昨經黃正巡官提訊沈供多狡賴巡官以証據確實判罰洋五元具改過結交保開釋如再違犯定將房屋發封 
　　押追借欵○沈金成至四路分局控告孫寳泉欠洋十元屢討無着昨經黃正巡官傳案訊實判宋押候繳洋開釋 
　　打放馬夫○朱姓家前被馬夫王阿毛行竊現洋五十元由巡警總局孫裁判訊實押追詎王挺押日久抗不遵繳昨奉覆訊判責五百板逐出 
[英租界]  
　　殃及隣居○前晚一點餘鐘福建路第四百七十一號門牌李順興蓆店忽然火起延及比隣升大洋貨店萬生德烟紙店及空屋三間後由老閘捕房諭派探目張寳榮前往查得起火之家未保火險惟比隣升大保有險銀二千五百兩萬生德亦保險銀三千兩業已據情回訴捕頭請爲核示 
　　痛折一臂○留學生松江人沈書侯寓居四馬路老鹿鳴旅館内吞烟身死已誌前報茲悉沈並非松江人係嘉興秀水縣人乃父在京服官沈在復旦學堂肄業其兄沈調笙在金陵某學堂肄業因見報紙載有此事赶於前日來滬奔至捕房詢明奉飭自投上海縣禀領屍棺 
　　客棧拍賣○靖遠街十九門牌張阿惠所開之長興小客棧因窩賊留贓經公堂訊明發封在案茲房東以該棧積欠房租禀准寳讞員　昨日派差協探將棧啓封拍賣抵租餘洋儘數充公 
　　巡捕違章○靜安寺捕房華捕葛志福與虹口捕房華捕王杏生乘坐電車不帶車照並不給資經華捕張正巡官查悉以該兩捕有違定章業已分别究罰咋復傳諭各捕房華捕嗣後如再有前項情事一經察出即行送請公廨究罰不貸 
　　奬勵包探○美捕房十二號二等包探宋掌貴二十一號試用包探毛伊文因辦公得力昨奉卜總巡諭各拔升一級以示奬勵 
　　包探獲賊○史叔泉昨在四川路某洋人家圖竊被探查獲拘押捕房候究又林阿根竊取香粉弄一百六十六號某姓棉被被探顧阿　查獲人贓帶入捕房押候解究 
[美租界]  
　　協　逃婦○法租界住户楊阿高之妻張氏日前被元芳路四十五號王施氏拐匿昨由法捕房二十三號包探偕楊投報美捕房捕頭派探將施氏協提解廨候移法廨究辦 
　　匪徒攫物○昨日下午二時粤婦王陳氏乘車過密勒路閔行路轉角處被匪徒搶去金簪一只該婦即報捕房捕頭允爲查緝 
　　西人失竊○西人愛文司昨至捕房報稱刻　馬車至禮查路被賊偷去皮篋一只請爲查緝捕頭准之 
　　索欠衝突○胡芝芳昨向蓬路八百九十九號陳才寳索討欠欵口角互毆由捕併送捕房捕頭命胡自赴公堂控追 
　　沿途鬥毆○王阿金　與梁悅來在海寗路互相扭毆由捕併送捕房捕頭令各存洋保釋聽候傳訊 
　　索租爭鬥○小販金錦標在元芳路殷掌蘭雜貨店門前擺設水菓攤昨殷向金索討攤基租不遂互毆由捕一併拘入捕房押候查辦 
[法租界]  
　　誘拐婦人○甬人周金川周慶郎周海水在籍以代薦帮傭爲由誘拐婦人唐周氏來滬借庽小客棧内兩天事爲包探偵知將氏及兩周拘捕解廨請訊氏供訴前情金川慶郎兩人供詞閃爍判氏交保兩周收押候核 
　　竊取衣包○王阿四行竊衣包在小押店估質被探撞見盤詰支吾立將人贓拘捕解廨請究王供衣包係在龍華鎭某鄉人家竊來　移送該處巡警局就近訊辦 
　　能否註消○湘人李易鑑前在漢口由榮華棧接客夥黃義成招接時失去皮綢衣數件除由黃尋交兩件外餘贓不理私逃來申後由李追至上海在榮華棧内遇見扭捕解廨奉判保出候查訊辦在案昨該棧主車阿連投稱黃夥保出後已出門營生原告亦已離滬可否將案註銷聶司馬諭令退去候移詢漢口地方官俟接復音再核 
　　屢戒不悛○李阿五曾經公堂懲辦開釋未久茲又行竊潘阿有家洋傘衣服各物被探拿獲送究聶司馬以李屢辦不改無可寛宥判枷號一月押三月期滿逐出境外 
　　何時脫累○謙益恆號夥易福田周德奎等前將本票向趙守梅等家購貨由茹雲室主栗觀田担保迨到　往取易等即避匿不付報由捕房將該號夥周德奎陳某二人拘廨訊究判押候提到易等再核昨各原告又復投案趙稱前倩夥往栗處　欵反被店夥毆傷質之栗供爭論　之不敢行兇周德奎供各　均由易等經手小的並不預聞判周還押候再酌奪 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[宣統二年江西陸軍野操規定（續）]  
　　二十四大行李内僅携帶一日分之糧食（糧米鹽菜馬糧）第二日之糧食則由各部隊於第一日之午後甫經宿營之時派令副軍需官軍需長司務長等由行李長指示帶同車夫至兵站或倉庫委員住處（另有指定）請領同時請領馬糧 
　　二十五大行李所用車輛及僱夫均須於出發前一日由輜重隊按照大行李編製表各隊應用事輛之數及僱夫名册一併送至各標營隊惟分屬於五十三標者須約期至九江由該標長官先行集合 
　　二十六輜重隊人員今年預操僅充大行李長行李長監視兵之職任監視之責 
　　二十七每人每日給米一斤六兩鹽菜四兩馬每匹每日給豆五斤草十二斤柴每隊第日一百五十斤舖草每隊一千二百斤（一帳栅一百斤） 
　　二十八各目兵携帶毛毯一條雨衣一件水瓶飯盒各一個 
　　二十九馬砲工輜各隊之派屬於南北軍及假設敵者須於演習之前將各官長名册造送一分於所屬之支隊長並由各支隊長先期集合（參觀第二十五條） 
　　三十步兵工作器具每營須携帶四分之一 
　　三十一各將校均携帶建昌南部北部五千分一建昌山口二里半河頭虹津馬口灘溪涂家埠罩機大湖池蕉桐仁厚區二萬分一南昌九江兩府屬二十萬分一之地圖各一張 
　　三十二各支隊長須於出發前一日將兩軍之戰鬥序列錄呈一分於閱兵處 
　　三十三五十三四兩標統帶官限十月二十四日内將作戰一覽圖每日會戰略圖送呈閱兵處再大操畢歸營之後一月内應將該部隊大操記事呈由兵備處核轉其記法照野外勤務書所載要領辦理 
　　三十四記載命令報告及其他演習諸事所用地名均照秋操地圖辦理其在此圖以外者則照二十萬分一之一覽圖辦理 
　　三十五演習之第一日第二日北軍用黃帽罩南軍不用第三日假設敵用黃帽罩南軍不用第四日閱兵式一律不用黃帽罩 
　　三十六北軍報告書畫一藍綫南軍畫一紅綫以示區别 
　　三十七混成恊對抗演習時假設敵步隊一隊用紅旗一面馬隊一排用白旗一面砲隊一隊用黃旗一面工程一隊用藍旗一面 
　　三十八兩軍支隊長當演習時所有决心處置須通報於專屬審判長轉報於閱兵處 
　　三十九步兵每名携帶空嚮五十發工兵每名携帶空嚮三十發騎兵每名携帶二十發砲兵每門携帶藥筒八十發 
　　四十演習中空嚮銅壳由各兵員收回 
　　四十一兩處相遇二百密逹以内禁止射擊一百密逹以内禁止衝鋒 
　　四十二總監處吹奏號音各隊接吹計有五種號音一暫停戰二架槍三官長集合四續行演習五又收隊 
　　四十三各處審判官長聞暫停戰號音即向總監處集合 
　　四十四協標部差遣可隨本部官長見習演習須記載每日演習之經過以供審判官之參考或由所屬之長官派以某任務但左臂仍附紅布（參觀第十四條）其給養及宿舍則附於所屬之司令部 
　　四十五出隊後各標營隊所派令之留守官佐不得擅自離營以昭愼重 
　　四十六預操人員除秋操軍隊編制表已編入者不許參雜外人一名 
[呈度支部農工商部整頓出洋華茶條議（江寗勸業道李哲濬）]  
　　敬禀者竊查華洋貿易彼以紗布我以絲茶爲大宗近來洋貨日進土貨日退其原因由絲茶之失敗絲奪於意日茶奪於印錫此固無人不引爲隱憂然蠶桑一項近來各省皆知講求而商家亦有研究新法者唯華茶一項銷路日絀商家旣不注意國家亦不干涉任其失敗伊於胡底查甲午以前華茶輸出海外有二百萬担左右至十五年前即光緒廿二年之海關册尙有一百八十六萬二千三百十二担迄近今三平减至一百四十萬担以下内中磚茶居十之四華茶銷於歐美者不滿五十萬担磚茶係俄人在漢口製造名曰華茶實則利權已入俄人之手查俄人所設之磚茶廠共有三家曰順興曰阜昌曰新泰開辦已二三十年資本均二三百萬每年製成紅綠及小京磚茶計二十五六萬箱左右每箱計二百英磅合華一百五十斤是歲出有三十六萬担之巨已占華茶全額三分之一此項原料名曰花香係由紅茶末製成近年來紅茶銷路日絀茶末亦日少而磚茶何以年增一年蓋由於俄人將印度錫蘭茶末運入中國攙和製成印錫茶末香雖不及華茶而色味則由製造合法較爲濃厚一經攙和其味加美適於外人之嗜好查三十三年海關册印錫茶進口已有十一萬一千九百八十二担若不亟思改良抵制吾恐印錫茶不但戰勝於海外並將戰勝於國内矣不但奪我在歐美紅茶之銷路並將奪我在俄國磚茶之利益矣今欲改良製造收回利權擴充銷路斷非一二茶商所能爲力况茶商素無圑體種茶與製茶及販賣者各營各業不相聯絡非由國家設大公司合全國官商之力以謀之不足有濟英美向嗜華茶近來在美國市塲華茶僅占百分之三十九在英國則僅占百分之三其大多數皆屬印度錫蘭茶現時華花銷路雖絀信用尙存失今不圖華茶將絶跡於歐美市塲雖欲補救而無及矣茲就管見所及條列於下 
　　一茶之沿革 
　　茶之沿革其來已久因無關於事實故不具論唯榷茶之法始於唐德宗自北宋以後即爲國家專賣品宋初民間種茶者領本錢於官而盡納其茶官自賣之私賣者有罪至天聖間改爲貼射嘉祐間改爲互市至政和以後改爲茶引與鹽商無異由元迄明相沿不廢或爲官賣或置商引要皆視爲國家營業之一種未嘗放任於人民及我朝弛一切之禁許各地人民得以自由種植然猶於販運售賣之茶商課其茶稅課稅之法茶商先領茶引茶引每年由户部頒定於產茶各地由地方官轉給茶商茶商 
 
 

Page 27

 
 
上納茶引與紙價照所納之課而受引照引之額而購茶或販運或出售或往賣皆以引爲信無引者謂之私茶賣者有罰向來業此者結一圑體獨擅其利户部所頒下之引皆由若輩盡收之不許他人領引有領引者必百方妨碍使其不得營業其壟斷茶利與鹽商之把持鹽利無異此等制度在國初閉關時代爲禁止私運起見不得不然迨至海禁大開此例遂破外人在我國開設茶行專收茶葉運至各國於是華茶專賣之權逐漸移入洋商之手故論茶之沿革可分爲三時期由唐迄明爲國家專賣時代自國初迄通商以前爲限制營業時代自通商以迄今日爲自由貿易時代實則所謂自由貿易者對内而言耳若就出洋而言則專賣之權早已入於外人之手故此時代謂之外人專賣時代亦無不可（未完） 
小說 
[奇情小說鸚鵡禪] （六十三） 
　　第十九章訂婚 
　　得來得加宅第。承累世經營。宏敞壯麗。巨觀甲佛蘭登。地寛廣。外匝紅碧之牆。上緣青籐。相接如繡幛。入門。有園。植菓蔬幾徧。鮮花異艸。五色爛斑。綠蔭一帶。進爲内舍。又進爲迴廊。曲折而入。有樓居在焉。燕話雕欄。翠巢雲幕。樓之東與内園通。花徑三三。貫穿如虹。由此行數十武。爲圖書室。苔痕階綠。艸色簾青。其上卽。來珠兒臥室也。 
　　日是來珠兒以病故。憚於外出。邀斐德蘭至臥室。談借欵畢後。斐德蘭徘徊室中。見供張甚富。粧鏡嵌鏤金之架。珠簾懸雕玉之鈎。帷帳之屬。詩織迴文。香風襲襲。芳氣霏霏。臨窗外矚。又朝霞初捲。綠淨無塵。園景之勝。如畫圖十幅。爭妍鬥麗。謂來珠兒受女郎之蔭。享此幸福。是亦宜心怡而神快。矣胡彼復多病者。 
　　凝想間。來珠兒更與斐德蘭詳談心曲。以極纒綿之語。傳其傾慕之忱。蓋彼方慷慨捐鉅金。不惜犧牲家產。以濟其急。意必將感恩知已。無不可如願而償。言次。覺意興勃勃。無復嬌羞掩飾之態。而斐德蘭乃自念曰。此何時耶。敢及姻乎。初雖强作好言。以迎其意。迨來珠兒就之愈殷。欲即日與訂婚約。反澹然付之。 
　　來珠兒見斐德蘭語言支吾。無婚姻意。心中大慟。又淚涔涔下。至涕泣不能仰視。默念吾待斐德蘭無微不至。彼之所求。余必應之。今乃因憐才一念。復願擲如許之黃金。而彼仍以鐵面冰心。爲熱血柔情之對付。流葉有心。釆蘭無意。豈吾無瓊質仙姿。故難博潘郎之一顧。抑我眞命薄。孤芳零落。合終老牖下耶。 
　　嗟嗟。陸子狂歌。屈平見放。有才不遇。自古痛心。而良女求偶。不得蒙子兮之歡。則其情固更有痛者。是時來珠兒痛極之下。忽嘆妾命不猶。早有長齋繡佛之願。如此紅塵。更誰青眼。彼或始終固執。則吾其遁入空門。欽鹿野之苑。羨靈鷲之山。而一絲不掛矣。念冷又熱。熱已又冷。如是者。不啻十數。 
來函 
[松江同善堂來函]  
　　本堂定例專收無主暴露之棺茲查得城鄉各圖中有主暴露之棺實係無力營葬者亦屬不少但日久不葬有礙衛生今届十月朝埋葬之期該項有主無力營葬之棺即由本堂雇備夫役代爲埋葬除飭保傳知掮牌鳴鑼外特此函告再本堂殯房中所停之柩滿間擁擠有主無主無從查考自本年十月起有主者請速麥堂報明以便造册編號如不來報明者槪作爲無主之棺本堂於下届清明節内一律代爲埋葬現已禀請府憲出示矣 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
