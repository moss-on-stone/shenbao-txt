# 1888 - 272 - 4905556

 

Page 1

 
 
[重印青樓夢出售] [  申報館主人啓]  
　　青樓夢一書以悱惻芬芳之筆冩流連繾綣之情洵香國之佳談敎坊之韻事也向經本舘排印早巳不脛而走兹特重付手民字旣無魯簡之訛紙亦類齊紈之潔卽日出書每部價洋五角賜顧者請照曩例 
[新印東華錄東華續錄出售] [  圖書集成局啓]  
　　東華錄一書初編于蔣氏後長沙王益吾祭酒從事史館復取累期掌故列聖宏謨編纂成書箸爲續錄由是自天命迄道光九朝治績燦然大題恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外潘恭順之情邊疆開拓之事亦皆編年記月一覽可知固宜家置一編朝夕披閱者也第原本巳多漫漶坊間翻刻又皆魯魚亥豕訛悞良多兹用新式鉛字排印精選上白紙張校對裝潢俱極佳妙刻巳告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲躉購買請移玉至申報舘帳房面議可也此佈 
[石印御纂七經先印五經發售] [  點石齋啓]  
　　是書兵燹後惟荷澤馬文愍公摩印於浙省官書局披讀一過間亦不免舛錯本齋覓得殿本縮爲袖珍本校勘之嚴密至五易手而後已若備以爲作經文之用可免臨文疑誤之弊分裝二十六本碼洋八元准于十八日出售上海文瑞樓及南北申昌各書坊外省如金陵京都廣東福建湖南湖北山東江西等省皆設分局從近購辦可也此佈 
[局騙客談]  
　　設局以騙人謂之局騙局之云者猶言做成圈套以待人之自投也而棋局之局亦謂之局杜詩老妻畫紙爲棋局所以謂之局者以其有所界限不得出乎其外與局騙之局迥乎不同乃孰意時至今日人心變幻益復不測竟有以棋局騙人者則何妨移此局於彼局而卽名之曰局騙也仲秋下浣新凉無事適與蘭月樓主人象戲一局將負嘯山子目外來相與觀局指局中曰子將敗矣奈何余曰勝固欣然敗亦可喜此東坡之言也彼之爲此言未知是圍棋是象棋今我於此事則頗得東坡之趣縱不足謂雖敗猶榮亦尚合乎寵辱不驚之旨嘯山子撫掌而笑因謂余曰象棋之戲固亦文人雅事也子爲此言則更爲逹觀矣然而近來有借此以騙人者子亦有所聞乎余曰未之聞也嘯山子曰日者偶至南巿大碼頭見有以板兩片支竹爲架而置板其上以爲棋枰擺象棋譜以引人决勝負者其坐於二寸寛之板凳上戴眼鏡時以手自捋具黄髭儼然若有所俟者則本邑人某甲也枰上爲棋譜者三旁兩局類皆七星不能破中一局則時有人卜手焉負則輸彩錢二三十文相與一笑而去以此爲業英雄末路中常有之乃無何而圍觀者人漸衆忽有一越人指手劃脚倡言於衆曰中間一局吾能破之如此如此着則勝之必矣於是攘臂而前與擺棋攤者賭小勝負不數着而越人負矣故作不服狀曰爾老於此中自不能勝爾除爾之外則我决不肯相讓其實則彼所謂如此如此着法者乃矢棋之臭着聞其言者已無不掩口胡盧或嗤嗤然笑之以鼻而彼猶大言不慚謂如此着法而至於負我決不信諸君勿笑有誰來試乃公手叚負則當以番佛一尊爲注焉言未畢有常州某乙出洋一元與之奕越人又負慨然以一洋付之常州人遂欣欣然持洋以去越人又爲大言曰此局斷無不勝之理適纔我偶誤下一子以致負或有敢與我再决勝負者當仍以一元爲注觀者見其所云誤下一子亦屬非是卽不誤下此子亦無不負之理遂有一北人出貲與奕越人自出一洋并北人之洋俱付與棋攤上曰爾毋多言少頃當以一百文爲頭錢於是旗鼓相當而孰意前所謂如此如此着法以至於負者此次乃忽焉翻變一二着而北人已敗北矣越人乃向攤上取回原洋皆入於囊中攤上人向之索頭錢則摸其身畔曰適無之當兌洋與爾可也攤上人立卽收攤與之俱去衆人亦拍手一笑而散輸洋者癡若木鷄見攤已收人己散無可如何垂頭喪氣而歸其實做成圈套擺攤之本邑人與越人常州人俱是一黨惟北人不自悟耳一局旣已入手卽去而之他若是者時有所見蓋騙局之層出不窮者固不可以逆料也猶憶夏間有鄉人持洋一元購蓆一條找出洋半元錢數百文取蓆何於肩上偶過棋攤適觸所好立而閒觀亦有如上所設之局鄉人在村中亦自負爲國手耕耘之暇常與同儕中翻轉筐底着一二盤無不勝者見此人所言臭着謂此易與囊中錢可探而得也顧自審僅餘半元囁嚅不敢出口既而技益癢不能復忍則請以半元爲注其人故作不肯旁人慫恿之始允不數着而槖中英中已飛入他人之手乃怏怏然肩席而去當其購席之時一文二文爭之又爭祇以一念好勝遂至罄其所有歸途尋思以一元買一席當有不勝懊惱者而在騙之者則猶以爲止得其半未得其全尚有所未足也夫以文士雅事而藉此以騙人如此世風之日趨於下不從可知乎余笑而應之曰子眞少見而多怪者矣古人博奕並稱彼時奕固不以决輸贏博亦未嘗賭錢物後世如劉盤龍摴蒱一擲百萬始以博爲賭錢之具而奕則猶未焉至於今則以奕爲賭直與博等量齊觀由是言之博奕並稱古人眞有先見之明矣且吾子見此騙局而以爲奇則又何見之小也今夫天地一大騙塲古今一大騙局朝廷以爵祿騙舉世之英雄巿廛以銀錢騙海内之商賈甚而至於妻以情騙其夫父以恩騙其子騙之爲義大矣哉彼橘中兩老叟殆亦於此道入魔故致迷其本性而被人騙入於橘殻中耶惟是局騙二字數見不鮮今用之於此覺稍稍新穎爰作局騙客談 
[私壞鐵路]  
　　印度新聞紙云蘇門答臘地方土人屢有殺人奪貨之事并常將電線德律風割斷價賣與人已非止一次至本年六月二十八日該盜黨私將鐵路鐵條撬鬆若干丈意欲使火車行過傾覆彼等乃可肆行搶掠嗣爲看守鐵路之人偵知急用暗號止住火車盜黨見此計不成突然開放槍砲擾亂片刻鐵路公司雇匠修理並派兵丁彈壓盜黨無可如何各鳥獸散至七月初一日又潛壞鐵條較前次更多并於左近掘一陷坑欲使火車翻入坑中乃得肆劫旋又被看守者查出又發暗號止住火車立卽改轅馳回該盜黨無所施其技倆復開數槍知事機之泄由於看守之人暗中查知通報遂欲得其人而甘心焉潛伏中途見看守鐵路之人查看新修鐵路行經其地突然而出幸被火車上人所見急拉之登車始得逃脫聞修理鐵路之時被盜開槍攻擊死傷者數人盜風之熾可謂甚矣 
[壞船總數]  
　　莊子有言覆杯水於堂坳之上則芥子爲之舟今以六合之大巨浸茫茫水天相接雖以極大之 
 
 

Page 2

 
 
舟往來其際泛泛乎無所底止是誠滄海之一粟耳查各國大小船艘失事頗多自本年五月爲始至七月終止帆船失事共有二百六十一艘汽船損壞者亦有一百四十六號之多其失事情由有爲暗礁擱壞者有爲暴風飄覆者亦有兩舟衝撞以致沈没者又有失愼以致燒燬者壞船如許傷人之多不問可知航海之險有如此哉 
[劍氣冲霄]  
　　古來英雄往往好藏名劍日本又有佩刀之俗干將莫邪恒曠世而一見上町五十六番地方堆積木料處拾獲古劍一柄式樣不凡鋒芒甚利並無名號亦無他物包裹當報長崎警察署官將劍呈送標識人庫以非常之物藏之無用之地龍泉有知未必呼爲知已也 
[氣球墮地]  
　　倫敦七月二十八號電音言在英吉利海峽見有氣球自肯新敦上遊至也四帥克司地界冉冉墜下其乘氣球以上昇者爲新冡司　及同伴不識姓名之二人及氣球破損三人皆墮地新冡司氏業經殞命二人身負重傷尚存一息上九天而下九淵快哉此游雖等性命於鴻毛亦所弗恤矣 
[長崎苦旱]  
　　長崎自入秋以來風日晴燥久無雨澤居民無從汲水苟得井水飮之已不啻瓊漿玉液矣安得蒼蒼者徧灑甘霖以慰雲霓之望耶 
[演砲釀禍]  
　　日本兵船葛城艦停泊長崎附近離廣馬塲等街巿不遠船中兵勇每以暇日演練鎗砲上月二十二日午前信手燃點忘却砲中巳實彈丸忽聞轟然一聲震動天地彈丸迸出竟將前者巡捕房門户打壞且有無數彈丸穿入高牆　房亦遭殃及此處地屬衝繁行人叢雜見此情形大爲驚擾尚幸不傷一人兵勇平日如此鹵莽臨陣之不足恃可知矣未識該兵官將默爾而息耶抑將懲辦以儆其後耶 
[䢴上官場紀事]  
　　八月二十四日新任角斜塲劉鹺尹學鏐禀知到任二十五日孫鹺尹傳恕委解京餉甘泉縣學温廣文繁炘從省回二十六日文武印委曁湘省紳商咸具衣冠至曾文正公祠秋祭王鹺尹煥委曰塔河緝私差分發知事丁傳祺順天人稟到 
[雷塘秋色]  
　　邗上板井某嫗家良户也上月念五晚忽有豆腐店子某甲偕友三人誤認爲暗藏春色貿貿然直至臥房高呼開燈嫗素知甲係青皮卽前阻止並用好言婉却甲疑其輕已也大怒拍桌敲檯百般辱駡嫗忿不能忍遂與揪扭同來之友見勢不佳均已逸去惟甲自恃力大將嫗扭至街心互相毆打旁觀咸抱不平嗾嫗至保甲局申訴甲非惟不懼反兇横異常嫗遂將其扭赴總巡公館經方大令升座研訊得實將甲笞責三百板取保釋放聞者莫不拍手稱快○講茶之風滬上最盛近年來邗上亦踵而行之屢經有司曁保甲局示禁無如相習成風猝難禁絶日前某茶社因吃講茶騙聚至三十多人辱駡喧閙幾乎釀事保甲趙觀察因又出示嚴禁略謂各處茶社原爲士商遺懷修禊之所乃近來往往有等不肖棍徒或因錢債細故或因口角微嫌動輙邀集多人吃茶講理一言不合卽互相毆打更有藉吃茶爲名暗中設阱陷人勾嫖串賭種種不法殊堪髮指合亟示禁等語觀察整頓風俗保衛閭閻誠不遺餘力矣○天寍門外某鄉某氏媪染患時痧遍身癢不可遏其家人卽於鄉中招走方醫生俗名捻串鈴者來家診視醫曰是羊毛疹宜用蔴油紙捻頻頻燃照卽可透發並擬方而去其家人如法燃照詎服藥後媪咆哮異常繼卽昏沉不省人事蓋皮膚受火毒薰蒸内經凉藥將風邪遏伏未及兩畫夜卽溘然長逝有識者知爲藥悞赶卽覔醫已不知去向兹其親族來城購棺向人遍述庸醫悞人如此然則就醫者可不愼乎 
[鎭江火警]  
　　上月二十七日夜二鼓時鎭江西門外新河地方某姓家失火各水龍止要馳救而火光巳殺遂未赴救聽其自焚自滅僅焚去草屋六間聞此火爲匪徒所縱當火盛時有開烟館之陳某夫婦一時皆在睡鄉及聞喧擾倉卒奔逃不遑取物卽衣褲亦不及穿着復經好善者借衣與穿始免在人叢中出醜然已侷促萬分矣 
[憲舟過鎭]  
　　鎭江官塲於八月二十七日接得電報知新任閩浙總督卞頌臣制軍道出鎭江於是文武員弁水陸各營早於江濵伺候迎接至二十八日午後四點鐘時卞制軍座船抵瓜洲口大兵輪及水陸各營升砲放鎗恭迓憲節聲若連珠制軍卽換坐大兵輪長江水師提督李軍門先期乘坐兵輪至鎭至是與卞制軍相見叙談片時李軍門展輪下駛俄而常鎭道及鎭江府縣各員均坐紅船而至呈遞手版制軍按班接見約兩點鐘時憲舟順流下駛前有測海後有開濟兩兵輪護送江水蒼茫雙輪迅駛迎送各員紛然各散 
[玉碎珠沈]  
　　鎭江西門外大馬路黄某向開米行嗣有客商存欵不下四五千金黄有意吞没將米行倒閉自以爲一網打盡可無後患其子年巳及冠今春因病而死尚有一女年及笄巳字龔某擇於今冬迎娶客商向黄索欠歴久不還一時忿極揚言曰汝女年巳長成頗饒丰韻旣不能還我欵何不將女與我作妾在客商亦不過憤懣之詞耳不意傳至黄女之耳忽萌短見竟於前日俟父外出私取乃公所食紫鴉膏兩許吞下及黄歸來覓藥灌救則毒發巳遲無可爲力香魂竟逝玉體成冰悵望泉臺惟有灑涙而巳黄欲與客理論以事無証據而止龔某聞女死卽欲索還聘禮經人調處尚未了結說者謂黄忘義貪財客出言汚衊彼此各有不是獨黄女以蒙詬之故輕身以殉爲可惜耳 
[爲小失大]  
　　古來大英雄大聖賢無不於忍字下工夫世間愚夫愚婦惟不能忍故每因細故而釀大禍福建侯官縣西關外六七十里有某甲者務農爲業一妻一子家計亦稱小康上月初九日因雛雞一頭被隣人某乙之妻因挑水經過踐踏致死甲妻見之勒令暗償互相角口俄甲回家詢知其事又閙一塲且指斥乙妻平日隠惡以洩其憤由是彼此忿不可遏鬥口之餘繼以鬥手經隣右再三解勸始各分散山中有毒草俗名斷腸草有誤服之者覺草入口香甚少時便覺神昏志亂立脚不隠眼目昏花視牛僅如鼠之小漸覺腸胃如割得生羊血灌之可活乙妻爲甲所辱忿不欲生潛入山中覓草食之又到甲家吵閙未幾毒發倒斃之知妻死卽往甲家理論經親友調處勸甲出資代爲殯殮甲已應允乙又要甲出錢二百千爲續絃之費方肯了事親友不向甲說明含糊答應甲以爲無事也方倩人備辦棺木衣衾等件而乙又赶至言我尚無子嗣故要爾再出繼娶之費云云甲至此始悉乙之勒索甚奢非破産傾家不能滿其意不如一死之爲快甲妻力勸甲仍不允乘間入山家中人疑其尋毒草急遣人四出偵視杳無蹤影逾半時見甲已倒在山路間百般灌救已無及矣甲妻見夫死欲以身殉亦覓毒草食之幸施救甚早得以不死甲族甚大平日已有蔑視隣里之心迨見乙妻之死出於無奈遂肯出棺殮之費今甲旣死便謂一命可抵一命復將乙妻之棺木衣衾盡行搶回以爲甲收殮乙無如之何家又甚貧旣殯殮之無資又續絃之莫望自傷命苦亦欲食毒草甫下咽時早爲人識破灌救得生山中斷腸草何其多耶安得斬其根而除其蔓俾枉死城中少却幾許冤鬼 
[監犯潛逃]  
　　侯官縣拘押人犯之所在縣署頭門口福德祠所謂班管也祠與文廟相隣前者風雨剝蝕廟墻已多傾圮上月廿四日更闌夜靜時該犯等由押所挖通文廟墻壁暗中遁去計有鄔亮潘庚木張興燦劉成興劉希希黄啓淑陳金同翁阿妹何益益等九名同押老犯某甲有零物并現洋十元被其席捲而去翌晨看守班管跟丁開號始知該犯等業巳遁去立卽禀明李大令升堂簽差四處緝訪并懸賞格購拿按鄔亮綽號切麫坤係搶刦錢店之犯中有二名係命案中之犯云 
[閩省官場瑣紀]  
　　前臺灣鎭楊鎭軍在元在閩多年軍民愛戴現隨新任閩督卞頌臣制軍重涖八閩暫駐水師協佘協戎致廷官署中上月二十一日赴督轅禀到楊石帥慰勞有加○浦城官運局爲鹽務中第一優差非資深才長者不足以勝日現經督憲札委官運局提調王茞 
 
 

Page 3

 
 
生司馬爲督辦 
[露水宜禁]  
　　賭之爲害最甚蓋千金一擲縱有金穴銅山立時可以告罄故地方官禁之棊嚴今更有甚於賭者俗名曰露水卽錢業中之空盤也或千或萬僅以一紙爲憑譬如今日賣出之洋明日賤落一厘以一萬計之餘銀十兩倘貴起一分卽耗百兩以十萬計之卽有千兩之多而拆息尚不在内不獨該業中人常爭勝負卽外行客帮與人家子弟素不講生意二字亦可轉手買賣價之貴賤雖憑銷塲然巨莊大號一旦買進數十萬名曰大户一曰多頭或無端賣出幾百萬名曰缺頭一曰蹈空均是空盤並無現銀現洋於是隨聲附和聯爲一氣者有之或見洋價上落趁勢買賣虚抬虚抑者亦有之或缺頭復出則多户加碼積之旣久輸者難以到本挽託洋行作數十萬買賣蓋洋行進出難探虚實故洋行進必貴洋行出必賤或恐官府查禁預請有力者爲護身符或賄以財帛或自已大户令有力者亦做多頭許以必獲利益如或虧折當代償其耗洋行紳宦兩面依附可以必操勝算一無顯懼每至年終各業夥友以輸負難償潛身匿跡自盡捐身常有所聞去冬上海雖經各憲禁止奈一年未到故態復萌洋之動靜以新絲登巿并洋絲成交之時銷塲最廣平時無甚上下今歲各業衰薄洋無正銷而七月中洋價忽漲至今未平洋拆勝於銀息蘇垣洋拆更大洋行買進頻聞間有裝洋出口查向來洋行只有運英洋而至中國今反裝洋出口其受大户請託不問可知至於巨商富賈以及家資殷實者固不必慮但小庄夥友希圖獲利反受其害輕則失業重則亡身雖咎由自取然原其一念之差誠可憫矣伏望爲民上者嚴行禁止庶可挽頽風於萬一耳以上係客所函述略爲删節願以告諸維持巿政者 
[幼孩待領]  
　　一百六十五號華捕昨晨在老閘萬福樓茶室門前見有三四歲之男孩在路啼哭秃頭右額有瘡跡身穿花布衫紅洋花布抱裙白地青花襪紅布鞋口操本邑音問其名姓住處均不能對又由包探陸阿祥在虹口地方見有幼孩失路據言姓張名金發年九歲係楊樹浦地方人因被父責打濳逃出外現欲回家不識路途以上二孩皆帶至捕房捕頭命送英公堂蔡太守飭暫留養俟具父母認領 
[請免相騐]  
　　昨晨本城小南門外倉橋堍忽有男屍一具手執旱烟管項間有繩痕且有繩一條該處二十三鋪地甲查明死者係兩倉街張萬源銀匠店夥葉玉田不知因何斃命當卽協同該店主張允甫投縣請騐裴邑尊正欲排道詣騐忽有屍叔葉阿五投縣禀稱小的在北巿泰和樓茶館爲夥死者係小的之姪家中尚有眷屬現在情願備棺收殮叩求免騐邑尊令暫退候核 
[縣案彚錄]  
　　上海縣裴邑尊訪聞北新涇地方近有鄉民歛錢演戯未免滋生事端隨飭差傳該處地保鍾月庭馬少香到案查訊該保等禀稱近來鄉間委有演戯情事小的等勸阻不止叩求明鑒邑尊謂本縣給諭爾等着令赶卽停止如果抗違卽當禀明提究○慶春土店主林榮明因私土逮案曾列前報前晚復經裴邑尊復訊飭令當堂具不再販私切結并令還押覔保○前報列醉漢周貴闖入縣署胡閙經裴邑尊飭令瑣示頭門云云前晚復經邑尊升堂訊究周稱小的一時酒醉叩求寛恩邑尊謂酗酒滋事最可痛恨着笞責一百板荷枷遊示五天再行發落 
[英界公堂瑣案]  
　　包探王阿二稱有西婦到茶館内之餅擁上買餅口角被持茶壺擲傷甚重報捕請查經我查得茶館係紹興人田順之所開山東人鍾雲溪租茶館門面擺餅攤西婦向買燒餅四十个當時祇有三十五個西婦再到别處買油復來檢點餅數時有名小甯波者插身代數西婦不欲代數手持洋傘作欲打之勢小寍波卽取臺上茶壺擲傷西婦而遁小寗波時在該茶館吃茶爲傳田鍾二人到案請訊麥捕頭禀稱西婦現在醫傷故未到案田順之供開茶館西婦買餅另有小寍波插身擾釁致被毆壞物件甚多開單呈閱鍾雲溪供西婦來買餅四十個祇有三十五個因卽赶做五個西婦去而復來將餅點數小甯波與之戲謔爭閙西婦先用洋傘打小寍波一下小寍波持壺擲傷西婦至小寍波見面尚能認識不知住居何處蔡太守商之賈副領事以釁由小寍波起與茶館餅攤均無干涉且茶館被毁物件尚無着落令田鍾二人退去着同包探緝拿小寍波到案究辦○漆匠張仁信在駕時輪船邊揩漆被廚司吳阿泰潑水燙傷蔡太守判吳押候張傷痊再訊巳列前報昨據張投案稱請金立成先生醫傷言明包醫洋十四元已付六七元傷巳略痊我做工時預先知照廚房勿潑熱水伊不應故犯吳供習學廚司所得工資無幾我不知伊做工誤潑熱水現在生意已經停歇無力償還醫費太守謂張先經知照吳何得誤潑或忘却知照之言亦未可知隨判吳繳洋五元酌償張之醫費○包探秦少卿稱據順利洋行買辦陳瑶石投捕房報被薩拉夫梁亞寳付銀與匯豐銀行有舞弊情事查出共洋一百七十九元二角二分將梁亞寳拘至捕房據言怡昌行中有友人可以借洋料理一半今特送案陳瑶石稱是粤人現在順利洋行爲買辦梁亞寳是前買辦所用接辦下來故無薦保之人逐日收下之銀併解銀行詎料伊竟將所解五百兩在自已帳上冩付五百五十兩查明尚有二起多付帳目尚有歴年用空辛俸姑不與較惟舞弊之洋理合照請追還梁亞寳供是粤人歴年無空不得已而設法彌補今容從緩措償蔡太守飭將梁亞寳押令措償銀洋始准開釋○包探陳阿九稱緝獲竊犯陳阿四詰得拉鎖行竊夏松亭家之被又竊廖阿珠之水烟筒分别起贓傳到失主認明今將人贓送案夏廖二人各請領贓陳稱松江人年廿四歲冋爲北貨行生意失業流落初次犯竊原籍並無父母兄弟蔡太守判陳管押二十八天贓給失主認領○包探陳阿九稱吳仁甫之野鷄馬車昨夜被賊竊去抽屨内有錢七百文并有法工部局照會釘在抽屜上今晨有拾荒之張阿全將抽屜劈碎冋山芋攤上换山芋食又同吳文雲將照會兠賣王姓馬車行王知吳仁甫失贓留住張阿全等一面奔告吳仁甫認明交我送案照會及劈碎之抽屜呈騐吳仁甫供停在行中憑人僱喚之馬車每月英法兩租界各捐洋四元惟停在棋盤街之野鷄馬車按月各捐洋七元車照釘在抽屜上不料連錢被竊今獲人贓請辦張阿全供本邑人窮苦無依拾荒餬口夜宿菜巿今晨見有破抽屜取而劈碎换山芋充飢又見板上有緑色紙冩西文識者謂係馬車捐照如送還車行可得酬謝因同吳文雲冋王姓兠賣卽被指交吳仁甫扭交包探吳文雲供張阿全喚我同去詢問誰家之車照王某稱張阿全等到來欲賣照會並不言送還蔡太守謂毋論圖賣送還總非張阿全行竊緣抽屜内有錢七百文如係行竊則有錢使用何致劈柴换山芋是爲拾荒無疑飭將照會給吳仁甫領去張阿全吳文雲開釋 
[法捕房瑣事]  
　　密采里之包車夫某甲至馬路合盛肉鋪購醬肉三十文後忽糾集多人向該肉店尋釁言醬肉内有虫下咽不堪喧嚷之間將該肉鋪招牌掮去昨早該肉鋪主據情投報捕房請爲提究備捕頭卽令副捕頭往密采里查究當將該車夫帶至捕房略詰數語　該車夫係洋商用人送還密采里令於今早投公堂質訊又諭該内鋪亦於今早遞禀候訊○某洋人所用之包車夫某甲因事令其弟代推車輛未及旬日該西人矢去刀义自鳴鐘等件黨經報捕由包探江德林將甲拘押後該西人將甲弟尋交到案搜出質票四五張及外國饅自票紙兩張經備捕頭詰問不認偷取刀又等件飭令押候解訊甲則釋放○昨有偷兒竊取太古碼頭糖十餘斤經管碼頭西人瞥見拘獲送四○前日有一人貿貿然掮麻二押捕疑是竊拘進捕房管押昨早有人至捕房聲稱此人不是偷兒貨係送棧者備捕頭將人釋放麻兩捆飭到公堂具領○前口有人被賊摸去瑪瑙鼻烟壺一枚當經報捕由包探夥拘獲人贓備捕頭令報候解訊○遇來有一種人專竊大烟館之烟鎗昨被包探等緝獲一人搜其身畔有鎗一枝據稱在生春陽烟館竊來尚有付質之鎗在南誠信竊來備捕頭命將人贓管押候訊○前晚巡街華捕至新街口見有一人打架上前喝阻詎有在該處酒店飮酒之二人出爲帮助不能約束被捕拘獲二人管押待訊 
[期票助賑]  
　　頃接仁濟局來函云有丁和記助敝堂期票一紙係是光緒十二年五月底英洋廿五元蔡某憑條乞先登報以彰善舉俟 
 
 

Page 4

 
 
後蔡某付洋再爲登報聲明云云合爲照登於左 
[樂不忘災]  
　　鐵城居易茂才赴京兆試於前日返滬愛花主人設席復新園爲茂才洗塵羣賢畢至二三知已各叙寒暄評花居士曰茂才乃風流雅士今夕之宴不可無花於是主賓均興高采烈各選所知俄頃水陸備陳名花滿座轉軸撥絃之聲洋洋盈耳誠一時之樂事也酒至半酣有客對主人曰我輩處安樂之境飽食暖衣巳屬如天之福若一夕而浪擲數十金未免有干天譴方今奉直皖豫疉被沈災千百萬窮黎嗷嗷待哺正宜及時種福以補平日之過僕力綿願湊英餅廿番爲家母趙氏保平安主人曰君言不啻募鼓晨鐘謹遵命明日卽備英洋一百元送交高易公所代爲解濟但求家慈羅氏福壽康寍子願足矣同席有長者曰甚善甚善因亦樂助英洋十元求内人陳楊氏身體平安德熏適預具盛見諸君孝敬之忱樂善之誠不禁令人拜倒尤難得者處極樂之境於民生疾苦念念不忘倘非行仁有素其能若是乎頃承諸君子交到英洋一百三十元因爲之記顚末焉[  上海四馬路高易壽賑公所詠南陳德熏等謹誌]  
[承免水脚]  
　　八月念七日太古海口船裝往牛莊午時茶一箱重一百廿斤緜花一百包計一百八十担均承免收水脚共襄善舉用登報簡以揚仁施九月初一日奉省協賑公所同人誌謝 
[贈桐蓀并叙]  
　　哀絲豪竹英雄託足之塲舞燕歌鶯兒女生愁之地結因緣於巾幗未免有情虚賞識於鬚屬豈無增感是以春蘭秋菊終歎飄零野艸間花每嗟淪落周生鳳林者桐蓀是其别字明月証厥前身解曉風殘月之清謳儷宋朝子都之姱態丰姿不俗翰墨尤工冩出蘭茳墨香馥郁摹來鐘鼎古致横生一局頻敲不失雅人深致五絃並奏止能爲我移情僕一介書生三吳下士風塵特識願終老乎斯鄉月旦公評且相期於後日爰綴冶辭以博芳粲呈諸夢畹同人乞和○果然顧曲有周郎花下相逢喜欲狂漫說秀靈鍾北地常留旖旎祝東皇滿腔抑鬱誰堪訴素願孤高不易償飄泊江湖尚無主生嘗謂苟能覓一生涯可以餬口于願足矣勸　珍重少年塲○風流態度孰如君占盡揚州月二分月旦果然推第一夢畹生著粉墨叢談以君爲冠軍天才况乃更超群漫教乍見神明契嬴得深談齒頰芬樂部增光何足羡雅宜鳴盛奏元勳[  廣寒宫侍史脫稿於海上幽棲仙館]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[餘姚張節母陳太安人事略兼五十壽文]  
　　嘗聞望夫化石貞媛之氣壯河山截髮磨笄勁節之輝光史册聽啼鵑而腸斷白帝城高詠寡鵠以神傷紅顔命舛是則古今所同慨抑亦造物之偏苛原夫人生天地間資秉陰陽德男子莫不願有家女子莫不願有室本先王之定制亦儔類之恒情方其青春作伴子女盈前皓首齊諧孫曾繞膝花好月圓人壽樂事年年婦隨夫唱羣從家庭穆穆頌三多祝九如陶陶然秩秩然徜徉乎如入和神之國翶翔乎永作華胥之民微獨不知所謂殤更且不識所謂彭信果若斯詎弗聖善奈彼駒光駛速好事多磨雁影飛馳良緣易厄彩雲散而玻璃脆寳鏡分而翡翠寒恮煞罡風𢠳賴慣折鴛鴦何殊利劍横揮摧殘鰜鰈從此吹簫臺上鳳去樓空忍聽緱嶺峯邊烏啼月落是誠人間之恨事幾同怨海之冤禽矣然而不有患難丈夫何以冠羣倫不有顚連巾幗奚由稱日世則有如餘姚張節母者亦可風矣按安人陳氏江夏名妹幼嫺閫範年十七歸張公青來諱震爲簉室結褵三載連舉兩男瑟靜琴眈伉和儷篤張本高橋望族公以藩佐侯銓時因髮逆猖獗省府戒嚴公欲奮袂出山投營殺賊安人勸止之曰世方多故家鮮次丁君上有白頭老母下僅黄口穉兒曷弗藏器以待時乎吾家農桑世業祇合息影蓬蒿幸有薄田十餘頃架儲古書三四楹君讀妾繡妾織君耕稽山鏡水僅可釣游春韭秋菘足供伏臘桃花源裏人家當亦不斯過耳奚官爲公遂笑而安之閉户養親篝燈課子迨　三索艮男珠胎乍孕遽爾一聲離别噩夢旋驚公染疾綦重安人維持湯藥衣不解帶者數十晝夜焚香籲佛瘦蹙眉峯割臂求天涙將面洗暗禱請以身代卒不起安人一慟幾絶誓欲相殉邁姑親族環泣勸曰殉節安志則遂矣但吾老矣顧此腹中一塊肉膝下兩孤兒何於是始稍進粥飮摒擋喪葬竭力焦心廼屏鉛華歛鏡盝奉侍孀姑撫教諸幼蓋婦兼子職而母併父勞瘁孑一身誠可想其難矣公初殁宼踵至蹂躪各鄉紛紛遷徙祇得棄家引避又值衰姑繼逝斯時也炮彈訇轟神駭曰眩陳厂在堂財力俱困桐棺歛衣窮鄉莫購惶迫哀號殆難名狀安人奮然曰養兒所以防老也今奴夫故境窘寗置老姑於藁葬耶遂拔簪珥鬻釵釧懸里價募健丁四遠備辦以營窀穸甫畢賊卒至復左提右抱挈三子星夜潜奔茭湯蘆難淋漓濡首每瀕於危一若隠邀神佑也者　自始至終未被鋒刃相逼承平返里修葺先壠延師課讀長君嘉善次嘉績皆英偉韶秀將來必能掇金紫博天祿以孝養其親者遺腹嘉樹字吟舟棄帖括習懋遷尢孝謹純摯安人系出舊家頗知大義當初歸青來公也上事嫠姑中和嫡室下撫諸子濟貧難賙困乏　黨莫不稱且賢而性慈祥躬勤儉居恒井臼親操縫紉浣濯必先以督之且御下寛和無疾言厲色諸子雖極愛而教極嚴有過責使長跪自省故河東三鳳又質都佳歲丁亥仲夏之月爲安人五十設帨之辰先期戒子媳母宰殺寗作善舉其三子吟舟　余交最稔請余一言以爲壽　愧不文再辭不獲爰就所知紀其大略爾嗚呼柏舟守志鄘詩誌㺯乎共姜畫荻傳經宋史盛稱乎歐母欲鍊女媧之石莫補情天誰招望帝之魂空餘闕𥦔僕也方漸樗散誼忝通家凡兹見確聞眞洵屬嘉行懿德聊書梗概敢云闡幽顯微留待輶軒采作揚清激濁嗟嗟霜饕雪虐寒梅於以挺孤芳𪩩絶崖危幽蘭於以標潔操憶從前茹苦含辛寍復望九疇百福看此後孫賢子孝早傳定一節千秋[  古潤嚴鍾爵吉人甫撰]  
[上海可熾順陳春記在四馬路經辦奉省水災恊賑公所第十九次收捐旬單]  
　　王克楷求病愈洋五十元○王念劬念元○夢休記求子震聰明正道壽命延長洋十元又求生意順遂人口平安十元○南陽三齡孫十元羅養記五元積慶堂三十元雋李深藏氏爲合宅平安公正盛二户各十元同生厚六元湧興裕三元立生祥盛裕和廣泰森廣泰榮廣成和廣裕和廣信和談湧藏八户各四元聚和祥廣聚源無名氏泰和號洋和號廣生和無名氏劉椿記復源莊鎭源莊十户各二元久大號黄柱卿房恆順義和號山東張志源周公興金錫珍敦倫堂源和號九户各一元洞庭席仁裕爲姪求咳嗽全愈三元胡龍岡十元朱念慈曹子佩朱敬齋三　各一元羅梅生五角復德興五元湖南岳州來元潭厘金局紋銀三兩九錢錢一伯五十文湖北積德堂紋銀十八兩五錢培德堂紋銀四兩耕心堂文銀三兩二錢四户共文銀廿九兩六錢兌見三十兩零一錢二分二厘竹農散人洋三元無名五元馮孚吉堂四元潘玉記十四元三角嘉興張壽堂翁一百元保子輩賢慧崑山正心崇善局盛巽卿來第三批沈緝齋先生募李樹業俞來子孫少卿湯鑑菴李序始五户各五元不留名湯沈氏各三元顧頁川李俊卿沈永青不列名徐農伯五户各二元顧少甫王硯如徐梅峰駱秉卿鮑榮庭楊仲履柳安波袁樹滋湯綏卿九户各一元南匯顧硯卿翁募衛淇鞠庭芳二户各二元朱少廬顧敦裕顧澄慶三户各五角夾石振昌號來鍾姓省席費二元又因病移藥資三　閩省梅花道成泰木號來逸休居士一元隠名氏七角無名氏宿愿子各五角補過子田氏在記周氏四户各四角不留名力不足王氏黄胡氏氏言氏徐氏方氏嚴氏左氏小孩子明記時氏張阿三兄十四户各三角張氏無力氏無名氏楊氏無名氏胡阿五兄李氏七户各二角童子一角揚州灣頭漕捐分局來天門居士二元又求病速愈五角福蔭堂二元又求子病卽痊五角五柳姚氏二元徐益記徐霖子各五角慈溪秦啓祥翁託馮荆樵先生募寶善堂周一元積善堂四角積德堂徐馮氏隠名氏三户各二角馮荆樵馮鈺書二户各銅洋一元漂陽寶隆莊來戴云貴二元不書名金華庚二户各一元德豐莊積不書名各五角不書名張胡太記二户各四角不書名二角杭州成裕典來各友十五户共洋三元潯陽源豐號來和槁吳肯堂一元南渡宋芸芬潭邑胡鴻珊二户各五角長沙省城皇倉街來錢唐朱登之十元湖南岳州樊總戎本德十元楓涇來姚仁和十元嘉定祥泰成號來無名氏一元上谷氏五角慶二三角敬修書屋楊聖記朱晉記尤明記　修氏五户各二角朱介記顧元興各一角曹娥厘局高汴生翁來欲善子二元趙冀卿朱翰記袁明之廣泰隆俞福老大萬興隆祥生順同善士八户各一元李少白二元悅來號一元無名氏一元無名氏一元永泰質二元桂脈山房葉二角永彰堂水和氏各一元同順號四元無名氏補過子各一元胡卓羣隠名氏二户各六角西溪氏金溪氏二户各四角五分靜山氏五角江上賴人三角胡雲浦程新之各二角五分便益浦玉堂吳治平葉子常　爾康汪禹傳六户各二角汪吉堂汪定羆洪華林氏風月山房富春氏鴻賓記張登配甘廣定胡開盛吳祿亨張登合思勉齋吳竹弇葉惠卿十四户各一角溪氏三元南匯無民氏羅氏五雲山人唐氏四户各一元福壽全一元又錢三百四十愼修堂幼梅氏和安氏淳清氏蘭清氏馮紀堂沈三琴袁潤氏袁嵩祝袁崇祝顔小愚中山堂劉表共江氏康關山娛輝閣無民氏樹德堂十八户各錢　百鍾山使者龔氏賜書堂無民氏李敦厚五户各錢五百崔佐亭彭裕民二户各五元同人氏同袍氏各一元浙省時養子來郭氏望態二元魏氏兆璋一元彭氏鄉姑王氏有喜各五角○以上共收規銀三十兩零一錢二分二厘洋五百四十七元五角銅洋二元錢七千二百八十文九月初一日奉省恊賑公所同人謹啓 
[上海四馬路文報内恊賑公所經收賑捐二月上洵清單]  
　　初九日河南捐張偃鎭益泰興捐休甯怡樂居又求種牛痘平安五元榴溪劉應波洋一圓休寗住輔廷古歙越國後裔二人各五角烏鎭正源局交到沈善善一元○初十日河南捐錫山寥子軒捐潘式凡善士二員杭省楚郢僧杯渡大和尚經化智朗僧一員寂學蓮舟永覺諦鑑聞成天壽修慧仁修善聰光明寶炬十丨户各洋五角法庸德明悟修本松常輝西塵六户各錢三伯性燈了崇勝淇光興昌林性智法舟海峰八人各錢二伯諦三逹庸在明大江志仁道林月朗常悟智見清億心朗十一户各錢一百諦懷錢六十順會錢五十承根錢念文共實收英十一元○本旬共收河南捐規銀四十兩零零八分原平銀二十六兩六錢七分批伸規銀廿六兩八錢三分七釐英洋三百十一員計銀二伯廿五兩七錢八分六厘土板二員羊見銀九錢四分四厘銅洋廿三員羊見銀三兩三錢四分虚對開一員計銀二錢九分小洋十三角五分計銀九錢八分錢八百計銀五錢五分二厘八項共合規銀二百九十八兩八錢零九厘連前共收規銀四十一萬七千七百廿兩零九錢二分九厘前共解過規元四十一萬六千五百零七兩一錢九分五厘實存未解規元一千二百十三兩七錢三分四厘 
[上海四馬路文報局内恊賑公所經收賑捐二月中旬清單]  
　　十一日河南捐法國使署同人汪子久法金磅三磅方子涵法金磅一磅書華堂英洋五元共實收英洋二十五元四角宿遷天順公狺局劉小林交來高餘慶堂募無名氏錢一千六百文王步和無名王公興荳行無名氏王彩現無民氏王允三無民氏五户共十二户各錢一千文無名氏二户各錢六百文無名氏二户各錢四百文鮑應鋒無名氏四户各五户各錢五百文王允三無名氏周宗楨無名氏唐瑞軒五户各錢三百文蕭大興朱萬興吕楚南升記莊有名氏五户各錢二百文共實收洋二十員○○十二日河南捐本埠立大莊交來福建閩安關何士宏先生同人公捐凈光英洋十圓八角○蕪湖招商局隠名氏喜報孫枝親友餅儀之贈移賑洋四圓史忠直堂幸免失物洋二元涵碧軒主人洋一員愛石山人銅洋一員本埠官銀號交來圖軒洋二員黄棣鎭鼎隆慶號交來王厚齋翁洋四元二天共收英洋六十八元小洋十二角銅洋一元 
[上海四馬路文報局内恊賑公所經收賑捐二月中旬清單]  
　　十九日河南捐蘇恆徐吉甫翁無名氏小洋三角○杭恆勉力學好人交來祇求迅速合龍人勉展夏藥匀提移賑洋三元○○二十日河南捐青陽王耀廷善士因妻病愈湘平銀十四兩○二天共收洋三元小洋三角湘平銀十四兩○○本旬共收河南英洋九百七十五元計元七百零七兩三錢六分二厘湘平銀十四兩批申元十四兩四錢三分九厘爐胚洋二元計元一兩三錢六分小洋十五角計元一兩另八分八厘鎬洋四元聞見元五錢八分五項共合計規元七百廿四兩八錢二分九厘○○連前共收規元四一萬八千四百四十五兩七錢五分八厘○付解豫皖賑所彚解第十批規元一千兩○○連前共解過規元四十一萬七千五百另七兩一錢九分五厘○實存未解規元九百三十八兩五錢六分三厘合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
