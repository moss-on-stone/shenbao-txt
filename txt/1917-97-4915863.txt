# 1917 - 97 - 4915863

 

Page 1

 
 
   
 
 

Page 2

 
 
時評 
[取决機關（默）]  
　　政府欲以宣戰問題取决主们國會也必先取决於國務會議然而國務會議之意見不能一致也於是以此問題取决於國際評議會然而國際評議會之意見亦不能一致也於是又以此問題取决於軍事會議將來軍事會議之意見果能一致否耶 
今軍事會議未開而又有人提出召集省長商會在野名流及各方面開聯席會議之議以取决大計由是以推不將召開全國人之大會議而一一取决之耶 
吾謂以理論之此問題首應取决於國務會議繼應取决於國會蓋此二者一則爲代表政府機關一則爲代表人民機關不可不經過者也苟猶未敢深信則先熟察輿論之從違而審愼出之可也若就一部分人之機關而逐一求其解决則取决之機關愈多而意見愈益紛歧不且自陷於困難之境耶 
是故今日勿論對外一致對内且不易一致矣因不一致而急求所以一致於是一致之方法愈多而去一致亦愈遠矣 
[命令]  
　　四月十三日大總統令參謀總長王士珍呈稱科長伍觀淇因病辭職伍　淇准免本職此令 
又令參謀總長王士珍呈請任命王鶚爲科長應照准此令 
[專電]  
　　北京電駐美顧使電告美雖對德宣戰但不欲加入協約團體並謂美政府巳有一種意思如我對德宣戰美定極力贊助美使見我外部亦云與美一致經濟上願爲協助 
北京電研究華工問題聞李煜瀛蔡元培諸君皆將發表其在法國時所籌畫之移民意見又外内兩部以惠民公司辦理不善昨（十三）决定將該公司撤消另籌統一辦法由政府自負責任 
北京電關於存鹽稅餘欵在德華銀行七國公使提出抗議一節今日（十四）國際政務評議會討論擬于十日以内暫存中行由財部迅籌妥善辦法 
北京電政府昨晚接顔使仍自柏林來電言德政府以辛慈歸國保安護照限僅有兩月此次歸國繞道美墨或將逾期遇險請設法展期且有不許顔使及其他華人出境之意今日持提出國際評議會討論移付閣議决由駐德丹麥代表代我提出抗議 
北京電軍事會議改嘯（十八）日開幕段總理昨特派靳雲鵬赴寗敦請河間來京主席直晉兩督軍昨晚巳到鄂魯今日亦可抵京皖贛閩均報明日啓程 
北京電有人條陳政府乘軍事會議召集之際速邀集各省省長商會總理在野名流與在京之各督軍及政團代表國會府院各方面開一聯席大會議討論外交問題使政府國會知民意所在以定可否 
北京電張勲昨來長電主無條件的加入 
北京電元首昨午餞陸巡閱使邀段總理與全體閣員及外交軍事上重要分子陪座席間對外交問題取决軍事會議種種準備商酌極爲詳盡 
北京電衆院審查陸部預算决將諮議差遣盡裁薪食概不再給引起閑散軍官極大恐慌昨已秘密决議先求合肥設法轉圜無效乃直接與議院交涉叚總理對此甚焦灼 
北京電衆院議員陳光譜等以政府接馮副座請辦中原報冬電後竟貿然承受交部飭移法庭起訴是否以馮代理人自居究依何種法律提出三大理由質問 
北京電陸營廷擬篠日南旋順道赴杭游覽西湖 
北京電報紙法案巳經國務會議通過將交國會 
北京電浙齊省長仍求他調元首意使長鄂以程明超繼任 
武昌電王督軍奉召寒日往京兩署公務委參謀長兼政廳何佩鎔代 
武昌電省會連日選舉議長搗亂投票因停 
南京電美國史天遜女士今（十四）在小營駕駛飛機週行三次約十分鐘空中抛擲炸彈觀者數萬人 
東京電總選舉期巳近政友會公認候補一百九十五名憲政會公認候補二百三名各自主張勝利據岡崎衆議院書記官長推測謂政友會較前爲增憲政會較前爲減二者當無大差中立五十名國民黨三十名當選無疑政府黨與民黨勝敗以憲政會能否占百五十名以上爲斷云云憲政會領袖濱口雄幸武富時敏片岡直温等對於高知巿之中野武營佐賀之副島義一等極力奮鬭熟悉選舉情形之人深注意於其勝負 
[外電]  
　　北京電中央政府昨日通電各省述明中國對德不可不宣戰之理由有三大要如左（一）對德僅止斷交不更進步則協約國方面定必不悅雙方友誼均失中國於平和會議之際不免立於孤立之地位（二）中國只以名義上加入協約實不參與戰事僅祗供給物品與以利便而供給協約國之糧食軍裝等均有限制不使我國民有不便之感（三）中國前旣聲明與美國取一致之態度今如不與德國宣戰則失國家信用（十四日） 
北京電外交伍總長之辭職現巳作罷於二三日前照常辦以其理由伍氏始嘗反對加入協約主張與美國取一致之行動今美已與德國開戰則其前此之主張巳無固執之必要也（十四日） 
北京電軍事會議豫定於十六日開會惟一般人之觀測事實上須延期至二十日（十四日）北京電山西閻督軍爲赴軍事會議巳於十三日入京（十四日） 
漢口電王督軍現奉北京政府電召定於十五日啟行北上參與軍事會議（十四日） 
漢口電漢口近設德國人檢查所由其主任洋務局長與鎭守使交涉員並和蘭領事各派委員會同檢查德國洋行　藏軍器軍裝押收保存（十四日） 
漢口電和蘭領事爲保護長沙德人利益啓行赴湘（十四日） 
漢口電停泊漢口之美國軍艦莫納哥西號今日四時半開駛下江艦體塗以鼠色（十四日）東京電中國交通王次長今日午後赴上野精養軒後藤内相之園遊會定於今夜九時三十分由東京驛乘坐專車出京沿途視察京都奈良大坂各地後由神户乘船歸國（十四日） 
東京電日本紡績聯合會發起於十五日在大阪開與中國關稅問題有關係之全國組合聯合會研究一切（十四日） 
東京電瑞京斯德克和爾木電云德國國民近爲俄國革命及美大統領威爾遜氏之宣戰演說所剌激以致國内爲之動搖自社會黨及自由主義者以至中央黨對其政府均主張雖在戰中亦當即行改革内政採用議院政治帝國議會亦巳議决設立憲法改正委員會四月七日德帝勅令首相比德蔓和爾維比謂朕决意實行改革國内之政治經濟及社會上一切之事至憲法之根本的改正當俟戰後今茲先由當局從事準備云云要之德國之動搖已有事實瑞典新聞評論德帝誓約謂係縻繫民心之手段云（十四日） 
東京電廣東電云椗泊該港之美國軍艦黑列那號班班卡號已將艦體塗以鼠色裝足糧食煤炭以備一奉命令即可出動（十四日） 
東京電巴拿馬共和國有與古巴同時宣言與德具交戰狀態之公報（十四日） 
東京電太平洋有德艇出現之報東京得此消息均不甚信海軍當局以爲不能有此事實否認其說（十四日） 
北京電馮副總統經由某氏致書黎總統述 
其反對中國加入協約之意見故政府方面以爲馮於督軍會議卽軍事會議必不列席（十四日） 
北京電財政總次長有因受賄事件辭職之說（十四日） 
北京電陸榮廷氏擬於明日午前九時出京南歸（十四日） 
北京電中國政府提出之宣戰條件列國均未有所决定今中國之宣戰如何非僅條件之允否所能决定蓋此問題頗爲複雜也中國所欲之三條件各國略有議論茲列如左一關稅實現五分可以承認惟須各國各就其利害擬附幾分之條件至欲加至七分五釐乃至一成二五則屬至難之事二庚子賠欵延期一事多有反對之處如中國所提議延期十年究難承認或幸而能延期二三年三天津及他地方撤兵之件亦與賠欵延期同假令附以條件恐亦難以承認要之此等三條件列國正在就以上所述之範圍内愼重考慮云以上東方通信社電 
成都電中央政府來電諭令羅督軍暫緩啟程赴京地電恰合時宜蓋羅督目下有病原未能啟行也（十三日） 
長沙電今晨舉行蔡上將國葬典禮蔡葬於岳麓山半山中各界代表皆來與祭湘督率衆人行經各街直至山上主持祭禮極嚴肅當時大雨如注沿途觀者甚衆星期日擬追悼黄興禮節與此相同（十二日） 
東京電日本銀行稱本月十一日該行所有之金値日洋七百三十六兆圓計增多十一兆圓存於國内者共二百三十兆圓餘者存於外國 
（十三日）以上路透電 
北京電張勲與他省督軍共九人明日可望　京參與軍事會議（十四日） 
亞姆斯特丹電德國戈爾尼虚報云巴西駐德公使已請求出境護照將於星期四日啟行取道西班牙返國（十一日） 
華盛頓電准總統召集義勇兵一百萬人之决議案已在參院提出衆院委員會議决贊成發行七千萬元（金洋）公債之議案威爾遜總統與國會領袖會商歷時甚久美國商船薩爾摩號行於哇波杜與利物浦之間忽然炸沉美國國務院稱船上之人皆巳救起當時不見潛艇蹤跡（十二日） 
菲拉德爾菲亞電星期二日火藥局爆裂炸死一百二十九人内有婦女頗多（十二日） 
以上德文電 
[戰電]  
　　雅典電聞布國巳發生重大之騷亂布京尤爲劇烈民衆大呼推倒菲迪南皇布土兩國人民漸有厭戰之態（十二日） 
 
 
 

Page 3

 
 
華盛頓電瑞士傳來消息謂布國現力求媾和此　並聞奥國亦有此志特不知兩國是否單獨行動抑協力謀畫惟此種推測縱屬試驗性質然亦足證人心厭戰而有欲與協約國直接談判之意也（十三日） 
倫敦電公報局宣稱英國胡爾維區兵工廠之工人致電俄國製造軍火之工人曰同志乎君等已推翻專制政治吾人深知將來必獲勝利吾人宜勤於工事以助戰壕中之同胞彼等之犧牲實大於吾人也工作一小時可救生命若干怠惰一小時則將斷送生命若干自由萬歲之俄羅斯旣能自拔終必能使今仍受束縛之人民亦得自由也（十二日） 
海牙電荷首相今日在議院演說謂荷蘭因堅守中立之故所處地位日形孤獨且不能見好於兩方面之一但荷蘭當力避陷入戰事漩渦蓋吾人將來可爲調和之人也（十二日） 
華盛頓電墨西哥總統切實通告美政府謂台姆闢柯與墨國其他油井所産之油自當照常供給英美兩國决不中止柯斯太里加已允將領海及口岸供美國作戰之用（十三日） 
倫敦電海軍部宣稱巡船一艘於星期二日在海峽觸水雷沉没失軍官兩員水兵十四人 
（十二日） 
雅典電希臘船萊斯土斯號（四○六○噸）滿載小麥保險八百五十萬法郎且由政府擔保並正式照會德國駛抵日期仍爲德潛艇發魚雷擊沉希政府已向德國提出抗議 
（十二日） 
雅典電希政府現遭政治上與經濟上之種種困難蓋因維里齊洛斯黨人所佔之土地入稅全不歸政府政府所租之輪船多被擊沉協約國屢責政府在中立區域庇護武裝之徒黨之故大約柴米士將代萊姆白洛士任道相組織新内閣（十三日） 
巴黎電八日止之一星期内商船駛抵法國者八百八十六艘駛離者八百五十六艘法國商船被沉者四艘一不足一千六百噸餘均在一千六百噸以上被攻而得逃脫者三艘漁船被沉者七艘（十二日） 
倫敦電政府宣布發行五釐息國庫劵實收一百五年後償清或於兩年後豫先三月知照償還若干執此　劵者如不寓於英國境内免納英國之稅澳洲政府亦將發行五釐半起息之借欵三百五十萬磅九七實收十年後償還 
（十三日） 
要聞一 
[俄新政府之命令與宣言]  
　　注重工商媾和消息 
字林報十二日俄京專電云俄國臨時政府今日發表糧食專賣之命令此後糧食將由專賣局發售而辦理專賣局　則爲政府與地方議會巿政廳農會及軍食會各代表公同組織之中央食物委員會與地方食物委員會也浦第洛夫與俄克太工廠之工人今巳議决將工人分爲三班輪流工作每班八小時俾工廠製造得以日夜進行不稍間斷政府知改良社會之重要已於三月十日頒發明令取銷前朝妨碍個人發達之各種限制今擬設立工部以社會黨所推舉之人爲部長使其與聞國政政府對於振興工業者及實業界莫不力爲贊助工商兩界可舉代表爲商會工會之議員政府刻又從事修正設立公司及其他商行工廠之章程國外貿易尤爲當道注重擬依據戰時所得之經騐而研究之旁及金融價率之變更與國際中之新地位行將特别組織一對外貿易會凡關於對外貿易各事如修正關稅等類皆在其研究範圍之内並籌與協約國擴充商務之方法惟國内實業之振興端賴專門學識之發達故政府對於專門學之敎授將三致意焉今者政府巳籌議戰後支配實業之問題矣當道巳組織兩種特别委員會專討論勞働家工資與實行每日工作八小時之問題有數種實業可以立卽採用每日工作八小時之辦法但其他實業今與國家利益有重大之關係者則必全盤籌算知其無害然後始可採用此種辦法所謂自由公債者其條款已於今日發表債劵自俄幣五十盧卜起至二萬五千盧卜止任人認購年息五釐四十九年内贖還債額幾何未曾規定以兩個月爲認購期限免繳所入稅昨日工人代表開大會於俄京通過議案贊成政府决不併吞他人土地之宣言允爲政府後援又議請願書致各交戰國民政黨請其各向政府連動俾可得根據於國家平等主義之和局書内聲明非至可以媾和時俄國工人必贊助戰事之賡續又通告全國人民懇其各竭其力充實兵力供給軍需 
又據路透電社十三日倫敦電云德政府管理之伏爾瓦資報評論本月十日俄政府之宣言書謂此書可爲德奥與俄國解决各事之基礎德奥固不欲侮辱俄國或將所佔俄國之土地置入版圖也該報又建議德政府當聲明不於媾和會中提出戰勝者之要求觀於該報之議論足見德國今亟欲與俄單獨媾和也該報復謂德政府當以眞情詳告人民使知德國不能向仇對之世界口授媾和條件德國今與世界爲抗苟能自保已屬勝利云云又十二日俄京電却俄軍於德俘之身覓獲召回休假士官之軍令衆視此爲德軍不日將攻俄國西北兩陣線交點之徵俄國南部因冬季屢降大雪春暖之後各河水漲甚高恐有鎭邑多處將被淹没 
[俄記者詳述俄皇退位狀况]  
　　俄國烏德洛茲希新　之記者在路沙驛親見俄皇退位時之狀况電逹該報將當時侍臣諱飾與俄皇憤怒之情形曲曲傳出茲爲譯錄如下記者（俄報記者）於三月十五夜由威希拉啓程至十六黎明而抵路沙即於此處與御車相遇可爲俄皇退位一切行動之證人御車凡兩節一處侍從騎衞一則俄皇自乘記者綜合皇帝近侍之言如下所述蓋實錄矣三月十四日午前二時有兩車飛馳而至威希拉此卽吾所述之御車皇帝方應皇后之招急行以赴塞洛皇帝之所得見者僅亞歷賽夫大將最初之電奏而巳下院議長洛森科及各軍總司令之電則初未寓目侍奉左右者有老耄之腓力台力克伯爵前海軍司令尼洛夫當値武官及皇官司令奥愛伊科等奥愛伊科與尼洛夫大懼革命之眞相爲帝所知故帝於外間情勢乃絶無所聞至午前一時鐵道聯隊長采倍里少將方病臥車中謂諸臣曰此事非可終秘如諸君不以上聞者余當自行奉奏而奥愛伊科制之謂余將入告聽我所爲可也而其時帝方沈睡蓋帝亦疲極矣侍臣所奏謂俄都之革命黨員學生浪人相率煽動青年軍隊青年軍隊乃圍下院脅議員洛森科等巳不得已而有所讓步今其軍隊方騷擾於巿中然得精兵四營以臨之即鳥獸散矣及午前二時車抵威布拉汲水帝亦醒乃呼尼洛夫詰曰俄京師果如何矣尼洛夫曰亂甚然一兩日内當可鎭定時奥愛伊科入告曰頃威希拉驛得電有衞兵七千自莫尼雷急行聞將謁陛下於塞洛且將贈勲於陛下伊華諾夫大將亦同往塞洛陛下有如許勇士亦旣足矣彼等足備侍衞塞洛衞兵又皆忠於陛下陛下一至京師臨幸議會即反側之軍隊亦必回想前此對於陛下之誓言然則革命黨員與青年軍人其分離不難也采倍里少將乃入膳室奏曰陛下諸臣皆僞言欺陛下請一覽此電電爲彼得堡尼古拉夫斯克驛司令科雷戈所發其文曰請御車由威希拉逕臨彼得堡中止塞洛之行帝大震曰是何言科雷戈非彼得堡之司令乎采倍里乃說明之曰陛下彼得堡軍隊六萬巳與諸部將校表同情于臨時政府京師巳陷洛森科巳以新制布告天下今已不能再進一切鐵道皆巳入彼黨之手矣於是俄皇且驚且恐而怒甚厲聲日何以諸事絶不以聞何以待無可如何始以見告然不久平靜漸變爲失望之態曰今赴利華奇亦可如國民要求朕卽退位然後赴利華奇朕本愛花者也於是采倍里出奥愛伊科囑尼洛夫侍帝令準備開車亦出十五黎明遂逹布洛哥愛以全速力馳赴塞洛然車離特諾驛不遠而塞洛變叛之報至謂塞洛隊亦表同情於國民皇后已囑塞洛宫司令請洛森科保護皇族且知俄都軍隊已悉歸民國會議支配全國各派軍隊委員憲兵警官等馳赴議會俄羅斯全境旣皆承認新政府矣帝沈思有頃曰然則赴莫斯科乎雖莫斯科司令嘗語我莫斯科之嚴寒然方抵特諾新報告又至則莫斯科軍隊亦悉助新政府官吏皆被捕矣御車旣由特諾返布洛哥愛卒又復赴特諾於是與伊華諾夫大將相遇大概詳述伊都之事變且曰革黨已取政府而代之今陛下能行之途惟有行幸戰線耳侍從中有一人贊成其說奥愛伊科忽大聲曰今尙有一策即爲德軍開明斯克之戰線使德軍深入俄境以鎭暴徒耳尼洛夫雖醉猶不如奥愛伊科之甚折之曰若然德人不將取俄而有之乎誰能必其後之能返我乎奥愛科引華利西哥奥之言曰德帝非與陛下戰也與夫運動反對皇統之俄國國民戰也帝曰然古利戈利愛希維欺嘗屢言之然朕不能聽此事在德兵未至華沙以前猶或能之且朕亦不能與俄國國民分離遂泣下旣而曰若朕之妻子能免於百姓之手朕將赴利華奇以樂餘年而以國民所愛之米哈伊踐帝位行其所志不亦可乎最後乃顧其左右曰朕必應頒於署名之詔書一赴戰地與軍士訣别然後如衆意所欲者而行之朕决不爲中梗記者於驛前二十步而遙親見皇帝之出帝御灰色軍衣累以手加額徬徨四顧　洛夫侍帝醉矣未幾即復入車中而車行矣 
[我國與世界戰局（二十一）（飄萍）]  
　　自美德宣戰之報傳至北京主張加入者一時頓增活氣愚於前函旣述之矣但昨今消息俄德交戰之報告此項消息英文京報先揭載之而主張加入之公言報等乃力辨其非事實然今晚（十二）外交界之所傳說謂俄政府已有布告表示其對於戰事稍有變動之意見美國如此俄國如彼我國慣受外感之國民對此時局殆如介於冰炭之間不知何者爲可 
星期二之國務會議雖曾以外交問題提起討論然殆類於個人朋友之閒談無所决定今日（十二）國務會議僅將報紙法等提出於國會未詳論外交問題國際政務評議會則今日併不開會矣此亦可見其進行困難不得不暫事停頓之表徵也 
閣員之中對於第三步無鮮明反對與贊成者其比較的贊成與反對則范源　屬於前者而許世英屬於後者其餘張耀曾谷鍾秀則反對雖不激烈而主張愼重實亦反對之變相耳程璧光與陳錦濤則無意見發表段總理前日在國際政務評議會發言亦注重與七國磋商之條件蓋對外而又對内者然條件磋商之困難愚於前函已略述之更證以日本上下之反對改正關稅最近兩三日來益見其激烈然則條件商妥問題下最樂觀之判斷亦不得不曰尙需時日也 
近日政府所研究之事項頗有大可注意之價値者即所謂（華工問題）是也國際政務評議會先討論之今日之國務會議亦以此爲一重要議題其大要擬由政府自辦招送華工之事而注重工人之待遇敎育等項此問題當望其能成事實愚曾揭（華工問題）一文於甲寅日刋說明對於華工必不可少之辦法如下 
（一）政府宜設經理華工之總機關 
（二）政府對於應招之華工實行嚴格之選擇（三）宜與招工之國交涉使華工與其本國同地位之工人用平等之待遇 
（四）宜設備使華工補習普通知識之敎育機關 
（五）經理華工除核實開支其用費外不得對於華工尅扣其辛苦所得之利益 
上之數端政府或能採用華工之幸亦國家之幸也 
[國務會議與軍事會議]  
　　昨日（十二）爲國務會議例會之日因適値故蔡將軍葬期各部總長有往先農壇參列遙祭式者特將會議改在午後二時舉行初意僅議例案經外交伍總長臨時通知本日將親自出席發表外交上之意見於是開會之後乃專就外交問題反覆討論據聞聞總長之意見謂國際情形瞬息千變時至今日殆有不可不對德宣戰之勢並自述前後主張變遷之理由其他主張緩進之各國務員略有所論辨惟仍注重疏通反對一面對於宣戰根本上亦並無異議本問題之重心殆有漸移於未來軍事會議之勢至於國際政務評議會昨亦因蔡將軍葬期停止例會惟另據一消息則謂日昨國際政務評議會開重要會議提出案件討論二小時其結果略謂對德時機旣迫本星期内即須將其進行手續磋議妥協詳定有無條件之加入協商方面聞此案係由段總理于十一日國務會議時臨時召集全體閣員改開緊急會議即交評議會迅速議决以便指施並將上項情形一面密呈大總統一面分電南京馮河間云云觀此則中國對德之宣戰期限當亦不遠矣 
全國軍事會議預定本月十六日開會業有電通知外省茲聞各督軍都統亦均已來電報告起程日期其中决定親身蒞會者爲直隸朱省長河南趙督軍山東張督軍山西閻督軍湖北王督軍江西李督軍安徽張督軍奉天張督軍其餘交通不便或防務緊要之處督軍不便遠離者均派員代表蒞會萬一届期不能到齊則會期須展至二十日以後會所地點已定在國務院參議廳彼時段總理將自爲主席又聞新簡兩廣巡閱使陸幹卿君本定日内出京亦因段總理堅留參預軍事會議巳將行期展緩又據英文京報云叚總理日前通電各省外間有謂某某等已答應尅日來京之說可見政府於此志在必行無疑推其用意不外中國旣宣告與德斷絶國交於前且有與美國取一致行動之言此時美國旣巳宣戰則中國亦不可不有决絶的表不誠恐各省督軍省長間有反對此舉者不可不先事國内之疏通無如此端一開將來各省對於中央重大事件必多方干預不知政府有計及於此否蓋宣戰修和之决定全係政府及國會共同負擔之責任毫無與武官商榷之必要如云宣戰一舉關于全國生命財産不可不先求各省之同意則理應諮詢各省省長探詢省議會及其他重要方面之意見至於督軍乃國家統兵大員其惟一之義務乃服從二字以理應服從之人而授之以議决宣戰之權太阿倒持其害不可設想或曰此次會議乃中央一種操持之手段蓋反對加入戰團者以曾來北京極力主張絶交之某要人爲最甚政府一方旣迫於時勢不得不宣戰而一方面則碍於某要人阻力不欲故事亟亟於是想條妙計以施壓力明知各省督軍大多數必不肯當面反對大多數旣巳贊成則諸人魄力雖大亦無能爲矣外間傳言如是是耶否耶還質之主張此計畫者云云 
[浙省長查辦案之結果]  
　　衆議員褚輔成等前曾提出浙省長查辦案一件經該院大會可决咨達政府茲經國務院於日昨咨覆該院巳將此查辦案打消矣其文云國務院爲咨覆事奉大總統發交貴院咨開議員褚輔成等提出查辦浙江省長齊耀珊違法越權蹂躪司法案諮詢全院多數可决請予查辦等因查此案業經司法部據實呈明奉大總統指令裁撤審檢所旣係該省長越權處分應即撤銷至如何結束即由該部速擬辦法呈覆核奪此令等因嗣經司法部遵擬結束辦法仍請將審檢所一律裁撤各縣司法事務暫由該縣知事兼理俟地方分庭組織法及縣司法公署章程公布後再行依法組織呈奉大總統指令准如所擬將浙省各縣審檢所一律裁撤所有司法事務并責成各該縣知事暫行兼理卽由部轉行遵照此令等因該省長越權處分旣經查明撤銷司法部所擬結束辦法并經奉令遵行此案已告結束相應咨復貴院查照可也此咨衆議院國務總理段祺瑞 
[南京快信]  
　　省議會昨（十三）開選舉會到八十七人不足法數未投票散會 
軍署昨晚八時開秘密會議聞關於外交問題馮副座决派王鎭守使今日（十四）北上列席中央軍事會議 
贛督軍李純電馮副座准十六日由贛起程乘輪來寗轉津浦車北上 
政府前日電徐州敦促張勲入京參與軍事會議聞張先派張文生入京 
鄂督軍王占元昨有電來寗詢馮副座對加入戰團態度 
寗商會頗注意政府外交方針將於日内集會討論 
張一鵬丁士源昨由滬乘車來寗即謁馮副座商榷買土案現住華洋旅館 
總統府諮議歐陽武（贛人）昨過寗謁馮副座旋乘晚車赴滬 
江寗交涉員馮國勲以外交事繁昨特加委沈元咸爲辦事員 
張勲日前又電保徐海道尹李慶璋充山東省長聞政府已電魯徵求張懷芝同意 
明日（十五）爲故上將黄興國葬之期聞馮副座擬親往毘盧寺遙祭 
韜園通俗敎育館昨開講演會聽講者頗爲擁擠 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[外交問題之對内與對外]  
　　據公府消息近三日來（自九日至十一日上午）大總統所接駐外各公使之秘密電告巳逹十五六通其中最關重要者爲駐日本章公使報告政府希望汪使歸國後某項問題應即進行並密陳一種外交意見駐美顧公使報告美國議院通過與德宣戰後國民莫不一致擁護冀收最後良美之結果並請政府速將我國對德態度電示以憑答復美政府駐俄劉公使詳陳該國新政府對外交方針並俄人頃向共和之趨勢更聞元首擬於明日（十三）公府國務會議時即將各使所來電報全數提出以便從詳討論又據外交團消息美政府以我之對德問題所以　　不决者實以財政困難爲最大原因故有擬積極以財政援助我國之說聞其援助辦法除獨力爲第二次大借欵擔任外並擬商諸協約各國政府所有庚子賠欵全部之償還應仿行美國辦法全行豁免但此說確否則未敢必也安徽省長倪嗣冲自對德問題發生以來屢電政府反對加入戰爭此次來京說者皆以其爲此事聞倪氏擬卽日通電各省請各督軍一齊來京參與軍事會議以定外交方針又聞倪氏日前雖巳出京然尙未回蚌據政界消息倪君出京實係赴津與直隸省長朱家寳有所接洽俟事有頭緒後仍須回京然後返蚌又聞加入協商一節北洋派之各督軍反對者實繁有徒伹其來電多持研究的態度並不表示絶對贊成與反對茲聞湖北督軍王占元來電略稱加入協商一事關係重大亟宜研究者有下列之三點（一）加入協商中國應盡之義務如何並至於何程度所得之利益有無把握（二）此項政策實行之前應觀察協商同盟兩方戰况與和機以作作我進退之張本（三）如何使反對派臻於滿足如何疏通商界之悮解云 
政府連日召集會議對於外交問題詳爲討論結果之主張仍分三派一爲積極派略以我國對德問題曾宣言與美取同一行動今美旣向德宣戰我國似宜步美後塵即日向德宣戰一爲消極派略以美國雖巳向德宣戰但我國與美情形不同强爲仿傚實多困難且曩日與美同一行動之宣言旣巳向德斷交即不宣戰於信約亦並無違背一爲折衷派略以我國對德問題雖曾宣言與美國取同一行動但未有時日之制限此後宜靜觀形勢變化以愼重出之應於必要時再行宣戰亦未爲晚但此三派之歸結大致仍以軍事會議結果爲斷云 
[北京遙祭蔡松坡]  
　　蔡松坡以今日（十二）國葬於長沙北京内務當局特於本日在先農壇遙祭以盡都人士哀慕之意祭壇設於先農壇烈士祠前面之穿殿殿簷殿階徧以五色紙花結成綵幕殿中間爲祭壇於金屏風中供蔡公遺像前設祭案祭者將俱於此行禮自先農壇大門至穿殿沿道置插燈二十餘對穿殿前紥有大樓坊一座富麗哀惋兼而有之今日十時行祭禮由内務總長主祭大總統以下各部院俱各派代表一人或二人與祭午後則各團體可任意往祭又中國大學今日亦在校設祭是日適逢湯君覺頓等在海珠遇害之紀念日聞湯君有老母愛子殊甚湯死　家人無敢以告者即至一年後之今日恐湯母猶不知其子之死也今日湯君友人等在西磚胡同法源寺設位公祭當此外交緊迫政象杌隉之時追想一年前挽救共和時代之慘劇亦殊令人或嘆不置也 
[黎尙雯請警省議員]  
　　以其妨害憲法會議進行也日前憲法會議屢因不足法定人數不能開議近有黎議員尙雯致函議長略謂四月九日憲法會議因出席少一人不足法定人數未能開會巳由議長查明簽到而未出席之人當場報告惟是日尙有於二時後查點人數不足巳告延會之時未及簽到而僅繳納名片者又有　簽到並未請假者皆足以妨害憲　會議之進行再憲法會議以來每因不足法定人數延曾多次曾經公决每月請假巳至三次者即應報告大會現在議場有議員缺席多久偶或出席一二次旋又不見並未聞報告請假已達若干次是否請假皆應澈查本員以爲簽有到簿凡議員須親自報到者印一到字請假者印一請字巳過二時未曾請假尙未報到者印一缺字議長於兩點鐘時卽調參議院衆議院簽到簿注明某月某日簽到者若干人請假者若干人缺席者若干人均交憲法會議公報處將是日簽到請假缺席各議員姓名列入公報其巳簽到而復逃席者一經查明亦即列入公報庶人人知所警省不至再蹈不足法定人數之覆轍云云 
[交行請勿取消代理金庫權]  
　　交通銀行聞衆議院有取消該行代理金庫之議不日咨達政府昨特具呈疌瀝陳該行自代理金庫以來備受痛苦中央及各省積欠之欵有三千餘萬之鉅倘一旦取消代理金庫果成事實鈔票巿價勢必大　小民生計何堪設想務懇俯察下情將中央及各省積欠之欵迅賜撥還以便開兌若在欠欵一時未能歸清之前請鈞院力予主持代理金庫仍照前辦理暫勿撤消以維巿面而定人心云云 
[哈爾濱之俄事消息]  
　　俄下議院東海濱省議員盧薩諾夫奉新政府命令遄歸該省辦理改革善後事宜於五日乘快車過哈俄僑民等以該國此次革命成功實係下議院之力各界均執革命旗赴車站歡迎並有軍樂一隊當快車抵站時齊呼議員萬歲自由萬歲俄國萬歲該議員下車致謝並立站台略爲演說革命時之情形聽者鼓掌如雷惜快車僅停二十五分鐘即行開往東路中東鐵路公司總辦霍爾瓦特於該議員過哈時亦同車恭送至一面坡站實倡例也 
俄京新政府成立各處俄人皆竭力捐助欵項現租界内露西亞火磨公司以俄京食物缺乏特捐助新政府麵粉八火車（合華秤二十四萬斤）蕎麥米兩火車（華秤六萬斤）中東路已撥出免費火車十輛矣 
俄國各機關向均縣掛俄皇及皇族之肖像以表示愛戴皇室之意現政治改革俄皇退位新政府特通電各處將以前懸掛之俄皇及皇族肖像一律撤銷哈埠奉到電報後巳布告俄人一體周知矣 
哈爾濱新生活俄報云國會自决定國體改爲民主政體採用共和後凡屬俄人無不異常欣慰各宣誓効忠新政府而新政府亦一意以民爲主以求名副其實本月二十日新政府特派宣慰員十名馳赴前敵勸慰各軍人務矢忠誠以衞國家各軍人聞之異常歡躍 
駐紥哈埠俄陸軍第一協（即營務處）所組織軍界聯合會七日會議提出議案（一）軍官軍醫嗣後不准役使兵士（二）兵士不准私自出外滋擾（三）軍醫院之兵士不准違抗醫官命令（四）軍官待遇兵士實行平等主義（五）維持地方秩序之責任 
俄政府於此改革之際特派調查員四人來華調查我國辛亥民軍起義民國成立南北統一種種手續茲聞各招待員現已至西伯利亞中東鐵路公司總辦霍爾瓦行接到此項電音後巳派專員預備專車前赴滿洲里招待矣 
[魯省會開幕之第一劇]  
　　（懷瑾通信） 
　　魯省議會第三届常會原定四月一日開幕嗣以地方預算案省公署遲未交出故延至十日始行開幕略情己見前報是日上午十時振鈴開會議員全體入場張懷芝省長率同政務廳長安茂寅財政廳長王璟芳鹽運使王鴻陸高審廳長沈其昌濟南道尹唐柯三曁副官顧問諮議等十餘人一同入席各界參觀人員樓上幾爲之滿軍樂初奏省長各行政官各議員齊向國旗行三鞠躬禮又省長議員相向行一鞠躬禮秩序井然照例省長致祝詞議長致答詞後此一篇印板文字即告終了詎意故事之虚應翻演新鮮之花樣雙方正在周旋間忽軒然起一大波瀾有聲有色串成一場新劇在省長方面措詞固屬未圓而議員諸公之吹毛求疵咄咄逼人亦未免太予以難堪矣茲將當日情形記錄如下 
張懷芝本軍人粗識之無平時對於屬僚每喜嘲笑謾駡其視省議會度亦不過如是張嘗對人言彼一羣酸秀才（指議員）專好咬文嚼字指桑罵槐眞正討厭但値此時勢吾亦祇好虚與委蛇以温文爾雅的態度對待之使彼無隙可指且張向來專爲表彰自己功德自解决民軍晋授勲位後此態尤甚是日之掃興未始非高興太過有以致之緣是日開幕純屬一種形式的當然不作政談乃張之意則欲藉此以發抒意見出席未致祝詞即作長篇之談話略謂與諸君握别已經兩月有餘諸君新從地方來所有民問利病必巳知之甚悉開會以後總要據實陳述使懷芝得擴聞見不情不至壅塞懷芝此數月中對於編遣民軍興辦巿政改組河工辦理尙稱得手可以爲大家告而無愧者此後地方事宜如舉辦清鄉振敎育實業尤當實事求是放手做去第官家作事亦頗不易各議員等亦當體察情形與公家取同一之態度所有建議質問案不可故與公家爲難以掣其肘張之意思未嘗不善徒以如此措詞則不免有語病演說未完副議長王寀廷突然起立大聲疾呼謂大家注意以後我們議員當一惟省長之命是聽省長以爲可我們即贊成之省長以爲不可我們即反對之言時聲色俱厲張聞此冷語刻薄如當頭一棒面紅耳赤乃云副議長此言我實在不懂今天此來並非爭意氣何至如此鬧法寥寥三數語憤然退席斯時又有議員許鍾璐發言謂省長旣以下情爲訽自去冬以至今茲道路喧傳報紙紀載僉謂本省縣知事多由賄賂而來某縣知事運動某缺需費若干某知事報効某顧問若干異口同聲言之鑿鑿不知省長究否有此種行爲如果毫無影響人言何以嘖嘖如是勞之常督辦河工兼任津浦路副局長並總工程師兩月以來奔走要津無暇到濟河工未改組以前舊有人員尙知敷衍旣改組以後反無一人負責上下千餘里之河防一旦如有險工何以禦之慷慨直陳而張懷芝此時則兀坐台上一言不發許君之語甫終正議長張介禮即起立登台出以調停之語大致謂今日非作政談之時諸君亦不必作口頭之攻擊云云張省長乘此隙乃拂袖而去其餘各員亦各踉蹌回署至兩方之祝詞答詞均未及宣布此等意見如不設法疏通將來愈鬧愈烈地方問題必有受其影響者矣 
[陸榮廷赴京後之粤財政]  
　　（平生通信） 
粤省自兵燹而後擾攘已歷一年民生困苦財政支絀至今日而普通人民始略呈悅豫之色則以借欵告成中國銀行已定期開始營業雖未能即時兌現然敢開門接收存欵則兌現之期亦將不遠矣惟財政之事與軍政息息相關自省議會開會以來無聲無臭預算案無從開議亦以絶大軍費全無着落不能議亦不敢議也今則省議會已報告經審查五年度地方預算案連日登在報中矣以預算言之目前收入與支出不敷甚鉅爲根本解决確非從裁兵入手不可故省會裁兵之議案一提倡於簡議員再提倡於江議員言之已數數矣然非籌有的欵亦不敢輕言裁兵今聞台灣銀行借欵告成裁兵之事即將實行陸督軍北京之行全爲軍費起見故此次借欵之成實得力於陸督與財政部面商故財政部不至過於牽掣而裁兵之事陸督亦視爲洷　重聞其抵京後曾有急電致朱省長略云京外財政同處困難欲節糜費　在裁兵粤省兵多餉絀尤應酌加裁汰以紓財力軍署月支經費超過預算甚鉅積欠欵項應付問題現在冬防已過自應量爲收束以資撙節頃已商呈政府並即電商譚代督將游擊各隊酌加裁汰分别編遣現駐各縣清鄉陸軍各隊應卽調回專事訓練即請派撥警衞軍往前塡紥以資鎭懾所有餉項應請轉飭財政廳從速籌撥俾得着手辦理至所切盼朱省長接電後即覆電陸督云節費首在裁兵閎論極所欽佩惟一經議裁即須清還欠餉否則無從着手是欲言裁汰尤當以籌欵爲前提昨已電請將借債鹽欵兩事轉向政府就近商酌如能辦到則一切均易進行此間游擊隊現擬留編若干遣散若干應請先由譚代督通盤籌畫預期開示所有以前欠餉旣非一舉全清計惟先其所急留編者暫緩清還裁汰者先爲結付届時當飭財政廳設法妥籌一面仍請轉商財部速將鹽欵一項撥發到粤用資挹注尊意如何仍請電示（未完） 
[廣東植樹節紀盛]  
　　四月五日廣東農品展覽會舉行開會禮行期將農林試驗場全境作爲會場場内分第一會場第二會場兩大部部中又分榖菽部蔬果部水产部園藝部林産部蠶桑部繅絲部敎育部肥料部家禽部畜牧部農器部氣象部植物病害部化學部農林産製造部等此外又有花園氣象台影畫場白話劇場男女招待所西賓招待所各種是日九點鐘行開會禮時已來賓雲集各界入座之後先由淑正女校女子體育學校學生唱展覽會及四時田家樂歌衆向國旗行三鞠躬禮會長朱慶瀾宣布開會理由大致係發揮展覽會之益隨由治河督辦羅學衡演說農林關係次則爲譚偉卿余健漢九歲少女馮端等演說當演說畢有南洋華僑實業團代表林海生君上台布告謂朱省長對於實業如此提倡實爲今日官場所僅見該團特敬贈金鏢一枚與朱省長以爲此次開展覽會之紀念隨將金鏢呈上朱省長接收後即對务宣言謂彼一生最不贊成個人主義今得南洋實業團如此過愛拜領之後即轉送於農品展覽會以爲永遠紀念衆拍掌演說人中以馮女士爲最中肯拍掌之聲不絶演說畢朱省長譚督辦亦大加贊許擬贈以金牌奬勵隨即宣布開會展覽由會員導引全場來賓繞遊會場一周於是開始任人遊覽是日中西人士到遊者約數萬人全場内出品以水産部爲最可觀係由鹹魚行送出奇形怪狀之魚不勝其數次則藥材行之藥用植物絲業研究所之絲類又各公司場會及個人之家禽家畜烟酒肥料罐頭糖菓粉麵榖米瓜菜織作類等俱多特色開會之後至十一時舉行植樹節典禮朱省長黄友圃場長黄枯桐君皆次第演說由朱省長派警衞軍諮議官帶領二十餘校學生往試驗場左右貓兒岡霸王水二處種樹共三千株朱省長則偕同譚學衡嚴家熾黄遵庚及實業敎育兩科長南番兩知事等在講習所前新闢地各種茘枝一株拍影後朱省長復到覇王水親視學生種樹隨卽拍影並擬另闢一地名曰學生林以爲鼓舞各學生植樹之用是日赴會種樹之學生約有二三千人參觀者場爲之滿是亦空前之盛會也事畢朱省長報告北京農商部電云前准大咨舉行植樹節典禮當以粤省農林亟待振興爰議籌設廣東農品展覽會以省城地方農林試驗場爲會場即於節日開會一連七日以示倡導此外捐籌欵項督餉司員趕緊籌備飭屬徵集微日（五號）開會並於會場附近擇定地點由慶瀾躬率僚屬及省城各校學生手植良木以崇盛典是日天氣晴和各界參觀極盛俟閉會後審查成績再行咨報特聞朱慶瀾陽（七號）印 
[雲南領事離省紀]  
　　滇省當道日前奉到中央公布與德斷交後堂即出示佈告駐滇德領衞司亦同奉駐京該國公使電令尅日離滇經該領事函知公署准於三月二十號起程赴滬取道内地請派兵保護并飭經過地方官妥爲照料當由該參謀廳派員於十九號前赴領事署照章臨時檢查計有鳥銃二枝彈藥一箱當將此項鎗枝代爲存儲并派軍警護送出省旋據該領事函稱接北京荷蘭公使來電云所有該領行李及鳥鎗彈藥等件中央政府巳允隨帶起程滇省不得留難應請將鎗彈給還云云聞公署已據情電咨陸軍部核復以便照辦聞刻尙未得覆電該領準備一得覆電即起程出境也 
[安徽總商會致省議會公函]  
　　爲鹽觔加價事逕啓者竊讀倪省長請願書擬將鹽觔加價創辦吾皖因利銀行（倪省長意見書早見前報）興辦實業工藝酌撥敎育經費爲人民開智裕財之計爲國家治本圖强之謀意美法良莫名欽感惟鹽爲民生日食必需之品與烟酒等項逈不相同近來鹽價較昔已增倍蓰淡食之虞在所難免若再驟加更何以堪夫人民之瘠苦生計之艱難旣蒙省長洞悉言之綦詳特籌此補救之端原爲人民增進幸福起見第吾皖迭遭兵燹屢被災祲憂患餘生正屬創鉅痛深之際當此國事艱危凡百加稅已覺擔負難勝矧鹽觔加價無貧富無老幼一律均負以皖省三千萬人而論貧者實居十之八九故自省長請願書傳布以來貧民奔走相告惶惶然一若大難之將臨敝會乃社會之法團深知閭閻之情狀嘗見窮鄉僻壤視鹽如珍値此鹽價翔貴恒多減食分景茹苦含辛情殊可憫又如沿門乞食之人每日告化能得幾何鹹食更難有望今議每鹽一觔加價二十八文其有不聞而駭異者幾希伏思創辦實業擴充敎育均屬當今急務旣未便因噎廢食似未可剜肉醫瘡然籌維之方亦非除此並無他策如現時洋貨充斥利權外溢推厥原因皆由洋貨入口稅輕土貨出口稅重以致土産暢銷不廣日即凋零若能將稅則改良人民以土貨有利可趨則工藝自然振興此乃維持實業之要鍵也且開礦墾荒蓄牧樹藝等項祇須政府規定良好公司章程聽人民集股興辦從而保護之奬勸之此亦提倡實業之一道也至敎育經費不足或於附加稅内挹注或向地方紳富捐助均尙可行奚必使苦民受切膚之痛而求將來間接之幸福哉或者曰省長創辦因利銀行爲發展實業推廣敎育經久之良規籌畫苦心人所共仰信如子言則因利銀行可不辦耶是又不然查皖省富紳巨賈頗不乏人旣蒙省長提倡於上似不難集股開設將來信用卓著實效昭然且有聞風興起者矣又何必增加鹽價重累窮民耳尋繹省長願書内云師過湘鄂宜昌鹽價每斤三百二十文岳州鹽價每斤二百六十文未聞湘鄂人民有因淡食而致死也然鄂湘鹽價平時較皖稍貴不過數文究未有若是之昂想其時軍旅麕集交通阻滯縱或鹽價陡漲如許亦不過臨時而已否則民命何堪且查湘省巿面通行紙幣每錢票二千八九百文易現洋一元其鹽價雖云每斤二百六十文實則較皖現錢祇有百餘文而江西省城紙幣巿面售價亦然此未可援爲比例者也溯查皖省鹽價沿革每斤由四十餘文逐漸增至一百有奇者歷因國用浩繁賠欵無出每次僅議加一二文在前清專制時代尙不免有因加價而起風潮况現在共和國體民氣又何如乎跋前疐後可不慮哉且鹽價猝漲如許之多則私鹽定必充斥縱國家嚴緝勤防難保無挺而走險是鹺政前途將有不堪設想者矣竊恐未來之幸福不可期而目前之影響實鉅心所謂危難安緘默此不得　仰懇貴會熟權利害察度輿情代表建議也如謂近年各項捐欵從未聞有人民抗議要知募集公債係出於富户加徵田賦係出自業土釐稅加徵係出於貨物烟酒加稅因係奢侈消耗之品寓禁於徵以上各端皆係供給國用人民迫不得已而負之若開設因利銀行原係營業性質利之所在人必趨之大可任人自由附股何能加價於鹽况鹽斤加價乃係出於普通人民在力能擔負者固無妨害其如貧苦之民占多數何近接各縣商會紛紛函述地方困苦情形鹽斤萬難加價理由連篇累牘異口同聲想貴會議員諸君皆係來自田間所有各該地方民情靡不灼知稔悉自母庸煩言轉達茲届開會之期務祈將此案細加審查詳酌答覆且貴會受人民委托之重崦敝會亦負有代表商民之責事關民生休戚均不便漠然視之爲此函請查照核奪施行 
[浙審檢所問題之餘波]  
　　彈劾咨文知事抗命監督辭職前日省議會議决彈劾齊耀珊案各情曾紀前報茲聞該會巳將此案咨送内務部其文云浙江省議會爲咨送事查省議會暫行法第十七條規定省議會對於本省行政長官認有違法行爲時得以出席議員三分二以上之可决提出彈劾案經由内務總長提交國務會議懲辦之等語茲本會對於本省省長齊耀珊認有違法行爲業經依法提出彈劾案相應咨送貴總長請煩提交國務會議懲辦此咨内務總長范至彈劾原文已誌前報矣 
建德縣知事夏日　前奉高等廳未據報裁不准貿行兼理之電後竟於八日電高等廳稱不敢奉命云云日昨（十一）高等廳特致電申斥其電曰建德知事覽庚日代電悉本兩陚秉承司法部命令主管全省司法機關凡屬存廢問題非經本兩廳奉有部令轉飭遵照所屬各縣自不得率意更張昨奉司法部佳日電轉大總統指令撤銷省長裁撤審檢所之越權處分誠以系統所在省長命令尙且認爲越權必經司法部核議呈准方爲合法該知事在本廳未奉佳電轉飭以前貿然兼理訴訟 
 
 
 

Page 7

 
 
謂之爲擅咎將安辭來電所稱不敢奉命等語實屬乖謬特斥高審檢廳眞印 
部派浙江高等審判分廳監督推事陳其權對於省長齊耀珊擅裁各縣審檢所反對極烈曾向地檢廳提起訴訟經司法部電令兩廳長轉令陳監督母徒傷感情本部自有解决辦法云云茲悉陳監督自奉電後憤激愈加竟至舊疾觸發業巳於昨日呈請高等審判廳長轉呈司法部請求辭職未知能否准如所請也 
[杭州快信]  
　　三橋馬路業已開工橋梁亦拆卸另建上河如二橋斷河頭一帶船隻俱勒令退至安樂橋外暫阻交通 
筧橋營巿由楊督軍大加擴育添建五十餘幢訂定承租規則（每幢押租二十五元月租四元）由營塡給租照飭第四師十六團王團長就近派員收管 
蕭山青紅帮匪近又四出騷擾省長密飭該縣拿辦各縣征收所遇民間完納糧賦往往先給收據並不立時掣串流弊滋多齊省長通飭嚴禁 
蘭谿靛青行運蘇省必經硤石改換運單該處捐卡串通各行浮收分運捐當道巳飭海寗縣查辦 
各屬回民環請給照特許宰年售肉權財政廳已咨部核示 
美國總領事薩門司由滬携眷來杭寓西湖新新旅社 
向章各屬繭捐人員儘四月内一律委任本届天氣奇寒蠶汛較遲約下月初始可發表 
地方通信 
[松江]  
　　顧吟香被控之原因莘莊鄉自治委員顧鍾樑即顧吟香前於民國元年間行該鄉警務分所區長時曾以莘莊鎭汪錫嘉侵佔巿河呈請松江縣謝前知事履勘屬實呈奉省長指令押拆嗣汪一味抵抗迄今案懸未結而汪錫嘉之子汪洪儒因此頗啣恨於顧去年該鎭辦理冬防籌募捐欵顧與該鎭莊董曁警局衝空於是有人唆使汪洪儒糾合周其昌等數人以顧吟香劣迹多端等詞呈訴滬海道尹署飭縣查辦業經松江縣李知事奉令派委袁技士澈查後票傳集訊而汪洪儒等日前忽以聲請道尹公署指定衙門審理等詞具呈縣署拒却審理松江縣李知事遂批以旣據聲請道尹公署裁决仍候批示再行令遵云云惟聞汪等並未赴道尹署聲請不過以拒却審理爲延宕地步云 
定期改選農會長農會會長吳步蟾已届兩年任滿現須開會另舉故該會巳函知各巿鄉自治委員及農會會員等定期舊曆閏二月二十四日開會改選 
新舞臺又將復活新舞臺停演不數日現又有新劇員沈某等接續開演之說聞刻正與該舞臺各股東商訂合同從事佈置大約將成事實矣 
[無錫]  
　　巡迴講演團蒞錫巡迴講演團團員於日前蒞錫昨赴開原鄉講演團員行抵榮巷後即入榮氏捐建之大公圖書館參觀一週午刻在某茶居開始演講首由江寜于潤民講世界爲第一大公司以中華民國喻公司以人民喻股東頗爲新穎次由太倉陳石鯨講蠶桑利益演述不厭求詳聽者津津有味講畢由鄉董蔣仲懷重停養蠶種種經驗而散 
德人來錫游歷昨有德國人福德夫婦偕同鮑南施德理四人駕座西式游船來錫游歷太湖經警區查明報告警察所楊兼所長隨令水巡隊長湯飛派船隨同保護湯隊長卽派第八九兩號水巡船文黄兩巡官馳往跟蹤保護嗣楊兼所長以太湖爲匪　出没之所恐有他虞立即電詳蘇州楊交涉員核辦茲聞楊交涉員已函致上海荷蘭領事發電來錫屬福德夫婦等返滬矣 
民信局須向郵局掛號無錫城鄉向有之民信局係前清時設立郵局成立後此項信局仍未閉歇照常收發商民信件銀洋包裹等物昨日縣署奉齊省長令諭飭各民信局嗣後須向郵局掛號以資查考楊知事奉文後巳轉諭各該局遵令辦理矣 
[鎭江]  
　　師部會議防務自中德絶交後駐鎭陸軍第十九師兼要塞司令楊春甫師長對於地方防務非常注意曾經迭次開會籌議昨又召集本部上級職員曁各旅團高級軍官復議布置防範各方法直至五時始各散會 
派員調查學校金陵道尹俞紀琦對於敎育事宜頗爲注意日前特派王吳二君至鎭調查鎭屬五縣學校成績一面令飭各縣知事迅將各屬各級男女學校詳細呈報並將各該校經常費敎員資格及敎授管理情形此後有無改良意見逐一剴切詳陳以備道視學員審查 
[揚州]  
　　鄉學校長辭職江都縣屬大橋鎭鄉立第六國民學校校長蔣君現因他就日前函請李視學轉呈縣署辭職業經周知事照准遴委師範畢業生朱君前往接替矣 
破獲賣烟窟穴舊城院大街李公館内私售鴉片日昨爲禁烟員石寳珊帶同警士前往查拿其時石在前廳由警士在後進拘獲烟犯周少貞一名及至石見面時始知卽周縣長之大公子也當即釋放祗將烟具烟膏等帶回縣署請示核辦 
郵政局長易人高郵縣郵政局長及界首郵政局長現均由南京總局易員接辦委袁松齡爲高郵局長李文良爲界首局長袁李二君業巳先後蒞局任事特函知鄰縣各郵局查照 
判决烟犯罰金日昨江都縣署禁烟稽查委員石寳珊在東關街紅十字會醫院内拿獲私吃烟犯盧樂山盧吉山二名經陳國華承審員研訊判决贖罪金二千元由盧覓磚街永恒泰及左衞街存仁堂兩號作保釋出限期兩月内繳洋完案 
學生赴浦賽球省立第五師範學校球隊員於春假時到浦與省立第六師範第九中學第三農業等校賽球聞該校球員於四月五日午後與第六師範學生比賽足球於清江南門外大校場觀者數百人三時開始公證人爲美孚洋行大班克乃爾其時狂風大作該校適居下風未幾卽負一球約十餘分鐘後該校球員崔忠良遠中一球及換球門後兩方並無勝負六日該校球員與省立第三農業學生比賽足球七日與省立第九中學學生比賽籃球互有勝負公證人爲第九中學敎員畢君現該校球員於本星期三（十一日）返揚矣 
呈請發給恤金去歲縣署鎗斃國事犯魏意成現魏妻陸氏援照赦免條例呈請縣署撫卹周知事刻已轉呈督軍署飭令財政廳照例發給矣 
[杭州]  
　　十二日省議會開會紀昨日（十二）省議會開第九次大會沈議長因事請假由副議長主席議員報到者一百零七人先議省立護塘森林局案經委員說明理由周錫經反對以海塘工程局經費向由國稅開支此種設備塘工事宜無須另由地方稅設專局未免夾雜李芑徐仲偉附和之遂廢去繼議實業調查會案政務委員說明理由宋吉成許祖謙起而反對略謂省署有實業科各縣有商農會何必特設此機關徒滋糜費且此種案件迭次打銷今日何又提出又打銷續議省會議事細則修正等案鄔標謂臨時會會期甚促預算尙在審查是項條文非理夕可畢儘可從緩遂擱置續議方贊修勵延豫辭職事件均贊成審查報告准其辭職又續議公立圖書館章程規則案審查會主張内部規則無須本會議决王兆基云圖書館章程仍須本會修正韓澤云可咨請省長另行提出圖書館組織法多數贊成續議查辦圖書館館長龔寳銓案照審查報告咨請查辦無異議又議水産品製造模範工廠附設水産試騐場辦法衆主張停辦又議籌設改良磁業傳習工場議案务贊成二讀三讀均通過又議修築省道籌辦處職員薪水及修築浙江省道諮詢事件均主張從緩至歸併師範講習所案付審查議案完畢遂延會 
停付禮和洋行借款財政廳昨日函復禮和洋行云逕啓者本年四月八日奉省長令准貴行函開案查貴省借欵合同内分立本息期票有於訂合同後第六年應還本銀計德金一百萬馬克又第十紙息票計德金三萬四千七百十二馬克三十三分均於本年五月五號到期函請飭廳備欵撥付等由准此查我國與德國斷絶現有之外交關係所有雙方債務應查照國際慣例暫行停付前准財政部行查當將本省現有原借禮和洋行末期本息一欵應在暫行停付之列業經咨部查照在案茲准前由令廳核明函致查照等因奉此查本省本年五月五日應還貴行借欵本息原應如期清償惟現因邦交問題查照國際慣例應暫停付相應遵令函復貴行查照云云 
[南昌]  
　　李督軍委員募兵贛省第六師駐省各旅團營兵士行將移調李督軍恐省垣及各屬兵力單　不敷分布特委軍官前赴北洋募集新兵以資防衞茲悉委員長高俊林九號午前八時率領募兵委員王治曾李玉祥劉光熙萬青松劉文代賈壽臣湯建樞李會昇胡文淵劉春齡劉武臣宋蘭芬劉鳳祺楊名芳等赴軍署禀辭當經李督軍面諭謂此次前往招兵務須格外注意隨去兵士須嚴行約束招募新兵必擇確係鄉間純良農民第一不用退伍之兵第二不用曾經解散之兵警第三須會同地方官切實　擇爾等須體本督軍意妥愼從事云云高委員長與各委員唯唯而退即於十號乘南潯鐵路早車起程前往矣 
南潯路新股東爭執開會地點南潯鐵路股東會原定十號在省開會乃北京新股東維持會又由財政廳轉來電爭在北京舉行各董事閱電後僉以開會事宜業經籌備未便再延當即函覆財政廳云頃承抄示北京新股東維持會陽電敬悉查此次股東會期屢經展緩股東等候日久業於昨日驗票發劵來賓柬帖亦經分送現各事俱備届時祇好報告路事經過情形而已應請台端將敝局目下情形轉電該會爲盼 
關於禁烟奬懲之部電禁烟條約届滿日前内務部通電各省嚴令各屬認眞稽查以冀如期禁絶并由各省長官將各縣禁烟著有成績人員擇優奬勵其對於禁烟未能得力之縣知事一經查明立予從嚴懲戒總須一律如限廓清以符條約而竟全功戚省長奉電後昨已通令各屬遵照辦理矣 
[廣東]  
　　電請借欵規復中行朱省長以粤省中國銀行停閉後紙幣低折公家每月虧耗數十萬若復多延一日則公家多一日之損失無論如何必將中行尅期規復而後財政乃有補救之望昨特電致北京中國總行請於上海漢口兩分行内各借現金五十萬以爲規復廣東中行之補助一俟釐金借欵成立准即如數撥還能否贊同並祈電復 
保龍團之猖獗粤省土匪以保龍團爲名義聲勢日益强大近者如新會古兜山之戰斗門乾霧鄉之戰皆由保龍團作崇雖動大兵猶未十分得手昨又聞欽廉屬内股匪近亦以保龍團名義四出號召邇因官軍厲行剿辦志不得逞乃聯股竄往欽邊及桂屬鬱林大肆騷擾該處守軍與各匪在吳村地面交戰因衆寡不敵匪勢更爲蔓延特飛報桂平鎭守使韋榮昌於二日派委劉司令炳裕率帶所部三營前往痛剿劉軍抵鬱三日與匪劇戰多次尙未得手韋使據報擬親率大軍馳往兜擊一面電由粤吏轉飭欽廉鎭道撥調大軍扼守欽屬要隘堵截歸路以期一鼓盪平桂省陳督軍亦飛電來省謂鬱林縣屬近破保龍團機關數起現飭厲行查拿以靖地方查鬱林與粤靈山文會等縣毗連請爲協緝譚代督據電後巳飛飭欽廉鎭守使迅速兜截矣 
來函一申報新聞報時報中華新報轉各報館鑒十二日報公電欄内載吳輔勲葛夢樸仲頣郭定森沈熙照郝儒琳馮弼仁等通電北京請飭從嚴查究以昭公道云云一則掩耳盜鈴欲蓋彌彰無伸辯價値前經凌等告發檢察廳業巳十數日伊果問心無愧係屬汚衊揑造何不速行到廳質訊是否汚揑自有法律以繩其後何以一紙空電借圖抵制不事適法手續殊失議員尊嚴體面狡奸已極祈貴報大張公道維持法律信用母令伊畏罪潛逃之賣票議員幸漏法網國法幸甚人紀幸甚張凌霄孫光祖印來函二啓者讀貴報十二日所載江北通信謂淮陰縣公民夏籌藻等庽書質問本邑省議員孫某陳某改選參議員賣票云云查淮陰縣孫某陳姓充省議員者僅僕等二人此次出席投票係爲維持省議會大局起見毫無賣票情事至夏窩藻亦未庽書質問乃同縣反對派寄稿貴館有意誣衊事關名譽理合函請更正卽頌公安孫照寰陳恩沛同啓 
雜評一 
[軍事議會之前途何如（一子）]  
　　對德宣戰第一步旣須取决於軍事會議則各督軍之態度不可不研究也馮爲督軍之首領前傳其有隱示反對之電論者疑爲態度一變然後又傳前電非馮本意是馮之態度如何尙未明瞭也前傳督軍中反對最力者爲張倪今又傳張主張無條件加入矣又傳倪聲明未有成見矣其次之反對有力者爲王占元今又傳王不過請鄭重之意並非絶對反對矣此數督軍者人稱爲已有反對之表示然由今以觀態度亦仍不明瞭其爲報紙所傳之消息未確歟抑當局主張之隨時變化歟所傳反對者如此其贊成之督軍態度又將何如歟 
然則軍事會議之前途識者亦能測其結果歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[西報紀中國覊留美艦]  
　　字林報云依照頃巳接到之訓令美國軍艦之泊於上海及長江各岸者除威爾明頓號一艘外悉將由中國覊留故浦江中美砲艦五艘卽將起卸武裝明日（十五日）先從薩瑪爾號着手辦理漢口九江南京三處美艦三艘巳奉命開回上海俟其抵滬時亦須一律覇留重慶有一艘或將覇留於該處艦中水兵概須離船每艘僅留軍官一人及夫役若干以便照料威爾明頓號因艦長須辦理覊留事宜且因修理未畢一時未能駛出大約半月後可望修竣云 
[劃一民商通用書證之預備]  
　　江蘇高等審判檢察兩廳奉司法部訓令内開據司法會議呈報議决灌輸法律常識案（中略）徵集地方民商 
應用一切契約婚姻承繼及各種票據書證分定種類延請耆紳會同曉法人員細心審查若者完善若者簡漏若者易種爭端若者可防流弊代爲擬定通行方式式尾加具簡單說明若者爲彼方應注意之點若者爲此方應注意之點若者爲法律上不可缺要件若爲不動産關係丈尺界至形狀繪圖方法亦附列焉俟年終中央頒行新曆各高等法院藉刋國曆附記上述事項顔爲某法院編定民商便覽（下略）等因兩廳長以民商應用書證種類繁多習慣互異自非廣爲徵集悉心討論不足以資考訂而作準繩爰特通令各屬縣徵集具報凡屬熱心公益關懷民瘼人士均可就該地民商通用一切書證陳說利害附具方式於本年陽曆六月末日以前郵寄到廳以資採擇而便參訂郪上海廳縣已奉到通令行將出示徵集矣 
[總商會討論中美間商務之關係]  
　　昨日（十四號）爲上海總商會本年第十二次常會之期是日因美商史丹嵐（譯音）君來華調查商務並研究美國待遇華商問題特由該會於本届常會邀集全體議董提出討論茲將開會情形分誌於下 
列席之議董是日下午三時許各議董相繼戾止除商會正副會長朱葆三沈聯芳坐辦嚴漁三外計列席議董沈仲禮唐露園朱五樓王一亭宋漢草郁屏翰顧馨一蘇筠尙謝蘅牕錢達三陳潤夫祝蘭舫丁欽齋聞蘭亭張知笙胡稑薌朱鑑堂勞敬脩陸伯鴻姚紫若黄搢臣楊信之田澍霖項如松張樂君李柏葆諸君計二十餘人 
會長之報告首由兩會長出席報告略云今日爲本會本年第十二次常會之期適値美商史丹嵐君來華調查商務欲與本會同人研究進行因於本届常會提出討論以資研究此項問題云云繼山嚴坐辦出席略云昨承史君來會以此次來華調查商務之便言及赴美華商待遇問題熱心可感故今日特備茶點以表歡迎並介紹與諸公討論故今日之會即作爲歡迎會亦可云云 
史君之演說史君善操華語當赴會時商界諸人均與握手爲禮彼此略詢商務情形後遂由史君起立演說大致謂中美邦交日益親睦而尤以兩國商人感情爲厚將來發展中美間之貿易必有可觀故此次特行來華調查商務惟欲圖兩國商務發展必須彼此待遇平等故極願討論請願辦法云云 
討論之結果嗣由列席諸君討論進行辦法因須先行徵集各方面意見手續繁多俟再議决議畢散會時已萬家燈火矣 
[紀英人商會之常年大會]  
　　上海英人商會於十二日午後在滙中旅館開常年大會主席約翰斯頓氏報告一年中財政及各事業之情形略謂會員今共有二百五十二人較諸去年此時已增多十餘人華語學校初僅試辦今則成績頗佳共有學生六十四人他處聞風興起漸謀仿行英商苟能諳悉華語必與商務大有裨益若能稍精進而解中國文字則收效尤宏英行多有遣其僱員來學而代繳學費者亦有令其僱員自付束修其考騐合格後再行繳還學費並酬給花紅者校中初級一班尤關緊要苟能精習即可與華人作尋常酬應語近有學生八人由政府錄用即此已可鎼學校成效之一斑商會發行雜誌之事業亦頗發達今英字報銷數每期約八百份而華字報之銷數每期竟達一萬三千份之多華人漸喜閱之再此報爲說明英貨價値之媒介故中國内地常有來函詢及英國貨品者近來往來於英國與上海間之商船頗形缺乏噸位無多商會時注意於此曾繕具意見書詳言航業與出口貿易之情形送呈政府但恐非至時局變遷政府不須多用商船之時此種現狀未必有進步之望也商會所籌議最重要之一事即爲華人保險公司註册之問題與擬就致北京政府關於此事之辦法此問題與在華保險公司極有利害關係華人態度以爲外人保險公司公然反對改良之行動其實不然英商會不欲對於良好保險法制有所妨碍但欲贊成中政府以行其規定良好保險法制之謀耳商會因德潛艇濫轟商船故聯合中國各處英商會要求政府他日締結和約時必須使德國給予充分賠欵以賠償沉失諸船之損失滬上協約國少年壯士棄其事業慷慨從軍爲國忘家因公廢私宜有紀念以彰其忠商會抱此意見特向兩租界之工部局請求給地一方以便建立紀念坊今已雙方議决擇定黄浦灘兩租界毗連處（即從前外洋涇橋江邊）之地矣云云李德立起立演說首言英商會之事業與商會與政界之交誼謂上海英國官商向來膜隔自商會成立後雙方情愫始克融合繼言學習華文之重要言畢衆大拍掌會場中無人提出質問全體通過財政報告選舉職員後向主席與議蜚道謝而散 
[鐵路局禁運鴉片之布告]  
　　滬寗杭甬鐵路局長江紹沅昨日發出布告云案奉交通部電開查販運鴉片烟刑律著有專條其因施行職務時故意不即輿相當之處分者處罰亦同現下烟禁條約已於上月三十一日期滿禁運一層尤爲重要凡屬員役曁在鐵路服務之路警或車務工務一切夫役皆應恪遵功令倘有違背非惟干犯刑章且與禁烟前途大有妨礙爲此令知該路局轉飭所屬員役以及轉運公司並飯車人役等務須遵照法令母使稍有夷帶一面由各該主管人員先行切實誥誡並將新刑律第二十一章鴉片烟罪廣爲刑布俾知儆戒仍一面隨時監督調查認眞查禁如查有私運夾帶或扶同徇隱等事按照烟價加倍處罪並應立即拘送法庭懲辦仰即遵照並轉諭一體知悉因等奉此查暫行新刑律第二十一章内自第二百六十六條至第二百七十五條爲止均載鴉片烟罪除將刑律抄單粘示並派幹員在本局所轄各站隨時嚴密查察外爲此黏抄刑律布告仰本路員司工役人等及各轉運公司等一體遵照母違特此布告 
計開暫行新刑律第二十一章第二百六十六條製造鴉片烟或販賣或意圖販賣而收藏或自外國販運者處三等至五等有期徒刑並科五百元以下罰金第二百六十七條製造吸食鴉片烟之器具或販賣或意圖販賣而收藏或自外國販運者處四等以下有期徒刑或拘役第二百六十八條稅關官員或其佐理自外國販運鴉片烟或吸食鴉片烟器具或縱令他人販運者處二等或三等有期徒刑併科一千元以下罰金第二百六十九條開設館舍供人吸食鴉片烟者處四等以下有期徒刑或拘或併科三百元以下罰金第二百七十條意圖製造鴉片烟而播種罌粟者處四等以下有期徒刑拘役或三百元以下罰金第二百七十一條吸食鴉片者處五等有期徒刑拘役或一千元以下罰金第二員七十二條巡警官員或其佐理當施行職務時知有前六條之犯人故意不即與相當之處分者亦照前六條之例處斷第二百七十三條收藏專供吸食鴉片烟之器具者處一百元以下罰金第二百七十四條第二百六十六條至第二百七十一條之未遂犯罪之第二百七十五條犯第百二六六條至第二百七十二條之罪者得褫奪公權若係官員犯者並免現職 
[駐渝德領挈眷來滬]  
　　駐重慶德國領事偕同其妻及僕役二人同乘招商局江裕輪船於昨午到滬隨帶行李三十餘件松滬護軍使署特派繙譯一員淞滬警察廳則派督察長曾永奎偵緝隊長翟世清水巡隊長潘恒言及第一區警正董佈賢帶同偵緝隊士六名在金利源碼頭迎接本埠德領事署亦派西員二人到場招待同会小輪前往德署暫駐俟搭荷蘭郵船啟行回國 
[夏月潤家中被刦]  
　　前晚十一句餘鐘有身穿黑色短衣之盜蕞六人兩人執有手鎗一人持刀突至新閘長浜路成都路轉解七號門牌新舞臺藝員夏月潤家内其時夏藝員在外演劇尙未返家該盜等即將夏之家屬攔入一室入房搜刦値洋七千餘元之金珠飾物現洋而逸迨夏家屬投報新閘捕房飭派通班中西包探往拿各盜早已遠遁該探等遂向事主訽明各盜年貌服式口音據情回禀捕頭轉禀麥總巡通飭各捕房中西探捕一體留心偵緝昨日夏藝囎因恐贓匪匿跡華界故特分投軍警司法各廳署禀請嚴緝略謂藝員家居成都路有一妻二子長子年巳弱冠臥於後樓次子年六歲隨母同臥家中共用男僕二人女傭二口是夜藝員在舞臺演劇术回鐘鳴十下忽有盜匪六人各執手鎗兇刀鐘門入室先由兩匪持刀將兩僕禁閉一室其餘四匪各執手鎗登樓突入我妻臥房即在粧檯抽屜内攫去鑽戒四只又多寳串一條該匪等尙不滿意又將我妻撳住在手上捋去鑽戒二只又金練一條共値數千金該匪等始揚長而去當時我妻因與之爭執頸項中稍受皮傷治藝員聞警趕回各匪已無蹤跡除報告捕房請緝外爲此具禀請求一體協緝 
[長康里盜案續誌]  
　　盜匪鹽廣才孫長本於本月十一號夜糾黨持械夥刦美租界阿拉白司脫路長康里二百號門牌陸觀甫家値洋一百餘元之金戒綢衣被捕得悉協同中西包探當場拘獲解送公共公廨訊判押候查明再核在案茲悉盜匪孫長本被捕時腿際受有鎗傷故經捕頭飭送醫院醫治前日午後先將鹽廣才帶至寫字間詰問據稱此次之事係由向在西新橋附近擺設測字攤之陳某指使因復飭派中西包探往拿未獲諭令着再行偵緝到案質問 
[飯店不受嚇詐續紀]  
　　法租界老北門大街王永興清眞飯館被人致函嚇詐後經探自黄錦榮沈德福包探韓邦達陸海榮拘獲送函之陸某即羅宗山繼又拿獲陳某即曾少成及李少雲等一併押候嚴究等情已詳昨報茲聞總巡捕房阿捕頭已向曾少成等三人盤詰據李少雲答稱此事實由曾少成起意囑令羅宗山將函送去希圖得洋三百元彼此分用是實惟並無欲用炸彈對付之語詰之曾少成不認爲首起意而羅宗山則稱實由曾少成囑我送函商借惟並無威迫之事求察阿捕頭諭均還押聽候錄供解廨訊辦尙有嵩山路捕房覊押之某甲因訊無關係著即省釋 
[烟酒同業之惶急]  
　　中國烟酒聯合會自得北京衆議院烟酒專署經費審查通過之消息疊開會議并公電衆議院力爭經紀前報連日該會又得各埠紛紛來函請速为續開大會共謀最後對付方法其所主張約分數厘（甲）實行掛洋旗（乙）泣電大總統國務院參議院顧全商命（丙）請願國會提出質問去年烟酒借欵及公賣押信作何開支現存何處（丁）續電衆院請求維持去冬巳通過之請願案以免政出兩歧該會現定陰曆二十四日（即今日）續開會議業已遍發通告茲將京師代表團來函摘錄於後昨日探悉國會預算委員會於烟酒署經費一案業經提議其中暗幕以及詳情另紙錄奉鈕之運動保存機關各報已詳此中隱情路人皆知竊思烟酒專署旣藉預算而保存則其所定稅章自必照題發揮夫我國現情因財力支絀海關條約之關係不能實行公賣巳爲政府所深知乃鈕督辦只圖自己位置不惜犧牲全國烟酒商以留此非驢非馬之公賣而貽禍於無窮如此情形吾兩業無噍類矣亟宜趁此未經提交大會之前尙有轉圜之望務希開會公籌辦法迅賜電復不勝急切 
[最近巿况之調查]  
銀巿自上星期五日起銀價仍爲三十六辦士又八分之五未有升降印度存銀今巳大減美政府又收買現銀各處所存皆不爲多故現銀之需求似將紛起銀價一時恐無低落之望 
疋頭疋頭貨價皆漲故本星期之巿情在比較上頗爲沉靜然其氣象尙佳存貨漸少而在外洋訂購之價則甚昻貴最近兩星期中英國疋頭巿價已加增百分之六上海及内地之巿狀尙未至照目下貨價急於買進之地位惟商人之有遠識者知疋頭價格必有增無減今正着手收買星期二日公平呌莊售出三百件漢口帮購入最多貨價略漲星期三日怡和呌莊限定之數不多時即已銷完價格亦漲星期四日元芳呌莊六百三十件貨物亦迅速銷出買者多爲漢口與烟台兩帮連日陰雨乃春收有望之佳兆本星期内向貨棧提出之貨物頗多不因陰雨而稍滯與尋常時相反足證内地存貨之不多 
棉紗印度棉紗銷路仍佳但盧比不可多得故棉紗貿易爲其所限作棉紗入口生意者頗以此爲慮蓋孟買銀根甚緊而上海又乏金融之接濟將無現資償付貨欵終必至使印度紗停運也孟買巿價又漲高六盧比聞四川帮向掮客依照舊價買入印度紗三千包但貨主殊不願再照舊價供給巿面之需求本星期内日本紗銷出數百包價格與上星期相似本地紗巿面尙穩價格略漲 
棉花本星期内本埠棉花巿面頗有起色交易甚多存貨頗少 
[南洋公學廿週紀念會消息]  
　　紀念圖書館籌捐之踴躍交通部上海工業專門學校（原名南洋公學）因届二十周年紀念擬建設圖書館已誌前報茲聞該校圖書館建築等費預算洋六萬元已由國務院段總理交通部許總長各捐洋五百元以資提倡該校辦事員並學生及同學會員因此甚爲感奮現正四出勸募諒熱心文化者必踴躍助成此舉也 
交通部派員參觀紀念會一日前該校接交通部來電云此次部中特派七員南下參與紀念會姓氏如下陸夢熊君渭漁交通部參事郵電學校校長留學日本早稻田大學商學士商科進士劉成志君同仁交通部僉事總務廳統計科科長育才科科長交通博物館館長留學日本東京帝國大學法科大學畢業法政科舉人張鑄君劍心交通部僉事航政司工程科科長留學英國格蘭斯哥大學船政學士胡鴻猷君徵若交通部僉事前代鐵路會計司計理科副科長路政司計核科科員美國本薛佛義大學商學士理財科碩士韋以黻君作民交通部技正支術官室辦事兼路政司營科科員留學美國康奈爾大學工程科畢業工程師徐德培君篤夫交通部技士縣知事任用前代理電政司總務科科長電政司總務科科員留學奥國郵電專科畢業謝式瑾君孜養交通部技士郵政司總務科兼稽核科科員北京譯學館畢業奏奬舉人留學奥國郵電專科畢業 
紀念會秩序二十六日（一）開會校長唐蔚芝先生主任（二）演說沈叔逵先生主任（三）兵式體操魏旭東先生主任（四）日中烟火沈叔逵先生主任（五）科學游戲李松泉先生主任（六）幻燈黄友蘭先生盧克先生柴芷湘先生等主任（七）電光世界桑復先生主任（八）唱歌沈叔逵先生主任二十七日（一）運動會莫禮遜及萬特克先生主任（二）童子軍操克裴士及李思廉先生主任（三）日中烟火沈叔逵先生主任（四）幻術李松泉先生主任（五）電影戲朱貢三及李松泉先生主任二十八日（一）技擊劉震南先生主任（二）音樂會中國樂沈叔逵先生主任西樂黄友蘭先生主任（三）同學聚餐沈叔逵先生主任（四）童子軍遊戲裴克士 
 
 
 

Page 11

 
 
及李思廉先生主任（五）燄火沈叔逵先生主任除以上所述又有足球比賽網球比賽籃球比賽太體育講演等秩序臨時排定 
[油豆餅業集議組織會所]  
　　南巿油豆餅業商人凡做出雜糧交易者每日午後必在公共租界福州路杏花樓酒館樓上聚集共同討論商情並與各客帮接洽交易歷來已久茲聞該業中人以杏花樓樓上每逢夏令必於三時將茶巿收束於叙談商情仍多阻隔故擬自覓適中地點組織聚會之所以備同業討論貿易事宜昨日由該業采菽堂董事通知各同行於今日（星期日）午後在大東門外龍王廟會議租賃房屋籌助經費以便實行 
又一訪函云本埠豆米雜糧同業每日向有同行彚巿上午在南巿豆巿街采菽堂下午則在英界四馬路杏花樓齊集同業互相買賣由來已久現該同業以杏花樓係屬茶酒館人雜言龐在彼彚巿總覺不便特請業董張樂君另擇相當之處以爲下午彚巿之所張董因改移茶會非邀集全體公同商酌難期盡善特發通告訂定今日下午二時齊集大東門外米業仁榖公所開會商議進行 
[催造沿浦水埠之覆函]  
　　江蘇省敎育會會長黄任之君前以滬南沿浦拆卸碼頭以後浦東西往來行人諸多危險曾致函工巡捐局請速築埠經紀前報茲將朱局長復函錄下前承面談沿浦碼頭一節萬分抱歉頃又接展惠翰捧誦之餘慙感交集惟敝局推放沿浦岸線工程係於民國四年七月間始與濬浦局商妥先由濬浦局開工挖泥上年四月初挖泥完工即由敝局建築駁岸於本年二月間一律告竣接續建造公用碼頭因有浦線關係復與河泊司往復磋商始於上月間先將關橋左首水埠開工建造其餘公用碼頭亦即陸續興工約兩月後可以蕆事敝局對於此項工程耗費巨資極願早觀厥成以期增加收入安肯遷延自誤總計先後工作程序除濬浦局應辦工程外不及一年至建築駁岸之時沿浦一帶曾經函致水陸警署隨時派警照料在案其臨時辦法一節敝局曾亦計及於此惟此項工程與建造橋梁不同實難兼顧並籌非敢置之不理尙乞亮鑒是荷專復並達歉忱 
[猪業請照舊址建築碼頭]  
　　南碼頭猪行同業前因工巡捐局推放岸線將碼頭拆除致客貨抵埠時駁運不便曾經函請工巡捐局朱局長派工程員勘明仍將碼頭建築以便運貨茲聞工巡捐局業巳規定在薛家浜港口以内建築碼頭專備猪業上落貨物而該業董以碼頭設在港口以内仍多不便須照舊址在沿浦興建方爲合宜昨特函請縣商會轉致朱局長仍於原處地點興造並在沿浦原有之鐵欄上開一便門以便猪隻上落不知朱局長能允許否 
[虜朱二氏同謁法領事]  
　　松滬護軍使盧子嘉君特派交涉員朱鼎青君前日各乘汽車同往法國總領事署回謁新任韋總領事盧護軍使服軍服朱交涉員服大禮服到法領事署時韋總領事特令軍樂隊及安南巡捕全隊出迎延入會客室茗叙賓主極形歡洽往返途次并由韋總領事派法國軍隊脚車隊在交界地點迎送護衞觀者擁擠一時途爲之塞云 
[保存古墓之文告]  
　　上海縣公署昨日發出布告云據引翔鄉厚仁堂司董周樹蘭等呈稱竊敝鄉之半劃入租界凡墳墓之圈入路線或田巳賣去者均不得拆遷乃邇來人心不古界外各　往往利古墓之磚石及棺中殉物擅自拆去將骨殖任情抛棄言之實覺慘然此風以六圖八圖九圖爲尤甚現巳浸及各圖殊屬不成事體查無主古墓前咸豐五年重行清丈時逐一免科載明各圖魚鱗圖册其分釐歷歷可稽是古墓並不佔去各業主田畝偷拆之人其爲利其所有並利其地可知刻由董等邀集各圖地保令其剴切勸導各田主第恐積習難挽爲特呈請鑒核准給布告遍貼各圖庶若輩知所警懼而此風藉以挽回等情前來查古墓理應保存盜掘有干例禁據呈前情合亟布告仰該鄉居民人等一體知悉嗣後再有前項情事一經查實定即嚴究不貸 
[洗衣作主中彈殞命續紀]  
　　閘北洗衣作主沈阿發於本月五號午後至靜安寺捕房收衣洗滌適該捕房八號副捕頭梅鐵生（即梅得生）正在磨擦手鎗誤觸機關鎗珠突出擊中沈之肚腹當送紅十字會醫院醫治無效而死業經公共公廨中西官驗明諭令屍屬棺殮聽候訂期研訊在案昨晨由原驗訊官王崧生襄讞會同陪驗西官英卓副領事升座刑庭命傳各見證到堂梅副捕頭亦投案候示並禀明死者家屬今日未到等語中西官磋商之下即會同簽判云此案詳核各證供詢及醫生驗單沈阿發委係本年四月十日在上海紅十字會總醫院因腹部受鎗彈傷致患胃部發炎膨漲肺部發炎身死該彈係於四月五日在靜安寺捕房捕頭處由捕頭梅得生手内機關手鎗無意發出致命應即將案註銷此判 
[發還賽曾物品之代價]  
　　上海縣公署昨日發出牌示云照得本縣選送美國巴拿馬賽會出品去年運回後業經本署發交各出品人領還在案茲奉省令准將在美售去及遺失各品欵項開單核發到縣合行牌行仰各該出品人於本月十七日起儘十日内携帶出品收條並備圖章來署領欵以憑核用給發仰各知照 
[兵工廠又開夜工]  
　　新任兵工廠總辦謝邦清任事後於每日上午九時起親往鎗砲機鋼各廠詳細考核以覘工匠勤惰及手藝優劣藉資整頓並因鎗廠製造手鎗之電機日前有一部份損壞經李前總辦飭令停止夜工從事修理惟現在各省訂造手鎗紛至沓來亟應從速修竣故飭機器廠將該電機漏夜趕修前日巳經修竣即於十三日晚起仍開夜工矣 
[三誌景毓華臨行時之兇劇]  
　　南巿淞滬一區警察署巡長高某因用指揮刀砍傷川沙景知事赴任時送行友人熊志均之馬車夫經董署長將高斥革申送警廳請爲嚴究等情已兩誌前報茲經經徐廳長委令督察長曾永奎提訊後重責軍棍二百下禀明廳長於昨日將高遞解天津原籍以爲之儆 
[擒獲隣縣盜犯]  
　　本縣警察所代理主任王敬常訪聞行刦崇明縣謝家鎭陳少元家案内之首盜郭純曾現在匿跡滬城當即密派警察所偵探戴逢春等分投查拿十二日下午戴探在城隍廟樂圃閬茶館内遇見郭純曾當即告知該處崗警將該盜拘獲送至一區二分駐所在郭身畔搜出洋二十九元鈔票十一元金戒一只銀表一只並雜物連夜由二分駐所轉解淞滬警察廳司法科一面着戴探於明晨來提昨經王主任回明沈知事即日備文往提到案經主任訊問供認爲首糾刦得贓使用尙餘洋銀表戒等件被獲起案不諱判押候查明有無别案再行核辦 
[高等師範畢業生照章服務]  
　　省立第二師範學校接江蘇省長公署訓令云案准敎育部咨開據武昌高等師範學校呈稱本校本科三年級學生係自民國二年八月考取入校現正在附屬小學實習敎授本年暑假前應行畢業察核各該生平時成績尙多學有心得各該生等畢業後自應遵章服務茲特先期開明各部將行畢業人數呈請通咨各省省長查明各該省本年暑假應需某科敎員人數務於本年六月以前開單報由鈞部飭知到校以便分别派往服務實爲公便等情據此相應抄錄原單咨請貴公署查照轉飭所屬各校　照辦理也等因准此合行令仰各該校長遵照此令計開英語部二十六人歷史地理部四十一人數學特理部二十三人博物部二十一人 
[羣學會組織兒女養護部]  
　　羣學會會員鑒於各家庭兒女就學散歸養護未能周到不特學業抛荒且於身心發達多有障害爰請執行部王慕詰君聘任男女養護員組織兒女養護部專收六歲以上十二歲以下之兒女室内敎以温習校課室外導以有規則游戲先從每日放假時間入手於下午三時三十分起至五時三十分止并擬俟日後續辦假期養護洵於兒童敎育裨益非淺也 
[孤兒院歡迎副總統代表]  
　　龍華孤兒院同人前以舉行十週紀念桃花大會上書南京副總統府請派代表與會茲悉馮副總統已電飭滬海道王道尹於今日（十五）午後正式開會時就近代表蒞院參觀業由該會董事部籌備歡迎矣 
[演講開化非洲土人]  
　　本埠青年會定於今晚七時四十五分敦請林步瀛君演講開化非洲土人事略此題係屬實事並非虚搆凡欲知當日非洲事實者届時盍往聽之並聞該會同時用影燈映射事迹俾觀者如臨其地云 
[涵德學校舉行遠足會]  
　　日昨天朗氣清風和日麗適爲派克路涵德學校男子部遠足之期目的地爲康腦脫路之徐園午後一時許學生與敎員整隊出發躋躋蹌蹌不稍參差履聲槖槖旗影翩翩見者咸爲之稱美云 
[典商請改金飾滿期之省批]  
　　江蘇省長公署批江蘇全省典業公會呈爲代上海縣典商請改金飾滿期由云呈悉候令行滬海道尹行縣會同上海總商會核議復奪仰即轉知查照此批 
[美國電汽機械營業之發達]  
　　美國威斯汀好司電汽機械廠自在遠東分設支部以來營業頗爲發達各處定貨日不暇給聞日本支部近由大阪電燈公司向之定購一萬基羅華脫新式透盆發電機三部又低壓力蒸汽透盆機三部又交流電動機一部並直流電動機等類中國支部設在上海英租界外灘四號未及一年各處定貨極形踴躍近如漢口漢陽鐵廠兵工廠南京蕪湖蘭溪曁杭州寗波湖州平湖等處電燈公司來函定購各種電汽機械者亦絡繹不絶云 
[推廣棕欖香皂之銷路]  
　　美國棕欖公司發行之棕欖香皂（譯名巴暗亞立香皂）係由本埠圓明園路愼昌洋行爲總經理各處均有經售此項肥皂質清氣香用之有益每塊售洋三角聞該公司爲推廣銷路起見特備奬品如購香皂一塊附贈奬劵一紙奬品共分七等頭等可得三十元之物品准於四月二十一日即陰曆三月初一日抽籖得奬號碼於次日報紙露布現該公司印有傳單於今日隨同本報在本埠廣爲分送凡有愛用此種香皂者盍往購之 
[旱烟酌加售價]  
　　本埠旱烟業因各種旱烟困于公賣捐稅成本加重照市出售非但無利可圖甚至受虧故該業德馨堂公所特于昨日下午二時邀集同業在大東門外公所内開會籌議蒞會者五十餘人經衆討論之下公同决定擬照進貨成本酌加若干藉以顧全成本云 
[追索借欵案辯論之詳情]  
　　陳韋章在公共公廨呈控范桐生不還借欵由廨集訊昨報已略紀其事茲將詳情錄下陳韋章延羅　士律師控范桐生圖賴借銀二千兩一案前日奉關讞員會同英卓副領事升座民庭提訊先由原告代表羅律師上堂譯稱原告於前年十二月間因范桐生年關爲難欲借銀二千兩陳因念朋友之義遂應承借彼當出四明銀行支票二張托孫桂泉轉交與范雖無借劵確有票根可查當時范桐生將支票付與元久錢莊由該莊蓋章向四明收欵今四明銀行及元久莊皆有人到　證明應請訊追堂上即傳四明銀行夥范松甫元久莊夥謝子謙及孫桂泉等證明由德大紗廠付下支票蓋章收銀范桐生確係德大司賬云云又據陳韋章供稱與四明銀行有往來范桐生商借之銀二千兩本約去年三月底還銀届期向索一味游約本利無着是以控告請追質之范桐生亦延律師代表譯稱范在德大紗廠爲司帳德大係穆杼齋總理穆且兼爲華成保險公司總理並城内救火會副會長上項之欵因前年八月間陳所開之筍行失愼當時華成賠出銀二千兩後由穆杼齋查得該筍行帳目不符延請律師欲在官廳起訴故陳央孫桂泉乞我向穆說情情願將所收華成火險銀二千元退還華成外並又償還律費洋三百元當時我爲陳緩頰穆允可後陳令孫桂泉送來支票二張並洋三百元當時面交穆杼齋收去我並未借其銀兩求鑒旋傳穆杼齋訊供昔年曾任淞滬警察廳長蒙政府奬賞三等文虎章現爲德大紗廠及華成保險公司總經理原告所控之欵實是原告自願歸還華成賠伊火險之欵因恐我起訴故由司帳范桐生向我說情供畢卽經羅律師詰曰原告前年八月失愼後曾三次捐助經費銀六千兩爾又欲以保險名義向之索銀二千兩惟旣稱原告償還華成之欵何以放爾袋内三個月始付華成之帳豈非華成得悉其事不能隱匿方始呈出耶中西官核供之下以范桐生不過經手過付之人應即註銷另行起訴 
[尙賢堂今日開會]  
　　法租界霞飛路石牌樓尙賢堂定於本月十五日星期（即今日）下午四時半開學務聯合會請王振民君演說敎育方針之關係昨已通告各界届時蒞會聽講 
[烟膏店夥故違禁令]  
　　巳閉之某烟膏店夥劉阿三串同郭餘卿在廣東路私向行人兜售烟膏被一千二百號華捕查見以其故違禁令上前拘捕劉等即賄贈該捕洋二元求釋該捕不納卽將劉等連冋烟膏賄洋拘入捕房解公共公廨經中西官略訊一過以違犯烟禁自應澈究判被告兩人押候查明再行核辦 
[望平平望兩街之烟賭]  
　　鎭江人陳三因在山東路（即望平街）一百六十七號門牌文翰齋樓上秘密賣烟被總巡捕房捕頭偵悉於前晚諭飭中西包探協往拿獲烟客王連生張金富沈步量王子林沙厚純季明成王玉記嚴桂亭及婦人王金氏等多人連陳及烟具帶入捕房准各存洋五十元保出昨晨由公共公廨傳案訊明判陳三罰洋三十元餘人各罰洋十元一併充公烟具銷燬 
王阿三在福州路平望街十九號屋内聚賭抽頭被老閘捕房捕頭偵悉於前晚率同中西探捕協往拿獲賭徒劉雲奎張金寳吳東生瞿月廷及婦人唐楊氏吳張氏等男女三十人連同賭具帶入捕房准各存洋保出昨經公共公廨傳案由俞襄讞會同日副領事林君研訊屬實判爲首之王阿三罰洋十元餘人各罰洋三元充公賭具銷燬 
[盜取義塚界石四誌]  
　　魏聲翔因被水爐公所指控楊阿三張阿榮嚴良忠等盜取梅白克路義塜界石一案牽涉昨由捕房將魏拘解公共公廨請訊魏延律師到堂代表辯護要求准予交保中西官判嚴交二百元人洋並保聽候傳訊 
[三六軒失愼續誌]  
　　法租界北新街一百零一零三兩號門牌三六軒印刷所於本月九號夜十二時樓下起火燒斷樓梯住宿樓上之學徒夥計等均從樓窻跳下後經救火會西人前往撲滅即由包探將店主李桂林拘入捕房當經捕頭查得李並未保險准予繹出候訊昨日傳至法公堂訊據李供商人之店已設二十七年是晚實不知如何起火中西讞員察得實係無心失誤且未保險諭令退去免罰 
[調戲婦女之衝突]  
　　滬城登雲橋附近蔴油店小主洪才瑞娶妻吳氏夫婦和好詎近有湖北人王永茂所開戳花銅作内之夥友李舜慶等以銅片上所戳之秘戲交氏觀看希圖勾引旋即爲洪得悉約李評理前晚兩造各糾多人在虹僑某茶肆埋論一言不合互相兇毆後巡警到來將洪夫婦及王永茂李舜慶李發喜楊根生朱阿金等一併拘送二區二分駐所昨日移送地方廳午後由檢察官提案研訊之下以李發喜　額受傷並無大碍判令自行醫治洪才瑞夫婦與王永茂退去李舜慶楊根生朱阿金等分别收押候查明再核 
[滬西發現毆斃男尸]  
　　滬西徐家滙鎭附近某學校後面隙地上前日發現無名男尸一具經該處二十八保六圖地保張餘慶查無尸屬投報地方廳禀請相驗林廳長於昨午委派李檢察官沈檢驗員等下鄉驗得該尸年約二十餘歲秃頭赤足身着黑布夾袄藍布單褲係生前被人凶毆腰肋等處受有拳傷致命而死因無尸屬到場判由善堂棺殮發封厝壇緝凶訊究 
[兩罪俱發]  
　　龔志祥因向某國大定講假鈔票一千元希圖混用被探查獲解至公共公廨訊知龔曾與在逃之某甲在吳淞路串攫土販日本人效麥達値洋五百元之烟土判龔管押候查在案昨晨由廨復訊即據效麥達上堂禀明被刧烟土情形訊之龔志祥延律師到堂辦護要求准予交保俞襄讞商之日副領事林君判龔交保候下禮拜六再訊 
[西崽竊取金表續紀]  
　　黄浦路十五六號門牌某洋行管理人陳仲琴指控西崽榮錫卿竊取樣子間内値洋二百元之金表五只已誌前報昨由捕房將榮拘解公共公廨經關讞員曾同意副領事羅君研訊屬實判榮押西牢半年以儆 
[巡警查獲竊賊]  
　　潭子灣鴻昌京貨店主管六寳前日失竊本廠布十餘疋當即報告四區派出所由該所巡警鄒景春查獲竊賊梁桂卿吊到原贓併解區署轉解司法科押候訊辦 
[過犯又來]  
　　甬人陳阿生前因犯案纍纍經公共公廨訊明判令遞解回籍有案今陳復來租界昨在七浦路被探陸連奎查見拘入捕房押候解究 
[誌謝]  
　　本月二十六日爲南洋公學二十週紀念之期于是日起開會三日展覽成績承贈入場劵四張又私立志成小學校于本月十八號夜假丹桂第一台演劇籌資承贈入場劵二張書此誌謝 
雜評二 
[中美之商業（訥）]  
　　推我國商人之心理對於美之作戰計劃我不願與之聯絡一致對於美之商業政策則甚願與之聯絡一致蓋一則恐於商業有害一則與我商業有益也 
雖然美雖一面與　宣戰而一面擴充商業之政策仍竭力進行所謂不以戰事而稍挫商人猛進之氣也我國此後之宣戰與否雖不可知而今　固未宣戰我商人對於商業上之競爭能則巳開戰之美商同一勇往耶使他日而亦宣戰我商人能如美商之不稍挫　氣耶此足徵我商人進取之精神與能力何若吾故深望中美商人能一致聯絡而尤望中美商人能一致奮力猛進勿令我商人相形而見絀也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲代衙署雇員上政府呈] [  天虚我生]  
　　昨晤某署雇員言及今歲遇閏受累不淺官廳給付盡依陽曆而私家支出悉遵陰曆經濟問題正不止如黄楊之短一寸也爰爲戲擬一呈藉鳴所苦然抱此觀念者要不獨一衙署之雇員而已 
爲陰錯陽差受累不淺請頒嚴令實行新曆事竊某等供職衙署不授館餐所領月薪概依陽歷一年三百六十日平添五日之光陰一時二十四小時多耗三餐之茶飯然往時虧苦猶其小焉今歲遭逢實有大者蓋某等富難潤屋菑必逮身房舍則賃自他人服飾則存於典庫平頭下女洗衣則按件論錢蹩脚先生吃飯則每餐索酒貨財悖出無不與日俱增店帳賒來豈肯逢年併算是往年所增者不過五天今歲所差者竟至一月此實陽奉陰違陰錯陽差之一大害也爲籌抵制計惟有籲請政府迅頒嚴令飭地方官署司法衙門出示曉諭無論何項出納收支務以陽曆爲準按月計算若果陽奉陰違暗中仍以陰曆計者以詐欺取財論得由被害人告訴告發科以相當罪刑庶内地房金不必償以半價傭工典息不致錯算日期事屬公益且關國體月底將届日盼施行謹呈 
家庭常識 
　　鼠疫（卽毒核症西醫名百斯篤）爲害最烈中西醫皆無治法聞以水蛭置患處俾將毒吸盡即愈或搗天牛成泥敷之亦可但未經試騐不敢據爲實也 
上海地方易患咳嗽甚者無一息停因之夜不能眠若以甘草含口中可以暫止勿咳少間卽眠着矣此余經騐之方也 
養鷄之家欲免鷄瘟可兼養鴨數頭俾聞其氣息即無是患 
煑猪肉若欲速爛可入山楂少許若然則肉旣易爛而其味仍存自較置蘇打者爲佳 
濕衣置箱中若在春夏之時必起黑點以綠豆芽搓之澣以水即去[  秋夢]  
每歲立冬前數日取蘿蔔纓（不拘老嫩多少）攤放向陽屋上任其日曬夜露雨淋雪壓至立春前一日收下如患喉症煎湯代茗神妙無比（與陳倉米同煎能愈痢疾） 
醃芥菜滷壜盛埋藏愈久愈佳治喉症及肺　有起死回生之功黄熟梅實百個捉取蜓蚰百枚少加青鹽白鹽罨藏日久風火喉症輕者取而噙之甚靈惟爛喉痧症忌用[  警世人]  
尋常所用之自來火紗罩破者往往就地崦棄豈知大有用處若遇刀傷見血敷之立止而收口甚速 
人之面部手部若生疔初起時以吸鐵石良久擦之二三天即愈竹布衣服最易退色在洗滌時於水中加洋藍少許則色不變[  佚名]  
事物閒評 
　　方藥之事不可輕以傳人蓋同是一症有受病之原因不同秉體之强弱各異未可執一方以概治嘗見好善者印送騐方人用之亦益與害參半此何故好仁而不好學也昨見家庭常識有休息痢用苦參子包桂圓肉服之而愈以爲奇方然推其病因無非署熱藴結或醫者只與消導不與清暑以致經年累月而津液受傷大腸發炎一得苦參子之苦寒豁然而廖然此不可爲定論也痢疾雖屬熱症居多間有恣食生冷因而成痢者亦復不少况久痢未有不脾腎兩傷苦參子（一名鴉膽子）大苦大寒服之敗脾傷腎非濕火極盛者不可輕嘗苦初起積滯未去服之則脾胃先損更多流弊故愚以爲方藥惟外症搽敷者不妨傳布内服須果極平淡者方可否則反覺益少而害廣也質之栩園以爲然否[  天聞]  
栩按天聞君之論至確故栩對於投稿之關於醫藥者每多割捨良以騐方一類世有專書按方試服且多不驗是即孟子所謂盡信書不如無書也故愚以爲不第方藥一端即食譜等類亦僅足爲具有常識者之導線初非可爲不知者之南針也謹誌斯語以明編輯本意 
聯話 
　　前清桂林太守某以四月四日周甲初度有友贈壽聯云宜民頌起延年後壽世筵開浴佛先又有曹姓者爲彭澤令友人贈聯云二分山色三分水五斗功名八斗才蓋上一聯以漢顔延年曾官桂林聊借用以寓壽意下一聯用陶靖節曹子建事實切官切姓非特俱工巧亦皆毫不喫力洵藝林之佳品也[  書癖子] （二）清應敏齋方伯嘗眷一妓曰鳳雲丁娘十索至典裘貨而與之時應尙秋風游客也未幾握關道篆而鳳雲已不知何往其贈鳳雲一聯至今猶膾炙人口聯云桐鳳綠么花十八犁雲紅亞月初三項秋卿工愁善媚嬌小玲瓏亦知書識字之佳女子也枇杷門下冠蓋如雲與嚴某頗莫逆嚴流連妝閣幾及匝月每値春風送暖衫袖輕盈一對玉人時携手同行於靜安寺畔若味蒓園若愚園莫不有彼姝之蹤跡焉莊紉秋贈以聯云有秋士勞人之逸思以卿子冠軍爲羽儀見者頗謂恰肖美人之身分且巧合其芳名南海游蓉裳太史清時釋褐歸偶作珠江游嘗即席出對曰金屋貯嬌斜插金釵金步軟時有女錄事方小蘇者應聲曰玉樓宴客滿斟玉　玉顔酖游大喜厚贈之[  警衆] （二） 
詩話 
　　偶於廢紙簏中得無題詩四首一往情深惜不知作者姓名耳詩云漫疑神女事荒唐一縷情絲惹恨長雲向潭空偏着影花從牆外暗通香畫屏故露纎纎態旅館空迴曲曲腸休說鳳巢深似海記曾親到鬱金堂不視蕭郎作陌塵絮飄萍泊也前因燕窗譧隙難傳語尨吠離陰本畏人金諾暗通心絶慧玉颜遙恨面難眞殘紅狼藉東風裏只有流鶯解惜春卷簾長是月如鈎欲弄簫聲近畫樓瞋我輕狂憐我拙對他歡笑背他愁無心綺語防鸚洩入骨柔情學繭抽若得崑崙奴一個何難撑岸就扁舟夭桃門裏幾回瞻一笑底頭各避嫌結子翻敎花貌瘦撩人况是柳腰纎偶拈班管吟紅豆慣覔巫峰到黑酣自恨輸他梁上燕隨風猶得入珠簾清詞麗句俊逸可誦 
近讀周星譽詞齒頰生芳因憶曾於友人處獲覩其艶體詩一首尙能背誦詩云擁髻幽房待月生麝熏棲息罷横陳靜中眉語清宜夜醉後肌香暖著人深院畫簾明似水小窗紅燭短於春籠鶯睡起花陰白密誓憑肩話洛神麗新艶眞可上擬玉溪[  宋焜]  
短篇小說 
[哲理小說良心（一）] [  小青]  
　　一夕陰晦風雨料峭天氣森寒偪人倫敦麥遜爾街之某姻肆中有兩人倚櫃閒談兩人者一侏一胖胖者名約翰海崙那即烟肆主人身魁偉肥碩無朋面形作長方微現蒼黝之色顴高聳目眶深陷鼻　而唇厚頦際則翹張如𥬹盛髯繞之　　乃如亂草其� 
一爲聖日學校之敎師名勞特黑司登貌清癯體較瘦削年髩則視海崙那爲多此時長櫃之上有一報鋪陳報中所載適紀一謀殺之新聞事至兇怪而兩人譚旨即拾此兇案爲題辭意殊慘怛寡懽嘵嘵久之海崙那指報紙言曰以吾言之其人果智必能逃警士爪牙不爲所得若其冥頑不靈則當别論蓋智愚相差固不可同日語也語次舉其手中烟斗噙之於口徐徐吐吸黑司登聞語乃曼聲答曰君言背理吾不謂然須知凡人犯惡無論智愚勢不能終逃科罰矧於此殺人兇案厥罪尤稔寗能免乎語甫畢海崙那忽磔磔怪笑似嗤敎師之迂對曰先生此言殆即指報紙所紀官中巳緝獲證據事乎不知證據云云實爲警探輩欺人之慣技方一案乍發若輩鹿鹿偵索如火如茶匪不謂蛛絲馬迹鑿鑿可據及其久也類皆子虚烏有鐵證成空如此伎倆在吾巳夙慣無奇乃先生弗察據此紙上空談竟深信警探句語至此黑司登遽艴然抗曰非也警探如何吾初未言不涉吾所語之旨吾意謂行惡之人雖脫法網然卒莫免上帝之裁判能能以智愚别也海崙那狂吸其烟烟霧立瀰漫騰空哂曰趣哉先生爲奉敎信徒動輙以上帝爲辭帝力洵萬能哉黑司登作莊矜狀曰君勿譏訕謂吾作迷信迂闊之辭當知上帝云者卽吾人良心之變稱人即狡點能以智愚人但不能自欺其固有之良心此理殊精　不磨故此凡人作惡縱以智免暫逃於肉體之科責然而積痗在躬天君被眚無形誅責又將恃何術避耶海崙那立去其烟斗搖首作乾笑答曰雖然良心二字亦惟怯弱者腦中有之若勇敢强毅之人吾知必不省識此無謂名詞今試觀此案兇徒遯逸莫得其蹤果如君言則其人負慝於胸良心必無以自安殆將永夜無眠且自首於官顧揆諸情勢究能成事實否耶黑司登聞此仰首視海崙那陡露疑訝之色詫曰奇哉味君之言一若願兇徒遜遯終不爲官中所禽强詞奪人奈何寓曲袒意乎海崙那曰吾非袒兇但謂行兇之人旣具有殺人膽量則其果勇自制之定力勢亦必逈異常人膽氣旣壯即足戰勝一切良心之說僅可語巽懦柔孱之徒耳語時身忽微顫亟引櫃自支若防傾躓黑司登覩狀立以嚴毅之聲斥曰此論尤謬吾知凡爲生人弗論智勇若何萬不能自勝其良心雖亦有時翳蔽偶失制斷之作用顧暫而非永終必有豁朗之一日故犯罪之人縱逃法律要亦不足爲幸使一旦覺　自受其良心之裁判則其精神被痛必較甚於有形之刑戮報施昭彰必不有累黍爽也語已斜目睨海崙那海崙那垂首無言惟汙珠涔涔滿綴其額室中沉寂可半分鐘黑司登聳立其身取櫃上所購之烟納諸囊底起别欲行海崙乍覺出白巾拭額止黑司登曰先生少須今吾當奉白一事足以證剛勇之人定力堅强凡百無怖必不致生内疚自餧之幻想先生所持之說究難憑也敎師見挽果駐足弗行歛神傾聽其語海崙那乃曰吾今所述事亦關涉謀殺卽一人害其從弟初不萌一毫悔感之念訖今歲月綿邈閱十二年之久仍安然無恙蓋歷年以來秘謀未破法繩旣無以縛彼而方寸泰恬亦未受所謂良心之裁判今若證先生所說不亦悖乎黑司登弗答夷然絶不置辯海崙那意得力吸其垂燼之烟徐徐言曰吾於此事實聞諸友人傳述然時日旣多姓名乃不盡省憶今姑以極克稱之用代其名 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之鉅案 
[楊月樓案（八）]  
　　公道老人勸息爭論 
（見本報癸酉年十一月二十二日） 
連日閱報列有不平父不平子論楊月樓事二篇眞可語是父是子矣不平甫故改甫爲父二字古原通用今竟自稱曰不平父予仍其舊殆亦欲效張獻忠自稱咱老子之意歟今先錄其父之言又後及其子之語父作於前子述於後申報館亦不敢紊亂其昭穆也余先論其父所引陳平盜嫂一事史漢所載平常盜嫂物嫂怨其不事生産曰叔亦糠覈耳有叔加此不如無平兄知之遂棄其妻而逐之姦乎盜乎不待辨而自明矣督嫂相姦罪應論死高祖於開創之初即用一罪應至死之人爲宰相有是理乎無乃讀書太不求解矣次則謂阿寳嫁鷄隨鷄之言觸邑侯之怒然則必須朝秦暮楚方可博邑侯之喜乎阿寳乃年幼無知之弱小女子賢父子實閱歷已久之鬚眉丈夫設身處地宜將何辭以對方能免打至謂當言初不知而悮犯之是何事也而可言不知可言悮犯若如此則官必當曰初犯姑寛下次不可縱能免責母乃近於戲文之科諢乎孟子有言食色性也一優人耳忽有配以美色之婦而不願者夫豈人情一弱女耳忽許配以合意之婿而不從者夫豈人情而且竊玉偷香士大夫名閨秀尙有犯之者而欲以發乎情止乎禮之道望之於優人弱女能乎不能賢父子亦未免太重視優人弱女然則坐懷不亂貞潔自守之人又何足貴乎至於乳母受賄例應鞭責固也第與受同科律　專條受者乳母究竟與者何人若謂爲月樓阿寳韋某雖曰遠出而王氏豈不知情乎若禁良賤爲婚亦律也不言國而言鄉賢佼子豈他國之人乎邑侯亦謂韋某例干責革殆公平之論歟乂謂格以母女　姦則亂倫之罪駢首難辭亦不知所引何國之律月樓即令成姦不過一姦夫耳姦夫姦婦僅可謂爲不倫不類之倫不得謂之倫紀之倫又安能謂之爲亂似更屬奇談矣然則所謂倫者仍韋姓母女也母女同犯罪在家長王氏又安能逃罪乎至云駢首愈覺新奇若謂月樓與王氏駢首耶王氏到案並未刑責何有於死若謂月樓與阿寳駢首耶夫妻同死應亦甘心若謂三人駢首耶則律例所無亦不能如粤逆之任意妄行也賢父子見慣粤省辦理盜案每事駢戮多名故以爲凡案可以如此辦理此案若欲辦　駢首必須姦婦姦夫同將韋某謀死則母女均應凌遲月樓始能斬立决也其子則謂以强盜律之至光棍爲首例應斬立决等語姑以光棍而論卽令殺死人命尙須問其情節輕重方能定其立决監　若僅擾害地方至重者發極邊烟瘴及新疆等處充軍遇赦不赦亦與强盜殊科此大清律也至謂例應斬立决又係賢父子所定私律恐邑侯亦不能比照遵辦也試觀邑侯初訊敲打月樓及王氏到案反令將月樓衣箱保結領回豈有强盜贓物可以令人代領乎是父是子豈尙不能仰體邑侯主意乎而仍肆此詈駡何爲也倘粤人果能照持平子所言或囚禁以待韋某之自處或逐絶以釋粤人之公憤則粤省又安得有此佳話以徧傳於上海與天下哉故人樂有賢同鄉也若無此輩賢同鄉則韋某旣革頭銜之後又安能另換頭銜乎持平子恐無如此賢妻女恐無如此賢同鄉即欲另換頭銜恐亦不能也律例者國家之所定也故持平子謂即君上亦不能逞私意上下其手出入人罪豈非至言今揣賢父子之意以爲律列罪刑只彩任賢父子以定粤人以定縣令以定無須上詳咨部題奏耶若然則賢父子與諸人比皇帝更大矣不亦傎乎彼持平子之於邑侯一則曰素稱廉明慈惠再則曰賢良父母惟於此案重刑僅議曰刑罰不中情輕罰重殆深爲之惜歟於阿寳一則曰年幼無知再則曰奔女並不忍言其先姦後聚殆深爲之諱歟於楊月樓一則曰咎實難辭再則曰素行不端何嘗有所偏袒豈非深惡之歟其居心何等忠厚豈徒以駡詈爲能哉是亦立言之體也若賢父子言曰先姦後娶曰黑藥蠱惑是竟以韋宅爲妓館矣斷斷不可邑侯初訊擊脛掌責再訊發還衣箱管押待質亦悔爲人所誤改己所爲人孰無情此亦君子之過也殆聖賢所謂過也人皆見之及其更也人皆仰之與而賢父子又從而爲之辭復冋爲也又謂謗毁邑侯賢父子亦知謗毁二字之意否乎無其事而誣之可以謂之謗毁有其事而言之僅能謂之議論也議論國事尙無厲禁况縣令乎至言街談巷議尙干例禁此例不知何朝所制此禁不知冋典所出吾但聞趙高爲相禁止民間偶語以致秦二世年餘亡國高亦戮死其他未聞有此虐政賢父子有志欲學趙高乎惜今非其時枉有此高才也賢父子動則言律請以律論婦女犯姦惟其夫其父始能執家庭尊長尙不能預何况同鄉此豈非律例所載乎阿寳尙有父在又何必人人得而誅之今衆粤人旣已代人作父何以此時又須待其父歸乎謂阿寳之罪當死何以衆粤人不共殺之謂阿寳之罪當另嫁果何人而肯聘娶之謂阿寳之罪當歸宗豈非使之爲月樓守節乎事不三思而輕舉妄動至於進退失據徒事駡詈無益也 
（未完） 
尊聞閣筆記 
[流火（見本報癸酉年八月初五日）]  
　　浦東農户夫婦父子耕種甚勤棉花四畝因旱車水已三次矣花鈴多而且壯老農見之大悅當衆指其花曰耕種全在乎勤我家今年種花雖逢旱亢之年幸手多而車水足如此好花每畝定可以摘雙擔天亦不能奈何我矣豈知棉花開齊正欲摘取怱見天半烏雲中有火如龍直下田中將此四畝之花燬焦而去鄰近無恙事實奇異懶雲窩主謂是即天空之流火耳 
文苑 
[觀西人賽馬歌（見一報壬申年三月二十五日）]  
　　春郊援　揚絲風玉鞭揮霍來花驄西人結束競新異錦　繡裏紛青紅廣場高颭旗竿動圓圍數里沙隄控短闌界出馳道斜神駿牽來氣都竦二人並轡絲韁柔二人稍後飛黄虯更有兩騎同時發追風逐電驚雙眸無何一騎爭先駛參差馬首誰相避後者翻前前者驕奔騰直挾狂飇勢皁頭一點疾若飛黄鬃黑鬣何紛披五花眩映不及瞬據鞍顧視猶嫌遲四歸快奪流星捷尾毛豎作胡繩直須臾雙騎瞥已回紅旗影下屹然立名駒血汗神氣閒從容緩轡齊騫騰後者偃蹇足不前橋根盤辟夕陽天是時觀者夾道望眼光盡注雕鞍上肩摩　擊晚彩高揚鞭惹得誇雄豪健兒身手本趫健况得驥足騰驤便蘭筋竹耳助武功黄金巿駿眞英雄胡以遲疾决勝負利途一啓羣趨風孫陽伯樂不可得誰能賞識超凡庸遍看驃騎盡神品安得選備天閑中與人一心成大功 
[雜錄]  
　　治瘰𤻤瘡方瘰𤻤瘡俗名栗子經初起貫串細核形同佛珠後� 
竟潰爛漫延頸項時發時愈治之極難見功即精於岐黄者亦無良法診治茲有先嚴遺下治𤻤靈方曾經醫痊多人且能斷根永久不發奇驗如神鄙人不敢自秘特此抄奉祈登入雜錄以供衆覽治法如左 
用紅棗半斤新鮮奶奶草二三斤氷片五分穿山甲五分以大砂鍋儲滿清水用炭火煎成濃汁約剩二三大碗每日清晨服二茶盅匀作一星期服完隔十天再照上法煎服連服三次即能消核如已破爛收效更速倘遇天氣温暖隔一二宿即起霉花可仍置鍋中復煎一滾不妨如逢暑日炎天越宿即餿其味甚酸不宜再服奶奶草其形似落花生葉而圓梗空心拗斷有白水出者即是鄉間荒僻之處遍地皆是採拔極易設遇冬令難覓則乾萎之草亦可惟見效稍緩耳該草性含燥熱服完後宜另服清涼之劑最妙（孫思詠） 
 
 
 

Page 18

 
 
   
 
