# 1890 - 259 - 4906259

 

Page 1

 
 
[二十四史第一次出書告白] [  圖書集成局啓]  
　　本局所印二十四史墨必選擇上品紙則一律用雪白連史略不參差本可早日告成祗以精益求精不免稍延時日茲已排成二十餘史第一次先出晉書宋書南齊書梁書陳書魏書北齊書周書隋書南史北史舊唐書元史等十三史共書一百六十二本與股者如找足洋銀三十元卽可持票前來提取并付第二三次書票各一紙其第二次至本年九月終可出史記前漢書後漢書三國志新唐書新五代史舊五代史遼史金史計九史第三次至本年十一月終可出宋史明史計兩史現在尙有股票出售每股洋五十元至第二次出書時截止務請速來購取否則全書告竣後當另定價洋也其書分盛木箱三口大小一式製極工雅惟取書時每口須另加洋六角此布 
[賑物求售] [  申報館協賑所啓]  
　　本舘開辦賑捐以來蒙海内諸同仁捐助各種貴物隨時變價彚解災區茲又承助下文刻圖章一方歴代服制考原三十部每部二角五分銅壳表兩隻藍翎一支隸有五十部每部六角石印小耕石齋晝譜廿部疫痧草六十本每本洋八分倭刻和漢三才繪圖一部感應錄要廿本每本一角豹皮一張白象牙笏一方玳瑁邊墨晶眼鏡一付碧玉三聯扣帶一付眞磠砂二粒宮式白玉鐲一付白玉墜兩個法帖兩册名人字畫對聯扇面另物繁多不及細載現當順直山左水災汪洋數千里飢民朝不保暮待哺嗷嗷諸君子有情殷匡救者速臨本舘選購庶幾裘成集腋實惠早沾乎 
[籌賑芻]  
　　浮槎仙吏喟然而嘆悄然以悲曰嗟乎論賑捐於今日亦既勢成弩末矣盼巨欵之慨施亦旣寥若晨星矣而災報則各處紛來迄今不已順直雨水之災導於前山左黃河之决繼於後他　鎭揚陜郡冰雹旱魃而成　福建温州出蛟雨風之爲虐田廬則冲没淹浸人民則轉徙死亡載道飢民歴登日報恐鄭監門流民圖亦難曲繪此困　情形也鑒乎彼蒼者天何竟仍不厭禍耶斯民何辜乃竟屢遭巨災耶雖聖天子设帑施米恩澤頻頒而古今來濟衆愽施堯舜猶病楊枝一滴究難洒徧四方振彼飢黎不得不仍賴乎江浙諸義賑也誠以江浙爲財富之區人民多好施樂善頻年一聞災　莫不角囊濟助畛域不分顧自去歲雨水成災而後至今災况雖已稍淡而人民尙未復兀羅掘已空實難重籌巨款雖或多或少時不乏慨解腰纒而累萬盈千究難如從前踴躍縱籌賑諸公婆心苦口竭力勸募而巧婦不能作無米之炊亦惟是仰屋興嗟耳然則捐事旣若斯其難其竟任億萬姓之飢餓流離而不之救乎曰半途而廢致抱爲善不終之咎固諸善長所不忍出此也僕於前月中旬因見滬南北紛紛建醮思與其超　死之野鬼事屬渺茫孰若救未死之災民功歸實濟故献芻蕘一得之愚作爲論說登之報章勸各行號將此項醮費移助賑捐或全數充賑或分半助捐各隨其便約可集銀數千雨之譜得此大宗巨欵似於災區實非小補不料時隔兩旬醮事將畢並未有一行一業以助捐聞者而醮事之盛反較往年倍加出色嘻是豈以人微言輕不足動諸善士惻隱之心耶抑建醮驅瘟貴乎爭奇鬥麗排塲稍减卽不足以平靜地方耶是固非僕所能解已日者有戚樅溪居士見仙吏而問曰子日前作醮費移賑一說旣已空言無補矣子尙能於無可設法中别籌良法俾得捐欵有着災民不嗟失所乎仙吏曰法誠有之且有二焉一則前數年已有言之者事尙易行其一則尙未經人道及且恐窒礙而不能行也試申言之一爲中秋節之酒筵也向例一年三節上而衙門營局下而行棧店家各處皆有節酒之舉藉以洽賢嘉之誼藉以聨東夥之情固屬不可以少而上海此項爲尤巨盖别處每多自置而上海則皆辦自館中一席之費自三四元至五六元不等富商大鋪一節筵資動需數十元至少亦須七八元目下將届中秋佳節除筵費外尙有香斗月餅兩項合各省計之費實不貲竊思肆筵設席以娯美景良辰固屬賞心樂事然當此畿輔巖疆災狀則岌岌可危災民則嗷嗷待哺聞數十文之饝餅卽可以救活一人性命興念及此而我則膏梁醉飽彼則粗爄難甘實有爲之泣數行下而食不下咽者伏乞各巨商各行號節省口腹之餘資拯救雁鴻於中澤各以香斗月餅筵費移捐饝餅則積德種福其獲報　有涯哉所望各衙署首先倡助庶幾上行下效易於集　也乎一爲各善堂之月捐也本埠城厢内外善堂林立每年所收各行業之常捐爲數甚鉅無非以之施醫施樂養　恤孤以完此善願故自有常捐以來用度從無缺乏則其捐欵之敷餘也可知本埠如此他處之善堂想亦無異况加之以存欵生息年多一年如松江之某善堂前年因之涉訟公庭則夫善堂之所辦善事更可知矣今日者災區如此其廣賑捐如此其難爲善堂者正當一視同仁急公報効以擴充其爲善之心伏懇董事諸公可否將所收一月之捐盡數移　盖多則或於善事有妨今祗此一月似尙不致於善堂有碍是雖彼此同一善事而緩急判焉是否有當尙其斟酌而熟籌之以上二條如果能行則巨欵不難立集在君子本惠而不費在飢民已感戴靡涯矣居士曰子雖善爲設法其又如前者醮費移賑之說之不行何日行不行固不可必而在我不過費一舉筆之勞耳是何傷哉况轉瞬秋盡冬來無食者又慨無衣鳴呼人非木偶其何以堪雖鐵石人亦將爲之下淚焉僕故不憚煩瑣勸各處仁人義士俯念此次災情較大逼近皇都有關大局共發惻隱之心拯厥飢寒之苦則作善降祥理無或爽消天災而救人命不禁代億萬無告窮黎馨香禱之 
[輦觀光]  
　　兵部爲曉諭事現出廣東肇慶左營守備一缺截歸七月分由部推選按定例正七月守備缺出應以衛千總　千總間選另缺已選衛千總此缺應以門千總到班查有傣深門千總咸熙正白旗漢軍營用武進士選補正陽門門千總俸滿引見奉旨以營守備用欽此自到任日起至七月二十日止計歴俸十年八月零一日應將擬選此缺相應出叙傳令該員於二十五日赴天安門外朝房預備簽掣○正白旗護軍營德統領隆訂於七月二十六日已刻在東長門外揀選正白旗護軍校空銜護軍校各一缺並挑補七個甲喇護軍二十四缺除傳知應揀應挑各缺人等自備弓馬届期前往預備外並咨請四旗統領稽察御史是日赴彼會同揀挑○七月二十七日之晚吏部接到軍機處交片内開軍機大臣面奉諭旨本日引見截取知府之吏部郎中胡陰森胡廷幹陜西道監察御史戴恩溥等三員着於二十五日預備召見欽此當經吏部分行知各該員於是日寅初赴西苑門外伺候召見並各備銜名緑頭牌一分自交軍機處呈進○三海各園亭所植大小桑株近奉懿旨逐一查明標記並令該管首領等用心培勿得損護 
 
 

Page 2

 
 
傷庶來春其葉敷榮可供飼蠶之用盖慈懷擬使宮中婦女於來歲習練養蠶以勤婦職故也○七月二十五日皇上親詣壽皇殿行禮有巡捕中營把總陳士淸衣冠齊楚溷迹備差人中及聖駕出西苑門欲進北長雨驀趨前數武跪呼寃枉前引侍衛急用繩綁縛飭正白旂步營官兵押解西苑門偏吉看管迨大駕還海御前大臣飭提訊鞫陳供稱上京巡捕中營候補把總家居海淀比鄰爲某内監家彼此幼孩互相口角内監與本營叅將莫逆致聳動叅將唆使將把總父子營粮乾餉全行革去逐出營汛餬口無資在營立功悉歸烏有慶邸等照錄摺件覆奏請旨將陳交刑部嚴行審訊奉旨依議欽此旨下卽由正白步營官兵立卽解往刑部○六月初大雨滂沱五晝四夜特賞八旗兵丁一月錢粮旋經各旗營赶造請領恩賞錢粮册檔先後送部由部鈎覈領數相符移庫照放現定於八月初一日已正開放廂黃正白兩旗賞銀初二日辰初開放廂白正藍兩旗賞錢初三辰初開放正黃正紅兩旗賞銀初四日辰正開放廂紅廂藍兩旗賞銀先期經户部片行各旗營派員於是日赴庫承領○七月二十六日北營官兵由提督衙門領解搶刦多次之大盗芮慶兒等七犯當堂鎖錮上加手銬脚鐐押解出署逐令登車官兵二十餘人持械擁護迤邐至刑部赴當月司投文交犯經當月司員訊騐相符飭交南北所分行監禁禀堂掣分四川司嚴訊○禮部爲知照事祠祭司案呈本部具奏八月初十日宣宗成皇帝誕辰又具奏八月十三日高宗純皇帝誕辰此二日虔誠齋戒禁止屠宰不理刑名照常辦事等因奉旨知道了欽此欽遵到部相應知照順天府飭屬遵照一體出示曉諭軍民凛遵○宣武門内大木倉居人瑞二專保户部庫兵數年以來家計饒裕妻馬氏娶己數年近又與赫氏有染娶　次妻生有一侅二女同居頗不和睦瑞亦厭故喜新以致勃谿時作七月二十二日馬氏乘間用繩拴梁間自縊瑞覺而解下救治無功不得已報知本管官廳立卽解送提署研訊瑞係廂紅宗室遂移咨宗人府會同刑部往騐○七月二十四日淸晨某甲兵巡見前門外統子胡同路旁有一死屍年約二旬以外衣服破舊不堪遂據情呈報北城司署二十五日午後司員帶領仵作人等臨騐騐得該屍被人毆死後挪移至此上身不見傷痕惟兩腿筋骨粉碎陽具有致命傷一處有知者云死者爲覺羅黑吉子因家中拮据找尋前門内保庫兵之俊德索錢俊紏集多人各持木棍按倒兇毆連毆五次黑終駡不絶口毫無呼痛之聲俊遂喝令將前身翻轉復毆以致悞傷陽具登時隕命特未悉何時挪移出城棄置於此也及司官回署黑妻某氏哭訴情由懇求嚴究云按俊德命案已記本月初六日報中惟情節稍殊詳略亦異因復列於此以見本館不敢固執一詞云○西便門内人某甲娶婦某氏貌不及中人而淫妬性成防　砧如獄犯甲傭工在外越五六日始一歸家妻疑其别有漢武温柔鄉置糟糠於不顧始而嗔責繼而駡詈終且舉刀自盡忿不欲生甲恐貽笑於隣居再三寛慰而其妻性不能移日日向之滋閙以致畏之如虎不敢一攖其鋒某夜三更時乘人不防服毒而斃隣居不敢隱匿呈報司官臨騐之餘將其妻帶回收禁想須詳城訊辦也○南營菜市汛遺有外委一缺經提署三堂公同考騐箭枝以西河汛百總倪甲三充補 
[禾試續述]  
　　嘉興科試情形已紀前報兹悉初五日考府嘉秀桐四學生正塲題目錄下府孟子曰逃墨必歸於楊一節嘉嘑爾而與之四句秀待文王而後興者凡民也桐窮不失義故士得已焉通塲策題象山以尊德性爲宗朱子以道問學爲宗入手次第偶有不同耳食者遂各分門户互相詆諆能卽二子之言以究夫殊塗同歸之理歟詩題賦得好風涼月滿松筠得字未詳 
[日本火災]  
　　西歴九月五號黎明三點鐘時日本大坂一丁目餅師堀口治平家失愼時適東北風甚烈火勢向西南疾捲延燒至五丁目以迄新町是處月地花天靑樓櫛比如木原小山茨木屋七寳樓等處紅欄碧瓦畫棟珠簾　刻之間悉付一炬諸妓鴛鴦帪裏好夢方甜驀見火光赤身逃避釵橫鬢亂慘不忍觀及天明各官督率憲兵巡差盡力灌救火勢終不少殺直至午後四點鐘回祿君始倦而遄返是役也焚燬民屋不計其數有一寺院亦付劫灰救火之消防夫傷至百餘名死者亦復不少日皇及后聞之惻然憐憫特頒銀一千圓分投振卹七號由宮内大臣奉旨電逹大坂府知事散給災民說者謂日本消防器可謂精利無前特房屋俱用木質造成以致一遇飛災萬難抑遏曷勿改用磚料以防患於未然耶 
[梟匪正法]  
　　前報紀梟匪巨魁王均恩搶刼釐卡拒敵官兵種種不法難以枚舉且聞該匪武藝高强非三四十人不能近身設非智勇之并斷難擒拿前經龍軍門奮力緝捕追襲至皖北界屬始得擒獲由撫標水師飛划營解赴省垣臬憲嚴訊之下該犯認供不諱畫供後釘以鐐銬嚴密收禁刻已由文武各官押至教塲將該犯明正典刑洵足伸國法而快人心並將匪首梟示犯事地方以昭炯戒首惡旣除餘黨不敢公然肆虐地方商民均受其福裨益豈淺鮮哉 
[失火傷人]  
　　蘇城閶門外楊安弄某宅於上月廿九日二鼓時爲蜰蟲攪擾不休恨不能安枕用油紙燃尋視以冀盡滅醜頽不意延及蚊帪烈焰飛騰撲之不滅取之不下慌忙驚喊迫隣人赶救火勢已不可嚮邇各水龍聞警馳來幸取水甚便風力不勁竭力澆灌得以應手而滅然數椽房屋已成灰燼並有老嫗一時避逃不及竟遭焚死亦云慘矣 
[柴篷失愼]  
　　本月初一日黎明揚州徐凝門外河東某姓柴篷失愼登時烟焰冲宵紅光亘天火星飛墜延燒隣近某篷兩處齊燃勢甚威猛雖取水甚近各龍竭力灌澆終不得熄直燒至天色大明祝融氏始歛旆而返聞兩篷共燬儲柴約有二萬餘担喪失資本甚多其左右隣屋以茅龍爲衣者居多未致破壁飛去亦云萬幸至起火之由據聞實係匪徒所縱緣失事之前一日有小竊偷鄰人之雞爲該篷主瞥見登時拘住飽以老拳該竊懷恨故下此毒手然縱火害人厥罪匪輕有地方之責者可不嚴拿重辦以爲懲一儆百之計耶 
[盜犯梟首]  
　　本月初二日黎明江都縣宰升坐堂皇隨卽標牌在監内提出斬犯一名當堂捆綁訖押赴西門外處斬傅聞該犯年纔二十餘係本府屬某處刼搶採花者解司發府親提研鞫定讞後奉大憲批飭就地正法並將首級押解犯事地方示衆 
[倒行詳述]  
　　蕪湖茂隆洋行虧欠倒閉行主逃避無蹝經人控諸上海奥國總領事照會蕪湖道將買辦温錦臣押解至申歸案訊辦等因已詳本報昨得蕪友來信稱各華商之被欠者以崔同茂同泰和等布莊爲最鉅約共萬餘金上月下旬紛紛投道轅控告詞中稱該行主未逃時曽將躉船一艘書據抵押云云道憲批示略謂華洋交易總以信實爲本旣有此情着速檢齊字據自投上海該領事備質一面函致上海道請將案情照會奥領事旋於二十五日接上海來電由奥領事請蕪湖道代懸賞格無論華洋諸色人等有能拿獲行主者准給賞銀一千兩二十九日又接來電云此人刻已在朝鮮經人拿獲毋容厪慮至行中所存什物始由英國駐蕪領事代爲查封繼由上海仁記洋行夥前來查點今復由蕪湖道面商英領事乃稅務司全行封固俟讞定後再爲分派云 
[修理軍械]  
　　各省軍械所之設專爲收發各營軍械殘缺者完　廢棄者返之俾得咸就範圍不至虚糜經費然委任尤貴得人始能整頓一切規畫井然臺灣自孫蕚齋司馬總辦軍械後與各軍明訂章程有利必興有弊必革不及半年成效昭著前由統領隘勇等營陳雲卿軍門移交十二磅前膛砲架一尊毛瑟槍三十九桿請爲發廠修理當由孫司馬查閱一過内有槍十二桿實係廢壞無用當卽存庫注銷一面據情移覆從此實事求是考核詳明可以壯軍容可以免浮費臺地海防之固有由致矣 
 
 

Page 3

 
 
[廉訪啓] 　　 
　　新簡四川臬憲徳靜山廉訪由津乘坐招商局之海晏輪船來滬暫駐滬北天后宮旁行臺已列前報兹悉廉訪之官眷於昨日下午乘輿至小東門外招商局金利源碼頭先下釣和官輪船廉訪於將晚時排道出轅登舟起程本埠各宫恭送如禮 
[讞員請假] 　 
　　英會審員蔡二源太守政體偶爾違和遂赴道轅請假一月藉資調養外間傅言道憲札委西門外巡防局員朱森庭明府權理讞務未知確否俟見有明文再錄 
[梨園新語] 　 
　　滬上自設三雅園崑班各京優未免顧問者稀歌板生涯頗嫌冷落天成園遂議併歸天仙部以兾重整歌塲議旣成矣天成頓思負約因由班主央人公同商議罰出香燭酒筵天仙園主允之昨遂依舊各張旗鼓噫歌塲舞席原屬過眼雲烟乃由合而分由分而合久客滬上者一一寓諸目中世界滄桑能毋令人感慨耶 
[無端提解] 　 
　　馬巧林校書於光緖十三年由其母馬張氏抵諸鴇婦陸氏家得洋一百五十元訂定六年爲滿上年四月馬張氏病故家中更無親族在滬身後一切皆由陸氏料理復費去百餘元後訪知巧林之叔現在蘇州某香粉店爲夥託人前往告知勸其贖回擇配其叔不認姪女遣之不問今忽由上海縣署移會英會審署飭差趙金將巧林提解到蘇誠不解其何故也 
[要証送縣]  
　　張阿和在上海縣署訴稱同居朱阿朱自刎身死案内要証王阿林陸邑尊飭差傅王質訊抗不到案由差查得王係粤人住居美租界地方禀明邑尊函致英公廨請蔡太守轉飭捕房派包探協拿昨由包探陸阿祥已將王阿林拘案太守飭差移送到縣歸案訊究 
[盜賣玻璃]  
　　鄧氏投捕房訴稱被歐陽夢樵及戴坤賢盜賣照相玻璃四箱由包探張松樵拘歐陽夢樵解由蔡太守訊供飭補提戴坤賢到案再行質訊 
[誆貨被獲]  
　　前晚有某中至滬城舊教塲南首瑞豐蠟燭店冐取燈燭三斤據稱主人花姓令其來取該店並不致疑如數付給至昨日下午甲又往取燭二斤元寳五十串該店令夥友隨甲送去及至花姓家甲見勢不佳意欲脫逃當被該夥扭至店中一面知照花姓主人到來詢其昨晚有無取燭之事花稱去年曽雇甲爲傭人因私竊物件早已停歇現在被爾拿獲爾等向伊索取貨錢可也語畢連批甲之頰甲稱所取之貨已變錢花用現在情愿約期歸償該店不允旋由甲之妻母前來担保其事隨寢 
[悞認西施]  
　　前夜十二點鐘時有口操湖北音之老嫗在英租界四馬路西祥春里口大聲呼喊銀簪被人攫法附近居人紛紛出視適有包探經過聞該嫗喊聲正在查察見有某甲向北奔跑立卽追獲交與該嫗認視嫗不問情由將甲連連掌頰包探喝阻問是否攫簪之人嫗支吾以對搜甲身畔並無銀簪問其何故奔跑據言駕舟爲業醉眼朦朧路經此間誤視該嫗爲似曾相識之妓在伊頭上摸索詎被妄指攫簪聞喊奔逃包探察看老嫗年近六旬頭髮盡脫幾同牛山灈灈問嫗銀簪如何插帶嫗不能答包探又問嫗所指攫簪人今已獲住理合同至捕房嫗稱伊未攫簪惟不應調戲我我亦不願到捕房包探始將甲釋放嫗被甲調戲逐誣以攫簪不知髮已　脫簪將安插靜坐思之能不啞然自笑惟甲不問妍媸老少任意暗中摸索其被拘受打也亦宜 
[縣署瑣案] 　 
　　顧德昌投縣喊控流氓張福生羅四福等毆傷伊弟德云一案已列前報兹悉此案經人向顧理勸願貼營傷費顧亦首肯已於昨日役縣求銷矣○用書年控姚守正吞銀一案經陸邑尊將姚及擅借銀兩福聚公號夥高其才分别監禁收所在案現經高遣抱投案禀稱父親在籍患病甚重可否交保回家侍奉以盡孝思陸邑尊體恤下情看邀在城的保夾案候核 
[法界捕房瑣案]  
　　木工顧寳榮一案已見報章昨晨葛同轉蒞捕房飭提至案問爾身畔搜出之押票十餘紙均係何物供稱所押衣服皆小的自已之物問如何躭擱安泰小客寓中供稱抱病多時無處存身故暫向棧中借宿謂此言恐有不實不盡爾可直供陳供稱小的先在甯波毛毛處當工匠後至楊阿木處做工有病意欲回家剩洋兩元不忍用散因將衫褲押錢食用前日淸晨棧主徐如堂有事出門時主婦夏氏在樓下小的向傭婦乞得草紙一張上樓大便隔壁之客問何人上樓是否行竊適被主婦所聞登樓吵閙一霎時驚動隣右有穿緊身窄袖袄之小流氓數人將小的軋住由裁縫張生寳等將洋攫去小的出外喚捕令拘裁縫蚩知夏氏已持綢衣兩件誣小的行竊遂遭巡捕拘押謂爾此間可有親戚供稱岳父鄔良川現住外國墳山附近馬路旁問爾與夏氏有無别情供稱並無别情同轉當飭包探傳鄥一面將張喚進問爾與顧因何口角供稱小的本在安泰棧門前縫衣聞棧主婦大呼捉賊驀見顧向外奔跑小的因偕數人尾追至彩視街始得拘獲拉回棧内身畔搜出綢衣兩件鷹洋二元問衣服藏在何處答稱纏結身上問爾知該棧主婦素來安分否答稱知係規矩人顧稱該棧生理甚不公平小的初進棧時聞每晚寓資四十二文及至第三晚結算每晚索錢七十文問張曰爾知該棧例規若何答稱樓上房間每晚六十文同轉命將徐傳案問顧爲何與爾婦吵閙供稱是日淸晨小的出外買棉花回時據張等言顧竊洋逃逸後知已在捕房控告是以扭顧至案同轉着將夏氏帶進問初六淸晨爾與顧因何滋閙供稱是日丈夫偕夥計出外未歸小婦人與傭婦在樓下見顧向傭婦乞草紙因嫌樓下馬桶齷齪上樓出恭少頃忽下樓奔逃當由張等帮同追獲在身畔搜出綢衣及鷹洋二元此洋本藏在蓆下預備付給房租問衣服洋元本在房中如何被竊供稱顧由板壁上扒過行竊謂隔壁房中有客蚩竟不見乎供稱樓上房中祗顧一人並無他客謂顧有足疾安能扒過板壁且果竊物諒不敢赴捕控告當飭包探郁庭湘帶原告在客棧中騐看情形少頃據該包探禀稱小的查得板壁上並無形跡據經理房屋人稱顧竊衣是實拘到時確在身畔搜出惟鷹洋兩元被小流氓等搶去包探王榮培禀稱小的查得棧中之洋確被顧竊顧囊中亦有鷹洋兩元搜時共有四元被小流氓攫去兩元是以只剩兩元同轉問張曰攫洋之人是何名字供稱其時有金生等在塲同轉着將張交徐保去夏氏叱令退出顧暫行還押俟下期傅鄥並提金生再核○車夫趙春林與袁王氏姘識不顧家中用度經趙母徐氏扭送捕房解請訊究葛同轉着責八十下昨晨覆訊問趙曰爾究竟作何生理供稱小的向當小車夫謂此種生涯亦頗辛苦爲何置妻母於不顧反與姘婦快活遂喝令笞責八十板袁王氏俯首無言着掌頰八十下一併叱退徐氏訴稱袁王氏性情悍潑釋出後恐來尋釁同轉曰如敢尋釁准爾喚捕拘辦可也該氏乃叩謝而去○鄭阿發私售鄧時氏寄養之孩控經葛同轉訊悉情由判令枷號兩月并着繳售孩洋三十元笞責二百板及枷期旣滿押令繳洋延遲到今分文不繳昨晨同轉着帶至案下問爲何不繳供稱實在窮苦不堪同轉着笞責一百板限下期交保理還如違比究○捕班夥朱阿根禀稱前日午後小的見有慣販小錢之廟頭鄉人三名雇坐小車一輛裝運錢兩麻袋知係改鑄私錢之用因由打狗橋跟至北泥城橋巡防局前阻住查問三人見勢不妙飛步奔逃遂將錢兩麻袋並車夫周春和送押捕房邇事禀稱其錢皆極重大每串祗四百六十四文共計四十串捕頭問知中途雇車當卽將車夫釋去葛同轉着朱退去俟查明由何處錢莊售出再行核辦○公利公司夥邱麗川串同東洋人向永泰隆皮箱店朱嘉榮處賒欠皮箱價洋八元出立公利公司期票一紙届期公司已閉因將邱扭押捕房昨日葛同轉因管押日久提案訊追原告稱刻已由邱友交還原箱兩口尙欠鷹洋四元邱供稱小的實在無力措洋求恩交保料理同轉允之○异泰錢庄主王祥和請追義泰嫁妝店股東張福福並爲張經手之王安康虧欠銀兩葛同轉着帶安康至案間爾本操何業供稱 
 
 

Page 4

 
 
小的向在英租界麥家圈對面開設森和泰洋貨店問爾欠祥和銀一百四十八兩九錢確有其事否答稱　小的核算張並未虧欠惟小的欠銀三百三十兩之譜問祥和曰安康究竟欠爾若干答稱伊自已欠銀一百四十八兩九錢張結欠銀一百七十九兩有奇各有簿據且安康曽出今年閏二月期票一紙早已呈案問爾禀帖上稱恃勢誣控究有誰欠欺爾答稱繕禀人已回紹興小的實不知禀帖規矩安康供稱有自稱新衙門差役之陳德裕包打官司倩人代繕同轉問張曰爾欠祥和銀兩確有其事否供稱去年十一月結欠二百五十餘兩有奇於二十一日一併付淸祥和稱是日向索安康及張約至新北門外薈芳樓啜茗還洋一百元三面結欠一百七十九兩有奇約定年底歸楚届期竟不見面小的亦有事回紹興後來申尋張不見不料張反登告白言已三面還淸試思年底人尙避開如何還帳顯見有意圖賴是以禀請提追同轉問安康曰爾旣立票據如何以還供稱無人保出難以料理問爾可有公正人帮同理帳供稱施子範及劉長順木器店主均可帮同理帳謂祥和曰爾亦須請公正人理算爾年輕若此不可聽信壞人之言隨着將安康押候交保張仍交原保人保去 
[助賑摭要]  
　　順直山東迭告罹災所賴各處仁人量力度德俾拯殘軀感戴扶持胡可言喻正心堂善士由鎭江晉源庄來洋一百元崑山朱門張氏求常年身體康健平安洋五十元淸河氏求夫病愈規銀二百兩永興土棧洋五十元無名氏病愈了愿由顧雲錦來洋四十元又綸爲性情迂執祈豁逹化悟洋六十元靑涌縣錢貽甫明府　闔家平安洋一百元又求病速愈洋二百元鎭洋縣學任斵殊廣文募必先子洋一百元如臯無名氏由南市王梅溪先生交來洋八百元菱湖無名氏由湖州姚守梅譜兄寄來洋一百元委解災區種德而仁慈聿溥撫時而豁逹自臻家庭定報夫平安身體必欣夫康健救世導其先　廣文之勸諭綦詳持家示厥坦途明府之斡旋不少德實符乎坤順匡災廼迓祥和象尤叶平泰來濟急原徵權變正心者縈懁飢溺引領者銘感慇懃爲善不遑永興克副藉資則傚謹特臚陳上海北市絲業會館籌賑公所施善昌謹誌 
[浙省轅門抄]  
　　十六日府經歴童煜禀知厘捐局委硤石司員差叩謝候補府照磨趙長保由蟹浦厘局專丁來省禀謝扎飭留辦○十七丁憂前嘉善縣莊鳳啓交缷回省禀到○十八日候補拘知劉錩馥禀辭赴聞堰厘局差署昌化縣秦耀奎禀知藩司委署昌化縣事由紹來省禀到禀安叩謝正任蘭谿縣邵由京引見回省禀到○十九日新授金華府畢禀知藩司飭知調署衢州府缺禀見叩謝候補同知劉錩馥禀見禀辭赴聞堰厘局東陽縣丞侯資森禀辭赴任前竹山巡檢張家樾交缷回省禀到○二十日候補縣袁來保禀知厘捐局威平厘局差禀見叩謝鍾守鑅禀見張聲匏由海鹽縣丞開缺請咨引見回省禀到府經歴賀師誠禀知丁母憂○廿一日織造庫使恆明由京回省禀到 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
