# 1903 - 201 - 4910872

 

Page 1

 
 
[皇朝政典類纂出書截股啓] [  圖書集成局白]  
　　是書搜采官私諸書多至八百三十餘種編纂至兩年之久始克成書購書之價設局編輯之資數逾鉅萬股價十六元虧耗實其現在二百卷已經印就裝釘四十八本應卽將股票停止所有各外埠經售處請將售下股銀及未售股票迅卽如數寄申以便核數發書與股諸君亦請卽向經售處找價取書爲荷全書準六月望日告成共釘一百二十册實價洋銀二十八元 
[重印雙璞齋四書五經義大全出書廣告] [  圖書集成局白]  
　　自八股改試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歳科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚搜採富而抉擇精迥非市上所售者可比現由本局用新鑄鉛字排印成書都計五十六卷爲文三千篇流布藝林爭相購取所印首批業已售罄現印第二批裝訂十六厚本價洋兩元八角欲購者請速臨申報館申昌書室及各書坊購取可也 
[英俄必因西藏失和論]  
　　英與俄皆大國也一以英倫一島爲本境而屬地遍於五大洲一則雄跨亞歐統轄土地二萬里自將美洲之地讓與美利堅後卽不復於本境外求屬地以免鞭長莫及之虞故雖同一大莫與京而國土旣不同國政又不同若風馬牛然安在其有所疑忌於心而致啓失和之兆哉曰爲俄之思通道於西藏也爲俄之思通道於西藏以漸侵英之印度分其利權也夫英之得有印度已百餘年於兹矣始由商人設公司繼乃歸國家設官而理今且雅片木棉之利日漸繁興而英遂倚爲外府焉俄人曰我俄自前皇伯多祿註今人多譯作大彼得然西文與古聖伯多祿同崛起之後初未嘗開疆拓土於海外闢一利源今者黑海已扼於土耳其不得任意往來出入東三省又爲日人所妬時思相見以戎衣舍此印度一隅誰是可令我馳情域外者顧欲謀印度必先拒英英富我强當不足畏特是中爲西藏所隔得其地固足以益我然必於藏中得有駐足地始進可以戰退可以守而印度得入我手中於是謀藏之心堅入藏之計决猶恐藏地爲中朝藩服不侵不叛垂二百年一旦據而有之中朝或因此興師問罪乃先煽令蝨於藏印中間之阿甫罕叛英服俄前後三十餘年或戰或和或勝或負旣而阿甫罕大敗英師直入甲布城阿酋乃避入俄疆田其子阿古柏與英修好夫英豈無力以滅阿甫罕哉亦欲留阿爲印度之屏蔽使之阻隔俄人耳俄人已窺見英之用心於是謀藏之心益堅入藏之計益决始而誘之以利後復懾之以兵圖其山川之阻修測其形勢之險要處心積慮以迄於今猶幸近方專注於西伯利亞鐵路工程不暇兼顧及此然觀日本報章所載或言俄人派兵侵入藏地或言藏王私與俄人立約通商或言藏王曾遣使僧赴俄與之修好繪聲繪影無殊目擊身親而英自馬嘉理被害於滇邊合肥爵相在烟臺與威妥瑪立約中有英人入藏探路一語遂頻頻遣使罙入其間險阻不辭大有有志竟成之意一面派兵佔據獨吉嶺加意經營偪近藏邊意殊叵測迨去歳忽復有英兵闌入藏地明目張膽擇要安營我中國駐藏大臣深恐藏番狉狉榛榛或致釀成禍患因令逹賴喇嘛諄諄誥誡忽遽與開釁端見諸邸抄歴歴可數噫西藏雖遼闊特不毛之地耳其天時終年寒沍其地勢大半崎嶇其物産惟藏佛藏香此外一無所出雖曰金砂遍地亦祗得自傳聞而俄旣垂涎於前英復用心於後互相抵制互相防維而謂其别無所圖專注意於藏地其誰信之所圖惟何則印度是雖然英果肯以印度讓之他人乎哉極百餘載之經營千億萬之費用始得獨擅鴉片木棉之利大興商務於其間而其地又與西藏毗連他時由藏通鐵路火車以逹蜀之邊境蜀中利藪不難包括無遺由是築枝路以抵漢皋水陸交通遂總握長江權利詎非百數十年之内可决其必成者奈何一旦見奪於俄人而頓失固有之大利任俄人自藏抵印漸肆其鯨吞蠶食之謀則必因防維而起猜疑因猜疑而致忌嫉而兵連禍結靡有已時幸而英人勝算獨操俄不得逞其大欲而西伯利亞鐵路依然無恙東三省各地仍不難漸漸兼并不幸而英之力竟不足以拒俄則俄人且乘勝長驅席卷囊括而英所謀中國之權利至此必悉數付之俄人維也納約章亦且因之而毁黑海口外俄船將來往自如然則西藏雖如黑子一彈丸不且關係亞歐二洲之全局哉謂予不信請試目而觀之數十百年之後 
[本館接奉電音]  
　　昨日午前京師飛電傳來上諭三道敬謹譯登○閏五月二十九日内閣抄奉上諭本日召見之安徽試用道童祥熊著仍留原省以道員補用並交軍機處存記欽此○六月初二日奉上諭此次經濟特科覆科取列一等之袁嘉榖張一麐方履中陶炯照徐沅胡玉搢秦錫鎭俞陛雲袁勵準二等之馮善徵羅良鑑秦樹聲魏家驊吳鍾善錢鑅蕭應椿梁煥奎蔡寳善張孝謙端绪麥鴻鈞許岳鍾張通謨楊道霖張祖廉吳烈陳增壽著於本月初十日帶領引見欽此同日奉上諭江蘇淮揚鎭總兵員缺著陳邦傑補授欽此 
[電傳宮門抄]  
　　昨日午前京師友人專電告知本館云閏五月二十九日皇上召見軍機大臣及童祥熊○六月初二日皇上召見軍機大臣及台春管廷鶚 
[會議情形]  
　　俄國陸軍大臣苦洛拔托金由日本游歴而回約集駐華使臣駐韓使臣關東總督等人在旅順口會議一切前已詳列報　兹得高麗漢城來信云是日所議者係此後三年中准持滿洲一切政權與目令無異并擬於三閱月内調齊兵士三十萬名如可調齊則當豫籌六個月中兵費觀此是俄日兩國日内能否和平輯睦可於言外 
 
 

Page 2

 
 
得之矣 
[滿洲開埠]  
　　法京巴黎斯來電云頃得美京華盛頓電信悉中朝准俄人在滿洲諸埠新開互市之塲俄人遂滿志躊躇不復多方要挾矣 
[華貸俄銀]  
　　英京倫敦來電云頃得俄京聖彼得羅堡電音悉此次中朝向俄人所設中俄銀行貸銀二百萬兩刻已互訂約章按時付息其所以肯貸此巨欵者因中朝先以新疆一帶權利許之俄人耳 
[烟臺兵備]  
　　日本大坂某日報云近有客歸自烟臺述及目下軍艦之下椗烟臺港口者計美國十有一艘中國二艘粤國一艘法國一艘日本則有千代田及鳥海二艘西歴七月十一號夜深時突有俄國水雷艇由旅順口如飛而至似是偵察重要軍事者然旋卽破浪乘風仍回旅順口 
[英波立約]  
　　英京倫敦來電云英人與波斯所訂通商約章已於西歴七月十六號當衆宣布攷此約於本年議定其中綱目較俄波所訂者大略相同所最要者卽大增百貨入口稅銀一事云 
[日購軍艦]  
　　日本大阪某日報云從前中日有事之時日廷向智利國購一軍艦名之曰愛司那辣路逹頃得智利殺痕氣省來電悉日本使臣近又在智京議購一軍艦刻方互訂一切章程蓋恐俄日或啓兵端故日人益注意於此也或曰此事已於西歴七月三號見諸火奴魯魯島報章 
[彗星出現]  
　　日本東京某日報云日本天文家井上四郎在長野縣天文臺上測得有一彗星名曰勃倫東歴七月十五日之夜十一點鐘時現於赤緯五十一度赤經十九度五十二分卽織女星及矮路夫矮與夫希餓尼之間光作三角形頭北向星體大如第三等恒星尾指南方約長十度其行甚速一日夜間約前進五六度洎十六日之夜十一下鐘時測之已在赤緯五十六度二十分赤經十九度二十七分十七日之夜十一下鐘時測之又在赤緯六十一度赤經十八度五十六分蓋祗閱一二日已移至織女及北極星之間矣 
[塘沽酷暑]  
　　日本某日報云有輪船名山東丸者歸自牛莊述及邇日塘沽忽患酷暑法倫海寒暑表升至一百二十度其置諸室中者平常九十六七度熱盛時竟至一百三十度五金之類觸手如焚亦從來未有之奇事也 
[黨首伏誅]  
　　日本大阪某日報登中國京師來電云自鄒容章炳麟諸人以革命滅清之說在滬昌言無忌致被地方官會同西官拘獲六十旣而京師亦拘獲黨首二人鞫之扳出同黨數名大約日内方四出偵求務獲懲究至所獲二人則已於東歴七月十九日卽華歴閏五月二十五日押赴市曹斬决梟示矣 
[湖南巡撫趙大中丞勸誡高等學堂肄業生文]  
　　諭諸生知悉本部院日前親蒞高等學堂爲諸生誥誡並令爾等各就已意一律演說成篇錄呈校閱今高等學生所呈講義本部院逐卷閱看大率立論正大無奇衺不經之談且能引伸未盡之意深堪嘉尚而其中或有體騐未確者或有闡發未透者或有造詣尚淺敷陳無據者本部院試爲爾等再詳言之諸生亦知彼所謂民權自由之說在當日爲名　在今日爲陳言乎歐西當十六七世間暴君汚吏累世相繼民不堪命挺而走險華盛頓復崛起於美洲一變而爲共和政體而國以沿而民以康於是革命之風遍於歐境此民權自由之說所由起也然近數十年來大政治家咸謂保一人之自由不如保一國之自由授劣等民族以權力不如授優等民族以權力故平權之旨轉瞬而易爲强權帝國主義遂高出民族主義一等矣蓋自有盧梭孟德斯鳩福祿特爾諸儒而平權之說興亦自有逹爾文斯賓塞爾赫胥黎諸儒而强權之說興此進化之次序亦天演之公理也乃他人所視爲芻狗者而我顧珍若球琳譬之於槍械敵人以曼理夏小口徑毛瑟擊我而我仍持前膛火槍以禦之能勝之乎且中圖古先哲之言曰民之所好好之民之所惡惡之又曰謀及庶人又曰民爲貴又曰天視自我民視天聽自我民聽罔弗以順民情得民心爲主其與歐西異者歐人之立法顯以屬於民中人之立法隱以合於民其爲民之心則一也自堯舜數千年以來所稱爲仁君所稱爲良相所稱爲循吏者胥不外是是其道固吾國歴代相傳之至道不此之求而沾溉他氏之餘緒衍襲外人之浮詞致令聞者掩耳以走果何取乎且諸生亦知擔當此民權自由者之非易乎有條頓族自治之勇力而地利以闢有斯巴逹尚武之風氣而國威以張今試問諸生中能勝下議院議紳之任者有幾人乎吾國數萬萬人此物此志也而謂議院之制能行乎往嘗見西北諸省之義和圑矣不畏國法不顧王軍固自以爲民權當如此自由當如此也然破敗决裂至於此極豈有他哉民德未裕民智未開而舉立法之權以畀之大亂之道也法國一千七百九十二年之大革命諸黨並起自相殘殺羅蘭夫人臨終切切於自由二字謂天下古今之罪惡皆假之以行此其殷鑒也瑪志尼之言曰破壞者將以建設也今之自稱爲志士爲政黨爲革命爲流血者果皆有建設之具乎不建設而破壞得爲愛國乎嗚呼今日我等所遇之時果何時也我等所處之勢果何勢也非拿破崙之法蘭西比也非克林威爾之英吉利比也非林肯之美利堅比也尤非加富爾之意大利比也且非西鄉隆盛之日本比也何也彼尚在平權之世界而我在强權之世界也彼僅有内治之關繫而我有外人之干涉也滄海横流風雲倐變沈沈大陸莽莽前途和平且未知若何激烈能有濟乎我中國列祖列宗聖聖相繼深仁厚澤世濟雍和雖時變遞遷臣或不才而君皆恭已朝廷亦何負於民耶且無論國初至今解放一切網羅删除一切拘忌本已任人研究實學無如學者之自悮卽近今四十年朝廷力圖自强屢頒詔旨果能將良法美意實力奉行風氣早應一變乃設同文館而人詬之設總理衙門而人鄙之設輪船電報局船廠槍砲廠製造廠而人疑之沮之近日二飭改科舉立學堂設巡警興工藝開礦路而人之羣相訝私相憂者愈益滋甚此豈朝廷不欲開民智乎抑民智不易開耶諸生亦知學生之責任何在乎旣爲學生則宜力求實際力求進境使人人知學堂之有益自然羣起慕效不待煩言開化捷速此則學生之功也若一入學堂一出外洋便自以爲是不求實詣不求深造但將一切新奇字面持之齒頰形之筆札甚或蕩檢踰閑不由正道不循公理非違抗卽聯結欲合羣而轉致害羣且詡詡然曰我自由也我平權也坐使堂外之人引爲炯戒甚或不敢令子弟入學堂恐致濺染以致新機愈阻此則學生之過也且朝廷勸學之意將欲學成爲國家之用也若所造就之人時時設一破壞主義朝廷何爲而欲造就此破壞之人才耶又試問今之以專制爲中國病者曾亦思中國全國之民自少壯以迄於老死自城市以迄於一村一戶國政之涉及之者果何事乎卽以吾湘之學堂學生論果有明逹之材聰敏之士或能灼見眞理啓闢新機則言論著述儘可獨立自由並無束縳拘禁之苦至學堂之規則教習之管理則固凡爲學生者所當遵從不能稍有違犯所謂通國之民人所謂愛國之志士皆須學業有成始能負此期望 
 
 

Page 3

 
 
非一入學堂便可抗然自負也今朝廷屢飭各處遍立學堂矣而仍有反抗之者近日如學堂礦路諸新政屢有聚衆阻閙之事竊謂中國正以任令自由致吾民迄今未能開化以今之時行今之政正宜利用專制以廣行其教化期以開民智而裕民德願爾等各相勸勉深自刻勵日從事於德育體育智育諸端識欲定力欲堅心勿放氣勿張他日學業成就由近以及遠由此以逹彼俾我舉國人民大啓其文明羣歸於優勝人人皆能自立將不期而入於大同之盛矣而何專制之足病乎昨見欽派日本留學生監督汪函述日本學堂教育能令人人有與外國戰勝之心本部院每詢之日本歸來之學生亦謂日本人人有忠君愛國之心所以能强可見忠君愛國四字必須相連求勝之心必須求勝外人乃能自强獨怪近人動輙專言愛國人且求合我自求分甚且不求戰勝於外而務求戰勝於内皆所謂有形式而無精神且誤用其精神此則本部院之所疚心爾諸生亦當引爲痛恨者也他何足云合行諭仰諸生知悉特諭 
[粤藩受篆]  
　　昨得廣州友人手椾云廣東臬憲吳廉訪欽奉兼綰藩條之命隨卽繕發紅示擇吉閏五月二十四日卯刻接受關防矣 
[飭杳潰勇]  
　　聞之廣州友人云欽州直隸州知州李芷香直刺所部卓勇邇忽潰散爲盗無一存者并將營中槍械悉數携去四出擾掠爲害居民事爲督憲岑雲帥所聞大爲震怒特請何榆廷軍門前往澈底稽查又聞營中楊弁佐英尤不理於人口久爲雲帥所聞此次恐亦不能逍遥法外也 
[籌興水利]  
　　金陵訪事友人云省垣創興自來水道謀築室日久無成白下士民咸以爲從此無望飲和食德矣不意兩江總督魏午帥近聞屬下紳富交陳其利意頗忻然擬飭仿照招商局輪船集股章程鳩貲辦理先由官塲撥欵以爲之倡然後籌及民間上月二十六日遍傳司道到轅一再商議隨飭江寗藩司李薌垣方伯在藩庫撥銀十萬兩江安糧道胡硯蓀觀察在道庫撥銀五萬兩江寗巡道兼金陵關監督徐叔鴻觀察在關庫撥銀五萬兩善後籌防支應銀元四局所各於公欵項下撥銀十萬兩此外聽商民附股以冀水利大興似此實力圖謀諒不致再成畫餅矣 
[嚴防梟患]  
　　金陵訪事友人云大江南北梟匪充斥爲害地方高寳鹽阜等縣各鄉村此風尤甚前者南皮宫保開府兩江時曾奏請用兵輪船緝捕並多造長龍船副之近日督鹽憲魏午帥以梟燄日熾不可不亟事剿除爰檄飭新勝營水師統領徐寳册都戎率領兵輪船一艘巡緝鎭江瓜洲十二圩等處江北裏下河各路則責成江面所泊長龍船二十艘隨時搜剿蓋以通海新綱將開恐諸梟乘機而起故爲此綢繆未雨之謀也 
[蘇省官塲紀事]  
　　姑蘇訪事人云盛澤釐局總辦一差現經藩憲效述堂方伯調委候補知縣趙大令謹琪接辦大令奉札後卽於本月初一日詣各憲轅禀辭到差○候補通判陳通守德宣經藩憲效方伯札委文闈執事差於本月初一日詣轅謝委○委署陽湖縣知縣孫大令友蕚委署上海縣黃浦司巡檢萬少尹毓桂均於本月初一日詣各憲轅禀辭赴任○藩司效方伯以三伏光隂天時炎熱諭令屬下諸文武於六月内不必循例上轅如有公事則仍隨到隨見 
[黃陵夕照]  
　　宜昌訪事友人云前月某日有一渡船由河西五隴口載客十三人赴宜昌行至江中偶不經心以致傾覆幸各漁船爭先施救得將船上諸人援起惟貨物已盡付東流時有一小船由上游順流而下泛泛若鳧直至寳塔河方經漁船上人攔住而船中已闃其無人亦異事也○前月某日某號掛旗船滿載洋布棉紗約共一百六七十件行至柳林磧忽遇颶風急切不得收帆乃用刀將繩割斷旋被風吹至老黃陵廟觸於大石立時沈没某號聞信派人往查而貨已難望珠還徒呼負負而已 
[上海縣署瑣案]  
　　寡婦姚朱氏控其姑姚曹氏賴婚另字等情前晚縣主汪瑶庭大令升堂研訊姚朱氏供丈夫姚士林在日癖嗜烟霞不顧家用小婦人傭工餬口迄今已十有六年從前生有一女自幼帶至雇主家中撫養今已長成許字沈張氏之子爲室於前年領回請祖母管教去年丈夫病故沈姓擇吉今年五月某日成婚不意姑嫌沈家貧如洗遽於三月某日另字莊姓子促令於四月内成親迨沈姓届期迎娶業已鑄成錯字矣叩求公斷沈張氏供小婦人傭於上海某姓家與姚朱氏素識兒子自幼聘定伊女擇吉五月某日成親不料伊姑姚曹氏已另字莊姓叩求究辦其子沈阿土供小的向當泥水匠餘語與其母相同莊春和供小的務農爲業由朱福生曹阿根作伐爲兒子娶姚曹氏之孫女已於四月内完姻當時聞人言此女幼失怙恃僅有祖母欲贅兒子於家是以小的祗送財禮洋銀二十元並首飾四件姚曹氏供媳婦出外傭工閱十六年從未回家前年兒子去世時伊亦亦不穿孝孫女實由小婦人撫養成人今者小婦人以年老無依贅莊春和之子在家藉資依倚不知媳婦於何時許字沈姓子姚長春供小的係姚曹氏之幼子姪女確由長嫂朱氏許字沈姓不知母親緣何另字莊姓小的在滬工作未悉其中底藴曹阿根供小的係姚曹氏之弟不知甥孫女已許字沈姓故敢爲媒大令判責二百板收押所中姚曹氏交官媒看管莊交人保出著將女交案候再訊核○凌勝堂控徐元增憎貧賴婚等情大令研訊之下凌供小的係木工兒子年已一十有八當七歳時央媒聘定徐女爲媳童養家中前年徐忽將女領回送至某繅絲廠工作今小的已吉十月内迎娶央媒關說徐嫌小的家貧揑稱此女被人誘匿叩求究追徐小桂供凌徐親事確由小的說合惟伊等均住上海小的在鄉耕作徐女於何時被拐小的實無所聞今凌央小的往告婚期徐忽稱女已失去不知眞僞求賜鑒原徐供小的操成衣業膝下祗此一女年已十八許字凌家過門以來歴有年所前年回家卽至某繅絲廠工作不料五月某日偶往外祖母家探望中途被顧福全拐至高橋賣與孫姓小的聞之急往尋獲指交地保豈知地保得孫之賄仍被孫將女領去是處係寳山縣轄境求大老爺移提訊斷小的已將女兒許嫁凌姓萬無賴婚之意大令諭候備文派差則往關提核辦 
[滬南巷語]  
　　前晚董家渡裏街泰順米鋪被賊竊去洋銀衣物約値二百餘金次晨行主某甲開明失單投報二十三七鋪巡防局局員姚谷蓀二尹允卽飭捕緝查○十六鋪境内近有無業流氓擺設紅黑籌賭攤勾誘鄉愚入局昨經上海縣主汪瑶庭大令訪聞飭差前往查拿務獲懲治 
[南市捕房紀事]  
　　萃豐碼頭萬太米店主某甲招集無賴日夜聚賭事爲捕頭訪知特於昨日令包探前往查明以便拘解馬路工程局禀請總辦翁子文太守訊究○蕩婦某氏賃居增祥碼頭專慣勾誘無恥男女爲傷風敗俗之事蓋卽諺所謂臺基也昨被捕頭偵悉令包探前往拘拿以便解送馬路工程局禀請總辦翁子文太守從嚴究治 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[臺灣通電]  
　　日本友人來函云日前臺灣總督府通信局總裁鹿子木小五郎航海返下關述及刻已在基隆凖備一切擬通無線電報至長崎大約日内當試騐傳電之法矣 
[示保華商]  
　　欽加鹽運使銜補用道註劄新加坡兼轄海門等處總領事官鳳爲曉諭事照得本月十三日奉到欽差出使英國大臣張札開本大臣於本年五月初九日准督辦商務大臣袁張咨開光緒二十九年二月二十三日奉上諭南洋各埠多有華商出洋貿易熟悉中外情形尤深明於君國身家互相維繫之義雖僑居海外心恒不忘故土其忠愛悃忱朝廷深爲嘉尚疉經諭令沿海各省於流寓華商回籍時設法保護現在振興庶政講求商務一切應辦事宜全在得人尤應體恤商情加意護惜各埠華商人等因事回華者其家財産均著責　該督撫嚴飭地方官切實保護卽行妥定章程奏明辦理倘有關津丁役地方胥吏及鄉里莠民藉端訛索卽按律嚴懲决不寛貸著卽由沿海督撫及商務大臣剴切曉諭宣布朝廷德意俾衆咸知欽此除恭錄出示曉諭沿海地方由洋回華各商民一體知悉爾等僑居海外心仍不忘故土荷蒙朝廷嘉許飭令沿海各省妥定章程責成地方官切實保護凡屬官紳士庶人等均應仰體國家體恤商情護持鼓勵之德意不准稍有訛索之事倘有由洋回國華商受人擾累控訴該地方官不爲申理准受累之商赴本大臣衙門控告定必會同各省督撫部堂部院澈查嚴究不稍寛貸並分咨外相應咨明爲此合咨貴大臣請煩查照轉飭各外埠旅寓華商欽遵施行等因前來本大臣准此合就札飭該總領事欽遵可也奉此本總領事自應抄錄前因出示曉諭爲此示仰闔埠旅洋華商一體知悉凡爾商民如遇回籍或被鄉惡族豪藉端訛索侵佔財産准由受累之商民具訴前來本總領事於在洋加意力爲保護外當據情移知原籍地方官妥爲護持免被惡蒙等藉端訛詐以儆刁奸而恤商艱其各遵行切切特示 
[懸賞緝兇]  
　　松江訪事人云日前華亭縣陳仲陶大令接准平湖縣移文並附到賞一通因卽照錄出示略謂逃犯俞三在北倉放槍戕害平湖城汛沈千戎罪大惡極如有軍民人等能將俞三拿獲解縣者賞洋銀一千元本縣捐廉以待决不食言等因似此重賞高懸恐俞雖狡悍非常終不能倖逃法網矣 
[鳩邑官塲紀事]  
　　蕪湖訪事友人云此間米釐局前由兩江總督魏午帥委劉觀察辦理近聞午帥擬將此差歸併商務局許九香觀察兼辦而令劉觀察另候差委○巡警局總辦吕韻生觀察現經本任江寗副都統升任熱河都統奇統制調往熱河襄理一切觀察以警務正須整頓未便輕離遂同統制婉言辭却 
[丁簾香篆]  
　　金陵訪事人云邇年以來此間暢行發記得利各種小彩票後經地方官嚴禁始得遂弊絶風清迨日久生玩奸胥得規包庇官長鑒察不及此風遂復大行近由朱孝廉聯捷等人禀請抽捐小票興辦蒙養學堂藩憲李方伯遂大發雷霆立卽札府行縣嚴禁各戶初聞禁諭隂雖違犯而陽若奉行至上月則習故安常明目張膽誠不知其何所恃而不恐也○秦淮花舫自昔有名每屆赤帝司令之時此間需次各官咸於此雪藕調冰消受豔福今屆兩江督憲魏午帥嚴加諭禁各逹官頗不敢如從前之放誕風流上月某日向晚又有共棹木蘭之檝挾妓納凉者適有紳衿數輩打槳清游恐其有心爲難急起引避有怱怱遁入小艇幾至墜入波心者紳衿見之相與軒渠不置 
[英美租界公廨紀事]  
　　日前有蕭陸氏者投上海縣署控夏俊甫誑娶伊姪女德昭爲室不堪凌虐吞烟自盡等情縣主汪瑶庭大令查悉案内牽涉史朱氏卽施朱氏匿跡租界中因移文公廨請卽協提讞員孫建臣直刺准之特於昨日簽差協探前往將史朱氏提到押候備文送縣歸案訊究○昨日三百零七號巡街華捕巡至某處見貧民李阿金王金海病莫能興在街頭偃臥因雇車送至公堂禀請妥爲安挿直刺諭令轉送送棲流公所醫治 
[英租界捕房紀事]  
　　偷兒李玉林行竊馬立師路某姓家衣服數件報由包探陳雲忠拘入捕房捕頭令押候解送公堂禀請讞員孫建臣直刺訊究○工部局章程每夜十二點鐘後凡馬車之往來泥城外者如此禮拜行泥城橋則下禮拜必改行新閘路相沿已久人所皆知前晚馬夫葛阿永任意揚鞭故違禁令致被三百二十三號巡捕拘入捕房捕頭令押候解送公堂禀請究辦○總巡捕房三晝馬巡捕查見每日午後由靜安寺通梵王渡之路上時有一馬車任意横亘有碍行人因訴請黃家庫捕頭派包探陳雲忠前往查知此車係河南路某馬車行所置大約不免禀訴公堂傳案訊罰矣 
[法租界捕房紀事]  
　　積竊高阿四竊取衣服數件向某押店求質被包探拘獲連贓解送捕房捕頭命押候解送公堂禀請讞員魏蒓塢大令究辦○偷兒施阿三掩入某姓家竊得銅錫器携之而出被巡街捕拘送捕房捕頭命押候堂期解請訊辦 
[美租界捕房紀事]  
　　昨日廣東著名賭棍十餘名在百老匯路某弄内第七十七號房屋開塲聚賭事爲捕頭訪聞立派中西包探一并拘獲押候解送公堂禀請讞員孫建臣直刺懲辦○昨日午後甲乙二甬人在西華德路兇毆適爲六百八十六號巡街捕所見一併拘入捕房捕頭令押候解送公堂禀請訊辦○前晚小竊劉阿毛潛入提籃橋左近某姓家竊取衣服若干件携之而出適爲某號巡捕所見連贓帶入捕房捕頭令押候解送公堂禀請究辦 
[衆善奉行]  
　　昨承張五太樂善爲懷慨助敝堂各節善舉規元一百兩由敝同人唐傑翁交來又承劉春榮大善士助醫藥捐規元五十兩胡紹憲翁求尊閫病立卽全愈助藥捐洋銀十六元陳徐氏求家宅平安身體康健助洋銀十元湯蓮笙翁助洋銀十元積善堂沈助洋銀十元唐陳氏助洋銀十元隱名氏助洋銀十元徐貫雲翁助育嬰捐洋銀二十六元席聘臣翁求産母平安助洋銀十元夫五福列好德之條百祥由作善而降可知富貴壽考兒孫滿前天之留以報善人者正未有艾也豈獨災消病愈平安立至爲足見感應之神已耶乞附報章藉希均鑒滬北天后宮前廣益善堂司董嚴信厚龔心銘施則敬朱佩珍唐榮俊葉貽釗等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
　　咨部外理合恭摺具陳伏乞皇太后皇上聖鑒敕部核銷謹奏奉硃批該部知道欽此 
[直督袁奏報光緒二十八年下忙錢糧已米完數目摺十二日]  
　　太子少保北洋大臣直隸總督臣袁世凱跪奏爲查明光緒廿八年下忙錢糧已未完數目恭摺仰祈聖鑒事竊查各省徵收錢糧應按上下忙造册具奏咸豐二年部部議准嗣後應徵上下忙錢糧豐年以額徵數目爲準蠲緩之年以應徵數目爲准責成藩司督催又部議辦理上下忙應將留支銀兩與起運併列匀作十分計算完報又於光緒廿三年經部議准各省上下忙錢糧自本年爲始更定九分完報上忙匀爲四分下忙匀爲五分等因兹據藩司周浩詳櫓光緒二十八年地糧除豁免蠲免緩帶徵曁花戶長完應抵外實應徵起運留支正耗銀二百一十三萬一千七百五十一兩三錢零内起運正銀一百四十七萬九千八百八十六兩零留支銀四十一萬七千一百三十五兩零又起運項下耗銀一十八萬八千八百九十五兩零留支項下耗銀四萬五千八百三十三兩上忙已徵完銀八十六萬四千一百七十五兩零今下忙續徵完銀一百一十五萬五千一百九十六兩零統計上下兩忙徵完銀二百一萬九千三百七兩零内起運正銀一百三十八萬五千六百七十一兩零留支銀四十一萬七百三十二兩零又起運項下耗銀一十七萬七千五百八十兩零留支項下耗銀四萬五千三百二十二兩零計在九分以上其餘民欠未完銀兩應俟奏銷案内歸結造册請奏前來臣覆核無異除年欵清册咨部外理合恭摺具陳伏乞皇太后皇上聖鑒敕部查核謹奏奉硃批戶部知道欽此 
[直督袁奏委員管解京餉片十二日]  
　　袁世凱片再據長蘆鹽運使汪瑞高詳稱案查戶部奏撥光緒二十九年長蘆鹽課解充京餉銀二十五萬兩内除劃抵陵差經費銀七萬兩應解銀十八萬兩遵卽動撥第一批銀五萬兩隨解加平銀七百五十兩委候補鹽大使陸炳奎卓德徵陳及瑛候補鹽巡檢孟慶濚項壽增管解又二十八年分滎工加價銀五萬兩因是年開綱較遲各商領引無多僅征起二成銀一萬兩業將請免舊課案内詳經奏咨在案兹將應解前項二成銀一萬兩隨解加平銀一百五十兩委候補鹽經歴陸德鍾管解二十九年分滎工加價銀五萬兩遵先撥解銀一萬兩隨解加平銀一百五十兩併委候補鹽經歴陸德鍾管解均於本年五月十九日起程前赴戶部交納分造撥解欵册詳請奏咨前來臣覆核無異除册咨部外謹附片陳明伏乞聖鑒飭部查照謹奏奉硃批戶部知道欽此 
[大臣春奏預估歳處新倘摺十二日]  
　　奴才春滿跪奏爲預估塔爾巴哈台歳需新餉懇恩敕部准照减定確數援案指撥以裨邊局恭摺馳陳仰祈聖鑒事竊查塔爾巴哈台旗漢各營光緒二十三年分應需新餉欵目計駐防塔城滿營八旗官兵俸餉米折馬乾左右翼練軍蒙漢馬隊官兵薪水口分額魯特營官兵俸餉錢糧綏靖城守中右馬步兩旗官弁勇夫俸餉馬乾辦口開花礮隊一太哨官兵俸餉東南兩路並巴爾魯克山吉木奈等處沿邊卡倫二十三處官兵鹽菜馬乾叅贊領隊各大臣廉俸半折辦口營務糧餉印務駝馬邊防等處章京筆帖式辦理東北路營巴河中俄交涉事宜留營辦公文武委員官醫工匠等鹽菜口分薪水勞金每年呈進貢馬官兵鹽菜春秋祭祀牲牢祭品巡查邊界出差弁兵鹽菜口粮各營官兵差操馬匹料草乾銀倒馬例價運餉脚價操演火藥銅帽鉛丸修整洋砲軍械工料遇閏加增餉乾告休官員半俸以及未能預估各欵每年湘平銀一十六萬三千兩内除前任叅贊大臣額爾慶額夾裁勇丁五十名節省湘平銀二千一百二十四兩並經奴才此次遵照部咨自光緒一十九年正月起酌裁滿營八旂前鋒領催馬甲春冬季一半馬乾省銀七千四百二十一兩五錢二分酌裁察哈爾客魯特制營甲兵半甲兵額節省銀三千六百九十兩酌裁二十二卡倫兵額口糧鹽菜面斤馬乾節省銀三千四百一十七兩七錢五分酌裁綏靖城守中營勇丁五十名節省銀二千一百二十四兩酌裁綏靖城守右營親兵馬勇二十二名餉乾節省銀二千八十七兩七錢城守開花砲隊一大哨挑留兵丁四十名其餘官弁勇夫一併裁撤節省銀一千九百六十九兩一錢二分五釐裁去漢隊各營旗火勇六十六名節省銀二千三百三十六兩四錢又於每年置辦軍火旗幟號衣項下酌减銀一千兩先後共計節省湘平銀二萬六千一百七十兩四錢九分五釐不計外實需湘平銀一十三萬六千八百二十九兩五錢五分已於本年二月二十八日繕具清單馳奏曁分咨查照各在案伏繼餉裕則兵精兵精則邊防固邊防固則地面自安塔爾巴哈台奴才所部滿蒙漢隊兵丁火勇現經裁去二三百名加以協標所裁計之兵力雖稍形單薄然如果餉不缺乏則兵隊尚能得力防務期可無虞而餉需亦勢難再减兹届預估光緒三十年分塔爾巴哈台應需新餉之期飭據糧餉章京等詳覈援照估撥成案准如減定確數奏估指撥的餉以濟要需等情請核辦前來相應籲懇天恩俯念邊防緊要需餉孔殷敕部准照减定確數援案指撥以資接濟而裨邊局除咨部外所有預估歳需新餉懇恩敕部准照减定確數援案捐撥緣由理合恭摺由驛馳陳伏乞皇太后皇上聖鑒訓示謹奏奉硃批戶部知道欽此 
[廣西學政汪奏變通考試優貢緣由片十二日]  
　　汪詒書片再查正科年分例於塲後會考各屬優生拔其尤者責入成均廣西向取貢二名久經遵辦在案惟所謂優生者皆因歳試等第稍高自揣可以倖獲於是紛紛向學官呈請舉優學官利其數金之贄遂亦從而舉之至其果優與否則固未暇問也積習相沿莫可究詰現在考試改章歳試八股科試策論固已判不相入若必遵照定章非歳試舉優者不能考則其途甚隘不得已勢必仍以章句陋儒濫竽充數殊非朝廷實事求是之本意廣西雖屬邊隅而求一二名通正大之選尚非甚難臣愚擬請飭下禮部本年廣西考取貢一切不拘成例由臣秉公遴選庶足鼓多士進取之機爲開通風氣之漸實於興學育才大有裨益是否有當謹附片具陳伏乞聖鑒謹奏奉硃批著照所請禮部知道欽此 
 
