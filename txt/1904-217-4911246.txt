# 1904 - 217 - 4911246

 

Page 1

 
 
[重印大字康熙字典出售] [  圖書集成局啓]  
　　康熙字典一書爲考求字音字義者不可不備之善本惜木版卷帙繁重不便携帶石印字跡過小又費目力閱者憾焉兹本局特將前己鑄就之鉛版重印校讎縝密髮憾無遺每部定價碼洋三元卽日出售賜顧者請向申報館申昌書室購取可也此佈 
[禮限君權同於憲法論]  
　　天之生人不能無欲有耳目口鼻之體卽有聲色臭味之嗜有好安喜佚之性卽有宫室車馬之娱此固尊卑貴賤之所同也而尊貴無上者欲亦無等不有以限制之將謂天下臣民皆已奴僕天下土地皆已産業天下貨財皆已畜積天下兵刑皆已威權亦何求不可得何惡不可爲哉古先王憂其洪爲元元毒痡無紀極而又非政刑之所能加也於是三百三千之經曲起焉故曲禮首節首言毋不敬儼若思安定辭安民哉孔疏言此一節明人君立治之本先當肅心謹身愼口三事陸氏釋文以毋爲禁止之然則天子明在限禁之内也次節卽繼之曰傲不可長欲不可縱志不可滿樂不可極鄭注言四者桀紂所以致禍此非卽君權不可無限之彰明較著者乎惜周衰禮廢杞宋無徵七雄放恣盡去典籍重以祖龍之火掃地無餘淹中之出什厪一二王度記明堂之位諸篇久佚其詳弗可考矣然小戴記之月令雖雜成於秦人之手而其言毋言不可以閑檢天子中凡數十見焉王制雖纂於孝文諸博士如用民之力歲不過三日民無菜色然後天子食日舉以樂之類爲民範君其略猶可聞焉更考之周禮王宫服食何物非制内宰内小臣閽人寺人内豐九嬪世婦女御之屬皆在大冡宰權限之内非天子所能私庇凡大喪大荒大札天地有災邦有大故則不舉盛饌膳正掌之凡日月食四鎮五嶽崩令去樂國之大憂令弛縣大樂正掌之以司巿一下大夫而能施國君夫人世子之憲罰註司巿言國君過巿刑人赦兼王者言之鄭注賈疏說甚明天子莫能奪焉更考之大戴禮保傅篇太師之範圍其君者七事太傅之範圍其君者十六事太保之範圍其君者十事少師之範圍其君者五事少傅之範圍其君者六事少保之範圍其君者十五事太史之範圍其君者三事大而畜民應事親親禮臣刑獄喪祭戎事賞罰賜與之節小而言語進退升降俯仰視聽咳唾趨行寢坐之儀外而冠帶車服御器琴瑟鸞和采章之度内而忿怒說喜醉饑饑飽宴私湛樂之節無非一 
禮之所防維稍違拂則糾之者至故曰失度則史書之工誦之三公進而讀之宰夫减其膳是以天子不得爲非註以上五句皆本大戴禮與歐人所謂立憲之國人君不能爲惡者甯有異焉蓋人主一生自胚胎聆呱出舍束髮旣冠踐阼以迄於南郊議諡皆有檢柅於禮而不克自由者故通國士庶如草之從風皆約束於禮而莫能踰越不待重典繁刑而咸知畏愛其上故傳曰能以禮讓爲國乎何有後世如叔孫通曹褒許敬宗之所譔制其宗旨不外天帝其君而奴隷其臣民奴隸其臣而爲尸弗臣爲師弗臣父事三日兄事五更天王答拜太子迎候之禮亡奴隷其民而拜受民數就見百年農郊省耕外朝詢庶遇柩於路使人弔之之禮亡上下隔而姦僞蠭起疾威恣而下土其瘵四海困而天祿亦弗永矣先君子嘗謂三代以上之治多亂少其原因不一孔子上好禮則民易使之一言可以蔽之三代以下之亂多治少其原因不一而孟子上無禮下無學之一言足以該之少聆此言罔識其精近十數年來瀏覽西書知專制之不如立憲君權無限之不如有限乃嘆先君之深於禮而達於治也古者中國君權之有限限之以禮經近代泰西君權之有限限之以憲法憲法與禮經名雖殊異而其爲古今之公理則同孔子曰夫禮之初始諸天地天地不亡禮經終不可滅憲法終不容不立近日俄皇久欲立憲而受制母后蒙蔽中飽之弊爲歐美各國所無乃致以數十萬海陸之軍挫於日本我國政府漸悟專制之害五月八日皇太后己有朝廷爲民司牧不以天下奉一人之諭聖天子他日必有詔儒臣依据古禮創植大卞以振刷中國二千數百年九重欲縱之敗億兆塗炭之苦者草莽下士敢傾耳拭目以待焉此論爲鹽城陳惕庵孝廉所箸孝廉夙以經學古文鳴於時近亦醉心新學蒙意主立憲法以定君之權限雖與侈言君民平等者迥别然竊謂九重縱欲敗度奴隷臣民惟古之暴君如桀紂幽厲秦政漢武則然耳二千數百年來夫豈無視民如傷甘於菲飮卑宫而使一夫無不得其所者乎故僕以爲君而自閑於禮法則可民而欲以禮法限其君則不可質之孝廉其能置僕於諍友之列否耶夢畹生跋 
[雷艇相戰]  
　　昨日九點一刻鐘日本東京來電云東鄉司令官報稱華歴六月二十四日午後四點鐘我驅逐艦曨號至旅順口外偵察敵情敵以驅逐艦十四艘向我包圍因卽開砲互擊迨五點鐘時我驅逐艦電號等來會乃以三艦合成一隊直前進逼適艦力不能支乃卽遁入港内 
[俄艦毁壞]  
　　昨晚九點鐘日本東京專電云我第一軍司令官奥大將報稱俄國砲艦斯浮特趨號在距牛莊西北八日巿附近遼河中自將艦上武備盡行毁壞 
[英巡紅海]  
　　英京倫敦來電云有英國巡洋艦名吳伊納司者重五千六百墩亥已行抵埃及國阿列基森獨利阿海口將次由撲脫刹衣圖埠入蘇彝士河矣又有巡洋艦名夫尤利阿者重五千七百五十墩帶同滅水雷船二艘一名愛科息一名馬辣獨亦已由阿列基森獨利阿啓行以意揆之大約欲在紅海中往來巡察也 
[俄防鐵嶺]  
　　山海關來電云邇者俄人在鐵嶺縣城外三華里許某山之巓安設大砲十餘尊山麓則穿掘長濠深七八尺闊丈餘城内設兵甚多防備頗爲嚴有地名密馬風港者在鐵嶺之西據遼河上游俄人知爲險阻天然特派駐陸軍五六千名復由其地火車站直達奉天將大道鳩工修築 
[追記日人兩次攻占堿廠事]  
　　日本東京某日報云東歴七月四日約有敵騎三四百人闌入堿廠我陸軍少佐志波氏急督率步兵一大隊偕其屬大島村田相浦三弁各率所部於六日拂曉拔隊而前至傍晚六下鐘越二十分離堿廠約祗六華里敵人望見我前哨偵探兵潛令騎兵三百名伏叢林中迨我軍行近發槍亂擊我軍亦還槍擊之斃 
 
 

Page 2

 
 
敵馬二匹兵一名敵知我軍勢盛急捨去城廠分别向東北二路奔逃我軍遂於是晚八下鐘時據有其地查點倉庫中敵人遺下　馬之麥及充軍糧之麥粉約一千袋每袋能容六斗此外尙有黑色麫包即用以分給我軍士卒此第一次攻占堿廠情开也至第二次再攻則在東歴七月二十一日是日我步兵騎兵會合前進發砲遙轟敵人令騎兵八百名携帶大砲一尊振奮精神竭力抵禦我兵亦再接再厲愈戰愈　久之敵不能支退向培伊希鋤山我軍遂得占據東方高阜是役也陣上遺有敵屍六具及負傷兵士六名我軍陣亡一名傷一名 
[俄補病兵]  
　　日本東京某日報云俄軍之在滿洲各處者于衞生術衞素未研求兹當霪雨涔涔不免病魔爲崇有所謂綠死病者一經傳染未易就痊以致執冰擐甲之儔死亡相繼俄皇深以爲患下令本國兵士由西伯利亞部乘火車東下俾將缺額補充并代陣上負傷者荷戈前驅以收殺敵致果之效 
[韓人飛檄]  
　　高麗漢京來信云邇者韓人中有所謂排日派者私結保安會以抗日人倩人撰就檄文分遞駐韓各國使署然惟某某等國一二使臣關心此事餘皆不甚注意略一披閱卽一笑置之其檄文略曰敝邦之于日本壤地相接信誓互申宜若當久而弗渝相親相愛矣乃日本公使曲徇其民長森藤吉郎之請强欲將我山林原野川澤荒蕪之地割而畀之其亦知我國尺土寸地咸載在牌圖自非一二公田何者非我人民之産使一旦將山林原野川澤荒蕪之地讓諸外人此後朘削將無已時而人民必至轉于溝壑其中慘狀詎忍明言用是萬衆一心投袂而起羣推議官宗秀滿爲領袖博采羣議上奏朝廷保國安民在此一舉不料某日日本警察使突入會中將宗秀滿等人縶之而去伏祈各國大使俯鑒下忱互防彼族之侵陵永保小邦之壤也是所深望焉檄到如律令閱日韓外部卽移書日使請將所捕保安會黨移交警務廳訊懲尙沬悉日使如何復答也 
[俄東慘况]  
　　法京巴黎斯祈搖路耶路日報云頃得俄京訪事友電音悉邇者俄之西伯利亞部商民惶恐非常較之俄人之隷歐洲者益爲激烈銀行利息貴至六釐有持劵前往支銀者概行付給紙幣卽鐵路所傭工役亦以紙幣抵工貲貝加爾湖之濵日役二三千人建築鐵路夜則雜居汚穢小屋更無清泉解渴以致惡疫叢生慘惻情形幾難言喻西伯利亞各日報咸豫籌救疫之策不惜大聲疾呼至部臘岳愛希氣息司科地方近多由遼東來此避兵者顚沛流離生計頗爲艱窘無辜蒼赤衣食俱無溝壑之塡計日可待所望政府廣爲施濟免致縱横餓死於窮巷之中則幸甚矣 
[北平餘話]  
　　日本大阪某日報登本國佐世堡來電云此次我海軍所獲二輪船共値日銀五十萬圓其中北平一船於東歴七月二十一日經審檢所訊鞫亦附船諸客中有一俄人能操日本語粲花舌妙靈巧非常詰之則精通日本事情察其舉動時注意於我日軍機因之嚴密防閒不使挪移寸步其餘則一律送至長崎口岸交英船名揩伊拿者載赴申江 
[請懲閙教]  
　　九江訪事人云前者江西新昌縣奸民閙教一案日久未結近經駐滬法總領事照會江西巡撫夏菽軒中丞請飭查明懲辦其文曰爲照會事准江西主敎郎函稱西歴一千九百零四年正月立約議結臨江教案至今尙未結辦匪犯蔣雅仲傅鳳遠等十名應得罪名雖已議定然未究辦一人以致新昌縣棠浦地方近復有二教民被害之事情節甚爲重大凶犯亦迄今未獲應請核辦等因本總領事准此查該處地方官辦事懦弱似有不願查究之意官旣如此則該處居民自以爲官長旣有仇教之心匪瞻遂因之益張地方更因之不靖窮其禍必致謠言四播匪黨自多皆將明目張膽倡言害教而無所忌相應照會貴撫部院請煩查照嚴飭地方官將未了舊案迅速照議辦結并將此次新出重案嚴行拿辦按律治罪以安民教日後如再有意外之事恐貴撫部院亦難自諉也望速施行須至照會者 
[整頓錢業]  
　　京師訪事人云日前步軍統領衙門工巡局順天府五城察院會銜出示曉諭略謂據錢商五十三家公禀竊查光緒二十七年二月十三日經前升尹憲陳會同步軍統領衙門五城察院具奏整頓錢商一摺奉旨依議欽此并出示曉諭凡掛幌錢店有殷實鋪保三家作保方准出票倘有關閉歇業必須十足開發如實係無力開發責成鋪保如數攤賠若無殷實鋪保不准掛幌私自出票等因歴經遵辦在案乃近來仍有外行私出票張之家多於錢店設有倒閉逃亡無所根究貽害閭閻關係甚重開目清單叩求轉詳移咨會銜出示嚴禁所有私出票張之家勒限一個月一律收回並嗣後查有再行私出票張立卽嚴拿究辦以杜弊端而安商民等情到局理合據情轉詳並將清單呈送恭候示遵等情據此查未經呈報錢鋪及一切零星微末鋪户私出錢帖久經禁止在案此等商民仍敢違章出帖實屬不知顧忌卽應投户提究以肅地方否則一經關閉勢必貽害商民溯查庚子以前錢鋪掛幌均由大宛兩縣詳請核辦嗣因厚索規費由辛丑年奏定新章改歸善後局遴員經理嚴取殷實鋪保三家甘結存案否則批駁行之四年倒閉尙少閭閻稱便乃弊生法外間有外行出帖逐漸蔓延日甚一日癸卯復會商規復舊章加取當鋪一家保結自立當商作保之例以後而呈請掛幌者仍屬寥寥絶少合格之鋪詳察京城巿面銀根短絀若僅合格數十家所出之票實恐不敷周轉擬將現在私出票張之户除油酒烟城洋藥茶葉各項鋪户概不准濫出錢帖札飭大宛兩縣并請工巡局嚴行查禁外其餘未經呈報掛幌私出錢帖之鋪倘無當店可覓著暫照癸卯以前之例取殷實同行一家外行二家保結統限一個月内赴善後局呈報俟查明批示准駁屇期未經呈報展限兩個月收回票張似此展緩日期節次通融無非爲巿面銀根緊急委曲求全令在必行起見計三個月之後如仍抗不遵辦則係有意違章敗壞巿面查出從嚴科罰究辦合亟出示曉諭爲此示仰未經呈報各該錢商一體遵照倘敢抗違一經查出定卽從重究懲科罰决不姑寛各宜凛遵毋違特示 
[請復監司]  
　　江西訪事人云去秋贑撫夏菽軒中丞奏調陜西試用道郭觀察人漳至江西聽候差遣委用旣而陜西巡撫某公會同提督學政沈大宗師列歡奏請褫革今春觀察由陜來贛中丞仍委統常備軍至夏卽具摺奏請開復不知能否仰邀俞允也 
[留守到鄂]  
　　武昌訪事人云簡任荆州將軍清秋圃留守銳奉命南下携眷履新日前道出武昌駐節八旗會館旋詣督轅拜會湖廣總憲張香濤宫保次晨宫保親往答拜聞留守襜帷小駐卽須前赴荆州云 
[劇盜成擒]  
　　寗波訪事人云寗之奉化紹之嵊縣交界處有著名盜魁關朝文王子金二人各率羽黨數百人盤踞深山時出劫掠甚至風高放火月黑殺人遠近閭閻幾難安枕月前浙江提憲吕道生軍門撥勇將王拿獲明正典刑關仍恣意横行如魚漏網本月某日軍門又派令練軍營勇入山掩獲諸左溪坑並斬著匪王老二解送提轅發交鄞縣收禁候鞫 
[贛省創辦機器造紙公司文牘]  
　　江西訪事人云邇者農工商礦局紳黄大壎陳三立劉景熙胡發珠聯名具禀撫轅請准創興機器造 
 
 

Page 3

 
 
紙公　　　利權　拓工業其禀稿云竊贛省土紙實爲大宗而海關洋紙日見其多從前所恃者造料富工木價廉尙能自立然土紙之取材狹而洋紙之取材寛棄秸廢薹比我之造料尤富土紙之成貨遲而洋紙之成貨速灑機烘軸比我之工價尤廉况用化學練製色鮮質靭此爲劣而彼爲優卽優者通而劣者滯將來灌輸寖繁補救立窘但常情固樂於因循而腹地更囿於聞見若非由上憲提倡事鮮有濟兹有湖北候補陳道兆葵因公來江其人才優望翕紳等業與之往返會商邀創機器造紙公司該道慨然認任集股籌銷一面復由紳等糾合紳富分任招股並經理一切以便振興土産抵制外商惟是風氣創開財力竭蹶伏思歐人創集公司多資津貼卽通州初立紗廠亦賴官機現由紳等與陳道熟商擬招股本洋三十萬元惟事屬創辦謹懇大公祖可否照招商局創辦之例借予官本庫平銀五萬兩每年仍認息六釐分期十年繳清本息以資提倡復懇試辦之初三年免釐以示曲爲體恤並准十年專利以示優予招徠俾商情勸勉踴躍樂成紳等在局襄辦有聯絡倡導之責此項創辦紙機係爲開闢風氣保全利益起見除開辦章程再行呈請立案外理合具呈請示可否俯賜批准以便遵行實爲公便撫憲夏菽軒中丞批示云查紙張爲江西出産大宗近來洋紙盛行銷場已滯而價値反日見增昻愈難抵制若不改絃更張利權恐將盡失據呈現與湖北候補陳道議設機器造紙公司擬招股本三十萬元另借官本五萬兩認息六釐分作十年繳還允爲當今急務應准照辦至機器造紙並非自出心裁但内地風氣未開創始非易所請專利十年亦可照准以資鼓舞農工商礦局照會各紳會同陳道迅卽攷求辦法及機器價値妥定章程由局核明詳請立案至請免釐三年之處是否可行並卽移會牙釐總局核議詳覆察奪此繳旋復移據牙釐茶鹽總局司道覆開本總局查該紳等創辦機器造紙公司係爲開通風氣保全利權起見旣奉憲批准予另借官本五萬兩並專利十年所請免釐三年亦應照准以興商務惟釐金爲國課攸關此項機器造成紙張將來商民販運行銷如遽准免釐恐滋夾帶影射諸弊擬請查照江安採辦漕米免完釐金以印票代完成案辦理由貴局製造三聯印票發給商民前赴各卡應完護騐釐金准以印票代完放行惟當約束押運友丁不准夾帶别項貨物致干補罰仍責成各局卡嚴密稽查以杜弊端而裨公益除詳請撫憲核示外合就備文移覆貴局請煩查照施行 
[鄂省官塲紀事]  
　　漢口訪事人云新任湖南督糧道陳少石觀察由京南下本月十七日道出鄂垣謁見各當道聞勾留數日卽隨撫憲陸春江中丞入湘榮赴任所○湖北候補道寳子年觀察奉上憲委赴施南查辦教案已於日前捧檄起程矣○委署施南府知府施鶴笙太守已於日前接印任事前任文太守齡於交卸後乘舟回省禀請湖廣總督張香濤宫保給假就醫 
[中泠泉味]  
　　鎭江訪事人云入夏以來天時亢旱禾苗漸槁田坼如龜至本月十六七八等日始得甘霖然惟數點廉纎尙未旣霑旣足若再旬日不雨恐操豚蹄水祝者萬難望慰篝車矣○招商局往來揚州鎭江之各小輪船近皆减價招徠以致江上操小划船者類多失業徧黏揭帖約期聚衆爲難事爲常鎭通海道郭月樓觀察所聞亟會同武威新湘各軍統領徐魏二軍門及署鎮江城守營參將兼租界總巡周錦堂參戎新兵前營管帶陸如山副戎武威軍分統劉虞生太守各率勇丁至租界江干嚴密防堵旣復電致上海招商總局憲請轉飭鎭局遵章收價以靖人心一面諭令丹徒縣知縣楊襟山大令曁洋務局總辦邵虎伯刺史於本月十六日會銜出示曉諭略謂仰揚鎭各小划及往來船户一體知悉爾等照常生理不得輕聽浮言受人煽惑滋生事端各局輪船價目應由本縣本委會商局憲仍照向章收取勿使互相减跌致碍商務大局其各凛遵倘敢故違仍前造言結衆滋事定卽提案從嚴究辦决不寛容○前者邵伯各處梟匪恣意向民間滋擾自經新勝緝私營剿捕均已匿跡銷聲至近日裏下河眞武廟一帶復有外來私梟勾結當地痞棍開塲聚賭擄人勒贖窮兇極惡莫敢誰何居民之稍有身家者莫不移家遠避刻聞當道己派勇馳往鵰剿矣 
[華封三祝]  
　　昨日恭逢皇上萬壽聖節普天同慶率土臚歡天未黎明蝦蟆更轉西門内萬壽宫懸燈結彩肅靜無譁少選欽命辦理商約大臣吕鏡宇尙書會辦電政大臣吳仲懌侍郎隨辦商約大臣劉星階京卿蘇松太兵備道袁海觀觀察江南提標右營參將周子安參戎松海防同知黄小霽司馬上海縣知縣汪瑤庭大令教諭邱贊思廣文曁租界讞員黄耀宿司馬陳楚生大令朝冠朝服呵殿而來次第入朝房小憇俄由吕尙書帶領各員按照官階排班朝賀禮畢分道而回則已紅日東升乳鴉啼曉矣 
[兇犯蒙恩]  
　　前日上海縣知縣汪瑤庭大令接奉上憲轉頒恩詔命將應赦各犯提案杖責發落等因爰於是晚將戳斃灘船牙沈正芳之兇犯傅阿妹及引翔港毆斃小工案内之兇犯楊小喜浦東八埭頭因賭戳斃工頭王福之兇犯成寳生妬姦釀命戳斃捉姦人李錦堂之兇犯朱錫春命案牽涉之著名流氓張順華五名逐一提案研訊各犯同稱小的等現已知悔此次恩赦之後再不爲非大令因在 
萬壽期内概令免子行杖分别交的實人保釋 
[酌奪捐章]  
　　月前本邑南巿馬路工程局總辦翁子文太守奉蘇松太兵備道袁海觀觀察面諭推廣捕務准征收裏街清道路燈壯丁等捐以資挹注遂相度地勢將各鋪房捐數目繕摺呈請觀察察核旋經觀察諭令酌籌辦理日來太守已劃定界址外自十六鋪橋迤南萬裕馬頭東自大馬頭至大東門西吊橋各處里巷均歸局中派捕巡綽添設電燈行鋪公所等有業之家均照房租酌捐五釐居家减收二釐半其貧苦小户房租每年不及二千者免業已申禀觀察核准批示將於日内移會上海縣主汪瑤庭大令出示曉諭矣 
[英界祝釐]  
　　昨日恭逢皇上萬壽聖節英租界大馬路河南路等處廛巿中均高懸龍旗張燈結彩浦濵江海新關曁通商銀行亦國徽招展雲爛星輝一時稱極盛焉 
[英界火警]  
　　前日夜半三點鐘時英租界石路中天仙茶園對門安和祥鞋店不戒於火霎時轟轟烈烈延及比鄰阜德小錢莊春花秋月樓烟茶館乾泰土店旋復竄至對門某水菓店某姓彈棉花店救火會西人一聞警鐘急驅水龍到來竭力施救逾時始熄共焚去樓房十二幢南首虞永和銀樓雖未遭災然所失亦已不少矣 
[上海官塲紀事]  
　　昨日駐滬江蘇撫標奇兵營管帶羅楚材游戎策騎至縣署拜會縣主汪瑤庭大令○上海縣縣丞楊玉史二尹前感冐請假五日兹已告痊特於昨日遣丁至縣署禀請銷假 
[南巿捕房紀事]  
　　幼孩陳谷祥在老北門内陳福記襪店習業前日忽背師而逃甫至南巿馬路中卽被巡街捕查見帶至捕房旣而伊父陳阿寳聞之覓人具保領去○划船婦周王氏承裝萬新酒行内紹酒若干　停泊浦江中被楊福生報知貨捐局局員派人拘罰以致毁損數罎氏以事由楊起因卽扭訴捕房捕頭令押候解送馬路工程禀請總辦翁子文太守訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[震雷虢虢]  
　　日本東京來信云東歴七月二十四日午後五下鐘時天大雷雨巨霆怒震地軸撼搖計京橋區二家下谷二家深川十家本所四家房屋皆被雷火焚燬并灼斃甲乙二人牛込町震毁房屋一家并將某丁擊斃此外淺草區亦焚燬房屋二所芝區焚燬房屋一所郡部焚燬房屋二所都計燬於是役者二十四家旣而霹靂起復於四谷山上陸軍士官學校中庭將候補少尉井上勤擊死砲兵中尉小田氏則死而復蘇 
[龍舟肇禍]  
　　漢口訪事人云本月十五日好事徒在江中划賽龍舟采烈興高異常熱閙其米業中人所製之舟長九丈九尺内容一百六十人駛至龍王廟江心忽然沈没僅救起一百十餘人其餘均與波臣爲伍此外游船之失事者亦指不勝屈游戲之事無益有損觀此可不戒哉 
[慘甚墮樓]  
　　前日正午時本邑英租界三馬路第七號門牌某洋行正在鳩工翻造房屋忽有水作學徒馬海泉者失足墮下昏暈不省人事其師見已釀禍令人舁送捕房捕頭派包探邵仁初送入仁濟醫館療治無奈傷勢過重不及救藥遽爾云亡隨經作頭備棺收殮聞此徒年甫十一罹兹慘刼殊可憐也 
[上海縣署瑣案]  
　　前者吕根寳控金全生抛棺圖詐等情經縣主汪瑤庭大令研訊吕供稱小的買金之地尙有棺木未遷大令飭給金洋銀三十元作爲遷棺之費吕遵斷繳呈金延宕至今並不目領前日吕又具禀請催大令批其牘尾云此案訊斷至今已逾月餘金全生尙不來案具領洋銀將棺遷葬任親骨肉暴露人面獸心殊堪痛恨候飭提金全生到案重懲押遷○捕役徐文徐勝拘獲形蹟可疑之王金保解請大令研訊王供小的籍隷江寗於十七歲來滬學習紙業後至吳淞某營當勇閱一年卽銷差旋以貧不聊生藉販賣舊貨度日王順寳朱金標二人前在九畝地滬軍營當勇時與小的相識去年王糾合小的及薛毛發麻皮阿弟等人向各紙坊借端訛詐得過洋銀一二元不等今年正月有粥拳之山東人韓金標者糾合王及小的至浦東奉賢縣境南橋一帶江河上營生旋蒙匪黨張蘭生留住伊家教習武藝自是張王韓每日開場賭博小的無錢入局日則出外遊蕩夜則蜷宿張所開烟館中張有船兩艘時往漕河涇一帶販賣私鹽嗣小的以張等所爲不正獨自回滬仍以販賣舊貨爲生大令判責四百板押候復訊 
[上海保甲巡防局瑣案]  
　　有徐炳英者前曾文定高家行人蔡氏爲室尙未成婚近日氏忽與浪子薛長發有私同居南巿高巷頭雙宿雙飛無異鶼鶼比翼前日被徐偵悉扭控十六鋪保甲巡防南局局員賈礎玉參軍研訊之下移送上海縣署請縣主汪瑤庭大令訊懲○前晚南巿二十三七鋪保甲巡防局員李伯屏二尹督率勇役親赴各叚巡查巡至海神廟前聞某裱畫店中骰聲瑯瑯然知必有人賭博因卽叩門詰問各賭徒聞風逃去僅將賭具帶回 
[英美等國租界公廨紀事]  
　　前日讞員黄耀宿司馬接上海縣主汪瑤庭大令移文内開客民王老和以伊子錫卿被劉金松劉長發唆令劉阿妹等砍傷溺斃等情具詞呈控查劉等均匿跡租界中請派差恊提歸案訊辦等由因卽簽派廨差李勤協同某包探將三劉拘獲發押捕房聽候禮拜二訊核○昨日二百六十三號華捕解送拐匪鄭王氏到廨司馬飭交官媒看管聽候訊供○五百二十六號六百九十一號二華捕先後解送甲乙二病民至廨禀請妥爲安插司馬飭送棲流公所留養醫治 
[英租界捕房紀事]  
　　昨日四馬路中巿恒泰祥顧繡店執事人周寳華查得店主之戚殷金桂僞繕本票私蓋圖章携至某妓院付給夜度資因據情投訴捕房捕頭派令某包探將殷拘獲押候解送公堂禀請讞員黄耀宿司馬訊辦○日前河南路卽棋盤街保太和以權社火起時歹人范阿隆曾乘災攫取衣物昨經某包探拘獲連贓解入捕房捕頭令押候解送公堂禀請懲辦○昨日七百四十八號華捕巡至松江路見車夫周金發扭住張朝才恣意兇毆因一併拘入捕房捕頭著將周押候解送公堂禀請訊辦○昨日李開成倚麴秀才之勢在山東路任情胡閙被四百八十五號華捕拘入捕房捕頭令押至酒醒時釋出 
[法租界捕房紀事]  
　　前日有年約八九歲之甲乙兩女孩行至法國新拓租界中頓迷歸路啜泣道旁旋被某號巡街捕帶入捕房訴知一切捕頭向之詰問二女不能自道姓名惟稱家住法華鎮父爲整容匠現在小東門外某店執業因命留候前來認領○前者孫家弄某花烟館烟妓某氏不知因何開罪於狎客某甲致被拔刃戳傷肩背經鴇兒某氏舁送捕房聲訴捕頭令轉送仁濟醫館醫治甲乘間脫逃候緝獲後解送公堂禀請訊究昨日甲潛至租界中探望適爲包探所見拘入捕房捕頭命嚴行管押○前晚積竊朱阿二混入某輪船上圖竊適爲包探所見拘入捕房捕頭搜其身畔藏有質劵數紙因著押候吊到各贓然後解送公堂禀請究辦 
[美租界捕房紀事]  
　　前晚東洋車夫施友桂行經提籃橋西獄左近突被衆流氓手持利刃攫去小銀錢數枚及錢百餘文事後投訴捕房請爲查缉捕頭允之○前日傍晚時瑞大木行執事人令甲乙丙三傭工以大車載板木行至某處經新記浜路觸破俞姓家所築竹籬并傷及小車夫傅反松手指事爲五百十六號巡捕所見將甲乙丙拘入捕房捕頭令償俞洋銀二元給傅養傷費若干從寛釋出○前晚飛獵濵人某甲被僑居司考脫路之日本人某乙毆傷其臂因之投訴捕房捕頭令八十六號西包探將乙拘獲押送日本總領事署禀請訊懲○昨日甬人沈阿東乘脚踏車至百老匯路撞及六十五號西捕之身以致泥汚衣服捕忿甚將沈拘入捕房捕頭令押候解送公堂禀請讞員黄耀宿司馬訊究○昨日前有龔阿三者曳東洋車至吳淞路撞仆小工陳長桂傷其足適爲一百七十一號印捕所見一併帶入捕房捕頭見陳受傷屬實令送入同仁醫院療治龔申斥一番釋之使去 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
具陳伏乞皇太后皇上聖鑒訓示謹奏奉硃批著照所請該衙門知道欽此 
熱河都統松奏爲懇恩俯准孀婦張李氏在原籍自行建坊給予樂善好施字樣片初五日 
松壽片再學堂爲庶政之舉迭奉諭旨諄飭舉行奴才目擊口外地方民情樸魯興學爲尤亟而籌欵亦最艱變法伊始不得不力任其難迭經飭地方官紳協力舉行赶緊籌辦現在除承德府中學堂早經開辦外各州縣小學堂亦均次第舉辦惟經費浩繁官欵支絀全賴紳富樂輸隨時提倡以輔官所不及查士民遇地方善舉捐銀至千兩以上者例得建坊前直隷新河縣文童高廷弼等捐學堂經費銀一千兩均由督臣奏准建坊在案兹據署平泉州知州王志洋詳稱州屬二品封職舉人張烜之三子媳孀婦張李氏仰承親志典質衣飾倡捐銀千兩以充學堂經費實屬深明大義慷慨樂輸雖稱不敢邀奬究未便壅於上聞由該州援案詳請給奬並經該管道府具詳請奏前來奴才覆核無異合無仰懇天恩俯准該孀婦張李氏在原籍自行建坊給予樂善好施字樣以資觀感而重學務除咨查照外謹會同直隷督臣袁世凱附片具陳伏乞聖鑒訓示謹奏奉硃批著照所請禮部知道欽此 
熱河都統松奏爲五品銜張鵬雲所捐銀已在一千兩以上核與建坊之例相符懇恩准其建坊片初五日 
松壽片再據熱河道錫恒呈據署建昌縣洪子祈詳稱該縣生員張亦臨等聯名具禀報捐五品銜張鵬雲歴興善舉不吝鉅資光緒二十一年饑饉遍地捐金平糶粥飯兼施二十六年民教失和創立善堂宣講聖諭以上共捐銀三千兩復於二十九年創設義倉以備災歉建修義塾以導愚頑續捐銀二千兩洵屬樂善好施心存利濟公懇旌奬以昭激勸造具事實清册出具族鄰人等甘結由縣覆查明確加具印結詳由該道轉奏前來奴才查士民捐助地方善舉銀至千兩以上者例得建坊今該職張鵬雲見義勇爲好善不倦所捐銀兩已在一千兩以上核與建坊之例相符合無仰懇天恩給予樂善好施字樣准其自行建坊以示鼓勵而資觀感除將册結咨送禮部外理合附片具陳伏乞聖鑒訓示謹奏奉硃批著照所請禮部知道欽此 
盛京將軍增奏爲謹將酌留各軍及添派各局處委員並添募續募隨時收遣各隊數目先後起餉月日未能畫一情形摺奴才增祺跪奏爲將奉天省自光緒二十六年十月起至二十八年年底止酌留馬步各軍改爲巡捕隊曁添派各局處委員並續募添募隨時收遣各隊數目分繕清單請旨飭部備案恭摺仰祈聖鑒事竊查庚子亂後所有從前招募新軍以及盛奉各軍有全行潰散者有未全行潰散均經奴才設法收集汰弱留强酌留馬步五六千名以爲緝捕盜賊之用其餘收取槍械一概裁撤業於前次籌辦善後摺内奏明在案又省城向設有文案營務糧餉軍火善後發審各局處兵燹之後仍舊接辦然案卷蕩然清理殊非易易從前公事率有向例可循近來所辦各件無不酌加新議且往來文牘較前又多加數倍此奴才隨事用人不能不量爲添派委員之實在情形也奉天盜風素熾加以庚子之變逃兵潰勇勾結本地土匪到處搶劫其禍甚烈所留之隊分紥各城尙不敷用並無大枝營兵可備緩急奴才反復思維惟有先行痛剿一二大股以寒賊膽然後因勢利導量爲收撫分别遣留以爲釜底抽薪之計一面先行添隊保護興京陵寢一面招集大兵首將聚衆數萬人之王老道一股痛勦蕩平繼復將擾亂七廳州縣之林七等各股撲滅仍分飭各城地方官就現有兵力分别剿辦如有情甘就撫擊賊自効者准子選擇編伍派員管帶除撥給新添改設府州縣治巡隊及捕盜營兵外或留作遊擊或改爲練勇均按月給餉餘皆隨收隨遣奉天匪患從此漸定惟是數年以來紛紛擾擾營制之條章旣難釐定兵勇之收遣亦復靡常棘手情形節經奏邀聖鑒此又磋商俄員添募續募並隨時收遣各隊之實在情形也以上各軍月餉均就本省設法籌措上年二月奴才曾請將光緒二十六年九月以前收支各欵免其造報其自二十六年十月起至二十八年十二月止收支各欵因各軍營制餉章均未能統歸劃一官兵數目收遣靡常各局處員弁餉數多寡不齊案牘繁多礙難造册仍請開單報銷以清欵目各等情奏奉部覆核准在案並准部咨令將未能劃一處逐欵聲注等因恭錄硃批咨行到奉奴才自應欽遵辦理謹將商允俄員酌留各軍以及添派各局處委員並添募續募隨時收遣各隊數目先後起餉月日未能劃一情形逐欵分繕清單恭呈御覽飭部備案一俟奉到硃批再將收支各欵詳細開單奏報核銷其各軍應需軍火車價旗幟號衣卹賞等銀統於核銷單内聲注照章辦理至各營隊應如何裁併之處俟俄兵退盡時局稍定再行參酌地方情形隨時奏陳是否有當理合恭摺具奏再庚子夏秋之間奉省拳匪肆起到處騷然各屬旗民地方官呈報就近募兵彈壓地面比及經亂遣散所報用欵應俟詳查到日另行奏明辦理合併聲明伏乞皇太后皇上聖鑒謹奏奉硃批該部知道單三件併發欽此漕運總督陸奏爲浙江省光緒二十八年分津租奏銷摺初六日 
頭品頂戴調署湖南巡撫漕運總督臣陸元鼎跪奏爲浙江省光緒二十八年分津租奏銷恭摺具陳仰祈聖鑒事竊據浙江糧道陸襄鉞詳稱浙江省光緒二十八年分津租奏銷遵飭减額造報以昭核實查台州衞原額津租銀五千四百三十六兩三錢六分四釐奉准七折减徵銀一千六百三十兩九錢九釐實應徵銀三千八百五兩四錢五分五釐已完銀二千二十兩未完銀一千七百八十五兩四錢五分五釐嚴州所原額津租銀一千九百三十二兩六錢三分四釐奉准八折應徵銀一千七百兩七錢一分八釐内除荒廢未種田畝等應扣免徵銀兩外實應徵銀八百九十九兩三錢三分已完銀四百五十九兩四錢五分五釐未完銀四百三十九兩八錢七分五釐温州衞原額津租銀一萬六千七百八十兩六錢三分六釐奉准七折並除建築營壘廢用民屯田畝應扣免徵銀兩外實應徵銀一萬一千七百三十六兩四錢七分六釐己完銀一萬一百八十一兩三錢未完銀一千五百五十五兩一錢七分六釐衢州所原額津租銀一千四百二十兩一錢七分奉准八折應征銀一千二百四十九兩七錢五分内除荒廢未種田畝等應扣免征銀兩外實應征銀一千一百七十二兩六錢九釐已完銀五百三十四兩二釐未完銀六百三十八兩六錢七釐除將已完銀兩湊撥海運經費並給發各衞所坐支書差紙飯均於册内分晣造報餘存銀兩仍存道庫以備湊補海運經費等用理合造具已未 
 
