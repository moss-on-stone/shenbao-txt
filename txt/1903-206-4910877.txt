# 1903 - 206 - 4910877

 

Page 1

 
 
[重印續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[新印大字遼金元三史出版] [  點石齋啓]  
　　遼金元三史爲近時極要之書大小試塲命題皆兼及三史局刻繁重價値又昻海内寒儒每苦力難購置且三史中地名人名之類率皆嫠牙信屈記憶難清臨時若不檢查卽素經流覽者亦往往有差舛之虞貽悮匪淺此書最宜付之石印以便取携而竟無人計及於此今始由本齋用影石法縮印選取頂上紙墨故能字跡明顯朗若列眉平日用功旣屬不費目力而携帶則尤極相宜裝訂廿八册價極克已祗收回工本洋銀四元八角欲購者請臨英火馬路本齏蛄馬路申報館申昌及各書坊購取 
[論俄人深謀遠慮現在决不輕開兵釁]  
　　俄自大彼得堡以來君若臣日以併吞六合席捲天下爲心益餉增兵不遺餘力舉世比之爲昔時虎狼秦誠有過之無不及其初本欲圖歐乃歐人阻以不得越黑海於是轉而圖華築西伯里亞鐵路遼東之役租我旅順口大連灣爲屯兵之所庚子之役又占我東三省所訂撤兵之期屢約屢爽反多方要挾大有久假不歸之意中政府雖婉辭堅拒迄今尚無就緒日人恐其獨得東方權利必有損於日常有躍躍欲動之勢俄人亦知日人必欲與之爲難無刻不防故近年來調兵調艦至東方一帶幾如星羅棋布而日人亦購艦增兵提防益密現在其勢愈緊俄國陸軍大臣苦洛拔托由日本游歴而回約集駐華使臣駐韓使臣關東總督等人在旅順口會議聞是日所議者係此後三年中准持滿洲一切政權與目今無異并於三閱月内調齊兵士三十萬名如可調齊則當預籌六個月中兵費觀此則知俄日兵事在轉㫬之問中外之人亦以俄日必出於一戰而以鄙意測之俄人决不肯輕於動兵俄人旣不肯輕於動兵日人亦不肯輕於挑釁何以言之俄人夜郎自大本不以日本爲念自甲午庚子二役日人勇戰之名爲各國所推許故俄貌雖輕已而心實憚之然日人雖勇於戰而俄人兵餉之路究非日人可比以俄抵日豈有不敵所慮者必有助日之人且事因東三省而起中國土地現幾如砧上之肉人人得而攫食若爲俄獨享其利一旦羣起而攻俄雖雄强其能爲衆矢之的乎俄豈不慮蹈黑海之故轍哉我故知俄人之不肯輕於動兵也至於日人趾高氣揚且乘勝之勢一若所向無敵然其心非不慮周藻密明知大小衆寡之懸殊能勝不能敗然兵事無定安能必勝不能必勝亦遂不肯輕戰矣然則俄人不出於戰遂肯聽中國堅拒乎曰俄人之心外似剛强内實柔險其圖我中國也處處示其要結實處處售其奸謀其待列邦也處處示以恫喝之威實處處持以鄭重之見東三省之事我雖堅拒究不能不分權利於俄俄人亦必知難而退其欲圖者别存深意不必在目前也前報紀俄國爲研求學術振興貿易起見特編成蒙古探險隊統以武弁波拔甫帶同兵士二十人馬五十匹於西歴六月三號由西伯利亞而逹蒙古又關東總督下令駐紥滿洲各處之俄兵每隊挑選三人教以中國言語三年卒業拔充武弁云云夫蒙古爲中國西北屏蔽爲中俄界限俄之欲圖中國也爲各國所忌也其欲圖蒙古也未必爲各國所忌故俄人之意欲圖中國必先圖蒙古爲奕家先著蒙古去則中國藩籬盡撤矣其編隊探奇非欲圖蒙古而何俄人肺肝不已如見耶且欲人土地先通民情其令兵士學習華人言語冀通民情也民情一得不必干戈從事而唾手可得俄人之深謀遠慮若此而謂其肯輕開兵釁乎華人但知俄人之强而以開釁爲慮殊不知其不肯遽開兵釁之更爲可慮乎若蒙人智慮更不如華人我知不數年間必爲俄人所籠絡而墮其術中一旦蒙人受其愚華人更難抵制矣杞人之憂曷其有極 
[本館接奉電音]  
　　昨日午後京師飛電傳來上諭四道敬謹譯登○六月初七日内閣抄奉上諭外務部左丞著紹昌補授雷補同著補授外務部右叅議欽此同日奉上諭河南布政使著瑞良補授欽此同日奉 
上諭工部奏正陽門等眼城垣樓座情形請飭修葺一摺此項工程著仍派袁世凱陳璧切實勘修俟正陽門修竣後所餘上欵即行分别輕重陸續修理欽此同日奉上諭前據御史周樹模奏參蘇元春各欵曾經諭令岑春暄確查兹據查明電奏已革廣西提督蘇元春縱兵殃民缺額扣餉實屬辜恩負國蘇元春著拿交刑部治罪欽此 
[西匪復熾]  
　　廣西訪事人云廣西匪徒頭目向分大小大抵以部下所執槍械多寡爲衡當官軍未到時分投劫掠及官軍布置已定則合各路小匪目統歸一巨匪調度以一事權近日更有外來之韋八黃老龍黃中魁陳士球等四大頭目率黨會集其部下執有針槍二三百桿兇悍異常先是柳州南寗等府苦匪擾害柳州府周太守天霖將匪首及羽黨數百名設法招降給以頂戴責令立功贖罪詎料已革廣西巡撫王之春悮聽人言恐爲後患適値外匪攻城甚迫遂疑所降各匪首有同謀情事立斬數名其黨聞之頓生變志謂太守有心陷害乘夜闌入府署將太守用槍擊斃復入内室將瀛眷幕友及閽人等一併戕殺其餘保匪投誠各紳士亦遭慘斃自此匪氛愈熾前日鄭鎭軍潤材所帶隨營兵餉及安勇所携槍械均被截刦不知何日始克盪平也 
[隆安告警續聞]  
　　隆安縣屬匪徒猖獗情形曾志前報兹又接廣西訪事人續函知匪衆狼奔豕突分攻那重並將石江電線割斷某營弁盧如良率勇接戰爲匪所乘遂罹於難幸管帶胡玉蘭王和順督隊馳援匪始暫退 
[廉匪勢蹙]  
　　廣州訪事人云廉州府郭太守以轄境毘連廣西恐有匪徒乘機竄入不可不及早防維特調振 
 
 

Page 2

 
 
新正右營管帶康君督率所部前後右三哨前往駐紥康君偵知是處匪衆以滕八爲首其黨千餘人麕集官材灣立往搜剿匪衆拒之自辰至未鏖戰不休嗣以官軍後無救援始行收隊繼聞顔屋等村亦有匪徒嘯聚復督隊圍捕血戰至六點鐘之久始破壘而入擒獲匪目黃尚朝一名匪黨十餘名奪獲槍械甚多旋會同練勇搜捕大脚嶺之匪鏖戰至夕陣斃多名餘匪相率潰散某夜深得開乂嶺有匪數百名卽於四鼓時出隊進剿辰刻抵嶺與匪接仗直至未刻始破其巢傷斃股匪三十餘名迨後至盧屋村始獲滕八之先鋒梁升有一名其餘傷亡不一滕八聞見勢已敗已避匿他方矣 
[籌解餉械]  
　　廣州訪事人云欽州防務前由兩廣總督岑雲帥奏委馮子材宮保實力興辦所需餉銀軍火已由雲帥電飭善後局備銀二萬兩洋槍一千桿配足子彈派員解欽以資應用 
[大帥風厲]  
　　廣州訪事人云粤督岑雲帥丰裁嚴厲下車伊始卽將南海縣裴大令景福署欽州知州李刺史家焯先後撤任一時屬下爲之肅然及抵桂省接見各官潯州府蔣太守桂平縣鄭大令均以嗜好太深辦匪不力同時去位惟貴縣陳景華諭令押候查辦聞陳獲咎之由因有雲帥招降之匪目陸乾奉諭往探匪蹤陸至貴縣縣中勇丁不知前事貿然拘住解回縣署陳卽治之以法此外紳民控案復多至數十起故有此嚴譴也 
[寗滬鐵路合同]  
　　寗滬鐵路籌借英欵業經外務部遵議奏覆其摺稿已登前報兹將合同譯作華文照錄於下督辦鐵路大臣盛與英國銀公司訂立築造滬寗鐵路借欵末次實約此合同於光緒年月日卽西歴一千九百零三年月日在上海訂立一係奉旨督辦鐵路大臣盛註下文稱督辦大臣一係怡和洋行及匯豐銀行卽英國銀公司之聨同代理人註下文稱銀公司因於光緒二十四年閏三月二十三日卽西歴一千八百九十八年五月十三日由中國總理各國事務衙門咨明督辦鐵路大臣與英商怡和洋行在上海曾訂立一草合同此時怡和洋行亦代匯豐銀行行事者作爲英國某公司之聯同代理人也又於光緖二十八年十一月十四日欽奉上諭前因各處開辦鐵路關係重大曾降旨應辦各事分任責成嗣後鐵路用欵報銷應由盛宣懷先行造册咨送經過省分各督撫詳細核明會銜具奏其應造鐵路地叚勘定後著繪圖帖說移送該管督撫派員查明如無窒礙始可開工盛宣懷如與他國公司議立各項合同條欵亦著先由各督撫核定始可簽押仍將該合同抄錄會奏以期周密而免疏悮欽此又因查前草約有應更改之處故今特此訂允將前草約作廢而以此末次實約代之第一欵英國銀公司允願代中國鐵路總公司出售金磅借欵其數不逾三百二十五萬磅金錢按照下列章程辦理卽照總數印發中國國家金磅小票仿照北洋鐵路借欵小票以鐵路作爲頭次抵押所有借欵小票分作兩次或多分數次發售每所售多少應由督辦大臣與英國銀公司飭令總工程司估計按工程所需而定以免中國吃虧利息借欵實價兹訂允按照虛數上定著九折註卽每百磅虛數實收九十磅此小票出售之價如有盈虧是銀公司之事其利息則按虛數週息五釐算每半年結付一次借欵以五十年爲期由簽約之日起計倘有小票按照下列之章程由中國贖回或註銷之後利息卽行停止每張小票之上須書明面上原價英金一百磅或合數張爲一張書列别様數目則由駐英京中國出使大臣會商英公司允准如有小票或下文所言之餘利憑票或遭遺失或遭銷毁可照原票數目補給票紙惟須照通用格式繕具失毁之實據交銀公司及倫敦中國出使大臣查核存案並由銀公司向報失之人取具保單第二欵此借欵應用以建造鐵路及行駛火車所需各項之用並於建造鐵路之時用以支付借欵之利息銀公司須按照現在最善最省之法建築滬寗全路及行駛火車而總公司允爲備置全路雙軌所需之地畝並覓備建造及行車别項方便之事工竣之日如售賣小票所得之項尚有多餘應聽候中國國家主意或用以贖還小票若干或交總公司轉存銀行生息備撥應給小票之利息或添辦有益滬寗鐵路之事均由督辦大臣與銀公司隨時商定倘中國人民自行築造枝路以爲幹路之輔助者其興築及走車法則應湊合幹路以期行車易於接貫銀公司人員建造工程及行駛車務一切均須格外愼重順洽華人意見風俗民情又如華人有可充當鐵路要缺者總管理處須儘錄用至於墊路土工以及中國人能辦之工可招中國人承造先由督辦大臣或督辦大臣委派之人核准惟須照總工程司所定圖様說帖辦理由其監造至於末次勘量無論是幹路何叚或續路或枝路或更改道路之處其詳細路圖及估計工價均須呈由總管理處轉禀督辦大臣核准第三欵此項借欵須得抵押按照公平律例辦理並須隨卽立一的實合例之劵據將淞滬已成之鐵路作爲頭次抵押與銀公司並本約所指將來營造鐵路所用已購及擬購各地基與夫物料車輛房屋各項産業及他日造成之鐵路該路本身及各項進欵亦一律作爲抵押此欵所載抵保各事卽照英國通例解說以鐵路産業抵押保借欵及保小票照例立交受托人之據一律辦理 
[護撫西行]  
　　廣州訪事人云粤東藩憲丁方伯體常恭奉恩命護理廣西巡撫所遺藩篆委臬憲吳廉訪引孫兼署已於上月二十四日接受關防方伯則於交卸後次日卽起節西行 
[薇旌蒞省]  
　　金陵訪事人云江寗藩轅前接湖南來電知新授江寗藩司黃花農方伯由湘啓節不日當蒞白門當經現任江寗藩司李薌垣方伯委員迎迓日前又接蕪湖來電薇旌准於月之初四日抵寗道府以下各官均於是日清晨齊集下關伺候元寗兩縣均於前一夜同假江口旅邸小住一宵迨初四日午刻憲節蒞止各官均登舟呈遞手版方伯飭丁道乏惟傳府縣入丹略詢數言然後命退旋舍舟登陸命駕先謁兩江督憲次詣藩署投刺然後至行轅暫駐聞方伯數日後尚將有海上之行不卽榮履新任又聞定於本月十八日接篆未見明文不敢遽信爲確也 
[要差迭易]  
　　金陵訪事人云此間釐捐兼木釐總辦穆少若觀察奉督憲委署徐州道缺遺差以陸師學堂俞恪士觀察辦理另調現辦洋火藥局之楊愼初觀察辦理學堂遞遺洋火藥局差則委劉觀察篤烈接辦又善後局總辦趙香圃觀察瓜期久屆奉兩江督憲魏午帥調辦蕪湖米釐遺差卽以久充善後會辦之何詩孫觀察坐升以資熟手又五河鹽釐某監司差期已滿奉魏午帥檄委沈觀察佺接辦至於江南文闈現有亟應委員辦理各項差務内提調已委鹽巡道徐叔鴻觀察外監試已委江安督糧道胡硯孫觀察至於外提調例以江藩司辦理現以新舊交替未定故尚虛左以待未經委人刻下奉委各員已次第詣督轅禀謝矣 
[府州更調]  
　　金陵訪事人云江寗藩司李薌垣方伯前以正任通州直隸州知州汪直刺樹棠歴任有年調省另候差委所遺州缺檄委候補知府王旭莊太守署理此本年春初事也兹者方伯飭調淮安府知府張太守慶勛來省檄王太守升署淮安飭汪直刺仍回通州本任官塲 
 
 

Page 3

 
 
傳舍自古如斯或調或遷本無一定失馬得馬逹人固無庸芥蒂於其間也 
[禮聘教習]  
　　松江訪事人云華亭小學堂已由于紳次彬就雲間書院舊址布置妥帖禀府勘驗並請華婁陳仲陶屈吉士兩大令出示招考現在赴吏房報名者尚屬寥寥聞原定額設六十名其考列前十名者修膳並免藉惠寒畯現以向隅者多改議一律不取束修祗收膳費堂中教習聞由總董姚松泉比部聘定融齋精舍高才生宋艾蓀顧傑人黃敬輿三明經課漢學孔柏生上舍課西學堂内外一切事務則由分董吳君伯庚徐君理才謝君宰平于君次彬承其乏云 
[梟匪拒捕]  
　　蘇州訪事人云本月初五日長洲縣蘇靜菴大令訪悉虎邱鎭近有外來梟匪在彼開塲聚賭爲害閭閻因卽會同元和縣金苕青大令率領通班差捕馳往搜剿梟黨自恃人衆且皆執有利器起而抗拒鏖鬥良久差捕終非所敵雖當塲擒獲二十一名而梟目已被逃逸二大令當將所獲者略加研訊内有某鋪夥實係誤拘立時省釋此外若駐紥是處之某營砲船甲乙兩三勇除甲已因傷斃命外皆解回省垣禀知府憲向子振太守飭令帶回訊究是役也長洲縣差捕受傷七人元和縣差捕受傷十一人聞所獲二十人中僅二人係在梟黨中供奔走之役餘皆鄉人未知確否 
[潤州官塲紀事]  
　　鎭江訪事人云日前稽查江北鹽城私運米糧總局薛觀察華培命駕赴金閶謁見上憲禀陳公務事畢後於月之初四日乘舟道出京口岸會各當道小作勾留卽揚帆北渡回鹽城差次○辦理揚州認捐總局前署揚州府知府吳純甫太守於月之初四日由揚州乘舟抵鎭謁見道府各官旋於次日附某輪船赴金陵公幹 
[浙省官塲紀事]  
　　杭州訪事人云浙省續解京餉銀五萬兩前由藩憲崔方伯札委汪大令述祖管解上月二十九日開庫兌銀後卽日禀辭起程○銅元局收支委員金少尹秉彝現已交卸所遺事務由局憲委候補縣丞熊二尹獄鍾接辦○歸安縣縣丞員缺現由藩司崔方伯札委候補縣丞康二尹繼祖署理 
[上海求志書院夏季題目]  
　　經學題禮記祭義春禘秋嘗解祭之日君牽牲穆答君解月生於西解焄蒿悽愴解性理題傳授心法說坐如尸坐時習立如齋立時習說士窮見節義論板蕩識忠臣論史學題以地事奏猶抱薪救火論屯營飛騎亦給博士使授以經論非灼然績狀勿與知州非履行殊常不擬縣令論仁信智勇嚴闕一不可論掌故兼時務題東三省開埠作爲萬國通商公地應如何入手辦法策科舉驟革與漸廢孰得孰失策華鹽出口議李文忠公俾思麥王合論算學題算式集要椭圓體求截積公法將三倍定軸與二倍體高相較餘以高平力乘之次以五二三六乘之得積次設比例爲定軸平方與動軸平方之比若上積與本截積之比此法與則古昔齋所設兩種比例各不相同而得數皆能密合試互證之有半球體復截去上一叚令兩截面平行設之知上徑二尺截體高之平方三尺試求其截體之重心今有甲乙兩圓錐截體其高相等祗知甲截體内適容子卯兩圓球乙截體内適容丑寅兩圓球而子球之積等于餘三球之共積設子丑寅卯四球徑遞减之較爲二問兩截體之底面截面各徑及其高若干設如甲乙丙丁戊五種圓球以甲球疉爲立三角垛餘四種球各疉爲一乘方垛則四個一乘方垛上諸球之共積與一個立三角垛上諸球之共積等若已知各球徑之較與各垛之層數俱爲二問五種球徑各若干輿地題山脈說伏流再出說窩集考天山南北路考無論遠近均以題目載入申報之日爲始繳卷限兩月截止逾限不收 
[上海官塲紀事]  
　　昨日江蘇候補知縣劉冠一明府因公來滬赴縣署拜會縣主汪瑶庭大令飭丁擋駕○吳淞盛字營管帶曹遊戎瀛西近奉蘇撫恩藝棠中丞飭撥勇丁一哨移駐浦東欽賜仰殿立卽遵照辦理旋命駕詣道轅謁見道憲袁海觀觀察繼至縣署縣主汪大令延入花廳茗談良久而别 
[生還故國]  
　　庚子年拳匪肇亂時武員孫遊戎嘉才等三人在奉天鐵路一帶因與俄國交兵被擄管押今始送回中國日前俄總領事闊來明君接得信息知孫等將次到滬先期照會蘇松太兵備道袁海觀觀察請派員往領觀察卽札知英美租界讞員孫建臣直刺直刺奉札已赴總俄領事署將孫等領回暫在公廨安置一面禀復觀察請遵行 
[示飭上控]  
　　職員鄭雲順投道轅禀稱置有沙船名金順龍行經如臯縣境張王港被太古洋行安慶輪船撞沉以致船上貨物漂失無存請責令賠償等情道憲袁觀察卽照會英總領事核奪昨日英總領事梅君照復到道以此等案件非領事所能判斷且無章程可援如該沙船理直惟有著投英按察使署控請核判觀察立卽牌示令鄭遵照辦理 
[押候定罪]  
　　日本人某甲日前因將俄國銀行一圓之僞鈔票向百老匯路萬泰及萃昌申各店混用致被拘獲兹悉駐滬日本總領事小田切君以此事關係匪淺函致本國政府俟得回信後然後將甲訊實定罪云 
[船婦墮江]  
　　前日江北婦人丁梁氏駕划船由南市太平馬頭載客至中流因與他船爭泊立足不穩遽墮波心倉猝不及救援致入鮫宫深處昨日屍身始行浮起經其家屬撈經備棺收殮聞死者年未二十慘遭水厄殊可憫也 
[上海縣署瑣案]  
　　南市十六鋪巡防中局函送捕役瞿二陳初二到縣前晚縣主汪瑶庭大令升堂研訊地甲裘鎭投案禀稱瞿陳膽敢將周全生藉端私押嗣見患病遂舁至大東門城下抛棄被是處栅夫李阿大瞥見告知小的前往查察見周雖病危尚未氣絶因派人看守一面將瞿送局今已轉送案下特來禀明瞿供小的青口人年三十有九在二十三七鋪當捕夥前日在烟館過癮見江北人陳初二言及伊有同鄉人周金生由原籍誘拐某氏婦來滬販賣得資花用小的隨卽將周尋獲暫行看管著令交出所拐之某氏婦不料周忽患急病不得已商同陳初二將周舁往城根抛棄是實陳供小的係江北人年二十有二與周素識小的知伊誘拐某氏婦是以告知瞿二向之盤詰乃伊忽患病本欲舁赴善堂求治不敢抛棄大令判將瞿陳各責二百板一併收押所中一面諭令裘鎭速將周送往普育堂醫治○徐家匯天主堂司鐸黃君以土棍劉錦昌强佔教民沈福堂之妻俞氏函送到縣前晚大令提訊劉供小的向在徐家匯開設茶館與沈爲鄰實因沈與小的素有仇怨遂被串同地保趙蘭田揑稱小的强佔伊妻誣訴教堂唆令司鐸妄禀求鑒大令查核案卷知劉去春犯賭滋事被控飭提脫逃未獲今旣到案著收押所候傳沈及趙保到案訊究 
[更正訛字]  
　　昨報紀江蘇候補道楊士燮因公來滬順便就醫行至新北門被流氓囉唣一節燮字係鈞字之訛合亟更正以釋羣疑 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[稽察防營]  
　　杭州訪事人云浙省自設立警察以來日夜梭巡地方賴以安謐此外湖墅江干等處亦次第舉行惟鄉鎮中尚未一律興辦大憲深恐有匪徒潛伏防患難周持飭各防營管帶嚴加查察其東北等鄉前由杭協郭副戎札委城守劉瀛洲都戎往查上月二十八日副戎復至留下鎮及松木塲查察各營防兵俾免疏忽 
[武林絲市]  
　　杭州訪事人云省城絲市前因開盤之日定價太廉貿絲者均不願售乃漸加至每兩錢五百有奇目下二蠶收成較旺來源亦多已减至四百七八十文矣 
[蘇省决囚]  
　　蘇州訪事人云本月初五日臬憲朱竹石廉訪接到刑部釘封文書飭將某案盗犯正法等因遵卽札知長洲縣蘇靜菴大令大令飭差由司府縣各監内提出盗犯六名會同城守營某弁帶兵數十名押赴北寺大校塲分别斬决 
[飭辦警察]  
　　鎮江訪事人云鎭江府祥遂安太守邇奉上憲來文略謂現在蘇省仿照日本章程試辦警察擬將保甲局原有胥役一概裁革卽於各防營遴選幹練勇丁充當巡捕悉以兵法部勒等因太守奉札後遂飭署丹徒縣洪鷺汀大令與鎮郡各董籌集鉅欵定期開辦 
[杭垣患疫]  
　　杭州訪事人云邇來天時不正民間疾疫繁興喉症大花彼此傳染往往因之不起岐黃家東奔西走亦苦無術挽回善攝生者可不加之意哉 
[賭徒被獲]  
　　蘇州訪事人云葑門内盛家潭居人有尤理松者著名賭徒也某日邀集諸同類在家聚賭正當采烈興高之際被警察勇偵知破扉而入將尤連賭具一併拘解總巡局局員某司馬略訊口供卽移送長洲縣署請辦想須照例嚴懲也 
[呈控佔地]  
　　英商愛爾德投本管總領事署控華人朱小狗造屋佔地請爲提究領事函致英美租界讞員孫建臣直刺准卽簽差飭提訂於前日午後會同英總領事署繙譯升堂研訊原告洋人愛爾德投案聲稱商人在新閘左近購地一方邇被鄉人朱小狗在彼建屋佔去東北角地約二尺三寸向理不睬請爲訊究朱延律師哈華托到案代辯旣又自供此地係小的祖傳已歴一百餘年與原告之地立石爲界四面圍有竹笆竹笆内係小的所立之界竹笆外卽愛爾德之産此事曾經會丈局勘過小的實未侵佔求鑒訊之金梅亭供前勘丈時小的並未在塲亦未傳集四址鄰右到塲會勘丈量是否佔地不知其細求察哈律師與原告辯駁良久直刺以供詞各執未便懸斷判朱退去候英總領事照會道憲轉飭會丈局委員訂期前往復行勘丈後再行訂期復訊核斷 
[上海巡局紀事]  
　　昨日南市二十三七鋪巡防局員姚谷蓀二尹巡至南會館馬頭見長春園小茶肆内有人聚賭立命勇甲拘獲甲乙二人連肆主帶回局中旋經秦某投局保釋繼至賴義馬頭鳳景茶園又獲一賭徒連店主帶局押候訊究○前晚賃居南市馬路橋之賈竹如家被竊烟膏衣服等物遂於昨日開具失單投報二十三七鋪巡防局局員姚二尹卽率捕役往勘屬實限捕緝拿○日前住居公義馬頭之顧某家被賊竊去衣服等物當卽投報二十三七鋪巡防局昨日局員韓仲甫二尹傳集汛捕地甲命責二百板勒令赶緊破案○日前二十三七鋪巡防局員韓二尹巡至馬家廠左近見養心園茶肆内有人賭博遂將賭具及店主任阿炳帶回局中略訊口供判罰洋銀十元撥充復善堂經費以示懲儆 
[馬路工程局瑣案]  
　　前日沈阿美行經南市新馬路被周阿才攫取摺扇一柄飛奔而逸當場追獲扭訴捕房轉解工程局總辦翁子文太守倩襄讞委員黃衡堂二尹研訊沈供小的係本邑人年二十有二是日午前九點鐘時隨師母行至馬路被周將扇攫去求恩明斷周供小的係寗波府屬某邑人駕舟度日現已賦閒無事沈扇實係悮相碰撞墮落於地並非小的有意攫取求宥二尹怒其狡展判責二百板枷號一禮拜○陳愛華扭船戶廣利三至捕房轉解工程局黃二尹研訊之下陳訴稱往來浦江之船應繳捐欵皆由小的包收不意席竟敢抗拒不繳求恩究追席供小的在船執役此次載運煤炭當陳來船收捐時適船主因事他出小的不知章程故未照付二尹判令掌頰一百下押候查明復訊 
[南市捕房紀事]  
　　方元順以前在馬路中收賣煤油箱時被陳友山騙去洋銀五元昨日相遇遂鳴捕扭至捕房聲訴捕頭令押候解送馬路工程局禀請總辦翁子文太守訊究○船戶朱某承裝漕糧來滬停泊浦濱昨日收捐人某甲向之收取與船夥陳某口角旋扭訴捕房捕頭令押候解送工程局禀請訊究 
[英美租界公堂瑣案]  
　　流氓王阿毛張阿寳見婦人陳毛氏踽踽獨行向之調戯氏喚巡街捕拘入捕房由包探倪順泉解案請究讞員孫建臣直刺商之英總領事署許繙譯判各責一百板枷七天發犯事地方示衆○積竊白阿三不知在何處竊得金練對時表一枚由包探朱桂生拘獲解案請究直刺判責三百板押捕房三月期滿再責二百板○周子祥在應子文店内爲夥用虧洋銀二十餘元報由捕房解案請追直刺判枷示一月○包探竇如海解在太陽廟地方劫掠某姓家之盗犯史得貴到案請示直刺判將該犯并手槍一併送請上海縣核辦○匪人胡金庭携有火藥一包及銀茶壺綢衣等物包探顧阿六以其形跡可疑拘案請究胡供詞支吾直刺判押候禮拜一再訊○某棧接客王阿金在蘇州河畔强曳搭客包探顧阿六以其違章拘案請究直刺判枷號一月發犯事地方示衆 
[法租界公堂瑣案]  
　　滬上踏布坊一業向由董事議立行規禀請縣主給示立案同業咸須遵守邇因吳榮萬胡茂生等掛法商伊麽田牌號不肯入行該業董事黃雲桂向之理論因此齟齬伊麽田偕吳榮萬等投法界公廨以黃領衆兇毆搗毁物件等情控訴迭奉讞員魏蒓塢大令會同費繙譯研訊各情已紀前報昨日命提原被一于人復訊大令謂吳曰此事業經本委查明爾等不應影戤洋商牌號致起釁端且所控不實著各罰洋銀十元以儆乂謂黃曰爾業旣經縣主給示倘有不遵行規紊亂章程應禀請地方官提究何得任令衆工人胡閙致啓訟端著罰洋銀十元謝二寳陳崇軒等諸人著各罰洋銀二元以示薄懲黃雲桂供此事本與洋商無涉吳等不應紊亂行規求恩明察大令著各遵斷完案○蔣長福禀稱前日有友人附江天輪船至普陀山進香被同船人王承興騙去洋傘衣服等物當塲拘獲送案友人已往普陀倩小的來案代質大令判將王責二百板贜給蔣代領○唐汪氏禀稱前日在拆字攤上問卜身畔帶有洋銀一元二角被流氓范松林攫去當場拘獲交與巡捕帶回兹旣解案請爲究辦大令判枷一箇月責四百板○王金才禀稱前晚被賊竊去衣服二件報捕查獲竊賊朱阿弟吊到原贓解案請領大令判責四百板贓給失主領回○舒長壽禀稱前晚被賊竊去水烟袋一枝昨日見有彭桂和者在某押店持以質錢當場認獲原贓送案請辦彭供小的所質之水烟袋並非竊取而來求鑒大令著當堂開釋贓給失主領回○法工部局小工頭陳秋南前因所駕之垃圾馬車跌入河内各小工並不 
 
 

Page 10

 
 
帮同援起致馬壓斃控奉大令訊供以工頭咎實難辭著賠馬價銀五十兩陳抗不遵斷昨日命提復訊與費繙譯會商判陳每三個月繳銀五兩限三十個月繳清陳仍不遵斷著下禮拜一復核○胡亮　前向日商永興洋行購買照相機器因與原様不符悔議退還爲永興行主控之公廨奉大令訊供著胡照價購取外另酬日商照相公司洋銀一百二十元因延不繳案日商投案請追昨日飭提胡到案限下禮拜一將洋銀繳案 
[美租界捕房紀事]  
　　前日夜半後有西人某乙在崑山路某西客寓内乘醉滋閙爲九十號西捕所聞以其有違租界章程向已禁阻乙不服遂將乙拘入捕房捕頭令乙將姓氏留出以便函知該管領事署辦理○昨日小車夫張阿二挽車至西華德路將甬婦某氏撞倒於地略傷面部爲某唬巡街捕一併帶入捕房捕頭見氏傷勢甚微將張申斥數語從寛釋出 
 
 
 

Page 11

 
 
   
 
 

Page 12

 
 
   
 
 

Page 13

 
 
計算皖省籌議賠欵案内地丁銀一兩與漕米一石各加錢三百文曾經奏明在案現在州境均案此數徵納查明戶書周錦堂等尚無額外索費情事又如原叅二十八年各州縣均籌賠欵六安籌欵約四萬餘金各捐章程係按期繳欵該州勒令差役先期墊出得以於中盤剥取利而民間須加數十倍以給差役始能繳捐一節查各鄉完納籌放捐欵核之定章有减無增均係按季自行投櫃呈繳遇有拖欠不免差催至謂該州勒令差役先期墊出於中取利查無其事又如原叅龍穴山僧靜如苦積田産約値二萬餘金被惡豪史姓徐姓揑禀將僧驅逐意圖天併史姓擅賣僧榖得洋三千元賄託州官胞弟陳世庚堂訊時僅僧田四十餘畝勒令具結完案一節杏龍穴山廣福寺住持僧靜如前因不守清規經地方紳民控經該前州瞿世琬飭令驅逐出寺另招僧本義住持並將廣福寺東西兩院空基改爲龍穴書院寺産充公詳准立案嗣據僧靜如來省上卽經臣飭據該州詳覆念僧靜如年老無依諭令董事於允公田産内酌提二十石給該僧領管以資養贍又經批飭諭令該僧領田完案該僧被逐出寺將産充公事在瞿世琬任内陳先覲斷給該僧種二十石尚屬意存憐憫原叅謂史姓擅賣僧榖賄託該州胞弟陳世庚查無實據又如原叅皖省賭風六安最盛經前任屈承福等先後禁其百姓樂業自該州到任賭局復開每賭一塲州署提錢五百文謂之油燭費門丁護勇提錢三百謂之常規四城内外共二十餘塲晝夜不息一節查城鄉僻處間有賭塲該州未能切實查禁至謂每塲州屬及門丁護勇各提錢文查無實據又如原叅家丁金如山串同捕役魏捷誣良爲盗按次資之大小爲訛索之多寡受害之家不計其數又稿案楊如山需索規費又捕役衛寅通賊分贓各節查該州家丁中有楊春卽楊如山者聲名最惡與捕役衞寅卽魏捷狼狽爲奸頗有需索情事至衞寅有無通賊分贜無從得其實據家丁金如山查無其人綜核該州陳先覲被叅各節以刑逼致斃汪春山案爲最重比案該州辦理荒謬雖不如言者之甚惟當汪春山到案之初旣供明洋由賣米而得且有行主爲證乃憑董事一禀不加訪察輙將汪春山刑逼斃命旣不禀請委騐又不將騐訴情形詳報實屬昏憒草率而於家丁通同捕役需索擾民漫無覺察亦難辭咎相應請旨將六安州知州陳先覲卽行革職以肅官方此外被叅各欵或係傳聞之誤或查無確切證據應請概免置議該州胞弟陳世庚查無得賄情事亦毋庸議至竇 
立鼎卽竇調臣將雇丁陳學唐謀害斃命復裝點情節揑報盗案冀圖掩飾兇狡已極此案前據該州禀詳迭經臣飭拿未獲亦應請旨將五品銜四川補用知縣竇立鼎先行革職以便勒拿歸案審辦該家丁楊春與捕役魏捷需索擾民魏捷妄拿良民囑令看役私行凌虐情節尤重臣已密飭署六安州陳麟瑞密拿　禁應卽一併提省訊辦如查明魏捷實有通賊分贓確據更當從重嚴治劉子明通同捕役誣艮爲君罪有應得該犯另有活埋致斃一家二命重案業經拿獲應歸正案辦理劉大江等結交匪類爲害地方飭卽勒拿務獲究辦是否有當理合將遵旨查明緣由據實恭摺由驛覆陳伏乞皇太后皇上聖鑒訓示再所遺六安州缺安省現有應補人員應請扣留外補合併陳明謹奏奉硃批另有旨欽此 
護川督陳奏擬派水陸各營總統片十六日 
陳璚片再同寅貴協恭軍先宜得將自古然也查川省防練各軍四十餘營經前署督臣岑春煊整頓之後積習稍除現在分紥各隘操練巡防棋布星羅無所統率誠恐仍尋故轍難期有勇知方必責任有專而成效始著伏查提督臣馬維騏韜鈐夙裕紀律素嚴擬由臣咨會總領全省水陸各營督率認眞訓練妥爲布置巡防不時出省周歴抽點稽查有弊必除有功必錄刊給關防假以便宜俾賞罰之無差庶軍威之克振仍由臣居中控制分授機宜總期防練各軍悉成勁旅徵調驅遣足備干城卽養一軍得一軍之用不致虛糜餉糈籍以上副朝廷整肅伍之至意是否有當理合附片具陳伏乞聖鑒訓示謹奏奉硃批知道了欽此 
[兩江總督魏等奏揀員請補知縣摺十七日]  
　　頭品頂戴兩江總督臣委光燾江蘇巡撫臣恩壽跪奏爲揀員請補沿河要缺知縣恭摺仰祈聖鑒事竊江蘇山陽縣知縣馬光勛休於光緒二十八年十月十五日奉旨後第五日行文接江蘇省照限五十日减半計算扣至十一月十五作爲開缺日期十一月分截缺所遺山陽縣知縣係衝繁疲難四項兼全沿河要缺例應在外揀員調補該縣地當孔道南北衝衢且係淮安府附郭首邑政務殷繁巡緝撫綏均關縣要非精明幹練熟習河務之員不足以資治理兹於通省現在知縣内逐加遴選非現居要缺卽人地未宜實無合例堪調之員惟查有卽用知縣葉芸年四十一歳係山東歴城縣人祖籍浙江山隂縣由附生中式光緖十五年已丑恩科本省鄉試舉人十八年壬辰科會試中式貢士二十年甲午恩科覆試二等殿試三甲朝考三等五月初八日引見奉旨以知縣卽用欽此遵例捐指江蘇領照於二十年十一月初一日到省二十二年十二月初八日丁父憂二十五年三月初八日服滿起復二十六年三月初一日繳咨回省奉文覆准先於二十五年十一月淮徐海振捐案内報捐同知銜並戴花翎覆查該員才具練逹熟習河工以之請補山陽縣知縣洵堪勝任雖　缺請補與例稍有未符而人地實在相需例得聲明奏請據江寗布政使李有棻等會詳請奏前來臣等往返函商意見相同合無仰懇天恩俯念員缺緊要准以卽用知縣葉芸補授山陽縣知縣實於河工地方均有裨益如蒙俞允該員係卽用知縣請補知縣銜缺相當毋庸送部引見亦毋庸查造叅罰謹會同署漕運總督臣陸元鼎合詞恭摺具陳伏乞皇太后皇上聖鑒訓示謹奏奉硃批吏部議奏欽此 
[兩江總督魏等奏請補要缺知州摺十七日]  
　　頭品頂戴兩江總督臣魏光燾江蘇巡撫臣恩壽跪奏爲揀員請補沿海要缺知州恭摺仰祈鑒事竊江蘇泰州知縣羅元猷於光緒二十八年十月十五日奉旨開缺另補應以奉旨後第五日行文按江蘇省照限减半計算應扣至十一月十五日作爲開缺日期所遺員缺係衝繁難沿海要缺例應在外揀員調補該州政務殷繁必須精明幹練之員方能勝任臣等查江蘇省並無簡缺知州堪調之員應於正途出身人員内先儘補用查有正途候補班補用知州張澮年四十歳湖北武昌縣人寄籍順天大興縣由附生中式光緒十四年戊子科舉人改歸原籍二十一年六月經出使日本國大臣裕庚奏調出洋派充使署隨員二十二年 
 
 

Page 14

 
 
遵例在陜西藩庫報捐直隸州州同指分陜西試用二十四年六月在洋三年期滿奏保請免補本班以知州仍留原省歸候補班補用並加四品銜七月三十日奉旨著照所請欽此二十五年因陜西停止分發呈請改指江蘇五月十四日經吏部帶領引 
見奉旨照例發往欽此七月初六日領照到省期滿甄别奏明堪以繁缺留省補用在案覆查該員才識明練辦事精詳以之請補泰州知州洵堪勝任與例亦符據江寗布政便李有棻等會詳請奏前來臣等往返函商意見相同合無仰懇天恩俯念員缺緊要人地相宜准以正途候補班補用知州張澮補授泰州知州員缺實於地方有裨如蒙俞允該員係候補知州請補知州銜缺相當無庸送部引見亦無須查造叅罰謹合詞恭摺具陳伏乞皇太后皇上聖鑒訓示謹奏奉硃批吏部議奏欽此 
[雲南巡撫林奏請補選缺知縣摺十七日]  
　　雲南巡撫臣林紹年跪奏爲揀員請補選缺知縣以裨地方恭摺仰祈聖鑒事竊准吏部咨開另行請補雲南羅次縣知縣王樹槐革十二月二十七日奉上諭等因照例以奉旨後五日作爲部中行文日期照限减半計算扣至光緒二十九年二月二十六限滿之日作爲奉文開缺日期歸一月底截缺是月分叅革所遺選缺知縣只此一缺毋庸掣簽業經截缺報部在案查定例選缺知縣叅革缺出專以軍功候補班前先候補正班人員酌量請補等語今羅次縣知縣叅革選缺查有軍功候補班前先補用知縣黎肇元年五十二歳廣西昭平縣人祖籍廣東高明縣由監生報捐州判職銜遵籌餉例改捐府經歴指分雲南試用赴京騐看於光緒五年六月到滇因攻克騰越廳城龍虎山等處出力保請俟補缺後以知縣用並戴藍翎光緒六年七月初十日奉旨著照所請奬勵該部知道欽此又於克復越南臨洮宣光獲勝出力保奏光緒十二年十一月十四日奉上諭著免補本班以知縣仍留雲南遇缺前先補用欽此又於剿辦猓黑積年悍匪出力保奏請俟補缺後再行送部引見光緒十六年五月初九日奉旨依議欽此委署元謀縣知縣騰越同知丁父憂回籍守制旋赴滇措資委勘滇越界務服滿回籍起復請咨來滇因界務奏叅革職留省質證二十一年六月二十三日奉硃批著卽行革職欽此復委會同法員立滇越及暹緬沿邊界牌二十三年奏請開復原官仍留雲南補用經部議以因公革職得有異　勞績准開復原官赴部引見毋庸補繳捐復銀兩惟請留省與例不符應毋庸議十二月十三日具奏奉旨依議欽此委解官犯赴部驗收二十五年三月十七日引見奉旨著准其開復原官照例用欽此應歸於雲南候補班前知縣補用四月初三日復帶領引見奉旨著照例用欽此遵順直振捐例加捐同知升銜領照進程途次聞訃丁母憂回籍守制百日期滿於二十五年二月初五日回省銷差委辦騰越盞逹圑練復經奏明辦有頭緒未便遽易生手於光緒二十七年八月初九日服滿在滇就近起復奉文覆准臣查該員黎肇元精明幹練志切有爲並無叅罰案件以之補授羅次縣知縣實屬人地相宜洵堪勝任與例亦符據布政使李紹芬按察使劉春霖會詳前來合無仰懇天恩俯准以該員黎肇元補授羅次縣實於地方有裨如蒙俞允該員係軍功候補班前補用知縣請補知縣銜缺相當毋庸送部引見除咨部在照外所有揀員請補選缺知縣緣由謹會同署雲貴總督臣丁振鐸恭摺具陳伏乞皇太后皇上聖鑒勅部核覆施行謹奏奉硃批吏部議奏伏乞 
[雲南巡撫林奏鹽提舉自備資斧出洋遊歴片十七日]  
　　林紹年片再據准升石膏井　舉李慶恩禀奉文准升石膏井提舉已蒙給咨赴引伏念服官邊遠聞見未周擬於引見後自備資斧游歴東洋並　咨明出使日本大臣俟人境後請頒護照俾得遍歴學校製造各處所採取各項章程回滇詳呈等情臣查日本步武泰西政　漸臻美備該員旣願自備資斧出洋游歴尚屬體念時艱志趣遠大當經批准給咨出使日本大臣照會日本外部俟該員到東時照約　　及咨明外務部吏部查照旋准外務部咨議覆駐藏大臣奏邊缺同知自備資斧出洋游歴准免開缺一案聲明嗣後實缺官員呈請游歴必須查明實係平正通逹留心時務者方准奏請派令前往等因奉旨允准咨滇遵照臣查該員實係平正通逹留心時　且係奉文升提舉未經到任自與在任實缺文武請免開缺者稍有區别除飭該員迅速起程赴引歸途便道前往游歴一俟將各項章程考查明確卽行回滇詳呈並咨部查照外謹會同署雲貴總督臣丁振鐸附片具奏伏乞聖鑒謹奏奉硃批該部知道欽此 
[兩江總督魏奏報解完辛丑綱正帶折價銀兩摺十七日]  
　　頭品頂戴兩江總督管理兩淮鹽政臣魏光燾跪奏爲兩淮通州泰州分司所屬各塲辛丑綱正帶折價解完開復遵照部議改題爲奏恭摺仰祈聖鑒事竊查案准戶部咨議兩淮辛丑綱奏銷各塲光緒二十六年分折價錢糧所有未完銀兩應令催懲未完分數除一分以上各　另核案議外應將未完不及一分之通州分司運判宣兆熊署通州分司運判蔣志沂泰州分司運判凌樹模署豐利塲大使劉錫綸代理豐利　大使邊承榮代理富安塲大使武同辰均照例停其升轉罰奉六個月帶罪督催未完三分以上之鹽運使程儀洛照例降職一級帶罪督催又准吏部議覆兩淮各塲光緒二十七年辛丑綱應徵正帶折價未完一分以上各官職名應將未完一分以上之豐利塲大使陳家惠署富安塲大使瞿世璟署東台塲大使趙春元署新興塲大使顧懋烈均照例罰俸一年帶罪督催趙春元係署事限内卸事應照離任官例罰俸一年完結伍祐塲接徵調署大使龍納言自光緒二十七年十一月二十二日任事起扣至二十八年二月止未完二分應請將未完三分之署伍祐塲大使龍納言照例降職一級帶罪督催梁垛塲經徵署任大使馬長源自光緒二十七年三月起至十一月二十一日卸事止梁垛塲接征署任大使朱剴勲自光緒二十七年十一月二十二日任事起扣至二十八年二月止丁溪塲經徵署大使尹融自光緒二十七年三月起至十一月二十一日卸事止丁溪塲接征調署大使黃燦自光緒二十七年十一月二十二日任事起扣至二十八年二月止伍祐塲接征代理大使吳賜眞自光緒二十七年三 
 
