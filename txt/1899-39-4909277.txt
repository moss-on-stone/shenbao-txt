# 1899 - 39 - 4909277

 

Page 1

 
 
   
 
 

Page 2

 
 
[豐年瑞兆頌]  
　　俗以正月一日爲雞二日爲狗三日爲猪四日爲羊五日爲牛六日爲馬七日爲人八日爲穀相沿已久不知何所取義占騐家每以是日所值之天氣陰晴以占一歳之休咎間亦有應者其實蓋本之東方朔占書謂其日晴則所主之物育陰則災漢世已有此説數千年來流而弗息而尤以元旦之風和日麗爲一年吉利而主人壽年豐今上龍飛之二十五年歳次己亥元日己酉天氣陰晴不定淸晨微雨淡雲四垂風從艮地上起午後轉晦爲明陽光微露史記天官書云正月旦旦至食爲黍食至日昳爲稷昨至餔爲黍餔至下餔爲菽下餔至日久爲麻欲終日有雨有雲有風有日注云正月旦欲其終一日有風有日則一歳之中無災害也今年元旦雲雨風日四者俱備其爲休祥於兹可决旦占騐家尤以元旦東北風爲秋收大熟之兆天官書云正月旦决八風風從南方來大旱西南小旱西方有兵西北戎菽爲小雨趣兵北方爲中歳東北爲上歳東方大水東南民有疾病歳惡今歳適風從東北方至秋來大有秉筆可書羣生熙熙額手權忭夫國以民爲本民以食爲天以我中國二十一行省之大疆域可謂廣矣以我中國四萬萬人之衆生息可謂繁矣無論其爲紳也商也工也兵也要皆不能枵腹從事是則五榖者固生人一日不可少之物也且非特一日不可少而已即或偶有缺乏而已有不能徧給之虞是故古之帝王莫不以農事爲重國語曰民之大事在農上帝之粢盛於是乎出民之蕃庶於是乎生事之供給於是乎在和協輯睦於是乎興財有蕃殖於是乎始敦龎純固於是乎成月令云孟春毋䧘大衆毋置城郭仲春毋作大事以妨農之事孟夏毋起土功毋發大衆季夏不可以興土功不可以合諸侯不可以起兵動衆毋舉大事以摇養氣毋發令而待以妨神農之事也水潦盛昌神農將持功舉大事則有天殃凡此者皆推本乎農致力乎農而以爲不可忽之事也顧在上者雖知推本乎農致力乎農而苟暘雨之不時水旱之爲患則倉箱所入或不能斯萬斯千而三年九年之耕致無餘一餘三之積豈非人功雖欲盡於下而天時亦當順應於上乎近年以來米價日漸翔貴向祗每石洋銀三圓有餘者至前去兩年而須六七圓甚或貴至八圓數角昔人謂長安米貴居大不易今則非長安而無不有居大不易之歎矣推原其故大半以偏災迭見收穫不豐甚至如渦陽土匪因飢肇事揭竿斬木嘯聚爲非是則民食者豈不與國家大有關繫哉而或者謂奸商市儈販米出洋約略計之歳不下數千萬石因此中國內地之米不敷內地人民之食而價值由是而昻而飢民由是爲亂故欲弭亂必先平米價欲平米價必先禁販運是説也似誠似矣而余則謂尚有不盡然者夫運米出口漏卮固不可不塞然官憲之禁止已不啻三令五申矣而根株終未能盡絶則莫如求出數之多年豐歳稔然後家無不給而人不患飢斯即有販運出口者正不妨以吾之紅朽易彼之金錢也特是豐年豈易得哉風雨偶有不調陰陽或有偏奇川蝝生薑食右右可虞多稼如雲豈農人之能自主今元旦風雨雲日四者咸備按之占騐家言固豐年之瑞兆也是豈非天之粒我烝民而大有造於國家乎乃爲之頌曰月正元日天降休徵雨絲風片日淡雲輕土滋脈潤五穀豐登家給人足百福駢臻惓天心之感召兮無不含哺鼓腹以戴我皇仁 
[諭旨恭錄]  
　　○光緒二十四年十二月十二日奉旨詹事府右贊善員缺著奎善補授江南道監察御史員缺著萬本敦補授陝西道監察御史員缺著吳鴻甲補授分發安徽道馮詠蘅湖北道江聨葑北河同知陳汝鈞吉林同知廉慈山西同知林開棻貴州同知李士麟山東直隸州知州李家森直隸知州吳畬兩浙鹽運副袁錫藩雲南通判姜在田江蘇通判鍾瀛文恕河南通判徐際元浙江通判文慧貴州通判蔣泰龢直隸知縣陳培蘭江西知縣鄧貞琳四川知縣易謹身貴州知縣鄔振鈞安徽知縣文化舒山東知縣王學曾山西知縣章之傑河南知縣李本龢張元翰田金聲江西知縣章定瑜廖恩光湖南知縣余良智四川知縣朱慶年廣西知縣陳奎堂貴州知縣唐虞際朱繼昌賀昌期福建鹽大使汪守坻山東鹽大使朱作棟俱照例發往户部郎中員缺著昆敬補授理藩院員外郎員缺著文惠補授擬補內閣中書劉錫光閻炳章刑部司獄羅振聲俱准其補授截取禮科給事中王鵬運著以簡缺道員用兵科給事中裴維侒國子監助教温紹霖俱照例用俸滿東城兵馬司副指揮馬爲瑗著照例陞用保舉黑龍江理刑主事慶山奉天候補道明徵四川補用知縣張鳳德陝西候補知縣趙志杰俱照例用明保知府用候選直隸州知州晉昌著以知府選用擬補盛京兵部筆帖式德陞著准其補授卓異俸滿知府用直隸長垣縣知縣程熙著回任准其卓異加一級仍註册候升欽此同日奉旨本日引見之知府晉昌著於十三日預備召見欽此○十三日太常寺題正月初一日元旦致祭太廟後殿奉旨遣溥静行禮欽此又題初十日祭太歳壇奉旨遣訥勒赫行禮兩廡遣慶福龎鴻文各分獻欽此○十九日太常寺題二月初三日祭文昌帝君廟奉旨遣載勛行禮後殿遣龎鴻文行禮欽此又題初六日祭先醫廟奉旨遣溥顧行禮兩廡遣莊守和楊際和各分獻欽此又題初九日祭先師孔子廟奉旨遣熙敬行禮兩廡遣翰林宫二員各分獻崇聖祠遣熙元行禮欽此又題初十日祭朝日壇奉旨遣凱泰行禮欽此又題十三日祭文昌帝君廟奉旨遣溥静恭代後殿遣貴昌行禮欽此又題十四日祭惠濟祠龍神廟奉旨遣懷塔布行禮欽此又題同日祭昆明湖河神廟奉旨遣崇光行禮欽此又題十六日祭關聖帝君廟奉旨遣凱泰恭代行禮後殿遣慶福行禮欽此 
[本館接奉電音]  
　　○去臘之杪京師飛電傳來懿旨二道上諭六道時當歳尾報務暫停是以未及錄登特於今日敬謹譯成恭錄於此○光緒二十四年十二月二十六日欽奉慈禧端佑康頤昭豫莊誠壽恭欽獻崇熙皇太后懿旨盛京將軍依克唐阿著加恩賞還花翎並法什尚阿巴圖魯勇號杭州將軍濟祿前得降二級調用處分直隸總督裕祿前得五次降二級又革職留任處分察哈爾都統祥麟前得革職留任處分山西按察使錫良前得革職留任處分均著加恩開復左翼前鋒統領廂黄旗滿洲副都統芬車署正黄旗滿洲都統德雲均著加恩開復降一級留任處分福寧鎭總兵曹志忠著加恩開復革職留任處分欽此同日奉上諭廵視中城給事中麟祉等奏遵保獲盜出力之引坊紳董懇恩獎勵並請將副指揮保案更正各摺片著該部議奏單片併發欽此○二十八日奉上諭四川川東道任錫汾著開缺即行來京由吏部帶領引見欽此○二十九日奉上諭四川川東道員缺著夏峕補授欽此同日欽奉慈禧端佑康頤昭預莊誠壽恭欽獻崇熙皇太后懿旨松椿奏淸淮一帶被災甚重籲懇撥漕以資振撫一摺本年江北一帶迭被水災窮民不下二三十萬雖經劉坤一等特派委員携資前往工振兼施而災區甚廣爲日方長恐難周及著加恩賞給內帑銀五萬兩即由江蘇藩庫先行墊發以便及早散放深宫軫念災黎有加無已該督等務當嚴飭各員核實經理勿任稍有弊混餘著照所議辦理該部知道欽此同日奉上諭張汝梅奏請將貪玩營弁懲處等語總兵林志魁千總李奉選所帶 
 
 

Page 3

 
 
防營人數多不足額且有冒名頂替情事實屬貪玩已極未便稍事姑容林志魁李奉選均著即行革職永不叙用并發往軍臺効力贖罪以肅兵政該部知道欽此同日奉上諭松椿奏官紳倡捐助振請旨嘉奬等語本年山陽淸河等處被災民情困苦淮揚鎭總兵潘萬才淮揚道謝元福直隸補用道連賢輔海州運判徐珩瑄河南候補同知汪襲沂候補知縣周士鈺安東縣教諭唐錫晉廣東候補知縣宋治基等八員或出資相助或力爲勸捐趙能勞瘁不辭始終罔懈即著傳旨嘉奬以示勸勉欽此 
[平渦續紀]  
　　○渦陽土匪劉疙率衆倡亂禍延數縣江皖兩省各派大軍星夜赴剿屢與匪戰迭獲勝仗烏合之衆知螳臂不能當車紛紛逃竄首逆及另股巨匪邵大發魯鳳林被官軍先後生擒餘亦釡底游魂將次撲滅業已詳誌去臘報章兹者蕪湖訪事友人來函云臘月二十二日蕪湖道署接奉撫憲鄧中丞加急密電內開渦陽匪首牛世修即牛汝秋現聞逋匿皖南亟應懸賞購線分途嚴密查拿祈飭蕪通保甲局員並分行各州縣一體照辦務獲解究以净根株華個二十三日又奉兩江督憲劉峴帥來電內開渦宿永夏土匪已平惟首逆牛世修薛五兩匪未獲元惡巨憝斷不能使之漏網應由各該鎭道統領通飭所轄文武一體嚴密搜捕務獲懲辦以快人心捕獲牛逆者本部堂賞銀二千兩捕獲薛逆者賞銀一千兩並另予優奬峴漾觀此可知漏網在逃者不過牛薛兩匪重賞之下必有勇夫維彼小醜諒已不足爲慮有素稔其事者言及牛匪本鄉間無賴爲黑黨所不齒去年閏三月間曾有人遣令投書皖南鎭標中軍遊擊牛韻齋游戎部下求將此人賞一偏裨藉資覊縻而除禍患游戎以其人素非善類薄給川資仍遣之歸牛匪窮無聊賴遂勾結劉醜肇此大禍今日者禽獼獸薙不難次第蕩平安知非天之假手於斯人使聚千百輩亂黨一鼓殲旃以靖皖北積年伏莽還我一片淸净世界耶又聞自彼處逃出之難民言及逆首劉疙瘩原匿石弓山即前者捻匪張總愚起叛之處濳圖不軌已非朝夕所聚羽黨多至四百餘人專以刦掠爲生去年三月十五日即思揭竿起事旋以鄰邑别黨未盡應召遂櫜弓矢第風聲已漏無計隱藏兩月前邑宰歐陽大令所懸賞格即購拿此匪而非牛世修也劉見事機已亟且合邑饑荒日甚米麥雜糧均已貴至每斗千二百文合之蕪斗亦需六百餘文當庚癸頻呼之際略加煽惑一倡百和從者如雲遂於十一月二十六日倡亂先攻曹市集刦已故河南歸德鎭牛述韓鎭軍府第蓋知府中儲有洋槍千餘枝藥彈不計其數皆鎭軍生前總統諸軍追剿捻匪所用之物匪衆得此其燄益熾所向披靡陷臨渙集破淸龍潭白龍廟殷家廟子各大市集擄掠糧草裏脅丁壯號稱萬衆勢甚鴟張十二月初一日攻破渦陽城城中市肆典鋪搜括一空後仍退回石弓山者巢聞蒙地較渦尤爲殷富擬即圍攻先遣賊諜四人前往窺伺有無戒備乃蒙城先有義紳李夢莊即昔年苗霈霖圍攻蒙城九閲月城中糧盡援絶人相食而仍能登埤固守始終不撓者事後僧親王喬中丞保以記名總兵猛勇巴圖魯奏統猛字軍追剿捻匪直至肅淸而後已厥後京內外大僚數請出山均未之應今因桑梓禍急遂會商邑宰曾旭初大令率領鄉勇嚴加防範賊諜甫入城即爲李紳所獲送縣訊鞫得知賊情遂益閉城嚴守其乘龍快婿武進士陸君亦嫺韜略氷玉相依號令嚴肅匪黨懾其聲威不敢造次因改攻宿州並擬分撥大股撲犯山東河南等處初八夜徐州鎭劉鎭軍育文首先馳抵臨渙集天明派馬隊二營向石弓山進發行至張家圩遇賊馬隊三路包抄歩隊迎頭猛擊鎭軍親自督隊鏖戰三點鐘之久賊犬敗陣斬匪首劉書遠並悍黨四百餘人生擒劉疙及脅從之飢民六十餘名是爲平賊第一關鍵即蘇皖豫三省一律蕩平未致蔓延爲害亦以此爲始基待至皖省韓陸諸軍到時則匪燄已息惟隨地方官搜緝餘黨並鎭懾流離無定之災民而已委署渦陽縣王大令樹鼎已於去臘二十日由皖禀辭赴任由藩憲支給庫銀三萬兩令辦理急振大令瀕行先禀明沿途招募精壯百人爲縣中護衛小隊以資善後又接金陵訪事友人來函云去臘二十一日兩江督憲劉峴帥接奉電傳上諭著將匪首劉成邵大發魯鳳林等訊明正法仍著通飭各營嚴拿牛世修劉况善各匪首務獲懲辦無任漏網所有皖豫交界被匪地方著飭藩司迅速撥欵撫卹等因欽此因即發電咨照皖撫鄧中丞將劉邵魯三匪首速即委員押解至省以憑究辦並飭江甯藩司撥欵四十萬兩遴委幹員解往振撫從此除殲醜類解散脅從境宇敉寧真我國家如天之福也 
[薇節鶯遷]  
　　○江西訪事友人云藩署自翁筱山方伯遷出後修葺一新新任張方伯擇吉去冬十二月初二日由皋轅遷入員趨轅叩賀偖者幾於車馬盈門 
[試士有期]  
　　○松江采訪友人云向來科試之年學政必在冬間按試邇日郡中謡傳瞿子玖大宗師擬於春間先試蘇松太然後按臨淮徐海各屬刻已飛札來郡飭即舉行府縣試府尊濮太守奉文後已轉札所屬各縣於二月十四日縣試三月十四日府試説者謂府署既接學憲札文例應照札行縣大約各縣尚須詳請展緩數句也 
[江學抵吉]  
　　○江西訪事友人云去歳江西提督學政李大宗師歳試贛寧南三府州屬事畢後於十二月二十八日行抵吉安示期開考定於今年正月初三日起程回省王專賢勞不遑啓處宗師有焉 
[委解京餉]  
　　○武昌采訪友人云鄂省應解京餉分作十批向例年終由藩司將次年解餉委員銜名當堂列榜曉示若所委者别有事故則以備取之員承其乏去臘瞿賡甫方伯照章遴派計第一批知縣任彤光程元愷　第二批直隸州存燾知縣鄧端黻　第三批知縣查有銓黄廷松　第四批同知吕伯璜知縣覃兆鵾　第五批知縣歐陽鎣洪錫庚　第六批知縣周奭姜光裕　第七批通判文林楨知縣姜文治　第八批知縣周德馨徐鼎臣　第九批知州程運皋知縣陸繼高　第十批知縣王如松鄧壽椿　備取四員通判王作霖知縣劉本樾錢錦渠同知孫曾蔭 
[鄂渚祥光]  
　　○武昌采訪友人云去冬嘉平月二十三日之夜銅龍四滴蝶夢方酣忽聞報警之鑼鏜然震耳披衣起視則正北紅光照耀宛如曉日東升詢之水會中人僉云火起於武勝門外正街張姓雜貨鋪其時風威甚猛火勢鋭不可當城內各水龍遠隔重闉不能赴救祗得排列女牆之上吸水遥噴久之祝融氏始力不能支偃旗息鼓而遁是役也歷時至兩點鐘許燬屋不下百餘家當此雪虐風饕災民露宿街頭情形慘惻出水火而登袵席不能不有望於痌癏在抱之仁人矣 
[元旦慶典]  
　　○元旦天未黎明道憲蔡和甫觀察率同松海防劉乙笙司馬上海縣王欣甫大令學師汪子嶺廣文縣丞劉耀庭二尹主簿孫立幹少尹典史蔡季淸少尉提標右營叅將廖楚材叅戎守備楊彦臣守戎城汛張縵雲千戎詣西門內萬壽宫行禮咫尺　天威威儀肅穆禮成退入官廳小憩旋即分道赴各廟拈香羽葆紛騰輿馬絡繹途中觀者圍若堵牆 
[上海官塲紀事]  
　　○元旦英法美德日意比和俄各國領事先後命駕入城赴道轅賀歳蔡和甫觀察肅之入內欵以茶點淸談良久然後握手言别○去臘關道憲蔡和甫觀察因公赴金陵省垣旋於二十七日之晚回滬本城印委各官均往碼頭迎迓○關道憲蔡和甫觀察於新正初三日之晚十二點鐘時命駕登官舫帶以小火輪舟赴茸城拜賀提憲李壽亭軍門年節然後赴蘇垣恭賀各大憲新禧○元旦英界公廨書吏差役人等循例入內叩賀讞員鄭瀚生大令新禧大令旋即乘輿至道轅並各衙門道賀初三日午後乘大東公司小火輪船至蘇垣叩賀各大憲新禧禮也 
[示禁私燬]  
　　○頭品頂戴兵部尚書兩江總督部堂碩勇巴圖魯劉爲出示嚴禁事照得私燬制錢大屬有于例禁本部堂前因各處市面 
 
 

Page 4

 
 
制錢缺乏訪聞多由各銅鋪以銅價昻貴燬錢爲器較之購銅利幾數倍遂於夜間私室任意私燬希圖漁利此種奸商藐法妄爲實堪痛恨當經通飭嚴行查拿照得究辦在案乃近來市面錢仍短絀價愈昻貴每洋一元僅易錢八百餘文實屬駭人聽聞若非奸商燬錢爲銅及販運出洋錢鋪提重胡至如此亟應嚴行示禁一面飭令查拿重辦以示儆戒而維圜法合行出示曉諭爲此示仰商民人等一體知悉爾等須知銷燬制錢罪于大辟自示之後務各痛加改悔倘敢再犯前項情事一經被獲斷不能稍從寛貸其私販出洋及提重售賣各奸商亦應早自猛省如仍敢藐玩復蹈故轍一經查獲之後亦必從嚴治罪並將各該房屋器具全行充公所有拿獲私燬等項之人以及首告指拿者許即優賞惟不准差役藉端需索其各凛遵毋違切切特示上海縣王大令奉到此示刻已發貼通衢矣 
[示禁縱火]  
　　○去臘本城叚董投縣署禀稱近有匪徒縱火刼財求嚴密查拿從重懲儆縣主王大令遂於除夕頒發六言告示飭地甲遍貼通衢其文曰　匪徒縱火圖財　向照强盜懲辦　一經當塲獲到　不分首從皆斬　兹特申示定例　俾免追悔恨晚　商民雇夫廵邏　合力晝夜防範　局勇縣役地甲　分叚恊力勿懶　民夫不得多事　勇役不得阻難　由縣移會局廨　務令聲氣聯貫　總期有犯必獲　以弭地方巨患 
[限期禁賭]  
　　○新正賭禁稍弛無賴輩遂以呼么喝六爲事無恥男女麕聚成團敗俗傷風莫此爲甚上海縣王大令與總廵戴明府會商之下定於初五日爲始概行禁止如敢不遵定當嚴拿到案從重究懲英界捕頭則弛禁賭博二日至初三日已令包探趙銀河傳諭博塲中不准再賭矣 
[屠夫聚衆]  
　　○新正初三日午後屠夫李桂興陳阿虎等率領同業一百餘人執香赴上海縣署控吳厚生吞没存欵王大令以事關聚衆鬨署立即升堂傳訊猪行主吳義興吳義生等投案供稱行中向例宰猪一頭有紥脚錢三文給屠夫爲酒資內提錢一文積存以充公費現在各屠夫忽相約不肯宰猪有碍生理求恩公斷李陳等同供公積之欵多至二百餘千被司事吳厚生吞没向之理論反聲言欲具詞控告是以先投案下求恩公斷大令謂爾以李等聚衆把持殊屬非是飭暫交差看管候查明實情禀覆核奪 
[滬瀆榮光]  
　　○去臘二十七日之晚七點鐘時南市生義馬頭某姓薙髮店學徒某甲偶一不愼潑翻火油燈霎時火光四射幾致燎原幸人手衆多得即撲滅迨八點鐘時本城一粟菴後某姓柴房不戒於火幸人皆未睡竭力灌澆不致成災○二十八日夫將破曉時美界吳淞路西首陡肇火災當經英美救火會各西人驅皮帶車往救約歷半點鐘之久始得告熄計共焚去利昌機器行裕豐小錢莊及某整容店樓房三幢利昌裕豐曾保火險捕頭恐有别情將利昌執事者拘入捕房根究同日傍晚英界浙江路鳴珂里後王永興板箱作中人焚化錠帛遺火木花中立即上炎冒穿屋頂捕房鳴鐘告警救火會各西人急驅皮帶車馳往吸水灌救旋得熄滅僅延燒比鄰協順煤炭店樓面一角○吳江縣人朱阿四向在浦江駕駛駁船當無事時繫纜南市洞庭山碼頭浦濱去歳之杪正在酬神至夜間九點鐘後遺火艙中不及知覺熊熊之勢掩映於雲水光中幸由鄰船上人所見大聲呼救朱夫婦聞而逃竄一霎時祝融氏東衝西突延及左右鄰船並後面同泊之駁船二艘迨水更夫鳴鉦報警水龍馳往則漭瀁烟波無能施救後經各舟子將肇火之船用力撑開倩一划船拉至浦東岸畔始得熄滅是役也各船上人經各沙船水手放杉板救援得免于禍然亦險哉○除夕十一點三刻鐘時浦東周家渡某姓家失火滬南各龍夫遥見紅光四射燦若赤城初擬馳往施救旋以一水遥隔欲行又止事後訪知僅燬去茅屋三間○新正初二日之晚三點鐘時居人擁衾酣睡方栩栩然化莊周之蝶忽聞捕房蒲牢怒吼旋分三下知英界又兆焚如急往訪之火起於北香粉弄德行里對面小弄中第二十九號門牌販賣舊貨之某姓家火勢炎炎霎時已延及對門救火會各西人聞警馳至極力噴射無如此弄狹小異常不甚得力後將皮帶繞至石路同信昌廣存心兩烟館之後始得萬斛銀泉從空下注祝融氏知勢不能敵右輯羽潛鱗而去然已焚去樓房十六幢當火熾時有王姓家姊妹三人入內取物火阻不得出門其次幼二女由鄰人從後窓救出長女年甫十六不及奔逃葬身火阱吁慘矣 
[纍日感德]  
　　○去臘二十七日爲法界公廨訊案之期讞員朱森庭明府會同何繙譯官升座判斷至午後二點鐘時復命駕赴八仙橋捕房將覊押人犯五十餘名分别交保開釋受其惠者咸稱頌不置 
[女孩待領]  
　　○五百二十一號及三百四十五號兩華捕先後送迷路女孩二日至英界公廨值日差詢知一爲陳阿弟年十歳一名冬梅均因不識歸路悵悵　之遂禀明讞員鄭瀚生大令飭官媒暫爲留養俟家屬認領 
[南市述新]  
　　○去臘二十七日傍晚時有施某者酩酊大醉行至新馬路中東倒西歪沿途胡閙八號廵街捕恐致肇禍拘送捕房交捕頭王榮培禁押一宵俟酒醒揮之使去○本邑人吳某被董家渡三景園小茶肆主李世友積欠賭欵若干屢索不還至臘杪又向催索李無以應吳遂糾合孫晉發高連川陸長壽等向之尋釁李恐被所窘訴諸廵街捕將孫等拘入捕房後由秦某詣馬路工程局一再緩頰遂得保出○東洋車夫高巧珠將車横亘路隅九號廵街捕以其有碍行人拘入捕房交捕頭王榮培禁押二點鐘時然後揮之使去○二十三七鋪廵防局委員邵子怡二尹自奉江海關道憲蔡和甫觀察札委運漕差即於去臘交缷局務滬南各紳士循照向章公製萬民傘一頂德政牌四扇於歳杪導以鼓樂舁送至馬家廠公館二尹謙遜再三而後收受○江蘇海運滬局自去臘開兑後各帮米船紛紛運漕上兑向例每帮有一頭目經理其事十二月二十八日楊和尚等多人爭充頭目各不相下聚集數十人蜂擁至馬路橋堍永祥樓茶肆一言不合互相毆擊楊大怒突出利刃向衆猛戳以致二人受傷血流如注經人舁送二十三七鋪廵防局請究局中人不肯收留遂舁至上海縣署控訴由值日差禀明縣主王大令飭將受傷人送往滬北仁濟醫館求治其爲首之人則革候傷痊核辦 
[法界述新]  
　　○去臘祀灶日駐滬法總領事曰藻泰君乘船遊歷吳門滸墅關一帶是以本年元旦由葛副領事及何繙譯代赴各　拜賀○工部局首董永興行主罷倫君回國後此席尚虚左以待現經法國寓滬紳商公舉信孚洋行總經理人蒂羅君承其乏○去歳除夕寓滬法商在大自鳴鐘前廳事爲跳舞之戲馬龍車水履舄駢闐至二下鐘時始盡興而返 
[美界述新]  
　　○竊賊周春林混至篷路某姓家行竊衣服携之而逸適爲某號廵街捕所見拘入捕房押候解送公堂禀請讞員鄭瀚生大令究辦○昨日之午本地人奚毛毛王長福至北河南路某點心店大嚼因會鈔起釁將值堂人某甲毆傷額角旋扭至捕房喊控捕頭騐得甲傷勢尚輕令償小洋銀數角爲養傷費從寛釋出 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[肉味難知]  
　　○俗傳今日係財神誕辰居家鋪户必於昨晚恭具牲牢竭誠迎接以卜一年利市昨日城廂內外各肉鋪忽相約罷市雖間有私行出賣者然非重價不可得欲過屠門而求一臠之割皆戞戞乎其難之至午後每斤竟需洋銀一元然倘爲同業所知尚須從重議罰有知者謂即因本報所紀屠夫聚衆控首事而然噫嘻財神乎亦料及今日而不能知肉味乎或曰食肉者鄙財神實有激而然故施此狡獪與人相戲耳則非予之所知矣 
[上海縣署瑣案]  
　　○校書金谷香即劉沈氏控被鴇婦凌虐去冬十二月二十七日之晚襄讞委員馬明府升堂研訊金校書供稱揚州儀徵縣人年二十有一嫁劉阿坤爲妻已歷三載劉操京貨業因癖嗜烟霞以致頻年潦倒上年將小婦人誘至滬上押與百花里鴇婦松江阿二處作皮肉生涯祗以不善逢迎日被凌虐叩求超豁誓當結草酬恩言已涕泣不已明府憐之准發普育善堂留養候移文英界公廨查明有無鴇婦松江阿二其人然後核奪○應洽記水木作主應文森應桂馨父子前在英界公堂出言挺撞鄭瀚生大令押送縣署王大令飭管押典史署中嗣經提訊准將應文森交人保去旋由馮庚生之叔錦森投縣遞禀大令即提應對簿馮供堂姪庚生在寧波原籍被控管押堂嫂楊氏前將道契托桂馨抵銀三萬兩囑還庚生所欠詹濟堂及洋人啞克啞司各欠餘多照數付還詎料桂馨不付以致涉訟桂馨供馮楊氏之道契祇可押銀二萬兩馮庚生曾欠鍾静山銀一萬兩鐘向索不還央職員多押一萬兩職員詢問楊氏許還鍾銀七千五百兩因即代押至三萬兩扣除中保等費四千五百兩又代還詹濟堂等各户欠欵淨餘六千五百兩擬即交淸因楊氏未立中西文合同得主不能管業現在楊氏回籍俟到申後即可交楚近届年關求准交保出外料理他務大令申斥曰爾擅發電報至制憲劉大人處致干震怒札知道憲大人轉諭本縣嚴行申斥案尚未了焉能保出飭仍管押候補提鍾静山到案訊明再核○徐石祺遣丁甘和呈控陳滄鏡侵吞銀兩前經王大令訊供未結嗣又補提向陳借洋之倪鳳舒到案去冬除夕由馬明府提案覆訊甘和供前年家主交陳滄鏡銀二萬兩令買房屋現將三載銀已用盡查悉僅有田一處且已抵押與人求恩追繳陳供爲徐收買田産自設帳房以來已將三載虧銀六千兩開銷五千兩又出洋二千六百元買田一方業已轉押銀二千兩倪鳳舒前將書籍抵借洋二千元後因欲赶考市將書取去許俟脱貨後還銀後僅還洋五百元尚少本洋一千五百元又息三百元均求追給倪供揚州人在英租界開龍威閣書坊借陳之欵除陸續措還外僅欠九百餘元有帳呈電明府閲畢問曰此案爾兩人究竟作何料理同供求准交保出外俟開春措繳明府大加申斥飭一併收押待質所○曹思誕扭陸少堂至案控追欠欵馬明府訊問之下曹供在英租界寳順錢莊執事光緒二十二年三月間與無錫同福昌絲繭行主陸少雲立摺往來被欠銀二千二百餘兩嗣同福昌於五月間倒閉陸避匿無蹤以致大爲連累昨日在途遇見扭求追繳陸供欠銀是實惟小的亦係經手此欵應由張金徐三姓股東償還張等俱在金匱縣原籍求鑒明府飭將陸交的實人保出料理○去冬浦東陸家宅鄉人吳咸林被人戳斃王大令飭捕拘獲各証屢訊不承歳杪馬明府飭提復訊楊紀春楊全榮陸海坤同供小的等並未行兇實被陸海珍挾嫌誣指此案雖不知行兇之人惟海珍衣有血跡翌晨囑妻洗滌情實可疑求察陸海珍供是晚聞喚捉賊聲啓門詢問見陸等三人拉住一人行兇小的並未動手明府以海珍有可疑之處顯係刁狡喝跪大練良久仍不吐實乃飭一併收所再行嚴訊○顧阿德與蔡福金之妻有姦被本夫殺斃王大令相騐後研訊不認去臘二十八日之晚大令提蔡復訊蔡供川沙人年六十三賣饎飯度日前與顧阿德同居誘姦妻子高氏逃避遠方嗣經小的尋回扭赴廵防局控告蒙局員老爺責辦押遷他處十二月二十一日之晚又來圖姦小的年邁與妻分牀而宿並不知覺次晨妻與兒子出外賣饎飯小的起身顧見之即用尖刀行兇小的奪刀還戳一下即行奔出不料顧遂因傷而死小的現患哮喘之症叩求施一線之恩免究殺姦之罪大令曰爾既供明姑念老病暫收自新所候核 
[馬路工程局瑣案]  
　　○浦東人程阿發之妹和香年僅及笄忽然失去偵騎四出杳無影蹤去臈二十七日行至南市新馬路與妹邂逅相逢細加盤問知被老嫗沈王氏誘至浦東陸家渡遂令某號廵街捕勇拘送捕房捕頭王榮培即解至工程局請究朱森庭明府升堂提訊程供年二十五歳胞妹和香當十四歳時許字顧姓之子錫堂爲室既而父母相繼逝世小的將妹送往顧姓處留養至光緒二十一年六月某日欲赴翁家中途被人誘匿無蹤乃翁因此氣憤成疾尋即殞命今得相見詰知爲老嫗沈王氏所誘已與其子金發有染求大老爺飭差將沈金發沈王氏傳案訊究以儆姦淫程稻香供年十七歳當十四歳時由父母許字顧姓子爲妻三年前六月某日與胞兄程阿發行至裏馬路忽然相失倀倀何之旋被沈王氏誘回浦東陸家渡沈家弄初尚僞稱送回兄處及至其家偪令與其子金發同宿致被强姦叩求超雪明府赫然大怒即簽差將沈王氏沈金發從獲研訊之下氏供光緒二十年六月某日途遇此女嚶嚶啜泣小婦人因即領歸與子同宿俾成眷屬亦是美事明府大發雷霆判令掌頰二百下謂爾是否誘拐從速供明氏稱小婦人將女留在家中候人認領並無不端之事明府命褫去衣服鞭背二十下沈金發供陸家渡人年二十二歳本年六月間母親囑與女孩和香同宿致成暗昧之事明府令重笞七百板以其一再哀求姑念時届年終免予枷號著呈改過切結交保開釋和香給程領回自向顧姓説明再行成親○去年十二月杪南市陸乾大雜貨行遺夥卞廷楨赴馬路工程局控駁船户陸順發串吞菜餅四千六百八十餘斤請爲追究朱明府升堂提訊卞供行中前雇陸舟在泗涇裝載菜餅二百六十片至滬後細加檢點數目大不相符此貨每擔值銀一兩一錢五分共計所缺之貨值銀四十四兩當時曾查獲六擔爲此扭請訊追陸供此事實船夥所爲小的不知其細明府謂爾終不能置身事外著交保出外限尋船夥到案再訊○賭徒張小生周千里周生財等均因聚賭口角由四十四號廵街捕勇拘送工程局請究朱明府訊知周千里爲首行兇判令笞責四十板從寛斥釋○江北人朱蓮仔曾竊楊周松之東洋　捐照去歳之杪被楊在南馬頭尋見扭交某號廵街捕勇解入捕房轉解工程局請訊明府判令笞責四十板斥釋車照給楊領去 
[英界公堂瑣案]  
　　○徐文述控孫少卿欠銀不還去臘二十八日讞員鄭瀚生大令會同梅繙譯提訊徐供現邀公正人將往來各欵結算孫實欠銀六千七百餘兩今彼祗認三千七百兩叩求公斷孫供小的共欠銀三千七百零一兩並無六千七百兩之多大令著孫具結先還銀三千七百零一兩餘准交保出外淸理○甬人周春林等誘拐王宦婢女王宦控案後鄭大令提集研訊原告家丁陳根星投案訴稱周將十一歳之婢女帶出匿諸謝國良處現被裘姓誘至蕪湖求恩究辦周供此婢實被小的同居之謝國良領去轉寄與顧友順之妻王氏處謝供周妻王氏將女携至沈葉氏處後由裘小紅領至蕪湖售去二氏同供此事係周謝二人串同誘拐轉托裘小紅販賣與小婦人等無干大令訊知周謝係爲首之人著各責二百板管押捕房半月二氏各掌頰二百下管押一月○去秋本地人張雲卿倩金山洋行細患蔣瑞臣向時飛行租得脚踏車一輛至歳底私行售去事爲車行主所知投美界捕房聲訴捕頭倩探劉阿炳將張蔣二人拘入捕房十二月二十八日解送公堂請辦原告投案請將車給領張蔣二人互相推諉鄭大令著罰張洋銀五十元從寛斥釋車給原告領去 
 
 

Page 10

 
 
[上海烏江寳齋書局現移二馬路西首興申東里内交易]  
本局向　設英大馬路抛球塲東首已歴十有餘年專　　　書籍並售各種經史子集四遠馳名茲因地租年　已滿故於本月十八日遷移興申東里倘蒙仕商賜顧祈請移玉恐未週知特此佈告鴻寳齋書局啓 
[吃鴉片之人不可不一試]  
泰西新法戒烟普濟水泰西未士括打秘方創製如敢冒效定卽禀究加以重罰售處在虹口崑山路廿號洋房問中西書院便知 
人皆知吃鴉片有癮至問其何以成癮則雖吃烟數十年之人不能盡知盖鴉烟用燈呼吸臟腑先受火毒烟氣旣入由腸胃達於四肢上頂下踵無一不到卽無一處不有烟油油生積積生虫虫生諸患是名曰瘾制之之法要在殺虫消積去烟油解火毒又必有良方妙藥斟酌盡善人人皆宜使烟雖戒去而元氣毫不受傷然後癮可得而斷也市上戒烟藥所以不能斷癮者一以妄加參茸烟毒未清先行峻補名曰培元實同痼毒一以攙入烟膏或煉鴉片成粉放入藥内頂癮雖便受毒愈深故吃烟者愈多戒脫者絶少亦以無良方妙藥之故也本主人未士括打夙精醫理自來中國卽欲爲吃烟之人定一良方俾除困苦精考數年博稽同志每製成一種戒烟藥卽與有癮者服之凡歷百餘次經過老幼男婦新癮老癮不止數百人屢經改易藥品始行酌定是方製成此水務期人人皆宜絶無流弊先在澳門施送數千瓶服者俱能戒脫盡人皆知無庸贅述但工本頗貴不得不取回藥資今定售價大瓶二元小瓶一元再本主人所製各藥零賣皆有定價躉批可以從亷惟戒烟普濟水命名之義實欲普濟中國吃烟之人立誓不從中取絲毫之利卽登報之費亦敝同人捐助如蒙各處醫院善堂官紳善士代消或購去施送無論千瓶萬瓶價同門莊一律並無折扣區區苦心尚希鈞鑒服法照常吃烟一毫不改或喜用熱茶或喜食水果均任各便惟過足癮之後照烟癮一錢服此水一錢頓頓如此癮大照加此水味甘微鹹入口芬芳卽不吃烟之人亦可試服並無妨碍如不欲戒烟之人常服此水保不上癮面上亦無烟色遇有吞食生烟之人用此水一二瓶灌服亦可回生凡用此水戒烟三日之後便覺煙味漸淡半月之後精神大佳體强身健百病消除面色轉潤而烟癮已不覺自斷矣 
[瑞樂辦理機器行]  
啓者本行開設上海四川路第四號門牌專辦汽鍋汽車自來火車火油車轉輪鐵條輪盤皮帶等物又專辦車上所用各種器物凡製造五金木質石質所用之品出售又專辨紡織機器造紙機器造磚機器造糖機器春米磨麥機器製油機器造氷機器造荷蘭氷機器印書機器開礦所用大小各種機器查礦機器礦内所有抽水機器礦中起物機器用鐵繩拉坐人裝貨各車之機器又專辦水力汽力電力人力起重物之機器又代人承辦造鐵路所用各種機器及火車船隖各工程物料如有人欲知一切者請卽函問可也此布 
[華俄道勝銀行告白]  
本銀行蒙國家批准備足資本俄金六百萬羅卜合華銀六百萬兩總行設於俄京現定於華歴光緒二十二年元旦在上海黃浦灘二十九號開設分行卽前法蘭西銀行原底該行經手事件自元旦起歸本行接辦本行專作銀行應辦諸事本行備足資本俄金六百萬羅卜合華銀六百萬兩專作代客存欵每日往來者接日匯算常年二釐起息存至一年或半年者來行面議並作押欵及零躉匯票等事匯票可計至各國大城及各商埠若匯至俄國更爲利便 
[公平洋行保險]  
啓者本行保險向例多年信實而行今告者現下加保號棧生財貨物保價格外公道望欲保者祈請至本行面議可也特此佈告 
[永明人壽保險公司]  
人生天地間莫不欲久遠計而爲久遠計則以保人險爲最善也本公司專保中西人壽險如保者定期已滿卽可付回本銀並另有額外利益倘定期未滿而或有不測立卽照保單如數賠償其賠償等情可在本埠由各董事商辦毋容函達外洋總公司以昭便捷計本埠英董事怡和洋行未士柯佛老公茂洋行未士達臣華董葉澄衷先生席正甫先生黃佐卿先生朱子文先生唐傑臣先生如蒙仕商惠顧祈移玉英界黃浦灘怡和洋行江西路老公茂洋行或天津路十號怡和保險分行或法界二洋涇橋南四十二號怡和保險分行面詢可也此佈　總經理人怡和洋行啓 
[中國絶妙電燈]  
本廠新製奇巧電燈奉南北洋商憲准予專利十年奏咨在案仿造者官必嚴究此燈味潔氣清不傷眼光價亷無火險電石燒之不燃試者多信者亦多廳堂有中號燈一盞徧地皆白價十元棹燈看書寫字尤極光亮價八元謬承官商定購奈初創皆生手每日出貨不多外省已設分店不能不寄燈接濟凡在本批發所先定者均按次序先交務乞定燈諸公原諒工匠手藝漸熟則燈逐日增多有購仙鶴燈劉海戲蟾燈及購吊燈或買雙頭燈四頭燈或前後屋裝燈均請面議英大馬路泥城橋電燈批發所謹白 
[英商老沙遜洋行水火險公司]  
本行經理水火險公司總公司向在倫敦已有數十餘年計存本銀一千九百萬兩專保岸上火險各口洋面水險倘遇不測無不立卽照賠保價格外公道如蒙紳商賜顧請至英大馬路黃浦灘本公司帳房面議其水險單六點鐘以後送至二洋涇橋南首萬和里分行帳房如逢禮拜日亦可打回單爲憑本行司事楊永魁謹白 
[英商公裕保險] 　 
本公司首先開在英京一千七百十年實足資本英京金四伯萬磅合現元二千七百萬兩本行專保中外棧房絲紗花廠當質店號生財器具衣服保費公道如遇不測賠償迅速並無異言本行自有權衡如貴商欲保者請至外洋涇下麥邊洋行樓上第二號本帳房面議可也本行分設外埠天津烟台牛莊漢口九江寗波　上海總經理人蜜司法拍司買辦王明河 
[赤脚大仙魚鰾丸　廣東鹿芝館赤脚大仙丸]  
赤脚大仙丸者誠爲廣嗣之良方也自雲南大理府周氏九妾無子忽日偶出遊名山遇一赤脚仙人傳授依方製煉服至四十餘日自覺身體强健目明髮黑果有水火旣濟之功隂陽兩益之妙久服連生數子專治腎元虧損身體虚寒酒色過度陽事不舉夜溺頻多腰軟膝酸腎冷精稀臨事不堅等症服之種子培元延年增壽每兩洋一角减附桂每兩洋八分　廣東鹿芝館分設上海三馬路巡捕房對門 
[京都新到各種捐例]  
籌餉事例七角新章大八程一角鄭工新例二角海防事例附簡明條欵四角又新修馬氏繹史八元三朝詞綜三元湖海詩傳二元駢體文鈔一元七十家賦五角詩　徵三元蔡氏廣輿記二元蓬萊仙館駢體尺牘白紙六角竹四角蘇閶綠蔭堂觀前察院塲上海棋盤街文瑞樓三處發售 
[燕製補丸　善能利大　膏四肢等]  
此丸專治肝病膽汁不和胃不消化大便閉結身熱腦筋不安痔瘡膀胱與内腎等症無不統治凡各症宜用經瀉者此丸洵推第一小盒洋一角大盒二角五分此藥各大藥房發售 
 
 

Page 11

 
 
   
 
 

Page 12

 
 
[光緒二十四年十二月初十日京報全錄]  
　　宫門抄○成都將軍裕奏爲謝恩摺○滇督崧奏遴員委署總兵片○越撫廖奏爲委署知縣片○又奏爲甄别知府留省補用片○護川督文奏爲調署知縣片○伊犂將軍長奏爲察爾巴哈官兵報効銀兩歸入昭信股票辦理摺○又奏爲伊犁軍標新設都司守備各缺先行派員署理摺○都統祥奏爲廢員奉旨釋回摺○黔撫王奏爲揀員署理知府片○十二月初十日兵部太常寺太僕寺八旗兩翼值日理藩院引見十七名廂黄滿五名鑲黄漢一名正黄滿七名廂紅蒙三名正藍滿八名圓明園十名咸安宫三名內務府四名精捷營十二名○恭王假滿請安○順王續假一個月○英啓謝授直隸承德府知府恩○海秀預備召見○召見軍機英啓　海秀　○○頭品頂戴新授成都將軍奴才裕祥跪奏爲恭謝天恩仰祈聖鑒事奴才於光緒二十四年七月十九日接到電鈔十七日奉上諭成都將軍著裕祥補授欽此又於八月初一日接到電傳七月三十日奉旨裕祥電悉著將雲南廵撫關防移交崧蕃不必等候部文即赴新任毋庸來京請訓欽此當即恭設香案望闕叩頭謝恩伏念奴才滿洲世僕樗櫟庸才屢厠監司封疆謬領方以毫無報稱時懍氷兢何期心簡頻頒益增悚仄查將軍爲駐防統率成都實亘古要區生聚日蕃教養誠爲先務時艱共濟操防尤係要圖自顧何人膺斯鉅任惟有矢勤矢愼冀以仰答高厚於萬一除將雲南廵撫關防文卷等件於八月初五日移交於雲貴督臣崧蕃接管已由電報奏明外所有奴才感激下忱理合恭摺叩謝天恩伏乞皇太后皇上聖鑒訓示再此摺仍用雲南廵撫關防封發合併聲明謹奏奉硃批知道了欽此　○○崧蕃片　再雲南普洱鎭總兵屈洪泰久病不痊業經奴才奏請開缺回籍調治所遺總兵篆務自應遴員前往接署以專責成奴才查有記名簡放總兵雲南提除中軍叅將劉鋭恒樸誠勇敢曉暢戎機堪以委往署理兼節制普定順義各營除照委飭遵暨咨兵部查照外理合附片具奏伏乞聖鑒謹奏奉硃批兵部知道欽此　○○廖壽豐片　再桐鄉縣知縣李繩祺調省所還員缺現有應辦要務應行酌量委署兹查有遂昌縣知縣史恩偉堪以調署據藩臬兩司會詳請奏前來臣覆覈無異除檄飭遵照外謹會同福州將軍兼署閩浙總督臣增祺附片具奏伏乞聖鑒謹奏奉硃批吏部知道欽此　○○廖壽豐片　再准部咨道府州縣保歸候補班人員應於到省一年後察看考覈分别補用歷經遵辦在案兹查有候補知府程熙增朱啓鳳均試看一年期滿據藩臬兩司分案會詳前來臣查程熙增安詳穩愼朱啓鳳識卓才明均堪留省照例補用謹會同福州將軍兼署閩浙總督臣增祺附片具陳伏乞聖鑒謹奏奉硃批吏部知道欽此　○○文光片　再署華陽縣知縣繆延祺期滿查有現署成都縣事西昌縣知縣胡微元堪以調署遞遺成都縣缺查有現署江津縣事蓬溪縣知縣周學銘堪以調署遞遺江津縣缺查有現署華陽縣事資陽縣知縣繆延祺堪以調署又署蓬溪縣知縣羅楨期滿查有安縣知縣田耀焜堪以調署遞遺安縣缺查有現署西昌縣事華陽縣知縣鄒放堪以調署該員等正署各任內並無經徵錢糧未完展叅及承緝盜刼已起四叅案件據藩臬兩司具詳請奏前來臣覆查無異除分别批飭遵照外謹附片陳明伏乞聖鑒謹奏奉硃批吏部知道欽此　○○奴才長庚春滿跪奏爲伊犂塔爾巴哈台官兵報効銀兩歸入昭信股票辦理已撥解鐵路公司應用恭摺仰祈聖鑒事竊准户部咨籌解華欵一案奴才等當經分行遵照曉諭辦理伏查伊犂塔爾巴哈台地處極邊並無殷實商户所屬各營自經兵燹三十餘年營制初復生計亦未寛裕惟值此度支奇絀九重宵旰憂勞凡屬臣民食毛踐土胥戴皇仁矧滿蒙世僕渥受朝廷豢養之恩努力輸將於義尤不容緩而領票計息實非世僕所敢言奴才長庚隨即籌出銀二千兩奴才春滿亦籌出銀七百五十兩以爲兩處之倡旋據各領隊大臣暨協領總管以下等官覆稱各願報効一季廉俸漢隊營旗等官各願報効兩月其各局處章京委員人等及各營兵丁練軍官兵各報効一月口分錢糧先後呈請轉奏前來奴才等分飭糧餉處先行一併籌墊聽候部撥覈覆內計伊犂籌集銀三萬五千七百餘兩塔爾巴哈台籌集銀一萬四千二百餘兩共計湘平銀五萬兩聲明無民借在內不敢計息且多屬零星無幾不敷股票章程概毋庸給發部票以歸畫一旋准覆電令仍歸入昭信股票辦理並經户部奏明撥爲蘆漢鐵路用欵電知匯解奴才長庚遵已電請陝甘督臣轉電湖北協餉內撥銀五萬兩匯解上海通商銀行轉交蘆漢鐵路總公司兑收應用在案除咨部查照外所有伊犂塔爾巴哈台兩處官兵籌集昭信股票銀兩各緣由謹合詞恭摺具陳伏乞皇太后皇上聖鑒再此摺係奴才長庚主稿合併聲明謹奏奉硃批該部知道欽此　○○奴才長庚跪奏爲伊犂軍標新設都司守備各缺先行派員署理以重職守恭摺仰祈聖鑒事竊伊犁軍標漢隊一千人前經護理伊犁將軍富勒銘額奏設中軍副將一員都司二員管帶歩隊一營馬隊四旗該中軍副將員缺奴才業經奏明以補用副將周玉魁署理在案兹查有軍標補用遊擊劉萬貴堪以委署中軍都司兼帶前旗馬隊副將用即補叅將向得紅堪以委署左營都司兼帶左旗馬隊守備用補用千總李得山堪以委署分防守備兼帶右旗馬隊補用守備張德霖堪以委署分防守備兼帶後旂馬隊均經分别檄委以重職守除俟察看該員等如果操防得力再行奏請補授外所有伊犁軍標新設都司守備各缺先行派員署理緣由謹會同陝甘總督臣陶模新疆廵撫臣饒應祺恭摺具陳伏乞皇太后皇上聖鑒謹奏奉硃批兵部知道欽此　○○奴才祥麟奴才明秀跪奏爲廢員奉旨釋回遵飭由口起程恭摺覆奏仰祈聖鑒事竊於本年十一月初八日己刻承准軍機大臣字寄光緒二十四年十一月初六日奉上諭祥麟等奏遵旨查明在台廢員一摺已革提督孫萬林已革副統都豐陞阿均著加恩釋回交榮祿差遣委用將此諭令知之欽此遵旨寄信前來奴才等當即箚敕張家口管站部員耀豫轉飭該員等遵即起程旋據該廢員孫萬林豐陞阿由台到口報稱於十一月十六日由口起程投赴欽差大臣大學士榮祿差遣委用等情呈報前來除分行遵照外理合恭摺覆奏伏乞皇太后皇上聖鑒謹奏奉硃批知道了欽此　○○王毓藻片　再署黎平府知府王德昌調調省所遺係苗疆要缺並與廣西接壤近因粤省游匪肆出滋擾深恐竄入黎境勾結生苗爲患廵防撫綏均關緊要非精明幹練之員不足以資控馭查有候補知府陳惟彦堪以署理惟查該員由候選知州於辦理海軍案內保奏得缺後以知府前先補用簽掣貴州開州知州到任後經臣遵照新章奏請開去開州知州底缺歸知府班留黔補用於光緒二十三年四月初五日奉硃批著照所請吏部知道欽此旋准部臣咨覆應飭令該員遵例補交加銜離任銀兩給咨赴部引見領照回省後方准歸入升階以知府補用未經補交引見以前不准差委署缺等因自應遵照辦理兹因黎平員缺爲苗多民少之地磴道盤紆易藏奸宄現在粤匪出没無常尤宜嚴密防範該員陳惟彦老成諳悉苗情不得不破格錄用是以遴委該員接署以重地方據藩司邵積誠臬司玉恒詳請核奏前來合無仰懇天恩俯准俟該員陳惟彦一年期滿飭令交代淸楚補交加五離任銀兩即行給咨送部引見出自鴻慈除咨部查照外謹會同雲貴總督臣崧蕃合詞附片具陳伏乞聖鑒謹奏奉硃批著照所請該部知道欽此 
 
