# 1900 - 280 - 4909877

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十一元海内有志之士欲講求經濟學問者則此二書不可不備并請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[論三合會匪作亂事]  
　　桂粤兩省民風刁悍髮匪之亂渠魁洪秀全粤人而起事於廣西號召桀黠蹂躪十餘行省謁朝廷數年之兵力始克掃平羣醜重覩昇平使非兩省之人蠢頑兇悍何至麕聚爲逆成此大亂哉歴觀今昔疆臣奏疏皆言兩廣盜風最熾而粤東尤甚於粤西林文忠嘗言粤省之盜多係平人每當劫掠時沿路而呼不肖者皆出響應隨往搶掠故盜多而治亦難迄今此風未絶殺人越貨之事仍日有所聞今年順直拳匪作亂仇殺洋人各國驅兵入京保衛彼國人士震驚宮寢乘輿西遷内地各處會匪亦遂蠢然思動先有自立會逆黨陰圖起事於湖北幸卽覺察誅其渠魁唐才常等而首逆康有爲梁啓超尚逋逃海外也近則又有三合會匪萬餘人陰圖起事於香港以及九龍鎭交界之處兩廣各處會匪亦皆紛紛欲動英人以三合會匪有窺伺九龍英租界之意擬調印度兵萬餘名并調回北省英兵二千名以資保衛俄人亦有步兵四大隊派赴粤省前日復得天津來電謂各國聨軍以粤東會匪作亂擬派師船赴粤保護商教諸民觀西人舉動蓋亦知兩粤人情非馴良易治而署粤督德公隷籍滿洲又非若兩江之劉峴帥兩湖之張香帥老成練達慮事周詳故自立會濳謀作亂事未起而羽黨卽已伏誅初不煩外人之過問而大患已泯於無形三合會起事於粤風聞嘉應州境已有教堂五處被匪人所毁同一逆會同一作亂而一則先事而弭一則亂象已成疆吏之優劣所由分卽外人之舉動所以異安得以各國調兵赴粤而謂其未亂先驚哉或曰粤之三合會其逆首則逸犯孫逸仙也孫之爲人險詐梟桀久蓄異心少習英文嘗就雅麗氏醫院習醫數年卒業在港澳懸壺後以潛謀不軌事發逃竄外邦攺服西裝往來於歐美諸國頗能結識各國士庶籠絡旅居華民昔年嘗爲出使英國大臣龔仰蘧星使弋獲而卒被狡脱不得解歸中國明正典刑蓋其才非自立會黨唐才常等可比亦非若康梁二逆臣僅以文才哄動惡少大言煽惑愚民故鄂省自立會之亂不成而粤省三合會之亂則未可逆料然余聞孫逸仙嘗至日本爲日人所詆謂其並無本領不過搖動人心誑取財帛而已初不能成大事也是則孫之才藝雖或較勝於康梁而欲斬木揭竿恐終蹈陳勝吳廣之覆轍所可患者兩粤人心浮動風俗本不馴良盜賊衆多號召甚易疆吏旣不能綢繆未雨遏亂於機先致使毁壞教堂開罪各國南洋倘不能遵保護之約則各國必藉爲口實而臨我以兵恐北事尚未議和而南方又將生事奈若何猶憶前兩廣總督李傅相之調任直隷也粤之搢紳士庶皆攀轅臥轍以留之卽泰西各國亦皆以爲不可去蓋早知兩粤人民之不易治而後此之封疆大吏又無才以治之也今者果有三合會匪徒聚衆作亂各國欲保其商民教士分遣兵旅馳赴粤東幸而亂事卽平東南尚可苟安無事倘不幸而禍延日甚則中原其尚有乾凈土乎是非特生民塗炭之禍將無已時而國家安危之機亦何日始可望轉杞人之憂眞無窮極已 
[會攻保定]  
　　德字報云各國聨軍定於華歴本月十九日往攻保定府城痛剿蟠踞其地之拳匪當議定後卽分兩路進兵一由法帥華倫督師自天津往一由英帥喀司利督師由京師往德帥華爾德西氏則刻下己將次入京蓋因駐津各軍甚多疾疫故也 
[奉天戰耗]  
　　和字報云頃得烟臺來電悉東歴九月二十四日卽華歴本月初一日俄軍攻占牛莊城二十七日攻占鞍山站二十八日攻占遼陽當兩軍相見之餘戰歿將校一員傷二員兵士戰歿者九十一名至中國將士死傷若干人刻尚未知其數也 
[謠言可哂]  
　　英字報登華歴本月十三日烟臺來信云此間自拳匪作亂聨軍入京謠諑之多幾難筆述日内道聽塗説之流忽稱德國已調到兵士五千名行將登岸豫備將來會同靑島德兵夾攻濰縣以致人心惶惑寢饋難安殊可哂也 
[拳匪未殄]  
　　天津直報云目下霸州所轄白溝河一帶拳匪依然猖獗河間府屬獻縣及正定府屬各邑亦有拳匪嘯聚居民紛紛奔避以致十室九空想各國聨軍又當前往剿辦矣 
[俄人梗議]  
　　昨日天津來信云前者各國聨軍統領會議將秦王島山海關一帶分别駐守並協同管理鐵路事宜俄統領獨不以爲然蓋陰將據爲己有也 
[俄路告成]  
　　和字報云俄人就西伯利亞部貝加爾湖畔興築鐵路刻已告成并在湖中添設破𣲙船以免隆冬膠滯兩岸各駐渡船數號俾客貨之由火車運至者隨時安穩過湖 
[贊成和局]  
　　和字報云法廷移書各與國籌商與中國議和之事俄德日三國皆願力贊其成此亦好消息也故譯而登之 
[惡及晉民]  
　　英字報云端王扈蹕至太原之後深惡山西百姓幾如眼中之釘因皇太后及皇上蒙塵在路時每有官民奏請痛剿拳匪并以端王縱匪橫行殃民誤國請卽加以嚴刑故也 
[法兵將返]  
　　日本長崎訪事友人云日前法國商船名音大司者行抵長崎載有受傷及患病兵士一百十一名並前在病院調治之武弁五員擬於十月中旬乘舟回國 
[粤亂紛仍]  
　　英字報云滬上官塲頃得廣州官電内開刻下粤東各郡邑叛徒四起棼亂如麻通街大道間每有叛匪遍貼僞示大略謂禁止黨中人不得損壞中外人財産性命惟滿人則須盡行殺戮云云說者謂卽逆首孫文謀 
 
 

Page 2

 
 
爲不軌也 
[華官求庇]  
　　日本長崎訪事友人云中國總理衙門大臣崇公禮那公桐桂公春坐困京師絶無兵衛恐被匪徒乘機暗算爰咨請日本駐京使臣西君派兵保護西君允之日内因公出入皆有日兵若干名擁護其間府第亦由日兵環衛 
[德艦赴淞]  
　　和字報云頃間日本外務省得厦門電報内開駐泊此間之德國各兵艦已於東歴十月四日卽華歴本月十一日同時開赴吳淞誠不知命意之所在也 
[各宜攺悔]  
　　杭州訪事友人云自七月二十七日漢口富有票匪事發匪首唐才常等伏誅之後浙江撫憲劉景韓大中丞深恐餘黨混入轄境滋蔓難圖爰嚴飭省防統領張觀察雲逵會同地方官加意偵查毋稍疏懈觀察奉文後卽於本月某日出示曉諭分貼通衢其文曰照得設防所以衛民而約束未嚴轉易生事本道到差後於操防事宜極爲認眞而勇丁出入又復防範維嚴入市購物須持號簽并限時刻物價概令現錢交易不准短少賒欠爾居民鋪户亦不得高擡價値致勇丁反受其欺如此則彼此相安匪黨無能乘間而入也現在北路和局可冀速成而南省會匪齋匪梟匪以及安淸道友之類經各省大憲派兵會剿不難指日蕩平乃近日復有康逆餘黨散放富有票煽惑良民受其惑者不特鄉愚爲然卽身列膠庠者亦實繁有徒浙省爲人文淵藪不乏讀書明理之人當知此票之設無非爲歛錢起見逆理違天斷無不破現經本道會同地方官及保甲局嚴加訪拿一經到案定以軍法從事决不姑寛倘有誤買匪票並非甘心從逆者准其自首投誠慨免深究如或畏罪不敢當堂繳票刻已置就木桶安放通衢只須將票上名姓塗抹投入桶中卽可免於株連爲此諭爾諸色人等一體知悉速爲攺悔毋稍遷延各宜凛遵毋違特示 
[陰謀敗露]  
　　客有自湘垣至漢口者語本館訪事友人云近有羣不逞之徒陰謀不軌由下游私運火藥若干貯以煤油箱以掩邏者耳目幸地方官先期訪悉嚴密查拿得卽起獲否則其患尚堪設想乎 
[嚴查票匪]  
　　金陵訪事友來函云自七月十七日漢口富有票匪案發後兩江總督南洋通商大臣劉峴帥深恐省垣地廣人稠難免匪徒溷跡爰飭營縣保甲嚴密查拿迭獲票匪數名傳令正法嗣又接皖鄂各督撫來電咨稱逆首康有爲由長江上游順流而下緝捕未獲等語爰商諸駐省英領事孫德惟君每於商輪船經過時委員逐細查明遇匪卽拿船主不得出而撓阻英領事准之峴帥遂專派武弁雨員發給皖鄂兩省所寄在逃未獲之各票匪首照像以便按圖索驥毋致有巨魚漏網之虞 
[嚴拿票匪]  
　　漢口訪事友人云匪人彭佑臣原籍湖南常德府向在漢陽鸚鵡洲左近販木爲生近忽舍棄生涯附從康逆散放富有匪票煽惑愚民案發脫逃梟心未攺逗留襄河一帶陰結羽翼肆其狡謀刻經上憲訪知立卽札飭馮别駕啓鈞密派幹役前往務獲嚴懲蓋亦除惡務盡之道也 
[軍械解杭]  
　　杭州訪事友人云前因各處防務緊嚴浙江撫憲劉景韓中丞委員添招勇丁需用軍裝電請兩江總督南洋通商大臣劉峴帥轉飭江南機器製造局代製委候補縣彭大令循堯前詣滬江領解本月十一日回省趨赴撫轅禀知隨卽交軍械所點騐收存以便各營分别領用 
[鳩兹防務]  
　　蕪湖訪事友人云邇者匪黨橫行時艱孔亟附郭各要隘大吏皆派勇駐紥日夕梭巡其十里長街及二街等精華薈萃之區則歸保衛右營饒翼卿守戎巡邏商民以地叚綿長恐兵力或難兼顧禀請徽寗池太廣兵備道憲吳季卿觀察於照章巡防之外由本營派出得力哨弁帶勇一百名分詣上中下三叚常川駐守以備不虞觀察准之於是上叚水門外駐勇一棚旌德會館駐勇二棚中叚陡門巷駐勇一棚寗淵觀駐勇二棚三聖坊駐勇二棚下叚管驛巷駐勇一棚寺碼頭駐勇一棚共計十棚由李芸香守戎帶領南岸自道署以至江口派保衛左營駐紥原駐道轅之保衛右營勇一百名卽日調回本營會同後哨一百名專查洋　教堂等處似此防範周密彼跳梁小醜當稍稍斂跡不復敢以螳臂當車矣 
[海外口碑]  
　　昨有西友自厦門遞書本館云此間自七月二十九日日本本願寺水焚後日兵突持槍運砲登岸民心驚擾遷避一空市面蕭條銀根閉塞幸興泉永道延少山觀察一面剴切諄戒一面訴知英德美各國領事與日領事上野氏縱橫辯論各國領事僉抱不平電請政府力勸日廷傅電撤師以免敗壞商務東南大局遂得轉危爲安使各省牧民者皆如觀察之精明幹練全球釁隙何自而開無怪乎合厦數十萬商民相與歌功頌德也 
[沙市火警]  
　　沙市訪事友人云上月二十四日之夜龍堂寺後常姓麫坊中人潑翻燈内火油致兆焚如之禍各水龍聞警麕集竭力噴救然已延燒毗連七八家矣二十五日午後塔倪橋某姓家又不戒於火殃及鄰右十餘家二十六日橫街口福彩茶館後某姓家晚炊失愼火遽上炎亟汲水澆之得以立時告熄二十九日之夜洪家垸某姓亦被火延燒十餘家男婦五名口被火灼傷所儲新榖二千餘石悉付一炬本月初三日行後筲箕窪某鐵店忽税祝融之駕焚去鋪面二楹左右鄰獲保無恙 
[鳩邑官塲紀事]  
　　蕪湖訪事友人函云署理安徽蕪湖縣張筱珊大令在任一年至今夏瓜代及期本擬禀請交卸會匪警四起風鶴頻驚籌餉練兵昕宵防禦本月初八日始由藩憲湯小秋方伯牌示攺委現辦蕪湖保甲總局陳雲湘直刺先覲接署○江北裕溪泥兩關事務紛繁非幹練之員不能從容辦理本届裕溪關委員吳幼卿少尹差滿分巡徽寗池太廣兵備道兼蕪湖關監督吳季卿觀察委現辦橋工之景松耘參軍接辦泥關委員鄭子宣二尹亦届瓜期委凌仲武少尉接辦 
[三竺秋聲]  
　　杭州訪事友人云上月某日湖墅水師統帶于都戎光武奉浙江撫憲劉中丞札飭督率砲船護送餉銀赴淸江總糧臺交納近已差竣回省禀見銷差中丞隨飭赴下河一帶巡察各路駐防師船順道校閲水操現已禀辭就道矣○前者省城舉辦團練招集勇丁五百名分駐各叚日夜梭巡所需經費由各紳富捐集銀五千兩先行試辦邇以轉瞬將届冬令防務尤宜戒嚴擬再添招精壯三百名浙江藩憲惲菘耘方伯以欵項難籌委吳大令喜孫朱大令同會同仁和錢塘兩縣主敦勸各業户按月捐輸俾得源源接濟○原任衢州府屬西安縣吳小村大令前因匪徒肇亂橫遭戕害署中上下人等同罹於難者計共二十七名口惟大令之太夫人及兩公子幸獲無恙逃至杭垣事後道憲某觀察查知大令及夫人屍骸經某某等家丁草草殮瘞乃命置備棺衾重行殯殮暫厝衢州府城天寗寺内近由公子前往扶回厝諸凈慈寺内大約日内卽須擇吉扶回四川故里矣 
[照料靈輀]  
　　德國駐華使臣克林德君前在京師被拳匪戕害聖恩優渥特派大臣奠醊並於靈柩回國時著沿途地方官妥爲照料優䘏外臣之道可謂隆矣近日兩江總督兼南洋通商大臣劉峴帥探悉靈櫬由京南下將次過滬特飭蘇松太兵備道兼江海關監督余晉珊觀察妥爲照料昨日觀察已飭知上海縣汪瑤庭大令矣 
[寃情宜白]  
　　前者德國某輪船庖丁别脱毆斃寗波船户王阿有一案雖經上海縣主汪瑤庭大令與德總領事會訊惟按照西律案情 
 
 

Page 3

 
 
未經宣示以致華民心焉疑之前日蘇松太兵備道兼江海關監督余晉珊觀察函致德總領事請將兇手供詞及若何治罪明晰函覆以伸國法而安人心 
[鄉婦訴苦]  
　　昨有鄉婦數口投上海縣署訴稱小婦人等家住治下西門外二十五保九圖羅家灣陳家宅一帶近日忽來西兵若干名將棺木任意劈破致屍骸抛散路旁另有骨罎兩枚亦被擊毁並向婦女恣情調戯似此橫行不法實令人寢饋難安叩求靑天大老爺作主縣主汪瑤庭大令遲疑久之諭候飭差往查再行核奪諸婦仍呶呶瀆訴大令曉之曰日後西兵如再經過爾等務宜遠避不得滋生事端諸婦乃　悵然而返 
[西兵犯律]  
　　昨午十二點鐘時有英國調駐本邑之印度兵一名梏其雙手縶以巨絙由甲乙二兵牽曳以行後隨武弁一人由英界大馬路迤邐至貴州路入泰西牢獄至犯何軍律及監禁幾何時刻尚未經偵悉也 
[英界火警續述]  
　　前晚英租界福建路石路口公興里火警已紀報端兹悉火起於五百七十九號房屋某甲家其時甲不知因何潑翻燈内洋油以致燃及牀帳迨燎原勢盛一霎時卽延燒比鄰八十號及八十一號房屋旋又飛越至對門七十五六七八四號房屋幸救火會西人飛駛而來灌救得力約一點鐘許始火滅消烟當火熾時各西兵列隊四圍擎槍彈壓至火熄始整隊而回 
[上海巡局瑣案]  
　　木工朱木生向在南市三泰馬頭張雪春所開木作内爲夥日前其妻某氏因事往浦東行至周浦鎭突被流氓强劫氏大聲呼救經人告知董事將各流氓及船户拘住遣人來滬向張雪春訴知張卽偕朱往周浦領氏回申董事向索酬勞洋銀十元張先給六元餘許回家再付前日董事親往南市倩孫某追償孫説至再三張終置之不理董事遂投二十三七鋪巡防局禀請究追局員盛雨村二尹准詞飭地甲傳張研訊供學徒朱木生無力措給叩請免追二尹著地甲帶去速將洋銀如數付淸如違定提嚴究夫董事係地方紳袊息事平爭分也奈何動輙向索酬儀索之不得則亦已耳奈何竟公然控告至官而爲董事追繳酬儀此則亘古所未聞而不圖見之於盛雨村二尹嘻此眞世間罕有之奇談乎董事爲誰吳其姓名姑隱不書示厚道也○前日汛捕陸福拘獲竊犯顧阿長解至二十三七鋪巡防局局員邱友林二尹向之研訊供認竊取某姓家炭四簍賣與恒生馬頭某姓家二尹飭陸捕帶往吊到原贓再行訊辦○日前有錢士林者紏同無賴數人至南市泉漳會館馬頭協源飯館果腹旣醉旣飽之後不名一錢揚長而去値堂人向之索取錢怒搗毁盆碗飯館主遣人投十六鋪巡防北局控訴局員文韻松二尹立卽派勇馳往將錢拘案研訊之下判償洋銀三元併具呈安分切結○前日甯波人方召龍扭袁阿金至十六鋪巡防北局控被訛詐局員文韻松二尹研訊之下判將方掌頰一百下袁笞臀五十板具結交人保釋○江北某邑人惠老三向在江南機器製造局鍊鋼廠當工匠日前同廠工人陸翠誣竊廠中銼刀聲稱給以洋銀二元始免聲張惠窘甚濳至家中吞服紫霞膏須臾卽毒發斃命家屬將陸扭控高昌廟巡防局局員馬午橋叅軍飭管押候究○昨日偷兒胡茂和在潮惠會館竊取鐵斧被管工人拘解十六鋪巡防中局局員文斌臣二尹研訊之下判鞭竹梢八十下驅逐出境○船户陶張平由某處裝運蓮子來滬貨捐局巡丁查閲報捐單字跡模糊恐有弊竇因卽禀請總辦林太守將陶拘交十六鋪巡防中局押候查明核辦 
[馬路工程局瑣案]  
　　前日陳湯氏與黃佐山在途互扭二十八號巡街捕見之一併拘入捕房捕頭令轉解馬路工程局總辦程雨村大令研訊之下氏供小婦人係蘇州某邑人僑居北市美和里夫故無依攺嫁與黃已歴五年邇者無術謀生竟將前夫遺腹子名四寳者售至遠方故向理論黃供小的係廣東潮陽縣人與陳湯氏私識有五年其所生遺腹子由小的領至潮州寄養友人林阿旭處大令飭押候交到四寳再核○日前船户楊某投工程局控女棍大脚金秀糾約董老海周小四子攫取船櫓及洋銀等物程大令研訊之下限交到金秀核辦旣而小老海自願賠繳洋銀五元求免究辦前晚大令復提研訊飭將船櫓及洋銀如數繳案○前日徐阿榮至劉阿春船上圖竊被劉拘住任意毆擊三十五號巡街捕見之拘入捕房解送工程局大令研訊之下判將徐責六十板○鄉人奚坤坤挑棉花至船上被蔡梁淸竊取二十四號巡街捕見之拘解捕房轉送工程局程大令向之研訊判責六十板驅逐出境 
[英美租界公堂會訊案]  
　　德商裕豐洋行主控稱華人易雲齋借銀一千兩由劉玉亭作保還過六百兩尚餘四百兩延不淸還請卽追給讞員翁笠漁直刺研訊之下劉堅不承認作保昨日復傳兩造並保人唐炳奎質訊原告投案求追劉仍不認作保某洋行買辦某甲投案禀稱劉玉亭作保是實願爲見證直刺商之佛繙譯命見證及保人唐炳奎限十日内理明逾限押追○德商謙信洋行主控華人吳廣卽吳殿元定貨不出由本管領事函致公廨翁直刺飭傳吳殿元到案昨晨會同佛繙譯研訊謙信行主延律師博易到堂聲稱吳殿元在謙信洋行爲買辦已歴五年至本年五月辭歇所定各貨定單上有黃慶和及祥記殿記名字實則吳均有分現已逾期尚不出貨請爲訊斷吳殿元延費律師訴稱在謙信洋行爲買辦時僅有薪水並無用錢與别家買辦不同向章買辦僅管定貨至客之出與不出買辦並無擔保字樣謙信行主所稱單上諸名均係虚揑試問有何憑據如須吳殿元交出定客此言恐不公允訊至此已鐘鳴一下直刺因另有要公商之佛君著兩造及律師暫退候禮拜二兩點鐘時覆訊核奪 
[濟急第四號公函]  
　　彝卿蓮甫次舟莘伯仁兄大人閣下閏月初三初五初十寄上一二三號信共三函并道勝匯欵規元二萬兩内一三兩號信由弟宣包封内附寄二號信隨同會欵附寄昨道勝滬行帳房面稱接津電欵已在津交付不知各函已均鑒及否十二日台從隨節啓行昨今計右抵都翹企賢勞至深景糸相節抵都後在京中外人士次第接見濟急會事諒承轉致各省同鄉分别辦理旣經開辦需欵必亟現在籌欵固難猶可竭力設法而匯欵尤難第一號函内所商就近劃兑一節弟宣昨晤詢裴式楷副税司據稱以赫税司處論實無餘欵又晤詢各國滬領第據稱都城糧食太少必須設法接惟京津道路不通未敢貿然購運祗可留作後圖劃欵一層在都西號不知曾否開市匯豐道勝等行能否通融劃撥熟商尚未允洽日内當由電奉商一切仍盼尊示祗遵也兹據廣肇公所董事徐雨之兄等聨名函稱接京都同鄉四十八人公緘乞籌貲匯寄救急回南兹由敝公所籌銀五千兩另湖州會館集捐若干兩彚呈尊處代匯燕京陳香輪給諫吳秋帆陳子厲關詠琴太史等照收請同鄉劉吉六吳雲樵附輪前往會同商辦等語並據交到英洋一萬元弟等以此數較巨必應續匯濟用因卽作爲東南濟急會第二批解欵仍與道勝熟商匯至天津由津設法運京卽請查收作爲收到第二批解款轉交陳香輪給諫等收明示復附上章程一百張并祈察收轉交各省同鄉察閲此係弟等在外籌欵接濟辦法至在京情形本不深知亦未敢懸擬應請各省同鄉隨時變通彼此必無觸背惟此次諸君子幕府襄猷攸關重大而此事極形煩瑣往來筆墨亦必甚多現在由滬解欵至京無論如何辦法不能不經洋人之手卽不能不瀆請傅相察收亦卽重煩諸君子之神此外一切往來接洽之事最好在京議明由何人彚總經理以後弟等卽徑與此人函電往來庶幾事省而舉并乞代陳傅相核祇遵至廣肇公所所請赴京商辦之劉吉六吳雲樵二君附輪赴津後能否赴京已由其自行斟酌料理並請轉致陳給諫諸公爲荷傅相前一切仍舊代陳祗頌均祺弟盛宣懷顧肇熙任錫汾鄭官應嚴信厚龎元濟嚴作霖楊廷泉施則敬席裕福頓首閏八月十五日上海北市絲業會館齊急善局龎元濟施則敬鈔 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　嚴吳氏控前充地保之楊鶴亭圖吞所押田單前晚縣主汪瑤庭大令升堂研訊嚴吳氏供小婦人前有急需曾將祖遺地若干向楊抵借洋銀六十元今已如數付還不料伊竟妄稱地係伊家祖墳意圖吞沒求卽究追其子嚴永林供與相同楊供是地確係小的祖墳昔年抵押嚴姓處後備齊洋銀六十元贖回叩求恩鑒大令以兩造供詞各執飭差查訪實情禀覆核奪○前者紹興人傅昭德控族叔傅毓堂侵吞資本八月二十三日及本月初三日又由族長傅如玉兩次具禀控訴汪大令飭差提集訊究傅昭德供光緖二十二年小的與弟傅廉傅愼股開雲和洋貨號共出資本銀二萬兩倩族叔毓堂經理屢被侵用未及一年遽爾虧倒反欠各莊銀三萬兩小的措還九千兩後在公平洋行往來帳上查出浮開銀四千餘兩共被侵吞一萬五千之譜伊所收洋行定貨銀若干雖還小的二千餘兩尚有餘欵叩乞究追傅毓堂供當時　因先令價昂以致虧耗如許之多並非小的有意侵吞求鑒傅如玉供小的兩次所呈禀牘係原被告自行起稿送交小的小的念係同族曾勸　堂再還銀二千兩無如毓堂堅不允從大令諭將傅毓堂收押著傅昭德邀集洋貨董事算明帳目禀覆核奪○江同賢嚴錫山控辛世明賴欠米價洋銀汪大令研訊之下江供小的向在同泰米行執業辛前開米店與同泰往來被欠洋銀二百元曾允本年三月底歸還五成半不料延約至今分文不付叩乞究追嚴供小的在萬隆米行執業被辛欠米價洋銀一百元辛供小的前開米店後因虧折倒閉無力措還求寛限至九月杪當照五成半歸還大令著交妥人保去限本月杪償淸 
[英美租界公堂瑣案]  
　　包探陸阿九禀稱王金定前曾犯案經大老爺遞解回籍現復匿跡滬上是以拘請究懲讞員翁笠漁直刺商之佛繙譯判責一百板再行遞籍○一百九十六號華捕禀稱小的出巡時見曹三寳陸引氏張丫頭在途扭毆是以拘請究辦直刺判罰洋銀五元○包探陸阿九禀稱前晚公興里失火時時阿金沈阿福二匪人乘亂搶取金姓家綢布衣服四件解案請辦直刺判令枷號五日○五百六十四號及五百零一號兩華捕禀稱王阿金朱阿才在公興里火塲搶取某姓家衣服鞋子等物及竺錦章家衣箱一口經上的等所見拘請究懲直刺判將王枷號一禮拜朱枷號三禮拜○包探劉光震禀稱陳阿九行竊陳阿四家烟膏六兩售與蕭姓經小的緝獲解請究辦直刺判責陳一百板罰蕭洋銀五元○三百三十五號華捕解岳長法至案禀稱此人行竊某洋人處煤一墩售與胡賈氏請爲究辦直刺判將岳管押五百罰胡賈氏洋銀二元○三百六十一號及三百八十三號兩華捕禀稱徐阿生李淸太王六郡陳阿四在工部局病房口角扭毆是以送案請究直刺著俟李王陳病愈後各押十日徐從寛免究○六百四十五號華捕解沈江生陳阿二陳根泉陳培生李雲泉至案禀稱伊等在福州路扭毆請爲究辦直刺判令各責三百板○四百十九號華捕禀稱曹洋章向戚石加訛詐洋銀一元是以送請訊究直刺著各掌頰二十下○陳生初向以洗濯西人衣服爲業前在某輪船上行竊金錢被某西人所控直刺訊明判押捕房一月今已期滿昨晨直刺提案復訊陳供小的並未行竊實被西人誣控且被拘時德國兵官囑洗之衣均被起存捕房求鑒直刺商之佛繙譯命差帶陳至捕房將衣認明送交德總領事署分給原主如無錯悞准交妥實人保出 
[法租界公堂瑣案]  
　　法商鉅昌洋行主控掮客謝茂金以草帽邊抵銀一千二百兩過期不贖等情前讞員朱森庭明府訊取口供飭探補提中保張雲成徐巖卿到案諭令將貨拍賣抵償昨日新委讞員杜枝園大令查閲接管卷知尚欠銀五百十三兩爰命帶案復訊將徐巖卿交原保人保出著繳銀一百七十兩謝茂金姑念禁押日久從寛開釋○徐成記控游敏章欠洋銀一千一百元大令准詞提訊游供此欵除去木料四百餘元及還過七百元外已所欠無多大令飭交的實人保出限十日内理楚○前蘇松太兵備道憲蔡和甫觀察之家丁陳子祥私竊紋銀杯琖等物前日由包探拘獲解送公堂南市馬路工程局捕頭遣捕役玉良海投案禀稱蔡大人報失後小的日夜偵緝苦無蹝跡今旣破案請追同黨大令命押候送縣核辦○洋經浜增記洋酒店主吳芳增在某處買得洋酒數瓶某西婦認係失贓投報捕房捕頭令包探將吳拘解到案禀請訊追吳供此酒小的向陳開春買來陳供小的向周惠中價買大令飭押候補提周惠中訊核○沙遜洋行管棧人謝燕章因李梅君將無貨棧單抵銀牽涉到案迭經前讞員朱明府訊供押追昨日大令命提復訊仍著還押候傅沙遜執事人周永春訊核○舊貨攤主徐少山前因收買竊贓被拘到案朱明府判罰洋銀一元徐無力繳呈昨日捕頭命解請訊判大令判責三百板○包探禀稱陳雲卿在菜市竊得小洋銀二角是以解案請辦大令判責二百板 
[美租界捕房紀事]  
　　昨晨東洋車夫沈管郎潛至虹口錢姓家竊取首飾携至某押鋪質錢適爲包探劉阿炳所見拘入捕房捕頭令押候解送公堂禀請讞員翁笠漁直刺訊辦○昨日無賴王阿生向裏虹口某姓家訛詐洋銀十餘元經包探孫阿新拘入捕房捕頭令押候解送公堂禀請訊辦○昨日江北某邑人趙大郎至外虹口公和祥馬頭貨棧内竊取舊鐵若干不虞被管門之印度人所見拘入捕房捕頭令押候解送公堂禀請究辦○前晚虹口某姓倩小車夫陸某載芝麻四袋至某處行經西華德路包探孫阿新見其形跡可疑拘入捕房旋經某姓歴訴情由始得釋出 
[救濟善會雜記]  
　　天順祥陳潤夫大善士來函云蒓伯仁兄大人閣下頃悉閣下親乘愛仁輪船裝米糧衣藥至京津一帶接濟被難宫民慈祥之懷曷勝欽佩當被亂時旗漢窮民之在城内外者遭匪搶刼諒皆無以爲生弟擬勸募二千金叩乞貴局旗漢一體辦理兹先墊呈規元二千兩餘容趨送面談又隱名氏助繡花新棉夾鞋二雙中小舊鞋九雙縀小帽四頂洋縀小帽一頂布女夾褲一條洋綢女棉褲一條洋棉綢女棉襖一件洋布小棉襖一件小孩單布衣一件洋布棉襖一件小呢棉褲一條中人綢棉袍一件綢套褲一雙洋綢套褲二雙布棉襖一件綢坎肩一件女布坎肩一件綢棉袍一件囑彚解北方爲禦寒之用又松盛胡同謝桂香校書捐助花粉資洋銀三十元祗領之下敬代北省哀鴻焚香禱祝[  上海慶順里救濟善局陸樹藩等謹誌]  
 
 
 

Page 10

 
 
   
 
