# 1903 - 34 - 4910705

 

Page 1

 
 
[新印各書籍發售] [  圖書集成局啓]  
　　十朝東華錄實價洋十元○綱鑑易知録白紙價洋一元五角竹紙一元二角○潘頣福咸豐朝東華錄實洋一元三角○王益吾戚豐朝東華續錄實洋二元五角○左文襄公奏疏碼洋四元○刑案匯覧洋七元○景岳全書碼洋三元○資治新書碼洋一元五角○　　三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○　醫大全碼洋三元○臨證指南碼洋一元五角○花月痕碼洋四角○日本國志　洋二元五角○徐氏十三種醫書碼洋一元六角○大淸會典碼洋一元六角○六科準繩六套實洋六元○醫門法律碼洋一元○諸君欲購者請移玉至三馬路申昌　畫室或申報館帳房可也此佈 
[論商務之盛衰關繋國勢之强弱]  
　　時至今日已成商戰之局聚五大洲之人各出其心思才力以爭利利而出於爭則必不能存一分退讓之心一分怠玩之見使一人退讓怠玩則一人之利必失一國退讓怠玩則一國之利必失然利之所在誰復肯退讓怠玩而坐視其失哉其必有不退讓而不能遂至欲不怠玩而不得卽有人焉欲奪回利權而牽制焉傾軋焉人心不齊國勢遂因之不振國勢不振而商務即因之日衰此卽中國目下之情形也中國向不以商務爲重目爲市儈在閉關自守之時商誠無關於國事而自通商以來華洋交涉無一不牽涉商務無一不關繋商情以是而言商務商務顧不重哉聞泰西無不以商務興國故視商務爲最重商務而盛國家必保之護之而更有以振興之商務而衰國家必扶之植之而思有以挽回之而其所爭也亦視與國之强弱以爲進退其與强者交涉國勢旣各不相下商務亦彼此頡頏則各守其權利不使稍有所損卽損於此必益於彼俾得互相抵制若其與弱者相交則必得寸則寸得尺則尺務奪弱者之權利而後已故論商務强者固不肯退讓弱者尤不宜退讓顧僅曰不退讓亦非卽能與人相爭也旣爲商戰與用兵同用兵之道必先精其器械齊其步伐一其心思足其餉糈敷其恩惠然後使之戰鬥可决敗一而勝九興商之道豈外是哉商務首重資本猶餉糈也次精製造猶器械也教之貿易猶步伐也官商一氣扶之翼之保之護之猶一其心思敷其恩惠也中國現在雖亦知重視商人而其所以重商之故仍尙隔膜故商情不能踴躍商務不能振興致外人蔑視華商肆其得寸則寸得尺則尺之心以侵奪利益雖國勢使然然退讓怠玩其咎亦半由自取也夫人必自侮而後人侮之物必自腐而後蟲生夫使中國果能重商商有所屈必爲伸之商有所利必爲爭之則外人亦有所忌憚不致過於壓制矣去臘有人僞造中國銀行鈔票行用到申被人察出一時議論沸騰不啻市中有虎及閱日報悉已被日本兵庫刑事員破獲後以按之刑律未得專條僅毁其器物焚其僞幣而將其人釋放夫僞造契據爲各國所深惡卽無專條亦當比附律文懲辦而乃貿然釋去是明欺中國之弱决不詰問耳使易地以觀吾知中國亦决不肯將作僞之人釋放而日人必向中國責問以此論之非商務之盛衰關繋國勢之强弱乎惟中國自迭經戰敗以來厙儲支絀兵力不足即欲力爭上游圖治勵精亦匪朝夕之事是欲藉國勢以振興商務談何容易爲今之計惟有保商護商自重其商或藉商人以助國勢未始非補苴之良法現値商訂商約幸弗退讓怠玩逐一熟思審處務使華商握其權利則數十年所受虧者或可爲將來桑榆之補再思所以安商助商之法在上苟不遺餘力則商情自易奮興商情一興民心自固國勢之振當在乎此幸弗以商務而忽之商人而輕之則中國之褔也 
[諭旨恭錄]  
　　光緖二十八年十二月十九日奉上諭張之洞奏江甯等屬秋禾被旱被淹請將新舊錢糧及本年漕糧施恩蠲緩各一摺江寗等屬本年入夏以來亢晴日久高阜田地得雨過遲其濱江低窪之區又因潮汐汛漲積潦不宣收成均形歉薄若將應徵新舊錢糧及本年漕糧照常徵收民力實有未逮加恩著照所請所有上元等各廳州縣已墾成熟被災歉收並勘不成災民屯田地曁淮安揚州等衛所未墾荒田及營壘壓廢各田應徵新舊錢糧銀米蘆課等項均著分别蠲緩以紓民力餘著照所議辦理該督等卽照摺單内所開詳細數目刊刻謄黄徧行曉諭務使實惠均霑毋任吏胥舞弊用副朝廷軫念民艱至意該部知道單併發欽此同日奉上諭張之洞等奏蘇州等屬本年秋收歉薄請將應徵錢漕分别蠲减一摺江蘇蘇州等屬本年入夏以後亢睛日久雨遲失收晚禾復遭狂風收成均形减色若將應徵錢漕照常徵收民力實有未逮加恩著照所請所有長洲等二十七州廳縣抛荒坍廢等田崑山等州縣抛荒蘆蕩被旱被歉無收各田下忙條銀課銀及漕米著一律全行蠲免其丹徒等縣成熟漕屯漕米各等項均著分别减免以紓民力餘著照所議辦理該督等卽詳細開明區圖村莊頃畝及應行蠲免細數刊刻謄黄徧行曉諭務使實惠均霑毋令吏胥舞弊用副朝廷軫念民艱至意該部知道欽此 
[本館接奉電音]  
　　　日午前八下鐘時京師飛電傅來上諭七道旨二道敬謹譯登○正月十一日内閣抄奉上諭二月初三日祭社稷壇朕親詣行禮欽此同日奉上諭二月初十日祭關帝廟朕親詣行禮欽此同日奉上諭二月十六日祭文昌廟朕親詣行禮欽此同日奉上諭理藩院尙書著奎俊補授欽此同日奉旨廂黄旗漢軍都統著載振補授欽此同日奉旨廂白旗漢軍副都統著振格補授欽此同日奉上諭張之洞奏統兵武職大員被控收受規費拖累斃命各情訊明請旨懲處一摺統領新湘營湖北鄖陽鎮總兵陳基湘以專閻大員收受規費迨被人告發率行挾忿拖累覊押斃命僅予降補不足蔽辜陳基湘著卽行芎職以昭儆戒而肅軍政欽此同日奉上諭刑部尙書榮慶著會同張百煕管理大學堂事宜務當和衷商辦認真經理欽此同日奉上諭李興鋭奏糾叅貪鄙不職牧令各官一摺前署廣東儋州知州候補知縣王之翰遇案勒罰民怨沸騰興寗縣知縣王克鼎屡被控告任用匪人卸署新安縣知縣試用知縣劉駿聲貪利營私聲名惡劣署龍門縣知縣補用 
 
 

Page 2

 
 
知縣李宗膺貪鄙近利不堪造就卽用知縣莫鎮疆行止不端操守難信卸署遂溪縣知縣試用知縣周瑞璋行爲猥鄙有玷官箴署高州府經歴試用縣丞鄭濤才具庸闇聲名甚劣均著卽行革職曲江縣知縣崇良才庸識淺聽斷無能署饒平縣知縣　補新會縣知縣方朝槩聲名平常難膺民社均著以府經歴縣丞降補新安縣知縣趙新庸懦無能不理民事惟文理尙優著以教職歸部銓選東莞縣知縣劉德恒恃才傲物辦事任性著開缺另補以肅官方餘著照所議辦理該部知道欽此同日奉上諭理藩院尙書阿克丹持躬恪慎練逹老成由宗人府主事洊升卿貳旋授尙書宣力有年克勤厥職兹聞溘逝軫惜殊深加恩著照尙書例賜卹任内一切處分悉予開復應得卹典該衙門察例具奏伊子吏部員外郎海錕著以本部郎中卽補用示篤念耆臣至意欽此迨傍晚五下二刻時續接京師來電譯之又有上諭二道其文曰十二日内閣抄奉 
　上諭湖北鄖陽鎮總兵員缺著鄧正峯補授欽此同日奉上諭本科會試知貢舉著松壽去欽此 
[美欲抗英]  
　　英京倫敦來電云西歴二月三號英國全權大臣哈拔托君移書危地馬拉國伯里璽天德拔烏賢痕聲明英廷及同盟各國意見謂貴國若允將辣苦滑伊辣及薄路托卡撲洛兩海關所徵貨税分而爲三以二分歸同盟各國一分歸同盟以外各國庶可將封堵海港之兵艦撤回事爲美國所聞一時各日報中大肆筆鋒爭相攻撃謂我美亟應聨合諸與國恊力同心將英使所陳切實拒絶 
[摩亂已平]  
　　摩洛哥國匪徒叛亂已詳去臘報章兹得英京倫敦來電云西歴一月二十九日黎明摩國陸軍大臣統率御林軍與叛人鏖戰叛人大敗而遁遂將僞王擒獲國境仍復平安來電又云當交戰之際僞王所部士卒大半殞命沙塲官軍截獲糧食藥彈甚多并奪回去臘二十三號所失大砲 
[瑞典告饖]  
　　日本某日報云去年瑞典國北方秋收告歉目下有飢民三萬人之譜流離轉徙類皆入海捕食魚蛤以期殘喘苟延兼之天災流行時疫大作其慘狀殊不忍觀也 
[美開盛會]  
　　美京華盛頓來電云美國大伯里璽天德定於西歴一千九百零三年四月三十號警蹕幸聖路易博覽會塲舉行開會盛典刻已綸綍遙頒矣 
[嚴約亂臣]  
　　廣州中西新報登有印度架刺吉打來函云康有爲現方匿跡架埠日前地方官令捕頭前往傳諭曰爾若在此安分自守尙可容身如仍潛謀擾亂中華則國家法無可寛必逐至打箭爐以外按打箭爐𨽻四川雅州府與淸溪榮經等縣相距不遠康倘不速行痛悔尙欲托身異國圖擾粤東西吾恐一經逐入蜀省邊陲卽被華官所擒死亡無日矣回憶康初往外洋時外人尙惑於流言意存庇護迨至近歲逆謀漸露人皆洞見肺肝一旦被架員屏之遠方試問釜底遊魂去將焉托耶嘻 
[印酋襌位]  
　　印度一地雖𨽻英國屏藩而磨哈辣其耶地方尙由舊曾捕利痕司執政兹者捕酋年已衰邁髦期倦勤遂定於西歴一月三十一日令其子伊痕獨路承襲 
[荷工梗令]  
　　法京巴黎斯來電云西歴一月之朔荷蘭國矮磨司鐵露逹磨鐵路局各項工人忽不遵總理之令相約停工以致來往火車不能行駛 
[韓比交深]  
　　高麗漢城來電云比利時國駐韓使臣拔痕卡君韓王大爲信任致列國之攷求交涉者無不注意其間又聞韓王特聘一比國著名通儒以備幾餘顧問月給薪水銀一千圓 
[滿洲近事]  
　　日本某日報譯登中國京師來信云頃者盛京將軍某軍帥電逹華政府略謂俄人之占據營口者原有兵士五千名其中二千名已於西歴一月七號撤退尙留三千名議定四月八號一律退回火車鐵路自歸俄人暫管後由牛莊以逹奉天省會沿途皆駐陸軍名之曰鐵路保護隊所築營壘鞏固非常自西歴去年十月初旬以迄十二月二十號共有俄兵三千五百名道出吉林迤邐南下齊齊哈爾則有俄國可殺克兵一千五百名擇要駐守盺夕警備嚴肅非凡 
[選雇工師　　昨得日本友人手書云中國政府刻方籌畫由河南築鐵路以逹山西惟中間自丹河抵澤州數十華里中絶壁懸崖頗難工作因以重幣延泰西工程師利希托氏馳往山西相度情形以便從事畚鍤 
[覲見有期]  
　　京師來電云皇太后皇上定於正月十三日受各國駐使之夫人覲見各駐使則於十六日瞻對龍光蓋時値新年適逢中外輯和之際自必竭誠祝賀以固邦交也 
　　　管理國子監事務禮部尙書徐頌閣大宗伯奏明變通南學肄業章程摺○管理國予監事務協辦大學士禮部尙書臣徐郙等跪奏爲尊旨整頓學務並變通臣監南學肄業章程恭摺具陳仰祈聖鑒事竊去年七月十六日恭奉上諭自明年爲始嗣後鄉會試頭塲試中國政治史事論五篇二塲試各國政治藝學策五道三塲試四書義二篇五經義一篇等因欽此又於去年八月初二日恭奉上諭三代以來學校之隆皆以德行道藝爲重故其時體用兼備賢才衆多近日士子或空疎無用或浮薄寡實今欲痛除此弊自非敬教勸學無由感發興起等因欽此仰見聖朝振興學校鼓勵人才此誠求治之本而自强之基也跪讀之餘莫名欽仰查臣監向例南學肄業生入學之時或明經或治事各占一科月有札記以備考核加課之日並課以時務是歴年已不專課帖括然鄉會試功令所在肄業各生仍未能專習政治故雖頻年曾將肄業牛阮引傳何聨恩等保請錄用而成就無多究不足以資觀感兹旣廢棄制藝廣設學堂臣監自應速行變通將南學肄業課程仿照京師及山東大學堂奏定章程叅酌辦理以冀諸生蔚爲有用之才庶仰副聖世求賢之至意其南學規條有應更定者亦酌爲增减統名爲南學肄業章程一併開單呈覽恭候命下以便招考開學除舊日章程尙可遵行毋庸陳及未盡事宜隨時酌量再行請旨外所有臣監變通南學肄業章程是否有當謹繕摺恭陳伏乞皇太后皇上聖鑒訓示遵行謹奏奉旨依議欽此 
[遠迎節鉞]  
　　金陵采訪友人云去臘官塲探聞簡授兩江總督兼南洋通商大臣魏午莊制軍交卸雲貴督篆後由滇起節已抵湘中擬於新正開印時秉節遙臨白下署督張香濤宮保爰於二十四日札委江蘇候補知縣洪大令遹聲前赴湖北武昌恭迎節鉞迨新正某日督轅得三湘電信知憲節已渡沅江大約時値元宵三山二水間白叟黄童卽可欣瞻旌斾宮保因復派員馳往遠迎一面飭上元江寗兩縣主資雇工匠將督轅内黝垩一新 
[津道得人]  
　　天津直報云直隸天津道張觀察調任山東遺缺奉旨以王觀察仁寳補授目下王觀察方辦要差未能遽赴任所督 
 
 
] 

Page 3

 
 
憲袁慰帥因札委大名道龐觀察鴻書暫行署理遞遣大名道一缺委振撫局總辦晏振恪觀察往攝 
[榮摧監司]  
　　本月初六日所登湖北武昌府梁集菴太守之事係執筆人得諸甲乙二友言係鄂友來函所述二友皆監司大員且素號不妄言之君子然執筆人猶懷疑未决不敢遽列報遽列章旋見某報先已錄登言之較爲盡似此事不謀而合未必等諸烏有子虚乃於報上略綴瑣言以符有聞必錄之例乃昨得本館派赴武昌采訪友人手畢謂湖北武昌鹽法道凌慶雲觀察於去臘某日奉旨調任貴州糧道本擬俟實任許觀察炳涵來鄂受篆然後赴黔未幾觀察又欽奉綸音擢升陜泉貴州糧道一缺自必另簡賢員署湖廣總督端午帥因促令赶緊赴京引見所遺武昌鹽法道篆務札飭太守暫行升署以意揣度大約太守來鄂甫經一載初權五馬旋摺監司宦海中人妬羡交并遂不免互相謠諑然太守豁逹大度素不以毁譽攖心當兹列憲垂靑扶搖直上無稽讕語不足介然於懷也 
[鄂垣决盜]  
　　武昌訪事人云湖北蘄州某鎭於去歲某日出有劫盜刃傷事主三命之案兇手久未成擒州尊林刺史因是撤任旋經新任李刺史寳洤縣懸賞緝獲盜首某甲親解至省臬司李少東廉訪委員復訊直認不諱遂禀明撫憲恭請王命縛至武勝門外處决 
[明正典]  
　　蘇州訪事人云去臘小除日午後臬憲效述堂廉訪接刑部釘封文立卽札飭吳縣林　生大令由司府及本署各獄提出斬犯三名略詰口供如法綑綁會同中軍守備夏守戎帶兵數十名押赴北寺大校塲處决聞三犯中有張姓者係江北某縣著名訟棍案積如山上年某日唆使某甲與某乙涉訟甲不能勝家資蕩然張又嗾令糾黨至乙家行劫拒傷事主案發獲甲一鞫而服時張已脱逃閲數旬獲諸鄰璄遂備文解省復勘無異科以極刑云 
[吳中喜雪]  
　　蘇州訪事友人云去臘二十八日之夜朔風凛冽寒氣偪人俄而滕六君惠然肯來屑玉磋　紛紛密灑至翌日傍晚始止惟雪不甚大平地僅積二寸有奇至新正初二日午後重復同雲一色柳絮因風日來氣候依舊嚴寒雖靜坐斗室中樽酒圍爐猶時覺吟肩高聳也 
[胥臺火警]  
　　蘇州訪事友人云去臘大除日午後蘇城疉報火警一爲元妙觀附近某姓家一爲顔家巷嚴姓家一爲白塔子巷何姓家或焚毁房屋二三間或焚毁房屋三四間所失尙屬無幾惟帶城橋左近采山堂藥鋪一炬無遺所耗甚鉅聞此鋪爲陸方石所開時陸方臥病事後查檢約被毁去二萬餘金不禁長嘆一聲登時昏暈亦可憐　至新正初四日清晨學士街馬公館又突起焚如之兆幸賴各水龍竭力施救僅毁房屋六楹 
[上海官塲紀事]  
　　日前上海縣主汪瑤庭大令探悉署理兩江總督南洋通商大臣張香帥將由江陰至吳淞閲視砲臺因派令差役預備供張昨日縣署接金陵電音悉憲節定於本月十三日赴江陰巡閲旋卽回轅大約不復蒞吳淞口矣○昨日崇明縣陶大令聯琇因事到申赴上海縣署拜會縣主汪瑤庭大令晤談良久然後興辭旋解纜赴蘇垣叩賀各大憲年禧 
[籌議遷局]  
　　去冬署兩江總督南洋通商大臣張香濤宮保札委張虎臣游戎來滬點查江南機器製造局所製各種軍械及每后需欵若干迨回省禀復後宮保核得局中常年費至一百六七十萬金僅將江海關所抽税項提撥二成不敷尙鉅且地當衝要有事時多所不便遂擬將局遷至沿江正月初二日電飭新委總辦鄭蘇龕觀察籌辦一切事宜觀察逐加估計約需遷費四百萬金爰籌一兩全之法擬在三江口設立器械總棧一所將所製軍械運往存儲上海局中則仍照常工作如各省遇有緊要之事所需軍械由滬運往便捷良多議旣定卽於前晚乘太古公司某輪船赴江寗趨詣戟轅禀陳壹是 
[觀察喬遷]  
　　前江南機器製造局總辦毛實君觀察交卸局務後各廠工人公製徳政牌徳政匾衣冠恭送以志去思觀察婉詞却之至前日午後携同灜眷遷住英界長春客棧砲隊營勇護送至西門外始回聞觀察須至各銀行抄錄章程然後游歴日本約於二月杪回滬始得航海赴津 
[製局開工]  
　　本邑江南機器製造局於去臘停工兹者節屆上燈新年已過總辦蘇龕觀察傳諭各工厰委員於正月十九日一律開工如常製造 
[上海縣署瑣案]  
　　前日阮鳳齋扭劉經山到縣縣主汪瑤庭大令升堂研訊阮供小的家居老北門内素操錢業新正初五日中由租界回城行經老北門外吊橋堍劉所開　榻店前見有人設攤聚賭因之袖手閒觀随有流氓四五人曳小的入劉店劉卽喝令將小的身畔窮搜所有洋銀數元盡數攫去並欲褫取衣服小的不允被著名流氓小鐵墩拔刀戳傷故將劉扭送案下請懲血衣呈電劉供小的係鎮江人新正初五日各夥在店抹牌忽聞門外喧闐聲啓户視之則有素不相識之人與阮毆鬥旣而阮逃入店中由小的勸散迨阮回去忽又帶領多人來稱與伊爲難之人卽係小的店夥必欲小的交出小的與之辯論致遭扭控求鑒大令飭仵役騐得阮兩臂受有刀傷諭令自行醫治劉交人保出聽候查出行兇人拘提究辦○太陽廟巡防局員某君函送劉星堂控李長發拐匿伊妻一案到縣大令研訊之下劉供小的係淮安府屬鹽城縣人以船爲家常泊新閘左近吳淞江内日在江蘇藥水廠做工與李同鄉同廠工作去臘李欲借居小的船上小的不允今正妻忽失去憶及李時時上船探望定係被伊誘拐求卽訊追李供小的係淮安府屬阜寗縣人娶有妻子去臘並未到劉船上伊妻失去後小的爲之偵尋並無下落大令飭交人保出帮同找尋 
[誌謝仁施]  
　　敬啓者敝局自設立以來凡各善士送來放生之物類别羣分全活無算兼之施捨棺木暑藥棉衣等項無非仰體各善士濟人利物之心兢兢辦理惟是經費浩尙繁尙虞不繼兹者洪崑蓀大善士以上年十月哲嗣完姻蒙申漢諸友致送禮儀將答謝筵資洋銀一百元移送敝局爲申漢諸友造褔敝局袛領之下仰見洪君一視同仁諸貴友亦功德無量曷勝欽佩又上臘蒙法界公廨孫建臣明府於罰欵内撥助敝局洋銀三十元先後拜領曷罄謝忱 
[康彊逢吉]  
　　啓者敝堂經年施醫給藥爲數不貲近因時世艱難籌措更形棘手兹承無名氏大善士求肝氣腦漏等症速愈由杭省恆德號頒到洋銀一百元作敝堂醫藥等捐吉人天相喜占勿藥之爻從此二豎潛蹤起居自適陰陽免沴戾之侵家室享和平之褔書曰身其康彊子孫其逢吉請衍箕疇以爲作善降祥者操左券乞附報章藉希惠鑒滬北天后宮前廣益善堂司董嚴信厚襲心銘施則敬朱佩珍唐滎俊葉貽釗等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　本邑裏虹口二十三保十六圖中近有無業流氓每夜招集匪人設局聚賭地保恐釀事故赴虹鎭巡防局禀知局員李二尹飭差將賭首某甲拘獲訊取口供本擬申送總巡局請懲繼因甲再四苦求乃飭交人保釋 
[英美租界公堂瑣案]  
　　包探朱桂生解邱阿來到案稱伊屡犯竊案曾禁西國獄中且兩次遞解回籍今又潛來滬上行竊費王生家衣物經小的拘獲送請究懲邱俯首求恩讞員張柄樞司馬商諸英總領事署繙譯官迪比南君判笞責五百板荷校三月滿期收禁因獄五年然後遞解回籍贓給失主具領○包探方長　沈阿炳解龜奴李茂生到案禀稱伊在褔甯里開設野雞妓院將買女葛愛媛任意凌虐致兩足腐爛不堪兹經小的等人拿獲送請騐明究懲愛媛供小婦人年一十有五前者被人賣與李龜逼令作夜度孃鞭責受傷求恩超豁李龜俯首求恩司馬判責五百板荷校一月期滿押捕房三月愛媛送交某醫院醫痊發濟良所留養一年妥爲擇配○包探方長華解開設妓院之已革縣役王松卽王阿三到案禀稱伊前者因凌偪妓女由捕頭查悉將鴇婦王黄氏拘解公堂禀請大老爺懲儆嗣王龜登報汚衊汪餘仁控奉牌提聞風逃逸兹又潛來租界中小的是以拘送請究司馬檢閲案巻前曾提到爲王作保朦登告白之春花秋月樓主江義訊明勒令登報認咎取具遵結在案此次王龜禁押捕房十餘日已足蔽辜遂從寛開釋○包探沈阿岳解陳裕亭到案禀稱伊竊取某船輪上千里鏡等物報由小的拘獲送請究懲司馬判責五百板荷校一月期滿押捕房三月然後遞解回籍贓存待失主具領○包探徐榮珊解高姓家傭婦王胡氏到案禀稱伊因事被高斥逐後查得家中失去金荷花籖兩枝約値洋銀九十元報由小的拘獲送究王胡氏供小婦人傭於高姓姨太太處因事與姨太太口角致被斥出後忽稱失去金首飾小婦人並未行竊實遭誣指叩求恩宥旬馬飭押候查明復核○句探倪順泉解洪祖壽王毛毛到案禀稱伊等二人傭於某洋人家洋人失去報時鐘皮帽等物報由小的起出原贓送案請究司馬判令將洪笞責三百板王笞責二百板各荷校一月以儆○包探錢盈堂解梁轉富到案禀稱此人前曾犯竊今又行竊陸梅亭家衣被等物報由小的吊到原贓送案請究司馬判責五百板枷示一月然後遞解回籍○包探朱桂主解陳鼎生到案禀稱此人在王桂生烟紙店爲夥乘隙竊取帳箱内洋銀二百餘元報由小的拘獲送案請追司馬判責三百板押捕房半年 
法租界捕房瑣案 
　　昨日禮拜一讞員孫建臣大令乘輿蒞入仙撟捕房旣升座卽將上年判令枷號人犯三十餘名逐一帶案開枷分别發落○劉雨田吳阿順楊見山王桂生四人毁去新拓租界中某洋人宅外籬笆經洋人獲送捕房昨日捕頭令包探解請大令訊取口供著各枷號一禮拜發犯事地方示衆期滿責釋○湖北人徐東海携帶銅質僞洋銀六十元金戒指一枚問遊小東門外包探見其形跡可疑拘入捕房去臘捕頭令包探解請大令訊供著押候送縣研鞫昨日飭提復訊徐供小的向在某兵船當水手所帶洋銀由浦東取來金戒指係吳淞友人所贈包探禀稱小的查得伊同黨六七人均已逃逸大令一再研詰矢口不移遂著押候發落○張順林行竊某西人家衣物控經大令訊明吊到原贓惟少衣服一件昨日提案覆訊狡展不承遂著笞一百板還押候比 
[美租界捕房紀事]  
　　前晚有江北人某甲者在虹口某茶肆中向同鄉某乙告貸不遂持刀逞兇某號巡街捕見之連兇器解入捕房捕頭令將甲押候轉解公堂禀請讞員張柄樞司馬訊辦○昨晨跑灘賊胡阿大徐杏林混入外虹口公和祥碼頭某號貨棧中竊取舊鐵若干適爲二百十七號印度捕所見連贓解入捕房捕頭令押候解送公堂禀請訊懲○前日傍晚時有某國水手在百老匯路中酗酒滋事某號巡街印捕見之恐肇禍端雇車送入捕房捕頭令押至酒醒後釋出 
[江官報]  
　　去年臘月十七日洪鹺尹袓脩銷押運北鹽差○十八日江鹺尉准辭赴四　　騐○十九日午時各衙署封印○二十日正任淮北監掣同和署海州分司程分轉延恩缷事回 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年十二月十九日京報全錄]  
　　宮門抄諭旨均已錄前○凉州副都統恒奏爲遵旨援照常備營制改練洋操步隊一營自行籌欵加給津貼摺○吉林將軍長奏爲揀員請補中缺知縣摺 
凉州副都統奴才恒壽謹跪奏爲遵旨援照常備營制改練洋操步隊一營自行籌欵加給津貼以勵戎行而資鎭懾恭摺仰祈聖鑒事竊查接管卷内恭讀諭旨飭令各直省改練常備續備各軍等因欽此並准政務處咨令將駐防滿營一體認眞辦理准此仰見慈謨聖畫保圖邦本之至意伏念涼州滿營積弱回由未能認眞整頓光緖二十二年經前副都統依楞額疏請演習洋操旋因欵項難籌並未成營開練竟至一奏中止現在奉准通飭改練新操奴才自當抖擻精惟力圖振作查凉州滿營額設前鋒領催馬甲砲兵馬甲養育兵共一千六百名年來旗兵牛齒日繁挑補各缺不無老弱擬就其中逐加删汰由領催前鋒馬甲内挑選精壯五百名專習新操再由步甲養育兵内挑選火夫五十名仿照前西安將軍升任大學士榮祿奏准西安添練洋操章程權以時地略爲變通編伍成隊設立管帶官一員副管帶官一員令官二員辦事官四員副營隊官十員均以本營恊佐領防校等官内擇其勝任者選派以資管轄名曰凉州滿營新添常備靖遠步隊刊刻鈐記以昭信守惟因改練需用各費節無可節按照前山西撫臣岑春煊奏准所改太原滿營辦法裁去官馬五百匹飭其陸續變價存庫將來設有徵調以便採買偵探馬匹之用其例得本色料草自行變價每年可節省銀二千七百六十五兩六錢二分五釐全行作該兵丁每年津貼口糧通計改練一營官弁兵丁本有例支銀米自餉項减作五成支領實在不敷赡給卽增此項料草節省之銀尙不敷常備一營之餉况新操訓練最嚴非補其不足無以策其奮興應就地另行設法籌欵加給津貼然後訓練蒐討方能日起有功諴如政務處所議優給餉糈可收實用爲今日練兵要計當此司庫支絀决無閑欵可籌旣不敢奏請添撥復不能不仰體時艱於無可設法之時悉心籌畫擬於本營官兵每年支領俸餉平餘銀一千六百一十五兩五錢五分二釐六毫又前任副都統瑞雲每年將馬料變價銀三千四百二十九兩七錢七分五釐作爲本營辦公之欵歴經各前任相沿在案奴才查此欵並無前奏案卷可稽雖係以公辦公究屬似近陋規擬將此欵提出二千七百零一兩一錢三分二釐四毫計前項三欵共銀七千零八十二兩四錢一分並提出作爲每年加增新操津貼之資以此用示優異嚴其號令專其責成滿兵雖弱何患不成勁旅至營内辦公經此次提充津貼所存無幾仍飭協佐等極力撙節倘有不敷設法另籌是以本營自有之欵作練兵津貼之費請免造報此製辦旗幟號衣估計一切約共需銀一千五百二十兩尤無餘欵可籌奴才再四思維擬請於凉州府庫内有滿營未發生息銀一千零八十七兩八錢七分全數提函以資製辦仍分作五年由奴才及恊佐等按年攤捐歸欵以符舊案其製辦不敷銀兩暫爲挪墊俟逾年騰出教習薪水卽可彌補竊爲此次遵旨改揀新操修明武備奴才荷蒙拔擢忝任疆圻自應隨時躬親訓練破除情面務期兵歸實際餉不虚糜如實有廢弛營務者定即嚴行叅撤决不敢以姑息之愛稍存欺飾有負朝廷控衛邉陲實事求是之至意其需用洋　教習查有凉州鎭總兵張永淸久歴戎行新操熟悉奴才業經就近商酌該總兵撥派教習二員來營教練謹將操練派定管轄各員以及估計旗幟號衣一切數目　繕淸單恭呈御覽一面擇於十二月初四成營開練在營各官弁兵丁卽於是日起支津貼所有凉州滿營改練新　並派定管轄各官及自行籌欵增給津貼各缘由是否有當除咨呈政務處並咨户兵兩部查照外理合恭摺具陳伏乞皇太后皇上聖鑒訓示遵行至莊浪滿營一俟新任城守尉托雲泰到任後奴才與其面商應如何改練新操之處再行具奏合併陳明謹奏奉硃批著移交玉崑省飭認眞訓練務成勁旅單二件併發欽此○謹將擬派凉州靖遠隊管帶官銜名及帶隊令官隊兵額數並月支餉項數目敬繕淸單恭呈御覽謹開管帶官一員花翎記名副都統右翼協領全安月支公費銀八兩副管帶官一員藍翎左翼協領托經阿月支公費銀六兩正令官一員月支公費銀五兩副令官一員月支公費銀四兩辦事章京二員每員月支公費銀四兩　辦事官二員每員月支公費銀四兩帶隊章京五員每員月支公費銀四兩帶隊官五員每員月支公費銀三兩以上共官十八員　先鋒十六名每各月支公費銀一兩一錢　隊長四十名每各月支公費銀一兩中　親兵八十名每名月支公費銀九錢四哨隊兵共三百六十四名每名月支公費銀八錢伙夫五十名每名月支公費銀四錢以上凉州靖遠隊兵五百五十名每月官員隊兵共支銀五百一十四兩八錢薪紅紙張茶水月支銀十兩凉州鎮派來教習一名每月共支銀二十兩統計每月共放銀五百四十四兩八錢統計有閏之年共放銀七千零八十二兩四錢無閏之年共支銀六千五百三十七兩六錢所餘之銀存庫以備修補旗幟號衣獎賞之用理合登明奉硃批覽欽此謹將製造旗纛號衣靴褲及修理公所平墊兵廠並製辦應用各件估計所需銀兩數目敬繕洅單恭呈御覽謹開廂黄旗大綢行座纛四面隨樁鐝绳索四分攅竹槍四杆正黄旗洋布行座纛四面隨樁鐝绳索四分攢竹槍四杆各色洋布大小旗幟共七十四杆管帶官黄色羽毛號褂二件令官並辦事等官黄色廂立柱羽毛號褂六件管隊等官黄色廂邉羽毛號褂十件隊長灰色洋布小褂並灰色中衣各五十件隊長黄色褡褳布廂青絨邉號坎五十件隊兵藍洋布小褂藍洋布中衣各四百五十件隊兵黄色褡褳布廂青絨邉號坎四百五十件隊長隊兵青細布薄底快靴五百雙隊長隊兵藍布包頭共五百件軍中應需銅洋號二對洋鼓一對以上共需公料銀一千五百二十兩奉硃批覽欽此 
奴才長順跪奏爲揀員請補中缺知縣以資治理恭摺仰祈聖鑒事竊照敦化縣知縣趙敦諴因病出缺所遺之缺係疲難中缺遇有缺出按照奉天中簡州縣各缺定例歸部揀補如本省有應補人員亦准扣留由外以候補委用兩項人員相間輪補該縣南控朝鮮東連琿境地高扼塞員缺未便久懸自應揀員請補以重職守兹查有候補知縣毓秀現年三十三歲係山海關駐防滿洲正藍旗松林佐領下人由附生於光緖十八年遵新海防例報捐監生加捐府經歴雙月選用是年四月投効吉林十九年正月遵順直賑捐例捐戴藍翎是年十一月經奴才奏保以府經歴本班留於吉林補用二十一年三月因剿辦馬賊出力案内奏保俟補府經歴缺後以知縣遇缺卽補是年十一月二十七日請咨赴部驗看遵例補交三班及分發銀兩並遵新海防例報捐免補本班離任以知縣仍留原省遇缺卽補二十三年四月二十八日蒙欽派王大臣騐看五月十八日經吏部帶領引見奉旨著照例發往欽此是月二十日領照十二月初十日到省二十八年四月初一日委署磨盤山州同五月初一日接印任事據吉林分巡道文韞詳請具奏前來奴才查該員年富才明處事詳愼以之請補敦化縣知縣洵堪勝任與例亦符合無仰懇天恩俯念邉缺緊要准將該員補授斯缺實與地方有裨如蒙兪允該員係候補知縣請補敦化縣知縣銜缺相當毋庸送部引見所有揀員請補中缺知縣緣由謹繕摺具陳伏乞皇太后皇上壽鑒飭部核議施行謹奏奉硃批吏部議奏　此 
 
