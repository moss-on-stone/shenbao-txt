# 1894 - 169 - 4907604

 

Page 1

 
 
[敬竈全書後附暗室鐙出售] [  圖書集成局代啓]  
　　首載竈君籖百餘籖吉凶禍福以及内外科良方無不誠求必應騐如影響此書爲居家日用之善本不可少之書用大字選潔白厚紙　就每本祇取工料錢七十文如有樂善君子印送者請至南市外鹹成街大王廟衖觀瀾閣書莊及三馬路申昌書室蘇州觀前彚文軒均可購取 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷析精括詳明誠岐黃家所必讀者也本局用新式鉛字排印刻已告竣寄語杏林橘井中人尙其家置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華錄實洋一元三角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錢碼洋六角○康熙字典碼洋二元五角○臨證指南碼洋一元五角○花月㾗碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請称玉申報館帳房可也此佈 
[女工不如男工說]  
　　客有自外洋遊歴而歸者往往恣言外國婦女之得用凡一切工役之事皆以女爲之西洋東洋莫不皆然店鋪客寓亦多以婦女爲鋪夥爲堂倌酬應買主服侍過客殷勤備至且外國女子無不識字故一應帳目筆札之件皆能通曉而資其力焉中國之婦女則遠不逮之其在鄉間饁餉之外鋤地種田踏車芟草以及採桑採棉等事皆以婦女爲之亦有挑菜蔬瓜果等類以喊賣者其勞苦亦與男子無異若在城市之間則婦女絶不上塲矣且中國婦女不識字者多大家世族有能讀書識字者似乎希罕非若外洋婦女之皆知司帳司札也顧東洋之婦女有鋪中應酬買主伺候過客者嘗見之歐美兩洲之婦女若此者固未之見但聞其語而已蓋余生平未嘗一涉外洋不過就上海一隅之所見以証諸所聞宜自笑見聞之不廣也然聞諸外洋雖以婦女作鋪夥爲堂倌而男女暗昧之事殊不多見若中國婦女亦仿而行之則風化之案必將增出無數矣試思前二十年烟館有雇婦女爲堂倌者而風氣因之大壞卒至官憲出示永遠禁絶而後已今者中國風氣愈開製作愈廣如織布軋花紡紗等機器局廠日見增多於是雇婦女以資工作女工一項仿之於各處茶棧以婦女採茶而流弊卽已不小往往有監工收發等司事之人與婦女調笑因之老而醜者揀雖多而工資反少美而少者揀雖少而工資反多又有臨出門時防其竊藏出外人各搜檢雖係大庭廣衆之地而亦不免於喪其廉恥中國婦女以廉恥爲重若一喪廉恥則無所不爲矣上海各局廠之用女工也尚不至此顧散工之際被流氓攔截調戲以致滋生事端者時見於報則可知中國之風氣與外洋有不可以强同者也且上海近日新開紡紗軋花等局又增幾許雖此時織布局尙未開辦其中前時曾用女工二三千人分役於各局廠已尙虞其不敷供役若將來織布局落成開局織布則又將從何處招致如許女工竊以爲此其間不如變通辦理易女工而爲男工夫織布紡紗軋花等事雖似乎近乎婦人女子之事其實仍是工作機器或稍笨重一有脫落等情婦女卽束手無策仍須借力於男工而所作之工婦女能之男子豈有不能爲之理計不如以男易女其女工則專令作不須出門在家可做之工如訂書糊匣之類亦未必至於無可餬口而局廠各工則皆以男子爲之一則可收事半工倍之效一則以免喪亷鮮恥之患於人心風俗有益無損於工作諸事亦有盛無衰此亦變之宜早者也且婦女之所以於散工之時常有沿途調戲滋生事端者以流氓之多故也上海地方流氓所以如此之多者皆以失業無賴故也各處赴上海求事業者多至不可勝數而旣來之後無業可作則流落在此始而流落繼而流蕩卒至於成爲流氓此等流氓苟能予以事業日得數百文以給其衣食有所拘管不難受我約束彼能安分則每日可得工資如不安分卽不難指名送官究辦彼無業而有業又何至甘入於流氓之黨哉更有所謂小流氓大半多係妓院所孶生沿街成羣結黨嬉遊無禁一見小巷中婦女不論其爲大姐娘姨結隊攔截村言穢語動手動脚卒至攫其簪珥碎其衣裙以爲笑樂此等小流氓亦嘗屢論及之以爲爲虺弗摧恐將來貽爲蛇之懼小金枝之前車大可鑒也然而南面者每因其小也而忽之故若輩之膽益大而勢亦愈張然究其故則仍以此輩中人無業可執以至流蕩若是苟有事業可爲何至於此今若於各局廠内招致此等人以爲工役其事易習不難一教卽成每人日得工資有所顧戀卽不至萌作奸犯科之志而其所作之工則究可以較勝於婦女所以端風化者在此所以免禍患者在此所以勤工作者在此所以杜漸防微弗使星星燎原涓涓成河者亦胥在乎此昔人言馭工人如治兵信其賞罰嚴其號令亦孰不就我之範圍聽我之約束也哉募用工人者盍籌及之 
[本館接奉電音]  
　　昨由京友電傳上諭一道敬謹譯登○五月十八日奉上諭據御史安維峻奏甘肅鄉試冐籍甚多請申明嚴禁舊例當諭令禮部議奏兹據該部覆奏士子冐籍應試例禁森嚴乃近來甘肅省竟有官塲子弟及親戚幕友冐入學籍甚至雇倩搶替互相徇隱實屬不成事體亟應申明例章以杜流弊嗣後甘肅及新疆各處外來墾户著仍照光緒三年奏定章程自領地納租之日爲始扣足十年方准呈明入籍並於考試時確查的籍其年限未滿及已滿年限未經呈明者均不得考試倘有冐籍朦取者除本生斥革外並將送考收考官議處其該省服官人員倘有縱令子弟及幕友親戚朦混考試者並由該省督撫學政　行查禁一經發覺卽將本生本官及徇庇容隱各官分别斥革叅處出結同鄉京官如有扶同揑飾情弊照例議處餘依議欽此○現換亮紗袍 
[港電報疫]  
　　昨日香港來電報云刻下病者二十四人死者三十九人蓋病魔已稍退矣又電云醫愈出院者九人留院療治者一百五十七人 
[觀察騎箕]  
　　督辦泗源溝總緝鹽厘兩江水師營務處楊子穆觀察鍾琛鬚髮雖蒼精神甚健今春腦後忽患外症勢甚危險經諸名醫診視幸獲安痊不料月初因天時寒燠不齊偶感風濕牽動痰喘舊疾究以大病之後元氣未復連日參苓迭進效騐毫無延至本月十三日酉刻竟爾騎箕西去由其公子等擇於十四日戌時在彩衣街公館大殮 
 
 

Page 2

 
 
按觀察秉性爽直辦事認眞歴蒙曾忠襄及諸鉅公優睞總辦鹽厘先後二十餘載頌聲洋溢商民悅服膝下孫曾約三十餘人公子等俱已涉歴仕途國恩家慶一時罕有倫比觀察享年七十有二可謂福壽全歸毫無遺憾矣 
[大風覆舟]  
　　粤垣訪事人云初十日午刻東方一帶陰雲密布紅日韜光俄而大雨忽來狂風驟起海中船隻失錨斷纜因而沈溺者不可勝計一時呼號求救聲與風聲雨聲鬧成一片約一時許風雨始息臨流眺望但見屍首漂流不忍寓目聞城東沿海地方及各鄉落祠廟屋舍倒塌甚多人口牲畜壓斃無算噫癘疫未消風災又作斯民何不幸而遭此荼毒也 
[豫章瑣紀]  
　　德曉帥飭撥官欵創建楊家廠水池預防火患前經綴列報端兹於上月竣事該池相連三口共儲水萬餘石當日每石定價五文雇工挑運而來池外圍以磚墻旣堅且高池中砌以大塊石片抺以桐油石灰使點滴不漏萬一該處再有火患水龍洋龍取水便而多不致如昔時待水停澆每多悮事且池外有磚墻臨街亦可隔斷火路龍夫并可立脚灌救曉帥力修火政加惠百姓不於此可見一斑哉○新科狀元張君謇江蘇通州人前已據電錄報兹聞江西候補知縣張明府詧亦於是日接到喜電蓋殿撰爲其昆從也因憶庚寅狀元張君建勳爲江西候補道張觀察瑄之昆從當時傳爲佳話今止隔三載復得張明府之昆從追蹤繼盛宦遊江西者何多榮幸張氏一姓又何多盛事耶○上月羊子洲有某尼菴失竊銀洋衣物多贓經尼僧報縣後刻已獲賊起贓訊明嚴辦矣○江省三四月以來天氣忽雨忽晴河水屢漲屢退幾於書不勝書惟上月下旬一雨漲至七尺餘寸平堤拍岸章江門外一帶河街多浸迄至端陽水尙未退幸月之初二日起大放晴光者數天故未大漲然因上游贛瑞來源甚旺下游鄱湖消流不暢雖遇天晴亦逐日暗漲一二寸以致各處龍舟寥落如晨星且水大岸遠賽船者難施人力看船者亦費目力殊未見興高采烈也午日登臨滕王閣遙望淺渚小洲皆在水中央僅有樹色深碧點點露出水面洪流巨浸茫無津涯西北兩面殆數十百里焉東南則爲衡宇阻隔似稍有邊際云○迎神賽會燒香酬願多掌號放砲駭人聽聞且號筒火砲爲軍營最重物件民間何得擅用前年經臬憲福餘菴廉訪飭禁在案今端節前後每多賽神酬願爲祈福禳災起見原不在禁令之列但妄行掌號放砲未免于犯憲令南新兩邑尊恐日久玩生或故態復萌卽會銜重申禁令先事謹誡使民知所避忌 
[八閩雜俎]  
　　福州茶市蒸蒸日上近有白兠街奸販某甲包運茶葉數十包走漏厘金經砲船勇拿獲解送至局督辦吳芷獻觀察將甲解送海防署茶存局將該船截作四叚發大橋分卡標封示衆一面根究行東以便懲辦○有某邑拐犯在押脫逃私自回家匿於井中良久始出踽踽獨行鄰人尾而追之遂得拘獲解送官署想不免罪上加罪矣○南臺洲尾某婦年甫二十餘前日歸寍父母先坐小轎至倉前橋邊復雇小船輕篙徐點蕩漾波心未幾婦忽躍入水中烟水茫茫杳無蹤影婦豈有難言之隱痛歟不然何以視死如歸也○洪水旣退復漲本月初二日又高數尺城内外地勢頗低水深没脛楊橋下官河水與岸齊有十餘歲之童子失足墮水撈救不及尸身尙未尋獲又聞水關外亦有人墮水水懦易狎信然○閩中小錢鋪每百攙和小錢二十餘文以致物價昻貴大爲閭閻之害侯官縣張翼臣大令據某職員條陳錢法物價利弊暗令幹差入市兌換現錢有安民巷口仲宜號東街口隆文號總督口福誠信號渡谿口恭泰號攙和小錢甚多立飭將該店標封并將隆文店徒葛姓重責五百下枷號示衆目下城内小錢鋪頗有戒心惟城外依舊攙和私錢豈法令有所不及耶○南臺洲邊一帶茶行林立每届茶市旺時招雇婦女入行揀選茶梗大行可用四五百人中行二三百人小行百數十人不等有潑婦四五人能於暗中竊取嫩茶年久劣跡敗露聲名狼藉各行遂下逐客令該婦等見技不得逞遂爲把持之計逐日清晨在行門口攔阻不准别婦入行揀茶相持數日行主憚之急請保甲局委員徐殿臣少尹帶勇彈壓婦等始退去○新署閩縣樊敏齋大令至任甫兩旬聞訃丁母憂上憲以現署福鼎縣方司馬朝渠調署遞遺福鼎縣以本任福鼎縣丁大令芳飭回本任供職方司馬未到任之前已札令現任侯官縣張翼臣大令兼署於初八日接篆 
[秀州雜紀]  
　　嘉協李守戎在鄉間拿獲盜犯一名解送嘉興縣署收禁旋經劉邑尊研訊該犯供詞支吾邑尊喝令用刑該犯依然狡賴乃飭釘鐐收禁以待覆訊○新任嘉興縣劉邑尊於上月二十七日午時接印後閱視城垣清查監獄次第舉行初四日考錄代書復於設櫃啓徵時諭書辦曰凡鄉民投櫃完納錢糧務須當時給串以便小民安心耕種不准先給小票致多周折○嘉興縣署各書差以漕務告竣特傳全福班在郡廟演戲兩日恭祀倉神○東栅口及各外鎭絲市皆無起色蓋因坐莊買客甚少鄉民皆不忍賤售如有急需皆投長生庫暫質○有張姓昆季向在府署服役今春其兄忽患瘋顚太守給以川資令其弟送回原籍事畢弟仍回署照常供役不料上月間亦患痴顚醫藥罔效至二十後忽不知去向太守遺人訪尋不得遂書明面貎衣服黏貼招尋仍無蹤跡至本月初十日傍晚時書役人等至後園尋雞偶取小石投井不聞水聲異而視之似有人在内當卽喚集衆人曳而出之是張僕也禀明太守委秀水縣騐視並無傷痕遂令備棺收殮寄厝越郡義園以待有便帶回原籍○嘉秀兩縣徵收上忙錢糧近日鄉民完納甚形踴躍聞外縣亦已開徵矣○海鹽某甲雇船赴鄉收取蕩租行至沈蕩鎭停泊船主及夥以甲帶有金鑲籐鐲及金印戒指漢玉等物值價甚鉅又收得蕩租洋銀頓起不良暗地商量俟甲夜半睡熟驀持利刃向胸直刺登時斃命抛屍荒渚解維逕去翌日地保見之將屍含糊棺殮旋經甲之家屬訪聞當卽具詞投海鹽縣請騐何邑尊准詞於十一日帶同刑仵書差乘舟前往先提該地保及收殮之兩土丐訊問然後拍去棺底令仵作檢騐良久報稱胸前果有刀傷邑尊塡明屍格飭令棺殮發封回署後復提地保乞丐研訊以有傷之屍不應胡亂收殮各責千板收禁一面派撥幹差緝拿兇手以憑候解○新任海鹽縣何邑尊於上月杪來禾謁見府憲旋赴海鹽於本月初一日接印 
[蘇臺語小]  
　　蘇城白塔子巷米姓婦膝下僅一女年已及笄楚楚可人婦愛若掌珠女亦素稱孝順本月十二日晨起偶以細故遭母訓斥女含涙終日不食不語入夜竟購阿芙蓉膏數錢吞服夜半毒發呻吟牀頭母再三窮詰始露眞情卽呼鄰右人等設法灌救一面延請某甲用西法施治直至天明漸將黑汁吐出母乃轉悲爲喜青春正永愛日方長小妮子何視死如歸若此哉○閶門外山塘街之小弄内有吳姓婦居焉平日引誘良家男女入此室處選巫山之夢解洛浦之璫卽俗所謂臺基也本月十三日傍晚有某姓子偕一女郎同赴密約突來流氓數人一擁而入將野鴛鴦雙雙綑縛某姓子百般哀懇願以番佛二十五尊爲茶酒之費各流氓始笑逐顏開拱謝而散 
[安慶官塲紀事]  
　　特授安徽建德縣調署懷寗縣黃翰池明府國城於本月初七日抵省趨詣各憲轅禀安恭賀新任之喜并送沈仲帥行旌○安徽藩司德靜山方伯奉上諭署理安徽巡撫涓吉本月十一日戌時接受關防所遺藩司一缺經督撫憲會銜檄委臬司貟梧岡廉訪署理遞遺臬司一缺以現任安廬滁和道丁潛生觀察署理遞遺安廬滁和道一缺以本任安慶府聯仙蘅太守署理遞遺安慶府一缺以現辦軍械所安徽候補知府邊卓存太守署理貟方伯丁廉訪聯觀察均於本月十一日戌時接篆邊太守筮期十四日戌時接篆○本任安徽壽春鎭任謹齋鎭軍祖文由金陵乘招商局江寛輪船蒞皖於本月十一日清晨抵埠隨命駕入城拜會沈仲復德靜山兩中丞貟梧岡方伯丁潛生廉訪聯仙蘅觀察及文武營務處各員小住同鄉蔣雲樵少尉公館中聞此次奉命入京祝嘏特與仲帥面商要公小作勾留卽須辭返白下○候補直隷州吳直刺則藩奉撫憲札委辦理揚州轉運局直刺奉札後卽詣轅謝委挈眷就道○懷遠縣黃大令樹棻奉撫憲札委辦理文案大令奉札後卽詣轅謝委筮期到署從公 
 
 

Page 3

 
 
[巡海銷差]  
　　前報載保甲總巡葉臨恭司馬奉道憲札委巡視洋面兹聞司馬已於昨日回申赴道轅銷差矣 
[觀馬戲記五]  
　　禮拜四之夕積雨初晴香街如拭好風吹袂凉月窺人乃復驅車而北觀哈驀斯敦馬戲藉以遣此良夜旣入門則見燈光徹四座中西士女接襼聯裾頗有簇錦圑花之盛俄而笳吹聲喧鈴鐸再振綺帷展處聞馬蹄蹴踏聲馬上男女各四縱轡疾馳四馬忽相向立四馬馳驟其中彷彿新鶯織柳乳燕穿花繼而立者忽馳馳者忽立參伍錯綜欲使銀海光搖想穆滿八駿當亦遜此神奇又男女二人各控一馬並轡疾馳男子勁裝短服女子腰束紅纓毶毶然迎風而舞旣而男子以兩足踏兩馬女子以一足斜倚腰間將翔未翔欲墮不墮想昭陽殿襄人飄飄欲仙當亦不過如是復以綵縷結爲圈圓如滿月一健男從馬上超躍而過飛行絶跡如履平地已足令觀者驚奇尤奇者能倒翻觔斗從圈中躍過依舊卓立馬背顧盼自如具此神勇想賁育亦當望而却步繼演一劇略似中國之鞦韆空中結繩如梯狀兩端各以繩下垂左伸而右縮中貫一木兩人次第緣繩而上各據一端盤旋縱躍有五花八門之觀一若自忘其身在空中者右端之人以兩足攀木身首向下誠有如蘇學士所謂倒挂緑毛么鳳者左端之人曳動其繩作大搖大擺狀至兩人相近時右端之人忽以兩手握其足作倒垂蓮狀奮力一挣則已自下而上如神龍之蜿蜒如是者數次固宜觀者之稱奇呌絶也一人腰繫繒帛揷長梯其中其巓之旁更有小梯望之如屏幛然一小孩猱升而上或倒立或側行或以一手攀梯身在空中作飛鳥展翼狀或出入梯中起伏隱現作潛鱗出水狀又一人翦紙爲蝶以扇鼓風蹁躚對舞其漆園之幻夢耶抑羅浮之仙境耶一人取繖轉旋繖預置一紅球或銀錢如丸脫手如珠走盤純熟之至乃臻斯妙古人承蜩解牛恐亦無以過此今日禮拜六增演日戲及時行樂者盍往一觀方知所紀之並非溢美也 
[循例賽龍]  
　　滬城各社會洋龍擇於今日在南門外大校塲中比賽往年届期必發知單今歲知單至昨日尙未分派聞有改期之說 
[滬濵道聽]  
　　某嫗在南市彭家荒塲地方開設臺基前晚有操淮南業之某甲携不動尊至嫗處借宿正在燈前絮語突有流氓五六人躡跡而來旣入内室大言曰我等欲在爾處暫效楚襄惟不知神女何在爾能作撮合山否嫗知此輩並非佳客卽答以老娘現已改業爾等如欲行雲夢雨請向他處問津各流氓聞言大怒辱駡不已問甲何事至此甲謂吹縐一池春水干卿底事於是詞鋒互逞繼以扭毆旋將甲軋入茗泉樓茶肆評理紛擾之間經人排解令甲出小洋七角以了其事○昨有小流氓某甲在城内某姓所開小烟館一楊横陳領略烟霞風味良久不去店主催促甲勃然曰爾旣開設烟館任人過癮並未限定時刻何竟以白眼相向也店主自知失言央人解勸願給大錢若干甲始轉怒爲喜 
[限日拆屋]  
　　欽加運同銜特用府補用直隷州上海縣正堂黃爲出示曉諭事照得十六鋪橋迤南一帶浦灘界樁以外係屬新漲官灘並未准民擡升乃歴年以來各業户佔蓋房屋甚多實屬有碍水利况該處有關浙江漕艘停泊之所尤未便稍事因循聽其侵佔前經本縣查勘明確本應懲辦姑念事屬旣往從寛免予深追諭令一律拆讓並擬自毛家弄碼頭迤北至十六鋪止沿傍界樁向外塡築大路以便往來俾免侵佔迭經照會紳董清理在案所有擬築之路現奉道憲諭催照辦並蒙移營派勇塡築兹擇於本月廿六日開工惟查各户佔蓋之屋僅據同仁輔元堂首先拆遷其餘尙未一律遵讓殊屬觀望遷延除禀道憲諭飭差押催外合行出示仰該處業户人等知悉自示之後爾等務各將佔蓋浦灘界樁以外之屋限於本月二十六日以前一律拆讓清出界址以便興工倘敢故違一經提縣定卽從嚴究辦决不姑寛其各凛遵毋違特示發十六鋪外灘揭貼 
[炒藥受驚]  
　　滬城西門内某姓向開花爆作因炒藥火力過猛遂致藥性猝發烈燄上騰勢將冐穿屋頂幸隣人齊集取水澆灌得以卽熄然受驚已不淺矣 
[辟除污穢]  
　　虹口及下海浦一帶地方坑厠林立穢氣薰蒸令人掩鼻而過月前經英工部局知照美捕房捕頭飭巡街捕通知各產主將大小坑厠一律塡平惟新虹橋畔之坑厠迄今未毁昨日亭午經工部局管路西人察看情形以坑在路旁穢氣逼人遂令坑主不日毁去從此地方可期清凈矣 
[英廨晚堂案]  
　　李錦旋控嚴藍田積欠棉花價洋向索不付等情前晚由通刺提訊李供寍波人向爲花業前有掮客嚴藍田函託代辦花衣先後共辦棉花一百六十四包每包一百廿斤除收外被欠銀二百廿餘兩屢次函索不付是以來滬面催因伊一味延宕爲此求請訊追嚴供與李訂買花衣原定五百包每包一百廿斤後秤見每包約少花五六斤不等所少之花約值價洋七十餘元當定貨時價銀每包十八兩一錢後伊定欲每包漲價一錢小的不能向洋人加價以致折耗尙未算結叩求恩斷通刺判令兩造自行埋算如果不明再行來案禀候訊斷○洋帮縫匠康瑞江扭控許錦春紊亂行規擅接中國衣服縫紉扭案請判前晚宋通刺提訊康供川沙人向來公所定章洋帮裁縫如遇生意清淡欲做中國衣服須先入行始能用夥做工今許不遵定章私自接做中國衣服有壞行規因此扭案請斷許供向製洋帮女衣近因生意不佳另用夥友接做中國衣服康强令小的出費入行並有伊夥葛木林帮同行兇將尙未製成之衣服奪去宋通刺謂爾業旣有定章著兩造邀同業公正人赴公所清理葛交保○陳錦春扭控郭阿三趙張氏兇毆失物前晚宋通刺提訊陳供與趙郭同居妻爲人伉爽遇事直言日前上樓哂衣見郭在趙張氏處卽以此語告隣人趙以不應將隱情說破同郭將妻毆傷並失各物爲此鳴捕送究趙張氏供紹興人年五十三歲陳郭皆係同居因陳妻將小婦人污衊故與伊爭論並未毆打郭供不敢毆打宋通刺判郭赶緊覓屋遷居免生枝節並具不再前往該氏處切結存案備查 
[英界公堂瑣案]  
　　四百十三號華捕禀稱小工宋耀史因爭奪生意與同業沈萬仁爭毆宋持剪刀刺傷沈腿沈在醫院療治據言傷勢不輕須五禮拜方可告痊宋通刺商之薩副領事著將宋耀史帶回捕房候沈萬仁傷愈再行訊斷剪刀存案○一百五十三號華捕禀稱慣用銅洋之李木金前曾逮案懲辦今又持夾銅洋一元在虹口某油酒店混用當被店夥俞蘭泉看出破綻交小的送案請訊李供本地人銅洋係用下者並非有意混用通刺以李曾經犯案豈容抵賴著押候查明前案送縣辦理○包探張阿五禀稱積竊胡阿金竊取某姓夾衫二年售與楊永堂故將胡楊一併送案胡供廣東人夾衫與張阿秋同竊今張已回粤叩求恩宥楊供廣東人不敢收買賊贓通刺判將胡押捕房一月期滿遞回原籍楊交保仍令包探補獲張阿秋來案懲辦○包探施富寳禀稱吳池雲失去衣服七件小的查係徐法泉所竊是以拘案請究吳亦投案請將徐懲辦徐認竊求恩通刺判將徐管押十日○包探沈金隆禀稱吳長奎倩劉雲浦包搖大會被騙洋三元今將劉拘獲所騙之洋業已用去九角僅存二元一角吳伸訴前情劉供安徽人以祝由科爲業洋係押符所用並非誑騙通刺以劉雲浦誑騙情眞著押候備文遞籍起案之洋給吳領去○包探秦少卿禀稱吳阿安竊取鴻運樓酒館杏仁十六斤在外求售拘案請訊通刺判將吳管押五日贓給失主領去○華捕拘送馬夫戴七金到廨禀稱戴駕車疾馳與别車爭先有違租界章程送請罰鍰通刺判罰洋一元○包探孔阿才禀稱李阿照掩入某尼庵行竊布衣十七件由小的拘獲人贓請究尼手持念珠上堂請領贓物李供本地人因失業無聊偶操三隻手生涯如蒙恩宥定當改過自新通刺判將李重責一百板交捕房管押二個月贓交失主具領尼乃合十稱謝而退○包探黃四福禀稱王阿大陳金福二人串竊李公館烟鎗二枝水烟袋一枝馮孝華布衣二件王供崇明人陳供崑山人認竊不諱通刺判將二賊各責二百下分别遞回原籍贓交失主領去○包探顧阿六拘獲行竊沈阿五衣服之王阿生到案通刺以王年紀尙輕不應作此無恥事著押候伊父來案具領嚴加管束衣給沈領○包探何瑞福孔阿才拘犯賭之吳阿寳陸阿福王 
 
 

Page 4

 
 
阿三吳阿慶張阿榮馬李氏等一干人到廨請訊並稱馬李氏係野鷄通刺判將吳等五人各罰洋五元如不肯繳洋交捕房管押半月馬李氏容人賭博著交官媒管押一個月起案之洋充公賭具銷毁 
[法捕房瑣事]  
　　李郎民觀察之第四子名桂泉居於法界餘德里雇用蘇鄉傭婦某氏被竊自鳴鐘一架李投捕房控訴經捕頭飭探將傭婦拘入捕房押候堂期解訊○包探郁廷湘前晚值班巡夜在西馬路拘獲甲乙二人卽去年小徽阿大呌化客棧内縱火之犯捕頭命押候解請葛同轉嚴訊○招商局金利源棧房巡丁鄧雲芳以屢獲竊犯解送公堂重辦致爲若輩所恨前日法公堂枷滿釋出之竊犯糾同黨類狙伏路隅乘機報復鄧寡不敵衆大受損傷正在危急之際適巡街捕至匪類始一哄而散僅獲二人送入捕房押候堂期解訊○住居八仙橋之某丙昨晨投法捕房控鄰人某丁誘領其妻出外姦宿請爲究辦克捕頭以事關風化立飭包探將丁拘入捕房押候堂期解訊○扒竊某戊在江天輪船竊取元色縐紗夾襖一件當塲拘獲解送捕房轉解大自鳴鐘捕房捕頭命押候堂期解請讞員究懲○昨日上午有衣衫藍縷之人在小東門戯館街垃圾堆上拾得紙裹内儲上海縣咸豐五年分新田單數張及契據等件携至八仙橋倩某米店夥看視爲巡街捕所見以其形跡可疑拘入捕房轉解大捕房捕頭命將單據暫存捕房待失主認領 
[正悮]  
　　四月初六日報登賭術敗露一則漢口稅務司見之心滋不悅兹經本館查得此事係悮傳頗爲抱歉合亟登報更正 
[振物已售]  
　　游藝齋女士以所繪花卉人物册頁及所臨金石文字共十二張交本館恊振所變價助振兹由蒔香居士以洋蚨六圓購去旣聯翰墨之緣又溥解推之惠可謂一舉而兩善備矣合綴數言藉揚善舉 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[考試試差帶領引見頭排單]  
　　宗人府五品銜　　郭萬俊四川主事汪朝模江蘇内閣侍讀學士田我霖河南侍讀覺羅紹昌正白滿侍讀頂帶中書鮑恩綬安徽中書張士鏸雲南王寳田山東王桂琛山東熊濟文貴州顧儒基江蘇陳圖河南陳懋鼎福建金鴻翎安徽起居注主事姚大榮貴州翰林院侍講學士李培元河南徐致靖順天升用侍讀學士先換頂帶侍讀馮文蔚浙江四品銜侍講張仁黼河南侍講樊恭煦浙江編修陸繼煇江蘇五品銜升用贊善編修高賡恩順天花翎升用侍講學士先換頂帶編修陸寳忠江蘇編修馮光遹江蘇　炳年福建龎鴻文江蘇洪思亮安徽楊佩璋河南管廷鶚山東五品銜編修涂慶瀾福建升用庶子先換頂帶編修陳兆文湖南花翎升用侍講先換頂帶編修張百熙湖南四品銜修撰黃思永江蘇編修周齡江蘇升用庶子先換頂帶編修戴鴻慈廣東侍講銜檢討翁斌孫江蘇花翎五品銜編修檳璣安徽侍講銜編修李桂林直隷編修胡湘林江西許澤新貴州吳郁生江蘇張星炳河南丁立鈞江蘇葉大遒福建花翎五品銜編修趙曾重安徽侍講銜編修黃紹箕浙江編修陳景鎏廣東周克寛湖南戴兆春浙江任貴震湖南檢討陳存懋江西編修劉沛然順天花翎五品銜編修裴維侒河南編修胡孚宸湖北梁錦奎山東升用侍讀先換頂帶編修王懿榮山東編修陳鼎胡南升用贊善先換頂帶編修李士鉁直隷檢討楊福臻江蘇編修陳榮昌雲南施紀雲四川趙尙輔四川華煇江西張筠浙江熙麟内府彭清藜湖南王培佑山東陳同禮安徽嚴修直隷柯逢時湖北管廷獻山東朱祖謀浙江陳名珍江蘇檢討蒯光典安徽升用贊善先換頂帶編修吳同甲江蘇編修張亨嘉福建馬吉樟河南朱福詵浙江升用侍講先換頂帶編修丁仁長廣東編修馮煦江蘇檢討康際清山西編修趙汝翰山東檢討連培基江西侍講銜編修黃玉堂廣東編修李葆實山東黃桂鋆貴州曹福元江蘇劉永亨甘肅王式文福建檢討王恩溎直隷編修柏錦林山東熊亦奇江西彭述湖南周爰諏陜西升用洗馬先換頂戴編修姚丙然浙江 
[總領事示]  
　　欽加二品銜軍機處存記分省先用道駐答新嘉坡兼轄海門等處總領事府黃爲出示曉諭事案奉欽差出使英法義比國大臣薛奏請豁除海禁保護洋客一摺奉硃批該衙門議奏欽此嗣經總理各國事務衙門議覆請如該大臣所奏敕下刑部將私出外境之例擬酌删改並由沿海各直省督撫出示曉諭州縣鄉村申明新章旣定舊章已除除僞冐洋商包攬貨稅及有不法重情者仍應查究外其餘良善商民無論在洋久暫婚娶生息一槪准由出使大臣或領事官給與護照任其回國治生置產與内地人民一律看待並聽其隨時經商出洋毋得仍前藉　訛索違者按律懲治等語光緒十九年八月初四日奉硃批依議欽此等因札到本總領事業經照鈔原奏恭錄諭旨刊布曉諭在案兹復奉欽差出使大臣薛札開本大臣承准總理衙門咨開刑部遵議此案一摺光緒十九年十二月初十日奉上諭刑部奏遵議出使大臣薛福成奏請申明新章豁除海禁一摺據稱内地人民流寓各國其有確守華風情願歸里者應由各出使大臣覆給護照令其回國並由沿海各督撫督飭地方官嚴禁胥吏人等侵擾詐索等語著依議行等因欽此札行欽遵查照等因奉此本總領事查海禁舊例業已删除迭奉恩旨查明良善發給護照在沿海各省均已陸續見有將軍督撫大憲告示自應欽遵辦理以昭保護本總領事現已擬定護照格式將總理衙門原奏並恭錄上諭刊入照内其回華商民人等姓名籍貫年歲事業職銜隨帶眷屬寓居地方一一詳細註入此項護照分作三等紅邊者爲一等以備上等紳商領取紫邊者爲二等以備各色商賈領取藍邊者爲三等以備各項工役人等領取嗣後回華人等欲領執照者卽到領事府先領格紙一張照式塡並取備本處鋪户保結盖入圖章由領事處查明實係良善卽准發給無論寓居英國屬地以及和蘭法蘭西西班牙暹羅巫來由各屬地方均可到本總領事署領取其附近檳榔嶼各地亦可在檳榔嶼領事署領取所有已領護照之人回華之後如尙有從前侵擾詐索各種弊端卽可禀請地方官究治亦可禀請本領事轉禀督撫各大憲查辦所有豁除海禁保護洋客發給護照一案合行曉諭南洋各地寓居華人遵照辦理禀明欽差出使大臣咨呈總理衙門轉咨各省督撫憲查核並照會檳榔嶼客張副領事遵照外爲此曉諭華商民人等一體知悉可也特諭 
[打架被拿]  
　　東洋車夫方連春籍隷江北前日午後至美租界北河南路小押店内將已碎之質票取贖物件押店主馬元和不允致相口角繼以爭毆後經巡街捕至始各分散馬元和心有不甘赴美捕房喊稱被方搶表捕頭立飭包探江阿三緝獲方連春送入捕房押候解送英公堂請訊 
[彚誌仁施]  
　　謹啓者今收到諸大善士樂助敝堂施醫給藥經費開左蔚豐厚交來漳浦縣諸善士二册合洋十元鄭鐘清四元寳順局來溧陽無名氏一元祥記一元百川通交來種德堂槐蔭書屋二户各銀一兩三恕六本堂四兩遵訓堂留香書屋紫芝主人師竹山房凝德堂五户各五錢積善堂一兩五錢鄭福蘭堂痧氣丸二百瓶痧氣丹三百瓶全亨號痧氣丸六百瓶痧氣丹六百瓶遙頒駿惠同時雨之羣沾感荷鴻施望慈雲而叩祝維願聞風興起競解腰纏庶使善緒克綿不勝心喜敝堂除祗領之餘分掣收條外謹誌報章以告同善滬北鐵馬路廣益善堂啓 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十年五月十二日京報全錄]  
　　宫門抄○諭旨五道錄前○吏部張等奏爲奏明請旨摺○閩督譚奏遴補水師都司摺○又奏彚報承襲世職　直督李奏疏防監犯越獄脫　審　定擬摺○陜督楊奏解報効慶典銀兩摺○五月十二日刑部都察院大理寺廂藍旗值日兵部引見二十九名火器營二名○明桂寳昌各假滿請安○惲毓鼎高賡恩預備召見○召見軍機阿克丹惲毓鼎高賡恩皇上明日卯初至乾清宫　關帝前拈香○○吏部等部大學士管理吏部事務臣張之萬等謹奏爲奏明請旨事竊臣部先准軍機　交片光緒十七年六月初六日奉上諭各省哥老會匪最爲地方之害疉經降旨查拏並經各該督撫先後獲案奏明懲辦惟此等匪徒行蹤跪秘往往與游勇地痞暗相勾結動輒糾集黨與乘機煽亂甚至造謠惑衆潛謀不軌近來江蘇安徽湖北江西等省屢有焚毁教堂之事其拒捕逞兇搶刼衙署等案層見疉出半由會匪從中主謀游手之徒相率附和以致愈聚愈多動成巨案犯事以後四散逃逸　犯十不獲一若不先事籌辦絶其根株則涓涓不息將成江河後患何堪設想著各直省將軍督撫嚴飭地方文武隨時留心實力查緝如有訪獲會匪首犯一面嚴行懲辦一面准將出力員弁照異常勞績隨案奏請優奬但須查有確實證據不得因希圖保奬妄拿無辜致滋擾累凡地方良民有誤買匪徒保家僞票呈繳地方官者免其治罪其有向充會匪自行投首密報匪首姓名因而拿獲者亦一律宥其旣往准予自新該將軍督撫務卽出示曉諭俾衆咸知總期嚴懲首要解散脅從以除奸宄而安良善愼毋養癰成患貽害地方是爲至要將此通諭知之欽此欽遵嗣後各省文武員弁拏獲會匪保案係奉旨允准者臣部卽欽遵註册係奉旨交議者臣部均按照異常勞績分别核議歴經辦理在案竊查拏獲會匪本係地方要務該員弁等在事出力擇尤給奬原不妨稍寛其格惟近來保奬之案每有獲匪一二名輒照異常勞績請奬文武員弁數員及十數員不等其獲匪較多之案甚有保奬至數十員者且奏保之後又有咨保武弁之案未免漫無限制若不分别核定恐竄名朦保妄拏冐功流弊滋多轉不足以資鼓勵臣等公同商酌擬請分别酌定章　嗣後如有大股哥老會匪豎旗起事抗拒官兵情事實係調兵剿滅者仍照異常勞績核奬其餘拏獲漏網餘匪及附從逆匪僅止訪拏緝捕名數無多之案應照獲匪尋常勞績核奬其拿獲開堂立會首要匪犯果能不煩兵力消患未萌仍准將尤爲出力之員照異常勞績請奬但拿獲一名文武併計祇准保奬一二員以示限制至保奬員數之多寡必以獲匪名數之多寡爲憑且無論何項勞績本案内保奬各員或係尤爲出力或係其次出力亦不能毫無區别應由該督撫等於奏報時將獲匪擬保員數是否尤爲出力抑係其次出力分别聲叙先行隨摺奏明請旨並將在事出力各員弁職名照章咨部立案不得於列保時始行籠統開單槪請優奬如此分别核定庶保奬不至冐濫其實在出力者益足以示優異而資激勸所有拿獲會匪勞績擬請分别核辦奏明請旨緣由理合恭摺具奏伏乞皇上聖鑒訓示遵行再此摺係吏部主稿會同兵部辦理合併聲明謹奏○○太子少保頭品頂戴閩浙總督臣譚鍾麟跪奏爲遴員請補水師都司恭摺仰祈聖鑒事竊照福建海壇水師恊標右營都司邱炳信陞補遺缺部咨輪用儘先人員臣於閩省水師儘先都司班内詳加遴選名次在前之陳鴻盛楊永年王三友魏維松均與是缺人地不宜張竟成請假回籍迄未歸標俱未便遷就請補惟查有花翎儘先都司陳念祖年三十三歲福建同安縣人由雲騎尉於新疆南北蕩平出力案内保奬光緒六年正月三十日奉旨以都司儘先卽補賞戴花翎並於各台防堵轉運出力保准俟補都司後以遊擊儘先補用考騐收標該員水務熟習槍砲素嫻閩省洋面情形久經閱歴請補斯缺洵堪勝任與例亦符合無仰懇天恩俯准以陳念祖補授海壇右營都司於營伍洋防均有裨益俟部覆准卽給咨送部引見除履歴另咨外謹會同福建水師提督臣楊岐珍合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○太子少保頭品頂戴閩浙總督臣譚鍾麟跪奏爲承襲世職彚開清單恭摺仰祈聖鑒事竊照原任福建海壇左營遊擊陳上國台灣鎭標中營千總林運高候補把總蔡祥勳延平左營把總魏鍾杰從九品銜傅學海楊華勝六品軍功王漣就職國子監學正王捷南從九品銜李定能陳名選馬孝封馬賡良或剿匪陣亡或辦圑殉難均經部議紛雲騎尉世職襲次完時給予恩騎尉世襲罔替又文生蔡培元在籍禦敵遇害經部議給雲騎尉世職兹據各該地方官查明難裔陳里駒等十三員請襲世職訊取族鄰圖册供結加結具詳前來經臣考騐得陳里駒林國榮蔡連登魏德熙傅廷樑楊嘉旺堪以承襲雲騎尉世職檄發陸路標營學習准襲雲騎尉王鼐裔發水師標營學習附生蔡瑞年王繩曾李興准兼襲雲騎尉世職難裔陳國楨馬錫禧馬爾焜准承襲雲騎尉世職給予半俸俟各該員及歲期滿另行照例辦理除將圖册供結送部外謹繕清單恭摺具陳伏乞皇上聖鑒敕部議覆分别塡給敕書發領施行謹奏奉硃批兵部議奏單併發欽此○○大學士直隷總督一等伯臣李鴻章跪奏爲疏防監犯越獄脫逃審明定擬恭摺仰祈聖鑒事竊查豐潤縣監犯宋連城越獄脫逃一案前經臣將管獄官署豐潤縣典史實任臨榆縣典史葛能逹奏叅革職拿問有獄官署豐潤縣知縣實任新城縣知縣孔憲高革職留任並將該典史先行撤任提同刑禁人等至省審辦兹據保定府知府朱靖旬審明擬議解司勘轉值臣駐津飭委藩司裕長代審無異臣逐加確核綠唐海籍隷豐潤縣充膺該縣内監禁卒典史葛能逹平日經管監獄認眞防範監獄宋連城係因姦謀殺縱姦本夫馮可才身死案内依例擬斬監候尙未准到部覆之犯向係收入北籠光緒十九年十月二十五日早該典史帶領刑書王德明進監放封騐明各犯刑具完固將門封鎖是日傍晚天起大風沙土飛颺咫尺莫辨天氣又極寒冷唐海等進屋避風烤火宋連城乘間走入中厠扭斷銬鐐挖落厠牆甎塊墊地接脚爬上内封牆從西廂房走到女監房抽取靠牆豎立木料用帶捆縛搭接越到外封牆持帶縋出越獄脫逃旋經唐海等查知禀明該典史追捕無蹤時該縣孔憲高赴鄉放賑聞信回署差緝禀經臣將管獄官有獄官奏叅並將該典史先行撤任提同刑禁人等至省審辦據供前情不諱查例載監犯越獄如獄卒果係依法看守一時疏忽偶致脫逃並無賄縱情弊審有確據者依律减囚罪二等治罪又律載不應爲而爲事理重者杖八十各等語此案唐海身膺内監禁卒看守監犯是其專責乃不小心防範致斬候重犯越獄脫逃雖訊無鬆刑賄縱情弊疏忽之咎究屬難辭唐海合依監犯越獄如獄卒果係依法看守一時疏忽偶致脫逃並無賄縱情弊審有確據者依律减囚罪二等治罪例應於逃犯宋連城斬候罪上减二等擬杖一百徒三年至配折責拘役遵照新章辦理據供母老丁單是否屬實應否留養飭縣查明詳辦刑書王德明帶管獄務並不在監值守應與巡防疏忽之外監禁卒安起發更夫徐石均照不應重律各杖八十折責革役逸犯宋連城緝獲另結該典史葛能逹疏防斬候人犯越獄脫逃業經革職應照例留於該地方勒限嚴緝除備錄供招咨部外所有審明定擬緣由理合恭摺具奏伏乞皇上聖鑒勅部核覆謹奏奉硃批刑部議奏欽此○○太子太保頭品頂戴陜甘總督濬臣楊昌濬跪奏爲呈解報效慶典經費銀兩恭摺仰祈聖鑒事竊臣前准部咨本年恭逢慈禧端佑康頤昭豫莊誠壽恭欽獻皇太后六旬萬壽經承辦慶典王大臣會奏欽奉諭旨依議欽此此項工需查照乾隆年間成案於京外文武各官廉俸内按二成五厘核扣至去年秋季起先行核扣一半本年春季再行核扣一半並准咨送原奏清單内開甘肅省共銀六萬六千五百兩等因當經行司遵照扣存在案兹據甘肅藩司沈晉祥詳稱現在分叚點設景物需欵甚殷遵將上年秋冬二季扣存各官廉俸一半銀三萬三千二百五十兩先交商號匯解定於本年三月兌交户部查收又本年春夏二季應解一半銀三萬三千二百五十兩若俟扣齊再解尙需時日由司先行籌墊並交該商號定於六月解部以期妥速而免遲誤等情前來除分咨外所有呈解扣廉報效經費銀兩數目理合恭摺具陳伏乞皇上聖鑒謹奏奉硃批户部知道欽此 
 
