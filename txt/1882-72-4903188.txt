# 1882 - 72 - 4903188

 

Page 1

 
 
[東廂記出售]  
[  申報館主啓]  
　　傳奇院本世以西廂爲首出本舘今又訪得東廂記一書向無刊本現巳排印竣工每部計訂四册價洋二角準於二月初三日出售伏祈賜覽爲盼 
[重電搶火說]  
　　盜案與搶火同一搶奪人財而罪名相判如此其遠一則爲首者斬立决從犯遞减分別其情節之輕重至於把門守風接遞贓物並未入內下手及凡被脅入夥實非主謀聽從與事後並不俵分亦可謂情節之最輕者乃亦不免於遣戍而充軍務省分辦理更嚴不分首從立予駢誅也哉一則乘人之禍攫奪財物推其居心較之尋常搶劫尤爲險惡而犯事之或輕隣佐首告或殺官府緝拿訊輯員　　非　失之家令其搬徙然罪止枷責而止不敢有所濫也卽使所搶之物或已銷售不能全歸原主則亦令原主收其存者而餘亦從無押追變償之法兩相比例似乎寛者太寛用刑不免偏頗矣然而例義綦嚴也蓋强盜明火執仗入人家搶劫者正以其聚衆恃强其罪必處以極刑若非結夥至數十人而明火執仗毀門而入卽不得謂之盜而止合謂之竊也民間有訴竊爲盜者以黑夜之中窺見人影無數及隣村聽見吶喊爲聚衆之又以遺落紙煤燈心爲明火以門窓損跡爲毀門以日夜聞聲而起跌撞損傷爲執仗拒捕所以裝點如許情節者以地方捕務廢弛小竊之案呈報經年從無一賊一贓破獲到案是以報搶劫而後知關係考成肯於加緊嚴緝也然則盜與　同屬失物而一輕一重相懸霄壞惟其情節之異耳彼搶火之不以盜論者非亦以其不聚衆與無明火執仗諸端爲差同於小竊乎道光末年地方官　盜凡民間真被盜刦者往往不准必數易狀紙而後進一時風氣爲之大壞蓋報案之時遷延不准必令將盜案情節概行删去毀門則攺爲𨯳壁明火則攺爲黑夜隣佑則曰不見不聞失主則曰賊去始　幾經改飾而後登諸案牘於是始具稿發簽標差緝捕則已延緩三數日而盜得從容分贓倘佯出境釀成髪匪之禍東下江南伏莽盡起未始非　盜之遺殃也軍務肅淸大吏以爲非從嚴懲治盜風終不得戢故部議臺章屢請仍照舊例而疆臣以爲不可顧盜案而外從無別項案犯以盜案比較而亦加重者則以關係有大小而刑不可濫也然僕以爲槍火雖非盜比而其情之可惡似亦宜加常例一等夫火起倉卒被焚之家或人手尙多不難全行搬出若使租屋而居則俟火息以後遷於他處什器無所闕失直與不被災等耳然而比幸中之幸也假今一家之中無多食　深夜睡鄉猛然警覺婦稚二三輩手足無措而火已逼近性命堪虞則亦逃而已矣其物之有不有不計也乃或携箱背籠而出而搶火者適乘其危或硬奪而去或計騙脫手一出火場查無蹤跡痛定思痛之際自忖一身之外別無長物從此不能成家不能爲人則免於火而不免於輕生者有之矣且手忙脚亂之會搶火之人但顧物之到手並不計其誰何或堅執不興則必逞强安知其無取人物而害人命者乎蓋火勢已近搬物而出神情慌亂不克自支若被搶火者拳脚推踢一經傾跌猝不能起爲濃煙所滾則熏灼巳及身矣此種情事安知其必無卽安見其不同於强盜耶何况案之易破原贓尙未銷售失而復得在失主差可自慰卽僅予以枷責猶足蔽辜若搶者遠颺久之而贓歸烏有而此失主又係此外別無長物則被災後之衣食不資更苦於方災時之性命莫保設因窮之而至輕生豈不甚冤此等搶犯而謂亦止坐枷責之罪乎吾故曰其惡與强盜等耳新年以來上海城中大火三次街道之仄取水之難救火之法之不善蔽之洋場被災者已屬最苦竊恐被搶財物而未經破獲者尙自不少卽此情以思之雖重懲亦所不惜矣王法本乎人情律例所載豈無變通竊願執法者度之 
[華船行蹤]  
　　字林報言招商局之美富輪船已於正月二十三日由新架坡開輪回華云 
[客途遭刦]  
　　香港四字報稱有中國客商約三千人載運貨物前往緬甸銷售業經行抵緬境幸得平安無事又有華商一起約五百人載運棉花等物由緬回華中途突遇土匪貨物均被劫去甚矣行路之難也 
[嚴禁煙燈]  
　　江甘二邑尊近奉揚州府程太守面諭當卽出示禁開煙館江邑謝明府復親自巡查在城內東西二營地方查獲煙館內之煙鎗約百餘隻盡付一炬並傳諭土棧中之挑賣煙膏者亦一槪停止如敢有違卽照開燈例重辦昨聞已枷號二十餘人將發各城門示衆云 
[喉症大行]  
　　去冬天氣和暖幸有雨雪可卜豐年然陰不藏陽巳伏時疫聞揚州入春以來喉症甚多皆係少壯人殊不可解當病發時有一日而卽斃者有數時而卽斃者誠防不能防救不及救也 
[欺徒興訟]  
　　揚州舊城蔡官人巷頭王姓剃頭店其店主本某管之革勇也去臘二十九日其徒於路口拾得三十千文錢票一張因不識字捧示於師師云此六千文錢票然汝去恐不能照付必須我去遂當日取錢歸徒欲分三千文師反大怒重責及新正初六日徒回家拜年哭訴其母時適有一姨表兄亦來拜年聞之大怒謂我卽在此店當挑錢夫前日我見汝師來店照票挑去三十千文隨卽有人來挂失票我因是汝之師故未說出不料其如此狠毒因與其母子同到剃頭店理說該店主又大肆凶橫將學徒之母捆打身受重傷徒之表兄奔縣喊寃失票之人亦已踵至從此涉訟恐所費不止三千文也 
[一跌殞命]  
　　日前寍波叚塘地方有某甲口銜烟袋躑躅途間偶因失足傾仆而煙袋戳入咽喉內當經人扶起用藥敷治然已奄奄一息越宿其卽殞命非旦夕不測之禍哉 
[寍郡火灾]  
　　前月十九晚二更時分寍郡西門外郎官第范姓失火各處水龍赴救得以撲滅共燬去房屋十餘間云 
[焚斃三命]  
　　正月念五日晚十下鐘蘇閶門內馬大籙巷某姓失愼各路水龍聞警奔救火勢巳不可嚮邇吳邑尊及保中局員均到場彈壓直焚至十二下鐘始熄猶幸是晚無風不致蔓延翌早在火場扒出屍身三具一男一幼孩一女孩均巳如爨下焦桐不可辨認亦慘矣哉二十七夜十點鐘胥門內富郎中巷其善庵對門京江周公館失火周某精五里命理夫婦二人賃屋四椽是夜老嫗因遺火在柴堆俄頃間延及門內布帳周某年老目昏措手不及旁皇臥 
 
 

Page 2

 
 
室中迷不得出適有某匠經過奪門而入扯其夫婦出門僅携得皮袍子一件餘則俱成灰燼矣其屋南面當街三面皆空地故未延及隣屋二十八日淸晨富成坊巷又火十二點鐘帶城橋某姓亦火近日火災如是之多正不獨上海爲然也 
[新設借本公所]  
　　前報蘇坦新設因利分局卽有局外旁觀人以善舉宜防流弊說囑爲登錄茲續悉此局擬取名借本公所並不分毫扣息經郡紳等斟酌章程籌欵興辦是亦嘉惠小民之意并聞揚州借錢局及蘇省之因利局均經辦有成效此次仿照辦理樂善之士亦煞費苦心兹將呈明府縣稿附錄左方謹呈者竊查上年秋間郡紳貝晉恩等憫念負販小民債負息重仿照揚州章程捐錢一千串文設立因利善局凡有小本營生缺乏本貲者准其取保赴局每戶借錢二千文爲限勻作百日還淸不取利息意至善也兹有錢莊各善士慨借本錢一千千文議歸紳等暫在王樞密巷分設借本公所凡城內護龍街東岸以東仍歸因利局借給城內護龍街西岸以西議歸紳所給借卽擬於二月十五日開辦倘有巧詐之民硬借不還不能不隨時稟追以全善舉爲特稟請憲臺立案給示實爲公便紳士尹仰之謝家福王熾昌謝庭芝謹呈 
[杭垣火災]  
　　杭省城門例禁綦嚴原不能擅自啓閉然遇風煙不測事勢迫促之時亦不得拘守常例激成民怒也新正二十日七點鐘時艮山門外忽傳火警是時火焰上騰高冲霄漢下城各水龍聞聲畢集不　城門緊閉衆不得出踰時上城各水寵亦飛奔而至卽各衙署之官龍及城守署之洋龍無不麕集衆聲喧譟勢如潮湧而該委員仍堅持不開俄而城守大廳以及臬憲將軍之前驅相接而來而城猶未啓是時火光燭天望之祗有一城之隔近城一帶之民居店戶旣不能衝煙突火而出只得退後逃避入城尙有一線生路無如門不得入救又無人無不望城號呌痛罵是時城外則一片哭聲城內則萬口唾罵一時衆怒難遏遂有起而爲毀關奪門之舉一語未終巡查之官廳及委員之官局所有欄桿木棚踏作虀粉幸杭協適飛馬而來急令委員速開比及奉到鑰匙而衆已斬關落鎖雙門大啓矣各水龍爭先擁出城外各民又復捨命奔入兼以在城及各營兵丁刀矛　列尤易傷人因此而閃腰折足者不勝其數各水龍竭力撲救奈其時火勢正熾無從爲力直至一點鐘之久始得熄滅所有城外第一鬧市盡成焦土蓋該處地名沙河𪣥出城卽是爲一著名市鎭店屋鱗接商販雲集爲精華薈萃之區前歲正月曾經被焚一次現已創造整齊煥然一新市面較前熱鬧不意又遭此刦恐人力巳難爲繼矣通計焚去房屋六十餘間直至弔橋爲止有某姓雜貨店內一老嫗竟被焚死餘則幸俱無恙聞是日起火由某姓豆腐店煙囪所致當時隣近有告以烟囟出火者彼云我家烟囪向來如此畧不介意未幾火落瓦縫延及屋椽遂卽冲天而起然如當時水龍早至竭力樸救則近弔橋一帶尙可保全奈爲城門所阻致成巨災殆亦有數存耶念三日天甫黎明上城鬥富三橋金剛寺巷口又火城廂上下衆龍奔集兩頭撲救不多時幸卽撲滅然該處亦一巿廛房屋比櫛轉瞬之間焚去店屋十五六間聞起火者係某姓轎傘店是時衆人都在睡鄉一聞火起有尋衣覓履奔避不及者聞某家有小孩兩人同臥一床一時呼喚不及均致焦頭爛額而死殊可慘也相傳該店於三年前曾經失火被焚者共五六十家直至郭通園地方爲止今又爲火頭殃及池魚怪隣近之嘖有煩言也說者謂杭城自去臘柏子巷一火斃及三命嗣後迭逢火災無不傷人恐將來火患正猶未艾凡居家開店者尙宜格外小心也 
[寳閣興工]  
　　元妙觀內彌羅寳閣縱橫各九間四圍石柱高列三層爲一郡之巨構兵燹後楹柱挖空榱桷傾圮光緒四年曾募資重修因巨欵難措旋復中止茲於去年方丈由魏某轉募浙紳某觀察獨力允修已列本報聞嗣後方丈又募得本城某紳襄助重貲故磚瓦石灰等料已於去年在南窑定造預俻現聞二月初觀察派戚某來蘇經理其匠工數百係寍波人亦由觀察之戚某帶來遲遲春日興此巨工想觀前一帶不知如何鬧𤍠也 
[地火減價]  
　　本埠地火行有告白登入西報云該行地火自西歴四月初一起一律減價以前火標千尺須洋三元二角五分今减至每千尺價洋三元然則欲用地火者愈覺便宜矣 
[燈戲述畧]  
　　法工部局燃點地火燈搭篷爲跳戲一節疉經列報是夕其大門及東西兩門皆裝點蛛蜘燈而大門前更有西字燈門內樹枝上懸掛五色帋燈數百盞並雜以明角燈又裝花瓶式地火燈兩桿分列東西其大自鳴鐘石扶梯亦裝氣燈層遞而上布篷下盡懸燈綵七㸃鐘時往觀者已衆八點鐘各燈㸃齊高下爭輝燦爛如萬花齊放令人應接不睱於是中西捕將觀燈華人驅逐至兩旁而西人之乘車赴會者轔轔之聲不絕於耳盡上石扶梯觀燈看戲時兩旁之觀燈華人愈聚愈多對面臘梅里口亦被擠斷且馬車來時須得讓路更爲擁擠其間脫鞋失物者有之婦女被人擠散頭髪順手搶取首飾及肆行調笑者有之有婦人失物拉住一人交捕而身畔搜無原贓未便懲辦卽行釋放法包探等亦分投照應拘得生事數人其無緊要者管押一宵釋放及至十一㸃鐘光景各西人始登車而返昨晨捕房將拋磚傷人之葛金觀解訊翁太守略子詰問葛不承認太守着仍行暫押再爲核斷 
[草屋失愼]  
　　本埠新閘西三里許叉袋角地方之某姓緑荳芽作於昨黎明時失愼不知如何起火霎時冐穿屋頂共燒去草屋六間云 
[馳馬跌傷]  
　　寓滬西商春季賽馬之期已列前報常例每遇賽期將近諸西商逐日淸晨均合馬夫在跑馬場溜馬前日淸晨有某商之馬夫某甲乘馬在跑馬場奔馳忽然墜馬趺破頭顱流血如注由甲之友人追獲馬匹一面舁送甲至醫院醫治矣 
[馬被毆斃]  
　　本埠近日山東人之販馬來者頗衆緣賽馬之期將近冀得西商購買而取善價也販客均寓坭城外時放馬至田野間屢食麥苗鄉民不勝銜恨前日午前有某客之馬在新閘南首田間食麥　被人看見立將此馬毆斃及販客知之欲查毆馬之人一時無從查明云 
[控毆笑談]  
　　奉化人王南喬遞稟英界會審公堂稱係童生訓蒙餬口有鄰居爲花鼓戲之女小妹姐時邀我妻出外我將妻戒飭小妹姐因此懷恨屢被無端辱罵我本置之不理詎伊糾人闖我學堂擾鬧與論被毆由捕拘案請辦小妹姐供係舟山人前雖唱花鼓戲今已從良先有一客欲娶我未諧挾嫌今該客唆使王先生時來尋釁與論被毆請究陳太守謂無恥妇胆敢毆辱文人殊屬可惡判將小妹姐暫押候過堂掌頰二十以儆小妹姐又稱我頭上顯有傷痕太守謂旣稱有傷押過堂察斷 
[毆母實枷]  
　　英界會審公堂據朱諸氏訴稱兒子朱洪發不務生理入於下流昨向我取洋二元不給胆敢毆我是以訴捕拘案請辦朱洪發默然無詞陳太守謂朱洪發胆敢毆母實無人理深堪痛恨判責百板荷枷一月發頭門示衆 
[控追匿女]  
　　蘇州人趙桂生同妻趙程氏投法界會審公堂呈稱庽滬七年先住城中現住醬園弄所生五歲一女被寍波人趙有生藏匿不還故鳴捕將趙拘解求爲追交等語翁太守閱詞見稟中語言含糊卽詰趙因何將爾女扣留不還素相認識否趙程氏何以肯從之赴寍波着從實供明據趙程氏供本在盧源盛作針線女工遷出城後住醬園弄去年九月念六日有前街隣婦不知其姓來家談及有某姓欲雇女工按月工資一元五角可爲荐去信以爲眞卽同前往詎伊一泒虛言先領我到八仙橋地方略爲躭擱竟脅我至惇信輪船到甯波硬將我配與趙有生今又欲將我販賣我日夕吵鬧彼始送我來此於正月十三日回申得見丈夫等語翁太守又詰去年九月至今已有四個月旣是十三日到滬 
 
 

Page 3

 
 
彼尙將爾女扣留何今日始行控告答稱逐日向彼索女彼屢約不交故延至今日翁太守見趙有生跪於下面趙前期亦曾遞稟內載出洋四十元娶得一婦執有字據詎該婦前有拚頭現又心變仍欲從前拚頭實不甘心求爲傳訊辦理等情太守當時不准將稟擲還今聽趙程氏供詞卽詰趙有生該婦之言爾聽見否趙有生供稱駕船爲業前據醬園弄內阿陶之母稱有一婦患病初痊家中日用不給其夫願將婦攺醮祗須洋二十八元遽爲應允將洋交趙程氏手彼云自賣自身無庸寫帋故無筆據先住八仙橋半月方同回寍波今生他念誑我到申故於正月十三日來滬伊卽去尋前拚頭而視我如途人云太守謂汝前呈之稟稱出洋西十員有帋收執今洋數旣不符而又稱無帋顯相矛盾飭將趙有生暫押趙程氏父保令法包探帶同趙桂生先往該處將阿陶之母傳到交保聽候下期覆訊 
[控告誘逃]  
　　法界會審公堂昨據捕房解到張定奎請訊原告花烟館䳓鴇婦袁金寳訴稱煙妓丁天福被張定奎金鐘等於二十七晚八㸃鐘時誘逃有傭婦朱嚴氏同在故將張定奎扭住交捕今聞天福受金鐘唆使在英界會審公堂喊控而今日此間將張定奎解審故同該妓之母丁大娘並傭婦投案候質張定奎供在旗昌洋行當鐵匠現住彩視街天福之事並不知情翁太守謂據爾之言竟屬無關卽謂袁金寳曰旣天福在英公堂呌喊業已有案當將張定奎送去併案辦理着爾等自行投訴去 
[違禁傳訊]  
　　法界會審委員翁太守訪得小東門外租界地方烟館仍有用女堂倌情事故着包探傳到緑雲深處之徐錦標天源祥之王阿大松江樓之王戴氏天盛祥之李馮氏等四人逐爲詰訊均諉爲祗用僕婦或大姐並不值堂翁太守飭將徐王兩人管押兩婦交保俟下期再爲核斷 
[竊狗判押]  
　　英捕房包探姚阿二至英界會審公堂稟稱洋人代而失去洋狗一頭報捕查緝查得在小東門外鄭阿和處前往尋問則鄭阿和適欲將此狗價賣與鄭理卿又查得鄭阿和家另有洋狗二頭係李源泰及鄭氏二人所失者故將鄭阿和鄭理卿一併送究洋人代而李源泰鄭氏均請給領鄭阿和供洋狗皆自到我家鄭理卿供鄭阿和雖欲將狗價賣與我然我並未買成陳太守判將鄭阿和管押二月鄭理卿無干省釋洋狗三頭着失主分別認領 
[來札照登]  
　　昨閱貴報見孝獲神佑一則拜讀之餘深爲歉仄竊念家慈自月初患病沈篤愚兄弟親待湯藥此乃爲子者分內之事耳何足爲異至日前隣居失愼被延及者計有數百家所有敝㝢不至同爲灰燼者皆由各善堂洋龍曁諸親長極力救援始得轉危爲安實爲萬幸乃雲山先生譽之過情愚兄弟惜未先知阻報惶愧奚知今特亟爲辨別煩再錄登以明過譽使此心得以少安而閱貴報者亦可免貽譏而不加　責也 
[  金煕仝弟拜啓]  
[無題二律]  
　　煙銷金鴨漏遲遲故事風流最動思夜月入懷斟酒候春風暖袖看花時芝蘭卿質誰堪比樗櫟儂才自亦滍十萬天鏞何處乞傷心幾度只吟詩少年浪跡感前身留住韶華不送春金屋無人悲落日紅橋有馬逐香塵烟籠柳色藏蘇小雨打梨花泣太眞往事蒼凉何足計且看來歲脫儒巾 
[  泉唐尋芳溪人初稿]  
[無題二絕]  
　　薰透龍涎欲曙天背人無語卜金錢莫教錯認儂心事不是春寒怕獨眠北地胭脂拂面紅幾番柳色付東風宵深檢㸃相思句知否郎心與妾同 
[  泉唐尋芳溪人初稿]  
[如夢令]  
　　春夜無人庭院花落餘寒猶戀不睡怯空床身倚薰籠初倦誰見誰見襟袖麝蘭香遍泉唐尋芳溪人倚聲 
[贈漁]  
　　羨煞江湖一老漁浮家泛宅樂何如柳橋春雨披簑後蘆岸秋風弄笛餘篷背敲針驚白鷺船頭曬網剖紅魚不知世外塵緣事尋得桃源好結廬 
[  泉唐尋芳溪人初學草]  
[贈月仙枝書]  
　　月仙故雲間產性倜儻貌尤娟麗余識姬時髪𦆵覆額而艷名已著曾作本事詩三十首贈之一時名流和者幾二十人嗣會少離多不數數見日前車中邂逅停轡相招遂至其寓所一樽相對歡勝當年述及近况輒復惘然盖墮落平康非其志也其舉止嫻雅絕無滬北脂粉習氣醉後口占二絕以贈卽請高昌寒食生霧裏看花客同政同和倘蒙天下有情人寵以和章則僕與姬且同聲感謝焉春風曾訪枇杷門鴻雪猶留舊爪痕今日休尋春夢影文章粉黛各消魂記得窺臣上宋墻無端結束效登場司空綺夢消磨盡獨爇卿家一瓣香 
[  淞北月髫詞客稿]  
[浙省撫轅抄]  
　　正月二十日戴鑾元江北查硝磺價值回省稟見新選中村巡檢劉稟謝藩司飭知赴任候補府經歴楊嘉修由京來省稟到○二十一日未入流張玉珂稟知臬司委下二段保甲差本日到段○二十二日江蘇補用道吳邦祺由金陵來浙赴皖進見並謝步湖南補用道朱威庚稟奉湖南撫院委來浙公幹進見向人冠稟知厘捐局委辦處州鹽厘局叩謝趙慶祺硫石厘局蔣德璜瀏河掣騐局同知常安津局俱稟見稟辭○二十三日卽用縣查蔭元新市補用縣譚恩黻楓涇俱稟知厘捐屬委各厘局差稟見叩辭署杭府教授余錫年稟到謝委 
[江督轅門抄]  
　　正月十九日委署睢寧縣黃玉昌阜寧縣朱公純均謝委輪船支應所知府陳衍洙籌防局提調同知徐瑞昌銷徽州茶稅差○二十日委署阜寧縣朱公純謝委二十一日直隸州顏其政張新之通判唐錫龄知縣許　基並銷粥厰差二十二日知縣韓師愈奉委軍械所管庫鑰差二十三日湖北知府史舊靑解巳革道員楊宗濓上海縣莫詳芝南匯縣顧思賢均到二十四日知州陸銑稟知奉司委解盛京餉銀○二十五日候補道謝元福赴都○二十六日通判朱廷佐姚德宏樑均稟知奉府委難民赴淮 
[蘇省撫轅抄]  
　　正月二十七日知縣汪來儀稟知奉松滬局委吳淞貨捐分局差縣丞張運衡稟知奉委滬捐局查騐事宜差從九兪龍盤奉和發松滬稽查委員祝祜之本日到　門旱關差史久華奉委會辦吳淞貨捐分局差改發江蘇候補從九汪德元安徽人稟到 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
