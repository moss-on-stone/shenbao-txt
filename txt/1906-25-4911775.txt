# 1906 - 25 - 4911775

 

Page 1

 
 
   
 
 

Page 2

 
 
[論奥東官紳衝突事]  
　　近年以來中國鑒於外人代築鐵路之有損國權於是各省咸創議贖回自築而粤漢鐵路經粤鄂兩省紳商及岑張兩督再三籌議得以達其贖回之目的夫路爲中國之路中國人自築之而不許他國稍有于涉此固一定不易之理也贖路必先籌費欲賴政府之欵則庫儲如此空虚欲借外人之債則利權仍虞外溢是欲贖路而不得不就地籌款此又一定不易之勢也雖然贖路之欵多或千餘萬少亦數百萬縱將來路成後必有所取償然際兹民力困乏之時驟然欲集此多金必有人起而不願者而上下之用意遂不能融洽焉此近日粤東官紳所以因籌欵築路之事而大起衝突也 
　　此次粤東官紳衝突之事起於去歲十二月十八日其事之内容究竟若何未能深知難以臆斷惟據粤人之公啟則目岑督爲苛捐觀岑督之告示則謂粤紳爲抗捐夫苛捐誠不可然自鐵路贖回後粤省應派之四百餘萬必須有赶急籌集之策岑督議就向有之台砲經費三成糧捐酌量加抽并擬辦船捐鹽斤加價分别作爲官欵公欵填回股票俟路成後按本分息以本省之財辦本省之事欵分别易舉似亦不得遽目爲苛至黎紳等因各商家以商力甚艱不允加抽經費特代表各行商出而與岑督爭執目之爲抗似亦非平允之言夫議加捐者旣非盡由於苛求免捐者亦不得謂爲抗乃官紳竟因此大加衝突幾成不能並立之勢者其故由於岑督辦事雖甚勇往然性情近於剛愎自用往往言莫予違粤東商民畏之者多怨之者尤多此次以黎紳代表各商猝焉被逮風潮之起固由激一時之憤然亦岑督平日之遇事操切亦有以致之也若夫黎李諸紳旣承商家舉爲代表商情果有爲難之處亦宜婉轉熟商别籌良法乃竟意氣用事當衆倡言遽謂不如臺灣之隷於日本使岑督示中之言 
非誣則黎紳等於所謂國民之義務地方之公益竟皆置之不顧然則其被拘辱也雖由岑督之擅作威福番禺縣之阿附意旨而黎紳之不能顧全大局或亦咎由自取乎 
　　要而言之鐵路萬不可不贖回自辦欲贖回鐵路自辦萬不能不就地方籌欵岑督固宜體恤商情權衡緩急熟籌妥善之策粤省各紳亦宜知贖路一事關係全省利害人人有擔任籌欵之責官紳和衷商確始能於事有濟而路政不至隳於垂成果能如此則目今雖事已决　然究皆爲公而起不妨畧去微嫌再議大局倘彼此激於氣憤相持不已粤東路政固不易觀成而各省之紛紛謀贖回鐵路自辦者亦恐因此而或生阻礙時局安危關係極重願粤省官紳亟平情以思之萬勿遽生悻悻之心也 
[中俄議約條款紀聞北京]  
　　京函云俄國對於滿洲戰後問題已於中日議約之後屢以强硬之手叚迫促中國政府開議今已决定於本月初九日開議條約聞俄國提議各欵已經宣布列舉於下一維持淸俄兩國之國交二滿洲開放商埠俄國當均沾利益三淸國當承認確保俄國採伐森林及開掘礦山之權四淸國允許俄國於淸國所屬與土耳其斯旦連接之地通商之特權五淸國如欲開放庫倫及某處須與俄國恊商後始行實行六一千八百八址一年淸俄兩國所訂伊犂條約作廢七俄國於東三省應得特權應與日本相同八黑龍江省之鐵道支線須待協商而後布設（語） 
[日本借欵經營滿洲東洋]  
　　去臘杪日本政府擬由債票項下籌辦四千萬圓左右以充經營滿韓欵項（閏） 
[滿蒙鐵道之運動]  
　　北京電云有東淸鐵道技師長代理人某氏於日前來京將以運動敷設東淸鐵道支線及關於礦山之事務其要求之内容諸說紛紛不一大旨以攬建經小庫倫以達庫倫之滿蒙鐵道爲目的之說可信故當地之外交界對於此事頗爲注意云譯大阪朝日新聞 
[俄商密售軍器於敎徒以圖煽亂]  
　　北京來電據新疆來電稱本地有俄國商人以軍器密售於回回敎徒似有煽動彼等作亂之形跡譯大阪朝日新聞 
[德議在津漢設工部局天津]  
　　德國聨帮議院决議承認天津漢口兩埠德租界開設工部局自治租界之權（閏） 
[日皇賜宴出洋大臣]  
　　東京電云中國所派出洋大臣澤公等到東後受帝室之優待已於東歷二十五日（卽元旦日)内叅日皇接於後宫中賜以御宴譯大阪朝日新聞 
[德化煤礦華英齟齬特委妥商辦理江西]  
　　德化縣煤礦近有英商集股開採與地方居民両相齟齬昨經兩造互控至省經撫憲胡中丞特委新任九江道玉觀察會同紳士妥商辦理以期相安無事（用） 
[紀安徽鐵路在漢集股事漢口]  
　　開辦安徽鐵路由李紳經方先行墊欵定於三月間開工規已派人分投集股每股銀十兩漢口由汪業雲太守辦理准於正月初五初十兩日在太平會館安徽館激集同鄉籌議入股事宜（路） 
 
 
 

Page 3

 
 
[紀九南鐵路在漢集股事漢口]  
　　李薌垣方伯蒞漢已久在江西會館開議九南路股數闪入股者不甚踴躍因每股需銀一百兩之故現已定議在九江開設鐵路銀行出賣股票惟開辦之期須俟至三月左右（書） 
[部議先辦閩粤鐵路北京]  
　　總辦全閩路礦陳伯潛閣學前與商部電商全閩鐵路辦法應先辦閩粤以便易向南洋各埠招股兹聞部議亦以先辦閩粤一路爲急已電覆陳閣學卽向南洋各埠閩商招集股本呈請開辦至閩贛一路則暫從緩議（呂） 
[漢陽鐵廠改用電機湖北]  
　　漢陽鐵廠歷年鍊鐵虧耗甚鉅其受虧之由皆因機器鍋爐所用煤墩較之外洋各廠數幾加倍以致鍊成鋼鐵成本過昻不易銷售現在粤漢鐵路所需鋼軌又議定由該廠包辦總辦李一琴部郎力主改用英國新式電機以減煤墩而輕成本刻所購第一批電機業已運送來漢價値約三百萬兩之譜均陸續安置廠中矣（户） 
[伍侍郎改訂刑律一百條將次入奏北京]  
　　伍侍郎自入刑部後整頓部務不遺餘力參攷東西洋各律法改訂刑律一百條業已告竣聞本月内卽須繕摺入奏（容） 
[統領因爭鬧罰跪蘇州]  
　　統領蘇捕飛划等營徐副戎錦堂與統領太湖水師歐陽副戎成祥於去臘下旬同上撫院在官廳内談及前在太湖内山遇梟匪接仗失去飛划五號之事中丞曾有未獲一匪緝捕無能之責徐副戎云當時太湖營弁若不退縮不致如是失挫歐陽副戎云皆因爾飛划營勇私通光蛋走漏消息之故彼此爭執甚至互相扭辮拖出官廳閙至大堂經巡捕阻止不理迨禀經陸春帥親出大堂暍問始各放手春帥詢悉情由當卽令二人各罰跪一炷香先示懲儆聞二人皆須登諸白簡云（永） 
[蘇臬訊明韓敎練官中毒之不虚鎭江]  
　　鎭江四標敎練官中毒一案早經督練總辦朱菊尊觀察移交蘇臬司訊辦客臘朱竹石廉訪派員會審案内人証並將丹徒縣郭令釘封寄蘇之驗毒銀扞當衆拆封驗看卽飭仵作取水洗刷其原來之紫黑色依然不變乃共信中毒屬實惟與韓敎練官同席之陳周兩姓尚未肯供認云（工） 
[樂平巨案尚未核覆江西]  
　　樂平縣張童徐胡兩巨案由督辦瑞觀察具禀議結撫憲胡中丞閱禀後卽批司核議詳覆盯司余廉訪因案情重大添請法律館敎習杜君入幕襄辦杜君竭三晝夜之力詳愼定稿廉訪親筆大加删改猶恐未能允洽中丞慮要犯久稽顯戮或生他變再三嚴催樂平縣張大令亦因要犯在監朝夕防護恐有疎虞深望廉訪卽行批示云（田） 
[派充游學豫備科監督蘇州]  
　　翰林院庶吉士蔣庶常炳章奉撫憲陸春帥派充游學預備科監督已於去臘二十八日到堂視事（杯） 
[呈請撥欵出洋考察學務金華]  
　　金華孝廉堂經費向由府屬八縣平餘項下抽提認解邇因停課已久故武義高等小學堂監督王紳式楨禀請以該邑之欵撥充出洋考察學務之需當奉學務處仰府飭縣核覆略云出洋考察原爲當今切要之圖據禀該縣應解孝廉堂經費錢文無人肄業請將全數撥充出洋考察之用究竟實數若干出洋考察能否敷用仰金華府督飭武義縣詳細核明具報禀候察奪母延（目） 
[各省認解學部經費北京]  
　　聞近日各省均已咨覆學部認定籌解常年經費計大省歲解六萬兩中省四萬兩小省二萬兩（呂） 
[皖省支應局歲計表安慶]  
　　支應局以進欵日絀而出欵日見加增因編列歲計比較各表核計不敷實有二十餘萬之多呈送藩司核鑒聞籌議等局已編就此項表册茲將支應局表目列下 
　　歲入綜計表第一右表分三類曰欵目曰案由曰銀數通年入銀五十一萬八千二百九十六兩内外 
　　歲出綜計表第二右表分六類曰軍餉曰薪工曰恊款曰撥欵曰雜支曰活支通年出銀七十萬八千六百九十餘兩 
　　歲出軍餉分表第三右表分十二類曰督練公所曰常備軍曰巡警軍曰緝捕營曰砲臺曰過山砲營曰學兵營曰親軍衛隊曰護衛小隊曰各局護兵曰輪船曰局船通年支銀三千六萬六千四百二十兩七錢二分 
　　按此項軍餉係就歸本局支放者而言其餘尚有皖南巡警步隊四營巢湖水師一營護卡砲船二十一隻徽寗護關砲船二隻則歸省城牙釐局代發又皖北巡警軍步隊二營皖北續備步隊四營皖北續備軍馬隊一營皖北續備軍步隊三營皖北續備軍馬隊一營鳳潁道馬小隊一起鳳潁道步小隊一起淮北水師三營支發局炮船一令支發局步小隊一起淮北釐局小隊十名則歸皖北道支發局代發概不列入此表惟每年内銷各餉悉歸本局報銷局造報 
　　歲出薪工分表第四右表分四類曰撫藩署曰警察總巡附焉曰各局所差遣附焉曰支應局報銷局通年支銀六萬九千五百二十兩五錢 
　　按此項薪各項雖屬按月支有定數然亦間有出入 
　　歲出恊欵分表第五右表分三類曰鐵路經費曰籌備餉需曰添扣減平通年支銀五萬九千餘兩 
　　按此項協欵鐵路經費籌備餉需歲有定數惟添扣减平一項則視内銷之多寡以爲减平之多寡以後軍餉日增此項銀両亦必日益加多 
　　歲出撥欵分表第六右表分二類曰學堂曰練軍通年支銀九萬三千四百五十六兩 
 
 

Page 4

 
 
　　按此項撥欵雖云歸司庫釐金項下銅元餘利項下籌議米釐項下動撥交局代發亦只得數之半不敷甚鉅且間有活支之處學堂日益求精支欵應有加無已　　 
　　歲出雜支分表第七右表分二類曰軍需曰雜項通年支銀二萬六千一百七十五兩三錢七分八釐 
　　按此項雜支歲無定數卽如軍械製造警察各項皆屬活支以後軍政日新支欵亦必歲有加境 
　　歲出活支分表第八右表分二類曰軍需曰雜項通年支銀十一萬四千一百二十一両七錢八分 
　　按此項活支本無定額比較歷年歲有加增（未完） 
[追咎急解磅虧江西]  
　　上年各省認解賠欵磅虧惟贛省解至四十萬兩最鉅亦最先嗣回磅虧由部彌補不必各省認解而贛省先期解訖無可追轉胡中丞今年咨請劃作賠欵部疑贛省財力充裕屢駁未允近查此欵由稅務局提調趙太守經手在别款内挪移刻下别欵虧空無從彌補因追咎太守辦理躁率云（用） 
[電商厦門不肯照繳土捐厦門]  
　　八省士膏在厦開辦已紀前報惟每担定章五十八兩厦門各士商不肯照繳藉口上海土商只繳四成云云馬委員不敢擅收當禀湖北總局日前奉柯遜帥來電云電禀已悉當經訊上海并無四成收捐之舉本局開辦以來各省一律照辦倘有官商揑詞朦禀減成收捐如有此情閩局儘可指禀前來以便咨行閩督轉飭地方官按名拿辦以重餉項柯電馬委員接電後當送厦門廳閱看傳諭各土商遵照（秋） 
[粤省大吏籌辦官銀行廣東]  
　　聞粤省大吏現正籌辦開設官銀行定名廣東匯理銀行遵商部奏定公司章程以有限公司注册并仿照泰東西各國銀行章程參酌辦理先就廣州設立總行俟辦有成效續於香港上海天津京城等處次第分設支行并隨時體察内地各府州縣商務繁盛之區由殷實商賈覓保代理務使匯兌通流云云（庭） 
[電飭淸查官田北京]  
　　聞政府王大臣會議各省海濱一帶官田甚多大半與民田毗連致有影射侵佔之弊現在振興地利亟宜澈底淸查擬卽電飭各督撫委員詳細勘丈逐一劃妥規復以淸疆界而杜弊端（受） 
[政府擬訂吏治箴規京師]  
　　前政府王大臣在内廷大開會議妥籌整頓政治之策現擬仿照趙次帥所訂奉省屬吏官箴詳細參考斟酌損益編訂吏治箴規頒發各省督撫轉飭遵照其大旨以練軍興學保商恤民免去浮文實事求是考察民風土俗不准踵事增華等事（受） 
[豫省請停分發二年河南]  
　　豫撫陳夔龍以目下河南候補道府同通直隷州積至一百三十餘員州縣積至四百六十餘員佐貳雜職積至一千三百五十餘嗣闪數實屬擁擠因奏請暫停分發兩年（顚） 
[梁署臬聯絡馮道之深意武昌]  
　　梁鼎芬以外道摺署箱篆深慮鹽巡道馮汝騤有所芥蒂極力周旋凡學務軍事等刻皆推馮主持已則一味退讓並嘗於督帥前揄揚馮道之才以致營務學務兵工局廠等差紛紛下委皆梁之一意聯絡也 
　　按馮道素爲袁宫保所親信又與江北提督劉延帥爲兒女姻親梁署臬此舉蓋恐開罪於馮或生前途阻礙耳（封） 
[松壽奏覆朝陽縣知縣被叅各節奉天]  
　　署朝陽縣知縣繆桂榮因袒護拳匪頭目喇嘛潘成搶刦商民傷斃敎民並在赤峯縣任内得賄釋放馬賊各事爲人奏叅奉諭著松壽確切查明兹據覆奏謂所查各節均無其事請無庸置議（顚） 
[又派員調查東三省商務北京]  
　　商部前派田步蟾魏震胡宗灜三員赴東三省調查商務兹又派主事吳振麟赴東調查不日卽須東裝就道（交） 
[電調東三省廣西偵探各員回鄂武昌]  
　　鄂督前以東三省及廣西軍務頗關緊要曾派遣多員分駐彼處偵探情形隨時電禀兹因事皆敉平鄂中辦事需人分别電調回鄂以資任使（功） 
[晉撫電調商約隨員]  
　　山西巡撫張安帥以晉省需才特電調駐滬商約隨員陸眞卿大令長葆赴晉在資辦理交涉聞商約大臣以陸大令隨使德國熟悉外情近辦商約尤爲得力而又不便堅却安帥之請故於此事甚爲躊躇云（容） 
[上海道禀覆江督稿（爲中日合創絹絲製造公司事）]  
　　敬禀者本年十月初九日職道樹勳奉憲合批發郎中李厚祐等禀創設絹絲製造有限公司係爲興利起見如概由華商附股查照商例原屬可行惟所呈章程第一條卽聲明公司係中日商人合辦查洋商不准在内地開設行棧該廠建在上海曹家渡地方似係内地能否准予開設章程是否妥洽仰上海道切實查明核議復奪此批等因本商務總局司道等并奉憲台批詞前由該職商李厚祐等擬在上海創設製造絹絲股分有阻公司係爲振興商務起見惟所擬章程是否周妥仰駐蘇商務局蘇同蘇松太道核議詳復以憑咨報商部查照禀摺抄發等因抄粘咨道會同核議詳復奉此職道伏查上海曹家渡距公共租界約五六里該處義商信昌絲棧開設已十餘年其餘洋商租地造屋歷年均有現又新建英商啓昌絲廠尚未開工是該處雖在租界之外尚在口岸之中今該職商等創辦絹絲製造有限公司擬與日本紡織株式社會附搭股分旣爲中日通商續約所准其工場廠棧擬設於通商口岸之曹家渡該處又早有義商絲棧事屬可行所擬章程十八條逐加察度除十四條選舉董事以三年爲滿與律第十八條明定董事任事之期一年爲限之例稍 
 
 

Page 5

 
 
有不符其餘均尚妥洽所有奉飭核議緣由理合聯銜禀復仰祈大人俯賜察核示遵（資） 
[德皇壽辰]  
　　初三日柏林電云德國駐奥欽使威得爾伯爵及駐法欽使洛多林親王於德皇壽辰皆有和平之祝詞俄皇亦祝賀德皇並稱爲友愛之弟兄云譯德文報 
[會議摩洛哥事情形]  
　　初三日柏林電云摩事會議迄今稅則問題已由各國和平議結巡　問題尚未議妥法國時起相爭之並盟問題刻已抛棄現正提議將主盟之位歸之意國或中立國云譯德文報 
[劃一南洋銀幣之價値]  
　　初五日新加坡電云南洋羣島政府已將南洋銀幋之價値制定每銀一元値英幋二先令四便土譯德文報 
[日准各國商民起運在旅順靑泥窪之貨物]  
　　初三日東京電云日政府已出示傳諭各國商民凡有貨物在旅順靑泥窪者准由各商民或各商民之代表人由水道起運惟須預先禀知駐日各國公使轉告日本兵部大臣給予憑單方起運及貨物之重量値載明云譯初五日捷報 
[英海軍大臣之意見]  
　　初五日倫敦電云海軍大臣脫威墨斯伯爵在愛丁堡演說謂政府預備以全力保護各殖民地之海軍惟該殖民等須以愛誠酬報並於政府有事時出力相助 
[英藩行程]  
　　初五日倫敦路透電云英國派往日本之康諾脫親王埃塞刻已行抵哥命布 
[駐英日使定期回國]  
　　初五日倫敦路透電云日本駐英欽使定期西歷三月二十號（卽華二月廿六日）起程回國 
[丹皇逝世]  
　　初六日倫敦路透電云丹皇克利斯勳第九已於昨日逝世昨晨猶照常入朝迄午膳時覺不甚爽健即行休息午後三點鐘時其第二女即俄國皇太后入視見病勢頗重因召集皇族而丹皇遂於三點四十分時逝世按克利斯勳第九爲希臘君主之父生於一千八百十八年之四月八日千八百六十三年丹皇福蘭德第七逝世因即皇位其嗣皇名福蘭德現年六十三歲即現任挪威國皇卡爾之父也克利斯勳第九在位四十三年享壽八十八歲譯文匯報 
[贈報誌謝]  
　　寰球中國學生會新出月報兩號該報由會員李君登輝籌辦舉定侯官嚴幾道先生爲總撰述新聞欄並刋漢文英文其爲社會所歡迎可豫決也昨承見贈書此道謝（望） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[達桂進呈葠枝黑龍江]  
　　黑龍江將軍達桂奏稱據恊領富凌阿採得大枝山葠七苗中枝山葠十四苗重九兩六錢計需工價二千三百十一兩特分盛両匣包封進呈以備上用（顚） 
[銅圓廠提調親赴户部請領鋼模江西]  
　　銅圓廠提調沈魯卿太守前奉户部行文停鑄擬俟餘銅三千數百担赶緊鑄完始行遵停後奉户部電催停鑄始於臘月朔日暫停而司事工匠迄未散去當卽禀請給咨於臘月十六日乘小輪至漢口附火車晉京赴户部請領鋼模定年内回省新正四日再行開爐鼓鑄（靑） 
[奉天電調鄂員武昌]  
　　奉天將軍趙次帥電調湖北知縣歐陽翥孫某焦元聲三員赴奉差遣歐孫皆辭不往惟焦令有志出關聞三員皆前湖北襄陽府鄧季垂太守所薦故次帥特行電調（封） 
[擬委汪鳳灜署武昌府篆武昌]  
　　鄂督力保候補知府汪鳳灜簡放武昌遺缺知府而政府竟另簡張履春爲武昌遺缺府鄂督接電後頗遷怒於黄太守以霖擬俟開印後即飭黄守赴襄陽本任而以汪守調署武昌首府（旣） 
[楚報主筆將定以監禁十年之罪武昌]  
　　楚報主筆張漢傑自收入府監其罪名久懸未定刻聞首府已禀承憲旨援照春間敎育普及社蒯光恊監禁十年之例詳請批准定案（户） 
[諭設族蕪湖]  
　　刻因學部行文飭催廣設蒙小學堂沈大令奉文後因城鄉内外近雖陸續禀請設學惟鄉間風氣未開必須由各族設立族學以次提倡刻已照會各鄉紳士並出示曉諭士民限三月内赶緊設學勿再玩延（法） 
[安慶學務安慶]  
　　日前懐邑紳士及學界中人以懐寗首縣爲全省首善之區僅一縣學堂教育殊難普及因議籌公欵就各鄉各設高等小學堂一所另於縣學堂附設小學師範一班以廣造就○郡人何君張君等籌辦之競化女學堂業已募有捐欵數百金俟今春租屋開辦日前已遍貼廣告招生報名矣（士） 
[湖南洋務局札各縣飭查紅十字會捐欵長沙]  
　　湘省洋務局日前札瀘溪華容常寗三縣文云爲札飭事照得紅十字會捐册前經刋刷通頒籌辦並聲明無論書捐與否該册均應繳還嗣因淸釐之際復由本局飭將捐册迅速申齎彚送各在案兹查該縣所繳原發捐册旣未捐有成數復將後幅空白截去究竟已否書捐各經手人等有無别項情弊均應確切查明以昭核實合就札行札到該縣卽便遵照札飭各節尅日禀復以憑彚辦事關公欵毋得再延切切（車） 
[湘垣警察新勇已於除日站街長沙]  
　　湘省警務總局前次新招巡勇百名分派長沙善化警兵補習所練習現已期滿遂飭於除日派歸兩縣各分局一律站街巡查聞各巡勇雖練習未久然較之從前之偶然召募者其可資得力之處當不啻判若逕庭云（車） 
[湘省銅元局輾斃工匠長沙]  
　　湘省南城外銅元新局於臘底二十四日有輾片工匠偶因失足跌於機器前面致被輾機將肚腹輾被肝腸分裂慘不忍言立卽殞命（車） 
[派兵彈壓匪徒重慶]  
　　江北鄰水長壽三縣交界之處有小市鎭匪人出没時有搶刦行李之事日前又因打毁鹽店一處由川東道張振之觀察派兵五十人前往以資彈壓而助緝捕（奏） 
[委員監造營房蘇州]  
　　蘇撫陸春帥以常備後軍第二標營房亟須派員建造查有督練公所參謀處提調竇令鎭山堪以委令監造已札委遵照矣（吉） 
[札委兵備處幇辦蘇州]  
　　蘇撫署總文案林觀察炳修奉撫憲札委督練公所兵備處幫辦觀察奉文後卽禀謝到差（吉） 
[洋關遷地重慶]  
　　重慶洋關向在朝天門内借糖幇公所辦公已逾十六年去歲由花蓀稅司擇地於太平門建造大厦去　竣工擇於二十六日遷入新關辦事（奏） 
[粥廠减費重慶]  
　　重慶粥廠共分四所例於十二月二十日開廠年費三萬餘金今川督改省垣粥廠爲勸工之用而又以是項係官費商捐各居其半未便遽行停止故改遲二十五日開廠酌減費用准以二萬五千両爲率云（論） 
[川中亦興彩票重慶]  
　　川督鑒於湖北彩票盛行於川利權外溢而不能禁於是創設四川彩票額設五千張每張售洋五元先行試辦再圖推廣兹已出示定於正月二十八日開彩（論） 
[贛省銀根奇窘原因江西]  
　　小城近來銀根奇窘緣近年來各大銀錢號每於春夏秋三季歷將寳銀漲色每千兩高至百餘兩之多凡申票漢票及鹽封釐封亦照漲補色迨入冬則漸跌將近臘月則大跌不補色維時申票漢票及鹽封釐封亦照跌不補色且多匯寳銀先往甲漢預備明春匯兌又多藏寳銀及鹽封釐封預爲明春漲色地步銀根卽因之奇窘此其一也各小錢店與各貨店平日仰賴各大銀錢號以資挹注而便流通者一至臘月卽須歸結淸理並無放借銀市有進無出又預爲明春漲色地步銀根又因之奇窘此其二也巨商殷户聞知銀市冬跌春漲一至冬月亦多購寳銀及申票漢票鹽封釐封亦預爲明春漲色地步銀根亦因之奇窘此其三也說者謂欲救三因厥有二法一定入冬之時特創放借過年銀錢之章至明春三月始行歸結淸理則無冬跌春漲之弊之宜常年特創公估局主持銀錢價値平色不准故意大漲大跌亦無冬跌春漲之弊並嚴禁常年賣空買空惡俗以免事同賭博擾亂市面并准輸者控官杜絶賣空買空以挽惡俗是在有商務之責者實力維持焉耳（用） 
[蘇省官事蘇州]  
　　裕蘇官錢局現經藩憲濮方伯飭令裁撤韓參軍炳堃奉諭卽將局中一切料理淸楚於去臘二十五日銷差○姚司馬體羲奉奉天賑捐總局札委赴江北發給各捐生部照已於去臘二十五日束裝就道○舒觀察體元於三十一年分海運案内蒙倉憲保由試用道歸候補班前遇缺儘先補用已於去臘二十五日領到文憑○准補徐州府知府田太守庚交卸松江府署篆後於去臘二十三日赴省禀到旋於二十四日禀辭赴寗謁見制憲周玉帥面禀要公○萬司馬立鋭奉倉憲奏保免補本班以知府仍畱原省歸候補班補用已於去臘二十四日奉到飭知（銀） 
 
 

Page 10

 
 
[恩賞王大臣吃肉京師]  
　　去年奏事處傳出今年正月初二日恭王醇王慶王肅王振倫二貝子洵濤二貝勒鹿傳霖瞿鴻禨榮慶玉文韶鐵良徐世昌諸大臣均賞在乾淸宫吃肉（閏） 
[寗波]  
　　甬郡北門厘局委員劉大令肇甲於去臘期滿由上憲另委别差遺差委盛大令鴻燾接辦大令卽於元旦日接差視事○紹興痞棍包阿丙鮑勿羅在寗郡結黨敲詐民間受累不淺去臘經喻太守會同提標張丹亭拿獲發縣枷責詎於二十八日二犯毁枷脫逃幸當日卽在西門外將包拿獲惟鮑則遁避無蹤○慈谿縣車州陸家埠地方去臘有賭徒多人聚賭經縣主飭兪哨弁捕拿各賭徒胆敢糾衆拒捕擊斃某勇大令得報後立卽親往拘獲葉開生一名又訪悉該處聚賭係差役董華得賄包庇當卽嚴飭董役赶將拒捕賭徒按名緝獲旋於去臘某日拘住賭犯二人解縣押辦至葉開生已於二十四日忽因暴病身死由鄞縣蒞慈相騐棺殮（具） 
[南昌]  
　　近有孫逸仙羽黨散布長江一帶串通會匪乘間起事並有各省拐匪皆由水路來江逞其狡謀撫憲胡中丞委郭司馬朱二尹帶領警察多名會同水師營哨嚴密稽查上下水輪帆船隻○省垣塘塍上三泰錢鋪前有倒閉之說茲悉此事實係謡傳現該錢鋪開張如常並無倒閉情事（用） 
[揚州]  
　　揚河壁虎壩去夏因河流陡漲啓放至冬月經淮南局員禀奉運憲批准派委某鹺尹興工堵築俾蓄水以利舟行臘月下旬某日大工合龍隨由運司趙都轉檄飭沈分轉述曾前往騐收○揚城石牌樓某公館庖丁因主人於歲闌時忽斥退慚恨交迸始吞烟膏繼又自刎以圖畢命衆人赶卽灌救並延傷科醫治居然得慶更甦卽由主人豐給賞號令其速歸調理○稽查各學堂委員沈君兆褘月前由省蒞揚將本郡各學堂一一調查後隨赴他處臘月二十五事畢旋揚隨於翌晨揚帆回省○揚州復茂錢莊有淸江某錢店兌付七千五百洋匯付票一紙根票早到昨有持淸江匯票洋者爲復茂店夥察騐係屬僞造不當將付洋之人扭送巡局查辦（詳） 
[美儒李佳白先生末次講義]  
　　美儒李佳白先生在尚賢堂演說凡已七次開末次講期題爲中西商人聯絡和睦之情到者除華商外復有英美德法日本各國商人計共長利卜内門禮和天祥隆茂順全隆仁記三井同孚中法新彚報舘均有代表人赴會原請中和行東西國商會總董立德君首座立君以有事他往不克赴會仁記洋行總管麥克勞君代之麥君謂彼在上海經商四十一年與中國絲茶五金洋布各商交易未嘗見有委任夫人之處華人一諾爲重非若西人必先簽押而後謂其事始定是不獨余一人之言凡在滬各洋商皆衆口同聲也彼常與上等華人往來深盼其不别滋事故致傷中外友誼而能如彼四十餘年來與華商之相得益彰也李佳白君屢次演說意在調和中外華人當感謝之麥君語畢復宣讀立德君復致李佳白君之函其詞曰尚賢堂所辦之事日有進步鄙人久已默識於心鄙人在上海二十五年於華商極爲尊敬以其辦事以信義爲本且能言顧其行洋商之負時望者與華商往來貿易亦盛稱華商有忠信然要必彼此依信方能成事外人在華商於中國極有開係華洋商人苟能和衷共濟實於彼皆此有利益至中國所立商會鄙人甚佩服其能輔助華商然尚必再行設法令商業益加盛興則商會之職任始盡倘中西商會聯合爲一則更善矣中西商會所辦之事祇在發達商業討論商學而已至政界之事則無論在何國皆在商會權力之外所可慨者中西商人竟無來往迪問之情良由於言語不通風俗不同之故鄙人深知閣下之演說必於中外交誼大有益處且可藉以聯絡泰東西商人之情誼云於是李佳白君作而言曰頃接西友金斯美君華友胡二梅君來函聲言彼等因事不能赴會今將二君來函所述爲諸君子陳之金斯美君以謂外人之在中國者絶無怨恨反對華人之意而英美兩國人尤無此想利益均沾四字爲中外所共知盖凡有益於華人者即有益於外人而於外人有益者亦卽於華人有益者也且凡與世界大勢有關係之國其人民之思想必各不同然使其國之政體已完全無缺亦不至因此而啓暴動盖其思想之善否必經衆人評斷其得占認可之多數者則衆皆公認之各不得固執已見是乃得謂完善之政體今中國有羣不逞之徒妄談國是不知安享太平有斥其非者若輩即招集流亡肆行焚掠以逞其志諸君如有知如何而後得成爲一完善之政體者當○然於擾亂之不能成事顧孰料日前租界内之尚有此等暴動耶若胡二梅君來函所論頗爲通達其言曰粤稽上海自開埠通商迄今垂六十年中外商民咸以此爲樂土旅居日衆懋遷日盛地價日增爲他埠所未有其故由於中外人民彼此相安毫無猜忌卽偶有交涉齟齬案件胥賴華洋會審秉公裁判退無後言蚩蚩之氓雖有不○之徒溷迹其間亦何從尋隙暴動今不幸竟有此亂雖各國已派水兵登岸各保其身家財產亂事亦因之頓解至於民情之服與不服死灰之燃與不燃雖有智者不能逆料也總之以力制人不若以德和民也今中外商民同居租界之中彼此相愛即彼此相保譬如同在大舟之中驟起颶風此舟將覆同舟之人安可不同心協方合　拯救之法耶故租界有亂事中外之人當共捍禦之未可使向日之興盛坐令其衰敗也李佳白君宣讀金胡二君之信旣畢復起而言曰鄙人今日竊有愚見數大端敢爲諸與陳之（一）夫敎會之訟宁外交之爭辯兩國之戰事皆必有其原因若今上海租界中西商人皆互相戒嚴不顧友誼則誠不解其何故今若保全之則彼此應首以敬信相待曷不觀今日在座各西友中如立德君麥克勞君金斯美君之所言乎余亦深知華商之素與洋商交易者其感情亦必相同今日中外之微有間隙固與貿易不相爲謀也（二）今日中西商人又曷不共相討論推廣商務之策耶若絲也若茶也若棉紗也若機器也皆泰東西所必需而急須加以講求者也（三）中外通商利益均沾非昔日閉關時之貿易可此夫所謂通商云者有進口貨即有出口貨此盈則彼亦盈今上海各洋行買辦皆洋商與華商之中間人而上海之洋商即東西各行與華商鋪肆之中間人故通商之利益乃彼此所共也（四）中西商人應相助爲理也此非徒托空言必也彼此能同心恊力實行輔車相依之義今固已有華洋合資之公司矣倘能擴而充之則即開礦建路之大工亦可合辦夫爾詐我虞互相傾軋與開誠布公推心置腹者相去遠矣再者立德君商會政府與兩不相涉之論亦極切要夫商人非不得評論國事但商會則未可目之爲謹政會耳如日前商會因公廨一案聚集千餘人籌議因應之方以佘觀之實不若靜候華官及政府辦理之爲善至商會則但應研究商界所應舉應廢者而已管窺之見深愧才疏學淺不足以解釋今日之講題然中西商人聯絡和睦之法則爲余所素願余敢一貢其愚枕此爲末次講期余更願舉歷次所講和好之題重言以申明之余雖已演講多次而似覺中西人士之交誼較前反疏充其量竟有日前租界之暴動然余深盼在座諸公之加以論定余以輯和中外爲宗旨是眞一無可取耶中外人垣在上海已成雜居之勢彼此必皆以安居爲樂夫和好非易事必先習慣而後成自然非假以時日不可也非貌合而神離之謂也和好爲人世交接之要素孔子言之聖經載之矣尚賢堂甫當創辦舍和好外何者可爲其基址耶按尚賢堂之辨法則中西人士各有應得之利益應盡之義務佘之在此開講八次者職此之故然每次華人到者殊寥寥統計八次所到之官紳約有百餘人余自知半由於余之無能半由於各人之各有所事且亦有不願與我儕爲友而吝駕者余今試舉一人以概之其人即本堂董事曾爲余言荀美政府水能敗良禁約則彼不願至尚賢堂此外有但計及個人之交誼面無意聯合社會者惟余皆不以之介懐竊自詡此十六小時尚未虚用也今再將初三期開講之題畧爲聲敘第一次之題爲中外和好華人近來對於外人每曰拒絶我不樂與之爲友此理實多可議不如彼此相助之爲愈也第二次之題爲中美睦誼並如何改良禁約余謂與其不購美貨以要求不如舉邦交以激勸公等不聞敝國上議院已聲言不認貴國人强迫美政府删改舊例倘貴國能以情商理喻則亦未始不可變通之語耶第三次之題爲上海租界中西官和衷共濟之策 
 
 

Page 11

 
 
以近日租界情形而言余忝爲華人所推許願獻芻蕘爲上海紳商告公等日前所籌畫者實於上海公衆及各處大有影響公等必以謂此所以保中國之治安也所以見中國之日興也然當各會聚議演說後遂釀成暴動徒使亂黨得以乘機竊發耳此理至淺人所共和故爲上海有名紳商計當格外愼其語言力求太平之方而不可挑　衆人之忿怒也余更欲歡我西人應將華人互控訟案概移中國歸地方官一任華官裁判西官不復干預共餘刑名案件則歸公廨總之華人應知上海乃租界與他處不同此時中國管理上海之主權已暫讓給外人中國譬之一業主出租一屋彼雖猶是屋主而在租期内賃屋者可隨其意以布置之故上海雖仍爲中國之土地而目前租期未滿照外人反爲主而華人反爲客矣雖然中國豈遂不能收回治外法權耶待他日刑律修改成書地方治理出之以公正審問官皆爲學優而仕之人外人　皆承認中國確有完善裁判之法權其庶幾乎李君語畢謝子楠君略表已意大致謂李君演說之用意甚爲可佩决不至徒勞無功至租界目前之亂願中外人能盡力鎭定之伊並盼外人勿再輕視華人當與上等華人聯合共保和平云云旣而衆人復請西儒沙君一言其答辭曰我儕之利益卽汝曹之利益而汝曹之益亦卽我儕之利益也於是衆皆鼓掌稱善歡然而散 
[滬城官事]  
　　商約隨員候補道沈硯傳觀察瑞琳安徽全省鐵路駐滬接待所委員道員吳希唐觀察榮成吳淞幇帶曹潤森遊戎灜西等昨均因公到縣拜會○本縣汪大令昨緣救生局小輪因公在蘇改期明後起程赴松叩賀府憲年禧（君） 
[浙藩赴杭]  
　　新簡浙江藩司寳方伯棻昨日乘坐官舫導以小輪由滬赴杭履任（似） 
[局員查賭]  
　　警察東局委員郁二尹以新正已過境内尚有聚賭情事故於前晚親往各街按段查禁如違拿辦（嚴） 
[禀請給械梭巡]  
　　滬南總工程局因前日閩人在泉漳會館聚賭拒捕之後前晚忽起謡言有各閩人將聚衆與巡士爲難之說故由總董禀明道憲請給毛瑟槍一百二十枝槍珠二萬粒分發駐防所各巡士佩帶梭查以防不虞昨日并由敎習諭令每叚派巡士兩名分頭巡守（競） 
[法公堂罰欵分助各善舉淸單]  
　　法公堂終年罰欵向例積至年底核成總數分助各善堂及仁濟醫院茲將乙己年分助數目列下同仁輔元堂八百元有奇仁濟醫館一百五十元救生局一百元普育堂二百五十元（興） 
[示展米禁照錄]  
　　欽命二品頂戴商部頭等顧問官兼充漁業公司監督新授江蘇按察使司監督江南海關蘇松太道袁爲出示曉諭事照得此次奉文暫弛米禁原爲内地存米過多銷滯價落酌予疎通以甦農困起見兹以運米期限從開禁起至年底止爲時不過四十餘日適値封河津營運路不通滬市銀根短絀商販不能踴躍出口之米爲數無多貧農未沾實惠且經准據米業公禀電請督撫會奏展限三個月俾積米稍有疎通財力藉以輸轉以慰輿望茲於十二月二十八奉督撫憲電諭内開接户部感電本部議復江南曁江北米禁一律展至明年三月底止一摺本月二十四日奉旨依議欽此飭先出示展禁再繕示補遞以符定章合亟出示曉諭商民人等一體知悉自此次展限三月起扣至光緒三十二年三月底爲止如販米出口仍須遵照定章分别出具保結依限運往所指口岸報騐繳照不得中途卸載私運出洋致干罰辦毋違特示（賓） 
[米董欲以客欵劃抵行欠]  
　　去歲冬杪天津慶興號在滬購米一千石經南市穗豐米行代購由經售李某某王某某等向楊順昌徐桂堂徐阿松褚友根陳桂庭朱桂松龐福興等各米船如數購進當經慶興付價銀二千兩尚欠九百九十三兩不意穗豐執事朱星熠於二十五日忽避匿無蹤行卽倒閉慶興懐疑不肯將應找價銀照付經穗豐行夥蔡裕坤及經售李王等同往申說謂原貨原欵穗豐不過經手扣用且歲除將屇各米船立待收款理應照給俾得回去慶興慮有後累願將應找之銀九百九十三兩送交商會核辦嗣卽由蔡李王等具禀商會請照給米船户以淸瓜葛新正初五日商董曾少卿至工程局邀米董張樂君面議此事詎張樂君稱穗豐承領上海縣糧欵先須劃抵以致慶興原欵找價之銀反不能照給蔡李王等謂客欵從無劃抵行欠之理若似此辦法則南北市大小各米行均派接糧米每於十一月間先行領洋至年來三四月間解米倘有虧折盡以客欵抵償而不向行中追欵則凡資本空虚者皆可開設一行圖領此欵以便倒閉恐於商務大有阻礙且穗豐行主身家殷實所領糧欵無多卽此生財頂首亦足請封抵欠因再三向張懇求終被勒扣惟是各米船户皆由各處攬載而來欵不付淸不能營運日來仍守候在滬耗費不資其情形殊爲困難云（容） 
[資殮路斃]  
　　英租界中巷街積善里口前日有一無名男子倒斃在彼年五址許有鬚身穿元布棉袍元布夾褲白襪布鞋頭戴皮帽經巡街捕告知捕頭飭探石金榮查得並無親屬惟該屍並非乞丐者流石探不忍報堂收殮因自助棺木費洋四元餘囑二圖地保勸募收殮（力） 
[棧客猝斃]  
　　英租界五馬路一百九十八號新大亨客棧昨早九點鐘有宋姓棧客在凈桶上大便氣絶身死當由棧主投報捕房捕頭飭探劉光震前往查得該客係鎭江人向業錢莊失就已久於上年八月十八日到棧假庽並未積欠棧資不知如何身故因卽據情回告捕頭隨傳三圖地保着查明有無親屬再行定奪（命） 
[失火糾葛]  
　　昨報紀滬城失火一節兹悉是晚起火者係向在小東門外西達瑞洋貨店爲執事之葛利卿家昨日查悉火熾之時被匪乘間攫去飾物不資故卽查明開單以便報局請緝惟房主以葛起火擾禍故亦向葛理論云（資） 
[拘究縱火]  
　　美租界西華德路乾和豐烟紙店失愼已紀本報茲悉包探張才寳查得該店實係縱火昨日因將店夥陳柏浩陸成生朱志大一併拘押捕房送辦（似） 
[初訊賭徒拒捕案]  
　　前日後總工程局副裁判官陳二尹提訊駐防所獲解泉漳會館閩帮賭徒拒捕一案先詰一百二十一號一百零三號巡士供明起釁情形又詰受傷之一百四十一百四十一一百十五一百三十六號各巡士察得受傷頗重二尹命各暫退提訊獲案之陳福生陳點紅均供在會舘内小本營會不敢行兇飭責手心三百下始供出餘黨曾阿榮林阿四林阿林五阿六陳居梅李阿香等在塲毆打又詰洪大年劉阿妹李阿毛劉阿金均供販 
 
 

Page 12

 
 
賣檀香因賭博被巡士拘拿並未行凶二尹判洪責手心一千下劉等三人各責五百下又訊陸阿蓬葉豐興劉阿發等均供在兵輪充當水手並不行凶二尹判責手心三百下又詰林阿二林阿桂同供摇船爲業亦不承認行凶判責手心五百下與各犯一併押候復訊時有洽興街左近之德隆彰水烟店等三十餘户到局公禀請爲嚴究昨日局中因又飭探帶同陳點紅指拿張慶堂陳阿九到局嚴訊陳供開米花糖店並不與賭判姑保釋張供亦賣米花糖爲業前日目見係李阿通爲首肇事判卽收押候飭探將前後供出各人按名拘拿再究所有被毆受傷之各巡士均記大功一次（競） 
[縣案二則]  
　　孫大林前日在王竹山家聚賭口角致被用刀戮傷七處由警察局拘獲並將同賭之張王福張聚華羅通忠陸鈺王胡氏王倪氏等七人送縣卽經汪大令提案訊問判孫自行醫治王胡氏發堂兩張交保候尋王竹山到案再訊餘人還押○警察西局函解行兇之癩脚阿元及受傷之余慶榮到縣亦經汪大令提訊之下判阿二押候交保再訊余送醫生醫治（與） 
[公共廨記事]  
　　楊松記投公共公廨控李春來不還借洋求提訊追讞員關司馬正在飭提經李挽人勸結當由愛禮司律師函請司馬將案註銷司馬准之○湖州人朱萍齋去臘用泡水銅吊滿貯火涌澆灌稻草上縱火圖賠保險銀三千兩案發後由包探解訊經關司馬會同美安繙譯判押西牢五年在案茲朱延律師費烈照請司馬復訊司馬因飭承照會巡君及費律師訂期訊奪○洋人藍姆山投捕房控夥顧榮責私用帳洋八十五元逃避請追讞員關司馬准卽簽差協探指提到案候究○某洋人控婦人劉阿六欠洋避匿請提究追　司馬飭差往傳抗不到案昨日因令提案究辦（當） 
[法租界捕房事]  
　　法大馬路萬德醬園主投法公廨控寳元錢莊不付支票銀三千兩求提究追等情大令准詞飭探將該莊執事某甲提入捕房押候解訊○流氓唐益生在新租界一帶行兇訛詐爲包探緝獲拘入捕房押候解究○積竊周阿桂在新租界竊各家衣服綢衣等物爲包拘送捕房押候解堂究懲（臨） 
[美租界捕房事]  
　　渾名泥水匠阿星竊百老匯路信豐烟間烟槍一支由烟館主報捕請緝捕頭允之○王榮桂瞿李氏李傳孝違章燃放帋爆由捕先後拘究奉飭李押候解辦王與氏各存洋五元保出○張咸慶昨在蘇州河陸榮恊船上竊取油布衣服由探劉阿炳拘押候辦○昨有龍飛行馬車飛馳至漢壁禮路被六千八百九十九號東洋車撞破車板由馬夫拘入捕房捕頭將東洋車留住俟傳車行主核奪（似） 
 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
