# 1895 - 216 - 4908010

 

Page 1

 
 
[四百十八號畫報出售] [  點石齋啓]  
　　劉大將軍忠忱勇略冠絶古今日前以台北急宜恢復召集各路統將登臺誓師旋卽親督精兵尅期滅宼未幾新竹竹塹等　先已克復倭人鏖兵喪械不計其數吾恐其覆亡無日矣又倭兵潛探山隘成羣結隊輒被生番截殺剥食數亦不少可見大將軍之恩威並濟　　用命盖其部下將士固多得力而其公子及女公子等尤善將兵平時在家操演各集英豪百人練成勁旅皆一時之傑分繪爲圖卽自出售此佈 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書　洋一元五角○潘頤福成豐朝東華録實洋一元三角○王益吾咸豐朝東華續録實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗冤録碼洋六角○康熙字典碼洋二元五角○三家醫案碼洋三角○醫醇賸義碼洋三角○臨證指南碼洋一元五角○花月痕碼洋四角○徐霞客遊巽碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角　分○六科準純六套寳洋五元五角○醫門法律碼洋一元○醒世姻緣碼洋一元四角○繪芳録碼洋一元二角諸君欲購者請移玉申報館帳房可也此佈 
[洋紗應包稅平價議]  
　　流火爍金薰風蒸汗閒敲一局揮扇招凉有客叩關而言曰子亦知近日洋紗之貴一禮拜中已漲價至五六兩乎曰何爲其然也客曰附近數百里邨邑向之用杜紗者今皆用洋紗矣且上海一隅布號林立所銷建廣浙西各路莊口向來最忌洋紗今皆取其細潔易染而廣收矣似此銷場日廣而西洋之貨日少東洋之貨其質粗其色滯價雖賤而不合於用宜乎本地各廠所出之紗以少見珍其價焉得而不貴然恐其猶不至此也予曰嘻異哉滬上紗廠之利竟至有此一日乎溯自光緒初年奏定章程招股開辦歷十餘年費數百萬屢更總辦始有成效而又燬於祝融氏幾疑天意所在不欲我華人奪外洋之利矣乃自後十年以來各商設立紗廠漸有成効初時試銷民間貪其本輕利厚問或攙用及至銷往關東以斤兩不敷紛紛退落於是各布莊大受虧折收買時嚴行辨識而釐剔之而洋紗銷塲爲之一滯未幾而鄉間洋紗布愈出愈多各布莊剔不勝剔只得抑價收買銷至各省又以退不勝退勉强搭用用之旣久反若習惯樂其輕秀於是乎洋紗乃得暢行而反嫌其出數之少嘻吾華人之積習難返而其間風氣轉移之故一若有天意存乎其間是不可解矣但目前利源已開全賴官爲設法維持使之愈推愈廣將來東西兩洋之貨以價貴而不能連入保商富國莫善於此至保商之法其大端有二一曰包稅一曰平價夫稅何以須包近來各廠共機若干每日出數若干均可限定試查各商卡出口落地所收洋紗之捐多不過十之三少或不及一二成此可以預决者其中或有捷徑可以繞卡偷漏者究屬有限而何以收捐如此之少大半皆由航船包儎與局卡司事扞手私行舞弊以多報少以重報輕上下其手通同中飽而究其於實在應捐之欵所省無多民間仍不沾實惠間或因事失和則扣貨議罰而買主受虧甚至貨不應手無以轉發鄉間又以巿價旣賤改用杜紗反不合算只得停機坐食而且同處一巿此家之　偷捐彼家之貨納稅進本各有不同偷捐者可以减值賤售納稅者反列肆居奇種種弊端貽害無底亟應查明各廠每日共出紗多少先以七成責令各廠包捐按日繳局給予印花通行各省如此則出口之稅一應在内如運到何處只有該處落地一捐則貨物可以暢銷釐金可以實惠一切弊竇一掃而空而廠中有三成捐欵盈餘當亦樂於從事所謂一舉而三善備者也夫價何以要平現在洋紗一箱計四十包每包合價得洋一元二角左右計一包之紗可織布十六七至二十疋不等此但言經紗也加以自紡緯紗則百文之貨其本不過六七十文較之純用杜紗利實加倍卽使織工稍粗銷路稍滯總還有利可圖是以民間爭相購用但商賈惟利是圖兼之各廠出貨不敷配銷必視爲奇貨如客所言將來其價之增貴恐未有限制若非官爲勸令定價勢必民間無利可圖去路反隘且西人經商狡變百出必將跌價賤售以奪利權廠中議减則彼又提漲以撓亂巿面如大土一項與中國川碭雲台各土爭利往往用此妙法華商大受其虧是不定價目業洋紗者必至自壞其業而授權於西人然則定價宜如何是在官傳諭各廠核成本開銷如每紗一包值本若干約計起息若干總以無得過外來洋紗九折運價似此則廠商不致虧本而利權不慮外奪民間女工終得少沾微利此又一舉而三善全者也嗟乎華人事事效西法獨於保商富國之本數十年來無人見及議及豈我華人率皆愚昧夫亦自私自便久成結習所謂相率而爲僞上下交爭利者其是之謂乎宜乎爲西人所竊笑也客曰子所論所見正大盍著爲議論以諷當軸者是亦献芹之忱意或有補於時局未可知也爰泚筆而記之 
[諭旨恭録]  
　　六月初七日奉上諭前據刑部奏旗婦平宣氐自抺身死一案請派大員會審當派啓秀徐郙訊明具奏旋經給事中洪良品御史熙麟先後奏叅刑部司員有威逼受賄等情迭經降旨歸案訊辦兹據訊明覆奏此案旗婦慶富氏起意將伊童養媳曰妞商同祥恩價賣揑稱走失致白妞之母慶王氏赴官喊告後因案送刑部日久不能隱藏慶富氏復將白妞送至平宣氏家希圖誣賴致平宣氏被誣情急自抺身死慶當弑着依例絞監候秋後處决祥恩依例杖一百流三千里餘均照所擬辦理刑部司員承審此案未能悉心推鞫及至白妞業經尋獲復不能從容審理惟向平宣氏究詰以致該氏情急自抺身死雖無威逼受賄証據實屬辦事糊塗問共草率刑部　中覺羅崇廉候補主事曹步雲均着卽行革職刑部堂官未能詳查僅據司員面禀之詞率行入奏着改爲交部議處欽此同日奉旨此案着交劉樹棠督同臬司親提人証卷宗秉公研訊確情按律定擬具奏原告民人張復興該部照例解往備質欽此○初八日奉旨廕生普興着以文職用胡圖哩耆昌榮銓常瑞俱以侍衛用漢廕生徐坑芝徐厚祥王鈺孫清昌陳翼棟俱着内用張權孫子元陳宏蓮俱着外用翰林院孔目着萬敬修補授江南道監察御史着王培佑補授司經局洗馬着惠純補授内閣侍讀着奇承額補授内閣典籍着阿林補授保舉湖南補用直隷州知州皮爾梅直隷補用知縣繆桂榮黄紹唐山東補用知縣房學禮俱照例用俸滿山西長治縣知縣馬鑑着回任欽此 
[閙教電音]  
　　本月十六日倫敦來電云古田閙教之事此間得有電信民心咸忿不能平○十七日福州來電云古田被敺傷目及膝之二西孩其一已將斃矣○又云福州英人相約議閙教之事議畢發電禀外務大臣○又云閩浙總督已調勇一千名赴古田彈壓旋查得吃素黨中四十八人名姓○又云十六日所收被害各人屍體已運至福州安葬○又云美國現有兵　開往福州○又云福州百姓大爲鼓噪地方官束手無策亂民遂羣擁至永福縣境將教堂 
 
 

Page 2

 
 
舉火焚之旅居是處之西人因此皆電達本國請發兵船護 
[憲旌蒞鎭]  
　　鎭江訪事人云新任江蘇巡撫趙展如中丞舒翹由京陛辭南下於本月十一日過瓜州前赴金陵拜會兩江總督張香帥旅於十三日乘舟東下鎭江文武各官接得電音紛紛詣六吉園恭迓常勝萃字營及新湘各營勇咸在蒜山站隊八旗營騎兵亦赴德勝門外排列江干日之方中尚未見棨戟遥臨旋復接電音知中丞乘官舫抵十二圩適東南風大作暫行攏岸未克開行至四點鐘時浪靜風平始揚帆下駛迨至傍晚遥望帥字旗空中飄漾知憲舟已低三江口瓜州各營官弁曁兩淮運司江蓉舫都轉揚州府沈太守錫晉皆乘小舟往迎長江水師各砲船及各陸營爭放排槍聲纍纍如珠貫少焉憲舟就大碼頭下椗常鎭道吕鏡宇觀察率各官過江謁見時則晚風習習凉透蕉衫新月如梭清輝朗照中丞分班傳進晤談良久始各興辭是時瓜州營遊擊戴遊戎特委哨弁二員在江滸照料于十四日午前九點鐘時憲舟解纜赴鎭江道府各官均在碼頭鵠候馮宮保聞信後飭麾下各營振旅而出城守營旣水陸防營亦齊集江干如雁行如鵠立移時憲舟帶以普慶官輪船飛駛而至江口各兵艦升砲誌敬各陸軍隊伍亦一齊燃放洋槍憲舟繫纜洋浮橋口並不傍皇華亭碼頭各官復命駕　是處冠裳綺錯輿馬雲屯手版脚靴異常忙碌宮保鳴騶而至旋登舟次投刺拜會中丞步至艙門迎入暢談時局約歷一點鐘之久始告别中丞命升砲以送隨復接見副都統吉統制曁道府文武各官少焉各官在巡防總局排設香案恭請聖安中丞朝服立於左宮保統制各官向上行三跪九叩首禮禮生鳴贊畢宮保伏地奏稱督辦江南防務臣馮子材恭請聖安吉統制口奏如前中丞離位一揖鐘鳴十一下乘輿入城前　有　湘營親兵二十四名晶頂頂馬二員藍頂頂馬二員戈什哈十六名江蘇　撫部院護衛親兵十六名手執鋼义皎如霜雪由上河邊迤邐過大街先詣小巿拜謁宮保宮保飭差弁啓中門請轎至二堂迎入花廳寒暄互叙繼至都統署道署皆接見欵談府縣各衙則辭不敢當午刻宮保會同陳字山軍門在焦山陳設華筵邀請中丞赴宴興酣醇酢美盡東南直至月上瑶階始各盡歡而散聞中丞擬於十六七日詣金山甘露寺流覽景色然後赴姑蘇省會履新 
[柏臺交替]  
　　蘇州訪事人云署江蘇臬司胡芸臺廉訪家楨於本月十四日已刻行抵蘇垣暫就浛浪亭小駐庭擇吉十六日辰刻接篆旣而廉訪以天時炎熱知前任臬司黄廉訪急欲交卸是以頒發紅諭改十五日子時在臬署接篆履新十四夜署中書吏　役執事人等咸集行轅鵠候迨鐘鳴十二點廉訪排導至臬署降輿行拜門禮隨就大堂恭設香案望闕行三跪九叩謝恩禮然後拜印升堂受各書差叩見禮成黄廉訪迎入花廳暢談良久始興辭而返時東方已破曉矣 
[淫婦弑夫]  
　　姑蘇訪事人云本月十二日午前宜興縣解到弑夫重案一起計姦夫某甲某乙淫婦某氏共三名口有往觀者謂淫婦年僅三十左右姿色頗佳二姦夫年亦相若詢以案之顚末知婦夫某丙世居宜興少讀詩書經附近某姓家延主西席素與甲乙稱莫逆交是以甲乙常來往其家略不避忌丙妻某氏性成淫蕩漸與甲乙有私女將軍一箭雙鵰自矜神勇茨生牆上漸播風聲上月十一日丙自塾歸辭暫宿一宵卽於翌晨到館詎料是夜三更後卽被其妻謀斃越日某姓不見師來遣人詢問其妻以並未回家對某姓心焉疑之各處緝訪蹤影查然惟見丙妻日與甲乙嬉游略不以藁砧山上復有山爲念旣而比隣某翁私告於人曰當内回家之夜曾聞屋中有刀斧聲某姓遂設法邀丙妻出外暗使人至其屋檢尋尋至後屋灰堆中露出一手併力翻掘則全屍畢露已被刴成十三塊腐爛不堪肢偕地甲赴縣報案縣主臨騐之下立拘丙妻研訊遂得實供甲乙尚未遠颺得以當塲獲住訊實後卽解請蘇州府桐太守過堂覆勘想不日當明正典刑矣 
[兵民交鬥]  
　　駐防澥浦之某營勇近與該處某婦私通某婦時入營中與有情人飮酒爲樂事被鄉民覷破意將入營面訴營官某勇恐事不諧出而攔阻兩相口角甲反受辱而歸於是飮恨刺骨誓不兩立糾集多人前往報復某勇初以空鎗嚇之衆鄉民一聞鎗聲紛然擁進人數愈多聲勢愈壯某勇卽將營門緊閉以鎗裝沙泥擊之鄉民亦用器械相攻迨營官聞報出爲彈壓鄉民已被擊斃數人傷者十餘人營勇傷亦不少死者二人現聞此事業已禀請提憲未知張奎垣軍門作何發落也 
[流芳百世]  
　　揚城北河下崇節堂留養節烈婦女按年由地方官詳請大憲彚案請旌兹聞十九年分請旌案業已奉旨該堂擬卽建立總坊惟需欵甚鉅當於本月初五日刊發傳單略云十九年請旌案業經奉旨凡請旌之家卽行至堂領取諭帖敝　　建孝貞烈節總坊可刻姓名百數十人工料約需千元堂用無可開支如有願附名者請檢查旌表諭帖赴堂報名量力捐助坊費不願者聽見者咸曰恩沛九重芳流百世誠人生榮幸事也彼樂輸者尚其踴躍解囊哉 
[匪類攫銀]  
　　楊州信云樊鎭亦裏河一大鎭也有油坊一所聞係揚城某紳所開上月杪坊中有洋銀一千二百元專雇某甲送至多子街居停銀號查收甲往來樊揚兩處及寄帶信洋等已非一次從未有悮此次甲領洋出用麻袋盛放綑縳周密甲由本鎭附船來揚比至揚河北來寺地方天色將暮此處距東關城尚有二里之遥甲思舟行太緩恐抵埠時魚鑰宵嚴不能飛入重闉遂舍舟登陸負袋於背放步前行未數步忽聞後面有步聲甚急且似非一人正欲回顧驀被一人從身後攔腰抱住又一人以兩手掩其雙目使不得見另一人以絮棉塞其口然後將肩上所負之麻袋攫之而逸攫袋者旣去此二人卽用麻繩將甲如縛豕然捆擲路隅然後奔去移時有行者經過見路旁捆縛一人大駭急至前面邀約衆人取火出視先取其口絮繼解去繩索甲歷訴情由衆始得悉甲頓足搥胸非常惶急隨卽進城至有司衙門報案翌日甘邑宰親臨其地踏勘細訊當時情形當將地保曁甲附搭之船主並失事處相距匪遥之居鄰一併拘帶回署如何辦理尚待續聞 
[公局遷移]  
　　新委揚城保甲總辦王觀察由省來揚接鈐入局早登前報兹觀察以南河下會館諸多不便因特租賃得大財神廟旁彩衣大街某宦住宅暫爲公局且地處適中巡察等事皆稱便捷當諏吉本月初二日遷移入局云 
[管帶易人]  
　　蘇友信云花翎候選知府管帶撫標飛划營兼緝捕水師等營朱太守上洲到差以來已逾三載捕務勤能素爲上游所器重兹以久不旋里念切梓桑特於前日詣撫轅請假回籍修墓奎中丞俯如所請所遺之差卽以帮帶黄都戎春懷接辦而以該營領哨任遊戎毓山升充帮帶皆於十三日禀知到差矣 
[四泠氣候]  
　　杭垣自初一日晴霽後連日火傘高懸異常酷熱四鄉農田蓄水無多盼雨尤殷城中居民每至夜深人靜　不免含凉蜷臥於風露之下且多食西瓜致患腹瀉瘧疾比比皆是所望蒼蒼者速降甘霖以蘇民困乃大幸也 
[福壽兼全]  
　　本月初十日爲杭府學訓導陳蓮舫廣文七十壽辰其長三兩公子在明倫堂後面恭設壽堂稱觴慶賀　上下懸燈結綵極形華麗四面張掛壽幛四十餘軸壽屏數堂壽聯十餘對是日賓客滿堂輿馬往來不絶於道廣文司鐸武林已十餘年平日　誨諄諄不遺餘力與士子講論均以敦品務學相勗士風爲之一振其次公子瑶圃部朗名邦瑞由丙子進士改官主事洊升是缺兼充軍機章京在部供職剛正不阿久爲同僚所欽服上年倭氛不靖京官中託故告假者不知凡幾廣文則致函部郎勗以公忠體國勿存規避之心其教子有方已可概見廣文本慈谿望族昆弟數人壎箎協奏家中事務悉由其伯兄經理在杭開設恒豐烟鋪已數十年四遠馳名由其長公子經管其三公子則馳　庠序爲慈邑名儒文孫五人皆頭角峥嶸聰頴非常洵可謂福壽兼全者矣至所到之客盡是親戚故舊年家子弟以及省中紳士若本學門生不過 
 
 

Page 3

 
 
十餘人皆平素親炙門牆深霑教澤者其他則概不通知絲廣文深知學中諸生寒士居多雖秀才人情爲數有限而亦不欲以此累人其體恤寒畯又可知矣昔某縣訓導某君在任時假做生日爲名責成門斗概令各生每人致送一百四十文廪生半元其不送來者卽在各斗經領廪糧中扣除至今猶被人唾駡以視廣文之曲體貧儒居心廉潔者奚啻霄壤耶 
[西人公憤]  
　　昨日英美二國在滬團練兵派分傳單互約至福州省會單中略謂華官已明言不能保護西人而本國欽差亦未見如何舉動我等不得不自行保護以顧全性命身家所有派往古田查案之福州領事官護以華兵恐難得力是以我等願出爲辦理如事至萬難之會應各爲本國受難人報仇今已將名册留存文匯報館中諸君子願賦同袍者請卽書名册上聞昨晚英美兩國人之書名者已多至百人左右觀於此舉恐西人積憤一時未易消除不知袞袞諸公將何以善持其後也 
[篙師失足]  
　　停泊小東門外浦灘之裝貨駁船篙師某甲於前日十二點鐘跌入浦中至一點鐘屍身浮起氽至十六鋪已腹大如瓠當由救生局撈起咨照家屬備棺收殮 
[舵工溺斃]  
　　前日下午楊樹浦相近浦中浮有無名男屍一具經駁船户撈獲欲帶送救生局旋有人出爲備棺收殮並謂死者向在斯美輪充做瓜得買司於二日前失足墜浦年三十有二歲瓜得買司西語卽舵工也 
[不准停棺]  
　　邇來天氣酷熱發痧患病死亡枕藉法捕房克總巡恐疫氣傳染不堪醫治飭探曉諭租界居民鋪户人等凡因病身死者務於當日棺殮舁出不得停屍延櫊致千查究 
[遣火交保]  
　　前報載有小錢莊撞翻火油燈幾致肇禍兹悉肇禍者實係衡三泰隔壁正康小錢莊誤將火油潑翻積薪上幾兆焚如英捕頭聞之遣包探沈金龍偕某號西探往查將主人張震卿傳至捕房交人具保至前言衡三泰實係道路誤傳云 
[有冤難訴]  
　　吳下女郎范金和華年二八妖冶動人雖裙下雙趺幾如老名士之不衫不履而顰眉齵齒頗令人蕩魄消魂前曾在鴇兒陸小寳家倡婦左小玉處傭工某狎客見之曰此媚豬也我當以黨太尉之銷金帳貯之於是月下花前兩情繾綣東鶼西鰈形影不離正不必人約黄昏譜月上柳梢之曲矣事爲未婚夫濮某所知謂乃公係堂堂七尺鬚眉豈甘被一頂緑頭巾壓殺遂邀媒妁向其父范和尚商議擬卽擇言完姻和尚無可推辭爰於本年四月間偕妻母陸范氏買櫂來申留心尋訪金和知事已敗露隨其母陸氏匿跡薛弄底已革八鋪地甲張瑞家復與蕩子金榮生私識和尚遂尋至金處理索金見其鄉愚無識大言恫嚇謂爾如欲得洋蚨尚可商議若欲索還妻女則斷斷不能言畢將和尚驅逐出門置之不理和尚無可如何奔投上海縣署控訴帮審委員夏芝蓀明府庭訊之下諭令靜候提集人證訊究旣而和尚行至英租界石路與金和途遇喚至某茶肆好言安慰勸令回家金和倔强不依突有自稱丁阿六者卽現充縣署傳差之謝慶語范曰爾女出姊已久頗有積儲今願擔保三天使爾女將依飾洋銀逐加收拾隨爾回里俾得詩賦夭桃如有差池惟我是問可也言已强携金和而去此前月事也前日和尚忽扭妻母陸范氏至英公堂以知情容隱等詞聲控屠别駕向之訊問訴稱小的查得妻母及妻子陸氏女兒金和同住金榮生家屢次找尋避匿不面昨日妻母突欲附船回去故扭案請追陸范氏供稱女兒陸氏與外孫女金和在金家傭工女壻每年取工值回家使用此次小婦人與女壻同來領外甥女回家遣嫁女兒及外孫女已與女婿晤談數次故昨日小婦人欲料理回家别駕以和尚旣在縣署控告理應靜候提訊不應來此歧控著掌頰二十下叱之使去而阿六旣難尋獲金和亦無可携歸和尚乃徒喚奈何有冤難訴矣嗚呼噫嘻 
[縣案彚登]  
　　鄉人徐金桂投上海縣喊控浦東著名流氓冷打阿桂卽吳阿桂糾黨滋事拆梢行兇求請提究黄大令據禀之下查得冷打阿桂屢次犯案實屬怙惡不悛准如所禀飭候籖提究辦○廿七鋪巡防局員黄衡堂二尹函送周紀堂胡桂全兩名到縣内開據董家渡天主堂院長帥維則函稱前有江北皮茖施阿惠發痧送堂醫治無效身死旋經其友趙關春到堂看明領去收殮毫無閒言亦無别項情事現有在教薙髮匠聞胡桂全在茶館内對衆說施阿惠死後身上有傷肚腹有一孔洞卽有開茶館之周紀堂答稱天主堂中每有將人挖心之事議論紛紜無非造謡生事云云當卽飭提到案研訊之下皆不供認然案關事涉教堂未便草率了事相應送請訊辦等由再有周桂生是在教中人臨審時由教堂交案黄大令察閱來函卽飭值日差將周紀堂胡桂全看管聽候訊明核辦○蔣文蘭之妻蔣華氏日前因索房租被黄阿春扭打後因病身死一案前經本縣黄大令詣塲騐屍訊供等情詳紀前報兹經黄大令於昨午升坐三堂飭提黄阿春及妻蔣氏到堂復訊黄阿春供本地人在某包探處爲夥上月廿二日小的當差出外不知妻子如何與蔣華氏毆打後小的回家但見蔣華氏揪扭妻子毆打小的喝放蔣華氏說小的夫婦兩人打他一人卽將小的連掌兩下小的忿甚舉足踢去並未傷及肚腹黄蔣氏供當因丈夫外出蔣華氏租洋人之屋轉租與小婦人所欠房金一元有餘蔣華氏催逼甚急小婦人當將物件當錢三百五十文付他嫌少不收當由收房租人收去他置之不認口角一番而散繼因不許小婦人安放脚桶氏答他旣出房錢由我安放何處復又口角揪扭適丈夫回來解開他反將丈夫連掌兩下丈夫踢去倒地直至本月初五方死小婦人亦被他打傷並跌地磕傷大令察騐並無傷痕曰爾之刁惡性情畢露此事皆因爾起釁致釀事端喝令鞭背答求免責小婦人現有身孕懇恩寛宥大令飭官媒探情果有四個月懷孕姑准免責判令仍交官媒看管黄阿春收所候傳到四鄰見證再行復訊○前晚有姚順發偕四圖地保王振邦投縣報稱伊子錦如被林生有踢傷求請相騐黄大令據報之下卽行傳訊姚供甯波人在南巿裕昌木行爲出店與林生有是連襟同住法租界菜巿街上月廿八日因妻舅完姻送來孩鞋一雙林子已死因小的有一小兒要將此鞋送與小兒所穿林妻某氏不肯强將該鞋搶去小的之妻出方與爭問他本無小孩要此鞋何用林妻動怒同林夫婦兩人齊來與妻子毆打小兒錦如在旁被林生有舉腿飛踢適中小兒臀間受傷倒地延至昨晚身死求恩騐究地保王振邦供稱聞無甚傷勢約是因病身死大令飭該地保前往看視該屍究竟是否有致命傷痕禀報明晰當去相騐惟據供踢傷臀間似不致身死故飭格外細視該地保奉命前往查看屍身昨午卽同屍叔姚順福屍父姚順發投縣禀稱求請銷案黄大令又復傳訊姚順福供稱已死錦如是小的之姪今年八歲順發是胞兄與林生有是親連襟小的因他等皆是至親不忍坐視他等涉訟是以投案呈請批銷自行棺殮大令曰人命關天究竟有無傷痕爲証理應照例辦理旣據求銷總要問爾究屬有無傷處答稱林等與弟婦相爭時錦如確在旁邊未曾受踢小的看明無傷故敢求請免騐但林生有雖開席店生意中人惟性情暴强應請提案懲責以儆將來大令問姪順發曰爾弟求請免騐爾意若何答小的聽弟勸解亦求免騐大令准如所請飭令同具求免騐自棺殮切結存案并飭卽行收殮一面准卽移請法公堂將林生有送案訊究姚等稱謝而退 
[法捕房瑣事]  
　　俞根華在城河浜行走爲馮連發糾衆軋至清和樓茶館評理事爲捕房所聞將一千人拘獲解經鄭大令　供以該茶館不應違諭賣吃講茶罰洋五元以儆馮連發押候研究同黨等情已紀前報昨日清晨大令蒞捕房會同謝副捕頭發落各案命提馮到案問同黨究有幾人是何名字馮供與原告素來認識伊名鶴三大令再三研詰馮堅執前供矢口不移著從重笞責一百板還押再核○江西德化縣婦人朱周氏控王陳氏藏匿其女五喜案内自行投案聲明之張福庭著交保出外限期呈繳憑據兹在押患病無人具保昨大令命提武案飭探帶出至吉祥街某烟館同鄉人處覓保俟堂期傳同原告質訊察奪○廖果甫妻潘氏爲其姑馮氏押入典當街惡鴇談王氏花烟間内爲娼因遭凌 
 
 

Page 4

 
 
虐潘氏遍體鱗傷經大令騐明飭送普育堂擇良婚配嗣因潘氏不願留堂帶回捕房經大令再三開導藩氏情願回家苦守度日大令以　不應縱妻爲娼命提到案從重掌頰一百下還押覓保並具不再縱妻爲娼切結送案存查方企林擅做蟻媒姑念先已責懲著再枷號五天期滿再行　落○新北門外蕙芳樓　館控蔡阿毛趙丫頭等紏同流氓恃衆滋擾經大令訊供各枷號一月期滿責放蔡阿毛在押患病昨命帶案開　姑念患病從寛免貢趙丫頭著開去荷枷照原斷再笞一百板一併還押覓保開釋○命提北京輪船竊取搭客鋪蓋之張寳生照原斷笞責一百板又提江天輪船竊取衣包之趙阿全照原斷笞責五十板又提竊取洋燈三盞之王阿金照原斷笞責一百板一併釋出 
[美捕房紀事]  
　　張維卿者住居美界百老匯路第七百九十號屋内昨晨投捕房控稱前晚被偷兒溷入窮去紗綢等衣服數件捕頭卽派包探張阿五往勘屬實諭令各包探查訪○裏虹口某屠作前日下午由南巿裝來剛獵數十頭該船駛至虹口竹行橋將猪盡驅登岸突有一猪奔入高姓屋内高以爲不利不肯甘休將屠夫某甲扭住喚四百六十五號華捕拘入捕房捕頭命覊押一宵爲不慎者戒另備香燭向高服禮猪仍給屠驅回了事○江北人混名阿獃者前晚二下鐘在吳淞路躑躅某號巡捕見其情有可疑因卽拘解捕房管押昨晨問頭遣包　竇如海者其有無所犯再行核辦○美界頭壩路第一百五十一號門牌某烟間昨晨有崇明人王三虎者入内過癮吞雲吐霧之餘猝發時疫越片刻殞命店主大駭卽奔捕房控訴捕頭命喚三圖地保查明有無屍屬再行料理 
[賑捐誌謝]  
　　電報總局嚴紫丞來怡怡軒主助洋二百元指解嚴佑之先生處充賑素心居士求病速愈助銀五十兩心心相印源源而來義粟仁漿萬家頌德矣謹乞附登報牘敬爇心香[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　昨報載粤東蟻棍鄭玉祥卽鄭阿四向天津誘拐女孩來滬經竇如海倪順泉兩包探查悉立將鄭及其妻徐氏傭婦 
蔡詹氏連天津女孩三口一併解入捕房昨晨捕頭令竇探解案禀稱小的訪得鄭潛匿虹口崇明路家有小孩若干口此三人皆操天津音形跡可疑向之詢問據稱從天津賣來及向索賣身據不能交出是以解請訊懲屠别駕問三孩名姓籍貫三孩皆呆若木鷄不知對答鄭夫婦供詞一味含糊明是積年老蟻别駕遂與薩副領事商定著分别押候過堂刑訊○韓永福向在某輪船當水手因被船主戴頓斥逐懷恨於心前日戴頓行至中途韓糾同徐和順向之兇毆毁及洋傘衣服經戴頓探諸公堂别駕訊問後飭包探出外查明昨展升堂覆訊某號西包探禀稱戴頓確被韓毆所毁洋傘衣服約值洋銀十餘圓惟徐並不在塲實是悮行拘押别駕應之曰諾卽判令韓賠物價洋銀十圓再枷號三日徐卽行省釋○賊犯陳阿喜竊取陳少姚所開客棧内某客人布衣十六件綢衣十件經包探張阿五拘獲人贓送請訊究少姚投案訴稱阿喜確在客棧中執役竊取棧客之物已由小的賠償今旣敗露求恩判斷阿喜供稱小的在少姚處供使令所竊之物已由少姚照賠尚乞大老爺恩赦别駕判令將起案各贓給少姚具領阿喜管　四日○白三寳與妻反目大肆喧譁經其弟白大寳勸和事已了矣忽有流氓陳松金等十餘人一擁入室藉故訛錢大寳答以家中之事不與外人相干子何人斯竟敢向乃公饒舌耶陳聞言大怒將大寳扭毆傷及肩背正擾攘間一百三十一號華捕聞聲而至將陳拘獲餘黨卽飛步奔逃昨晨解陳至案二白投案申訴情由陳供稱小的因見伊家中人口角故入内勸解並不訛詐尚乞原情别駕判令笞責二百板○包探顧阿六禀稱某姓家報失鍍銀洋燭臺及燭盤等物報捕後捕頭遣小的查得原贓知係王陳氏向賊犯買下窩留倡婦楊彩雲家今賊尚未得主名先將王陳氏及楊倡解訊王陳氏供稱此項洋燭臺由不知姓名人持來求售小婦人出洋銀二圓買得實不知是竊贓楊倡　稱某日王陳氏以此物暫寄小婦人家小婦人並不知其來歷求高擡貴手使小婦人免受株連則　新送舊之餘當常祝大老爺公侯萬代矣别駕判令將王陳氏帶回捕房詳查楊倡交人保出○包探孔阿才解賊犯吳仁生到案禀稱此人屢次犯竊由小的等送請宋老爺懲辦今又竊取王阿二張阿二兩家衣服十餘件經小的拘獲送究王張兩失主均投案下領贓吳崩角階前籲恩寛免别駕判令笞責二百板○賊犯陳小弟竊取沈阿生家夏布衣服數件報捕後捕頭遣包探黄四福拘獲人贓送案請究沈投案領贓陳供稱小的係本邑人屢冒不韙死亦甘心大老爺如肯格外施恩則以後　不再蹈前轍别駕判令笞責二百板○賊犯周東堂行至某處兩目灼灼然如偷油之鼠驀見石小富之小孩獨立門前腕上帶有銀釧遂上前攫取孩駭而哭喊周卽邁步脫逃石以此風斷不可開奔赴捕房聲訴捕頭遣包探顧阿六緝獲人竊送請究辦石投案申訴稱此孩瞻小如鼷幾致被周嚇壞周供稱小的係江北人窮極無聊冒死犯此求恩肆赦俾得改過自新别駕判令從重笞責四百板 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年六月初七日京報全録]  
　　宮門抄○諭旨兩道録前○署直督王奏揀員借補都司摺○署江督張奏審明盜犯就地正去片○又奏勇丁放砲失事情形片○陜督楊奏揀員請補都司摺○又奏委署副將片○又奏揀補都司片○六月初七日刑部都察院大理寺正紅旗值日　部引見二十八名户部三名刑部四名廂黄滿六名正白滿十一名廂白滿四名正藍滿五名兩翼十一名○啓秀謝充會典館副總裁恩○懷塔布續假五日○色楞額請假五日○吏部奏派考試滿謄録派出閱卷鍾靈溥頲會章又奏派搜檢之王大臣派出怡王壽耆長萃楊頤李文田田志肅○又奏派彈壓副覩統派出果勒敏○召見軍機麟中堂啓秀○○署理直隷總督雲貴總督臣王文韶跪○奏爲都司因病出缺揀員借補恭摺仰祈聖鑒事竊據署保定營叅將王連桂詳報督標新雄營都司甯懋喧於光緒二十一年五月十九日在任病故委騐取結請開缺等情前來應請敕部開缺所遺新雄營都司係屬推缺應用儘先人員查有儘先遊擊張翼高年四十九歲安徽合肥縣人由武童投効軍營隨剿捻逆失著戰功並搶護東明黄河南隄及辦理海軍出力歷保藍翎以都司留直儘先補用剿辦熱河教匪在事出力保以遊擊儘先補用並換花翎光緒十八年六月十四日奉旨依議欽此該員任事精勤講求營務以之借補新雄營都司實堪勝任與例章限制相符應請准其借補以實營伍除飭取履歷清册另行咨部外理合恭摺具奏伏乞皇上聖鑒敕部核覆施行謹奏奉硃批兵部議奏欽此○○張之洞片再臣前因徐州幅匪竊發兵團會勦當將巴獲首要各犯訊明懲辦情形恭摺奏報聲明碭山縣先獲協庸家行刦案犯劉黑驢等俟該道訊明另辦在案兹據徐州道沈守謙提訊該犯王法李椿劉黑驢等供認分執洋槍刀械聽從大王三糾刦闞協庸家得贓拒傷工人張安目擊放火延燒房屋經該縣會營追緝大王三等在毛莊與營縣拒敵開槍轟斃馬勇一名該犯劉黑驢畏懼先逃王法李椿在塲助勢並據徐州府桂中行以河南永城縣沈傳義捕獲夥犯祝四麻存卽景銳一名訊明解府押解該道歸案審辦又據署蕭縣王豫熙獲犯吳四卽吳得舟一名解道審訊經該管道提同王法等犯質訊該犯祝四麻仔吳四僉供聽從大王三聚衆百餘人約期行事蓄髮結捻拒敵官兵並沿途竄擾强索居民錢物祝四麻仔並先曾聽糾夥刼闞協庸家各等情録供禀請核辦前來臣查該犯王法李樁劉黑驢祝四麻仔吳四五犯或聽糾執持槍械焚刦得贓或聽從聚衆結捻拒敵官兵均屬情罪重大法無可貸除批飭照章就地正法梟示以昭炯戒並飭勒緝逸犯姚紅布等務獲究辦外謹會同調補陜西巡撫江蘇巡撫臣奎俊附片具陳伏祈聖鑒謹奏奉硃批知道了欽此○○張之洞片再吳淞南石塘砲臺向係廣西副後兩營駐守光緒二十一年三月十六日操演八百鎊子前鏜大砲因向來每四刻止能放五六出近日防務吃緊各臺砲弁皆上緊操練每四刻加至八九出該臺正當前敵各弁勇練習尤勤力求捷速洗　甫出藥卽納入詎砲膛掛有藥袋之蘭絨渣滓餘燼未息以致砲口尚未旋轉向外輒已火發藥轟計轟斃幫帶官一員哨官一員哨長一名砲勇二十六名又轟傷哨弁二員教習一名餘勇十二名并火星飛入藥庫致將儲藥引發轟去藥庫一座并内儲栗黑色藥五千六百七十磅附砲零件十件延燒營棚十餘間焚燬前膛槍十三桿後膛槍三十六桿及文卷奬劄等項惟大砲尚無損壞先據該統帶記名總兵借補副將沐鴻恩由電飛禀經臣派員帶同洋弁於二十八日赴臺詳加叅勘砲身實係無傷其失事緣由委因操演求速致此失誤兹據沐鴻恩將死傷弁勇查明捐資分别棺殮醫恤開具銜名禀請嚴議等情前來臣查此次廣西副後兩營操演大砲誤被餘燼轟發致弁勇慘斃多命帶傷多人實堪憫惻雖係砲勇鹵莽麤率自貽禍害而在事同難者究屬因公捐軀自應量予撫卹除傷故勇丁由臣飭局照章卹給銀兩外所有同時傷亡官弁職名理合恭繕清單仰懇天恩敕部照例議卹以慰死事除承管該臺之幫帶官方節治業經斃命外所有兼轄官提督銜記名總兵兩江借補副將沐鴻恩雖屬疏於防範咎有應得惟江南各砲臺硛病皆在操練不勤放砲遲緩該臺最當前敵　屬認眞上緊操練所致與尋常火藥失慎迥然不同相應請旨交部照例議處以儆疏忽理合附片具陳伏乞聖鑒謹奏奉硃批兵部議奏單併發欽此○○太子太保頭品頂戴陜甘總督臣楊昌濬跪奏爲揀員請補都司要缺以裨營伍恭摺仰祈聖鑒事竊臣准部咨甘肅凉州鎭屬岔口營都司陳舉病故遺缺係第四輪第一缺輪用儘先人員應令迅揀合例人員請補等因臣查岔口營都司設處衝繁大道漢回雜居護運巡防一切均關緊要非熟悉地方情形之員難資治理查有俟補都司後補用遊擊甘肅提標中營守備陳錫坤熟悉該處情形惟該員名次在後自應照章聲叙查光緒十年部定新章儘先各官均按奉旨先後挨次補用如實在不得其人必須將名次在先各員按名指實方准名次在後　員聲明請補其在前各員除親喪降革病故廻避告假離營均准其聲叙外如聲叙人地不宜至多不得過二十員等語兹核查儘先都司名次在先之蔣占魁已升西甯鎭屬白塔營都司吳占元告病董勝保河州循化營千總郭懷佐林毓琛袁盈發三員係西寍哈喇庫圖爾等營正任守備韓榮係西甯白塔營把總該員等均現居要缺兼值循化撒回不靖巡防緊要均未便請補萬宏道劉永禮黄桂芳張惟燦孫吉德五員查無下落丁啓祥現在請補肅州鎭屬安西營都司尚未接奉部覆勝得王彬武均皆病故杜得潤陳登魁宋長陞馬如蛟四員尚未在標其梁來鳳杜儒蘇朋林陳克昆馬占彪劉殿甲陳榮浦馬鴻武陳文新傳陽之張炳烜戴君虎顧福升藺廷貴趙子福朱昇達等十六員或現居要缺或人地生疎均未便遷就請補核計陳錫坤儘先都司名列十七係在二十名以内與奏定按名指實章程相符該員陳錫坤營務諳練人亦樸實以之請補岔口營都司實屬人地相宜洵堪勝任亦與輪缺章程相符合無仰懇天恩俯念員缺緊安准以陳錫坤補授凉州鎭屬岔口營都司可期得力如蒙俞允該員係曾經引見之員毋庸再行給咨應請飭部發給實授劄付以符定制除該員履歷清册隨摺咨送兵部查照外所遺甘肅提標中營守備員缺陜甘現有應補人員容臣另揀請補謹會同署甘肅提督臣張永清合詞恭摺具奏伏乞皇上聖鑒訓示謹奏奉硃批兵部議奏欽此○○楊昌濬片再據署凉州鎭總兵劉璞呈稱署鎭屬永昌協副將蔣富山得患痰疾服藥罔效於本年五月初十日病故呈請核辦前來臣查永昌地當西路要衝現直循撒猖獗巡防彈壓最關緊要應先委員接署以重職守查有陜甘補用總兵鎭番營遊擊蕭得榮精明練達堪以委署除分飭遵照並查取該故員原領奬札及承查印甘各結另咨送部外理合附片陳明伏乞聖鑒訓示謹奏奉硃批兵部知道欽此○○楊昌濬片再臣准兵部咨甘肅凉州鎭屬張義營都司陳瑛病故遺缺係補第四輪第二缺用儘先人員應令迅揀合例人員請補等因臣查張義營都司員缺設處要隘蒙番雜處巡防緝捕最關緊要查有候補都司補用遊擊甘肅凉州鎭屬紅城堡守備李海源在凉多年熟悉該處情形惟該員儘先名次在後自應照章聲叙查部定新章儘先各官均按照奉旨先後挨次補用如實在不得其人必須將名次在先各員按名指實方准名次在後之人聲明請補其在前各員除親襄降革病故廻避告假離營均准其聲叙外如聲叙人地不宜至多不得過二十員等語兹核查儘先都司名次在先之梁來鳳等三十五員已在陳錫坤請補岔口營都司案内聲叙不計外以後尚有徐廷珍蕭玉廷二員均未到標陳鶴林現任凉州鎭屬古浪營把總地居要隘未便遷就請補核計李海源儘先都司名列十八在二十名以内與奏定按名指實章程相符該員李海源供職勤奮才具老成以之請補長義營都司員缺實屬人地相宜亦與輪缺章程相符合無仰懇天恩俯念員缺緊要准以李海源補授張義營都司以期得力如蒙○俞允該員係曾經引見之員毋庸再行給咨應請飭部發給實收劄付以符定制該員履歷清册俟查取至日另咨送部外所遺紅城堡守備員缺陜甘現有應補人員容臣另揀請補謹會同署甘肅提督臣張永清合詞附片具　奏伏乞聖鑒訓示謹奏奉硃批兵部議奏欽此 
 
