# 1910 - 45 - 4913304

 

Page 1

 
 
   
 
 

Page 2

 
 
   
 
 

Page 3

 
 
本館廣告梨雲夢小說畫因撰者有事暫停數天 
交旨 
十二月二十九日軍機大臣欽奉 
諭旨憲政編查館奏續訂統計表式並附解說繕單請旨頒行一摺著依議又奏派員充統計局副科員等差一片又奏派員充編制局副科員等差一片均知道了欽此又奉諭旨民政部奏遵擬次年籌備事項實行辭法先期陳明一摺著憲政編查館知道欽此又奉 
諭旨廣東京官梁敦彦等奏粤商包鹽加餉流弊滋多請飭詳細覈議一摺著該衙門歸併前案妥議具奏欽此 
代論 
[憲政編查館奏覆核府廳州縣地方自治曁選舉各章程摺]  
奏爲遵旨覆核府廳州縣地方自治章程曁選舉章程分繕清單恭摺仰祈聖鑒事宣統元年十一月初七日准軍機處抄交欽奉諭旨民政部奏擬訂府廳州縣自治章程繕單呈覽一摺著憲政編查館覆核具奏欽此並據該部咨送擬訂府廳州縣地方自治章程曁選舉章程前來查原奏内稱現擬地方自治制度。分爲上下兩級。以城鎭鄉爲下級自治機關。而以府廳州縣爲上級自治機關現在城鎭鄉地方自治章程。業經欽定頒布依限實施。自應將上級自治制度及時釐定。以期相輔而行。上級自治區畫。原奏清單。僅有廳州縣而不及府。自因府有監督各廳州縣之權。無直接管理地方之責。惟查邊省地方及東三省新設各府。往往即以知府直轄地面。名雖爲府。實與廳州縣無異。若不分别辦理。似多掛漏之虞。查諮議局選舉章程第二條。府之有本管地方者。均作爲初選區。此次擬訂上級自治章程。自應仿照增入。以臻完密各等語。臣等竊維官治與自治同爲國家之行政機關。凡國家事務之委諸官府者固悉遵國家之法律命令以行。而不容有所非違。其委諸自治職者。亦悉遵國家之法律命令以行。而不得有所侵越此自治與官治並行不悖者也。此次民政部原擬章程。一秉光緒三十四年十二月二十七日諭旨。惟於編制及職權等事。大致比照城鎭鄉地方自治章程。無甚區别。考各國自治制度以分設上下級者居多。其上下級編制之法。論者或謂彼此宜用同一之制度。或謂上級自治之編制。不能與下級自治相同。其故有三。蓋地方公益事務。規模較大者。旣非下級自治之力所能舉辦。且事有關係多數利害。而不便於分辦者。皆非由上級自治辦理不可其故一也。國家委任事務。往往有需費較鉅。爲下級自治所不能擔負者。非由上級自治任之不可。其故二也。下級自治事務。一面當由官府監督。又一面當由上級自治監督。其故三也。然則上級自治其地位介於官府與下級自治之間。兼有官治與自治之性質。故其編制。必爲官治與自治合併之制度。此上級自治與下级自治迥異之端也。現在城鎭鄉自治章程。頒行未久地方自治。程度尚低倘採用兩級自治同一之制。竊恐人民對於地方事務。於利害切已者。則互相侵攘。於利害無關者。則互相推諉。或至地方事業。發達無期。仍仰賴國家一一設官爲理。非磨練國民預備立憲之本意也。臣等悉心體察。酌加修改。其要義約有數端。一原章府廳州縣設董事會爲執行機關。兹改稱參事會。以府廳州縣長官爲會長。而爲常設之議决機關。其執行機關則寄諸府廳州縣長官。而不屬於參事會。一原章自治監督事宜。尚未詳盡。兹逐一增列。凡府廳州縣長官對於議事會及參事會之議决事件。有交令覆議及撤銷之權。凡監督官府對於自治預算有減削之權。對於應行核准事件。除批。駁外更有改正之權。一原章議事會得議自治規約。兹從删除。凡規則均須經府廳州縣長官申請督撫核准。或咨民政部等衙門核准。然後施行。一原章屢用律例章程字樣。範圍旣未確定。即解釋不免紛歧。兹改爲法律命令。於各章條文。一律正。一原章議員董事。各 
 
 
 

Page 4

 
 
由選民互選均以二年爲任滿。每年改選半數。兹改爲三年任滿。其參事會員即於議員内互選。此項選舉章程。亦即改稱府廳州縣議員選舉章程。以上各事。特其重大者。至於章節條目。隨而增删。選舉章程。亦從更正。不至有所牴牾。計自治章程。都爲八章。一百零五條附府廳州縣併設自治職分股細。則凡十一條。選舉章程併爲一章。不分節目。凡四十七條。謹分别繕具清單。恭呈御覽。如蒙俞允。擬請明降諭旨。欽定頒行。俾昭法守。至城鎭鄉地方自治章程。頒布在前。其條文有涉及府廳州縣地方自治章程歧異之處。應請飭下民政部另案更正。奏明辦理。再地方自治區劃。與地方行政區劃。本屬一體。現在兩級自治章程。俱已先後釐訂。籌辦之初。應先從分劃區域入手。查邊遠地方。如貴州等省。往往有府廳州縣轄境壤地插花。不便行政者。若非及時整理。嗣後舉辦一切。殊多窒礙。應請旨飭下民政部通行各省督撫。將區劃不便之處。酌量改正。奏交該部議覆施行。所有覆核府廳州縣地方自治曁選舉各章程理合繕單恭摺具陳伏乞皇上聖鑒訓示謹奏宣統元年十二月二十七日奉上諭已録 
專電 
[電一（北京）]  
攝政王催訂新官制故今日（十三）各大臣在憲政編查館開特别會議 
[電二（北京）]  
攝政王與各樞世商議皇上典學事宜推陸中堂爲師傅擬二月内舉行 
[電三（北京）]  
度支部奏查明光緒三十四年分各省歲出入總數江蘇省甯屬歲入二千五百五十萬歲出二千五百七十萬蘇屬歲入二千四十萬歲出二千五百九十萬 
[電四（北京）]  
駐京日本公使就商外務部意欲干預錦齊鐵路 
[電五（北京）]  
駐京各國使臣議覆海軍籌辦處購艦價值聞頗昂貴 
[電六（北京）]  
大理院現與法部劃清權限大理院因事較繁增設官缺 
[電七（北京）]  
軍機大臣戴鴻慈病勢增劇 
[電八（東京）]  
日本政府於西二十一日提出一法案於帝國議會謂日本政府許可所屬地之外國人民亦得在日本保全土地所有權惟以臺灣北海道　太及要塞地爲例外 
[電九（東京）]  
日本各新聞紙論日本要求加入錦愛鐵路問題一事謂爲理所當然希望清國贊成其要求 
按日人之要求無厭若是而猶曰理所當然試問日人所據何理 
[電十（東京）]  
據最近調查現在東京帝國大學之清國學生已達六十二名 
緊要新聞 
[江侍御之强項北京]  
　　江侍御春霖自去臘二十八日奉諭傳旨申飭後翌日又遞封摺一件探得内容并無指實之語但泛論事理略謂日前冒觸宸聰得受申飭並荷責以言其大者遠者其於大者遠者臣非不能言臣謂小者近者亦不可忽今旣奉明諭謹當繼此言之惟朝廷對於各省督撫畸重畸輕之處在朝廷言之則謂自有權衡若以微臣所聞則似别有所重云云此摺仍留中未發聞江侍御素性强項其參奏某邸之摺已八上參奏馮朱兩撫之摺亦已六七上外問所傳特其什一耳 
　　聞趙侍御熙前以吏部議覆楊文鼎處分過輕奏參部臣得贓骩法錯亂綱紀一摺該摺原稿先係江侍御春霖所擬正脫稿間而趙侍御亦將此節始末訪悉時江侍御尚有他事入告因將此稿由趙出奏 
　　又聞皖撫朱家寶查辦馮汝騤參案僅得降一級留任處分而江侍御轉受申飭台界冤之兹有某御史以朱家寶所至吏治專以操切爲能而查案又復爲同黨辨護非再行請旨嚴懲不足以肅官紀而尊朝廷不日亦將繕具參摺列欵入奏 
 
 

Page 5

 
 
[海軍部官制大綱北京]  
　　海軍處暫行官制本分六廳各設專科辦事現攷察海軍大臣回國後擬即改爲專部以重職任前日譚副使建議請先編定官制再改名目聞擬仿陸軍部官制改廳爲司曰軍醫曰軍政曰軍學曰軍樞曰軍儲曰軍防曰軍法共分八司現正籌擬草章 
[碩學通儒之捷足者北京]  
　　資政院碩學通儒議員係 
[中國名畫]  
王小梅人物畫之三 
仿博學鴻詞例由京外大員保送選任現聞該院總裁倫貝子採諸輿論以張謇錢恂張元濟缪荃孫諸人均有此項資格已調取各該員著述以便選充并聞兩張已有電辭徵倫貝子以該兩員素負時望仍囑某京卿發電勸駕 
[國會代表之持久策北京]  
　　國會請願代表自奉去臘明諭後本擬繼續請求嗣以此事不可持之過蹙致有要君運嫌故第二次請願書猶遲遲未上惟於去臘决議先在北京組織一週刋雜誌以期喚醒國民共圖此舉其集欵之法大省年出費用千元小省年出五百元聞主筆等均已聘定並擬公請孟君昭常爲總經理云 
[國會期成會函請公舉代表北京]  
　　京師國會期成會通告各省諮議局敎育會商會等函云啓者客臘電請各省諮議局學商會舉第二次代表入京諒邀偉鑒國會一日不開國是一日不定國是一日不定國困一日不甦方今外患紛乘内憂疊志即使憲政急起直追猶恐難救危亡於萬一而說者動引先朝九年籌備之諭旨謂宜少安母躁不知當時原諭本視國民程度以爲期使今日國民對於國會漠焉置爲緩圖尚可謂程度幼穉母取急進乃自去秋諮議局告成後國民對於國會之熱度已極沸騰則程度增長已可概見使先朝處此亦必嘉與國民早更成命則今日請開國會正爲仰體先朝諭旨並非輕背先朝諭旨也客臘我皇上宣布明詔於國民愛國熱忱亦極嘉賞乃猶遲回審慎未即俞允者蓋將覘我國民對於國會之熱忱果眞摯焉否耳果使我國民志氣堅定始終不懈一請再請天心必可早回目的必可早達也夫國會之遲早關係國家之存亡國家之存亡關係國民之生死國民何能因此次請願不成遂灰心喪志不再鼓最後之勇氣乎且此次請願代表旣多誓死不返國民更何能聽其孤立而不爲後援同人有見於此特聯合在京同志數百人組織國會期成會作此次代表之後援惟兹事體大必衆擎共舉方能早觀厥成貴局爲全省士民之總率請即聯合各地方自治憲政等會組織國會期成分會公舉代表二人偕敎育會商會各代表準三月初十日以前到京會同敝會聯名上書以達即開國會之目的（若能一面舉代表來京一面懇督撫代奏尤善）同人因籌集巨欵組織此會舌敝唇焦者有之長號嘔血者有之割臂而繕寫血書者又有之諸公素愛國家素憫志士當不忍坐觀膜視使此次代表孤立於前復使敝會同人孤立於後而爲五洲萬國所竊笑也謹佈腹心敬候裁處無任迫切盼禱之至京師國會期成會黎宗嶽程箴陳佐清馬權公等啓正月初七日 
[京師新官制一班北京]  
　　改定官制一事經李柳溪侍郎家駒擬就草案其内容已誌去臘本報兹又探得其大致係比照東西各國制度而加以變通聞有一等學士二等學士三等學士名目其各部郎中員外主事則改爲一等郎二等郎三等郎 
[部報全國歲入總數北京]  
　　度支部年杪上一封奏開 
 
 

Page 6

 
 
列各省歲入之欵據監理財政官所報連外銷未報部者一概在内計得二萬三千餘萬聞東三省及都城各項收入尚不在内 
[毛慶蕃可以無憾北京]  
　　已革甘藩毛慶蕃前聞學部擬請爲京師法政學堂監督業經該藩力辭現聞陜甘總督長制軍又有電到京謂毛革藩於甘肅情形頗稱熟悉請暫留辦一切不能即行進京云云 
[京師近事]  
　　聞旗制處近議滿蒙漢二十四旗擬改爲八鎭其辦法以三旗爲一鎭如滿正黄蒙正黄漢正黄爲一鎭滿廂黄蒙廂黄漢廂黄爲一鎭餘以此類推均歸陸　部統轄聽軍諮處調遣 
　　民政部整頓警務久有裁併廳區之議初六日内外城巡警總廳又大開會議擬將内城十三區改爲五區外城十區改爲四區其原有之區長一律改爲廳員惟薪水稍有增减差缺仍舊並不裁去一人 
　　吉林至延吉廳修建鐵路一節政府已决定官辦而該省保路會會員因官辦難恃刻舉會員雲詳綸音兩人來京運動以某項地契作押向某國駐京公司借欵自行修　聞已將有成議 
　　湖南正監理官陳劭吾京卿奉督辦鹽政大臣電調來京垂務情形現經同鄉公舉爲皖路協理已呈報郵部聞旅京宣屯協會特定二十七日午後在歙縣會館開歡迎會並商鐵路進行方法 
　　澳門界務自高丞堂而謙回京後由外務部直接磋商屢議未洽昨聞部中特派秘書股股員山西候補道胡元泰專辦此事聞胡道係某公力保者 
　　禁烟大臣景月汀將軍向有半身不遂之症舊年二十九夕忽由床上跌下登時中風不語而逝景公係前軍機大臣寳文靖之子豐於資財乏於子嗣現由其弟内務府大臣景東甫都統料理身後事宜 
　　聞去歲年終東三省督撫錫制軍及程陳周三中丞同日有密摺三件到京内容俱係密陳奉吉黑三省司道等員之切實考語 
　　楊京堂度自昨年夏間請假南歸後假期滿時憲政館曾移書囑其銷假該京堂婉言謝之兹聞年底該館王大臣等又電致岑撫囑其敦促來京參與憲政昨日該館已得岑撫覆電謂已再四敦勸不日即行起程來京供職 
　　緝探局及巡警等拿獲私造假印人犯一案聞該犯等同黨有三十餘名之多内有吏部已裁文選司考功司之書吏某某並度支部書吏等僞造吏部内閣度支部印信及假捐照誥敕吏部憑照等不知凡幾並聞有牽涉某金店及某某京官之說 
　　日前政務處會議時某侍郎曾上說帖謂新内閣指日成立所有内外各部署事務統歸總轄舊設之給事中衙門揆之新政機關本屬缺而不全請將六科先行裁撤云云各王大臣頗韙其說 
　　度支部澤尚書在部提議京師大清銀行及各省分行上届報銷均有盈餘現在擴充銀行之際擬再派員分往清查出入册簿將現存盈餘之實在確數　細報告以便酌量添設分行 
　　國史館常年經費已由度支部撥給兹聞該館各官員應領冬季之欵經該館總裁與提調議商因該館定章修訂臣工忠義列傳原以五年爲告成年限名曰功課現將届十年之期應行修纂呈進劃一全書該項經費擬撥作修書之用所有各員冬季津貼俟今年二月初六日再行發給 
　　内城總廳前日又出示諭謂本總廳前奉民政部傳開憲政編查館咨送奏定集會結社律業經欽遵通行並出示曉諭在案查京師地面廣闊户口繁多誠恐日久懈生仍有臨時集會結社並不按律預先呈報情形爲此再行出示曉諭嗣後如有結社集會務須遵律預先呈報以便派員監視用整秩序而保公安 
時評 
[自治一]  
去年諮議局選舉運動之醜態。記者一一直揭之。而盛逢彼輩之怒。今地方自治之選舉。醜態更百出矣。記者之齒頰。又不覺爲之痒痒。 
　　雖然甯忍焉。母再以手爬搜。 
[自治二]  
　　一班運動家。去年不得諮議局議員則大惱。今年運動地方自治而獲選必大快。 
　　雖然。自治議員之職任。不輕於諮議局議員。吾又爲若輩懼。 
[議員之資格]  
　　多額納稅議員之資格。以稅額爲標準者也。碩學通儒議員之資格。以學問爲標準者也。纳稅之多寡。有實數可稽。學問之深淺。有實據可憑乎。 
　　曰有。一部東抄西撮之著作。三篇不中不西之講義。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[袁督對於回籍新軍之訓諭廣東]  
　　兩廣總督袁爲訓諭事照得此次新軍之變非本部堂所及料抑豈本部堂所忍言然懲前毖後不得不爲爾等痛言之邇來國家多故勢甚阽危力圖自强特練新軍以爲兵力充足内訌旣弭侮外自消故不惜鉅欵注重於斯孰意該軍毫無意識不思感奮反肆猖狂將歲費鉅萬金錢置之虚牝内貽君父之深憂外啓鄰封之訕笑則安用此新軍爲哉夫同舟遇風篙槳齊力自然轉危爲安迺放棄責任徒事操戈共覆水中有何利益推原其故實因狂悖之徒煽爲邪妄之說不顧大局徒快陰私彼則遠颺陷人屠戮輕浮險躁擾害治安此皆連年捕誅無唐愛惜者也至爾等軍人受軍事敎育資格旣高意識當具豈全無忠君愛國之心不識服從命令之旨哉乃以小忿之故遂成叛逆之舉膽敢持鎗抗拒打壞協部司令鎗斃長官燒燬　房殘折軍械犯上作亂一至於斯辜負數年之組織犧牲無數之財産國家所恃爲干城地方所恃爲捍衛者一旦破壞鎗缺斧折名實俱喪今年新軍本欲成鎭自此以來遂不能達至今思之猶爲心痛汗下今死者已矣生者具在試問爾等舉動豈獨有負國家又何以對父母妻子乎爾等來時父母叮嚀誥戒妻子牽衣泣别上則勉爲忠良下亦冀博利祿中則望保全名譽以歸長爲高尚之民豈料甫出里門便忘戒勵所行所爲狂悖至此自取屠戮不足惜其如老親弱息何爾試思之當亦慘然涙下也假令當日不因小費與店伴口角何至巡警干涉巡警旣來使爾和平告語自當調解亦未必遽行無禮即巡警無禮亦只得控訴爾之長官與巡警交涉何得不守軍紀不畏王法遽行暴動且訪聞當日爾等未着軍服蜂擁街衢藉端滋擾與流氓爛仔何異又安望警兵之能以特别優待也凡此非爲巡警袒護不過欲爾等思前想後爲異日良善之基礎至初一日打警局傷警兵目無法紀亂乎否乎順乎逆乎假令當日爾等擾亂遊手爛仔從而附和城池失守生靈塗炭而曰非爾等之罪乎尤可異者與警　仇係屬二標於一標何涉二標犯法亂紀方思救過不暇一標不以爲戒反聽令於砲工輜各營合同逼迫二標同叛揣情準理則二標尚不過逞一朝之忿而一標與諸營其久被匪人誘惑藉事叛亂也審矣本部堂不忍不敎而誅再三開導繳鎗回營一律免死猶執迷不悟口出悖言不得已臨運以威仍望其不自外生成也卒之悍然不顧抗逆戎行再事姑息匪爲失刑何以整軍區區此心情法兩衡自取罪戾夫復何尤幸而二標知悔不再從惡一標與諸營亦多繳械來歸旣有一綫之良自開三面之網本朝廷之赤子竟弄兵於潢池其叛也可憾其歸也可矜青年子弟尚足自新本部寠仰體好生之德决不吹毛求疵該軍人等務各安靜切勿再生事端致滋罪戾但旣破壞軍政亦難再爲强留凡於初四日逃回獲回者俟委員分别護送回籍毫無虐待父母之於子也背則鞭之改則懷之本部堂之於爾等亦若是而已矣嗟嗟本部堂不德旣未能敎化於先復不能誠感於後使爾等迷罔至此雖協標敎練諸官不得辭責實皆本督部堂之罪也嗚呼旣往不咎咸與維新但願爾等洗心滌慮思念朝廷之厚澤深仁參考古今之忠臣孝子處爲良民出爲良士以助我大清無疆之休一雪本部堂今日之恥勗哉苟不加檢束一誤再誤則國家自有典刑在此諭 
[龍参議粤中兵變之電告廣東]  
　　郵部龍參議建章以查辦粤路事宜留滯粤中目覩當日兵變情形於初四日致電郵部各堂云粤省新軍滋事原因兵警口角遂致啓衅亂兵不過一標約千餘人經官軍剿擊過半現逃在東門外源塘一帶不日當可肅清省中文武不動聲色吏民安堵各城門照常行走但閉城不能太晚耳謹禀以慰憲厪 
[粤督爲包鹽事致農度兩部電廣東]  
　　農工商部度支部鑒洪上月大部庚電承示鹽務商辦必須有確實見地始終擔負如有十分把握將詳章奏咨核辦等語查鹽務商辦利於公利於私但不利於私槖自肥之官及視爲世産之鹽商承詢果用何法辦此蓋即去其私槖私産而公之即此已爲數不資現在羣疑漸釋且經敝處將預爲酌定五分六釐鹽價及預收票銀二百萬兩按餉次第牌示咸　確有把握並無紛擾且官塲一切仍舊任保護之責而不侵銷運之權出納操縱仍由官爲之主與修明法令之諭旨亦屬相符已於上月二十七日詳晰奏咨並將章程及職商姓名分咨鈞處其按餉二百萬兩分存銀號聲明俟奏准開辦時再行提用並加具舖户保結以備不虞亦經該銀號等申報在案至局外議論不切事情之處奏稿均已詳叙總之不改商辦則鹽餉無由驟增不整頓鹽務則賭餉何從籌抵此事計畫頗苦疑謗相隨目前議論已平而主張官辦之人尚不無保全私槖之見樹勛惟有開誠布公破除情面尤賴鈞處提倡維持以期有濟昔陶文毅改辦淮鹽丁文誠改辦川鹽當時曲折困難羣議沸騰亦　仗廟謨獨斷内外和衷始收效果樹勛自慚庸劣苟非確有把握亦何敢輕於擔負乞俟奏咨到後迅賜核議請旨施行先布大概統請維持爲粤省叩禱樹勛江 
 
 

Page 11

 
 
[新疆諮議局之怪現狀新疆]  
　　新疆省自設立諮議局以來因邊陲風氣未開紳士中竟無一人肯充議員且亦無相當之資格聯中丞曾有札派該省候補人員充當該局議員之議現與司道議商擬即實行一切體制與尋常局所一律此亦各省諮議局所未有之怪狀也 
[日報對於錦愛鐵路之異議]  
　　字林報載十二日東京電云朝日新聞倡議錦愛鐵路不得依現定之策畫更向西進以免與南滿洲鐵路競爭彼此均無所利且兩路如接近築造將來振興蒙古又須更築他路云日日新報則謂兩路互接可以均利其說正與相反 
分類新聞政界 
[查控告誣參之運判揚州]  
　　江督張制軍札淮運司云宣统元年十二月二十一日准都察院咨據已革兩淮候補運判陳方銘以被參冤抑等情來院控告本院業經照章咨查吏部將該員參案開出兹准吏部咨復查陳方銘經前署兩江總督周馥於甄别案内以該員因循粉飾不知振作奏參奉旨即行革職欽此等因咨復到院理合移咨貴督確切查明咨復本院核辦查會議政務處議復御史謝遠涵請嚴賞罰及御史葉莆棠請定舉劾失實處分各摺有果係被參冤抑經吏部都察院查明奏請開復者即查取原參上司職名照誣報誣揭議處等語奉旨依議欽此又吏部議復本院御史崇興等辦理被參冤抑人員一摺有意圖嘗試者分别加等本降調者即予革職本革職者即予永不叙用本永不叙用者即交地方官嚴加管束其挾詐懷疑揑詞妄控者照例交部治罪等語奉旨依議欽此貴督如查明陳方銘確係冤抑即將原揭原參各上司銜名開送到院如查明尚非冤抑該員有挾詐情事亦須迅速咨復本院以便分别照章奏明辦理等因到本大臣准此查已革運判陳方銘前經周署部堂於舉劾案内奏參革職在案兹旣赴院呈控虚實均應澈查以昭平允而憑核復札到該運司迅即遵照查明詳咨母違 
[袁督調停永淳閙捐辦法廣東]  
　　去臘南甯永淳團勇聚衆萬餘人抗捐毁鹿脛墟學堂擄去團紳王兆鱗一案經龍提督電粤現聞督院覆電略謂抽捐各項係何時開辦是否因籌學費起衅因何由團勇爲首糾抗甚至毁學拉人王紳旣准起囘應母庸議楊紳素爲該處土人所引重應勸令務須親出調停以維治安此事旣已禍胎早伏地方有事並不先爲設法調停妥辦實屬咎有難辭現在徒侣旣衆辦理固不能過於操切延緩實爲釀亂之階總在懲勸兼施持平得當解散自速隱患自消應責成廖守張丞張令協同正紳妥速辦結母得大意貽誤是爲切要仍望將情形隨時電報餘候撫院示督艶 
[官錢局收回紙幣之電商廣東]  
　　粤督袁制軍電咨度支部謂官錢局紙票行銷已達七百餘萬若遽收回餉糈無著擬請核示變通辦法等情已紀昨報現聞制軍已接部復謂前議收回紙票爲預籌統一國幣之基然餉糈亦關重要本部碍難核奪相應咨請貴督體察該省情形統籌適宜辦法詳報俾免窒碍 
[濱江道之變相吉林]  
　　吉林哈爾賓道係屬海關道缺兼辦交涉及地方事宜爲衝繁疲難要缺前年東三省改設行省時改名濱江關道現聞吉撫又有電致政府議商擬將該道改爲東北分巡道節制依蘭等處並監督海關及交涉事宜 
軍界 
[東督電調鄭孝胥奉天]  
　　鄭京卿孝胥前在粤西督辦邊防頗著聲望現東督錫制軍因東省邊防棘手特聘請京卿來奉擬畀以防邊重任聞京卿已於去臘就聘到東矣 
[海軍大臣咨請設立海軍籌辦處武昌]  
　　護鄂督楊制軍准籌辦海軍大臣咨現值籌辦海軍之際凡購艦開港運砲設塢雖均由籌辦海軍處酌訂計畫派員分往舉辦而各省對於擴充海軍事項各有專　敎育員弁練習兵士徵募海疆調查海防等事項尚多非派任軍港等員所能兼及自應於各省分酌設海軍籌辦處派員分辦各事庶海陸軍政不相牽混而各省原有水師事宜及新辦海軍計畫一併統歸新設處所籌辦以歸畫一而免貽誤 
[電委道員暫攝參將揚州]  
　　海州戴參將鶴松於初四日因病出缺兹由江督電致運司云揚州增都轉准王提台並海州文武來電海州緝私營統帶戴參將出缺所遺緝私營已由本大臣電飭現辦賑務洪道槃就近暫爲统帶並接受關防以資鎭懾至接統之員容俟委定有人再行知照仍轉海分司遵行 
[徵兵駐紥要區福建]  
　　閩省各州縣抽送徵兵已經孫統制試驗選取一千餘名匀派各營充伍以補舊額之缺并撥駐紥划鰍山砲台一帶以期得力至前此楚籍之勇已將老弱陸續遣散矣 
學務 
[選科優級師範生趕辦畢業福建]  
　　閩省優級師範學堂學生尚未及畢業程度因得部文凡宣統二年各學堂畢業生應行咨送學部覆試故歲底新年該堂敎員每日夜皆講授講義録三十頁以期趕成宣統元年畢業可免送部覆試 
[通飭扣撥全浙師範學費杭州]  
　　浙江藩司通飭各府云准提學司袁移開案照各廳縣派解宣統元年即第二年省城全浙師範學堂學生膳費雜用洋元尚有仁和等縣未曾清解開單移司查照提扣府廉不足請加扣縣廉解司轉解等由准此查各州縣應解省城師範學堂學費洋元係分上下兩學期籌解或動就地公欵或由縣捐給前經飭令按三九兩月解赴提學司衙門彚解以充經費兹查各屬欠解宣統元年即第 
 
 

Page 12

 
 
二年學費爲數過鉅甚至上學期之欵並無分毫完解似此任意延宕自應查欵扣收惟查各府養廉現届歲底均已陸續放給且各縣欠數合計甚鉅彚扣府廉亦屬不敷應即仍就宣統元年分縣廉如數核扣較爲簡捷飭庫於粮捐欵内按一五易洋移放以資轉解除札庫動支作收移解外合行札飭札到該府即便轉飭各縣知照 
[甄别初等小學敎員武昌]  
　　卾省齊提學查閱各屬呈送初等小學功課辦理完善者殊屬寥寥特飭各屬視學人員尅日馳往各州縣將初等小學敎員甄别一次再行開學以資整頓 
實業 
[諭飭籌辦茶業研究所武昌]  
　　護卾督楊制軍准農工商咨稱憲政預備第三年即宣統二年凡係産茶省分均應籌辦茶業研究所考查種植研究焙製以期逐漸改良挽回固有權利等因業已札飭勸業道遵照赶緊籌備矣 
[并陘礦煤請援各局章程辦理天津]  
　　直督咨請郵傳部文云據津海關道蔡道紹基詳稱竊井陘礦務局洋總辦漢納根函稱昨值貴道接辦井陘礦局華總辦事宜蒞新視事特將督辦對於井陘礦務局應負責任專函奉懇查照定章妥速辦理以符合同查原奏内聲明井陘礦務合同悉本臨城礦務而定是合同内所指之他處礦務四字即是原奏之臨城礦務義理明顯毫無疑義現計自光緒三十四年七月初九日奉旨批准之日起至今已逾一年有餘井陘礦煤産及材料等項運費均未援照合同辦理受虧甚大亟須懇貴督辦詳請北洋大臣察核據案咨請郵傳部飭下京漢各鐵路公司將井陘礦煤産及材料等項運費與臨城礦運費章程一律辦理以符奏案而維礦礦政至臨城礦售煤與京漢鐵路公司比照定價减去二分五核算井陘礦自當援照承辦以昭公允且路政礦政相爲維繫鐵路减讓運脚之後則礦煤出運必多以加出之多抵减讓之數全年合計於鐵路進欵亦不至短少而於礦産可大受其益等因職道覆查無異理合具文詳請憲台查核俯賜批示祇遵本大臣除批據詳井陘礦局由京奉京漢各路局裝運煤觔材料等項應付運費擬請援照臨城礦局運費章程一律核減並將售與各路局煤觔亦照該局所定價目減收以期礦務路政兩有裨益候咨郵傳部核覆飭遵外相應咨會貴部請煩查照核覆施行 
雜記 
[會首盧子卿之供詞廣東]  
　　前東莞縣會首盧子卿在寮步一帶拜會結盟經督院嚴諭查辦由中路巡防第六營劉管帶將該會首拿獲轉解營務處據盧子卿供宣统元年七月初八在寮步墟神仙嶺拜會共有十五人大家在左手中指針刺出血滴在一處各人分飮口號說青蓮二字又名紅門子弟用左手飮茶中指放開倘遇出外搶刦用辮由左紥住樹葉三片爲號並無别故到九月二十四日又糾得二十餘人在石下撻茶亭地方先後拜會每人科銀一元六毫共得四十餘元李洪即拜小的爲先生充當寮步一帶頭目小的曾合李洪預托增城人列高佬芬轉向新安人賴容旺實買單毛瑟一百二十枝碼子五百粒已交定銀六十元擬俟洋槍運到先給同夥出外搶刦然後糾集多人再圖謀反云云 
[婦人貪小失大武昌]  
　　漢陽西門外演武廳地方有一婦人郭陳氏身穿皮襖耳帶金環至厚善堂報名領粥經張大令當塲偵知隨至伊家查騐果非棚户當將房屋罰封充公以昭儆戒 
[黑牛渡堤工棘手湖北]  
　　卾屬天門縣黑牛渡堤垸爲全邑保障工程浩大前經護督委該縣羅令慶昌勘估需錢六萬餘串即敷修復旋委知府彭覺先往修則謂非錢十三萬串不能保固楊護院以彭守老於工務何以此次竟較原估加至一倍有餘難保非聽信員司任意浮估故將彭守調回改委爲堤工局提調一面另委原充堤工局提調之曾俊詩太守前往承修仍飭按照羅令原估數目核實修辦聞曾太守察勘情形亦謂非錢十餘萬串不能竣工業經禀求添欵未蒙當道允行現有託疾懇求銷差之說 
文苑 
[貢院歎（松江來稿）]  
　　照牆坍。旗竿倒。内外堦除鞠茂草。門前夷作 
廠局未决。均以不了了之）。本是寒儒吐氣 
地。峨冠博帶今不見。希望科舉復何年。庶幾門神欠伸起。（大門久仆地上）朝廷忽下立憲詔。貢院借投選民票。蛇神牛鬼來紛紛。冷落門庭變熱閙。乙級選後選甲級堂堦立遍富人迹。陡然跳出一魁星。一手執票一手筆（有一選民面凹凸若魁星。莽然闖入）。當時心口費相商。自舉無妨算照章。此次儌倖若當選。回家收拾老烟鎗。貢院守神呵呵笑。難得富翁一齊到。生平看慣祇寒酸。今日方知眼界小。 
雜著 
[嗚呼梅毒國（丁福保）]  
上海爲吾國通商大埠。又爲輸入文明之中心點各省之商賈。官吏。學生。學問家。實業家。小說家。戲劇家。下及販夫走卒流氓皆麕集焉。聚數十萬不明普通衛生普通醫理之人於一區。每以狎邪游爲消遣計。殊不知勾欄中人。最爲不潔。不問其等級之高下。品格之優劣。以顯微鏡檢查其生殖器。大半含有毒菌。其毒菌分三種。一爲淋疾。一爲軟性下疳一爲梅毒。淋疾與軟性下疳。僅限於一處。不致蔓延於全身。而梅毒則不然。全身皆可感染病毒。其總名謂之生殖器病。　　生殖器病之互相傳染於商賈。官吏。學生。學問家。實業家。小說家。戲劇家也。皆以妓女爲媒介其傳染之數以中率計算之。每夜約在千人以外。即以千人計。每年已有三十六萬人。此三十六萬人者。或留上海。或從汽車汽船帆船等。以傳播於内地。直接傳於妻室。間接傳於子女。以其最少數計之。一人傳染一人。每年當得七十二萬人。若三十年統計之則有二千一百六十萬人矣。此時醫生雖多醫院雖多。方法雖多。舊傳染未愈。新傳染已起。燎原之勢。不可撲滅。必較甚於今日之法蘭西也。法蘭西曩時。因無檢查妓女之律。以致生殖器病。日益增多。蔓延至於今日。雖醫生之學問。高出於我國萬萬。然醫者一而傳染者十。以一抵十。甯有濟乎。而况我國之醫生。不及法蘭西乎。嗚呼梅毒國。必不能免矣雖然。上海爲新學志士薈萃之地。今日言改良社會。明日言地方自治其亦念。及檢查梅毒之規律否耶。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[憲政编查館奏核訂京師地方自治章程曁選舉章程摺]  
　　奉爲核訂京師地方自治章程曁選舉章程另繕清單恭摺具陳仰祈聖鑒事本年七月二十六日准軍機處鈔交欽奉諭旨民政部會奏擬訂京師地方自治曁選舉章程繕單呈覽一摺著憲政編查館核議具奏欽此旋准民政部將章程咨鈔前來查原奏内稱京師爲首善之區四方輻輳户口殷繁所有地方區域官署階級旣與各省不同則關於自治選舉等事自難一律辦理亟應分别變通另訂專章謹擬就京師地方自治章程凡八章一百三十六條選舉章程凡七章八十七條總期制度完密推行無阻請飭交照章核議辦理等語查振興民政爲預備立憲之基而自治一端尤爲民政根本現在城鎭鄉自治章程業經臣館奏定通行府廳州縣自治章程亦正逐細考核京師爲萬方表率向來管理地面各官權限及民情風俗習慣均與各省逈異自非如原奏另訂專章不足以資法守而利推行臣等督飭館員將原訂章程詳加考核於區域之劃分範圍之限制區總各議事會董事會之辦法經費之指項監督運規制均稱賅備惟原章第九條係規定巡警各區設區議事會董事會之制查各區有人口較少財力較絀專設則力有不及不設則事有所闕擬准與鄰近各區得相聯合設立一所以從人情之便第十六條所載順天府及大興宛平官吏有直接監督自治之責者不得選舉及被選舉自治職員一節查順天府及大興宛平原單章程並無規定監督明文應删改爲現任京師地方官吏有直接管理地方行政之職者以符事實而免遺漏第三十七條區議事會會議每月二次恐妨職務擬改爲每月一次每次三日使期限有定旣可詳議利病且免於他務有碍第九十三條總董事會以本地方選民由總議事會選舉正陪各一名未免人數過少擬改爲正陪三名第一百二十七條係規定巡警總廳廳丞各區長爲監督及外郊地方自治地方各區監督惟京城向辦自治事宜有分隷於各衙門而不盡屬於巡警總廳步軍统領衙門者擬加其第五條所列自治事宜有應隷各衙門管理並由各該主管衙門監督之一項以清權限而昭慎重第一百三十二條各自治監督行文董事會議事會用札擬改爲用照會冀可與紳民接洽其餘各條均甚妥協擬概照原單辦理至京師自治選舉章程亦經酌爲改删謹併另繕清單恭呈御覽如蒙俞允擬即咨行遵照辦理至從前京師官商紳民已辦之各種事業凡在自治章程範圍以内著有成效者擬請仍令照舊辦理將來續有增加並准官商紳民一體籌辦俾收衆擎易舉之效總之舉辦地方自治重在綜核名實通力合作乃能規久遠而免作輟誠以自治事宜如學務衛生等項旣不容自爲風氣有一處廢置而不行而公益等捐爲集事根基尤不容有一廛一家之不納民治爲憲政所經始京師尤爲四方所取則必宅居者皆能守法而後可望治理之整齊必有力者皆肯籌財而後可期公益之修舉章程所以著自治之格式而實行尤在精神否則奉行參差諸務延擱何以重憲政而示天下應併請飭下該管各衙門責成認眞辦理以副朝廷預備憲政子愛元元之至意再官事與自治事理相因關係最密故地方自治章程與地方官制相爲表裡現在擬訂自治章程自應就現行官制酌量比附將來官制一律釐訂此項章程及城鎭鄉地方自治章程均應酌加修正届時再由臣等奏明辦理合併聲明所有核訂京師地方自治章程曁選舉章程另繕清單具奏各緣由伏乞皇上聖鑒謹奏宣統元年十二月二十四日奉旨已録按清單續登 
各省籌辦地方自治 
[江蘇（上海）]  
　　上海城廂自治公所選舉總董董事名譽董事已紀昨報兹聞舉定之名譽董事十二名現分六區每區派二人辦事所有滬北老閘江境廟兩區城外西南兩區城内兩區昨已由議事會長函知當選名譽各董迅將職銜開示以便呈請自治會監督核給憑照 
[江蘇（丹徒）]  
　　丹徒城廂地方自治乙級選民前日投票共投四百四十票未投者約有八百餘人之多初八日開票當選人姓名票數列下童琮三十九票潘錫康二十二票張文琳十七票國杰李正學各十四票任　愛仁各十二票柳森桂芳各十一票恩沛劉沅芳王振文各十票楊邦彦胡恩榮柳慶生各九票徐寛洪八票 
本埠新聞 
[禀報工部局干預牙稅之批詞]  
　　上海縣田大令以租界工部局干預牙稅收取爲難等情禀奉滬道蔡觀察批云禀悉查此項牙稅旣非新增之欵從前歷任上海縣辦理並無紏葛何以此次工部局出爲干預殊不可解疊經本道照會領事仍前堅執應仍由縣設法妥籌仰即遵照 
[輪船買辦串通拐匪之確証]  
　　本縣田大令函禀滬道云承虞觀察函開據戴意新袁阿炳薛和尚計阿來俞阿福陳雲富等各繕禀詞請爲遞呈均因遺失小孩懇予查辦查邇來拐風之熾殊駭聽聞實屬擾亂治安有關法紀函請代爲核示俾小民骨肉完叙功德無量等由查核陳雲富等各禀集矢於撫順輪船買辦李裕妙串通拐匪每次拐運小孩出口甚至不許同船夥伴稽查鑿鑿有証殊堪髮指若不拿辦嚴究追緝拐匪何以安閭閻而寒匪膽惟該買辦與拐匪聞均匿跡租界理合抄録原禀肅泐禀陳鑒核俯賜密飭英法兩廨員設法查提根追澈究以戢拐風實爲公便 
　　節録計阿來等禀詞 
　　成衣計阿來禀去年十月初三日撫順輪船出口由該船買辦李裕妙串通拐匪拐去身之五歲幼子並别家十三歲十歲兩孩皆自已　 
 
 

Page 19

 
 
明俱已當塲領回 
　　成衣戴意新禀　十月初一日拐去身子仁寶年四歲當即尋到撫順輪船見仁寳在船即托船友代領豈知買辦李裕妙覇阻不肯放領反將身驅逐不能將仁寶抱領 
　　肩夫俞福禀　十月初二日身子威珍年祇四歲忽然失去至初三日尋到撫順輪船瞥見威珍正欲抱領被該船買辦將身驅至岸上不容領回至今不知去向 
　　工人袁阿炳薛和尚同禀　袁子財龍年六歲薛子小毛年五歲均於十月十六日下午失去至今無着今聞撫順輪船在厦門福州等處均查出被拐小孩料想身等之子或在其内亦未可知 
[覆訊妓院命案]  
　　粤人梁阿土與混名大頭生者在北四川路仁智里七十六七號門牌粤妓院内狎遊因爭奪妓女陳月友起釁致釀命案已紀前報前日午後由虹口捕房派探將鴇婦蔣阿姣妓女陳月友及形跡可疑之盧阿紀張英黄阿和關阿虎歐阿紹杜阿熙杜阿桐霍元鄧阿添等男女十一人解送公共公廨請究先由中西包探偕地保唐全坤禀稱初十夜十點鐘時據四百三十號華捕報告武昌路廋玉楷廣東藥茶店門首謀斃一人當奉捕頭派往查得死者年約三十歲左右身穿洋緞皮馬褂形似廣東木匠詢之是處居人稱死者係在鴇婦蔣阿姣妓院内狎遊與梁阿土爭風被梁糾黨戳傷腰部斃命業已由上海縣驗明委係刀傷身死請爲澈究又據四百十七號華捕禀稱是晚查見蔣阿姣妓院内有血淋滿面之受傷人逃出餘不知情又據四百三十號華捕禀稱初十晚巡至武昌路見有刀傷屍身一具立即回禀捕頭派探查明係在仁智里粤妓院爭風逃出旋往該院查問鴇妓均已逃匿於盧阿紀所開之總會内故將盧等一併拘案請究訊之鴇婦與妓同供死者於去年十月間起先後來院三次未知姓名亦不知被何人戳斃詰之盧等九人均供無端被累求恩開釋德襄讞商之英廓繙譯官以案關人命未便草率定斷判將鴇妓與盧等九人一併分别押候下禮拜二午後再行鞫訊 
又聞此案自梁與大頭生初次互毆各投捕房控訴後翌日即有自稱包探之某粤人至該妓院百般恐嚇該鴇自願備酒三席邀衆和解不料席間彼此忽又齟龉大起衝突致釀此案云 
[欲做買辦者受騙]  
　　粤人李芳林前在亨寶公司輪船上爲業去歲杪以代荐買辦爲由騙取甬人柴子清洋二百三十五元兹柴向總公司詢無其事知係受騙於昨日報知總巡捕房將李拘押候解公廨訊究 
[謝劵]  
　　中國青年年定於今晚八時開第一次演說會請聖約翰大學堂代理監院顧斐德君用五彩畫片影燈演說乘西伯利亞火車沿途所經各名勝昨承惠贈入座劵一紙又華商義勇隊定於十五晚八時半假座南京路議事聽樓上舉行賽槍贈彩事並請人演說另邀技　演藝昨承惠贈入座劵二紙　書誌謝 
城内 
[媒人作弄]  
　　朱嘉賓之女法年由某甲爲媒許於　人某乙爲妻乙定本月十二日完姻甲未知照所有聘金數十元亦被甲吞没昨日届期備輿迎娶朱茫然不知拒而不納旋由地甲調處亦未就緒昨已　至縣署控告矣 
[自取其咎]  
　　新闢小西門盤查副巡官李金鰲去歲底請假一星期赴蘇兹因逾限由汪總辦另委天津來滬之北洋畢業員喬汝權接辦 
[官事]  
　　蘇松鎭總兵徐傳隆直隷　補道廖世蔭昨均到道拜會上海縣田寳榮到道禀見南匯縣畢培先禀辭回南調辦巡警總局巡稽課員劉銘勳到道謝委並禀銷清道課員差 
南巿 
[保存髮辮]  
　　總工程局南區分辦處昨出條諭云巡長巡士不得將髮辮盤匿帽中業經頒布命令詎昨日見有盤辮帽中有意嘗試者今再與爾等約嗣後如再有意存輕玩破壞規例及一切已行之章程命令者定行執法從事幸勿自貽伊戚 
[草房失慎]  
　　前晚八點鐘時大南門馬路橋附近華利染坊草屋失慎經南區消防隊馳往救息計毁草房三間 
[冒名騙柴]  
　　柴船户孫禮福昨將柴掮客趙高卿及已歇船户王仲桂扭至工程局控被冐頂升和柴行之名駁去柴一千二百捆值洋十九元三角經陳副裁判提訊趙等供有已歇船夥顧大生同謀判王管押趙交保將顧尋獲交案再行訊究 
[並非多疑]  
　　住居新碼頭之甯波人胡寳林前日因其妻私逃遍尋無蹤憶及去年曾被同居人康毛銀謗至客棧同宿遂向理論扭控工程局訊無証據判康交保　尋 
閘北 
[萬壽停訊]  
　　昨爲皇上萬壽聖節巡警總局及三四兩路分局均停訊一天 
[更調委員]  
　　巡警總局正裁判課員德大令堪前日奉滬道委赴公共公廨爲襄　員所遺裁判一差由警局督總辦札委孫大令濤清接辦昨已到差視事 
[幸免革退]  
　　三路一區巡弁王淄巡長徐茂章巡士歐　榮等聚賭抽頭由德正巡官解送總局收押在案前晚經警法科長聶司馬提案覆訊判王責手心一百下降充巡長徐責手心五十下降充巡士歐陽責手心五十下降充三級巡士以觀後效 
[事主到案]  
　　匪徒周少成等夥刦侯家宅鄉民王紹卿家衣飾等物由巡警總局訊明發交寳山縣懲辦迭詳前報前晚王妻朱氏投局候示經聶司馬傳案略訊一過飭赴寳山縣候質 
[省釋無辜]  
　　眞如巡防隊緝獲形迹可疑之王啓福王啓生劉東山張蘭香張紀祥胡長根等六名屢經研訊均無確供前晚又經警局聶司馬提案覆訊判王啓生張紀祥胡長根三人先行交保開釋除仍還押候查 
英租界 
[色膽如天]  
　　廣東路正豐街正興館飯店夥李培榮於前日夜半由洋檯上越入比隣陳聚興野味　主陳栢仁之大女臥室内希圖奸汚該女大聲疾呼陳即驚起喚捕將李拘至老閘捕房昨解公廨請究陳父女投　被李竊去牙箸銀器等物訊之李供日間已與陳女約定並非行竊實　誣指讞員以李深夜越入婦女臥室非姦即盜萬難寛恕判押西牢五月以儆 
[如何處治]  
　　總巡捕房八百三十五號華捕張仁慶（即張順卿）與蟻媒趙王氏串賣女子小翠子爲娼經捕頭查悉飭孫將氏與張一併拘押前日解廨判張與　分别遠押候下禮拜三訊辦 
[男女無恥]  
　　王福生誘拐高三洪之妻胡氏匿居虹口西華德路三十八百九十三號屋内由探將男女查獲解廨訊明判王與氏分别各押一禮拜 
[可望脫累]  
　　行刦常熟縣境仙升橋等處之盜匪張海寳等去臘由廨訊明一併解送上海縣訊辦已紀前報惟借刀與張盜等行刦運朱福仁因居租界發押捕房前日午後由探朱阿巧將朱解案德襄　商之西官姑寛判押滿五　拜交保釋放 
[密拿兇手]  
　　英總巡卜君偵悉戳傷鷄鴨弄花烟間内妓女小翠子之流氓龔三郎（即小三郎）與同黨連生等逃匿閘北昨由 
 
 

Page 20

 
 
卜君將該流氓等小照送請閘北巡警總局派探協緝 
[茶館聚賭]  
　　虹口吳淞路玉液春茶館主朱阿狗聚賭抽頭由捕查悉於前日干後請廨出單將朱傳案判罰洋二十元充公賭具銷毁又四馬路奇芳茶居聚衆賭博由捕查獲請廨出單於前日午後將爲首之方松州傳案罰洋五元充公 
[烟窟敗露]  
　　方掌咸在虹口天潼路三百八十五號屋内私售燈吃被捕查獲於前日午後解廨訊明判方罰洋三十元烟具銷毁 
美租界 
[撞損電車]  
　　張阿大前晚推塌車至閔行路撞損六十二號電車由捕將張拘解捕房賠洋兩元了事 
[粤妓拉人]  
　　粤妓陳恩咸前晚在乍浦路沿途拉客被捕查見拘入捕房存洋二十元釋出聽候傳訊 
[查獲竊賊]  
　　徐阿三行竊某姓銅器高阿裕陳秀二行竊某姓衣服先後由探查獲解入捕房押候究辦 
法租界 
[車夫抱屈]  
　　某西婦控人力車夫金錦華行兇一案前日由廨提訊金供該婦由抛球塲雇車推至斜橋等處閱四點鐘之久又欲回至新租界住宅内始肯給錢小的因腹饑腿軟不能勝　故向索車資令伊另雇他車　該婦不允勢欲跳上電車小的因此拖住並不地兇判將原告交到之車資洋一元給予收領著押捕房二天以儆 
[曾否倔强]  
　　六十三號安南捕昨將車夫郭如祥送至公廨禀稱郭拉車在西門斜橋華洋交界處兜攬生意並無工部局執照旣至界内攬客遂即拘住詎該車夫甚爲倔强被將門牙打落求究訊之郭狡賴不認判罰洋一元押捕房七天以儆 
[懲辦搶匪]  
　　源來海味行夥林如福曾於初一日夜在洋行街被匪數人持刀剥衣該匪旋又逃至太古路將王阿新圍住欲試故技後有多人經過遂各逃散内有王阿福一名奔至江寛輪船上被管碼頭印人拘住送至捕房昨解公廨請究王林二人亦投案押訴中西官以王屢次犯案未便寛有判枷一月押捕房三年 
[亦有不是]  
　　電車公司西人控王采章辭歇生意後於深夜掩入寫字房内　竊等情昨日由廨提訊王供實係與公司中人賭錢並未至寫字房内更無圖竊情事讞員謂旣是賭博咎亦應得判押七天示儆 
[新聞畫]  
　　粤省西關塘魚欄地方合勝妓院鴇婦黄李氏日 
前帶領女子韋連桂赴警局領取賣娼執照巡官 
詢問該女是否自願則回顧鴇婦頗有難色巡官 
旋詢該婦據稱曾往梧州探親憑媒陳庚新價買 
該女帶回爲娼繼又隔别詢問該女子稱倩願擇 
配誓不爲娼遂判該鴇從寛　釋女送善堂擇配 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
來稿 
上海粤路股東共濟會致粤路四大股東函 
　　粤路四大股東會諸君公鑒我粤路事亟矣今不早爲之計則資本垂盡路成無日股東利害相關正如同舟遇風抱持相救以期有濟乃聞股東中有持異議不顧根本之至計者往往出於大股東之口心竊怪之大股東投資更鉅則利害更切公司辦理不善則損失更多豈有不願公司改良而自甘覆没之理今衆股東所揣度異議者之心理蓋有數種一曰受辦事人之籠絡餌以小利遂相爲朋比而不恤其資本之耗折也一曰受辦事人之蒙蔽信其無他而不知其侵蝕之已深也一曰不願與小股東聯合惟恐小股東攙入致失其種種特别之利益也以愚意度之如第一說啗之以利利固有限而資本之耗折實多且不顧大局不特爲衆股東所唾罵并且爲在下人所唾罵雖至愚不至此如第二說受人蒙蔽必欺以其方今粤路縻欵一千數百萬而造路一百數十里路工之劣爲全國所未有雖欲爲之諱飾其何說之辭夫營業必計成本成本重則利息薄如今之所爲欵盡而路不成本且不保何有於息大股東甯不知之故知前二說皆必無之事至如第三說大股東有特别之利益本不合法理爲五洲萬國所無若論選舉則總協理董事當負責任故各國皆有追賠之例有識者方以被選舉爲苦其安有運動之事至以存放欵項爲射利之計將來續收股欵必先宣布預算應用若干即收取若干决無積存濫放之理從可知第三說亦皆一二無識者之所爲多數大股東决不如此某等遠在他埠不能稔知諸大股東姓名住址然當危急之際號呼相救不能不請命於諸大股東不知諸大股東對於前事擬如何追賠懲罰對於章程擬如何改良進步對於將來總協理董事之選舉擬如何抉擇抉擇之準的是否以能負責任爲斷諸大股東而果有此意則當與全體股東和同一致無再持一票一舉一票兩舉之異議使公司之責任早有所歸則公司幸福何可限量若如道路所聞視後來之公司猶不免有挾私罔利之見與向來之辦事人猶不免有袒護朋比之迹則永無望矣貴會中是否有一二人如道路所聞者願公等熟察之母爲其所累區區愚誠言不盡意敬頌興居萬福不宣上海粤路股東共濟會吳兆曾等謹啟正月十三日 
按共濟會尚有致龍參議函明日續録 
要件 
[憲政館核訂府廳州縣地方自治章程清單]  
第一章　總綱　第一條　本章程所稱府廳州縣者指左列各地方而言　一　府之直轄地方　二　直隷廳　三　廳　四　直隷州　五　州　六　縣　第二條　府廳州縣自治區域各以該府廳州縣行政區域　準　府廳州縣行政區域有更改時自治區域一併更改　第三條　府廳州縣自治事宜如左　一　地方公益事務關於府廳州縣全體或爲城鎭鄉所不能擔任者　二　國家行政或地方行政事務以法律或命令委任自治職辦理者　第四條　府廳州縣自治職如左　一　府廳州縣議事會及參事會掌議决自治事宜　一　府廳州縣長官掌執行自治事宜　第五條　府廳州縣所屬城鎭鄉自治職有照城鎭鄉地方自治章程第十條合併設置者該府廳州縣議事會及參事會亦得合併設置前項合併設置以該府廳州縣所屬城鎭鄉之協議由該管地方官會同申請督撫酌奪咨送民政部核定府廳州縣議事會及參事會合併設置者除本章程規定外其分股細則另行規定 
第二章　府廳州縣議事會　第一節　編制及選任　第六條　府廳州縣議事會廳員員額以所屬地方人口總數爲準總數二十萬以下者以二十名爲議額自此以上每加人口二萬得增設議員一名至多以六十名爲限其照本章程第五條合併設置之府廳州縣議事會議員員額以合併地地人口之總數爲準總數三十萬以下者以三十名爲定額其遞增之率照前條規定辦理但至多以一百名爲限第七條　府廳州縣議員額數分配所屬各選舉區之法以各選舉區人口之多寡爲準第八條　府廳州縣所屬城鎭鄉選民有選舉城鎭鄉自治職員之權者除左列人等外有選舉府廳州縣議員之權一現任本府廳州縣官吏者二現充本府廳州縣巡警者第九條　府廳州縣所屬城鎭鄉選民有選舉府廳州縣議員之權者除小學堂敎員外得被選舉爲府廳州縣議員第十條　城鎭鄉居民以不具城鎭鄉地方自治章程第十六條第一項第三欵資格不得爲選民者若居本府廳州縣所屬城鎭鄉接續至三年以上亦得選舉爲府廳州縣議員及被選舉爲府廳州縣議員第十一條　此項議員以合被選舉資格者由有選舉權者選任之選舉事宜照另定選舉章程辦理議事會議員不得同時兼任諮議局議員或該參事會參事賆及城鎭鄉議事會議員城鎭董事會職員或鄉董鄉佐父子兄弟不得同時任爲議員若同時當選者以子避父以弟避兄第十二條　凡被選舉爲府廳州縣議員者非有左列事由之一不得謝絶當選亦不得於任期内告退一確有疾病不能常任職務者二確有他　不能常居境内者三年滿六十歲以上者四連任至三次以上者五其他事由特經府廳州縣議事會允准者第十三條　無前條所列事由之一而謝絶或告退者得以府廳州縣議事會之議决於一年以上五年以下停止其選民權第十四條府廳州縣議事會各設議長一名副議長一名均由議員用無名單記法互選其細則由議事會擬訂呈由該府廳州縣胡官申請督撫核定第十五條　議員及議長副長均以三年爲任期任滿改選第十六條　議員及議長副議長任滿再被選者均得連任第十七條　議員因事出缺至逾定額三分之一者應即補選第十八條　議長因事出缺以副議長補之副議長因事出缺應即補選第十九條　補缺各員其任期以補足前任未滿之期爲限第二十條　府廳州縣議事會得設文牘庶務等員由議長副議長遴員派充第二節　職任權限第二十一條　府廳州縣議事會應行議决事件如左一本府廳州縣自治經費歲出入豫算事件二本府廳州縣自治經費歲出入决算事件三本府廳州縣自治經費籌集方法四本府廳州縣自治 
 
 

Page 27

 
 
經費處理方法五城鎭鄉議事會應議决而不能議决之事件六其餘依據法令屬於議事會權限内之事件第二十二條議事會應行議决事件得由該議事會委託參事會代爲議决第二十三條議事會遇有官府諮詢事件應臚陳所見隨時申覆第二十四條　議事會於地方公益事宜得條陳所見呈候官府核辦第三節　會議第二十五條　府廳州縣議事會會議每年一次以九月爲會期每會期以一個月爲限限滿議未竣者得展會十日以内如有臨時應議事件得開臨時會議其會期以十日爲限第二十六條　議事會之召集及開會閉會展會事宜府廳州縣長官掌之凡召集之期距開會之期須在十五日以外但臨時會不在此限第二十七條　每届會議應由府廳州縣長官將本届應議事件距開會十日以前通知議事會議員但臨時會議不在此限第二十八條　會議時議長如有事故以副議長代理若副議長並有事故由議員中公推臨時議長代理第二十九條　會議非有議員半數以上到會不得議决第三十條　凡議事可否以到會議員過半數之所决爲準若可否同數則取决於議長第三十一條會議時府廳州縣長官或所派委員及參事會參事員均得到會陳述所見但不列議决之數第三十二條　凡會議不禁旁聽其有左列事由經本會議决者不在此限一府廳州縣長官特令禁止者二議長副議長或議員五名以上提議禁止者第三十三條　會議事件有關係議長副議長及議員本身或其父母兄弟妻子者該員不得與議議　副議長如有前項事由照第二十八條辦理議員半數以上有前項事由因而不能議决者得將該件移交參事會代爲議决第三十四條　會議時議員有不守本章程及議事規則者議長得止其發議違者得令退出因而紊亂議塲秩序致不能會議者議長得令暫時停議第三十五條　旁聽人有不守規則者議長得令其退出第三十六條　每届會議完畢應由議長副議長將本届議事録會同議員二名以上署名報告府廳州縣長官第三十七條　議事規則及旁聽規則由議事會擬訂呈由府廳州縣長官申請督撫核定（未完） 
小說 
[官塲小說玉樹花（九）（春）]  
第三回　愛餘桃南風不競　刦銀樓白日行凶 
　　花祖雲先開口說道。我們兩個人。總算是知已朋友。不論什麽話兒。你和我說也没有什麽。我和你說也没有什麽。今天這件事兒。大概看起來。一定在你身上有些好處。如今我正有話要和你商量。不知道你的意思到底怎麽樣。我們兩個人這幾年來。已經窘到極處的了。只要有個巴結出頭的門路。别的事情。且都不必管他。就是委屈些兒。將就些兒。都也顧不得的了。一個人的身分和聲名。自然是要的。但是到了這般田地。眼看著一家人家。都要生生的餓死。這個聲名和身分。是當不得錢用。當不得飯吃的。餓死了有那一個人來帮我們的忙。還要顧著這個聲名和身分做什麽。你說我這句話可是不是。胡甲生聽了。心上更覺明白。面上不由一陣一陣的紅起來。但究竟不知道這位吕太守。是個何等樣人。方才的這番舉動。畢竟是什麽意思。心上還有些疑惑。只得說道。你的這番說話。自然不錯。但是一句話兒。總有一個主義。你儘是這般不明不白的說話。我又不是你肚子裡的蛔蟲。那裡知道你是什麽主義。究竟你要和我商量的什麽事情。清清楚楚的講了出來。也好叫人心上明白。花祖雲聽了賊忒嘻嘻的笑道。你只要不見怪。我和你說就是了。你和吕太尊是同鄉就是没有見過。難道他的歷史都不知道麽。這位太尊是個喜歡此道的。說着。把手對著胡甲生。做了一個手勢。胡甲生本來心上有七八分明白。如今見了這個手勢。不覺臉上越發紅起來。越顯得頰暈眉酣。唇紅齒白。口中支支吾吾的說道。你說的什麽話。他喜歡此道。與我什麽相干。花祖雲笑道。你不要生氣。我老實和你說了罷。他看上了你這個小白臉了。胡甲生聽了。更漲得徹耳根帶　子都紅起來。口中說道。你不要和我取。笑我們頑是頑。笑是笑。正經是正經。他好好的看中我做什麽。花祖雲道。若是你狠得意的時候。我也不便勸你什麽。如今你這般景况。難得有這個機會。千萬不要錯過。别人巴著要有這樣一個機會。都巴不到。你又何必這般執意。胡甲生聽了。紅著個臉。也不開口。花祖雲便湊到他身旁去。在他耳朶旁邊。悄悄的不知講了幾句什麽。 
國外新聞 
[日本擬改地産律]  
　　十三日東京電云僑寓日本之外人准予購地之議案已呈請國會核議按現在通行之律凡係外人不能在該國購地惟往往有租用地畝而定以九百九十九年之期者該律亦殊無用 
[世界暗殺風潮之激烈]  
　　十三日倫敦電云埃京卡洛電稱有回敎國民黨在外務部門外槍擊埃及首相巴特洛士君該刺客共放五槍擊中三槍現首相傷勢甚重惟可望無性命之虞並聞該刺客已當塲拘獲又電云行刺巴特洛士君之兇手曾在英倫留學充哇格斯脫郡其尼伐地方埃及青年會書記員據供行刺目的係爲報復政府種種措施之讎恨蓋國民嘗皆歸罪於巴特洛士首相一人之身也 
[英國風災續聞]  
　　十三日倫敦電云英國大風昨已爲第四日風勢仍未稍殺倫敦一處受損尤巨實爲數十年來所未有該處屋頂大半爲風揭去各店面均遭吹毁公園亦大受蹂躙國會屋面亦稍受損 
[英國簡舉大臣]  
　　十三日倫敦電云芒台格君已簡爲印度事務 
 
 

Page 28

 
 
協辦大臣洛頓君已簡爲郵政副大臣 
[德國政界之風潮]  
　　十三日倫敦電云德國國會集議時有社會黨議員詰問首相華爾維格君呈遞選舉新制議案時所發之演說旣而黨員互起爭辯異常激烈社會黨痛詆首相之偏私有某議員倡言若普魯士國民不享有同等之選舉權則必革命以爲抵制云十二日柏靈電云德國首相在國會答覆社會黨議員之詰問云國會選舉權問題不能再行更動 
[德國國會議長逝世]  
　　十二日柏靈電云德國國會議長衛里桀洛特伯爵因病逝世現由保守黨議員羅維士伯爵暫代其任 
[希王有禪位之意]  
　　十二日柏靈電云希王喬巨已在雅典召集族人擬宣述禪位之意 
[西維亞國君將會俄皇]  
　　十二日柏靈電云西維亞國君擬赴俄京謁會俄皇 
[俄后病愈]  
　　十二日柏靈電云俄后心怯之病現已稍愈 
[柯克博士之行蹤]  
　　十三日倫敦電云柯克博士自僞計發覺後潜行他往不知去向近聞已改名行抵南美智利京城 
　 
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
