# 1917 - 171 - 4915937

 

Page 1

 
 
   
 
 

Page 2

 
 
時評 
[無可（冷）]  
　　今日北京之能力所謂於無可組織之中組織内閣并於無可消泯之中消泯戰禍其心甚苦矣而其法亦甚窮矣 
　　就商之閣員幾無一就不得已而求其次以我觀之所謂其次者果能如願而就乎假使不能勢必不得已而更求其次每况愈下願就之閣員其名望與能力又烏能堪此萬難之時局哉是即所謂於無可組織之中組織内閣也 
　　旣不能逆北方之督軍而准其條件又安能强西南之督軍不允其條件而望其罷兵哉然而兩方之條件旣在互相反對之中又烏得而並許不能並許是不能罷兵也而今日乃仍盡力以事調停是又所謂於無可消泯之中消泯戰禍也 
　　嗚呼其心甚苦矣然而其法亦甚窮矣 
[命令]  
　　六月二十六日大總統令任福元張德海均給予三等嘉禾章蜚士恩晋給三等嘉禾章王玉珌王瑞林均給予四等嘉禾章此令 
[專電]  
　　北京電　李所邀嵩山老友華密長電去後聞皆拒絶惟伍有回任外交消息汪湯皆表示不來且以華密電璧還（二十七日下午五鐘） 
　　北京電　研究交通各系仍繼續攻擊李内閣助李者正在披露交通系陰謀及徐東海依舊暗中主持覬覦總統等說（二十七日下午五鐘） 
　　北京電　閣員有仍用舊名單說内務仍丁寳銓或江朝宗農商李盛鐸而中行總裁又復有孫多森說（二十七日下午五鐘） 
　　北京電　李内閣遷集靈囿辦公今日將召各次長等爲第一次會議王仍留張士鈺任陸次長（二十六日下午四鐘） 
　　北京電　李所約五國務員除張謇未復到外湯化龍嚴修均堅辭趙爾巽電無送處汪大燮以無華密本封還京人呼爲假意内閣（二十七日上午十一鐘） 
　　北京電　伍來電堅辭外交允就說係誤傳張謇覆電决不就薩今日尙來電辭海總但李言薩肯就職去電促趙次珊汪伯棠均以無華密電本原電由局退回今日又所碼電往商且派員迎均未得覆秘書長張其煌鄭謙均表示不就仍由郭兼（二十七日下午八鐘） 
　　北京電　李又電商内務趙爾巽外交伍廷芳農商張謇交通汪大燮或一面即發表如本人不就則再提夾袋人物（二十六日下午四鐘） 
　　北京電　李定今日到財部接任李思浩或將外放鹽運國務院人員舊秘書留兩人餘無更動秘書長仍未定（二十六日下午四鐘） 
　　北京電　李今日仍未蒞財部但實際已就任李楊兩次長均不更動（二十七日下午八鐘） 
　　北京電　馮電李任用閣員勿純用舊官僚（二十六日下午四鐘） 
　　北京電　元首電張趙汪嚴湯代李敦勸出山相助李並派陶家瑤迎汪王鎭東迎嚴均不就（二十七日下午一鐘） 
　　北京電　新總理就職已三日各省賀電無一到者李大掃興（二十七日上午十一鐘） 
　　北京電　湯王陳四議長均聘爲顧問（二十七日下午八鐘） 
　　北京電　探悉張勳代表獨立省要求六條件呈文係王江李署名張不在内因國會解散後各督軍即要求進而議憲王以爲不可故偕江李呈請作爲擔保契約六條下李皆註按語（一）責任内閣註當然可以照辦（二）另議憲法註俟將來各省愼選人員會議如何組織議憲機關（三）改用一院制註俟議憲機關產出議决之（四）優待條件加入憲法註總統總理竭力疏通（五）特赦帝犯註俟由各省呈請總理交法部核准轉呈元首（六）懲辦公府僉壬註均已遠離應毋庸議元首即批交院分别辦理李就任後擬即實行第二項但法律無據一時尙難實現（二十六日下午四鐘） 
　　北京電　元首昨又電西南靜候解决切勿動兵（二十七日下午五鐘） 
　　北京電　勝福電告呼倫貝爾失守李統領陣亡其子被擄匪遂入城請迅調勁旅助剿（二十七日下午一鐘） 
　　北京電　薩未允就職聞有人主張仍任程璧光（二十七日下午五鐘） 
　　北京電　府院否認海軍獨立說（二十七日下午一鐘） 
　　北京電　王今日就陸長職仍辭參謀總長（二十七日下午五鐘） 
　　北京電　王陸長召傳良佐回次長任（二十七日下午五鐘） 
　　北京電　召集臨時參議院又成政界一問題（二十七日下午五鐘） 
　　北京電　留京少數議員相偕至閣謁李意在探詢粤事及催索欠費李竟拒絶不見（二十七日上午十一鐘） 
　　北京電　獨立省出軍經費財部不承各就中央直接收入項下挪付如張敬堯截用至七十三萬報部强令核銷財部現商陸部主駁（二十七日上午十一鐘） 
　　北京電　某某系見拒李無效轉相接近開送交換條件李受而不理（二十七日上午十一鐘） 
　　北京電　内務丁寳銓交通龍建章不日可發表（二十七日上午十一鐘） 
　　北京電　王電段促傳良佐回部供職（二十七日上午十一鐘） 
　　北京電　李派張其鍠赴湘含有特别作用（二十七日上午十一鐘） 
　　北京電　各界歡迎張勳實寓歡送意張俟宴請畢即率隊回徐（二十六日下午四鐘） 
　　北京電　湯化龍等在津召集舊進步黨議恢復已籌畫進行（二十六日下午四鐘） 
　　北京電　王士珍明日到陸部就職（二十六日下午八鐘） 
　　北京電　傳聞閻錫山已被景蔚文等驅逐出省（二十七日下午五鐘） 
　　北京電　趙爾巽已出京李電竟無從投遞（二十七日下午五鐘） 
　　東京電　日本本野外相在帝國議會演說其中關於對華外交一層謂中德絶交非由日本勸告係中國自求日本意見當時謂爲適當之處置及中國通告實行絶交旣爲人道問題及維持國際公法爲言當爲交換利益之意味惟關於關稅改正賠欵延期之事曾提出有希望考慮之　目中日本方與列國商議此事至於中國更進一步加入　圑與否誠當由中國自决惟欲博列强之尊敬與同情參戰　爲最適當之措置此本大臣之所信也云云 
[外電]  
　　北京電　新總理宣言略謂一個月内將開特殊會議討論編制永遠憲法及召集國會之方法會員由各省選舉李經羲之意以爲目下尙非赦免帝制犯之適當時機又請滇黔粤桂僅請從速召集新國會此後國事須先商諸南方四省並謂黎總統極不願南北開戰　刻諭馮國璋王士珍陸榮廷與南方領袖磋商就辜實言海軍之起義與兩廣之自主可助民黨得較優之待遇伍廷芳將仍長外交 
（二十六日）大陸報 
　　香港電　二十四日廣州開會陳督演說謂兩廣宣佈自主並非獨立兩者不同務須辨别自主者乃不承認非法内閣之謂余對於本省治安完全負責商民幸勿驚擾云云廣州警廳長宣誦陳督宣言書大旨如下（一）解散國會之命令非總統本意（二）除元首外非法内閣及其修改憲法之行爲粤省槪不承認（三）北京旣無國會自無中央政府存在之可言凡粤省軍民事件悉由本省暫行自治但隨時呈報元首（四）粤省所有軍隊槪歸督軍調遣（五）粤省爲中國西南要地一舉一動皆與全國有關粤人當愼其行動以救大局希各界人民與督軍一致進行（六）粤省滇軍由李烈鈞統帶一切供給由粤省備置（七）軍隊分配悉由督軍主裁（八）各界應一致贊助（九）粤督當會商西南諸省一致行動（十）以上各層須由兩廣巡閱使批准朱省長亦有演說（二十六日） 
　　廣州電　桂籍國會議員近由京抵粤議召集西南各省議員開會於廣州粤督陳炳焜刻指揮全省軍隊故前屬省長調遣之警備隊共二萬人亦由陳督接管朱省長因此不悅擬辭職蓋戒嚴令旣經宣佈軍事偏重而民事爲緩圖也省會議長已辭職此舉乃反對復弛賭禁之抗議賭商現以一千萬元承辦賭捐（二十六日） 
　　廣州電　朱省長擬辭職粤人挽留之朱尙不願留任兩廣督軍呈請總統立卽召集舊國會或舉辦新選舉（二十五日）以上路透電 
　　北京電　倪嗣冲昨夜十一時由津啓行回南（二十七日） 
　　北京電　黎總統爲勸止廣東李烈鈞動兵特派程守箴赴粤程擬明日起行（二十七日） 
　　北京電　福建督軍李厚基以防粤軍侵入海軍攻擊爲名請發足敷一旅所用之彈藥中央政府婉詞却之（二十七日） 
　　北京電　陳錦濤今日受三年兩個月有期徒刑之判决（二十七日） 
　　北京電　李經羲有向美國摩根公司借欵目下 
 
 
 

Page 3

 
 
正在準備之說（二十七日） 
　　以上東方通信社電 
[戰電]  
　　倫敦電　泰晤士報總括半年來其軍事訪員評論戰局之意見謂自一月一日後協約國之主義多賴英軍勝利以維持之松末河與安克河延長之大戰迫令德軍沿廣　之陣線退走及葉維米山脊英軍於春季所取之攻勢以美細萊大勝爲結束英軍且占據巴格逹大敗美沙波太米亞之土軍進抵底格里河上游清除西萊之敵兵攻入巴萊斯汀西陣線之英法軍自一月一日至今共俘德兵七萬人獲砲五百尊及戰壕臼砲機關鎗無算四月初旬西境德國預備兵共有五十三師六月初旬僅餘十二師蓋有多師因損失過巨業已撤退里平登陸軍大佐承認上年大戰後與登堡寂靜退走迫令協約軍更變霞飛上將於辭總司令職前所定之戰略惟協約軍追擊之速出乎敵軍意料敵軍且不知英軍準備攻擊其亞拉北面陣線之情形德軍於亞拉大戰屢次回攻甚爲猛烈其失敗大小不一又在萊姆與伊泊爾間失其自一九一四年起佔守之控制地點而轉爲協約軍所控制俄國之革命實予德國以莫大之機德軍不能乘此於西境大施打擊其命運已定於此今後萬難再遇此機俄軍不日可以復取攻擊羅軍亦恢復其戰鬭力以六月一日之戰局而論誠足令人愉快云（二十五日） 
　　倫敦電　今晚海格將軍報稱英軍在蘭斯西南乘勝進攻在沙歇河兩岸廣一英里半之陣線得進步英軍在伊泊爾東南擊敗襲擊之敵軍昨日天空戰事英軍擊落敵飛機六架又逐走五架英飛機五架失蹤（二十五日） 
　　巴黎電　今日午後公報云羅伊勒與佛羅瓦芒田莊等處砲戰甚烈今晚公報云拉伏廠等處有砲戰敵軍猛轟萊姆計發出砲彈一千二百枚（二十五日） 
　　西班牙京城電　内閣會議議决暫停憲法上之保障首相逹杜氏入宫請皇批准此令（二十五日） 
　　雅典電　希臘首相柴米士氏業已辭職希皇語協約國駐希大員約拉爾氏謂彼允維里齊洛斯氏組織新内閣　里齊洛斯氏已抵雅典（二十五日） 
　　雅典電　協約軍已入雅典協助維持治安因二十三日曾有反對維里齊洛斯氏無關重要之示威運動也（二十五日） 
[公電]  
　　衆議員鄒魯致兩粤督軍電　廣州陳督軍南寗譚督軍均鑒　公號電大義干　護法護　欽佩何已惟公旣以護法而動則一切當以法律爲旨歸號電或另組新國會一語實於法律未符蓋民國法律無解散之條舊國會已不能解散則新國會何從另組另組國會其違法等於解散此言一出公口叛徒從而利用即陷公於不法法律一經自破彼輩乘之倒行逆施何所不可爾時再欲執法抗言彼輩反唇相責公又何說之辭務請持　防衛始終堅持恢復非法解散之國會俟公護法護國之主旨絲毫無所缺憾俾政治前途仍本法律以爲解决則民國國基愈形鞏固而民國歷史亦增無限光榮君子愛人以德矧同負護法之責敢不竭誠忠告　祈鑒納幸甚幸甚鄒魯宥 
　　孫洪伊致近　各軍電　曹仲珊督軍張敬與總監陳秀峰督練李階平師長李進才師長蔡虎臣師長范國璋師長又近畿各師旅圑長公鑒頃者倪嗣冲藉口維持北洋派之勢力而發破壞法紀之首難張勳亦僞託北洋系之名義而肆收攬權勢之陰謀犯法稱兵壓遷畿輔僉壬敗類跳躑神京匪兵悍卒縱横廛肆商民危懼一夕數驚中外訾呶萬口一聲張等斯時趾高氣揚自以爲執北洋軍系之牛耳睥睨元首土苴約法蹴踏國會而大權在握大功告成也嗚呼天下罪惡自此假北洋系之名以行矣夫北洋軍系爲吾國中心勢力此世界所公認當此外患孔亟内難頻仍之日具有折衝捍衛奠定維持之力者其責任尤爲特重故謂今日北洋軍系關係於中國前途甚大當世識者當亦許爲知言况我北洋軍人秉强毅武勇之精神抱磊落純潔之志節而又皆受有高尙精良之敎育自有其不可侮者在但能率循法律以内之軌道無所用其維持則亦絶無能推倒乃以五光十色千奇百怪兒戲烏合之十九世紀舊式的營伍竟裝綴於莊嚴燦爛一軍系之上而爲之代表并企託疵偷息於其調停支配之下其盜竊以得志者又隱然以首領自居也久假不歸烏知非有不亦輕中國而重北洋系之羞耶夫名譽信用爲人類第二生命而軍人尤甚人心公論又爲世界最大勢力而武力次之今也倪張高視闊步居之不疑以玩弄一切而眞正之北洋軍旅皆俛首帖耳默認而聽命焉中外之以無法紀無敎育視張勳兵者將一例以視北洋軍至是天下之人心尙能諒公等否天下之公論其又謂公等何也則名譽信用掃地以盡失生存之要素又果何所恃以自立耶王聘卿有言毋使北洋系三字爲世界一種厭惡名詞誠哉老成之特識也吾民輸膏血國家發帑藏歲費萬萬以養成此熊羆虓虎之國軍乃爲一二好宄竊用之而敗壞之使陷於自殺之域豈不惜哉豈不悲哉狐也惡其假威馬也去其害羣援非種必鋤之義張殲厥渠魁脅從罔治之師泯棼之會元黃戈馬之秋天其佑中國乎吾北洋軍人中必有碩德高望卓絶多英之倫出而領袖之者是在諸公之愛國自珍也此次禍國害羣以張倪爲渠魁救國自救應速以殲渠魁爲職志幸張大業以永令名伊軍旅之事未嘗學問桑梓之念倍深敬恭心所謂危掬血謹告孫洪伊叩宥 
　　張勳覆反對李内閣者電浙江楊督軍齊省長馬電今晚始到諸公屬意聘老諄勸何啻再三而匪石之誡竟不可轉聘老不肯擔任勳不得而强之猶之仲仙自欲擔任勳亦不得而阻之仲仙今就職矣此時無論推舉何有亦誰肯横身揷入勳對於此席毫無成心凡我同胞當能共諒勳敬叩 
要聞一 
[西報論北京時局之前途]  
　　字林報二十三日北京通訊云華人之評論時事前途頗能持之有故言之成理凡高瞻遠矚者於已知之事或不免漠然視之惟關於北方活動之勢力則華人推測確切非隔靴搔癢可比北京時局從前所以混沌歷久不明者乃北方各派相互間之關係不定所致按北洋派分皖直兩系而在知其底藴　觀之兩系中又有許多派别張勳雖號稱北洋實則近於孤立徒以擁兵自衛得免動搖馮國璋確係北洋出身但已植其新地盤於長江遇適宜時則隸屬於北洋否則以職務所在昭示北洋其他督軍於北洋各派中各有擁戴或唯馮國璋馬首是瞻或唯張勳之意旨是從軍人而外北洋派中尙有舊官僚派如徐世昌之類若輩或曾從事軍界或與軍人臭味相同利害相共或友誼有關當督軍初謀叛時北洋各派苟關體堅固旨趣合一則必依照定計一致行動乃觀其行止顯不統一馮國璋有不逾憲法軌道之宣言張勳不獨抱偏袒叛督之態度且另存不利現在國體之意見督軍中有一部份主張驅逐總統掃除國會組織純粹軍人政府又有一部份思想較强徐世昌段祺瑞殆在其列則以組織軍人政府固屬極表同情惟消滅憲法難免大招罪戾是以當倪嗣冲大言炎炎鴟張跋扈時稍明事理者雅不與聞其結果所謂天津臨時政府者僅成立一總參謀處與任用數官員而不能續有所爲當此時際黎總統以調和之事業託諸張勳張受此寵命其喜可知始一自高聲價藉詞辭謝繼則率其嘍囉五千招搖北土先鋒抵京張則留津與各領袖各代表籌議辦法張之復辟計策衆皆置諸不理即清室聞之亦復惶恐蓋恐横被曳入政潮致使處民國下所可得之優待條件因以喪失也張勳在津爲其友者僅李經羲一人旋即向黎要求解散國會爲其入京之條件黎旣照辦張乃來京儀衛森嚴大有帝王氣象征裝甫卸卽設法造閣以李經羲爲總理此事今已佈置就緒然已大費周章此中曲折記者請爲讀者詳言之北洋派費九牛二虎之力搭就政治舞臺乃外人如張勳者竟現成出場北洋派豈能甘心於是督軍等乃就張勳所推舉之李經羲吹毛求疵與之爲難指李與國民黨同氣羅列證據謂李先長財政後任總理皆得國會同意而解散國會令李不允副署尤爲李對民黨暗表同情之鐵證督軍等對於李經羲未必盡有夙隙但督軍等此舉之眞目的確在搗毁張勳調停之謀有此擾攘則有聲望者自不願加入李内閣夫張勳何人得爲督軍已屬過分如果調停有效豈不爲中國最有勢力之人除張勳自己外若在他人觀之此固可痛之事也嗣經一再磋商目前李内閣居然有成立之望而張勳之顏面亦得以保全督軍等之所取銷獨立撤回軍隊以及他種默認張勳調停辦法之行動卽其明證督軍圑之態度忽然改變據華字報所云則以北洋派與張勳已議有調處方法故也李經羲固可組織内閣但在内閣之上將有一元老院此院名爲備總統顧問實則總攬國政即編制永遠憲法亦在其責任範圍之内院中人物以北洋領袖主之故將來攬大權者乃北方之眞主人轉言之即北方軍界之領袖李内閣壽命幾何繫於將來之情勢至於元老院之發生是否與李内閣同時抑在李經羲就職之後刻尙未知衆意諸元老將擬定一種憲法並依據此憲法召集額數較少之國會於北京而此國會者必服從元老指揮無論何　政府一經元老提議國會即須承認迨憲法旣定李經羲卽將告退而以北洋内閣繼之李内閣也元老院也北洋内閣也將以何種人物組成之乎據華人所言誠　趣聞李内閣所羅致之人物大半爲袁世凱舊友如薩鎭氷張鎭芳梁敦彥汪大燮鈕傳善江朝宗諸人皆與選惟李内閣尙在元老院之下故元老院之分子尤可注意聞有元老資格者爲徐世昌段祺瑞王士珍梁啓超熊希齡湯化龍陸榮廷玉正廷　人王正廷之所以得入元老之列者不過藉以表示對於民黨已大讓步而已第調處方法之最後一層爲北洋内閣此爲研究中國事者最當注意之點其所預備之人物有極有作爲者亦有極不堪者除二人外餘皆帝制餘孽且有二人係避罪出亡者復有民黨指爲賣國與日本之人其名次如下財政梁士詒外交曹汝霖陸軍段芝貴交通葉恭綽内務朱啟鈐農商陸宗輿司法梁啟超敎育蔡元培總理徐世昌或段祺瑞再他日段祺瑞回京就元老院職時黎總統當下罪己之明令以謝段氏記者從可恃方面探悉上述調處諸道其中固不乏大可訾議之處但一言以蔽之曰直抄袁世凱之故智而已指定之政府與指定圑體所造成之憲法不亦與中國革命所求得者適相反乎目下南方似有苟不破壞共和不願輕開戰端之意見惟元老院縱無改變國體之意然總握國家大權果能使南方滿意乎將來宣布之新憲法果能爲南方承認乎試拭目俟之 
[中央特别通信（八十七）（飄萍）]  
　　批准條件之眞相 
　　代表會議之前途 
　　張少軒到京而後於解散國會以外另有要求之條件各報所載謂係張所呈請而元首爲之批准者然内容眞相究竟如何至今未有披露於報紙愚從某方面探得此項呈文稿件雖未能抄錄其原文而内容有與各報稍異日較少明確者再爲述之 
　　所謂與各報稍異之處則此項呈文乃王士珍江朝宗李經羲三人署名而非張少軒所呈請者此中又有一段秘密蓋當時國會解散令下兵臨近郊之各省即欲乘勢進而會議憲法王聘老以爲未可蓋恐國會方始解散同時又下此項命令則對付反對方面更將毫無辦法故也（議憲之令稿已擬就而又取消者）然張少軒代表稱兵各省之意見言此時放鬆一步輕輕過去將來不辦又奈之何王江李等同爲緩和之策對張氏曰（我們三個人遞了一紙呈文請元首批准包管你將來可有着落就是了）張氏此時亦但願如是則彼之調停可云成功風頭也算出足遂答應一聲（好）此王江李呈文之由來蓋含有擔保契約之性質者也 
呈文之内容與各報所載者大略相似然各條之下有李仲軒手筆之按語元首即批准此項按語者此層各報所載多未明瞭分誌如下 
　　第一項　實行責任内閣制○其按語曰此項當然可以照辦者 
　　第二項　另議憲法○按語謂將來由各省愼選人員會議如何組織議憲之機關再由此議憲機關會議憲法 
　　第三項　國會改用一院制其按語曰俟議憲機關成立由該機關議决之 
　　第四項　清室優待條件列入憲法其按語最妙曰總統總理竭力疎通 
　　第五項　懲辦公府僉壬按語謂現已離去公府應無庸議 
　　於是元首大書特書於其後曰着照所請交國務院分别辦理細究上之五項第一項不必論三四五各項亦極空洞無據其重要者祇有第二項此又近日李仲軒對人言即將召集各省代表會議之說所由來也百張少軒通電謂已承元首一一批准各省取消脫離關係之電報亦曰已承元首一一批准說得天花亂墜正如俗語所謂吹牛皮聊以自慰而已矣 
　　據李仲軒之談話似第二項召集各省代表會議之說即將實現雖然按語中之所謂（選愼）究用何種方法在法律上不知有何根據假曰無之則未脫離關係之各省又安肯聽令而愼選人員來京與會假曰不來則縱令議定組織議憲機關之方法又安見其發生效力即此一端蓋已難到極處又卽使各省贊成派遣代表而以法律上毫無根據之會議多數人民是否即承認爲正當之機關蓋選愼云云最無標準督軍派遣乎省議會選舉乎前者無異於軍事會議後者則督軍們必不答應凡此皆未下召集命令以前李内閣所應完全籌畫者也愚於前號通信曾謂解决時局在憲法國會二問題由今思之即如何組織議憲機關之一問題已爲李内閣第一難關愚深恐其三月之期未必能了此一案也而各督稱兵之無意識則益可以於此見之矣 
[張敬堯電告河東警訊]  
　　自國會解散後稱兵省雖已先後宣告取銷獨立而兩廣忽有自主之通電海軍又有一部分獨立之傳聞中央方在難於處置之際而東北各省軍人又有反對長官之舉如陜西黑龍江山西皆有此種現象日昨駐紥河南之第七師師長張敬堯有敬迥兩電特致政府略謂中央俯從各省之請此後政潮永可平息敬堯武夫前此冒不韙以干國是今後當嚴自約束以聽中央之命令惟中央威信急應維持側聞山陜亂事方在萌芽用下犯上法紀何存而南中動亂之機岌岌不可終日務請元首或束以範圍或命將出討或急速調停以免破壞統一敬堯不敏統師中原地勢扼要當整軍經武謹候中央調遣以伸報効國家之夙志又謂河東亂事方亟現該地方人民公舉代表來乞師平亂者踵相接也敬堯以未奉中央命令不敢遽爾移兵倘得中央允可當即率師而前以救地方之糜爛等語聞元首業將兩電交院核議矣先是山西督軍閻錫山由京回任後未幾即宣布獨立三晋人士頗不以閻氏反對中央爲然并有軍界中某圑長某旅長亟思驅逐閻氏取而代之近雖取消獨立而該省内訌之聲浪已傳播一時據日昨政界消息晋省現有八縣人民　搴義旗以逐出閻氏爲宗旨爲主腦者係景某中央並接到該八縣聯合申明事由之　報勢甚洶洶不知閻氏將如何對付也 
[制憲機關與西南條件]  
　　各督軍於張勳來京以後另提條件五項其第二項卽爲會議憲法問題曾經李經羲下加按語召集各省所愼選之代表會議决定之云云所謂會議並非會議憲法乃徵集各省意見會議如何創造議憲之機關故各省代表會議之任務重要之點乃在議定如何產生議憲機關之方法依李之意此項命令即擬宣布但恐不能得各省同意故刻下尙在躊躇之中又有人　陳政府以平空召集代表會議法律上太無根據不如依照臨時約法恢復臨時參議院由臨時參議院議定國會組織法此項國會在約法上僅有議憲之職權無普通立法權憲法議决再由憲法產生普通立法機關名曰議會如此則約法上有根據以後不至動輒援以爲例云云究竟如何决定現尙未得適當之解决並聞日來西南方面又有新條件之提出政府如何解决尙無所聞其條件中之重要者（一）國會旣經解散但新國會仍須依法迅行選舉限四個月以内召集（二）憲法草案未成之部分仍依照約法俟新國會成立後由兩院議員組織憲法會議以完全成立不得另爲憲法機關之組織並不得推翻原案爲違法之修改（三）特赦政治犯雖無不可但帝制犯人不在赦宥之列 
[徐州快信]  
　　張勳昨又來電决下月三日率所部回徐 
　　倪嗣冲秘書長裴景福昨由津回蚌聞倪在津歸期尙未定 
　　張司令今晨已由濟南回徐聞張懷芝已允不反對李經羲 
　　中軍吕鳳山昨偕龍濟光參謀杜某同車北上軍需課長萬弼臣由寗領到八營軍餉昨已回徐 
　　康統領永勝李統領紹臣昨均來徐領餉 
[南京快信]  
　　聞馮副座已電勸張勳率所部定武軍離京 
　　程璧光昨電馮副座稱海軍已停止行動又薩鎭冰來電稱足疾未愈决辭海軍總長聞馮已電中央請仍以程長海軍薩任總司令此間昨日轟傳海軍已開始攻閩惟軍署尙未得電徵實 
　　軍署會議决對海軍及西南取不干涉主義海軍第二艦隊司令處毛參謀長咋乘艦駛赴下游巡弋 
　　廣東朱慶瀾密使昨由滬來寗謁馮副座述粤事甚詳並稱朱辭職志甚决准今午即轉車北上奉天張作霖通電已實行撤兵 
　　財廳長胡翔林復電中央允月内滙解協欵二十萬以濟急需 
　　段芝泉派曾毓雋來寗謁馮副座有所接洽 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[張勳去京之兩說]  
　　舊曆　　日大總統於公府懷仁堂備中西筵席邀請張勳王士珍李經羲雷震春江朝宗曹汝霖等及各高　軍官中西　　　議等於上午舉行端　宴會　八　　卽有到　至十二時許方　　　　張勳曾發言云自予　　以家　以調停時局爲主旨句日間　停已有眉目　以内閣尙未成立故未出京不　　有種種　言發生令人聞之不釋現在内　託將成立南方亦不日可派代表到京大局實　　　　　政事即非予職所應過問擬至遲　兩　　後准備帶隊返徐云云然則張勳之去　爲期巴不　矣　是外　頗傳有張氏將留京不行之說此項傳說之向來　以張之　程爲組織臨時處議政事宜所阻故南旋之議因以從緩在此時　中　有南旋之舉亦係處理徐州軍隊事畢仍須留京據此　　之行止非衆人所能測度矣　　　　無從　　耳 
[元老會議組織之由來]  
　　元老會議之組織前報曾略有紀載聞此事之發起並不在京師而在於天津自　　謀處不爲領事　所承　某　政客又不見禮於參謀處於是有人欲利用徐世昌段祺瑞以奪内閣之實權代國會之作用故有元老會議之一議此項會議定名爲元老院或定名爲臨時政務審議處現尙未定其章程草案已由天津擬好專人送至京師交王士珍總長轉呈總統　聞其職權之規定如大一制定憲法及其修正解釋二宣戰媾和必經該院同意三批准國際條約四大總統大赦特赦由該院同意五審查元老資格六其他職掌於憲法内規定此種機關此種職權實不獨在内閣之上是亦在元首之土國會之上何則制定憲法及其修正解釋爲憲法之　　按之　法學所云制憲爲國家之最高權如合衆國憲法主權在民之實亦以憲法中有合衆　憲法由合衆國人民制定之規定我國約法以此權付之國會故兩院合組之憲法會議實爲法定之主權機關今元老院竟欲有此大權試　　所付與昔袁氏以欽選議員制定約法今則以三五自稱元老之人制定憲法直一種藩閥之權藩閥國體而共和民主之眞義亡矣其次宣戰媾和及國際條約之同意在約法及憲草皆爲國會之職權而議院有之試問將來　要國會否特赦大赦約法所有憲草所無卽在約法特赦亦總統特權不須國會同意今該院如此是享有憲法所無之權而按之約法又侵犯大總統之地位也且旣有臨時政務審議處之擬名而職掌則於憲法内規則憲法爲萬年不敝之法而有此規定則元老院直將垂之永久而與臨時二字大相抵觸故此機關如成立則國會元首之權能皆將爲彼所奪不獨奪内閣之權已也至於所謂元老據天津所擬爲張勳王士　　　　　　　　　昌段祺瑞六人不能再有增加　　李經羲之意欲加多若干人　　民黨領袖入元老之列以求新舊勢力之平均在民黨領袖　未必　入此非　　　　在天津派聞之已大不　然　　　　　　　不能　　也因此之故此事至今尙未定議另據一　則徐世昌尙未肯出作元老云 
[公民圑案預備開審]  
　　四月十日北京公民　　衆院　義員一案自潘伯與吳光憲趙　圖等歸案後當經地方檢察廳偵查旋將潘白吳趙一律收押　究滋事主犯再行起訴曾於本月初八日該　將偵查經過事實呈報司法部轉報大總統事隔月餘究竟誰爲主犯警察及司法機關終未偵悉已於本月二十日經地方檢察官查履忠偵查終結認定觸犯刑律分則一百五十四條妨害公務之罪備文提起公訴移請同級審判廳公開審判茲聞該被告等已聘定辯護人律師計潘伯與之律師爲方錫光白亮之律師爲崔銘　吳光憲之律師爲鄭象山趙鵬圖之律師爲勝續均已受各被告家屬人委託分别呈遞委任狀一面接見看守所之在留人一面調閱卷宗准備辯護手續逆料本案公開之日法庭旁聽人又必有人滿之患也 
[解嚴後之濟南（懷瑾）]  
　　濟南於今已解嚴矣廻憶此兼旬中商民安業市肆不驚表面上之秩序亦似無異平時叩之實際則凡新界人士莫不屏息重足同病相憐感受極端之痛苦目前難解嚴而金融界之緊急仍不減於前日交通銀行紙幣低至六折尙不能流通中國銀行祇爲十元以下之兌現過十元則不付省立學校五月份經費至今無處騰挪各校長日侍敎育科之門庚癸頻呼膏澤終未下逮支絀情形可眲一班幸有山東齊魯兩銀行以救濟之市面困難得稍解免也 
　　獨立取消除逕電總統表明心跡外一面撤回軍隊仍駐原防對於地方則於二十三日張貼佈告曉諭一切督軍署示諭大致謂自皖奉獨立各處響應魯省當南北咽喉之衝爲維持治安起見當經宣佈戒嚴令委馬鎭守使爲司令官藉資警備在案查大局現已漸次底定亟應宣布解嚴以期恢復原狀爲此出示曉諭所有戒嚴總司令官名義及各項條件均已一律取消仰爾商民人等其各遵照同日馬鎭守使子貞亦有布告一道略云前因大局不靖奉督軍委充濟南戒嚴總司令官所有戒嚴期内商民應守規則業經示諭遵行在案現在國會解散大局漸歸和平奉督軍令飭關於戒嚴事宜並總司官令名義應即一律取消等因奉此所有前經請設戒嚴副司令官及擬定商民應守規則應卽日取消恢復原狀除分别咨行外仰即一體知悉 
　　二十三日爲新曆夏節亦即端陽競渡之辰各機關各學校是日均休假一日大明湖中畫船簫鼓士女如雲白日旣匿繼以朗月熙熙然歌舞昇平若毫未聞兵革之事者商女不知亡國恨隔江猶唱後庭花嗚呼大明湖誠一莫愁湖也 
　　關於津浦站扣用車輛一事交通部與張氏往返電商交還茲將原電錄下交通部來電云山東張督軍鑒華密據津浦路局電稱目下運貨運煤運鹽需軍甚急濟南扣留之車現仍閒留站上約計百輛請婉商先行交還以維路運而紓商困等情查該路係借欵興築拔本付息全恃貨運進欵爲大宗商貨一日停運即鐵路少一日進欵在鐵路固已損失不資即商民之損失恐尙較路局爲甚且該路車輛本極缺少一經扣留益形　蹶該局爲鐵路　　計爲　欵本息計爲地方商民計均不得不迫切陳請以我公明逹路事素荷維持用特專電奉商尙祈俯念該路車輛不欵實有種種爲難情形飭將前留備用之事先予如數交還以後如有需用車輛時再行撥用似此兼籌並顧非特路運車需兩無貽誤即於商民生計亦多裨益並盼示復至初公誼交通部元張懷芝復電云交通部鑒元電悉現在政局行將解决敝省軍隊仍須調回原防前扣用津浦路車輛指日即可交還謹此奉復望即轉知爲荷張懷芝鑒 
[湖南最近之形勢]  
　　國會解散以後湖南民氣之激昂不亞於粤東祗以吳光新監視於旁譚延闓主張和平得以維持現狀近聞湘人已組織國民大會議决更由該會發生國民護法會聯合六省舉兵業推舉籌備員多人旋因譚督不極力贊成致各籌備員此推彼諉無人負責勢難成立内有唐支厦李長才等一派激烈分子於是大不滿於譚氏謂其與北洋派暗通聲氣若不再出强硬態度自附調人可速自辭職以免阻碍大計湘軍諸將如趙恒惕陳復初曾尙武梅植根皆有起而代譚之意然其意見不一各不相下遂以不如暫且仍擁譚氏觀望形勢爲佳聞民黨領袖譚人鳳唐蟒郭人漳曾運動趙陳兩師長去譚趙陳不允譚唐等乃聯絡一班中下級軍官並招集裁兵土匪謀並去趙恒惕師長則譚不推自倒蓋以各師長惟趙最反對舉兵也故長沙城中近日十分戒嚴一夕　驚聞省議會日前曾開秘密會請譚督出席質問何以不急舉兵譚謂本省財政支絀軍餉不敷此固無人不知軍械則利器多被湯蔣銘携鄂現在庫儲一空子彈平均分配每鎗不足四十排砲彈尤爲缺乏吳光新以精强勁　鎭守岳陽扼我門户望雲亭梅馨（即長寳鎭守梅植根）又心懷異志恐不爲我用反爲我窖現在桂黔雖俱出師尙各在其邊境均以餉絀彈缺必得粤之接濟方能行動然有錢而無軍火亦不濟事且除川外滇黔湘桂皆求助於粤聞粤省目前亦自顧不暇縱得華僑大批資財從容籌備器械至少亦須兩月方能作戰若輕舉妄動是自取滅亡則民黨根據盡失將不能在國内立足矣此一番議論在穩健派奠不爲譚諒而激烈派則雄辯滔滔自以人心無不相助即有一師一旅亦必戰無不克攻無不取定然一舉而定天下謂譚爲畏葸爭辯良久不得結果乃議定電催粤滇桂黔川迅速舉兵而散聞近因陸幹卿主張調和尙未允出爲盟主國民護法會已電滇粤主張以唐繼堯或岑春煊爲首領云 
[西蜀最近之局勢（十三日成都通信）]  
　　川省被中央政潮所激盪亦呈𡰆尷不安之象川滇兩軍惡感因此又得一絶好調停之機會西南系諸人大倡兄弟鬩牆外禦其侮之論川東方面之川軍一五兩師與川南方面之滇軍六七兩師（滇軍駐川之第六師已改名爲國軍第十四師實貿尙未改）距離較近感情尙未大傷業已信使往來從事聯絡此問相傳重慶熊克武獨立亦不爲無因因熊爲國民系原與滇軍同氣前此羅　軒之裁軍計劃係强滇弱川政策乃與川軍中之師長劉存厚鍾體道陳澤　周道剛聯　反對之今羅已去職政敵已去滇軍紛紛開到川南又表示誠意川省受北軍之禍較南軍爲烈利害相衡安能不擇一較親之人而近之所謂獨立者非與北軍同氣對於中央之獨立乃對於北系之獨立（川省亦有贊成北系者不過時機未熟不敢公然發表）成都亦有獨立之潮然又與熊異趣有謂劉存厚與鍾體道（川北第三師師長）聯合以川北道道尹張瀾爲省長劉存厚自任督軍者然因中央尙未到無政府時代川人以保境息民爲前提尙未可公然宣布近日以來四川省城業已風聲鶴唳矣傳聞去年在川西自稱護國軍總指揮之丁澤煦新由滬回招集舊部組織護法軍以攻北系（戴兼督雖係南人早投入北系劉軍長被滇軍攻擊後不能不投入北系以自全此次又有段系曲同豐來電相招勢不能不投入北派）省城内外防備甚嚴皇城督軍署城　上又安置大砲修理帳篷附近皇城人民又紛紛遷徙因此惹動全城驚惶不曰滇軍將返即曰川軍將進省城所駐之黔軍又不穩當（黔軍旅長　其動曾有誓不擾亂秩序之詞不敢公然出示一般人又何嘗知悉）川人乃驚弓之烏安能不憂近日黔軍每夜在各街口安設大排哨日間添派小排軍隊四街遊令以資　　 
　　昨得消息川路公司股東會正在開會期間奉到省長命令因成都宣布戒嚴囑該會早爲收束並派有委員至會化爲保管文件據此則成都現象不日卽有變動而督軍署所傳消息軍務軍需各課在前星期起卽預辦交代事務似戴氏有離省之意現聞又復停辦不知又爲何因也 
　　劉軍長在此時期竭力擴充軍力特請於戴兼督將第一混成旅長劉成勛委爲第四師長收束前此未裁之軍隊將混成併入剛足一師聞劉已接委來省請命從事編制傳聞該師師部擬移入省城東較場商令所駐黔軍屯出該地現尙在交涉中滇軍第六師十一旅長何海清日前發表商榷書　勸川軍共釋前嫌以　對付時局其言至爲沉痛茲錄其一節云川軍各師旅圑營全體軍官鑒憶自蔡公倡義護　興師川省同袍首先　應用能羣策羣力摧帝制復共和制項城之死命建不世之奇功是我滇川兩軍曾同生死共患難固未可以秦越相視者奈川中不幸戰事發生以夙同袍澤之交至以干戈相見傳戰四十日意氣猶深彼此仇視儼同敵國海清亦率所部立於對敵地位　薪嘗膽以求正當之解决者惟是　衡世變體察時艱默審安危熟權輕重實有不能不盡情傾瀝以與諸同袍相商榷者中國共和構憑鐵血袁氏無道帝制自爲幸我西南數省健兒仗義興師問心戮力共和於焉再造民國始獲保存曾幾何時政潮又起督軍圑聯盟於京師公民圑逞兇於國會内　勢如瓦解議員多數南歸自段氏免職之令一頒而陜皖汴奉魯浙諸省連日宣告與中央脫離關係張敬堯倪嗣冲輩又復誓師北向藉詞解散國會矣全國爲之動搖國本危如一髮對外尙未宣戰而國内已啓兵端匪僅貽笑　人且恐自速亡禍時危勢迫一至於斯北望京華能無痛哭此日挽救惟望西南然西南大勢非先由滇黔川三省圑結次第與湘鄂粤桂互相聯絡則其勢不大其力不雄不足以戡内亂而應世變夫擁護中央保障約法此蔡公經營函南政策之主旨也凡我川滇將土莫非蔡公屬僚即應體蔡公之遺志以國事爲前提永固西南長維大局使我不自解其圑體他人未必敢逞野心若斯時之小忿不蠲恐他日必同歸於盡諸君皆愛國之士貴軍亦倡義之師際茲國步艱危寗忍獨諉其責任 
[滇省對於時局之主張]  
　　未解散國會前尙顧調和 
　　此次中央政變之耗到滇後督軍唐繼堯及全體軍民均異常憤懣近日軍署無日不開軍事大會現擬先從致電稱兵各督軍勸其從速罷兵息事爲入手如不聽從只好籌備一切聯絡鄰近各省一致以擁護中央維持國會爲宗旨並擬由滇先行出兵北上平亂惟又據軍界消息昨日軍府發有密令略謂據偵探報告某國人近見我國北邊突起亂事擬乘不備由越入滇佔據雲南凡向來從事火車站上之華人均已受彼密命並各頒發鎗彈以爲對待取滇之策軍界偵悉之後已嚴飭各邊地軍隊嚴密防範云云但以事實證之似尙爲偵探一時之誤報於時局殆無若何影響至於唐氏此次對於中央政變之態度於國會解散之前固猶不十分激烈其時曾有通令省外各師旅圑長各道尹電文一通足見其凡其文曰月餘以來國務院與國會以政爭之故各趨極端始而公民圑以外交問題爲詞繼而在京各督軍以憲法問題爲詞脅迫解散國會大總統姑終尊重民意維護法律卒免段總理職改組内閣以期平定政潮另　　是乃倪嗣冲徇於黨私不服命令竟通電與中央脫離關係聞奉天河南尙有繼起附和者此輩腦筋腐舊意見偏執素不識共和法律爲何物無知妄作本不難一鼓戡定惟中央顧念民生　悴不忍遽行加兵刻已由王總長士珍出作調人并由本督軍分電馮副總統張巡閱使及湖南貴州廣東廣西四川各省同志協力維持計不難消弭禍端又安大局惟恐謠傳失實致生誤會各該師旅圑長道尹務各力守鎭靜維持地方勿得誤聽謠言若有事故當隨時電告仰并密諭所屬一體知照云 
[出兵聲中之粤省雜訊]  
　　此次皖浙事變發生民黨要人曁西南各省當道無不慷慨激昻惟前兩廣都司令岑春煊獨持冷靜態度前接陸使唐督敦請出山通電亦祇派代表周永昌來粤接洽茲聞陸巡閱使以現川滇黔已擬單獨出師湘粤亦將響應其中聯絡進行種種計畫非有老成望重如岑氏者操縱其間難收指臂之效聞昨特發一電與孫中山温欽甫唐少川諸人請就近敦速岑氏無論如何總須尅日來粤贊襄大計并與本省當道電商擬於在粤各民黨中遴擇一員派遣赴滬謁見岑氏面爲促駕 
　　軍署因籌畫大局問題事事須合羣策羣力共謀因應而各界人士實爲社會之中心際此時局尤宜時時接洽以集衆思特於端午節日在署設大茶會招待各界要人討論及宣布時局上諸大問題繼以是日爲大節日各界均在休息未便集合故改遲一日卽於二十四號午開會云 
　　嚴財廳長以出洋游歷考察政治辭職軍民兩署遂商挽廣西財政廳長田承斌承乏前日特下委令略謂現據廣東財政廳長嚴家熾呈病難任事請遴員接替前來查嚴廳長旣一再呈請辭職情詞懇　自應給假俾得暫息仔肩所有廣東財政廳長職務該廳長適因公在粤於東省財政情形亦極熟悉堪以委任代理　行委任該廳長卽便遵照代理廣東財政廳篆務將一切　　　宜接收清楚仍將接印日期及接收情形具報察核現田君已於今日正午接事聞本省政府以財政奇絀萬不得已　恢復海防經費之徵收已於軍事大會議决定設立籌餉局置於財政廳管轄之下至詳細辦法則俟由該局成立後擬訂大抵不出總承分承二種辦法現聞此事决定當不出十日外云 
　　省會副議長羅曉峰現因當道及商會各界力勸接任警察廳長屢辭不獲已提出意見向當道磋商如允其所請方肯上場聞當道業已　戒不目委任接事聞其提出意見共有三欵大致如下（一）不　　民人等如有違犯警規者定照律執行斷不絲毫遷就請長官不可以情面干涉如長官不甚　意甯可事後革究訊辦（二）請長官不可以條子薦人以致所用之人難於駕馭如恐有賄缺情弊任從密查重辦（三）重要公事迫要入署面商餘外尋常公事祇用電　商量不可强我常時入署 
[川西懋夷猖獗之餘聞]  
　　六月十號接瑤吉函備言該處匪擾情形述之如下察都妖僧前日迭道心腹以計誘降沃日土司楊全忠詎楊土司不爲所動答詞强硬該妖僧見楊不從大恨密派心腹二三百人裝扮土民至瑤擬生擒楊土司楊早有所聞卽帶護衛百餘人逃省匪見楊已逸遂遷怒於該處活佛聲言活佛將場旅行在該處慘殺擄掠無所不至活佛財產亦被抄没現活佛尙未尋着據土人謠傳活佛已被匪人擄去或言爲匪殺死惟均未徵實也 
　　僞總督兼邊務大將軍王錫臣於陰曆三月底出有告示略言恭奉上諭凡該所轄境内滿漢回藏文武臣僚及京外各屬文武官吏自四月初一日起照例換季云云此外凡有所示必稱奉皇帝上諭可駭亦可笑也該處冬涼兩季大帽及翎頂朝珠花衣黼黻等類自妖僧僭號一般僞職黨徒購買此種用品較前清價值昂貴兩倍且有缺乏之　 
　　十號有遂寗人由該處旋省者言該處往來人民非有路票不能通過每票售錢二百文沿途關卡一見此票即可放行否則危險萬狀其路票形式上横列護照兩字下文云欽命二品頂戴右班邊務大將軍懋功安撫使王爲發給路票事頃據遂寗客民許元瑞廖元興楊東山一行四人回省恐沿途阻滯請給路票前來准此合行給票爲此票仰該民收執凡經過關津渡口沿途留難阻滯該民許卽投於該處圑保驗票放行不敢藉事滋事如違查究須至路票者右票給客民廖元興楊東山許元瑞准此大清通志元年三月二十九日使行票内標硃號行判圈蓋印一顆紅色方形約有二寸七八分寛觀此亦可見其膽大妄爲無所不至矣 
[湘礦局省有問題]  
　　湘省礦務問題糾葛已久近湘人議决仍歸省有而中央不允日前財政農商兩部咨行省長不認鑛務總局改稱省有其原文云爲咨行事本年一月准咨送湖南省有礦務局條例請予查核備案等因到部當以事關重要經本部等會問繕具議案提出國務會議以待公决在案嗣准長沙省議會及天津熊院長先後電稱湘礦請毋 
 
 
 

Page 7

 
 
　　　有　等　先　　　　准　務院　　　　　核　　　於本月十四日　　　務院公　　關於湖南官礦管　權限及　核所訂省有礦務總局條例一　　　國務會議議决細　所　　例　　　奉准之案不符應由咨　湖南省長仍照前　所訂　　　　所　　案之　　毋庸　至此項官礦收入務須專爲收回該省紙幣及整頓財政之用　分　外　　查　辦　　　准此查湖南礦務局無論部辦省辦要皆爲官辦係官營礦業而非自治事業就該局名義論之初爲湖南官礦局　改官礦監督處及官礦經理處前年改設官礦督辦十餘年名　　變　　不　　此已可證明且上年　　　　局創辦始末情形該　創辦時　便文用官欵其利之支配在前　時亦已　　　省政　迨民國四年九月間改設督辦之際亦經　奉批令作爲收回紙幣及整理該省財政之用上年九月間接准貴省長先後　　亦稱湘民感受紙幣痛苦　礦業别無補　之方　　一再自承專爲彌補政府挪虧固由本部　於十二月十八日　　呈請將湖南官礦暫准該省委員辦理惟　　收入專爲收回該省紙幣及整理財政之　兹　湖南銀行監理官就近稽查欵目以　　　而社濫用等　　於上年十二月二十日由國務院咨行貴省長查照辦理在　是就該礦之歷史及成案而言萬不能特加以省有名號並任意移支其他公　　　　　　　　　　　准　由貴省長就近委辦以　　　　不　　　　之　　　　　實業之性質乃該省會　於國務院　行　　　　之後　擬將湖南鑛務局改稱省有　　收入移作地方公益之用殊與歷次成案不符　　　　會議决定應毋庸議本部等　於湖南　　始終以維持湘省財政爲要　决無他　成見　　貴省長　　　　成　酌擬辦法　　　　本部　　酌定　　　　　　貴省長查照並分别轉行　　可也云云　　　督分别　　　　會財政　　務局知　　 
[取消立後之皖省]  
　　　　倪　冲前　　　　中　　　　係現在中央已將各　　　　　　　　於日昨通電取消獨立依復原　　令飭各縣知事一　知照所有對於中央一切命令　　　行　皖垣蕪湖地方一切善後尙須籌辦是以皖蕪警備戒嚴　由李司令擔任　各項　　後始行解嚴 
　　　　　界人　　　　　　　　　立　　　第一路統　馬　甲第六路統領張　英將前次調赴蚌　　路軍隊　速支配仍回原防地點駐　並以　來各處盜匪充斥　令各駐防軍隊　　防　　　　　　　　立　於中央解欵自　照常報解　　　用費浩繁庫欵支絀各縣解欵又屬寥寥捐欵復形減色以此種種理由故亦無從報解昨省署已飭令各縣知事及警察趕速征解無任隱隱拖欠并　短絀原因呈復核辦 
　　　　　頒布戒嚴令後市　　　人民　　金融停頓種種危象不一而足現旣取消獨立商業漸有起色之　金融亦日見活動因連得透雨民心稍定　　皖民受獨立之損害已不少矣 
　　皖省議會柳議長　　日　在蚌與倪嗣冲接　一切　皖　　　　惟皖省議會旣未隨國會解散　宣照常　行　柳議長　各議員前已紛紛回里現在大局已定特調查在省議員若干已　藉與他去　若干擬通函各議員迅速來省籌備一切善後事宜想各　員前旣掃　　返者今又將聊　而來矣 
[江北瑣聞]  
　　江北軍政兩界奉馮副座號電　　　倪嗣冲電各省於本日取消獨立 
　　新任淮安關監督胡思義由浙交卸定於七月十三日來淮視事 
　　運河水勢連日增漲四尺有奇清鎭小輪已可通行七公司擬於六月底開班 
　　浦中各學校於六月二十三日（舊曆端陽）放夏節　一日 
　　省立第六師範學校於六月二十二日檢驗學生體格 
　　淮陰洪福莊誕登寺僧源山具禀第一混成旅請緝該寺被刦案内逸犯謝小錫匠等馬旅長以前准縣咨業經通令各圈營連一體上緊嚴緝務獲究押運河兩岸連遭大雨隄工坍塌甚多 
　　六月十九日晨大雷雨龍墟砲台旁居民潘某之妻觸電身死 
　　清江閘石工年久失修多有損裂聞河工事務所將趁天乾水涸時擇要修補 
　　清江警察不久將縮小範圍依照普通縣分改局爲所第一區張區長辭職未准 
　　淮陰縣上忙於舊曆五月初一日（六月十九日）啟徵五成趙知事已將稅則及罰則布告 
　　淮陰縣知事趙邦彥半身麻木尙未痊愈 
[杭州快信]  
　　楊督軍派參謀長趙禪赴寗謁見馮副座會商江浙聯防事宜昨已旋浙 
衢屬常山與贛省玉山接壤五區管帶劉鳳威昨又電省請撥警備隊兩營開赴該處塡　 
　　胡運司昨晨七時乘輿東渡先赴紹屬五場巡視陡從僅十餘人 
　　警備隊秘書長陳培龍（前湖北道員）因病逝世遺缺將以警務秘書陸宗渭調充日内卽發表 
　　杭縣沙地所長梁復撤差後（另委楊愷接充）移交文卷失去空白部照兩張追尋無着已飭將該所長及主任王某發縣訊究 
　　各屬繭捐將掃數解清財政廳已查取首先報解各員街名呈請省長記功拔委 
地方通信 
[蘇州]  
　　醫士返　　門内天賜莊美國醫院醫士柏樂文因事返國於前日　其夫人及女公于輩啓行天賜莊學校内各生及醫院中人等均排隊相送並沿路燃放鞭砲以示歡送 
　　祠產控案太湖洞庭東山金姓一族支派共有八房散處他鄉者居多該族祭產均由金瑞豐管理本年清明祀祠之際族裔金馥林金易林等調查公產收支欵項弊竇甚多當卽聯名赴吳縣公署起訴前日開庭審訊原告金馥林等請庭上判令金瑞豐等退　並勒交公產簿據被告俯首無詞裁判員諭候庭諭判决即日牌示 
　　鄉典被竊蘇鄉陸　鎭元亨與當前日晚間被竊賊從牆上扒　落院至包房内竊取綢布各衣服打成數大包由數人分負開門　　當峙本　警所　無所聞　至次早由該典管　至警所　告　高秋因所長不在所内由　　　追　　前往查　該　　　　明失單（約值一千數百元）報告吳　公　　偵　　　出　緝 
[松江]  
　　觸電慘斃三命昨日天氣鬱　異常　署　　　　八十九度午後三時雷雨大作亘一小時餘并已方雨來時包家　　花田中有鄉農三人方在　秧不及奔避　時觸電身死　定後方由各該家屬抬回棺殮 
　　學生試製粉筆粉筆爲學校必需用品其製法亦至簡易現本邑縣立第一高小校以其輕而易舉已向平民習　所借用　具並購備石膏等物由理科敎員陸志澄先行試造其結果尙　適用刻該校决擬於手工課内令學生加造粉筆俾庚練習 
　　改良黑板製法學校所用黑板往往有過糙過滑之痌現縣立平民習蕩所新製黑板均以杉木爲之可免伸縮開裂其裂法先於板面薄敷猪血次　磚灰半寸許然後膏以生漆故能糙滑適宜曾經試用各校均稱便利因向該所定製黑板者近頗擁擠 
　　學校函請招生北京清華學校上海商業學校省立第一二三四師範學校及省立各中校先後致函縣署　附章程多份　出示代招學生業由縣署爲之分别揭示矣 
[揚州]  
　　縣探索詐被控江都縣署偵探徐淦索詐萬開　被萬　於檢廳刻由廳訓令周芷貞知事將所控各節據實查復不得　　情面致干未便 
　　敎育欵產大會本邑各校爲敎育欵產事二十五日在縣敎育會開特别大會縣署三科童樂齋由電話催請始至二科周　生曁欵產正副處長張蕭二人均未赴會童以事先即聞各校有詰問情事故登台即謂本月經費照發并不　成於是各校目　已逹風潮頓息嗣由前處長任馨山出席共　補救方法四則（一）清查帳目爲根本補救（二）整頓學田（三）開源節流如添徵竹本　及收高小學費等（四）編統計表上四則均應由童負責遂各散會 
　　邵伯鎭之命案邵伯鎭下水鄉譚錦章因細故口角被　　妻姊行凶毆打將　囊勒傷腎子流出抬送鎭江蔣懷仁醫治無效旋卽身死由譚父來縣訴報日昨（二十五日）已經陳承審員精問檢驗吏赴鄉相驗 
[杭州]  
　　省會諮詢院部之限制浙江省議會齊省長召集之第三届常會經全體議員之同意依法改爲第二届第二次臨時會於第三年度内實未正式開會所有議員公費員役薪水以及辦公雜費仍照向例按月函請財政廳照預算　　給以資應用現在　會解散制憲機關尙未成立於此期間以内能否續開省會殊不可知頃聞内務部昨又通電來浙國務會議議决省議會閉會後不得用省會名義以文電逕　院部請求解釋法令以示限制 
　　電請褒卹湯　先氏頃聞楊督軍齊省長日前電請中央以前浙江都督湯壽潛碩望冠時熱忱任事民國初建翊贊甚勞於六月六日在籍病故理應電陳應如何特予褒恤以彰賢　伏維鈞裁等語昨已奉大總統電復湯君　　老成名德有功民國天不　遺遽聞溘逝良深悼惜所請特予褒卹一節已交院辦理 
雜評一 
[假意内閣（一子）]  
　　李内閣之所以有假意内閣之稱者以其對於　員明無其必不就而强之也吾則謂李内　之假意不止此 
　　其一以李内閣本身之出處言之前之若進若退用意所在不必論今據其就職通電尙反覆申明不願出山之意一若萬不獲已而出此者然觀張勳電則又謂聘老不肯攤任動不得而强之猶之仲仙自欲攤任動亦不得而阻之是則李之出果不獲已耶抑自欲擔任而竟不能阻之耶人第知李不願出爲張强挾而來而孰知其不然耶張李之關係切張之言豈欺人者耶 
　　其二以李内閣　和之手段言之張勳代表督軍之六要求李一面爲呈請人而署其名一面又以總理名義加批而准駁之又將以總理名義而執行之自請自批自執行此何例耶况旣代爲之請而又自駁其所請對於要求之督軍未免爲不賊對於國民又將何以示信仰耶 
　　此二事者亦可謂爲假意内閣之實　矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[省敎育會暑假期内之講演]  
　　江蘇省敎育會於六月二十七日分致各縣敎育會兩書照錄如下（一）敬啓者童子軍之組織首倡於英國今則東西文明各國槪已推行且日益完備而發逹至其組織之宗旨槪以誠實不欺確負責任服務社會爲最要之點其各級課程不啻爲最完備之修身作法敎材實大有益於人格之訓練雖各國辦法間隨其國情而小異要其足以養成健全之國民則一吾國知其重要學校方面已漸漸提倡組織本省童子軍以上海等處敎會學校組織爲最先各縣乃次第仿行今全省已有四十餘圑而以無錫上海吳江三縣尤爲發逹本會迭據各該已辦童子軍學校以此項童子軍各縣學校旣陸續舉辦其組織方法應按照本國情形旁採西洋成法訂定畫一辦法並由本會組織中華民國江蘇童子軍聯合會以謀統一等情提議前來本會研究之餘並参考英美名人關於童子軍之著述確信此事於養成青年道德有重要之關係當先徵集本省已辦童子軍各學校之願詞規律課程等並邀集各該校現辦童子軍敎練員開會審查詳細討論折衷一是審查旣竣又延請富有童子軍經驗學識者覆加校閱以期實施之時不感困難特開大會通過即推員草定會章於本月十七日開成立會通過章程推定臨時職員茲寄奉童子軍願詞規律課程及聯合會章程各五分卽希察閱轉致貴邑未辦童子軍各學校以便仿照辦理惟辦理之始先宜造就敎練人員爰經議定於暑假期内設一童子軍研究會所有聽講辦法及應授各項科目具詳另刋並乞通知各該校有願來聽講者於七月二十日以前報告本會是所盼禱（二）敬啓者本會以社會生計之窘迫　設施職業敎育不足以救濟迭經開會討論已確視爲今日之要圖且經多數敎育家之公認至設施之後能否得圓滿之結果則全視乎設施之先是否有充分之預備蓋職業敎育旣欲使敎育與職業相關聯以增進一般國民之生產能力則設一科也必先確知其孰爲社會所急需孰爲目前所可緩庶施敎育者有因地制宜之作用受敎育者有分途並進之專長其要點則在事前有眞確之調查精詳之研究此證諸歐美辦理職業敎育已著成效之各國而深信其不誣者也敝會於此問題曾製地方職業調查表多種分布各縣學校實行調查並於客歲十月杪邀集各縣辦學人員來會延請顧君樹森等講演各國職業敎育設施方法以期各將聽講所得就本地狀况切實研究爲設施之準備惟前次講演因限於時間不過略述其梗槪茲乘暑假之期再開職業敎育講演會一星期仍請顧君將設施職業敎育種種重要之點詳細講述俾研究之時得一簡捷之門徑顧君於職業敎育研究有素曾輯譯英美德法四國職業敎育一書本年四月間復偕同志多人前往日本考察敎育深悉彼國雖無職業敎育之專名而已獲有職業敎育之實際此次講演卽兼及考察情形用特函逹卽希貴會轉致貴邑各學校有願來聽講者於七月二十日以前報告本會附奉講演大綱十紙並乞轉發爲荷 
[副總統派員探問海軍消息]  
　　馮副總統近聞滬上海軍有一部分與西南各省聯絡曾派高級副官李英石少將於本月二十二號來滬晉謁薩鎭冰上將探詢種切並請薩君力疾維持大局當經薩上將將海軍現狀及辭職苦衷告明李君請爲轉逹副座電懇政府准予辭職茲李君已將薩上將所述各節於昨日電逹馮副座核奪矣 
[通濟艦暫緩赴烟]  
　　通濟練習五十前日曾奉部令駛赴北洋烟台駐泊現第一艦隊林代總司令以滬上防務緊要於昨日令飭該艦暫緩赴烟故該艦仍駐泊楊樹浦以待後命 
[頒布維持綢業之議决案]  
　　上海總商會昨奉江蘇齊省長訓令云案查江蘇前因維持綢業限制原料輸出議訂取締蠶行條件咨經農商部核准通行在案茲准省議會咨蘇省繭商自行取締條例迭經議員提議修正茲於六月十六日會議三讀可决今依省議會暫行法第十六條第一項之規定繕具原案咨請查照公布等因准此查核議决條件江寗句容高淳溧水吳縣吳江六縣綢業繁盛之區仍照前案特别限制而於其他五十四縣取開放主義無礙綢業有益蠶户自可照行除依法公布並分咨財政内務農商三部查照備案外合亟令仰查照通知按照議决條例辦理 
[義國禁止外貨入口之通告]  
　　上海總商會奉農商部訓令云爲令知事准外交部咨稱駐義王公使咨呈内開四月四日義外部通告本月一日攝政公敕諭在戰事期内禁止外貨入口等因合將原文旣譯件一併咨請查照到部相應將該項敕諭錄送查照轉飭各商會遵照等因合行鈔錄該項敕諭令知該總商會並仰分行各商會遵照此令 
　　附譯四月一日義國攝政公敕諭 
　　第一條　在戰事期内除下列二條特别規定外所有外國　　貨物槪禁運入全國 
　　第二條　下列各貨不在前條禁止之例（甲）國家所購之貨（乙）各項食品及工業所用之原料其詳單由財政部會同工商部勞動部及農部以部令開列之 
　　第三條　外國某種貨物之全部分一部分或某國貨物之全部分或一部分可依據財政部會同工商部勞動部及農部之部令免受第一條之禁令 
　　第四條　財政部於取有一九一四年十一月二十四日敕諭設立之諮議會之意見及國務總理之同意後對於有關係人之請求可給予特别允准免受禁令 
　　第五條　本敕諭自第二條乙欵所載之部令登載官報之下一日發生效力 
[搜獲行人身畔之炸彈]  
　　湖南人劉桂卿安徽人方殿選前晚由虹口走至老閘捕　轄境雲南路被十五號西探目依克查見以其形跡可疑協同華探上前向之盤詰言語支吾當在該兩人身畔搜出炸彈兩枚一併帶入捕房昨解公共公廨請究卽據該西探目上堂禀明前情訊之方供炸彈由吳可珍交我携帶等語劉桂卿則不認携帶炸彈堅稱行經是處致遭悮拘請求釋放俞襄讞商之英自副領事以被告等違犯新刑律第二百零三條自應澈究判均帶回捕房候查明再訊 
[通緝看守所逃犯]  
　　江蘇高等檢察長令各廳縣文云案據上海地方檢察廳檢察長林炳勳呈稱本年六月八日看守所脫逃寄禁監犯劉同棠一名查劉同棠係直隸人年十八歲身中面圓白帶凹身穿灰布夾軍衣褲褲管有紅直線足赤係判處徒刑一年之盜犯請予通緝前來除分行外合行令仰該廳縣迅將該逃犯劉同棠一名一體協緝務獲究辦此令 
[飭送修養工程圖表之部令]  
　　滬杭甬鐵路管理局奉交通部令開該路修養工程久未呈報前令每半年呈送增添工物表一次亦皆略而不詳殊不足爲者核之標凖仰將最近工務機務分段表軌道工物表各工務機務工程司姓名駐在地及各該管員司工匠人數一覽表各檢製一分送部此外關於修養工程可供本部考核之各項圖册表式並仰各檢送一分以備參考以上所需各項圖表有爲該路於數年前曾送本部者惟東鱗西爪非特缺漏不全亦有完全不適於現時之用者此次檢送圖表務飭工務處旣總工程司妥愼將事其有僅存原底者則照製一分卽略費時日亦屬無妨總以用密適用爲主切勿敷衍塞責徒費此一番手續是爲至要 
[減收鍊銅運費之展期]  
　　滬寗鐵路管理局奉交通部電開財政部鍊銅廠運輸制錢鍊銅減收運費辦法前經本部准予展期至本年三月底爲止業經令行遵照在案現在該項減費辦法又已期滿茲復准財政部咨請展期到部除咨復准將該項辦法自七月一日起展至本年九月底爲止外應由該路轉飭遇有鍊銅廠運輸制錢鍊銅於展期内准援照成案適用部頒憑照按普通商運價目七五折核收運費除分行外仰卽遵照 
[江西商界之恐慌]  
　　本埠江西帮莊號昨接本省來函略謂近日省城防務嚴緊謠言亦多以致商業咸受影響現最吃緊者爲贛州因該處與粤首南雄距離甚近况滇軍第三師長並粤南韶連鎭守使張開儒駐紥南雄是以更爲恐慌等語滬地莊號得信後均取穩重主義遂不敢多定商貨云 
[警察牢守警規]  
　　淞滬警察廳長徐國樑因所轄各分區署警正警佐巡官等雖經通飭嚴防恐於晚間或有疎懈及藉故離署等事是以於前晚起親自帶同跟隨一人微服出署分赴各分區署分駐派出各所秘密偵察其所至各區署並不預定時刻於出廳後隨意所之聞前日夜半查至閘北四區某分署正欲入内查察爲門崗阻止不令入内後經隨從述明該警因不認識仍不遽允迨訽之週番始知非虚乃報經警佐延入叙談徐君以該警遵法守規大爲贊許返廳後以各區所補缺額巡警向歸總務科長等騐充者多是以難以認識故特諭令總務科嗣後驗充巡警槪須開呈名單由本廳長親自考驗派充云 
[豁免處分欽公塘脚之請議]  
　　南淮縣各市鄉經董請願省議會文云爲請議事竊南邑官產委員攘奪欽公塘脚民地一案節經某聯合奉南川等縣公民先後禀陳大部籲求豁免處分並荷舊松屬國會議員秦君等函致陳總長代逹民意詎此次奉到部批仍遭駁詰第念欽公塘爲沿海數百里人民身家性命之保障塘脚地本屬民有而確非官產前有乾隆六年楊總督奏案後有同治十二年金知事斷案以爲鐵證驟遭攫奪情何以堪即謂免租之後並未繳糧人民所有權未能確定此項塘脚似已等於没收然没收之初並未由官給價以官未給價之田必欲責民出價重賣天下古今寗有是理必不得已惟有查明現案按照畝分給予執照並令復還原有額徵之賦稅此在政府仍不失其寛大卽人民鑒於中央財政之因難或尙可以勉力輸將焉貴會爲全省民意機關人民疾痛所在不得不望門呼籲用是檢呈印刷品請求貴會建議政府准將欽公塘脚免予處分以安民業實紉公誼 
[代美徵集各縣志書之訓令]  
　　滬海道尹公署接江蘇省長公署訓令文云案據特派江蘇交涉員朱兆莘呈稱據美國加利寛尼亞省大學校漢文敎習兼美國國會圖書館漢籍部主任江亢虎函稱不佞自民國二年赴美三年承乏美國加省大學講席兼充國會圖書館漢籍部主任現暑假之暇返國一行奉該館館長委託代向我國中央曁地方政府請求各省地方志書查美國國會圖書館在美京華盛頓爲全國最大之圖書館其館長由大總統特任不受各部節制所有前清政府捐贈美國各書籍如圖書集成等均庋藏其問又經政府兩派專員來華購取私家書籍現有漢文犬小册籍總數約有萬種洋裝四萬餘册非惟他國所絶無恐亦爲中國所罕見也去年夏間不佞著手編譯華英目錄並按照四庫全書例分别部屬今年農部爲考查物產事與他部會同商准該館向中國政府請求地方志書適不佞假歸因被委託代辦此事竊念中美邦交最爲敦睦近來美國對於中國敎育事業如退還賠欵振興醫學各事贊助甚多嘉惠甚大中美出版交換約成我國致送書籍遠在美國運到卷數之下今此項地志之請求無費於中國而有惠於美國倘能辦到旣可輸進中國之文化又可聯絡美國之感情一舉兩得莫善於此應請分陳敎育部及各省長官通令各地方官將現存最近之地志前清省府廳州縣等檢備全部彚寄貴署商同駐滬美國總領事轉寄美國因向來中美交換官書均由貴署經辦也如各省有需用美國出版官書亦請示明種類當爲索寄緣各項出版書籍向皆逕寄中央地志係屬地方官書論禮尙往來之義美國政府亦必樂於應命也不佞擬遍游京師及沿江沿海各省親向各長官接洽於陽曆七月杪即須返美並祈於文内叙明以資介紹爲荷等情附送美國國會圖書館長公函原文譯文各一份前來查美國國會圖書館規模閎大各國書籍搜羅極富兆莘游學美國時每登書樓輙歎觀止此次請求交換志書所派之員又爲吾國宿儒江君亢虎必能廣搜卷帙爲兩國互輸文化聯絡感情之導線如江君因關於交換志書事宜竭誠晋謁敢懇賜予接見指示一切所有美國國會圖書館派員來華交換志書緣由除分呈外合謹錄件據情轉陳伏乞鑒核俯准施行實爲公便等情並送美國國會圖書館館長公函原文譯文各一件到署據此除指令應准照辦候令行所屬各道縣將志書逕送該交涉員署以備交換仰卽知照外合行鈔附譯函令仰該道尹轉行所屬各縣知事知照即將該縣志書逕行檢送該交涉員署以備交換並呈復備查此令附美國國會圖書館館長公函照譯敬啓者中美兩國政府向加入國際出版交換之協約故敝國政府出版書籍均經送致貴國而貴國政府亦曾照行在案所有送到各件悉數庋存國會圖書館名雖似專爲國會議員而設實則敝國唯一之國立圖書館也中國各官書中有訖未收到者爲各省監修之地方志書此項書籍裨益甚大本館倘能得此可更擴充中國文學部之規模蓋本館收藏中國書籍在西半球爲第一卽在全世界除中國外亦罕見其比且本館亦華盛頓首都尤爲中央政府各機關研究檢查所必需如農部近來參考漢籍至爲頻繁一皆仰給於本館之收藏者也地方志書非中央政府之出版物自不在尋常交換官書之例貴國政府倘能舉此相畁敝國當視爲無上之光寵而加以特别之歡迎擬懇將現存最近省府廳州縣志各種由貴國地方政府惠速分飭檢齊滙寄上海交涉使署中美出版交換部該部當按照成例運送前來也敝國加利佛尼亞省立大學敎師江亢虎先生暑假回華承蒙雅諾代賚使命敝館實深利賴江先生固極熱心公益又熟悉敝館中國文學部之現狀而爲力謀將來之擴充者也謹備公函介紹務乞惠予接洽至爲感荷美國國會圖書館館長樸特南簽字 
[令飭查察培德學校之内容]  
　　上海縣知事公署昨日訓令學務委員賈豐芸文云案據上海粤僑私立培德高小國民學校校長盧頌虔呈稱竊頌虔謹遵部令於民國二年租定虹口北四川路清雲里民房創辦培德學校對於國民學校注重兒童身心之發育施以適當之陶冶授以國民道德之基礎及國民生活所必需之智識技能對於高小學校以增進國民學校之學業完成初等普通之敎育爲宗旨又依據高等小學校施行細則第十六條附設女學部惟是頌虔力薄識陋勉任艱難創辦迄今並未受人捐助等欵僅量收學費藉供挹注所幸始自學生三十餘名逐增至百十餘名默察成績尙覺略有可觀理合將創辦經過情形具文連同章程及課程職員經費收支歷年學生人數比較等表各三份一併繕呈鑒核仰祈俯賜轉呈批示立案實爲公便等情計表册三份前來除批呈册均悉已令學務委員賈豐芸查復核奪矣仰即知照此批表册存印發外合行訓令該委員前往該校查明設立地點是否在本縣境内所授課程是否悉照部章詳細具復再行核奪表册一份隨發仍繳 
[震旦復旦同日畢業]  
　　震旦學校本月三十日上午九時舉行畢業禮校長姚纘唐君特函請朱交涉員蒞校演說復旦大學亦於是日下午四時半行畢業禮校長李登煇君亦函邀朱交涉員蒞校演說聞朱交涉員以是日下午先有聖約翰大學之約時間衝突未克分身已函復該校辭謝矣 
[派員監試小學畢業]  
　　浦東楊家渡縣立第二高等小學校校長顧昀前因三年級生已届畢業之期造具簡表備文呈請沈知事轉呈王道尹齊省長查核當經齊省長指令呈表均悉該生黃繩祿等應准於本學年終舉行畢業試驗惟應嚴核成績愼重去取勿稍寛濫届將即由該縣知事派員督同辦理仍俟試竣繕具各該生畢業成績清册呈備查核仰飭遵照並轉行知照此令等因該校長奉令後卽規定畢業試驗日期呈請縣署派員監察昨經縣公署委派錢元中前往會同考試以昭愼重 
[固礎學校之擴張]  
　　北四川路大德里對過白保羅路全福里廣東固礎英文學校自新正開學後來學者衆茲擴充學額增設華英兩等學校擬於陰曆七月初一開學云 
[嶺南中學暑假補習科]  
　　虹口愛而近路嶺南中學張校長於暑假期内設立速成專科敎授代數幾何算術繙繹文法俱用英文課本限六星期畢業定陽曆七月十日開課 
[學堂招生之文告]  
　　上海縣知事公署昨日發出告示三則照錄如下（一）案准省立第二工業學校校長劉函開敝校本届招生添招土木科紡織科應用化學科三科一年級各四十名定於陽曆七月十八十九兩日考驗貴縣敎育發展必多合格學生志願肄習工業者相應函請貴署出示通告招生以便諸生等逕自來校投考茲郵送招考簡章十份現行學則五份請煩分别轉飭張貼存查其有因交通不便未能先期來校報名者可由貴縣將各生履歷及志願投校何科並本人四寸照片於七月十日以前先行造册函送但投校者必須於截止前二日内到校補塡願書毋得逾期自誤至希查 
 
 
 

Page 11

 
 
照施行爲荷等因並簡章學則到署合行粘附簡章學則出示布告仰高小或乙種工業畢業及有同等學力者一體知悉切勿愆期自誤（二）案准江蘇省代用師範學校校長江謙函開敝校來學之始添設預科一級定於七月十四日考驗所有投考學生照章應由各縣知事保送爲此將敝校招考簡章函送貴知事請煩查照通告各高等小學並出示曉諭如有合格學生願來肄業者敬請先期備文保送幸勿逾期自誤（三）案准省立第五師範學校函開敝校遵照部定規程每届學年開始招收新生歷經咨請各縣行政官保送在案本届考期仍宅於七月十五日各項招生辦法較前略有不同合亟檢送修改簡章十份至祈台鑒卽乞迅予分别示令所屬地方及各高等小學校招募合格學生先期保送並請囑令該生等飭儘七月十四日以前投到至紉公誼再查此次招考簡章與歷届不同之處即保證金入本校後仍須加繳十元及考生乙項資格槪不適用兩項前項已奉省令載省公報一千二百二十一期至後項辦法中學校早經實行本學期師範校長會議决此項資格亦當取銷業經呈請省長核准公布合并聲明即煩查照等因並簡章到署准此合行粘附簡章出示布告各高等小學畢業生一體知悉如有願應試驗者務於陽曆七月十日以前先由母校校長具函向本公署報名以便備文保送幸勿愆期自誤 
[明强學校預科畢業預誌]  
　　明强學校於陽曆七月三日（即星期二）上午九時行預科第六次畢業禮已由校長史啓祥具函邀請商學各界及校董朱葆三金可軒顧馨一張清笙徐敬峰等蒞校參觀想届時必有一番盛况也 
[敎會紀事二則]  
　　前司法次長上海傳道聯會託赴大會代表徐季龍君由京南下前日躬詣保羅堂與聯會報告大會詳情該會同人訂於今晚（二十八號）假座麥家圈天安堂開公宴歡迎會並請徐君演說以聯情誼 
　　本埠基督徒佈道圑第四次夏令露天日夜講道各員業於前日（二十五號）分隊出發每日四時半至六時半在中華花園晚八時至十時在南北各界按題宣講 
[滬市銀拆又大]  
　　近兩日間銀拆又大洋釐則跌其故因今届新絲新茶及繭市皆已收罄銀洋日多而規銀之用場則日繁是以銀拆有增無減况外國各銀行仍裝現銀出洋絡繹不絶華商見此情形莫不憂慮也 
[金融市面之枯索]  
　　近日本埠南北兩市金融市面明鬆暗緊往年此時正值絲茶上市之際銀市進出必有可觀本届絲市現洋尙無大宗進出市面蕭條金融枯涸爲往年所未有云 
[夏布與草帽邊之市况]  
　　夏布爲我國唯一之特產製作夏衣頗合衛生故爲夏令必需之品自洋紗盛行以來頗受打擊近因熱心者奔走呼號提倡國貨影響所及學界爲多故各處學校採用夏布製作署衣者實占多數因之銷路稍有起色該貨爲贛蘇兩省之唯一出品滬埠通銷以蘇貨爲最贛貨次之蘇貨行銷於高麗帮常年約有六十萬金本年自開春以來消路大增攷其原因韓國因上年蔴植歉收原料缺乏自織各貨不敷應用故多至滬地採辦以補其缺故今春銷數大爲暢旺竟超過往年一倍近來因滙水跌落頗不合算故夏令銷路反覺清淡對内貿易以兩湖河南曁山東之沙河周村濰縣等埠爲最多現在時當夏令正該貨暢銷之際無如各因時局不靖金融緊迫雖有採辦爲數不多現時市價比上月間每布百疋已跌價二兩雖已貶價招徠仍無大批交易云 
　　山東出產之草帽邊行銷洋莊在前清之季亦爲我國出口土貨之一大宗每届自二月至六月間爲該貨出口最盛時期向有旅滬恒祥同同和和叙等各絲棧經售各洋商之採辦以豐泰振新同孚連開安利等爲最巨尤以豐泰一家消數占全額之半調查辛亥以前每年出口約計三萬餘包至民國三年間尙有萬餘包之出口迨至上年不過四千包本年自二月到今統計僅消二千餘包照此情形大有一落千丈之勢若再疲滯必至完全失敗攷其原因厥有三端一因各國洋商因交通便利故多自赴山東採辦直接出口以免轉折二因光復後吾國工廠大興自製草帽年盛一年愛用國貨者樂予購用洋貨殆亦大受影響三因歐戰延長不遑工作有此種種原因草帽邊之銷路遂漸見減色云 
[註銷銀行控案]  
　　本埠中國通商銀行延代表律師在公共公廨控殖邊銀行行長徐畿亭不理新加坡往來銀七千兩曾經公廨飭傳候訊在案前日午後由王肇之襄讞會同英卓副領事升座提訊據原告代表律師上堂譯稱此案於西曆一千九百十六年四月間進禀後被告並未到案照章交保嗣接被告代表律師來函承認此欵現在雙方已和平解决應請將案註銷被告亦延律師到堂聲明此案兩造業已在外和解應請堂上依照原告律師之請求云云中西官會商之下當即宣判曰旣據原被告律師聲明兩造已經和平解决應即將案註銷此判 
[碾米廠訟案之辯論]  
　　恒豐裕記碾米厰股東兼經理張蘭初控賬房無錫人孫譽卿私用賬洋四千二百零六元由捕將孫拘解公共公廨迭次訊供已誌前報前日午後由探傳集人證將孫解廨復訊先由原告代表律師上堂譯明案情請究詰之見證熊煜昌上堂供稱恒豐米廠我有股本一千元業已將股收回因經理張蘭初屢與賬房孫譽卿至妓院狎游我曾於去年冬間致函張蘭初囑其整頓賬務切弗與孫冶游嗣因規勸無效是以將股拆出但當時盤替該廠之際有洋六千元由存户施鳳英劃去銀四千五百兩我之股本一千元係由孫譽卿付我等語旋由原告律師起而辯稱該見證所供各節理由殊欠充分彼謂盤替該米廠有洋六千元查恒豐賬簿上此欵並未登註亦無劃付存欵之賬至見證提取股本亦係被告孫譽卿所付原告並未知悉此事顯已朋串魚肉原告應請堂上注意繼由楊雲龍投稱我亦恒豐股東之一該廠賬簿我曾寫過幾日繼由孫譽卿接理賬務均歸孫一人經管云云並將所寫之賬遂一指明復由兩造律師互相辯論之下經王崧生襄讞商之美柯副領事判被告還押候會商核辦 
[警廳長調動巡官]  
　　南市第一區警察署巡官夏大東到差甫及匝月現奉徐警廳長令飭調爲本廳保安第一隊巡官所遺第一區署巡官即以閘北第四區一等巡長高殿臣升補前日均已分别到差視事矣 
[簿據漏貼印花已查出三家]  
　　印花稅大檢查一事曾經淞滬警察廳派委專員會同縣委並第一區署巡官等在該管境内按户檢查查出協和豐洋貨號義順小錢莊兩家簿據上漏貼印稅已誌前報現經董警正傳到兩店執事問明飭協和豐罰洋十元義順莊罰洋十五元昨日又查得十六舖中華茶樓下公成烟紙店簿據亦有漏貼印花情事當將簿據帶回傳到執事人飭罰洋十元着領回賬簿照章補貼嗣後不得再違 
[天氣驟然炎熱]  
　　前昨兩日滬上天氣異常炎熱昨日攝氏表最高之時已升至九十七度一故第二師範萬竹小學等各校昨均停課半天而一般勞働家汗流浹背奔走於烈日中則莫不呌苦云 
[保護浮筒舢板]  
　　浚浦局因欲試騐潮流在高昌廟兵工廠一帶江中設有浮桶一具上安鐵架高約三尺中置一燈復有該局舢板船懸掛浚浦局旗幟在彼駐守以便隨時報告茲恐該處軍警或有誤會特函請朱交涉員分函松滬護軍使曁縣知事轉飭軍隊及所屬警區一體妥爲保護 
[崗警須注意來往車輛]  
　　淞滬警察廳長前曾令飭各區署所警正警佐轉知各崗警嗣後站崗於各處要道或路口等地點見有電車馬車汽車等經過該崗警應先舉手阻止行人車輛俟電車等過後方得通行以避危險在案茲因人力車或包車仍未分左右路線任意爭馳崗警亦並未實行指揮以致碰撞等事時有所聞刻經各區署所得悉前情已令崗警出勤時隨時注意實行指揮如有車夫等故意違抗者立即拘究罰辦如崗警玩視警章任意怠忽者定即分别記過 
[請求缺席判决]  
　　唐雲卿至法公堂控稱前有住居治下之陳燕奎於上年間因錢債被人控奉上海審判廳判令交保限理後由商人保出届限無力措繳商人無奈向友借得田輩一紙轉向王姓抵洋一百七十元代陳繳清有陳所出之抵據爲憑今向素取置之不理具控後奉飭提訊又避匿不到請求缺席判决聶讞員判俟被告出面後准予扭案訊核 
[再誌瑞莘儒遺產之爭奪]  
　　已故前清鄂督瑞澂之子國潤章被其庶母瑞廖氏在公共公廨呈控不分應得遺產一案前日上午由關讞員會同英卓副領事升座民庭研訊先由原告代表羅律師上堂譯稱原告於前清光緒三十四年間嫁與被告之父瑞澂爲妾詳情已於原禀内聲明嗣被告之父於辛亥年爲政治關係由鄂來滬寓居哈同花園等語繼由見證西人哈同投訴與已故瑞莘儒相識有十年之久至被告之父娶原告爲妾係在江蘇藩司任内瑞澂於辛亥革命後來滬先居自己住宅内嗣因有人投函恐嚇移寓我處其時瑞患病甚劇瑞言所有家產願作四价分派子媳三份原告一份另提現欵一萬給於原告此事與爲瑞看診之醫生亦知我因不諳華語由妻子在旁繙譯云云並據瑞廖氏上堂由其代表律師詰據聲稱於十六歲時嫁瑞澂爲妾迄今有九年初次革命時住居靜安寺路所有遺產六十萬當分產時哈同太太及醫生與被告亦均在場我與被告各得一份惟所有產業均由被告一人管理供至此復由被告代表律師海司穆安素向氏逐層盤詰時已晌午中西官宣諭退庭判候復訊再核 
[拐匪由日拘送回滬]  
　　日前日本郵船會社之山城丸輪船駛赴日本搭有拐匪丁茂樹徐阿林王貴高芝芳等四人拐得婦女王素雲陸氏許氏等三人意圖赴日販賣當被同船搭客長崎三江帮董事俞子常察破到東後報由長崎中國領事轉咨日警將丁等七人不准上岸仍由原船載回上海一面電致上海婦孺救濟會查照安置日昨十一時該郵船抵滬由救濟會派令余趙二調查員及偵探虞占順等在三菱公司碼頭等候該船下椗　由該船主將丁等男女七人交明余趙二調查員帶回救濟會備函送交檢察廳核辦 
　　又一訪函云救濟會探員查得著名拐匪丁茂樹（又名榮山）等在滬串拐女子王素雲等乘輪前往日本往拿不及乃由該會電致日本長崎領事公署派警在碼頭守候迨該輪抵埠卽將丁及徐阿林高子芳王貴等四拐匪又被拐之二十五歲江都婦人王素雲十九歲揚州女子小姑娘十九歲吳縣婦人許氏一併押送該公署訊供後備函飭警押乘日本山城丸輪船回申昨日到滬救濟會已派調查員趙再青余杏　倪善昌等在碼頭守候當將一干人解送地方廳請訊卽經檢察官預審之下判將丁等各犯分别收押候辦王素雲等飭發該會留候查傳家屬來案認領 
[新捕房展期交屋]  
　　法租界會審公堂於前年秋間遷入新租界薛華立路後每日應訊各犯須由大自鳴鐘捕房用重車解堂候訊往返諸多週折况西牢亦坐落公堂東首故於上年冬間在公堂毗連空地上建造總捕房一所原定本年六月三十號落成擇於法國改立民主紀念日（即七月十四號）將大自鳴鐘總捕房遷至該處現房屋雖已落成内部裝修一時尙難趕辦現由工部局工程處准予展期至七月二十號完工交屋後再擇期遷移 
[妻弟勿再纒訟]  
　　仁記路七號門牌好華洋行控陳梅生混入圖竊由捕將陳拘解公共公廨請究嗣由該洋行買辦施在誥（即施才浩）附控陳梅生嚇詐等情由廨訊供收押在案昨晨復訊原告延律師到堂代表陳述案情並據原告投訴被告係其妻弟初爲好華洋行買辦由被告擔保五年現被告產業蕩然陸續借去洋八千元有賬爲憑至好華洋行擔保人業已更換因被擾不堪是以控究並由好華大班西人到堂證明被告時常來行借欵吵鬧等語訊之陳供詞含混中西官判陳梅生罰洋六十元另交二百元人洋並保以後不准再至原告處吵閙如違提究 
[電車撞斃小孩]  
　　滬城道前街三十七號小鞋底作内住有無錫八歲男孩董秀榮其父住在原籍其母董俞氏在唐家弄育嬰堂中爲乳傭該作主係其親戚故將孩寄居在内前晚八時三十分鐘董秀榮偕同二孩在中華路（淞滬警察廳東首）游玩忽有來往小東門小南門等處之華商十九號電車由南駛來兩孩急奔避過　孩不及奔跑致被撞倒陷入車底即經五十二號司機人將車機板住業已不及當經巡警查見先行阻止該車行動該處與淞滬警廳及一區三分駐所警署近在咫尺一時保安遊巡及巡邏等各警士均到暫阻來往電車該孩之母董俞氏聞警趕到尋孩不得在車旁大慟後由巡警將該氏及司機人一併帶入三分駐所候示嗣經各長警舉火視察見該孩陷於車輪邊遂用電話報告電車公司派匠各執器具到來設法將車抬起然後將孩拖出早已體冷如冰不能施救至十時許該車始得開行由查查員駕駛往北昨晨三分駐所宋警佐將該氏與司機人申送警廳請訊一面函請地方廳派員相驗下午二時警廳徐廳長在司法科督同司法員等親提司機人並屍母董俞氏並傳到肇事處所之包飯作主王順興到案研訊地方廳林檢察長據報後亦即於下午三時委派劉檢察官宅檢驗員等蒞場驗明董秀榮實係碾傷頭頂腦門致命而死塡明屍格判交屍母自行棺殮候警廳將該司機人解送到廳再行核辦 
　　另一訪函云前晚八點三十分鐘時有住居大東門内舊道署附近之小孩四人在中華路遊戲見華商電車經過時羣相奔馳欲衝過電車以爲取勝其時有十九號電車由小南門開駛往北甫抵警察廳東首適四孩在彼戲謔内有年齡稍長之三孩已從馬路西首衝過軌道末後一孩年祗八歲名董全榮亦欲隨之衝過適該電車駛來遂被撞倒司機人立用倒板截住車機孩已衝入救命板下迨車停設法取出已傷及頭顱後腦等處立時氣絶當經崗警查見立將二號司機人某甲帶至一區三分駐所卽送警廳司法科預審一面飭十六舖地甲將屍身看守傳同屍母董趙氏屍姊龔董氏姊夫龔永年投報地方檢察廳請騐昨日午後三時由檢察官與檢驗吏驗得該孩委係生前腦部受傷致死當飭吏塡明屍格令家屬先行棺檢驗畢回廳報告林廳長旣而警廳將該司機人移送到廳歸案訊辦 
[自習游泳之禍水]  
　　本城梭子弄住户趙秋心之胞姪乾元年十三歲在時化學校肄業前日下午放假返家後與同學浦順生周增榮同往外日暉橋小浜學習游泳偶一不愼即遭滅頂後由浦周二生奔回報告至昨午將屍撈獲遂由尸屬將浦周二生扭入淞滬警察二區署請爲訊究屍身於昨日午後收殮 
[店夥行爲不端]  
　　地方檢察廳後面寗波人忻振康所開草帽店内雇用親戚婦人忻許氏許施氏等在店做工該氏等家居朱家木橋往來不便借住該店前晚二時許該店夥翁玉增掩入許施氏臥房圖姦經該氏喊救忻振康忻許氏聞聲卽至鳴警　翁拘送一區二分駐所昨午傳同忻振康等轉送地方檢察廳訊辦 
[糾衆敲詐之懲治]  
　　顧金寳指控陸義生於前日糾衆在新閘孟納拉路拆梢洋十元昨由捕房將陸拘解公共公廨經中西官訊明判陸押西牢九月期滿逐出租界 
[原告認虧了事]  
　　孫雲泉前至法公堂控稱前有李芹香李其香兄弟兩人將田單一紙託商人爲中保向某姓抵洋三百五十元逾期不贖由商人代賠本利洋四百七十六元向索不理求追等情其香稱與芹香早已分家此項抵欵係商人個人所欠與胞兄無干判芹香退去其香限繳本利洋四百元在案昨又届限提訊原告投稱現李託人再三情商將所抵之地一方推與商人作抵惟該地不值二百元之數受虧一半因經勸人情面難却故已認虧允從請將田單給領管業訊之李稱情願將地推於原告胞兄亦已允洽决無糾葛判田單給原告具領李開釋完案 
[淞滬警察廳招領迷路女孩之傳單]  
　　其一爲招領事案據二區警察署呈稱竊於本月十八日據警楊振廷查見有一女孩在途徘徊形似迷路帶署請核等情詢據該女孩供稱姓王名小五子年十二歲江北鹽城人住閘北火車站自來水亭附近地方王雲生家爲童養媳在新垃圾橋絲廠作工因阿婆時常打駡由絲廠跑出以致迷路等情查該女孩身穿破藍花褂破藍粗布褲藍布鞋木底白襪頭梳小髻當派警往該處查尋王雲生迄無其人除懸牌招領外理合備文送呈廳長鑒核等情據此除將該女孩送新普育堂留養外合亟通傳招領仰該迷路女孩王小五子家屬迅即前往新普育堂認領可也此傳 
　　其二爲招領事案據二區二分駐所呈稱竊於六月二十日晚八時據警李聘臣報有迷路女孩一口帶所請核等情訊據該女孩供稱名雲娥年七歲寗波人詢其父母住處均槪不知查該女孩頭梳雙辮身穿琵琶襟淺藍色印花袷袄深藍褲藍襪青鞋當在本所懸牌招領迄今無人認領理合送請廳長鑒核等情據此除將該女孩送新普育堂留養外合亟通傳招領仰該迷路女孩雲娥家屬迅即前往新普育堂認領可也此傳 
[黃包車夫之不法行爲]  
　　黃包車夫俞小友紀四仔前晚同在外大橋拖載某公司輪船上印度水手二名至滙山碼頭下車時俞紀兩人將該兩印人身畔羅卜票兩張日本紙幣兩張現洋二十元攫取逃逸後由該印人等報告捕房飭探將俞紀兩人查獲搜出原贓昨解公共公廨請究先由原告投訴被攫情形並據西探目壳羅香禀稱在被告等身畔抄出原贓日本紙幣等語訊之俞紀二人供詞互推經王褒讞商之英領卓君以贓證確鑿毋庸狡辯判各押西牢九月以儆 
[善治頸癧醫生返滬]  
　　寓滬南京孤樹村世傳外科醫生胡益汝醫治各種外症頗有把握而於癧子頸一症尤有獨得之秘能用丹藥一顆提盡癧核限日平復月前胡君應湖北某巨商之聘爲其女眷醫治頸癧未及匝月完全收功胡君業於日昨返滬仍在英大馬路寳德里内候診 
雜評二 
[欽公塘案之請願（庸）]  
　　欽公塘變賣一案南滙人民爭之已久財政部以有收入關係雖明知其出於攘奪而始終堅持迄未稍動自各省清理官產以來民業之被奪者不知凡幾其不服而抗爭者亦不知凡幾但聞被奪之呼籲未見抗爭之有效人民權利一由執政者之犧牲固不特欽公塘一案爲然也 
　　今南滙人民於呼籲政府失望之後又請願省會希望建議不知國會之建議案尙無何等效力可言何况省會又何况國會解散以後之省會恐亦終歸失望而已 
中華職業敎育社通訊 
[花邊推廣於内地]  
　　自花邊之銷路發展有志救濟婦女生計者紛紛謀推廣於内地武進私立女子職業學校校長李靜珊女士熱心推廣花邊與滬上華章花邊公司訂約合辦開辦未久織花邊者已逹五百人以上常熟許思重君組織虞陽線織女工傳習所專授花邊特約滬上東亞花邊公司爲銷售處尙未開辦報名者已紛至疊來矣該二處之婦女生計將來當可日益發逹也 
來函 
[奉賢袁浦場鄉民公函]  
　　敬啓者敝處袁浦場所墾蕩田種棉二百頃左右乙卯丙辰兩年連遭水没工賑築塘以防海潮泛溢塘雖築成未謀泄水以致近日霉雨又將所種棉稻淹没無餘三四日後水勢雖退而棉根盡壞矣災民等已具呈場縣兩署請即蒞勘災情茲將原呈寄奉貴報希即登入來函一門庶幾當代仁人君子覽之見憐 
　　爲墾蕩淹没荒災已成環求補救而保生命事竊民等在袁浦場不等圑内墾種蕩田歷有年所民國四年夏秋間海潮横溢冲毁圩圈水勢直抵欽塘所有田廬盡行漂没者中撥給工賑七千元别由本邑紳董籌欵建築新塘自三角漾起至松江縣唐圑爲止計長二十餘里方謂自此以後可保無虞詎塘成之後上年黃霉雨至水高數尺以未開水洞塘内之水無從宣泄所種棉稻淹没無餘民等蕩析離居不堪其苦嗣經塘工局急開水洞五處漸次退盡民等以田爲命雖連遭荒没不忍舍去詎意本年種作月初又值霉雨晝夜滂沱塘内又水高數尺以二十餘里塘身之長僅有狹小水洞五處外出海水港淺淤不通無從暢泄因是所種棉稻經數日之水浸悉遭萎敗下坎一帶受害更鉅因思新塘未築之前海潮之没不過數年一次尙有成熟之年乃自新塘告成一經大雨兩塘之間即成澤國兩年間迭遭淹没推原其故祗知築塘　禦水而未爲泄水地步民等查青村蕩地旣有出海水洞復將欽塘開缺七八處以備水由内河流出内外流通故少淹没之患袁浦場兩塘之間猶如夾溝積水竟無出路後患何堪設想若不急圖補救則兩塘之間竟成絶地永無成熟之期爲此具呈縣長即請蒞蕩勘驗急謀善後救吾災黎以保生命而澹沉災戴德上呈 
[寗波旅滬同鄉會函]  
　　啓者今閱貴報來函門登有敝會長辭職書惟虞君雖來函告退敝會同人一致挽留曾有致虞會長一函亦請登入貴報來函門俾衆周知無任感禱附函稿一紙 
　　洽卿先生閣下頃奉惠函力辭會長同人傳觀不勝悵悵我同鄉旅滬殆數十萬本會成立亦已七年無歲不舉及先生誠人望所歸不過借重執事名譽以爲同鄉取益防害有義務無權利同人遵循軌道遇事小心於公大名無損絲毫於鄉人圑體竇受裨益公亦何忍并此而辭之耶乞勿登報以副同鄉公意否則亦必登報挽留徒多筆墨殊無謂也專泐敬頌公安寗波旅滬同鄉會謹啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[自由談人名新燈謎] [  毛斌]  
　　獨一　孟子一句　惟天爲大 
　　警衆　論語一句　天將以夫子爲木鐸 
　　罪我　論語一句　人以爲諂也 
　　非吾　左傳一句　趙盾弑其君 
　　起予　論語一句　見賢思齊焉 
　　无競　論語一句　必也射乎 
　　常覺　論語一句　于吾言無所不說 
　　務實　論語一句　先行其言而後從之 
　　能寒　論語一句　然後知松柏之後凋也 
　　呆人　論語一句　不違如愚 
　　金聲　唐詩一句　聞蟬但益悲 
　　天虚我生　論語一句　乘桴浮於海（四） 
家庭常識 
　　腋臭騐方用竹刀剖黃鱓去腸雜入磁鍋熟煑（忌鐵器遇鐵則繡食之損人）淡食之宜存早起空肚時食之儘飽覆被取汗使汗出如漿不可復耐用加波立酸皂（即藥水肥皂各藥房均有）浴之避風一日每五日行一次另用大田螺一個將蓋揭起入巴豆一粒麝香噡礬水粉（即婦女搽面者）少許塡滿待螺肉悉化爲水於五更時取此水自擦腋下多次待大便行則爲藥性已到之證擦後用枯礬蛤粉樟腦等分共研細末置紗囊中繫於腋下隔日如法行之一個月必斷根如大便不行則可用甘草煎濃湯服之泄時臭不可近即是效徵此法業經傭人試騐見效用敢錄供同病[  栩園]  
　　洗白官紗法白官紗係絲織物質輕而薄乃以生絲爲之須用淡水和以皂莢水洗之漿以白芨尤覺光潔美觀洋胰萬不可用否則色變黃矣[  志一]  
　　洗白色綢衣法白色綢衣夏日人多衣之旣美觀且能反射光熱但久洗則黃若以淡水（卽天落水）洗之可免此弊河水肥皂切不可用以其中含有亞爾加里易使變黃也 
　　治疝氣火燒秤錘以燻雞蛋食之能治疝氣功效甚速余友曾親試驗隨食隨愈 
　　觸電急治法人不幸觸電臥之地上以泥屑蓋其身則電可去人不致受大傷[  五癡]  
集益錄 
　　再答第二十八問製糖之法散見於商務印書館之日用工藝品製造法化學工藝實鑑新學會社之化學工藝實鑑農產製造學舊時農學報（改裝成帙者曰農學叢書）以及其他書報中者已不勝計取以玩閱當可得其梗槪惟製糖原料夙以甘蔗及糖蘿蔔爲主用蘆粟者間有之用玉蜀黍者則未之前聞恐其含糖之最終遜甘蔗蘆粟故計利或未必能豐耳顧玉蜀黍與蘆粟同類也其莖可提砂糖西人亦嘗有此說誠能反復試驗力事研究或亦興關利源之一途也爰陳製糖簡法以爲一得之貢尙希當世宏逹進而敎之（按欲知製糖原料含糖之多寡本可用騐糖機Saccharimeter測之惟機值昻貴應用匪易故爲常人所難置備耳）考製糖手續約分榨汁澄清蒸發析晶之四段茲分述如下 
　　榨汁法以原料洗淨截小入壓榨器中運力壓榨即可將其糖汁榨出所用壓榨之器種類不一最簡者係以圓柱形之石轆轤二相並而置各裝一軸並備齒輪得藉牛馬之力使二轆轤各取反對方向而廻轉然構造雖簡仍爲從事試驗者所難備故鄙意以謂不若用榨牀暫代庶幾所費不多且輕而易舉（未完） 
工業須知 
[樟腦（四）] [  張靜生]  
　　樟苗因易受霜害故移植山林時常雜以樫櫟等樹其混植法五分之四植樫櫟五分之一植樟苗皆每六方尺一株樟苗之距離如方形植法須間一丈二尺三角形植法則間一丈五尺方爲合度蓋樟苗得他樹保護可少受寒氣至他樹採伐時樟樹已拔地葱鬱矣樟樹生長較櫟樹遲自第一年至第六年每年僅差數寸嗣後則每年差一尺數寸至第十五年樟樹高二丈許櫟樹則已三丈餘矣此時卽宜將櫟樹伐去以免有妨樟樹之生長也採伐樟樹則須在三十年以上以樹本週七八尺至一丈爲度再大腦量雖多其樹心每多枯蝕雖向有週二三丈之大而其心不空者不多覯也 
　　採取樟腦之蒸溜器與化學用之蒸溜器相同惟大小相差耳其構造多係鐵製取一大桶配一蓋大小吻合於蓋之中央鑿一圓孔通一平行長管（竹管亦可）管之他端銜接一曲管再以一桶（木製或馬口鐵製均可）將曲管安放桶中桶之近底部處亦鑿一圓孔使曲管口端露出桶外孔與管緣須嚴密相接不使稍有空隙否則貯水後有潰漏之慮於旁裝一放水管可以啓閉（與現在新式銅茶壺上裝之龍頭同）以備換水之用將二桶各置於架上另備二器待用構造此蒸溜器時可仿照化學用之蒸溜器放大並變通之 
　　蒸取之法先將樟樹截成細片投入大桶中加熱水至滿蓋好曲管桶中亦滿注冷水以所備二器分别受於曲管口及放水管下然後取爐火置大桶架下煑之其蒸發之蒸汽則由蓋孔經平行管逹曲管遇冷而化爲液體流出此液體中已含有油腦二質再加以大冷油即浮於水面腦即結成針狀結晶沉於器底是謂粗製樟腦蒸時宜時常注意曲管桶中之冷水覺已微温即須更換否則蒸汽不能化爲液體即將向外潰散致收損失也（未完） 
長篇小說 
[寫情小說柳暗花明錄] [  常覺小蝶天虚我生合譯]  
　　第十五章（一） 
　　油碧之車一輛紗幕未垂車前人繞三匝爭本向車中之人致其最後之欵語薏德倚身窗次與車外之人糢糊致答雙眸明如水晶兩頰紅潮未退小唇微哆若欲於羣人之中覔得一人顧乃不見則微微現爲厭倦之容迨至車動乃始迴身倚椅發聲而微呻茜雪初以爲笑因曰今夜樂甚即跳舞亦無如今夕之盡興者薏德汝亦倦乎薏德不答瞑目而爲深思老維廉夫人見其披肩已墮乃爲掇之不期與薏德之手相觸則一驚曰孺子汝手炙甚得毋病歟薏德廻望糢糊似夫人語聲乃隔重垣以外則曰姆何言夫人發爲慈愛之聲曰吾親愛之孺子汝手炙人爲兆非佳宜以巾圍唇勿令冷氣入腹使汝今日病者若父將咒煞我矣薏德乃伸其手曰姆試握之我乃殊不自覺夫人握手則又一驚曰噫奈何其冷如氷又莊容向茜雪曰是中寒矣吾固早料及之蓋此跳舞之棚四面有門晚風乘隙而入最易中人而薏德與羅倫伯爵又復　坐多時女兒家怎禁風露之欺是宜病矣薏德然乎薏德嬾聲曰然乎否我乃不能憶矣茜雪曰夫人勿急以吾度之是必爲困倦所致行即愈矣吾固早告妹囑渠勿多舞而渠乃勿信今受罰矣言次一笑以手撫薏德之額復自撫己額曰無妨今已凉矣夫人則自言曰薏德固宜倦今夜乃人人唯薏德是誇則羅倫伯爵亦似沾蜜之蝴蝶但附女郎之鬢而行夫人言時自以爲聲浪至低實則車外果有人者殆無不聞薏德乃嬌嗔曰夫人此何云哉豈句言次忽不續蓋車抵牧師家矣時牧師已倚閭而盼及見其愛女則面上立現爲笑容卜蓓亦作聲曰我之夫人乎如何不見我親愛之小女郎豈已在車中睡熟乎薏德此時雖聞卜蓓言顧亦無力爲答一任卜蓓作何嘲諷皆置若未聞其綿輭之身軀則已投入老牧師懷抱一任諸人扶掖而入書室其狀大似美人春醉嬌困無倫（未完） 
 
 
 

Page 15

 
 
　　老申報四十年来之囬頋尊聞閣選 
四十年前之言論 
[論救荒要務（侍鶴居士）（見本報壬申年十一月初三日）]  
　　林希元上荒政叢言有云救荒有二難曰得人難審户難有三便曰極貧民便賑米次貧民便賑錢稍貧民便賑貨有六急曰垂死貧民急饘粥疾病貧民急醫藥病起貧民急湯米旣死貧民急墓瘞遺棄小兒急收養輕重繫囚急寛恤有三權借官錢以糶糴興工作以勸賑貸牛種以通變有六禁曰禁侵漁禁攘盜禁遏糴禁抑價禁宰牛禁度僧有三戒曰戒遲緩戒拘文戒遣使上以其切於救民多從之今直隸水災亦因堤壩不堅河官粉飾而賑饑未得其法胥吏又善行奸貧者不能盡報報者未必盡給旣報而給者亦未必盡貧有司擅其名貧民不沾惠不若就里推一二大姓任其賑事並立賞罰科條以勸戒之無漏冒損耗之弊免胥吏之奸貧民即有缺漏易於自鳴豈不善哉高宗憲文曰天下國家之大事莫大於恤民世間第一件好事莫如救濟又云與其爲無益以求冥福不如爲有益以濟生靈具功可以贊化育其事可以參天地有財者濟之以財無財者濟之以力力不足者濟之以口鷄鳴而起孶孶爲善又奚患貧寒無濟人之處也歟是在人爲善之誠與不誠耳顏光衷先生謂士君子處世貴有濟於世不徒高談虚論左琴右書以費人君祿位我見文學之士品藻古今若指諸掌及其試用一毫無所建立夫爲官者不能興利除弊爲士庶者不能利物濟人塊然七尺之軀天生萬物以養之何所用乎虚糜廪粟恣意財色豈非如天壤之蠧蟲耶余家貧不能學富厚長者之風布施金帛惟感直隸水災流民之慘恐賑濟無方僅採先指救荒二難三便六急　成此篇以醒世人聊盡區區之志云爾 
尊聞閣筆記 
[李媪（見本報壬申年十一月初四日）]  
　　賢思里李媪作媒已二十餘年凡炫玉求售者無論初婚再醮皆可住其家以覓受主至嫁日計取房租費用並從中獵取媒錢又時與光棍輩串賣良家女子從無棘手者有某氏至媪家求售年可二旬許眼波眉韻見者心醉媪問娘子再圖婚配究何道之從其將仍占正位耶抑居側室亦弗鄙也氏曰名非所論但我不能仰大婦眉睫向人喉下取氣媪曰娘子何所見之左也豪門世胄富賈殷商娶繼室者諒無取乎再醮若徒求正位而適村夫野漢恐又非妝臺所願不若覔一鍾情人作可妻可妾也氏問何謂可妻可妾媪曰彼暪妻暗地立妾以名論之則實妾也而夜郎自大背主稱尊論其所處則與妻無異此俗所謂兩頭大也氏曰吾意尙未定俟有當意者再商可耳於是向媪借取十餘金媪詰其何用答以私債追討如星火之急媪曰凡至媒家者例必婚成之日始償一槪債項氏曰私衷不能盡告姥盍爲我謀之息稍重亦不計也媪意其籠中之鳥斷難奮翅因如所請爲其措取十五金而重其息至六分之數氏償債外留取二三金猪肥鴨瘦不三五日而揮霍盡之且時與媪同口腹媪暗謂此耗精也娶之者想亦耗星照命矣未幾又求媪貸金以供用度媪思伊若明嫁則所值亦無多不如故使其重債纏身將迫之入青樓遂允之而氏自至媪家相看雖經多人然均不當氏意媪曰近有某鴇兒欲買假女如娘子俏麗當可作錢樹矣氏笑曰以儂輩粗爄而作倚門技恐不足當客予顧盼然苟得假母寛恕任我意行事者儂亦不辭迎新送舊也媪曰芳意若定當爲謀之而心暗喜不期氏忽沾病媪欲延醫至家診視氏曰不如往就醫門散步亦佳遂倩媪同往連三日無間一日媪適有事命婢偕往診畢問醫師以扶翅佐箸有碍否醫曰無傷也氏授青銅與婢使往市沽取而自坐待檢藥沽畢而歸則氏不在急問藥店伴伴曰伊因有事先歸付下銀二員言除藥價之外一員取錢其餘碎銀均交與汝婢遂不疑俟檢藥畢取錢及銀而旋媪問氏何往婢依店伴言告媪失色責婢不愼急出問藥店備如婢言媪心無主亟遣人四覔杳無蹤跡媪嘆曰自作此道將三十載入老娘麫袋中者已不知凡幾今反爲人所圖氣眞難下又一日往三界廟參神見一婦登輿極肖氏而衣裝廻殊婢從如雲該婦亦從輿中數目媪媪殊自失而不敢呼急尾之而行則肩輿入寳華坊某府固巨家也媪遂喪氣自返 
[空際傳聲（見本報甲戌年十一月初六日）]  
　　友有自金陵來者謂於前月二十一日三更時星月滿天萬籟俱寂人皆欲閉户尋夢矣乃忽聞正南方空際有聲碩大而宏較砲響而長若雷鳴而緩非金非革自上而下如是者三而三者之中惟初次再次其聲尤厲而紆徐至末次似較前稍促矣次日有由江寗鎭來者述及夜間所聞亦然由是論者紛紛莫測其實或云此卽天鼓鳴也故姑記之以俟精於天文者考證爾 
文苑 
[和申江女史補蘿山人悵懷詞原韻（蛟門玉琴女史）（見本報壬申年十月二十三日）]  
　　休論絮果與蘭因色界誰超夢裏身占課細參星遁甲持齋聊守日逢辛美人香草都含怨浮世空花莫認眞始信多情翻自誤當年何苦咏芳春 
　　愁深如海本難量盼到王孫草又芳瘦影自羞明鏡照隔年猶剩繡衣香思縈别緒銀筝亂膽怯良宵玉漏長珍重幽懷須解遣好從月下共飛觴 
　　倦倚雲屏泣曉風蓬山縹緲信難通花非耐冷難期久儂不能詩也自窮同此青春嗟薄命漫題紅葉寄深衷幻雲聚散尋常事都付邯鄲一枕中 
　　栖栖弱羽未安枝明日黃花惜過時未斷繭絲憐自縛乍回鴛夢費沉思銀河莫悵微雲隔蔓草終嫌冷露滋我亦天涯長作客挑燈忍和四愁詩 
　　余家在四明浪游千里春風拂拂羞看陌上之花故國迢迢未返江干之櫂米鹽瑣屑殊費周章琴劍飄零亦傷離别所喜唱隨得偶幸締同心庶免覊旅無聊致嗟落魄昨誦補蘿山人悵懷詞四章以筆花之㶷爛寫絮果之凄凉百感茫茫寸心脈脈愁量萬斛大白空澆恨壓雙峯小青同病江潭秋柳桓司馬對此何堪空谷幽蘭屈大夫因而自歎余才難咏雪迹類遊雲覩茲璚樹就荒誰作金鈴永護謹依原韻用作箴言强步後塵有慚駢唱伏乞附登諸申報敢請就正於吟壇 
[雜錄]  
　　治疔昨見　麟治疔法云恐揭鱗痛苦先飲酒醉此說不然蓋外症屬陽居多大忌飲酒因酒性熱而善行疔毒原爲濕熱風火化毒若使飲酒恐有走黃之虞故更爲不宜不論疔之已成未成用鮮野菊花葉搗汁飲之最好分量視病之輕重大約初起一二兩（原汁）初散黃而神志糊塗者可用原汁七八兩或再加以芭蕉根汁亦好（松江嚴） 
　　治蛇咬必效方（一）黃蟒蛇咬（在脚背小指中節）用十大功勞葉汁搽之（二）青尖蛇咬（在少腹陰子上）用生大黃一錢煎汁洗之（三）烏梢蛇咬（在足掌上）以　豆葉（如無此葉可以西湖柳葉代之）搗汁搽洗（四）灰朴蛇咬（在血柱即脚肚且有黑疤一條）用生白礬（即明礬）一塊另以煤頭紙（卽尋常吸烟引火之紙）蘸菜油燃着燒之礬烊滴傷處卽愈（五）火赤練蛇咬（亦在血柱色紅）治同第四法（六）火鐵練蛇咬（亦在血柱且有黑圈）治同第四法（七）四脚蛇咬（無定處）用黃蠟一兩細辛末二錢同煎搽洗傷處立愈（谿慈徐蓮塘） 
　　更正六月十七日武子農君一則内（潮腦）應作（韶腦）又二十一日伸昌君一則（水石）應作（木石）特此更正 
 
 
 

Page 16

 
 
   
 
