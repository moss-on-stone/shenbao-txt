# 1901 - 273 - 4910295

 

Page 1

 
 
[九通股票定期截止并提前出書告白] [  圖書集成局啓]  
　　本局前刋圖書集成及二十四史兩大冊籍出售股票蒙海内稱許購者紛來蓋以本局誠信相孚非此諸凡出售股票者每致有始無終日後竟歸烏有也本局於此二書外亦從未出售股票茲因朝廷講求經濟實學變更考試章程首先創議刋印九通全書惟此書卷帙浩繁刋成定價昂貴深恐寒士不能購致因此貶價招股俾有志功名者皆得購儲此書迨自部議定章凡大小考試各題皆取資於是購票者較前益衆首批已經售完爰再續印千張以宏遺餉茲因存票亦己無多爰定期本年十二月二十日截止股票俾能核數欲購者尚其從速移玉遲將不能應命矣至本局初定明年十月刋竣全書茲思有鄉會大塲必須先期告竣因定明年正月出皇朝三通其績三通正三通則提前於四月六月間出書區區苦心惟購票諸君鑒之 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[閱十月三十日申報所登晉撫岑雲帥飭議譯書事宜札以嘉見發明之]  
整頓中國以仿行西法爲要圖仿行西法以購閱西書爲要圖數十年來談時事者言之屢矣中國所譯西書有官刊有私刊中分來藝西學西政來律以及兵學商學農學礦學駕駛學測量學舉凡經世有用之術華人宜無不讀而知之而國勢終不能振興者則以考試仍未變章程士人惟濳心於八股五言雖有新譯之書惟以餘事及之而不肯畢歲鑽研使成專門名家之學也今之首倡新法者羣推南皮制軍漢陽黄岡之間氣象發皇蒸蒸日上此外如閩粤如江蘇則以地處海埏日與西人相親炙故一聞西法之有益於民生國計無不是則是傚銳意仿行若晉省則地處西偏目不見海國之雄强耳未聞西法之美善四民惟囿於成見從未識舍舊圖新雲帥今之經國才也深知强國首在育才救時必先濟變方今列邦環伺學術政治日異月新中國急功近名之徒僅剽竊彼中緒餘卽詡詡然自矜獨得舍其根本徒自囂張而自居爲守正之流則又迂執鮮通淓然霧坐適奉廢制義試新學之詔於是札飭洋務局司道令條議譯書事務俾晉中多士咸知欲雪國恥要貴求新不有通才何能淑國觀札中所云譯書以法律官制學校農商礦務爲急而又暢論譯學之難謂非遠曯高瞻獨握其要者哉鄙人前序蔡紫黻徵士所譯萬國通史前編謂譯書之弊有二泥於西義者徒知句斟字酌銖兩悉平而按之華文不免詰屈　牙絶鮮文從字適之處在初學固無從通曉而能文者又薄而不屑觀抑或詞藻彬彬工於潤色繁徵博引花樣斬新而核之原文未免不相脗合以致西人精義無從闡發靡遺讀者僅得彼毛時致毫釐千里之失必先去此二弊而後意義旣不致紕繆文詞吏斐然可觀俅之目前我見已罕矧今日之妄操譯政者流弊更不止於此康梁逆說流衍無窮義主民權尊親妄識承其弊者遂謂人人得而自主中國亟宜興議政院凡事由民間共議從違防提年甫勝衣一聞以上讕言遂日涉於邪僻放侈而不知返其弊一南皮之謂譯西書不如譯東書者蓋以東人酷慕泰西凡西人載籍所垂胥已擷菁華而棄糟粕我自東文譯出得收事半功倍之益而不致卒歲莫殫乃今之譯書者徒知竊取和文字面熱心愛力起點目的之類如塗塗附取憎於人而彼中精意之所存茫然一無所得其弊二更或獵取泰西至淺近之　蒙小本或三字一句焉或數句一章焉附以圖畫雜以詼諧無當大雅之揣摩徒供幼稚之玩好甚至淫詞曲說如觀秘戯之圖刊本流傳藉以牟利而不復顧壞人心術敗已聲名其弊三必使三弊悉除而又如古之作史者才學識三長俱擅庶經費乃不致虛擲風氣乃可以大開雲帥旣見之切而知之深又得沈仲禮觀察主持洋務局事宜斟酌得中因革互用他日者人才之盛以譯局開其先三晉雲山蔚爲盛治誠何難拭目俟之哉至於所譯之書與夫譯書之人以及經費若何而籌章程若何而定則當軸者自能折衷至當鄙人身居局外固不敢效尸祝之越俎而謀也 
[慶邸回京]  
　　京師訪事人云十月十九日議和全權大臣慶親王由行在回京就正陽門外西城根蘆保鐵路馬頭下車換乘大轎仍至甕城關帝廟拈香然後入城是日姜軍門桂題率兵一營排列車道迤北城垣下緑步兩營弁兵五城洋操練勇挨次振列於車道之東左翼總兵那總戎桐右翼署總兵景總戎澧亦皆親赴道左義迓 
[軍門入都]  
　　京師訪事人云馬軍門玉崑於本月初七日由北通州至都赴崇文門内總布胡同李傅相宅第吊奠隨帶戈什哈親兵三十餘人聞在京小作勾留卽須遄返潞河也 
[擴充使館示言]  
　　京師訪事人云各國擴充使館界址已屢紀報端日前駐京美國欽使發出示諭云美國使館擴充地址東至得蘭使館西至正陽門内棋盤街南至城根北至交民巷凡四至以内民房房主曾經報案騐契者兹定於十月二十一二十二二十三三日内各將執照親赴紗帽胡同擴充使館公所内領取償價毋得逾限自悮 
[購地建署]  
　　天津直報譯登文匯西字報云高麗政府近派某員赴京師購定美國使館旁餘地一方以便興建使署議定價銀十萬兩現已立契成交矣 
[輪船失愼]  
　　烟臺訪事人云上月二十三日十點鐘重慶輪船自旅順來烟船中忽然失愼乃扯旗招救中外兵船望見各駕水龍噴桶四面施救至晚十點鐘火勢始漸式微次早尚見有餘烟縷縷惟不知所失若何俟探明再錄 
[示期按臨]  
　　蘇州訪事人云蘇州府向子振太守於上月二十九日接到江蘇學政李大宗師來文准期明年二月中按臨科試併飭赶緊舉辦縣府試旋聞各縣主以爲期過迫禀請轉禀宗師請遲一月未知能蒙宗師允准否也 
 
 

Page 2

 
 
[花縣量移]  
　　杭州訪事友人云現任浙江富陽縣汪大令文炳前由藩司誠果泉方伯詳請調補錢塘縣缺兹已奉准部覆飭赴新任所遺富陽縣篆務委署桐廬縣徐大令玫章接署大令未經任事卽丁内艱方伯聞報改委准補寗海縣現充撫轅文案之陳挹霏大令署理十月二十四日已牌示轅門矣按陳大令籍隷江蘇以優貢知縣指分浙江才學兼優通達治理前撫憲余晉珊中丞及今撫憲任中丞皆偉其才延入幕中贊襄文牘本年春間已奉准補授寧海縣兹先委署富陽篆務天下治平第一行將爲大令頌之 
[統領閱操]  
　　安慶訪事人友人云駐防皖省之武衞楚軍正五營領黄軍門示期十月二十二日在東關外五里廟大教塲調集各營次第操演是日統領馬步練軍各營韓軍瘦亦令麾下習練洋操荼火軍容震於遠近 
[匪燄猖狂]  
　　廣州訪事友人云粤東匪燄素熾新安縣武生黄成金協同官兵剿辦異常認眞匪黨啣之上月中旬某日冐穿緝捕勇丁號衣闖至其家將黄劫至荒郊開槍轟斃家中所有席捲一空事後黄妻某氏赴縣禀請相騐緝兇究辦二十日之晚更魚初躍時新荳欄義興打包店被匪闖入開槍指嚇將店中人綑縛一隅然後翻箱倒篋盡劫所有而逃事後追捕業已無及聞所失僅二百餘金二十一日午前十點鐘時光雅里某綢莊被匪徒數人持利器而入恣情搶掠銀兩及貨一包揚長而去匪類猖獗一至於此彼有緝捕之責者何竟充耳不聞耶 
[粤省官塲紀事]  
　　廣州訪事友人云陜西提督鄧軍門增原籍新會由勇目投効新疆屢建戰功保陞今職此次皇上回蹕諭令照料洞途行宫所有由陜隨扈各軍均歸節制日前省垣家屬接得信函莫不喜形於色○廣西巡撫鄧筱赤中丞欽奉諭旨開缺回京另候簡用中丞籍隷韓江交卸後淡於榮利逕旋珂里在前山營建别墅爲將來菟裘終老之計大約不復作出岫閒雲矣 
[皖省官塲紀事]  
　　安慶訪事友人云省垣冬防例於十月朔日開辦今歲夏秋之交陽侯爲虐農田告歉小民爲飢寒所迫難免流爲匪人保甲總巡馮觀察防患未然提前半月辦理所委各員照錄於左顧文丙巡查西門内外凃芳巡查大南門内外麟桂巡查南門内外周道隆巡查北門内外陸景澄巡查東門内外其西門外總巡爲范司馬璞大小南門外總巡爲毛别駕鴻城内總巡爲教習知縣楊大令學海○旌德縣三溪司巡檢因事出缺藩憲湯筱秋方伯札調桐城縣典史文少尉宏基署理遞遺桐城縣典史缺委試用按察司獄汪少牧步瀛庖代○候補縣丞丁二尹文熙奉藩憲湯方伯札飭委署鳳陽府經歴○新授鳳潁六泗兵備道張觀察成勳於本月十八日趨詣撫轅辭赴新任○太平縣梁大令病故遺缺經藩憲湯方伯檄委候補縣張大令煥楨署理大令奉札後部署行裝擇吉十月十七日赴任 
[白下官塲紀事]  
　　金陵訪事人云十月某日江寗藩憲恩藝棠方伯欽奉電傳上諭升授漕運總督因卽恭設香案望闕謝恩省垣文武各官咸詣藩轅道賀迨二十四日又奉行在電諭著調補江蘇巡撫所遺漕運總督另簡陳夔龍補授一時白門官吏咸謂方伯榮邀聖眷疉次升遷爲之忻羡不置○福建按察使吳仲懌廉訪前承恩命升授江寧布政使邇者兩江總督劉峴帥以廉訪到任尚未定期因之發電催促旋得回電略謂當奉旨升授江藩後卽具摺謝恩并請旨應否陛見現尚未奉俞允須暫待數日始能酌定行期 
[蘇省官塲紀事]  
　　蘇州訪事人云江蘇撫憲聶仲芳中丞奉到調補安徽巡撫之諭卽飭書吏備辦交卸事宜一俟恩藝棠中丞來蘇卽當赴皖蒞任○撫憲聶中丞以皇上回京在卽轉飭吳縣田大令備辦上等器皿委員解京以供御用業於本月初一日起解矣○蘇省海運局由上憲遴委府尊向太守爲提調總捕同知黄司馬爲會辦太守筮吉十一月初一日開局遂札委候補知縣馬大令枚爲文案蘇州府照磨姚叅軍定信及候補縣丞葛二尹炳庚爲差遣委員各員均於初一日入局視事 
[越郡官塲紀事]  
　　紹興訪事友人云由郡治尖山口經蕭山直接會稽縣境一帶海塘綿亘百餘里近因年久失修漸形坍塌經府縣先期詳報省憲奉委前辦上虞江塘之喻庶三太守兆蕃來紹勘估奈經費無出至今尚未鳩工近日會稽縣主俞振巖大令晉省稟見撫憲任大中丞歴陳關繫之重中丞因又飭酒捐督辦趙漁衫太守至紹催令早日籌欵興築以保水利而惠民生○餘姚等處洞海一帶鹽廠林立灶板如雲雖有巡鹽水師屯駐防守奈梟匪出没無定顧此失彼時有鞭長莫及之憂目下鹽價又增私販更衆塲鹽大使孫鹺尹捷三因據情詳禀運憲黄幼農都轉都轉立調親兵一棚俾令管帶以便梭巡 
[烟海寒濤]  
　　烟臺訪事人云十月初十日恭逢皇太后萬壽各衙門自初七起至十三日止均張燈結彩同伸慶賀惟口内停泊之兵輪船無多故砲聲不似從前之絡繹耳○上月十二日晚間有平度鄉人在東莊被刼殞命地保報官詣騐屬實招親屬收殮掩埋飭捕嚴緝務獲懲辦○營口七八月間瘟疾盛行至九月底更甚染者幾百無一生研究症情則皆從外感而起三四日間卽身結硬核醫者竟無從下手云○烟街五方雜處竊案頻仍本灘鋪户居民至不能安枕不知有地方之責者其亦耳有所聞否也○南村某氏子年方舞象來烟購物數日未歸家人偵騎四出迄無下落必入匪人之手無疑家有寗馨兒尚其加意防之也○地方官以藏垢納污之地莫甚於烟館故特飭令各烟館二更息燈並不准容留閒人借宿開設烟館須覓鋪保呈案備查○烟臺土産以梨與蘋果爲大宗今歲結實之時被風吹損收成過歉價值頗貴又際營口患疫不准水果卸載以致存貨敗壞業是者故無不愁眉雙鎖也○時交大雪而天氣尚異常和暖河氷未結輪船來往如梭本屆生意淡泊咸欲於此數日中經營爲桑榆之補 
[彝陵瑣志]  
　　宜昌訪事人云前報傳姓欲賣公堰一事現經地方官訊斷具結永遠歸午字圑水龍局作爲救火會太平水池無論中外人不得擅買亦不許傅范二姓擅賣擬不日在堰之四圍立碑爲界四面築墻中間水池預備救火之用從此爭端可以永息矣○宜昌自加膏烟捐烟價日貴從前小烟館零售每攤三分三釐祇須錢十一文現已漲至十三文聞此後尚須再加云 
[漢水明珠]  
　　漢口訪事友人云邇來横潢一帶居民以時交冬令宵小叢興遂集資倡設圑訪就地招募勇丁三十名昕宵巡察蓋仿古者守望相助之遺意也○漢口開辦酒捐前已由王春祥譚興順金裕茂天慶昌四槽坊認繳銀一千二百兩迄今抗不呈案廳尊張堯臣司馬惡其藐玩令將坊主王殿卿等拘獲訊追○邇日以來流民紛至大半來自黄陂孝感江夏武昌等處鳩形鵠面雖屬可憐而恃其羽黨衆多恣行兇横又殊可惡有地方之責者尚其及早安插之也○鄂垣銀元局近以來銀甚少鼓鑄可以從容爰辭歇工人多名以節經費○聞宜昌各打包鋪糾集巨欵設一打包公司以博厚利禀請督署每年願認捐銀若干兩不知香帥將何以批示也○漢口商董余福田業營逝世經漢陽府趙楚江太守照會劉鐘山余慕顔作爲正董而以劉靜侯王春波副之 
[皖江小志]  
　　安慶訪事友人云十月十九日省垣北門内某姓與其媳蘇氏口角致媳懸樑自縊母族聞之興師問罪擾擾紛紛不知如何了結也○八卦門外某氏婦早喪所天誓守柏舟之節邇經夫弟某甲偪令再配氏不得已於十月二十一日携數齡幼孩投懐寗縣喊控縣尊劉大令立卽簽差提甲嚴懲 
[建業鐘聲]  
　　金陵訪事人云總辦五河鹽釐局務之倪觀察世熙因丁内艱禀請回籍守制所遺差使經兩江總督劉峴帥委倪觀察文英代庖○五六月間大雨爲災上元江寧兩邑各圩田都成澤國哀鴻遍野蕩析離居兩江督憲劉峴帥飢溺勞心飭兩邑宰照會紳耆造册呈候 
 
 

Page 3

 
 
施振迄今尚未造報而被災户口待哺嗷嗷時屇隆冬飢寒交近尚望爲民父母者從速籌貲散放無任窮黎庚癸頻呼也 
[禹穴探奇]  
　　紹興訪事友人云郡屬各鮮肉鋪宰殺猪羊向由官紳定章每頭捐錢若干文以備設立改過局經費及人犯口糧歴年循辦在案目今地方官以籌欵孔亟挹注維艱擬將此項捐輸撥歸報効是亦不得已之苦衷也○今夏紹屬各縣四鄉禾稻迭遭風雨以致收成大歉各農民爭以荒象禀報地方官尚未核准近日山陰縣主姚子祁大令查得本屆收成僅三四分擬將本年糧賦减徵五釐卽二十分之一未知上憲能俯如所請否也 
[甬江鯉簡]  
　　寗波訪事人云寗郡西門外望京橋畔有孫榮者中年喪偶爲其子撫一童養媳近忽納一再醮婦爲室婦潑悍異常視媳如眼中釘某夜媳已安寢婦忽喚起用藤條儘力鞭責復以冷水潑之至天明媳一息奄奄旋卽斃命母家聞耗大興問罪之師婦自知理屈詞窮倩人排解現雖可免涉訟而所費已不貲矣○慈谿裏市陳紳家於十月某夜被盜越牆入内劫去黄白及細軟物約值七八千金陳奮力拒之致被砍傷其足現已開單投慈谿縣禀請追贓不知鴻飛冥冥可能弋獲否○甬江創辦膏捐各烟館不無觀望十月某日江東某烟館因避捐取巧由甬東司巡檢某少尹飭差將牌照吊銷房屋封鎖○東鄉有著名賭棍小金者開塲聚賭肆無忌憚前經府尊高嶼卿太守訪拿未獲現在故智復萌喝六呼么夜以繼日想一經拿獲必盡法以懲也 
[星使報謁]  
　　卸任出使日本大臣李木齋星使日前到滬本城各當道均往晉謁昨日星使偕同隨員安徽候補知府歐陽笠齋太守江蘇候補知府黎太守經誥入城赴道轅答拜繼至上海縣署縣主汪瑶庭大令飭丁擋駕 
[奉札裁兵]  
　　本城提右營叅將廖楚材叅戎奉到江南提督李壽亭軍門札飭裁兵節餉等因當卽遵奉於本月初一日將水陸營兵裁汰四十名 
[局員行夜]  
　　前晚本邑保甲總巡朱森庭明府親率差勇人等往南市高昌廟及陸家浜等處巡查一周傳諭各栅夫每夜須嚴司啓閉不得懈怠致于重懲 
[請提行李]  
　　卸任出使日本大臣李木齋星使乘日本郵船株式會社神户丸來滬駐節美界北河南路天后宫側出使行轅當時有行李六十餘件因無關單致被關上扣住昨日星使照會江海關稅務司好博遜君請將此項行李允准取出 
[美界火警]  
　　前晚二點半鐘時美界天潼路東陽南貨店樓上忽然失火霎時間烈燄熊熊冐穿屋頂英美租界救火會西人聞警急驅皮帶車馳往汲水狂噴約歴一點鐘時始得烟消火滅是役也延燒後街廣昌隆水菓棧玉記小工棧劉信泰小烟間共計樓房九幢聞起火之家曾倩某洋行保有火險銀數千兩云 
[初訊包探奪妻案]  
　　本邑人李寳泉以英界包探陸阿九壩妻佔産延律師侯魯公投控英美租界公廨經讞員張柄樞司馬傳知捕頭訂期研訊昨晨侯律師與陸探所延之律師愛立司到堂操西語互辯良久司馬商之偉繙譯以此案係華人控告華人如果屬實應照華律嚴辦偉君然之司馬遂命兩造於午後三點鐘聽候復訊核辦 
[撮合宜懲]  
　　朱瞿氏投英美租界公廨控徐春林勾引伊嫂瞿包氏與人苟合前晚讞員張柄樞司馬提訊朱瞿氏投案供稱胞兄瞿阿榮現赴金陵突被漆匠徐春林將嫂包氏誘出擅許與王阿二爲妻小婦人向領不放叩求究懲瞿包氏供小婦人實因家無恒産丈夫不顧養赡力不能支故與王阿二私識求宥徐供包氏與王結識確由小的說全司馬判責徐三百板具改過結開釋瞿包氏押候其夫來案具領 
[上海縣署瑣案]  
　　著名流氓朱連生卽打鐵連生屢次被人告發前經上海絲汪瑶庭大令飭差拘拿訊究緣獲案時朱持刀拒捕被差奪刀砍傷足踝始得獲住解奉大令訊明後發堂醫治在案兹已醫痊前晚大令提朱覆訊朱供小的刀傷雖愈而足骨斫皆手指亦已截去業成殘廢求恩寛宥大令曰查爾犯案纍纍抗差拒提本該站籠重辦姑念身已殘廢並由爾母苦求格外施恩嗣後當痛改前非如再犯事加等治罪判交地保具結收管如稍萌故智立卽禀明提究○前日三林塘巡防局委員孫二尹送蟻媒劉阿大張李氏誘領張陸氏圖賣未成一案到縣前晚亦經大令提訊劉供浦東人成衣爲業前日由滬趁航回鄉在馬頭下船時遇見張李氏挈同張陸氏稱係寄女夫故多年因旅居滬上恐爲歹人所誘囑小的帶回鄉間爲其擇配小的信以爲眞至鄉間欲爲擇配嗣詢問陸氏知其夫尚在卽知照李氏到鄉訴知地保解避張陸氏供丈夫姓陳出門貿易小婦人在滬繅絲廠做工上月二十五日鄰婦張李氏來稱鄉下有一婦人欲至絲廠做工囑小婦人往領詎至馬頭交與劉阿大帶至二林塘開設烟館之徐關生處欲圖售賣至二十七日爲小婦人得知大聲啼哭經地保解局送案求究張李氏供住滬南收生度日上月某日劉阿大遣人來邀小婦人到鄉往關生家收生至則被拘送局誣小婦人誘拐求鑒大令訊得誘拐情眞判劉阿大笞責四百板掌頰一百下釘鐐收禁李氏掌頰一百下交官媒一併候辦張陸氏暫交官媒候傳其夫來案認領○前日曹衡山投縣喊求騐傷汪大令提訊之下曹供浦東洋涇鎭人向設菜攤有土棍張姓時來賒欠小的不允張卽挾殷誣指小的爲竊恣行毆打並被訛去洋銀三十元求恩騐訊大令飭仵騐得稍有微傷候傳詢地保查明寔情禀覆再核○昨報紀崇明人張小狗控趙永郎誘佔伊妻蔣氏一案前晚汪大令訊悉由張自願賣與趙永郎爲妻得洋銀一百三十元曾在英界公堂涉訟婚據呈在公堂張執定係趙誘拐爰判張交保蔣氏交趙帶回候移請英界公堂吊到案卷婚據再行訊核詎蔣氏回家後卽患重症至昨日病故趙恐張纒擾卽投縣報明請騐大令以旣係病故毋庸相騐遂派原差帶同張小狗前往押殮令卽禀復核銷 
[馬路工程局瑣案]  
　　前日高文炳在南市馬路中與二十九號巡街捕互毆旋將捕之號衣撕毁因被拘入捕房轉解馬路工程局總辦公子文太守倩襄讞委員余叅軍升坐研訊高供杭州府屬某邑人現在滬北某報關行執業此事自知不合求宥叅軍命罰洋銀五元管押三天以示懲儆○水巡捕頭陳向榮在浦中某貨船上拘獲賭徒林阿三蔡阿順褚阿慶三人解至捕房轉解工程局余叅軍訊問之下判責林一百板蔡褚各責五十板○某木行夥周長可唐惠觀二人在浦濱鐵欄杆旁起卸木植爲巡街捕查見拘入捕房轉解工程局余叅軍命提案研訊判罰洋銀二元○山東船户金大橘與崔兆禮因事口角紛爭致崔失去洋銀十餘元控諸馬路工程局經余叅軍迭次研訊前日又傳其寓主丁某到案據供崔雖住居小的店内然是否失去洋銀小的並未知悉求鑒叅軍命將金押候覆訊○山東女子林小鳳前被無賴陸長生扭住攫去銀耳環銀約指等物控經馬路工程局余叅軍研訊之下陸供此事實係陳林生米土金二人所爲昨日傳到陳米覆訊均供小的等並不與聞實被陸平空誣扳求宥叅軍將陳等斥退陸笞責一百板押候交保○鄉人張炳威戚老炳在某處售賣漬水棉花爲老公茂紡紗廠洋人查獲并溼棉花四包一并拘送工程局余叅軍研訊之下判提三成充公 
[澤普嗷鴻]  
　　前由盛宫保匯到敝處沈淇泉學使籌振欵二千兩内一千係夫人變飭慨且今蒙允撥長江仰見不分畛域速解倒懸無任欽佩尊卽託蘇君筱齋分振和州由義善源焦君樂山第二次振洋六千元附裝缅念盛情理合誌謝[  益三洪德生敬啓]  
[喜筵助振]  
　　啓者昨蒙金祉卿善士交下洋一百元據稱該欵爲次兒顯臣完姻擬備席酬謝諸公因念天氣嚴寒災民露宿風餐殊堪憫惻謹將該欵助作棉衣捐欵爲諸公造福乞登報以伸謝悃除將該欵列入第十次清單登報外謹誌數言以揚盛德陳家木橋電報總局恊振所啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宵小何多]  
　　蘇州訪事人云邇來蘇垣竊案迭出上月某日婁門某姓家被賊竊去衣飾等件約值洋銀二三百元翌晚胥門内伍子胥廟後面某甲家亦被宵小所算失去百餘金之譜二十九日之夜司前街褚姓家被竊洋銀五十餘枚及單夾衣服若干件有巡防之責者尚宜加意巡緝庶民間得高枕無憂也 
[南海珠光]  
　　廣州訪事人云粤省陽江廳最爲殷富俗稱小廣州廳境織箐墟大市集也店鋪如林生涯極盛而尤以大豐萬隆兩欄爲最設有公秤買賣者胥取資於是日前廳尊沈司馬以兩欄私設行秤有違例禁飭差前往查封并將司事人拘回管押未幾卽有人赴廳保釋司馬不允現由附近店鋪百餘家聨名禀諸督撫兩院請卽揭封以安商業未識大憲將如何批示也○上月某日醫生吳某被匪人賺往切脈勒索洋銀二千元適爲某營勇所聞馳往圍捕各甚四散而逸得卽將吳救出又西樵慶吳兩醫生亦有匪徒僞稱有疾延往診治行至荒僻處勒索洋銀一百元飭人持信至家送銀往贖家屬不敢不依如數送之始得釋出○省城學堂大教習聞已延定吳君朓綠吳君爲出使日本大臣李木齋星使之高弟子其武備學堂教習則擬聘鈕君永建蓋以兩君皆由日本遊學而歸必有心傳堪爲諸生造就也○上月二十一日有一少婦乘肩輿行經打銅街忽大聲疾呼稱被誘拐勇丁聞之卽將輿扣留拐匪知事不妙乘機逃逸婦自稱母家江氏歸惠州李姓家在城内孚通街偶往光寺左近探親道經四牌樓被匪用藥迷住誘至伊家居數日佯稱送歸嗣見其不由舊路徑出太平門知其不懐好意是以呼救衆遂送廣濟醫院俾其家屬認領珠還合浦亦幸矣哉○黄陞揚四會人在西關小圃園操淮南王業肆中有一小樓挈其妻妾居焉妾字旺喜年一十有七貌頗娟好其夥亞金亞壽垂涎久之前日黄以岳母病劇挈妻往視留妾獨居亞金亞壽見其孤弱可欺入夜偕至樓上排闥入室爭肆强暴妾力拒之大聲呼救亞金亞壽分按手足以絮塞口强逼淫之事畢而逸翌日黄歸妾哭訴甚事黄且漸且怒亟覓之僅獲亞壽解送南海縣署禀明情由請官懲究聞亞壽年甫弱冠當俟緝獲亞金一併訊明懲辦 
[吳山晚眺]  
　　杭州訪事友人云脚踏車盛行滬上漸及杭州初祇在拱宸橋一帶試行近且可入城中惜地狹人稠苟駕馭未精輒遭蹉跌十月二十一日有田氏子偕友數人各駕脚踏車由錢塘門出行經岳墳迤東適天雨初晴泥塗滑澾遂失足踣地右腿登時折斷血流如注其友急倩人舁至廣濟局請西醫梅君調治雖無性命之慮然已不免成廢人矣○十月二十二日距武林門外十五里之法華山左近吳某與人爭毆受傷身死屍親協同地保投報錢塘縣署次日縣主黄大令帶同刑仵前往相騐○十月二十二日北風大作天氣嚴寒瑞石亭下無袴公僵斃其二由地保投報善堂備棺由殮嘻男兒不自立致畢命於風寒露冷之中其境雖可憐其情亦何足惜哉 
[英美租界公堂瑣案]  
　　前者開平煤局被船户李阿才朱瑞林奚阿渭胡阿三串竊所之之煤三十墩由浦東人金作仁收買經包探張阿五倪順泉拘獲李朱奚胡解經讞員張柄樞司馬訊明押候吊贓復核昨晨張倪二探協同包探石金榮將收贓之金作仁及同黨汪阿二顧大喜張榮一併解案原告投案請追金供小的在浦東操煤業此次所收之貨船户稱由艙内掃積餘煤不知行竊情事叩求鑒核李朱等一味狡展司馬商之偉繙譯判罰金洋銀五百元提出二百五十元賠償原告失贓另以二十元賞給包探其餘一併充公李朱奚胡各責五百板押捕房一月王顧張各責二百板○徐吉法蘇阿明張連生王阿二張來洪等串竊東升洋行及虹口某洋行煤數羅由朱九子張阿四收買經包探何瑞福拘獲解案請訊司馬判責徐三百板押捕房一月餘月各責三百板朱張所駕之船罰令充公○趙四喜濳至益利輪船上行竊王植記皮箱一口皮衣十餘件由船上買辦某甲查知茶房名啓榮者有串竊情事報亦包探張阿五將趙拘獲解案請究司馬諭令帶回捕房候提啓榮到案再行訊核○沈阿新攫取行人王英堂所携女孩頭上銀簪一枝報經包探張寳成拘獲解請訊辦司馬判責二百板贓給還失主○王扣子行竊同寳泰酒壺一把報經包探張寳成拘獲解請究辦司馬判責一百板○成衣匠沈芝雲誣指陳仁生陳方華行竊衣服數件貿然軋至烟間任意毆擊旣而衣服仍在沈家尋獲二陳心不能甘報經包探竇如海將沈拘案請訊司馬判責沈一百板○嚴梅生行竊曹餘卿家所置脚踏車一輛報經包探趙銀河拘獲解案請辦司馬判責三百板押捕房一月 
[法租界捕房瑣案]  
　　前日法公司行雇小工鄩送皮箱至輪船上旋查知麻袋已被將口撕破報捕後當將工頭董文興及小工王石郎龔富榮王長生王阿豐等五人一併拘押昨日讞員杜枝園大令略訊口供令將董開釋王石郎等各責三百板釋出○王才寳行竊美最時小火輪船上繩索六捆報捕查獲人贓解經大令訊供昨日提案著責五百板釋出○車夫丁阿六行竊車篷鐵器爲失主拘獲經大令訊供著責三百板釋出○陶阿三張掌生行竊正泰順洋貨店機器自來火報捕查獲經大令訊供著押候查明復核○沈四泉誘拐夏冷氏之女藏匿羅店鎭顧子溪家控經大令傭文移提顧子溪沈桃桂到案訊供判各罰鍰沈四泉著董責五百板夏女掌頰一百下交其母領回○鞔工楊阿寳向同業戴禮司訛詐洋銀二元控經大令訊供著責三百板釋出○楊子卿郁國章前因誘拐崇明育嬰堂内女孩來滬售賣控經大令訊共判各枷號一個月期滿各罰洋銀二元楊郁二婦繳到罰欵大令著開枷各責五百板釋出 
[蘇省官報]  
　　十月二十二日统領蘇防全軍候補道丁鶚管帶蘇防左營候選知縣龍贊綱均由日本閱操回同知銜江蘇補用知縣顔守銘湖南人由寗來同知銜分發江蘇截取知縣王廷揚浙江人由行在領照來省禀到同知銜指分江蘇補用知縣陳廷楨浙江人禀知呈騐部照到省指分江蘇試用直州判沈懋和浙江人由津領照來省禀到丁憂江蘇候補知縣陳昌基由日本回卽辭回杭州五品翎頂指分江蘇試用道庫大使羅鼎湖南人由津領咨來省禀到遊擊王萬美禀知奉撫憲委帶飛划營兼巡緝快船差通判金殿元禀辭赴松太公幹二十三日知府陳　聲禀謝委辦房捐并指分江蘇試用府經歴張國華浙江人縣丞曾廣文福建人巡檢皇甫錫璋榮世祥李榮光胡堃孫志濤均浙江人從九品余卓英四川人徐步瀛直隷人翟福淵安徽人分缺先補用巡檢陳慶冠浙江人均禀知奉撫憲騐看到省試用從九品陸端廣東人由京騐看來省禀到補用副將陶美珍謝委管帶蘇防後營卽日到差二十四日指分江蘇試用府經歴周履祉吳之讓巡檢郎鴻儀均浙江八由津領咨來省禀到又厲汝明浙江人禀知奉撫憲騐看到省又趙士　江西人由江西領咨來省禀到江南提督李到見二十五日藩轅牌示照得署丹陽縣主簿范景賢年滿遺缺查有輪委到班之試用府經歴王業備堪以委署吳縣田禀知下鄉勘案廣東候補知州程璋禀知奉蘇州府照會辦理西南路官粥局女普濟錫類堂事務管帶浙西鹽捕陸師狼山鎭標遊擊孔德陞到二十六日松管糧通判劉興基由松江來吳縣田禀知下鄉勘案回閶胥門外總巡知縣趙夢泰禀謝奉飭拿獲臨時行强案犯蒙先行酌記大功二次知縣伊立勳禀知解圖書集成赴甯卽辭駐滬勸辦秦晉順直等賑捐事宜同知銜指分江蘇試用知縣孫瑞安徽人禀知先行到省本班儘先補用巡檢王佑賢安徽人由津領咨來省禀到指分江蘇試用府經歴主在鏞安徽人叉馬貽謀縣丞許葆泰均浙江人又陳毓麗福建人又　渤湖南人又胡嘉善巡檢王文漢均山東人又錢經訓浙江人又余志成安徽人從九品張觀慶鮑誠源分缺先典史王爾燮均浙江人均禀知奉撫憲驗看到省二十七日知縣陳寛蔭禀知改省陜西補用卽辭花翎鹽提舉銜指分江蘇試用按經歴夏敬鑒江西人兼襲雲毓尉指分江蘇試用府經歴孫蔭祖安徽人均由津領咨來省禀到二十八日通判吳光煜禀謝奉委赴錫金提回河工經費卽辭花翎同知銜試用知縣張宗良江西人禀知捐升過班到省五品頂戴試用知縣吳一夔浙江人禀知順直賑捐案内由縣丞捐升知縣仍留原省試用過班到省藍翎同知銜指分江蘇試用知縣俞錫礽五品頂戴指分江蘇試用知縣姚祖義均浙江人禀知先行到省指分江蘇試用縣丞洪韶凌義培均浙江人分缺先補用典史安炳麟順天人均禀知奉撫憲騐看到省試用巡檢陳時濟浙江人禀知繳咨到省守備黄桂森禀謝奉委帮帶撫標中營卽日到差 
 
 

Page 10

 
 
   
 
 

Page 11

 
 
   
 
 

Page 12

 
 
   
 
