# 1901 - 191 - 4910213

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸　明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每疻惑上回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告或股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左滇記書局江西南昌文盛堂書莊四种成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[振興時文說]  
星期無事執筆人方握管撰振興時文說有客見之艴然曰呼子何懵懂若是也子豈未聞七月十六日綸音乎是日西安行在明降上諭科舉爲掄才大典我朝沿用前明舊制以八股取士名臣碩儒多出其中當時學者皆潛心經史文藻特其緒餘乃行之二百餘年流弊日深士子但視爲弋取科名之具剿襲庸濫於經史大義無所發明亟宜講求實學挽回積習况近來各國通商智巧日闢尤贵博通中外儲爲有用之材所有各項考試不得不因時變通以資造就嗣後鄉會試頭塲試中國政治中事論五篇二塲試各國政治藝學策五道三塲試四書義二篇五經義篇考官閱卷合校三塲以定去取不得偏重一塲庶副朝廷求治作人之至意等因欽此若是則時文早已棄置無用矣子顧猶欲振而興之何懵懂若是也執筆人莞爾而笑因嘻子乃以八股爲時文其眞昧昧於因時制宜之道者乎夫時者是也合之理而見爲是卽適乎時無所乖向惟朝廷於八股求人才故人皆以八股爲時尙清眞雅正務得其宜理法詞華求造其極自成童以迄皓首無日不於八股中孜孜矻矻銳意鑽研今旣時局變遷詔廢八股而用策論則八股卽不得謂爲入時眉樣而策論卽今之時文僕惟欲人於策論用工夫以冀儲爲棟梁貢之朝　耳豈向以八股之學自悞悞人乎哉抑僕嘗讀前明釋袾宏直道錄矣中有一則云世有顚倒爲稱而人莫覺者以古文爲時文以時文爲古文是也今士子所作應制舉業文字皆命題於學庸論孟易書詩春秋禮記則五帝三皇周孔顔孟諸聖賢之言也士子作文如畫工寫眞一一若從諸聖賢口中流出豈不謂之古文而反稱之曰時今之古文若傳若記若詞賦種種所記隨代不同隨人各異皆目前事豈不謂之時文而反稱之曰古其言如此謂非生面别開語雖奇而實確者哉僕則以爲文各有宜於時者漢人重經學則經學卽漢之時文唐人重詩賦則詩賦卽唐之時文宋人重性理則　理卽宋之時文元人重詞曲則詞曲卽元之時文洎乎自有明以迄本朝功令用八股取士士人遂日從事於八股而以時文目之今者八股廢矣策論興矣欲求進身之階非致力於策論不爲功然則策論卽謂爲目今之時文誰得而譏其失當哉雖然國家而欲以策論取士亦正難言矣士人夙埋頭於八股之中無論典策高文時務洋學從未嘗肄業及之卽塲中欲得一能爲散體文詞意平正通達者恐亦戞乎其難於是牟利之徒雜取諸先正遺書攺頭換面印成小本列肆居奇在識解稍通者尙能抄撮成篇爲獵取科名之具下焉者更句讀不能點叚落不能分東摘西撏卽矛盾亦有所不顧尙安望其能文從字順競巧爭奇乎然則振興之道奈何曰我朝乾隆時曾欽定四書文頒行天下令士人奉爲程式今亦當詔下政務處轉行翰林院選歴朝論說之明於理法者本朝掌故之足資攷核者泰西各國新政新藝之可資則傚者偏纂成書行之各省俾多士晨披夕覽得以洽見殫聞猶恐西學月異而歲不同則以時增修刪繁摘要夫而後士人有所取法不至如航海者之茫無涯涘罔知適從豈非振興時文之要務歟或曰當戊戌舉行新政時編書之詔甫頒而康梁諸逆臣卽邪說横行恣爲簧鼓今尙餘燄未熄或竟乘攺試策論之際重肆其辯言辭政之謀將若何曰此僕日前所以有奏設檢書處之議也檢書處旣設則無論官私撰纂必先呈請檢閱而後印行更何慮狂悖不經之談暗中攙入其内哉客曰甚善甚善我始以子爲懵懂今而知我之懵懂實甚請以子言弁諸報首庶天下懵懂如我者咸恍然於文之貴因時制宜乎執筆人曰謹如命爰詮次而付諸手民 
[本館接奉電音]  
　　昨日午前西安行在飛電傳來上諭二道敬謹譯登○八月初九日行在内閣抄奉上諭總管内務府大臣祿著賞穿黄馬褂欽此同日奉上諭回鑾在卽軍機大臣榮祿王文韶鹿傳霖瞿鴻禨均著賞穿黄馬褂欽此 
[那里使覲見日皇餘話]  
　　中國欽命專使日本大臣那琴軒星使於華歴八月初一日覲見日本明治天皇呈遞國書致詞道歉此已記諸報章兹見日本報云星使覲見之翌日午前十下鐘越三十分時復由皇后宫大夫香川氏導謁日后日后慰以温言旋命駕至靑山展使館書記生杉山彬之墓日皇遣總務長内田氏人事課長加　氏以禮欵之 
[定期撤兵]  
　　日本報云中國大皇帝將奉皇太后回　各國聨軍次第由京撤退日本某統帥已確定東歴九月十六日卽華歴八月初四日將各項軍隊一律調回矣 
[師行有期]  
　　松江采訪友人云駐紥江陰之江南自强軍業經大憲札委記名提督張軍門騰蛟接統拔隊北上迎護鑾輿聞已擇吉本月十七日馳赴清淮遵陸至山東擇地小駐至李壽亭軍門大約交替之後即須遄回松郡節轅矣 
[直藩周方伯飭修行宫札]  
　　爲札委事照得本司前奉督憲李札飭此次　鑾大差事務繁重應由該司總理一切令卽遵照預爲籌辦並奉憲諭直省遭此蹂躪民情困苦已極所需辦差經費另行籌欵概不借資民力 
 
 

Page 2

 
 
務須愼選妥員會同地方官備辦無任絲毫浮冐等因蒙此當經委員查勘蹕路並尖宿處所道里旣長房屋又少所有辦理橋梁建修房屋雇備車馬製造木器鋪墊陳設以及支應酒席等項均關緊要俱應預爲籌畫爲時已迫添建行宫工程尤不可緩自應分項委員承辦仍責成地方官會同辦理並於省城先設總局綜理一切以期核實而免運誤兹查有候選知府張廣生堪以估修行宫房屋除詳明外合亟札委札到該守立即遵照妥爲辦理毋稍延緩應需委員襄辦卽由該守自揀員禀請札委切切特札 
[日使歸朝]  
　　日本報云日本簡駐中國使臣小村氏名壽太郎者於東歴九月十一日即華歴七月二十九日由京師附火車赴大沽乘千歲軍艦繞行烟臺仁川以抵馬關定於東歴九月十八日卽華歴八月初六日至横須賀軍港大約卽日當歸朝述職也 
[裁併釐金]  
　　武昌訪事人云湖北巡撫端午橋中丞目擊釐卡如林爲害商旅因思此舉本朝廷不得已之事當此創行新政之際縱庫儲支絀不能遽議革除亦宜分别或併或裁變通辦理爰會商湖廣總督張香濤制軍制軍深以爲然遂札委牙釐局文案卞夢濤大令馳往上下游各局卡逐一查勘詳晰禀覆以便采擇施行聞制軍之意擬於扼要之區酌留專局六所委道府大員經理其事此外大小局卡一律裁撤至商民完納釐金則仿照各處洋關章程只于進出口時各抽一次此外槪不重徵果爾則牽車服賈者流可免却無窮擾累矣謂非恤商便民之美政哉 
[裁兵募勇]  
　　武昌訪事友人云湖廣總督張香濤制軍講求武備惟日孜孜近見緑營積習太深難期振作擬將額設各營標兵槪行裁撤另募練軍若干營以資調遣業經商諸兩江總督劉峴莊制軍會銜奏請飭下各省一律遵行隨檄飭護軍營統領張虎臣游戎選派得力將弁招募精壯六營附入原有各營以補緑營之闕所有營哨各弁皆取材於武備學堂中從此整肅營規認眞訓練干城復心之寄庶可拭目俟之矣 
[開學有期]  
　　武昌采訪友人云湖北自强學堂自大憲札委趙渭卿觀察爲總辦卽大加整頓井井有條迨六月中旬各教習俱暫回逭暑現在節逾白露一味新凉觀察恐日久曠功爰定期本月初一日開學先期會同提調漆大令趨詣督轅禀知 
[苦口婆心]  
　　揚州訪事人云兩江總督南洋通商大臣劉峴莊宫保以年來教案齟龉多肇自細微愚民無知實可憐而又可恨因撰成勸民歌一首通飭所屬鈔錄出示俾家喩戶曉民敎悉泯猜嫌兹已頒發到揚由江都縣湯星軺明府出示曉諭略謂案奉府憲沈札奉藩憲恩札奉兩江總督部堂劉札開照得本部堂現撰成勸民歌一篇當飭善後局刊刻兹據該局刊刷呈送前來合亟札飭札司轉發所屬一體抄錄多張遍行曉示俾家傳戶誦風氣日開仍將奉到日期及示諭程式呈送查考等因到司合亟札府等因下縣並奉發勸民歌二百張云云說者謂此歌淺近易知俗不傷雅倘地方紳士互相傳述藉以牖啓愚民則裨益誠非淺鮮也 
[英艦過潤]  
　　鎭江訪事友人云本月初一日有一英國兵艦由滬上駛抵京口下椗江心艦中兵士羣至烏洲山一帶閒遊常鎭通海道長久山觀察飭水陸總巡周錦堂遊戎及洋務忆員邵大令督率差勇沿途保護聞小泊數日卽須駛往漢皋 
[革員過潤]  
　　鎭江訪事友人云巳革浙江金衢嚴道鮑祖齡奉旨發往新疆極邊充軍經浙江大憲派員押解登程本月初六日道出潤州地方官派差勇護送出境 
[觀察過鄂]  
　　武昌訪事友人云日前新任湖南岳常澧道韓古農觀察由姑蘇赴湘履任道出鄂垣命駕至督撫轅謁見張端二大帥旋詣司道各署拜會小駐舟次旋卽解維 
[黄堂受篆]  
　　揚州訪事人云新任揚州府鈺太守諏吉七月二十七日丑時接印二十六日前任沈碧香太守委員將印信文卷送至公館屇時鈺太守朝服朝冠行拜闕拜印諸禮然後公服升座受屬下各員庭叅及胥吏公差叩賀禮成退入後堂小憇比天色大明本郡官紳衣冠往賀車龍馬水接軫聨　 
[示懲游勇]  
　　鎭江訪事友人云本月某日駐防旗丁某甲由城外購物而回行經西門左近忽遇乙丙下三游勇佯與碰撞突扭其髮辮奮力攢毆甲痛極狂呼適滿營總巡局員某佐領帶兵至此叱令拘拿乙奮步奔逃僅獲丙丁二名遂連甲解送副都統署奇統制以甲出外肇事咎亦難辭飭某協領照鬥毆例折責旋親提丙丁研訊同供小的等在某營當勇統制立傳營弁來轅詢明並無其人復加推鞫攺稱在某防營食糧及統制飭弁持名片往問則稱早已革除遂飭各責軍棍八十下荷以巨枷發西門外示衆一面發出告示張貼通衢略謂鎮江係通商口岸五方雜處良莠不齊游兵散勇最易混跡其間特出示曉諭仰各該稽查局官兵一體知悉本副都統責在守土衛民地方之事本不應干預奈因值此各路營勇紛紛撤散之時是以無分畛域遇事莫不與地方官商同辦理斷不容此項匪徒擾害善良此後如再有前項游勇冐名逞强沿街詐擾情事該局立卽派勇拿獲本副都統定卽咨商督撫照軍法從事俾根株盡絶地方得以安綏斷不再事寛宥也特示 
[鄂省决囚]  
　　武昌訪事友人云本月某日湖北按察司李少東廉訪接奉刑部釘封文飭將襄陽縣某案盜犯處决當即飭知江夏縣陳介菴大令大令以目下正在設壇祈雨未便遽爾行刑趨赴臬轅禀白廉訪謂部文已到不能片刻稽遲大令遂於傍晚會同城守營王千戎督率兵役將犯提出如法綑綁押赴武勝門外斬决梟取首級發往犯事處懸竿示衆 
[鄂垣祈雨]  
　　武昌訪事友人云入夏以來淫雨兼旬江洒暴漲近水諸郡縣悉嘆其魚迨七月初旬天氣暢晴水漸消退鄉民補種雜糧晚　以冀收效桑榆乃亢晴一月有餘迄未見甘霖下降昔之憂潦者今又轉而憂旱高原下隰坼裂若龜文犁雲鋤雨者流無不翹盼雲霓馨香默禱江夏縣陳介庵大令關心民瘼會商夏口廳同知張司馬漢陽縣馮大令出示禁止屠宰就龍神祠設壇祈禱以期感召祥知未知碧翁翁果能粒我蒸民不負期望否也 
[京江祈雨]  
　　鎭江訪事友人云入秋以來雨澤稀少各鄉禾稻收成告歉米價遂日漸加昻常鎭通海道長久山觀察心焉憂之率同署鎭江府許東畬太增及丹徒縣張大令親詣龍王廟設壇祈雨本月初六日午刻陰雲四合微雨東來惜未逾時卽雲收雨歇次日天剛破曉之見雨師戾止雖未甘霖大沛然亦可見賢長官之誠能格天矣 
[粤東火譬]  
　　廣州訪事人云上月二十二日之晚四更時城西杉木欄迤西某店廚房火起鄰人瞥見汲水灌之幸卽熄滅祗燬廚屋一間 
[浙省官塲紀事]  
　　杭州訪事人云簡授浙江衢州府知府世百先太守由行在領憑到省禀見各大憲上月二十五日奉藩憲誠果泉方伯飭赴新任供職旋趨赴各憲轅禀謝擇吉履新○正任天台縣調署雲和縣張亦元大令奉藩憲誠果泉方伯飭回本任遺缺飭新選是缺之孫精齋大令赴任已於七月二十六日牌示轅門矣○浙江巡撫任筱沅中丞蒞任以來逐日傳見候補各員藉以察其才能器度至實缺人員之撤任來省者亦隨時傳見如果才堪任用及情有可原即命藩司誠果泉方伯分别存記或飭回本任或另委差使務在量能任使不没所長○寗波洋廣貨捐局總辦余挺生大令現屆期滿牙釐局憲札委洋務局收支委員候補知縣萬大令康接辦所遺收支一差由藩憲誠方伯札 
 
 

Page 3

 
 
委林大令師尙辦理○浙省保甲事務前由撫憲任筱沅中丞札飭鄒觀察渭清總理觀察擇吉本月初一日蒞局任事至提調一差無甚緊要刻已裁撤不復委人矣○本月初二日藩轅牌示烏程縣大錢巡檢于儉鎭海縣長山巡檢瞿廷燮臨海縣前所巡檢顧禮祥均飭令回任○試用訓導盛廣文慶藩原辦撫轅文案兹者奉委詁經精舍監院所遺文案一差攺委劉大令如輝接辦已於本月初三日到轅任事矣○本月初三日署樂清協副將郭協戎因公來省禀見任大中丞旋於初五日禀辭回署 
[蕪邑官塲紀事]  
　　蕪湖訪事人云新任安徽太平府龔太守於上月十三日抵蕪闔城文武各官咸至江干恭迓太守以某客棧爲公館俟前任交卸然後鶯遷入署○前江南機器製造局總辦潘芸蓀觀察言旋珂里上月某日道出鳩江小作勾留卽解維就道○中江書院七月課輪由徽寗池太廣兵備道吳季卿觀察主政時觀察方駐節書院至期飭監院吳廣文給卷暫免點名扃試○京師瓣設外務部急需通達時務之材徽寗池太廣兵備道吳季卿觀察向爲辦理洋務熟手日來聞有内用之信然究不知確否也○上月某日署蕪湖縣陳雲湘大令因公赴省現已回署大令本准補六安直隸州知州聞有攺署亳州之說然刻下尙未見明文也○省中大憲以皖北驛務疲玩已極因委前署繁昌縣知縣左大令瑞芝赴滁州查辦○委署河口司巡檢曾少尹籍隸豫章上月某日接鈐視事暫假江西會館爲辦公之所○安徽提督學政綿大宗師准當塗縣吕璇甫大令禀報皖南災情孔亟請暫緩考試等情而多士咸躍躍欲試擬聨名具禀憲轅不知能邀允准否也○上月某日徽寗池太廣兵備道吳季卿觀察札委陳晉卿二尹解餉銀赴河南開封府交卸○新任長江水師提督程從周軍門於七月初十日行抵太平闔屬文武各官咸至江干迎迓○安徽巡撫王芍棠中丞札飭藩司湯小秋方伯委某員來蕪密查要件暫寓長源泰客棧 
[鎮郡官塲紀事]  
　　鎭江訪事友人云正任江安督糧道升授江蘇按察司效述堂廉訪前赴袁公浦謁見張漕帥禀陳海運一切事宜事畢卽於七月三十日乘舟南下道出京江小泊六吉園馬頭鎭城文武各官均往江于迎迓未幾廉訪乘輿詣新河街海運鎭局暫駐隨將招商局棧内所儲江北三河漕米逐包騐看至本月初二日遄回白下○丹徒縣張大令訪悉牌灣頭擺渡等處時有棍徒設臺聚賭因念目下正當鄉民收穫之際恐被若輩所誘罄厥腰纒特派差勇嚴行拿辦蓋亦安良除莠之方也○署鎭江府許東畬太守前赴蘇垣謁見撫憲聶仲芳中丞禀陳鎮屬水災振撫事宜小作勾留卽於本月初一日乘舟因鎭屬下印委各官咸赴南門外官馬頭恭迎如禮○江南提督李壽亭軍門赴金陵公幹畢卽於本月初五日乘虎威兵艦東下道出京口下椗江心鎭城印委各官及新湘江勝各營管帶咸赴江干迎迓有頃軍門乘輿往文武各衙門謝步迨金烏酉墜始展輪回江陰防次○本月初五日江勝軍統領杜雲秋觀察由官馬頭登舟帶以小輪船溯江駛赴金陵謁見兩江總督兼南洋通商大臣劉峴帥籌商防務瀕行江勝全軍總巡周錦堂游戎以及水陸各營官弁咸赴馬頭恭送 
[甬江小志]  
　　寗波訪事人云本月初一日之夜郡屬大西壩釐卡突被羣盜行劫致失巨金事後卡員飛報鄞縣署次日縣主徐蓉齋大令卽僵營往勘勒限緝拿○月前寗紹台道春會東觀察因公赴省謁見各大憲旋於本月初二日由滬上附招商局江天輪船回甬屬下各員均往江北岸迎迓○府署東首薙髮店主某甲之女嫁餘姚史某爲妻上月某日歸寍父母迨二十九日之夜不知何故與母同刎于牀翌日家人投鄞縣署報案縣主徐蓉齋太令臨塲相騐仵作唱報委係用薙髮刀自刎大令飭吏塡明屍格諭令地保備棺收殮○寄居江北岸之甯海人某姓婦近與鄰婦口角吞烟自盡地保投鄞縣署禀報縣主徐蓉齋大令騐悉情形飭地保備棺收殮並將鄰婦交差看　俟屍親到甬再行提訊○木棉收成告歉市價頓昻每洋銀一元止購四斤十二兩 
[南昌近事]  
　　南昌訪事人云邇來各屬晚稻爭榮競秀可望有秋卽被水之田鄉民設法補種亦可望收效桑榆惟低田之積水較深者一時不克全消未免抱向隅之撼耳○自米榖免釐之後米商雲集省垣糧價因之漸賤近日新米上市每石祗售錢三千文惟各糧食行之零糶者每升仍需錢四十文升斗小民未免怨咨交作也○本年省垣各項生涯較上年尤爲清淡近日錢店倒閉數家其餘各店亦無不如江河之日下惟米店自遭大水卽壟斷居奇迨節屆仲秋新開者尤復不少亦可謂牟利之工矣 
[白門秋柳]  
　　金陵訪事友人云有某甲者著名巨盜也犯案纍纍迭經地方官飭捕拘拿終被倖逃法網上元縣署捕快因之干血比者屢矣邇來匿跡江寍縣境與四福巷某土娼結不解之緣本月某夜乘娼熟睡囊括所有而逃翌晨娼投汛弁某君處報案旋經汛兵緝獲汛弁以竊也薄加笞責移送自新所收押適上元捕快馬林行經其地詢知情節歸禀縣主劉松亭大令大令立卽備文關提到案釘鐐收禁聽候訊供○月前大水爲災米價異常昻貴上元江寗兩邑宰關心民食派人分投購米擇地設三局平價出糶以救災民徧野哀鴻歡聲雷動邇日四鄉新榖一律登塲米價日漸從廉小民易於謀食大憲遂下令自八月初一日起將三局一併停撤以節度支 
[虹橋凉月]  
　　揚州訪事友人云督辦甘泉團練兼城内保甲總巡陸别駕於本月初二日之晚升座訊案後覺政躬小有弗豫遂登榻偃臥至翌晨忽頭痛欲裂家中人急延醫診治效騐毫無入夜卽溘然長逝家屬擇於初四日大殮所遺總巡及團練各差想須由上憲另委他員辦理矣○邗上地痞靑皮多於他處邇來又有清帮紅帮名目到處成羣結隊遇事生風爲害地方誠非淺鮮保甲總辦章觀察下車伊始卽將著名有案之一百十五名開單示禁並謂如果不知悛攺定卽按名拘拿詎料若輩竟視禁令爲具文本月某日某某數地棍至某妓寮藉端滋擾龜鴇始猶竭力逢迎繼見其黨愈集愈多甚有露刃相向者深恐釀成事端急倩人至宛虹橋武衛軍營申訴哨弁某君急率健兒至移時團練巡丁保甲局勇相繼而來當塲禽獲六人解送保甲總局禀請核辦大約一經訊實當必盡法嚴懲矣 
[上海官塲紀事]  
　　昨日本邑南卡稽查委員吳司馬因有公事命駕至上海縣署拜會縣主汪瑤庭大令互商良久而出○昨日三林塘巡防局員李二尹命駕至上海縣署謁見縣主汪瑤庭大令面陳公事○昨日江蘇試用典史房鋆山少尉命駕至上海縣署禀謁縣主汪瑤庭大令飭丁擋駕○南市浦江水处局員司徒貽芬司馬經蘇松太兵備道兼江海關監督袁海觀觀察札飭調辦洋商租地會丈局差擇吉月之十六日到局視事昨日晌午命駕至南市馬路工程局拜會總辦翁子文太守晤商要公良久始興辭而出○江蘇海運滬局總辦江大令錫圭曁會辦馬船西明府均於日昨命駕至南市馬路工程局投刺旣而江蘇督糧道羅少耕儲憲之嗣君名肇煇者亦詣局拜會總辦翁子文太守次第飭家丁擋駕 
[嚴禁私]  
　　昨日上海縣汪瑤庭大令接奉上憲札文飭禁私錢大略謂現在市上貿易須一律通足制錢不准私攙砂壳小錢如有奸徒私鑄販售務卽嚴拿究辦等因因卽轉委主簿孫立幹少尹赴城廂内外各鋪認眞稽查遇有砂壳小錢卽令剔出盡數繳縣聽候秤收給價解局鎔化如敢故違立卽提案究辦少尹奉委後刻已出示曉諭矣 
[法員赴甬]  
　　前晚法國簡駐滬上之總領事巨賴達君命駕至招商局金得源馬頭附北京輪船赴寗波公幹大約小駐數日卽當航海遄回也 
[幾釀火災]  
　　昨日清晨本邑裏虹口竹行橋第三千一百四十二號門牌江北人汪阿和家悞將火油燈撞翻以致烈燄飛騰幾至不可收拾幸急汲水施救得以火滅烟消祗焚去蚊帳布被等物然受驚巳不淺矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禹穴探奇]  
　　紹興訪事人云蕭山西門外姑娘橋畔通益公機器紡紗廠近由藩憲提去公欵銀十七萬廠主遂無力支持暫行停歇○上月廿旬某日西興河中忽由上游浮來男屍一具潮退後陷入沙灘當經地甲投報善堂及紳董往騐形似舟子指鼻有泥毫無傷痕知是失足墮河身死爰卽備棺收殮發壇標記以俟家屬認領○有馬某者販得土漿二十餘斤裝入衣箱乘夜航船赴省以圖偷漏釐金適爲保甲局員所聞告知緝私巡丁拘獲解局悉數充公誠可謂爲小而失大矣○上月某日有客自禾中附斑船回紹行經菱湖錢家潭突來盜船兩艘横截去路羣盜一躍登船拔刃禁嚇將船中所有搜括殆盡方鳴槍呼嘯而去是處係歸安與德清交界因卽開單報請德清縣主過玉書大令履勘緝查 
[上海縣署瑣案]  
　　英美租界公廨讞員張柄樞司馬解送劉炳餘汪繁長劉張氏陸得國到縣前晚縣主汪瑤庭大令升堂研訊劉供小的係揚州人前在鎭江開設香粉店妻子張氏向居原籍邇被翁正年誘拐來滬售入娼家六月初旬小的聞信而來在四馬路西公興里某鴇婦所開娼寮中尋獲當卽投報捕房及捕頭派包探往拘翁即畏罪吞烟自盡叩求恩准將妻領回陸供小的係鎮江人向在治下西門某鞋底作做工前者翁領張氏前來云由姨母趙氏作主倩伊售與娼家已議定身價洋一百四十元命小的爲中證至次日趙氏至小的處送張氏入娼寮繕立賣身契先收洋銀五十元小的並未得受中金叩求明察汪供小的與翁素識是日由翁囑爲中證因身價未經收楚無從分得中金張氏供丈夫出門貿易久不歸家近有信來小婦人倩翁代閱翁誑稱丈夫欲意接小婦人至滬上小婦人深信不疑卽約同姨母隨翁來此及抵埠始知丈夫並不在滬旋被翁售入娼家今幸丈夫尋獲願卽回家大令著劉具結領妻陸汪各責二百板翁旣自盡免予究辦○王觀明控王雪香盜賣墳地前晚大令升堂研訊觀明供是地本係族中公産現有小的祖父棺木浮厝已擇定明年二月十一日安葬忽被雪香盜賣求恩訊究雪香供前者小的父親託觀明之父介紹向張姓買得此地今見洋人開築馬路小的因永遠租與洋人原契呈電王秀春供小的係王姓族長觀明雪香均係小的姪孫伊祖有子兩人長名培玉係雪香之父次名鳳祺係觀明之父此地確由培玉自買今尙厝有伊祖棺木大令謂雪香將故父遺産租與洋人並無不合觀明仍嘵嘵爭辯大令喝責二百板交人保釋 
[上海巡局紀事]  
　　前日本邑南市吉祥弄某錢莊執事人遣其僕黄某負炭至某處行經王家嘴角跌翻於地有杜阿福者見而拾取黄怒伸手批其頰以致忿爭旋互扭至十六鋪巡防中局控訴局員黄衡堂二尹研訊之下判將杜掌頰二十下○日前本邑南市施相公弄益元藥材行失去洋銀八百七十元小銀圓三百五十枚執事人朱加德投報十六鋪巡防北局旣而查得司閽人殷阿壞當晚曾留歇夥鄭阿裕在行遂將殷扭送保甲總巡局總巡朱森庭明府研訊之下並無端倪遂傳地甲更夫到案分别笞責勒令赶緊緝查 
[馬路工程局紀事]  
　　沙船戶沈慶餘投本邑南市馬路工程局控船夥顧知子乘船在石島洋面遭風時糾黨持巨斧向耆民顧邦彦恐嚇攫去洋銀一百元等情總辦翁子文太守准之昨日派水巡捕頭協同局差地甲往拘餘黨隨將陳太毛一名拘獲禁押捕房聽候訊究○南市馬路工程局總辦翁子文太守禀准蘇松太兵備道袁海觀觀察徵收人家所置東洋車馬車捐限本月初六日爲止如有逾期未捐者從嚴判罰旣而展限至初十日以示通融昨日飭捕頭傳知各巡捕務期留心偵察以杜弊混 
[英美租界公廨紀事]  
　　日前無錫人束根泉與其妻張氏及朱雲錫在路爭閙五百二十六號巡捕見而盤詰束稱妻子張氏逃出已逾六載今知被朱誘拐故與理論捕一併衐入捕房捕頭令解送公堂禀請讞員張柄樞司馬核奪○劉蟾香盜賣祖遺公地經其叔劉子巖查悉向論被毆遂扭赴公堂禀請訊究司馬諭令交人保出補遞禀詞聽候訊斷○桓蘭波扭許邦傑至公堂訴稱學徒蔣文德被誘無蹤向論不理請卽究追司馬飭差押候訊奪 
[英租界捕房紀事]  
　　日前英華街某姓家被賊竊去紅木報時鐘一架當即報諸捕房昨日包探張寶成在虹口查獲原贓吊入捕房留候緝獲賊犯然後禀請讞員張柄樞司馬訊懲○李阿榮潛入福州路李胡氏家竊得金約指三枚旋被包探劉杏卿查獲帶入捕房捕頭令押候解送公堂禀請訊辦○積賊姚木金竊得某姓家粗布數匹報經包探趙銀河拘獲解入捕房捕頭令押候解送公堂禀請訊辦○流娼王阿金王阿秀彳亍汕頭路中强拉行客被六百三十四號巡捕拘入捕房捕頭仅押候解送公廨禀請訊懲 
[美租界捕房紀事]  
　　前晚烟妓陳三寳王阿寳在南潯路强曳行人入室共度良宵適爲六百二十六號巡街捕所見一併拘入捕房捕頭令押候解送公堂禀請讞員張柄樞司馬訊究○本月初七日積竊楊友生方順金闖入篷路第五百六十二號門牌甬人某姓家竊取金約指二枚金耳環一雙水烟袋一枝綢洋傘二頂綢衣二件洋銀三元初九日又至密勒路第九百二十七號門牌某姓家竊取銀質對時表一枚鞋五雙昨日清晨更濳至百頓路第四百六十九號門牌某姓家竊取銅質報時鐘一架綢衣四件水烟袋一枝各失主次第報捕後捕頭令包探倪順泉將二竊緝獲吊出各贓押候解送公堂禀請懲辦○昨日午前有一西婦乘雙輪馬車至西華德路加鞭疾馳誤將兪阿五所拉東洋車撞倒車輪大受損傷兪不肯甘休扭入捕房聲訴捕頭令西婦赔修費洋銀二元 
[江西官報]  
　　工部員外郎　良橒拜會戶部郎中丁繼瑜親拜知縣許金策往星子　賑濫用霖委辦洋務局文案姬愼思禀謝輪委釐卡一次楊家駿星子會辦捐務回黄錫光樂平公幹回張炳華卸代辦吉安淮鹽分局回仍辦鹽局提調州判夏翊宸監修課吏館高維陳鄱陽催地丁回典史黄慶雲回籍措　長寗敎諭葛敷熙安遠敎諭劉煥堯俱俸滿來省騐看指分縣丞洪恩煦典史虞維宗俱俸滿來省　看欽賜翰林院范昌第由安徽來省候補府胡乃鈞接查德勝門彭鍔接查永和門張鳳藻禀謝翰委釐卡一次從九張兆廣解鹽餉往金陵揚州福建福甯鎭總兵曹志忠拜會署南安府何剛德卸事回會昌縣垣陸卸事清理交代回州判金沛田由壽州回同知李毓璠由九江就醫回黄作元禀謝輪委厘卡一次指分府照楊心睦就近騐看布理朱履吉九江措資回新淦縣周宗洛撤任遺缺以洋務局文案卽用知縣王毓鋆酌委代理候補道江峯青新淦查辦敎案回威武副前營趙得　新淦彈壓敎案回署贑州府任貴　卸事回長甯縣金福往上海禀見盛丞堂劉世芳解餉赴滬陳善垣樂平公幹回知州尹葆衷禀謝揷委釐卡一次行知捐升知洪家衍丈量各地　　道縣丞湯祖和接查順内保甲王慶餘新淦公幹回指分從九張兆鏞就近驗看按知事蔣量煥叅革遺缺以候補縣丞曾廣選酌委署理又署廣信府照張鴻勳期滿更替以候補按司獄陳開文代　又署星子靑山司葉瑞期滿更替以未入李麟鈞坐暑縣丞陳體堯卸辦吳城下卡回贛縣典史陳　英俸滿來省騐看署廣　府任　　　辭赴任指分從九汪煦典史黄鳳翔俱見騐看汪慰洋務局委辦文案沈紹濂接辦騐局委署安仁典史潘祖熙無力赴任以從九來興署理候補府曹樹　禀知會同三營及親兵營點名發給六月分兵餉候補縣丁方榖禀謝酌委本　一次金盛秋代南昌相書謝起源解餉陜西　黄子　起服來江陳兆棠四川廻避來江縣丞陳天驥投文汪煦黄鳳翔俱就近騐看潘樹聲卸辦石鎭銜釐卡　署建昌府陳振瀛卸事回朱錦卸辦瑞袁臨分局回同知張宗湛禀謝拔委知縣一次知縣張鳳藻輪委厘卡張元義給予優缺一次汪培往謝埠卡公幹侯靑照辦鹽局提調又發審局學習劉世芳解　赴　趙宗璜安　回李棻鉛山回宗承　宜黄回俱銷保甲差潘行仁卸瑞袁臨分局回 
 
 

Page 10

 
 
[六月廿四至七月三十止各善士樂助醫藥捐清單]  
　　四川大足縣蔣邑尊募四川紳民集福册捐渝平銀念兩申九八元廿一兩零四分本埠金太太助洋十二元正金帳房助洋十元燧泰號助洋五元劉老太病愈酬愿洋五元麥景福求子平安洋五元忍霞氏助洋三元廖老太太助洋二元盧星雲助洋二元田得興鄧定炘劉善齋三戶各助洋一元黄金良右足外病求速愈助洋一元沈善士集福册來助洋二元共收洋五十元規元念一兩零四分上虞兪助午時茶四百五十包臥龍丸一百瓶蟾酥丸一百瓶燿昌堂紅靈丹大瓶四十瓶又小瓶紅靈丹二百瓶[  滬北天后宫前廣益善堂司嚴信厚施則敬朱佩珍唐榮俊等謹誌]  
 
 
 

Page 11

 
 
   
 
 

Page 12

 
 
   
 
