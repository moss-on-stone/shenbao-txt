# 1905 - 6 - 4911397

 

Page 1

 
 
[濟良分所募捐啓] [  申報館協振所謹告]  
　　虹口濟良所專收妓女之受虐含寃從良莫遂者飲食教誨一年之後俟其性情純淑爲之擇婚誠哉意美法良也祇以僻在虹口妓女赴訴殊多不便所中耳目亦覺難周現由華董嚴筱舫朱葆珊施子英沈仲禮徐雨之任逢辛周金箴陳潤夫曾少卿蘇寳森席子佩汪漢溪諸君設分所於四馬路事當倡始經費浩繁伏祈海内紳商慨解仁囊源源捐助俾無數受虐含寃之女子得出火坑幸甚禱甚捐欵請交本館恊振所隨時掣奉收條肅此佈聞伏祈　慈鑒 
[論旅順降日事]  
　　異哉俄人之竟以旅順降日本也夫俄國不惜數千萬巨貲經營西卑利亞鐵路其意無非欲在東方得一不冰軍港藉以擴充其海軍自前歲向中朝租賃旅順遂爲之建砲臺修船塢儲軍實練兵丁以地勢之險巇佐以人工之締造長慮却顧儼然欲以制日本而吞高麗日人實逼處此亦不惜苦心經營藉謀所以抵制彼此相激相薄至去歲殘臘將終而戰禍遂起當其時俄人志氣銳甚其視日本也儼有滅此朝食之心洎乎轉戰數旬未能得利俄皇又謂願驅數十萬衆併命沙塲斷不肯稍事却退日本君臣上下萬衆一心咸願出死力以相攻擊前仆後繼毫無退心迄今時閱一年大小不下數百戰卽在旅順一口軍士之殞命於槍林砲雨中者誠不知其幾千萬其建封港之策沈没船舶所值尤屬不貲乃日人縱百計猛攻俄人仍多方堅守似此勇猛堅忍實爲自古戰史所罕聞俄皇嘗諭旅順守將謂無論如何艱危必須守至波羅的海艦隊東來方爲息肩之日俄將亦每出臨陣輿親軍前各有城亡與亡之槪其意氣可謂壯矣乃不意艦隊未東降書遽遞所訂條約十一欵俄人無事不降心相從縱地本中國早存不甚愛惜之心然蓄謀數十年而始得者竟一旦舉而委之他人從此旣失東方海權西卑利亞鐵路亦將毫無所用俄人之失計孰有逾於此者哉或謂旅順雖降然波羅的海艦隊依然鼓浪東來並未停止俄京各報館亦大發議論勸政府仍從事戰務藉圖重振軍威他日兩軍再見以戎衣俄人未必不轉敗爲勝不知兵士所重者銳氣俄人當屢敗之後各兵已心存畏怯卽令重與交戰勇氣必不如前况旅順已在日人掌握中彼波羅的海艦隊前來毫無根據之地勢必至策應不能靈便有同遊騎無歸故現在戰局雖未告終而勝敗之勢已不難爲之豫决然則俄人之棄旅順其關係顧不重哉雖然吾爲之重有感焉夫旅順者中國之地也保障遼東何等重要卽前之租與俄人者不過以二十五年爲期而並非終於割棄也目俄日戰事旣起中朝確守中立於兩國勝負幾同秦人之視越人並不爲之過問今旅順旣已降日中國驟向日人索還固無是理然日人當戰事初起之際曾申明此次之戰祇激於義憤並無貪中國土地之心則中國自宜於此時運其外交靈敏之計畫以期稍補桑榆否則將來事平之後日人必謂旅順係得之於俄卽允歸還中國亦不能不酬以他項非常之利益至俄國海軍現旣失所依據不得不另向他處佔據要隘以期基業重恢是則中國於旅順旣難望璧還而南方各處海口尤不免處處有戒心幾有防不勝防之勢若俄人以後再遭敗衂知難與日人爭衡更難免不出其狡謀改而擾及中國隠憂所伏不可不防故此次旅順之陷中國將來或收漁人之利或受池魚之殃桑土綢繆在於未雨吾願秉鈞當軸諸巨公其各深長思哉 
[俄將電奏降日]  
　　昨晚十二點一刻鐘接日本東京專電云華歴十一月二十九日午前七點鐘日本大本營接旅順攻圍軍報稱華歴十一月二十七日日俄兩國旣定規約後俄將司徒西爾卽托我委員將此事代發電奏知俄皇請爲准我委員得我軍司令官乃木大約之允諾遂爲之發電至二十九日接到俄皇還電其往復電文分錄如下華歴十一月二十九日午後九點鐘司徒西爾電奏俄皇云本日微臣不得已而降服於日已於條約上署名日本軍允在旅順之各將校官帶劍宣誓不再與現在之戰役卽准回國否則作爲捕虜華歴十一月二十九日午前十點鐘接到俄皇電諭云朕允准各將校官宣誓不與現在之戰役而回國 
[照約撤退專電]  
　　昨日接日本東京來電云華歴十一月二十九日下午六點鐘日本大本營接旅順攻圍軍司令部報稱日軍已於華歴十一月二十八日下午一點半鐘收受椅子山大小鞍子山及其東南一帶之高地砲臺砲壘俄軍已照約撤退以爲願降之証據矣 
[補譯議降條欵二則]  
　　前晚本館得日本東京友人所發專電内有議降約章九條當卽登諸報首嗣蒙駐滬日本總領事官小田切君函示官電一通乃議降約章全本也大旨與專電所述不相上下恐貽水複山重之誚不復譯登但末多第十及第十一二條合卽補譯如下十不預戰事之平人應照本約所附點交關涉民政財政與夫簿籍文牘之例施行其中規則均須另行議處俟議定後卽附入此約一同遵守十一此約日俄兩軍各執一紙一經畫押卽須切實施行 
[交臺作證]  
　　華歴十一月二十九日駐滬日本總領事官小田切君以東京所發官電身示内開頃由陸軍大將黑木氏飛電報稱俄軍已將椅子山及他處各砲臺於前日午後一點半鐘時交付我軍以爲乞降之證 
[交割旅順]  
　　華歴十一月二十九日日本東京來電云頃得官報宣稱日俄兩軍所派全權大臣會議乞降之事俄人於昨日告畢今晨已將旅順砲臺及軍士所用之物各種官物官産陸續交付日人矣 
[設誓留刀]  
　　華歴十一月二十九日英京倫敦路透電局來電云頃得日本東京訪事人傳電相告謂日人允准各俄官任便遄回惟須設誓踐守并留下所佩之刀昨日日軍已據守旅順砲臺多處矣 
 
 

Page 2

 
 
[述旅順降日後情形]  
　　昨日午後駐滬日本總領事官小田切君以華歴十一月二十九日東京所發官電見示内開頃接旅順日軍公電稱旅順巿中景象現已漸漸整齊計目下有居民一萬八千人弁兵之與於戰事者五千人病兵傷兵約二萬人糧食尙多惟各種材料寥寥無幾刻下日軍頗甚忙碌以方散財振濟災民 
[述青島逃艦情形]  
　　十一月二十九日青島來電云俄國滅魚雷船數艘已於今晨九點半鐘時在港内解去軍裝至前所限定寄泊之時嗣因日本魚雷艇駛入港中故復展至今午後二點鐘時爲止蓋卽日艦開去後二十四小時也 
[述烟臺逃艦情形]  
　　華歴十一月二十九日烟臺來電云寄泊港内之日本滅魚雷船逾二十四小時卽行駛去因照章逾限須卸去軍裝也至今晨重復駛回不知有何故至逃來此處之俄艦上水手兵丁約共二百五十名卽將禁諸中國西砲臺内將弁十八人則准其寄居各旅店又電云刻有下右日本魚雷艇四艘滅魚雷船三艘寄泊内港 
[俄軍訴苦]  
　　華歴十一月二十九日英京倫敦來電云俄國陸軍提督司堵瑟爾曾於乞於之夜電奏俄皇歴陳旅順兵民被圍苦况書中略云旅順各砲臺情形狼狽無以復加而我軍之被害最深者則爲軍士皆患血貧之症　病由血衰而起卽癆瘵之類也其未患者祇數人而己兼之日軍所發十一寸徑口砲彈丸如密霞摧堅命中猛不可當我軍旣無抵禦之方則惟有茹苦忍受而己日來已陣亡大將有三員傷者三員云云觀此亦足見俄人所失之巨矣 
[日軍封口]  
　　華歴十一月二十九日日本東京來電云此間官報載封鎖遼東海口之策已於西歴正月一號施行所封之處由旅順迤西至南進口處灣環至海角而止至大連灣船隻必須破格允准方得往還　 
[降將上言]  
　　華歴十一月二十八日日本東京來電云日本上下兩議院擬於西歴正月六號致書敬謝陸軍大將黑木氏聞日人已准俄之降將司堵瑟爾電奏俄皇告以若再拒抵日軍必難轉敗爲勝不如屈已降服之爲愈也 
[俄民失意]  
　　華歴十一月二十九日英京路透電局來電云旅順降日之信業經俄京聖彼得羅堡官塲宣布通國知知俄民聞之大爲失意各報均宏宣議論諄勸民人扶助政府俾戰事得以蟬聯而下以示俄國仍爲環毬强大之邦 
[俄艦消息]  
　　德京柏林來電云頃葡萄牙國某日報言俄國波羅的海艦隊已於西歴一千九百零四年十二月二十六號駛抵葡屬阿非利加洲西部司列脫埠夫九希尤海灣矣 
[俄艦損傷]  
　　英京倫敦來電云俄國波羅的海諸軍艦之東來也默察軍威似不甚旺刻有謡傅已奉俄廷發電召回者且其中各水雷艇當製造之際破綻良多中有戰艦二艘機器業經損壞矣 
[俄人失望]  
　　南洋新加坡來電云英國官員以俄國波羅的海艦隊將次到此下令嚴禁商人違例售煤俄人聞之大失所望又以日本巡洋艦已赴南洋迎戰從前所籌軍略胥不得行政府中人益復情形狼狽 
[日艦行程]  
　　南洋新加坡來電云西歴一千九百零四年十二月二十九號日本用商船改造之香港丸日本丸二巡洋艦已駛抵奇耶拔海島西岸恩愛羅海灣明係從新加坡繞由司馬脫臘來此也 
[俄皇返蹕]  
　　華歴十一月二十九日英京倫敦來電云前者俄皇六飛臨幸親簡各省大軍兹忽將成命收回急於返蹕大約日内已駕旋俄京聖彼得堡矣 
[詳紀日人驩迎大帥情形]  
　　日本東京某日報云我日海軍大將東鄉平八郎海軍中將上村彦之丞由旅順凱旋豫定明治三十七年十二月三十日午前九下鐘越三十分時行抵新橋火車站先是日人士之企慕二帥威名者爭赴新橋膽仰火車站外遍懸旭光徽幟及各國國旗五色陸離多以千計東京參司會員巿會議員各區會議員商業會議所人員相與結隊來觀其數何止數萬未幾輪聲轆轆馳抵站前東鄉氏偕參謀長島村氏參謀秋山氏副官永田氏戎服下車上村氏同行者則有參謀長加藤氏副官官越氏隨由勅使井上氏御使武舟氏皇后宫亮山内氏東伏見宫伏見若宫二親藩曁各宫御使握手殷勤同申敬意旣而貴族院議長德川氏衆議院議長松田氏互相慰問參謀總長山縣氏伯爵松方氏内閣總理大臣桂氏宫内省大臣田中氏海軍省大臣山本氏及海陸軍諸將校東京府知事千家氏東京巿長尾崎氏以下朝野貴紳數千人亦以次驩迎道左東鄉上村二帥隨分乘宫内省所派馬車直抵海軍省沿途高呼萬歲之聲幾訝春雷百面所過之處家家懸　國旗日比谷公園燃放烟火數百架海軍省大門之外則由國民後援會支搭綠門以表歡迎之意二帥旣抵海軍省宫中卽遣侍從武官井上氏大本營則遣少將村田氏副官堀内氏來迎二帥在大臣室中約同海軍大臣山本氏依禮接見敬以香餅酒擎杯呼兩陛下萬萬歲海陸兩軍萬歲者三迨十二下鐘越二刻時二帥同乘御用馬車由海軍省入宫覲見日皇及后有棲川宫侍從長德大寺氏幹事巖倉氏侍從武官長岡澤氏以下皆隨從海軍大臣山本氏軍令部長伊東氏以及海軍將校咸分班侍立日皇玉音徐吐慰勞有加二帥隨將攻圍旅順以來前後海戰情形一一上奏及退朝日皇下詔賜二帥曁海軍省大臣軍令部長諸人午餐洎午後二下鐘越二十分時始出少選日皇復飭人齎賜二帥金質對時表各一枚酒殽資各一封島村氏以下各官則各賜酒殽資一封旋又以交殽一席清酒一　齎送東鄉氏府第當晚東京巿民擬大開驩迎之會東鄉氏聞之急具東以辭其言曰諸君盛情僕所深感惟念部下士卒刻尙宣力沙場雪虐風饕奇苦萬狀獨僕蒙兹嘉貺情何以堪僕之回京實奉大本營宣召密籌重要軍務不久仍須仗鉞出征敬謝諸君愼毋以逾分榮施重鄙人之過也於是驩迎之會遂中止 
[俄入伊犁]  
　　日本大阪某日報登中國京師來電云日前鎭守伊犁將軍某軍帥電逹外務部略稱此間回漢失和迭生糾葛刻已派員排解得以稍稍敉平惟俄人藉口於保護商人驀地徵調陸師闌入土謝圖汗所轄地方迄今猶未撤退以致訛言四起人心皇皇紳富之家多有挈眷赴他省避亂者似此膠膠擾擾深虞後患濳滋應請憲部商之俄國駐京使臣責令迅速將兵撤去云云日内已由外務部領袖王大臣備文詰問俄使雷薩矣 
[兩江總督南洋大臣接准外部咨文補發中韓通商條約札]  
　　爲札發事案准外務部咨本部查中韓通商條約於光緒二十五年十一月十二日在韓國都地彼此互換經駐韓出使大臣於二十六年三月寄回總署當付排印於是年五月通行在案兹准閩浙總督咨稱據洋務局詳稱前項條約尙未頒行到閩等語查是年夏間匪亂正熾難保不在途遺失自應將條約補行各省以備攷查相應將印本中韓條約一分咨行 
 
 

Page 3

 
 
貴大臣查照轉飭一體遵照可也等因當經李前大臣將條約札發江海關飭匠刊刻去後兹據該關道刊刻呈送前來除分行外合將條約札發札到該司卽便遵照分發各府廳州縣一體查收備考遇有交替照案移交不得散失爲要毋違此札附發中韓通商條約大清國大韓國切欲敦崇和好惠顧彼此人民是以大清國大皇帝特派全權大臣二品銜太僕守卿徐壽朋大韓國大皇帝特派全權大臣從二品議政府贊政外部大臣朴齊純各將所奉全權字據互相較閱俱屬妥善訂立通商約欵臚列於左第一欵嗣後大清國大韓國永遠和好兩國商民人等彼此僑居皆全獲保護優待利益若他國遇有不公輕藐之事一經照知均須相助從中善爲調處以示友誼關切第二欵自此次訂立通商和好之約後兩國可各派秉權大臣駐劄彼此都城並於通商口岸設立領事等官均可聽便此等官員與本地方官交涉往來俱用品級相當之禮兩國秉權大臣與領事等官享獲種種恩施與彼此相待最優之國官員無異領事官必須奉到駐劄之國批准文憑方可視事使署人員往來及專送差文等事均不得留難阻滯惟所派領事等官必須眞正官員不得以商人兼充亦不得兼作貿易倘各口未設領事官或請别國領事兼代亦不得以商人兼充若兩國所派領事官辦事不合可知照駐京公使撤回更換等三欵韓國商民並其商船前往中國通商口岸貿易凡應完進出口貨稅船鈔並一切各費悉照中國海關章程徵收與相待最優之國商民稅鈔相同中國商民並其商船前往韓國通商口岸貿易應完進出口貨稅船鈔並一切各費亦悉照韓國海關章程徵收與相待最優之國商民稅鈔相同凡兩國已開口岸均准彼此商民前往貿易其一切章程稅則悉照相待最優之國訂定章程稅則相同第四欵　韓國商民前往中國通商口岸在所定租界内賃房居住或租地起蓋棧房任其自便所有土産以及製造之物與不違禁之貨均許售賣中國商民前往韓國通商口岸在所定租界内賃房居住或租地起蓋棧房任其自便所有土産以及製造之物與不違禁之貨均許售賣在彼此通商口岸租地蓋房修建墳塋及交完地租地稅等事均應遵守該租界章程及紳董公司章程辦理不得違越　兩國通商口岸除各外國公同租界外如有一外國專管之租界則租地賃房等事一遵該租界章程不得違越　在韓國通商口岸所定租界外准外國人永租或暫租地叚賃購房屋之處中國商民應享獲一切利益惟租住此項地叚之人於居住納稅各事應一律遵守韓國自定地方稅課章程在中國通商口岸所定租界外准外國人永租或暫租地叚賃購房屋之處韓國商民亦應享獲一切利益惟租住此項地叚之人於居住納稅各事應遵守中國自定地方稅課章程四兩國商民在兩國口岸通商界限外不得租地賃房開棧違者將地叚房棧入官按原價加倍施罰五凡在各口租地時均不得稍有勒逼其出租之地仍歸各本國版圖六兩國商民由貨物所在之國内此通商口岸輸運至彼通商口岸一遵相待最優之國人民所納之稅鈔及章程禁例此約甚長容再接續 
[星使蒞萍]  
　　江西采訪友人云前署贑撫夏菽軒中丞接准欽差大臣鐵寶臣星使江甯來電略謂此次行期怱促不復秉節來豫章旣九江電局電禀護撫周瀚如中丞稱星使本擬取道武漢入湘祗以途中水涸舟膠因先遵陸蒞萍鄉查勘一切然後由萍遵陸來省等情遂札委李大令嘉德楊大令繼祖赴萍迎謁閱日又委糧道錫展臣觀察往迎兹聞星使已於十一月下旬某日蒞萍勘視遷建製造局地基並非入湘查案而觀察方升署贑臬雖通省刑名總匯繁劇異常然舍此别無長於專對之人大憲因仍令於二十三日帶同程大令祥藻首途大約在萍事竣後當隨星傳至省垣也 
[帥節過潯]  
　　九江采訪友人云署理江西巡撫簡授陜西巡撫夏菽軒中丞交卸啓行於十一月二十六日清晨由西清西昌大吉三輪船分帶官舫六艘抵潯闔城文武各官均赴接官廳遞呈手版中丞接見後隨於傍晚時揚帆上駛常備續備各軍弁勇均至江干列隊送行 
[將星西隕]  
　　鎭江采訪友人云京口副都統奇健亭統制克伸布近被二豎子爲灾醫藥罔效十一月二十七日酉刻將星遽隕闔城文武各官咸往戟轅弔唁 
[茂苑探梅]  
　　蘇州訪事人云邇聞官塲中人傳述上憲以江寗銀圓局所鑄銀圓不敷轉運擬就蘇鄉横涇鎭購地設廠購機鼓鑄尙不知其確否也○上月某日江隂縣金苕青大令因公來省乘舟至滸墅關附近河中忽遇狂風傾覆大令及隨從人等如鳧泛泛幾占滅頂之凶幸經鄰船竭力援救得以誕登彼岸然所失已不貲矣○邇來青陽地一帶馬路逐漸擴充業已築至閶門之外總巡捕頭鄂爾生恐難兼顧與副捕頭福生議定自二馬路至寶帶橋歸鄂管轄自閶門至二馬路歸福管轄已禀經上憲批示准行矣○省垣北局地基經前撫憲端午帥飭建師範學堂業己大興土木旋查得是處逼近元妙觀甚囂塵士學生不甚相宜因飭另覓善地傳聞護撫效述堂中丞擬就是地建造啓蒙學堂凡十歲以上十六歲以下蒙童均得入此誦讀不日卽可興工矣 
[上海官塲紀事]  
　　昨日太倉直𨽻州知州謝枝先直剌因公來滬命駕至道轅謁見蘇松太兵備道袁海觀觀察嗣至上海縣署投剌縣主汪瑶庭大令延入廳事中晤談良久而别○昨日義渡局委員吳倉碩明府乘輿至縣署與縣主汪大令晤商要公○昨日本城保甲巡防北局委員汪禹臣二尹因事詣縣署謁見縣主汪大令○昨日徐家匯保護教堂武弁陳少漁千戎策騎詣縣署謁見縣主汪大令 
[委員辦案]  
　　兩江總督南洋大臣周玉帥委江寍候補道李瑞書觀察玉麒來滬會同蘇松太兵備道袁海觀觀察辦理俄兵砍斃甬人周生友一案僑寓英界鼎陞棧己與觀察互商數次昨日復至道轅拜會袁觀察欵以午餐密談良久而出 
[備迎湘撫]  
　　昨日上海縣主汪瑶庭大令接蘇垣來電知前署江蘇巡撫端午橋中丞定於十二月初一日啓行初二日到滬飭卽預備一切以便恭迎　 
[公界火警]  
　　昨晚十點一刻鐘公共租界新閘路某鋪不戒於火瞭望臺上鳴鐘告警救火會西人急驅皮帶車前往竭力施救始得火滅烟消 
[籌移銅砲]  
　　署兩江總督兼南洋大臣周玉帥札飭停泊本埠浦江之祥雲兵輪船管帶樊侍勛别駕内開船已老朽著卽議價售去另購新船内有銅砲一尊著移置江南製造局等因别駕查得移置此砲時必道經租界因禀由道憲袁海觀觀察照會領袖德總領事請子放行 
[力爭女犯]  
　　蟻棍徐左氏誘售苗榮毛家女孩經苗經請包探金立生緝獲解送英美等國租界公堂讞員黄耀宿司馬訊出確情商之美總領事署繙譯官白保羅君判責手心二百下管押二年此前日事也昨晨捕頭遣包探劉光震至廨將氏帶回以便收禁女獄值日差並不禀知司馬貿然將氏指交司馬聞知勃然大怒以公堂章程並無女獄之設前已禀奉蘇松太兵備道袁海觀觀察竭力爭磋萬難遷就遂倩襄讞委員孫耳三明府於訊案時與白君熟商將氏帶回仍照向章辦理白君允之已請司馬函致鮑捕頭聲明一切矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十一月十四日戶部宗人府正白旂值日無引見阿王假滿請安盛京兵部侍郎薩廉到京請安世中堂諸賞廕生恩貴昌因伊母得賞綢緞謝恩毓岐玉璋各續假五日皇上召見軍機大臣及陸廉明日卯初二刻皇上升太和殿看版己刻至天壇入齋宫○十五日禮部太常寺正紅旗值日無引見葵公續假十五日皇上召見軍機大臣明日寅正皇上由壇内上祭禮成後還宫辦事召見大臣○十六日兵部太僕寺廂白旗值曰無引見洵貝勒假五日文熙請假十五日奉 
旨著毋庸賞假皇上召見軍機大臣明日辰初二刻皇上至皇極殿行禮辰正二刻升太和殿受賀畢還海○十七日刑部都察院大理寺廂紅旗值日無引見皇上召見軍機大臣 
[俄恤華人]  
　　日本大阪某日報登中國京師來電云俄將苦洛拔托金及氣氣耶庫夫目擊華人之居近戰地才慘遭兵燹困頓流離因之聯合中國官紳設爲救恤會集成巨欵酌量濟之 
[鐵路飛災]  
　　高麗漢京來電云四歴一千九百零四年十二月二十六號之夜十一下鐘時由京逹釜山之火車鐵路扶桑驛日本工目星野氏所轄工人德本今吉私藏爆炸之物於灶下砰然暴發貨棧悉化劫灰并延及日人房屋九家韓人房屋二十三家焚斃六日人一韓人此外負傷者計日人五名韓人數名亦意外之飛災也 
[禹陸殘石]  
　　紹興訪事人云越東各義塾現均改爲蒙學堂惟窘於經費定額無多兹由士紳議將城鄉各寺院田産詳細查明抽提十成之二以資輔助并定以初等啓蒙書爲課本現己擬定章程禀請學務處立定矣○西安縣縣丞某二尹現屆瓜期浙江藩憲翁筱山方伯札委嘉善縣主簿曹少尹鑑清調署不卽可接鈐矣○邇來浦江縣境盜風甚熾或有投縣報緝者縣主楊靄春大令每責成紳董會同捕役查拿逾期不獲則將董捕同押翼房以致諸董咸抱不平刻已聯名赴省上控矣越中舉辦冬防諭令城廂内外各巷栅均於二鼓後上鎖然竊案依然迭出也○寗海教案雖結惟尙有甲乙丙三從犯日久未獲曾由趙主教開列名單聲請營縣訪拿兹又函請洋務局勒限獲案嚴懲并稱前因教案獲咎之某縣令無辜抱屈應請開復云云刻經司道會議以逸犯果爲法所不貸自當設法拘拿惟某令應否開復殊非外人所能干預因議另給卹銀數千以後不得重提前案 
[團練已停]  
　　本邑浦東唐橋鎭保甲巡防局員任柱臣二尹議興團練以衛地方開辦至今已逾二月兹因鋪戶居民不願繳捐經費無從籌措爰於十一月杪停辦昨日特詣縣署向縣主汪瑶庭大令陳明 
[上海縣署案]  
　　周阿祥控陳炳華糾衆行兇等情前晚縣主汪瑶庭大令升堂研訊周供小的家住浦東陳家行與陳爲鄰前日家中矢去雄鷄一尾向陳查問伊遂糾衆扭小的之辫以穢物塗面並毆傷左肋叩求騐明究懲陳供小的當籮間夫役前日回家適周鷄失誣指小的所竊故與爭論並未行兇大令判責三百板 
[浦東保甲總巡局紀事]  
　　前日浦東三泰木行主某甲投保甲總巡局訴稱日前行中失去杉木五株兹在楊顯明處查獲請即提追總巡謝岳松明府允之○俞順雲投保甲總巡局控吳毛毛欠銀不還等情總巡謝岳松明府訊知兩造係戚串行令交人保出邀同董事理處○總巡謝岳松明府訪悉洋涇鎭八埭頭有人日夜聚賭搬演花鼓淫戲因微服而往拘獲無賴張雲生淫伶陸桂英訊明枷責旋復出示曉諭諸色人等如再違犯一經訪聞定卽提案重治○近日總巡謝岳松明府訪悉洋涇鎭上有演唱花鼓淫戯聚賭等事巡局差役索得陋規假作癡聾不復舉發因通傳各差到案訊究嚴懲 
[馬路工程局紀事]  
　　邇日捕頭擇華捕之不守本分者斥革四名一時人多投局承充者多至二十餘起昨日馬路工程局總辦翁子又太守命捕頭開單案送親自察騐擇其年力精壯者錄取充補○馬路工程局總辦翁子文太守以華捕紛紛更調其中熟習規則者無多禀請蘇松太兵備道袁海觀觀察擬定明年將各捕送歸城内警察學堂學習口號技藝 
[英美等國租界公堂會訊案]  
　　日斯巴尼亞國商人畢道謨控李秋亭李陸氏掯交地畝等情前日午後二點二十分鐘時讞員黄耀宿司馬會司日斯巴尼亞國領事闓敵羅君升堂研訊畢延律師穆安素主控李陸氏延律師瓊司剖白先由穆律師聲稱畢於西歴一千九百四年九月十七號向李永遠租定二十七保七圖二十九保三圖兩處地畝先付洋銀一千五百元由李親繕筆據限成交後兩月内將田單交付詎知此單契在李陸氏處以致逾期不交惟原議兩月内如不交單則將來付給租價時須罰去銀一千五百兩務請究追瓊律師起而言曰李之租地與畢旣自立筆據卽與李陸氏無關李陸氏果將田單扣留亦與畢不相干涉如果李與李陸氏别有轇轕應歸中國公堂訊理今本律師爲李陸氏聲訴者惟請將案注銷立子釋回而已司馬商之闓君著將李陸氏暫交妥人保出瓊律師請前所管押之某圖地保交人保出司馬亦許之 
[英美等國租界公堂瑣案]  
　　包探竇如海解馬阿三至案禀稱此人在福州路五百十一號門牌天樂窩書館當值堂之役日前行竊洋銀四十四元鈔票洋銀三十一元小銀錢七百二十枚及皮袍等物報由小的查獲尙少洋銀九十五元叩求究辦天樂窩主馬某訴稱此事已由馬阿三之岳母理償叩求恩　從寛發落襄讞委員孫耳三明府商之美副領事白保羅君判責手心二百下押候將贓繳齊始准交人保釋○包探石金榮解行竊張春林王阿二王仁芝朱二寶張長鳥沈阿全等六家衣物之歹人華榮寳至案張等投案領贓明府判責華二百板發押捕房一月○偷兒陳四阿闌入石路上瞽人吳鑑光所開錦華洋貨店火場攫取加非杯十二枚被一百零四號華捕拘解至案明府判責五十板贓存捕房○薛張氏僑寓戚串葛阿根家欲藉傭工餬口嗣以粗魯無人雇用葛遂資送登舟俾回故里不謂被與葛同居之女棍周徐氏誘至虹口海寗路六百十六號門牌蟻棍老張家串同價賣已議定洋八十元張氏大駭奔至葛處訴知一切浼葛投訴捕房捕頭派包探將周徐氏拿獲昨日解案請究葛投案聲訴前情薛張氏供衣服棉被已經無著求賜追還周徐氏供稱老張係案中某包探所雇夥役此事實伊起意明府判責周徐氏手心二百下管押一年○三十七號西捕見楊樹浦沈阿炳所開酒店深夜沽飲人語嗷嘈遂訴知捕頭傳案請究明府判罰洋銀三元○包探錢榮堂張才寳解積賊許阿二至案禀稱此人行竊屠紹三家棉被攫取不知姓名人所戴皮帽西婦某氏領圍請爲訊究明府判責一百板○偷兒黄福卿掩入周友甫陳蘭生二家竊取衣物報由包探陳金標拘獲解案請究明府判責二百板管押一月贜給周除分别領去 
[法租界捕房瑣案]  
　　流氓鄔長根串同傭婦張龔氏將陳瑞生之妻陳林氏强行姦佔被陳控諸公堂讞員陳楚生大提鄔訊明暫行管押昨日命提到案著重責四百板禁押捕房兩月期滿之後送改過所監禁若干時張龔氏掌頰二百下陳林氏掌頰一百下責手心二百下陳 
 
 

Page 10

 
 
請發堂留養大令准之○某四人家所雇細崽王阿昌濳入宰牲公所竊取大餐刀被管所西人查悉送案請懲王供出同黨李阿桂范阿福二人姓名大令飭一併拘獲質訊明確判令將王范各枷號十日期滿責釋李從寛開釋○小偷朱順林蔡二寶行竊某小客棧棉被當塲拘獲送入捕房解奉大令訊明判令朱押捕房半月期滿責釋蔡責二百板○某流氓在護城河畔奪取某甲所携衣服七件被包探拘獲解奉大令訊明著重責二百板○偷兒郭金標行竊某姓家松板三十塊及烟槍手爐等物被包探查獲解奉大令訊明著枷號一禮拜期滿責釋○小偷張阿六陳金福在新拓租界中圖竊被包探緝獲解奉大令訊明著各責二百板 
[美租界捕房紀事]  
　　前日傍晚時無賴阮阿法陳善金俞阿隆張根生糾約至西華德路長林飯館果腹不名一錢揚長而去值堂人某甲向之索取阮等大怒將碗盞任情擊毁後由四百八十九號巡捕一併拘入捕房捕頭令押候解送公堂禀請讞員黄耀宿司馬訊辦○前晚某國兵船上水手某甲醉態酕醄游行於百老匯路一帶被一百三十一號巡捕拘入捕房捕頭令押至酒醒時釋出○昨有甬人名岳卿者投捕房訴稱僑居西華德路某號門牌屋内歹人某甲作稱係屋主所雇來此添配窗上玻璃乘間竊去絲絨馬掛等物請卽緝查捕頭允之○昨日五百二十二號六百四十六號二華捕巡至西華德路公平路華記路等處見金慶木邱星根王阿才李茂順諸人不遵租界章程任意傾倒垃圾因卽報知捕房捕頭令投公堂禀請讞員黄耀宿司馬出單傳案究罰 
[皖省官報]  
　　十一日案慶府裕厚辭赴欄江磯接欽差江西候補知縣張樹森到接欽差候補知府李輔燾知縣蕭仁内均到由蕪湖接李督軍靈柩回直隸州同任壽彭謝奉行知加考留省補用十二日知縣錢印綬到由京回崔鶴知代首縣下鄉催粮查保甲回十三日委辦定埠厘卡知縣宋毓衡知奉委接欽差回十五六日知縣杜保　謝奉行知准補東流縣巡檢趙維賢到起復來省十七八日請補盱貽縣程仲昭到由　轅騐看回知縣楊　知奉委赴貴池勘丈洲地秦師濟辭赴毫州警察總巡帮審巡檢屈憲章到由淮北牙厘局解餉來省十九日牌示新選望江縣訓導嚴思靜飭赴新任府經三音阿到起服來省府照磨沈念曾典史張開甲均謝超委一次二十日委辦和州　卡安慶府同知志瑞專丁知奉　台委辦　防警察事宜知縣王元復臧杰黄拱宸典史周鴻龢朱祖德以上均謝超委一次廿一日知縣楊塏辭赴貴池勘丈洲地　鼎　曹述誥府經王琪巡檢唐詩江均謝超委一次典史胡作賓謝奉咨文赴日本遊學 
 
 

Page 11

 
 
   
 
 

Page 12

 
 
[山東巡撫尙奏爲遵旨籌議山東應解陵糈兵米仍難徵解本色謹擬再加津貼摺十四日]  
　　頭品頂戴護理山東巡撫按察使奴才尙其亨跪奏爲遵旨籌議山東應解陵糈兵米仍難徵解本色謹擬再加津貼恭摺仰祈聖鑒事竊查接管卷内正任撫臣周馥准戶部咨議覆陵糈兵米一摺内稱陵糈非駐防兵米可比以所解二兩六錢折價之銀豈能買時價三兩左右之米相去稍遠尙須再籌擬請飭下山東巡撫仍懔遵上年兌給本色諭旨飭屬赶辦粟米運解萬一今年赶辦不及勢須折解亦應酌量加價秦明辦理總令守護大臣放給不至爲難等因光緒三十年九月二十日具奏奉旨依議欽此欽遵咨行到東經正任撫臣周馥轉飭司道籌議詳覆未及核辦卸事移交奴才核奏前來查部臣所奏兵糈折價不敷自係實在情形亟應遵照辦運本色以濟兵糈惟奉旨已在九月十旬各州縣漕米折價多已徵收過半未完皆係零星小戶若令驟改本色事涉紛岐諸多窒礙誠如部臣所奏實有赶辦不及之勢至於酌量加價亦甚屬爲難查東省本係瘠苦之區庫藏無欵可籌各州縣錢漕贏餘業經節次加提辦公已形竭蹶前經正任撫臣周馥奏明議加津貼四錢攤之有漕各州縣實已通籌兼顧勉爲其難今若再議增加委係力有不逮第現在改徵本色爲時較遲而兩陵兵丁買米不敷艱苦亦當共恤奴才復與司道悉心籌議往返熟商無論如何爲難擬於二兩六錢之外仍飭督漕各州縣設法騰挪再行攤籌津貼銀二錢連前共計每石折給價銀二兩八錢核與部臣摺内所云直隸月報粟米價值亦不甚懸殊想守護大臣不致難於放給至來年能否改微本色容俟再與司道體察情形奏明辦理除咨呈戶部并分咨東陵西陵各承辦事務衙門查照外所有本年 
陵米實難辦運本色遵旨籌議酌量加價仍解折色緣由理合恭摺具陳伏乞皇太后皇上聖鑒訓示謹奏奉硃批戶部知道欽此 
烏里雅蘇台將軍連等奏爲蒙古大員患病照章派員醒騐請假調理摺十四日 
奴才連順車登索諾木奎煥跪奏爲蒙古大員患病照章派員醒騐請假調理恭摺具陳仰祈聖鑒事竊據扎薩克漢部落　長郡王銜扎薩克多羅貝勒阿爾塔薩噶拉羊報竊職於去年間蒙恩補授正盟長員缺當卽照例進京叩謝天恩初因内地水士不服回牧後漸加心跳神迷頭眩等症入秋以來益覺沉重雖經延醫調治仍未見痊實難力疾辦公懇祈照章派員查騐給假調理如蒙照准所立盟長印務可否派委副盟長扎薩克圖索特納木拉布丹署理其扎薩克印務擬派本旗營旗章蓋濟克吉扎布署理等情當經奴才等委派筆帖式全喜前往查驗屬實取具印結禀覆前來奴才等伏查該盟長旣經患病派員查驗屬實自應照章給假兩個月令其調理所立盟長印務卽照所請派委副盟長擬薩克圖汗索特納木拉布丹署理其札薩克印務卽飭派管旗章蓋濟克吉札布署理除將取具印結咨送理藩院備查並檄覆遵照辦外理合恭摺具陳伏乞皇太后皇上聖鑒謹 
奏奉硃批該衙門知道欽此 
[湖南巡撫陸奏爲籌辦湘省學堂情形摺十四日]  
頭品頂戴漕運總督調署南湖巡撫臣陸元鼎跪奏爲籌辦湘省學堂情形恭摺具陳仰祈聖鑒事竊維學校所以培才教育所以興國古今中外皆一理也近年迭奉諭旨辦理學堂仰見朝廷作育人材振興國勢之至計臣雖愚陋其敢不仰承 
聖旨實力奉行湖南省自前撫臣趙爾巽振興學堂一年之中創立最夥漸推漸廣風行各屬臣抵任以來謹就省城各堂親歴周覽未嘗不歎其提倡之力規畫之宏祇以風氣初開其中功過利弊非量夕所能驟見而杜漸防微不得不愼之　始當經叅照管學大臣奏定章程編成文告諄切皓誠並刊印前項章程二千餘部頒發各屬以示遵守兼飭學務處於學界中應盡義務切實籌辦在案臣查湘省學堂在致區分三路長沙岳州寳慶爲中路常德澧州辰州沅州永順靖州爲西路衡州永州郴州桂陽爲南路人情之通固不同興辦之遲早又異故現尙各屬風氣未能一律從同中路惟長沙府中學堂甫經籌欵辦成其餘官立民立學堂不下二十餘處大有蒸蒸日上之勢然求其缺陷殊非一端大率形式具而精神少空談盛而實學衰或以敷衍爲具文或以激烈爲宗旨臣隨時隨地留心查看免其補偏救敝之計除飭學務處嚴加稽查外一面就省城師範高等學堂改良辦注樹之風聲擬於師範教科之中責令教習生徒輯譯詳細講義庶科學漸有津梁於高等則注重語言文字算學理化諸門以備將來派入大學堂研究專科及出洋學習專門之選此籌辦中路大略情形也西路則常德一府爲全省商務薈萃之區華洋雜　風氣驟變士紳之辦學務者銳意猛進振奮無前然以教習未盡得人頗多物議辰州則約束嚴明進步較爲穏固臣維學術最患岐趨故常德已成之局釐剔改革之爲難反不如永靖僻陋之鄉督率倡興之猶易現正選舉老練之紳監督而稽查之庶默化潛移俾得趨於正軌此籌辦西路大略情形也南路講求教育爲時較晚故師範之設尙乏專科前撫臣趙爾選撥欵創辦設堂衡州事纔經始臣抵任後督飭催辦近以全工落成監督教員陸續聘到總期始基克正乃正圖擴充久大之規衡府中學亦開辦在卽規制稍求完善以爲南路先教其餘各屬雖皆設有中小各堂名目而物力師資兩皆未足恐非一時所能奏功惟郴州集欵稍多擬令切實經營俾勿虚糜欵項此籌辦南路大略情形也至出洋遊學一端在今日誠爲急務然考之從前所派大都普通尙未卒業語言又未研求遂致凌節而施轉我流弊現據學務處議詳除業經資遣者仍寛其學期俾得卒業外其續行選派者於考核之始語文科學必立一格以爲衡旣派之後講義教科必按期限爲呈驗否則任缺毋濫以節浮糜或冀各就範圍不至務虚名而貽隠患此又臣整頓游學之辦法也臣維風氣無百年而不變錮蔽之久自應力求開通然一以開通爲事而不顧其本原之所在勢必宗旨岐出邪說横行大爲風俗人心之害是以防弊莫如立法而行法首在得人學堂中監督而外首重教習之邪正賢否學生之趨嚮行習視爲轉移一有不愼爲害甚鉅臣惟有督飭學務處實事求是加意延訪務得端人正士碩學通才别類分門各專一席期於挽頽風而收實效以仰副朝廷興學培材之至意所有籌辦湘省學堂情形理合恭摺具陳伏乞皇太后皇上聖鑒訓示謹奏奉硃批學務大臣知道欽此 
 
