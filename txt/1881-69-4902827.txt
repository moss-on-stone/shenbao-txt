# 1881 - 69 - 4902827

 

Page 1

 
 
[重印儒林外史出售] [  本舘告曰]  
　　儒林外史一書久巳膾炙人口本舘前曾照印數各部今已售盡而來購者猶踵趾相接誠以此書於詼諧之中寓勸懲之意雅俗共賞大可怡情本舘近又得天目山樵批本於書中筋卽處皆逐一指出每回後又附以總評不獨作書者之命意俾得顯豁呈露卽閱書者亦如觀儈繇畫龍得點睛飛去之樂矣現巳裝訂齊全計每部十本價洋六角正於二月十九日出書售處仍遵曩例此布 
[嚴禁婦女入烟館議]  
　　煙館之用女堂倌爲害甚矣經前道憲飭縣並洋塲會審委員各官嚴行禁止此風不至久行誠善政也乃不謂淫靡之風日甚一日至於今之婦女有所謂打野雞者徹晝徹夜往來出入於煙館中以勾引少年子弟謔浪笑傲無所不至甚有於烟榻之上矯手舞足任意摸索坐旁之人衆目覷定而全不爲怪者因而有開設烟館之主加意奉承爲若輩增趣烟榻之外加以酒座門面則攺造增高雕甍畫檻色色豓麗家具則紫檀紅木花石玻璃件件精雅其酒座上之杯盤壺盞烟榻中之鎗盒燈籖亦皆選其最雅潔最精細而用之竭盡巧思務出奇以制勝在彼不過爲己之生意起見目下各大憲嚴禁烟舘而目覩洋塲不能設法則若人之幸居上海可於烟舘中精益求精者亦經營人之本色而已無足怪者特有心人視之以爲洋塲雖爲通商地面本地官憲或有令出不行之勢而究竟爲中國區宇内之土今不能禁烟舘亦已矣不能禁而又變本加厲不特以吸烟爲玩時失業之由而且以吸烟爲縱姦導淫之事嗚呼譚方伯依然回蘇藩任矣而上海相隔數百里聞之其亦痛心疾首也乎夫婦女入茶舘酒肆本有例禁然别處之婦女卽入茶舘酒肆未必皆爲淫奔而來獨上海之婦女一入煙舘則未有不爲淫奔而來者蓋此等婦女或卽么一妓之已脱籍者愛獨居之閒適自賃樓房與其相識之客往來暇則涉歴煙舘遇浮薄子弟故意賣乖弄俏或酒或烟片言兠搭不妨聨坐談心若兩情脉脉則一出店門卽可携手偕行入其室處或有妓非妓而鴇非鴇又非娘姨大姐者流裝扮之怪舉止之蠢豓服濃妝而頭著布巾嬌音低𠻳而足躡巨屨加以一種村俗淫冶之氣眞有描不成畫不就者閒嘗與二三友人偶然涉足見此怪相不覺喉間作癢咯咯欲嘔矣然而少年佻達者輙惑之百業中之學徒手藝人之子弟𩝎涎欲滴自恨無錢冶遊亦且得間一往以擴眼界略費百餘文或能與彼美邂逅親其光澤亦不爲非幸事也就此而論其貽害人家子弟非淺鮮哉夫此等風氣亦已有年婦女横陳幾於無烟舘不然獨未有如今日有酒有煙之處者昨報載近來有等婦女以開設煙舘爲招客之名者其風自宜禁絶殊不知此等烟舘雖能招客而該館主仍須出外至大烟館中句之以歸也然則此數處者眞絶大撮合山矣設相習成風將來愈出愈多洋塲一帶無非歡喜世界從前女堂倌不過少年子弟偶爾句留而該女堂倌以一日半夜之辛苦尚須在店應接他客不能忽去忽來任人之意乃今入烟舘之婦女則經人愛悅之後一錢烟一壺酒之時便可隨之以去然則較之女堂倌不又甚哉噫女堂倌可禁而謂入烟館不能禁上海烟館不能禁而謂上海婦女之入烟館亦不必禁吾不知官斯土者其意云何 
[俄船赴東]  
　　俄國在上海駐紥之兵船名潑雷司惇本擬於此禮拜内駛往烟台刻因聞俄皇薨逝之信攺輪前赴長崎緣俄國在東海之各兵船均須會集於長崎在俄水師提督前立誓輔佐新皇故該船亦往與是會也 
[鐵路近聞]  
　　中國爲創造鐵路一事都中人士頗有樂觀其成者昨閱西報載天津來信言此事朝廷曾交南北洋大臣妥議刻聞南洋大臣覆奏内有未便之意都中王大臣等亦有不以爲然者雖此時未見明文而官塲中皆以爲此事恐難舉行惟近日左侯相晉京侯相前有欲在漢口造鐵路直達甘肅之議或者入贊樞機之後創議舉辦則尚可希兾於萬一也西報所言如此然風聞北洋大臣覆摺極言鐵路之便約有九端一便於國計二便於軍政三便於京師四便於民生五便於轉運六便於郵政七便於礦務八便於招商輪船九便於行旅舉劉爵帥所言者引而伸之誠足爲自强之上策查中國要道之宜建鐵路者約有四條南路兩條一由清江經山東一由漢口經河南俱達京師北路兩條由京師東通奉天西通甘肅以此四條爲根本然後由𠏉達枝縱横交錯而鐵路大可振興惟四路並舉工費太覺浩繁劉爵帥原奏先擬創造清江至京一路與李伯相議設之電線相爲表裏先創規模以爲發軔之端以期將來漸推漸廣其意甚美至於經費所需則劉爵帥原奏本有商借洋債之說伯相又擬紏合商股倘得洋債借成商股驟集則此事卽不難舉行特在興辦之初不得不愼之又愼耳 
[輪船北上述聞]  
　　怡和行之北藉利輪船於禮拜一由津回滬該船去歳在沽被凍已經列報今年保大輪船於二月初十日早八點鐘首先抵沽時北藉利正在開出十一日出口十二日早七點鐘開行據云出大沽口約二百里程尚見有極大冰塊浮於水上十三日早七點半鐘抵烟台遇見招商局之日新興順兩輪船據人言尚有數輪船駛過烟台鼓輪而北北藉利則未之見也日新興順兩船聞於十三日早十點鐘北行北藉利卽於是晚九點鐘開行西北風甚大故至滬巳十五夜半矣又近接烟台來信云初四日保大輪船北上至大沽口時見漢廣船停於口外不得駛進俄而豐順大沽亦至皆不能進均回至烟台保大仍在大沽口相機而動頃之順和船亦到仍不得進至初 
 
 

Page 2

 
 
第二章 
九日中保大船諸人以爲相隔無幾不耐坐守乃奮勇而進遂得首先抵津云 
[京津氣候]  
　　都中患旱迭經列報兹聞正月念一日得雪三分旋卽開霽念四日又竟日隂霾各鄉所種之麥均已枯死麥麫每百斤長價六七千如甘霖再靳則糧價更須加增故長安居人莫不殷殷望澤也又聞津地春寒嚴峻甚於往年正月十五六日朔風怒吼河上春冰較前加固河旁亦厚尺有咫二十後冰排仍往來如織二十四日風緊雲濃時有微霰晚九點鐘淅淅瀝瀝凍雨洒簷未幾便止此　該處今年首次見雨三更時雪花飛舞密如揉絮搓棉翌晨繼以雪珠終日未霽津人謂是日爲天倉課晴問雨不宜有風倘竟箕伯肆威實於年歳不利然有騐有不驗亦齊東之語耳念九又大雪竟日寒氣砭肌河冰仍厚尺餘米麫每担每斛已漲錢四百文經兩番雨雪而價如平定云 
[船塢重修]  
　　天津大沽海神廟旁新築船　曾將落成情形登諸前報董其事者爲德税務司工作由開廣生木舖之粤人包做原包工料銀一萬一千兩税務司恐其難獲贏餘格外調劑令就塢旁建造庋物房屋大小四間包價亦六七千兩秋末冬初一律告竣當時水報固謂其工非不堅料非不實但較諸西人船塢未免相形見拙乃不久竟卽有坍壞之處塢之兩門亦經剥蝕時税務司業已騐明聞報之餘大爲不快隨到大沽鳩工庀材重爲修固聞該粤匠用椿木長僅五尺自因打椿不深致有此事果其如此則税務司方體恤備至而彼竟第知牟利不顧工程其誤公之咎良難辭矣 
[開市熱閙]  
　　漢鎭係通商大埠車馬輻輳萬商雲集貿易之大向與香港滬凟並稱每年開市必先選擇吉期及期各字號笙歌嘹喨燈彩鮮明花炮之聲夜以達旦新街一帶尤形熱閙觀者駢肩疉背熙往攘來剪綹扒手之流從中生發今歳擇於月之初二日開市其熱閙更勝於往年想開市有如此景象可預期生意之通暢矣 
[追究槍冒]  
　　寍郡於去歳府試正場有鄞縣童生李彭年並不交卷想係携卷出塲難保無别人揑名槍替等獘兹聞宗太守查明廪保趙榆森保此無耻之人殊屬可惡已飭鄞縣將李彭年除名扣考並飭學傅到趙榆森飭令交出冒名李彭年之本人送府究辦如不交出卽於院試時將趙榆森扣除認挨兩保示懲云 
[薦人宜愼]  
　　兩淮鹽務候補人員吳徐二君皆浙籍以鄉誼頗相投契均久無差委宦况清苦大使王君亦浙人而入直隷籍者家頗殷富分發到淮未久以吳徐爲老班前輩遇事多所求教吳徐亦不吝指示三人遂相得焉吳之戚有僕某憎其主人貧求吳薦事且指名願到王處徐知此僕奸詐力止勿荐吳亦不願多事却之僕乃使其妻百端媚吳内眷漸致所求吳朝夕爲家人慫恿不得已薦僕於王一言卽成吳嘱以但委奔走勿令經手錢財事僕入王宅年餘殷勤幹辦甚得主人歡漸委重任吳又爲言王不聽乃去歳底忽席卷金銀衣物而逃并拐去一婢計所竊約值千金外僕本蘇之昭文人而共知其家在揚郡新城北河下家有妻女岳母每三五日假歸一次主人以其有根柢更不之疑殊不知並非眞家室乃俗所謂包户是也今潛蹤遠遁追緝無從只得控告包户着其根交此事王固不能咎吳然該僕畢竟由吳推薦吳終有所不安也薦人者尚其愼旃 
[書院開課]  
　　前龍門書院山長興化劉宫詹自去秋回里後病不稍減兹聞於本月初三日逝世云新山長前山西巡撫鮑中丞於正月二十四日到院二月初旬肄業生先後亦到兹於十三日開課題目錄左繼之者善成之者性論胡安定置經義治事兩齋論查龍門書院舊章額定住院生二十六名年來嚮學者衆人浮於額去歳十二月奉道憲諭定新章以此次甄别取住院生三十六名爲定額兹因將名次錄左超等一名沈祥龍三名李鍾珏六名吳紹箕未到院七名汪錫增八名夏如椿九名周汝翔特等一名姚文枏二名孫照四名瞿慶賢五名朱樹新六名朱樹滋七名汪人驥九名陸世淮十名朱昌鼎十二名尹熙棟十五名李廷楨未到院十六名黄晉一等二名夏元燿三名嚴文藻八名趙履福十一名沈光琮十三名丁興民十五名陳昌陛已辭院十七名秦贊堯十八名臧毓麟念二名王廷樑念三名衞家鈐未到院念五名倪學成未到院三十名袁康三十三名陳宗彝已辭院三十六名葛士濬三十七名蘇紹基四十四名臧道鳴四十五名朱作梅四十九名龔源達五十名曹慕嚴以上已到院者三十名未到院者四名已辭院開缺者二名又特等八名錢國鑅已進院候補 
[縣試題目]  
　　華亭已冠德一朝廷莫如爵鄉黨莫如齒輔世長民莫如德未冠而遠之次題如有所譽者詩題賦得二月春風似剪刀得春字五言六韻○婁縣已冠郁郁乎未冠吾十有五而志於學次題春省耕詩題賦得春寒花較遲得遲字五言六韻 
[輪船修竣]  
　　招商局和衆輪船自舊金山回華卽行修理此已列報兹悉該船已於前日修理完竣即日下水矣又聞海琛輪船於本月初四日抵香港船上有西人數名同往聞至英後該船尚須至克來提地方换水管機器等物並修理堅固然後赴奴克司地方將所定之炮船駛囘並悉此次所定之船較現在中國之炮船更爲出色也 
[拆梢拘押]  
　　沈阿和前日在小東門外冒充巡丁私搜過往行人口中稱係緝私旋經巡街捕偵知拘住解公堂請訉沈阿和稱在南市洪昇碼頭某家爲廚司前日到小東門洗浴見有人身畔落出參鬚因此拾取並不敢拆梢等語翁太守飭令暫爲管押俟查明核辦 
[修路勘覆]  
　　本埠關道劉觀察接到德國領事公函稱據工部局董事等報稱所有前經拆毁之鐵路基地自蘇州河浜橋起至徐家花園止其間一帶每逢天雨時泥濘陷足今由董等會商籌資開築隂溝徧鋪石子以便行人請爲查核等情據此自應准其辦理用特肅函照會卽請察驗云云劉觀察會同廳縣將此事商議定奪卽于十六日午後委上海縣莫大令英界會審員陳太守法界會審員翁太守丈量委員謝刺史會同德國佛繙譯前往該處履勘旋經觀察面覆領事謂鐵路前經中國出資買回該地應歸中國修理今如必欲開溝舖石子其費當 
 
 

Page 3

 
 
第三章 
由中國任之請飭工部局繪成圖樣交來當照來式雇匠開砌云 
[病殁外洋]  
　　昨早有二婦投英公堂一老者年約五十餘歳禀稱丈夫姚景昌向爲木匠由有利銀行雇往外洋至金山做工現知患病身亡求恩照會給還棺柩再予撫卹其一年約四十餘歳者稱子名毛毛亦由有利銀行雇往金山做工今亦病殁求爲一同照會云陳太守聞供之下請賈副領事查理賈君允之太守隨令該婦等同候示諭云 
[違禁傳究]  
　　吕宋票每張本可分作十條本埠自禁彩票後拆售吕宋票亦在禁例蓋深恐日久有隱戤情弊也昨由英捕頭令人向萬憶號買得分條赴英公堂禀知並將分條呈閱陳太守鑒閱之下並查得和順亦有拆售之告白隨飭將萬億和順二家傳案訊究云 
[妒姦啓釁]  
　　婦人陸氏赴英公堂禀稱馬夫邱阿桂到家尋衅打碎玻璃窓是以交捕送究邱阿桂供向當馬夫並未打碎伊家玻璃窓陳太守問然則因何啓衅兩造均無答語華捕禀實因妒姦而起此婦本拚識李姓李到婦處見另有人在房因唤同邱阿桂向其人尋釁其人逃逸該婦責邱助李以致爭毆云太守隨喝令一併逐出 
[退妻銷案]  
　　前有沈李氏赴英公堂訴稱子名繼友娶陸楊氏之女爲妻子住岳母家現今不知下落求爲飭交由陳太守提訊供詞各執等情已列前報嗣後不知兩造如何調處明白經沈繼友投案聲稱現在情願將妻退回母家陸楊氏亦情願領女卽請銷案太守謂旣經自行說明准予銷案卽飭陸楊氏領女完結 
[搶火獲到]  
　　陳阿五投英公堂禀稱前因隣家失火攫去衣物不少曾經開單報捕請緝今得查獲搶火之犯並棉被一條人贓一並送請究辦給領該犯莊區桂供棉被一條當時因見棄置地下是以拾取尚求恩斷陳太守判押莊一月贓交陳領去 
[失竊妄控]  
　　許金生赴英公堂禀稱失去單褌一條細查當時無他人到我處祇有鄭才發來過是以向問不認爭毆由捕送究鄭供伊失單袴我實不知如何妄詰是以爭論陳太守謂許金生指竊無憑豈容滋衅從寛斥釋 
[串詐案餘聞]  
　　串詐重懲一節翁太守於昨晨臨法捕房發落各案時飭將在押之趙阿狗提出照斷行責枷示及捕傳張沈氏則横臥木牀唤之不應見其頸上用繩帶收緊若圖自盡當爲解去仍若不醒後將外國藥水熏其鼻管辣氣冲入始打嚏而已官訊其何故作此惡態張沈氏低首不語官謂本可免責因在押所逞狡着照原斷减半掌頰以懲按法捕房女監三年前曾有花烟舘鴇婦雉經於内今張沈氏作此形狀或狡獪無耻再爲索詐地乎抑内中果有别情怨忿所致眞欲自盡耶誠不得而知矣 
[拔妓棄孩]  
　　法租界西南過四明公所卽無巡捕故往往有痞棍拔妓之事或索資取贖或爲人包拔法公堂遇此等案件輒爲重辦無如地叚曠遠耳目難周是以懲者自懲犯者自犯也昨晨翁太守臨捕房時有婦人投訴稱住法界三河樓弄有烟妓程阿大卽阿寳將欲生産於去年十一月間租住我處至今年正月分娩因無錢用托我代借洋蚨旋爲借到洋四十元約彌月後措還立有筆據詎於前日忽有多人到家不問情由將程阿大一轟擁去探知爲著名棍徒名小王者包拔到西門外九圖地保阿龍家復經送往城内充當禁地之小徽家今其新生小兒抛在我家又無人乳哺爲此請爲飭提等情翁太守得詞後飭查明小王住處再爲提究法捕房以越界拘人有違條約禀覆未知將如何辦理也 
[抱告供認]  
　　押店被控一案前日又經縣署覆訊傳到在法公堂作抱告之奚文薪并其子某甲邑尊訊詰林阿大據供前二年曾經收過眼鏡一副但未識是否陳姓之物賭負後商同串謀父親及伯父之資講定得有成數酬陳洋三十元倘不成則謝四元等語奚文薪亦係同黨莫邑尊訊之奚文薪無可抵賴照實供認邑尊飭將奚文薪掌頰四十其子責八十板掌頰四十又訊陳究竟現爲何事何以無人作保據稱在洋藥局當董事因未奉老公祖交保之諭未敢冒昧邑尊仍飭暫交縣主簿收管令其覓保云 
[奉題管君秋初元配潘孺人像集小倉山房句]  
　　夢短從來恨轉長旁人聽也淚沾裳生綃一幅紅粧影我爲增題墨數行荆釵微緑布裙紅再說前期似夢中一夜長眠人不醒烏啼月落夜窗空原是氷霜閱歴身盈盈一水寫風神夭桃子墮花含淚頃刻人天隔兩塵半世韶華同逝水開箱遺墨賸簪花路人還說初婚事簾幙低遮油壁車相思無路水如烟歎息人生會合緣知否蕭郎如斷雁新詩偏有悼亡篇簾卷西風小室幽三年鴻爪記同遊而今過眼都成夢但說他生事總休風亭月榭事悤悤世事方知色卽空一慟自知無見理玉顔如此竟泥中鰥魚自把金箱管一卷青燈兩髩絲以後蕭齋風月冷客牕寒重夜眠遲幽燕此去路迢遥腸斷烟江咽莫潮爭奈九原難暝目休論鳳泊與鸞飄凉月香燈夢未消江南正是可憐宵愁他酒盡燈殘後枕上誰家紫竹簫白首同歸空有約一場春夢不勝悲從今時節都無味簌簌臨風淚暗垂朱絃琴斷月三更斷雨零風了一生留取幾行詩句在人間天上兩關情辛已孟春江東何鴻年懴因氏拜稿 
[上海恊賑公所續收直賑]  
　　福州裕昌莫氏經募第三十五次裕成號經手求病速痊人庫平銀七兩四錢五分復利經手南日寄人銀四員又普安堂收台灣凌君英士經募張子善銀一百員樹德堂孫十六員世美堂潘十二員鄭雲襄十員積慶堂袁十員會稽順德堂金十員福夀長春八員思復堂胡八員雲山道人六員吳惟善堂六員遂初堂陳六元毓麟堂潘六員繼善堂袁四員吳興蔡氏四員廣德堂朱四員敬樂堂婁四員繼志堂李四元三槐堂王四員竹溪堂田四員三槐堂王四員裕德堂楊四員靜俟軒主人四員太原氏王四員太原堂四員是亦堂二員一共捐二百四十八員另補記台灣無名氏七十二員 
[光緒七年正月二十二日京報全錄]  
　　宫門抄○上諭一道錄前○粤督張等奏爲遵旨查明訊辦情形據實奏覆摺○○正月二十二日禮部宗人府欽天監正黄旗值日無引見○佩公假滿請安○開原城守尉奕𩆩請訓○濂公續假十日○祁世長尚宗瑞嵩申各請假十日○召見軍機○發抄吳元炳奏 
 
 

Page 4

 
 
第四章 
已革縣丞胡恕逼命案審擬奉旨刑部議奏欽此○又海運各員分别奬叙奉旨該部議奏單併發欽此○又知縣汪思培期滿奉旨吏部知道欽此○劉坤一等奏道員蘇元瑞期滿奉旨吏部知道欽此○又内閣中書何愼修奬叙奉旨何愼修着賞給四品封典該部知道欽此○劉長佑奏捐生謝鈞等攺奬奉旨覽欽此○○兩廣總督臣張樹聲廣東巡撫臣裕寛跪奏爲遵旨查明粤東紳士被叅假公勒捐侵吞巨款各節訊辦情形恭摺據實覆奏仰祈聖鑒事竊照承准軍機大臣字寄光緒三年十一月十四日奉上諭有人奏粤東紳士假公勒捐侵吞巨欵請飭查辦一摺等因欽此遵旨寄信前來等因經前督臣劉坤一前撫臣張兆棟恭錄札飭藩司會同臬司督糧道轉行欽遵查照將梁應琨父子提省逐一訊明按律懲辦並將開河各欵酌量動支核實報銷其餘勒捐各欵澈底清查提充公用去後嗣據前廣東布政使覺羅成孚前按察使張銑前署督糧道彭懋謙會詳稱本案先經行據前廣州府知府馮端本詳報梁應琨等或已外出或值患病屢經催傳於光緒四年九月十八日提集梁應琨梁元超梁世澂梁保泰等到案訊明梁應琨並無勒捐侵吞情事其買屋係擬建清河公所並非建造生祠取具親供附卷詳經藩司以案關奉旨查辦報銷與尋常民捐民辦免其報銷者不同自應提同原控勒捐之商民質訊方成信讞馮端本承審此案並不提同原控商民賴永安等質訊又不將收支各數造册報銷辦理殊未核實飭卽另行妥辦馮端本查傳人証飭造捐册未到卸事又經檄飭前署廣州府知府鹿傳霖審辦隨據該署府鹿傳霖詳報梁應琨於光緒四年十月十五日病故催傳梁元超等及清河局紳李應材司事麥邦泉聶岐石舖民賴永安伍其清張如龍等到案提訊各供核與前府馮端本訊取供情大略相同備錄供册詳司核辦並飭據梁元超等將所支公項擬建清河公所之地基木石變價銀六千一十八兩並用剩銀五十七兩八錢二分六厘二共銀六千七十五兩八錢二分六厘折實庫平銀六千六十三兩六錢七分四厘及造具收支細數清册解繳藩庫由該藩司等會同覆核詳請奏咨前來臣等伏查梁應琨與伊子梁元超梁世澂梁保泰均籍隷南海縣梁應琨係二品封職梁元超由監生報捐知府梁世澂由監生報捐選用通判梁保泰報捐千總分發本省撥歸順協効力遞保儘先都司均向在佛山鎭居住同治十一年九月内因佛山河口等處官河七十餘里日久淤塞經該處紳士二品封職李應材候選員外郎李應棠候選道王福康及該封職梁應琨等會同佛山鎭紳士行户公議籌費疏通由各行户集捐銀兩禀經前督臣瑞麟前撫臣張兆棟批准辦理於同治十一年十一月初二日興工並將兩岸佔築官河之舖屋酌量拆卸計自正埠以東共拆去五百餘間正埠以西共拆去二百餘間浮居五十餘間蛋户三百餘間均將河道概行開復挖深光緒三年十一月十六日全河工竣報經委員勘明在案隨欽奉前因該前府馮端本卽提該封職梁應琨到案將欽奉上諭據奏各節逐款研審並經該前署府鹿傳霖覆提審訊如所奏佛山河道淤淺經商民原擬截流築壩按叚勘估該封職梁應琨及其子梁世澂堅持帶水撈沙之議預爲侵吞地步自同治十一年開辦至今計勒捐行户田畞等項共十三萬餘兩辦理迄無成效一節據梁應琨供稱當日集衆公議清河章程因截流築　貨物不通關税有碍是以仍照道光十六年帶水撈沙之法實出衆議並非該封職與其子梁世澂一意堅持預圖侵吞地步至此次所捐銀兩均係各行商自行樂捐計先後共捐銀十二萬餘兩並無十三萬餘兩之多其收支經費均由各行商人輪管該封職僅與紳士李應材在局經理辦事實屬無從侵吞亦無抽捐田畝情事均有欵簿可查現在佛山全河已一律清濬工竣禀奉委員勘騐明確可稽等語查核繳到收支欵簿尚屬相符因用欵至十二萬餘兩之多所繳亦簿恐有浮冒經該署府鹿傳霖飭傳在局董理之紳士李應材及各行司事勞永華到案質訊據李應材等供梁應琨經理清河工程均係核實支銷並無浮冒梁應琨呈出欵簿原由各行户管理收支簿在公所收存非梁應琨所能私造並據各具甘結呈繳是梁應琨並無勒捐侵冒情事已屬衆供無異又如原奏所稱禀請伊子梁保泰爲委員驅使勇丁賄串差役其子梁元超又在佛山團防局爲之聲援肆行嚇詐一節據該封職梁應琨及梁保泰梁元超等供稱梁保泰原係奉札管帶河口廠巡船之員同治十一年十一月因疏濬同口恐工役衆多滋事是以各紳禀奉派委就近督辦彈壓並無驅使勇丁及賄串差役情事十三年正月河口一處工竣卽禀明銷差至梁元超係於十三年十一月奉委帮辦佛山局團防事務維時梁保泰業已銷差何能爲之聲援等語訪查梁保泰並無驅使勇丁嚇詐實據卷查梁保泰銷差後梁元超始行到局有案可稽據稱並無爲之聲援尚屬可信[  此稿未完]  
[浙省撫轅事宜]  
　　二月初十日補用縣楊正暉禀見辭赴津局差胡湘春叩見辭赴平湖接辦厘局差曹礪成禀見辭　台州公幹鄧化龍禀知臬司委審京控案件差叩見劉沛辭回甯波差遣府經歴劉啓翰叩見巡檢陳祖昭禀知本日到望江門外接辨保甲差從九品陳炳堂禀見辭赴津局差○十一日補用同知蕭允文禀知軍需局委查城河工程差知府鍾崇銓交卸徽州鹽局回省禀到銷差大挑縣羅焱綃假縣丞吳佑孫禀知藩司委海甯嘉善催欠解匠糧差叩辭補初十日運判熙霖禀知運司委解第一批京餉差叩見鳳藻禀知運司委幫辦紹郡鹽局差叩謝○十二日藩司德禀安並銷奉委致祭吳山龍風神廟行香差候補府吳唐林劉至喜同知胡義贊知縣錢福年卽用縣沈霖溥王夀枬補德清縣汪俱閱卷禀安 
[蘇省撫轅事宜]  
　　二月初十日豐縣調補山陽縣賈致愼江藩憲委解固本銀兩來省並飭　山陽縣任知縣汪定勳禀知奉委解甘餉赴上海未入祝丙南毛雲錦均辭赴津局差三品銜廣東試用道閻希范湖南人由清江來○十一日縣丞林廷堦禀知奉委闖門旱關盤查差○十二日委署常州府訓導汪鶴衢禀辭赴任○十三日知府楊峴同知周文燾均辭赴海運津局差知縣陶清安禀知奉松滬船木捕盜局差並銷發審局差兪辰辭赴津局差委署嘉定縣教諭祝譽彬辭赴任從九畢衍塾辭赴津局差○十四日知縣蔣錫年金陵見制憲回並辭赴海運津局差徐錦華禀銷官藥局差分發江蘇試用從九薛正誼安徽人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
