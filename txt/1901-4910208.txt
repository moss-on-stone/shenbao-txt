# 1901 - 186 - 4910208

 

Page 1

 
 
[開售九通股票] [  上海圖書集成局啓]  
自本年四月　皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[毁寺觀以充學堂經費議]  
前日本館接奉本月初二日西安行在電傳上諭略謂人才爲政事之本作育人才端在修明學術除京師已設大學堂應行切實整頓外著各省所有書院於省城均攺設大學堂各府及直隸州均攺設中學堂各州縣均攺設小學堂並多设蒙養學堂其教法當以四書五經綱常大義爲主以歴代史鑑及中外政事藝學爲輔務使心術純正文行交修博通時務講求實學庶幾植基立本成德達材著各該督撫學政切實通飭認眞興辦欽此執筆人恭繹之下竊謂今之書院卽古之學校自書院類以時文詩賦課士諸生徒以膏火奬賞爲心而實學遂不能奮興人才遂日形頽喪今者朝廷悉舉時文試賦之學罷斥不用攺試策論以中外政治藝學爲題冀收通才藉佐治理各省書院亦已變制罷課八股令習經世有用諸書多士聞風興起向之從事於高頭講章者兹又紛紛然購史事時務諸書然僅變課試之程式而不變書院之規模則肄業諸生亦不過掇拾陳言縱横議論以博取膏火奬賞而已未必有眞實學問能出其所藴爲國家收作人之效也皇上洞知其故特降綸綍令各直省攺設大中小及蒙養等學堂此可謂能治其本深得培養人才之道矣所慮者不難於攺設學堂而難於經費不裕蓋學堂之設無論爲大爲中爲小爲蒙養必聚數十人或數百人於中而教之訓之飲食日用皆取資於學堂故國家必先措備巨欵俾諸生之入學堂肄業者無束修之費而高等者又時時可得奬銀此東西各國學堂之通例所以每年籌出經費爲數之巨幾不可以億萬計否則寒畯子弟方亟亟焉以謀生爲慮又何暇專心致志迂其歲月以待學成致用乎今我中國帑藏支絀賠欵償債且虞不給欲籌此種巨欵儲於學堂恐非易易或謂各省府州縣書院本有的欵以備費用今旣改設學堂卽移此欵以爲各費當無不可似無庸另行籌資殊不知一州一縣書院有限欵亦無多僅移此以爲學堂之費豈能足用然則非攺設學堂之難而籌措學堂之費之難斯言非過慮矣雖然有一法焉夫今天下之蠧國而病民者莫僧道若而各府州縣之寺觀淫祠或數倍於書院或數十倍於書院其中類有田房屋産緇流羽士終歲可不耕而食不織而衣無論其能格守清規未必果爲姦淫狗盜之事而國家養此若干無業惰民以禮懴諷經誘取民間財物當亦爲法所不容况今之爲僧道者其果能免於姦淫狗盜之事乎而盤踞菴觀以爲巢穴終年無事飢餓無憂今宜特下一令嚴禁二氏之教凡男僧女尼悉令蓄髮還俗有不從者從而禁錮之寺院屋産悉没入官充作學堂經費卽鄉僻之荒祠廢寺並無恒産者亦當毁其屋而售其地於民墾爲田疇用以播種各物收取其價歸入學堂似此則學堂始可廣設經費始得充盈閭閻少耗財之人異教絶横流之禍正學昌明人才日盛計無有善於此者矣袞袞諸公倘能見及乎此深願酌採芻蕘私議上責明廷焉 
[硃筆恭錄]  
　　都察院奏派稽察旗務一摺六月十六日奉硃筆圈出國秀稽察正黄旗滿洲旗務雙壽稽察廂黄旗蒙古旗務欽此同日都察院奏補實缺筆帖式一摺奉硃筆圈出森卉補授欽此十九日吏部奏擬補内閣中書王錫田楊卓林胡逢恩許枋孫秉衡一摺奉硃筆依議欽此 
[上諭恭錄]  
　　七月初六日奉上諭上年拳匪肇亂京畿一帶多被擾害以致各省人心煽動焚燬教堂傷害教士教民之案疉見迭出朝廷屢降諭旨勒令妥爲保護乃地方官奉行不力致釀事端業經擇要先行懲辦五十六員在案兹據奕劻等具奏請將情罪較重者十員及查明更正各員再行宣示並將全案議結續懲各員一倂開單呈覽前來盛京副都統晉昌巴彦蘇蘇統領鄂英湖南衡永郴桂道隆文浙江金衢嚴道鮑祖齡山西汾州府知府徐繼孺忻州知州徐桂棻署歸化城同知郭之樞和林格爾通判毛世黼署托克托城通判李恕署寍遠州通判沈榮綬均著定爲斬監候罪名貸其一死發往極邊充軍永不釋回樊恩慶李鳴和查明實係錯誤著即更正以李恕沈榮綬抵罪直隸武邑縣知縣俟查明後仍定爲斬監候罪名發往極邊充軍永不釋回山西歸綏道鄭文欽業經正法浙江衢州城守營都司周之德山西陽曲縣知縣白昶均著斬立决白昶尙在脫逃仍飭嚴拿正法浙江衢州鎮總兵喩俊明山西隰州知州崔澄寰曲沃縣知縣王廷英孝義縣知縣姚學康壽陽縣知縣秦錫圭均著革職發往極邊永釋回黑龍江副都統鳳祥業經發往極邊著加永不釋回浙江布政使榮銓著革職發往極邊直隸濼平縣文皇著改爲革職發往極邊永不釋囘浙江巡撫劉樹堂著革職永不叙用飭令回籍仍交地方官管束倉塲侍郎長萃呼蘭城副都統倭克津泰直隸大名鎭總兵王連三景州知州洪壽彭元城縣知縣王錦陽南榮縣知縣鞏英河南署南陽鎭總兵尹嘉賓鄭州知州湯似慈浙江衢州府知府洪恩亮湖南衡州府知府裕慶清泉縣知縣鄭炳山西歸化城副都統奎成澤州府知府陶家騶潞城縣知縣璧瑝高平縣知縣于岱霖山東恩縣知縣秦應逵夏津縣知縣屠乃勳江西按察使陳澤霖南豐縣知縣鄧嘉猷南城縣知縣翁寳仁均著革職永不叙用河南河北道岑春榮武安縣知縣陳世偉江西吉南贛道凃春年山西臨縣知縣孔繁昌四川名山縣知縣盧鼎智均著革職河南南陽縣知縣袁福齡業經革職應毋庸議縣丞李若仙卽李承瀛著 
 
 

Page 2

 
 
卽斥革已故直隸總督裕祿駐藏大臣慶善均著追奪官職直隸清苑縣知縣張丙喆業經革職著加永不叙用大名縣知縣苗玉珂著攺爲革職留任山西太原城守營石鳳岐著攺爲革職永不叙用長子縣知縣恩順著攺爲革職塔拉特王著革爵查辦阿拉善王中喀爾王均已傳旨申飭山西太谷縣知縣胡德修河津縣知縣黄廷光均查未在任大寗縣知縣曹季鳳情有可原均著免議又續議懲處開單各員奉天團長常志德著發往極邊永不釋回署山西大同鎮總兵楊鴻禮太原知縣何宗遜署寗鄉縣知縣郝振麟代理岳陽縣知縣劉黎輝署榆次縣知縣吕繼純太原武官馬得勝四川卭州知州李常霈直隸望都縣知縣嚴倍烈河南西華縣知縣林廷賡周家口通判汪垣均著卽行革職永不叙用陜西都司郝殿魁徐大田劉輔軍把總楊緒林武弁張金聲浙江舉人鄭永禧貢生鄭鍔從九銜羅道樊江西進士黄熙祖舉人謝甘棠廪生鄢縉林湘巨林茂修盧明生梁飛鵬張文蘭武舉單炳耀監生梅素清武生李太和單寅蕭廷傑單步鰲著一併斥革直隸王孝村紳士左洛苓已革貴州武員羅芳林均著監禁四川建昌道王季寅雅州府知府李念兹署雅州府知府王之同均著革職留任江西贛南鎭總兵何明亮清江縣知縣石守謙上高縣知縣文聚奎河南涉縣知縣車均四川叙州府知府文煥宜賓縣知縣王殿甲灌縣知縣王瑚雙流縣知縣龔寶琅均著撤任江西吉安府知府許道培浮梁縣知縣任玉森均經撤任無庸再議衛輝府知府曾培祺著撤任攺發他省差遣廣西思恩府知府張濟輝龍泉縣知縣孫繼文四川崇慶州知州陳兆棠崇寗縣知縣陳鼎勳南部縣知縣袁用斌大足縣知縣趙綏之均著開缺離省郫縣知縣黄樹勳温江縣知縣周慶王均著停委兩年奉天遼陽州知州陳衍庶著攺爲革職留任河南南陽府知府傅鳳颺及蒙古十一員均俟查明再行辦理又山西太原府知府當時實係曾樹椿並非許涵度應攺爲曾樹椿俟查明再予懲處許涵度應卽免議該部知道並將此通諭一體周知欽此 
[行在宫門抄]  
　　七月初二日河南卽補知府周鉞謝恩軍機處存記湖北補用道朱滋澤謝恩知府用候選同知已革江西德安縣知縣朱士林伺候召見召見軍機及朱士林初三日禮親王到行在請安分發廣西儘先補用道陳昭常伺候召見召見軍機及禮親王陳昭常初四日薛允升辦振完竣覆命另候簡用前京口副都統吉升到行在請安禮親王世鐸仍授御前大臣謝恩湖北補用道朱滋澤伺候召見召見軍機及朱滋澤初五日安徽候補道銓林伺候召見召見軍機及銓林初六日分發河南試用道鹿潯理伺候召見召見軍機及鹿潯理初七日詹事府代奏新授左贊善文華謝恩鹿傳霖等同鄉官謝恩分發雲南試用道郭燦伺候召見召見軍機及郭燦初八日分發湖北試用道宋育仁伺候召見召見軍機及宋育仁初九日分發雲南試用道凌心坦伺候召見召見軍機及凌心坦初十日分發四川試用道張桂林伺候召見召見軍機及張桂林 
[索地述聞]  
　　日本某日報云上月下旬某日我中國欽令議和全權大臣合肥傅相往拜駐京俄使告以今者和議成矣約章之諾已畫矣貴國所占滿洲壤地不知將於何日交還乎俄使對曰在京之事本大臣主之至于滿洲之應還與反敝邦自有主者請還問之外部大臣可也傅相乃握手而别 
[補紀美總統薨逝事]  
　　昨日外洋來電云美國前總統麥根利中彈而薨旋經御醫察得當日彈力過猛腹背洞穿内腎亦已受傷閱數日傷口堅硬遂致無可救藥日内棺木方奉安華盛頓擇於華歴八月初七日舉襄至新升總統羅森威當接任之初即對衆宣言一切事宜悉仍舊貫本總統固不喜凡事攺絃更張也 
[刺客讞成]  
　　日本某日報云行刺大員星亨氏之兇手伊庭想太郎已於東歴九月十一日卽華歴七月二十九日經東京裁判所長望月氏及檢事島田氏判定處以無期徒刑行兇之短刀一柄入官訟費日金三十圓由兇手輸出按日本刑律所謂無期徒刑者發遣遠島服役滿二十五年始免除蓋降死刑一等也 
[日重工商]  
　　日本長崎訪事友人云日本農商務省大臣以工商局設立有年依舊有名無實爰議就各國通商大埠分設專官辦理工商事務詳察各處商務工藝以期告知局中俾通商惠工得收集思廣益之效目下擬先試行於歐美二洲及新金山中國俟有成效然後推而廣之 
[創行輪渡]  
　　武昌訪事人云武昌與漢口遙隔一江划船往來時虞失事去夏職商黄某創興輪渡禀蒙大府允行嗣因划船戶聚衆阻撓事遂中止近有某西商擬自造小輪船往來武漢雖經湖廣總督張香濤制軍照會西員阻止而西人志在必行月前黄某具禀督轅重申前請制軍以洋商小輪船旣難禁阻不若准華商先行試辦責令按月報効銀若干庶利源不至外溢爰飭漢黄德道兼江漢關監督岑馥莊觀察督同夏口廳同知江夏縣知縣詳訂章程准其開辦觀察奉諭後卽轉飭張堯臣司馬陳介庵大令將輪渡章程悉心商定卽日詳覆督轅准於八月初一日試行從此大川利涉行旅受惠無窮矣 
[電竿修竣]  
　　蕪湖訪事友來函云夏秋之交淫雨爲災由蕪湖上達安慶下至金陵之各處電竿均被山洪衝倒事後電報督辦盛杏蓀丞堂特委工程委員彭君樹堂逐叚督工修理現已一律報竣從此官商各報依然來往通靈矣 
[中丞勘堤]  
　　安慶訪事人云皖省被水成災小民蕩析離居殊堪憫惻邇者江潮漸退農民皆次第歸來補種雜糧以資果腹撫憲王芍棠中丞特於上月二十七日秉節出轅赴各堤勘騐所有决口之處擬飭勇丁分投修築誠要政也 
[示禁放票]  
　　欽加同知銜總辦安徽蕪湖保甲事宜卽補督糧府許爲出示嚴諭事本總辦自接辦蕪邑保甲以來詰奸懲盜除暴安良原期地方安謐查蕪邑地當衝繁外江内河南北兩岸商賈雲集不憚三令五申誥誡各安本分時有不肖凶頑迭經本總辦查辦在案訪聞近有不法之徒來蕪開堂放票經本總辦會同營汛拿獲所開飛龍山忠義堂正龍頭葉玉廷一名盡法嚴辦所供之副龍頭九千歲陳和尙名天保又有陪堂禮堂值堂心腹巡風等匪目照單嚴拿爲此出示曉諭各色人等各安善良毋爲鼓惑本總辦寬其旣往塗　繳票注册免究倘仍怙惡一經訪獲三尺具在决不稍寬鑒此前車勿貽後悔切切特示 
[豸旌過鄂]  
　　武昌訪事人云正任湖南鹽法長寳道擢升浙江按察司湍靜臣廉訪欽承恩命陳臬淛中當卽由湘卸篆起程本月某日道出鄂垣江夏縣陳介菴大令先期整備行轅以便豸旌暫駐廉訪旣戾止卽趨詣督撫署入謁并徧拜司道各官大約須小作盤桓然後乘軺履任 
[輪姦案發續聞]  
　　松江著名蟻棍陸丁氏誘藏嘉定人陸顧氏在家每夜句引健男子輪流姦汚迨受創甚重則舁棄曠野之中地保張某見之　報華亭縣署此已紀諸報端矣昨得本館訪事人續函云上月二十七日華亭縣主林霨生大令升堂研訊陸丁氏一味熬刑堅不承認惟稱陸顧氏由鹽捕營李哨弁領來陸顧氏稱小婦人來時帶有洋銀四元衣褲一套現均烏有請向嚴追大令問洋銀從何得來答稱係胞姊三人湊贈問爾受創後彼等何忽將爾抛棄供稱伊等初稱無錢供養絮聒不休繼竟商同抛棄供至此陸丁氏蒲伏堂下供稱小婦人年四十有三日下身懐六甲將次臨盆大令飭官媒騐之果碩腹膨脝旋因一味刁頑仍飭鞭責若干下及將退堂陸丁氏大呼腹痛大令遂飭交人保釋歸家 
 
 

Page 3

 
 
限分娩後一月送案 
[甌郡官塲紀事]  
　　温州訪事人云浙江温處鹽釐總局候補道程少周觀察奉大憲檄文航海赴東瀛簡閱日軍操演所遺鹽釐局務暫由林少筠太守兼攝温屬官塲定期上月二十四日設筵四明公所爲觀察祖道二十五日觀察附新寳順小輪船起程文武各員均詣馬頭恭送○新任平陽縣胡克之大令於上月十五日由台州海門附某輪船來温暫寓試院前東陽春客邸禀見道府後擇吉十九日赴平履新前署平陽縣謝建臣大令交卸篆務已於十九日赴郡核算交代事宜矣○新補泰順縣典史孫鶴年少尉於上月十九日行抵泰順受事專丁赴府禀知○前竹嶼釐局委員曾迪守二尹因庖代有人赴府禀辭旋於上月二十八日附豐順輪船至申江遄回杭省○候補縣蔣欣如大令奉大憲委赴温處二郡催科公畢於上月二十八日附某輪船赴滬江以便馳回省會 
[麋臺秋月]  
　　姑蘇訪事友人云上月某日省垣鐵瓶巷某少年高騎怒馬疾馳至臨頓路古樹巷口適老嫗某氏彳亍而來不及避讓致被撞仆於途登時鮮血迸流不省人事少年見已釀禍加鞭欲遁旁人將馬扣住少年乃乘間飛步脫逃隨由地甲爲媪延醫敷治一面訪察少年姓名投縣禀報○某鄉木工某甲向在帶城橋某木作執業上月下旬某日因事至胥門行經富郎中巷口見某姓孩遺靑蚨數十翼於地不覺頓萌貪念俯而拾之孩大聲疾呼適爲西路巡員某二尹所見飭勇將甲拘獲解送西路總巡局局憲汪大令升堂研訊謂爾見錢便搶何物不可搶乎究竟連次搶劫洋銀之案是爾所爲否甲大呼寃枉大令飭鞭背一千下跪以巨練繼復上挺棍跴槓子良久仍無口供遂飭差小心看管候再研訊吁偶貪微利遽受嚴刑寃乎否乎吾不得而知之矣○嗜烟成癮之人往往喜用泰西機器針注嗎啡水膚内極毒極險每有性命之虞前經大憲一體示禁若輩始稍稍潛蹤不意近日此風復熾竟敢施之於通都大邑之中寍波人某中在臨頓路一帶以此術誘騙資財非伊朝夕上月杪始經北路總巡某明府訪悉飭差拘案嚴訊判責一千板荷以巨枷交地甲帶往各圖游示限三月期滿笞責開釋 
[上海官塲紀事]  
　　昨日委署江蘇靑浦縣錢明府由蘇州來滬命駕至上海縣署拜會縣主汪瑤庭大令大令延入花廳茗談良久而别聞明府定於本月十七日受篆視事○昨日攺過局委員李二尹因有公事命駕至上海縣署謁見縣主汪瑤庭大令互商良久而出○昨日雲南補用直隸州知州李少懐直刺江蘇候補直隸州知州江守調直刺先後命駕至上海縣署投刺縣主汪瑶庭大令均飭家丁擋駕○浦江水利局員司徒貽芬司馬經蘇松太兵備道袁海觀觀察札飭調辦會丈局事宜所遺水利局務委高邕之司馬接辦高司馬奉札之下趨詣道轅謝委禀知擇吉到差旋於昨日命駕至馬路工程局拜會總辦翁子文太守○昨日保甲總巡朱森庭明府因有要公命駕至南市馬路工程局拜謁總辦翁子文太守太守延入廳事茗談良久○昨日江蘇撫標滬軍營管帶龍葆珊遊戎乘馬車至馬路工程局投刺總辦翁子文太守飭丁擋駕○日前江蘇督糧道羅少耕觀察由蘇來滬小駐南市江蘇海運熩局騐收蘇省各屬漕米刻已將次竣事擬於日内回蘇謁見各大憲然後詣金陵晉謁督憲劉　帥面陳公務 
[祭祀以時]  
　　昨爲秋祭社稷壇之期清晨蘇松太兵備道袁海觀觀察率同文武各員命駕至西門外設壇　祭隨委吳淞司巡檢葉少尹就近赴周太僕廟恭代行禮 
[監司往弔]  
　　美國總統麥根利氏薨逝後昨日午後五點鐘時駐滬美總領事古衲君命駕詣英界大馬路菜市前洋房内舉哀所有寓滬各西商及蘇松太兵備道兼江海關監督袁海觀觀察英美租界讞員張柄樞司馬咸往吊唁 
[傳諭催科]  
　　昨日上海縣主汪瑤庭大令以翌日爲開徵下忙地丁銀之期飭糧差傳各圖地保到署諭令赶緊向各花戶催收以重國課如敢延緩定將爾等究追各保唯唯而退 
[公廨停讞]  
　　禮拜二英美租界公廨案件照章由美總領事派員會訊昨逢美總統薨逝後舉行喪禮美繙譯官白保羅君不及到堂爰照會讞員張柄樞司馬停訊一期 
[英界火警]  
　　前晚三點逾鐘二十分時英界九江路第一百六十一號門牌陸倬夫家披屋内不知如何遺火瞭望臺上旣鳴鐘報警救火會各西人卽驅皮帶車前往竭力噴救而熄僅燬去披屋一間迨昨日午後兩點鐘時九江路清芬堂烟館比鄰六十四號門牌義恒豐招牌店不戒於火致兆焚如頃刻延及郭嘉興小烟館文元齋筆店聚仙園浴堂萬盛煤炭店幸救火會各西人駕皮帶車馳至分投撲滅然已焚去房屋六楹矣 
[兇手入獄]  
　　前者民人李錦堂被朱錫春砍斃報經上海縣主汪瑤庭大令騐明將朱及施張氏帶回訊取口供分别收押前晚飭提覆訊朱供小的向在老北門外某飯店執役家住浦東張家樓附近與鄰婦施張氏有染被李窺破向之索詐初次詐去洋銀一元二次詐去小銀錢五枚是日小的回鄉李故態復萌於晚間伺於施張氏門外至夜半小的前往見李在因卽折回李追上揮拳旋出菜刀砍來小的奪刀回砍彼遂受傷倒地小的至施張氏家小坐片刻而去並未向施張氏告知不料李竟因傷殞命施張氏供小婦人早喪所天家貧難以度日以致與朱往來至是晚朱如何將李刃斃小婦人實不知情求鑒大令飭將朱釘鐐收禁施張氏交官媒看管候詳請上憲擬辦 
[流氓入柙]  
　　前者僑居美租界南潯路之山東餅師陳某投上海縣署控江北流氓魏阿壽小丕子王小黄持刃行兇縣主汪瑤庭大令准之昨日飭差至美界捕房協同包探孫阿新將魏王等人拘獲押候解送英美租界公堂禀請讞員張柄樞司馬訊取口供然後轉解縣署歸案訊辦 
[望江乞振啓]  
　　啓者今夏五月初旬以後霪霖不止上游湘鄂一帶蛟洪卒發勢若建瓴江水陡漲數丈望邑濱臨江滸適當其衝以致東西南各境頓成澤國大小圩堤十破其九田禾淹没廬舍半浸水中兼之連日大風掀播巨浪奔騰墻傾壁塌之聲觸耳皆是閭閻蓋藏漂没殆盡棲身乏所餬口無資困苦情形慘不忍覩業經煌周歴履勘將被水實情先後飛馳禀報懇請振卹奈值時勢多艱帑藏奇絀已蒙各憲破格恩施籌發振米五千石分卹各災黎第災廣欵艱來日方長若不及時設法救濟將來勢必轉乎溝壑兹不得已大聲籲乞仁人君子顧念梓誼宏濟時艱或慨助囊資或分頭募勸務祈多多益善俾得裘成集腋拯此飢溺餘生作善降祥必獲厚報所有承蒙助振諸善士台銜以及捐欵數目悉請詳登此册災黎甚衆倒懸待解萬乞從速捐齊將欵隨册寄由望江縣城内陳德興錢莊代收隨卽印掣收票爲憑將來散振之後仍當逐細開具收支清單榜示邑廟門首并焚化城隍神前以昭明信如有捐欵在千金以上者由煌禀乞撫憲奏給奬叙在百金以上者請撫憲給予匾額以答大君子樂善之忱知望江縣事丹陽何恩煌謹啓右啓係望江縣何潤生大令寄望江本籍官紳福建學政檀督辦皖北五河鹽釐局江蘇候補道倪亳州都司劉前湖北漢黄德道何揚州衛李江西贛州府信豐縣李江西廣信府玉山縣右堂李來安縣儒學副堂史蒙城縣儒學正堂倪調署湖北江夏縣陳以及諸搢紳先生者想諸君子讀書明理情重梓桑自接捐册後諒必惠分鶴俸拯彼鴻嗷多方勸助集腋成裘斷不至如秦越人之肥瘠漠不相關也第望江紳富甚夥或經商在外或筮仕遠省其中必有樂善好施慷慨捐助者恐一時不及週知特乞附登報尾以布遐邇 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[送考章程]  
　　粤東新定章程准貢監生報効銀二百兩捐免錄遺其事早已紀諸報牘兹承友人錄示善後總局牌示并章程八條曰照得本局現奉兩院憲檄行辦理各貢監錄遺兹經議定章程八條合就牌示仰貢監諸生一體知照毋違特示計開一貢監報効銀兩兌收塡册給予印照卽在善後局報銷所開辦此外並無分設局所一貢生所有錄遺試卷由本局購備齊全隨册咨送並免再收卷費以示體恤一捐生來局報効先行塡册然後兌收銀兩除收正項司碼平銀二百兩外並無小費分文以免需索一貢監生必須將原捐部監照或實收繳局呈騐以憑造具年貌籍貫三代清册彚咨送考一咨送貢監錄遺各卷准由本局提調蓋用廣州府知府印信以符體制一貢監生報効銀兩上兌後卽由本局給發藩司印照爲憑如無印照槪不塡册錄送以杜影射一俊秀如有願現捐貢監者亦准其在就近振捐局上兌持取部監照到悞繳足報効銀兩一體塡册咨送錄遺一貢監報効詳定司碼平銀二百兩奉准院批在案並無减折以及連捐監在内之說亦不准絲毫浮收諸生願錄遺者速來塡册幸勿誤聽人言觀望自誤 
[汛捕受懲]  
　　有顧阿囡者卜居本邑南市南馬頭平安街附近與山東某成衣作主相識因得承製新衣前晚忽被梁上君子潛身入内竊去衣料若干翌日告知作主作主責令照賠顧以無力辭遂投二十三七鋪巡防局控訴局員邱友林二尹飭傳汛捕戴五到案叱令笞責一百板勒限嚴緝賊犯務獲送懲 
[上海縣署瑣案]  
　　錢炳控姨表弟朱增泉圖賴抵借之欵前日縣主汪瑤庭大令升堂研訊錢供小的於光緒二十五年偕母舅沈傳金持洋銀五百元寄與姨母朱沈氏後被其子朱增泉悉數用罄去年向索僅還一百十元至年終將田二畝立契抵與小的作爲洋銀九十元尙有三百元約於今年正月内還清不料後竟圖賴叩乞訊追朱供小的所借五百元除還過一百十元又加利二十元外尙欠三百九十元將田三畝作抵業已了結何得叢生枝節朱沈氏供詞與其子相同沈傳金供錢炳寄存洋銀時確與小的同往惟後來將田作價若干小的不知其細大令察閱所呈契據並無價目亦無借劵未便究追諭令出外自行理處○前者張阿二馮裕卿林傅氏行竊電報局委員周某家金臂釧等物案發由英美租界公堂讞員張柄樞司馬移送到縣汪大令略訊口供暫行管押前晚提案覆訊馮供小的向在某銀樓執業與林傅氏之女小寶私識時至其家林傅氏曾將金釧令小的估看旋命小的兌換洋銀四百二十五元小的詢以來歴云由張阿二寄存小的與張並非素識不知何來林傅氏供張阿二由馮引來因與小婦人相識某日張來寄存金釧翠釧各一雙自此卽蹤景杳然因之交馮變價詎料馮持之而去竟不復來小婦人浼人四出訪尋馮始將價銀交付然除去尋費及被馮借用若干外實僅得一百五十元張供小的並無寄物之事大令謂衆供確鑿尙敢狡賴可惡已極喝令上天平架隨詰林傅氏曰爾處尙有首飾箱内餘首飾若干林傅氏不肯供出大令飭上梃棍良久始供張用手巾包裹金翠臂釧各一對寄與小婦人處此外實無他物張供此事實由積竊某甲糾令小的同行當時小的不過在外接贓故於事後僅由甲分給金翠臂釧各一對大令著各釋下張還押氏交官媒看管馮交人保出候再訊供 
[英美租租界晚堂瑣案]  
　　瞿阿榮控林永祥掯付匯豐支票銀兩等情讞員張柄樞司馬准之前晚飭提兩造集訊瞿阿榮供稱小的有地六分五釐數毫售與林永祥計洋銀六百五十元由林付匯豐支票六百元向收不付因請林文德律師代收兹由林律師倩舌人到案叩求質訊究追舌人呈上支票聲稱瞿延林律師主控因在二堂訊詰未便來此特囑聲明林永祥供當時購取是地由顧掌生介紹曾付去支票一紙後復付洋銀六百五十元此票應由顧掌生交還現在顧因别案移送上海縣求卽提回質訊司馬謂此案係華人控華人瞿竟延請律師意圖挾制顯見情虚逞刁著交人保出候提顧質訊核辦○楊德記控胡山亭圖賴米價洋銀前晚司馬升堂研訊楊德記稱小的在德和米店爲夥前由胡山亭木作塲内購去米三十石後胡嫌米色不佳意欲退回小的告以往來路遠將米十五石暫存伊作塲内胡竟私自售去向索圖賴叩乞究追胡供當時以米色不佳將三十石一併退回並無存寄亦無私售情事司馬飭差帶至作塲内令查明妥爲理處 
[英租界捕房紀事]  
　　積賊王阿二在松江航船上竊得陳開法張阿二所携綢布衣服十餘件報經包探趙銀河查獲拘入捕房捕頭令押候解送公堂禀請讞員張柄樞司馬訊辦○馬夫徐海生駕車至雲南路悞將蕭阿玉蕭阿珠二小孩撞倒受傷當由二百三十號巡捕拘入捕房捕頭令押候解送公堂禀請訊辦一面將二小孩送至某醫院求治○方桂生王阿毛在廣西路將徐祥兇毆經二百五十號巡捕拘入捕房捕頭令押候解送公廨禀請訊究 
[法租界公堂瑣案]  
　　大羅洋行西人以小輪船舵工董阿林司機董阿香駕駛不愼損壞機器一倂送入捕房昨日禮拜二堂期捕頭遣包探解案西人投案伸訴前情隨由董其茂董善舟投案代訴寃抑董阿林供小的在船上爲舵工機器非小的所司董阿香供小的於上月二十六日辭歇機器由主人另雇張金泉接管現在張避匿虹口讞員杜枝園大令與聶繙譯會商飭押候提到張金泉覆訊核奪○孫幼皋前向孫福生借洋銀二百元旣而福生屢索不還因向幼皋購取靛靑二十四桶將貨欵抵劃幼臯卽以福生圖賴貨欵等詞控訴大令訊悉口供諭令兩造出外一面交還靛靑一面歸還借欵福生立卽遵斷幼皋仍不肯付還洋銀以致扭赴英美租界公堂控請追給讞員張柄樞司馬訊知法界已經有案飭差轉送捕房昨日捕頭遣包探解案請訊大令惡幼皋刁狡著押候速繳洋銀二百元延干未便○祥泰衣莊夥王瑞生前控陳瑞生王小安歐陽文向富等人冐充宫塲幕友家丁騙取新衣值洋銀七百餘元大令飭差拘獲搜出質票數十紙訊供之下飭押候嚴比昨日忽一倂移送上海縣署○陳壽長前代伊弟阿六控同鄉人孫秋泉糾同鞋底作流氓陳阿茂藉端訛詐大令訊供之下孫稱小的由台州來滬向陳索還熂借洋銀四十无陳非特不還反誣指小的訛詐求鑒大令判將陳責四百板以儆孫押候再核昨日陳偕范大山投案求保孫出外理處大令准之○宋海生胡炳生楊自泉潛至某處竊取川貝母數十斤售與翁雲靑得小洋銀一百零五角昨經包探查獲吊到原贓解案請究翁供小的在小東門外爲外科醫生不知竊贓以致悞購求恩寛宥大令判罰洋銀二十元宋責二百板胡楊各責四百板 
[美租界捕房紀事]  
　　昨日午前東洋車夫胡惟成拉車飛馳至百老匯路不知如何將順隆鐘表鋪玻璃窓撞碎被店主某甲扭入捕房捕頭令賠償洋銀一元○前晚偷兒胡阿四闖入楊樹浦路德兵營内竊取絨衫皮鞋等物持至天潼路某押鋪求質適爲包探錢榮堂所見拘入捕房捕頭令押候解送公堂禀請讞員張柄樞司馬訊辦○昨日清晨積竊胡明壽顧阿三掩入百頓路某姓家竊取衣服携之而出適爲包探劉光震所見拘入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
崇善劉坤一片再此次鎭江旗兵滋閙協領衙署該管官平日約束不嚴已可槪見除協領蔭濃業經撤任外相應請旨將京口駐防旗營佐領恩祿朝傑托福文蔚延秀積倫等六員交部議處玉露即卜小更查係蔭濃兼佐領下人仍請將蔭濃一併議處以示懲儆謹合詞附片具陳伏乞聖鑒訓示謹奏奉硃批著照所請該部知道欽此 
　　太子少保頭品頂戴兩江總督臣劉坤一跪奏爲遵旨酌保人才以備錄用恭摺仰祈聖鑒事竊於光緒二十六年閏八月初三日奉上諭現在時局阽危需才孔亟各封疆大吏均有以人事君之責務各激發天良虚衷延訪如有才猷卓越克濟時艱無論官階大小出具切實考語迅速保薦以備錄用等因欽此臣維人才難得亦難知必須久與共事察其心地光明器識深穏庶幾可得眞才仰供朝廷之任使兹查有統領江勝軍二品銜江蘇特用道杜兪學養兼優瞻識並茂整軍經武穏若長城其於吏治民生講求有素辦理籌防局江蘇試用道沈邦憲志趣端方才具敏練理繁治劇游刃有餘事變猝投持施悉當辦理洋務局二品銜江蘇候補道汪嘉棠氣度安詳智慮精密通達治體熟諳時宜現在交涉紛繁動形掣肘該道等於因應不憚勤勞辦理上海製造局江蘇補用道毛慶蕃操履謹嚴性情忠篤歴官京外報國奉公至於愼重局務愛惜物力莫不實事求是不避怨嫌該員等或在江蘇當差多年或與臣舊日僚友故得悉其底藴信其賢能如蒙逾格鴻施量子拔擢該員等年力正强必能立尺寸之効分宵旰之憂倘所舉非人奉職無狀臣不敢辭濫保之咎所有遵旨酌保人才各緣由理合恭摺具陳伏乞皇太后皇上聖鑒訓示謹奏六月初八日奉硃批另有旨欽此 
　　頭品頂戴陜甘總督奴才崧蕃跪奏爲揀員更補知縣員缺以裨地方恭摺仰祈聖鑒事竊據甘肅布政使何福堃按察使潘效蘇會詳甘省陞調遺隴西縣知縣一缺前請以卽用儘先知縣黄國琦補授嗣奉部咨該省陞調遺缺知縣上次係因議叙無人接用捐納止此缺按班應用截取進士正班之人今以捐納抵積議叙仍接卽用先人員請補係屬誤會例意應毋庸議其隴西縣員缺迅卽按限更補等因奉此查甘省現無應用之新班遇缺先並揷班分缺間各項人員雖有分缺先與例不合查有截取進士正班祁永膺年三十六歲廣西博白縣進士由中書攺歸知縣簽掣甘肅光緒二十四年十二月到省年滿甄别在案查看得祁永膺年强才穏悃愊無華會詳更補隴西縣知縣員缺前來奴才覆查祁永膺年力富强穏練樸實合無仰懇天恩准以祁永膺更補隴西縣缺可期勝任如蒙兪允該員銜缺相當毋庸送部引見試署年滿如果稱職另請補授謹恭摺具陳伏乞皇太后皇上聖鑒訓示謹奏六月初八日奉硃批吏部議奏欽此 
　　太子少保頭品頂戴兩江總督臣劉坤一跪奏爲遵旨酌保將才以備簡用恭摺仰祈聖鑒事光緒二十年六閏八月初三日奉上諭各省制兵防營星羅棋布諒不乏折衝禦侮之才該督撫務選眞才有堪勝專閫之任者卽行保奏用資採擇等因欽此臣查兵家本係專門各國設立練將學堂以資講習是以將才輩出中國惟於軍營勞績中求之爲途已隘近三十年來偶爾用兵歴時不久新出人才無多而咸豐同治年間湘淮宿將幾同晨星碩果其幸存者亦老無能爲矣兹謹就臣所知查有記名提督吳　山氣局安詳韜鈐夙裕治兵頗有紀律記名提督金德恒性情忠直才略亦優調度頗合機宜可以自成一隊提督銜記名總兵譚用寅瞻氣甚壯智勇過人馭衆善於拊循士卒樂爲之用前陜西延榆綏鎮總兵蔣雲龍訓練有方聲威懋著每戰輙先臨陣往往所向無前該員等現在江南當差臣得以詳細訪察知其可備干城爲國効命倘荷天恩俯賜驅策該員等感激奮興自當勉竭駑駘以圖涓埃之報所有遵旨酌保將才緣由理合恭摺具奏伏乞皇太后皇上聖鑒訓示謹奏六月初八日奉硃批另有旨欽此 
　　崧蕃片　寍州知州姚長齡調省遺缺查有卽用知縣陳良均堪以委署請補永昌縣知縣黄家模請補平涼縣知縣高光斗均未接准部覆應各飭赴新任攺爲試署以專責成署洮州同知事准調玉門縣知縣姬愷臣飭赴調任遞遺洮州同知員缺查有准補貴德同知陳端瀛堪以調署署會寍縣事調署靈臺縣知縣余重基應赴調任所遺會寍縣知縣員缺查有候補知縣姚五經堪以委署又碾伯縣知縣張元潹前經飭赴本任嗣因請補涇州直隸州員缺所遺碾伯縣缺攺委候補知縣常孝義接署兹據藩臬兩司先後會詳前來除分别檄飭遵照外理合附片陳明伏乞聖鑒謹奏六月初八日奉硃批吏部知道欽此 
崧蕃片再據甘肅藩司何福堃臬司潘效蘇會詳據署秦州直隸州知州楊宸謨詳稱秦安縣舉人張愼言把持公事武斷鄉曲迭據受害之家列欵控告屢訓不悛復爲其子張銓鑽充斗行私立行規恃强違禁取利擾害市廛小民銜恨刺骨經官禁阻藐抗不遵實屬恃符横行有虧行止取具供結呈司委查屬實詳請核辦前來奴才查例載舉人犯案應行斥革由該省督撫題奏後知照到部註册不得徑行咨革等語此案秦安縣舉人張愼言中式本省癸已科鄉試第六名文舉旣經該司等詳稱種種刁劣未便稍事姑容相應請旨將秦安縣舉人張愼言斥革以端士習而勵風化除咨部查照外理合附片具陳伏乞聖鑒訓示謹奏六月初八日奉硃批著照所請該部知道欽此 
　　劉坤一片再鹽屬之有塲員猶地方之有州縣州縣不得其人百姓受其害塲員不得其人商灶受其害時艱至此尤應秉公甄劾以蘇商困而肅官方兹查有兩淮角斜塲大使劉學鏐貪婪無厭罔恤商艱正任兩淮餘西塲大使現署板浦塲大使事唐如崗貌似有才操守難信正任兩淮餘東塲大使孫慶源習染甚深難期振作兩淮石港塲大使馮克寛行檢不修利心又重據兩淮鹽運使程儀洛禀請奏叅前來相應請旨將兩淮角斜塲大使劉學鏐正任兩淮餘西塲大使馮克寬一併革職以儆官邪理合附片具陳伏乞聖鑒訓示謹奏六月初八日奉硃批著照所請該部知道欽此 
　　劉坤一片再前因江陰北岸兵力尙單經臣委員招募權字湘勇兩營前往扼紥以固江防於上年六月間附片奏明在案現在防務較鬆餉項奇絀應將該兩營悉數裁撤收繳軍械派撥兵輪運送漢口由各該管帶押回湖南原籍遣散于發清正餉外另給恩餉一月以示體恤除飭局將所用餉費彚册造報外理合附片陳明伏乞聖鑒謹奏六月初八日奉硃批吏部知道欽此 
劉坤一片再兩江補用副將王世雄心地明白智勇深沉前在江南統帶衡字營與各文武和衷共濟遇有疑難之事捧檄卽行絶無規避卒能通權達變措置合宜至於馭衆嚴而有恩所部奉命惟謹臣當與論用兵方略覘其抱負頗有大將之才如荷鴻施破格錄用必能折衝禦侮仰副朝廷知遇之隆理合附片具陳伏乞聖鑒再該員現經調赴山西合併陳明謹奏六月初八日奉硃批覽欽此 
　　李興銳片再代理撫州府知府李嘉賓經臣調省所有該府印務應卽遴員接署查有現署南安府事正任建昌府知府何剛德資勞頗著堪以調署據布政使張紹華會同按察使柯逢時具詳前來除檄飭遵照外謹會同兩江總督臣劉坤一附片陳明伏乞聖鑒謹奏六月初八日奉硃批吏部知道欽此 
 
