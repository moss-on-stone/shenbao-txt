# 1900 - 272 - 4909869

 

Page 1

 
 
[彚解救濟捐欵第一批] [  申報館協振所啓]  
　　本館協振所承諸君子諉諈襄辦救濟善會籌欵事宜登報以來荷蒙四方仁人源源佽助作日彚集九八規銀二百七十四兩二錢洋銀二百五十一圓小銀錢三百零二角解往北省以濟遇難官商所望寰區善士各解腰纒俾集腋成裘不致功虧一簣則不第身受其惠者刻骨銘心矣肅此布陳伏維德鑒 
[論和議如不速成恐生意外之變]  
　　自北省義和拳匪擾亂致動各國公憤聨軍北上開中外最大之釁端爲千古未有之變局然聨軍入京後各使無恙匪黨亦漸解散以爲各國之忿可平棄干戈而修玉帛當在指顧間况朝廷已簡直隸總督北洋大臣李傅相爲議和全權大臣俾與各國開議傅相素爲中外欽服前者日本之役一力贊成此次雖事關各國頭緒較多而得傅相與議當可不難措手惟各國之意首須中國嚴辦庇匪之諸王大臣當時以爲朝廷未必允從而各國故爲其難未必遽有聨和之意雖傅相亦無可如何乃恭讀閏八月初二日上諭莊王怡王革去爵職端王交宗人府嚴加議處并著停俸英年趙舒翹剛毅均交部議處在中國朝廷可謂降心相從矣而旬日以來未聞有開議消息豈各國以中國辦理諸王大臣尚嫌其輕縱耶不知諸王之革去爵職不啻廢爲庶人處分不爲不重至端王交宗人府嚴加議處及諸大臣交部議處旣已奉旨亦斷無從輕之理雖中西刑律不同若以輕重較之卽援西律想亦不過如是而各國猶遲遲不肯開議者或别有深意存乎其間耶當聨軍入京之時各國皆言並不欲割取中國土地惟代中國剿平匪亂救出各使保護各教士而已不意昨日本報譯登日本長崎某日報云現聞俄德兩國互議擬將中國剖分俄人欲得長城以北之地德人欲得直隸山東兩省之地雖係傳聞之言未敢信爲確鑿然觀俄人舉動則大有不利於中國者當各國聨軍攻占大沽砲臺時俄人之意本思大逞後爲各國掣肘而罷然陽雖從衆隂實回測故自黑龍江將軍壽山與之開釁後俄遂乘間而起進逼遼陽各國政府詰以於意云何俄人以代平各處匪類爲辭并聲言並非欲得滿洲土地俄人之心概可知矣前日本報又譯俄人於本月初二日往攻山海關一事嗣得大沽來電云是日德國海軍提督班約門氏統領鐵甲戰艦五艘會同英法俄日各國兵船赴山海關擬將中國砲臺攻奪并派陸軍繞出蘆臺前往助戰不料華軍異常精悍砲臺亦甚堅固以致竟日鏖戰未能得手旣欲議和又奪關隘其意何居我知向之聲言不欲分割中國地地者未北皆出自本意無非欲懈中國人民之心耳中國兵力旣不足百僚又懦怯無能久已爲外人窺破惟人民衆多心志固結外人懼之故藉乎匪之舉漸逞其蠶食之心以試我民之舉動陽以要挾梗和議隂則各存大欲以予論之各國雖强苟能和平了局實爲美事若迫之已甚則困獸猶鬥恐亦非各國之福各國其毋爲俄人所愚庶兵端或可速弭不致有意外之變歟不禁跂子望之 
[願早言和]  
　　前日英京倫敦來電云本日法國政府移書與各國請及早與中國議和以免兵連禍結俄德日三國皆允之 
[日本退兵]  
　　香港循環日報譯登日本泰晤士報云日前日本王公大臣會議後陸軍大臣卽行文駐京日統領著將軍隊撤回緣駐華日使曾述信中國不致再開兵釁今者各國皆有撤兵之舉而我日獨留大隊駐京恐無是理况中日相隔不遠日後卽猝欲調兵前往較之他國便易良多觀此是同一退兵而其命意與俄人較異蓋俄人只允撤赴天津耳 
[俄法殘忍]  
　　香港循環日報云頃得倫敦來信知刺芬亞氈思報刊有本月三號京師電報謂北通州自經聨軍攻破之後法俄兩國之兵一切行爲未免大于軍律凡有婦孺多遭殺戮其情狀之慘雖日本統兵官福島氏亦爲之不平曾向法俄兩國統帥痛加勸諫然忠言逆耳恐亦無濟于事也 
[虎將登程]  
　　金陵采訪友人云統領督標親軍等營劉華軒鎭軍光才奉旨補授山西大同鎭總兵已歴多年屢經兩江督憲劉峴帥具摺奏留是以迄未赴任兹者兩宫西幸駐蹕太原查得晉省將領寥寥武備不免廢弛特宣綸綍著迅速馳赴任所並督帶所部諸營以厚兵力峴帥得旨卽咨會鎭軍統率雄師星馳赴晉本月上旬某日鎭軍由白門起節文武各官弁設筵祖餞者絡繹於塗峴帥以親軍舊駐下關有防守砲臺之責一旦全軍遠徙砲臺未免空虛特檄飭督標衡字全軍移駐於此 
[思准調員]  
　　昨日安徽官塲友人致書本館云月前欽奉行在上諭大略謂王之春奏增兵設防請調員差委等語在籍翰林院編修蔡金臺選用道張祖同湖北補用直隸州知州諸可權湖北候補知縣李昌洵均著准其調赴安徽差遣委用至所請已革道員劉作樑投効之處著毋庸議等因欽此說者謂以上諸員以皆幹練名惟劉革道獲咎甚深故聖意不任其立功自贖也 
[軍威嚴肅]  
　　揚州訪事人云城外新添之駐防某營部下健兒類皆從三湘七澤間來恪守營規者固多而性情蠻横者亦所在多有某日勇丁某甲於操練之暇散步河濱見某姓少婦脩飾整潔不禁陡起淫心驀入其家欲行無禮婦駭極狂呼適哨弁某君經過聞聲趨視將甲大加申斥甲不服竟敢反唇相稽哨弁立卽回營禀訴隨經統領某君另飭親兵將甲拘訊供認不諱爰令綁赴營門正法梟取首級示衆一時麾下爲之肅然 
[减兵節餉]  
　　紹興訪事人貽我雙鯉云浙江巡撫劉景韓中丞以近來浙省水陸各防營積弊日深往往以老弱允數未免虛糜餉需日前特札飭各營統領轉飭各營官自將空額及老弱兩項和盤托出儘數裁汰限文到半月内先行造册具報再候委員點騐如逾限不報卽係有心延宕亦卽派員前往清查以裁汰之多寡辦理之切實與否定優劣而加賞罰云云想各統領體念時艱必能竭力籌維有以除積弊而節公欵也 
[詳述粤東閙教事]  
　　上月下浣廣東順德縣境匪人閙教前已譯登大略情形兹者香港循環日報云此事起於順屬龍江龍山甘竹裏海黃連簡家圍大邑大晚等鄉而南海縣屬之余村沙頭北村亦有匪徒毁壞教堂搶掠財物未幾番禺縣屬之平步東莞縣屬之石龍皆釀成教案旬日間兎起鶻落一若銅山西傾洛鐘東應順德縣主王大令番禺縣主錢大令東莞縣主池大令先後督率勇丁會同營弁分頭彈壓大憲並飭廣州協李副戎遴派廣勝軍五百名會 
 
 

Page 2

 
 
同南海縣主裴大令馳赴南順交界各鄉相機辦理裴大令下鄉後卽傳集紳耆痛陳利害著將爲首滋事之人捆交訊辦目下南順兩縣已交出二十餘人副戎會同大令訊明將情罪較重之四人裝八站籠示衆餘犯派勇妥妥回省惟事尚未弭故大令尚須小作勾留也 
[誦桶收票]  
　　金陵采訪友人云大通匪亂削平之後兩江總督南洋通商大臣劉峴莊制軍以各處所獲富有票匪均已伏誅其黨難保不匿跡省垣暗中勾結因嚴飭文武員弁一體查拿先後查獲票匪多名隨時明正其罪特愚民買票者衆卽標防各營弁勇亦往往誤入其彀查之實不勝查爰出示剴切曉諭責令民人自呈地方官吏弁勇自呈本管營官如能悔禍自新概不咎其往而軍民仍懷疑不繳每私自付之焚如恐若輩依舊收藏致滋後患因管飭標防各營將領每營設一木桶聽人將匪票投入限期呈送來轅如仍抗匿不投則是甘心爲匪將來經查出或被告發定卽加等治罪决不姑寛 
[票匪讞成]  
　　蘇州采訪友人云本月初八日傍晚昭文縣差役協同水歸某營勇押解富有票匪龔紹全楊小汶鄧耀庭三名至省禀經護理江蘇巡撫聶仲芳中丞發交蘇州府濮紫泉太守研訊有知其事者謂龔係湖南湘鄉縣人向在蘇省某營當勇與哨弁邱某善由邱牽引入會名曰紅邦匿跡昭文縣境彭家橋鎭專誘愚民入會爲非事爲太湖水師正前營管帶許鼎臣副戎訪悉密飭幹弁某君會同縣主某大令派差前往協拿當擒獲時搜出白洋布一條上列會中頭目一百數十名有身登仕版者有名列賢書者併有匪票若干紙及僞札僞印等件票上書清泰山明德堂源流水雨潤香一圑和氣四海昇平仁義治國忠孝叅天地經文緯武英雄持乾坤字様至楊鄧訊係無辜卽行開釋龔則收禁獄中候禀請上臺核奪大約不久卽須明正典刑矣 
[懼拿棄票]  
　　鎭江采訪友人云兩江總督南洋通商大臣劉峴帥以近日富有票匪成羣結黨滋蔓難圖自大通擾亂以來長江上下游正法者已指不勝屈仍恐暗中勾結餘孽未清爰飭各屬文武官員一體嚴查密訪常鎭通海道富長久山觀察轉飭稽查商輪船委員周都戎德標凡遇長江上下商輪船到埠務卽認眞搜緝本月初九日招商局江孚輪船由漢口到鎭甫下椗都戎卽親率兵役扼守躉船栅口逐細稽查見有形跡可疑者卽嚴行搜檢斯時跳板之上人多擁擠有甲乙二票匪附船而至見事機嚴迫將匪票抛棄江干都戎見之趨前拾視則纍纍者皆富有票也數之約共百餘張而人已不知去向乃於翌晨親詣道轅禀陳一切 
[整頓巡政]  
　　武昌訪事人云鄂省保甲事宜向由臬司主政城内外分設保甲局二十餘所每局設正查帮查委員各一皆以佐雜充之正查月支薪水二十千帮查月僅六千以故帮查常不到差遇有竊盗要案不免互相推諉現値整頓防務之際署按察司孟志青廉訪體察情形擬嚴飭帮查各委員一律到局値宿不准無故擅離所有月支薪水照額倍給以示體恤如仍有藉故偷安擅離差所者無論正查帮查一律撤叅如此恩威並濟懲勸兼施凡在下僚當無不恪供職守矣 
[解餉起程]  
　　揚州訪事人云兩淮鹽課銀兩爲國家入欵大宗除大部指撥外其餘例應悉數解赴都門今夏北方拳匪肇亂道途梗阻未克批解登程兹運憲柯遜菴都轉迭奉大憲行知恭悉兩宫現已駐蹕太原行在需欵甚亟爰飭將兩淮應解餉銀迅卽交錢大令壽思楊鹺尹金輝鄭分轉銓俞分轉志喜雇匠釘鞘分别解往行在戶部交納以濟要需 
[催繳要需]  
　　揚州訪事人云兩淮塲運岸食等商欠繳昭信股票銀三十五萬餘兩運憲柯遜庵都轉迭奉兩江總督督鹽憲劉峴帥電札以刻下軍需異常緊急飭催各商迅繳等因隨飭淮南局員轉諭各商遵照局員遵卽集商諭催無如各商大半散處各郡一時未能齊集於是局員公同籌議禀請都轉先由運庫撥解銀十萬兩以濟急需其餘未繳各商定限本月内一律繳清如逾限不繳卽援案飭各大錢莊籌墊將來由欠繳之商將本息按引扣還都轉准如所議刻已將運庫墊撥之銀分委各員先行起解矣 
[愼重民命]  
　　松江訪事友來函云上月杪青浦縣汪大令瑞曾親解擄人勒贖之匪犯陶玉卿杜福根二名至松江府署聞杜犯前在青浦縣境紀王廟等處糾黨將薛姓擄去勒索洋銀二百元繼又誘拐某氏婦若跡郡城經人控諸青浦縣署大令飭差拘獲訊實後詳請就地正法上游鄭重民命批飭太守就近督審以成信讞本月初一日太守飭提兩犯研鞫供認所犯各案略不諱飾太守飭寄禁婁縣獄中俟申詳上游然後置之重典 
[幾歎其魚]  
　　紹興訪事人云三江閘在山隂縣北鄉距城三十里爲山隂會稽蕭山三縣河流入海之處向來晴閉雨啓是以三縣得免旱潦之虞今夏天氣暢晴閘閉日久閘外港路旣不流通而海潮又日夕挾沙而來潮去沙留漸形淤塞八月二十二三等日秋霖大沛幾如倒瀉銀河河中之水拍岸平堤急將閘設法開通而水仍不退董其事者乃招集人夫竭力開掘無如旋掘旋淤旬日之間費工貲數千緡而仍無功效幸翌日天卽晴霽水勢漸退否則三縣生靈難免其魚之歎矣豈不危哉 
[白門火警]  
　　金陵采訪友人云本月初七日清曉省城大夫地某姓傭人方作朝餐遺火積薪致兆焚如之禍幸施救得法僅焚去瓦屋三椽至黃昏後六街三市齊上銀燈忽又警鉦亂鳴鏜然震耳詢之赴救者僉云火起於顧樓大街某皮絲烟店適水龍近在咫尺一呼卽至就河中吸水狂噴火遂衰熄僅焚去廚屋一間然舍北舍南悉之驚惶無措矣 
[穗垣雜錄]  
　　廣州訪事人云前者順德縣境某某等處教堂被土人拆毁教民恐被殃及日内紛紛避至省垣者計有千餘名口之多咸就新城賣麻街法國天主教堂暫謀棲息○上月之杪有某姓嫗手携衣物一包内有朱提若干由泮塘五約而來甫至逢源正街突被匪人攫取嫗堅不釋手匪人卽袖出利刃連刺三下嫗痛極踣地匪卽携衣物而去聞嫗受傷頗重未識能免性命之虞否也○賭博陋規久爲街坊劣紳應得之項現雖由商人輸納重金禀請大憲准予開設而各劣紳以無從染指仍多方阻撓日前由小闈姓公司商紳盧華富禀請善後局憲轉飭南番兩縣主出示曉諭嚴禁示中略謂現承收小闈姓俱是良民出有資本圖得工資微利與從前藉庇私收者不同倘有藉端勒索定必紛紛閉歇有悮餉源合行出示嚴禁如有此等情弊許指名禀究拘訊决不寛貸 
[漢皋雜錄]  
　　漢口訪事友人來函云自七月下旬某日富有匪票謀變事發一時人心皇皇湖廣總督張香濤制軍特派護軍營勇若干名駐守漢皋以資鎭懾邇者事已弭平此項勇丁擬撤回鄂省各商董遂具禀道轅懇轉禀督憲挽留未識制軍能否允如所請也○自聨軍入京兩宫西幸各省北上之兵如雲南貴州四川陜西均取道鄂省襄陽府遵陸赴太原某日有大隊苗兵望西北進發如荼如火頗壯聲威○漢鎭大觀茶樓河岸泊有巨舫二艘錦纜牙檣規模頗壯某日忽由地方官飭差前往發封說者謂因船中人冐充官吏事發被拿或又謂票匪餘黨爲人告發故有此舉兩說未知孰是○漢口迭肇火災居民毖後懲前相率創辦火更以輔官更之不及日前保甲局委員張明府德炳親自在局查點計共更夫三千數百人似此防範周詳夏口一隅從此當可高枕而臥矣○秋風蕭瑟新榖登塲夏口廳同知陳少石司馬漢陽縣主何石萊明府將下忙設櫃開徵各鄉民食毛踐土際此時艱孔亟必能踴躍輸將也○湖北官錢票遐邇風行民間頗稱便益乃近有不法匪徒私造僞票混入市廛行用商民偶一不愼多被欺朦上憲察知其弊爰派員赴日本印就官票一百萬張重行更換以絶其弊至前項官票准其一律來局兌錢並無折扣 
 
 

Page 3

 
 
[委解餉銀]  
　　日前蘇松太兵備道兼江海關監督余晉珊觀察接奉山西巡撫毓大中丞來電内開兩宫西幸長安餉糈浩繁速宜委員䟎解行在交納應用等因因卽由道庫中關稅項下提出庫平銀五萬兩委留申差遣之梁大令尅日押解登程大令奉委後刻已料理行裝矣 
[示收匪票]  
　　上海縣汪示照得富有匪票多係煽惑愚民現奉設桶廣收收到卽付一焚凡有誤買斯票務各及早自陳憲意不加深究原期改過重新倘仍匿票不投則是甘比匪人一經訪拿到案定卽按法嚴懲 
[法員文告]  
　　昨日法國駐滬總領事白藻泰君發出告示曰爲出示曉諭事照得本租界公董局現在新租界内開築馬路三道一名公館新大馬路一名衡山路一名嵩山路議定自出示之日起限二十一天内須將所有墳墓一律遷去如有貧戶無力遷移者應報由四圖地保轉禀公董局首董查核每棺一具發給遷費洋三元倘或逾限不遷卽由公董局責令地保將未遷之棺盡行搬去至築路之處如用地至過半每畝給錢五十千所有房屋另行估給搬費合行出示曉諭爲此示仰新築馬路各業戶知悉自示之後爾等如有異議隨時禀明本總領事或公董局查明辦理各宜遵照毋違特示大清光緒二十六年閏八月十一日 
[西士窆儀]  
　　英教士慕維廉君因病逝世前已列入報章昨日午後三下二刻時在英界三馬路禮拜堂行吊唁之禮隨於四下鐘時舉殯至八仙橋迤西安葬執紼而送者多至數百人可謂盛矣 
[交保清理]  
　　義善源錢莊執事人王興仁投英美租界公廨控李梅君以棧單抵去銀一千三百餘兩逾期不贖等情讞員翁笠漁直刺准之前晚倩襄讞委員張柄樞司馬提李質訊王供李於去年將申記毛邊紙七百五十件之棧單三紙抵去銀一千三百餘兩貨存沙遜洋棧稽延日久置之不理現聞李被日商控欠在押爲此投案訴請附追李供所欠屬實惟求交保出外寛限理處司馬准如所請著交妥人保出限一月内清理違干未便 
[醫生被窘]  
　　船戶張金有因幼子患病延垃圾橋南首浙江路兒科史某醫治詎料服藥後當晚卽殤張痛子情深遷怒於史復去延請詭云兒病似稍輕减史不知是計貿貿然往至則孩屍赫然僵臥倉皇欲遁被張閉置艙中此前日事也昨晨史妻見丈夫不回情知有變投報捕房捕頭令四百十八號華捕拘到史張詢知其情概行釋斥 
[上海巡局紀事]  
　　前日英美租界公廨讞員翁笠漁直刺以趙仲迢控鴇婦阿金一案牽涉私夫潘某匿跡本邑南市遂派差持票至二十三七鋪巡防局請飭勇甲拘拿歸案訊辦局員盛雨村二尹允之旋由地甲禀稱小的查得潘已倩人出爲緩頰故未拘拿二尹遂諭令來差據實禀覆○薙髮匠某甲在養和茶樓執業前日同業金某指爲違悖行規向之理論以致兇毆十六鋪巡防北局勇丁見之一併拘回局中禀請局員文韻松二尹研訊二尹判令各責手心一百下一併逐出 
[南市瑣聞]  
　　前日南市久大馬頭划船婦陳徐氏與同帮薛張氏爭攬渡客致起爭端旋扭赴馬路工程局聲訴總辦程雨村大令研訊之下以兩造皆不安本分判將陳徐氏掌頰二十下薛張氏掌頰十下一併釋出○廣東香山縣人布妙發年逾弱冠向在某輪船當水手本月初八日黃昏時偶一失足墮入波心倉猝間無從施救遂致凶占滅頂昨日始由救生局頭號巡船撈獲帶至南市老白渡經人告知其母某氏備棺收殮聞者傷之 
[法租界捕房紀事]  
　　昨日扒手王阿六在菜市街竊得某甲身畔洋銀一枚經某包探緝獲帶入捕房捕頭令押候解送公堂禀請新委讞員杜明府訊辦○昨日偷兒張内竊得某姓家印花布一疋携至某押鋪質錢某包探見其形跡可疑拘入捕房捕頭令押候解送公堂禀請究辦 
[美租界捕房紀事]  
　　前晚機器匠唐某不知如何結怨於甲乙二同業致被扭住毆擊旋又刃傷肩背血溢如泉事後雇車載赴捕房聲訴情由捕頭令至同仁醫院醫治一面派包探查拿行兇人以便解送公堂禀請讞員翁笠漁直刺訊辦○昨晨偷兒李阿三闖至唐家弄甬人某姓家行竊衣被携之而出適爲巡街捕所見拘入捕房捕頭令押候解送公堂禀請訊究 
[濟急第三號公函]  
　　彝卿蓮甫次舟莘柏仁兄大人閣下閏月初三初五寄奉一號二號兩函并道勝大班帶奉規元二萬兩先後計均鑒及兹弟宣接據香港通商銀行董事馮厚光寄到規元五百兩函稱舍親區閣讀湛霖號朋蕭在京供職十餘年今秋匪燄大熾始送眷暫避離京百二十里之懷柔縣城景隆客寓仍隻身回京住南海館宦囊如洗大有朝不保暮之慮而京號閉歇無從匯借特備具規銀五百兩敬祈設法卽寄京師交米市胡同南海館區君收領倘或不遇請飭守館人送至懷務景隆客寓探交其竍屬手收等語卽請查照於已匯奉之二萬金内提規元五百兩按馮君函開事理妥交廣東同鄉京官酌量妥辦務取區君或區君家屬收銀字據擲寄來滬又弟汾堂兄順天差委候補知縣任令汝霖號鐵君向在弟宣處辦理文案現在京需次家有老母懸望不置該令樸誠耐勞可用弟汾又有至親順天籍丁憂編修徐仁鏡號瑩甫因乃翁之事覊留在京此兩人蹤跡情形現已不知如何遥揣恐皆在必需接濟之列應請江蘇同鄉酌辦附任徐家信兩封弟宣堂姪代寄楊子通星使家信一封附請飭送并懇各取回信擲寄尤爲感荷傅相前仍懇便間代陳專此奉布餘容續逹再陸純伯兄現已料理赴津此後滬寄公函卽不列名合併聲明敬頌均祺不具愚弟盛宣懷顧肇熙任錫汾鄭官應嚴信厚龎元濟楊廷杲施則敬席裕福頓首閏八月初十日第三號正封函間弟則敬又接馮曜東兄匯到規銀五百兩并區君湛森梁君士詒顔君廷佐信一件名片三紙顔君照片一頁并據稱三君如携名片或顔君來領查與所寄名片照相相符卽請照付倘此後三君以不敷應用前來添借以一千兩爲度務祈照付隨卽匯還等語兹將來信一封名片三紙影相一紙均附上卽請查照仍於前已匯奉之二萬金内照數動支取寄收條爲憑馮曜翁共託匯千金所請區君等隨後添借以千金爲度自應照辦并祈轉致廣東同鄉京官查照又弟則敬有乙刻座師前禮部尚書奎星齋夫子之世兄寳鼎臣部郎銘寳瑞臣大史熙向住東華門外大甜水井附函一件併乞探明代送規銀一百兩仍卽取寄收條該欵卽由弟則敬於下批解還再四川陳子鈞兄來電有專濟四川同鄉薪米之資規銀五千兩又浙江劉中丞專濟雲貴同鄉洋二千元均尚未到特先附聞隨後或續匯或卽在京就近劃付候示遵辦載請均祺弟等又頓首○附啓者此項濟急經費查照原議至少以十萬金爲度極應迅籌續解免致辦理爲難惟楊彝卿觀察諸公甫於十一日隨同傅相入都應俟抵京後奉有電音再行續解至馮君等託匯銀兩以零星不便匯兌因卽就近在已解欵内劃撥日後卽當照數補匯俾清經手合併聲明上海北市絲業會館濟急善局龎元濟施子英鈔 
[東南各省同人公電]  
　　各局譯送制臺撫臺河臺漕臺提臺鎭臺藩臬運道臺各局所各統領各商號領各商號均鑒現尚在京之各省官紳商民百物蕩然一籌莫展苟延旦夕急切望援宣懷因與肇熙錫汾官應信厚元濟樹藩廷杲則区裕福等在上海中國通商銀行内議設救急之法懇由李傅相照會駐京各使在京設局由各省同鄉經理現先籌欵隨後設法運糧均請傅查轉交如藉衆擎得以推廣自官紳以迄商民自京城以迄畿輔務期盡力救濟乞卽設法勸助各省同志有專欵寄其親友者亦可代寄除將辦法章程函逹外特先電懇酌助感禱宣懷叩文 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂省考優]  
　　武昌訪事人云各直省考錄優貢向於鄉試前舉行本年秋試暫停已奉諭旨惟優試展緩與否未見明文湖北學政王勝之文宗以大典所關允宜確守因示期八月三十日傳集各優生扃試是日應考者計共五十餘名馬工枚速各顯所長九轉丹成鼎未開正不知錦標誰奪也四書首題忿思難四書次題是故知命者不立乎巖牆之下 
[上海縣署瑣案]  
　　前日春生錢莊夥劉孔章扭楊玉明到縣請追欠欵至晚縣主汪瑶庭大令升堂研訊劉訴稱楊志藻開設同豐酒行與小的往來結欠銀一千餘兩至中秋節分文不還潛避他處不得已將其兄玉明扭案求追楊玉明供稱小的素業洋貨與同豐酒行並無往來不知何以忽被牽涉大令謂爾等旣係弟兄不能置身事外著交保出外限十日内將志藻尋交到案聽候訊明核斷○船戶管瑶泉向駕南匯坦石橋航船上月初三日開駛來申在陸家渡左近遭風傾側划船戶王彭其等聞聲往救乘間撈去船上平基等物事後管忽投縣控稱艙内有小箱一口内儲洋銀三百五十元被王取去求恩追給汪大令准詞飭差提王研訊不認爰令船埠頭及管帮人查明禀覆前晚飭提復訊船埠頭李阿關供當時管瑶泉船上平基等物確由王取去後經小的勸令管以洋銀五元贖回並未言及失箱之事今實無從查核管帮人倪雲亭供小的查得王並無取管小箱之事王及沈三姜和尚同供管船傾覆時小的等聞聲援救並未取箱管堅執前供并稱此頂洋銀係某南貨店所寄請卽查詢大令判令李倪及王合賠洋銀五十元王堅不允從大令遂著李倪各賠十元沈姜合賠十元王旣不遵斷笞責一千板並賞給管洋銀十元 
[英美租界公堂會訊案]  
　　英商麫粉公司投本管領事署控晉豐協記號主王徽五購定麫粉六千包延不出貨等情英總領事准詞函致公廨旋由讞員翁笠漁直刺飭傳王徽五訂於前日午後三點鐘時會訊屆期英正領事班德瑞君命駕詣廨偕直刺升座原告投案訴稱王於三月某日定購麫粉六千包計洋銀九千五百四十元言明至七月十五日爲止將貨出清迄今逾限日久照算應認棧租銀利計共洋銀二百九十七元請卽訊追公司夥應進榮供稱小的經手購定此貨繕立合同並無代客訂定字様王徽五供此貨係代天津客購定嗣於五月中北氛擾亂津客不來是以無處銷售懇求寛限一俟天津平定卽行出貨求鑒直刺商之班君限一禮拜内將棧租銀利二百九十九元如數繳償俟天津設肆能袖再行出貨 
[英美租界公堂瑣案]  
　　前者夏文孝之女桂林被黃李氏張孟氏等拐出賣與野鷄鴇婦鮑王氏帶往平　經包探趙銀河緝獲經賣之女蟻棍李王氏卽白頭老太婆解請訊究讞員翁笠漁直刺諭令差役至平湖關提桂林到案訊得李王氏黃李氏張孟氏誘拐屬實遂商之梅繙譯謂李等屢犯誘拐不法已極非嚴刑懲辦不足以蔽其辜候備文移送上海縣請縣主汪瑶庭大令懲辦鮑王氏管押一月桂林交夏文孝具領○巨竊張金福竊得嘉興秀水縣民人錢福綏家金銀珠翠首飾衣服約値五千餘金潜來滬上窩匿雉妓李俞氏家被包探趙銀河緝獲解案秀水捕役楊福亦投禀訴直刺訊得張金福行竊屬實飭交來捕帶回歸案訊辦○包探張天林禀黃王氏行竊某公司船洋毯肥皂等物解請訊究直刺判責手心一百下○五十四號西包探偕華包探徐榮珊禀稱河南路劉順興機器店私藏洋槍九枝藥彈四百四十五粒解案請究劉順興店主劉甲供詞閃燦直刺著帶回捕房李明覆訊○三百三十一號華捕禀楊增二在印度營前售酒請究楊供小的故母三七之期沽酒回家祭奠路過營前被捕誤拘求鑒直刺判枷號七日一百八十九號華捕禀孫連方竊取胡得培家檀香一枝請究直刺判責五十板○一百七十三號華捕禀楊林坤瘋病大發將母毆擊請究直刺飭發普育堂醫治○包探邊槐州禀徐丫頭行竊邵阿金家布被請究直刺判責二百板驅逐出境○包探邊槐州禀葉阿二行竊劉茶桂家銀飾等物解送訊究直刺判責三百板枷號一月○包探徐森堂禀陳阿三行竊印度兵皮鞋一雙請究直刺判責一百板○三百三十七號華捕禀王阿元在山西路設攤誘賭請究直刺判枷號三禮拜○包探王湘州禀楊芝卿行竊陳子湄家脚踏車一輛請究直刺判押三禮拜車給還失主○包探米順禀鄭世祿與蔡全泰同住長發客棧某日乘間竊蔡洋銀一百二十元前經解案奉諭查明履訊今小的查得洋銀實鄭所竊請卽訊追直刺飭押繳洋銀旋卽由長發棧司帳人投案求保鄭出外理處直刺准之 
[勇於爲善]  
　　嘉興姚希耕先生恩綬好善君子也昨代本善會募到姚麗澤堂洋一百元樂淨山莊姚劉氏一百元姚麗澤沈氏老太太祭欵移助一百元姚麗澤張氏太太遺資移捐一百元佛心一發卽現慈航作善降祥可操左劵本善會需欵甚殷頻呼將伯仍望大君子聞風與起踴躍捐輸引領慈雲曷勝盼禱[  上海北京路慶順里救濟善會陸樹藩等謹誌]  
[建業官報]  
　　七月二十三日前出使英義凡國繙譯候選知縣楊書雯到由京來知縣楊昌祥由句容勘災回○二十四日統俄護軍全軍楊中恊趙請令卽繳委署江甯縣孫籛齡禀知任事並銷格至書院院長知縣黃樹臣謝委調辦支應收發卽到差城守恊蔣督左營遊府王首府王上元縣龍請令卽繳丁憂通判丁健相禀知扶柩回籍○二十五日前辦北洋機器局直隸候補道蒯光黼到天津來知縣龔心沂謝委支應局庫鑰卽到差督帶新勝水師各營徐寳山辭赴鎭江通判王萬選辭赴蕪湖公幹水雷輪船馬超羣辭赴江隂公幹知縣趙興虞到見上海回○二十六日選用道潘乃光統領安徽武衞楚軍副五營提督李定明均到見先鋒官朱業貴叩謝存記知縣胡位周謝委格至書院院長卽到差○二十七日記名道李毓森禀知赴滬公幹卽辭上海製造局支應委員湖北知縣晏孝先辭回上海藩轅牌示新選泰興縣黃橋司巡檢羅錫章現已繳憑到省自應飭赴新任○二十八日藩憲恩隨辦南洋交涉事宜候補道陶森甲統領護軍全軍楊中恊趙均傳見統領衡字全軍王見叩謝駐滬文報局候補道黃承乙回上海前辦北洋機器局候補道蒯光黼赴安徽均辭内河厘山總巡知府黃家瑋查卡回崇安輪船劉德輝鎭江回水雷輪船馬超羣江隂公幹回新選泰興縣黃橋司巡檢羅錫章叩謝飭赴新任○二十九日藩憲恩傳見正任江安糧道吳重憙交卸署淮揚道回江蘇候補道程儀洛由清江回卽辭赴湖北署遊兵營遊擊徐青雲交卸回新選寳應縣朱士俊浙江人由京顧憑來省委署溧水縣但祖翼　赴任並支應局收發會辦供給所等差登瀛洲兵船董全才蕪湖拖米回通判王萬選由蕪湖公幹回知縣鮑炳麟奉委帮審卽行到差江安輪船楊星田辭赴江隂○三十日三大營趙蔣王首府王上元縣龍江寗縣孫均請令卽繳正在碭山縣陳諴奉委解京餉赴山西蕭縣黃在福專丁來省禀謝兼帶福字營丁憂知縣孫友蕚禀准前署江甯縣任内經手正庫並積榖捐錢移交現任清楚掣有廻照現在奔喪回籍布倉大使周殿魁禀知接收挅辦第六批糧米 
[姑蘇官報]  
　　閏八月初一日同知汪鴻年禀辭解餉赴甯知縣陳昌基禀知到調辦南路總巡差並銷添設南路總巡差鎭鴻鈞禀知到調辦東路總巡差並銷婁齊葑門外總巡差錢浦禀知到調辦婁齊葑門外總巡差並　北路總巡差范一福禀知到南路總巡差李思棠禀知到北路總巡差鍾進賢銷東路總巡差劉歌雅禀銷南路總巡差魏允濟請假赴皖措資卽辭兩淮候補鹽經歴朱蘭由揚解餉來縣丞楊建中禀謝奉委葑門水關差巡檢章寳琳湖南人由甯來孫寳瑞由常昭公幹回都司沈春山由滬解餉來守備蔣福棟禀知交御署左營千總任事並謝奉委齊門路武巡查卽日到差○初二日候補道沈玉麒由滬回都司沈春山禀辭回滬留防太湖水師後營右哨二隊把總陳德勝由閔行調防來省禀到○初三日同知銜試用通判劉國邴禀知奉督辦鐵路總公司事務盛咨送回省委辦五庫厘捐知縣林士菁專丁來省禀謝奉飭查獲大宗偷漏蒙記功一次兼龔騎都尉江蘇候補知縣王培楣山西人禀到府經歴楊元溥禀謝飭知湖北賑捐奬給五品銜兩淮候補鹽經歴朱蘭禀辭回揚縣丞曾延齡禀謝奉委北路二叚巡查卽日到差巡檢何伯龍禀謝飭知甄别加考留省補用章寳琳禀辭回從九陶淵禀謝奉委閶胥門外一叚巡查差仲呈材禀謝奉委閶門水關差○初四日藩轅牌示照得靖江縣訓導朱培源修墓開缺查有上海縣人前溧陽縣訓導王萃元堪以委署常州府訓導劉軼羣修墓開缺查有如臯縣人拔貢教職顧承謙堪以委署陽湖縣訓導章光第病故遺缺查有常熟縣人試用訓導張瑛堪以委署請補太湖同知程良馭禀銷海運津局差○初五日同知吳其昌由崑山公幹回吳江縣宗禀到知縣蕭啓英由盛澤厘局來卽辭吳俊卿禀知奉委赴宜興查騐積榖差卽辭楊錦江由下遊厘局來卽辭主簿胡其溶禀謝奉委中路一叚巡查差巡檢劉炳禀銷代辦北路二叚巡查差管駕靜平輪船把總簡傅斌禀知送軍裝至杭州 
[安慶官報]  
　　八月二十三四日史典徐祖昶銷監修水關差○二十五日四川候補道陳昌曇辭行湖北候補道彭世華到江西人號實菴委辦定埠厘卡巡檢蔡蔭楣到候補巡檢胡森蔚孫雲騫均謝超委○二十六日指分安徽試用巡檢屈斌章到江蘇人通判朱奎由蕪湖宣城一帶指資回縣丞徐鴻立巡檢余家璠均謝超委一次王喻輪謝超委記功名一次吏目李登洲辭隨解貢赴山西○二十七八日委辦灣沚厘通判王鏡菡辭卽用知縣周榮期知奉藩憲委辦文案並到差並銷查西門内外街道差安慶街趙匡知赴清江回淮北牙厘局解餉委員府經王敬銘到名惠疇到由婺源查案回縣丞汪孝銘辭解長江水師月餉赴金陵○二十九日湖北候補道彭世華辭行委辦定埠　卡巡檢蔡蔭楣辭丁艱候補直隸州苪慶麟到知縣王培璧辭知奉營務處委赴皖北 
 
 
 

Page 10

 
 
   
 
