# 1888 - 6 - 4905290

 

Page 1

 
 
[論試辦關棧事]  
　　近日競傳中國開設關棧以便洋貨之進口而華人土産出口之貨不與焉初聞之殊不解關棧二字之義既而又聞關棧之開以西歷一千八百八十八年元旦即華歷光緒十三年十一月十八日其地則在上海虹口招商局中棧且有以所印各單樣紙見示者計單有數種一曰入關棧報單一曰入關棧准單一曰在關棧提樣報單一曰未納税銀出關棧復出口報單一曰出關棧復出口准單一曰完納税銀出關棧下船報單一曰完納税銀出關棧起貨報單一曰出關棧准單一曰入關棧之洋貨原據一曰入關棧之洋貨分據計共有若干種並知洋關税司已派人前往關棧經理其事具有章程其章程則但有西文而無華文殆專以示西人而華人出口之貨既不入關棧故其章程亦不必使華人知之也余既聞其事復見其單於是廣詢博訪以知其事之原起盖自西歷一千八百八十年三月間中國與德國淸理和約之時德人曾請中國設立關棧關棧者洋關存貨之棧房也凡洋貨進口輪船抵埠必先報關騐貨完税盖戳然後可以提貨起岸貨不提則輪船即不能開行税不完即不能盖戳提貨貨不騐即不能完税關不報即不能查騐種種牽掣西人頗不以爲便故欲創設關棧俾輪船一經抵埠即可將貨運入棧內存儲俟他日銷貨時再行完税如此則凡西商之販運洋貨進口者不必先事報關完税墊用銀錢可緩至貨已出銷於提貨時然後報税此其便一也入口洋貨先付税銀設或此貨不銷重運出口則又須報明給還前完之税頗多周折今存貨於棧則他日貨如不銷另運出口祇須一紙單報不必如前時之周章此其便二也輪船一到不俟報關完税蓋戳即可缷貨上棧船既缷空即可隨時開行一無阻滯之慮此其便三也有此數便故德人於淸理和約時言及此事中國議久不决迄未舉行直至今年而議始定准令試辦以二年爲期如試辦得法則永遠奉行若兩年之內試辦未能得法或有弊竇則當届期停止或另議新章此則中國之權衡而所以順鄰國之商情者也説者或以中國此舉何獨令華人向隅不知華人之貨販運而出節節皆有釐卡捐局則所税已多又何必再多此一重稽擱不如徑自報關出口之爲直捷痛快彼貨之未銷者固不必先自報關也如亦照洋貨之例內地捐局釐卡悉數撤除所有內地出口之貨總歸關棧存儲以待出貨時報關則不但關棧之房屋必不能有如是之廣大而且諸弊叢生勢必防不勝防試觀中國內地五里一卡十里一局重重鎖鑰處處關鍵尚且不免有偷漏繞越私賄放行種種弊端而謂總歸關棧其能一無私弊乎此時關棧之設本屬試辦若試辦之時而先百弊叢生則又安能持久故專顧西人入口之貨而不使華貨之出口與於其間亦殊爲斟酌諦當夫西商之運貨來華者近來日增月盛觀於中國之人用洋貨者如是其衆則其貨之來源旺盛可想而知而西人之報關完税往往猶不以爲便蓋關上諸人有時諸務蝟集不能隨到隨騐隨騐隨完隨完隨提或有時須待至一二點鐘三四點鐘不定性急者殊不能耐且關上諸人或不免於酬應失宜照顧不到即不無悻悻而出者以故多退有後言然欲創言廢洋關而不用則不特必不能見從而且無可措辭於是窮思極想而得此關棧之一法夫運貨入棧設有銷塲自當報關完税則於關上税項不相妨碍所爭者不過遲早之間耳若進口之貨久而不銷則復運出口本有給還税項之例則於彼於此初無出入第西人則大得其便中國既無所損故亦樂得而俯順商情特恐單紙過多仍不免於周折然既經斟酌妥善而後定此章程則其所用單紙當必有缺一不可縱有周章但期盡善固亦有所不惜也古云琴瑟不調則改絃而更張之今此關棧之設殆亦更張之義乎雖然洋關之制度悉仍其舊特增出一節以便西商則亦不得謂之更張要無非懷柔遠人因其所利而利之已耳我思中國之於西人其開誠布公招徠撫循如是其無微不至彼遠人亦安有不生其感激者哉即此一節而中國柔遠之道得焉矣 
[電信告災]  
　　○昨日滬上接得福州來電云本日淸晨南臺地方忽遭火厄是處地當租界洋房櫛比高出雲霄毒燄所施焚燬不可以數計至因何失愼其火起自何家且俟訪事人來函續登於報可也 
[毁堂近同]  
　　○京友來信云日前有貴州黎平府屬某邑教堂電禀法國駐京欽差李梅略謂該處民教失和以致教堂被燬并斃教民八九人欽差得信之餘擬即照會總署想又有一番周折矣 
[五茸火警]  
　　○本月二十夜蓮漏三下時松江城西秀雅橋外葛姓家忽然火起葛方宦游浙西而家中適有喜慶事不知何故觸祝融氏之怒以致頃刻炎炎或曰執炊嫗煨榾槝遺火積薪中以致死灰復然不可抑遏其時風勢正盛火益飛揚一轉瞬間房屋七椽已成灰燼猶幸灌救得力未至殃及池魚云○東門外有銀杏一株枝幹輪囷大可蔭半畝許百餘年古物也是日火忽自樹根起蜿蜒而上直透其頂逾一晝夜尚烟迷蒙未經熄滅聞之西儒云凡木心必有電氣若遇雙心之木則電與電觸必致著火成聲又化學家言銀杏一樹中含硫磺故偶經空中電氣所震蕩立時火勢上炎蓋並不關夫災異亦非蟄有毒物故雷火殛之也 
[三吳火警]  
　　○十七之晚鐘鳴十下閶門內王樞密巷龐姓家不戒於火一時赤熛怒煽紅上騰是屋係兩姓同居僅留婦稚在家並無一男子一見火起蒼黄無措或由門奔出或由窓躍下有一九歳女一十歳男趨避不遑竟致葬身火窟計共焚房屋五椽各水龍止在汲取西江與吳回氏互相搏戰忽報城西夏侯橋某姓又兆焚如燒燬房屋兩椽當即救息 
[姑蘇决犯]  
　　○元和縣程邑尊接得釘封文書即由監提出斬犯一名押赴市曹處决具名姓及所犯案情容俟訪明再錄 
 
 

Page 2

 
 
[改設齋壇]  
　　○蘇省設壇求雨已紀報章十六日午後府縣各官仍詣元妙觀拈香祈禱有一賣大包子饅頭之山東人上前觀看縣差驅之不去以至扭毆吳縣馬漁珊明府見之飭差拿案略訊數語即命荷以巨枷因是府縣商議以觀中游人甚衆地亦不能淸潔或致䙝凟神明遂於十八日起改設在滄浪亭五百名賢祠想賢父母竭誠盡禮爲民請命不難感格天心也 
[整頓保甲]  
　　○天津道胡雲楣觀察督飭宫玉甫大令捐廉招募捕盜勇數十名以防時值隆冬宵小乘間竊發並督飭各叚守望局員每叚添設更夫二三十名或三四十名大街小巷逐叚點設更燈密若繁星明同白晝遇有盜賊一聲報警即可聨絡兠拿觀察更不辭况瘁往往於夜深人静時輕騎减從周歷各叚抽查勤者賞之惰者罰之董率有方咸知勸勉一晚四更後親蒞第三四五及十一叚守望局密查委員勇丁有無怠惰並於十一叚親點更夫名數幸皆實力奉行觀察遂深爲嘉許云 
[淸波小志]  
　　○杭州來信云楊石泉制軍以杭人類皆編竹爲垣結茅爲屋偶不謹愼即兆焚如特札飭杭州水師副將林總戎移會仁錢兩縣一體出示曉諭勸令居民格外小心防患未然並以該恊署洋龍救火素稱得力飭將龍上器具時加修整營兵充當龍夫者務須以時練習俾臨時不致慌忙率兵衛民即以報國云云惠政及民一斑可見矣○杭垣錫箔舖暨頁子作工匠日必三次至茶寮消遣因是業多聚城西北隅故西北隅茗肆獨多價亦獨賤有所謂半本者每椀只需錢四文有所謂夾三者每椀三文二十年來如一日也兹因天晴日久河水乾涸上江來柴又以運費漸增價遂昻貴挑取西湖水每擔又須四五十文種種開銷未免入不敷出有好事者邀集同業五十三家令每家出錢百文於十四日閉歇一天在二聖廟內集議每椀六文八文之茶仍照舊章至半本夾三每椀增價一文議既定翌日即一律開張云○有一瘋婦年可三十餘品貌端妍衣裙修潔惟頭上青絲不特紛亂如麻抑且團結成塊在豐樂橋街上徐歩而行後隨一老婦諄諄勸令歸家奼事者詢之老婦云關閉已經三年平時極明白倘值病發氣力絶大必須健果子十餘人方得擒而縳之今日逃出家中已僱男子將擒之以歸後不知其究竟又望江門口忽來瘋婦形骸齷齪沿路狂奔後有男子七八人狂追不捨瘋婦突入屠肆取案上屠刀至街心飛舞並大聲謂追者曰來來來地方上人見之急從後面奪去遂完就擒由追者擁之而去近復有一瘋婦老而貧蹀躞街　無人顧問所到之處兒童爭出隨觀婦惟自行其素口中念念有詞晚則宿枯廟凉亭中噫是豈有不得已之苦衷故以佯狂寄意耶然而殊可哀已 
[憲示照登]  
　　○欽加同知銜特調南海縣正堂加二級卓異加一級紀錄十次郭爲出示曉諭事案照粤海關在靖遠街火船馬頭兩旁河面設立樁栅杜絶走私原係中國關務與洋人毫無干涉　十三行六街鋪民任灶等因有税務司出頭辦事遂藉稱洋人佔其埠頭聨名禀控奉督憲委員帶同該鋪民等勘明無碍船艇出入界址商定立樁當時該鋪民等均供稱悦服本縣始會同委員繪具圖説呈奉各憲核諭照辦乃該六街鋪中忽有不法棍徒藉詞煽誘希圖魚利該民等爲其所惑翻延不遵又經迭次會銜明白示諭飭傳日久抗遊不到及至本縣將把持爲首林和談全二名先後查傳到案訊交差帶取遵該鋪民等竟敢糾集無賴多人來縣徹夜喧譁求請放人甚至關閉鋪門意圖挾制殊屬貌玩已極本縣禀奉兩院憲派員會同原委各員復往查勘明確并傳出該六街明理之人曉以大義仍照原斷竪立樁界所有此次爲首阻抗及滋事之人本應按照律例嚴行治罪姑念愚民無知現已知悔遵斷詳請各憲分别擬以流徒枷杖略示懲警并將控案註銷在案惟查該鋪民等呈稱另有該處漁照當時係由河泊所發給并未詳縣有案迭次飭令繳銷未據繳到現在案已訊結所有該鋪民等所領前項漁照應即作爲廢紙以杜影佔除禀各憲立案並札河泊所大使遵照外合就出示曉諭爲此示諭該六鋪民人等知悉爾等須知該處馬頭河面係屬官河不容絲毫侵佔除現立樁界之外所餘河面民間船隻在此灣泊聽其自便不准該鋪民等藉執廢照私行收租倘敢故違一經訪聞或被告發立即拘案嚴辦决不姑寛其各凛遵毋違特示十一月初二日示 
[鳩兹摘錦]  
　　○距蕪湖二十餘里之神山有喜雨亭焉碧瓦紅闌頗形巍煥當天旱時往此默禱無不立沛甘霖日前蕪關道雙觀察設壇城隍廟內并封禁南門䖍求瑞雪而滕六氏深藏不出未見六出花飛遂於十三日親詣神山拈香默禱想至誠所感定可澤潤生民矣○亢旱多時屢見火警雙觀察於十五日出示曉諭居民大旨謂各家草屋左右宜各露一巷切勿櫛比如鱗以致失愼時易於殃及并諭各鋪户勿貪價廉購用洋油婆心佛口言不憚煩我儕小民其各仰體憲意也可○節逾冬至仍復晴和至十五日晚陡起西北風嚴寒砭骨十六晨起霜花滿地池面凝結冰凌居人咸紙閣蘆簾圍爐閒話料理作九九消寒會不復能冒冷尋詩矣 
[潯陽雜紀]  
　　○九江自入冬以來天氣晴暖不似嚴冬至冬至後始漸寒冷十四五等日東北風大作江濤齧岸林木怒號一至夜深霜濃似雪盆盎皆氷居民皆有瑟縮狀彼有力之家燒獸炭擁羊裘畫九九消寒圖正多樂事而無衣無褐者羣望各善士早施棉衣俾免玉樓起粟此中景况不誠判若雲泥哉○編查保甲差今年經關道李亦青觀察遴委佐雜人員分往各府縣循例編查已列前報現在各員差竣均已紛紛回潯向道轅銷差聞各員此次差旋修雖同乎羊瘦事可養夫雞廉自此隨班聽鼓者流度歳有貲不致如號寒之蟲瑟縮於峭風冷雨中矣○縣署兵科某甲之妻明眸皓齒姿色動人當甲初入卯時拜某乙爲師乙年逾大衍尚有登徒子之癖收甲爲徒其意原不在甲往來既久遂與甲妻有染醜聲四布甲恨之入骨十五夜糾衆捉姦破扉而入雙雙就縳遂將二人赤身合捆送往縣署經鍾明府研訊將甲乙各責手心婦發官媒婆管押並將乙革去卯名枷號示衆觀者快之 
[茸城綺語]  
　　○有某甲者素工會計爲巨室掌簿籍侵肥入己遂雄於資年逾知命偶喪其雌遂託媒媪作撮合山將置簉室以爲晚景娱無何媪挈某婦至婦尚中年粗有姿首只須聘資百餘金便將畵眉兒嫁了白頭翁甲喜如數償之自謂温柔鄉中可以終老矣不知婦係有夫而寡者自入甲家即有夫家親族人等登門吵閙且以甲買孀作妾等詞控之於官甲再四挽人緩頰啖以五百金衆始怏怏携婦而去甲老興勃勃情不自禁又費多金往平湖買一妾歸始快其意此其好色之心真有至死不變者矣○某姓子善修飾有紈袴風其妻本滬上商家女奩贈甚豐因得恣其揮霍然佻達性成厭家雞而喜野鶩因此頗多外遇日前在烟霞窟中見烟寮主人有養媳緑珠丰韻碧玉年華不覺情爲之動始而眉眼相挑繼且消魂真箇烟主人利其金銀簪飾餽遺甚多遂亦佯爲不知無如兩小有情以野合終非久計遂效崑崙奴盜紅綃故事藏匿於莊家行之舅家舅故邑之明經頗爲人所嚴憚至是許以佛奴二百與烟主人爲再娶之費烟主人初不肯後以勢力不敵乃隱忍吞聲而去從此畫中愛寵影裏情郎成了一雙眷屬豈非快事 
[拐女破案]  
　　○計阿六者周浦思安橋地方計吳氏之養媳也年僅九齡鄰人朱子山素以拐販爲事見阿六以爲奇貨可居屢買餅餌飼之誘以甘言騙至滬上將鬻於勾欄中得其身價以供揮霍也抵滬後即托慣作蟻媒之馬氏速覓主顧馬氏諾之即以阿六交與賣花人張氏金姐等領至淸和坊金小菊妓院中求售索價八十元妓院中因其來歷不明不敢收買即送與陳與昌絲棧該棧素好行善因將阿六暫留招人認今先是計吳氏失媳後即至朱處尋問消息朱佯許代尋及聞該棧招領之信遂又詭稱趙子山與張聚生等前往希圖冒領該棧以其言語支吾 
 
 

Page 3

 
 
告以覓保始可領去朱一去竟不復來初至七日計吳氏得信往領該棧詢屬確實乃飭人將計阿六送至周浦慶子筠少尉處傳同地保諭令計吳氏具結領媳一面訪拿朱子山而朱已匿跡適有高姓婦前曾失女疑爲朱所拐知其匿處告於廳役遂將朱拘送張聚生者實姓金亦已提案不日詳縣究辦以上情節皆係該絲棧函述若非妓院畏累送至絲棧則計阿六之墮溷飄茵當有不堪設想者若非該絲棧代爲收留招人認領則歇浦東西一水相隔何能使樂昌之鏡重圓合浦之珠復返耶此案之破有人力焉然不可謂非天道也至朱金二人若何處置是則賢有司之責矣 
[小工跌斃]  
　　○前日十點半鐘時有禪臣洋行之寧波輪船進口駛抵虹口招商局中棧碼頭有小工揚州人何叭子奮勇上船倉卒失足墜於艙底當因跌傷身死由工頭徐榮紀王廣發知照何之同居陳麻子報明工義局經辦韋永興出資棺殮暫厝於該局義塚查何並無親屬在申異鄉孤客猝斃堪憐聞該局存有撫卹資如有親屬認領棺木當可酌給川資此誠善舉也創例者之精心輸欵者之美意殊有令人起敬者矣 
[請領棺木]  
　　○前有山左客趙恒順販紫草來滬病斃朱柏堂所開之登豐棧內當經朱報縣相騐適裴邑尊晉省由王鴈臣司馬請道憲委松海防同知劉乙笙司馬莅騐飭殮發壇均列前報前日有屍弟趙維順屍姪濟東投縣求領棺木經裴邑尊訊明飭將存案之肚兠一隻英洋五元銅洋一元帳目一紙一併發給該屍親領去尚有餘物存在朱處者着原差同往淸領其棺木務須赶速領回安葬該屍親等領物叩謝而退 
[交保尋人]  
　　○陸雙才樂杏良二人前在日本私用銅質小洋旋經官府訪聞潛逃來滬由日本領事河上君照會道憲龔觀察札飭上海縣拘獲訊押前晚經裴邑尊飭將陸樂帶案訊究陸堅稱銅洋實係張紅毛所造張現在甯波求請交保將張尋交邑尊俯准所求着將陸交妥保赶緊到寧尋張交案樂還押 
[提到金條]  
　　○招商海宴輪船買辦陸雨生囑司帳人楊馥盛持金條一匣計共十枝偶因遺失被車夫拾得携回江北吕泗場地方旋即病故交其胞弟疉經英公廨派差協同包探陳阿九往提未果兹再派包探陳阿九與縣捕柴樛前往關提該包探等昨已返滬提到原金英洋聞當時陸疑楊昧良吞没送官請辦即使遺失屬實亦應着令賠償如不賠償則請發捕房管押三年楊因此受累難堪經其同鄉人王某金某等湊銀五百兩償陸請將楊釋放現在事已明白當由楊向陸索還前償之銀云 
[英界公堂瑣案]  
　　○押犯陳德仁被老犯東洋麻皮即許東裕等欺凌索詐蔡太守先將江阿甫鄔阿元金阿寳應雙桂等笞責荷枷已列前報昨由捕房將陳德仁許東裕等送案陳供許東裕首先打我用絨單罩頭使我不能聲喊江阿甫帮兇應雙桂佯爲理勸太守謂許東裕犯事管押不知改悔前非尚敢欺凌新犯實堪痛恨押候笞責八百板枷號一月期滿照前斷管押陳德仁改押本署班房○伶人孫瑞堂稱用紀阿桂爲傭自周桂生唆使竊我鼻烟壺千里鏡鞋子等件出外與周同住客寓昨得尋見一併交捕紀阿桂供今年十二歳所取各物盡交周周供十五歳與紀同住客寓並無鼻烟壺等交我蔡太守飭孫瑞堂將紀阿桂領去周桂生暫押俟查明再核○錢仁泰稱失竊衣物由捕緝獲竊犯方春永請爲追究方春永供詞支吾蔡太守飭捕房將方春永帶回查吊失贓再行覆訊○嚴阿七稱開薙髮鋪雇朱金生爲夥因伊收下之錢零用被我察出即行辭歇不料朱又在我店對面擺設剃頭擔有違同業章程與論恃蠻報捕拘案其妻趙氏供與同朱金生供前在嚴處爲夥無端辭歇只得自覓餬口之計嚴又不容故與爭執蔡太守着朱以後當守同業章程具結准釋○包探陸阿長稱粤人謝阿連前因犯竊遞籍今又來滬專在路中攫取婦女首飾拘案請辦謝阿連供年二十歳不敢攫物蔡太守飭該包探將謝阿連帶回查明攫取何人首飾禀覆候核○華捕稱陳如木金阿才二人闖入人家圖竊被獲交我原告未到蔡太守判陳如木金阿才各押二十八天以示薄懲○包探康阿順稱竊犯葉玉才犯竊遞籍今又來滬搜其身畔有押票二十餘紙解案請究葉玉才供來滬圖覓生理押票皆是己物蔡太守飭將葉玉才押候備文遞回原籍秀水縣管束 
[法界公堂瑣案]  
　　○前報列廵捕在安樂里太古小工棧拘到賭徒一案昨晨捕房將在押之徐阿小洪阿杏李阿尤俞阿六陳阿松五人解案包探復傳到小工頭方阿康王司馬向之詰訊供稱三人住棧內一人住他棧與徐阿小不相識司馬問庖人是何名姓方稱王姓名阿東小的不住棧中故不知棧中之事後聞悉即至棧將王責駡隨即歇去司馬謂爾等賭博雖與鄭家木橋各賭檯不同但究係違禁之事王既不能交出當從寛罰爾洋十元五人各押五日以儆俄頃方將洋交到請釋五人司馬准之○昨報列甲乙兩客有寳銀四錠被劉益術竊去云云昨歸公堂訊理甲姓李乙姓王均頂帽到堂遞禀訴稱四川人入都公幹劉即張益術又名仁山本是同鄉素來相識與伊兄張成興亦莫逆交此次與仁山同行道出申江暫住同茂棧前晚回棧見仁山形色有異向之盤問伊即乘間出外隨開箱查檢知被配好鎖匙將寳銀竊去當即尋到詰得已入騙局賭輸盡淨爲此據情報案張供偕兩人乘寳華輪船來滬住同茂棧初次到申不知風景遇熊姓者約至三洋涇橋北湖北妓院遇湖北人王秀春及陳楊二人約同聚賭爲即回棧捵鎖取寳四錠交與熊手至妓院爲抓錢賭我輸去寳銀四錠熊姓輸去票銀三百餘兩現銀五百兩陳姓贏去先走我等於十點時始散據熊云伊尚有銀兩可以翻本後知陳等住義和棧前去問信豈知伊等已趁華利船回去矣原告稱後知是事復與張往賭錢處見妓院門條已經揭去明是串賭現已發電知照張仁山之兄司馬謂既稱發電與伊兄俟有回電當來禀明現在將張暫押原告退去張忽稱有寳銀兩錠在友人處可以取到問人在何處答稱在浦東灘船上司馬着包探帶往及至浦灘張欲聳身躍入浦中幸經包探拉住不致僨事隨即帶回管押○潮州人陳栢理前充洋藥局廵丁後因犯事斥革隨即逸去無蹤前日在法界吸烟局中已知其來滬因知照捕房將陳獲住昨日解案據供並不犯事王司馬着押俟查案再核○招商局江寛輪船由長江下駛有劉姓者云是貴官附輪而下在船被竊洋一百餘元鼻烟壺三枚因即通知船主及買辦司帳等人及駛過通州有陳阿毛者急欲登岸查得伊曾竊一衣包爲此看住洎到滬送入捕房昨日解案江寛司帳王理和伸訴情形包探禀稱此等人黨與頗多由長江來往隨路竊物司馬將陳研詰據供衣包放在鋪蓋邊並非竊得竊烟壺之人已在江陰逸去不知其名姓司馬着管押候訊○陳文山與一婦人在小東門外吵閙衆人環繞觀之或云因誘拐之事當即拘入捕房昨日解案包探將陳等身畔抄出之押票六張及字據一紙齎呈陳供今年九月娶趙氏因無生意故於十月二十八日到申尋陳柏喜託爲推薦陳在日報館營生小的暫住金姓小工處金在戲館街王司馬着將陳趙氏暫押陳釋出飭包探查明再核 
[代尋失女]  
　　○朱樹卿湖北人住陳家木橋靖遠西里第四家以携籠售京貨爲業因表兄陳春亭回里將其女寄朱處於本月十九夜六七點鐘時走失該女名丫頭年九歳小脚身穿花洋布短衫緑布舊棉襖黑布小脚管棉褲頭戴帽箍如有仁人君子知其下落通信尋見或送至本棧者謝洋二元 
[霍邱詩史以冰壺先生見惠書二十八字以報]  
　　○當年曾配希文粥今日新分逸少甘漫道不知三月味酸丁風被大江南[  高昌寒食生呈稿]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[雛伶徐介玉綺年玉貌楚楚動人而結束登塲尤覺神韵兼絶惜來申未久遽返姑蘇本恨人不能無感爰贈二律用誌悰錄請夢畹詞宗政刊]  
　　○登塲一曲最風流色技應魁鞠部頭媚影娉婷輝玉貌新聲婉轉蕩珠喉春風宜笑舒螺黑秋水廻波呢鳳眸無那銷魂腸欲斷迷離撲朔戀温柔　旖旎淸歌已繞梁凝情軟語艷生香腰支嬝娜驕池柳體態嬌憨妒海棠微暈粉渦通密意巧將寳髻挽時妝申江自是鶯花藪底向蘇臺理棹佑[  麗情儂甫脱稿]  
[栗里後人余二十年知己也茸城寓中即席塡金縷曲見惠次其原韻用本意酬之錄請桂老夢畹二大詞壇正拍]  
　　好話連床雨付悲歌儘拚一擲囊琴尺五君冠淸班我塵溷卅四流光暗數笑髀肉英雄空撫漫説驊騮能開道等駑駘管徧鹽車苦向知己衷懷剖年華　大曾何補愧徐娘丰姿憔悴强裝眉嫵欲學摶鵬展雲路此鳥三年不舞勞知己心香一炷休作楚囚凄酸語且傾尊重話金蘭譜歸去也樵樓鼓[  天香深處客塡草]  
[上海四馬路高易公館內籌賑公所李秋經收河南皖北賑欵十月十七十八十九二十等日第十五次淸單]  
　　○十七日全泰洽局來鎭江源順昌一元陳　興錢五百乾和巾源太甡義巽各錢三百宋廷杰吳兩山陶長淸李子純郭仁記各二百共洋一元共錢二千四百森昌局來拯急册鎭江修月生一元隴西子二角政　局來徐州天和仁局交程大人募王鎭平等十九户合錢一千九百修德堂錢八千金應麟一千文劉錫三江濮山各五百共錢十一千九百換湘平紋七兩五錢正伸元七册七錢二分又鐘鼎　册李紀山等四十八户合錢四千八百換湘紋三兩正伸元三兩零九分又鐘鼎册劉貴洋一　劉瑞庭胡陳氏各五角又普濟册記名總鎭程大人洋四元劉錫之金應善江濮山董仕林各錢一千邢占魁襲萬堂管懷德童得元各三百胡允鳳方建成栗興標黄有桂各二百五十文共洋四元共錢六千二百換湘平紋三兩九錢五分五元伸元四兩零九分八錢漢口茶業公所來福州潘縵雲爲妾郭氏省經資洋六元又册無名氏錢一千文永義昶局交來太倉金童兩君募金三和洋一元王小谷包茂芳各五角愈俞學進錢六百文童豐　四百廿文共洋二元共錢一千口廿文伸洋一元合來三元○○十八日致大局來常熟季上卿一元全泰盛局來祥册屯溪雲軒子二元一經書屋杜岩氏吟月山房　力氏各一元共洋六元太古晋局來祥册東台厘局募木葉三元無名氏不留名各一元錢二千邵汪陳酒行錢三千陳無名合錢一千一百邢正茂張正興薛同豐方官　　栢堂各一千文西題善士八百文春雨堂三記不留名方寳慶錢義大各五百不留名永茂生各三　共洋五元共錢十五千五　伸洋十三元祥册蕪湖册蔚和募三十户合洋四元億大局來祥册揚州韓鎔彬許子宜合募樂榮春洋五角許子宜錢四百三十文治和堂無名張學華王壽林方吉人無名張川無名張承基明白人各三百胡幼純　　堂楊章馮子淸余信王殿魁陳世生桐蔭氏孔愼浩知心人無名四户各　百胡大金裘吉甫李幹臣無名三户各一百共洋五角共錢六千八百三十伸洋六元五角政大局來鋪鼎册金琴溪百分　鳳　李祥泰各洋四角二知堂張鉄琴孫長傅邵復盛嵩慶堂王德興陳水賢各三角陳夏興敲本堂王恆生守戴堂陳萬倉辜祥和開泰　泰和趙周公李　仿各二角餘慶堂錢一千二百玉屏山房八百愼勤書屋五百文趙泉成四百陳夏原劉趙愷裕　和張義茂劉萬順各三百王　和沈玉成丁存誠萬名榮王恆昌陸保和陶裕泰順　趙新　乾興宏泰太森　義興王元興王恆　各二百宋訓典班　泉曹同泰榮裕太陳太昌各一百共本洋四元九角換英洋五元六角三分五共錢七千九百伸洋六元五角八分三合來洋十二元另銀二錢○○十九日吳善士洋一元陳養臣翁來畫心堂一　有善堂洋五元江西張蓋巫翁募祥册立本銀六兩存諭堂洋四元李鏡湖補過堂各一元共銀　兩伸元六兩二錢七分共洋十元和泰局來浙甯洪純卿洋一元銓昌祥局來祥册邦江義和俱募竹蘭齋洋十元所欲未急人洋二元老福興局李鎭江尊禮堂一元老福興局來祥册　安同泰祥募范　元注光啓堂各洋一元沈洛亭沈麗泉沈蘭谷汪諾　陳讓　陳子展各五角無名氏銅洋四元陸　泉銅二元儲梓廷戚之颿董鶴年各銅洋一元共英洋五元銅洋九元同泰祥募鐘鼎拯急靈字三册　和祥錢六百蔡義興無名各　胡飛卿張春山程玉波徐啓之譚無名氏四百曹萬聖黄功甫顧舜琴胡秀山成孔佩葉在郊局鐵　陸正　譚羲各三百顧　范保貞趙松林袁柏年吳文候維岳譚金伯候維熙各二東寅甫徐盛有各一百無名一百八十共錢八千二百八十伸來洋八元老福興局來金陵馮　良募鼎茂豫昌江義和各錢四百衆心　三百種德堂戴福記張鏡錐義　宗謙益李實四德慶厚雨亭從心同昌恆泰唐繼各二百愛菊餘慶青藜問心五知大如文進榮壽尚　善之無力　慶陶富施往輔記瑞紹記各一百曾篤卿募無名洋四元沈紹笙募郭裕修業義方各錢五百張春源蕭捷芙周銘甫金小軒沈紹笙洋二百費容生募幼老人無名氏各洋一元荆樹堂錢五百洪子良一百共洋六元共錢八千八百文伸來洋九元合來洋十五元恊源局來海鹽餘蔭室主爲求女病速愈洋一十元○○二十日乾昌局來江西范鏡川爲生日放生資銀一兩正譚海　江子元各一兩共紋銀三兩正伸元三兩一錢三分○○以上四日共收規元二十四兩四錢二分八厘英洋一伯三十元○二角錢三千四百文銅洋九元○○十月中旬合共收得九八規元五千四百零四兩九錢二分　厘英洋六百七十九元七角五分花洋三十四元錢四千四百銅洋　十元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
