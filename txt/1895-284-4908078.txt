# 1895 - 284 - 4908078

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論經勸息訟事]  
　　本報前紀刼案送縣起釁蕭牆二則爲某觀察之事各報館皆著爲論說本館亦曾縱而論之非揭人之過也實欲借懲勸之意俾閱者知家庭之事起於細微骨肉之間斷不可稍開釁隙釁隙一開有爲官府所不能斷親友所不能勸且盛怒之下幷有怨及官府之不公怒及親友之袒護一往直前不存瞻顧之念迨潰敗决裂不可收拾仍不能不聽官府之斷不能不憑親友之勸雖忿氣漸消重敦和睦然已留口實於人抱遺憾於心淸夜自思悔之何及刻聞觀察已馮親友力勸所刼之物盡數歸還而觀察則給其夫人公子銀若干從此無爭無忤竟如勞燕之東西於是勸之者舌敝脣焦至此可以息喙矣觀察雖驟少此一宗巨欵而究非失之於他人亦可以平心降氣矣夫人公子雖非倘來之物可比而究若得之意外守此度日享用有餘免仰他人之鼻息當亦暢然意滿矣然論訟事則誠息也論家務則誠平也而於和氣致祥之道則尚有未逮焉爲觀察計當翻然改悟急宜見夫人而勸之以情召公子而責之以義自陳不德感動天懷雖悍妻劣子亦斷未有不動情者所刦之物不必索還妻子藏之與已藏之何異耶欲用則取　可耳觀察能如此辦法吾意其夫人公子亦斷不致再索巨欵而自外於人情者矣則雖經涉訟公庭駭人聞聽之事不難冰消瓦解縱不免人習嘖嘖而與觀察究何損耶所謂過也人皆見更也人皆仰誰能無過貴乎能攺乃觀察不此之思而斤斤於骨肉之間絜短較長務分彼此則不能不嘆觀察舉錯之皆非而安置家務之未臻盡善也又聞觀察當失物控縣之時經邑尊相勸觀察反嫌邑尊之不爲究辦卽往商於其友某某其友非但不爲勸阻且爲之報捕猶恐捕房之不能盡力更央某西友同往於是中西捕等眞以爲刦案之盜至棧中人贓並獲迨解至捕房訊問始知所獲者卽所告之脊屬卽轉解英公廨待訊英讞員以事關骨肉礙難訊斷况縣中旣有控案遂卽移縣歸案辦理自棧中至捕房自捕房至公廨自公廨至縣堂皆某友爲之雇轎護送在某友必以爲待觀察已仁至義盡竭心盡力矣而不知觀察父子夫婦之過半皆某友有以玉成之者也當觀察往告之時必以妻若子之所爲罄情相訴斷不混言盜刼也致肯以妻若子之所爲訴諸其友必平日重視其友深信其友可知以重視之友深信之友出一言以相勸動之以性情怵之以利害富必廢然而返則此事可彌縫於無間而必爲之報捕豈某友尚不知其妻子之所爲耶抑知之而必欲作刦盜辦理可以洩觀察之忿而始盡衣誼耶禮云父子之讐不戴天兄弟之讐不反兵朋友之讐不同國觀察而果有其讐某友雖赴湯蹈火效古俠客之所爲亦誰得而咎其非者乃觀察究不能以妻子爲讐者也卽觀察讐視其妻某友究不能因觀察而亦讐其妻觀察讐視其子某友究不能因觀察而亦讐其子觀察讐視其媳某友究不能因觀察而亦讐其媳此至淺至近之理爲愚夫愚婦所能知何某友一未計及耶以妻子之事告友固觀察之不知而某友之以疏間親亦不能不謂之不仁雖某友未必故欲陷人於不義也一時見理不明遂至熱腸誤用吾知當時必感之此時必憾之矣卽使憾之不可謂觀察之以德報怨而其友亦幾無以自解則知其友之不智似更出觀察下矣而說者謂此事似不能專責之其友也朋友居五倫之末其情較疏其義較遠人旣父子之情遠亦何怪其友之遠之耶人旣夫婦之義疏亦何怪其友之疏之耶物必自腐而後蟲生若僅責其友不幾如申韓家之避重就輕恐不足爲公道之論也然世之輕言結納往往有朋友之情重於骨肉致用情倒置而卒啓兇終隙未之憂觀此亦可以悟矣 
[本館接奉電音]  
　　昨由京友電傳上諭二道敬謹譯登○八月二十五日奉上諭福州將軍著裕祿調補盛京將軍著依克唐阿補授欽此同日奉旨熱河都統著壽蔭補授欽此 
[甘電告警]  
　　西報云本月二十五日接京師電信内開今晨甘肅來電言蘭州省城已被回匪攻陷陜甘總督楊石泉制軍力竭自盡而道路傳言則謂蘭州失陷後制軍奔投雷軍門正綰營中軍門所統約八千人刻下亦被回匪所困皇上聞奏飛飭董軍門福祥星速往救并傳旨山西陜西河南山東四省督撫調營襄助傳聞董軍門曾封章密奏略稱臣部下兵士招自甘省皆係回民一至故鄉恐卽離散等情至於各處白蓮教哥老會之類向之伏莽未清者今又多與回匪暗中串合大約聖意欲調黑龍江吉林各處練軍前往剿辦也 
[般鳥亂耗]  
　　般鳥地處南洋近歲始經開闢兹忽有土人馬沙力者稱戈作亂其黨甚多致左近防護之土兵多被戕害恐將來英國必有以敉平之也 
[瀛海濤聲]  
　　東瀛訪事人來信云十月八號東京接到韓京來電云今日大院君率韓兵二大隊突入宫闕午後又接韓京電報大院君所率之練兵隊長戰死又云今日六點鐘日本駐紥韓京三浦公使入宫九號午前九點鐘東京電逹各埠報館云韓廷變亂王妃蹤跡不知大約被弑三浦日公使率日兵進宫護衞日政府得此消息特派遣軍艦二艘前赴仁川同日午後二點鐘電傳云王妃生死不明三點鐘又電傳朝鮮王妃廢朝政大行改革合前電叅觀王妃被弑之信良確餘俟續聞詳錄○九號午前日廷升遞信大臣渡邊氏爲大藏大臣宫中顧問官兼内藏頭白根氏爲遞信大臣京都府知事渡邊千秋氏爲内藏頭同日在宫中舉行親任禮○中國第一次償日本銀五千萬兩定於十一月八號在英京倫敦交兌其銀換算英金亦已議定中國償金三億兩合英金三千二百九十萬九日八十磅七先令七辨士○日本第二師團兵前在威海衞因傷病載回上月又有七八百名合第四師團兵共計千名之多於十九號由廣高裝新潟丸輪船運往大連灣 
[記天津客述遼東事]  
　　天津訪事人云金復海蓋以及牛莊營口旅順威海各地仍有日人盤踞月前曾有不肖華人趨赴牛莊疑代日人包收稅項日人告以本年西歴十月二十三號卽華歴九月初六日中國應交頭批賠　 
 
 

Page 2

 
 
五千萬兩倘能如期产付則牛莊營口當卽退還窺其命意直欲以東三省爲質與原訂留兵威海俟賠欵清償後撤退之約已不相符乃尚未屆期而日人忽添運軍火於金復兩州八月中旬又添兵士數千人於蓋平正不知其命意之所在也 
[化通州郵語]  
　　北通州訪事人來函云近聞部議以山東粟米有關東西兩陵兵米照例全漕起運江蘇浙江兩省全漕半折本色半改河運海運停止江北河運依舊照辦惟未奉明文未知果有此議否○江蘇河運勷辦江小梅大令交米差竣奉吳廣涵廉訪委齎糧道關防於十六日由通起身回蘇○前報朝廷欲大興鐵路現聞已有成議一由京都沙果門起經于家圍張家灣碼頭香河河西務楊村直逹天津一由京西盧溝橋直達江蘇淸江府兹聞總司其事者爲胡廉訪也○江安糧道馬植軒觀察山東糧道恩淑平觀察於八月初八日先後起身回南○八月初十日東陵司員開騐山東兵米陸續斛兌○前江蘇巡撫奎大中丞太夫人靈柩於十三日到通十五日請棺暫停東關恒通店擇日進京　廣　廉訪率同阿運委員親詣叩　○江蘇總理回空船隻通判徐振常帮理回空船隻葉紫綬姚霆賈孝璆白福元於十五日開行催船南下○祥仁　廖仲山兩傏帥約於八月十五日回京闔城文武咸至西關天成庵預備茶座恭送憲駕○新簡江蘇按察使吳廣涵廉訪現住總局淸理交漕事務一俟公竣卽行入都陛見○順天學院徐大宗師於八月十三日出京住西街永茂店十四日起程由旱路赴天津考試文武官員迎送如禮○順天府丞擇於八月十九日開棚考試大興宛平兩縣文童○融紥張家灣統帶程軍　於八月十六日往拜通永道張觀察面商要件擬於十八二十兩日將二十四營一律撤防移往京都海子駐紥 
[淛垣火贒]  
　　杭州訪事人云本月二十三日已刻省城衆安橋上廟忽然火起其時東之聯橋北之孩兒巷口早市未散人正擁擠店鋪攤塲以火勢非遥爭先探望喧譁雜亂匪徒遂乘間生心搶失衣物銀錢者不知凡幾眞是池鉼之殃也旣而火從廟前延至廟後向南穿過直出大街山　延全於對面迤邐向南同時廟後向北穿過竄出和合橋亦兩面齊然過橋而東紛紛亂竄和合　畔之火東旣過河西又兩邊燒出大街過街而西直達竹竿巷口分兩岸焚燒延及巷内至於大街兩邊之火又齊向北首分燒約焚一點數十分時方能逐漸救熄事後訪知被火之家大街向南者東止於張小全剪刀店墻邊西止於某縐紗莊由和合橋向東者南至延定巷口止巷東至瑞昌桂圓店高墻止北至楚妃巷口止巷東爲潤昌仁綢莊高墻是以火不能入由竹竿巷高西者南至某姓剃頭店止北至某茶店止由大街向北者東止於第一處酒店圍墻西拆而至鳳寳香紛店而止約計被焚房屋一百一二十楹洵巨災也 
[高懸扒手]  
　　月之十九日夜江裕輪船上水抵皖埠時將及三鼓忽有趁客某甲狂呼被竊當向帳房追問適可帳房内腿褲表件亦不翼而飛因向甲云搭客之物宜各自小心僅向帳房說話亦無處追查况帳房亦被竊物件更向何人說話耶甲云扒手斷不竊取船中之物爾非眞失必係假裝推委或係與竊夥通硬向帳房索償司帳者被屈氣忿飭令水手將各處艙門緊閉逐一盤查先查登岸之客人内有某乙形跡可疑隨帶箱　各一水手等將箱開視而失物在焉遂將乙衣褫去用繩繫兩手並穿辮髮縣空高吊逾時爲江裕船主所見便將竊賊放下交保甲分局周委員帶去尚未知如何發落 
[蟂攬勝]  
　　近日英美等國兵艦紛紛向長江進發輪聲帆影組織江天蕪湖一埠絡繹換泊者每三四艘耀武揚威不知命意之所在十四日統帶官令各洋兵一齊登岸在雞窩下首外國抛球塲大操一時戈矛滾雪槍械飛花並演各種陣式離奇變幻尤極海國之大觀英領事恐華人聚觀喧譁特邀洋務局黄履之大令饒芷鄉剌史並保衞營饒翼卿守戎同臨觀看藉資彈壓○署皖南鎭任謹齎總戎日前由寗郡來蕪小作勾留卽乘招商局下水輪船前往金陵謁見張香帥禀商要公城守練軍各營咸排隊恭送○皖省大吏現奉部咨奏准凡各省未經引見及佐貳未經騐看人員概不得委當要差福中丞隨札行司道轉飭府州縣一體遵行蕪湖爲宦途輻輳之塲自州縣以至佐貳雜職需次聽鼓者實繁有徒其間不合例人員亦正不少甫得位置方期鴻毛遇順干霄直上驟聞此信未免搔首踟蹰然吏治藉以疏通未始非宦海中之轉機也○蕪湖縣李甘亭大令因近來外省散勇紛至沓來特恐逗遛滋事諭令烟館飯鋪一律二砲息燈城廂栅欄鎖鑰尤嚴大令每夜更微服巡綽於長街短巷一夕行至二街見某姓烟館依然燈火通明烟雲繚繞立提館主至街心笞臀數百板諭以後再犯夜定卽重懲不貸詎次日跟隨巡夜之胥役忽至烟館勒索陋規自稱手工錢齗齗爭較慾壑甚奢館主無奈給予靑銅一千文事經大令訪聞以本縣懲儆犯夜汝輩反藉以敲詐豈爲爾輩開發財之路耶立提該役兩名訊究該役初尚抵賴大令並提館主到案質証始服乃各責二千板並須見血方止責畢當堂標判革條立將二役斥革永不復充○去冬當蕪接壤之四褐山有匪徒唐老六卽唐炳和勾結鄉間無賴痞棍擇鄉民之小康者登門嚇借苟不遂欲卽縱火肆害鄉民被其荼毒指不勝屈後經該處鄉董捉獲從匪之不肖子弟二人捆送當塗縣繼又在蕪湖弋磯山後匪黨汪老三家將唐老六拿獲該鄉一帶始得安枕兹經當塗縣將該匪罪狀訊明招解過道袁觀察親提研鞫亦無翻異遂通詳省憲本月某日接奉省中釘封回文立飭蕪湖縣會同城守營由監内提出唐匪如法綑绑揷標押至北門外校廠斬决一顆好頭顱卽函入木籠解至四褐山示衆該處匪黨雖未盡入網羅然覩此當亦知所儆懼也○邇來外國兵輪密排江上各洋兵不時登岸至專售西人酒食之辦館買醉尋歡醉則狂歌跳舞洋務局恐洋兵滋事特會同保衞營逐日在各辦館門首彈壓○駐蕪英領事福格林君前此洋務局黄大令蒞差往拜偶因公冗未及答拜兹於十九日上午因公赴道轅之便特紆道至洋務局答拜以補前失禮尚往來洵見中外俱同也○皖南墾務保甲局創於光緒初年因兵燹之後土民半多流亡客民紛至開墾由是喧賓奪主大獄屢興而課賦之所徵亦如禁絲之難理大憲特設此局專事淸丈及升科註册等事其有已被客民墾熟而始終無業主來認者則令完租於宫至今不但荒田悉雙膏腴且山隴亦增出良田自是該局坐守成規遂爲上臺位置閒員之優缺現辦斯局之孫詞臣太守近奉省憲裁减開支太守意似不允太憲遂將全局裁撤又可省一宗經費也 
[騙徒自盡]  
　　嘉興縣屬之鍾埭鎭落鄉陸姓女年已及笄近被就近凌姓子誘騙逃避經女兄等訪尋無著卽投嘉興縣禀控劉邑尊涖詞飭差下鄉恊同圩長訪查旋將其女獲住送歸陸姓該差回城禀覆後不意凌子落河身死經屍父與姪等於前日來城傍晚投嘉興縣喊禀劉邑尊問明准理飭卽補詞至昨日經邑尊升堂先行提訊屍父詰問情由據供被毆落河而死邑尊諭以究竟是否被毆如果著實當候來鄉檢騐屍父情虛乃始供明因被圩長拘獲勒令來城畏罪一時情急投河撈救不及而死求請免騐自行收殮邑尊准如所請具結而退惟多事之姪邑尊洞鑒其不安本分著卽管押以待訪明懲辦云 
[兵艦赴高]  
　　高麗大院君之亂已紀報端兹悉英國愛弟格兵船本泊在上海浦中上禮拜六夜間接得電音立卽開往仁川保護駐高英領事 
[盟聯秦晉]  
　　電報局總辦經蓮珊太守之公子聯姻現署靖江縣葛蕃甫大令之女公子昨日係迎娶之期騶從煊赫車馬盈門道賀者絡繹不絶大令曾任法界讞員故鄭大令篤於寅誼特飭會捕局線勇到塲照料法捕房亦派探夥分投彈壓 
[局員拜縣]  
　　滬南製造局稽查各廠委員江蘇候補縣蘇康侯明府晉昨日因有要公命駕入城赴縣署拜會黄大令適因大令公出由家丁持片擋駕 
 
 

Page 3

 
 
[二尹銷假]  
　　吳淞司巡檢麥熾齋二尹日前因偶沾微恙遣丁投道轅縣署請假調攝已列前報兹悉麥二尹所請五日假期已滿喜占勿藥故前日復詣道轅縣署聲請銷假矣 
[扶櫬回旗]  
　　原任津海關監督文觀察之太夫人與夫人殁於任所其靈柩二具附招商局新豐輪船由津南下假八仙橋西首蘇州誼園櫬所暫厝擇期回湖北荆州駐防 
[縣案三則]  
　　前有孀婦沈陶氏投縣呈控失兄沈春渭覇吞店業誘騙出外不許回家並店夥郭兆楨亦投縣喊控沈春渭誣揑姦情有壤聲名聲請提究黄大令准詞飭差提齊人証前晚請委員夏明府升坐花廳提案訊斷沈春渭供寗波人從弟沈春波在日開設水烟店於法大馬路八仙橋雇郭兆楨康竹星戎炳春爲夥去秋從弟病故弟媳陶氏不守婦道與店夥郭兆楨有私遂將康戎諸夥停歇獨用郭一人在店總理店務置從弟在日所欠客欵於不理今有陶氏之父陶連魁其子名沈少卿均已到案求請訊明便知虛實沈陶氏供年三十二歲丈夫在日勤儉自持開設水烟店常用郭兆楨經手自丈夫故後夫兄沈春渭覬觎店業串同店夥康竹星戎炳春誣陷姦情竟圖吞没店業是以將康等停歇所欠客欵有會一宗現經春渭收去代還各項小婦人旣被夫兄所不容百計哄騙欺誣孤寡小婦人自願帶同童養媳進善堂留養求恩作主郭兆楨供常州人向與沈春波爲友在伊店内爲經手去秋病危面囑照料店務自伊故後小的是以竭力報効秉公經理以報知遇之恩於地下因此招衆人之怨誣陷裁害意圖將小的驅逐彼等可從中作弊不念春波在日一番心血創成此業居心隂惡伏乞明鑒明府以供詞各執命傳沈陶氏之子少卿到案訊問答稱小的年十五歲現在衞慶祥處習業母親與郭兆楨有私事實有之前經小的撞破拿住郭辮被伊咬破手指後恐受害故卽役衞處習業以避其禍陶連魁供是陶氏之父向來女婿在日專靠此女過度每月貼洋三元小女今聽郭兆楨唆使置小的於度外向取月用時有時無稍加催索竟敢打駡小的求恩嚴究衞慶祥李裕亨投案供稱小的等被該店結欠帳銀一百數十兩今知涉訟公庭是以投案附追沈春渭供現有一會收著歸還各欵尚餘七十餘元求請恩斷明府得供判曰陶氏之父並伊所生親子皆已供明犯姦此情毋庸疑議喝將郭兆楨笞責二百板具改過結速卽自行回籍毋許逗留沈陶氏有玷家聲旣愿進堂留養應准帶同養媳某氏一倂送至普育善堂留養其子沈少卿仍隨衞慶祥回去習業各債項由沈春渭一人淸理將會欵歸償不得拖延所餘七十餘元著將沈春波棺木扶回原籍安葬均各遵斷具結完案○高雲生王洪生沈厚生等前在八仙橋左近起立輔仁社名目騙人錢財僞稱善舉助賑施棺之用並以書畫彩票惑人揀買每號取洋五角得彩者給書畫一紙名稱善舉實與賭錢無異前經巡防局拿獲王洪生沈厚生兩人送縣供出尚有徐某等五人明府飭差將王沈兩人帶去指提徐等訊辦在案已紀前報兹據原差僅將高雲生一名拘獲解縣亦經夏明府訊辦高供本地人向爲丹靑餬口因承友人余徐等以善舉爲念囑令書畫賣彩得錢以助善賑並無别意尚乞施恩余徐等現已他往無從查傳亦求恩免明府大加申斥諭曰滬上騙錢之術眞乃無奇不有矣僞稱善舉助賑實則賭錢肥已殊屬可惡喝令嚴責手心數十下幷具改過以後不許再犯切結覓取的實保人具保釋放王洪生沈厚生供明司看門茶房之役不干出入事務尚可從寛免究揮之使去○浦左魯家匯鎭流氓徐阿關與開烟館之孫師太並徐秋槎綽號小碰詐等狼狽爲奸横行不法近來徐阿關與喬阿鑑之妻某氏引誘私識肆無避忌喬阿鑑畏其兇横不敢發覺隱忍旣久祗得訴之紳董王應铨查得徐等歴經前縣憲懲辦有案是以禀請縣署提究嚴辦現已將徐秋槎提到收押候訊矣 
[英界公堂瑣案]  
　　包探黄四福禀稱昨晚小的與西包探出外查看烟館酒館從胡家宅梅春里口經過忽有野鷄淫倡王金林上前拖拉西探並操西語引誘入内游玩爲此拘送請究王倡供稱小婦人前雖賣倡業已從良昨晚觀劇回家偶見西人與之戲書不敢拖拉别駕掳情商諸薩副領事判令交人保出自行回籍○包探黄四福解寳華輪船行竊搭客綢皮衣兩件之劉寳林請判劉供稱小的係本地人向爲道士近因失業窮苦不堪以致犯竊别駕判今管押兩月○包探黄四福禀稱馬夫沈金榮沈坤生二人駕車並行三百七十七號見之向之喝阻二沈卽與捕爲難拘解請訊二沈同供稱小的等雖曾並行實不敢與捕爲難别駕判罰二沈各出洋銀五圓○台州府張國祥向爲米業近日流落滬江以致爲賊前日竊取吳雲谷家銅水烟袋一枝經包探顧阿六拘獲人贓送究吳投案領贓張供稱小的流落滬江乏資回里以致作此不端之事别駕判令發回捕房遞解原籍○包探顧阿六解倡婦謝素英處傭婦胡顧氏至案禀稱胡顧氏與大姐馮阿素私運首飾擅報攫取是以解送請究别駕著過堂訊判○烟倡夏汪氏與龜子夏本元在途强拉狎客李阿生以致互毆經三百八十二號華捕一倂拘入捕房昨晨解案李供稱小的係木匠昨從夏倡家門前經過强欲拉入小的不允以致吵閙别駕判令將夏倡交人保出夏龜及李一倂斥釋○竊賊張阿生在法界楊阿桂家竊取布衫布褲各一件經包探孔阿才拘獲人贓送究楊投案領贓張供認行竊惟求恩典别駕判令管押一禮拜○包探杜雲卿禀稱朱少卿竊取張陳氏家綢衣一件牙骨扇一柄經小的拘獲人贓送究張陳氏投案申訴前情朱供稱小的係蘇州人向爲京貨業近生疥瘡初次犯竊别駕判罰洋銀二圓○包探杜雲卿解楊紀生至案禀稱此人於前晚在烟館竊取羅春華牙骨扇一柄經小的拘獲人贓送究别駕判令管押五日○楊樹浦捕房捕頭惠而生禀稱馬夫王阿福徐老虎兩車彼此爭先致碍道路爲此倩巡捕拘解請究别駕判令各罰洋銀五圓○包探張阿五禀稱粤東人梁阿邱竊取同鄉人郭阿茂家銀對時表一枚經小的拘獲人贓送究郭投案伸訴前情梁供稱小的與郭爲友故向商借並非行竊别駕判令管押三日○包探倪順泉解某輪船上擊傷朱三福頭顱之朱阿福至案請判三福訴稱小的用阿福爲火夫因伊作事不端略加詰責竟被串同一素不相識之人扭住行兇傷及頭額阿福供稱小的以後不敢再犯矣别駕判罰洋銀十圓再給三福養傷費十圓○莊元增竊取高福泉家布衫褲各一件經包探張阿五拘獲人贓送究高投案領贓莊供稱小的係寍波人行竊該死以後不敢再犯矣别駕判令笞責一百板 
[法界捕房紀事]  
　　木匠董仁記控水永福姦佔捲逃一案經鄭大令提案訊供據婦人引羅氏供並未嫁董大令著將男女三人一倂押候傳到媒人陳金福再核昨大令蒞捕房會同謝副捕頭發落陳包氏投案禀稱丈大名金福因出外工作遣小婦人來案代訴董仁記與張羅氏自願配爲夫妻倩丈夫作氷上人所有柯儀爲張羅氏之姊夫陳仁福取去丈去並未得過分文當嫁董時張羅氏至紅廟燒香小婦人陪往買衣有男孩一名年僅周歲得身價洋五十元携歸寗波爲前夫安葬之費此四年前十二月初一事也當時立有婚據張羅氏蓋有手印大令謂兩造必有主婚婦人何能自主陳包氏又供當時拜過祖先請過酒筵二席小婦人亦嘗把盞大令問水永福是否在塲供稱此係董之朋友素不安分鄰居皆知董仁記禁押捕房鄰居十家皆肯出塲具保大令得供著於明日邀同丈夫及鄰居投案候示陳包氏叩退○整容店主邢泰控店夥顧俊生串同歇夥陳桂卿竊去自鳴鐘鋪蓋等物迭經大令研訊尚有不盡不實昨日命帶案復訊顧俊生供十五晚上店主與小的及朱夥三人同臥店堂至天明後店主喚醒小的突被掌頰三下小的茫無頭緒細問之下始知爲失竊情事小的無端被辱又欲誣良爲竊心實不甘求恩剖斷大令謂刑曰指竊無憑未便准理陳桂卿供歇出之後因病臥床至十七日向取鋪蓋店主告以失竊現在與朋友合鋪大令著將顧陳二人交保出外付還支透工資洋一元向取鋪蓋又謂邢曰爾將店夥批頰亦屬不合刑供門上有洞此次失竊在内開出故疑及串竊大令命退出候飭探騐明再核○榮華棧客余鶴年余直卿在棧失竊衣服開單呈報捕房經大令提到該機茶房責以漫不經心著赶緊理處明白禀復核奪昨據失主余鶴年等投案禀稱業已講理明白棧主自願賠償禀請銷案大令准之○仁泰質鋪夥葛其昌投案請將劉寳林竊贓給還現在英界有案欲 
 
 

Page 4

 
 
吊原贓大令准之著交英探夥飭葛領回○莫福壽請領顧錫卿竊去押於同春樓烟間内之衣料大令准其領去○命提新北門外停車碍路喝阻不理反敢毆捕之包車夫王寳榮著照原斷先行枷號半個月示衆期滿釋放○命提竊取東洋車之陸有扣照原斷責八十板竊取洋傘之陳阿來責五十板竊海帶菜之顧福榮竊王金鳳花烟間内女襖之王海五各責一百板一幷釋出不准逗留 
[美界捕房瑣案]  
　　紹興人鄭越峯未悉其向操何業略誦湯頭歌訣卽公然以行醫爲業賃屋美租界頭壩路居住吳淞路第三弄居民吳阿錫者向爲工部局洒水車夫頭目偶患濕熱症卽請鄭診治鄭略按脉卽大言曰此症易治須用蔴黄一服卽愈開方時欲用三分誤書三錢服後流汗不止未及一週溘然長逝有識者謂誤服蔴黄而死其妻不禁憤恨交加至前晚將屍停諸内室復遣人請鄭覆診鄭不知情應召而至卽被扣住立批其頰扭入捕房以庸醫殺人控訴復將所服藥方呈案捕頭以其華文不甚明諳謂旣爲人命興訟須投英公廨喊控未知其若何了結○美界下海浦平德路第一百五十八號門片王阿三家前晚被空空兒竊去剛鬣大者一頭小者四頭昨晨投控捕房捕頭許爲查緝○有綽號律水蔴皮者住居外虹口東桂芳弄内久與陳氏婦姘識前晚忽爲拆姘反目大重干戈繼復扭入捕房申訴捕頭詢悉其情謂二造均屬無恥之徒不爲之理一倂逐出○舟山人沈長發者流氓也素喜狎邪游與中取利曾由英租界福建路某妓院哄騙銀水烟袋等物由妓女王麗英訴諸捕房避匿美租界前晚在吳淞路爲包探張阿五查獲拘送捕房捕頭令押候弔贓送辦○寗波人柴阿虎在伯頓路第一百另四號門牌某銷皮作爲夥某日竊取狗皮九十六張遁往寗波久之囊資用罄復至滬江前晚經包探金阿狗獲諸北河南路解入捕房已將原贓起獲十張餘則押候查辦○美界白老匯路外虹橋相近湧昌外國鐵店昨晨六十鐘作灶烟囱暴裂烈燄四射幸卽撲滅惟烟囱傍曬樹上適有學徒三人不及奔逃致被轟傷其勢甚重一名石永靑舁至同仁醫院求治醫生騐視之下但見焦頭爛額卽敷之以藥亦難保全姓命傅王英並名信甫等二人其傷更甚均舁往英界仁濟醫院求療 
[莫大隂功]  
　　昨日本館恊振所得山隂碧山居士手牋云逕啓者今有戚姓爲勘地錯誤自願受罰服禮兹將其罰欵銀洋一百二十圓盡數助充山東河南急賑至祈察收速爲彚解災區並登報章是荷此亦莫大隂功也亟書報端以志感謝 
[書畫賑票開彩聲明]  
　　謹啓者癸己年分蒙安徽巡撫沈大中丞慈壽女公子墨寳助賑並諸善士助賑之玉鐲玉扣帶等件設立彩票二千張每張售洋一元移助賑災兹緣彩票迄今僅止售去七百張且爲時已久未便再延謹以七百張爲止彩仍二百號定於九月初一日開彩凡有買票者是日對號得彩卽來取件是爲至禱請登報章布告公鑒[  上海六馬路仁濟善堂籌賑公所施善昌等謹啓]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界晚堂瑣案]  
　　某號巡捕送姜宗氏控陳桂堂妻鄒氏欠租逞兇一案至廨屠别駕於前晚提訊姜宗氏訴稱小婦人係寗波人租屋一幢將樓下轉租與某烟館堂倌陳桂堂夫婦每月租值一圓五角陸續被欠連賠償器物共四圓六角向之索取先則延約繼則爭扭幸巡捕到來得以解案陳供稱小的欠租是實向伊商至本月杪一倂付楚伊不允因之爭閙别駕飭陳夫婦同具至本月杪將欠租付淸甘結一倂開釋○某號巡捕送在途爭毆之陳鄧氏陳蔡氏劉張氏至廨别駕提訊之下陳鄧氏供稱小婦人係無錫人去年八月來申住老閘某處以繅絲爲業甥女陳蔡氏從無錫背夫來此已有一年前日找著邀同鄉劉張氏勸至氏處暫住陳蔡氏不允因之爭執陳蔡氏供稱小婦人來滬後丈夫屢向索錢故不願回家現在願與陳鄧氏同知老閘别駕問陳鄧氏答稱倘遵諭領回定被逃走伊夫向索受累匪輕求暫行禁押俟小婦人赶緊發信至伊家别駕判令將陳蔡氏暫交官媒收管俟陳鄧氏函追伊夫來案領去○前者包毓芝控林杏其曹四奎曹金標等串唆兒子阿懷私運大小烟土逃赴崇明前晚别駕飭提林等覆訊包訴稱主人追索甚迫務求比追别駕問阿懷曰究竟六百零五圓之士價林曹分用若干答稱由小的一人用了林等雖經手售賣餘下大土四枚業已起案由父親具領伊等實未沾潤分文别駕怒曰統共洋銀爾均承認試問爾父在主人前爲何交代照此情節卽可依律重懲遂喝令掌頰二百下供稱小的如蒙釋出定當按日拔還林曹同供稱小的等實不知阿懷私取伊父棧内之土故敢代售八枚洋銀均交與伊手况奉押以來林之父母妻子衣食全無以致其妻吞服洋烟意圖畢命别駕判令將阿懷及林曹等先行送情上海縣訊追幷令包明白具詞投質 
 
 

Page 10

 
 
   
 
 

Page 11

 
 
   
 
 

Page 12

 
 
   
 
