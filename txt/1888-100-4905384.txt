# 1888 - 100 - 4905384

 

Page 1

 
 
[一百四十七號畫報出售] [  點石齋啓]  
　　服飾之奇莫奇于滬上尤莫奇于娼家無端而艶妝濃抹如新嫁孃矣無端而縞衣素裳如未亡人矣又無端而不女不男不中不外以表異于羣芳而遑恤夬不衷不稱近有人在某妓寮觴客席間各召名花圍坐一室竟無妝飾相同光怪陸離目迷五色然自有識者論之則嘆爲服中之妖爰譜爲圖以供衆覽准于初六日出售前後仍附漫游淞隱兩圖說 
[新選大題文富告竣] [  點石齋代啓]  
　　近來所出石印大題文非將舊文亙相傳鈔卽將庸惡淺薄濫竿充數雖自稱幾萬篇而仍不能備題徒耗紙墨甚無謂也醉經室主人深知諸弊恥與人同廣延名宿專選時下罕見之窻稿擬作硃卷課藝凡巳見于刻本石印者概并勿錄名之曰大題文富得文萬五千篇每題一文並無其二亟付石印以供揣摩至于字畫清晣校對精良較他書格外認眞刻巳出書墨色紙張務臻美善裝訂二十本收回工料洋十二元諸君子有先覩爲快者向山西省城祁邑東昌府書業德記書坊蘇申掃葉山房江左書林文瑞樓醉六堂千頃堂著易堂文玉山房三蒼書局暢懷書屋讀未樓芸緗閣南北申昌以及各書坊發兌 
[歴科試策大成告白] [  點石齋代啓]  
　　春秋兩闈第三場試以策問五道體仿古文語覘實學歴經選刻呈進者大　皆原原本本殫見洽聞而元魁官卷爲尤重苟非條對詳贈光采陸離必致典乏胸羅譏貽腹儉且首場亦不免减色茲特薈萃鄉會名家諸作編歴科試策大成一書分初集二集飽滿者旣徵宏富簡鍊者亦異空疏其中更緝經史子集吏户禮兵刑工爲十類奉以金科付諸石印誠場屋之枕中秘也每部分訂八本價洋二元四角擇於卽日出書在三馬路逢源里愼記書莊發售先此佈聞 
[資遣華人說]  
　　中國之地廣矣中國之人稠矣欲人人而覓餬口之方其難實不可以言喻上焉者或舌耕或游幕終歲所入雖甚瘠薄猶得供衣食而畜妻孥降而下之爲夥友爲僕從所入卽寥寥無幾苟不溺情於嫖賭烟酒亦不致果腹無資至於農圃之流終歲勤劬課晴問雨但得佃資有著國課早完則畢世優游幾如世外桃源不知塵中是何甲子蓋較之舌耕游幕夥友僕從尤覺逍遙自得與世無爭焉獨此不𩴵不魀之流文不能握管武不能彎弓地無立錐身無短褐東飄西蕩食宿無常一或見誘於匪人卽不免揭竿滋事白蓮清水之教紅巾長髮之宼苟無若輩烏能霎時烏合到處蔓延乎幸也中外通商局勢大變海外各國咸欲招華人前往作工若輩旣無家室之縈心又無田園之世守一動以目前之利遂卽輕身而往遠涉重洋初時英俄二國次第招工其資尙屬從豐欵待亦爲不薄具有期滿回國者腰纒充裕人皆羡之遂不以出洋爲畏途而以爲樂事其後卑魯古巴在澳門設招工館澳中無賴誘人售諸館中名曰販猪仔於是多方凌虐慘酷無人理生靈數十萬委諸海外或被傷而死或染瘴而亡或以飢寒斃或以疾病殂怨氣彌天哭聲動地該國人視之曾不殊於犬豕摧之挫之日夜不息幸爲太史所聞悉奏之朝廷特遣陳茘秋星使前往查明載之回國復與卑廷立約此後卽用華人工作欵待亦當與他國從同而人皆視爲棘地荆天不敢貿然而往相約至舊金山力作餬口舊金山者西語曰三法蘭悉士哥在撤克喇緬都之外濵海之區向爲美利堅屬地地初開闢廣野肥饒土人工値旣昻性情又懶是故華人初至美人皆喜用之以致愈聚愈多力食之徒源源而至土人惡其攘奪生意也無不恨深切齒欲得甘心而戕害之風起矣初惟工作之輩稍稍尋仇至前年而竟結黨成羣公然上呈政府以致洛士丙冷一案戕害十百人焚燬資財至巨萬華官向美政府詰責政府對以其事起於土人國家亦不能禁遏夫美爲民主之國其不能獨行獨斷猶可言也顧何以政府亦順土人之心下令禁止華人不許再行前往豈土人之勢燄朝廷亦不敢與之抗衡耶抑美廷果見惡華人故任土人之戕害耶查美與中朝立約事在咸豐八年迄今三十一年中從未有所齟齬何以于華人作工之事而竟有所見惡於心歟特是華人旣不相容在中朝斷不能漠然置之任其瑣尾流離於海外今觀美日報登中朝總理事官設法資遣回華而後嘆數萬貧民皆可免其虐害矣顧或謂華人之在彼者甚衆每船祗附載五十人卽一二年亦不能載盡倘前者旣返而後者以勢孤力弱益見侮於土人可奈何何若禀求星使奏請飭下招商局專閣數輪船至彼悉數載回不知土人之惡華人惡其攘奪生理耳今旣將載之回國則此後生理自當悉屬之土人土人方且喜之不遑尙何有所見惡乎彼招商局輪船未習重洋設遇風濤反形不美固不若逐漸附公司船遄返免致沿路擔憂也或又曰中國向以人滿爲患自有出洋之路人得有所謀生始不致聚而爲患此次載之回國彼其人旣見慣外洋之華美又皆愍不畏死之流豈甘侷促田廬苦苦度日萬一嘯聚日衆勾引教匪會匪煽惑愚民潛謀不軌腹心之患不可不防則曷若棄置重洋任其自生自滅乎不知若輩雖久在外邦究屬中朝之赤子坐視其顚連困苦將父母斯民之謂何且載回亦儘可善爲安置也目前臺灣方漸漸開闢山林之利取之無窮西北新疆亦多曠土招人開墾勢不容遲則以中國之民收中國之利但得衣租食稅凍餒無憂更何致自外生成相與肇事乎總之載回云者非徒載回已也必審愼於載回之先籌謀於載回之後使若輩旣免外人之苛待又得歡樂以終年而後保我蒸黎無微不至矣理事眞民之父母哉 
[諭旨恭錄]  
　　二月二十七日奉旨尙宗瑞長順現駐南苑所管廂黄旗蒙古都統着奎潤署理正白旗漢軍都統着麟書署理欽此同日奉旨熙敬秀吉現駐南苑所管正藍旗滿洲副都統着松溎清安署理欽此○二月二十八日奉上諭慶裕等奏神靈顯應請頒匾額並加封號一摺奉天鳳凰城東關關帝廟龍神祠及城内城隍廟素著靈應上年夏間雨澤愆期經該官紳等虔詣祈禱隨卽甘澍滂沱民田幸獲有秋實深寅感着南書房翰林恭書匾額各一方交慶裕等祗領飭屬敬謹分詣關帝廟龍神祠城隍廟懸掛以答神庥至所請勅加龍神封號之處着禮部議奏欽此 
[本館接奉電音]  
　　昨接駐京訪事友人電傳本月初五日諭旨三道敬謹譯登○三月初五日奉上諭陳彝奏道員殉難懇准捐建專祠一摺前任江南淮揚道郭沛霖於咸豐九年在安徽定遠縣地方禦賊陣亡死事甚烈旣 
 
 

Page 2

 
 
據該處紳民追思感慕懇請捐建專祠着准其於安徽定遠縣建立專祠列入祀典由地方官春秋致祭以彰忠藎而順輿情該部知道欽此同日奉硃筆裕德補授詹事府詹事欽此同日奉旨着於三月十六日换戴凉帽 
[資遣華人]  
　　舊金山美國日報云中國駐紥該處總理事官現已核定所有貧困華民一律送回中國每一輪舶裝載五十人并商之輪船局水脚減收一半每人祇取船資洋三十五元其洋均捐自華人所開行鋪當領取船票時在各人臂上簽字爲記所用之墨深入皮内以後不能拭去以作記認云 
[汕頭雨雹]  
　　西字報言二月二十八早九點半鐘汕頭地方雨雹大如石又聞雷聲大震田間植物均被傷損云 
[都門大火]  
　　京師前門外大栅欄於二月廿五夜十點鐘失愼至兩點鐘始得撲滅計被焚去鋪户廿八家其起火之由聞係乾德茶葉鋪之學徒因剪燭花遺火紙堆中以致火勢蔓延鄰右共遭奇禍被災者除乾德茶葉店外有太來茶葉店永順信乾果店天泰裕烟店茶湯店屈臣氏大藥房翼和鐘表鋪廣德戱樓太和樓酒鋪致遠齋凉席鋪蒸鍋鋪和興餑餑鋪德源茶葉店妙觀閣古玩鋪履祺齋鞋鋪關閉鴻泰雜貨店敬古齋磁器鋪同和鐘表鋪萬增樓肉鋪富鉅成洋藥鋪太和藥店烟袋鋪天津廣貨店天德合洋貨店水餃鋪晉雲齋醬肉鋪小包子鋪湯羊鋪房屋約有百餘間貨物焚燒甚多當經地面官將起火之家解往提署懲辦如此大火實爲都下近年所罕見又聞是夜甫交二鼓大栅欄胡同有快車一輛自東而西其聲隆隆鋪户開門視之則又不見影響未幾而火作豈祝融氏亦以轔轔者爲先聲耶噫異矣 
[京師紀事]  
　　前門外迤東高廟地方有某甲者新遷於此二月二十四日清晨其妻不知何故潛吞鉛粉幸其女瞥見向甲言之甲驚惶失措適遇隣人虞姓者素精岐黄令甲取鴨而灌之旋卽吐瀉數次竟得轉危爲安○兩廣督憲張香濤制軍入奏因查前經奏明於瓊州府所屬黎化縣各島開採石緑鎔煉銅斤現經委員詳報所有兩項請由商販運往各省銷售惟應納出口稅課可否暫免完納一俟暢銷再行輸稅等語聞此摺奉旨交户部核議未知准行否○河南巡撫委滑縣老岸鎭巡檢德印管解牛筋黄蠟赴户部交納由户部司務廳示傳該委員於上月二十六日赴部投遞○江西贛州衞守禦所千總克什泰推補營守備已綴前報所遺贑州守禦所千總一缺經兵部查有曾經赴部投供註册候選之賞戴藍翎候選守禦所千總邱國永堪以擬補查邱國永係四川人由六品軍功勦捕任賴捻匪出力保奏奉旨賞戴藍翎以衞千總選用者也已由兵部傳令該員赴部騐到聽候帶領引見○委散秩大臣公阿克東阿日前病痊進内請安至神武門門尙未開阿公趨前呌門門洞値班正黄旗護軍等順口戲謔詎爲阿公所聞怒謂爾等在此値班職司啓閉胆敢任性妄言尙復成何事體速將値班章京職名查報本爵晤見景運門値班大臣請爲叅辦言畢遂去該兵聞之惶恐莫措該章京卽進内廷追求阿公施恩央懇再四章京自將各兵責懲示儆阿公始允該兵丁可謂自取其咎矣○新任陜西按察使曾廉訪鉌繕摺於二十八日進内呈遞恭請聖訓當荷召見訓諭周摯聞廉訪於三月初六日携眷出都取道直隷山西前抵陜西履新○四月二十七日爲丹國君主誕辰駐京各國使署咸高懸彩旗以誌賀聞慶邸曾侯閻相福協揆錫冡宰許大司馬續少宗伯廖少司馬孫徐兩少司空均須各具紅柬差弁往賀以示中外輯睦之意○内務府造辦處承辦南海各殿各門應行懸挂黄布雨搭寛丈餘至七八尺不等統計四百數十架刻經編做齊備於上月杪運進海内在各處一律懸挂 
[巡檢投到]  
　　法華司張巡檢毆斃開烟燈某姓一案經上憲批發蘇州府提訊現在該巡檢張道一已經赴府投到經魁太尊飭委發審委員秉公訊鞫供詞如何容再探錄 
[潯陽雜紀]  
　　上月二十四日新任九江府曹太守秉濬詣考棚觀風並甄别濂溪書院肄業各生童是日黎明點名給卷共有千餘人○九江關道李亦青觀察九江府曹朗川太守江防府克潤民司馬德化縣鍾澤生明府以及經捕兩廳均於二十五日黎明出城詣廬山之麓周濂溪先生墓潔具牲饈分班致祭高山仰止景行行止濂溪之遺澤遠矣○九江義渡船自二月初一日被小池口民渡夫糾衆麕聚道轅砌詞阻撓迄今已停歇匝月德化各鄉士庶以及隣近各州縣官紳均抱不平聯名詣道府縣衙門禀請開渡呈詞不下數十起大意以爲九江七省通衢行旅絡繹民渡貪多攬載訛索渡貲往往中流失事自茶土幫義渡創辦兩月餘每日約渡千餘人分文不取且迭次救生著有成效行旅均沾實惠口碑載道一旦因渡子朦控强阻遽爾停止洵爲可惜且刁風一長以後民渡兇横行人受害尤爲不堪設想務懇各憲成全義舉早日開渡以孚民望云云現經曹朗川太守鍾澤生大令准詞一面妥議民渡義渡各章規一面勸諭茶土兩帮董事仍照常捐輸擇吉開渡由是遠近喧傳歡聲雷動○九江北岸小池口地方近於白日欲墜紅燈待張時每有無賴之徒百十成羣女扮男妝撲朔迷離登臺演唱花鼓戯淫詞豓曲引誘良家子弟歛錢肥已狗盗鼠竊由是叢生敗俗傷風莫此爲甚惜地方官不聞不見尙未出示禁止也 
[五茸春草]  
　　松江來信云干港人某中沈迷於花柳塲中暮暮朝朝携雲握雨日前不知何故斃命波心是處爲華金兩縣交界之區想須會同相騐或曰屍身兠肚中藏有尖刀等兇器然未經騐勘果何由而知之哉○塘南甲乙二人以演唱花鼓戲爲生艷曲淫詞傷風敗俗楊邑尊訪悉飭差提訊笞責之下判以械頸游行 
[宜昌瑣記]  
　　桃花浪煖江水新漲丈餘趕河下生涯者已悉將蓆棚拆去各項買賣均歸西壩一隅矣○耶穌教福音堂曾在大南門外購地一區近日建造洋房輝煌金碧并在附近出錢六百餘千復購一地想須添設教堂也○某甲之母年近七旬膝下兒孫芝蘭成列某日陡患昏暈氣息全無兒孫急辦衣衾以便收殮正擾攘間忽呻吟一聲蘧然而醒家人喜出望外爲之延醫調治刻已康健如初矣 
[清查積欠示]  
　　欽加同知銜清查積欠委員候補縣正堂葉欽加同知銜嘉興府嘉善縣正堂莊爲再行曉示赶早完糧事照得本邑自光緒六年起至十二年分止積年民欠成熟錢粮數逾十萬逋賦之多甲於全浙實爲駭人聽聞曾蒙撫藩憲洞察情形特委本委員來善會同本縣查追完解業經剴切示諭設櫃徽收在案乃自追辦以來計逾半載查核甚屬廖廖推原其故皆由勢宦紳衿平日倚仗護符以逋欠爲當然視完糧若怪事卽有急公自愛之人亦未免爲流俗所惑習尙所移投納零星十完一二揣其不肯清完之意未必非存希冀之心殊不知現在局面旣經奉憲飭追斷無半途而廢若非旺徵成數大批報解則是本委縣奉札會辦日久無功亦必有干憲詰若該糧户等再事悠悠忽忽觀望延挨本委縣勢不能代人受過卽不得不斧鑿相尋必有難以含容之一日除查明現官本省及出仕外省各户陸續詳請咨調檄飭回籍清釐外所有在籍之貢監生員人數衆多積欠錢糧總計亦鉅惟今年適逢大比舉行戊子鄉闈該貢監生員等懷瑜握瑾唾手功名何可因欠糧扣考自阻上進之階本委縣誠不免爲諸生嗟惜故特預爲示曉以作當頭棒喝爲此示仰本年文塲有志觀光之貢監生員人等知悉爾等須知欠糧不完例應扣試自示之後務將名下欠完各年地漕條銀限於兩月限内掃數赴櫃全完聽候掣串安業其各奮勉鵬程不悮考試大事本委縣有厚望焉幸毋執迷自貽噬悔切切特示 
[憲示節登]  
　　前日江海關道龔觀察出示略謂接得南北洋涌商大臣來文准總理衙門咨稱接法國大臣來文光緒十四年法國巴黎開設賽奇大會請飭各屬將所有珍奇各物赴會無論何項物件出口時准免稅金惟當有限制云 
 
 

Page 3

 
 
[妻妾忿爭]  
　　某觀察浦東高家行人也移居英租界老閘西首觀察之正室顧氏妾陳氏李氏均已生有子女觀察亡後將住宅基地分而爲三兹因陳氏將舊房翻造巿房及拆廳屋顧氏以爲佔地不容伊拆陳氏使木作頭徐阿桂硬拆現在新屋上樑顧氏命司帳人投英公廨遞禀請爲仆差彈壓蔡太守未經批示昨晨顧氏乘輿同子婿投案申訴前情并稱伊已上樑立帖向之喝阻反被徐阿桂之徒名阿唐者行兇毆辱以致跌派請辦以儆太守謂爾乃仕宦之家此又家常事可免擾訟本分府知爾夫兄現亦在家儘可聽其調停答稱伯伯及我内侄均已調停其如蠻妾不依何又問妾子名幼硯然否答稱是又問分産有據乎答稱有太守隨命將據呈案一面飭差張福前往知照停工并傳幼硯到案候訊太守又謂阿唐逞蠻一節當另補禀候懲 
[預征典稅]  
　　部議預征典稅銀二十年以備鄭工需用向例每典歲征銀五兩裴邑尊奉文之下諭令董事着繳查滬地典鋪共二十一家卽於本年起共征銀二千一百兩董事卽如數解交邑尊備文解蘇以便轉解鄭工局撥用 
[開工修路]  
　　本城大南門外沿城迤北至小東門所鋪石路坎坷不平兹由工程局丈見共四百餘丈於本月初四日開工修砌城内老學前至四牌樓丈見六十一丈亦已興工從此變鳥道爲康莊行人當交口稱頌已 
[猪作失火]  
　　老北門内王姓殺猪作於前晚四鼓時屠人燃火煮湯延及積薪以致冒穿屋頂隣右驚醒設法施救有老虎灶清水取而灌之方始熄滅惟焚去披屋一間 
[圖差自盡]  
　　上海縣圖差丁錫昌之夥役顧錫堂虧空錢糧四百餘千由丁禀諸裴邑尊訊明枷號着丁帶至鄉間將欠數對明帶回訊辦昨日黎明舟經日暉港顧乘人不備託言小便聳身躍入河中舟中人聞聲出救則晨光迷離毫無影響丁異常惶急向滬禀明邑尊核示 
[上海縣署瑣案]  
　　浦東嚴家橋人陳關關控稱揚阿三之妻不知在何時逃逸昨日楊糾六七人强稱小的知情竟將耕牛牽去裴邑尊立出堂單飭差將被控諸人提案訊究○前日裴邑尊路過草鞋灣將張金官帶回鎖押前日傳到家主陳阿狗佛婆余浦氏訊究之下陳稱小的因兒子患病在神前許愿愈後邀余浦氏等念仙卷張係行路之人叩求明鑒浦氏稱小婦人年老佞佛叩求鑒宥張稱小的道經草鞋灣因見伊家誦經是以閒看邑尊謂陳子患病自應延醫服藥何用此等不僧不道之人藉端誑騙今姑從寛着具改悔切結余浦氏交官媒看管候提餘黨一併質訊核辦張掌頰二百下荷枷游示五天帶回再核判畢立出堂單飭提男女七人到案訊辦○前有楊隆吉控唐蓮生硬阻出路拔去枝楊一案裴邑尊提唐并地保姜炳榮庭訊楊稱此地由父親仁茂向唐價買立有契劵業已附詞呈案唐胆敢恃强霸阻叩乞究懲唐稱此路未經賣絶枝楊由楊自己拔去姜禀稱地由唐姓賣與楊姓出路不在其内邑尊怒謂地無出路教人插翅而飛乎喝令笞責一百板唐發押令赶速將枝楊種好并將出路讓還○前晚裴邑尊飭傳十六鋪地中曹錦廿七舖地甲陶勝廿三鋪地甲錢炳到案訊以鋪内有無誦經惑世之人著各詳細查明赶卽解案懲辦如敢容隱不報察出一併治罪曹等遵諭而退 
[英界公堂瑣案]  
　　王徐氏稱我女王唐氏昨至三官堂前茶館内買開水突被許秀全調笑捋去銀鐲由親戚周福堂向許爭執由捕拘送到案周福堂供與同蔡竹意供與周相識見周與許爭閙曾爲解勸許秀全供並無調笑捋鐲之事周同蔡來尋釁故與爭論沈茂茂供是許之友人從中排解蔡陳氏稱開茶館伊等擾釁致累我失去不烟筒打碎茶椀約値錢一千四百文請爲追償蔡太守隨判許秀全周福堂等各賠茶館毁失各件錢七百文至調笑捋鐲一節着該氏同女王唐氏到堂再行質訊許交捕房覓保候訊○包探王阿二稱昨見黄雲寳虞方金扛銅一塊情形可疑阻住盤詰據稱在法公司輪船上竊來今將人贓送案黄雲寳虞方金同供皆是小工蔡太守商之賈副領事謂銅旣是法公司船上之失贓姑將人贓移歸法公堂辦理賈君允之○包探李錦堂稱昨見拖車之張阿富車上存有竹籃一隻内不知何物向伊究詰據言是客人遺忘者然未查明失主今特送案請訊張阿富供有客雇坐放有竹籃及客付車力而去始知遺有竹籃無從交還蔡太守隨飭張阿富覔保准釋竹籃存捕房俟失主認領○張王氏稱在自已門口突遭金方元調笑與論被毆扭交巡捕送案金方元供寍波人在路逢該氏該氏謂不應看伊豈要攫簪乎我答言汝頭上安有金銀物件因此口角被捕拘案蔡太守念事甚細微隨飭金方元交保准釋○紹興人陳文啓稱現在小菜塲擺攤餬口擇于今日嫁第五女昨日待媒突來醉漢二人均是少年一人言要謁岳與論逞蠻被毁洋鏡并失水烟袋桌圍等件當卽報捕拘獲土六全其一人已經遁逃今蒙送案請爲追償毁失之件約値洋四元王六全供寍波人現在美記洋行爲侍者昨同紅帮裁縫飲酒過醉伊竟擾釁爭先逃避致我被拘蔡太守隨判王六全繳洋四元自向裁縫追還二元給償陳文啓完結○朱卄稱在緝私礮船爲勇丁昨夜有賊闖到我船行竊手巾肥皂等件當獲人贓交捕送案捕頭禀陳榮泰屢次犯竊蔡太守判陳發捕房管押三月起案之贓交朱升領去○土馮氏稱晒在門前之蚊帳被賊張有生持竹竿挑竊幸逢巡捕拘獲人贓送案張有生供嘉定縣人流落在滬初犯行竊蔡太守飭該氏領贓張有生押候備文移解嘉定縣發落○包探唐青山稱昨在珊記碼頭見王阿大持絲在前後有劉阿福跟隨啼哭阻住盤問據言絲係劉物被士攫取故將劉王并絲一併帶至捕房今特送案劉供無錫人從鄉間帶絲來共重十斤價値洋三十六元在路被王奪去當有任全雲身穿號褂上堂聲稱是新閘絲卡巡丁王阿大是我夥計内見漏報捐稅之絲小的拘拿王阿大供與同該包探又稱伊至捕房時並未言明巡丁夥且王阿大數年前亦在租界中擅拿湖絲送經黄大老爺懲辦今已屢犯麥捕頭稱王阿大如果是巡丁何以當時並不言明卽使眞是巡丁租界中稽查偷漏亦應報捕恊拿種種情節不符况常聞巡丁夥擅拿漏捐之貨暗中吞没倘爲捕房所知始令眞巡丁出面情殊可恨蔡太守問任全雲爾用夥幾人答稱十一人又問夥計何以若是之多有工食否答稱無有惟查獲私貨得賞分攤太守謂凡巡丁用夥不過查探明白知照巡丁設在租界再須報捕安有擅自查拿之權答稱原是王阿大辦理不善太守商之賈副領事謂劉阿福帶絲來滬匿不報捐原屬非是土阿大違章擅拘更有不合今姑將起案之絲及劉土併送絲卡委員函請科巡丁之罪并以後妥定章程及如許絲斤應捐若干應罰若干俟函覆後照覆貴副領事賈君然之 
[法界捕房瑣案]  
　　新北小東兩門外東洋車密比如林爭攬過客城門出入碍路可憎雖有巡捕梭巡然終不能禁絶也前日小東門外有一車夫拉車停當路巡捕拘入捕房判罰釋出後仍至該處見捕到來喃喃怨詈因復拘押以候解案請懲○前晚某甲至新街某花烟館吸烟兩匣烟資無著意欲脫逃被龜子唤捕到來拘入捕房管押昨晨備捕頭向之研詰判令還錢○包探在小東門外拘獲楨竊某甲搜得棉被水烟袋等物云係扭鎖竊來捕頭着押候解案 
[告白正訛]  
　　本報後幅登癮字解訛告白内矣此訛作此矣肉訛作内滬報新聞誌訛作新聞誌滬報筆訛作算合亟聲明如右 
[上海陳家木橋電報總局豫皖賑捐處二月初三四五日事略]  
　　開封來電云中牟賑孫嶼翁初四可放畢○琿春電報局江少谷大令募銀一千一百兩兩廣電報局沈小園剌史募第十次銀一千兩杭城同善堂募第八次一百六十餘元和昌成號土君益甫募洋一百零三元疁城湯氏募三户一百七十元京都全芸翁十四次湖北江小翁三次杭城隱名求嗣人六次均已交到鉅欵疉頒災黎蒙福雲天在望感祝無窮○桑君雲山工繪翎毛願畫扇册琴條五十件助賑賜顧者請將潤資每件二角擲下卽憑票自請桑君法繪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海陳家木橋電報總局豫皖賑所接錄二月下旬收數清單]  
　　凝册常照凝善堂募第四十七批徐心培募八户一伯九龔義臣募二十一户八圓五十五曹爾昌募四十八户十四圓六百五十孔玉亭王伯華募廿四户十六圓銅洋一元一伯八十蘭杆高募八户共八百常昭米業船商三十元顧增輝奉慈命節省壽麵資移賑十元沈伯笙服府病痊還五元柳仁仁節元宵燈費三元無名一元銀鐲一只重一兩六錢七分兌見洋二元二角無名氏代還願一元意醉居一元陸泰銘一元無名氏一元又蘇捐六户共二千二百五十文桶捐五處共英三元銅洋三元錢五百九十二文以上共實收洋一百零六元三角銅洋四元○蘇州蘇電局募第十四批洋一伯十七元細户另登蘇城曹養拙十元黎里蒯輪各募三十户五元一角虚對開一個蘇城吳蓮生廣文募六户十八元五角○常册金匱夙根募第五批六户七元○申册自心道人二十元隱名氏六元瑞雲女史十元招商局曹務南棧交米船户六應元楊阿木顧小室孫阿富四户各四付欵移助一元覺雲云湯奉志元眞人命助二十元宜興徐一經堂六元南通州乞隱子一元怡盛莊交來爲兄壽延移賑八元又求家門平安二十元○鐘册○吉安堂慶隆堂清府三伯文○福册源豐潤號交來知不足齋規元十兩另一錢前席　箸客第三批七户十七元○保册廬郡李同泰英四元銅洋一元○本旬二月至廿九日止共收規一萬五千七伯九十一兩六號三分英洋四百十七元一角虚對開一個爐坏四元銅洋七元共合規元三百另六兩一錢六分錢三伯五十二文合規元二錢五分以上六項共計規元一萬六千另九十七兩九錢九分○連前共收規元十三四萬零二百六十七兩二錢四分四厘○連前共解出十一批共計規元三十二萬一千五伯四十七兩七錢五分○實存規元一萬九千九伯四十八兩錢六分卽於三月初一日彚解第十二批以赴豫皖春賑之需合併聲明 
　　 
 
 

Page 10

 
 
   
 
 

Page 11

 
 
[光緒十四年二月二十七日京報全錄]  
　　宫門抄○諭旨六道錄前○發抄硃批九道○選單○閩督楊奏爲閩省已未結京控各案摺○又奏爲查明各屬未經審結盜案摺○將軍啓奏爲舊疾復發懇恩賞假調理摺○閩督楊奏爲查訊已革知府控案大概情形摺○晉撫剛奏廟祀正神功德及民據情懇恩頒賜匾額摺○二月二十七日兵部太常寺太僕寺廂白旗値日兵部引見四十四名○厢藍漢九名○謨貝子李文田各假滿請安○愛廉克們泰由東西陵回京請安○陜西按察使曾鉌請訓○文海惠昌預備召見克侯承綏各請假十日○太常寺奏派○神牌還位派出怡王○掌儀司奏初一日祭奉先殿濂公行禮○承翰請假二十日○召見軍機綿宜曾鉌文海惠昌○皇上明日卯正升中和股看版現換毡冠絨領棉袍褂摘去白袖頭○發抄卞寳第奏新田縣民謝胡兩姓互毆斃命案審擬奉硃批刑部速議具奏欽此○又湖南剥船津貼銀兩並支發各欵奉硃批户部知道欽此○又請以巴陵令沈錫周調補長沙令奉硃批吏部議奏欽此○文徵糧知府徐培元等出力請奬奉硃批着照所請該部知道欽此○曾國荃奏修築海塘工竣奉硃批該部知道欽此崧駿奏續漲地田報部完課奉硃批户部知道欽此○又查覆部駁同知劉敦義等改奬奉硃批吏部議奏單併發欽此岑毓英等奏陣亡瘴故文武員弁議卹奉硃批蔡佩等均着交部分别議卹單併發欽此○又道員許繼衡補迤南道奉硃批吏部議奏欽此○光緒十四年二月分選單小京官内閣典籍吳震直隷拔國子監典籍何瑞萱廣東舉知縣山東霑化聯印廂白貢廣西雒容榮謙正白貢山西屯留周士奇正黄廣東海豐萬琨湖北貴州綏陽朴興文順天山東德平凌錫祺順天俱監雲南彌勒姜鵬程順天附山西靜樂王寳璐浙江附浙江永康李汝爲江西舉按經直隸許元震浙江監縣丞江西永豐衞炳章四川監巡檢奉天寗遠州梁汝枚順夫福建霞浦蘭陔四川俱監典史山西繁峙章輔順天監河南遂平孫藍田山東供○○頭品頂戴降四級留任閩浙總督兼管福建巡撫事臣楊昌濬跪奏爲閩省已未結京控各案開單恭摺具陳仰祈聖鑒事案准刑部咨嗣後京控交審案件無論奏咨每年將已未完結數目分兩次彚開清單具奏咨部以憑稽核等因業將光緒十二年下半年分京控案已未結數目開單奏咨在案兹據署福建按察使解煜會同布政使張夢元評稱光緒十三年上半年分新舊京控案共十四起除韓徐氏一起業已審結藍深泉一起訊明請銷據委員試用知府侯材驥及續委接署建寗府知府傅以禮先後查覆蔣斯岱自稱禀訏各情得謂傳聞並無証據所禀司事亦未查悉姓名等語並經藩臬兩司一再查訊司事秦姓卽湘屏有無干涉蔣斯岱答稱未經細查不敢混指並聲明前禀委因傳聞所致與該司事向不認識是否串通要挾亦無實據當經畫押附卷司事秦湘屏亦經行提到省由福州府及該司等訊據供稱與蔣斯岱梁玉瑜均不相識如何被禀牽扯寔不知情查蔣斯岱前稟謂有上省之司事能通津要營謀署缺臣訪聞有司事秦姓因建寍華稅卡裁撤適於此時上省蔣斯岱所禀或卽其人飭提候質無非爲懲招搖鐘騙起見是臣之訪聞不能作蔣斯岱原禀之左証今由兩司查訊明白秦湘屏似無干涉蔣斯岱所禀之司事尙不能確指何人則能通之津要更屬虚擬可知至抗不交印一節訊據蔣斯岱供稱因未奉開缺部文故電禀藩司請示實由悮會並未抗交等語其意以部文未到先行委署爲口實查光緒十三年四月初九日建寍府知府蔣斯岱奉旨開缺早見邸鈔閏四月初間始行委署相距已將一月維時建寗府屬哥匪蠢動地方緊要開缺人員呼應不靈由藩司委員接署事無不合近年自有電報遇緊要事件往往不候部文提前趕辦前奏聲明先閱邸鈔字樣無所用其隱飾蔣斯岱電禀請示梁玉瑜禀請改委其不交印甚明又原禀夙累未清請綏至端午節後委署籌集川資一節蔣斯岱無詞可辯昏鄙已極此照案查訊之大概情形也當委員侯材驥回省禀及署建寍鎭沈茂勝有與其弟現在省局之候補知縣沈先大往來電信動人猜疑比經臣飭取電信一面將沈茂勝梁玉瑜撤省聽候查辦嗣據沈茂勝禀呈電信内有梁守懸牌收銀開銷等語謂因家事向梁玉瑜挪銀應用由司行提經手人劉澤暌等訊供相符同城文武緩急相通雖亦事所有惟沈茂勝電信字句及禀覆情節均有可疑據稱挪銀三百兩寄作家用適値梁玉瑜委缺之時難保無招搖撞騙情事蔣斯岱前稟專指司事不言電信迨司事訊屬子虚復執電信爲營謀之據詰以何不早禀無可自明其中亦顯有情弊非澈底根究難期水落石出據藩司張夢元署臬司解煜會詳請奏前來相應請旨將前署建寗鎭事簡放提督沈茂勝福建分缺先用知府梁玉瑜一併暫行革職歸案審明分别辦理至此案蔣斯岱摭拾禀訐圖洩私忿可否賞派大員會同審辦以昭折服而杜藉口伏候聖裁再因輾轉行提查訊是以覆奏稍稽合併聲明臣謹恭摺具陳伏乞皇太后皇上聖鑒訓示謹奏奉硃批沈茂勝梁玉瑜均着暫行革職卽着該督提案審訊據實具奏毋庸添派大員會審欽此○○頭品頂戴降四級留任閩浙總督兼管福建巡撫臣楊昌濬跪奏爲查明各屬未經審結盜案恭摺仰祈聖鑒事竊案准部咨咸豐元年欽奉上諭各省大吏有察吏安民之責卽爲緝捕一端已迭經中諭力求整頓之方着該督撫等於年終將奉旨交辦事件並拿獲盜案除辦結外其未完若干案分晰開單並將現辦情形具奏以備查核欽此欽遵在案閩省山海交錯匪類易於潜蹤緝捕一端疉經嚴飭各屬力求整頓並酌撥營勇分布巡防不容稍涉懈弛兹查光緒十三年分各營縣拿獲盜匪除審明情罪重大者禀准就地正法另行按季彚奏餘亦隨時審解照例擬辦外計有湯發興等盜案八起或甫經報獲或尙須質訊一時未能完結業經飭司嚴催赶辦仍督飭各屬認眞緝捕有犯必獲以靖地方據署福建臬司解煜會同藩司張夢元核詳前來臣謹開單恭摺具奏伏乞皇太后皇上聖鑒謹奏奉硃批刑部知道單併發欽此○○奴才啓秀跪奏爲舊疾復發懇恩賞假調理恭摺仰祈聖鑒事竊奴才夙有肝疾左脇下累如積痞偶然觸發尙可勉强支持去冬因感受風寒喘𠻳以致氣分過虚入春以來宿疾驟發胸脇連日抽搐痛楚異常晝夜呻吟形神俱瘁更兼右腿染患風濕脹痛痺麻艱於步履叢病交集實覺氣體不支惟有仰懇天恩賞假一個月俾得趕緊調治一俟病勢稍愈卽行銷假當差奴才所管盛京户部及六邊衙門印鑰應一併遞交盛京禮部侍郎文暉暫行署理所有奴才舊疾復發請假調治緣由謹恭摺具陳伏乞皇太后皇上聖鑒謹奏請旨奉硃批賞假一個月欽此○○頭品頂戴降四級留任閩浙總督兼管福建巡撫事臣楊昌濬跪奏爲查訊已革知府控案大概情形先行覆陳請旨遵辦恭摺仰祈聖鑒事竊照福建建寗府知府蔣斯岱於奉旨開缺之後禀請緩至端午節後再行委署又禀訐接署人員並抗不交印經臣據實奏明派員查辦欽奉諭旨蔣斯岱着先行革職交楊昌濬督飭兩司將所控情節親提研訊據實叅奏以肅官方等因欽此轉行欽遵在案旋分别詳辦外尙有未結黄連蒲梁國勲何黄氏洪金聲林國泰蔡頭林振旺黄林氏陳歐氏林光瓊黄單許街共一十二起或犯証遠颺或行查未覆致難審結委非無故遲延亦非提解不力等情開摺具詳前來臣覆核無異除嚴飭趕緊查覆提解分别審擬詳辦並咨刑部查照外謹繕清單恭摺具奏伏乞皇太后皇上聖鑒謹奏奉硃批刑部知道單併發欽此○○山西巡撫臣剛毅跪奏爲廟祀正神功德及民據情懇恩頒賜匾額以答神庥恭摺仰祈聖鑒事竊據平陽府知府福志詳據浮山縣紳士盧心鏡等聯名禀稱該縣城内西街舊有龍神廟建自元代乾隆六年重修春秋致祭列入祀典神靈素著保護地方縣北並有龍澗一處每遇旱災取水輙應光緒丁戊年間飢饉存臻道殣相望迭經祈禱獲沛甘霖災荒稍减於他屬迨後夏秋之間偶値旱涝每禱必應轉歉爲豐闔邑紳民同深感戴禀請轉詳奏懇賞頒匾額等情由藩臬兩司詳請前來臣查廟祀正神實能禦災捍患有功德於民者例得奏請頒發匾額今浮山縣龍神廟保護地方靈應顯著旣據衆情籲懇核與定例相符合無仰懇天恩俯准頒賜匾額一方由臣祗領轉發該縣敬謹摹泐懸挂以答神麻而順輿情是否有當理合恭摺具奏伏乞皇太后皇上聖鑒訓示謹奏奉硃批另有旨欽此 
 
 

Page 12

 
 
[光緒十四年二月廿八日京報全錄]  
　　宫門抄○諭旨一道錄前○發抄硃批五道○東撫張奏特叅知縣汎弁請旨分别交部議處摺○又奏河防局司道解到銀兩片○又奏報本年起運上年漕糧米數摺○又奏揀補叅將員缺摺○又奏籌撥銀兩修辦埽壩各工片○又奏懇恩俯准建坊片○二月二十八日刑部都察院大理寺廂紅旗值日吏部引見四十三名鑾儀衞二名正紅蒙五名廂白漢四名○怡王謝議叙恩○奎潤等各謝署缺恩○莊山謝放江南織造恩○馮爾昌假滿請安○吳澍霖楊廷傳預備召見○召見軍機 
吳澍霖楊廷傳莊山馮爾昌○皇上明日出乾清門後左門太和門午門大清門正陽門進壇門至先農壇上祭禮成後至齋宫用膳扶犁畢仍由舊路還宫寅正二刻預備○發抄衞榮光奏省城添建軍裝局等項工料銀兩照章立案奉硃批該部知道單併發欽此○又徽商爭銷引鹽互控案訊結奉殊批曹英着交部議處蘇寳善着查取官職的名一併議處餘依議該部知道欽此○謙禧奏榆樹溝可否開採煤鐵奉硃批該部議奏欽此○又知州李鴻猷補朝陽令奉硃批吏部議奏欽此○卞寳第奏解頭批京餉奉硃批户部知道欽此○○頭品頂戴山東巡撫臣張曜跪奏爲特叅失察境内被刦迨鄰境獲犯始行查出補報之知縣汎弁請旨分别交部議處恭摺仰祈聖鑒事竊臣前據前署兗州府候補知府李清和具禀該府交卸後訪聞所屬滕縣城内鋪户於光緒十二年六月間被盜行劫未據該縣黄毓奎勘訊詳報臣當飭現任兗州府知府穆特亨額確切查覆卽據計典案内叅革滕縣典史楊近堂以該縣黄毓奎欠伊銀兩不償並牽扯黄毓奎諱盜不報列欵禀訐復經臣飭臬司遴委候補通判承泗會同穆特亨額一併澈查去後嗣據穆特亨額等禀稱該府等馳抵滕縣查得該縣南門月城内路西有民人康明珠廟員劉啓秀夥開泉茂字號絲綫染鋪一座並兌换銀兩内分南北兩櫃外係一門出入該鋪於光緒十二年六月初四日夜被賊從水竇鑽進月城掇門入室行竊鋪夥胡景元驚覺起捕賊卽行强嚇禁聲張刦得烟土絲布仍從水竇逃逸康明珠因賊係掇門而進並非撞門毁户悮會是竊非强次日卽以被竊具報黄毓奎會營勘訊估贓値銀二十八兩零其呈詳報差緝旋於八月間經濟寗直隸州知州王恩培飭差會同防營並滕縣金鄉曲阜等縣兵役緝獲盜犯孟四等三名究出孟四於光緒十二年六月初四日夜聽從在逃之李喜夥同在逃之王二等同夥七人分别持械偕抵滕縣城外由水竇鑽入月城至事主康明珠店舖門首掇門入室行竊舖夥胡景元驚覺起捕孟四起意行强紏允李喜等嚇禁聲張刦得烟士絲綫仍由水竇逃逸不諱王恩培因孟四另有供刼該州事主王體仁等各案據供移會黄毓奎抄送報案訊辦黄毓奎因該犯孟四供詞與康明珠原報不符查傳康明珠訊明誤報情由據實移覆一面具又通報在案實係事主誤會是竊非刦原報未確後經鄰境獲犯始行查出補報黄毓奎委無諱盜情事亦無借欠楊近堂銀兩飭傳楊近堂避匿不知去向無憑提質等情禀由藩臬兩司核明詳請叅辦並聲明盜犯孟四巳歸另案禀經批飭正法錄叙供招一併呈請核咨前來臣伏查該縣黄毓奎汎弁張福祿於月城内鋪户被竊臨時强劫之案内事主悮報被竊乃不虚心推訊直至鄰境獲犯栘查始行查出補詳雖據該府等查明並無諱盜情事究屬失於覺察應請旨將滕縣知縣黄毓奎滕縣汎把總張福祿分别交部議處以示懲儆前滕縣典史楊近堂先因妄審案件經該縣黄毓奎禀揭歸入計典案内叅革後乃輒敢挾嫌列欵禀訐迨經委查又復情虚畏審避匿遠颺殊屬胆玩應飭傳到案訊明另結除將供招咨部並飭取疏防各職名照例題叅外理合恭摺具奏伏乞皇太后皇上聖鑒訓示謹奏奉硃批黄毓奎張福祿均着交部議處餘依議欽此○○張曜片再據河防局司道詳稱運庫額撥防汎經費銀八萬兩上年僅解到銀一萬兩當伏汎盛漲之際各處險工迭出添夫購料費用浩繁支發一切銀兩均係刻不容緩運庫旣急切難籌局中又無閒欵遂查原估趙莊横隄工需銀九萬七千兩因　莊口門堵合無虞黄水倒灌節省未動不得已將此項備用銀七萬兩以濟防汎要需應俟運庫再行撥解歸還請奏明立案前來臣覆查無異除咨部查照外理合附片陳明伏乞聖鑒謹奏奉硃批該部知道欽此○○頭品頂戴山東巡撫臣張曜跪奏爲恭報山東省本年起運光緒十三年分漕糧米數恭摺仰祈聖鑒事竊臣准户部咨令將光緒十三年分起運新漕米數先行奏報等因當經飭查去後兹據督糧道鐸洛崙禀稱山東省光緒十四年起運十三年分漕糧除因灾豁免蠲緩並奉旨截留本省賑米外實應起運米二十二萬五千六百十八石一斗七升九合八勺造具簡明總册詳請奏咨前來臣查現准部咨光緒十三年十二月二十七日奉上諭倪文蔚奏請截留山東冬漕接濟春賑等因欽此欽遵檄飭督糧道趕緊派擬運交在案今該道所稱起運京倉米數尙未扣除此項賑米核計除撥豫賑實祗運通米十七萬五千六百餘石除咨部查照外理合恭摺具陳伏乞皇太后皇上聖鑒謹 
奏奉硃批户部知道欽此○○頭品頂戴山東巡撫臣張曜跪奏爲揀員調補叅將員缺恭摺仰祈聖鑒事竊照署膠州營副將撫標左營中軍叅將傅海因病出缺業經臣恭疏題報聲明所遺撫標中軍叅將員缺係陸路題調之缺容臣另行揀員請補伏查該叅將駐紥省會爲各營領袖巡緝操防倍關緊要非精明諳練熟悉地方情形之員不足以資整頓臣於通省叅將内逐加遴選非現居要缺卽人地未宜未便遷就請補兹查有現署臣標左營中軍叅將總兵銜儘先副將借補卽墨營叅將范止坦現年六十一歲係廂黄旗漢軍本佐領下人由閑散承襲族中襲傳佐領期滿於咸豐六年奉旨發往山東以遊擊差遣委用九年因剿捕土匪出力奏請以遊擊儘先補用同治元年因歴在沂州府屬剿匪出力奏保奉旨賞加副將銜是年又因攻克費縣賊寨奏保奉旨免補遊擊以叅將用並賞戴花翎三年因在東昌淄川及白蓮池等處勦匪出力奏保奉旨免補叅將以副將用七年東省肅清案内保奏奉旨賞加總兵銜光緒元年因堵築賈在河工出力奏請以副將儘先補用三年經前撫臣文格奏請借補卽墨營叅將經部覆准因連年管帶防營咨部暫緩給咨赴部引見該員營務諳練辦事認眞現署臣標左營中軍叅將年餘以來措置裕如於地方情形亦最熟悉以之調補臣標左營中軍叅將洵堪勝任雖借補卽墨營叅將尙未接取部札與例稍有未符惟人地實在相需例得專摺聲請合無籲懇天恩准以儘先副將卽墨營叅將范正坦調補臣標左營中軍叅將實於地方營伍有裨如蒙俞允俟接准部覆再行給咨送部引見以符定制理合恭摺具陳伏乞皇太后皇上聖鑒訓示謹奏奉硃批兵部議奏欽此○○張曜片再查鄭州漫口迭奉諭旨嚴催自必尅期進占堵合之後黄水仍由山東入海所有沿河兩岸埽壩各工亟應未雨綢繆擇要修辦防汎料物亦當趕緊採辦以免臨時周章臣已分飭司道將十四年防汎經費照章籌解仍令河防局赶購料物認眞修辦以期有備無患惟查運庫額撥銀八萬兩十二年欠解銀四萬兩十三年欠解銀七萬兩實係無欵可解不能不設法變通以免缺悮擬請將此項額定經費改由藩庫籌撥銀六萬兩下餘二萬兩仍歸運庫竭力籌撥據河防局司道詳請具奏前來除咨部立案外理合附片陳明伏乞聖鑒謹奏奉批該部知道欽此○○張曜片再據上海協賑紳士謝家福禀稱該紳於光緒九年會同道員盛宣懷代籌山東賑欵内有浙江鄞縣人三品銜兵部郎中蔡鴻儀遵其故母一品命婦蔡烏氏遺命捐助棉衣一千件又據賑撫局司道詳稱江蘇候補同知梅靄春之故母二品命婦梅吳氏生前捐製棉衣一千件於光緒十二年交局散放按照章程每棉衣一件准作銀一兩均與建坊之例相符懇請具奏前來相應仰懇天恩俯准蔡鴻儀梅靄春各爲其故母在於原籍照例建坊给予樂善好施字樣出自鴻慈謹附片具陳伏乞一聖鑒訓示謹奏奉硃批着照所請禮部知道欽此 
 
