# 1894 - 109 - 4907544

 

Page 1

 
 
[彚解第十一批順直振銀] [  申報館協振所席裕祺謹啓]  
　　順直被災之重遠過於他處被災旣重則待振彌殷本協振所從諸君子後謬司收解原冀多集一分振欵卽多救一人性命故一經集有成數立卽解赴災區使載道飢黎咸拜再生之賜今又以規元一千五百兩會同絲業會館仁濟善堂解往順直散放是爲第十一批准目下正當靑黃不接之時深慮災重欵絀不敷徧給所顧具大慈悲大力量者全始全終救人救徹仁漿義粟源源而來此則涸鮒困鱗所延頸以望跂踵而俟者也肅布微忱惟希德鑒 
[開印癸巳恩科直省闈墨告成] [  圖書集成局啓]  
　　闈中文藝隨風氣爲轉移苟非花樣翻新則土飯塵羹未易邀主司之　節法歲　皇恩特沛慶榜宏開闈墨　傳類皆炳炳琅琅驚才絶艷茲經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已出書釐定每部碼洋一角八分在三馬路申昌　　及各書坊出售如欲躉購若干請臨申報館帳房面議 
[籌滇耳食錄]  
　　滇省去京師萬里爲中國之極邊余固未嘗一至其地而居然在言於衆曰吾將籌滇不亦駭人聽聞乎然而滇省邊情問答之篇蓋不能與自謀者正不妨與自謀也惟問答一篇專言安南與滇交界之邊情猶偏而未全也上海姚子良觀察文棟著有雲南勘界籌邊記一書言之極詳姚君前充出使俄德等國隨員差滿回華呈請遊歴印度緬甸等處道出巴黎經薛欽使派令查探印緬商情並滇緬界務雲貴總督王賡虞制軍奏謂平日講求洋務研究輿圖蓋自游歴印緬以來流覽滇邊門户凡有關形勢之處無不博訪周諮繪圖記載故制軍委以滇緬勘界之事此書則其勘界事竣而筆而存之者也其爲時敢最近其考核也最精以是爲籌滇之助何不可者書中論大金沙江形勢上下兩篇其言曰大金沙形勢其下游去滇遠者且不論論其上游本爲滇屬者按永昌騰越諸志南國傳云屬部直抵金沙江與孟養地犬牙相錯又云所部戞獨直通蠻暮江蠻暮傳云地在金沙江内騰越之西蠻哈山下當緬人水陸之衝爲隴川右臂孟養傳云其地在金沙江外古名迤西有香柏城與蠻暮同襟金沙江孟養居其上流南至底馬撒疆迪西洋北極吐番西通大竺東南鄰於緬合此三土司觀之而上游之形勢備矣考孟養之上又有孟拱蠻暮之上又有戞鳩志皆無傳然騰越四履土產諸篇論之曰從前州境盡大金沙江内外兼戞鳩蠻暮孟拱孟養而有之蓋蠻暮戞鳩在江内者也孟養孟拱在江外者也夾江内外以衛騰越夫塹之雄也江以内有蠻哈南牙諸山爲之重險表裏山河又何壯也此大金沙江當日之形勢也明張機作南金沙江考以爲卽梁州之黑水禹蹟所畫確不可移故論者謂西南極邊由澜滄而潞以迄於黑水之金沙爲梁州第一大門户明時孟養通文書自稱守金沙江奴婢守此門户者也由是言之滇可無大金沙江乎大金沙江内外其可無孟養諸土司乎嘗考我朝定鼎之初平滇之後孟拱孟養等首先内附見於毛奇齡蠻司合志毛奇齡及據史館官書非耳食無稽者比其後征緬之後孟拱孟養皆抒城効力高宗御製詩文一再及之尤天下臣民所共睹者焉得謂非本朝屬地乎今蠻暮孟拱等土司猶有本朝所頒印信焉夫騰越境内之水流入太金沙江舉其大者言之一曰檳榔江一曰龍川江雲南通志又云檳榔江自古壅塞外流入合騰越廳所出之大盈江西南流出蠻暮境西入大金沙江凡騰越以西之水皆入焉龍川江自怒夷界入邊納曲石猛淋芒市南機諸河西南自天馬關流出緬甸入大金沙江凡騰越東南及龍陵以西之水皆入騰越志云甸内甸外諸水以大盈江龍江兩大水括之可約略而盡蓋檳榔江與大盈江合流之後或稱檳榔江或稱大盈江其實一也龍江則卽龍川江也今考兩江入金沙之口本皆我滇屬土司境内龍川入江之口爲蠻暮南境流經木邦孟密至此滇人稱爲那莫江滇中諸志或作莫勒江者誤也按騰越志蠻暮傳云東有等練山環以那木江直走金沙當緬人水陸之衝此江是也此龍川江尾舊屬滇境之明徵也檳榔大盈合流入江之口爲蠻暮北境俗亦稱爲蠻暮江流經緬甸之南牙山麓至此説者謂其地正當蠻暮南甸之交故騰越志南國傳云所部戞獨直通蠻暮江卽指此江也此大盈江尾現屬滇境之明徵也試以大金沙江形勢言之自緬京阿瓦而上以瑞姑新街兩處爲瀕江要地瑞姑雲南通志作尼孤傅恒征緬得此路由天馬關出五百九十五里至此下船約三百里卽至阿瓦城此處以上有大葫蘆口下有小葫蘆口張機所謂大小菖蒲峽是也爲上游江道最險之處論者謂不得瑞姑則新街難守不得新街則騰越難守蓋恃此兩峽以爲險也昔年蠻暮土司都於新街而扼瑞姑以禦緬甸則皆其屬地而大金沙江上游形勢要害之所在也今者收回瑞姑新街策之上者也其次亦須至大盈江入金沙江之口而止以保全南甸舊日之分地此其所言邊界情形瞭然如指掌英人之蠶食與法人無所異法人以安南爲詞英人爲緬甸爲詞皆有所覬覦而深入者在也勘界不淸卽邊防皆不足恃分疆而理之畫界以防之　呑豕突雖無已時其如不得過雷池一步何耶 
[本館接奉電音]  
　　昨由京友電傳上諭二道敬謹譯登○三月十七日奉上諭劉坤一奏已故知府政績卓著請宣付史館一摺據稱已故蘇州府知府王仁堪前在鎭江府任内治獄懲奸講求水利賑恤災黎振興文教以實心行實政卓然有古循吏之風據紳士韓弼元等臚陳該故員政績事實合詞籲請等語王仁堪於地方一切要務實心經理遺愛在民加恩著准其宣付國史館立傳以表循良而昭激勸欽此同日奉上諭裕寛奏拿獲首要會匪訊明懲辦請將在事出力員弁奬叙一摺本年二月間會匪宋金龍在河南省城附近地方藏匿經總兵楊鴻禮等會同練兵營縣跟蹤追捕在祥符縣境内將該犯拿獲並續獲夥黨張玉振潘均可二名訊據供明立會開堂分投傳號屢謀聚衆滋事未成當卽正法現在地方安靜如常辦理尙爲妥速所有在事出力之南陽鎭總兵崔廷桂著交部從優議叙署河北鎭總兵楊鴻禮著賞加提督銜卽補副將叅將用壽耆著俟補副將後以總兵記名簡放署開封事南陽府知府濮文　著俟升道員後賞加二品銜知府用候補直隷州署祥符縣事永城縣知縣沈傳義著免補直隷州知州以知府在任補用署通許縣事試用知縣魏一德著歸候補班補用都司用儘先守備淸化汛千總王萬淸著免補守備以都司儘先補用並加遊擊銜外委李鴻勳著免補把總以千總仍留撫標右營儘先拔補撫標左營候補外委張英褀右營候補外委楊福均著免補外委以把總仍留原標儘先拔補在逃之袁秀臣等仍著裕寛通飭所屬一體嚴密查拿務獲究辦毋任 
 
 

Page 2

 
 
漏網餘著照所議辦理該部知道欽此 
[太液恩波]  
　　兵部爲移咨事武選司案呈所有記名總兵張騰蛟一員本部於二月二十九日帶領引見奉硃筆圈出記名總兵張騰蛟著發往江蘇差遣委用欽此欽遵到部相應抄黏原奏除咨陜甘總督查照外相應移咨江蘇巡撫查照辦理○吏部爲曉諭事所有題請揀補廣西那地土州州判一缺查有在部投供之應行列揀候選州判何聨恩高海風武念祖袁蒓尹作賓杜延祜張家翔閻蘭　等八員又題請揀補廣西向武土州州判一缺查有在部投供候選州判何聨恩武念祖杜延祜張家翔等四員並呈請借揀州判二缺之候選直隷州州判馮喜棠曾純烈等二員例應一併揀選今本部定於本月十一日奏請欽派揀選相應曉諭該員等於是日黎明偕同出結官赴天安門外本部朝房報名聽候揀選並將執照携帶呈騐毋違特示○新授詹事府少詹事黃少宫詹卓元訂於三月初八日辰時履新經主簿廳示仰　署官員書吏匠役人等知悉至期一體謁見○吏部爲批示事據訓導繆光笏呈稱直隷天津縣舉人光緒十九年十一月選授涿州訓導於本年正月二十五日考騐未及到任告措資假呈蒙督憲批准在案適措資來京遇恩科會試有志觀光情願應試呈請知照禮部等情具呈前來查繆光笏選授順天涿州訓導業由本部發憑在案所有呈請知照禮部之處碍難准行應毋庸議相應批示○户部江南司員外郎那桐題升郎中所遺滿洲員外郎係屬題缺例由本部題缺人員題升經户部各堂憲揀定貴州司主事玉稀擬正江南司主事覺羅鍾潤擬陪遞遺滿洲題缺主事一缺例於京察一等滿洲筆帖式中揀擬題將筆帖式法齡擬正筆帖式樂平擬陪於本年三月初三日帶領引見奉旨户部江南司員外郎員缺著擬正玉衡補授其所遺貴州司主事著擬正法齡補授欽此於初四日述旨知照吏部○吏部爲示傳事據都察院咨請揀發中城兵馬司委用正副指揮各一缺查有在部投供之兵馬司正指揮梅兆禧倪恩盧光耀等三員副指揮楊紹時李光偁李國蔭陳嘉鼐汪建猷王兆霖閻太古等七員本部定於三月十一日奏請欽派揀選相應示傳該員等於是日黎明赴天安門外本部朝房報到聽候點名帶領揀選並將執照携帶呈騐○吏部示傳所有揀補内閣中書金鴻翎一員限於本月初五日已刻親身赴产騐到勿得自悞○兵部爲移咨事武選司案呈前據盛京將軍浴祿奏以遼陽城守尉宗室耆徵保薦卓異並俸滿併案送部引見今給咨到部經本部於二月二十九日帶領引見奉旨准其卓異交軍機處記名以副都統用欽此欽遵至部除咨宗人府外相應称咨盛京將軍查照○户笠給呈中鳳給陳英奉派甲午恩科會試巡察棘牆兹因患病沈重知照禮部另行攺派經禮部開列御史淸單請旨攺派於三月初五日具奏奉硃筆圈出掌河南道監察御史松齡欽此○禮部爲通行事儀制司案呈本部奏請換戴凉帽日期一摺於三月初五日具奏由奏事處口傳奉旨著於三月二十五日欽此欽遵到部相應通行各衙門一體遵照○汪柳門少司空奉派會試總裁所有工部左侍郎奉旨以徐小雲少冡宰用儀兼署諏吉三月初八日未時履新司務廳除移付四司等處所外仰示闔署書吏匠役人等知悉至期一體謁見 
[日高交涉記二]  
　　三月初二日高麗傳電至日本云叛臣金玉均之屍棺由中國載至漢城高王下旨戮屍并傳首各道以昭炯戒日本外務省聞之卽電致駐高公使大鳥君圭介令其俟此事停妥然後遄回又初六日大阪電信云高麗駐日之代理使臣兪君箕煥回國後其叅贊某君致函日本外務省謂本叅贊奉高廷之命暫代公使事宜外務大臣答以本處已照會貴國詰問兪公使因何不别而行目今未得覆音故不能認貴叅贊爲公使云 
[爵帥過鎭]  
　　長江水師提督黃昌岐爵帥赴蘇校閲事畢於本月十四日上午十點鐘時乘坐官航用小火輪拖帶駛抵鎭江停泊怡和碼頭其時在城文武各員均詣江干迎迓呈遞手版爵帥接見之下互叙寒暄有頃各官辭出爵帥遂傳諭啓輪溯江而上瀕行時寳蓋山新兵前營勇丁在碼頭站隊砲聲隆然波濤爲沸俟雙輪去遠始整隊而回 
[粤東試士]  
　　廣東學憲徐花農宗師於初六日考試廣州闔屬文童經古應考人數約有四千濟濟英才一時稱盛是日五鼓開門點名諸童魚貫而入至天明始點畢及題紙飛下已日上三竿矣學憲終日高坐堂皇塲規整肅有甲乙兩人出號閒談爲學憲所見喝令差役拿下查對册籍年貌不符知係槍替卽於放門時發交提調官訊明懲辦 
[鄉農健訟]  
　　安徽建平縣去年有京控賴婚案一起經都察院發回原省由撫憲札委蕪湖道提集人証卷宗澈底訊究並將原告文少堂遞回備質當經蕪湖道袁觀察遴委前署蕪湖縣典史黃少梁捕廉前往該縣按照原詞並案中株連諸人按圖索驥一一逮訊第事隔數年牽涉諸人有患病作古者亦有因事出門者是以尙未全到特將原告研訊數次緣文籍隷湖北寄居建平歴有年所光緖十六年秋由何鳳生楊秀才作伐議聘同鄉陳仲衡姪女爲妻鄉俗凡結朱陳好者男宅必先將乾造年庚書給女家俟兩月後始定去取以昭愼重詎料尙未及期陳已將乾庚退還謂文昔年曾有鬻妻事不肯以掌珠見饋遂作罷論未幾陳之嫂氏忽慨然以主婚自任遂訂鸞盟於是納聘委禽六禮具備而陳反覆無常次年春忽又翻悔勸文退婚不遂其計以致涉訟研訊數堂案終不結兩造又互控唆使扛帮之人經縣審問虚實分别押釋至是年秋經紳衿出塲排解勸陳姓歸還財禮洋銀二百餘元並令兩造遞禀和息永斬葛藤乃事隔數年文於客秋忽跋涉關山遠走數千里入春明門赴都察院控陳賴婚不遂賄紳及吏强逼退婚不遵又從事嚴刑並將伊妹卽陳所指爲唆訟者收獄瘐斃云云一若百里花封暗無天日者然弔查前卷原告曾具結存案安有如上所云云經道憲札委吳春農太守會同讞員一再推鞫每至理屈詞窮原告又裝瘋作痴所答非所問究竟有無寃抑必須候全案人證到齊方能和其情實是以道憲近又加派幹員前往該縣坐提人證孰是孰非想不難水落石出也第以農家乾流健訟至於數載遠去輦轂之下甘於冐險蹈危此亦迥出常情之外矣 
[查案禀覆]  
　　廣東東莞縣屬新塘厘廠前困查私起釁竟被船户縱火燒大憲聞之札委候補府張太守前往查辦今太守業已查明回省禀覆謂廠中巡丁向各船户嚴密稽查是其專責尙無不合惟船户膽敢紏衆抗查焚燬官廠實屬罪大惡極此等刁風萬不可長大憲遂嚴節地方官務將爲首滋事之人拘案懲辦以昭炯戒 
[記鹽快被戕事]  
　　鎭江金山河二擺渡地方爲鹽梟麕集之處鹽快等稔知鬼蜮伎倆不敢認眞緝捕蓋恐此輩挾怨報復也其中有張三者年逾三十性本剛直辦事秉公平日緝捕鹽梟毫無徇縱督辦徙陽緝私總局孫秋潭大令倍加倚任而張三所獲私鹽甚多邀大令之信任在此爲鹽梟所痛恨亦在此屢欲相害而未得其隙近日鹽梟成羣結黨岅售私鹽較前尤熾大令特於本月十三日密飭張三前往嚴緝張三奉命之下卽帶快夥巡勇等人各持槍械赴該處往來尋緝直至傍晚果見有鹽船三艘停泊河干卽欲上前拘拿詎鹽梟已有聞所預備槍刀以待迨張三行近鹽匪一聲暗號伏兵齊出各執利刃蜂擁向前張三手持六門手槍施放無如鹽梟黨羽甚衆從後面小路抄上將張三圍住俟槍彈放盡一擁而上張三有翼難飛俯首就縳快夥勇丁見勢不佳不敢戀戰乘機逃逸梟匪遂將張三舁赴荒　處時則金烏西墮玉兎東升四顧無人在身畔拔出利刃一柄向張三亂砍體無完膚鮮血淋漓滴地成汪登時殞命鹽梟仍不甘心復將屍身刴成八塊藏於涵洞之内相率遠遁十四日破曉時有鹽快夥某甲行經此處見鮮血滿地驚駭失色定睛細視見有鞋帽遺落岸側步至河干忽見涵洞内有血淋淋人頭赫赫然露出諦視面貌卽張三也急奔至緝私總局禀明大令知張三死於非命遂移文至丹徒縣署　王明府飭　　馬快　日　　緝　　之走斷不能　 
 
 

Page 3

 
 
遙法外也 
[南浦雲痕]  
　　江西訪事人言省垣訟棍最多愚民偶因細故忿爭卽從中播弄是非掀波作浪務令傾家蕩產賣子鬻妻而後已受其害者幾於有苦難宣刻經署南昌縣周金箴明府出示嚴禁想三尺具在若輩當不敢輕於嘗試矣特恐官樣文章虚應故事耳○江西巡撫德曉帥甄别豫章書院後示期三月十三日開課 
[潯江錦浪]  
　　九江訪事人云本月初九日下午四點半鐘時某輪船沂江上駛下碇江心有一小划船載客六人攀援而上船忽欹側客與舟子俱墜入洪濤巨浸中幸他船竭力救援得以誕登彼岸○十四日午刻英領事梁君恪思拜會九江鎭總兵周鎭軍晤談良久鎭軍以茶菓欵之○某日梁領事以扒手金姓竊取牛皮膠具函送至江防廳署盛别駕判令笞責三百板荷以巨枷○都天廟自十一日至十四日好事者醵資召菊部演劇以樂昇平粉膩花香簫淸簧煖紅氍仨展觀者已密若堵牆所謂一國之人皆若狂者歟 
[滬上官塲紀事]  
　　江蘇藩憲鄧小赤方伯將次來滬已詳前報兹聞鄧方伯已於昨晨附坐海晏輪船來滬在金利源碼頭停泊當卽換坐官舫移泊觀音閣碼頭滬上印委各員咸往江干迎迓午後方伯乘緑呢大轎命駕進城往各衙門答拜至縣署時黃在令飭家丁擋駕○松江府恩詩農太守因迎接鄧方伯於昨晨乘坐官舫駛抵滬江在大碼頭停泊本埠文武各官咸赴舟次迎謁埠縣張筱芸明府亦於昨晨來滬同泊大碼頭午後命駕入城赴各當道處拜會 
[奉文解犯]  
　　常年四月初旬各省巡撫勘訊秋審人犯常例也亦大典也今年上海縣秋審人犯至本月初十後始奉部文以客民陳小株子係踼傷周俊發身死之人再有七縣民婦馬沈氏忤逆其姑馬金氏氣忿自縊身死兩犯均應入本届秋審勘訊黃大令奉文後卽飭掌案承行書赶速造册備文移委文武員弁一面飭差赶辦紅衣木籠不日將犯押解由嘉定逐程赴蘇禀候憲轅彚勘 
[絃絶聲悲]  
　　上海縣水利廳林珍虞少尹之夫人於昨午仙逝各同僚咸往吊奠素車白馬爛其盈門想奉倩傷神黃門感逝當有不能釋然者矣 
[押遷客民] 　　 
　　滬南大碼頭一帶素多江北客民或以船爲家或支茅作屋一望若魚鱗此輩晝伏夜動鼠竊狗偷居民每受其害一遇之災難以樸息上月廿八夜被焚之慘是其明證上海縣黃大令洞悉其害曾於初七日出示諭令遷移僻處亦先事預防之意近日十六鋪巡防中局李蘭士二尹接紳董劉杏林吳益三二君函以江北客民久住浦灘大爲居民之害請飭令驅逐二尹卽加函轉送上海縣查明江北客民茅棚新碼頭十户潮惠會館碼頭五户萬聚碼頭七户毛家弄碼頭七户寳泰碼頭三户洞庭山碼頭十一户洪昇馬頭一户大馬頭十三户黃大令以雖經出示曉諭誠恐陽奉陰違故於昨日飭差協同地甲押令客民遷移僻處不得逗留又念客民困苦擬籌欵項酌給遷費飭差傳諭客民似此辦理洵於防患濟困兩盡其道矣 
[嚴訊强姦]  
　　浦東召稼樓鎭人談康氏被蟻媒馬桂生誘至李金山家得洋銀六元旋因誘姦逃出經馬尋至法租界西新橋復拉入潮州人瞎子陳夢金烟館扃閉空屋被陳姦宿事聞於法包探禀請捕頭將一干人拘入捕房解經葛同轉訊供飭探查明候傳到鄰人覆訊此已記諸前報昨日同轉蒞捕房包探禀稱小的奉諭查得談康氏被陳强姦狂呼救命鄰人知之投報捕房同轉命提談康氏研究供稱十四夜被陳閉諸空屋嚇令就睡至夜深領一男子入欲與小婦人同宿小婦人不願旋被陳姦宿三次妹子向在閘北招小姐處翌日尋至西新橋被陳一并扃閉同轉命帶陳到案謂此事業已飭探查明爾不必狡賴究竟如何姦宿陳供稱小的年近五旬斷不作此不端之事同轉怒其刁狡著從重笞責二百板問當晚如何姦宿陳矢口不承問第一次引進之男子爲誰供稱小的若作此事天誅地滅談康氏供稱伊自云來此開燈其人年約二十餘張供稱談康氏因有病倩李阿炳領來小的陪伊二夜迨天明送出問因何留宿供稱馬與談康氏向住滿庭芳某客棧後領至小的烟館内同轉命提馬詰訊供稱小的偕李阿炳至陳處借宿同轉令與陳對質陳信口妄供同轉著再笞一百板陳供稱小的果有其事當被天雷殛死同轉謂爾將談康氏布裙撕碎强姦之事衆供確鑿尙敢狡賴實屬可惡著再笞責一百板謂爾眼珠已壞尙此作喪心害理之事今旣破案終難法網幸逃矣又問馬曰爾薦談康氏傭工因何得受洋銀六元馬供稱洋銀係李所收今已歸還原主問因何領談康氏出外寄宿陳家馬供稱實由李指使談康氏供稱小婦人初至吳硯香卽吳淸溪家傭工後被馬誘出薦至李金山家得洋銀六元同轉問爾因何知悉談康氏供稱小婦人在李處辭出李云尙有洋銀六元問陳領進之男子爲誰談康氏供稱其人名柳江據云亦開烟館同轉著將陳還押馬押候交李到案談康氏仍留捕房俟下期覆訊 
[强預人事]  
　　趙本芝卽趙阿狗因小車一事被李阿五江鳳羣毆傷閲日斃命屍母趙陸氏屍子趙桂生屍姊袁趙氏屍妹王趙氏等投上海縣請騐旋經瑞豐香作主唐某爲之調處令江鳳羣李阿五出資爲趙阿狗從豐收殮及十二日黃大令排導臨塲趙陸氏等環求免騐大令准之飭具切結備查此已詳列前報前日趙阿狗之親屬知阿狗被人毆死遂由寍波乘輪來滬見趙陸氏等方將阿狗收殮遂向攔阻謂阿狗身死不明何得草草棺殮旋向陸氏詢知係唐姓調處遂遷怒於唐至唐所開香作中將雜物搗毁一空唐畏其凶焰避匿不出此案屍母等旣已具結免騐而親屬顧强預人事誠不知其是何居心 
[笙歌鼎沸]  
　　本月二十三日相傳爲聖母誕辰各行號集資雇福仙茶園天儀戲園諸優伶在滬南潮惠會館演劇自十六日起至二十三日止擅板千聲歌喉一串衣香帽影爛其发雲十六鋪巡防局委員派勇多名彈壓以免滋事至二十三日揭普豐荷花池及洋行街之潮州會館美界北河南路天后宫亦雇名優演戲數日循常例也 
[上海縣署瑣案]  
　　滬南鄭洽記土行被焚時工人鄭元淸帮同搬物乘間攫取洋錢首飾由行主鄭讓卿明府送縣請究已詳前報前晚黃大令升堂提訊鄭供見火延及帮同搬物祗有洋銀三百七十一元並元寳一枚此外並無别物大令著掌頰四十下笞臀二百板再三盤詰依舊含糊大令飭仍收所候再訊究○項阿六張錦堂與鄭世春因案收押前日在所中互相毆打當經看役喝阻一面禀明黃大令於前晚提訊以其在所閙事殊屬不法喝將項阿六張錦堂各笞五百板鄭世春情尙可原減責二百板仍飭還押以後如再滋擾定行重比不貸大令查項阿六係鎭洋縣人因忤逆由伊叔父送請押懲遂飭經承備文遞解原籍交保管束○前由英公堂送私販火藥案内之鄔茂淡高登倫郭仁華三名至縣請辦經黃大令訊明收所爲前報所已紀未幾郭仁華求請交保現蒙批准前日同案之鄔茂淡高登倫向鄭尋釁爭吵不已經看役禀明大令於前晚升堂集訊大令謂鄥曰本縣已准交保自有權衡爾何以肆意吵閙實堪痛恨飭將鄔茂淡笞責八百板高登倫責四百板仍飭還所郭仁華從寛免責聽候示遵○出使英法等國大臣龔仰蘧星使前在滬北天后宫行轅時有寗波人盛炳吉掩入上房私開箱鎖意圖偷竊適被拘住黃大令正在行轅伺候捕役帶回縣署收所候訊前晚黃大令帶案詰問據供初次犯竊求開一綫之恩大令申斥一番從寛免責飭仍收所候備文解回原籍管束○施寳生前在華亭縣境夥竊某姓家物件匿跡滬城西門外華亭縣童大令備文來滬移請協緝旋經西門外巡防局拘獲搜出古銅香爐一隻當票四十餘張送縣前晚黃大令提訊施認竊不諱大令飭暫收所俟備文移送華亭縣歸案究辦○畢文麟前由田富春爲媒 
 
 

Page 4

 
 
納張氏爲妾過門未久復由田等誘出控經黃大令提案訊供飭令收所著交張氏到案此已記諸前報前晚大令升堂提比問田曰爲何不將張氏交案田叩求寛限大令以其有意延宕著責一百板再限一月如再不交案定行嚴比○徐阿奎在長橋鎭竊取槽坊零物内有作裙被失主查認原贓獲送龍華汛轉解上海縣前晚經黃大令提訊徐供初次犯竊叩求開恩大令姑念鄉愚無知從寛免責飭交廿六保十一廿七圖地保嚴加管束 
[英廨晚堂瑣案]  
　　紡紗局女工停工肇釁已紀報章事後局中執事人將爲首之蘇小妹曹家妹朱秀文三女郎送請究辦並遣副工頭李祥候質前晚宋通剌升堂訊究李訴稱小的在局中監視機器房立有章程每工限定紡紗六車第車六十磅工資稍有多寡勤謹者日支工錢一百四十文次者一百二十文倘有草率懶惰等情照章扣罰小妹等人任意玩延因之罰去工資一半詎伊等竟約集曹家妹等十餘人守候局前攔阻他人工作當塲拘獲八人曾送請局中提調葛大老爺訊問小妹卽蘇周氏供稱小婦人年二十四歲家住虹口二十三保十三圖前年到局作工迄今兩載未聞有人扣罰工資前日忽欲减半付給是以相約停歇小婦人近將分娩未便工作叩求明鑒秀文卽朱張氏供稱小婦人年三十三歲家有租田數畞現値農忙是以停止工作曹家妹卽徐曹氏供稱小婦人家住引翔港左近陳家宅入局做工甫經三月素患肝胃疾近日舊恙復發因上歇工况與小妹等從未交談亦不敢阻止他人工作通刺判令小妹等人各具改過切結並諭令李祥以後如再有人違犯許卽扭案究辦○去臘徐禮堂控吳福林嚴桂榮租地悔議宋通刺諭令吳等交人保出邀中人理處兹徐以吳等逍遙法外延不料理禀求究斷前晚通剌升堂覆訊徐供稱光绪十五年憑中租賃吳等地基立限十年每年租値洋銀六十元繕有契摺今後再歴六年始得期滿上年冬忽然悔議傳聞已另租與洋商然小的在地上起造房屋數間出租與公記酒坊除付吳等地租外尙可盈餘洋銀七十元今忽收回受虧太甚吳稱此項地基本未滿期緣與嚴地毘連被嚴逼迫無奈允從租與洋商曾央友人向徐商懇願補貼拆屋費徐堅執不從以致案延未結通刺著將吳等押令赶緊料理 
[美界捕房紀事]  
　　前晚十點鐘時有德國水手某甲由英界乘二千零九十八號東洋車過白渡橋至兆豐路口馬頭雇杉板船渡登兵艦一躍而上顚入水中幸杉板船户持篙救援得免溺斃忽誣車夫推墮横肆辱毆車夫大聲疾呼三百六十一號巡街捕聞聲到來水手已飄然而去捕乃將車夫及車帶入捕房黎副捕頭詢悉原由著卽開釋○本邑人姚春桂孑然一身東漂西泊近在通運馬頭　小工昨晨扛運絲包乘人不備竊取若干棧司彭渭生知之扭至捕房申訴捕頭著押候解赴公堂請宋通剌懲辦 
 
 
 

Page 5

 
 
大凡世之痴癲一症多因痰迷心竅驚恐躉鬱痰血結心胸膈閉塞本醫士屢見天下患斯症者紛煩求醫問藥均無善治之法故將家藏秘製癲狂定心至寳丹一方不惜重資配製流傳救濟世人方用土木人參以補心安神又用龍涎香以順氣搜痰又用犀牛黄以清心解熱又用川麝香以開諸竅佐以定心利氣搜痰清燥散肝風去痰血等妙品使痰消火降則氣順使竅開心定則病除此丹所妙者無論男婦遠年近日癲狂不堪人事不醒卽將本醫士所製寳丹依法服下數日奇功包可立見　疴包可立起眞可謂傳世至寳也每丸雙科價洋一元單料五角不折不扣遠埠托局信資自理 
 
 

Page 6

 
 
   
 
 

Page 7

 
 
京都慈松半頓僧奇門遞甲命相判斷如神余問終身僧斷夏得功名冬得財今果皆騐諸公心有不决或寫八字傳信局或來申而判得失寓寳善街天寳棧程國鈞啓 
 
 

Page 8

 
 
   
 
 

Page 9

 
 
[時疫未已]  
　　廣東自本月初一日起大雨滂沱雷電交作氣候稍寒方謂疾疫可以消除矣詎料近日傳染更多死亡尤甚城西洗基地方醫生某申於初五日早尙能出門診視迨午後卽覺神志昏迷不省人事延至翌日溘然長逝其弟業已分居是日聞兄作古來辦喪事入門未久亦染病暴亡吁慘哉 
[花縣新猷]  
　　新任甘泉縣汪大令抵任後檢查接管卷積案甚多於是逐日升堂虚衷研鞫子結者已有十之七八多年案贖一掃而空誠快事也常於黃昏後微服出巡訪求民隱本城有小七子者著名靑皮也無惡不爲屢拿未獲本月十一日大令忽簽差拘提立候回銷差請寛限大令曰毋須此人在賢良街某茶社内充當茶博士家住柳巷牌坊口往卽獲也差持票往果應手而得按揚城靑皮有新舊老小之分然其滋擾地方則一也今得汪大令雷厲風行嚴查密訪想若輩當略知儆懼相率歛跡矣 
[小竊繁多]  
　　蘇州爲省會之地宵小易於潛蹤有秦小星者著名積竊也升屋踰墻本領具備上年四月間在上海犯案經包探緝獲管押捕房嗣竟越墻逃逸潛來蘇州在閶門内某姓家圖竊適總捕府劉司馬查夜經過得以獲住旋經英公堂備文來蘇請將秦歸案懲辦司馬飭交來差帶去日前道前街陸春和磨坊失去靑蛈三十餘千靑龍橋某飯鋪失去洋銀二十餘枚某銅錫器鋪失去銅錫器若干件三鋪皆投總捕署報案司馬准詞允爲跴緝旋經捕勇在閶門外拘獲積竊無錫錦山張阿雙陳阿土張阿記等四名解案請訊司馬提訊之下各犯直認不諱當將贓物吊齊給各失主認領四犯則懲責後分别管押 
[英界公堂瑣案]  
　　包探孔阿才禀稱朱阿七等人在一壺春茶肆評理喧閙不堪茶錢無著是以一併拘案茶博士李阿三訴稱茶錢應需五百餘文朱及沈錦春孔阿九同供稱小的等算帳不明以致口角宋通剌判令各罰洋銀一元如數充泉西醫院經費茶錢著自行算給○應恊興訴稱同事楊阿大竊去衣服水烟袋經巡捕阻獲主人思酌給川資送之回籍楊供稱小的係寗波人欲回鄉里苦乏川資如今只求恩赦宋通刺令應告知主人酌給川資送令回籍○包探竇如海禀稱小的緝獲積竊薛萬春詰知曾竊水烟袋烟槍衣服等物中有趙阿三等　失贓另水烟袋一枝售與王金發今亦吊到然無失主承認趙等各失主均投案領贓薛供稱小的係江北人犯竊該死求老爺格外施恩王供稱小的不知竊贓是以收買宋通刺判令將薛管押四禮拜王管押一日贓給各失主分别認領水烟袋存捕房以待失主來認○張雲福訴稱小的係鎭江人在治下開薙髮鋪同居人沈子卿移家時乘間將學徒孔阿小之縐紗坎肩等竊去是以報捕拘案沈供稱小的係上海人與孔相識向借坎肩並非行竊張又稱孔與沈從不相識宋通剌判令將沈管押一禮拜贓存捕房著張帶孔往領如孔與沈相識則沈祗須管押三日○包探孔阿才禀稱小的緝獲積竊顧炳如吊出烟槍米袋等詰知竊自郁岱生等家今將人贓送案郁遣家丁某甲會同吳子　張殿卿各失主投案領贓顧供稱小的係浦東人宋通刺判令管押六禮拜贓給甲及各失主分别認領○包探秦少卿禀稱小的緝獲積竊周才寳詰知有王子卿者知周行竊串同傳德幅冐稱包探夥勒索洋銀二元今特一併送案胡桂山夏阿金均投案領贓周供稱小的係蘇州人犯竊後王傅冐稱包探夥騙去洋銀二元王傅同供稱小的等皆本地人與周相識偶然稱貸宋通刺判令將周管押六禮拜王傅各枷號十日發捕房示衆贓給各失主分别認領○余德虎訴稱小的係江北人與夏秀桂同當小工偶然斥伊疏懶致被擊傷頭面曾投某醫院求醫醫生言歴一禮拜可愈求老爺諭令以後不再向小的尋釁夏供稱小的亦江北人被辱爭執以後不敢行兇矣宋通刺飭交人保出嗣後不得逞蠻○某號西捕禀稱前禮拜善鍾馬房馬夫趙法在駕車至泥城外飛奔以致馬失足墜河損傷腰脇今特送案請訊趙供稱小的係本地人前日因試新車是以行駛略快以後不敢如此矣宋通刺判令罰洋銀二元俟禮拜三傳善錘主人來案候示○包探顧阿六禀稱前者泰和館火起時鄰近金德興客棧中搬移衣物陸永堂乘間攫取衣服自鳴鐘事後余阿寳代陸付質俵分洋銀小的查得余前已連次犯事送請蔡大老爺訊懲今特一併解案金德興主人某甲投案領贓陸供稱小的係蘇州人不敢搶火尙乞施恩余供稱小的係上海人陸搶火得贓同往付質後曾借用洋銀宋通刺判令將陸枷號三日發犯事地方示衆余笞責一百板管押四禮拜贓給甲領去 
[法界捕房瑣案]  
　　日前包探拿獲積竊鍾子良請訊葛同轉著押候責懲昨日飭提到案照原斷笞責二百板包探又禀稱尙有其黨楊大棗子聲稱欲抉去小的雙眸同轉問鍾曰大棗子現在何處供稱上午在小東門外洞庭春茶肆午後在廣成昌烟館包探又禀稱大棗子係安慶道友同轉命拘拿究辦鍾還押○蘇阿大季小冬因李文德之母被馬車碾傷賄勸私和經捕頭訪聞拘拿到案葛同轉著押候繳到所得洋銀等情已詳前報昨日傳訊屍子李文德供　當時蘇等許給小的洋銀三十元同轉命提蘇季詰問季供稱小的經付洋銀七元開單呈電同轉謂此事究竟何人起意李供稱實由小的央蘇並非蘇來兠攬蘇供稱烟飯等費均由此項出支同轉著將應繳之三十七元九角一并繳案給李領棺回籍限三日内繳楚延干追比問李盤柩費幾何供稱約需十元同轉命届期投案具領○竊賊田阿狗徐元章前經研訊昨日飭提到案各笞責一百板押候送縣遞籍○包探在江天輪船拿獲竊賊秦藍堂葛同轉訊究之下供稱有友在道署號房當差同轉飭探至道署號房詢問據云並不相識顯係妄供遂著掌頰四十下押候覔人保出○虹口三號洋房中某西人將欲起程收拾行李被賊竊去枕箱式之皮匣一具内儲貴重諸物行經租界中巡街捕拘入捕房克捕頭訊問情由令飭　人贓一併送至虹口捕房待失主認領○寍波人某甲倩同卿人某乙帶對時表十枚來滬求售被乙質去六枚甲查獲原贓扭送捕房捕頭命押候解訊○北京輪船搭客某同雇小車裝運行李失去鞋籃因將車夫拘送抽房捕頭命押候解訊○有賊入八仙橋捕房作塲竊去木植當塲拘獲送入捕房捕頭著押候堂期解訊 
[福緣善慶]  
　　謹啓者前月二十八晚滬城大東門外失火同人擬募捐以賑貧苦災户今三馬路曹寓奉到黃靜園大善士捐洋一百元葉杏村德大號全城堂爕昌廠行吾素齋五户各捐洋十元燧昌局謙記公兩户各捐洋五元正大源北生大協昌公司程仁昌漢莊畢仁豐漢莊五户各捐洋兩元方少渶福泰昌鴻生號大茂號裕生棧廣豐六户各捐洋一元又同仁輔元堂奉到武林馬叢桂堂凌兩户各捐洋十元達善社同人捐洋念貳元朱留耕捐洋一元五角諸君子情深胞與積厚德於當躬澤被窮黎卜熾昌於異日福緣仰企叩謝莫名施善昌唐廷桂曹　等謹叩 
[邗江官報]  
　　三月初七日瞿鹺鹺尹鴻勛辭赴西鹽查艙金鹺尹兆榮銷新城查騐高鹺尉敦厚委黃泥港緝私○初八日周鹺尉振綸○初九高鹺尉雨方鹺尹臻碩等均辭解北鹽差 
夫鴉片一物流毒於中國世人皆知其患初食洋烟皆因三朋四友一燈相對而作消愁解悶計不知日吸其隠日深甚至形蓉枯瘦身虚體弱四肢無力陽痿精流房下雖有嬌妻美妾只有老翁白頭之嘆爲人終身之恨本堂家藏秘製善法包戒洋烟天下第一方獨用眞正人參鹿茸龍涎香補養身體等珍貴之品親自督製救濟世人無論男婦老弱或因病而食者均宜依法戒服非但毫無難過斷癮神速百病立除永無後患服之第三天精神爽快而轉紅潤飲食倍加服之第七天腹中烟積烟油均由大便而下行再奇者見烟而反厭服之半月通血脉壯元陽延壽年除百病誠乃天下善法包戒洋烟之第一靈丹也現時交春令夏來有志諸君極宜脫離苦海有深望焉每兩價洋一元先試半元亦可不折不扣信資自理服法均有仿單細詳 
 
 

Page 10

 
 
   
 
 

Page 11

 
 
十全人參三貴衛生丸蠟小每粒一兩四元十全人參三貴白鳳丸蠟小每粒一兩四元十全人參養血回天丸蠟小每粒一兩四元眞正老山人參再造丸雙單每粒二一元創製五鞭參茸種子酒每大極小瓶四一元包好珠珀五淋白濁靈丸大小瓶洋二一元人參立止赤白帶下靈丸大小瓶洋二一元極品三日愈花抑搜毒丸大小瓶洋二一元楊梅結毒间生丸每大極小瓶四一元創國外治花柳萬　　大小瓶洋二一元　　　　味八　犀黃　毒丸每兩洋八元獨步流　至寳丹大小瓶洋二一元瘰𤻤惡核斷根丸大小瓶洋　一元極效一品化痔仙丹大　瓶洋二一元神效善洗痔瘡靈藥大小瓶洋二一元靈寳外治痔瘡藥大小瓶洋二一元神效參茸扶乾陽剛丸大小瓶洋一元六八角經騐參茸濟陰坤柔丸大小瓶洋一元六洋八角御製方生生酒丸大中瓶洋一元六洋八角創製槍上戒湮三香淨藥膏雙單每兩八四角創製人參三香戒烟　每兩洋八角新斷癮善後紫金靈丹大小瓶一元正二角半龍涏香人參固本戒烟丸大小瓶一元正二角半加料林文忠公戒烟丸每兩包一百六六文正創製嫩白參茸戒烟糖每兩洋六角百補種子煙膏一錢癮祇三分可過第兩洋三元立愈病百暖腎壯陽陰陽膏藥雙單每對元二六角五淋白濁花柳除毒陰陽膏藥雙單每對元二六角極品虎骨熊油膏藥雙單每張一半元包好百病獨步象皮膏藥雙單每張一元四角天下馳名磠砂膏藥雙單第張三角角半第一家阿魏狗皮膏藥雙單每張四二角萬應風濕勞傷如意膏藥雙單每張一角五分加昧化毒　脂膏藥大小瓶洋四二角磠砂頭瘋患眼膏藥每匣王對一角零售每對三分方塊頭瘋膏藥每對錢二文創製銀瓶加味入神丸連銀瓶一元神效飛龍奪命丹大小瓶洋四二角内治小兒胎毒藥大小瓶洋八四角外治小兒胎毒藥大小瓶洋八四角開胃健脾止咳化痰糖極大小瓶一元一角光明還睛退翳小金丹大小瓶洋一半元撥雲至寳外治眼藥大小瓶洋四二角立止心肝胃氣疼藥大小瓶洋一半元立止咳嗽順氣化痰丸大小并洋一半元補身延壽開胃健脾餅連玻璃　花匣二角　臍湧泉秘方膏藥每張洋三三角秘方百草萬病囘春膏藥雙單料洋八五角男女可用雞眼膏藥每張洋二角十全百寳珠黃生肌散大小瓶洋二一元三日愈癬　藥大小瓶洋二一元經神　　安眠靈丸大小瓶洋一半元神效益智小眠靈丸大小瓶洋一半元三日立止五淋白濁丸大小瓶洋二一元調經種子止帶止痛丸大小瓶洋二一元航海暈船頭昏平安藥大小瓶洋二一元寳胎得意丸大小瓶洋二一元保產催生丸每　粒洋四二元極效耳聾復明藥大小瓶洋二一元善治耳爛　藥大小瓶洋半元二角半萬應花柳同德囘春丸大小瓶洋二一元秃髮重生烏鬚雲母散大小瓶洋二一元立止狐騷臭返眞菜大小瓶洋二一元家傳百補眞燕窩粉大小瓶一元六洋二角福字香珠每匣洋二元禒字香珠每匣洋一元壽字香粉每匣洋六角喜字香珠生匣洋二角人參鹿茸種子酒大小瓶洋一半元老山人參虎骨長生酒大小瓶洋一半元花　安神酒大小瓶洋四二角人參赤脚大仙丸大小瓶洋洋二一元人參赤脚大仙酒大小瓶洋一半元精製各種酒料每料洋一元孫製延齡佛手大小瓶洋四二角孫製開胃靑果大小瓶洋四二角孫製消痰半夏大小瓶洋四二角孫製參貝陳皮大小瓶洋四二角孫製消食檳榔大小瓶洋四二角孫製順氣𦸅仁止咳杏仁大小瓶洋四二角� 
始創孫製桃杏脯每斤洋八角神象效刀傷皮合口膠每盒洋半元貢品鹿茸膠每兩洋四元眞正五鞭膠每兩洋二元全副虎骨膠每兩洋七角四腿虎骨膠每兩洋八角眞關鹿腎膠每兩洋四角秘煎關鹿角膠每兩洋二角四分杜煎龜板膠每兩洋二角龜鹿二仙膠每兩洋二角黑驢皮阿膠每兩洋一角六分眞正福建神麵　匣洋一角自運馮了性泗每兩洋一角盧薛昌　午茶每匣洋一角立救悞呑鴉片藥大小匣洋一半元　　八寳貢墨大小匣洋四一元文房壽字香末每斤一元六角文房壽字白　香盒每　洋二元八寳珊瑚鍊金印泥烏木盒每提洋二元龍涎安息香大小盒洋四二角參桂鹿茸丸每斤洋八元正治遺精膏藥每張洋六角善治遺精丸每兩洋半元萬靈種子茶大小瓶洋一半元小兒囘春茶大小瓶洋一半元延齡百歲茶大小瓶洋一半元保不出天花衛兒茶每盒洋一元神效明目茶大小瓶洋八二角小兒萬病回春丹每盒粒洋一元二角半立愈凍瘡藥大小盒洋四二角汗斑除根藥大小盒洋一半元立止牙疼藥大小盒洋四二角神效牙痛膏大小盒洋二一角太乙紫金錠大小盒洋二一角神效一筆勾大小匣洋二一角梅花點舌丹大小匣洋一半元白平安敢眞蟬酥錠每瓶錠洋一角萬應錠金老鼠糞每匣洋三角大小孩兒遺尿藥大小瓶洋八四角小兒鎭驚丸每粒二角半匣洋一元淸心牛黃丸每匣粒一元六洋四角琥珀抱龍丸每粒洋一角神效活絡丸每料洋一角四製益母丸每粒洋一角婦科玉液金丹每兩洋半元人參必孕丹每粒兩洋一二元神　驚　救命丹每盒洋二元内宫口香糖大小瓶洋五一角小兒疳糖每瓶洋二角仙傳延年棗每瓶洋半元十全大補丸每兩洋一元百補全鹿丸每兩洋一角長方式眞正阿膠玻璃盒每盒四元眞正馬室寳每分洋二元眞正石蟹每只洋二角眞正猴棗每分洋半元寳石空靑大小價目面議驢馬虎鹿海　鞭大小價目面議極大豆𦸅每粒錢六文楊春砂仁每粒錢二文化學固精丸每匣粒洋一元角神仙巨勝丸大小匣洋一半元疝氣靈丸每瓶一元半小腸氣膏藥每張洋一元靈寳如意丹大小瓶洋四二角八寳紅靈丹大小瓶二角半洋分半時症白痧散大小瓶二角半洋分半麝香痧氣丸大小瓶洋二角一分通竅臥龍丹大小瓶洋二角一分諸葛行軍散大小瓶洋二角半洋分半人馬平安散大小瓶洋二角一分純陽藿香正氣丸均每百包六角萬應四時救急良茶每百包洋六角内治跌打刀傷藥每粒洋二角外治跌打刀傷藥大小盒洋四二角引見香肥皂大小匣洋二一角八寳五香生髮油每斤一元六角三陰瘧疾藥大小瓶洋一半元極品花露艷容宮粉大小瓶洋一半元八寳潤膚去斑粉大小瓶洋二一角纒小足印蓮散大小瓶洋二一角立斃臭虫藥大小瓶洋二一角包利大便藥大小瓶洋一半元萬應如意油大小瓶洋一角五分銅噴鼻筒大小號洋二一角雞血藤膏化州橘紅每兩盒洋一元龍涎香油每錢洋拾元孫製黃精每斤洋八角高風標橘杏廣德心綿德澤百餘年繼繩事業承先賴有後人賢亦深沐　惠特聯數語以誌感新安吳廷　題　 
[上海同慶堂聲明貨真價實]  
本堂首創戒烟吉祥參片用上等貴重藥料和眞正老山人參剔選精良務使功歸實效以故風行各省天下馳名如食烟一錢服藥兩片法以五日一减戒至一月心癮盡去再不喜食洋烟因不用土皮烟灰諸種有害之品與大言不慚有虚名而無實濟者判若天淵兹有忘八匪徒以買藥爲名乘計竊去仿單冐效式樣往各埠兜消有壞本堂聲名而悞諸君貴體故特於本年四月朔日爲始更加石印三星賜福圖爲記以别眞僞豈意未及三月見市上有三星圖作牌而買戒烟片者與本堂牌記相混仕商賜顧請騐以式樣併色香味三者俱佳以及盒外漆印爲憑方是正藥否則既受其欺不得其眞大失本堂匡濟之誠所厚望也大盒百六十片一元中盒七十二片價五角小盒二角半分售湖南○金陵○常熟○通州○常州○江隂○海門○崇明○寗波○嘉善○硤石○新塲○上虞○無錫○天津○廣東○漢口○武昌○牛莊○蘇州○江西倘蒙函購當班回件逢三逢七門售九扣批發公道賜顧者請明陸家石橋南巡防局對面便是 
 
 

Page 12

 
 
本行所售東京印刷局帋廠所造各種帋及機器帋花色俱備洋連四印刷帋拷背帋支帋匯票上江所用帋錢票帋暗字錢票帋惟帋名甚多未能細載如各寳號欲辦者請至四川路本行面議此佈上海四川路三井洋行告白 
 
 

Page 13

 
 
[光緖二十年三月初十日京報全錄]  
　　宫門抄○粤督李奏揀補外海水師守備摺○都統慶奏請放熱河副總管摺○將軍裕奏職員謀誑民女作妾强行奸汚恃符狡展請革職歸案審辦摺○桂撫張奏州縣緝獲盜犯審明就地正法緣由摺○雲督王奏都司仍請更正保案片○都統慶奏揀補口外知縣摺○新撫陶奏借補叅游各缺摺○護浙撫劉奏互調同知摺○豫撫裕奏勸民積榖以資儲備摺○又奏紳士捐欵建坊片○東撫福奏滿營兵米援案折銀摺○護浙撫劉奏委署知縣片○三月初十日理藩院鑾儀衛光祿寺正藍旗値日無引見○召見軍機○○太子少保頭品頂戴兩廣總督臣李瀚章跪奏爲廣東外海水師守備員缺緊要懇准揀員請補恭摺具陳仰祈聖鑒事竊准兵部咨大鵬協右營守備陳尚發補授赤溪恊右營都司所遺大鵬協右營守備缺應作爲第七輪第六缺用揀發班人員由該督迅揀合例人員請補等因查大鵬協右營守備缺駐紥新安縣屬東涌所城該處濵臨大洋時有劇匪出沒非熟悉洋情長於緝捕之員弗克勝任兹同廣東水師提督臣鄭紹忠在於外海水師揀發守備班内詳加揀選除羅壽崇陳存澤張翼鵬龐景榮李國淸譚建勳何世昌劉忠梁安邦林瑩謝瑞麟馮榮學宋文翽十三員或於此缺人地不宜或營伍尙欠歴練均未便遷就請補查有現充廣丙兵輪帮帶大副攺歸廣東插補之外海水師守備黃祖蓮年三十一歲安徽懷遠縣人由文童在天津水師學堂肄業遞保以千總儘先拔補經部議攺以把總儘先拔補升署北洋海軍中軍左營守備復於歴年辦理海軍出力彚奬案内奏請俟補守備後以都司升用並賞戴藍翎光緖十七年九月初九日奉上諭著照所請該衙門知道欽此嗣届三年期滿照章改補北洋海軍中軍左營守備旋因調粤差遣奏請開北洋底缺歸廣東酌量插補光緖十八年十月二十四日奉硃批著照所請該衙門知道欽此經部覆准註册以此次奉旨之日作爲留省日期遇有該省外海水師守備缺出酌量請補等因該員辦公勤愼海道嫻熟並無外省軍營叅革朦保情弊以之補授大鵬協右營守備洵堪勝任謹隨摺聲明仰懇天恩俯准以黃祖蓮補授大鵬協右營守備俾營伍操防均有裨益如蒙兪允俟部覆到日給咨送部引見謹會同廣東水師提督臣鄭紹忠恭摺具陳伏祈皇上聖鑒飭部覈覆施行謹奏奏硃批兵部議奏欽此○○奴才慶裕跪奏爲熱河副總管因病出缺請旨迅賜簡放以重職守恭摺奏聞仰祈聖鑒事竊熱河副總管貴存年逾六旬氣體尙健自抵任後正値教匪倡亂該副總管協同正總管祥煜督飭園内弁兵畫夜護守　宫庭數月之久勞瘁不辭致染咯血之症精力因而頓减迨地方肅淸延醫調治時愈時發仍力疾從公未敢稍躭安逸上年請欵興修園内要工當伏暑炎熱之時躬親督理涓滴歸公核實興辦雖精力日衰尙可勉强支持入春以來感冐風寒牽動舊疾因正總管祥煜已經回京陛見未敢請假調理迨二月二十六日病愈加重奴才親往看視該副總管已奄然一息伏枕叩頭自稱天恩未報並無一語及私奴才當囑其安心靜養妥爲調治不意延至二十七日寅刻因病出缺據其家丁呈報前來現在正總管世網尙未到任宫庭緊要所有總管印鑰循案飭交苑丞毓純暫行護理該副總管長子圓明園署苑副英良長孫候補筆帖式宗恩隨侍任所見其宦旅蕭條情殊可憫身後一切事宜奴才己飭該苑丞妥爲料理其熱河副總管員缺緊要相應請旨迅賜簡放並請勅催新任正總管世網迅卽赴任以重職守所有熱河副總管因病出缺緣由理合恭摺具奏伏乞皇上聖鑒謹奏奉硃批另有旨欽此○○奴才裕祿跪奏爲職員被控謀誑民女作妾强行姦汚提訊恃符狡展請旨先和霸職歸案審辦恭摺仰祈聖鑒事竊據承德縣民婦王張氏呈控該氏在興京駐防正白旗蒙古樹堂佐領下候選筆帖式常祺家傭工去年八月間伊女小環至常祺家找伊回家常祺看見伊女欲謀娶爲妾假稱代爲説媒將伊女誑至其家强行姦汚等情經奴才發交發審處委員提同案証宋劉氏等隔别研審所供情節大致相同傳訊候選筆帖式常祺恃符狡展堅不吐實案關職員被控謀誑民女作妾强行姦汚亟應澈訊究辦相應請旨將候選筆帖式常祺先行革職以便提同人証嚴鞫確情分别按例擬辦理合恭摺具陳伏乞皇上聖鑒訓示謹奏奉硃批著照所請該部知道欽此○○頭品頂戴廣西巡撫臣張聨桂跪奏爲州縣捕獲盜犯飭令照章就地正法按季彚案具陳仰祈聖鑒事竊光緖八年五月准刑部咨酌議盜犯就地正法章程原奏内稱廣西爲昔年肇亂之區暫准就地正法統限一年規復舊制實係鉅省窵遠長途恐有疏虞亦可酌照秋審事例解赴該管巡道訊明詳由督撫題奏等因當經前撫臣轉行遵辦在案惟廣西盜風未息尙難卽復舊制數年以來各州縣緝獲强刦盜犯均於審明後解赴該管知府直隷廳州覆審禀請就地正法緣各屬地雜苗猺山深箐密啊易藏奸自咸豐初年土宼蠭起辦理軍務垂二十年始得以次戡定而伏莽未凈猶虞竊發持械搶刦之案隨在皆有無　可刦卽擄女口爲害實甚非速加刑誅無以昭炯戒而示懲儆惟應正法者該州縣必須細心研究取錄切供就近解赴該管道府廳州覆審果係情眞罪當錄供由司核定轉詳方准正法以昭詳愼自光緖十五年七月起經前任撫臣將正法各犯叙具案由按季彚奏至光緒十九年秋季止各州縣决過盜犯名數供情俱已開具淸單奏明在案兹查十九年冬季分據桂平寍明河池永寗思隆永福柳城臨桂等州縣先後具報緝獲各案盜犯陳司付等二十一名均據該州縣詳細研審各供認持械搶刦得贓或拒傷斃事主各等情不諱所供行刦年月日期均與事主報案相符究明此外並無另犯搶刼别案錄供解經該管道府州提犯覆審供情確鑿轉報臬司核明無異各該犯均係罪應斬决或應加梟示法無可貸先後由司詳報批飭隨時就地正法並飭嚴緝各案逸犯務獲究報勿稍疏懈其有獲犯尙未及半或首犯未獲者分别照例開叅所有十九年冬季分各州縣緝獲盜犯審明就地正法緣由理合繕摺具奏併將各案盜犯名數供情開具淸單恭呈御覽伏乞皇上聖鑒訓示謹奏奉硃批刑部知道單併發欽此○○王文韶片再花翎副將銜儘先遊擊解聨科前因奏叅革職續保開復並請免繳捐復銀兩各案均無作儘先都司經臣奏請更正兹准兵部咨覆查該員履歴册内於攻克順寍雲州等城出力保奬免補守備以都司儘先補用並加副將銜檢查原案並無該員之名自應將續保官階迭攺應請將解聨科前保免補都司以遊擊儘先補用之案攺爲免補守備以都司儘先補用其所保加遊擊銜花翎照原案註册所加副將銜應毋庸議至前請二品封典應攺爲三品封典仍應照原案給咨送部引見後方准補用光緖十九年九月二十三日具奏本日奉　旨依議欽此欽遵咨滇轉行去後兹據臣標中軍副將屈洪泰詳稱查該員解聨科前由武童投効軍營歴保以千總儘先拔補並給五品頂戴於辦解省圍案内由勇目保以守備儘先補用加都司銜又於克復騰越廳城雲南全省肅淸案内保奬以守備儘先補用加遊擊銜並戴花翎於擒斬　要逆犯馬德新等並遣散尋甸新興降回案内出力開單保奬彚同續查克復順寍雲州等城出力人員具奏同治十三年十月二十四日奉上諭遊擊銜補用都司解聨科著免補守備以都司儘先補用並賞加副將銜欽此又於克復駕越廳城剿除鳥索寨餘匪案内保奬免補都司以遊擊儘先補用並賞給二品封典嗣因奏參革職續保開復並免捐復銀兩各案均誤開儘先都司當經造具該員出身履歴具詳奏請更正咨奉部查以攻克順寍雲州等城案内並無該員之名續保官階加銜封典以致迭攺查解聨科係於擒斬首要逆犯馬德新等並遣散尋甸新興等州降回案内出力由遊擊銜補用守備保請免補守備以都司儘先補用並加副將銜彚同保奬克復順寗雲州二城並錫臘郎各賊巢出力人員合爲一摺開單具奏均經欽奉諭旨允准接奉行知在案應仍請更正等情具詳請奏前來臣覆覈無異除咨兵部查照外謹附片具陳伏乞聖鑒飭部查核施行謹奏奉硃批兵部知道欽此○○奴才慶裕跪奏爲遵照定章揀員試署口外知縣要缺恭摺仰祈聖鑒事竊查赤峯縣一缺前經奴才會同直隷督臣李鴻章奏請以揀發知縣謙受試署嗣奉吏部議覆准其試署隨經札飭該員交卸署圍塲糧捕同知印務赴赤峯縣任事該員尙未交卸卽據報在糧捕同知任所因病出缺除圍塲糧捕同知缺飭催署任補用通判何安邦前往接署外其所遺赤峯縣知縣一缺自應另行揀員試署以重職守查奏定章程内開平泉建昌朝陽赤峯四州縣缺出先於　平豐寗二縣内揀調如二縣内實無合例堪調之員先儘口 
 
 

Page 14

 
 
外揀發及勞續保留熱河補用人員内曾經委署地方並無貽誤者酌量題署又新章内開一切補署各缺仍照舊例辦理各等語查赤峯縣知縣一缺管理翁牛特等旗蒙漢雜處地方遼闊政務殷繁爲口外繁缺州縣中緊要之區非精明幹練熟悉情形之員難期勝任惟查應調之豐寍濼平二缺均係甫經請補尙未奉部覆准自應遵章在於熱河曾經委署地方並無貽誤之揀發及勞績保留各員内揀選試署查有候補同知張肇熊現年四十三歲江蘇揚州府儀徵縣人由附貢生報捐通政司經歴光緒元年十二月分發到司四月補授實缺五月記名以倉監督用十二月轉補倉塲十一年海運蒙保以同知不論雙單月選用十二年海運蒙保俟補同知後在任以知府補用十三年海運蒙保俟歸知府班後賞加三品銜十七年七月截取引見奉旨照例用欽此十一月至直隷省十八年海運蒙保俟補知府後以道員用奉旨依議欽此因天津縣　局結案任邱縣冬撫勞績蒙先後給予拔署州縣二次十月經前任都統奎斌咨調夾熱隨經奏請留熱補用奉旨允准十九年八月委署赤峯縣知縣是月十三日接印任事查該員張肇熊才具明敏辦事精詳日係曾任實缺並現委署赤峯縣印務半年之久均無貽誤以之試署赤峯縣知縣員缺實堪勝任與例亦屬相符據熱河道廷雍詳請具奏前來合無仰懇天恩俯念邊缺緊要人地相宜准以候補同知張肇熊試署赤峯縣知縣於地方實有裨益如蒙兪允俟該員試署一年期滿果能辦理妥協再請實授所有遵章揀員試署知縣要缺緣由理合會同大學士直隷總督臣李鴻章合詞恭摺具奏伏乞皇上聖鑒飭部議覆施行謹奏奉硃批吏部議奏欽此○○頭品頂戴甘肅新疆巡撫臣陶模跪　奏爲揀員借補叅將游擊各員缺以重邊防恭摺仰祈聖鑒事竊伊犁鎭屬霍爾果斯營叅將鎭標左營遊擊各缺均奏准作爲題缺亟應揀員請補以專責成查霍爾果斯營叅將駐拱賓城鎭標左營游擊駐廣仁城操練巡防均關緊要非精明强幹之員難期得力臣查有記名提督前伊犁鎭標中營游擊現署該營遊擊叚文彬夙嫻戰略辦事實心堪以借補霍爾果斯營叅將員缺補用副將留甘肅新疆儘先補用叅將現署鎭標左營遊擊陳甲福年富力强辦事勤敏堪以借補鎭標左營遊擊員缺該各員在新疆年久邊情熟悉以之借補各缺實堪勝任合無仰懇天恩俯准以叚文彬陳甲福借補叅將遊擊員缺以裨營伍如蒙兪允並請飭部先給署劄俟防務大定再行給咨送部引見以符定制除飭取各該員履歴淸册咨部查照外謹會同伊犁將軍臣長庚陜甘總督臣楊昌濬喀什噶爾提督臣董福祚恭摺具陳伏乞皇上聖鑒衷示謹奏奉硃批兵部議奏欽此○○頭品頂戴護理浙江巡撫調補河南布政使臣劉樹堂跪奏爲同知要缺人地相需互相對調俾資治理恭摺仰祈聖鑒事竊維分職建官爲朝廷不易之制量材授任乃吏治切要之端今查得浙江温台玉環廳同知與杭州府東塘同知雖同爲海疆繁要而職事逈不相侔蓋玉環專治一方有土地人民之責且三面環海盜匪出沒靡常實爲濵海巖疆其東塘同知則管理海塘潮水衝激時有險工修防周密地方資其保障設有疏虞爲害非淺故於此二缺必愼選賢能以資得力現任東塘同知高英係江蘇江寗縣監生由龍游縣知縣保舉以同知在任儘先補用准補杭州府東塘同知在任數年並無貽誤惟該員久任民牧長於撫字所到之處多有政聲且曾署臨海縣知縣於沿海之區情形尤爲熟悉洵屬幹練之吏以之調補玉環廳同知庶幾才缺相稱眞准補玉環廳同知伍桂生係江蘇上元縣難廕生由在任候補同知鎭海縣知縣升補玉環廳同知尙未到任該員人極精細辦事結實可靠以之對調杭州府東塘同知必能並奏其效該員等係要缺互調照例母庸送部引見惟伍桂生升補玉環同知本應赴部仍俟奉到此案部復再行送部引見據布政使趙舒翹署按察使王祖光會詳請奏前來臣查東塘同知高英玉環同知伍桂生均由實缺知縣升補各按其聲名才具係不可多得之員温台玉環同知一缺孤懸海外緝捕最關緊要高英前曾署理台州府臨海縣知縣於洋面情形極爲熟悉令請調補玉環同知實堪勝任所遺杭州府東塘同知一缺雖有承修工程之責惟一切工叚毘連仁和縣境地爲多伍桂生署理仁和縣知縣有年輿情愛戴今請攺以調補東塘同知旣資其保衞地方亦得以俯察民心似覺兩有裨益合無仰懇天恩俯念員缺實在相需准將該二員互相調補以資治理臣爲因地擇人起見是否有當謹會同閩浙督臣譚鍾麟恭摺具陳伏乞皇上聖鑒敕部核復施行謹奏奉硃批吏部議奏欽此○○頭品頂戴河南巡撫奴才裕寛跪奏爲勸民積榖以資儲備恭摺仰祈聖鑒事竊查豫省於同治十一年間前撫臣錢鼎銘通飭各屬勸辦積榖民捐民儲得榖九十三萬石零奏明在案迨至光緖三年大旱奇荒先皆以積榖爲賑貸雖後之災廣賑繁等於太倉一粟而當荒政初興未始不資小補此後所存十年一二各州縣間有續行捐補數亦無多深維民爲邦本食爲民天豐歉本自無常積儲所當預計奴才嘗閲前撫臣原辦章程大要在官爲稽民司經理網舉目張法良意美欲期爲民足食正宜修舉前規爰於光緖十八年秋間除衛輝府屬適有偏災勸捐賑榖不計外其餘各府麥秋均稱中稔通飭各州縣循照舊章勸民積榖其有地方情形不同原辦略形滋弊者許其因地制　期於變通盡利截至十九年歲底共存新捐積榖六十二萬餘石至舊存積榖多寡有無參差不一併飭逐一淸厘得榖三十四萬餘石統計新舊實存民捐積榖九十七萬餘石照舊城鄉分儲擇公正紳耆董理其事責成地方官隨時督察稽查設遇靑黃不接糧價昻貴之時照章分别借糶非徒接濟民力亦以出陳易新免滋紅朽將來年榖順成尙可續捐副倉以期不失圖匱於豐多多益善之意也所有勸民積榖以資儲備緣由理合恭摺具陳伏乞皇上聖鑒訓示謹奏奉硃批知道了欽此○○裕寛片　再前據署南陽縣知縣周應麟禀該縣奉文勸民榖一萬三千餘石正在籌備倉厫以資存儲卽據該縣人候選知縣師訓獨力捐銀一千六百兩以助工費禀請核奬等情當經奴才批飭擇地建倉俟工竣禀覆核辦適周應麟交卸移交接署知縣戴作乂籌添經費督飭紳耆擇地鳩工庀材建造倉厫十五間業已一律工竣委員騐收工堅料實禀報前來奴才查士民人等捐助地方善舉銀至千兩以上例得請旨建坊今南陽縣人候選知縣師訓因値籌建積榖倉厫慨捐鉅欵以佐工需洵屬急公慕義有裨地方合無仰懇天恩給予樂善好施字樣聽其自行建坊用昭激勸出自鴻施爲此附片具奏伏乞聖鑒訓示再此項工程係由民捐辦請免造報合併陳明謹奏奉硃批著照所請該部知道欽此○○尙書銜山東巡撫奴才福潤跪奏爲靑州滿營兵米因災緩徵不敷支放擬請援案折銀給發恭摺仰祈聖鑒事竊照鄒平等縣應徵大漕正耗米石例係撥運靑州供支滿營兵糈遇有災緩由附近各屬存儲倉榖内碾米支放嗣因倉榖無存由司按石折銀給發兵丁不敷餬口經前撫臣陳士杰奏請自光緖十一年冬漕爲始如鄒平等五縣因災蠲緩兵米數天互百石以外攺撥禹城臨邑平原商河等四縣大漕仍以德州等處豆攺米抵補漕額至齊東等三縣運靑薊糧例係作正開銷無欵抵補如遇緩徵仍照舊案領銀折放旋因禹城等處亦有災緩派撥爲難復經前撫臣張曜奏請自光緖十五年冬漕起添撥樂陵德平陵縣德州四州縣大漕同原撥禹城等四縣均匀撥兑以濟兵食均奉諭旨允准欽遵辦理在案兹據藩司督糧道會詳請鄒平等縣光緖十九年因災蠲緩米石已照奏案攺撥禹城等八州縣大漕連靑交兑惟齊東縣漕徵米七百六十一石二斗六升原俟薊糧撥運作正開銷無欵抵補應照歴辦成案折銀給發以示體恤等情請奏前來奴才覆核無異相應仰懇天恩俯准將齊東縣上年緩徵不敷兵米援照成案每石折給實銀八錢由司隨餉給領出自鴻慈謹恭摺具陳伏乞皇上聖鑒訓示謹奏奉硃批著照所請户部知道欽此○○劉樹堂片再嘉興縣知縣王壽枬病故所遺員缺係要缺應行酌量委署兹查有秀水縣知縣劉頌年堪以調署遞遺秀水縣缺亦係要缺應行委員接署查有候補知縣寍本瑜堪以署理據藩臬兩司會詳前來除檄飭遵照外理合會同閩浙總督臣譚鍾麟附片具陳伏乞聖鑒謹奏奉硃批吏部知道欽此 
 
