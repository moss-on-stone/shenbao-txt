# 1913 - 166 - 4914484

 

Page 1

 
 
[論說]  
　　蒙古政治攷（七）（續） 
以情實如是而是等開放地内之行政遂比之他地方之行政顯呈異象此不待論也舉其要點如左 
（一）土地屬於蒙古王公之所有故其土地之開放須由中國官吏與蒙古王公協議允諾移住民在其開放之地借入土地首當納一定之借地金其後亦有納一定地租之義務關於開放事務有荒務局以爲機關管理之爲收入地租之稅務機關有地局荒務局屬於中國政府地局屬於蒙古各旗所管 
（二）開放地内苟爲蒙古旗人之所住者中國之民治官亦不能統治之此等旗人與在未開放地同屬蒙古王公之統治 
（三）凡移住民如非滿漢人而爲蒙古人則不屬於中國民治官之管轄又在蒙古王公除自已所屬之旗民殆無管轄權此種移住蒙古人頗有如無國籍者之慨通常爲中國化者從中國方面之管轄不爲中國化者服蒙古王公之統治 
（四）蒙古人與移住民間之訴訟事件恰如國際私法上之問題然大體上中國民治官有審判權對於犯罪行爲從其罪之輕重或使入壯班或使入馬班或使入習藝所爲蒙古人則送交於蒙古王公使處置之 
（五）稱爲經費銀者關於土地開放以爲中國官吏之各費用自移民之租地金中每百兩以十五兩交中國官吏者也 
　　又有賦課銀爲養成巡警學堂之經費於租稅以外自一般人民而徵收之者而地局不預多由警巡等當其事 
　　 
[第二節直隸省與蒙古]  
　　蒙古地之爲直隸省府州縣而屬於從前直隸總督之統轄者如左 
（一）宣化府 
　　有口北兵備道駐焉與都統監督宣化府一帶　　又有指揮撫民同知等之權 
　　宣化府之管下有七縣三州三廳縣有知縣州　　有知州廳有同知 
　　宣化縣萬全縣懷安縣西寗縣赤城　　縣懷來縣龍門縣 
　　蔚州保安州延慶州 
　　張家口獨石口多倫諾爾 
（二）承德府 
　　在古北口外熱河有一州三縣一廳 
　　平泉州 
　　豐寗縣欒平縣隆化縣 
　　圍場廳 
（三）朝陽府 
　　在土默特右翼大凌河北岸初屬於承德府乾　　隆年間所開設後　縣衙門隨其所管區域之　　擴大至光緒二十九年改設府治置知府 
　　所屬地方爲土默特二旗喀喇沁奈曼錫呼圖　　𠺟㖮敖罕及喀爾喀左翼地方設縣凡四 
（甲）建昌縣光緒二十九年所設以喀喇沁左　　翼地方爲管轄區域 
（乙）建不縣光緒二十九年割敖罕旗及平泉　　府管下及建昌縣管下一部之地　　爲本縣之管轄區域 
 
 
 

Page 2

 
 
（丙）阜新縣光緒二十九年設立以錫呼圖𠺟㖮及喀爾喀左翼地方爲管轄區域尚未設縣衙門賃屋以治事者也 
（丁）綏東縣光緒三十四年二月設置以奈曼旗地方爲管轄區域衙門雖在𠺟㖮尚未有建築物亦如阜新縣賃屋爲之者（未完） 
時評 
[說假借（時局心理談之八）（無名）]  
貪天之功以爲已力古人尚且勿爲况貪他人之功乎此言功之不可以假借也一身做一身當强盜之氣概尚且如此况非强盜之比乎此言罪之不可以假借也今則不然無論細至於一言語大至於動干戈功則必歸諸已罪則必推諸人而其法必藉之假借無則以爲有實則以爲虚數事可并爲一談一事可分爲數起人曰謡也而彼卽以謂之謡者亦爲謡人曰誣也而彼即以謂之誣者又爲誣因而使人證明之彼曰證明之人暗助某其爲誣與謡如故也有無虚實之不能明如故也更使人從而調查之則曰調查之人某機關所使也其爲誣與謡如故也有無虚實之不能明如故也復使有人出其證據又曰此證據非類也或曰此證據僞造也更可指爲誣與謡之證據而有無虚實之不能明如故也 
是故用假借之法將無往而不可存假借之心將無事而不可爲人與人間之信用絶天壤尚有何法以維持哉然而以之壞事則可欲以之以成事則萬無此理今之人勿自謂予智也 
專電 
[北京電]  
　　衆議院議懲罰委員會 
案畢選出委員張伯烈劉崇佑蕭晋榮鄭萬瞻郭人漳黄懋鑫李增朱朝瑛羅家衡伍朝樞劉奇瑜王源漢孫潤宇禹瀛褚輔成易宗夔馬驤 
[北京電]  
　　昨日參議院議借欵案無結果 
[北京電]  
　　岑西林電辭粤漢督辦謂該職關係重大某才力薄弱不能擔任請另簡賢能或由黎兼簡任或朱恩紱專司亦可 
[北京電]  
　　此間盛傳岑西林爲孫黄所用自漢返後尤甚將力持排袁與張鳴岐政論不合致書絶交但袁尚語人云西林可信决不至如外間所云 
[北京電]  
　　大學學生昨又刋發傳單力述不應受考試理由派人在四城散布 
[北京電]  
　　昨日下令軍警各署謂内外城屢獲破壞黨並搜出危險物件已交執法處訊辦此輩每思乘機煽務各添派精密偵探嚴密搜查 
[北京電]  
　　昨日鄂皖商會代表赴進步黨本部據稱近因政爭激烈商困萬狀　商止帳收貨貿易又絶聞國民黨言並不反對借欵我等擬齊赴議會旁聽看係何黨搗亂加以忠告如不聽即通告海内訴之最後輿論 
[北京電]  
　　昨日京保商會張筵演劇歡迎議員謂將爲溝通政商兩界之基礎會長向瑞琨代表演說大要謂革命之後受困最深者惟商界請諸位先生爲我商界請命 
[北京電]  
　　一外人語我謂政府提出於議會之中俄約案俄使尚未同意想政府係提此爲磋議標準其所稱標準及俄使意向並如昨電總之俄使意至今尚堅持俄庫私約及其附件不肯讓步 
[南京電]  
　　省議會臨時會定十九日閉會此次省長交議案以預算案爲最重要已經審查不過略有增减開議時均可通過 
[南京電]  
　　聞蘇省軍政經費通盤計算最减省每月必需八十餘萬 
[南京電]  
　　前清許星璧辦理電燈廠虧空西門子公司價銀至今尚未清理刻由童廠長與該公司議定陸續償還第一批應還洋一萬五千元昨已交該公司照收 
特約路透電 
[北京電]  
　　陸徵祥昨晨參與股員會議解釋中俄條約當時曾有數人起而駁之惟衆意以爲該約雖屬不滿人意然得至此步大約已無餘地可求更進下午該會仍討論此事 
[北京電]  
　　參議院决議請國務總理及外交總長到院解釋中俄條約繼復提議借欵問題仍如前次數會爭論而散 
[北京電]  
　　衆議院漸有反對中俄蒙古條約之意 
[北京電]  
　　中日减稅條約新義州不在實行區域以内蓋社商民取巧以貨品運至該地然後轉運滿洲各處而損中國稅源之故 
[北京電]  
　　衆議院議事規則八十六條已通過三十八條今日下午開會僅討論臨時股員會應有之人數及表决之方法一條 
[北京電]  
　　據華人消息庫倫活佛近與陶什陶曾起衝突陶巳於蒙古察薩柯土汗（譯音）宣布獨立海拉爾某領袖亦贊助之 
[哈爾濱電]  
　　此間某俄報近載有上月某處開會紀事謂有承辦木料之商人在會宣稱鐵路衛隊因不諳本處地勢及罕至附近各森林故無力保護木商產業某次有軍官一員率兵一隊途遇鬍匪若干名該軍官卽向聲明並非欲來剿捕尚有一次鬍匪攻擊土牆所圍之營壘兵士並不出而拒敵云云兹由鐵路衛隊第五步軍聨隊統帶在某報登函否認此說且謂將起訴該木商及登此新聞之報館 
[哈爾濱電]  
　　有郵便客車一輛駛至距滿洲里西五百英里之太巴若台地方有匪入郵便車搜刧並傷管車員一人 
[雲南府電]  
　　前充財政司之某氏赴香港銷售雲土聞已失敗 
[電南府電]  
　　此間軍隊因餉銀久欠未發嘖有煩言居民咸有戒心 
譯電 
[北京電]  
　　民國二年上半年中央政府收支豫算案業已編定日内將交兩院核議 
[北京電]  
　　北京軍務執法處以規則一份送交國務院評駁違法拘捕血光團員之譴責北京各釐卡及各車站現復奉命搜查旅客行李因京中近來發見炸藥之故 
[北京電]  
　　據國權報載稱袁總統近於國務院會議時宣稱新内閣聽令國會組織惟陸軍總長必須由彼選任云 
[北京電]  
　　袁總統命令敎育總長諄誡各學校學生嚴遵校章遠者應加開除 
[北京電]  
　　政界之意中俄蒙古條約恐由國會否認 
[北京電]  
　　今日（二日）參議院開會多數决議明日開會討論蒙古問題不許旁聽並請段代總理陸外交總長到院解釋一切繼復討論借欵問題擾攘而散 
[北京電]  
　　陸軍部敎練官白萊化拂之合同巳展長三年 
[倫敦電]  
澳大利亞維多利亞四釐起息借欵英金三百萬磅保售者巳定價格九十八 
[倫敦電]  
　　奧國陸軍參謀部職員里特爾大佐自盡後陸續發見諸隱情奧京人士大爲驚駭里特爾大佐似與俄國暗通多年所有奧國之軍事詳細計畫悉以洩告俄政府奧國陸軍參謀總長郝愛生特夫男爵及泊萊格陸軍軍團團長其塞爾男爵均巳辭職奧皇巳命組織特别委員會調查陸軍參謀部之編制 
[倫敦電]  
　　今日下議院開會時海軍大臣邱吉爾答某議員質問坎拿大海軍議案失敗之影響謂此事政府極爲注意至是否將以添造戰艦三艘之追加豫算案交院核議該大臣今尚不願宣布 
[布京電]  
　　塞布兩國首相星期日夜間在蔡里白洛特會晤後已商定召集巴爾幹各邦首相大會以期溝通意見現信四邦首相將擇日在俄京會議 
[土京電]  
　　土政府因大局阽危决意展緩遣散軍隊 
[倫敦電]  
　　布國媾和代表領袖逹萊夫博士已離倫敦其他各代表俟諸事大定後亦將回國故倫敦列强大使大會將於本星期告終土耳其與巴爾幹各邦之和局雖定惟各邦之意見尚未融洽大局似若稍有轉機而布國與聨盟各邦今仍齟齬如前 
[柏林電]  
　　布國内閣現有暗潮布王曾召見反對黨領袖 
要聞一 
[五月三十日之參議院會]  
　　五月三十日下午兩點十五分開會副議長王正廷主席議員出席者一百五十六人議長謂今日張議長因事請假一日謂今日新到新疆議員二人由本席介紹入席當由秘書掣簽假定席次相繼入席並云本院議員王君因病請假十五日衆謂無異議又本院議員王君人文前曾辭職現已由本席挽留將國善後借欵合同政府咨請本院查照備案問題仍請次第掛號順序發言劉映奎云現在本院議員每日出席者僅足法定人數其不出席者有數十人之多請議長質問該員等之不出席之理由朱念祖登台發言云本員反對查照備案此案討論許久終無結果若欲得完滿結果非以查照備案解釋不可夫以查照備案四字含有命令性質政府以此種文詞加之於我最高立法機關并寓有飭遵之意殊堪痛恨本院係中華民國純粹上級機關而政府如此違法其眼目中還有國會之權力否本院若以此種咨文使政府查照備案試問彼等行否是以本員對於此案决無收受之理由周擇登台發言云本員入院以來純居超然地位而本員之議論亦毫無意見是以本員贊成政府咨文並非贊成查照備案具有政治上之關係法律上之眼光故此案應卽退還政府雖然與本院很有關係亦應標明并非不贊成借欵成立不過對於所經手續頗不明晰之故也徐鏡心登台發言云本員反對政府之查照備案該咨文旣云已經前參議院通過定然有案即無庸查照備案此本員所據之簡單理由也鄭江灝登臺發言云本員反對查照備案因於事實上頗有衝突之處何以故去歲旣經前參議院通過卽無須查照備案旣云查照備案非具有完滿理由完滿證據如此方可云查照備案彼之證據錯誤理由不實輒云查照備案本院萬不承認就法律上言之並無條文未經國會許可卽係違法詳細研究庶可收完滿結果湯漪登臺發言云本員反對查照備案對於此種咨文第一層違法簽字當然無效第二層彼云查照備案純非法律上之答覆對於維持大借欵一節旣歸無效卽無效刻本院主張將咨文退還政府非不正當緣以違法簽約當然無效雖外人觀之亦不能笑吾爲非是故本院據有如此完足之理由應卽速表决退還爲是王湘登臺發言云政府之查照備案原無討論之價值雖然亦不能打消據本員細思甚屬重要何則查照備案係上級機關對於下級機關之一種手續政府與本院俱係平等機關卽不能承認此種問題若平心靜氣研究本案原發生於借欵之後是以不能不據根本上而討論夫此案緣係提出於參議院之政策並非事實上之問題本院所反對者止係不承認此案之手續也諸君如反對借欵即係反對約法張聨魁云本員以爲對於法律與事實不能同日語何則此案旣係前參議院議决案件卽毋庸反對政府之此種咨文不過係尊重國會尊重上級機關本院爲人民代表而贊成與反對之眼光各異討論是非自有公論且一切重要案件皆不克議决日日討論此無味之舉不若交審查會審查之後再付大會表决如此方能成立其他議案亦不致延而不决也議長謂現在應休息二十分鐘届時因不足法定人數延長十分鐘仍不足法定人數劉彭壽云現在巳至散會鐘點請議長宣告散會議長云現在時間已至五點二十分不足法定人數宣告散會 
關於贛鄂兵事之要電 
[報紙電文之異詞]  
　　頃據武穴來電文曰武昌黎副總統乞轉大總統國務院參議院衆議院轉各省都督民政長各商會各報館鈞鑒贛省於五月初六續派步砲約二千餘駐紥瑞昌碼頭一帶謡言四起居民恐惶五月中鄂遣北軍一運駐武穴隨電大總統副總統李都督請維持旋接衆議員吳琨來電武穴商會鑒贛兵駐紥武穴確否請電復當復電北京校場四條衆議員吳琨君鑒贛步砲兵約二千分紮贛屬碼頭一帶武穴鄂遣北軍一連田鎭兩團人民畏危播遷乞貴院維持今閱五月二十三日國光報載武穴商會覆電北京敎場四條衆議員吳琨鑒潯兵並未分駐武穴日前由副總統派來北兵一連駐武穴二團駐田家鎭居民因之惶恐紛紛遷徙請貴院設法退兵以安商民武穴商會公叩核與敝會原電大異未知何故顚倒現市面情形阻滯民商交困請根究仍請維持查武穴與碼頭僅隔一江田鎭距武穴四十里合併聲明 
 
 
 

Page 3

 
 
　　武穴自治商會公叩印沁等語合特轉逹併請大總根究揑改電報之人以昭事實黎元洪儉印 
二軍官報告之虚妄奉都督府傳知九江歐陽師長通電一件中有武穴進兵一節全屬子虚前者湖北遣散軍隊甚多瑞昌毗連鄂境距武穴四十五里派兵一營駐紥當經禀明黎副總統等語鎭藩奉令兼管敎練一營分駐下游等處與贛接壤一切周知不得不將實在情形約略陳明用昭徵信查鄂軍退伍雖多大概均在上游其下游之隸軍籍者尚少是以蘄黄興冶數百里僅派敎練一營聊資查察並無意外之虞武穴商務倍蓰於瑞昌從前並未派兵駐紥可知地方安靖瑞昌駐兵實發現於上月宋案借欵發表之後與湖北解散軍隊不相關涉至駐兵地點注重在瑞昌縣屬之碼頭地方與武穴一葦可通緊相對岸其附近獅子山師山等處均架巨砲直指武埠不得謂之全屬子虚來電所稱距武穴四十五里似指瑞昌縣城而言至駐兵之碼頭與相距幾何則來往舟人可共睹也馬頭係僻小村廛向非駐兵之所原未注意上月抄後始據報有贛軍步兵六百餘人駐紥十八號據報加派馬砲隊用輪拖帶泊至武穴對岸山下二十一日據報碼頭及瑞昌一帶駐有馬兵一營並有砲多尊步隊約二千餘人尚在增加此外潯江南岸附近黄梅之九套口地方亦早有兵駐紮各等情並有水警兵報告可考與來電派兵一營之說亦不相符且馬頭駐兵在月初以前歐陽師長函電在十九二十日以後事隔兼旬之久來電雖所稱當經禀明尤非實錄在贛省出師鄙境或有苦衷而謡言繁興商民危懼武穴居民播遷商旅廢業紛紛告急副總統迫於呼　遲至中旬始令鎭藩派兵一連駐武近日因贛兵增重乃始換防純爲保商防匪起見猶慮驚恐鄰境商民乃於未接歐陽師長函電之前先於十六日電至九江屬其傳論商民約束軍士其維持大局保全地方之本心當可曉然共白鎭藩與歐陽師長等誼屬同胞職均守土防衛内地本無通告京省之必要惟旣承發電在前亦不得不陳情於後開誠相見絶無飾詞特電奉聞敢祈公鑒兼管敎練營逵軍少將陳鎭藩叩沁印 
粤皖湘三督之剖明心跡 
[粤督自辯獨立]  
　　粤都督復李準電云漢密眞電悉漢民頻年奔走主持革命原爲國利民福起見此心可表天日南北統一以後無日不以敉平内亂拱衛中央爲主旨與公密邇當知鄙懷苟爲保持祿位希望非常當去年軍隊林立何嘗不可擁以自固而必悉數遣散復力持陸軍减師之說者誠欲挪出餘欵以餉中央區區此心實不求天下之見諒迄宋案借欵二事適起於臨時政府終終之際漢民尊重法律聨合各省電爭以爲袁公著開國懋勛不可冐違憲之名以悖約法讒慝遂以藉口謡諑繁興混稱南省已籌兵備以惑袁公復假袁公之威以臨南省袁公不察使直言不入信以見疑豈不足怪總之爲袁公之盛德累使不能推誠於字内者實二三僉壬所致漢民之忠告袁公自謂仁至義盡各黨各報之謡言請勿輕信有如廣東獨立之說傳之一年謡言之是非事可知矣臨電憤懣不知所云胡漢民叩 
[皖督自辯募兵]  
　　皖都督復陸軍部電云陸軍部鑒哿電敬悉同時接壽縣陳團長稱有人稱奉都督令募兵並詢有無其事比卽電復絶無此事並飭會同縣知事嚴行查辦毋稍寛縱俟得復電再行奉聞政局紛擾奸人假托所在多有誠爲大局隱憂皖中軍隊費盡心力裁併計畵方事就緒豈有徒事募兵以自擾自累之情理現時兵力足敷保衛治安縱應增兵豈有不報大部私行招募之理除通令查禁外合亟復聞以慰厪念安徽都督兼民政長柏文蔚敬印 
[湘督自辯遏糴]  
　　湘都督復政府電云湘省入夏以來霪雨連旬河水暴漲哀鴻遍地嗷嗷待哺調查省城糧棧統計存米十萬餘石民食尚屬不敷繼以平糶放賑現糧毫無餘存鈞電指爲遏糴實屬傳聞失實 
[粤省會聲明並無組織新政府之成見]  
粤省議會解釋前次東電分電陜晋直秦齊汴甘各都督云借欵事發輿論沸騰當時參議院長宥電聲明未經院决而奉吉湘贛皖浙蘇桂陜汴直黑甘等省會皆通電反對本會不忍民國喪權而借債並不願政府以借債而違法特於東日電兩院及各省互相維持且以臨時政府期滿恐各國藉口未認理合正式組織以奠國本因並請國會速組新政府新政府者正式政府之簡詞原意甚明來電不察僅云以致廣東省議會有組織新政府之電將國會二字删去恐斷章取義解釋有誤否必東電外别有僞電統乞示復以釋羣疑更有進者方今風潮澎湃羣言滋張徇黨見者逞偏激之詞袒政府者造譸幻之論飛短流長習非成是杯蛇市虎捉影捕風有心人正調和之不暇公等老成謀國當持大體胡對人方有戎首之責反躬又逞意氣之談抑何不恕之甚耶臨電神馳急不擇言幸垂敎焉粤省議會宥叩 
[大學風潮愈激愈烈矣]  
　　大學務科生驅逐校長何燏時及質問教育部情形業經兩載本報兹悉昨日下午何燏時率領巡警二十名到校懸牌開除學生爲首者八名何恐學生之再行驅逐也乃以巡警鵠立庭中憲兵梭巡校外如防大敵學生見此遂全體開會簽名誓不承認何乃於未行開會之前牌示以後學生無論何時何事如欲開會非具呈經本校長允許不可學生以旣不承認其爲校長其牌示卽不能發生效力乃公推代表前往質問何拒而不見傳命學生說話須由警察傳之校役校役傳之校長學生乃全體籌商以爲何燏時重來皆由敎育部爲之倚靠非從根本上解决不可全體結隊步行赴敎育部見董鴻褘向其質問至則警察荷鎗如大學校狀董鴻褘深閉固拒置之不理計自十二鐘至七鐘衙中已經散值而鴻褘不出亦未派出代表且命警區驅逐學生惟各學生巳决意不返刻巳派人四出購買食物充飢以備過夜之需聞誓不逹目的死不返校云 
[國光新聞逮捕案眞相]  
　　日昨上午六時國光新聞社忽有拱衛軍及巡警數十人蜂擁入内尋問編輯查君光佛臥室（即田桐所居臥室現田巳遷居故查移入）入室卽翻箱倒篋搜出手槍一支查謂該鎗係由鄂來京時途中自衛之武器並將黎副總統頒給之執照出示該軍警遂又往各室及厨房等處大加搜尋竟一無所得當由該社某君質問何故來社翻索該軍警答謂該社印刷工人崔某報告查光佛由湖北帶來手槍炸彈甚多故來搜抄以維治安等語遂將崔某帶去皖省之財政軍政 
[發行公債之難]  
　　前次柏民政長以皖省財政奇絀概算不敷擬募短期内公債五十萬元以資周轉頃奉財政部來電略云本部業巳發行六厘公債票所有各省債權應請停發以昭統一今皖省欲發行公債五十萬元核與部章抵觸如貴省財政困難可暫向殷實商號暫假應用一面整頓收入陸續歸還且五國借欵現正發行債票貴省借欵如多窒礙應請無庸置議 
[請兵剿匪之急]  
　　皖屬天長縣界連旴泗素爲青紅帮匪麕集之區光復後匪勢益張近且白晝行刧燒殺淫擄毫無忌憚大有民不聊生之勢昨聞該縣議會電請柏民政長速派兵隊前往剿辦謂若再遲延將恐匪勢蔓延則爲害閭閻不堪設想矣 
雜評一（無名） 
[商人之切實辦法]  
　　政客尚浮言商人務實事故以政客遇政客滔滔言論爭辯不休汝謂我搗亂我謂汝搗亂而商人則曰否外人之言不足恃我親至議會聽搗亂者果屬何黨此誠所謂切實辦法也 
[議員之書本智識]  
　　或問今日之議員與行政官智識孰多曰相若耳行政官書本上之智識不及議員而議員實事上之智識亦不及行政官或問以何爲例曰譬如言蒙約國權主權宗主權等之解釋行政官必不及議員蒙古在何方内蒙外蒙之界限及蒙古今日之狀况與俄人之關係議員必不及行政官遠甚 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蜀中近來之恐慌]  
　　成都不穩之象近來益露昨日不知何處突來一種奇 
怪之傳單標書曰蜀川義勇隊上蓋鈐印文語激烈中有大軍若到人民勿得驚惶等語蜀垣人士見之更爲驚惶都督府亦異常戒嚴 
城内各民團紛向政府請發鎗彈以圖自保胡景伊都督見請槍者衆情激昻特發鎗四百支又聞偵探報告近有哥老會聚集多人於近城某處欲圖不軌佘廳長特秘令各廳巡警備齊鎗彈嚴密防範是昨城内團防與總商會會議組織一省城保安團專保省城安寧其他一切曲直事件毫不顧問謂如有以文墨武力擾亂市面秩序者卽該團之公敵必羣起而逐之云云 
[奉天華日警友會成立]  
瀋陽來函云奉天一帶往往有日本警察錯雜其間因此兩國軍警近日屢起衝突有碍邦交兹由奉天警察廳長廖君及日本警察署長佐木君協同發起聨合兩邦警察界人物組織華日警友會於奉天省垣冀以融通雙方感情共保維南滿地方之治安五月念五日假座大西關屯墾十二名聨袂到會首由廖廳長及佐木署長先後登壇演說開會緣起及本會趣旨後遂規定會章如下第一條本會命名爲中日警友會第二條本會以中日兩國警察官吏組織之第三條本會以中日兩國警察官吏之親睦爲宗旨以兩國警察事務之和平進行爲目的第四條每年必開常年會一次臨時有事得開臨時會第五條由中日兩國警察官吏選出幹事各一名處辦本會所有事務第六條會費歸兩國會員各自負担每開會時期由雙方會員各自醵出 
[新疆新軍謀變未成]  
新疆傳來消息哈沁地方所駐新軍日前有步兵一哨圖變查係敎練官邱得勝從中擀煽勾串數十人赴馬王廟插血爲盟約同舉事并因魏營長平日約束太嚴遂有先行謀殺之意不料哨中有與營長感情密切者私往報信致事機洩漏叛兵等遂先行潰變携帶軍械搶刦馬匹一閧而散當經李營長帶隊窮追無如該叛兵分路逃竄不易下手直至追入蒙境始將邱得勝擒獲槍斃此外又格斃十二名生擒七名其七名中在新正法一名餘悉解哈訊辦現在地方已一律平靖矣 
武漢近事紀要 
[徐祝平被人狙擊]  
　　武昌商場局總理徐祝平亦起義時之老同志於黨派向不存偏袒之見於大局則力主維持近因武漢兩黨報章日肆攻擊與南北和局在有關礙特於二十七日與國事維持會鄂支部長吕超伯及郝繼貞接洽担任勸止各報攻繫之事是夜九時徐由候補街庽所乘人力車回局甫離庽所十餘家至糧道大巷口突有一人由對面小巷奔出用手鎗向徐背後暗中猛擊洞穿車之背墊及徐衷服正由腰際要害掠過幸微傷皮膚而未入内裏當卽報告都督府由黎督飭送陸軍病院珍視據稱尚無大碍大概蘭養數日卽可就痊閒黎督已飭本府偵探調查與巡警廳憲兵隊加意偵緝務獲懲辦 
[又有暗殺軍官案]  
　　二十四號傍晚七時有一軍官乘馬佩刀尾隨護兵二人在烈士詞旁湖邊行走忽遇着灰布軍衣軍人二名向其舉手行禮該軍官正還禮之際兩軍人即取出手鎗雙方齊發軍官隨即墮馬護兵見之亦各出手鎗抗擊該剌客隨卽繞烈士祠遁去護兵正直前追拿忽被其回手打中一人左胯故不敢復追回視該軍官僅右膀中傷一彈較護兵爲輕隨卽同乘人力車至醫院診治是時圍觀者雖多然俱莫敢多言故不知其姓名云 
[警署誤捕校長之風潮]  
　　武昌第五警署於二十九號晚四句鐘遽將鐵路建築校長捕押兹將情形撮記於左常平倉二十九號門牌係鐵路建築學校校長萬咸福君之住宅是晚萬君聚讌朋友正彼此酬奉到都督命令此屋内似有不軌之徒來往其間着來檢查各等語强將箱籠倒翻遍地並無禁物及軍火惟有招生佈告及學校鈐記並私人圖章多件該警士不識之無竟指爲亂黨証據乃將萬君及在席賓友拘捕至署沿途觀者如堵似獲大盜比至署該署長適出外巡邏拘留兩句鐘餘迨該署長返署檢閱搜鈐記各件知非違禁物亟延萬等入辦公室溫語解釋並代該警卒等請罪萬君以人民身體非依法律不得逮捕載在約法今身被拘留且累及賓客遂一再詰責該署長辭窮惟有聲聲原諒而已後以肩輿送歸惟萬君仍難默認巳赴審判廳提起訴訟矣 
[傷軍挾衆閙事]  
　　省垣曇花林鐵血傷軍養濟院什長陶鵬飛者性極跋扈時釀禍端院長婉言規戒而彼則益肆兇横聊合鄧姓傷軍爲已黨往往侵及長柳國祥率領二連軍士前往拿辦適陶已外出僅獲黨羽鄧姓一名回府由黎督改派憲兵馳拿陶聞信後大怒乃擅傳院長命令（因院長出院故）集合全體傷軍約三百餘人列隊馳赴都督府迨至芝蔴嶺時而緝拿之憲兵亦至詢至陶某遂卽監同至都督府黎督略爲詢究並詰問同來全體傷軍意欲院惟陶某恐將不免於大辟也 
[贛同鄕質問李督]  
　　江西旅漢同鄕以贛督　烈鈞尚未將贛邊之軍隊撤回特於二十七日約集同鄕在江西會館開會籌商維持方法當即公决電詢李烈鈞是否能保人民身命財產於無恙如不能逹此目的請卽和平解决以免全省慘遭茶毒云云議决卽散會 
湘省近事紀要 
[宋錫全無從昭雪]  
　　前湖北陸軍協統宋錫全於前年武昌首義時曾帶兵隊駐守漢陽兵工廠旋卽拐餉潛逃當由黎都督電請湘都督協拿卽在湘省北門外新河拿獲比經電商黎都督就地正法在案近據陸軍中將黄君鉞等聯名呈請譚督以宋錫全於鄂省光復有功懇予原情昭雪隨經譚都督據情咨請鄂督查覆兹據覆稱宋錫全前帶有兵一鎭駐守兵工廠且有砲船數十隻小火輪數隻應如何恪守乃職以圖報稱乃竟棄職潛逃且拐餉至數十萬之多稽之事實旣巳功不補過按照軍律尤爲罪不容誅實屬無從昭雪云云 
[湘督鎭靜之態度]  
　　湘省因前次反對宋案借　以致謡諑朋興甚形激烈近雖安靜如常而各處旅居湘人關懷桑梓紛紛來電詢問都督府函電盈尺幾有日不　給之勢故日來文牘秘書各科均異常忙碌都督　於各方面均以極鎭靜之態度處之其有無關緊要者一律概不答復以免紛擾 
[湘紳請辦潭寳鐵路]  
　　湘紳魏先籌等日前呈請都督略謂修築潭寳（湘潭至寳慶）鐵道支路便利交通卽以潭寳各屬前入幹路退還商股租股作爲經費如仍不敷再由潭寳商民自行籌欵云云昨奉批示幹路旣歸國有商股自應退還然願否移作支路股本亦聽股東自便至租股能否照退尚未有一定辦法各屬財力有限前收商租各股爲數究有若干能否作爲基本金至稱不敷之欵自行籌集能否辦到恐無把握旣據呈請前來候令行粤漢路總公司酌議具覆再行核奪 
[日本觀光團扺湘]  
　　日本貴旗院議員觀光團於本月十九日抵湘當由駐湘日本領事館開送都督府如下（團員名單）候爵蜂須賀茂韶公爵德川慶父子爵曾我祐準男爵尾崎三良子爵松平親信男爵東鄕安工學博士古市公威加藤恒忠土居通博（隨行員）貴族院參贊阿井彌八屬服部鶴五郎（日程表）五月十九日午後六時乘沅江丸抵湘此晚於日本領事館晚餐二十日午前中岳麓行午後二時長沙發赴湘潭二十一日午前九時返長沙午前中觀看街市並訪問都督午後臨日本人歡迎會席此夜乘沅江丸二十二日黎明旋鄂譚都督以日本觀光團來湘應予加等保護除令行外交司責成警備隊極力保護外並令行該團經過各府廳州縣知事會同駐防軍隊出示曉諭一體認眞保護毋稍疏忽 
徐軍統被炸案拾聞 
[審判廳預審案犯]  
　　徐軍統被炸案内之嫌疑犯吳國賢艾二二人自移解審判廳後廳長逃仲芳君於上月三十一號夜間從機關炮營提至廳中預審兩犯均用洋手靠梏於手腕後用軍隊押解至廳審畢後經沈廳長命令仍由軍隊押解還至押所至吳犯等在預審庭供詞如例守秘密未便宣布 
[程都督表示悼惜]  
　　程都督以第二軍長徐寳山被炸身故原欲親自來揚弔唁旋因有事未果特派朱君光志等來掦代祭朱等又未能如期至揚深恐揚民有所誤會昨特會同應省長電令李鴻扶知事飭將寗省對於揚軍悼惜故軍統慶慰代軍統得人情形題知各團體宣布居民以免誤會李知事事已遵電分别傳知矣 
[代司令禁止謡言]  
　　徐代司令昨出布告云照得現在謡言蠭起人心惶惶我軍人有保術地方之責業飭所屬軍隊申明紀律始終維持對於地方人民斷不至稍事滋擾倘有奸徒潛至希圖煽惑一經查覺立即明正典刑以除遺孽而遏亂源凡我人民務各照常安居樂業勿得紛紛議論轉滋疑慮本軍長奉命代統應負完全責任地方秩序軍隊實維持之其各默體斯意毋爲觀聽所淆惑 
[縣知事勒停演劇]  
　　大同戲館現由羅某等凑集股份至滬敦聘伶人多名來揚並未呈報官廳立案輒卽大張佈告擇於舊曆四月二十五夜登台開演事爲縣知事李鴻扶君所聞以常此揚城多故謡諑頻興之秋一經肇事更起猜疑昨特訓令警務長劉瀧溪派警勒令停演劉君奉令親至該園阻止適值開鑼尚未扮演當卽宣布縣知事命令飭其輟演 
地方通信 
[鎭江]  
　　北米免稅譚揚州八屬產米豐富向來禁止江北米出揚州境如有出境販賣則課以一石一元之重稅以致江南米價昻貴鎭埠米市亦大受影響現程都督特電令免稅故日下運南之米絡繹不絶米價因之大跌每担約減去七八角云 
[顧師長出洋之預備]  
　　前鎭江陸軍十六師長顧忠琛君取銷師部後仍駐京口昨奉大總統來電令其出洋考察軍制促卽來京面商一切顧君現正擬束裝北上云 
[部視學將次蒞鎭]  
　　部視學員伍仲文君刻已蒞蘇定於日内至鎭考察鎭屬各學校現鎭城内外各學堂堂長均擬預備歡迎杭州 
[杭知事要求警務權]  
　　省會警察廳改組後凡杭縣鄕鎭巡警業奉部令歸廳直轄以一事權致縣知事職權驟減匝月以來一切移交每多延宕現奉民政長迭次嚴催勢不能再有把持現聞該知事公函警廳要求特權五種○鄕鎭巡警由縣直接調度城鎭鄕各區遇有緊要事件非隨時調度警察不足以收速效嗣後省城各署署員各鎭鄕分所曁派出所各所員長警警察對於杭縣公函令文均宜一律受指揮及協助之職○由縣畫一公文凡遇杭縣發生各案件或係查詢或係通飭對於各署員用公函對於分所派出所各職員用令其餘仍照向章辦理○派警守衛公署杭縣公署向由杭縣警察署派有長警一員警察十名輪值站崗及就近調遣之需現在仍擬照章辦理○警察宜有協助收捐之責查城内房捐蒂欠甚多推其原因由城内警察縣署向無指揮之權每遇捐户抗欠不過一紙布告藉以催取因之各捐户視爲具文延不繳納故欲捐欵起色必得警察之協助○酌定區署置其先時屬於警廳者應由警廳直接處理咨縣備案其隸於警察事務所者則由廳計劃停妥再行提交縣議會議决然後實行云 
安徽 
[董科長兼代司長]  
　　柏民政長以財政司李國筠前已辭職特暫委財政司第一科長董嘉會兼代司長董昨假目疾爲名上書辭職聞柏督巳極力慰留 
[追悼徐義士]  
　　皖紳徐君爕和曩在省垣辦理善舉見義勇爲前歲光復時維持秩序并將家產慨捐軍餉後積勞成疾以致殞命前經皖紳洪思亮等呈請民政長曁内務司嘉奬義士并咨國務院註册先後批准在案現值週年紀念特定於六月一號午時在俠烈祠開會追悼到會者異常踴　云 
山東 
[齊魯民報被封]  
　　濟南齊魯民報本月初八日論說欄内登載爲宋案敬告北方軍界同胞内有政府面叛國民軍人不應聽政府之命令等語經檢察廳判令罰洋一百元休刋一星期限滿復行出版現不知登載何事又被靳師長以兵力干涉聞巳經查封永遠禁其出版矣 
開封 
[金鐘罩又復猖獗]  
　　洛陽自革命以來忽有金鐘罩出現傳染甚速羽黨極多前因抗拒官軍業經擒獲數人在洛鎗斃兹復探得該邑金鐘罩匪恃有邪術依舊横行近又在龍門西南一帶村庄藉口傳法蠱惑愚民搶掠甚於盜寇知事牛棠力難防範特請鎭嵩軍代剿刻下劉少將雪亞巳飭駐洛馬步軍數隊於二十五號開往匪巢相機剿辦矣 
雜評二 
[武昌警署誤捕校長風潮]  
　　以武漢近日發見秘密機關之多爲思患預防計吾人不能責警署之偵查嫌疑者爲不正當 
　　顧巡士旣檢查並無禁物及軍火則無故侵害人之安寧巳應自悔其鹵莽乃將錯就錯誣爲亂黨斯則有意故入人罪矣 
　　嗚呼主其事者雖力持愼重而部下奉行之不善狐假虎威流弊巳至於此吾觀於此案而歎執行警政之難 
[江西旅漢同鄕質問李都督]  
　　惡擾亂愛和平爲近日一般社會之普通心理江西旅漢同鄕之質問李都督亦此心理發現之一端吾因此而深望主張急激者速自悔悟而改變其方針吾尤望政府勿因吾人之酷愛和平而遂志矜氣揚睥睨一切致爲急激者所藉口（我） 
本埠新聞五誌一起卽滅之亂事 
[徐企文押解入京]  
　　製造局陳督理等於五月三 
十一日電覆陸軍部擬將徐企文在滬鎗斃免予解京電文已錄前報兹因部中仍飭起解並派韓委員來提業已照辦所有陸軍部兩次來電及陳督理等復電錄後 
[五月三十日陸軍部來電]  
　　搶局暴徒巳獲首要甚善昨商海軍部派輪往提並妥爲看護望將該犯等密交兵輪解京審判陸軍部世 
[六月一日陸軍部來電]  
　　電悉仍迅將徐犯解京並派妥員沿途隨護勿令稍有損傷或自戕情事關至要妥愼照辦勿稍猶疑逃散餘匪仍嚴緝捕陸軍部 
[六月三日製造局覆電]  
　　徐企文已遵電於本月初三日上午十一句三分鐘桎梏騐交南琛兵輪起解並由局派許股長德芬崔委員昌斌妥愼管解入京請先派妥員至天津守候迎提會同來員管解入京以昭愼重並乞電復江 
[穆警長請免株連]  
　　昨日穆警廳長電呈蘇都督云都督鈞鑒徐犯騃竪作亂一擊卽散人心不與亦已曉然現已秩序如常誅其倡導不事株連實爲今日弭 
亂之上策正恐政府重視此案遇事研求轉非大局之福都督蓋籌應巳洞悉請迅呈大總統速了此案以靖人心狂瞽之見幸賜鑒原 
[周排長功不可没]  
　　李旅長昨據第一團第二營管帶楊勵身報稱兹據本營第八連連長李福田轉據駐防西栅口之代理三排長周松梅報稱上月二十八晚七點半時有製造局内邊稽查員招呼今夜内外炮响不必驚慌九點鐘邊稽查又由司令部回局招呼六十一團軍隊派有兵士六十名防守西栅至十二點鐘該兵忽然退去未幾栅外突來軍隊八九十名喊關栅門當由排長與栅内兵士詰間外兵口號又問何營答稱本旅一團一營排長等因見口令不符不敢啟門該兵站立栅外不動旋由邊稽查員來說已捉張姓一名喝令栅外營兵回去不至片刻内外開鎗對敵半小時之久嗣由邊稽查員吹哨兩下始得罷兵云云查周排長緊守栅門辦理甚是以致來兵不得其門而入因卽退回不然不堪設想理合據情報告云 
[巡防之嚴密]  
　　商團公會昨因謡言未息通告各業商團嚴密巡防晚間尤應格外注意是以各商團即於昨日傍晚整隊出防穆警長亦飭令第一區龔署長督率警隊加意保衛毋稍疏懈 
[鄕鎭之巡查]  
　　第二團第一營營長師蘭庭君以滬西閔行鎭地方係爲江浙船隻往來要道離滬較近恐有擊敗匪類潛匿該處業巳會同該鎭巡警區長各派暗探每夜在各客棧嚴密稽查並在茶酒各館秘密偵察一面飭派連長督兵二十名在鎭梭巡以維治安並於前日飭令駐防杜家行之第一連曁駐防顓橋之第二連各官一律加班巡邏藉資保護 
[虎威兵輪之滲漏]  
　　製造局陳督理查得停泊本局浦面之虎威兵輪防守水路頗爲出力惟近日大雨滂沱該輪篷帳已滲漏不堪如任令該兵士等立於風雨之中晝夜防範殊非體卹之道特於前日雇就大號民船兩艘泊於虎威兵艦之旁以爲兵士避雨之所 
[商團極應奬勵]  
　　吳知事穆警長昨致都督電云都督鈞鑒滬地商團成效久著地方有警無不竭力維持當匪徒攻擊製造局全部出防在商團保衛桑梓本屬自盡義務然冐雨巡邏支持累日熱枕要不可没應如何奬勵之處候藎裁吳馨穆湘瑶肴 
[奬勵巡警之請求]  
　　穆廳長致南京電云都督民政長鈞鑒廿九早匪徒攻擊製造局雖經軍隊擊退而出防巡警及警備隊等冒雨巡邏整理秩序不無微勞足錄可否賞銀三千元分别獎勵乞示遵淞滬警察廳長穆湘瑶冬印 
[李旅長奬勵劉營長]  
　　李旅長訓令第二營營長劉義華略云查得裏日暉橋東首之新營房現下駐有本旅第一團第一營曁第二團第二營全部兵士原爲該處離城較遠尤與龍華藥廠及製造局兩處相離頗近遇有事故易於策應而設詎料第一團一營此次竟有謀叛排長唐堯臣等唆令兵士十餘名隨同逆匪往攻製造局幸第二營管帶覺察尚早立往援救得將第一營　從附和兵士一併拿獲具見該營長防範認眞遇事奮勇殊堪嘉尚應候查明出力各官兵員名再行呈請奬勵惟刻下謡言未息匪患未靖且該營駐紮 
 
 
 

Page 7

 
 
地點係與製造局近在咫尺防務未便稍鬆應由該營長督兵晝夜梭巡以弭匪患而保治安並再添撥六密里八槍彈一千顆以資軍需仰即領回嚴加防範云 
[李旅長犒賞酒肉]  
　　李旅長查得第二圍第一營師營長自上月二十八夜出事以來每夜無論風雨必親自督率巡邏隊四十名在城内道前街一帶力任防護勤勞昭著故於前日特給全猪一頭紹酒四罎犒賞該營官兵以示奬勵李旅長又以駐防製造局西碼頭之滬防水師第三營軍士嚴密巡查頗爲出力探訪隊各員亦方任偵緝匪蹤均應奬賞除發奬洋外亦於昨日各犒全猪一頭紹酒四罎 
[商民之感激]  
　　滬南高昌廟一帶商民以匪首徐企文等攻擊製造局時幸由混成旅第一團二營八連三排排長周松梅督率該排一二三各棚兵士竭力抵禦得以保守局門未被攻進而大局門外迤東由半邊橋以逹望道橋一帶商舖林立居户尤多則由該處巡警第八區區長錢芝庭君預爲布置督同各長警盡力保護以致匪類無隙而入爰特公議集資擬擇公地建築紀念碑亭一座以頌兵警兩界之功德兹爲楊錦堂營長曁錢區長所悉以此乃軍警應盡之職且係小小暴動不足稱功又值市面彫疲之際安有閑資作此無謂之舉巳向衆商力辭矣 
[謡言不足爲慮]  
　　淞滬警察廳穆廳長前日爲製造局事致電蘇州石警察長云申地謡言雖多而軍警商團明巡暗駐防範異常嚴密秩序如常足慰厪念穆湘瑶東 
[電文之補錄]  
　　（吳知事李旅長穆警長致都督電） 
南京都督省長鈞鑒江密昨夜（上月二十八夜）二時突有匪徒數十人携帶槍械攻撲製造局當經駐局營隊擊退拏獲徐企文等數人徐供認張柳主使除由陳督理將詳情電陳外請迅賜辦法現在軍警加班嚴密巡邏地方安謐併聞吳馨李顯謨穆湘瑶叩豔（程都督來電）製造局陳督理華協理吳知事穆局長鑒匪徒攻製造局一案奉大總統電開所捕匪徒速派妥員研訊嚴詰主名密呈核辦等因兹派王曜會同吳知事穆局長提犯訊究卽將研訊供詞呈報以便轉呈大總統核辦程德全豔（又來電）吳知事穆局長鑒製造局捕犯一案據王曜電稱出巡各防不及會審卽由該知事該局長提犯速行研訊電呈核辦都督程世（吳知事穆警廳長復電）南京都督鑒江密豔電卅電均悉徐犯先於豔日會同陳督理審訊多時已供認與張堯卿柳人環同謀擾亂嚴詰别無其他主名現滬地謡言尚多總以速辦爲妥一面由陳督理電復陸軍部請立予槍斃乞轉呈大總統准飭速辦以定人心吳馨穆湘瑶叩卅一 
宋案今日觀 
[蔡廳長之辭職]  
　　地方檢察廳長蔡季平君以宋案停滯進行頗不滿意特於昨日上午十時電呈高等檢察廳請求辭職電文錄下蘇州高等檢察廳鈞鑒光輝匪材不堪繁劇近復迭生重案允宜依法進行但事與心違不特有負初衷且慮貽誤大局惟有懇請另選賢能俾釋重任不勝迫切待命之至上海檢察長蔡光輝江 
[縣議會之質問]  
　　本邑縣議事會對於日前公判宋案時楊景斌律師以地方審判廳法官非正式任命審理訴訟不能認爲有效决定提起抗告一事咸以法院尊嚴掃地貽笑外人特致函省議會請向司法部提出質問要求答復原函照錄於下運啟者五月三十日上海地方審判廳開庭審判宋案乃以法院組織未依臨時約法四十八條之手續致遭抗告卒未開始審判夫以法庭之尊嚴宋案之重大是日開審中外矚目面其結果如是不特貽笑外人且啟人民恐慌提起抗告之後庭上别無對付但言江蘇法院成立者有幾處經臨時大總統及司法總長分别任命之法官有幾人玩其陋意似江蘇法院組織儘多未合約法何能　詰滬廳堂堂蒞庭之法官不從法律上解决出此反唇相譏之口吻何能折服抗告者之心循是以往司法前途何堪設想法院尊嚴不幾掃地人民之保障何在獨立之精神又何在現當人心惶惑之際萬一别生枝節將誰任之貴會爲全省人民代表應請轉請司法部迅將江蘇法院成立者究有幾處經大總統及司法總長分别任命之法官究有幾人高等審判廳長資格若何及高等審判廳長派員蒞滬組織之滬廳是否合法其法官資格是否適合一一明白宣布以釋疑而安地方上海幸甚此致江蘇省議會議長 
[楊景斌大受駁斥]  
　　上海第一初級檢察廳據應薛氏委任代訴人楊景斌律師質聞違法决定一案昨日批示云查此案前據該律師爲宋案被告人在地方審判廳提起抗告經批駁後復援刑訴律抗告程序之規定及新刑律一百四十六條請求提起公訴前來本廳當因訴訟律已奉部電廢止且該律師未能審愼詳查不無誤用故知照書係查明案卷對於該訴狀所列各欵分别指示來狀謂知照書以刑訴除管轄外廢止而又援用前後自相矛盾等詞責之本廳殊不知本廳知照書係按照該律師前狀解釋非自本廳援用也來狀又謂部令廢止豈獨本廳知之前此不服地方審判廳違法决定提起抗告係依據法院編制法並非援用刑訴律等語查前狀明明係援用刑訴律並非法院編制法原卷尚在可以復按今忽變更自圓其說不知前後自相矛盾之詞該律師亦知返躬自責否來狀又援用試辦章程一百零九條檢察官收受訴狀須廿四小時内移送審判廳并謂本廳無決定之權一節查試辦章程一百零三條凡刑事雖有原告概由檢察官用起訴正文提起公訴其未經起訴者審判廳概不受理是檢察官未經起訴案件審判廳概不受理可見一百零九條係專指已經起訴者而言檢察官有起訴之權即有决定不起訴之權若如該律師所請將未經起訴之狀概於二十四小時内移送審廳試問檢察廳受理刑事案件先將訴狀移送審廳核准後再由檢察廳起訴乎抑檢察官收受訴狀不問罪名能否成立將訴狀移送後卽可作爲正式起訴乎卽按諸試辦章程第九十七條檢察官對於審判廳尚何能獨立行其職務耶該律師一知半解並未將全部研究以致有此誤會率行來廳質問並謂本廳前此知照可笑可嘆此語該律師殆自居之縱使一百零九條不無疑竇參觀一百零七條其意自明不意該律師爲應犯辯護而於此項條文尚未了然須知解釋意義務必舉一反三未便執一而論如果不服自可請求正當辦法乃計不出此輒以抑於地方廳長之威嚴及藐玩法律等詞悻悻然授用誤會條文請移送殊屬謬妄總之本廳對於此案罪名能否成立應否起訴訴狀長之威嚴及藐玩法律也該律師來狀純以意氣競爭毫無理論作此無益之手續違法之請求以炫當事人觀聽甚非所取須知請求宜於合法措詞貴於和平該律師勉之本題有厚望焉 
[公忠演說會之平議]  
　　公忠演說會前晚在邑廟羣玉樓開會先由該會主任戈君朋雲演說略謂目前大局殊切杞憂憂欲謀安全免生他變非得雙方同意不爲功在政府一方面不宜專事力爭宋案借欵之人當以避嫌引歉爲是更不宜有示威之運動及背乎共和眞義之行爲急宜開誠布公以復人望庶爭者自無異議在與政府力爭之一方面行爲言論宜正當審愼不宜專尚激烈恐幸災樂禍者流藉端竊發則大局必不堪問近來激烈派輙謂不良政府决不承認必從而破壞之予竊以爲不可譬之有一公司其中所诀之人所辦勢必同歸於盡何如將用人酌量去留更將應辦事件加以整頓之爲得也人民爲一國主體政府中人俱係人民公僕以彼例此以小喻大初無二致也至國會議員均爲政黨中人當以嚴正監督政府爲天職其行爲乖謬者平日必不講黨德今欲實行監督天職使立於被監督地位之人不致違法宜以整頓議會議員始欲整頓議會議員更宜以整頓政黨黨員始否則各政黨於政德政才漫不講求一旦入政府與今日在政府者相接替恐貽換湯不換藥之誚予望政黨深故責備切未始非治本之要圖也並望關懷時局諸君寳貴光陰勿尚謾駡共圖善後之策則現狀雖危或有挽回之望總之光復後元氣未復人心厭亂維持大局安全兩方面均責無旁貸若有猝發難端不問伊誰實爲共和公敵云次由徐芸蓀君演說大旨蒙事日棘國内何堪再有鬩牆之禍語頗沉痛云 
[江蘇銀行儲蓄處開幕]  
　　江蘇銀行資本補足一百萬元之後營業尚稱發逹近又添設儲蓄處提撥資本十萬元專爲經理零星小欵凡有一元以上者即可存儲生息存欵分爲活期定期兩種利率頗高己於本月初二日開辦並聞其中管理法及各種簿記均照新式辦理開幕之日儲存者絡繹不絶存欵巳有二千元之多云 
[查詢稅密借欵]  
　　上海市政廳議事會議長王引才君昨致董事會總董陸崧侯君函云有議員報告報載之秘密借欵（中略）請探明詳示以便報告等情昨　内地電燈公司曾有抵押之說報紙所載是否指此應請將電燈公司抵押詳情於公產主權有無關係其合同如何訂定尅日詳查示復以便報告 
[慶祝英皇壽辰]  
　　昨爲英皇壽辰旅滬各西商以及浦江所泊各國兵艦商輪一律懸旗申慶陳交涉使曁公共公廨關讞員亦赴英總領事署祝賀以敦睦誼 
[美博士參視學校]  
　　美國文學博士門羅君於上月二十九三十兩日由江蘇省敎育會介紹參觀上海各校倩蘇頴傑君爲繙譯先後蒞至江蘇省立第二師範學校及附屬小學縣立第一高等小學校縣立第一女子高等小學校市立萬竹小學校私立民立中學校考察一切頗蒙贊美聞博士於六月一日卽須赴蘇視察各校云 
[關瑞麟重婚之處分]  
　　神州女界協濟社社員陳絇雲女士在公共公廨控告其夫關瑞麟棄妻另娶美婦濤爾雪濤業經中西官兩次會訊明晰以被告罪巳成立判令押候會商堂諭飭遵在案昨晨關讞員與美領强君會訊捕房瑣案畢遂又傳齊全案人証兩造律師亦上堂候示旋卽宣佈堂諭云案緣關陳氏控伊夫關瑞麟抛妻再娶等情據原告檢呈婚書及關氏父子之親筆信函証據鑿鑿關瑞麟重婚屬實家中少婦方興嗟楊柳於陌頭異國覊人竞重訂　蘿於海外不聞舊人之哭但　新匹之歡人之無良罪有應得按新刑律二百九十一條有配偶而重爲婚姻者處四等以下有期徒刑或拘役據被告律師聲稱被告犯罪之時在新刑律未頒之先要求依舊律處斷查暫行新刑律第一章第一條本律於凡犯罪在本律頒行以後者適用之關瑞麟在美重婚雖在新刑律未頒以前而犯罪行爲實繼續於新律旣頒之後當然適用新律無疑關瑞麟重婚罪巳成立而審按犯人之心術及犯罪之事實以青年嚮學之殷留白圭不磨之玷按之新律五十四條酌減之文尚屬相符合依第二百九十一條條文處斷酌减四等一等判定五等有期徒刑定爲刑期八十天此判被告律師聞斷後聲請將呈案之婚據道契及保洋一千元發還堂上准之復由原告律師聲請堂上飭令被告將原告贈嫁粧奩等物如數檢還原告堂上以此係民事着另行具禀起訴 
[檢察廳傳訊煙議員]  
　　蒲淞市議員殷兆熊張　張祿等私食洋烟迭經第一初級廳派警往傅兩張均匿居租界抗不投案該廳無奈將案移送地方檢察廳請爲核辦聞昨午蔡　長巳飭法警孫駿發前往諸翟區傅知張　張祿等着於六月十一號來廳候訊若再抗違命令惟有改傅爲提云 
[禁煙局長之過慮]  
　　禁煙局以滬上學堂林立恐校役人等有違禁私吃情事特呈由吳知事函致各學校隨時檢察送局解懲以肅功令原函如下據禁烟局長嚴庸呈稱竊維上海學堂林立敎員學子皆係朿身主壁當然無吸食鴉片情事而局長　鰓過慮者因恐校役人等流品不一或竞恃學堂爲護符以爲培植英才之地必無疑及吞雲吐霧之舉任情吸食旁若無人爲禁烟前途計似不得不防患於未然相應呈請通令各學校時加檢察如有此等僕人逕送本局解廳懲辦以肅功令而利進行等因到署用特函逹即希貴校察照爲荷 
[汪蔡兩君之行蹤]  
汪精衛蔡子民兩君前日由德返申本擬於今日赴京因滬上各團體尚欲開會歡迎以是稍留汪君刻寓泗涇路華僑聨合會聞社會黨總幹事沙淦昨特前往訂期開會請汪蔡兩君演說法德兩國之政治云 
[尚賢堂之西國音樂會]  
　　本月二日晚九時法租界尚賢堂中外女士聨合會請英德兩國大音樂家曁著名歌曲家開音樂大會先由英密立司君與帕韋耳夫人用大鋼琴四絃琴合奏琴曲三闋次由德哈梅而夫人歌詩再次由帕韋耳夫人奏鋼琴單調二曲末復由哈梅而夫人歌曲三章節奏鏗鏘聲情激越聞哈夫人在本埠南京路七號設有唱歌傳習所於此道本有獨得故當時慕名與會者中西士女頗極一時之盛云 
[張殿臣呈騐藥方之無效]  
　　救火聨合會與内地自來水公司管機人張殿臣因新北門内盧家弄大火互相控告迭紀前報兹張以該會會員冷子薌等不應紏衆擁至公司將伊毆傷又延楊景斌律師赴地方檢察廳呈驗藥方繼續起訴昨奉批示云此案前經本廳驗明並無傷痕填單在卷來狀粘呈醫院傷表未蓋醫生印記且非本廳委託代驗當然不能認爲有效至所稱騷擾各節着仍靜候查明核辦 
[監獄學校開職員會]  
　　南洋高等監獄學校由南京遷至本埠南市紫霞路後巳於五月一日照常開學各省學生紛紛報到六月一日開校董會特請陳英士于右任沈縵雲諸君蒞校訓勉咸望學生努力嚮學辨明法律與道德之關係並以改良監獄收回領事裁判權爲己任全體鼓掌旋卽散會 
[惜陰公會紀念會記]  
　　前日惜陰公會假省敎育會開二周紀念大會上午十時職員攝影下午一時起開會首由議長畢君報告一切并贈與銀杯繼由江亢虎吳端任吕碧城相繼演說末由會長邵君演說極言社會事業之必要聽者莫不動容聞是日到會者共有五百餘人分送書報雜誌計二千四百餘份四時攝影散會 
[謊騙律費之敗露]  
　　法公堂中西讞員訪知宋藴之有自稱某律師用人向唐文彬騙洋情事昨飭捕房提案並傳到唐文彬及見証王清泰研訊唐供我被黄包車公司控告虧欠車租後宋至我家内言傳單已出如肯出律費五十元可以不到公堂我信以爲眞當交洋五十元有宋收條可証後來捕房來傳故向宋詰問宋謂某律師係該公司之代表不便爲爾經辦可以代請福履理律師並言福律師祇須冩信至公堂卽能將案註銷詎我仍被傳案訪知實無代請福律師之事始知受騙收條呈請察閱王清泰供目見宋至唐家中並見唐交宋洋五十元是實福律師亦到堂聲稱宋並無來請本律師之事質之宋藴之供確曾取唐洋五十元自知不合求宥　讞員商之李副領事以宋騙洋屬實判令管押兩月再罰洋五百元以儆 
[洋紗掮客之虧負]  
　　日商大倉洋行因洋紗掮客紹興人金兩蓮不理定貨虧銀二萬零七百餘兩控由該管領事照請公廨傳案於前日午後會訊先由原告代表律師上堂聲稱被告當時如卽向原告料理儘可和平解决乃該被告有意不理且避不見而迄逾兩載是以虧耗更鉅且該被告並非無力實係有意應請押追質之金供實在無力求請寬限分年理償關讞員商之日領西田君以原告所控之數加之歷年利息巳逹二萬五千兩之鉅姑念原被交易有年往來貨欵不下百萬從寬判金交人銀妥保分六年攤還原告銀二萬兩如違提案押追 
[汝文軒毋再規避]  
　　林漢文控曾充前清江蘇藩署漕總卽現充吳縣糧書之蘇州人汝文軒與唐秉生不理押欵銀二千七百餘兩業經公廨傳案分别交保嗣因汝臨訊不到判令保人蔡立鏞交保限交在案前晚復由公廨傳訊汝仍抗避不到孫襄讞以汝文軒屢訊不到應照原告所控缺席判决姑寬展限兩禮拜函致吳縣知事飭知該糧書卽月來案如再逾限不到係屬自誤即照缺席判决勒保限繳唐蔡仍交原保候核 
城内 
[縣知事批]  
　　（柴商朱恒昌等呈批）查此案前據該業代表劉裕康等呈請當經批示並着向南商會商明以資接洽嗣據該商等具呈又經批示抄案函請南商會查明妥議在案兹據來呈聲明各節是否屬實應候南商會復到再行核奪 
[地方檢察廳批]  
　　（顧姚氏再請嚴提顧阿唐到案批）狀悉爾與顧阿唐互控一案糾纒多時案縣未結本廳查閱各卷緣分產未妥致起糾葛於刑事侵占性質逈然有别釁由爭產係屬民事範圍着卽逕向審廳呈訴以昭劃一至逼醮情事迹近砌聳所請勒提應毋庸議（張仲池呈訴案證未全請求傳集質究批）狀悉爾訴劉阿弟毆打一案業由本廳兩次傳訊爾獨抗傳不到如係理直何以疊次規避個中情節不無可疑候照會該處市公所查復靜以待之毋庸嘵凟（馬福慶爲潘金芝夫婦在押請求保釋批）狀悉爾訴潘金芝與李張氏有夫婦關係並無姦拐情事如果屬實准其覓具妥保暫時保釋聽候核辦 
[勘驗盜案]  
　　船户姚蘭龔發發被盜行刦由第二初級廳拘獲盜犯戴德生許德勝王飛雲張阿三等起出原藏解送地方檢察廳訊辦在案兹悉該船户實係冰鮮船比次到申將貨交卸而回致遭搶刦昨日又有沈紀紀投地方檢察廳訴稱亦遭盜犯戴德生等行刧請爲訊追失贓蔡廳長立委司法巡長梅南枝君帶同法警等詣下海浦麵粉廠後面該船被刦之處詳細踏勘當勘得船上篷索櫓板均遭砍損船中值錢之物盡被刦去船户姚龔口人並船夥三人皆被砍傷輕重不一沈紀紀則並未受傷該船等現尚不能行駛須修理後方可開行梅君等勘畢卽據情禀復蔡廳長請爲核示 
[同族衝突]  
　　浦東三林塘附近聖堂地方鄕民吳炳奎之子阿五昨至同族竹園内摘取箬葉被吳叙卿吳金氏吳沈氏等指爲行竊竹笋用鐵錘將阿五打傷炳奎同妻劉氏前往理論亦被擊傷頭顱血流滿面地方巡警卽將叙卿金氏沈氏連同炳奎等三人送至地方警局立解上海警察事務所連同鐵錘兇器轉送地方檢察廳訊辦 
[拐匪宜懲]  
　　拐匪嚴忠文在上海浙江等處誘拐婦女高沈氏高連氏嚴朱氏吕高氏王季氏游張氏張周氏劉葉氏女子王阿金及不知姓名幼女一口共十人由滬乘輪赴奉天等處販賣爲娼當經該處江浙同鄕會訪悉立將嚴忠文並被拐婦女一併扣留電致淞滬警察廳穆廳長派員赴奉迎提昨日抵滬解送地方檢察廳請爲訊辦蔡廳長諭將嚴忠文收押候辦被拐之婦女十口發交普有堂留養候杳傳家屬認領 
閘北 
[串通行竊]  
　　胡俊記前日至八區控被車夫彭永元與工頭唐立順串竊三和土解經司法科提訊據彭供係工頭徐步芳雇車裝運至唐立順處判將胡彭唐併移檢察廳訊判 
[各執一詞]  
　　陳趙氏前日至審判廳控訴楊惠忠　吞押單不容取贖等情經沈推事集訊一過供詞各執判楊交保聽候覆訊公共租界 
[流究來歷]  
　　陳田章在總巡捕房控告皮貨　客沈祥祥將同安莊假支票騙調現洋二百元業已由探王松濤持票至該莊查對不認昨將沈拘解公堂請究據沈供稱此票係同業實豐祥内之周怡生付來不知是僞因關名譽情愿將洋繳案中西官以沈旣巳繳洋判交原告具領沈交保候補傳人證到案証明該票來歷再核 
[一再冒騙]  
　　聚德隆號夥宋勝明與出店王子生飯司陳茂生串竊該號内貨摺向嘉綸綢莊騙取值洋四百餘元之綢縐質洋分用前日又持摺往騙當被嘉綸號夥黄慕儀察悉報請總巡捕房派控將宋等三人查獲昨解公堂訊供一過判押候吊贓再訊 
[女孩何往]  
　　江北婦人余劉氏因與在逃之方三串拐墳山路三十六號林黄氏家八歲女孩小文由廨押限交人在案昨經中西官復訊以氏不能將孩交出着押滿女所半年如能將孩交案准予隨時酌減押期 
[火夫鬥毆]  
　　輪船火夫沈阿裕陳阿香徐雲生等昨在西華得路互相兇毆印捕向阻不服一併拘入捕房經捕頭詢明斥釋 
[請緝拐匪]  
　　周鼎來住居浦東昨投捕房報稱其妾王氏被某甲拐逃請爲查緝捕頭准之 
[洋東無理]  
　　陸榮卿侯阿堂昨日同至捕房報稱在西華得路某洋人處爲傭被欠工資向索圖賴反敢逞兇等情捕頭諭候查究 
法租界 
[自認酒醉]  
　　八十九號華捕投廨禀稱張祺祺在路上横衝直撞碰及黄包車反將車夫毆打巡捕向之阻止亦被辱駡扯破號衣解請訊究張供實因酒醉所致並非有意與巡捕爲難判罰洋五元賠償號衣洋一元了事 
[不認賠償]  
　　黄包車公司法人高龍控租車人唐文彬虧欠車租並少去號衣等物共計洋四百九十六元昨經公廨傳訊唐供號衣等物均巳破碎並非少去不能認賠判拆還洋二百元限十四天交清 
[女孩待認]  
　　女孩阿狗身穿白羢布短衫元色布和尚襟棉馬甲柳　布單袴赤足穿鞋在法界迷路由捕帶至公廨盤問據供年四歲餘不能知判送善堂留養候父母認領 
雜評三 
[縣議會之干涉司法組織問題]  
　　拒却張汝霖之風潮甫已而質問地方廳組織不適法之問題又繼起上海縣議員之對於本縣司法機關注意有如此 
顧縣議會爲一縣之意思機關縣議會議員之權責在議决縣之地方行政若司法機關之組織純係國家事務與縣之地方行政無何等之關係議員諸君乃以其縣議會之名義一一計議及之母亦不憚煩乎我將觀江蘇省議會之憚煩與否（我） 
[汪蔡回國之新希望]  
　　汪精衛蔡子民二君今日聨翩回國矣 
　　二君者素以維持大局爲宗旨者也自剌宋借欵兩案發生以來國民與政府不免以意見之誤會而彼此互致其猜疑僉壬乘之横生謡諑近數日來調停協商問大有智盡能索之概 
　　今幸矣二君以維持大局之苦衷爲披肝瀝膽之信使知自此以往必有撥雲霧而見青天之一日（萍） 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[自題屠狗小影] [  俶髠]  
　　鈍根愛狗作箴狗篇俶髠惡狗作屠狗圖彼箴不受應得我屠狗乎狗乎爾其猛省圖旣成自題六十四字卽示鈍根縛獅無力屠龍無術如斯巳乎書空咄咄大狗亂叫小狗亂跳一片狺狺閙箇不了願學樊噲霍霍磨刀鋒銛手疾爾狗莫逃殺盡方休是大解脫放下屠刀立地成佛 
[謊報徵求謡言懸賞啟] [  劍秋]  
　　本報自出版以後專以說謊爲事胡言亂語瞎三話四久爲社會上　識者所歡迎邇因營業發逹銷數加增不得不竭力擴充以求完備唯是嚮壁虚造江淹有才盡之時含血狂噴劉四有駡完之日海内同志如有以謡言見惠者本舘謹略具薄贈以答高誼並擇尤聘請入舘主持筆政無任翹盼之至贈欵計分三等如下第一等能擾亂大局者如總統謀叛偉人造反等贈上海信義銀行鈔票二千元 
　　第二等能挑起南北惡感者如某省獨立某人運動軍隊某人派遣刺客等等贈信義銀行鈔票一千五百元 
　　第三等能煽惑人心者如某軍巳抵某處某軍與某軍開仗等等贈義善源莊票一千元 
　　以上贈欵一經登載卽於民國元年六月三十一號在本館發給上海烏有路子虚里謊報館啟二 
[戲擬徐企文致陳英士書] [  臥南]  
英士先生鈞右夙欽繡虎雅慕登龍識荆無緣隴梅莫寄停雲落月不覺黯然銷魂緬維先生鼎裀萃吉華紱凝庥粉黛雲從琴羽風靡步泌水之樂居傚東山之高臥洩洩融融洵堪老於是鄕矣竊思先生固一甕牖繩樞之子也伏櫪閭巷閧焉無聞竟以歇浦一戰賈其餘勇以佔領斯金城湯池之江南製造局遂控大江牛耳掃盪東南半壁一時聲價十倍喧傳洛下疇昔之夜縱不幸就俘縲紲待旦沛沛作楚囚之泣曾幾何時豹尾徵召儼然都督滬軍總長農林出則鹵簿赫赫入則朝雲紛紛炊金爨玉衣羅披綺雖南面王不是過也企文仰而企之已非一日滿擬學步召陵傚顰西子一鼓　氣襲其不備諒尺寸之勳不待蔡蓍也何圖散沙難聚　　難共吞餌蹈穽身拘羑里顧自思殷鑒非遥大總統定援先生之例刮目相看卽日拔擢故企文引領舉踵喁喁而望者已非伊朝夕矣詎知警電喧傳名予叛匪行將膏身釜鉞埋魂幽石而先生又隨聲附和含沙射影不思企文與先生固無軒輊可言道相同也才相同也欲相同也望相同也今企文敗而爲寇非戰之罪天亡我也先生何不思鶺鴒之在原而拯斯同道同才同欲同望之范叔而竞任意蹂躪落井下石不欲使企文並聞千古吁先生之心亦忍矣哉乞先生不棄下愚一視同仁惜蛇雀之微命母讓隋侯楊寳之德則企文生當隕首死當結草不勝犬馬怖懼之情謹泣血以聞因風肅懇敬請籌安不旣徐企文謹上 
　　鈍根按徐企文一庸豎耳烏足與陳英士先生相比陳先生以革命巨子久列同盟製造局之役身先士卒被縛不屈老謀勝算成竹在胸故能詰旦成功身爲都督天命攸歸人民悅服豈若徐企文以烏合之衆妄思摇撼民國起事之前墮人詭計被捕之後摇尾乞憐畫虎不成反類犬世有窶人子而妄想富貴者可以鑒矣 
[更正]  
　　二日游戲文章第一篇第十行第十二字名誤排作石特更正 
自由談話會 
南北二字國民受害者多矣豈南人要中華民國北人不要中華民國耶抑北人要中華民國南人不要中華民國耶要知南北二字爲方向而設並非爲人心而設方向可分人心不可分漢滿蒙回藏五族尚稱一家而况南人與北人乎 
　　共和國有三要素博愛其一也一死宋漁父再死徐寳山博愛何有吾不禁爲吾共和國前途哭矣 
　　吾愿中國愛共和者求眞共和當先求人心共和求人心共和之策去私而已矣 
　　私之一字足以召亂足以亡國今之報紙互相牴牾者私而已矣今之政黨互相攻訐者私而已矣今之南北互相暗殺者私而已矣嗚呼私之一字尚宜存歟 
　　或問於余曰今欲平天下之亂有何策耶余對曰辟造謡之報館安無業之遊民報館造謡人心惶惑游民擾亂天下難安辟報館所以靜謡諑安游民所以維治安此實先修齊而後治國平天下之道也 
昔日觀一報即可知時事今日必觀數報細加討論方可知時事嗚呼此言論界或平和或激烈或眞實或虚誣不能一致之弊荒山僻地中國最多人知中國多荒山僻地而不知中國荒山僻地多金銀財寳藏窖其中金銀財寳者何卽金鑛銀鑛銅鑛鐵鑛煤鑛是也世多有無業者實業家盍興起提倡之乎[  也愚]  
各存意見互相詈駡中華民國之報界也停妻再娶以嫡爲庶中華民國之游學生也理屈而駡駡輸而打中華民國之議員也獨出心裁作孔子新詮中華民國之文學家也今日造謡明日作亂中華民國之鐵血男兒也先行交易擇吉開張中華民國之自由結婚也[  似是]  
　　昔日之所謂革命巨子救國志士者奔走呼號不遺餘力何其熱心今則不展一謀願甘蟄伏何其冷血吾不解 
旣曰共和旣曰統一是處五色旗下者同爲五族之國民則有何内外南北之可分彼自命爲調停融洽者未識何故吾不解[  俠生]  
 
[投稿者血眞] 汪家增一名家珍字易安又號爛泥生年二十歲祖籍安徽休甯現住蘇州史家巷六十六號 
劇談[  玄郎]  
　　前晚聽月月紅陳嘉祥之遺翠花月月紅輕狂佻　騷形怪狀去此等角色甚稱惟咬巾撩衣渾身裊動又搓其手跛其足以巾撩嘉祥之口表情處形容得太道地不免失之過火而令人胸中作惡此等處風化攸關理宜輕描淡冩以改良之務求如關唯之詩樂而不淫方爲得訣然現今之伶人多無學識除一味以淫情褻態蕩人魂魄外固一無所能者陳嘉祥之做工尚稱活潑惟身段太肥胖有類武二花白口粗暴兇悍奇音怪聲直似强盜口吻毫無書生氣息劇中翠香要挾一叚說耍玩時猜頭部後即云附耳上來大笑而入簡捷爽快綽有可取時下每渾身猜到剌剌不休虚糜時間討厭之至全本空城計斬馬謖排而未演失街亭出場四句粉蝶三客串聲調平疲嗓音頗不够（兩國交鋒龍虎鬥）一段亦平平白口說（山人覆姓諸葛名亮字孔明道號臥龍）氣促力弱中涉散漫之病不能一氣呵成學譚亦不得神似空城計中做工純多老貴一派略有心得尚不至婢學夫人摇板慢板中如（大顯神靈）之顯字（十萬神兵）之兵字（放大了胆）之胆字（就在此琴）之此字（下南陽）之陽字（周室大振）之振字行腔使調俱有稚嫩之病（我本是）之本字下不雜奈字（保定乾坤）四字頓挫有緻及（博古通今）之通字在鼻中轉出倣譚派唱法頗見雋炒二六一叚究以年輕力弱之故時有竭態流露出來與小楊月樓正犯同病此戲唱工之佳妙現當推王又宸最爲出色當行 
小說 
言情小說 
[麗綃記（三十一）] [  栩]  
　　婚禮旣畢鼓樂復奏而綰春乃就證婚之席其左右立之主婚人則爲翟愛與喜尤衆方以爲異已聞綰春發爲清婉之音吐曰適才吾女之婚禮乃爲通常之事無足勞諸君注意兹者則爲世間所難能而可貴之愛情爰爲陳述梗概於諸君之前願司儀員爲宣新人雙至以證予言司儀員乃唱新郎新娘入席則見席顏翩然而出其右一麗人羞紅被頰若不勝其嬌惰者則麗綃是也綰春笑而言曰此兩人者初不相稔而其父母漫爲之配今其父母弗在本邦故倩翟愛與喜尤而爲主婚之代表此代表亦非漫爲之者蓋玉成此夫婦者實翟愛與喜尤耳諸君有弗了了者則請讀麗綃記可矣而予以稔知席顏與麗綃之歷史故我爲之證婚歌曰 
　　婚姻之不自由兮强鴉鳳爲鴛鴦矧一面之不相識兮許天壤之王郎憂遇人之不淑兮實恐懼以徬徨惜吾身如明珠兮奈脫手以贈將徹樊籠其振羽兮慕換巢之鸞凰撫此躬之清白兮又何拘乎形跡之偎傍圓樂昌之破鏡兮權實操之於彼蒼彼愛情之娟且潔兮誠昭昭如日月之光謂予言之不可信兮則請證於明日之新郎 
歌已乃笑而離席挽麗綃之左臂卷其絞綃之袖則左臂之上守宫之印殷然如胭脂也而席顏已接手相握爲之整飾出其愛重之至誠而與麗綃接吻爲禮復鞠躬以謝綰春與翟喜二人而堂下之鼓掌聲動如春雷致一片之頌辭曰愛情萬歲愛情之神聖萬歲二（完） 
滑稽小說 
[花果山（三）] [  瘦蝶]  
　　苦心思索了數天忽然失笑道這也不難只須抱定種族革命的宗旨竭力鼓吹糾合同志運籌巨欵一俟人材蔚集餉械充足那時便可舉事了悟空本是個大運動家憑着三寸不爛之舌到處演說借此激剌人心號召徒黨不多幾年居然組織了個恢　花果山的秘密會呌做興山會入會的人却也很多也有居留各國的也有厠身政界的團體漸漸的堅固魄力也漸漸的雄偉於是悟空遂　集會員密謀起義那知却被狐政府詗知第一次發難遽遭失敗一事無成反斷送了幾位同志的性命又被狐政府偵悉係悟空爲主動就行文各山頭要務獲究辦悟空急了便一個觖斗雲翻到了崙頓山莊這莊子原是鷹國的屬地山莊裏頭却有狐使館的他已經得了狐政府的密電就將悟空捕獲這是悟空送得去的那裏防備甕中捉鱉手到擒來拘在使館中正欲解歸花果山幸虧鷹王知道他是個政治犯很可惜他便出頭干預說他没有証據强迫將他開釋狐政府聞知也無可如何糊糊塗塗的罷了此時悟空雖已自由但已是喪家之狗無家可歸的了索性改了西裝耳朶裏的棒兒掏出來當做手杖兩頭光燦燦的却甚别緻自此居留外洋或遊歷各國有一天在矮人國裏考察農林學在那旅館的隙地上親自栽一棵樹兒忽下女傳報有客拜訪悟空迎了進來却不認識細看那人年在四十左右一副不尶不尬的面孔運着極銳的眼光不住的流矚不禁心中疑惑遂運了火眼金睛一瞧知道是個黄狼精便拍手笑看道好好你今天裝了這種樣子要想來試老孫的眼力你那裏能逃了我這雙旁觀的冷眼呢古人說的作僞心勞日拙那纔相信這話很有意味黄老二你說是不是那黄狼被悟空覷破便也哈哈大笑彼经對坐談心說起花果山近日的情形愈形腐敗務須及早設法如有差委願効犬馬之勞悟空道我們分途的去辦俟有機緣隨時電告但是花果山的湘山上新建的明德學　正盼望着你去做舍監呢黄狼瞅了悟空一眼起身辭　悟空復赴南洋羣島等處聨絡同志再圖大舉自此以後前仆後繼隔了數年必有一次發難弄　花果山上的狐政府日夜不安多方防禦（二） 
　　血眞捐去年十一月文潤（二角三分助銅版費謹登誌感投稿函件封面勿書賤名但書編輯部收足矣鈍根啟 
 
 
 

Page 11

 
 
   
 
 

Page 12

 
 
   
 
