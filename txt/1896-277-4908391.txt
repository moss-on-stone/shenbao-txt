# 1896 - 277 - 4908391

 

Page 1

 
 
[校印王氏濳齋醫書五種○脈學四種] [  圖書集成局代啓]  
　　濳齋醫書五種海寗王士雄先生所著先生博覽羣書研究醫學數十年著手成春名布遐邇其書風行海内久爲醫林鴻寳惜原板久已連漫補刻訛悞甚多讀者憾之今緯文閣主人倩本局用新鑄鉛字校印紙張潔白字畫清楚一洗模糊之弊者醫案正續次病源匯參次古今辯論一案一方條分縷析誠醫學津梁也○温熱經緯是書彚輯名人方論互相參考發明仲景諸家奥義實辨别温熱之要書也○飲食譜詳考食物之本性功用洵衛生之寳鑑醫家不可不知○增訂霍亂論是書經烏程汪曰楨先生重加編訂益爲詳備首病情次治法次醫案次藥方共五種每部洋一元半○脉學四種一爲李瀕湖脉訣二爲奇經八脉考三爲脉學輯要四爲李士材診家正眼每部碼洋六角在上海三洋涇橋緯文閣書莊發售 
[論本報紀徐女殉夫事]  
　　自來節烈之事爲中國婦女所最重亦爲中國婦女所最難足以勵風化足以振綱常足以垂來今足以超前古辛而其行達諸朝廷也則表章之嘉獎之旌其門閭隆其俎豆不幸而爲采訪所不及也而其奇節苦行行道之人爲之感泣文人墨士傅爲詠歌雖一時湮没無聞亦足以待後世之闌幽行人之憑吊也觀其百折不回之志含辛茹苦之心眞有富貴不能淫貧賤不能移威武不能屈之概比之古大臣之事君能致其身亦何多讓余則謂殉烈之女守節之婦其處境較事君爲尤難其立志比盡忠爲尤苦蓋士人當束髮受書父訓之師教之讀書旣多積理自富及乎成名更資閱歴故能於存亡危急之秋從容就難雖資禀之獨超亦學問之有以助之也若婦女之明禮者出之世家大族尙不足異所貴者身居窮鄉僻壤之間所謂孝弟忠信禮義廉恥者不特目有所未見抑且耳有所未聞目旣不識一丁身不離乎蓬户旣不續書自無學問且殉節守節之婦女多在青年更無所謂閱歴而遇有變故或因後嗣之乏人或恐强暴之污辱懸梁絶粒地下相從亦何異古大臣之從容就難乎或堂有老親遺孤在抱送死養生存肩獨任歴數十年如一日利害有不計焉窮餓有不計焉毁譽有不計焉俾亡者免終天之恨生者得一線之傳此種苦心孤詣爲尋常婦女之所不可及固無論矣卽世家大族及詩禮之家亦百不得一也千不得一也不特婦女之中有所不及卽鬚眉丈夫或因富貴而隨名或因偷生而失節六尺堂堂不將對之而愧死乎人苟具此節烈之心有守必定有爲使爲士人必能讀書明理侍躬圭璧無忝膠庠使爲官宰必能廉潔自持愛民勤政使爲兵將必能奮不顧身衝鋒冒鏑節烈之人顧不重哉兹閱七月十六日本報所登漢上題襟之第五節云有田畹生者漢上黃陂街義源錢店司事也異鄉作客寂寞無聊乃於數年前納徐姓女郎爲簉室徐女雖小家碧玉而德容兼備秀外慧中三五在東能安義命邇日田忽遘時疾徐女奉侍維謹幾於寢饋不安數日後病勢日增呻吟竟夕徐女惶恐無以自主曾聞人言古人有割肉療疾之事遂潛赴後園僻靜處刳其腹割下肝葉數片煎湯飲之未幾田仍因病而殁徐女悲痛逾恒絶粒致斃刻由田之族弟料理將兩棺共厝八角亭一時文人學士咸作詩歌以紀其事云云閱竟不禁爲之慘然悲肅然敬慨然言曰有是哉徐姓女郎何如是之手辣而心堅情眞而意摯乎此事不出於大家而出於小户不出於大婦而出於小星尤爲難得夫當夫病而奉侍維謹固爲婦女之職在稍知輕重者無不能之誠不必爲徐女重至於夫死而或痛極忘生或懸梁自盡或服毒輕生此皆激於一時之氣雖可敬而尙不過血氣之勇若絶粒而殉則何異從容就難其平居之操守可想而知世之割股者猶屬外膚雖出於至性至情然尙可忍也至於刳腹何等痛楚誰能下此辣手至刳腹而割肝更非倉猝之事苟非心定志堅者何能下手故余於徐氏女郎不禁一瓣心香祝禱以上昇天界者也說者謂人貴庸行割股療疾及輕生殉節皆爲奇行人苟能於庸行無所忝則奇行殊可不必死固有輕於鴻毛重於泰山者然有死而曾無補於事雖重而亦輕此古人所以有愚忠愚孝之說也不知人非庸行之極不能爲奇行且非奇行亦不足以勵庸行人患不知愚不能愚耳苟天下之人皆愚則天下不難治矣若徐女者其如論語所云其愚不可及者夫 
[本館接奉電音]  
　　昨日下午京電傳來諭旨一道硃筆二道敬謹譯登○本月十七日奉旨這所叅疏防斬犯越獄之管獄官山東代理曹縣典史劉廷桂著卽革職拿問交李秉衡提同刑禁人等嚴訊有無鬆刑賄縱情弊按例懲辦有獄官代理曹縣知縣曹啓堲雖據報先期公出究屬疏於防範著交部照例議處仍勒限將逸犯陳永椿嚴緝務獲究辦餘著照所議辦理該部知道欽此○十八日奉硃筆惲毓鼎轉補左春坊左中允高賡恩補授左春坊右中允欽此同日奉硃筆襲照瑗補授宗人府府丞欽此 
[臺灣近事]  
　　日本友人來信云東歴八月十五號日政府接臺灣少將立見氏傳電稱派駐臺灣之少佐佐藤氏大尉古市氏均已罷職中佐增田及石塜二氏發交軍法處曾議處分尙有文官數員亦擬懲罰緣前者土兵亂事時諸員臨陣退縮故有以懲之也○又云臺灣所有憲兵及警察官計共三千二百餘人查是處人口約有三百萬之多政府深慮管理不週擬加派若干前往又云七月三十號立見氏函報稱六月二十八號之夜頭圍警察官某氏率領巡查十數名往福德坑巡邏途中忽遇土兵襲擊警部一名死焉頭圍守備隊少尉石丸氏得報卽揮兵赴彼救援土兵約四十名見而來襲幸早豫備得將土兵擊退○又云臺灣所駐憲兵一小隊於本月四號圍困竹各西將土兵隊長擒獲其時日兵所携火藥忽然炸裂以致憲兵負傷者多至十一名 
[理事已派]  
　　某日日本大坂朝日新聞云中國駐劄日本欽差裕星使已派定各口理事官照會日本外務省請給文憑外務大臣隨將認可狀頒發并咨照各地方官計横濵漢理事官譚君建甫名祖綸神户理事官世君繼高名楨長崎理事官仍張君子豫名桐華至餘隨員繙譯等官尙未詳悉然從此我華民庶可復覩漢官威儀矣 
[領事回華]  
　　循環日報云中國駐新嘉坡總領事張觀察弼士奉王夔帥張香帥電調回華商辦鐡路觀察於本月十二日附德國巴仁郵船起程大約十六晚可抵香港聞觀察此次在香港少駐行旌卽赴羊城禀見大憲一俟船便卽由穗垣取道北上云 
[燕市秋聲]  
　　都門訪事人寄語云某甲賣帶子爲生居南城之鞭子巷童養一媳方十三齡六月杪甲妻使媳持物赴典當質錢五千典當僅與三千五百文媳持質禀歸甲妻怒媳無用且詈且打媳竟含涕吞烟膏移時神色瞀亂鄰人窺出告甲其妻并不爲灌救反詈媳爲裝腔作調推出門外媳極思飲水奔至街頭井上飲馬石槽伏飲井上人窺 
 
 

Page 2

 
 
其神情恍惚阻不令飲適鄰人偕媳家人道至忙扶媳歸未及家門毒發倒地不能前進遂死於塗報南城司相騐官見死者身帶傷痕因將中夫婦均繫囹圄○瓦匠邵姓爲某家修葺宅房歴有年矣今春忽覓邵師弟劉姓者爲之修葺邵疑劉奪其主顧心銜之六月廿八日劉在延壽寺街小飯鋪早餮適邵偕夥四人亦來飯偶見劉不啻狹路相逢不數語扭劉出座四人共毆之拳棒交施股脛幾折經人解勸劉匍匐去邵復約四人至琉璃廠吉興館茶社吃茶邵一面飲茶一面絮語舊事不知如何心痛暴發登時目瞪神呆茶社人見勢不佳促四人扶邵去方至門外邵卽氣息奄奄不能起立旋斃門前邵弟聞知急赴北城司署報知誤稱其兄被劉毆死司官往騐見邵屍無傷未免詫異乃禀明城憲次日飭五城會騐云○某甲者年届而立性情偏執混混之流也與琉璃廠書鋪某乙有夙讐二十八日約同丙丁持刃至該鋪門首乙知多兇少吉避匿不見甲等無可如何嗣經人勸走至廠東門茶社意欲啜茗而茶社主人阻止不令進門甲怒甚登時氣閉救之不及竟歸枉死城中甲妻聞警找至移禍於茶社主人現已由北城司飭仵相騐屍身並無傷痕不知作何了結○昨有友人述及鐡路一節前議天津修至蘆溝橋今聞議改軌至永定門外大沙子口前日已有委員帶同多人沿路探看土性丈量地址未知是否改軌也容偵悉再録 
[鷺海秋潮]  
　　厦門采訪友人云漳州雲霄廳銅山水師營餉例由厦門發給其半尙餘一半向福州領支每月由銅山叅將派弁齎文請領前月某弁帶同兵目某甲暫寓南澳公館俟將餉銀領到採辦所需各物然後回營某日因事附航船往漳州另遣兵目挑銀附白水營渡船回雲霄營次孰料事爲已革之湖南台州兩處劣勇四人所悉卽與之結伴未幾一人崇於病魔遂祇有三人就道迨至白水營登岸遵陸路過某村時已昏黄兵目方投宿某莊三革勇亦先後不期而至寒燈旅館竟夜無聊天明卽相約出門甫行十里之遥三革勇突將兵目連砍三十餘刃立時斃命遂刼取其銀而逸事爲某弁所知投地方官署報案雲霄廳亦遺差役至厦先將患病之勇何住并移請訪拿兇犯病勇供出三人係台州某鄉人二人姓黄一名忠岳一名貴其一爲王某久住厦門時赴四鄉謀事未成等語現在各署已懸賞購拿矣○月初某日銅山營守備鄭守戎因巡洋之便順道至厦門行經白水洋見有一八槳船形跡可疑遂揮勇上前攔截船中人慌亂異常有一二人泅水而逸其餘五人均就獲解回訊之供係海盜并起獲贓証刀械傳聞卽上月杪行刦一蒜頭小帆船之犯旋於初九日解至厦提署發交厦防廳研訊○五月迄今天久不雨炎威大熾寒暑表升至九十七八度之高小屋中竟有百度以上者金門各鄉時疫又起死亡枕藉慘不忍言獨同安漳碼各鄉普沾雨澤何天意之不均若此耶○户部街小衙前栅門内烟館主小炎闖棍頭目也招納亡命結黨横行誣詐良民道途側目楊觀察訪知其事諭令料理海防廳及保甲局各員訪拿懲辦旋經某司馬勒限將小炎及其黨某甲某乙交案訊懲再將内丁二人送究而訟棍黃白等自有茶棧巨商爲之說者謂經此一番雷厲風行或者地方可安靜數月乎 
[韓事詳登]  
　　中外新報云高麗近似平靜月來並無警報惟俄人權力日益加長高王仍寓俄使館雖經臣民疊次奉迎仍不廻宫俄署使以高麗兵力未足爲辭挽留高王少住俄人訓練高兵一如俄式俄國駐韓官員兵士受聘訓練兵卒又另向俄國延武弁二十員以供斯役俄人此舉所關甚大他日卽高王還宫而兵柄亦永操之俄人之手矣近又有赦還閔泳誠一事不可不紀閔泳誠於東學黨未亂之先原任度支大臣權傾朝右自更新後予以十年流謫遠島之罪今忽爾赦回外間猜度其故約有二端一謂好俄諸臣故以要結衆心一謂惡俄者欲藉其權力以制好俄者之舉動二說未知孰是至鐡路一節尤宜留意美人已與高廷訂立合同包築鐡路由漢城達濟物浦法人亦以爲請欲包造漢城至鴨緑江漢城至文山二路日本人亦擬籌築包辦漢城至釜山之路 
[出洋人數]  
　　中國地廣人稠謀生不易自海禁大開華人之出洋謀食者所在多有卽就新嘉坡一埠言之本年由厦門汕頭沓港瓊州前往者西六月分共約一萬一千三百四十四人七月分共約九千六百九十四人分而計之則由厦門往者四千九百六十九人由汕頭往者一千三百六十五人由香港往者二千九百六十一人由瓊州往者三百九十九人攘攘熙熙備極一時之盛矣 
[鐡甕新秋]  
　　鎭江訪事人函云世之至苦者莫如娼故比其地爲火坑鎭城三元巷妓館林立惟土大娘家尤推巨擘妓女之多塲面之闊生涯之盛眞可號爲銷金窩所植解語花均由麋臺鹿苑間培植而來近聞該鴇母每任意凌虐小妮子常有望入枉死城而不得者人言藉藉謂有某如意珠自尋短見者正不知崔護重來惆悵何如也○炎暑已收新秋薦爽盂蘭盆會大街小巷每於此際次第舉行每夕逐叚分坊鐃鈸叮噹香烟繚繞幾於比户皆是有一種不肖假僧道長辮輕衫俗呼之曰唸先生雜於僧道之中誦經緯佛頗類吳中宣卷蓋亦俗尙使然也○七濠之北有紅橋焉緑楊夾岸芳草沿堤一水溶溶彷彿桃葉渡頭景象近日河流陡漲潮來汐往拍岸平堤有本地人某甲年二十餘猶有童心日前路經橋畔俯眺清波汲汲然裸衣赤足浴乎中流正在載沈載浮得意揚揚之際不料陽侯已捉至水晶宫裏去矣未幾屍浮水面臨河居民見之立卽鳴知坊保至河干出貼招認甲父聞信奔至涕泣滂沱然已無可如何祗得備棺埋葬○周某家住金山河向在瓜洲某布店爲夥兹已辭歇月之初十日周因事至店欵留午飯少頃棧房内失去大布十疋疑係周竊飭學徒追至周家查獲原贓點之尙少四疋勒令交出周指天畫地堅不承招學徒命其同至店中周諾之行至運河邊聳身躍入清流學徒狂呼救命居人聞聲而至則已占滅頂之爻矣遂一面將學徒指交瓜洲地保一面告知屍親布店主知事不得了急倩魯仲連出爲調處備棺收殮並贈以洋蚨一百枚事始寢○小街某妓寮有校書名秀英者華年綽約姿容絶代彷彿薛濤再世蘇小重來枇杷門巷車馬常盈無如該妓目高聲價非豪華公子不與之周旋故平常狎客欲求一面不啻癩蝦蟆想吃天鵝肉前日有道差王二董麻子二人屢欲尋歡均被詫辭婉卻不由忿火中焚謂小妮子旣墮烟花豈由他擇人而事卽於初八晚約集青皮二十餘人各持長棍破門而入勒龜鴇假洋數百元無以應若輩遂叱燕嗔鶯諸妓咸乘間翻墻而去王董怒猶未息令諸青皮將室中所有搗毁殆盡次日經和事老再三排解以番佛百尊爲壽並購鞭花紅爲龜鴇服禮 
[書院月課]  
　　杭友來信云本月初八日爲孝廉堂官課之期由監院禀請廖中丞主試中丞批准後卽委莊人寳太守赴院點名給卷題自子曰知及之一章賦得星橋駕後鵲方回得回字又初九日爲杭府書院東城講舍應輪錢邑尊束季符明府考試文題如恥之莫若師文王一節賦得露冷蓮房墜粉紅得房字 
[嶽廟賑孤]  
　　杭州訪事人函云杭州法華山東嶽廟每屆七月間舉行朝審相沿已久本廟自初一日起至十六日止由各班勸募冥鑼分給孤魂雖屬無稽而崇信鬼神之德者俱言之鑿鑿以爲幽明一理也土人有病瘋者每於朝審時拿至廟内審問往往輙有效騐本月初六日爲某號班期有瘋人一名年約二十餘由其家人用轎舁至嶽廟一路呌駡跳出轎中至再至三後用繩索綑綁始得將就到山晚間將瘋人穿上赭衣頸繫細鐡索鎖入地獄由其家人看管另用稻柴紥一象人向繫焉及二更時嶽帝升座由案書傳諭提牢廰將獄内兩犯一并帶至堂上吆喝亦如衙役當叱兩犯跪下案書隨問瘋人云有何寃孽一一供明敬聽大帝判斷瘋人口不作語又命將草人重責責畢復訊始代鬼供云寃魂吳姓係無錫人瘋人前世朱姓吳縣人二人合夥開窰貨店由朱經手店旣折本朱又乾没洋三百元遂鬱鬱以死現在冥中困苦非常無錢使用以致不能超生不得不尋伊索欠伊又一毛不拔是以憤甚叩求大帝作主伸冤案書卽傳大帝之命云寃家宜解不宜結况錢債細故並無索命之理今特爲汝等解釋令其備冥資十萬以償此欵另延高僧禮懴超度汝魂以後不得纒繞瘋人方低首無言移時卽能自稱遵斷隨命畫供亦 
 
 

Page 3

 
 
知搦管遵畫而退所需冥鏹由庫借給當堂焚化然後照例舉行朝審至天明瘋人病果霍然矣諺云莫道無神却有神然乎否乎 
[寒山秋眺]  
　　姑蘇采訪友人云著名梟匪袁長標前因緝捕緊嚴銷聲匿跡近復糾集黨類麕聚吳江縣屬同村聚賭抽頭專以良民爲魚肉縣主訪聞其事飭差役某甲率同夥役雇舟前往諭禁若輩非惟不服視差役如孩提甲忿甚將袁之羽黨姚禮才拘縶袁竟糾同匪類追至半路連船一併刦回旋經紳董報知飛划營管帶胡都戎都戎親率健兒帶領飛划船數艘駛往彈壓迨至則袁已聞風遠避賭塲上闃其無人蹟至袁家見門前繫一巨船船中滿裝石蛋所刦差船亦繫纜焉入其室見差役綑縳暗屋中所有船中差票糧串簿據悉藏匪室中姚因足疾不良於行經都戎搜獲解送吳江縣署歸案訊懲○海州民婦李陳氏以本夫李某身死不明控諸州署旋復赴省上控未幾又投都察院控訴發回原省訊理案逾三載終不能結近經趙展如中丞訪悉氏實被著名訟棍候選同知某司馬唆使包攬是以有恃無恐膽大妄爲爰於某日札委海州州官緝拿究辦旋據州尊回禀知司馬現已避匿省垣中丞遂於本月十四日諭蘇州府桐太守總捕同知劉司馬及長元吳三縣宰内外兩中軍城廂六總巡一體協緝務獲究懲諸員奉諭立傳各圖地甲親至各處烟館客棧逐細嚴查○某甲年逾知命向在閶門内閭邱坊候選道某公館司帳籍某日因事至上海事畢卽於本月十三日乘某信局船回蘇午後五下鐘時行抵碼頭將衣服數件番佛三十尊打成一包交舟子收𫏎然後至某茶肆啜茗詎料已爲岸邊騙子所見俟甲去後卽上船向舟子冒取舟子不辨眞僞卽將原物交付逾時甲來船索取舟子始知遇騙目定口呆甲大怒聲言若不照數賠償决不能了言已悻悻而去翌日下午舟子偶行至詠香戲園門首瞥見銅工某乙面貌頗似昨日行騙之人不問情由上前拉位抵死不肯釋手乙茫無頭緒旁人詢知其故舟子尙堅指乙爲騙子旋經人勸至渡僧橋鴻運茶樓評理兩造遂各邀同業多人互相鏖戰當將茶肆器物毁壞甚多幸識時務者極力調停然信局中人已受傷其三皆須醫療矣突有口操湘音之某營長隨謂失去生絲衫一件洋傘一頂護書一枚洋蚨三翼欲令茶肆主照賠一時聲勢洶洶又將毆鬥而時已黑曛未識究竟惟聞此事已涉訟公庭矣○傳聞某日元和縣葉大令因公出署途中忽有一人曲背灣腰向輿中睇視大令勃然大怒喝令拘拿比回署立卽升堂提訊謂汝欲看本縣有無頂戴乎其人供稱然也邇者各處人言藉藉咸謂大老爺已摘去頂戴小的力辯之曰大老爺係爲官清正治下皆呼爲青天斷不致有此意外之事現雖被人控告依小的之見大憲决不肯輕信人言是以小的一看大老爺帽上有無頂戴也言已復撫掌大笑曰小的雖未讀書亦可謂料事如神矣大令無可如何祗得暫發刑房管押 
[皖省近事]  
　　據訪事人云自前去兩年江以南洲地一律豐收然當高阜之處不無稍受花乾收成不一今庚端節後霪雨爲災近出州縣出蛟洪水陡發省城米價因是日增百物騰貴幸地方有司慮青黃不接民食爲艱一面禁屠求晴一面開倉平糶未幾早稻登塲市中米價稍跌詎月來炎亢異常三農又需雨澤懷寗縣吳雲濤明府因又出示禁屠求雨自初八日起至初十日止依然火傘當空縣尊又重申禁令日來米價陡漲如前計目下猪肉每斤百文菜油每斤仍一百十二文麻油每斤一百二十文但歴年來每屆秋收各物價廉故豐登之後生意漸有起色民間咸望有秋者以此乃今歲不然商農交困情形實爲從來所罕見云 
[五馬將來]  
　　松江陳蓉曙太守准於今日涖申上海縣黃大令已於昨日飭十六鋪小甲在大東門外大碼頭陳設一新在彼伺候 
[靈輀過境]  
　　前太倉州程直刺作古後由其公子忠詔扶柩回籍舟抵本埠黃大令飭丁送祭筵奠禮並親往舟次弔唁昨日程公子身穿素服乘輿至縣道謝黃大令延入花廳晤談良久始别 
[請追首飾]  
　　張阿根之妹小字阿四夙與操烟土業之張夢周有私前年背人將首飾四件借與夢周刻下已適夫家恩情遂斷某日向夢周索取所借之物夢周以失業已久無力贖還爲辭阿四遂訴之伊兄阿根扭夢周至十六鋪巡防中局請究李蘭史二尹判將所借之物於十日内一併歸還 
[憲批照録]  
　　蘇松太道黃觀察日昨批示安和輪船求卹難屬禀詞發貼用再抄録批蔡耕生禀候彚核辦理單附批陳李氏朱王氏禀該氏現在住址何處着再查明禀候核辦毋稍遲延自悞切切批陳忠葵等禀此禀批示後卽送担文律師核辦兹據答復死者行李衣物例須逐件估價未便籠統開報等語著卽遵照迅速查明逐件估價開單禀候核辦毋稍遲延自悞切切批汪桂興禀該氏現住松江府東城内究竟該處是何地名著再聲叙禀候核辦毋稍遲延切切册附 
[流民肇事]  
　　寗帮衣業前日在四明公所設壇建醮衆丐紛紛乞求佈施流氓亦乘間混入有僧人失去大衣一件報捕查緝旋經旁觀之某甲目見此衣質於某處押店當卽贖出至晚該業中人又失去鞋子指爲甲竊衆欲攅毆該僧告以此非竊物之人卽向之來訴竊衣者衆流氓以誣良爲竊七張八嘴一擁入内與該業中人爲難時適十一點鐘但聞人聲嘈雜擾紛紛並將該業中一人拔去後不知所終 
[上海縣案]  
　　陳子才陳世才弟兄前控徐文祥藏匿田單一案疉經訊問著交出方單在案昨經蔣刺史覆詢徐文祥供已取到一畝之方單繳案陳子才等求將田單給領求請銷案刺史著各具切結將單給領了案○陳基林控金梅春等佔匿田畝一案由刺史提集人証訊問陳供有田六畝一分坐落二十七保十圖新閘地方與金梅春金范氏等合業自名下應田三畝七分向托金梅春代完錢漕餘由金梅春金范氏等執業相安已久刻田價飛漲有洋商欲買此田丈見只有二畝三分所以洋商不要向金梅春等詰問一味推諉求請追究金梅春金范氏等供此田雖與陳合號年常代完錢糧亦是要好現陳控稱田忽缺少小的等實不佔他田地想來是從前清收時原辦册書悞報以致糧地不符求請察斷地保陳惠亭供係挨年輪當如何缺少無從知悉刺史衡情之下判著金梅春等繳洋六十元斷給陳基林陳將方單給金以後各不相涉具結完案 
[法捕房發落]  
　　昨禮拜三鄭大令蒞捕房會同謝副捕頭發落各案命提竊取江孚輪船紫銅之蔡長生金阿戇著先行枷號一月期滿責放○薤髮匠陸功恒失業無聊行竊英界壽康顔料一箱轉向生裕顔料店求售認出原贓拘送捕房解經鄭大令訊供命提到案照原斷笞責一百板從寛斥釋○小東門源太昌烟店冒牌混售皮絲並私刊仿單圖章爲林裕隆偵知具控公堂經大令訊供飭探帶同原告至該店將印板抄出繳案包探禀稱該店不肯交出大令命提該店夥王鵬飛到案研究王供稱並無板子實向掮客買來大令以其狡展著拖下重責王叩首求經上海縣黃大老爺出有告示爾店膽敢效尤以身試法訊至此包探將抄出之裕順曾記烟包紙及仿單呈電大令謂此非用過之物顯見作僞究竟板子何在若不實供定子責懲王始供認刊有板子三塊交學生收藏大令飭探帶同王鵬飛將板子吊出呈候核奪原告林信隆斥退著明日公堂候訊○前者老義和棧主吳蓮波代其親戚趙宦控家丁張海亭誘領主人之妾潛逃滬上至老義和棧騙去皮箱六隻經鄭大令迭次訊供押比旋據吊到田房文契三十餘紙存案待領張海亭疉次帶比著交逃妾到案迄今案懸日久未據交到邇日張在押患病漸次沈重管獄西人禀知捕頭轉禀鄭大令帶案騐視果係病勢沈重昨日飭傳原告吳蓮波到案大令再三研詰誘拐情形吳稱老義和棧向托孫明山經手孫現開名利棧張與孫素來認識故此次亦在名利棧拘案大令謂張海亭現在患病沈重須帶出醫治待病愈再行送案究追明日投捕房修示○七 
 
 

Page 4

 
 
月十八日有蘇倫賢控陸炳榮欠銀一百四十餘兩經大令訊供著陸交保出外限三日内將本銀如數交案陸依限呈繳大令命存候給領詎原告一去不來屢次傳催亦不到案昨日大令飭傳陸炳榮到案將呈繳銀一百四十餘兩呈具領狀依舊領回○騙子李連發枷號期滿命帶案開枷照原斷笞責一百板還押覓保設攤賭博之朱阿坤枷期已滿命帶案開枷照原斷笞責一百板還押覓保開釋 
[美捕房紀事]  
　　本邑人周阿金住北河南路第六百三十二號門牌開設馬車行娶蔡氏爲妾氏不安於室於某夕席捲而逃所值甚鉅周口出找尋杳無下落因告知捕房前晚八點鐘經包探倪順泉查知該氏自逃出後爲萬陽茶肆下餅司邵阿二之妻邵吳氏藏匿在天潼路新興里故將邵吳氏及蔡氏一併獲解捕房捕頭略詰數語飭卽解送英公廨請讞員訊辦○無錫人鐡工徐阿佩有鍍金對時表一枚借與同業張阿善已歴五月屢索不還昨日午後在百老匯路耶松船廠門首相遇徐向索取張佯作不知由此爭毆適包探倪順泉巡至一併拿送捕房○崇明人薛川榮昨日上午行至天潼路第五百十二號門首見脚盆内浸有衣服若干件回顧無人竊之而奔適與包探倪順泉相遇不及兎脫當被人贓一併獲解捕房押候送廨訊究○鄉人顧達夫駕駁船一艘停泊虹口竹行橋欲買穢物此船被江北人竊去撑至下海浦拖上岸灘行將修理昨日上午顧始尋獲因喚二百九十號華捕將王阿根胡金龍陳阿二三江北人拘入捕房押候解送英公堂訊究○寗波人干阿來向爲馬夫現棄舊業操三隻手生涯從未破案昨晨溷蹟吳淞路鬥鷄塲内包探張阿五見其情節可疑當卽拘獲詰問之下干初尙抵賴嚴詰至再始和盤托出計贓甚詎並稱各贓均托吳淞路聚昌押店夥周阿明出銷卽將周拘至一併押候吊贓送廨訊究○蔡福記馬阿五均設攤天后宫爲小本營生昨午因爭奪地叚互相凶毆經四百四十四號華捕拿送捕房當由捕頭斥釋○前晚有年約三四歲之女孩在北河南路啼哭無人認領經某號走街捕送至捕房捕頭飭轉送英公堂請屠别駕安插 
[作善降祥]  
　　本館協賑所接到溧陽退思齋主人助鹽城伍祐塲潮災賑洋五十元方今各處水災災民載嗷嗷待哺幾如山陰道上應接不暇猶幸四方樂善諸君源源接濟俾解倒懸當卽彚解災區代施仁術先誌數語以謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[醫院二則]  
　　浦東金家巷人金阿邢年已知命腮下生一瘤已歴七八載無甚大害不以爲意詎料近今日見增長甫閱旬餘竟大可若碗飲食起居在在不便金萬分驚懼於昨日投虹口同仁醫院求治醫生騐視之下謂能割下囑以靜養院内約期邀集名醫監視奏刀云○吳蓮芳者年十五歲肄業機器匠昨在楊樹浦怡和絲廠工作伎藝未熟遽與機關親近致被亂下手指三隻同夥卽送至同仁醫院求療 
[英界公堂瑣案]  
　　黎副捕頭禀稱昨日訪知賭棍陸阿榮沈阿海莊阿才周阿四徐生文顧阿法薛阿六林阿生等八人在楊樹浦某茶肆中羣聚賭錢因卽遣巡捕往拿兹連賭具解案請判陸等同供稱小的等皆當小工以餬其口是日適放工出外偶至小茶肆啜茗小憇不敢賭錢别駕商諸薩副領事然後判令各罰洋銀三圓陸等一再求寛别駕乃改判各罰二圓如不願罰則管押一禮拜○包探秦少卿禀稱昨日某報關行執事人劉心一至悅生洋貨店購物付以洋銀一圓悅生夥估知銅質向之調換以致互爭劉所穿白色香雲紗長衫悞沾西人寫字所用之墨水旋互扭至捕房聲訴劉係體面人捕頭因准其以洋銀十圓爲質釋令出外今未投案悅生夥鄭麗清訴稱劉當時出銅質洋銀一枚買物告以此係僞銀劉堅不肯認以致爭閙并被擲毁算盤嗣欲將墨水瓶抛擲不料傾在自己衣上别駕著於禮拜五覆訊○賊犯周阿山張阿榮曾由别駕遞解回籍今又來滬串同行竊潘友全曹雙福王雲友等三家綢布衣服及銀首飾質錢俵分事爲縣署捕役夥潘阿金所知向之訛詐洋銀五圓數角事由包探秦少卿查知拘押捕房昨晨解至案下齋呈上海縣給捕役之腰牌一面潘等三失主投案領贓周供稱小的係寗波府屬某邑人張供稱小的係鎭江府屬某邑人又同稱流落滬江乏資回里無奈作此不端之事尙乞施恩潘供稱小的在縣署捕役某甲處當夥役以後不敢再犯矣求大老爺曲怒一遭别駕判令將周張各笞責一百板分别遞解回籍潘送請上海縣嚴辦贓物分别給失主具領○包探趙銀河禀稱江西某邑人劉和尙前曾犯案送請遞解回籍今又潛來經小的查獲解請究懲劉供小的實是寗波人惟父親曾至江西生理以致前者大老爺悞認小的爲江西人小的前雖犯事業已改過自新在十六鋪南當某鋪汛捕夥役不敢復來租界近因患病欲至周太僕廟家中靜養以致行過租界之中别駕著押送出界○包探孔阿才禀稱昨晚賊犯王山元撬毁陳萬源後門竊取綢衣銀飾兹經小的緝獲解請究懲陳投案領贓王供稱小的係寗波府屬某邑人行竊該死叩乞恩寛别駕判令笞責一百板遞解寗波原籍贓給還失主○二百九十二號華捕解朱和生至案别駕問所犯何事朱供主人在某戲園觀劇小的入内伺候忽被拘來旋有南順記夥某甲投案聲稱朱實是棧内車夫昨在戲園中偶因小便出外守門人卽阻不許入且指爲看白戲拘押捕房今日可否交保别駕准之○一百八十四號華捕解駕車飛駛之馬夫熊萬興請罰别駕判罰洋銀三圓如數充某處醫費○天儀茶園新排狼心狗肺一劇捕頭以其淫褻不堪禀請傳園主訊究昨晨包探黃四福將園主何永寛傳至案下並呈出所刊戲單其中細目有上臺基吊膀子諸名目别駕問何故排此誨淫之戲供稱目下競尙新劇家家排演故小的亦爲此以冀領異標新别無他故别駕謂忠孝節義之戲何不可濵而獨演此以致敗壞風俗耶供稱小的排演此戲原望感化民心别駕大怒謂此等戲劇引誘良家子女不少尙敢稱感化民心乎本應枷責姑念初次格外從寛遂判　洋銀一百圓 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年七月初八日京報全録]  
　　宫門抄○諭旨一道録前○皖撫福奏叅營縣分别懲儆摺○又奏知縣留省學習片○江督劉奏艇船失事沈没分别懲辦片○御史彭奏請嚴除濫保之弊片○豫撫劉奏實缺總兵在籍丁艱摺○御史敬奏叅酷吏濫刑請飭查案摺○桂撫史奏奉别府縣片○漕督松奏報撥隊護送漕船緣由片○七月初八日兵部太常寺正白旗值日無引見○溥侗假滿請又○承俟　假十日○吳樹梅錫光各續假十五日○李鴻藻續假一個月並奏請開去差使○倉塲奏漕船五日回空○召見軍機皇上明日辦事後進内至建福宫聖容前行禮畢還海○○尙書銜安徽巡撫臣福潤跪奏爲緝捕營員會訊獲解盜犯擅用刑逼知縣於擄刼重案延不破獲應請旨分别懲儆恭摺仰祈聖鑒事竊據署蕪湖縣知縣李家澍禀報該縣城外百家鋪地方同茂錢店於本舘二月二十七日黃昏時分被盜行刼拒傷店夥失贓銀二千八百餘兩勒據兵役會同緝捕委員兩江補用副將李振標先後獲犯　　禮米之煥張學易杜聚昌潘老三郭玉亮小五孜七名迭次研訊均各供認糾刦本案得贓併究出褚廣禮宋之煥張學易杜聚昌潘老三五犯均係精健營勇丁祇以起贓無獲證據難憑未敢盡信禀請委員審辦以昭愼重其時臣已訪聞精健左營駐紥該縣實有出外生事之勇而旣獲各犯經原拿委員會縣刑訊案情恐有未確當經批飭太平府知府方連軫馳往督審旋據該府禀稱督同該署縣缺提褚廣禮等悉心研鞫各犯供詞翻異飭提眼線人等環質亦未能指證確實究明褚廣禮等先於前日往陳二新開妓館閙事吃虧某日曉飯後除杜聚昌一名在營支更並未出營外餘俱續往陳二館内聲言報復陳二請人調處服禮陪罪喧閙一時有餘勸散回營時近二更知同茂被刼之事實未在塲夥搶拿獲到縣李振標會訊時喝用嚴刑嚇逼成招情事訊之李家澍亦稱犯供可疑故請委審内請隨同更正另行設法偵緝等情又經行提人犯到省發據安慶府覆審具禀核與太平府訊供情形脗合臣伏念盗憑贓定此案贓無一獲犯供全翻所稱該勇等滋閙妓館解散出門已在同茂被刦之後其非本案正盜似無疑義褚廣禮等充當營勇連日闖閙妓館實屬不守營規該營統領候補道劉作樑失於約束營務怠荒任令勇丁私出滋事又復掩飾廻護並不將實情禀明咎有難辭業經另摺奏叅革職應請毋庸置議李振標充當蕪湖緝捕委員所司止於緝匪褚廣禮等經其獲解到縣應聽該署縣研究何得妄事干預乃旣赴縣會訊又率行擅喝令刑逼成招若非再四覆訊幾致釀成寃獄似此玩視人命任性妄爲斷難稍事姑容據營務處司道會詳請叅前來相應請旨將兩江補用副將李振標卽行革職以昭儆戒至該署縣李家澍平日辦事素稱精細惟承審此案盜犯於李振標會訊刑嚇時並未禁喝究屬疎忽迨請委員覆審已有不敢自信之意且經隨同太平府究出確供與自行更正無異尙屬可原第同茂被刦案越兩月有餘正盜眞贓迄未破獲捕務廢弛亦未便予以寛容併請將署蕪湖縣知縣李家澍撤任摘去頂戴以示簿懲仍飭營務處通行練防各營嗣後營員緝獲匪犯悉解地方官虚衷研訊原拿員弁不得隨同會審致滋寃濫除飭將訊未滋事之杜聚昌先行省釋並將褚廣禮等分别斥革棍責遞回原籍交保管束併飭接統精健營之韓大武整頓營規嚴束勇隊曁飭接署蕪湖縣勒緝贓盜務獲究報外謹會同兩江總督臣劉坤一恭摺具陳伏乞皇上聖鑒訓示謹奏奉硃批另有旨欽此○○福潤片再新選歙縣知縣易華俊現已到省繳憑應卽飭赴新任惟安省發審局正值清理積案之際審斷需員該員前在安徽曾任五河盱眙等縣審案本其所長於地方民情較爲熟悉請將該員暫行留省派委發審局清理積案一俟積案漸清卽飭赴任供職據藩臬兩司會詳請奏前來除將文憑咨部核銷外謹會同兩江督臣劉坤一循例附片具陳伏乞聖鑒訓示謹奏奉硃批吏部知道欽此○○劉坤一片再蘇松鎭標左營一號艇船於光緒二十年八月十四日在十滧口外陡遇狂風將船舵葉擊碎飄至二條豎河口外洋面弁兵忙亂之際船内更香餘燼燃著藥包延及火藥艙以致震開船首登時沈没在船弁兵均經落水計淹斃六名餘由漁船救起並將隨船大砲洋鎗桅篷等項雇覓機匠撈獲其餘零星等件無從撈取飭據蘇松太道委員查明該艇在洋面遇風失陷委係事起倉猝人力難施與平時疏忽者有間該管駕不愼營哨各官業經提臣譚碧理分别記過摘頂示懲應請從寛免予賠造經前署督臣張之洞咨准部覆行令查明辦理等因臣覆核無異除咨户部兵部工部查照外理合附片陳明伏乞聖鑒謹奏奉硃批該部知道欽此○○御史彭述片再各項勞績經部臣分别異常尋常奏明通行在案所有例保自應一律遵照近聞多違定章有越保者有保三層者希圖蒙混仰邀恩准夫軍營請獎戎馬倥偬未盡合例猶可曲原若例保係期滿開單具陳或一年一次二年一次或三年一次五年一次卽有事不僅見在事人員不無微勞足録請獎亦在一年半年之後爲時甚寛原可從容核辦所奉奏定部章以及歴屆成案無難檢齋備查以昭畫一乃同一勞績當年保案如彼今日保案如此辦理兩歧恐胥吏藉可上下其手將流弊滋多臣竊慮原保大臣非瞻徇情面有心含混卽不諳部章公事疏後例保違例經部查明請將保案照章更正並將原保大臣照例議處以爲濫保者戒是否有當伏乞聖鑒訓示謹奏奉旨已録○○頭品頂戴河南巡撫臣劉樹堂跪奏爲實缺總兵在籍丁艱恭摺具奏仰祈聖鑒事竊查山東曹州鎭總兵王連三上年七月間乞假三個月省親經臣將回鄧州原籍日期代奏在案嗣因南陽府人心浮動該總兵素爲鄉望所歸復經奏請留資靜鎭暫緩回東亦在案兹於光緒二十二年五月初八日據南陽府知府趙文暹轉據鄧州知州詳稱王連三之母錢氏於本年四月二十日在籍病故該總兵在府城寓所聞訃二十二日到籍係屬親子例應丁憂開缺守制等情呈請轉詳核奏前來除將送到供結咨部外所遺山東曹州鎭總兵員缺緊要相應請旨迅賜簡放以重職守理合恭摺具陳伏乞皇上聖鑒訓示謹奏奉硃批另有旨欽此○○陜西道監察御史奴才敬祐跪奏爲酷吏濫動非刑逼傷婦女請旨通飭查禁以挽澆風而清刑教恭摺仰祈聖鑒事竊維罪人不及妻孥自古具有明訓何可因婦女偶啓爭端涉訟公庭竟致酷刑嚴訊如近來刑部審訊平宣氏一案本無重情將夫婦一齊傳案動輒刑責幾成寃獄何以得訟獄之平乎乃奴才風聞庫倫辦事大臣衙門司員承審車臣漢部已故札薩克台吉車林多爾濟之妻妾爭産一案擅用酷刑拷訊札薩克夫人五毒備加肢體成廢又復妄造供招迭經理藩院駁詰拖累多人數年不能聊生此等無關重情之案動用酷刑傷殘肢體竟成廢人大有關於民生刑政應請旨飭下庫倫辦事大臣查明予以昭申以清寃獄而省擾累並請旨通飭有司各衙門凡婦女非逆倫重情不得濫行收獄輕用重刑必須回明堂官司員不得專擅儻有以暴濟貪各情一經發覺堂司一同議處庶刑獄清而寃濫免矣奴才愚昧之見是否有當伏乞皇上聖鑒謹奏奉旨已録○○史念祖片再准部咨嗣後道府州縣無論何項勞績保舉歸入候補班人員令該督撫卽以此項人員到省之日起予限一年詳加察看奏明分别繁簡補用等因在案兹查有補用知府康際清候補知府嚴震補用知縣賀源清均已試用一年期滿據藩臬兩司出具考語詳請留省補用前來臣查補用知府康際清操守廉潔辦事細心候補知府嚴震局度安詳補用知縣賀源清年强才敏均勝繁缺之任應請留於廣西遇有缺出照例請補除將各員履歴送部外謹會同兩廣總督局譚鍾麟附片陳明伏乞聖鑒訓示謹奏奉硃批吏部知道欽此○○松椿片再上年河運漕船出境經奴才在清淮防軍内抽調步隊二百名護送北上一路甚爲安靜本屆起運江北江蘇漕糧共船八百三十隻雖海疆業已平定而内地伏莽未能盡絶仍應照案撥隊護送惟正值裁勇又屆夏防吃緊之際各營分布要隘勢難如數抽調兹擬於右營武隊内抽調一百名派弁領帶隨漕護送如遇水手滋事匪類混跡卽行查拿隨時懲辦以肅漕政仍俟行抵衛河再飭回任除餉需及行軍應用各項均由奴才籌發毋庸在漕務欵内動支以清欵目外所有奴才保衛正供俾昭愼重緣由是否有當理合附片陳明伏乞聖鑒訓示謹奏奉硃批知道了欽此 
 
