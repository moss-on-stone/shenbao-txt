# 1917 - 127 - 4915893

 

Page 1

 
 
   
 
 

Page 2

 
 
時評 
[督軍與疏通（默）]  
　　督軍擔負國防之人也今何以久留北京專爲調和之人乎以今日之時局能收效於督軍之疏通乎宣戰案提出時督軍對於議員己盡力於外交上之疏通矣今自公民事起後又盡力疏通於議員之間其僅爲外交而疏通乎則前次疏通之成績巳見且經此反感去疏通之機愈遠矣抑爲段内閣疏通乎則段内閣之尚能維持與否全視段内閣自身之能力疏通何有焉 
　　是故以吾人言之各督軍對於内政外交能不干涉而聽其自然解决巳爲盡職若欲爲政府效解紛之勞吾見其功用與琥力干涉等豈僅不獲疏通之效果而已哉然則今之奔走讌會亦可謂之徒勞而枉費也巳 
[命令]  
　　五月十三日大總統令李玉衡孔昭義均加陸軍少將銜此令又令陸軍總長段祺瑞呈請授陳秉壎爲陸軍工兵中校王天相加陸軍步兵中校銜唐存義齊登山張景雲爲陸軍步兵少校侯國棟爲陸軍砲兵少校劉俊發爲陸軍步兵少校李國華加陸軍騎兵少校銜李毓麟加陸軍步兵少校銜曹豫爲陸軍三等軍需正應照准此令 
[專電]  
　　北京電今日憲法會議依舊開會孔敎問題依劉恩格修正案言人民有信仰孔敎及其他宗敎之自由非依法律不得限制又兩院組織法均依原案通過 
　　北京電留京各督長昨在迎賓館德昌東安長安等飯店分宴各本省議員代段疏通無效 
　　北京電昨晚靳李田趙閻倪等招宴其本省議員於德昌飯店一表明十日之舉認爲違法政府中人實不與聞二仍望通過宣戰案未及内閣問題 
　　北京電昨有某訪靳雲鵬言段前日意决欲辭職經同人協止維持大局巳决不辭職仍挽留閣員疏通議員以平政潮 
　　北京電政局非常沉寂各政團仍冷靜但反對段者並未緩和擁護段者一方亦仍赴天津與徐梁等接洽 
　　北京電昨聞公民又欲在湖廣會館開會經警廳預爲禁阻故未開會 
　　北京電昨日公民請願團因段表示辭職代表被法庭發押特假湖廣會館集議旋爲警區禁阻變作陸部差遣之談話會其議題（甲）十日騷擾衆院盛傳差遣與聞應設法辯明（乙）提本月津貼三分之一充會費（丙）訂期開大會討論軍事問題 
　　北京電政府巳將請願團解散情形通電各省區以免誤會　　北京電徐内閣說又起元首意徐不來即屬李經羲組織已派人赴津密商並電馮副痤徵同意 
　　北京電公民團之主動者陳紹唐段芝貴均在列雇來之人即由陳包辦法庭正在偵查中聞某部次長亦被牽涉 
　　北京電孫文覆函總理仍反對與德宣戰又孫岑唐章温合電請嚴懲暴徒 
　　北京電政府特派王芝祥赴粤監視改編軍隊聞出陸巡閱使電請 
　　北京電陸部以差遣名列軍籍特下不得干預外事令 
　　北京電湯化龍辭職說不確 
　　北京電政界要人及湯王兩議長與舊進系議員均赴津祝熊母壽 
　　北京電財鹽兩署人員一空故時局上之解决須俟諸人回京方可確定 
　　北京電陸參兩部會委陳杜二員赴俄坐探軍情給旅行費萬金 
　　北京電滬電局長部派周萬鵬署 
　　東京電第三次遠東運動會中國匪列賓選手昨日赴大隈侯爵午餐會夜赴精養軒圥生歡迎會三宅雪嶺寺尾亨兩博士頭山滿均與會並會合印度學生頗稱盛會本日午前游覽新宿御苑中國選手午後四時自東京乘特别快車起程返國送者頗衆 
[外電]  
　　廣州電粤省少年多主張對德宣戰而商會則發電反對開戰粤省裁兵事進行頗順適償清欠餉及資遣兵士等經費共需二百五十萬元目下巳籌得巨欵僅缺五萬元 
（十二日） 
　　成都電路透訪員往見劉師長存厚劉一再表明其對於中央政府之忠順並否認蜀人欲自得蜀省之說劉稱此次變端實由羅佩金欲在西方自作威福有以激成滇軍旣攻擊蜀軍則蜀軍除爲自衛起見而戰外别無他法苟秉公調查必知此言爲不虚所傳不遵中央政府停戰之訓令一說全無影響當時戴戡未傳遞電信北京發來停戰之訓令未曾交來故無從知之至於對某領事失禮一層則由於誤會領事未執白旗以致哨兵誤會停戰時間内所以復開砲者乃滇軍乘機縱火焚屋所致此後蜀軍决不攻擊退出之滇軍極願擁護戴督與之和衷行事但請戴督有以表明其行事一秉至公耳戴之得抵成都實賴其贊助之力從前袁世凱以四十萬元運動贊成帝制且拒而不受此次爲愛國心所激動欲爲中央政府保全蜀省故有此舉動自始至終忠於國家純粹無私云 
（十二日）以上路透電 
　　北京電英文京報得可恃消息據稱政府電致各省軍事當道請其贊成解散國會如總統不允解散則應使總統辭職北京將開特别軍事會議駐防軍隊亦將加增云（十四日） 
　　北京電北京日報云各督軍挽留總理故總理之辭呈已展緩呈遞（十四日） 
　　北京電段若辭職國民黨擬舉李經義或王士珍爲總理而進步黨則屬意於徐世昌 
（十四日）以上德文電 
　　北京電十日滋擾衆議院之公民團代表一名爲地方檢察廳拘押聽候查明訊辦詎今日午後二時忽有公民團約二百人擁至檢察廳門前聲稱曩之行動皆受安徽省長倪嗣冲之命令今竟拘押代表直接處罰殊屬無理云云强求釋放當爲警察驅散（十四日） 
　　北京電政府黨之議員昨日以來徧訪民黨方面之各首領勸令各政團各舉一人乃至二人爲總長之候補者由段總理改組聯立内閣惟民黨方面之態度極爲冷靜收拾時局似除段總理先行辭職之外欲與民黨調停殊難妥洽云（十四日） 
　　北京電今日憲法會議開憲法草案第二讀會兩院之議員出席者多至六百餘人第七十五條之大總統衆議院解散權之規定及第七十三條之政府復議權之規定均决再付審議會第三十二條之三月一日國會開會期否决此外全部悉照前審議會之審議通過（十四日） 
　　北京電擁護段總理之督軍等爲求對時局之同情特於今夕在迎賓館設筵招待協約國各公使及各公使館員等又該督軍等日來於各處招待議員極力調停冀與政府感情融合 
（十四日） 
　　北京電李經羲之財政總長爲時局混沌就任無期延期（十四日） 
　　奉天電在馮麟閣處受監視之前五十三旅長湯玉麟近巳逃往徐州張勳處之說似巳可信又楊氏之臂助劉慶宗（譯音）及湯之子近由某黨招致經大連逃往上海或在南方與湯氏會遇 
（十四日） 
　　東京電外交問題將漸多事滯在伊豆長崗之犬養氏遂起三黨首再行會合之念已於十日前往熱海訪問三浦子爵有種種之陳說並擬不日上京會見原氏就該問題交換意見三黨首之會合近將再現亦未可知之說甚盛本野外相今日午前九時至首相官邸訪問寺内首相熟議外交上重要事項及他等事 
（十四日）以上東方通信社電 
[戰電]  
　　亞姆斯特丹電柏林電稱德首相赴維也納與奥首相會商政務（十三日） 
　　瑞典京城電瑞典瑙威丹麥三國政治家會議三日决議仍嚴守中立而不干預戰事 
（十二日） 
　　華盛頓電參議院激辯之後已以三十九票對三十八票表决删去間諜案内新聞檢查之修正文衆議院以二百十五票對一百七十八票表决恢復參院删去之陸軍議案修正文即准羅斯佛率兵一師赴法是也（十二日） 
　　紐約電美國著名社會黨致電瑞典丹麥荷蘭瑞士四國京城之社會黨請轉告德國社會黨謂世界民治國將與德國續戰至德皇室已被推翻而已電中署名者有羅塞爾君赴俄專使團之一也（十二日） 
　　俄京電陸軍總長葛區柯夫宣稱美國巳允從事組織俄國運輸事務俟合同確定後則軍火供給問題數星期内即可滿意解决陸軍糧食目下固不甚佳但不日將加整頓陸軍巳重行編制俾得各盡其才云柯尼洛夫將軍已辭彼得格勒戌軍司令之職原由不明顯因與工軍代表會意見不洽之故歇魯塞爾堡確已組織自治委員會無政府黨一小隊佔據魯成堡公爵之屋以與工軍代表會相抗其致機關之函謂下院尸居其位委員會於民選國會開議之前有爲國民發言之專權云 
（十三日） 
　　巴黎電公報宣稱本月六日止一星期内駛抵法國口岸之商船九百四十艘駛離者九百三十艘被沉載重一千六百噸之船一艘不足此數之船七艘被攻而得逃脫之船六艘漁船被沉者五艘（十一日） 
　　佛魯興電今晨比國齊不魯日港方面砲聲隆隆歷數小時之久據比國邊界傳來消息謂今日三時至八時止有軍艦飛機攻擊該港砲火非常猛烈（十二日） 
　　倫敦電海軍部公報云杜佛海軍之一部分昨日猛轟齊不魯日港頗得利海軍飛行隊助戰甚力英飛機擊毁敵飛機四架並損其五架英飛機兩架不知下落一架已在荷蘭陣地被拘（十三日） 
[公電]  
　　内務部通電督軍省長鑒十日午後衆議院開全院委員會有公民團多起麕集門前數過千人聲稱爲對德宣戰案請　國會贊成反對派别各異當由警廳偕同步軍統領衙門遣派軍警到場彈壓彼時以在院外散布印刷品至生衝突間有損壞車輛犯及議員身體者均經在場員警立時救護送入議院迨總理及本總長先後到院諭令解散諸公民等未即聽從乃嚴令軍警强行制止不許容留至夜十鐘始各分頭散去地方照常平靜除飭由警廳力加防範母任再生事端並嚴拿滋事之徒送交法庭懲辦外恐傳聞失實特此佈聞内務部印 
　　浙江政治商榷會來電北京大總統叚總理鈞鑒國會係民意代表機關議决爲議員法定特權豈容莠民聚衆强迫况京師首善之區竟有公民團出現大肆猖獗蹂躪國會兇毆議員破壞國憲有同内亂乞速發明令窮究主使嚴懲亂徒藉伸法治大局幸甚浙江政治商榷會叩文 
要聞一 
[政潮中之内閣與督軍]  
　　前日請願團包圍議會之後段總理以此事有玷政府威信極爲憤慨曾對左右人云自小站以來從未遇此等事極罵首謀者不置兼以閣員多已辭職來日大難維持匪易聞昨晨以來巳表示辭職之意曾命秘書廳撰擬辭呈惟至下午五時傳命暫行緩遞探其原因蓋以此事爲在京之各省督軍所聞交相挽留因而暫擱也先是各督得信後曾羣集於倪丹忱省長寓所開緊急會議僉認爲段氏此時無論如何均不可遽行辭職其時有人報告謂段氏辭呈巳上者各督軍即議定齊赴公府懇求元首先將辭呈退還嗣又有人謂辭呈正在起草中卽時將提出者各督軍遂改入府之計劃羣趨段處力阻萬勿提出段氏因此遂允暫緩提出某督軍於退出之際仍復再三丁寗謂總理欲去之苦心爲大家所共諒但丁此時艱宜以大局爲重必不可輕於言退縱有萬分爲難亦請告知大家以便共籌相助之法云云各督軍退出之後聞於昨晚仍爲長時間之集議其大要係約定政局未解决前大家均不可急急出京云云昨午有人謁段君曾以此相詢據云至今並無辭職之事至已辭之各總長尚擬作一挽留據段總理左右消息此次善後計畫第一此次暴動爲少數無聊人所作當然依法嚴辦第二挽留巳辭之各總長根據現狀另組國防内閣第三從新與國會方面疏通意志惟據另一方面消息則謂段總理態度日來尚頗鎭靜昨晨有某君入謁談次段痛詈公民團之舉動且以事前不及覺察深自引咎而於外交前途深抱悲感謂遭此挫頓一時如何再提予一身之毁譽進退本不足道恐以此而妨及秩序牽動大局耳言下不勝 
 
 
 

Page 3

 
 
　躇段以感於政局之痛苦似巳有求去之意惟他方而或有尼之者故一時尚未能决絶耳以上所紀似各方而消息尚有矛盾之點要之總理巳有辭意而尚未成事實則較爲可信也 
　　自請願團包圍衆議院後各派對於時局皆有灰心失望之象而内閣閣員又復相繼注去農商谷總長當晚即提出辭呈雖經當局慰留惟谷前昨兩日迄未到部司法張總長本與谷同進退其辭呈亦巳於前日午後送逹國務院海軍程總長亦於昨日上午遞出辭呈並聞昨日上午張谷程三總長又函致當局請即日發布明令准其罷免各氏並致函院秘書長云前日公民請願一事玷及政府恥在歷史極光明正大之外交政策被若輩弄得稀爛糟糕誠堪浩歎弟當日巳提出辭呈敢祈費神轉呈總理速辦免職命令還我自由身他日當專誠趨謝也再免職命令未經頒奉以前部務雖暫行料理國務則不能預聞今日國務會議即祈代爲請假云云外交伍總長曾於前日遣其子朝樞面謁總理亦有去志及昨日傍晚則聞伍之辭呈亦巳上遞而敎育兼内務之范總長尚在假期以内故昨日雖爲國務會議例會之期竟以閣員不足臨時停會而軍事會議則仍照常開會惟其所議皆常案各督軍無一列席者皆派代表與議聞某代表於會議中曾提及前日請願團事爲某代表所阻未竟其說其意似防外洩貽人口實散會後皆赴倪嗣冲處集議惟其内容甚秘所議何事無從探詢張勳有於前日到京之說旋聞張行期本已决定忽又因事中止惟其來京之說甚確當局亦承認之張氏此來固由於各督軍及徐樹錚之一再勸駕然聞彼亦自有來京之意不過得各督軍及徐樹錚之一勸彼意乃益决耳　督張作霖前已派代表來京與議近聞張亦擬自來接洽一切巳先期電告政府約今日可到黑龍江師長許蘭洲巳於昨日到京大約亦爲軍事會議而來也並聞在京督軍等最近會議結果内閣固望不動而希望最切者尤在宣戰案之通過今日河南趙督軍湖北王督軍宴各該省議員大抵仍爲疏通外交云 
[内部呈報公民團鬧院措詞]  
　　公民團包圍衆議院一節業由内務部呈奉明令依法究辦其原呈文云兼署内務總長范源濂呈爲呈報事竊本月十日衆議院開全體委員會時有多數請願團麕集院門發布刷印品致有議員被毆情事源濓在國務院聞報當卽嚴令京師警察廳酌派得力官警馳往解散並將滋事之人查明依法究辦除經面陳外兹據該　縷述經過情形報告前來理合附呈伏乞鑒核謹呈大總統 
　　呈後附有京師警察總監吳炳湘呈報内部文云呈爲公民請願團麕集衆議院前彈壓解散情形事本月十日午前十時餘據内右二區署報稱衆議院門前有公民請願團千餘人各張旗幟携有請願書聲稱爲對德宣戰案請願國會詢其主張贊成反對者亦不一致均聚集不散等情查此項請願團並未遵照治安警察法來廳呈報事前亦未有開會集合情事臨時猝集人數衆多難保無妨礙秩序舉動當即一面電知步軍統領衙門會同辦理一面電飭該區妥爲彈壓一面加派警察一隊兵前往協助並派本廳總務處長常耀金督察長景林汪鴻輪等到場相機解散乃其時該公民等愈聚愈衆有所謂五族公民請願團者有所謂北京市民請願團者有所謂學軍商界請願團者有所謂政學商界請願團者名目繁多人數已集至四五千以上每遇議員到院即紛紛以請願書相呈遞議員有不接受或抛衆撕毁者即圍繞糾纏甚至衝突間有擠壞車輛犯及議員身體者均經在場員警立時救護一方竭力鎭壓一方仍保護議員入院惟因麕集人衆聲勢洶洶其傷犯議員者旣不能指得主名若從施拘捕誠恐因激生變設竟暴動影響於地方治安關係尤大是以始終以和平解散爲目的復調集警察二三四消防馬巡等隊以壯聲威冀其知懼而去而時至午後三鐘院内則電請總理曁國務員出席質問審查會勢不能開院外則立待解决非明白表示不任議員出院百方譬說該公民等堅執不移並要求面見議長正相持間適值總長蒞院當由常處長陳明解散困難情形會該公民等舉出代表面議長會同内務總長接見喻以不能開會理由該公民等仍以不得要領不肯遽散復由該處長傳内務總長之諭請願書旣經國會收受自須審查該公民等乃稍稍散去時迭接國務院大部部電飭所迅即設法取締炳湘以各區防範布置略定即親身馳往見其未散者尚有二三千人旋綱理到院奉面諭立時解散等因當由炳湘婉告該公民代表等人今日時間迫促明日必可開會定副公民之美意該代表等似已首肯而一般公民要求過激羣擠門前呌囂不巳忽有聲言用武者蠭擁奪門抛擲磚塊炳湘默察情勢理噲旣窮似非强力不可且人數已較前漸減或無他虞乃令强迫制止該公民等竟敢抗拒不服致毆傷軍警五十餘名幸軍警四面驅逐該公民等始一鬨而散仍恐伏匿附近地方俟議員出院時復與爲難又令沿途散隊巡查近院各區加派守望被傷議員經檢察官到場檢驗至夜十二時各議員散會尚未有其他事故此當日之大概情形也除飭區嚴查滋事首要曁其中有無借公共團體肆行私人報復者再行送交法庭嚴辦外京師首都議院重地該公民等竟因請願而肆擾炳湘身任地方負慙無似惟事起倉卒幸未讓事端或可少紓厪　理合報告伏乞鈞鑒云云 
[公民團紛擾之懲辦問題]  
　　政府對於公民團包圍衆議院之暴舉决意加以嚴辦司法官廳以職責所在頃已着手於檢舉之準備公民團代表有白亮者（本爲衆議院速記員業經該院斥革）尚不知悔過竟於昨日向檢察廳呈訴略稱以熱心國家之故特充請願代表乃巡警總監吳炳湘竟以强力解散實爲殘虐公民云云檢廳見此訴狀以正在追尋白亮蹤跡今旣自行投訴即時與以拘留以待訊究又一消息謂公民團分子確有一部分係由槓房雇來者其出面往雇之人即爲白亮白於事前向該團中領得雇金八百元卽以五百元向某槓房雇得苦工五百人槓房主給與苦工之實數每名又祇花銅元五十枚此外并發借用布衫一件布袴一條小國旗一面令其用畢即行繳還并聞同時有人向該槓房承領包雇者或二十名或三十名不等大約此等團雇之苦工因被層層剝削每人實得不過二十枚銅元而已此等辦法可憐亦復可笑惟白亮所領得八百元之欵出自何人今白旣被拘法庭於鞫訊之下不難知此事主動者爲何人矣查究請願團之命令初擬稿本爲據衆議院咨稱云云後經再三斟酌始定今稿其中文句與原稿亦多修改至前晚九鐘始送府用印其時總統已先上樓當晚未及發布直至昨日上午始克公布也惟彼輩代表尚不知歛跡白亮吳光憲旣公然赴檢廳控告巡警總監吳炳湘而劉世鈞昨尚乘坐汽車徜徉大道絶無忌憚昨晚外間又風傳復有人發起公民大會定於本日在湖廣會館開會此說是否的確尚未能證實發起人爲誰亦未能探悉惟前日之請願團旣奉大總統明令查究懲辦今日發起公民大會者若仍爲前日請願代表之人物想該管警察廳斷無允許其開會之理由究竟如何探明續誌 
[北京特别通信（七十二）飄萍]  
　　公民請願案發生以來北京政界之空氣爲之一變吾料南方聞之亦必發生　大之反響當此事發生之初或有以此致疑於當軸之人者即愚亦嘗推想及之而歎其愚稚乃至於此但今究其原因却敢辯其無與於當軸欲爲簡單說明則不過如俄羅斯革命之縮影而已蓋俄國革命之主因在於麫包此事發動之主因在於飯碗不但拉東洋車夫急待數十枚銅元買飯吃也其稱爲代表總代表者非閒散職官即無業流氓彼所　想以爲宣戰案倘得通過從宣戰兩字之中即能發生無數飯碗分配此類飯碗非先及於請願有功之人又將誰及故不惜凑集銅元資本爲孤注之一擲人皆目前日之事爲包括外交内政之政治問題愚獨窮究其原因而敢下武斷之言曰是亦社會問題而已社會如此令人思之有餘痛也 
　　兹案發生農商谷總長即視爲唯一之機會而辭職辭呈遞上之時公民尚麕聚於衆院門前也愚頗以爲取巧是晚遇丁君佛言與之談及丁君答我曰能於此時取巧也便算好了蓋丁君曾勸張榕西君辭職張以爲未可丁君之言蓋有所感至翌日之晨張君亦遂不能不出於辭職而海軍程玉堂則見張谷已辭亦何必不辭者伍秩庸見張谷程之巳辭又以爲何能不辭且何必不辭者至於今日之下午（十二日）聞段總理感於閣員之紛紛請去陡生厭倦政治之心亦欲隨張谷程伍而掛冠以卸仔肩明責任雖經某某督軍勸阻今晚尚未實行但内閣旣虚僅掛段氏之商　亦屬毫無辦法倘段總理一二日内竟無重建大厦之能力則舍辭職以外又將何道之從愚對於叚總理個人素佩其廉潔純正爲北洋軍界柱石論其功罪可云參半觀過知仁一切行爲尤多可恕際此遭遇大違西山養病乘時崛起之初心愚述至此安能不爲灑一掬同情之涙 
　　無邊落木蕭蕭下不盡長江滾滾來此古人冩景詩也愚掇拾之以明今日之政局可云天造地設恰到好處閣員調謝秋氣横生攘奪政權風濤且至以言未來之内閣徐世昌乎王士珍乎徐之爲相旣非一次效果如何國人皆知王聘卿爲北洋派耆碩道義可風畁以政治愚終以爲未當此外則李經羲乎岑西林乎唐少川乎要之皆不敢必其果能有裨於時局此誠至爲難决之問題吾人日夜焦思旁皇斗室而愧無善法以告我國人者也 
[研究會與後援會之時局主張]  
　　昨（十二）憲法研究會在石駙馬大街開會討論對於時局問題到會耆百餘人公推湯化龍主席首由湯君演說略謂今日開會係討論吾人目前對於時局應取如何態度前日公民團圍議院毆議員之事在政治上實爲一種出軌的行動立憲國家而有此行動吾人對於憲政前途實抱無限之悲觀蓋吾人旣以憲政爲職志則事事必依軌道而行如不依軌道而行不惟無政治之可言即吾人政治上亦絶其生活之路吾國自改革以還國中即有絶不相容之兩力存在此兩力相持相激各走極端到了撞着不能讓避之時則彼此傾軋而國家乃受其禍故吾人素來抱定主義務在調和兩方使之同走軌道而防止其衝突因此之故苦心孤詣忍辱負重但求貫澈自己之主張冀減國家之危害雖經艱苦受毁謗亦所不辭吾人旣抱此職志故凡國中而有踰越軌道之行動無論何方皆爲吾人所反對兹不幸而有前日之事發現此事形勢之重大固爲人人所知然履霜堅氷由來已漸究厥因果其咎寗專屬於一時之暴民質而言之實與吾人素來主張希望違反背馳之所致蓋吾人平昔之所防止而憂慮者至今乃遇火爆發且月暈礎潤此猶萌芽之見端惟兹　之起無論因果何似無論主動何人而政府事前旣不能預防臨時猶不能迅速解散責在政府固無所辭故吾人今日注重之點應在問政府究竟對於此事如何辦法及今後對於議院仍否再有此事發生之保障否則即無會之可開無憲之可議卽吾人政治生活政治希望兹後亦將斷絶吾人更須注意者則今日斷不可因此少涉感情要知憲法爲一事外交爲一事此次公民暴動又爲一事吾人須將此處認得清楚不可混爲一談故吾人對於公民暴動事固應督促政府使之有相當之辦法而憲法上之主張外交上之主張吾人今後仍當力求貫澈約而言之吾人當抱定三種宗旨如下（一）凡有踰越軌道行動絶對排斥之（二）關於憲法上外交上之主張本會必力圖貫澈（三）對於時局以調和之精神促各方之醒悟云云湯君演說畢衆皆一致贊成旋劉君崇佑郭君涵藍君公武陳君善等相繼發言要皆申明上舉三種之意義而會員中有對於時局不勝憤慨者則皆以抱定素來主張勿動一時感情相勗至五鐘始散 
　　同日上午十一時國民外交後援會開文牘庶務會計三科職員會當由朱君念祖提議謂前日北京發現公民請願團脅迫議會並聲言如不通過即行焚殺云云則外交問題議會尚不准討論本會安有研究之餘地不如取銷又黄君贊元謂日前上海口囗報專電載有本會擬組織請願團云云本會向無此種提議本不屑辨奈不幸日前適有公民之暴動外間不察恐多悞會應否電致該報更正以免訛傳云云經衆討論議决如左（一）認定公民脅迫議會乃非法行爲當由政府負責至本會對於外交仍應按照宗旨進行（二）致電上海囗囗報速將前項專電更正（電文從略） 
[遠東運動會紀（四）（心危）]  
　　第一日運動詳報（五月八日晚寄） 
　　第三次遠東運動會以八日開幕觀者一萬餘人國人之應援者約千人二時開會菲列賓選手整頓入場日本選手殿後我國居中先繞場一匝萬衆鼓掌疾呼以歡迎之各選手胸部飾國徽背記號數每隊之前各導以大國旗軍樂洋溢步伐整齊極壯觀也旣而横列爲三行職員立於右端名譽會長大隈侯登壇述開會詞其次會長嘉納氏菲列賓代表安雄氏中國代表張壽椿氏等各有短演說祇以場廣風烈其詞不得詳聞也演說畢選手相率退三時許開始運動預定凡十項實行者六其中預選者居三之二决選者居三之一預選云者先行分組較藝然後擇其頭角崢嶸者與以决選權以决勝負是也决選云者無待預選卽决勝負是也是日結果中國選手得决選權者僅二人而决選之二項日本菲列賓各得六分我國得零兹將各項運動情形略一述之（一）百碼賽跑分三組預選第一組三國各出選手二人吾國選手爲張君翼劉君蔭思結果第一菲列賓拉納逹君（十秒五分之二）第二日本眞殿君（十秒五分之三）第二組人數如上吾國選手爲郭君仲棠孫君衡結果第一菲列賓楷逹倫君（十秒五分之一）第二日本東口君（十秒五分之三）第三組選手中日各二菲列賓一人吾國選手爲熊華甫胡汝奇二君結果第一菲列賓薩佛屈拉君（十秒）第二日本服部君（十秒五分之二）三組之第一第二共六人即取得决選權者也國人無與也故今次百碼賽跑吾國已完全絶望而菲列賓薩君以十秒鐘得逹之成績尤空前所未有也（二）高攔賽跑亦分三組預選第一組三國各出選手二人我國選手爲宏君瑞智郭君實樹結果第一菲列賓拉巴耶君（十七秒五分之一）第二菲列賓法爾奇君（十八秒五分之三）第二組中日各出選手二人菲一人我國選手爲張君信孚關君頌韜結果第一張君信孚十八秒五分之四）第二日本福井君（十九秒五分之二）第三組人數如上我國選手爲王君鑑武鄺君壽方結果第一菲列賓羅散逹君（十九秒五分之二）第二爲鄺君壽方（十九秒五分之二）總結果得選手六人中國得二菲列賓得三日人得一今日决選不識鹿死誰手也（三）一英里賽跑卽行决選共十三人中日各六人菲列賓一人繞場凡四圈最初三圈郭君毓彬居先段君鴻蔭廖君精神亦在前後於前五人之間國人高聲納喊以壯其勢五色之旗亦神彩煥發飄颺中空及第四圈郭君等力竭僅能保持其速度而日人多久首先突進井上繼之鈴樹隨後及逹决勝線則郭君列第五矣結果多久第一得三分（四分五十六秒五分之四）井上第二得二分（四分五十九秒五分之二）鈴樹第三得一分（五分四秒）總計日人全勝得六分前年在上海舉行時中國全勝郭君居首爲時僅四分五十秒五分之四視之今次之多久君勝多多矣則賓主勞逸之不同歟（四）二百二十碼賽跑亦分三組預選每組六人中日菲各出二人第一組我國選手李如松杜榮棠二君結果第一日人佐伯君（二十五秒）第二菲列賓阿部倫（二十五秒）第二組我國選手張翼孫衡二君結果第一菲列賓楷逹倫君（二十四秒五分之三）第二日本服部君（二十五秒）第三組我國選手何光榮王文逹二君結果第一日本眞殿君（二十四秒五分之三）第二菲列賓拉納逹君（二十四秒五分之四）總結果得决選權者六人日菲各得三人我國選手又無與也故二百二十碼賽跑我國亦巳絶望（五）跳遠卽行决選計選十九人中菲各六人日本七人結果菲列賓全勝共得六分中日俱敗即康特斯第一得三分（二十一尺九寸）薩佛屈拉第二得二分（二十一尺六寸）省杜斯第三得一分（二十一尺三寸）（六）四百四十碼賽跑亦分三組預選組各六人三國各出二人結果各組第一皆日人第二皆菲列賓人中國與競者李君如松等六人全敗故無决選權其中最速者歷時五十六秒五分之二爲日人山内氏憶李君嘗以五十四秒鐘之成續博勝利於第二次遠東運動會今亦敗績大可慨歎矣 
　　就上述第一日之成績　之日本以一英里賽跑得六分菲列賓以跳遠得六分而我國於此二者之一無所得固不待言即對於百碼二百二十碼四百四十碼三項賽跑亦已喪其决選權質　之亦不得一分也試與上次在上海開會中之成績較則上次五項得十三分卽百碼與二百二十碼賽跑皆無所得四百四十碼賽跑得五分一英里賽跑得六分跳遠得二分是也今則全軍覆没獨跳欄獲選手者二人耳反之上次日本對此六項運動一無所得今則巳得六分并决選權十人故决選之結果當有可　菲宣戰績則與日本頡頏然未運動之項目猶多今尚不能斷定中國爲必敗也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川省會調停戰事之報告]  
　　川省羅劉戰事省議會迭次和解曾詳前報該會刻將調處川滇軍衝突經過情形報告各機關兹錄其報告書如下敬啓者此次省垣川滇軍隊失和突生事變本會首先排解臨時調和均歸無效致使兵燹交作城廂糜爛嗟我生民横罹死傷目擊慘劇實深愧　兹將前後　處此事情形及議决案件順次陳列用逹台覽計自四月十七日川滇軍隊交惡衝突將起本會方聞暗潮卽開會討論預防辦法發去呈請大總統參衆院緩裁軍隊電一件内稱北京大總統國務院參謀部陸軍部參衆兩院均鑒近因解散第四師全體軍隊川軍咸懷疑懼雀城内外險象環生内中情形無從究詰惟川軍憤激　於極點深恐一旦决裂補救無及現當外交危急豈可自起内　望我大總統迅電羅督對於裁兵事宜從緩進行以維現狀又川軍此次起義同爲有功之人應請大總統迅電羅督編制各軍務取公平否則稍有偏袒爲害滋大四川糜爛不足惜其如國家何至被裁軍隊尤望電飭妥爲安置迫切請命竚盼主持四川省議會印等辭同日又發去咨請戴省長豫弭禍釁文一件内稱四川省議會爲咨請事竊川省疊道兵燹民生凋敝逹於極點所幸大亂初平人民方慶復蘇有日不圖以裁兵之故又復釀成險象近日風潮逼緊人心惶惑本會於本月十六日開秘密會議巳請朱唐兩議長親到貴署而陳一切十七日復開秘密會議依法請省長出席未果經派熊委員到會共籌補救當由議員等提議辦法三條（一）要求省長轉致督軍對於裁兵事宜從緩進行以維現狀（一）省長與本會同時電請中央對於裁汰軍隊務取公平辦法免生衝突（一）被裁軍隊請省長設法妥爲安置免致貽害地方經衆表决全體贊成當由熊委員面允負責　本會一面電逹中央外相應咨請貴省長查照迅予辦理此咨等辭十八夜戰事發生倉卒無從解紛十九日開會舉唐議長宗堯劉議員恒光爲代表往會羅督軍朱議長大鏞周議員光表爲代表往會劉軍長雙方講和雖出入火線不避危難而交涉尚無把握二十日邀各國領事分途重理前說仍未解决二十一日又與省長領事及各紳耆極力調和勸令息戰撤防維持時兵火愈烈唐朱兩議長等又冒險奔走懇求雙方停止射擊並請省長轉飭警廳迅速救火當逹目的二十三日開緊急大會議决和解辦法發去咨請省長實行補救文一件内稱（中路）等辭同日又發去陳請督軍軍長停戰卹民公緘各一件内稱四川省議會爲函請事查省城自軍事發生以來附近戰線地方丁口死於流彈廬舍燬於燹火難民露處呌號塞衢慘劇情况痛不可聞本會不忍膜視於四月二十三日開緊急大會討論救濟之法僉以變起倉卒雖爲不得巳之衝突而事歸調和終有最平允之了結素仰貴軍軫念民瘼念切桑梓克嚴紀律希將戰事立即停止以期回復秩序並一面設法撫輯難民當付表决全體贊成相應函請貴督軍軍長煩爲查照施行等辭幸荷納彼此寢兵省長亦照咨請條件分别辦理當能隙釁日弭漸抵安全也所有善後事宜亦巳繼續提議在案俟手續完備後另件奉聞此致公鑒四月二十六日 
　　劉存厚氏致省議會公函云敬啓者日前川滇兩軍衝突自奉總統明令川軍即謹　停戰旋接省長公函囑請雙方退兵川軍即依所定時間退出城外乃川軍甫經退畢而滇軍出而復入並運回大砲八尊逕入督署並據省署諮議杜聯霄函同前由晚間滇軍復潛入西城鎗斃川軍士兵二名電詢省長據言羅督雖經交印並未就職不能負責又據旅長舒榮衢報稱滇軍在城外新店子附近襲擊川軍第三師楊營傷亡甚衆餘兵潰報本師現送病院醫調等情是滇軍違抗停戰命令破壞省署退兵約案巳屬確鑿有據川軍憤激已極存厚拊勸俱窮無法維繫且現奉任命爲崇咸將軍急應赴京供職乃迭咨新任師長旣不到部接任亦無一詞咨復督座虚懸無門呈請欲爲桑梓暫留恐貽　棧之譏而禍伏眉間亦難獨當重責惟有將師長印信令委參謀長汪可權暫行代理聽候交替除電陳中央並通電各省曁分函各機關各法團各領事　外相應函逹貴會請煩查照四月二十六日 
[劉議員請查京漢路弊端]  
　　議員劉峯一等爲京漢路局局長任用非人貽誤路政請澈查答覆其文曰爲質問事京漢鐵路爲中央幹線據南北之樞地位最重而積弊亦最多自總辦鄭清濓因案撤差後去歲局長俞人鳳副局長黄耀昌亦以焦莊案懲戒去職則該局之多變端而局員之不能得上選可知矣然猶能撤換是猶有賞罰也今局長曾毓雋受任以來局務廢弛但知盤踞把持護庇同鄉貽誤路政有待澈查者不止一端兹先就其弊害已著彰彰在人耳目者言之如工務處長李大受會計處長陳振家一則要挾欺罔無所忌憚一則昏憒顢頇徇私舞弊而毓雋倚爲心腹巳不可解至林希孟曾仰東陳椿王世墻則鐵路參案要犯號爲四凶者毓雋重用之而部中亦無過問者何也於是上下勾結狼狽爲好工程則授意投標材料則盜造私宅閒欵雜項之侵冒單據支票之　簽鬼　多端不可究詰至敢違抗部令於各路裁員之時該局獨有增無減若有所恃該部亦竟無過問者又何也新安店斷橋一案世界未有之異聞損失百餘萬元傷人二十餘與焦莊相衡孰輕孰重李大受以侵蝕誤工致傷害如是之巨應負刑事責任而毓雋隠徇不行檢舉毓雋亦不聞有何處分夫以京漢積弊之大前此連行撤換總辦局長而尚有如曾毓雋者毫不知所警懼今該部於如此重大案情乃曲爲護庇且將副局長徐世章升任津浦局長而引因案撤差之鄭清濓爲副局長則是溺職爲當奬而前此焦莊之懲戒爲失平矣此尤中外人士所最不可解者也以上諸端賞罰不信國法不行道路指摘羣疑滋生提出質問務望於三日内答覆 
[縣市自治制草案提交國會]  
（二續） 
　　第二節職權第四十二條縣自治公所之戰權如左（一）執行縣自治會議决事項（二）辦理自治會會員手續（三）提出議案於縣自治會（四）制定縣自治團體之規則（五）管理或監督縣自治團體之財産營造物或公共之設備（六）管理縣自治團體之收入與支出（七）依法令及縣自治會之議决徵收自治稅及規費第四十三條縣自治公所總董總理所内事務監督指揮所屬職員第四十四條縣自治公所董事輔助總董分掌所内事務第四十五條縣自治公所佐理員承總董之命令秉承董事助理所内事務第四十六條縣自治公所出納員承總董之命掌理縣自治團體之收入支出及會計事務第四十七條縣自治公所書記承總董之命秉承董事佐理員分任縣自治公所繕校事務第四十八條縣自治公所對於縣自治會之議决認爲有侵越權限違背法令或妨害公益時得申述理由提交覆議縣自治會仍執前議時得呈請監督官署核准撤消之第四十九條縣自治公所辦事規則由總董定之 
　　第四章財政第一節經費第五十條縣自治團體之經費以左列各欵充之（一）縣自治團體財産之收入（二）縣自治團體公共營業之收入（三）縣自治稅（四）使用費及規費（五）過怠金第五十一條縣自治團體因救濟災荒或經營公共營業得由國家補助經費第五十二條縣稅之附屬於國稅征收者其稅率及征收方法以法律定之第五十三條使用縣自治團體之營造物及其他公共設備者得向之征收使用費第五址四條縣自治團體因個人之請求爲執行事務時得向之征收規費使用規費之征收以縣規則定之並得收十元以下之過怠金第五十五條縣自治公所因調齋預算内之支出得爲短期之借歀前項借欵以其會計年度内收入償還之第二節預算决算及檢察第五十六條縣自治公所於每一會計年度開始前應預計全年經費出入編製預算提交縣自治會議决縣自治團體之會計年度依國家會計年度之規定第五十七條縣自治公所提出預算時應將事務報告畫及財産表一併提出第五十八條編製預算時因繼續辦理事件經縣自治會之議决得預定年限設繼續費第五十九條編製預算時爲預備不敷及預算外支出得設預備費但不得充縣自治會否决事件之用第六十條預算議决自治公所於縣自治會同會期内有追加或更正時須再交縣自治會議决第六十一條編製預算時因公共營業得設特别會計第六十二條預算議决後應由縣自治公所呈報鹽督官署並布告之第六十三條縣自治公所於每一會計年度終結後應將上年度經費出入編製决算附具一切證據交縣自治會議决前項决算議决後應由縣自治公所呈報監督署官並布告之第六十四條縣自治公所總董所發支付命令如違背縣自治團體之公約或預算時出納員應拒絶其支出第六十五條縣自治經費出入之檢查每年至少二次由縣自治會推舉會員三名以上會同總董及董事行之並報監督官署查核 
　　第五章監督第六十六條縣自治團體以道尹爲直接監督其上級監督機關依現行官制定之第六十七條道尹因監督之必要對於縣自治團體得發命令或處分於前項命令或處分有不服時得依法提起訴願第六十八條道尹認縣自治會爲違法越權或妨害公益時得呈由上級監督官署核准解散之第六十九條監督官署因監督之必要得令縣自治團體爲事務之報告並調取文書簿據或實地視察其事務核閱其出納第七十條道尹對於縣自治公所總董之懲戒準用文官懲戒之規定縣自治職員懲戒條例以敎令定之 
　　第六章附則第七十一條本制施行細則以敎令定之第七十二條本制施行日期及施行區域由内務總長經由國務總理呈准大總統定之（縣自治制已完） 
[鄂省甄别知事之披露]  
　　湖北省長公署以知事甄别章程第三條凡分發任用縣知事應自到省之日起扣滿一年由該長官認眞考核出具切實考語呈報照章補用查本省現署通山縣知事李振東等十一員及候補知事曹之駿等四十五員係於四五兩年先後到省扣至本年三月止均届一年期滿曾經分别委任差缺詳加考核或學識明逹辦事精詳或才具優長從公勤奮均堪留於湖北補用又查現署夏口縣知事侯祖畬及候補知事周子文等十四員均得有勳狀各章核與甄别條例第五條資格相符應請照章免予甄别惟柳保和等四員前經江蘇等省先後分别調留均應由各該省分别照章甄别業巳繕具清單呈報政府並咨内部查照兹錄名單如下（甲）受甄别者（一）現署知事十一員通山李振東秭歸鍾守銘宣恩舒兆華南漳王以驤潛江施鼎元廣濟蔡忠緒枝江譚緝先巴東馮錦文當陽陳官彦圻水曹藴鍵房縣李蔚然（二）候補知事四十五員曹之駿謝泰榮陳志　李世熙徐重禮韓夙祥張　榜湯之先周鳳彛陳恩鈺謝緝熙臧著信俞長齡黄敏孫宸黄永清王翊清李寶益洪子英吳暘王榮祖易樹鵠郭興績劉煊王延聲張良弼李仙培沈際虞許省詩楊培王希曾濮祥殷良弼周祚麟汪德崇楊朝賡許汝楨吳本鈞華國文高梅仙桂彦璜沈訓信陳瑋沈師麟（乙）免甄别者（一）現署知事一員夏口侯祖畬（二）候補知事十三員周子文葉鴻績李祐元粟培堃吳右銘魏業鎭黄授書梅尉張賡陞吳賡延潘邠蔣壽昌范壽桐（三）鄰省調留者五員柳保和劉　璘（江蘇咨留）朱廷　（四川　用）楊麟番（山西調用）王希曹（河南調用） 
[英領會查黔省烟苗之報告]  
　　烟約期滿之時駐京英使曾派領事竇爾慈會勘貴州禁烟事宜即由黔省當道派委專員沈沂馳赴邊境接洽竇領於四月四日入境親由北路之桐梓過義黔西織金普定各縣繞出安順鎭甯關領南籠興義等處并分託在黔敎會中人密往各屬探查現寶領巳於東日妥護出境取西路大道赴滇據沈專員電稱英領宣言查勘全黔鴉片不特根株淨絶吸運亦無發見已將最後報告電逹駐京英公使等語足見黔省烟禁已告肅清聞劉督軍顯世業已據情報告中央矣 
[雲南邊訊一束剿匪與援羅]  
　　雲南牟定縣因地居極邊人烟旣少匪禍亦稀月之三號該縣公署忽接探報有匪六十餘人均持快鎗由廣通竄入縣境鄒知事當率團警相機剿捕因團警乏械不能取勝胡團長亦未到區乃專人至楚電懇督軍飭胡團長或楚雄縣迅派兵團協剿並巳咨會鄰縣援擊聞楚雄胡團長亦有電到省謂牟定匪情支夜得報立即派兵往剿當兵至之先匪巳由鎭南方面他竄刻已由團長電逹大理戢旅長及鎭南縣知事分頭圍剿云云 
　　前次蘭坪石登等處經官軍克復後當經騰越道尹電准督軍遴委王崇矩爲安撫員前往辦理一切現聞騰越道署昨接王安撫員來電謂已於有日接溜過江四出招撫江西上下游悉平暫令編團堵衛惟大竹箐被賊脅聚現正設法解散羽黨不日就範 
　　此次騰越辦理剷烟異常認眞已收絶好效果現聞道署昨接顧營長報告支日據盞逹第三連長李良報稱盞地煙苗大概業經肅清惟細部因會勘日迫不暇搜剷已責成該處委員秘密搜剷連長於三十一日更向昔馬剿剷復據遮放第二連長王國相報稱遮地煙苗壩内及山地五岔路遮日老董寨四十餘寨業經先後肅清惟决葉壩等四寨現雖云投誠惟素爲遮民恃强刁狡之大寨向日屢在内地搶掠漢民已不堪其苦擬先將其惡名最著首要拿解來連再令剷煙稍涉詐僞即先辦此首要後加剿剷則四寨亦不難肅清丁營可請向兵隊單薄處加剷勿須來遮以節公帑 
　　川省羅劉兩軍開戰之時唐督軍確曾電飭昭通等處軍隊就近出發援應嗣經中央電阻未果兹聞駐昭馬團長自接省電即有電來請軍械大致謂皓電敬悉遵即尅日派蕭張兩營長各率所部向叙（即叙府）進發餘部分頭飛電飭赴昭通集中前領鎗砲彈藥節數稀少請再發三十年式步鎗彈七萬發九響鎗彈四萬發湖北小口徑彈二萬發大小克魯伯砲彈各一百顆瓦瓦斯砲彈一百顆並請添發管退砲二門機關鎗二挺附彈乞速派兵解叙以濟急需又查所部鎗枝複雜擬請發給三十年式步鎗六百枝復據獨立營呈請更換向用單響鎗所撥各遊擊隊可否調同前進懇乞示遵馬鉁叩唐督旋覆一電謂該軍原有鎗砲頗足敷用子彈亦復不少兹復請發自係爲補充計候飭計畫派員解叙惟應尅日出發星夜馳援不能坐待游擊隊着留鎭懾地方勿庸帶行督軍印 
[陜西近信]  
　　匪首滕國清外號滕爛皮南北二山有名之巨匪也日前率領黨羽數十名在南山高觀峪横草河乾斗池各處搶掠無惡不作山外人民惶恐日夜不寗巳逾三旬矣本月初九日該匪又圖搶子午鎭各村是早出子午峪窺伺假食於南杜角店内計共三人該村民團見其形跡可疑率衆逮捕該匪分途逃走一匪遠揚一匪就擒惟匪首滕國清恃力抗拒與衆相毆所向無敵幸民團衆多向前奮戰始將該匪擒獲並將其所帶快槍子藥山堂票子女人首飾等物一概搜獲現將二匪并各物送交行營稽查處即又轉交運法課不日將行正法匪首就擒城南一帶可安枕矣 
　　長安南杜角被逃之一匪又在子午鎭於日落時獲住並在該鎭旅店内查獲土匪三名及其所掠財物此數匪皆係滕匪之黨羽現亦交行營稽查處審辦該匪内有一名係前在北門竊砲之要犯聞不日將於北門行刑以示重戒又聞處長以該鎭與南杜角同日連獲要匪數名殊堪褒奬除償給酒資外又將呈請督軍省長奬賞矣 
　　另一消息云南山股匪前經軍警稽查處兩次痛剿以山路崎嶇未獲聚殲不意著匪滕國清忽於前日扮充賣線客人帶同黨羽數人在南杜角村逍遙過市團丁見其形跡可疑并包裏裝東有異即行盤詰該匪見團卽跑幸該村團紳蕭允中手段敏活當卽齊團圍追捉獲滕匪及秦姓一人并奪得刀馬快鎗及開山票據二張一并送交軍警稽查處聞該處及長安縣署均犒錢十緡以奬該團 
　　華陰去年今日之土匪正在萌芽尚未十分猖獗也近自天雨愆期人心恐慌該匪首梅舌子郗官鎖馮老三苗制兒張魁等擬乘機倡亂到處張貼大肆威嚇日前吊橋西堡城門連揭兩紙開列富室多名共索現銀千兩上下致各富室眷屬全行逃避闔堡人民亦互相戒嚴猖獗情形較去年今日爲尤甚最可怪者高遷堡被逼之案係某匪鄰居某校之學生風俗至此眞令人不寒而慄也 
　　華陰縣南之甕峪爲入山大道日來突有匪徒數百成羣負隅峪口肆行擄掠以故小販貧民相戒不敢入山知事探得實情卽請附近軍隊向該峪迎擊數日匪以火器不敵巳紛紛作鳥獸散矣 
[杭州快信]  
　　龍泉知事王宗海因會算交代將新舊財政科長潘國鈞高學愚拘押一節齊省長巳電慶元縣張國成景寗縣余光凝就近查辦（參觀杭州通信） 
　　楊督軍通飭各軍隊自本月二十日起一律換着夏季軍服 
　　吳興縣盜犯范金田高時金徐阿寶等五名昨該縣呈報來省已執行鎗斃 
　　高檢廳陶廳長令催各廳迅將五年度司法指揮證繳銷領換部頒新證 
　　寗台鎭守使顧乃斌昨日回甬 
　　湖屬各縣五年分地丁附加稅先後册報不符財政廳巳派王六皆馳往會縣詳核 
　　内河水警廳長徐則恂赴京會議事畢昨已返杭謁見齊省長報告一切 
　　自延益誠昌兩莊運送現洋赴紹在西興被刦後齊省長以現值絲茶上時特擬護送辦法十二條通飭實行 
[蘇省微山湖放懇之辦法]  
　　蘇省銅沛間之微山湖面積甚大當夏秋之交一片汪洋沿湖洲沚淺灘悉成澤國而當冬涸時則湖面以水落之故較水盛時祇及其半因之居民每乘冬間於湖濱建築堤岸涸湖爲田俾事種植日久相沿此項湖田以周圍計之巳不下二三十萬畝其間亦有自行淤涸非由人力培築圩隄使然者去年聞曾由江蘇官産處准徐州公益懇務公司繳價承領官有湖田二萬餘畝而蘇省省長以微山湖　運河相通中間設有水閘遇運河水漲則啟閘以資宣洩且復爲魯省汶泗等水之尾閭故如將湖田放墾不免與水爭地現當籌辦水利之時正宜及時疏濬未可徒顧目前繳價之利致貽患於將來因是一再派員澈查而徐海道尹等查復之結果以爲八千餘畝原由官徵租巳不成問題其他一萬餘畝如以之放墾尚與水利無關本年蘇省省議會亦曾提議及此並有建議案一件略謂須於放墾之中寓以限制現聞此事巳成爲問題蓋湖田放墾一案曾由蘇省咨呈國務院由院交内務財政農商三部核議内部之意採用省議會建議案之主張財部之意以墾務公司巳繳之價爲放墾標準而農部以兼辦水利之故與蘇省省長表同情故核議結果三部之主張尚難一致最近聞農商部方面巳擬有辦法不日即可咨商内財兩部會復國務院矣 
[日本之敎育譚（一）鄂聯通信]  
　　余此次赴東雖不盡爲敎育然考察最大之目的固敎育也日本敎育近益日新月異則以我最近考察之所得報告於讀者諸君倘亦不以明日黄花視之乎今請先言長崎之敎育 
　　長崎爲日本商業地本非敎育著名之區故除高等商業醫學專門兩校爲文部省直轄比較的有名外他如縣立男女兩師範市町立尋高各小學校似未有超羣軼類之處惟其社會敎育之組織非常完密殊堪驚羡其地居民不過十八萬人華人有千餘人西人四五百人四面皆山頗饒天然之勝有圖書館公園商品陳列所商業會議所盛花陳列場等圖書館爲新建築規模雖不甚宏然據館長永山君云每日閱覽人數平均有五百零五人之多回憶吾寗蘇錫常各圖書館之門庭寥落不勝感慨公園有二一在市内曰諏訪一在市外曰稻佐余所到者爲諏訪公園園依山爲景面臨海口東隣諏訪神社爲全國有名之勝地夕陽西下履聲槖槖拾級來游者每日至少三四百人圜中有戰利品日俄戰爭紀功碑實業家松田氏及最先到長崎之奥人施多德氏之銅像等公園下卽爲商品陳列所凡全國名産搜羅殆盡而吾國陶品磁器亦有數件陳列其中實覺相形見拙陳列品之最足可法者有各地每年貿易品輸出輸入之統計表各地物産額每年消長比較表精密而有價值吾國商品陳列所中未之見也據高商敎授淺野君云每日參觀者亦有四五百人余等到長崎之日商業會議所適在開全國菓子品評會所謂菓子者即吾國所謂茶點品評人物由商業會　所敦請工商學士任之分别等第給以褒奬斯區區 
 
 
 

Page 7

 
 
菓品乃亦鄭重研究若此可見其無微不至矣 
　　余等旣得參　其學校敎育復承淺野君紹介（淺野君前任江蘇師範敎員）得見該縣理事官金澤正雄氏詳詢敎育行政事出贈學事要覽縣勢要覽各一册中列各種統計表敎育工商畢具即所轄各校學生之成績比較表亦列其中以視國内敎育行政者之精神但注於承轉公文其比例之點若何也 
　　余等居長崎四日領事王君紹賢邀往參觀華僑立之時中學校是校創立於前清光緒三十年九月主校事者即現任代理領事香山王君紹賢雖　路檻樓無甚可觀然海天萬里外猶見五色國旗飄揚門外中華國歌悠揚入耳精神頓增百倍王君云該校有三種希望兩事痛快一希望五年以後國語統一二希望有人至國内習師範三希望逐年發逹蓋僑居長崎者以福建廣東三江三帮人爲多口音各異非用日語不能敎授王君力矯其弊由前年起加授國語且因經濟不足請敎師甚難非自已栽培師資不可故王君有此希望也該校畢業生之入日本中學校者多列優等且有屢列第一名者今年大正卽位紀念運動會全縣數千學生比賽得奬者五人華人居其二當時中華萬歲之聲高入雲霄頗爲痛快王君言下猶有餘興焉（五月四日自廣島發） 
[南京快信]  
　　軍署師參謀長前日奉召回寗昨日午車又已北上 
　　張繼昨過甯赴滬 
　　省會議長沈惟賢原定十三日北上請願國會將蘇省漕糧特稅劃歸省有兹以暴民圍困衆院事起兩院停議特改期二十日啟行 
　　省署通令各縣趕設勸學所限月内一律成立 
　　財廳昨將蘇省田賦總表造送省署轉部備核 
　　徐海各屬荒象已成齊省長昨特電飭徐海道尹李慶璋妥籌救荒辦法以防匪患 
　　財廳通令各釐局稅所烟類捐不准塡用統捐聯票 
　　東海灌雲各縣農會紛電省議會報告旱災並乞賑卹 
　　各屬商會紛電省長請禁糧食出口 
　　日本田中參謀次長准今日（十四）由濟南來寗軍民兩署派員渡江赴站迎接並飭軍隊沿途保護 
　　敎育部昨電省公署本部十月内開實業校長會議倘能酌派敎員於暑假前赴日本或菲律濱等處考察最近實業敎育狀况當可酌宜取法於本届會議尤有裨益希酌辦電復 
地方通信 
[蘇州]  
　　蘇人公讌韓紫石新參議員韓國鈞氏昨晚（卽十二號）由甯乘晚車到蘇崔警廳長預派保安隊及駐站憲兵連等迎護韓氏抵站後即乘馬車至閭門惠中旅館安息今晨崔廳長孫知事及王道尹朱鎭使均往謁見聚譚片刻蘇紳吳蔭培及商會會長等商准使道公讌韓君於奉直會館之拙政園即訂本日（十三日）午餐藉表蘇人歡迎之意聞韓氏此行純係賞覽風景擬在蘇勾留一二日即當赴　尚須往浙遊覽三竺六橋云 
[松江]  
　　盜案續聞本月五號晚間楓涇區北塘涇錢　堂家被匪盜多人持械肆刧曾報由縣署勘　屬實通令水陸各警一體跴緝在案業由水警第一專署第一分署第三區巡官徐貴臣及警探姚庚元王長慶等在該區内將夥盜周阿大（即胡阿照）湯阿全於十三號晚間捕解縣署今日（十三號）由縣訊鞫後已供認夥刧錢瑞堂家不　當令收押候究 
　　聚賭　警昨晚離楓涇鎭二十餘里之塡屋頭地方有匪徒多人聚衆狂賭經楓涇警察分所前往兜拿詎該賭徒等自恃人多竟敢集衆抵禦致毆傷警士並聞有巡長一人不知下落今日該所區員尹祖鋆趕乘早車來城報告後那鶴年警佐即乘午後特别快車偕尹往勘 
[無錫]  
　　紀功會之紕謬去年陰曆三月二十一日澄錫之役未至糜爛事後好事之徒歸功於王前知事之出力保護並有愚夫愚婦之迷信者以爲澄軍乃梨花莊内延聖殿中菩薩威霎所阻故不能衝至城下迄今時閱一載適逢週年乃有所謂紀功會者出現本定前日（即三月二十一日）舉行以天雨未果昨適雨止放晴紀功會即於上午十二時排道出發由延聖殿進老北門其儀仗幾及里許會中執事人夫多至千人實爲光復以後未見之盛會及期如蘇州常州江陰等縣及本邑各市鄉之遠道來觀者頗有人山人海之概會中儀仗除尋常之旗傘軍樂音樂外更有雙百寶箱雙茶擔雙養馬珍玩托盤以及扮裝之黄鶴樓戲劇等　之上半節係供奉前知事王用先肖像由水警巡官吳正榮率領水警執旗前導其末節殿以延聖菩薩卽漢之紀信云 
　　水警保護繭市水警二廳趙雲生廳長以蠶繭爲蘇屬出産大宗各處繭行下月初卽將開秤惟四鄉匪氛未靖自應設法保護特召集本廳各員議組臨時遊巡隊由三專署十五分署内各抽師船二號編成三隊每隊師船十號委本廳宣督察長曁督察員二人管領分往武進宜興江陰等縣專任保護繭市吳縣吳江無錫等處概歸二三兩專署之各分署駐汛師船擔任擬俟保護會勘烟苗事竣卽行抽調組織 
[南通]  
　　城北高小校之紀念會城北第一高等小學校創立十有二年兹於五月十日特開紀念大會上午父兄懇話會並展覽成績各生父兄共到五百餘人下午舉行游藝會官紳商學界及婦孺往觀者數逹五千餘人下午一時至五時先由全體學生唱國歌校歌歡迎歌遊藝會歌並旗操次即分别學生年級挨演修身作法國文齊讀童子軍表演國文講讀算術演習理科試演手工臣鈴唱歌英文商業會話風琴獨奏等學生精神充足均有可觀會終餘興有來賓獻技如楊春林之關公刀殷錫三翟煥臣馮文治之雙刀何伯清李元浩之單刀夏東生之棍楊漙臣馮文治之鎗殷錫三之寳劍楊德明翟煥臣顧錦文之拳楊春林楊溥臣之單刀鬭賽殷錫三楊溥臣之三節棍賽花鎗等諸武技足以鼓起學生之尚武精神 
[鎭江]  
　　警區又獲烟犯鎭江城外警察第三區區長于茂亭昨晚又在山巷南首某姓宅内搜獲私土一斤今日午後訪悉萬家巷華姓有私售燈吃情事卽派警往查當場起獲烟具並烟客兩人帶區預審據供因貧私售不諱于區長刻巳分别解送縣署矣 
　　預備勘查烟苗丹徒縣署知英委員陶樂爾來鎭在卽除在鎭城借定大觀樓爲公館並編制臨時警察委定調查員外又於大港鎭借第四高小學校餘屋爲英員休息所聞英員此次勘查　苗於交界處極爲注意故飭於徒陽分界地方特立界牌云 
　　查獲潛佈烟種匪徒續誌鎭地東鄉辛豐石村一帶到有羽士沿地潛撒煙種當被鄉民查覺將該羽士扭帶來城解送縣署懲辦今晨又有口操外音之匪徒數人亦係在鄉間散播煙種爲人捉獲到案並在各匪身畔搜出種子甚夥倪知事以該匪旣存破壞陰謀徒邑旣已發現他邑方面亦難保其必無除將所獲匪徒澈究主名依律嚴辦外昨特電呈馮督軍齊省長核示並請通飭各屬一體會拿以絶根株 
[安慶]  
　　貪贓違法之被控頃有繁昌縣公民潘夢祺等以該縣知事吳克俊貪贓違法聯名呈控省長公署其要點（一）征收規費（二）任用私人（三）濫用刑訊（四）玩視民膜（五）縱容差役（六）喪失鑛橊聞省長已飭蕪湖道尹就近澈究矣 
　　私用小　之請禁省議會以壽縣征收屠宰稅不用三聯單　以私印碼單戮蓋圖章不用印信發給納稅人名雖准其持赴稅局換給聯單實則納稅人得此碼單即可解除漏稅責任問有一二赴局更換輙又任意留難以故人民畏難不換局吏益便於中飽故巳决議請省長通令嚴飭嗣後征收屠宰稅應隨時裁給三聯單不得再用私印碼單以清弊竇并聞刻巳咨逹省長矣 
[九江]  
　　火警九江道署側賡豐雜貨店於十日上午一二句　因不戒於火致肇焚如頓時火光燭天幾至殃及道署附近居民　由夢中驚起幸各方救火隊馳至竭力施救始得撲滅共延燒店而三四家惟聞此次被災者多係小本經營今尚哭泣未已殊爲可慘現該管警署已將廣豐店主帶署管押矣 
　　修路九江至蓮花洞一帶爲牯嶺必經之通衢昔時向無馬路游人乘與殊爲不便清末曾由南京總督派陶森甲來灣建築馬路並由陳義山開辦玉成公司備有馬車人力車以利行人惟因辦理不善以致中止所有路務暫交牯嶺公司保管現在該路業已頽敗灣人張謀知特將路權收回籌洋二千餘元修理路線並備汽車數架人力車五十乘以便交通聞工程不日即可告竣天氣將届炎熱外人多赴廬山避暑將來營業當能發逹也 
[杭州]  
　　猩紅　蔓延之可畏近來猩紅熱蔓延各處一經傳染即有性命之憂如火藥局弄嚴某（係某布莊經理）家有子孫三人同罹斯病不五日而斃又同巷第八號門牌李姓家七歲男孩亦染是病不四日而死又安定巷四十八號門牌陸姓家有子年巳十四於前日（十一日）發熱喉痛至昨日上午身發紅疹呌號片時而斃亦云慘矣 
　　龍泉交代案之離奇龍泉知事去年獨立後由范賢方之弟范賢礽接充在任數月尚能盡職近齊省長委王宗海爲該縣知事接任之初與前任卽生意見緣范氏任内經征之國稅一律移解金庫王意欲列入移交范不之允此其主因現范巳離任留委財政主任潘國鈞及施維賢二人爲代表以便結算交代日來不知因何起釁竟將潘施兩人及自行委任之財政主任高學愚一併看管其中情節頗覺離奇兹將潘國鈞及王宗海雙方致省電文併錄如下（一）省長財政廳長鈞鑑奉前龍泉知事范賢礽委代候算交代近因現任王知事復患怔忡謂前解交案二千二百元庫收内無廳印不足爲憑勒令赴廳取回移交現任財政科長屢勸不聽疑其通同作弊連鈞一併看管此外種種無理取閙勢甚危急請電飭隣縣星夜來龍查辦督令釋放提省會算前龍泉縣財政科長潘國鈞叩灰（二）省長財政廳長鈞鑑灰電諒逹近日王知事兩眼發赤癡暴愈甚鈞等有性命之憂乞飛　隣縣督釋雌龍以解倒懸在局候電前龍泉縣知事范賢礽代表潘國鈞施維賢現任財政科長高學愚叩文（三）省長財政廳長鈞鑒前任范知事代表財政主任潘國鈞與前雜稅催收主任吳培元等朋比爲姦竟敢將各種征收底册把抗不交徵收無從着手乞電祇遵龍泉縣知事王宗海叩 
[廣州]  
　　朱省長擬辦模範村朱省長月來接晤紳商每言及創設模範村事聞其地點擬在東門外東山一帶朱省長之意此項模範材注重衛生及家庭敎育兩項於村内開　馬路公園凡家庭内職務必使婦女躬親之其辦法係從紳富之家辦起以爲全省模範擇省中開通素著之紳商居焉先制定村之圖則分領地段依式建造屋宇所有關於公共衛生自治等事項皆一一具備日前曾親到東山履勘二次接晤紳商時更諄諄樂道不倦每語人云兹事體大難于慮始然苟持以毅力則天下事亦無有所謂難者觀此足知朱省長對于此事之熱心矣 
　　當面行賄之荒謬省長署昨日上午十一時有湖北陸軍畢業生吳炳堃到署請謁適朱省長因有要公未暇接見特委副官長劉德裕接洽寒暄旣畢吳附耳言請代謀差缺許以重謝劉副官以其有意汚衊當堂拍案大駡吳某知事不諧閃身欲遁劉副官立喝衛兵將其扯回吳即長跪請恕劉以此事關係重大先請衛兵司令將其留押隨將情形面禀省長將吳發交審訊 
雜評一 
[沉寂冷靜（一子）]  
　　政局之所以沉寂者以段内閣辭職與否未定也各政團之所以冷靜者即以觀段内閣辭職與否之决心也雖然此僅就表面而言實際則必甚活動一方面堅欲維持現内閣一方面絶對不欲維持各奮其力以事推挽致使當局無由自决故表面上之政局不得不沉寂也政局旣沉寂則各政團之倒段與護段者亦不得不暫持冷靜態度以觀政局之變化是故今日之沉寂冷靜正所以醖釀劇烈之競爭段内閣之决心一定卽欲求沉寂冷靜而不可得矣 
　　各督軍奔走疏通而無效其卽沉寂冷靜後發　之表現　歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[華僑返國創辦林業之發軔]  
　　上海總商會接中華全國商會聯合會函云逕啓者本年四月十七日准泗水商務總會公函内開據本商會會員陳顯源函稱顯源創設山林公司於泗水經營林業及火鋸板枋經歷三十餘載矣凡採買林場督工採伐銷售木料等事無不躬親辦理對於森林一種之實業尚有心得近十餘年來獲利較前稍豐差强人意顯源雖生長泗水營業異方然思歸祖國之心無時或忘何願久居他人籬下受其種種非平等之待遇奈未逢其時也自從民國元年曾擬携貲回國從事諸實業爲吾僑胞倡率因政治潮流國内各處土匪紛擾令人聞之色阻邇來閱各報載大總統德溥懷柔令召華僑聯袂歸國興辦實業期逹致富之目的竊思旣蒙大總統令召歸國興辦實業當荷准予特許權及特别之保護各地方官吏諒不致違命仍如清季之魚肉華僑也然而顯源生長外洋國内習俗未諳倘或遽行遄返不免茫然罔識所從莫若預早抱定方針以期切實進行仰副大總統振興實業之至意顯源擬就從事林業數十年所得之經驗仍行辦理森林以資熟手惟國内面積廣闊森林紛産於各省未稔某處所産者最優某處所産者最富某處所産者易銷售某處交通最便利某處民情最純厚某處氣候土宜如何均須先行調查明確然後可以着手苟不審愼於先貿然輕易從事將來難免中輟之虞正在苦乏相當之人委託調查適閱報載中華全國商會聯合會僑商招待所章程其第三四兩條所載各項與顯源所擬倡辦林業之事項均有密切關係查該章程所載實爲招待僑商回國興辦實業之一助較之空言勸導振興自是有别不禁欣欣然喜有津梁也用特奉懇商會函請中華全國商會聯合會僑商招待所代爲調查國内各省最大之林山交通最便利之處所林業一切事宜附上調查表并說明書請爲轉逹前途實紉公誼等因到會准此查陳顯源創辦林業歷三十餘年經驗旣富獲利甚豐今欲廣邀資本家倡辦諸實業先從林業入手第恐人地生疎無自進行敢請貴所按照林業調查表詳細調查惠函示悉俾得有所遵循僑商幸甚中華幸甚等因計附調查表及說明書各一紙到會除函復按照表式分行調查外相應照繪林業調查表并附說明書一紙通函轉逹貴總商會即希查照原表詳細調查塡報本會彚轉至紉公誼 
　　附林業調查表說明書（林山）塡冩林山是官山是民有該林須連山買抑或僅買樹木該林共計約有若干方里是絶壁是高崗是平坦曾否經人伐過大約價值若干（坐落）塡冩該林山係在某省某縣某鎭某鄉（交通）塡冩由林山至銷售處若干方里水路陸路運儎用火車用輪船用帆船用人工搬或紥筏順水放下以及可否創造輕便鐵軌造鐵路所用之地能否由地方官長按段沽價向民租出（木名木質）塡冩木之名稱木質之優劣共計約有若干種（樹木方寸多寡）塡冩成材者木料最大者幾尺見方中者幾尺見方小者幾尺見方長者約若干尺中者若干尺短者若干尺以及未成材者共約計各若干株（産植）塡冩該山之樹木是天然生産者是經人種植者種植巳有若干年（氣候土宜）塡寫林山處所何時寒何時温何時熱是否週年均可工作其土種植樹本長生遲速（用途）塡寫木料多係供給何項所用其根枝用於何途一（銷售）塡寫成材者樹幹銷售何處其未成材者與根枝銷售何處（距離）塡寫出林山至省若干里至縣若干里至附近之某鎭某鄉若干里（民情）塡寫林山附近人民之良莠有無動輒藉端勒索種種阻撓之習慣（倩工）塡寫作工伐木之人是就近招集是須由他處帶去每天每人工銀約給若干（竣工）塡寫本表所列之林山每日若干人作工約計若干年月方克竣工完竣後遣散工人有無何項手續（林師）塡寫林師之學識經騐履歷等及林師對於此項林業有何把握曁該林師之薪水全年須送若干有無另送他費（本利）塡寫按此表所列各項統計約支出若干約收入若干（特許權）塡寫某縣一部分或全部分之專採特許權能否邀准及此項特許權係由商部省長主持（保護）塡寫能否得地方官負完全責任實力保護或派兵保護抑或僅出一紙告示曉諭人民不得阻撓而已（備考）塡寫表内未及備載者或調查不易得其明確之情形及將來須接洽事項曁從何處着手進行事項均可塡於此欄 
[華工聯翩赴法]  
　　第三期赴法華工現定於十八日乘亞大利郵船放洋第四期續招華工一百名亦巳試驗定妥俟巴羅嘉郵船到滬即行赴法該郵船現在日本之要瓜哈買（譯音）地方昨來無線電約二十一日到滬故道信洋行昨特通知各工人准定二十二日出發先於十九日在該行給發安家費凡試驗合格各華工届時應卽覓具妥保前往領取云 
[保護繭市之條陳]  
　　本埠江浙皖三省絲繭總公所以現在繭市將届赴鄉收繭殊多危險特禀請當道派兵保護兹將該總公所總協理沈聯芳黄晋紳等所上江蘇督軍省長請保護繭商銀貨條陳錄下一各縣繭行本届查有新設謹將新設舊設凡江蘇設立繭行之各縣開列於後其陽曆五月二十一日至六月十一日（即陰歷四月初一日至四月二十一日）爲現銀運送之期其乾繭成包裝運到廠大約以陽曆七月一日（陰曆五月十三日）爲止凡此四十天爲全省繭商請求保護之期伏祈通飭各該縣知事曁水陸防營警察隨時隨處妥爲防維二保護事宜分爲七節（第一節）吳縣之洞庭東西兩山准於陽曆五月二十一二號由上海火車裝運現銀到蘇請飭淺水兵輪一艘先在蘇州守候隨時裝銀運至東西兩山繭行分儲並求飭知蘇州水陸警察於卸車裝輪時妥爲保護（第二節）陽曆五月二十一日至六月十四日此二十五天爲各縣繭商裝運現銀之期凡蘇州無錫横林常州丹陽鎭江南京松江金山楓涇各車站以及常熟江陰靖江南通海門等縣曁吳江縣之平望鎭各輪埠均有現銀裝卸請飭軍隊照料其無軍隊之處由各該縣知事專派警察至車站輪埠防衛以免疏虞（第三節）蘇州無錫常州丹陽鎭江松江金山常熟江陰靖江南通海門各縣境内錢店銀號等類繭市時必有繭商現銀存儲伏祈通飭各該縣警察不分晝夜嚴密防範（第四節）江寗縣祿口鎭華裕繭行招接洋商於陽曆五月二十一二號准在上海由火車裝送現銀至南京下關卸車運赴繭行辦繭伏祈預飭下關軍警於卸車時保護（第五節）吳江縣嚴墓鎭向有華綸恒升繭行兩家招接洋商前往辦繭惟該處濱臨太湖爲盜徒出没之伏祈預飭兵輪管帶趙會鵬遣派兵輪一艘准於五月二十一號駛赴該處遊巡（第六節）向例由總所請派兵輪飛划分赴各處保護繭商本届淺水兵輪除第一第五兩節請派兩艘外伏祈飭知趙管帶准於五月二十一號再派四艘均赴無錫一駐車站游巡至高橋止一駐楊婆圩游巡至高橋止一駐白湯圩遊巡至江陰大青陽止一駐直塘遊巡至常州戚墅堰止每日至駐在之所停泊數小時其餘時間不分晝夜遊巡各處以壯聲威（第七節）飛划一項最爲便捷洋商携欵出入均可尾隨輪後本届請飭該管帶調撥楓涇鎭松金繭業籌備處十六艘山該繭董分撥松金兩縣保護又宜興徐舍鎭宜溧金繭業公所十五艘由該繭董分撥宜溧金三縣保護又無錫繭業公所一百零五艘除無錫境内自撥六十艘保護外其餘歸江陰二十艘武進十艘宜溧金添十五艘因有現銀由無錫火車分運各處即令飛划押同起程較爲周密總計飛划一百二十六艘深慮時局維艱不敢比照往年多請然照此數支配實已無可再減合併聲明三各縣知事曁就地軍警均有保護之責伏祈通飭各縣知事軍警自五月二十一號至七月一號此四十天内爲各國商人銀貨往來時間無論沿途轉運以及繭行儲欵地點查照第二條各節不分晝夜悉心嚴防保護繭商卽所以消弭交涉中外商人莫名感激四各縣産繭地方均巳設立繭業公所遇有緊要事件隨時由繭董面商知事或軍警兩界准予立即施行間有少數地方尚未設立公所逕由繭商求見伏祈飭知一體准行而免扞格五凡有鄉僻之所向無警察又無軍隊伏祈預飭該知事查明調撥本署警察前往照料或請酌撥軍隊即由該縣知事擇定要隘借屋駐紥均須預先籌備免得遇事張皇致蹈危險六繭市時間短促每有借販繭之名糾約數十人至繭行行强掗賣乘勢發生不法行伏祈飭知各縣知事遴派差役常駐繭行妥爲彈壓如有小販白拉露天經紀掮皮箱各種惡習早先出示嚴行禁止以遏亂萌以上各條擬請通飭施行如有未盡事宜由各縣就地繭董隨時面請地方官廳妥愼辦理以期周密 
　　附錄出發收繭地點無錫武進江陰宜興溧陽金壇吳縣吳江崑山太倉嘉定寶山靖江丹陽江寧揚中丹徒江都儀徵句容常熟松江金山奉賢上海南通海門如皐泰興淮陰鹽城高郵六合 
[私帶烟土進口之懲治]  
某公司輪船機匠吳京近由大連灣來滬私帶紅土三十五包日前抵埠時被海關洋托巡搜獲知照水巡捕房派探何阿春將吳與私土併解公共公廨訊據吳供該土係由木匠所帶判押候補提人證再訊在案昨由水巡捕房續獲關係人譚牛一名與吳併解公廨請究先由海關代表律師上堂譯訴前情以被告等故違烟禁請照第二百六十六條刑律辦理繼由水巡捕頭梅羅禀明派探將被告等拘留解訊情形訊之被告譚牛供稱該係土由新加坡帶至船上等語質之吳京供係代行收藏經俞襄讞商之英白副領事以被告販賣私土屬實判譚牛押二年並科罰金五百元吳京押半年併科罰金二百元照章併送檢察所禁錮罰金由本公堂執行被告未繳罰金以前暫押捕房 
[關於印花稅之縣令兩則]  
　　上海縣沈知事昨發關於印花稅之訓令兩則併錄於左 
（其一）訓令各市鄉經董文云案奉財政廳印花稅分處訓令本年四月十七日奉財政部令開准江西省長咨開人民投遞呈文貼用印花票以代行政手數料一案原呈聲明係代行政手數料是凡一切呈請事件以及行政訴訟不涉司法範圍者無論呈禀均應貼用印花一角方生效力准原呈人民或團體一語係指請求者而言是否僅指私人團體如私立學校會社等類抑係商務農務敎育等公團一併在内又下文及其他各團體一語係就管埋而言所指是否商務農務敎育各公團以後各團體呈文如係因公益事項請求批示曁代人民轉向官署請求批示與夫尋常請領補助等欵項母庸貼用抑須一律照貼咨請核復等因前來查本部原呈所稱請求一方面之團體併私人團體及商務農務敎育等公團而言嗣後公私各團體呈文係因公益事須請求批示曁代人民轉向各官廳請求批示與夫請領補助等欵項又人民或私人團體向商務農務敎育等公團呈請事　均一律貼用印花一角惟公立或私立學校經敎育部核復以其呈請多係該學校應行辦理之事與原呈所稱主張權利免除損害情事不同未可與他團體一律待遇應准免其貼用除咨復江西省長並訓令該省印花分處查照外合行令知查照辦理可也此令等因奉此除分别咨函令行外合亟轉行令知該知事查照辦理此令等因到縣爲此令仰該經董即便遵照並轉致各團體遵照此令 
（其二）訓令印花稅勸導委員文云案查各市鄉經董並三林塘灣馬橋閔行分商會會長一律兼充印花稅勸導委員當經遵照省令刋發鈐記將鈐記式樣委員姓名呈報財政廳印花稅分處在案現查塘灣馬橋閔行法華閘北各經董馬橋閔行分商會均已呈報啓用鈐記日期並據閔行法華各經董閔行塘灣分商會報解稅票價銀到縣其餘各處尚未具報亦未解欵迭奉省令嚴催亟應彚解合行令仰該委員迅即妥爲勸導並將啟用鈐記日期及稅票銷售銀元分别具報繳解勿延切切此令 
[唐少川等與政府往來函電]  
　　段總理致唐君函（上略）比者外交艱棘屢承匡敎老成謀國智慮周詳至用心佩第自抗議發生外交秘密未能詳布京滬遐阻此中曲折亦莫由縷逹清聰特託王君寵惠將近日外交情形及詳晰理由陳述左右兹事體大中外具瞻存亡所關千鈞一髮先生爲海内碩望所望隨事指導其濟艱屯豈惟祺瑞之幸抑國家實利賴焉敢佈悃忱惟祈鑒察臨頴神往不盡欲云 
　　另有電致王君寵惠係再催促敦請孫唐二君入京者略云託轉致孫唐二先生之意尤注重敦請來京一行共商大計務希極力勸駕爲要 
　　唐君復函王君亮疇持大札來備述外交巔末並召入京敦促至再優禮有加仰見憂國至誠勤求民隠戢慰之私莫可言象曩在中德邦交埀絶之際弟曾一度電逹國會略陳所見促之注意今者形勢遷移又將宣戰竊以爲吾國加入戰團原於協商國未見有若何助益自不能與美國相提並論卽協商國亦未嘗以此相要不過表示其希望而已希望爲一事要求爲一事其界線至明應人之希望與應人之要求其效果亦自隨之而異此最宜體認清楚側聞主職要旨在獲取和議席上發言權若視爲莫大利益不知人之所以盼我加入其終局目的亦在和議席上蓋以吾之國力加入戰團於戰事進行時期本無何等作用必待停戰以後議和席上乃始顯其作用夫以吾之參戰反於戰事無裨原不過供人和議席上一作用則我之所謂利益果安在者至於發言之效視其國力而定更不待深論頻年以來國家多故中央政令未見暢行海内喁喁望治方憂無以慰之若重以宣戰投入漩渦致起不靖蒙其害者終屬吾民民心離畔當軸者亦何以自立此尤宜愼審將事者也要之此事取决於國會國會爲國家最高機關亦爲民意總滙目前政府道在尊重國會使得自由討議自由表决以符法治之義而遵憲政之途此私衷所至爲企禱者也弟以此間營業覊絆一時未能他去有負盛意至爲愧悚旣蒙不棄敢佈區區耑復諸希亮察 
　　大總統復孫岑唐諸君電孫中山岑雲階唐少川章太炎温欽甫先生鑒眞電悉維持法治熱誠深佩公民團滋事之人已有明令究辦矣此復黎元洪　 
　　孫岑唐諸君再致大總統電北京大總統鈞鑒接誦文電知滋事之徒巳付懲辦惟念蚩蚩暴民受人指嗾無足指數張堯卿等六人係陸軍部諮議差遣人員陳紹唐亦充國務院參議聯名擾亂誰實尸之但問現行犯事之兇徒而爲首造意者得以逍遙事外將來奸宄縱臾伊於何底應請我公奮斷勿令勢要從旁掣肘以爲創謀亂法者戒大局幸甚孫文岑春煊唐紹儀章炳麟温宗堯叩寒　 
[費鴻聲之縣自治感言]  
　　江蘇縣議員聯合會近接江陰縣參事代表費鴻聲寄來縣自治感言一通照錄如下吾江蘇之縣自治繼省自治而組織通訊處而成立聯合會兹一年於兹矣其間請願於省會省會非不介紹也而省長則以未奉命令爲辭請願於國會國會非不建議也而開議又以重行組織爲辭千呼萬喚尚未産出豈龍不蟄不奮不能興雲致雨鵬不六月息不能奮翮高翔乎抑宰百里者清廉自勵皆守封鮮之慈箴勉爲懸魚之廉吏無煩監察乎抑因議員程度不齊旣恐消極之議員非仗馬寒蟬卽馬呼牛應爲專制之行政長官所利用又慮積極之議員建杜牧之罪言效張儀之饒舌拚畢士麻之鐵血演加富耳之白話清議可畏寧見好於社會不肯徇情於官廳故欲揚之而又抑之乎個中眞相百思而不知其故而今幸矣齊省長上意見　於内務部對於自治以組織縣自治爲第一期五月八日之閣議又以縣制市鄉制决交國會吾知一轉瞬間其範圍自治當然産出吾於未回復之前爲自治之舊議員勉急起直追踵省自治而發起縣自治之研究會省政旣需研究縣治轉付闕如可乎哉煉石何以補天造車何以合軌以輿論爲中堅盡代議之天職記所謂凡事預則立傳所云有備無患者此也吾於旣回復之後又爲自治之新議員勸代表民意勿有議有不議議事會等於遺事會即議矣勿緩議勿擱議縣自治等於懸自治所議條件同意須得雙方通行自可一致勿師心自用立異矯同自治會等於自持會英儒白芝浩之言曰政治之進也在一鑾墨守之成規而爲研尋討論斯言也貢之聯合會諸君我江蘇縣自治之前途共庶有豸乎 
[交通部對於兩路裁員之催覆]  
　　代理滬杭滬寗管理局長江紹沅前因裁撤兩路員司被交通部來電詰責並飭詳復巳誌前　日昨江局長又接交通部飭文略 
告本部曾經電令該局長酌議具復候核迄今尚未據報仰速遵照前電詳細具復以憑核奪云云 
[演說職業敎育紀要]  
　　寰球中國學生會前晚請沈信卿君演說略謂中國職業與敎育分爲兩事凡受敎育者未必均有職業有職業者未必都受敎育關係甚鉅曾由黄任之君赴美洲考察今返國發起職業敎育社按此項名目並非特别各國已有先例以廣義言之除普通者外如師範實業商業工業法政等校無非造成專門職業以狹義言一物一藝皆是譬之吾國木工製櫈受先師之規矩皆成一式鮮有改良美國則不然往往一堂中櫈椅一無同式學校中土木等科凡成一器必先各出心裁畫成圖樣及其畢業時而成績多至數百種返觀吾國即以衣服論惟絲織棉織居多毛織者實所罕見今北方毛織出品多係舊式不及西洋各國之美以致利源外溢毛織物耐久而質堅欲改良織法非職業敎育不可其他建築之木材須研究種植森林之法諸如此類卽花木一類來自外洋者更覺可觀實則中國植物大都花瓣複雜較優於洋種如詳加研究亦生計之一種并查德國職業學校分科至三百多種美國黑人樸固華盛頓所創實業學校衣食住無一非出學生手返視吾國敎育巳興十餘年而少年學子經濟愈形罧難由於慣用　來品利源外溢且一家之中分利之人居九而生利之人居一如興職業敎育則生利多而分利少興家即所以富國現世界職業之趨勢大都分四種農工商及女子家事而巳他如政學界非實業也大都學生時代　自省將來爲何等人物不輕視農工爲賤役要知爲農工者所生利益較用腦者實際爲多職業敎育尤須有自動力須留心眼前事物一一體驗得實在智識以貫徹其理想爲要事辭畢而散 
[閔行鄉小學校展覽會預誌]  
　　閔行鄉敎育會日前召集全鄉各學校職員議定於本月二十七二十八兩日開第一次小學校成績展覽會凡代用及私立同等學校均得附入即假鄉敎育會爲會場推定該會會長黄譜衡爲主任率同幹事各員籌備一切現已布置就緒於昨日函請道視學余芷江上海縣第三科主任李頌唐縣視學朱伯華縣敎育會會長吳懷疚李佑之等爲評判員想届時必有一番熱閙也 
[西炮台試放快炮]  
　　上海兵工廠本年份製造管退快砲額定若干尊兹巳造竣多尊於昨日（十四日）在西砲台試放以便解京存候撥用先期由謝總辦函請盧護軍使出示布告以免附近居民驚疑 
[縣商會會長宴客]  
　　上海縣商會正副會長顧韾一蘇筠尚近以新任滬海道道尹王芷揚交涉員朱鼎青地方審判廳長蕭子學稅務總公所所長高子勛均已先後視事凡遇商界公事必須隨時諮商是以於昨日假北市雅叙園設筵邀讌以聯情誼陪坐者爲地方檢察廳長林仲立上海縣知事沈韞石松滬護軍使署交際科長杜梅叔稅所總務科長邵穀我官産處處長蔡道一會丈局長曹履氷交涉署科長陳君亮第一區第二區署警正董希賢余炳文紅十字會會長沈仲禮及縣商會各議董等觥籌交錯賓主盡歡而散 
[第二期攷試警察]  
　　南市第一區署連日調集所屬各分駐所長警命題考試驗看文字及資格迭紀前報昨日（十四）第二期續試三等四等警察由各警佐撥派三等警七名四等警九名於上午九時半齊集一區署由董警正命題爲警察值崗時最宜熟悉者共有幾種是何用意各警當場對答至十二時始行考畢各回本職 
[國貨維持會續刋調錄]  
　　中華國貨維持會曾將華商各項出品刋爲調查錄分贈各界業巳刋發至第三次現第四届調查錄已經脫稿因各省埠迭次來函索閱故已交中華書局刋印七千本限六月初問出版以便分送云 
[閘北用户照付閨二月電費]  
　　閘北各舖户以水電廠按月支出各欵皆按陽曆核計而向用户收取水電價則照陰曆計算似不公　爰舉市經董錢貴三函致該廠長曹元度請免本年　二月份應付水電價銀以補暗虧曹廠長接函後當　詳請江蘇省長核　在案兹悉該廠以各用户欠繳水電價已逾二句乃於前日遣派司事向各用户先收電燈價仍出陰曆閏二月之收條各用户已多照數付訖該問題遂無形打銷矣 
 
 
 

Page 11

 
 
[兄弟烟草公司之擴張]  
　　南洋兄弟煙草公司自在滬設廠行銷以來不獨本埠營業極爲發逹即各省埠銷路亦逐漸推廣滬廠出貨常有供不敷求之勢今該公司因北他銷行者以馬車等牌爲多由滬製運關稅水脚殊多靡費擬在天津分設一廠專供北地銷路現已在該處河北華界購定廠地數十畝卽須擇日開工將來該分廠應用人工機器均由滬地酌量派去云 
[檢查所查獲烟土嗎啡]  
　　北火車站檢查所前日查獲烟犯陸志光一名抄出烟土嗎啡一百七十兩又獲私帶紅土二三千元之日本人一名經五區薛警正詰問一過將該日人送交日領事署訊辦 
[押舖不准備案]  
　　工巡捐局昨批押業福昌等禀請備案由云禀悉查本局修改押舖章程前經呈奉省長指令開設押舖重利盤剝規避典稅久千例禁應令各押舖一律按照定章繳稅登錄改開公典以維稅源而杜取巧所請另訂押舖章程之處未便照准等因即經咨行上海縣署查照核辦在案所請備案應母庸議仰即知照此批 
[俞醫士演說家庭衛生]  
　　法租界打鐵浜同義義務學校於上星期六下午一時開第一次演講會請俞鳳賓醫博士演說家庭衛生兹將其演稿錄右 
　　弁言家爲國之本家家衛生則國自强家政乃女子之天職 
　　房屋之選擇地土乾燥空氣清新水源潔凈陽光富饒勿與卑鄙營業之鄰居相接觸孟母三遷遣訓昭著 
　　家宅之建築基礎穏固阻當濕氣上升屋頂不可漏水如建樓屋第層之地板距離平屋之地板當在十至十四英尺之問每人之空氣地位宜佔一千立方英尺十二尺長十尺高九尺闊之室適宜於一人之居宿倘室之高度在九尺以下十四尺以上則通風不易居家以平屋或一層樓屋爲最宜牆壁常加粉飾則細菌均除殲鼠 
　　廚竈之潔淨病從口入家長必須隨時親自檢點垃圾桶必須有蓋菜葉肉骨不可屯積屯積則蠅類孳生廚竈須離坑厠愈遠愈妙僮僕有病不宜令其司理食物食物以自備者爲最妥抹布宜常用鹻水洗淨則油膩悉除箸碗杯盤宜用沸水澆滌則病菌均滅勿養犬類防火 
　　通風之必要煤暈之危直風有害空氣流通則身體健爽每人每小時宜有一千八百立方英尺之清空氣卽每分鐘三十立方英尺夜間點燈而睡旣多炭氣又多火燭夜間　窗而睡可免肺勞清氣之炭酸分量百分之。○四室内不可逾百分之。○八濕氣之分量以百分之七五爲最適宜 
塵垢之却除塵埃爲疾病之媒介器具雜物愈少則塵埃愈易除去灑掃之益鷄毛帚能颺塵不宜用但須勤勞塵埃自去勿留無用之物水肥皂與人工三者爲袪塵與去病之至寳多備痰孟勤沐浴勤換衣服被褥滅除寄生蟲 
飮食物之衛生茶爲適宜之飮料茶碗須用沸水洗淨食物宜得色味香之三要素生冷之物不食爲妙用紗罩紗廚以免蠅蚊之吮啄 
結論一家和氣值千金精神愉快則身體康健作事均有條理家中如有疾病宜破除迷信而用正當之醫藥 
[調查人帮匪徒]  
　　前日午後有青帮匪首多人假洋涇鎭南首三壯廟内開堂放票招收黨徒各處無賴到者不下四百餘人由該匪徒等預備酒肴四十八桌以資宴聚若輩正在興高彩烈之際爲該管三區二分駐所馬警佐得悉督率長警前往拘拿若輩即聞風逃散事後經馬警佐飭警查拿復詳報徐廳長飭派偵緝隊士下鄉調查入帮匪類以便指名拘究 
[屍屬大鬧屍場]  
　　浦東洋涇鎭張家橋鄉民閔秀林遭族姪阿東兇毆致斃由尸子閔阿濤協同地保投報地方廳委派樓檢察官毛檢驗員等渡浦下鄉相騐各情已列前報兹悉樓君等旣抵該處尸場卽據尸子閔阿濤等投案禀稱查阿東昔向父親借去洋五元曾經父親迭次向索詎阿東非但不還反懷恨在心本月初七日將其家中所蓄羣鴨驅入父親田中竟將春熟作踐盡絶因此父親氣忿向諭反被兇毆受傷歸家延至前日斃命要求伸雪等語問官曰阿東何在答稱阿東得悉我父傷斃後即行避匿當被小民等偵悉往追旋在十六舖地方扭獲現在送押於第一區警署樓君得供離座諭飭將秀林尸身擡出如法相驗良久騐明該尸委係揪扭受傷後因病而死嗣因族人等一再要求吵鬧不堪由樓君善爲開導諭令趕緊棺殮候該署將阿東送案再行訊究阿濤等唯唯而退樓君返廳即據情禀報昨午該局將阿東函送到廳當由樓君提案略詰判令收押候示 
[書家清道人遷居]  
　　臨川李梅盫先生瑞清爲李春湖書家後裔家學淵源夙精書法眞草隸篆各體俱工辛亥以還改黄冠爲道士自名清道人並自題所居曰玉梅花盫隠滬鬻書不問世事向庽北四川路北首全福里近因乞書者踵趾相接輙以路僻爲嫌已於前日遷居北四川路南首青雲里五弄底安定里内該處交通較爲便利云 
[金業自建公會]  
　　本埠金業向租道勝銀行餘屋爲公會已歷多年現因租賃房屋終非久計特由同業公同議定於會中公積項下提出經費在公共租界四川路中國銀行後面購定基地五畝有奇自行建築公會俾垂久遠現正鳩工庀材預備開工擬俟房屋落成再向道勝退租遷入新會云 
[控訴地甲夥之誣陷]  
　　賣粢飯人袁德生去年曾被南市二十七舖地甲夥施阿根籍端詐去洋二十餘元日前上海地方檢察廳接寳山縣來文移提拐犯袁虎寳該地甲夥又誣指袁德生爲袁虎寳嗣由法警詢據隣右證明始免拘案兹袁德生以迭被施阿根詐擾復挾嫌誣陷後患堪虞故於昨日具訴上海縣署請求飭傳該地甲夥到案懲究 
[姦夫砍傷本夫]  
　　浦東南碼頭附近屠夫王木根一目已瞎其妻倪氏年少輕浮不安於室本月初六日該氏乘隙逃出與賣菜蔬之蔡龍山姘識匿居本城梅溪弄中王各處找尋無着昨晨經人向王報告王往找尋果見該氏與蔡同處當向領歸蔡卽出頭硬覇因此衝突蔡取菜刀向王當頭亂砍流血滿面王情急出外鳴警到來詎蔡與該氏巳乘間逸去該警乃將蔡弟福金拘送一區三分駐所宋警佐因見原告受傷立送地方廳訊辦旋由檢察官提案研訊之下並驗得王頭額等處果受刀傷判發新普育堂醫治蔡福金判令押交伊兄並該氏等到案訊懲 
[監犯染疫斃命]  
　　姚安卿前因僞造私文書案發由地方審檢廳訊明判决監禁三年在案嗣因地方監獄監犯衆多故將該犯寄禁於第一看守所中前日該犯在所忽染時疫由所中醫官診治無效於昨晨斃命經黄所長報告林廳長請即派員相驗一面將尸移至該所門外隙地候示午後即據死者之妻姚王氏到廳具禀請求免驗自願棺殮林廳長准如所請着具結送查趕緊棺殮 
[義女恩斷義絶]  
　　梅白克路三百十一號門牌王金氏家十二歲買女四川人小毛囡於四月九號出外游玩迷途被重慶路馬安里五百四十一號門牌之任恒齋領回家内嗣悉王金氏報告捕房請緝任遂將女送至新閘捕房解送公共公廨當因小毛囡不能將其主人住址供明判暫交任領回在案兹經王金氏偵悉於前日至任家内認明因任不放報由捕房昨派包探將兩造與女併送公堂請示先由王金氏投訴伊夫在開行重慶之利華輪船上爲買辦該女由夫在四川買來爲義女已有三年於四月初九日走失後當時卽投捕房報告現在任姓家内尋見應請准予領回並將該女照片及庚帖呈案請察訊之小毛囡據供因主人欲將我賣人娼寮是以走出俞襄讞員商之英白副領事以王金氏並無證據呈出且欲將女賣入妓院遂判女交任恒齋領回留養王金氏退去所呈照片發還庚帖塗銷王金氏聞斷後頗不甘服怏怏而去 
[老光珠原係竊贓]  
　　寗波人陳小生前日持老光珠三十粒至北市晝錦里信順珠寳店兌換銀洋旋被店夥王寶南察得此珠係同業失竊之贓物遂向陽盤問來歷陳情虚棄珠逃逸後由該夥追至十六舖始鳴警張鳳奎將陳拘獲陳即賄給張警洋七元張不收納當即拘解一區署王亦至警署聲明情由請爲究辦昨日又由城内恒昌祥夥施爲棻至署報告上年四月問曾失竊老光珠一兩值洋一百六十元又萬昌祥夥浦福祥亦至署聲稱上月間失去新光珠四百粒計洋五十元查得陳專以買珠爲由乘間竊去請爲追贓究懲董警正當飭移送警廳司法科訊究 
[施醫給藥之慈善事業]  
　　滬西慈善會經理徐君邇因滬上發生猩紅症傳染甚速西門一帶華法交界處各居民以勞動界實居多數一患此症醫藥無資殊堪憫惻故特延請内外科醫生在法新租界肇周路天佑坊内設立診察處按方給藥不取分文定於本月二十一號開診 
[又一打盆女孩潛逃]  
　　江北女孩馮大銀子昨在閘北迷路由四區巡警查見帶回署内訊據供稱年八歲父名阿二在寳昌路某姓家爲包車夫家住市浜橋伊在某絲廠習學打盆因受苦逃出以致迷路云云姚警正諭暫留養聽候查核 
[索討房租之衝突]  
　　甯波人李阿連賃居大統路安祥里趙阿發家前日趙向李索討房租起釁口角相毆李之頭面受傷由警將趙李一併拘入四區警署押候訊辦 
[媳婦被人傷害之請究]  
　　前日有江北人高廣源扭黄耀珍至五區三分所控稱民人家住分水廟地方以做草鞋爲業上月兒媳吳氏在美租界正豐街售賣草鞋被黄糾集多人以刀戮傷要害身死出事後黄遠颺無蹤今始尋獲請求伸雪云云昨由張警佐將原被告轉解司法科訊究 
[拐匿女孩之敗露]  
　　崇明人季根郎前日在閘北恒通路同强里拐得蘇州人吳阿毛之十歲女孩三寶匿居浦東陸家嘴地方當經該處居民察破密報吳阿毛於昨日渡浦鳴同崗警將該拐匪季根郎並被拐女孩三寳一併拘解三區警署經解警正訊明判解警廳司法科訊辦 
[黄花魚船之受累]  
　　北洋二汛黄花魚船自本月七日開始到吳淞口送來到貨頗多每船均有三四艙市面極爲暢旺惟當魚船開艙時輙有自稱兵士者到船强買稍不如願卽出言辱駡復有著名青皮多名亦按船索魚商船畏其兇横祗得付給惟巳受累不堪矣 
[理髮店違犯烟禁]  
　　滬西徐家滙路五號門牌理髮店主姚金林在店堂後面私設烟榻售烟前日被靜安寺捕房華探目鍾星南與西探殺竦文查獲當將姚與烟膏烟灰烟具帶入捕房昨解公共公廨經中西官訊供不諱判姚罰洋四十元充公無洋改押一月烟膏烟具等一併銷燬 
[匪徒攫取首飾]  
　　匪徒金加法前日午後在廣東路攫取無錫婦人諸邱氏值洋三十元之金押髮一支圖逃經氏與女鳴由一千二百八十四號華捕將金追獲搜杳原贓無着將金帶入捕房昨解公共公廨經中西官訊供屬實判金押西牢半年以儆 
　　又王阿堂於昨日午後在虹口南潯路某弄中將婦人陸薛氏之喉間又住攫取值洋七元之金圈一只狂奔圖逸該氏大聲喊捕由附近居人陳阿福王阿明帮同追獲當由四百七十號印捕帶入捕房捕頭詰悉前情飭將王阿堂管押候解公廨訊究 
[迷路女孩待認]  
　　女孩陳引蘭身穿破藍縐紗小棉袄花洋綢大棉袄花土布短衫花土布單袴黑洋線襪黑布鞋子秃頭三角辫上紥紅絨頭繩耳戴包金銀圈在法界迷途爲捕查見帶至法公堂訊其年歲籍貫均不能答聶讞員判送善堂留養候家屬認領 
[索還租地]  
　　牛作主潘來生前因收買愛光社牛奶棚失竊之乳牛由探拘解法公堂判令賠贓並罰洋二百元後因文分不繳改押三月在案昨有吳少梅報稱潘來生牛作房屋之地係向商人租地建造立有合同十五年爲期現已期滿因潘管押案下故特投案請着潘將地交還當在西牢將潘提案訊據供稱所租之地實巳期滿可否繼續租賃判將房屋拆去地歸原告收管 
[板箱店夥之不端]  
　　板箱店主吳元發至法公堂控稱店夥洪阿二私刻圖章向在來之户冒取洋二十元並竊學徒衣服四件逃逸業已報捕拘獲請求訊究訊之吳供認竊衣冒取銀洋不諱判押一月以儆 
[苦力遽遭滅頂]  
　　年祇十八歲之工人某甲前日午後在老垃圾橋北首恒隆米店門前碼頭上掮米不愼墜入蘇州河内適落潮水急隨波而没富由鄰船帮同撈救其尸體迄尚未獲 
[女孩葬身火窟]  
　　前日午後新閘白克路三百九十三號門牌爲汽車夫之江北人陳大家内不知如何遺火冒穿屋頂由捕瞥見奔訴捕房電告瞭望台鳴鐘警告救火會西人立驅皮帶車馳往澆息焚燬樓房三幢陳之二歲女孩小鴿子不及逃出慘遭焚斃由捕將尸檢送虹口騐尸所報告公共公廨中西官諭免相驗着陳棺殮埋葬 
[匪徒設攤誘賭]  
　　匪徒徐阿福與陳阿狗倪阿秋前日在愛多亞路擺設三四賭攤誘賭歛錢被四百九十二號七百零六號兩華捕查見當將徐等三人連同賭具帶入捕房昨解公共公廨經中西官訊知徐係過犯判押西牢一年期滿遂出租界陳阿狗罰洋三十元充公無洋改押兩月倪從寛斥釋賭具燬去 
[銷燬導淫圖畫]  
　　無賴俞阿春前日在四馬路兜售淫畫被老閘捕房八十號西捕查見以其違章將俞拘入捕房昨解公共公廨經中西官訊實判俞押十天淫畫六册銷燬 
[竊賊托名租屋]  
　　粤人王阿來前日串同自稱在廣東路天泰興報關行内爲夥之嚴正德同至武昌路七百四十六號門牌梅陳氏家以賃屋爲由闖入該氏臥室竊取值洋十七元之衣物圖逃被美捕房包探王桂亭與一百十三號西探追獲一併帶入捕房昨解公共公廨經王襄讞會同英卓副領事訊明以王係過犯判押西牢二年嚴押半年分别示儆 
　　又蘇州人馮丹初串同在逃之徐某至蓬路一千三百三十六號門牌婦人朱方氏家以向租後樓房屋爲由乘間竊取皮衣一件圖逃當被包探施金生查見帮同將馮追獲帶入捕房捕頭諭飭押候解廨訊究 
[匪徒突如其來]  
　　匪徒嚴阿如前日午刻突入西華德路三百十四號門牌某洋貨店内攫取櫉内洋布三疋圖逃被店夥胡智先瞥見鳴山一百八十二號印捕將嚴連贓一併拘入捕房昨解公共公廨經中西官訊供不諱判嚴押西牢二月贓交原告領回 
[茶館聚賭受罰]  
　　沈阿金在虹口東漢碧路一百十號屋内開設茶館聚賭抽頭被捕房查悉昨將沈傳至公共公廨經中西官訊判罰洋二元充公 
[原告證據不足]  
　　北河南路二十九號門牌烟紙店主仇林發指控吳春保乘伊店開張之第一日糾黨五人勒詐規費不遂攫取香烟五聽牛奶一聽等情昨由捕房將吳春保拘解公共公廨請究原告偕證趙錫卿投訴前情質之吳春保供不承認中西宫以原告所控無憑判將被告開釋 
[淞滬警察廳批示兩則]  
　　批稽茂生呈據呈閱竟憮然該民入種種被累亦可想而知查本案係於五年七月十六日據縣警察所偵探在浦東三井地方將該民人拘獲指爲夥刦陸行鄉朱雲卿家盜犯王八送區解廳旋於十七日准上海縣署迎提歸案本廳當時協助隣縣其原案如何囦難未經深悉兹據呈稱該民人已經高等廳判决宣告無罪　覆盆之冤已得大白在該民人應稱慶不遑從此安分營業免再因嫌受累至欲提起告訴亦爲人民因有權利請抄錄全案佐證舍以上各節之外亦無其他特别情形曁存案證據應卽母庸置議特此明白批示仰卽知照 
　　批顧一清呈呈悉查滿阿大拖欠該商洋九元四角向討不理此係民事糾葛雖爲數有限亦應正式向審判衙門起訴請追本案旣非屬於巡警範圍本廳即未便訊理該商一再嘵凟徒然費詞仰卽知照可也 
來函 
[朱醒華等來函]  
　　主筆先生大啓者近日時事新報敎育界欄載有師範講習科之管見一篇下署抱一醒華等疑爲黄任之先生所著及昨晨面謁黄先生乃知所謂抱一者另有其人望將此函登入貴報來函欄以釋羣疑爲盼朱醒華吳宗裕樊天吉同啓 
[上海孤兒院來函]  
　　謹啓者敝院展閱五月八日之各日報載有上海縣知事代孤兒院捐募基本金一則讀之不勝感激伏思地方長官而願爲之出力并不憚煩勞將函稿捐啓一併抄發苦心勸募深爲難得想登高一呼舉凡廣種福田者自必如響斯應也履炘等特代表全體田女孤兒三鞠躬以謝惟銘感之餘愧無以報祇有謹率孤兒祈求上帝默賜諸大善士百福駢臻云爾再懇者滬上地廣人稠諒不乏樂行善舉之士如有熱心君子慷慨解囊或就近送交上海縣公署沈縣長處轉交或欲取捐册請函致龍華本院奉上均深感戴之至謹肅佈請公安五月十五日顧履炘代表同人曁全體孤兒謹啓 
來件 
[森林講演報告]  
　　此次於江西湖北湖南等省講演均係早於去歲約定本年二月三十日由滬携帶儀器圖表六箱工人二名起程前往三月八日至十五日在南昌省城演講共計講演十一次到會聽講者一千七百一十七人均係各界領袖初次開會戚省長李督軍均備歡迎詞當衆宣讀頗引起各界注意在南昌時每日除赴各團體講演外并與各團體中熱度最高實力較富之領袖集會研究因地制宜振興森林之辦法於是行政長官格外注重森林社會人士組織森林研究會一所研究提倡及實行之辦法三月十九至二十六日在武昌省城講演共計講演九次聽講者三千五百八十人亦係各界領袖初次開會由王兼省長到會主席親讀歡迎詞各界遂亦極注　在武昌時與各界要人研究因地制宜振興森林辦法除王兼省長通知各道尹監督各縣知事造林保林曁已另行籌出經費派人赴各縣講演森林利益外省農會擬加設森林一科三月三十日起至四月二十日止在長沙省城曁湘潭衡州衡山等處講演在省城講演十五次到會聽講者五千九百一十二人除各界領袖外餘爲學界士子湘潭衡州衡山等處共講演四次聽講者二千人多係普通人士長沙一省共計講演十九次聽講者七千九百十二人在長沙初次開會譚兼省長之到會主席并親讀歡迎詞與他省略同不必贅述惟最末一次假敎育會專對省議員演講竟無一人缺席及聞森林利益關係國計民生如此之大一一頓足起舞至於與各界研究因地制宜振興森林辦法行政公署提出較多之造林預算向議會通過各縣擬自本年起首均設立苗圃長沙首縣設立最大之苗圃一所社會人士組織湖南森林會并有三處托道揚代製圖表數幅於本省各處講演 
　　在以上三省所費之時間巳滿兩個整月訃到之處所除調查樹類土宜如南嶽嶽麓等十餘處之外講演者不過六城講演次數除研究會不計外不過三十九處聽講人數除各處報紙逐次登載演說辭廣供披閱外到會聽講者不過一萬三千二百零九人似乎費時過多爲效不大然而一則由於交通不便行程太需時日一則由於儀器講演每日至多僅能講演三處而且除講演會研究會外與各屬道尹知事實地選擇樹類土宜造林育苗亦頗費時間至於到會聽講人數雖不甚多除湘潭衡山衡州三處係普通人民外餘則均係持劵到會之各界領袖或學界士子此道揚本年宗提倡之任務於贛鄂湘三省講演之大概情形剌謬之處務祈明敎以俾改正道揚三年來奔走各省講演森林問題有堪告慰者則爲每見社會人士政界長官一聞森林利益及中國森林荒廢弊害急急欲辦之狀態與夫各道尹知事樂與道揚實地選擇樹類土宜籌畫造林育苗之熱誠也何則即此足卜中國森林振興之有期矣本會同人果能復作事實之先導振興之期豈非在指顧問耶民國六年五月八日凌道揚具 
雜評二 
[兩路裁員問題（庸）]  
　　新任下車之始每將部屬改組一次以爲安插所親之地此亦吾國官場之慣習然措施一有未愼則裁員風潮亦往往由之而起此次滬寗滬杭兩路裁減大批員司不特被裁人員嘖有煩言卽交通部亦不無驚異雖其中曲折未必竟如杭報所揭之甚然暗潮之劇烈當亦不難揣想津浦路購車案之發覺其導線即伏於盛文頤局員之改組使江局長於用人行政果内省不疚則裁員之舉自可不用其躊躇苟不然者空穴來風前車可鑒似須深加考慮也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[自由談人名詩鐘] [  守拙子]  
氷作肌膚玉作骨心如槁木意如灰氷心（鳳頂）蘇小門前宜種柳樵青竹裏試煎茶小青（鳬頸） 
惟有文章無定價從來俊傑貴知時文俊（鴛肩）萬方感化中孚德一點眞誠无妄心化誠（蜂腰） 
高士無心雲出岫上天有耳鶴鳴皐雲鶴（鶴膝）和衷共濟方无咎黨派分歧必競爭旡競（鷺脛） 
季子三公難易介伯夷千古獨稱清介清（雁足）綠萼梅開花吐白紫芝籐繞葉垂青綠紫青（鼎峙） 
不染黑黄蒼赤色却先侯伯子男封素公（分詠）卜商始許言時日吕望方將遇主時起予渭漁（分詠） 
午日當空峯影直秋風送爽夢魂安午峯秋夢（嵌字）補修課罷臨飛白叶韻詩成冩硬黄補白叶黄（嵌字） 
家庭常識 
　　烏骨鷄　烏骨鷄最補毛黑肉黑而骨不黑者無效驗其舌如黑則其骨亦必黑 
　　鳥翅足折量芝蔴一升頻頻喂之再以芝蔴嚼爛敷上患處即瘥[  幻空]  
　　吐血以蠶豆葉煎湯服之血即能止如無鮮蠶豆葉以乾者代（栩按吐血類由肺病古方謂白芨爲療肺聖藥用白煑羊肝蘸白芨末每早食之能愈又有試血法以所吐之血置水盆中浮者爲肺血沈者爲肝血半沈浮者爲心血卽用羊肺或肝或心如上法服之日久自愈） 
　　喉嚨唖用蟬蛻（藥店購）十數枚煎湯服之即愈[  德照] 不受酬 
　　傷藥用黄蠟橄欖油各一兩熬熱調和俟冷加松香油一兩凡刀傷燙傷青腫起泡貼之皆良 
　　試金剛鑽眞僞將黄蠟或火漆托於金剛鎭之後眞者光亮如常僞者黯不透色 
　　脚起水泡臨睡時用燭油滴於手心探之如行遠路可預搽肥皂於襪底以免起泡[  養仙]  
　　貯藏鹹鴨鹹鴨至春間則有不正之味如欲置之夏秋則更不能矣然至春間即將鹹鴨分切數塊埋緊於乾菜壜内平時用若干則取出若干取後仍將乾菜塞緊雖至冬間其味不變 
　　貯藏火腿火腿於塞天醃好晒乾卽懸之於透風處至春間埋入柴灰内歷久不壞亦不生蟲較用油脚塗之爲佳如購火腿不識味正與否以竹簽插入火腿内嗅之香者佳有滷氣者劣所插之眼須以油脚塗之不然則易生蛀蟲矣[  蓮心]  
　　炸猪排精瘦猪肉切成大方塊約二分厚用刀背捶之二面加生蛋黄少許再拌以乾麵包屑用猪沺或百代油（即牛油）炸之即可 
　　熘黄菜生鷄蛋五枚成漿拌以半微熱之高湯加黄粉老酒食鹽少許放入油鍋之内（油須燒熱而多少則蛋黏鍋上）急用勺子攪拌俟出鍋時加蝦仁屑火腿屑海參屑筍屑合匀即可取食將成熟時若不急攪即成小塊（栩按予家製法蛋不落鍋係用滾油澆入碗内以箸攪匀） 
　　清湯鷄鴨猪方煑湯肉將爛時湯亦混濁不清即將巳爛各物取出另用生雞屑或猪肉屑放入湯鍋見開用勺少搖數下其湯内之餘血雜質均隨生肉淨於湯面用勺徐徐取出即成高湯惟夏天不易久留宜加食鹽少許可存三天不至腐臭至清湯之生肉必須稍多方可成功俟湯清取出亦咬不動矣 
　　蝦仁凍用頂好清湯加煑爛猪肉皮少許煨之加蝦仁及生蛋黄豆苗及食鹽老酒成熟放入碗内（夏天下氷箱冬天放桌上卽可）俟冷成凍高湯凍極清亮如水晶參加五色旣美觀又可口京中菜館夏問多用之人多喜食以宗顯堂會賢堂爲最出名鰍魚凍雞凍做法同[  饕匄]  
尺牘偶存 
[致栩園乞爲染雪庵遺稿徵題啓] [  丹徒包蘭瑛]  
　　蘭秋之月道出申江挈小兒從幔亭聆敎茅塞頓開旋以俗冗倥傯未遑伸謝歉仄奚如先夫子芙鏡早年所著染雪盫吟稿及鹿門游草均未嘗付梓且晚近所作零箋斷簡多半散佚復得無從深爲憾事瑛每檢讀之餘不勝浩漢因慮此後時遷歲易或竟湮没無存寗非可惜故常日爲之傾筐倒篋悉心收覓雖所獲無多惟見有一鱗半爪亦皆網而羅之萃成卷册用付兒曹將擬剞劌第念自古以來青萍結綠莫不待價於薛卞之門黄絹題詞亦終賴乎楊修之識瑛雖不敢以夫婿之著作濫比於昔賢惟是物在人亡音容益渺撫孤琴而隕涕視敝帚而愈珍用冀遺我子孫賓此吉光片羽然而三都美賦必賴皇甫公之標題七尺焦桐應有蔡中郎之賞識欲增聲價必登龍門欲致久遠必附驥尾蓋相需之殷實有不能已者瑛自愧深閨末學落絮微才賦柏舟之詠媿比姜媛繅氷繭之絲心傷蔡琰而况詩唫寡鵠曲譜離鸞徒增感而傷懹復奚益於幽冥故自藁砧痛逝筆硯甘焚嗟我芙蘭伉儷遜他簫玉神仙等是上清謫降偏難同日飛昇所幸者桑榆暮景同穴有期蓬鳬仙山歸眞可待忍抱未亡之慟强留歷刦之身蓋側聞天下是才人必具愛士之高情乃且住人間爲夫子勉譔乞文之小啓知從今杜甫歌落月臨風之句因思李白仙遊問誰是伯牙鼓高山流水之琴輒嘆鍾期去杳用乞刋諸報紙徵集題詞倘得借重一言遂使流傳千古庶不致李賀吟囊空嗟心血且母勞楚人抱璞更泣懷珍嗟嗟先夫子半生票碌涉世雖四十六年畢世精神遺稿僅數千餘字麝死留香直以少而愈貴鷄鳴猶昨甯以久而遂忘所望當代鴻儒從前　侣不吝珠玉錫以萹章俾得成書免同覆瓿則不獨江上芙蓉自當生色即山中蕙草亦且銜恩矣 
　　栩按朱君芙鏡亦爲自由談投稿家之一江蘇如皐縣人善工筆畫設色獨艶逼肖南田能琴工詩風雅可想前清服官於浙出任平昌頗著循聲光復後養疴於西子湖于丙辰三月五日卒年四十六公子二人均已娶甫於今年得一孫其夫人包蘭瑛女士字者香著有錦霞閣詩詞集行世兹以芙鏡遺著染雪稿囑爲序刋並擬徵集題詞爰誌梗概如左尚乞同社諸君寵賜萹章藉光泉壤其遺槁内容計詩一卷詞一卷題畫偶存一卷庚子長安轉運日記即鹿門遊草一卷現已付鈔將付石印 
短篇小說 
[言情短篇文字因緣（續）] [  瘦鵑]  
　　一天傍晚時我又和他一塊兒坐在那山岩上邊四下裏靜悄悄的但聽得一聲兩聲的鳥聲和那山谷中瀑布流動的聲音鳥聲啾啾水聲潺潺彼此應和着倒像是一種天然的雅樂我一壁聽着一壁把兩眼注在碧空之上搭赸着向那丁士明道丁先生你瞧這所在可不是一片桃源仙境比了那俗塵可掬的上海直有天上人間之别咧士明懶洋洋的答道正是呢不過在我瞧去到處都覺厭煩我以爲這一個偌大世界委實没有甚麽好去處說時那兩個英英露爽的眸子裏頭似乎幕上了兩重黑影我忙道怎麽說你身上可是覺得不自在麽士明搖着頭答道肉體上的不自在還算不得甚麽那心上精神上的不自在那就敎人難堪咧我苦笑道奇了奇了兩個傷心人恰恰撞在一起我是個悼亡的潘岳没奈何趕到廬山來尋個消遣之法你年少有爲又爲了甚麽來由啊士明長嘆道不如意事常八九可與人言無二三總之爲着一個情字罷了說完巍顫顫站起身來鬼影似的溜下岩去一瞥而逝我聽了他這番話瞧了他那種神情就毅然决然的斷定他是個情場傷心人咧（未完） 
長篇小說 
[冩情小說柳暗花明錄] [  常覺小蝶天虚我生合譯]  
　　第三章（四）（陰曆三月十四刋起） 
　　其時車已及站而停羅倫焦思如焚眼前似起重霧不能見物木然起立竟啓車箱之門一躍而下其地本爲小站僅一站役方掃月臺見羅倫下車因曰先生晚安亦有行李需負擔否然羅倫仍木然無語目視火車徐徐離站而去漸行漸遠車行亦漸速但見濃烟飛冪林際晚鴉齊噪似促羅倫之行羅倫乃始蘧然而覺顧站役曰此間往紅瑤村爲程幾何站役聞語則停其掃遙指曰向夕陽而行見有爵邸巍然者是矣羅倫點首逕毅然前行其前此一種焦思之態竟已消歸無有大似雲開日出乃見蔚藍之天且自言曰上帝鑒之此後卽有悲痛之事亦唯自當之矣且思且行乃至一小河之次河水至清淺流水淙淙如鳴幽籟胸襟爲之一清河上駕以紅闌勺略乃有童子垂綸而釣羅倫不禁一愕曰吾目幻耶不然此童子何乃酷似女郎然讀者則固識爲卜蓓矣時方釣得巨鱗於意大樂顧仍不收其竿但於水面左右牽動視魚之窘而愈樂羅倫乃於其後言曰小友此何爲者卜蓓亦不回首但曰吾魚量重果起其竿則竿立斷然不起則魚且跳而逝去可奈何羅倫云汝獨無網乎卜蓓曰有之特遺於家中汝能爲我往取之乎羅倫曰無礙吾能助汝起之言次遂自卜蓓之後接其竿徐徐移近岸側遽起其手向魚一掣魚乃直自頭上飛過墮於草地之上卜蓓乃大樂曰妙哉汝之手法乃勝於我君當爲我師矣羅倫微笑卜蓓曰汝試更一爲之吾觀人釣實較自釣爲樂夫使羅倫當在未遇薏德之前則必無此逸興顧於此時乃竟笑而不拒右手持竿左手理其釣絲置餌向水一抛乃適成一直線輕輕落於水面此一舉卜蓓巳嘆服幾於五體投地拍手曰妙哉此可謂斵輪手矣使薏德見之必且大樂蓋彼亦善於此特視君瞠乎後矣羅倫目視釣絲微詫曰薏德汝亦識其人耶卜蓓曰是吾姊也吾又安得不識言時其目與心仍專注於釣竿而羅倫目光已移及卜蓓之面心念此事抑何奇巧不謂今日乃并遇其姊弟二人卜蓓呼曰噫先生魚脫餌逝矣汝何以不起其竿實則羅倫亦心不在此因收竿起曰時不早矣吾尚有事他適今且與君爲别願汝今日更多釣得幾尾卜蓓曰吾亦倦矣蓋吾父若姊且待吾歸今以此魚贈君羅倫曰無需但君以所得小魚贈我足矣卜蓓乃愈樂曰君何廉哉然則盡以贈君如何汝不見吾筐中小魚直不勝計言次揭其筐蓋以示羅倫又曰汝無器皿將何以盛之歸羅倫乃張其衣袋曰小友汝但擲之此中足矣於是盛其數尾逕向爵邸而去卜蓓遙望其人心儀不止曰此眞我友矣彼和煦乃類吾父而年少過之雖然彼今何往者吾但願亦能學得其釣法乃佳（第三章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之礦務說 
[論開礦（見本報乙亥年八月初二日）]  
　　七月十七日邸抄内載熱河都統瑞聯片奏派委辦理蒙古銀礦文案司員一事中有熱河地方所屬蒙古土槽子羅圈溝各銀礦辦理文案各員向由都統衙門派委等語旣有辦理銀鑛文案各員其各銀鑛現尚仍在開采可知也第未識每歲究能采銀幾何其鑛之大小如何其苗之衰旺如何每歲所得除所用之外尚餘若干也咸豐年間巳聞有此事或傳爲金或傳爲銀不能詳知也惟是亞細亞洲之積習遇辦此等之事仍不肯盡用西法大事興作僅用陳法緩緩開釆是以爲時少久而所得不多恐年年所取不過能敷費用而已去歲聞李伯相已延西士於直隸地方覓得煤鑛數處其煤有能勝歐洲者有不及歐洲者有與歐洲平等者至今仍未動工傳謂西國機器未到故也然江西湖北向皆産煤即民間向亦開釆乃一聞官用西法釆取盡設法阻止抑又何也現聞湖北官場復與商辦民間皆已允從惟江西則仍未允說者謂官辦則民擾若用西人則民更擾吁是尚未能深知也獨不見日本用西人開煤之事乎初與西人議妥任其集資購器全用西法代爲開辦並與議定年分鑛開成後聽西人采取若干年年滿仍歸日本自釆現日本業已年滿自釆仍延西士督率指敎用西法西器每日可取煤數百噸其利甚厚僅用西國數人餘皆日本人安能擾民卽初興工之時西人亦並不多當日從事其間者仍多用日本之人何也西國工資較重日本工資較輕故也今中國若任西人如日本之法行之西人亦願聽從動工之後華人工資更輕於日本西人豈有不用華人反用西人耶况中國自行集資購器僅延數西人以事指導餘皆仍用本土之人是乃本土人之大利也猶奈何阻止乎全廠盡係土人僅用數西人西人又安能擾民乎是亦未之思也且現在中國之製造局延西人用西法者數省曾聞有何局之西人滋事乎不滋事於製造局獨滋事於煤鑛有是理乎若俟直隸舉行後江西湖北亦仿行之此仍中國之利而非西人之利也西人所能得者不過購機器與工資之銀而巳煤鑛之開現可安然無事似日後各處五金之礦亦不妨延西人購西器用西法以開采也果能如此則必費半功倍矣豈非有鑛各處人民之大利哉 
　　接此論似係西人語然所以爲我謀者亦未嘗不當今事越數十年矣欲興鑛利舍此寗有他術哉 
尊聞閣筆記 
[假神眞窖（見本報甲戍年二月十二日）]  
　　丹陽東門有王錫九者以勤儉起家向開衣莊爲業房主束某居心刻薄欲將店面及内宅一并出售於王但破屋四間價約不過二百金且歷年房租之外已挪借一百餘千所找亦無幾束某奇想天開捉一鼠以粉塗其身臨晚時俟王入内驅鼠自破牆洞出蓋詐爲藏神出現也王果中計即以重金購敗屋束得金遷讓洋洋自以爲得計王搬入内宅於前見白鼠之處祀神發窖果　金珠首飾一匣計值千金蓋從前髮逆踞城時之所藏也束知其事悔恨無及氣悶成痴終日言語顚狂在家發覆妻會其意將錫元寳藏於磚底束掘得捧寶大笑而死此可謂弄假成眞矣 
[花間奇遇（見本報甲戌年二月十三日）]  
　　淮安有二帝祠者邑之名勝也園中有四時之花而牡丹爲尤盛姚黄魏紫不一其名每到花時設五色綵蓬以蔽風日遊人携壺擊茗往來者不絶於道園後有池廣數十畝碧波淪漣遊魚下上中央實以蘆葦逢夏日風雨暴至吹敗葉颯颯作秋聲人坐斗室中聽之如身在江湖孤燈暝宿時愴然有覊旅之感有某秀才者年十七邑之名下士也居祠之左一日斜風細雨祠無遊人生著白袷衣徘徊花下見雨洒葉上花搖搖欲坼感春事之將殘歎佳人之未遇意忽忽不樂正　悵間聞門外喧笑聲見數女郎聯袂而入秀才隠身山石後窺之中一姝年可十五六明眸皓齒艶麗無倫談笑之頃意殊羞澀著淡藕色衫行時環珮珊珊作聲秀才偶露半面女郎似巳見之急呼同伴曰去休但見蓮步瑣碎相携出門去秀才目送之直至驚鴻無影始歸由是日伺祠中冀其再至時於女郎坐處立處彷彿其形容揖而祝之兩月以來毫無端緒悵然遂病適秋試伊邇父欲借六朝金粉砭其沉疴携之同行秀才到秣陵後日日出遊偶步至城北僻巷中一家門半掩院中埀柳數株一女郎立柳下則向所見意中人也訪於隣右知宅爲同鄉某遊府僦以居眷屬者秀才急歸告父次日父以鄉里誼來謁談次兼得葭莩親並悉女爲遊府之猶子遂倩遊府所善友爲煤事遂諧是秋秀才舉於鄉塡冩親供後即赴秣陵就婚神仙眷屬魚水烟緣一時士大夫多爲詩以紀其事云 
花叢談屑 
[枝隠（見本報甲戌年十月十八日）]  
　　隠逸之士代不乏人避人避世爲眞隠不得於時浮沉一官爲吏隠溷跡塵囂假託一藝爲市隠大率皆懷才抱道有志之士也乃今於青樓中得一人焉亦可謂少二而寡雙者矣其人維何居於滬北金隆東里隠其名但以楊三稱性情傲岸丰貌妖嬈僦居有年足不出户凡歌樓舞館酒肆園亭絶不一臨玉趾雖折東相招亦色然嚴拒故相知有素者從不敢冒昧從事致久遊海上者並未嘗邂逅相遇焉枇杷花下閉門居蓋於千紅萬紫間别開生面者也有上舍生某偶與之暱其友嘲之云欲得楊三一點情明珠十斛尚嫌輕半文不費偏知巳妒煞琅玡上舍生讀此詩可以見其人之倜儻不羣逈非貪錢賣笑者所可同年而語矣吾獨怪夫今世之士夫或以官驕人或以貨誇人或以才矜人或以技炫人揚揚自得家呈户獻而匿跡銷聲之高致乃出於爭妍取憐之校書不愈　能而可貴哉謂之妓隠誰曰不宜 
[題沈文蘭小像詩]  
（見本報甲戍年九月初六日） 
　　白下冷香生云聞說丰姿比玉蓉詩中寄語畫中逢多情賴有生花筆留得千秋絶世容哀誄新詩即可憐妬花風寸薄情天癡心想結他生約日對丹青頂禮虔儒雅風流兩可間散花人去泣紅顔晝　冩出輕盈態一縷癡情未盡删玉樓人去玉容存良夜疑招倩女魂三燕名香供坐右勞卿伴我例金尊又江蓀外史云亭亭出水繪芙蓉絶世空數鏡裏逢題擬生前妝閣底掃眉匀頰太從容滄海珠沈事可憐癡心擬補有情天文蘭若再生人世我目爭先供養虔匆匆謪滿别人間難得金丹可駐顔我輩鍾情傾想切新詩爭和不能删乘鸞弄玉影空存此去蓬萊許返魂國色不分生　死人間天上總推尊 
神話 
[桂林狐（同上二月二十四日）]  
　　粤西桂林書院生徒雲聚其房舍鱗櫛而居有鄒琴石者韶年玉貌同人皆以宗之擬之琴素刻苦非夜半不就枕偶冬夜嚴寒風冷裂袍燈昏觸柱轉盼間忽有麗人立前香氣流溢琴念鎖院夜深奚得有此乃問人麗者曰我狐也不爲君害第將借重於君耳琴問其意麗者曰此不便預告時至君自知乃爲琴檢點書籍色色位置妥貼且談笑風生詞原泉起淵博者不能屈也笑論間琴勿驚曰卿勿爾鄰室聞將窮詰也女曰君眞無異漆室之憂琴曰夜深矣卿究何歸女曰與老僧同榻何害琴亦失笑已而就寢疑巫山之近在咫尺也比曉窓友　　其齋門琴從風流夢裏驚覺心憂女在衾裯間不敢應而覺衾虚如無入視則女果失所在遂啓齋户某入坐絮告以家事請其方略琴爲代籌皆中肯某稱謝忽曰兄素夜眠早起今胡日麗八磚猶然高臥豈遊仙夢倦耶琴漫應之某去復至琴適如厠某偶登其榻覺香霧方濃似從衾際發因撥視之見繡巾猶存某訝曰此正閨人所御書院中胡得有此乃竊藏之僞爲不知也者不圖是日琴適接家報以老父病重亟返家某曰不必扄門予有舍戚至讓榻居之予將臥君榻矣琴乃以鎖鑰付之令其出時爲之扁閉琴遂蹌　而歸某於琴去後展視其衾則濃香發心疑必有所出將俟夜以伺之乃翌日巳刻猶不起僮呼之不應排闥入僮驚呼而仆鄰近各生聞之齊入視則見某死榻間目突舌出血汚被　雙手作攫人狀無不舌吐口呆嗣經官騐竟莫知其死之由嗣琴微洩於人或曰是殆夙冤也琴曰借重之說奚爲者或曰假君榻以死之耳琴曰書齋隣邇旣欲坑之何不入某齋或曰彼齋有天師符狐或畏不敢入其以香巾逼之者正欲引其入殻云然未知狐之報復究何因也 
[雜錄]  
知止齋居士燈謎（見本報甲戍年十一月初三日） 
乍易一句損　益上 
祭丁易二句先庚二日後申三日 
朱書二句牛一羊一 
永樂大典書一句明王立政 
錦官城外柏森森詩一句祀事孔明 
敗人名節四書一句言寡尤 
男子懷孕四書一句未有能生者也 
官牙新舊編年分四書一句所以序齒也 
决科四書一句言必有中 
孔光下車拜謁四書一句尊賢也 
立志無士氣何能存大體只要工夫深有頭方有尾一字惰本領一些也没得開口只顧想食吃白日無光魯大夫大叨小叨聲不一玩物木魚 
南天門走雪琵琶記一句一旦冷清清 
士西廂記一句在心爲志 
述大禹之戒以作歌古人名一夏言 
走街老鼠古人名一子游 
多買胭脂畫牡丹俗語紙上富貴 
絮閣搜鞋俗語楊梅結毒 
窈窕淑女君子好逑用物竹夫人 
昔我往矣楊柳依依戲名思春 
火燒字戲名追信 
韓信千金酬漂母戲名思飯 
 
 
 

Page 18

 
 
   
 
