# 1914 - 247 - 4914730

 

Page 1

 
 
游記 
[新疆旅行記（下篇）（三）（單騎）]  
　　㈧奇台縣道路本境電缐自大泉入境至治所五十里驛站九一孚遠驛駐城内一屏營驛在城東九十里一木壘驛在城東百八十里一阿克斯他驛在城東二百七十里一烏浪烏蘇驛在城東四百里一頭水驛在城東四百七十里一北道橋在城北五十里一黄草湖在城北百七十里一元湖在城北四百十里驛路自大泉入境分二道北自元湖出境通科布多東至色必口又分二道東自噶順溝出境入鎭西一東南至頭水出境入鄯善東通巴里坤（即鎭西）及山西包頭歸化城等處西通省垣伊塔並南路各城東北通烏里雅蘇台東南通哈密俱係通商大道 
㈨鎭西縣道路東由天山廟通哈密至栅門口分道過境二百里南由陶賴逹坂通鄯善至西山口分道過境二百七十里西由噶順逹坂通奇台至羊圈溝分道過境三百餘里北三百里蘇海吐可通烏里雅蘇台西北由都蘭哈拉通科布多三百五十餘里均係商道無電線鐵道由北來可作支路 
㈩哈密縣道路電線自猩猩峽入境至鄯善界一碗泉西三十里出境長九百二十里驛十四處自底驛起東至黄蘆岡七十里又七十里長流水又七十里格子烟墩百四十里苦水八十里沙泉子又百里猩猩峽西至頭堡五十里又七十里三 
 
 
 

Page 2

 
 
　　堡又七十里三套岺又八十里瞭墩又九十里一椀泉橙槽溝（即唐納職縣）在治西北三百九十里南口山在正北百二十里此路舊設今撤分路計自猩猩峽至治係一道路由治北行十里帳房又七十里至南山口北四十里至鎭西羊圈溝迤北五十里出境西行頭堡三堡三道岺瞭墩分道西行九十里至鄯善縣界一椀泉西三十里出境西北行八十里至與鎭西接界之橙槽溝出境均係通商大道行軍坦途也 
㈩㈠鄯善縣道路電線自治屬車　轤泉入境西至連水沁出境計長六百餘里驛路同又由七角井驛分道入奇台縣屬頭水驛距九十里又由七角井驛分道入鎭西界上脇巴泉驛距三百八十里（未完） 
時評 
[常設機闗（冷）]  
　　國會以不良之故乃解散之解散之後必以良者代之方足以服天下人之心也政治議會之不良無殊於國會然而國人尙未失望之者蓋爲此非所以代國會而又非常設機闗也今各省都督民政長乃有請以政治議會爲常設機闗之舉我能不爲前之國會呼寃也耶 
假使政治議會而果爲常設機闗者則必以爲今日之政治議會大有成績也然試問政治議會之成績果較國會爲奚若耶國會雖甚失職然尙能選舉一總統草定一憲法政治議會之成績并修改約法而委諸他人其餘則交議案之畫諾也再其餘則祭天祀孔改革紀念日種種之瑣事也如此議會而謂其能任國事我不信也然而各省之都督民政長欲請爲常設機闗何也 
嗚呼各省都督民政長之呈請近時來我聞之而爲動心之一事也何則各省都督民政長之呈請不久而實事即隨其後也以按先例能勿惴然嗚呼中國之所謂議會者竟如此耶 
命令 
　　二月十二日大總統命令國務總理熊希齡再呈辭職熊希齡准免本官此令 
又令特任孫寶琦兼代理國務總理此令 
又令伊犂領隊庫藏秦著會同楊飛霞辦理各旗營及蒙古事宜均歸新疆都督節制此令 
專電 
　　北京電熊總理十一日再上辭職書昨國慶日熊尙赴總統府今日卽不赴蓋總理每日例赴府議事也熊並擬此後不做官尙有虧空擬將上海房產出賣 
　　北京電今日晤一要人云徐决無出任總理理雖允暫來或僅就顧問院長及約法會議議員之類徐之出否總統制斷行與否今日實尙未可必 
　　北京電大借欵雖有轉機但銀團所希望之條件必極酷重且銀團近與比團聮絡頗密暗中防止我之獨立或以他種名義得欵故比團近於同成路借欵付欵事極費周折 
　　北京電改正闗稅以實值之五分五一節有約各國除日德俄外均已認允開議三國意持觀望以只須有一國不允全體皆廢故若日若俄或正式不允德國必表示允意惟據外交界聲言日亦必可允辦 
　　北京電交通部巳决停張家口延長至歸化等處之綫而改移長至熱河經義順密雲等處此係熊所力主 
　　北京電西文京報載美孚公司 
與政府訂約合辦陜西延長　 
煤油 
　　北京電英要求江寗至湖南鐵路與日本所欲得之南萍缐衝突聞兩國頗生意見 
　　北京電敎育部令現自治會旣奉令解散從前凡該會挪用學欵具有成案者各縣知事一律劃歸學務妥爲支配 
　　開封電白匪又由潁州西竄汝陽告急安徽之舒城河南之信陽常有四五百人聚集搶掠原有軍隊不能應勦現聞政府另派王占元王汝賢兩師長各率一師以期盡殱由段總長祺瑞調度指揮 
　　徐州電白匪與青紅帮合體專事搶掠幾於遍地皆是張巡閱使雖奉有中央赴皖援勦命令目前勢難抽動以徐州風聲亦日緊一日 
　　杭州電約法會議員今日已選定蔣尊簋朱文劭候補者邵章汪有齡聞杭人陳某有電致屈省長請照命令指派中有名次先後均有深意務須絲毫不變等語 
　　南京電十二夜下闗怡和洋行後側某商店失愼延燒八十餘家惟未傷人 
　　南京電昨（十三）浦口新舊駁運公司又起風潮互相聚衆持槍毆打擊斃數人由警察拿獲四名解寗 
　　南京電省公署定十六日會議江北工賑事 
[特約路透電]  
　　北京電五國銀行團復墊付洋七十萬元以存於上海五國銀行之鹽稅作抵該欵限三個月歸還 
　　北京電山里愛君代表中國實業銀行與交通總長於元月二十一號簽定合同築造由雲南府至重慶府之鐵路一星期後接巴黎總行來電不承認該合同之條件於是實業銀行卽竭力運動期得更優之條件昨日正午復簽定由北海取道南寗府雲南府以　重慶府之鐵路合同 
　　北京電英文京報載有社論引用一千九百十一年東方匯理銀行常年報告中之文内謂今據外國銀行平日鞏固所有利益之才力可望不受一千九百十一年中國革命之影響而得保無損云云該報謂東方滙理銀行是年紅利一分復積存法郎五十萬枚該銀行如果受有三百萬兩之損失何以能有奇異之結果並質問華人於革命之際曾否有以現欵存入該行而不計其利息幾何者乎 
　　北京電聞中政府與美孚煤油公司訂定合同將北方著名油井以山西最爲豐富歸該公司經理查勘如果情形佳美則由該公司組織華美公司從事開採由中政府籌集資本若干並准華商購股惟管理權則屬美孚煤油公司云 
　　北京電中政府已請英政府派員於春間查勘閩浙粤皖卾五省有無罌粟以期禁止印藥運入以上五省 
　　九江電警察今日在中國江濱東偏焚燬在城内大街某舖抄獲之鴉片若干烟味頗濃觀者快慰當道禁烟之力於此可見一斑 
　　成都電華兵近復奪得松潘番民保障多所内有得之頗易者而亦有抵拒頗力者番民退走之前均將保障付之一炬尙有數處番民自知力不能敵降服華軍以便待機再變華軍現向索取賠欵糧食軍械等物及以人爲質 
　　東京電昨日深夜本城下段聚集暴民千餘名警署得信卽派警察前往驅散並拘得二百餘名當道决意嚴禁街中聚衆示威反對政府之報館數家多爲當道勒令停刋若干日其主筆均被拘禁運動减稅風潮其勢日烈今明日將開公民大會堅主當令内閣辭職及當於豫算案内加入减稅條項並申述對於當道及警察虐待人民之憤意蓋警察曾於二月十號用刀驅散衆人也 
　　東京電衆議院議長大岡君因二月十號討論海軍問題時院中曾起風潮故巳提出辭職書首相山本伯爵巳勸令收回此書 
[譯電]  
　　北京電各省都督現擬聮名電請政府將政治會議另易名稱改爲永遠之機闗 
　　北京電此間巳預備徐世昌抵京事宜其住宅巳在修葺徐因目疾覊留青島 
　　北京電據此間陸軍官員聲稱白狼率其大隊匪黨現已進至京漢鐵路以東之平原故政府作戰計畫擬阻其回至汴省西南之山地若令退回該處則極難平之張勳巳派部下良將兩員率軍五千追擊白匪據徐州府消息張勳之軍出發時所携銀圓較子彈尤多張勳並不親臨前敵政府預料兩月之内狼禍可平按匪數僅有五千而政府派出之軍至少當有四萬名云 
　　北京電内蒙改省事宜因財政竭蹶暫緩實行現擬籌欵卽在内蒙設立漢文學校郵局電局森林局及竭力清除境内匪徒且將振興礦業開墾荒地 
　　北京電外交次長曹汝霖將於日内赴滬與楊交涉使會商收回會審公廨管理權及賠償上海外人損失問題 
　　倫敦電中國財政代表陳錦濤之抵英乃欲伺察倫敦及歐洲大陸之金融巿面以便通告中政府乘機早日訂成借欵 
倫敦電葡政府明日將在國會提出大赦國事犯及非刑事犯之議案其中渠魁擬定以徒刑候審之犯均卽省釋並將從速查聞各案俾定何者應判徒刑何者應卽省釋 
　　華盛頓電美國上議院外交委員會已贊成美政府與各國所訂之公斷條約英日意三國均在其内 
　　斯托克化姆電瑞典和平自由黨議員葛爾君巳組織新内閣日者有各處大學學生一千八百人隨同瑞京國民千人聚集國王之前表示愛國忠君之忱國王仍謂急當整頓國防事宜社會黨亦聚衆示威袒護前任首相 
　　柏林電據德國海軍大臣宣稱齊泊林伯爵現造之飛船計有三萬二千密逵之容量按前在希里戈倫毁壞之大飛船僅有二萬七千密逹之容量 
　　柏林電俄國首相柯柯齋夫因與國會齟齬及因孤立無助不能抵敵政府中之守舊派故巳辭職 
[公電]  
　　内務部政各省民政長電江日奉令停辦各省地方自治業經分别通東行知在案茲據山東民政長魚電陳接收經管財產辦法頗中肯肇應即擇定畫一辦法希令各縣知事先將自治職務停止進行仍責成各該職員在二月内一律將經管財產文件分别造册呈由該縣知事復核會同署名簽字呈省報部核奪以杜諉缷侵匿等弊合行電知内務部與印 
要聞一 
[熊總理再辭職之消息]  
　　熊總理辭職問題現已成爲事實惟其中大致情形尙有可紀者特爲詳誌如下 
總統對於此次熊總理之辭職非常爲難留之旣不能准之又不可初擬取維持辦法僅許其辭去財政總長總理一席仍暫時留任至熊總理决不　任時再行派人代理或兼署故此次批示中多有温詞勉慰之語然聞　確有不可終日留之意日内擬即再提辭職書矣總統對於熊之續提辭職其繼任之人亦巳預備原擬令叚總長代理總理近因段總長在豫省爲督飭剿匪事宜須有擔擱日内尙難來京於叚總長未來京以前擬令外交總長孫寳琦暫行兼代俟段總長來京再作計議 
至熊第一次所提之辭表聞原稿出自秘書之手後經熊親筆删改内容多自咎之語並歴陳在閣數月大政未能刷新國事毫無補救且列舉數事以明其過故辭表提出之後總統亦婉詞勉慰旋復請熊面談略云國事如此困難吾輩若能置身閑散豈不甚樂無如卽此不忍不救國之一念便不可不勉爲其難君爲全國屬望之人尤不宜遽萌退志云云熊堅以病辭並云以後病愈無論何差均願効力大總統默然良久翌日遂批准其辭財政總長熊於准辭財政後初擬請假數日再辭總理一職旋以如此敷衍殊非以誠意對總統與國民故遂决計再行辭職其辭職書亦已手自草定不日卽將發表云 
[宦海升沈紀]  
　　趙智菴之來京直隸都督趙智菴現已來京共來京之原因實帶有重要任務蓋近日政局變遷趙氏最爲總統倚重此次到京係有種種要件急待垂詢者第一闗於崇陵工程事件有須與政府磋商者第二即因熊總理去志甚堅决擬商令再掌内閣第三白狼猖獗直隸與豫省毗連萬一　入當用何法嚴防以上三項均爲趙氏來京之原因其他尙有種種問題一時無從探悉 
　　張鳴岐之赴任新任廣西民政長張鳴岐在上月月底已由京赴津本擬星夜赴任因其封君八秩壽辰稱觞祝嘏當然有一番應酬現在　辰已過桂省一方面政務殷繁無人主持屢次來電促其南下勢難再爲勾留故張君業於本月 
 
 
 

Page 3

 
 
　　四號由津乘輪赴滬並聞因赴任追促之故眷屬均不及携帶僅有幕僚數人與之偕行其忽促之情形亦可想見矣 
　　華世奎之出處袁總統以華世奎在前清時代承值軍機襄理要務頗得其力民國成立之後乃退處田間屢招不出日前總統又電招華君到京並派入勸駕將與以重要位置聞華君覆電辭謝其意甚爲决絶聞總統尙擬再電敦促云 
[繼續借欵之兩要題]  
　　簽字問題之研究繼續借欵一事政府與銀行　提議以來爲擔保品問題迄未解决雙方相持亦卽擱起近自丹恩氏調查鹽務事畢及熙理爾回京後復形活動雙方磋議數次漸就融洽具體條件巳無異議惟簽字一節尙費研究茲聞銀行團日前函致熊總理略謂貴國國體旣爲共和訂借外債似須經由國會通過現在貴國國會在在停滯之中若草約一經承認卽應簽字是否有何變通辦理抑俟貴國新國會成立再行提出追認希即示知等語聞熊總理對於此節亦頗費躊躇 
　　借欵專員之擬定自借欵之議復活後適熊總理在假期内未能與五國銀行團接洽曾由政府仍派周學熈與該團磋商一切進行辦法刻聞大總統以熊氏近日去志正堅恐難挽留而繼續借欵問題又屬事闗重要非有專司辦理此事人員難資慎重現擬卽派周氏爲辦理借欵專員籌商辦法以事權 
[路礦問題之談片]  
　　礦務監督署先設要區礦務監督署官製巳經大總統於日前公布其各省應設地點尙未决定刻政府特擬定變通辦法先就緊要省分開辦並規定暫以山西直隸山東河南等四省爲第一區奉天吉林黑龍江等三省爲第二區每區各設一監督署其署長一席第一區已擬定張軼歐第二區已擬定何燏時 
　　五路聮合會新提議案中國鐵路中之最著者爲京奉京漢京張津浦滬寗等五路先後成立運輸一切章程頗爲參差去年十一月在天津闗五路聮合會一次議决之案件甚多刻聞路政局局長以此會闗係路政最巨刻巳提議設爲永久機闗務使各路辦法出於一轍云 
[西子湖畔之一夕談]  
　　約法會議選定議員昨日浙省約法會議議員選舉九時半選舉監督屈省長涖場查點到場選舉人計三人遂摇鈴開會各選舉人先於投票場入口簽字即領取選舉要魚貫入場民政長宣布被選舉人名册計四人（姓名巳見昨日本報）選舉人各就座書寫粟紙復魚貫投入票　畢民政長宣布即於當場開匭查騐票紙計三十三張與到會人數相符由管理員胡潁之君喝報選舉人及被選舉人姓名計蔣 
尊簋得十七票朱文劭得十六票當選卽當場揭示公衆復摇鈴散會是日揚中監察員計張財政司沈敎育司汪實業司屈機君四人管理員則爲諸以履胡潁之陳簡文陶昌世四君云 
　　自治制度著手改訂自治制度奉令重行改訂茲聞内務部昨已咨屈省長條陳意見以備採擇又自治機闗解散後由各縣知事分委自治委員藉資管理行政公署對於此項委員順爲注意特通令各縣知事凡城鎭鄉已經解散之各自治機闗派有委員接管者一律將委員之姓名籍貫職業年齡呈送到署以備查核至從前自治機闗所收各項捐欵亦資成該委員詳細調查造册附送云 
綢業反對繭行石桐等處綢織業六十家以城區新設繭行有違條例反對頗力近特聮名電請屈省長以求查禁情勢甚急切電文錄下民政長鈞鑒閱報載鈞署批鍾可芬等移換城區開設繭行一則駭甚查長安許村袁家　等處均舊有繭行距石桐僅十餘里至二十餘里鍾可棻所請顯違遵守條例第一條乞飭縣查禁以維商業詳情除由縣轉呈外特電呈石桐濮烏絲綢機業大昌于興茂春茂陞記等六十家公叩 
　　偵探被匪戕害浙屬仙居等處匪蹤飄忽無定剿匪委員間爲匪困近有偵探爲匪偵覺卒被戕害亦足見匪勢之一斑茲錄仙居陶知事報呈剿匪情形電以見其凡文云都督民政長鈞鑒魚日署電敬悉張委賺匪被困該處並非戰地現已生還無所顧慮且聞匪復竄北刻經知事親督營警前往勦捕惟匪蹤無定一夕數遷昨飭右哨派探王杏妹前往密探便宜行事詎被偵覺戕害死狀甚慘除另文請恤外並聞仙居知事陶承淵叩庚 
[南京政聞紀要]  
　　蘇省禁烟專員羅運經赴滬會商禁烟辦法昨巳返寗 
丁義華通電云民國三年實爲善後禁烟之期務乞各省用特别方法令人畏懼方克有濟昨晤熊總理云大總統極注意此事一定從嚴取缔盼望貫省禁絶種煙嚴拿私運各省一致進行則自由之權恢復矣 
新委無錫縣知事鄧昶昨日赴任 
昨日爲南北統一紀念日省公署懸掛國旗張燈結彩大門前堅匾額一方大書五族一家四字 
下闗津浦駁運公司前因爭奪起釁改歸官督商辦所有各公司名目一律取銷至由滬寗車運來之貨向由湖北帮小划駁連過江現亦改歸商辦該小划全行失業昨晨十句　聚集多人阻擋運貨爭閙不休巡驚彈壓無效竟致毆擊彼此均受重傷 
挑濬秦淮業巳分叚開工擬將頭二段挖出之泥堆積貢院内姚家巷一帶 
江謙經韓省長迭次敦促巳允於十六日來寗面陳一 
切至允任敎育司長與否尙難預料 
韓省長致北京金時生君電云蒸電悉下闗商埠公允 
肩任深慶得人盼早南旋規盡一切　鈞眞印 
韓省長委任范爕榮署理靖江縣知事 
專件 
[農商部辦事通則]  
　　第一章總綱第一條各廳局司依各部官制通則及本部官制分掌事務 
第二章法令第二條法律命令案由總長指定承辦參事擬稿呈請總次長核定其由廳局司擬稿時須經參事審議後同呈請總次長核定其稿本存原辦廳局司正本存參事廳第三條各廳局司辦理之文件凡具有法律命令性質總次長認爲重要者先交參事審議後總次長始核定判行第四條凡闗於法令之解釋主管各廳局司須與參事協議後呈請總次長裁决第五條參事於擬訂或審議法律命令案或審議重要案件時得邀集廳局司主管人員商辦並得隨時調閣各廳局司文件第三章文件（第一節文件之接收及分配）第六條凡文件到部由總務廳文書科收發處編號摘由登簿後須卽送文書科擬定主管交由秘書呈請總次長核閱後分交主管各局司其不屬於各局司者交參事廳或總務廳主管各科第七條收發處收到電報及緊急文件登簿後卽送總次長核閱交由各廳局司辦理第八條文件上直書總次長姓名或各廳局司職員姓名者隨時分别送交本人不必登簿直書總長姓名之文件拆閱後如係公牘卽交由秘書送收發處照本通則第六條辦理第九條附有現洋鈔票證劵物品等之文書須於收文簿上逐一註明其現洋鈔票證劵交總務廳會計科收存第十條文件之授受應由收領者蓋章爲記（第二節文件之辦理及發送）第十一條各局司接到文件時由局長司長閱登入收文簿分交各科擬稿總務廳文件即由總務廳主管各科擬稿前項文件如事闗重要或難於解决者應呈請總次長核示辦法第十二條凡各局司員擬稿之件應先由擬稿者署名經局長司長核閱署名後送請總次長核定第十三條各廳局司應擬之稿除法律命令案及難於解决之事件外自收到之日起至遲不得逾五日復電及緊急事件隨到隨辦第十四條凡稿件經總次長核定後交由秘書處分送各廳局司繕訖送總務廳文書科用印其須用總次長名義者由秘書送請總長或次長簽名蓋章凡蓋用部印須由總務廳文書科登簿呈總次長查閱前項文件監印員及各該廳局司校對員均須蓋用名章第十五條前條公文之稿件非有總次長及主管員簽名不得蓋用部印第十六條應登政府公報文件由各廳局司交總務廳文書科發送第十七條收發處於發文時接照各廳局司發文簿所摘之事由年月日登記於收發處發文簿立即發送第十八條收發處每日收發文件應編號摘由按日油印送由文書科分送各廳局司備查（第三節文件之保存及查核）第十九條各項檔案由各廳局司隨時歸擋存案檢入卷夾標明事由年月日並分類編纂擋册第二十條每星期由總務廳文書科造具前星期分送各廳局司文件表送交各廳局司查明填注已辦若干件應存若干件未辦若干件其未辦各件須逐件叙列理由仍交由總務廳文書科呈請總次長查閱（未完） 
[雜評一（無名）]  
　　油礦合同今日政府與美爭公司訂油礦合同是又一輸入外資之實業事業也雖然人有謂墨西哥之屢屢革命油礦實爲之油礦之利不在細也 
　　熊總理辭職熊總理之辭職聞之久矣辭職而終允准勢所然地特以熊辭之後繼任何人政局何似亦如外間所久聞者否是又政界上之一變遷顯迹 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[總統制交議從煖之裹面]  
　　閣制改組問題自總統府外賓提議之後一時和之者風起雲湧幾於千首雷同大多數均主張採取總統制惟究竟是否合宜不可不從長計議故總統擬俟約法會議成立後將闗於此項事宜之條陳電文等件檢交該處討論以便决定嗣以各方面敦促進行又擬將此案諮詢政治會議惟現在仍未遽行提出者良以此案若經該會一致表决通過則内閣人員必呈出一種精神渙散情形而闗於新制事宜尙未簿備妥協政治方面必受一種特别影響緣是之故又有人主張總統内閣制一方面稍分總統之責任一方面維繫内閣之人心因此交議一層尙擬從緩辦理云 
[省議會改組案之籌備進行談]  
　　民政長之會商省議會一律解散另行組織已交政治會議討論據聞内務部曾奉袁總統密諭妥爲籌備朱總長以省議會之選舉例應以本省民政長充任選舉監督此次解散及其改组與有責焉擬令來京或委託親信代表到部以便開會籌商一切 
　　名稱之更易省議會名稱本由少數民黨所主張並未經立法機闗通過現在無論改郡改道改州總之省制似在變更之列其省議會名稱已不適用切須更易但應如何更易之處將來須委諸約法會議討論而約法會議非數月不能成立省議會爲一省之立法機闗不能停滯過久故由政治會議先議定一臨時名稱以便入手籌備云 
　　選舉法之咨回省議會議員選舉法經前參議院議决者計九十八條現政治會議審查總則第二條之任期初選舉之二十二條選舉期第二十五條之告成選舉人名册第三十二條之選舉日期等條均不適用此外尙有某某數條亦覺欠妥擬一併修改惟本會未便擅改立法案件擬咨回請交法制局核辦 
　　初複選之擬定改組省議會問題曾有人提議倣約法會議例舉行一次選舉俾可迅速此議爲政治會議所反對置以省議會雖屬地方立法機闗而取材尤應慎重若僅選舉一次難順民情故仍擬行初選複選以縣府直隸廳之直轄地方及廳州爲初選舉區省城爲初選舉區省城爲複選舉區初選當選人名額定爲議員額二十倍 
　　資格之慎重政府爲從根本改革議會制度起見曾將省議會一律解散另行召集於是政治會議議員揣摩此意有某某等邀同商議擬建議各在本省設一省議員資格審定會倣約法會議成案辦理以昭慎重自分此議將來必邀歡迎異常得意惟旣有複選再嚴定資格未免不倫耳　　履歷之調閱七號大總統有密電致各省民政長探其内容大致係令將解散之省議會議員姓名年歳籍貫履歷及其黨籍平素行爲一併詳報聞除安本分尙稱資格者准其蟬聮外其餘一律停職聲名惡劣者并停止其選舉權云 
　　名額之减少闗於省議會改組案今日政治會議開會討論聞有某議員擬提出議員名額意見書大致較昔時减少詳誌於下直九十二名吉二十名蘇八十名贛七十名閩四十八名湘五十四名豫六十四名陜四十二名奉三十二名黑二十名皖五十四名浙七十六名卾五十二名魯六十六名晉五十六名甘二十八名新二十名粤六十名滇四十四名貴二十六名桂三十八名川七十名 
[中央與各省之財政闗係]  
　　清室優待費之分擔清室優待費四百萬兩所有民國元年及二年旣經完全支付政府以此項優待費旣屬每年照付之定欵爲不致愆期並示永久優街曾有令各省分任籌擔之議然近日政府對於此項辦法復經討議以各省均攤主義爲宜取財政稍寛舒之省分再酌加海闗及鹽課俾每年此項籌措能如斯交付足以表優待之實已决定各項籌擔之數目并規定每年二月五月八月十一月四期分繳已分飭各該省該闗該鹽局遵照辦理其分擔之數目如下（甲）山東省十六萬兩山西省十六萬兩河南省十六萬兩江蘇省十六萬兩廣東省十六萬兩四川省十六萬兩江西省十六萬兩陜西省八萬兩浙江省八萬兩福建省八萬兩湖北省八萬兩湖南省八萬兩安徽省八萬兩（乙）蕪湖闗十六萬兩粤海闗十六萬兩江海闗十六萬兩津海闗十六萬兩九江闗十六萬兩宜昌闗十六萬兩山海闗十六萬兩浙海闗十六萬兩閩海闗十六萬兩鎭江闗十六萬兩（丙）長蘆鹽課十八萬兩山東鹽課十八萬兩兩淮鹽課十六萬兩河南山東新加鹽斤二十八萬兩 
　　卾省解欵之嘉許去歳年終政府因中央財政竭蹶曾通電各省民政長籌解稅欵以爲接濟各民政長已先後將認解數目電復并陸續派員將欵解京茲又得確息昨湖北署民政長吕調元亦有電致部中允解四十萬元接濟并稱即日派員解京聞部中已復電嘉許云 
　　請挪鹽稅之未准前日奉天張錫鑾都督有電到部内稱奉省財政支絀軍餉孔亟請將所收鹽稅一百九十九萬一千兩暫行挪用以後再籌彌補等情熊總理以鹽欵收入旣規定充大借欵擔保爲維持信用碍難允予挪用所有軍餉應另設法籌措業於今日（十日） 
以此旨覆電張督矣 
[各部之拾聞片片]  
　　財政部財政部庫藏司當錢應清在司長任内帳目含糊不清人言嘖嘖熊總理初蒞任時卽下部令嚴飭並令審計處派員會同財政部員清理帳項昨聞將次查清其中混亂不清之處甚屬不少但以未完全結束尙未總具報告惟聞最近熊總理發現錢氏曾有與某機闗索賄情事之函件因此愈疑庫藏司中帳目難免不無弊竇遂將錢氏看守恐其潛逃聞已於日昨押在第一看守所 
　　陸軍部日前陸軍部電致奉天張金波都督略謂現據偵探報告吳廷傑近在内蒙東西架樓地方與蒙匪勾通約期舉事請卽就近飭探詳查以防不測聞張督接電後卽飭高等偵探張某前往查辦矣 
　　交通部交通部定於本月十一日晚開茶話會已誌前報茲悉該部開會原因亦爲聮絡外交界起見因該部聘請洋員特多如郵政總局員幾乎全體洋人其他如各路工程師各國人員皆有尤有進者即外交部以屢次借欵闗係與各國公使往來頻繁卽後日借欵事項方興未巳尤有聮絡之必要交通部實具有半外交性質故亦繼外交部後以開茶話會又聞交通部所發請帖至二千餘張之多其發請帖即以外交部發帖底簿爲藍本而加入該部及郵電路局人員故請客益較外交部爲多云 
[敎育部之新規定兩則]  
　　僑民子弟回國就學規程敎育部規定僑民子弟回國就學規程錄之如下第一條僑民子弟年十五歳以上曾在各居留地僑民所設之學校畢業者得於每年入校始期以前呈由該管領事官保送回國就學第二條領事過前項請求視爲必要時得酌加試驗第三條國内各學校對於前項學生入學試騐得從寛取錄但以試騐成績所差在十分以内爲限第四條已經取錄之學生國語未甚熟練有礙聽講者各該校得爲設國語補習科但不得有礙正科第五條僑民回國後其入學就學事宜應由所在敎育官廳介紹之第六條本規程未盡事宜臨時訂定之第七條本規程自公布日施行 
　　學校週年概况報告程式敎育部訓令京師學務局各省民政長文云各學校職員之進退課程之變更欵項之增减併其他一切辦法是否適宜影響敎育前途良非淺鮮故每一週年過去之狀况及未來之計畫在在均闗重要本部爲便於稽核起見亟應按年調查以資整理除原有規程及布告所定事項應照常具報或遇有重要事件仍得隨時報告外茲特酌定學校週年概况報告程式數條凡中等以上各學校嗣後每屆一學年終均應遵照此式報部一次由本部將歷年報告逐校各爲一帙以便比較歷年狀况有無進步至報部程序應查照民國二年第四十五號布告辦理小學校除初等小學應自行計畫存校備查外高等小學校是否照用應由各該省民政長斟酌情形辦理母庸報部此令茲將學校週年概况報告程式及說明錄下一闗於職員事項叙明校内某職某姓名因何項事由於某月日離校由何人接充或因何項事由增設某職於某月日延聘或由某機闗委任何人擔任一闗於設備事項叙明校内建築何項房舍或場所若干間購置何項器械標本物品並何種參考用圖書等（其設備等項受有意外損失者亦於此項註明） 
一闗於學生事項叙明某學期招生若干名插班若干名畢業若干名退學及死亡若干名（除招生插班畢照章另報外退學及死亡者并詳其姓名事故與病原）一闗於經費事項叙明歳入歳出視原報有無變動並徵收學費之情形（其有受人捐助銀欵或物品者亦於此項註明）一闗於學業事項叙明學科及敎授時間有無增减並增减之原因以及本校學生成績或講義錄等出版物一闗於課外游藝事項叙明校内有益身心之游藝如校友會中運動演說雜誌等類一闗於臨時發生事項叙明學校有無疾疫災變及學生滋事等或與外界有何項交涉等類一闗於未來計畫事項叙明將來校舍如何擴張敎科如何整頓經費如何整理學風如何養成等 
[狼突聲中之都門軍報]  
　　軍情之别報○高文貴消息據英文京報云政府接到河南急電稱駐紮南陽之陸軍少將高文貴因被河南都督參劾爲政府譴責忿不欲生臨戰之時督兵二十八人直衝敵陣俱爲匪徒戕害惟交戰之地及陣亡之日均未言及恐不可信○拱衛軍出征叚芝貴日前有電到京請將拱衛軍第一旅准其調卾俾與白狼激戰聞此軍連軍官兵士共三千餘人所用軍火最爲新式其請調此軍之理由以叚在京時此軍向歸其統帶也 
　　督師之人物㈠張勳日前政府曾派阮忠樞赴徐州以狼匪猖獗請張勳率軍與卾豫皖會剿現政府已接張動覆電俟准備完畢卽日出師張部下現有軍官兵士總數一萬二千人左右擬率全軍至豫南督戰或云當先往皖北未知孰是政府以徐州爲南北重鎭張行後尙須另設一鎭守使於彼處以使居中策應若張勳赴皖北剿匪則豫南之匪當以段芝貴任之有卾豫軍隊三萬人歸段統率專剿豫南之匪㈠段祺瑞日前外間頗有傳言云段總長自缷卾督任後即須回京及行至信陽接政府電囑其暫緩北上是以有卾豫蘇皖之師均歸節制之說然以現狀觀之似未甚確因熊總理現旣急於辭職叚雖不爲繼者然待商事甚多其在信陽不過暫時之事且政府剿滅白狼之舉聞早已有確定計畫卽以蘇皖之軍專剿皖匪卾豫之軍專剿豫匪以信陽及徐州二處爲京漢京津二路之中權俟兵隊調集之後段即可北上云㈠田文烈山東民政長田文烈已於七號晚車到京八號入見與大總統談話甚久據稱大總統將任伊爲河南都督兼民政長爲張鎭芳之接替（按十一日命令已任田爲河南民政長兼會辦河南軍務）以張鎭芳目前又有電到京自稱治軍無才速賜罷斥等語也 
　　協勦之辦法政府對於白狼事甚加注重以河南當南北之衝安徽扼長江之要未可任此蔓延刻除密飭段芝貴張鎭芳趙倜各軍實力攻剿外昨又密電倪都督速往協勦並有任爲豫皖卾三省剿匪總司令之說一面又電張勳移駐長江以資坐鎭並飭由參陸兩部擬定辦法四條（一）飭令各偵探密查該匪中有無黨人從中鼓惑（二）擬用長圍攻剿辦法四路圍剿（三）擬定官軍進剿之賞罰章程（四）嚴飭各地方官於該匪經過處妥爲撫綏勿使商民失所此外尙有秘密辦法皆未探悉並擬限期肅清聞日昨政府又拍致皖魯豫卾等省電各一道飭將剿辦汴匪軍事上之聮絡辦法迅卽條擬電復并責成豫督務將主客各軍先行籌定聮合之策以期感情之融洽免蹈川黔滇主客兩軍衝突之虞如各該軍因省界之意見發生惡感惟該督是問云云 
[白匪擾亂中原之卾訊]  
　　郟縣拳士退匪之怪聞河南汝州郟縣内地會西人致漢口敎會一函述拳士平匪事頗屬奇怪用錄如下上有三十號攻破寳豐縣之白匪開向郟縣而來縣知事向汝州請兵未返商民驚戄非常突來壯士百餘人自稱秦精拳法住居隣近山中現有生徒八千餘分散各處因見白匪太猖獗擾害百姓特出保護當命商民多備燈火懸掛城上是夜白匪由城西而來沿途焚燒其慘將至離城一里之譜卽向城内開槍拳士等皆在城樓遂一飛而下直向匪衆處衝去不知使用何法有何魔力匪人等竟不能再放槍齊向後退逃次晨該拳士等顯能以竹竿挑起匪頭四十餘個回城游街商民感謝之極送以銀錢不受請其留名亦不肯只云汝等謹記愛國民三字而巳旋往汝州而去 
　　某國軍人被拘之風說聞軍界傳說豫匪中有某國人指揮其初人多不信七號下午在漢口大智門有人見兵士一排押解某國人一名由信陽乘車至站而下逕往租界送赴某領事署詢其同車兵士據云此係某國解職軍人因在汴助匪擾亂被第二師軍隊緝獲電奉鄂都督命令飭解交該管領事訊辦 
　　竄入老河口之謡傳武漢近因匪人造謡時有可驚可駭之說如日前傳有白匪竄入老河口佔據光化縣城順流而下襄陽之類致商務大受影響茲接光化來函云現在該地各土匪已經各鄉團嚴辦業經遠逸老河口現亦安靖駐有寧軍一團該團長趙君紀律尙嚴所有大股豫匪均由汴之内鄉淅川繞道而過不敢直入光境惟去夏至今久旱無雨田原枯槁赤地千里糧價飛漲居民之數日不得一食者不可勝計餓凍而死者約有千數當道如不速籌振撫恐將野無居民矣 
　　蹂躏襄城之慘狀許州西人於昨日致漢口函白匪自陷六安之後復轉向河南而來河南官軍至安徽邉界拒匪者兩營均駐襄城縣一紮城外一守城内無如該二營長杜劉兩君素來意見不合不背聮集出戰亦不肯彼此救援致被白匪擊敗襄城百姓從東門向長葛縣而逃被匪殺斃者男婦共四五百名屍横遍野令人目不忍睹云云 
　　飛行家將赴信陽之傳說中央近向德國延聘飛行專家康斯旦台英氏來華擬請至汴抛擲炸彈電石等類以斯平靜白匪康氏業早至滬因不肯輕易傷害人命逗留未行茲見白匪殘殺平民傷害敎士勒索敎會銀錢大動各國公憤遂於前晚由申抵此所帶飛 
艇及炸彈電石甚多卽於七號乘車至信陽並由鄂都督撥精兵二百餘人爲之護衛此說係得之傳聞確否未敢決也 
[廣東槍斃陳韻琴詳情]  
　　毒斃李世桂之兇犯陳韻琴逮案後迭經嚴訊仍多狡避連日由當時同席之陶作舟等一千人到堂指證該犯始行供認於昨七日下午由龍都督批飭按軍法槍斃即由獄中將陳韻琴提出當堂綑綁派軍隊押赴長堤游行初擬游畢在東園地方行刑後因該地行人叢雜乃改往東郊槍决至共内姪朱培係被控下毒之人聞亦已認案但是日仍未鎗斃大約當道以其係屬被動之人故貸其一死亦未可料陳赴法塲受刑時身穿黑色縲緞長皮袍無帽戴跣足無鞋狀至狼狽將受刑時頻頻叩首口呼寃枉並謂予一人雖被爾等害死但爾等想亦不能久生諸語李姪宋卿以陳之鎗斃係屬與叔伸寃是日特約親友前往觀刑文一訪函云李世桂被毒後業由其舊部劉某等將朱培陳　琴二人先後綑解都督府龍督以此案發生本甚可疑特派員四出查訪皆衆口同聲係陳毒斃惟連日將陳朱兩人隔别研審陳始終不認然陳烟癮太重質體孱弱刑訊恐其致斃故前日由軍法課委員　潘斯凱賀文標在堂會訊並不動刑而陳仍嘵嘵以證據爲不確迨後提同朱培指供謂毒藥是陳韻琴交我和在酒杯毒死李會辦先給他洋毫二十元將來再給與八十元日後自有好意詎料事後僅得過二十元共八十元仍未交等語陳見朱培指供始俯首無詞祗連聲對朱培謂爾顛了爾顛了當卽取具指模於舊歷十三日下午將陳綑綁押往大東門面向校場照牆陳跪在地下叩頭連呌數聲由腦後一鎗卽倒地當時圍觀者如蟻有李之舊部某甲復拔手槍向陳屍連擊之陳之妻子巳在城内四出運動遍送訴詞是日適其子往港未返迨入夜後伊妻始往校場收拾而屍首巳由益生棺材店檢殮矣 
[粤省之四大問題]  
　　黄埔開埠問題農商部張總長昨令行粤民政長略謂珠江下游之黄埔島居粤省商務之中心茲有商民鄭貫等請集資千萬完全華商股本開闢該島爲商埠以免商權盡落於港澳當經批令候行粤查復辦理爲此令仰該民政長查復云云省長乃與實業司磋商該司長以黄捕開埠屢經提議因困於財政迄不成議現旣准部令决意親往查勘在後詳覆中央云 
　　法人抽稅問題李省長指令八屬學會會長馮相華文云來呈閱悉查廣州灣法人勒抽華民身稅照費一事實與租借條約不符闗係國權並碍人民生計前據該灣商民電呈經本民政長電准高雷綏靖處查明實情案據詳呈外交部與法國公使切實磋商務將此種苛稅設法删除並請電致駐法公使與法國政府嚴重交涉該會員闗懷大局熱念可嘉應即轉告該處商民靜候兩國政府解决辦理不得别釀釁端致貽口實此令 
　　改用銀毫問題官廳飭令商民人等紙幣爲本位本位一字頗爲識者所訾且查近日各行商店因吃虧過鉅巳多改用銀毫交易紙幣概照時價其中表面上仍十足通用紙幣者則預計紙水在價内究其實與以銀毫爲本位者無異所最難堪者厥爲工界刻下已有數行議請資本家改發銀毫恐此事或亦將釀起風潮云 
　　裁併陸軍問題陸軍部前曾酌定各省實行裁兵事宜先經函請龍都督將各旅部一律裁减在案現聞龍都督以粤省陸軍共兩師而各團營兵額未足法定人數决議以第二師司令部歸併一師管轄其一師所屬團營不滿兵額應由第二師遣散之士兵分别挑選補足以期軍餉不至虚糜軍敷得有實際已定期四月内舉行昨已咨復陸軍部查照矣 
[洞庭西山煤礦公司調查錄]  
 
 
 

Page 7

 
 
　　礦主之歷史礦主羅飴號煥章吳縣洞庭西山人向在湖南經商後在上海辦理救濟會由太倉　姓昆仲介紹於張允言後張任大清銀行總監督羅亦遂入北京銀行不數年羅以候補道資格調充營口銀行總辦同時又與顧張等創辦厚德銀行旋因虧空國帑二百餘萬被參拘羅下順天府監訊追至民國光復始出獄 
　　礦井之開始六七年前羅以鄉人報告謂東宅河望崦嶺山脚下有黑水流泉羅忖度其中必有煤礦遂與圖董戚湘臣等在流泉附近購置山地十餘畝並指點數穴雇用本地土工開挖並未經工程司勘過是爲該礦開彩之始 
　　礦煤之發見礦井共有四處其第一第三第四井因無煤業經停工其第二井已有煤發現該井坐落馬城宫地方歷年開挖該礦之面積有五萬三千三百五十八方丈有奇其深巳開至六十餘丈得煤雖多然仍是煤石混合一氣並無整片之煤終恐難持久耳 
　　公司之内容該公司當時由羅自任總理一切規模皆未按律議定自探礦迄今據羅自言巳用去一百萬元去歳西山長沙帮紛紛購取股票後因該公司蘇州轉運處經理羅錦章與協理蔣宗培内部衝突影響股票幾至無人顧問因此該公司經費異常困難欲借洋債而洋　未肯輕於投資茲經羅君將該公司另訂辦事章程分課辦理内分總務工程建築收支稽核交通轉運購地材料農工等課名目一面呈請省長開辦礦務巡警並派人赴滬購辦抽水機器並於去臘與上海某銀公司訂立合同借得洋十萬元以爲繼續辦理之用 
　　省長之調查自羅呈請後聞韓省長周渭南君前往調查該礦細情呈復察奪周君日内已到山從事調查矣 
地方通信 
[松江]  
　　控告暗殺案十一日晨鎭守使署有人告密飭捕暗殺黨馬樹本馮挾妾賃居審檢廳南沈姓屋軍探往拿時馮跣足單袴從旁門逸出祗捕得同居之金汝礦帶署午後又傳馮之姊夫即房主沈朗亭押令交馮到案遂由沈女導偵探員至馮遁匿之處指令曳去聞馮金山吕巷鎭富家子嗜與下流伍前年共進會成立金邑一帶青紅幫開堂授徒馮於彼時拜洙涇鎭徐某爲師徐即給以信號提升刑堂刑堂者彼中列第四位也旋金邑拿獲二匪詞連馮馮遂於去臘僑松現聞有同黨因借貸不遂故遂倩人出面赴鎭守署告密援金山某案指馮爲暗殺黨現沈已保釋馮繫執法處不知若何結局也 
[鎭江]  
　　北固山擬建陶公祠丹徒陶公璞卿爲辛亥年光復鎭江南京有功之人不幸被害於滬上嗣後迭奉大總統命令昭雪並發帑二千金准予建立專祠去歳陰曆年底陶公之柩由滬運鎭隨同伊母許太夫人之靈櫬出殯喪儀極盛執紼者約近千人現鎭郡紳商學界會議建祠地點擇定北固山經費如有不敷由同人景力捐助不日興工建築矣 
　　擬加戲館稅丹徒縣知事劉君以戲業在陰歷新正開濱已及半月頗見發逹而按日繳捐不過納洋一元至二元之數殊爲不合擬定爲三等稅率一等戲館每日納稅八元二等六元三等四元昨巳訓令警務長宣布各戲館照章徵收云 
　　洋員　查到鎭英政府以我國辛亥起義及上年兵燹旅華洋商所受損失亟應派員調查以便向中政府索價前特派專使柯爾氏來華調查揚子江僑商狀况於上星期抵申調查事竣巳於日昨乘輪抵鎭調查俟揚子江一帶商埠調查畢卽由漢入京云 
[杭州]  
　　統一紀念誌聞本日（十一）爲統一紀念日之期浙江朱都督先期與府内各職員議决屆時應行事項茲爲探列如下（一會場以都督府爲紀念場先期修整并將國旗二而總統肖像陳列正應（二）職務一切適用之品歸内務司報掌會場以外如招待所等處歸本府軍　科辦理并飭警廳多派警官隨時照料各軍隊來會行禮者由各該長官督率各國領事蒞會參觀則由外交特派員招待（三）儀式凡蒞會人員慶賀均行三鞠躬禮來賓互相行一鞠躬禮外賓不在此限至商民慶賀則由警廳諭令張燈結彩竪立國旗 
　　自治聮合會亦實行解散矣浙江屈民政長以本省各屬城鎭鄉會前爲圖謀自治進行起見曾發起自治聮合會辦理地方各公益事件現在全省議董各會已一律取消所有自治聮合會名義當然隨之消滅前曾通令各屬知事將該會同時取消在案業聞杭嘉湖鄞紹台金衢嚴　處十一屬縣知事隨卽遵照省令將該會實行解散所有鈐記卷宗一併收回縣署接管已將名縣辦理情形先後呈復省長察核矣 
　　退伍軍官之處置浙江九十八團二營九十七團一營今年巳届退伍之期將九十八團一營作九十七團三營併歸九十七團長韓紹基統率朱都督以九十七八團退伍軍官類多才學優長諳熟軍事投諸閑散未免可惜除九十八團長吳思豫委任測量校長及自願退役人員外尙有軍官二十四員改爲差遣八折支薪 
[安慶]  
　　皖垣又鎗斃黨人五名皖城警廳與水上警察稽查員於日前在縣下坡浮寄旅館内查賭先後拿獲前在李烈鈞時充當連長之余靖又獨立時在蕪湖充當炮營營長之張羣英又前在鎭江充當排長之毛鴻翔又現充本省黨人招待員之江文清及容留黨人之浮寄旅館主陳獻珍等五名審訊時直供不諱卽奉都督批示處以死刑故日昨由石路統部率同兵士前往警廳將該犯等綁赴北門外槍斃并於行刑處宣佈罪狀 
[武昌]  
　　段督隨員之位置段香岩所偕來人員確只十二人並無三十餘人之多所有都督府由段芝泉委任之人員除齊振霖等三員辭差回京外餘皆未去查段芝泉前所委任之人多係段香岩所荐緣彼督卾之信在黎公未晋京前巳有成議段芝泉不過代爲料理耳都督府中旣無多缺故其隨員皆派爲稽查官或高等偵探昨聞段督以近日豫匪猖獗勾結堪虞擬卽組織特别偵探一隊以其隨員劉見田爲隊長不日可編制成立也 
[山東]  
　　登州戒嚴原因近聞登州一帶現有多數哥老會匪組織秘密機闗希圖起事該地軍警探悉後卽嚴密偵緝並下令戒嚴惟地方尙屢安謐云 
[廣東]  
　　詹天祐暫不同粤粤路詹總理自携眷赴漠久寓不歸巳越年餘近因由漢口奉　往四川查勘川粤漢鐵路工程此行需數月之久方能竣事現派其甥陳某回粤將一切傢私器物悉由輪船運往川省决不暫回云 
　　粤秀山望樓之探海燈粤垣粤秀山俯瞰全城前陳烔明以其地最佔勢要特在該山觀音廟屋瓦之巓高築望樓一座以資控製龍督蒞任亦以該樓爲軍事要點經派軍輪值駐守茲以高塘北路各鄉匪風猖熾恐西村軍路一帶黑夜防範難週特加派軍隊四名每晚登樓分頭瞭望并加設探海燈一具以便探遠云　　粤省寗路股東會議之風潮四號寗路股東會開議由陳總理奉交通部令提前會議研究選舉董事各手續是日股東到者數百人議場黑板先寫會議監督温先生臨時主席李煒南宣佈余伯康等字樣至一點鐘總理偕交通部特派員温德章與港商諸人到公司李煒南請温委員入座由伯廉歷詆陳總理辦事八年不設董事諸多腐敗衆情洶湧秩序紊亂隨向衆人謂該總理旣如此不法我股東爲維持血本亟要將金山各東舉定之臨時董事改爲正式董事以爲合者請舉手衆人多舉手又謂已舉定董事則十六日選舉董事之期應卽取銷方合温德章起言鄙人奉交通部令來公司監督開會且今日股東會議係研究選舉董事辦法諸君如此决議出乎部令範圍之外請依部令互相研究以維路政隨有人登台謂我股東會議得多數贊同者無事不可舉辦温先生謂應照部令之語暫可不理究竟十六日選舉董事之期卽照取銷諸君如認可者請舉手衆人舉手温又言諸君旣决意如此辦法亦難相强須用部簽名乃見實濟余伯康略謂諸公簽名贊成是日兩議案至應照股部之名妥簽爲要各人簽名畢温委員核計共股一萬八千餘份值銀不及十萬元又言贊成者簽名巳見反對者請聲明港商陳杏橋起言贊成者巳簽名其餘不簽名者全體反對當時紛紛議論至四點餘散會茲將寗路股東致交通部電錄下北京交通部鈞鑒支日股東開會研究選舉董事辦法由部派員宣佈部意後黄廷麟未到惟李煒南等不依會議常規違背部令擅將臨時董事改爲正式董事並將本月十號選舉董事日期取銷强請在座股東署名贊成統計贊成者祗占股本銀九萬餘元其餘股東皆以此等舉動顯違部令不允贊同當時有貴部特派員温縣派員陳均在場目擊經委員一再勸諭李煒南等遵照部令伊竟不恤議場秩序紊亂致選舉辦法不能議决十號選舉董事勢難遵行似此違法决不公認迫據電告應如何辦理乞即電示以維路政至紉公誼新寗鐵路十萬元股東黄俊卿一萬元股東鮑宗泰曁伍扳學陳天申等叩微 
[雜評二（默）]  
　　郟縣之拳士合數省之兵力以剿狼猶屢爲狼所敗而乃一二百之拳士足以敗狼耶飛城而下以術退匪種種離奇怪誕之語初無異庚子之拳匪國家將亡必有妖孼狼爲民國之妖孼而拳士乃妖孼中之妖孽也鳴呼人心變幻至今已極則妖孽安得而不來 
　　廣東之紙本位粤當道示文中有本省向以紙敝爲本位一語粤人士竊竊議之吾謂此何足議中國欲以金爲本位而又無金欲以銀爲本位而又無銀卽欲以銅爲本位而銅亦不敷供給則祗有紙本位而已試觀各省無一不以紙幣爲主幣粤當道之言可謂確當之名詞矣何議之有 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[抵制推放租界之呈文]  
閘北巿政廳顧長錢允利沈鏞二君爲抵制閘北推放租界事具呈外交部次長曹淞滬警察督辦薩國務院江蘇交涉員楊江蘇民政長韓上寳兩縣知事文云竊查閘北形　偏於滬埠西北綿亘五十餘里爲嘉定太倉寳山吳淞各陸路之總徑又爲蘇常無錫水路之要道撫租界之背當車站之衝前清江督劉坤一恐外人推廣租界於寳山縣　進逼吳淞則撤江海之防務旁扼鐵路則斷南北之交通當議定准予推廣租界一萬二千餘畝比照原有租界增逾兩倍至今界石巍存斯時聲明此後永遠不准再行推展始行定案一面由鏞會同浙紳祝承桂粤紳陳紹昌曁允利等爲抵製外人開拓租界漫無限製起見倡議開闢華界商場旋蘇撫端方亦建議於滬寗車站兩旁自立通商場預防車站劃入租界將來運兵運械受人牽制彼時官商宗旨相同而一致進行苦無的欵迨至光緒二十九年間僅借商欵起造舢板廠洋橋一座分闢馬路兩條此外限於力量請歸官辦是年江督周馥委任徐乃斌督辦工巡總局並批准官有築路設警之權商有造屋興巿之利官商聮絡以期速成嗣由鏞會同各商提倡實業建築房屋十年以來凡繅絲實業之廠共得十餘家能容女工一萬餘人允利復又鼓吹米巿集於華界凡此種種設施均爲振興商場保守土地起見歷年以來經營慘淡勉力支持雖不敢言諸臻美備然如整理道路崇重衛生添設水管組織救火會以防火患驅除草屋以杜疫源裝置電燈以靖盜匪近如鼠疫屢發現於租界而華界絶無傳染可爲明証不圖我華界組織愈形發逹而引動外人覬觎愈覺醉心 
（未完） 
[實行推廣租界之消息]  
　　旅滬法國人議將西門外由方浜橋起至斜橋及南陽橋起由肇周路至斜橋二叚馬路劃入法租界一節聞巳經法使商由中央政府允准本年五月一號法捕房即須派捕管理云 
[協商勸導黨人回籍辦法]  
　　江蘇馮都督以各處黨人自去年失敗後大半流落滬上殊非國家之福特電商政府委派朱先志章駕時杜淮川來滬與鄭鎭守使妥籌勸導黨人回籍辦法昨鄭君巳接到馮都督公函略謂去秋寗滬之變凡係脅從黨人率皆流落滬上未敢言歸日久無聊恐非地方之福查此輩籍隸湘皖者爲多寗屬亦復不少擬委員赴滬招集勸導遣送回籍以弭亂端當經會同電請大總統核示遵行旋准參謀陸軍部電傳大總統令脅從罔治用意甚厚惟近日亂黨逆謀甚急稍涉大意恐墮術中辦理極須審慎鄭汝成久在上海情形較熟可飭失先志章駕時杜淮川等與之商榷再議辦法等因電逹到本署都督准此除令飭該員等赴滬商承貴鎭守使酌定辦法外相應函逹卽希查照 
　　鎭守使嚴懲黨人 
　　上海鄭鎭守使緝獲運動卾省軍隊之胡良傑一名業由軍法科長王君訊實判决死刑於昨日（十三號）午後一時許派撥衛兵四名排長一員在禁提出押赴西　外天皇宫廟前先由衛兵將胡之被褥鋪設於地令胡站立被上旋卽喝令開槍三響擊斃因未氣絶復開一槍擊入眼内胡始殞命遂由工夫隊兵士二名將屍棺殮埋塟茲將罪狀錄下爲宣布罪狀事前據本署偵探拿獲赴卾謀逆之亂黨胡良傑一名並日記簿一本押解來署訊據供認於去年寗亂發生時從何逆海鳴往南京運動軍隊後充僞師長王憲章之僞參謀事敗逃匿滬上現由亂黨張日荃派往湖北至襄河一帶運動軍隊謀亂等情不諱且查閱該日記内載有前次在寗附亂及此次通匪謀逆實據供證確鑿無可諱飾查該犯胡良傑前於何逆在寗倡亂時始則運動軍隊助成亂事繼則身充僞職負固寍垣致地方遭其蹂躪生靈受其茶毒推原禍姑言之實堪痛恨跡其罪狀令人髮指乃當時法網幸逃而該犯野心未死仍敢濳匿滬地與逆黨秘密籌計擔任回卾運動圖謀再舉似此居心破壞怙惡不悛旣爲人道所難容即爲國法所不宥非嚴予懲處不足以寒匪膽而遏亂萌應按照内亂執重要事務諭罪問擬死刑立予鎗斃以昭炯戒除報行外爲此宣布令仰軍民人等一體知悉 
[竹器店交出黨人]  
　　上海鄭鎭守使前據偵探報告有黨人羅漢章方少山等於一月一號私行招兵二千名欲圖赴浙起事後因軍火未到不能從事匿居王長發所開之竹器店内迨至往拿詎已逸去僅抄出家信及收條等據經王供認留住三天巳回皖省等情鎭守使卽飭該探勒令王長發將羅方二人交出現巳將羅交到尙有南京人方少山一名在逃未獲仍飭軍警一體緝拿務獲解辦 
[查覆高一飛與黨人之闗係]  
　　警廳偵探前在滬寗車站查獲高一飛一名解送鎭守使署發交軍法課預訊高不認爲黨人詳情已誌前報茲由鄭鎭守使飭據軍事偵探查得高實名翼飛松江人父名鵬飛爲鈕永建之門生曾辦留東小學上年滬地開戰時高在南軍中充當書記鎭守使復飭軍法課提高覆訊聞已供認矣 
[偵探拘人之傳說]  
　　上海鎭守使署偵探楮某等四人於前夜（十二號）十時許在城内九畆地新舞臺戲館附近拘獲一人當時有人目覩被拘者年約三十餘歳在途行走忽被該探等扭住喚同崗警擁去先至該管警署加派警探多人連夜解往鎭守使署拘留候訊據聞被獲者爲湖北人張某未知確否 
[沈葆義免予拿辦]  
　　江蘇都督府通令各師旅長官各統領各縣知事各警察長官云案准陸軍部咨開據前松江水師統領現任江蘇水警署長沈葆義呈稱前見報載京師總檢察廳以黄興等實行内亂列名通緝内以葆義執重要事務列入乙等竊念葆義前奉大總統褫職拿辦之令業蒙前程都督應省長查明實未從逆據實上陳奉准免予　職拿辦在案今檢察廳仍亦列名通緝未免傳聞失實並與管轄不符乞予剖白以釋嫌疑等情前來查據該統領呈出公文各件確於八月十七日以後十月三十一日以前曾奉會辦軍務應省長令將所部改編爲臨時警備隊則此案發生時口係在軍事司法管轄期内自應歸軍事司法辦理並經查明該統領實未助逆業於上年八月七日奉有大總統免予拿辦之令在案此次京師總檢察廳列名通緝亟應由部分别摘除以省拖累除函咨大理院查照辦理外相應咨行貴都督查照將檢察廳通緝案内之沈葆義摘除並飭屬一體遵照可也等因到本署都督准此合亟令仰該師長旅長統領知事警察長遵照來咨事宜將沈葆義一名卽予摘除此令 
[煙土流毒之横决]  
　　江海闗施監督前日接韓省長函稱案准萬國禁烟改良會長丁義華君電稱敝會昨接上海陳報烟土買賣非常發逹此兩星期已銷去烟土六百餘箱每箱價值銀五千一百八十餘兩較去年漲價一千數百兩等語查上海租界一隅斷不暢銷如此之多必私運内地無疑涓涓不塞將成江河務祈閣下嚴飭海闗切實稽查母使流毒横行並飭令將查獲私土隨時當衆公燒以絶椆株等因准此查烟禁法令森嚴本省勵行烟禁於私運私售各情迭飭各屬嚴禁在案准電前因以上海一隅銷售烟土至如是之多非認眞查禁私運出口實於本省烟禁大有窒碍除令行各屬查禁外函祈轉致新闗稅務司傳諭華洋托手人等凡遇英法租界大小各輪出口務須詳細稽查禁止偷運 
[蘇省停辦自治之執行細則]  
　　江蘇韓省長於二月九日通令各縣知事云内務司案呈本年二月三日奉大總統令開（原文已載前報從略）等因奉此本省各地方現設之各級自治機闗應即遵令停辦靜候中央頒布新制另行組織惟各地方原有公歀公產及各項經管事務亟應妥籌保存辦法以期繼續進行爲此訂定執行細則九條訓令各該縣知事迅即參酌習慣慎選本縣巿鄉公正士紳分别委任接收保管地方財產歀項並責成維持現狀保留舊有精神以爲將來設施基礎本民改長有厚望焉併仰分别遵照執行細則九條第一條本省各級自治機闗應遵令一律停辦所有各該機闗經理事項及所管財物限三月三十一日以前完全結朿悉數移交並將鈐記圖記繳銷勿得逾限第二條縣議事會縣參事會所有文卷房屋文件及用餘銀欵由各該主管人造册移交縣知事點收保管之第三條凡縣公署有之公欵公產及其收入欵項現由地方士紳以自治委員名義經理者改由縣知事委任經理之前項經理士紳受縣知事之委任須將不動產或存典公欵生息之收入及開支各欵細數按月造具四柱清册呈請縣知事查核第四條凡向爲巿鄉不能擔任經費認歸縣辦之學務公益各項事宜由縣知事委任本縣士紳分别繼續辦理第五條凡各巿鄉自治公所所有文卷房屋物件及用餘銀數由各該主管人造册呈送縣知事騐收後由縣知事委任本巿鄉士紳保管之第六條巿鄉公欵公產及其收入欵項現由巿總董或鄉董經理者改由縣知事委任各該巿鄉士紳經理之前項經理士紳按月造報準第三條第二項辦理第七條巿鄉現巳舉辦之各項公益事宜由縣知事委任各該巿鄉士紳繼續辦理委任員數得由縣知事酌量事務繁　委任之第八條凡現充自治委員或巿董事會職員曁鄉董鄉佐管理公欵公產而未得縣知事繼續委任經管者非交代清楚不可擅離職守如有侵蝕情事即予按律追辦第九條全縣地方現設之自治機闗一律停辦後由縣知事將接收日期彚報省公署查考 
[接收自治機闗之手續]  
　　上海縣洪知事接收自治機闗各情已迭　前報茲聞洪知事現又派委科員錢小滄陸五星兩君每日赴巿政應會同鄭鎭守使委派之外交員楊南珊君查點財產稅欵業巳將巿政範圍之業產契據及一切公家股票等照册點交查收矣 
[洋人干涉捉賭續誌]  
　　浦東洋涇東首人埭頭地方英商和豐廠洋人干涉捉賭曾誌本月七日本報茲悉該處第二分署許署員已報請南巿崔廳長轉報薩督辦嚴重交涉昨日許君又將八埭頭地址繪圖呈報聞薩督辦擬於日内親赴該處勘明地勢以便交涉云 
[代售公債票之脫累]  
　　楊樸箴王鹿賓因將去年南京財政司庫搶失之公債票三百三十三張計洋四千三百九十元在漢口路萬祥春茶樓代人兜售爲北洋侦探鄭柱臣所見訴知鎭守使署偵探余祖勳報告老閘捕房派探恊同將楊王二人拘獲連票併解捕房迭經解送公堂訊判王交人銀並保楊押候查提在逃之人再核在案昨日午後由廨復訊據王之代表羅禮土律師投案聲稱此案前堂已經聲明與王無干旦寄放此項公債票之彭道直在逃未獲應請將被告省釋以免久覊無辜孫襄讞商之美領卓君以彭道直在逃姑准將票留存捕房仍着隨時留心緝拿楊王兩人從寛暫行開釋候示 
[沈葆義奉令緝匪]  
　　松江鎭守使楊善德君以松滬水陸各處向多盜匪且有鹽梟糾黨販私開場聚購每在青浦角里南橋浦東川沙南匯等處出没無常擾害地方故特與上海鎭守使鄭汝成君商議以沈葆義前充鹽捕營管帶熟悉捕務業已傳沈到松面詢一切着卽親自督帶鎗船二艘至松江北門氽來廟聚集部下帶足軍火分詣各處巡緝聞不日卽須出發云 
[省長催造户口册]  
　　江蘇韓省長前飭上海縣洪知事趕辦清鄉調查户口迄已月餘洪知事尙未呈報故前日復由韓省長令飭洪君轉飭各鄉董趕緊查明造册具復 
[鎭守使調委帮審員]  
　　閘北警察分廳司法科長李佑元昨奉鄭鎭守使調委軍法處帮審員遺缺由薩督辦委任高範中接充卽日到差視事 
[拘獲盜案嫌疑人]  
　　浦東洋涇鎭附近某姓家前被盜匪搶刧當時投報警局飭緝贓盜未獲茲經某偵探等查獲此案嫌疑犯王三陳三周二陳光佐等四名解經司法科轉送地方廳昨日下午由許檢察官分别提詰王三等稱被悮拘問官判令收押候調查明白再行發落 
[嫌疑犯聞風逃避]  
　　西門外華法交界之南諸家橋附近有一某甲與興聖街裕康錢店及公大土行刧案有闗故由法總巡藍君派探前往二區警署禀請錢署長派探恊往該處拘拿甲已聞風遠竄矣 
[捕獲强盜之功勞]  
　　搶刦王炳祥棉花船上花衣二十五包洋銀四元並用刀戳傷事主之盜匪王根荃及與是案有闗之薛錦濤薛阿華地保薛朗卿等均已逮捕王供認與葉阿龍等同去搶刧解送地方檢察廳訊究在案茲聞南巿水巡隊長潘君查得此案實由眼線賈園園通報然後派探陳阿華約同地方警察偵探等報告浦東三林塘警署前往兜捕當時係由陳探先赴夏家嘴將一千人犯獲住解回小輪該探等始護解到隊業已將詳細情形呈請淞滬水陸警察督辦薩君論功行賞並請令知地方警務長查明確情以免冒功朦領賞欵 
[强搶皮衣之誣控]  
　　沈阿包控王阿定在途强搶皮袍等情昨由捕房將王拘解法公堂請訊王供沈約商人前往陳張氏家賭餞沈輸洋一元因乏洋交出自願將衣作抵有陳張氏可證張氏供沈王二人借婦人家中又麻雀並非婦人抽頭聚賭求宥沈供輸洋後衣卽被王剥去心不甘服故以强搶等詞報捕聶讞員以沈不應誣告搶物着押十四天王罰洋三元張氏罰洋一元以儆 
[四誌鄉董與命案之闗係]  
　　浦東二十二保二十九圖鄉董楊肇堅（卽楊小峯）因湖州人胡倍林受傷身死一案　涉嫌疑由地方檢察廳將楊拘案押候飭提牽涉之金雲奎并在馬路橋開設茶館之陶鶴卿等到案再訊在案茲復由該順汪廳長查得第六區高橋鎭分署偵探蘇貴與此案亦有闗係因函致該分署員飭傳蘇貴到廳候質前日下午蘇遵諭投案由李檢察官提案略詰蘇供不知情質之楊肇堅仍稱與胡倍林並不認識是日見其倒臥道旁實爲好意將其送往警局不知因何致斃問官曰案巳調查明白胡倍林實被爾等私刑致斃况尸巳驗明有單爲證何必狡賴楊仍執前詞問官判令還押一面飭派法警侯鶴祺往提金雲奎等到案再究昨午該法警在小東門十六舖水菓行中將金拿獲解案即經原審官飭提研訊金供崇明人爲小本生理與楊認識所有胡倍林之事小民實不知悉問官判令收押候提同在押之楊肇堅並該圖地保王文龍等到案再行訊辦 
[婦人忿恨自盡三誌]  
　　住居小南門内民吾園路之周榮福日前私取伊母華氏金簪一支質洋二十八元揮霍後氏得悉氣忿自縊身死經地方檢察廳廳長委任第一初級檢察廳徐檢察官騐明縊死屬實隨有屍屬求請免予深究未准前日提案預審一過判繳洋一百元保出候起訴判决 
[五孩同葬火窟]  
　　胡家木橋草屋失火巳紀昨報茲悉該處係歸三區第三分署管轄在胡家木橋之西起火之某姓家有男女孩五口因夫婦均出外做工恐被匪徒拐去鎖閉屋内以致同葬火窟昨已自行備棺收殮矣 
[投浦遇救]  
　　前晚有王利生在黄浦灘投浦自盡幸爲巡捕查見救起帶入捕房換去濕衣昨解法公堂請訊據供通州人家有妻兒因年荒來申欲思推車度日不料各車主不肯將車租與小民以致進退兩難無奈自盡中西官側然憫之賞給船票一張並洋四元遣回原 
籍 
[婢女不堪其虐]  
　　海寗路一千七百零三號門牌魏姓家婢女海棠因遭主人虐待前日至匯四捕房聲請超豁奉飭送至公廨於昨日解案請示據供午十八歳自幼被賣與魏姓因遭凌虐走出中西官以女被虐受傷痕跡尙在判送濟良所留養候核 
[四誌飯店起火之疑竇]  
　　河南路義昌飯店保險起火一案昨晨由廨復訊先由拍賣行西人魯意師摩上堂譯稱查得該店生財資本祗六百餘兩處欠各户約五百餘兩保有火險銀一千兩核數不實繼由房主楊康祥投稱該店約開半載被欠房租銀九十六兩請追並由九號西探禀明該店保險起火種種可疑情形訊之店主許銀牛延律師上堂代辯據稱起火時許因事在蘇不知起火情形又據許之友人吳齊榮與店夥秦裕卿秦四金供稱亦不知如何起火中西官會商之下以許銀生當時旣不在滬姑寛暫行開釋候示吳與兩秦仍帶回捕房候再復核奪學徒蔡和寳金阿竹余阿二潘阿五均尙年幼一併開釋 
[販烟犯解送地方廳]  
　　閘北警察分廳先後拘獲私販烟土之任開福等十九名並烟土等物分别押解第二初級檢察廳訊供之下以任開福等所販烟土爲數較鉅非初級應所可處治特於昨日午後飭警將任開福王阿大侯子林劉永六沈阿琛吳廷川沈龍山倪潤福周洛民朱綸海張凱芳湯阿大等一併解送地方檢察廳請爲訊明罰辦 
[嗎啡之流毒]  
　　喬炳君曹阿和二人購得嗎啡針及嗎啡藥水等在木邑西　　河涇鎭一帶爲人代打藥水針過癮每針取價數十文茲爲該鎭第三區地方警局訪悉昨飭巡警將喬曹拘獲搜獲嗎啡針與藥水押送地方警察事務所轉解地方檢察廳究辦 
[商號聚賭賣烟]  
　　英租界廣東路（卽竇善街）怡園茶館左首弄内第五百七十三號門牌漢口恊記裕字號内附設振興土棧等號十餘家自舊曆新歳以來日夜聚賭抽頭輸赢頗巨並私售燈吃茲爲麥總暹偵悉前晚密飭中西探捕同往拿獲爲首聚賭之湖北人高興連寗波人瞿榮華及賭客蔡卿泉潘福壽王海榮金揚賫祁和尙宋福生劉永廷錢福元顧吉生周才林尤桂泉等二十七人速冋烟賭具一併帶入總巡捕房昨晨解送公共公堂經孫襄讞會同英領哲君研訊屬實判高罰洋一百元無洋改押三月瞿罰洋五十元無洋改押二月餘人各罰洋五元一併充公烟賭具銷燬 
[整頓警規之一端]  
　　滬城各警區站崗巡警於去年入冬之後每名奉發元色大衣一件以御嚴寒不料各巡警每將香烟及一切食物置放大衣插袋中於站崗時取出私食茲爲滬南分廳崔廳長查明即於前日令飭各署員將大衣兩面之插袋一律縫没以肅警規 
[警界之慶典]  
　　南巿警察分廳長崔君以本月十二號爲宣布共和之紀念期業巳照例慶賀所有各長警及保案各隊等每名賞給洋銀五角現巳將賞欵分擬各區警署分别照給並聞淞滬水陸警察曾辦薩鎭氷君定於十四號假北巿三馬路某酒館設筵柬邀南北分廳長曁各科辦事人員飲宴以表歡忱 
[警務視察員蒞滬]  
　　江蘇韓省長以蘇省各縣警務辦理有年良　不一特派專員分途視察以謀改良經紀前報茲悉視察上海警務之省委龐君現已蒞滬昨由地方警察長景毓華君帶同偵探戴逢春於午前借赴漕河涇地方視察第四區警務此外各區亦須陸續同往調查云 
[巡員會議]  
　　昨日爲本邑地方警察各巡員第一届會議之期各區派出所巡員均蒞事務所會議惟駐在北橋之二區及駐在漕河涇之四區因另有要公未到會長景毓華君因借省委龐君視察四區警務公出特委本所司法員王經常爲代表 
[更換偵探執照]  
　　閘北警察分廳徐廳長查得三區偵探翟世清辦事得力即着升爲本廳偵探長調換執照以資辦公並以各區偵探副探之執照現巳重行製就昨得傳集各探到廳更換所有從前穆廳長給發之執照一律繳呈銷燬 
[救火聮合會定期會宴]  
　　救火聮合會前曾定期設筵恭請淞滬警察督辦薩鎭冰君上海縣知事洪伯言君並南北警察分廳長崔徐兩君會宴旋因舊曆年闗不及舉行茲定於本月十五日下午四時在會設席恭宴並請英法兩租界救火會西人列席以敦睦誼業已具柬分投邀請矣 
[官物免稅之限制]  
　　江海闗監督昨奉稅務處通令略謂官用物品如勳章奬牌軍用物件藥品軍米煤料各種鈔票証劵及鐵廠鐵路所用機器材料等項如係來自外洋購運進口者除官辦鐵路訂立合同載有免稅明文仍照案辦理外凡從前准免有案者一律取銷概行征稅至官用各種土貨仍暫行免稅 
[妓女與女傭偕逃]  
　　滬北清河坊一弄妓女花黛英前晚由狎客金聽彝喚至附近洪素雲處侑酒不料一去不返找尋無蹤事後由院主朱杏生查知被該妓捲去金飾衣服約值數百金跟局之大如阿寳亦同時避匿當卽報捕查緝未獲昨在城内將金尋見向諭不認即被扭至第一區第二分署移解分廳司法科由証人輿夫范阿周及朱妻等投案請追金供向爲洋貨業現在黄包車公司爲經理並無串誘逃逸之事判金交保候查明再核 
[拐賣女子]  
　　單子臣因與陳倪氏等串拐張樹聲家養媳素珍賣與南匯鄉人 
 
 
 

Page 11

 
 
范高忠被控業由捕房將單拘獲並將范與素珍移提來滬昨解公堂訊供屬實判單押西牢一年范身價不追開釋素珍交張傾回完案 
[持刀行兇之罰歀]  
　　新垃圾橋北洽興里某書作主成靜如控被隣人汪開成用刀戳傷右肩由廨訊知兩造因小孩爭執起釁判汪交二百元人洋並保候訊在案昨由捕房傳同見證朱維明嚴松林及汪之傭婦高謝氏等到案質訊中西官以當時並無人幫兇顯被汪戳傷姑念體面之人免予押辦着罰洋一百元充公 
[逆子毆父]  
　　福建路七百六十一號居户劉阿比與妻王氏控子劉金福違忤行兇等情昨由捕房將劉子拘解公堂訊供不認並求寛宥中西官以其不應毆父着押一月示儆 
[小車夫之爭鬭]  
　　小車夫江阿坤鍾扣子等昨在虹口怡和輪船碼頭因爭奪裝貨口角兇毆被捕一併拘入捕房經捕房詢明分别斥釋 
[添製薄皮棺材]  
　　上海鄭鎭守使據軍法科長報稱邇來所獲黨人訊供屬實判决死列者巳有多起而前製之罪犯棺柩二十具業巳用罄請再添製十具等情鄭君立即飭匠赶製巳於昨日造就薄板棺柩十具存儲營倉備用 
[鉅欵糾葛案緩期訊理]  
　　旅滬甬商李雲書及朱子謙等因與朱少梅有鉅欵糾葛被控由公共公廨傳案分别交保前晚集訊原告適赴北京考騐由代表律師投請展緩四星期俟原告返滬再訊乃被告律師上堂反對並稱被告李雲書所辦事業在北京奉天等處實占多數故常在京奉一帶不能在申久待原告所請展緩卽使堂上准如所請至多不得逾一星期否則須請定一極短時期云云王襄讞姑准展期兩禮拜着速電催原告來申再訊 
[兄弟爭產之纒訟]  
　　雲南天順祥匯票號主王小齋被胞弟王幼齋以其掯分故父遺產匿交歷年帳簿等情具控公廨迭經傳訊以家庭分產揆之我國普通習慣權由家長操持未可强制執行且兩造有母在堂更未便擅自請求因由孫襄讞一再勸諭判令各邀公正親族妥爲理處優給原告月費母得聽唆固執致乖骨肉在案嗣經兩造所邀公正人調停令王小齋按月付給王幼齋用費洋四百元報告公堂呈請核斷乃原告王幼齋尙不滿意復由代表律師禀奉公廨於前晚傳集復訊先由原告代表律師上堂請求准予上控旋據被告代表律師投案反對並與原告律師互辯移時孫襄讞判再展期兩禮拜仍着各邀公正人妥爲調停酌加原告用費和平息訟如原告王幼齋固執不服則准照新章規定上控期間將請求上控之理由具禀公堂候再核奪 
[訊結不還存欵案]  
　婦人張俞氏借伊外甥翟其祥控已故前招商局總辦馬眉叔之子馬幼眉不還交存保證洋三千元因訊據被告供稱因翟代收房租尙未交清是以扣留判候再行訊核在案前晚由廨復訊兩造仍倩律師到堂代辯王襄讞判被告所稱少收三個月房租然在被火之後應歸被告承認未便將交存保證扣留惟查所存保證被告實收到洋二千六百元除巳付還洋一千元尙少洋一千六百元着交原保限兩禮拜繳清另有四百元原告所呈證據不足未便准理應繳堂費着原被各半遵繳完案 
[房東放棄房租]  
　　蕭許氏前至法公堂控房客夏阿甫邱明寳均欠房租向收延約夏又動手行兇求請追究等情判邱交保限七天交洋夏不應行兇罰洋五元在案昨又提訊同供無力措交求宥許氏稱旣不交洋請求押遷判邱開釋限七天遷去夏不交罰洋著押十天期滿亦限七天搬遷 
[俞榮甲乘隙脫逃續紀]  
　　愈榮甲（卽小俞）因騙取龐澤鑾值銀五千餘兩之股票盜賣被控由公共公廨判俞交五千兩人銀並保無保收押嗣俞忽稱母病垂危禀准公堂派令七百八十八號華捕帶領出外探視詎俞並不回家即至新署後面馥康里姘婦張陳氏家乘隙逃逸業經駐廨西捕令將該華捕並俞友徐文濤一併收押昨解公堂請究先由八十五號西捕上堂禀明前情訊據七百八十八號華捕禀稱昨日上午奉捕頭飭令帶同俞榮甲出外卽由徐文濤同往先至胡家木橋絲廠經理湯沁源處繼至新閘後到馥康里家内俞並不上樓同在客堂内徐與我閑談俞稱欲小便卽行出外迨經追尋已無蹤跡徐難免知情是以拘案請究訊之徐供雖與俞相識並不知其脫逃且巳與該華捕偕往俞認識之處找尋並無蹤跡請爲明察闗讞員商之英領康君以徐是否知情尙無實據惟應負幫尋之責判徐交一百元人洋並保候示 
[學生品行不端續誌]  
　　浙江路某學堂學生粤人余新蘭因與在逃之周姓私拆同學陳致中電報向法租界聮發糖一冒收洋二百元被控由廨訊供押繳在案昨經中西官復訊之下着令將洋繳齋給原告具領後方可交保開釋 
[捕房查獲騙子]  
　　吳永康因串同測字人婁寳元在三馬路虚設裕康字號將假票騙取宏泰洋貨號值洋一百四十元之羅緞逃逸曾由捕房將婁拘解公堂訊明開釋候提吳訊究在案昨由捕房將吳永康查獲解案經中西官略詰一過判押候查明有無别案再訊 
[公餘英文夜社開課預誌]  
　　南巿大東門外中篾作街四十四號公餘英文夜社創辦以來已有八載該社原有初等高等二科又添設英語一科以開通商業智議刻定二月十六日（即正月二十二日）晚開課敎務仍由鄧君元和主任刻由駐社辦事員袁頌豐君通知各界來社矣 
[尙賢堂開會演說]  
　　本月十四日星期六下午四時半尙賢堂開第八次民國憲法討論會由李隹白博士演說（論民國政策改變自治制度究應保存與否）仍假定甲乙兩方面互相討論以明法理○又本月十五日星期下午四時半該堂敎務聮合會開第十五次研究各敎希望會仍由李隹白博士演說（論基督敎對於耶穌復來之希望其事理何在）聞該堂於每星期日下午爲中外敎務聮合會開會之期無論何時概不停止云 
[瑞典總領事回國]  
　　駐滬瑞典總領事霍德門君任事期滿請假回國遺缺由該國政詂電飭羅德華君來滬庖代 
雜評三（訥） 
[勸告黨人歸里]  
　　今日當道亦知黨人殺之不盡捕之不窮極力解散而終團結不散矣知之於是乎易嚴辦之手發爲勸告不可謂非窮而思返也然當道果悟前策之非而欲收其效於勸告者則其法尙不止此夫今之黨人可謂無聊極矣其麕聚於租界而不散非必有所謀抑以退無所歸也今僅以一紙文告勸其歸里而各地搜捕如故則黨人終將不信蓋當道慮勸黨人歸而中黨人之計黨人亦慮歸而中黨道之計也故爲當道計須先令飭各地停止搜捕不許株連并省釋疑似牽連之犯一切攻讦告發置之不究 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[李闖致白狼書] [  劍秋]  
　　狼弟青鑒前得陽界來信知吾弟横行中原殺人如麻頗能傳我衣鉢欣慰無似繼聞河南軍隊將吾弟之祖宗墳墓悉行發掘則又爲之憤憤昔愚兄之起自米脂也以連年荒歉無所得食鋌而走險苟求免死人不滿萬地不過數州縣曷嘗有陳勝吳廣之志哉明廷不察信侫臣之說命邊大綬破墳劈棺辱及先代愚兄大怒誓雪此恥遂乃攻無不克戰無不勝踰潼闗涉黄河直抵京師身登九五苟非賊臣吳三桂引狼入室則大事巳定矣今吾弟乘時崛起餉械精足舉事不過一載餘而響應至數萬人蹂躪至二三省其勢且駕愚兄而上之宜官吏之側目而視也乃豫中官吏不自咎其軍隊之無用而效邊大綬之故智以活人之事而向死人出氣其手段之野蠻可恨其知識之淺陋抑又可笑夫子孫所作之事與祖宗有何闗係若欲雪忿耶則臨陣交戰可也何必踐及塜中枯骨若云破壞風水耶無論龍穴之說不足深信卽果有其地亦非人力所能挽回不然愚兄豈能做一日之皇帝哉嗟乎吾輩所爲固世人所目爲匪詆爲賊者也然窮其所極亦不過殺人放火寡人妻孤人子而巳乃不料堂堂軍隊身受文明敎育而效發邱中郎摸金校尉之故事爲吾輩賊匪所不屑爲豈不令萬國騰笑耶勉哉狼弟善繼吾志不盡欲言闖頓首　 
[戲擬覆劣民取消官吏電] [  頑石]  
　　劣民先生鑒魚電敬悉深籌碩畫極表同情惟大總統慨念民艱重官治而輕自治今請一律取消大總統未必能准不若呈請規復亡清紳董舊制而請外人襄助如總統之聘用顧問然芻蕘之言可否採納頑石虞 
[戲擬勸戒鴉片烟歌] [  倚犀]  
　　我作歌爲君言問君何故不要錢士農工賈業荒顛貧者落魄袴不全大業蕭條只數年 
我作歌爲君詠問君何故不要命晨昏顛倒非人墝精血煎枯壽不延多少聰俊英年下九泉 
我作歌爲君陳問君何故不要親萬種憂愁父母心終身養祿爲烟亡抛撇白髮高堂没下場 
我作歌爲君悲問君何故不要妻累他無食又無衣也有良閨遠嫁商門户也有名姝變作花烟婦 
我作歌爲　恥問君何故不要子爲奴乞丐作賊死烟毒深藏婦不育宗支斷絶誰嗣續 
我作歌爲君止問君何故不怕死須知戒絶從今始處以監禁鎗斃刑告示昭昭猶在耳 
吁嗟乎又有販土賣烟家毒人之物作生涯縱然得利眼前花不多時眼看他風捲殘雲浪捲沙 
[新大學] [  倚犀]  
　　子曰生財有大盜生之者衆殺之者寡爲之者刦用之者輸 
尊聞閣詞選 
[海上春遊] [  知白]  
　　鈿車寳馬逐香塵半是尋春半買春行到水流花放處烏聲清脆若呼人 
斜　淺草路三义不盡春藏蘇小家人面夭桃紅一笑自由車載自由花 
龍華池水碧如螺土女環隄逐隊過按轡臨風間楊柳獨垂青眼向誰多 
花枝折得帶香歸鬚影鞭絲挂夕暉春色袖中藏不住一雙胡蝶傍人飛 
遺聞軼事 
[吕錦雲] [  鈍根]  
烈婦吕錦雲當世女文豪吕璧城君之姪也其先瑞田先生鳳岐系安徽旌德廣首村人中前清丁丑朝元放山西學政以清節著聞晚年退隠於皖之六安州捐資創建鳧山文社課鄉人子弟成就者甚衆夫人嚴氏生子二均早殁女四長媳汪守節次媳汪未婚守貞孫女一卽錦雲也錦雲年二十而許字於福建民政長汪聲玲第三子宿霜君爲室去冬始成婚逾月白狼陷六安宿霜遇害錦雲呑金以徇不死復自縊乃絶時正舊曆元旦也錦雲秉性温淑能詩書法亦秀拔可喜未嫁之前曾來上海館其同鄉涂氏家與涂雲脩女士極親洽居兩月别去臨行戀戀方以後會相期不圖從此一别逐成永訣也錦雲殁年祗二十有四長於夫一歳凶耗傳至上海涂女士涕泣旬日特闢凈室香花供養錦雲之肖像以誌哀思并囑予傳述其事如此嗚呼若吕氏者貞節烈萃於一門其亦足以輝國光而勵薄俗者哉烈婦遺詩三首謹錄於後 
[桃花]  
　　三兩新枝竹外横桃花春到競爭榮斷霞有象迷深塢流水無言感舊盟小院閒遊看蝶戲疎林靜坐聽鷄鳴箇中樂境人難道祗恐漁郎問去程 
[糾藤]  
　　綠陰深處古藤纒坐客渾疑别有天書幌廻環淨嫩葉畫檽掩映展新箋拿空忽漏三更月補隙頻含萬徑烟詩稿半瓢隨杖履此中景色倍鮮妍 
[牡丹]  
　　此花名譽擅稱王國色生來冠衆芳殘菊數經晚枝節幽蘭小草賸餘香承恩美監爭春日舞媚丰姿趁夕陽富貴早知前有定人間何用苦奔忙 
自由談話會 
　　長洲尤西堂先生曾作與其奢也寗儉七絶一首戲錄贈儉德會諸公以博一笑 
邭國廚房日萬錢窮人餓倒翳桑邊休誇上客狐裘白齊相曾經三十年 
慳吝嗇三者皆貌似乎儉其實非也吾願入儉德會諸君切勿誤會[  倚犀]  
儉德會規則一不狎邪二不賭博三不必以酒食徵逐 
四不必華服五不輕寒素 
入會者張麗藻女士戈　雲女士高雲珍女士許逸梅女士徐鴛情女士姚冠芳女士南通芮堃雙林凌少卿鑾江張寄生揚州孫家棟蔣士產寗波僧覺　覺性慈谿徐捷民休寗程君　梁溪孫紀仁山東宋德浦浙江金祖繩海鹽蘇質彬木瀆張逸民仙源程南圓泉唐張應槐慈谿周大赍夥縣葉覺非青浦葉　芳泰縣程習　儀徽晏勗厚南通張樾侯徽州愛蘭氏轇城莊天弔松江葉龍章餘姚邵茂蔭洞庭祁應源丹徒倪恒甫餘姚許楚良上海張瑞卿潘振華高澄清 
醫話 
[病人注意之要點（七續）] [  丁福保]  
　　九病後之注意 
病者須待醫師言其巳愈方可不藥因病稍輕而怠於服藥例如二日所用之量乃分爲三日用之則快復之期因以加長甚至病勢逆進切宜注意 
病後最宜慎用食物凡病後食慾加增易於多食此時家人苟不嚴加注意則雖一次充其食慾全失醫療之苦心腸窒扶斯（傷寒）之回復期尤以慎食爲要 
運動亦不可急於過度從醫師指示而徐爲之方無大害病後邉居亦以醫師所定之所爲妥病有宜於海邊有宜於山中之温泉不能一定也 
快復後爲業務其初一二月中精神與身體皆不可如健全者同等使用之飲酒吃烟亦决不可如平素之所爲 
錦雲夫人遺容 
劇談 
[惡家庭] [  鉮根]  
　　十二晚得於民鳴社復覩惡家庭劇扮演者大半與昔在新民社所見相同惟飾卜靜丞者爲天影卜母爲天呆閔氏爲孤雁棧主爲麗聲鄉父女爲化佛子美耳 
天影舉動帶腐氣酷似酸秀才得志者惟靜丞果爲酸子胸中尙有三分書毒者則必不致背老母棄妻子如遺故欲演足靜丞之梟獍尙須减少書生氣天影演至夫妻撞見時呆木許久表其良心激動時狀熊甚佳 
天呆能飾老旦吾所不料初次見之殊可喜背傴手顫尤能歛唇作失齒音貌亦黯黑瘠陷逼眞老態 
孤雁演悲旦甚好蓋生成一副愁眉苦眼也麗聲之棧主語言多詼諎可喜化佛之神化子美之秀美均不可及然而化佛之化裝吾尤爲之拍案呌絶 
一笑之燒火媽媽詠馥之錢媽雙宜之新梅小雅之阿蓮幼雅之宜男自是拿手好戲昔在新民曾詳論之茲弗贅 
或謂惡家庭中之惡惡在靜丞非惡在家庭也其家庭則有慈母賢妻孝子慧婢何善如之然則惡家庭之名殊弗稱質之編劇者以爲然否 
小說 
[寫情短篇紅絲網（續）] [  天虚我生]  
　　席珍覽竟則不禁現爲惶恐之色曰咄咄怪事蕊馨乃爲羅敷然則與吾爲同病矣吾固有未婚妻在然吾與之實無情愫亦未嘗與有一面之緣且吾出亡出外易爲今名凡在交游中祗知我爲魯席珍以魯席珍之名而與林蕊韾結婚其在吾人之身固無用爲顧慮特不識蕊韾之未婚夫果能放棄權利否也以吾思之蕊韾之爲人其精細亦殊絶詎不自爲之計而甘冒此不韙要之愛娜之言未可盡信安知不爲情妬故作此言以間吾人不則蕊馨於我夙以肺腑相見何至絶無一語涉及於從前之婚事耶旣而以己之心推念及於蕊馨則又遲疑曰安則知蕊馨之用意不同於我我不敢以我有未婚妻告蕊韾蓋恐蕊韾懾於重婚之罪不敢與我爲婚耳蕊韾夙稔法律豈不知律有規定知有配偶而與爲婚姻者罪與重婚之人相等渠不敢以此告知我者亦恐我不敢與爲婚耳但在我一方面論則我不言孰爲我未婚妻者人亦莫之能知惟如蕊韾果有未婚夫在一旦竟爲吾人所奪則其未婚夫殆無不欲訴訟之理蕊韾聰明人豈不思慮及此要之其胸中自有成竹在也惟吾殊不能以直詢蕊韾蓋蕊韾旣守秘密雅不欲使吾人稍知其隠則即詢之亦必矯辭諱飾以壯吾人之膽吾非無膽特恐一經訴訟則吾人立於必敗之地無論不能與爲伉儷即求與爲膩友亦必不可復得母亦所謂非徒無益而又害之已也平心而論吾人固不必亟亟以之爲妻無如蕊韾之意切屬於我必期成爲眷屬與諧白首而後快果使吾人謝絶之者其人必將悔恨無及一變其愛情而爲仇讐矣美人情重吾何忍拂然吾思之果如愛娜之言確者則吾人必爲得馬之塞翁矣因之五中交戰幾至無以自解正疑難間俄聞廻廊屧響空氣中忽生一種温媚之異香引領窗隙則見花影之下有一麗人雲裳務鬢飄飄如神仙手桃花一枝含笑而至翳何人斯蓋卽林蕊韾女士也此時席珍心中忽發奇熱顧念愛娜之函藏之歟抑示之歟一時殊不能决則姑夾入書卷之内而蕊韾巳搴帷而入席珍因即含笑起迎曰正苦寥寂何幸相顧此桃花乃猶含蕊未放正以待吾妹之賞耳蕊韾粲然因以桃花置之案頭見膽瓶中花枝已萎遂替易之斜陽自窗隙而入適射其面則覺膚如凝脂幾欲爲日光所融而唇朱眉黛益復柔媚而有情席珍心中但覺美滿無倫殊不能措一語以表示其痛愛之心蕊馨則曰今日爲星期吾意此間必已裙屐聮翩座無餘隙而乃甍甍居此殊出吾之意料吾本畏煩雅弗欲至此間早知今日無惡客者殊不應珊珊其來今茲則已向晚此一日之光陰誠虚度矣席珍笑曰來日方長夫豈爭此一刻蕊馨粲然亦不嫌其唐突蓋彼兩人自視固已無殊伉儷特以道義自重所差乃有一間而口頭婚約則已覿面相許且有日矣所以遲遲者則因蕊馨實有不得已之苦衷耳而席珍則未之知因曰吾妹之身殆爲吾人之靈魂苟勿與吾妹相覿則吾讀書亦若無覩而書卷中之字跡悉能幻爲顰笑歡瞋之態吾心因之忡忡而無寗及至覿面則吾心中又復起爲雲霧凡吾所欲言者悉爲雲霧所蔽而不得其端倪必也使吾兩人朝夕相對得如司空之見慣而後吾心乃展光明然此一日果在何年月日耶而吾兩人之婚約則巳爲同儕所知特不知此約實踐之期乃猶遥遥而無一定此誠累人弗淺蕊馨訝曰吾兩人之婚約乃爲何人所知豈汝已宣之於衆耶席珍笑曰此事豈必守秘密哉蕊馨曰吾心因已屬汝但吾之身有父母在未能盡許自由必得吾父母許可而後宣布於理始當否則吾家庭中且將疑我不貞矣豈復可以委婉進言耶席珍曰洵如汝言則吾兩人之婚約不過假定者耳假使尊人不以爲然則將如何蕊韾曰吾家庭中事惟吾知之亦惟吾有可操之劵乃敢預爲此約特在今時未可遽以汝我之預約竟使人知耳苟爲吾家中人預知之者則此婚約未有不敗席珍曰然則汝何以告愛娜蕊馨瞿然曰愛娜豈已知之席珍曰不第知之抑且知之甚深惟吾對於此事竊願吾妹必以眞相揭示於予庶得磋商至善而爲慎密之圖言次以愛娜之函出示蕊馨蕊馨展讀未竟則已顔色萬變忽紅忽白有若晴雨之花初則驚訝繼則羞愧終則發爲嬌嗔曰愛娜者吾人之情敵耳汝因我而遠彼彼其之心馥楚有如梅實周氏子何人哉以吾度之彼自身之未婚夫耳乃以加之於我辱我甚矣我必與開談判令以周氏子與我相見不則我必擰其頰而犁其舌席珍笑曰吾亦疑愛娜之情妬也惟吾竊恐果如其言則吾兩人必將求福而得禍蕊馨憬然久之則曰汝必信愛娜之言吾亦奚屑置辯要之吾人爲自己謀者豈有不忠必謂旁觀者清當局者迷則不可以概論吾林蕊馨也席珍遂亦無能再進一辭但觀神情則知愛娜之言必非盡誣極欲蕊馨一言究竟與籌萬全之策無如蕊馨堅於自信必不肯以眞相揭示則亦未如之何（二） 
[玉女魂（二十二）（英國羅生女士著）] [  中華雪英譯]  
　　第二十一章 
夢脫洛維與樹黎亞之情愫日益膠密謂嫌惡邱洛德之心亦日甚二者之迎拒若具天然代替迨迎拒之心旣深轉若好惡得宜更無人議其悖行於是而娶樹黎亞之志决然定矣婚期將屆致書於彭爾考曰 
彭爾考足下邱洛德之見棄固由於自制之不臧惟渠已有身後步尙無善地我雖與之永决然問心滋慼慼也渠一日居此即我一日不敢撇其母子於度外茲奉金若干託之君手乞時時周給之無使稍乏如其不敷務爲如數籌墊日後必見償也我意彼惟歸寗方是善法以鍾愛之獨生女家中父母必深望其歸此女誠澄潔其敗行之端實造於我每自引咎深用痛心嗟乎彭爾考善視之彼如有意於汝汝即之如以見地之不侔汝所爲有不足於彼者慎母逕情直遂强其所難能至於我苟一日存者雅不願與此女重逢蓋接其人我神傷承其顧我顔頳負己負人終身抱疚悔無及矣我與樹黎亞成婚後即偕行至歐史塔梯度蜜月未去之前當作書致邱洛德即凂汝傳遞也夢脫洛維上 
彭爾考慨然承諾中心自忖書苟遞者則後此效用於邱洛德直一度支機闗耳蓋彭爾考此時用心實欲偪邱洛德深入死地盡絶生機然後稍爲供給使身受者一若惟我是賴不敢張傲抗之心而後可隨我轉移百鍊鋼化作繞指柔可玩諸股掌之上矣夢脫洛維與樹黎亞結婚之前一夜歸寢甚早輾轉床次回思當時誘刦邱洛德之情今乃置之陌路痛心疾首怨悔叢萌起身嘆曰傷哉此女我何忍不一作函以絶其後望於是提筆欲書然而臨池若有千言下筆轉難一語以强刦之情人無幾時乃藉口於敗行而欲棄之難矣置此不言而即述及結婚他氏更難况因此而並棄其親生之血肉難之又難蓋函札中措辭之難莫難於此矣夢脫洛維爲數易其稿終成一書書曰 
邱洛德左右此爲我不忍着筆以投諸可憐無幸之女郎者也事情雲詭而波諸出人意料亦何能於永决之前不一吐我中心積戾以首尾我兩人之相闗我不落情障不致造此恨史之端迨入障愈深奪爾天良投諸情欲至於挾君登車及堡子門君猶怒神掬面慘熊懍人歷歷前事咎有攸歸君旣知純一之爲美德當鑒我之愛情以應我所期胡又有意於彭爾考耶邱洛德聽之以愛情故玷君澄潔之身我之大過也顧因是而涉於邪愛情不任其咎男子之用情者眞必不因他物喪其所守傷哉邱洛德我不能有汝决矣願君嗣後日尋生趣於淡定之天返身以事父母庶母子生機可無阻滯天乎吾願此子之生無若乃父之凶殘無若乃母之荏弱明日我將有事彭爾考能述之汝脫有缺乏彭爾考能周汝且君爲我不修天倫之樂久矣願君從速歸寗重修舊樂在君爲得所在我庶可稍安嗟夫夢脫洛維之餘生縱極安舒當爲君之故茹辛飲恨矣夢脫洛維上 
書竟固封僵臥神罷睡甜翌晨迷昧中慕聞彭爾考叩門聲驚醒促起急整吉服如禮堂踐婚儀臨行以書授彭爾考囑之曰待我首途歐史塔梯將此交邱洛德此重事舉以屬君乞吾知心之好友重視之母徒逞詭術阻此女復善之途彼如欲歸者乞君悉力玉成母致中輟（二） 
 
 
 

Page 15

 
 
   
 
 

Page 16

 
 
   
 
