# 1894 - 211 - 4907646

 

Page 1

 
 
[添請天津訪事人P ][  申報舘主人啓]  
　　啓者本館素有友人在天津采訪時事兹欲添請一妥實可靠之友悉心偵探將目下至要之事從速函報以便列入報章其人須向在津門文理明通見聞確實有願俯就斯席者請先擇要錄示數則并開列姓名住址以便修函訂定此啓 
[售藥助振] [  申報舘同人啓]  
　　啓者兹承徐君聞韶以救治呑服生烟藥三十瓶貽贈同人同人以振務方殷願變價以充此欵此藥靈妙無匹每瓶照原價售洋半元祇須詳閱仿單卽可如法施救諸君子有樂善不倦者請臨本館帳房購取以廣流傳也可 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷析精括詳明誠岐黄家所必讀者也本局用新式鉛字排印刻已告竣寄語杏林栝井中人尚其家置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[聞中國屢捷喜而書此]  
　　子輿氏之言曰小固不可以敵大寡固不可以敵衆弱固不可以敵强日本今日之藐視中國計奪藩封則其悖乎子輿氏之言也甚矣說者謂大小衆寡强弱非專以地與人言之也中國之地雖十倍於日本中國之人雖數十倍於日本而中國不見甚强日本不見甚弱何也以日本之能專心西法一切政教號令皆一遵夫泰西之所爲一變其從前委靡之積習以故自維新以來寖寖乎稱雄於東海而泰西諸國亦皆喜其能拜下風也或卵而翼之遂乃改正朔易服色從前鎭將之權悉爲削奪王之體尊夫是以肆志於臺灣而中國讓其鋒夷劉夫琉球而中國不之問旁觀者咸强日而弱中而中國雖與泰西通商其所以規仿西法者除輪船槍砲以及電線等事而外並未盡棄其學而學之所最壞之處則在乎因循粉飾海軍簡練數十年而前此馬江一役竟不戰而燬而仍不聞有大爲懲創之舉以故此次日人無理計佔韓城中國之人無不忿忿不平以爲中國於此而不爲之大張撻伐是可忍孰不可忍然又慮師船之不可用恐仍蹈前此之覆轍則又惴惴焉各有懼心不敢自恃爲强而弱視日本余曰彼驕我懼是殆可以一戰矣孰意日人就近發兵先佔朝鮮京城誘刦其王分守各隘并阻華兵進援之路中道截擊以至高陞輪船載兵赴韓竟爲日兵所乘人船沈没似日本事事占先着而中國處處落後手不禁扼腕咨嗟唏嘘不樂乃連日迭得電音捷報濟遠一船則擊毁日船至於日船高竪龍旗俯首降伏並懸白旗以求免戰倘非又有兩兵船以爲之援則已可爲高陞洩忿此一快事也雖濟遠船亦受傷司砲之某弁大爲可惜而仍得行駛自如則知中國未嘗無可用之船船中亦未嘗無可用之人牙山第一戰日人知我大兵將到爲先發制人之計乘中國兵單之際突然往攻牙山華兵前此調出僅二千餘人而日兵以一千六百人往攻繼又調到三千二百名幾幾以二敵一而中國之兵竟能奮勇當先精神百倍直可以一當十鏖戰良久日人轍亂旗靡鼠竄而去所惜者葉曙卿軍門親赴前敵身受槍彈所傷甚重聞此次出師之際葉曙師自請於傅相願告奮勇爲朝廷抒東顧之憂慷慨請行誓掃　槍盖前年北地馬賊大肆猖獗葉軍門與聶功亭軍門前往剿撫未及二十日而卽已克奏膚功其智勇足備早爲傅相所識拔以故竟從其所請督隊前往仍與聶軍門賦同袍之詩其忠義奮發直可以平呑東海且其所帶之軍皆係久練共知忠憤踴躍爭先故能力却倭奴此次雖受重傷而接統其軍者爲聶功亭軍門蕭規曹隨較若畫一故昨日又接電報謂牙山又被日人猛攻而華兵奮力拒戰大獲全勝日兵死傷無數聞之不竟大喜過望盖自高陞中計失事之後爲之悒悒者已數日矣華兵長於陸戰日本人前明時屢屢入宼本亦長於陸戰倭刀所向素稱無敵自明治以後步武西法棄刀而用槍近來竟以刀作爲古董人皆習於槍砲而於陸戰之法全數茫然惟恃其船堅砲利以恣睢於東海之濵自以爲無敵於天下卽於泰西各國近年以來亦頗有輕侮之意如前此英國欽使之被侮雖已服禮謝罪而其輕舉妄動藐視歐洲其情形已可概見故歐洲各國近來亦頗不甚喜之然而日人猶不自知逞其虚憍之氣欲侵佔朝鮮以奪中國之藩屬宜乎其大受懲創也牙山諸軍當此炎暑之際披堅執銳以破强敵熱浴東海之波渴飲倭奴之血此誠所謂汗血功勞可以銘旗常而勒鐘鼎斬樓蘭之頭博取金印如斗大東望翹首爲諸君額手不置 
[本館接奉電音]  
　　昨由京友電傳上諭四道敬謹譯登○六月二十三日奉上諭前因御史烏爾慶額奏工部琉璃窰已革書吏余翼朝父子盤踞朦捐等情當諭令工部堂官確查具奏兹據稱傳訊該窰商人及書吏等大槪情形請飭查拿余翼朝到案質訊等語著步軍統領衙門順天府五城御史將革吏余翼朝一體嚴拿務獲交部審辦餘依議欽此同日奉上諭御史楊晨奏地方防剿盗賊原屬緑營專責現旣不能裁勇又復養兵糜費滋多擬請各省酌留防營整頓緑營如果兵不如勇卽應空缺不補以節餉需等語各省留防勇營原爲剿辦大股盜匪之用至緑營兵丁散布各州縣皆有捕盜之責亦當訓練精整以資守禦豈可任其疲弱不加裁汰徒糜餉項著各直省督撫會同提鎭各員嚴飭所屬各營大加整頓務使一律精壯不得仍以老弱充數如有可以裁减之處卽將空額停補以昭核實將此通諭知之欽此同日奉旨謙光奏因病懇請賞假請派署護軍統領事務一摺謙光著賞假一個月廂黄旗護軍統領著長麟署理欽此○二十四日奉上諭許振褘奏請將河防局用人用欵限定例案一摺據稱河防局歲支銀十二萬兩專辦地方大工恃以無恐局員監工人數擬限定二十員足敷兩嶿調派永遠不得增添兩年安瀾照尋常勞績請奬等語著照所請嗣後河防局每年領款卽責成承辦之員認眞經理以期工歸實用監工各員准其兩年保奬一次以二十人爲限照尋常勞績請奬毋許冐濫餘著照所議辦一該部知道欽此 
[電諭恭校]  
　　六月二十二日奉硃筆江南正考官著馮文蔚蔚去副考官著黄紹第去欽此電碼誤第爲箕理合敬謹校正 
 
 
] 

Page 2

 
 
[西電譯要]  
　　倫敦本月初二日來電云中日兩國已定開戰英國水師大臣已出告示謂此後曹國各船不能爲中日兩國裝兵運械並諭知在中國海面水師提督派船在中國日本兩處海面及口岸往來巡視保護英國商人 
[窘狀畢呈]  
　　日本自向高麗生釁老師糜餉國不能支近日商之英美二國人欲將東海道北海道二處鐵路約共長西度六百里抵銀五百萬圓英美二國人皆婉詞却之蓋恐日本國庫空虚此後不能取贖也此係昨日午前寓日西人電信中語至下午又接電信云此項鐵路刻已向美國人抵得銀二百五十萬圓嘻日本之窘如此而尚欲勞師海外侈口稱强其眞如甕裏醯雞不知天日者哉 
[虚勞久待]  
　　日本人雖外似剛强然因畏生疑無處大杯弓蛇影當軸者恐華兵由高麗往襲長崎島遂以重兵扼守佐世堡俾得預爲之防乃河上逍遥遲之又久並不見中國出師遣將直抵扶桑於是軍中少年好事之儔憤懣難宣幾欲拔刀剖腹殊可笑也 
[先據要地]  
　　葉聶二軍門之駐守牙山也所統之兵不過二千日本以數倍之兵絡繹進攻卒爲我軍所大挫死亡相繼鼠竄狼奔此固由於二軍門之素嫻韜略出奇制勝然地勢亦有足取者牙山離海口不遠輪舶添兵載械旣便接應且山嶺環抱逕路崎嶇利俯瞰不利仰攻誠有一夫當關萬夫莫開之勢日兵冐險輕進固宜自取敗亡自來善用兵者不徒恃人和尤貴得地利吾於二軍門見之矣 
[海外生還]  
　　昨日怡和洋行接到電信云高升輪船主與大副二副共三人當失事後遇救至長崎船主身上有傷喜前此噩耗之非眞知此日生還之可樂舉杯相屬當有倍形愉快者矣 
[日使出京]  
　　中日戰事已成日本駐紥中國使臣已於本月初一日出京大約不日卽可抵滬也 
[烟臺要錄]  
　　道憲以戰事日亟恐莠民乘機滋事酌派委員帶領小隊二十餘名在烟臺山一帶嚴密巡查保護各國使館而於日本國領事署尤加意焉○六月廿五日有法國兵輪來烟載高升輪船被難兵丁四十餘名大率焦頭爛額形容慘淡觀此益見日人之喪盡天良肆行荼毒凡我華人孰不躑足撫膺誓滅此而朝食哉○華民旅居朝鮮前次已有内渡者惟仍有因事覊留欲歸不得嗣因船隻停滯烟街各商號租英國商船一艘往載華人及遺存貨物訂明租價八千元及聞高陞被截一事爲之束手遽爾中止旅鮮華民想不免風鶴頻驚矣○六月廿六日有德國商船來烟裝載華商甚多此船係華商醵資包雇者自此次諸人内渡朝鮮華商已遷避一空矣○烟臺迤東五十里之寍海州人向爲某鋪夥六月廿三日與父同行歸家至孫家灘地方遇匪三人將其子以梃擊傷其父負而逃遁被匪追及將物抛擲始免於難嗣回烟臺報知捕役在押鋪内緝獲一名又在烟館拿獲一名當堂供認不諱並言曾充某營親兵道憲以時事不靖此等匪徒不可不爲懲一儆百之計不日將明正典刑也○六月廿四日俗傳爲關聖誕晨向來海防營招梨園子弟演戲酬神今值日人搆釁海防戒嚴遂作罷論 
[撥兵續述]  
　　前報紀松郡正副兩營兵先調二哨載赴柘林金山嘴駐守云云兹悉此兩營提憲本擬各調四哨往川沙南匯駐紥以資防衛惟火藥局存儲甚多郡中紳董具禀到轅并呈請府憲懇求營兵留守以資防護譚宮保遂令兩營先撥一哨於七月初一日淸晨載往尚有數哨俟禀商制憲再定行止至前云柘林金山嘴兩處防守係傳聞之誤也 
[寍郡籌防]  
　　寍波關道憲於六月廿一日接奉省憲來電卽日晋省前已列報兹悉吳觀察於廿三日到省謁見廖中丞次日禀辭已於廿六日回署廿八日會同提憲張軍門前往鎭海察看情形相機防堵一面遴委幹員至奉化等處購辦松木運至鎭海以備堵塞海口之用又聞西門外藥局連日赶造火藥並將軍裝局舊貯之洋藥洋彈載往鎭海以備不虞似此嚴密設防金湯鞏固日人雖狡何敢輕於窺伺哉 
[安設水雷]  
　　寍渡鎭海一帶防務戒嚴已在水中安放水雷由稅務司出示諭知各船凡進出口岸須加意隄防最緊要者則夜間不可進口云 
[蘇省設防]  
　　江蘇巡撫奎大中丞以日本稱兵犯順自當在在設防特於上月下旬先飭駐紥葑門外密渡橋之撫標正前營往吳淞口防堵統帶韓觀察奉調後立卽拔隊起行翌日又飭某營往某處設防又以常熟附近之白茅口爲各處往來要道不可不以重兵駐守特飭駐紥楓橋之太湖中營往是處屯紥統帶韓軍門殿爵卽於本月初一日淸晨率領合營健卒吹號登程桓桓糾糾誠不愧爲節制之師 
[撫署通電]  
　　蘇州電報局向在閶門天庫前雖在城廂之内然距撫轅尚有數里之遥撫憲奎中丞以海防戒嚴官塲時有要電局中雖卽行呈遞不免經人過目漏洩風聲遂委某員在撫署内起造電桿設線通局俾各處遞來信息可以直逹撫署不勞外人遞送聞日内卽須興工轉瞬可以工竣云 
[軍旆過蕪]  
　　長江水師提督黄昌岐爵軍門前於三月下浣赴上游各省巡閱營伍照例就岳州行轅駐節半年以資整飭兹因中日有事江防戒嚴督憲劉峴師飛函勸駕商酌機宜爵帥遂乘輪遄返於六月二十四日傍晚行過蕪湖地方文武各員出郊迎迓旌旗耀日鎗炮凝霜隆隆之聲波濤爲之震撼爵帥因欲䟎程不及淹留卽遣差官持片謝步憲舟卽由江心順流直下時正落日蒼茫暮烟杳靄萬枝旂纛飄揚於雲水光中大是奇觀 
[名山養望]  
　　中日戰事已成傳者皆謂中朝擬起用前臺灣巡撫劉省三爵帥統師東指在張撻伐並謂李傅相已電致珂里勸駕殷勤早慰天下蒼生之望然詢之珂里來人每謂爵帥雖一腔熱血欲灑八荒祗以目疾不時增劇不免中懷抑鬱然爵帥懷抱忠義受國厚恩此際雖暫息林泉一念及時事多艱他日或終當應召出山馳驅王事未可知也 
[調兵回防]  
　　駐紥蕪湖老湘後營當光緒十七年閙教事起由金陵移調來蕪數載以來防堵森嚴地方賴以安謐於裨益閭閻之事次第舉行如開水利通溝洫平道路築堤岸諸役地方無力籌辦者皆賴營主譚馥亭軍門引爲已任撥兵從事使萬姓咸蒙利賴邇因中日搆兵兩江督憲劉峴帥檄調回駐下關所有蕪湖口岸亦關緊要業已會同皖撫飭由皖南總鎭將部下練軍右營卽日撥調來蕪以資接替譚軍門奉札後當卽號召三軍先日成行一面親赴地方各署辭行驪歌唱罷别緒依依定於七月初二日拔隊啓行軍士五百人分雇民船數十艘於初一日次第揚帆下駛軍門則乘輪船以行所調鎭標練軍右營計練勇三百名聞初一日可以抵蕪 
[金山命案]  
　　金山縣屬洙涇鎭倉橋下堍有陸老四者開設酒店香泛梨花杯浮竹葉雖乏當壚之紅粉却有喚客之靑帘行年四十尚抱伯道之憂遂携某姓子爲螟蛉名阿照自四歲撫育迄今業已二十二年矣六月二十三日晨起阿照因事赴鄉行至自在浜地方祗以炎熇遍人暫假車棚小憇鄉人疑爲偷牛賊不分皂白遽以老拳奉贈阿照此時欲分辨而不能欲支撐而無力鱗傷遍體一息奄奄鄉人見勢不佳當卽舁送至某廟東首奚姓階石上宛轉呼號逾時而斃地保赴縣禀報翌晨金山縣劉邑尊帶同差仵人等前往騐得傷處甚多邑尊回衙後卽籖飭差役嚴緝兇手旋獲某姓阿來秀海二名到案訊問喝令笞責覊諸犴狴並由阿來等供出帮兇之某某四五輩刻尚未經提到想殺人償命律有明條彼爲首行兇者必不能倖逃法網也 
[秀語]  
　　上月二十六日恭逢皇上萬壽聖節嘉興文武百官於五鼓時齊集覺海寺隨班行禮呼嵩祝華肅肅雍雍直至天色平明始　回署是日及二十七日嘉秀兩縣及府署皆傳集梨園子弟登臺演戲眞覺一片承平雅頌聲也○六月二十四日俗傳雷祖誕辰烟雨樓住持 
 
 

Page 3

 
 
僧招集緇流設爲佛會善男信女絡繹如梭車如流水馬如龍覺南唐後主花月春風恐亦無此繁盛而游手好閒之侶猶謂縣主示禁燈船畫舫不足以暢歡娛嘻其眞少不更事者歟○天久不雨河水已退半尺許桔橰之響徹夜不休正不第鋤禾當午血汗如珠見夏畦之辛苦也○離城二十餘里某鄉李姓家於六月廿六日半夜時被匪撞門而入搜掠一空呼哨而去失主於翌日入城投嘉興縣禀報劉邑尊卽於次日帶同書差捕役下鄉履勘飭捕限緝○六月廿九日傍晚到有楚軍親兵數哨聞由省中調來各船停泊北門外沿城一帶據云次晨開赴乍浦駐紥海口以備防堵○邇來暢晴已久炎熱異常四鄉農民日夜戽水溝渠爲之漸涸安得碧翁翁大施某㴻以蘇民困耶 
[水龍會議]  
　　杭垣義集水龍與洋龍齟齬一節本報已屢紀之矣原其起釁之由居民咸歸咎於洋龍實則義龍亦有不是之處方其爭奪水道時適有二聖廟水夫悞將水桶潑翻濺於某弁身上弁忿甚施以鞭撻義集之人未悉情由紛紛喧嚷弁見其人多急退避三舍中營哨官恐滋事端出爲排解而義集之人不問誰何卽欲與之爲難營兵見此情形亦上前相救以致互相毆擊義集被擊傷者四人營兵亦間有受傷者於是義民萃集多人將受傷者擡入中署請騐一時長梯水桶塡塞滿庭白參戎見聲勢洶洶似難理說遂命拿獲數人與肇事之營兵一併送縣請斷雖經邑尊好言勸慰當堂釋放而各集人等終以匍匐公庭爲辱遂罷救火之舉旋經保甲紳士出爲調停將有成議又爲匪徒布散謡言復罷前議現經府縣尊請紳士諄諄相勸并擬由縣給發諭單俾與洋龍聯爲一氣庶無彼此之嫌各集董事已大半允洽擇於本月初旬在佑聖觀會議想不致再有齟齬也 
[使星將蒞]  
　　中國派駐日本欽差汪芝房星使以中日戰事已成定於初四日束裝回國其瀛眷則乘法公司船先期啓行約於今日可以抵滬 
[吊客盈門]  
　　滬南二十三七鋪巡防局員鄭厚餘二尹之夫人仙逝擇於初三日在南門外小並陀開喪是日素車白馬吊客盈門所有二十三七鋪地甲及巡防局勇丁均在是處照料 
[日人求饒]  
　　寓居虹口之廣東人以日本無故稱兵蔑視中國無不咬牙切齒每遇日本人卽以老拳奉贈當夕陽西下時輙在廣東街鬥鷄塲互毆前晚九下鐘時有一日人至三元宮觀看醮壇忽有數十人蜂擁毆之日人受傷甚重匍匐在地哀求饒恕經巡街捕至衆始一哄而散將日人送入捕房 
[馬夫擊妓]  
　　金鳳者靑樓中後起之秀也祗以性喜揮霍纏頭所入不敷應用以致負債纍纍前日將晚時金鳳乘坐包車行經鴻園福星樓適爲某馬夫所見向索馬車洋以致口角馬夫以其欠洋不還反敢作申申之詈不覺怒髮衝冠舉掌摑其頰金鳳亦柳眉倒堅杏眼圓睜下車與之互扭是時旁觀者幾至途塞忽有口操湖北音之某甲揷身入内謂馬夫不應與女流打架該處馬車行林立一聞此語咸抱不平與甲爲難拳來足去分作兩堆未幾有巡街華捕經過上前將甲等拘拿金鳳見捕至早已罷手故未遭拘而甲則被送至捕房經捕頭詰悉實情知係悞拘揮之使出 
[失火可疑]  
　　甲乙二人在滬南製造局工作賃居虹口武昌路二百廿三號門牌屋内二人早出暮歸習爲常事前晚十一下鐘甲乙作工未回屋内不知如何起火烟霧迷漫直透户外鄰人見而大驚破扉直入取水灌救幸卽息滅焚去鋪蓋二個餘皆無恙惟起火之由實有可疑或謂匪徒所縱不知確否 
[驅逐客船]  
　　虹口港自寳昌繅絲棧起至分水廟止計程三里餘停泊江北艒艒船數百隻一望如林船中人每於暇時登岸將田中植物任意蹧蹋鄉人恨之已久現當田禾暢茂之際此輩依然作踐鄉人憤甚告知圖董王君禀請黄大令飭差驅逐大令允之立飭差役曹桂協同地保陸坤咸前往飭令各船開行出境船中人言我等有埠頭某某在如欲驅逐當由埠頭知照曹桂等據情禀覆大令飭陸坤咸等飭將埠頭查拿到案以憑究辦 
[命等鴻毛]  
　　本城虹橋頭有孫桂林年逾不惑素開紙紥店近因生涯寥落盤替與人前日午後因與家中人細故齟齬遂鬱鬱不樂逕往紹興會館附近河畔效屈大夫故事迨屍浮水面始經相議者告知其家雇人撈起於昨日棺殮上有白頭老母下有黄口嬰兒撒手長辭終已不顧魂魄有知能無後悔乎 
[忽焉殁兮]  
　　前日午後六點鐘時有某甲身究藍布短衫褲年約三十餘行經虹口新西華德路東王家宅弄内忽然倒地近前視之已氣絶矣經巡街捕報知捕房捕頭立傳二圖地保報堂收殮 
[店主釋放]  
　　前晚八點餘鐘時英界二馬路震泰小錢店悞將火油手照跌入火油箱内以致火勢燎原幸該店主將火油箱抛入街心不致成災當由探捕等將該店主拘入捕房由捕頭詰問情形知其事出無心不必解堂訊問當卽釋放出外俾得照常安業 
[具限移棺]  
　　美界西華德路界内有顧炳全馮金金姚南坤姚茂金范慶祥陸毛毛等六家停有棺木數具未經移去經領事照會英公堂請卽飭差勒令遷移昨日由該處地保將各家傳案當由各家同禀稱久停之棺此時斷不能遷移須至冬至前後方可移動蓋此間俗例然也請大老爺告知領事通刺商之薩副領事告以鄉民積習牢不可破薩領事允如所請著於冬至後再寛三日以十一月底爲限一律遷移不得存留著具限狀備查 
[巡局瑣紀]  
　　滬南二十三七鋪巡防局員劉穆亭戴憶珊鄭厚餘三二尹每晚督率巡勇出外巡查前夕行過石街地方見栅門洞開二尹以其疏忽太甚卽命巡勇將栅夫李阿炳帶至輿前喝責數十板並諭以後如再疏忽定當斥革永遠不准復充○有張潘氏者卜居滬南製造局附近前日扭江起潮至是處巡防局喊控局員魯二尹升座訊問張潘氏供小女子本是正經人江起潮不應在稠人廣衆中呼小婦人爲娼並在各處弄口黏無名揭帖今得在途遇見是以扭至案下請大老爺究辦並將匿名揭帖呈閱江起潮供向與張氏爲隣並與來往因伊害小的身染重病是以懷恨黏帖旣被扭至案下惟請開恩二尹謂觀爾等形狀諒非善類况復事關曖昧乎本應重辦今姑從寛不究一併逐出 
[英界公堂瑣案]  
　　包探竇如海禀稱陳阿三竊取岳阿生水烟袋布衫及布疋等件質錢使用將票寄與賣舊貨之王阿林查得王屢次犯案曾經懲辦數次是以一併送案請訊王供陳寄之票現已失去無從交案宋通刺判將陳責二百板王賠繳洋四元否則交捕房管押一月○日本人蘇媽羅控華人張淸忠忠擊門户向問遭毆傷及手背等處張供寍波人向爲縫工昨晚路過日人門首被伊悞拘至敲門之人不知是誰當時日人持刀出外小的見而驚謊卽喚三百五十二號華捕到來始得解散求請明鑒日人又稱當時張糾來之人約有百餘以致被伊毆傷通刺著將張淸忠暫押候飭差查明於禮拜一再訊○小竊陳阿三在泥城外乘人不備行竊瑪禮孫房内之小鐘一架經巡街捕拘獲送究失主周桂生投案請領贓物陳供寍波人認竊求恩通刺判將陳阿三笞責一百板交捕房遞回寍波原籍○游僧慈雲借住榮阿仁所開之小客棧内乘人不備行竊棉被一條由包探何瑞福緝獲送案慈雲供在寗波普陀出家餘語一味含糊通刺判將該僧交捕房送寍波贓還失主○王阿四行竊粤人周逸屏棉衣及玩耍之假手槍等物由包探顧阿六送案請究通刺判將王管押十四日期滿送回寍波贓交周領○包探沈金隆拘獲拉 
 
 

Page 4

 
 
客之幼妓蔡小寳送案請判該妓供十四歲鎭江人由父親賣入棋盤街爲倡昨晚出外閒游並未拉客通刺以小小年紀已甘作無恥之事著暫交官媒留養俟有人來領再行核奪○一百四十八號華捕禀馬夫董財源駕車不愼以致碰傷張春山羅金海石寳林等三人送案請辦通刺判罰董財源洋四元分别給張等領去作爲醫傷費 
[法捕房瑣事]  
　　著名扒竊劉寳元又名吳長興爲王聾子從弟專在長江一帶施胠篋之技屢經獲案嚴辦五月初六日在江寛輪船竊取搭客衣包一個爲包探拘入捕房供出同黨三人一併拘獲解經葛同轉隔别研訊屬實當卽笞責送縣遞回丹陽原籍前日潛來滬上偕已革十六鋪汛捕陶金標同入東寳興里探夥阿寳尾隨其後見其入某甲家遂守候門口逾時出外上前拘獲解入捕房克捕頭適因近日報失竊者有大案三起正在飭探嚴緝獲劉之後陶願具保出外限日破獲捕頭以案關緊要未便允准命押候解送公堂邇來適值西官别有要公連期停訊陶又轉輾托人繕寫保單投捕房具保准限七日内將三案破獲如逾期不破著保交案解請葛同轉從嚴訊辦○昨報紀彩視街三和軒茶館有人聚賭爲法捕房訪聞飭探密拿拘獲十三人解入捕房翌日經克捕頭訊問各賭徒求恩釋放捕頭以其無知悞犯申斥一番從寛釋出惟茶館店主不應抽頭聚賭違犯定案飭探傳到茶館主沈隆寳著押候懲辦嗣因沈一再苦求並稱以後不敢再犯捕頭著罰洋十元押候覔保旋經該處鄰居持施永和保單投捕房具保捕頭准之卽予保出 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[延請掌教]  
　　杭垣東城講舍高宰平山長逝世後杭州府陳太守聘請教諭戴同卿先生掌教東城日前太守親詣貫巷拜會復飭監院　　關書聘金 
[上海縣署瑣案]  
　　浦東人王樹堂有地基一塊約計一畝向租與盛順芳造屋六間并立有租契寫定五年期滿起去房屋歸還　地每年租價足錢四千現因租期已滿王樹堂催索基地并索五年租價盛順芳延不拆房又不淸繳五年租價送由王樹堂投縣具控請爲提究黄大令准詞立提盛順芳到案前日倩帮審委員葉司馬升堂問王樹堂曰爾之地曾否升科答尚未升科又問係舊地或是新漲塘灘故未升科答稱此地係祖上傳下不知何以尚未升科司馬曰爾地旣租與盛順芳造屋祗以五年爲期卽欲拆房彼豈不惜房屋乎爾地旣已租出今欲伊拆房伊必不肯待本委著盛順芳將租價逐年繳還然後爾將地升科再令其拆房繳還租地地保葛月樓供與前情相同司馬諭飭盛順芳先將五年租價二十千立卽措付不許再延并令具還價切結存案王盛兩姓皆叩謝而退○前有虹口人石妙發投縣呈控高俊良高馥淸等佔地出賣一案黄大令准詞飭差提集人証於前晚請帮審委員葉司馬升坐花廳提訊石妙發供有田三畝二分賣與高馥淸名下一畝零四釐得價洋六百元内有高馥淸佔地若干請爲查究司馬問有方單否答稱父親已逝世當父在時方單早已遺失高馥淸高俊良供是叔姪買石妙發田一畝零四厘當付價洋六百元彼此過割並無私佔情事司馬謂爾等田畝糾葛情節繁多非勘不明著兩造均具切結存案候丈明田畝如有私佔情事定予究辦兩造各具切結而退○妓女顔氏前日投縣喊控被鴇婦凌虐不愿爲娼前晚經葉司馬提訊顔氏供丈夫名和尚將小婦人輾轉墜入妓院已三次矣今遭鴇婦阿珠凌虐苦楚難堪不願爲娼求大老爺超豁俄有其夫名和尚投案聲稱嘉善縣人素以耕種度日妻顔氏旣不願爲娼乞恩斷給小的領回團聚司馬曰爾等可是結髮夫妻答是顔氏供丈夫已三次將小婦人售賣如給伊領回難保不蹈覆轍小婦人不堪其累惟求恩斷司馬謂和尚曰爾已三次將妻價賣照例不能領回爾家中尚有何人答有母親又問顔氏家中有母親否答稱有司馬飭和尚回去同爾母親并岳母來案准將顔氏交爾母領去和尚唯唯退出顔氏仍交官媒暫行看管聽候核辦○陳聚英控龔幼樵造屋佔地一案黄大令准詞飭提到案前晚經葉司馬提訊陳供有地三分餘坐落頭鋪曲尺灣地方與龔地毗連現龔翻造房屋開老虎灶茶肆被伊佔地求恩訊斷龔供自已名下有地九分餘現在翻造房屋均照原址並未佔陳姓之地訊詰再三兩造各執一詞司馬曰爾等供詞各異難以核斷須候勘明核奪飭令退去候黄大老爺詣勘後再核○丐頭趙王氏之夫名阿七逝世後撫螟蛉子泰增爲嗣夫兄阿五亦無嗣續惟生一女贅蘇春林爲壻近因阿五逝世爭奪生意趙王氏與蘇春林投上海縣互控前晚經葉司馬提訊趙王氏供丈夫阿七充當丐頭故後無子小婦人撫養泰增爲螟蛉子丐頭生意由夫兄阿五經管亦無子嗣去年逝世後小婦人領子泰增年已長成理應接管生意蘇春林供岳父趙阿五在日因無子嗣贅小的爲子婿故改姓趙名春堂一切家産事務皆歸小的承受去年岳父逝世小的適不在申丐頭生意被王氏奪去經管迨小的回來向伊理論一味恃蠻趙湘濤供與阿五等爲昆仲行餘供與蘇春林相同司馬曰爾等均是一家生意理應共做何得爭論涉訟實有不合判令生意歸蘇春林經管由趙湘濤帮辦所有錢財出息作三股公派王氏春林湘濤各得一股各人一一遵斷愿具遵斷結存查 
[廣東官報]  
　　六月二十一日沙村司周禀謝委禀辭赴任○二十二日候補縣丞俞燮禀到由厰回禀謝留辦○二十三日候補通判劉宗琨禀知委解差並禀知委營務處文案差補用通州周惲春禀銷海豐公幹差○二十四日從九品徐佐淸禀到解京餉回 
[鄂省官報]  
　　六月二十四日候補道奉委會辦善後局見謝候補府蔣斯崧奉藩憲委會辦淸查交代局候補同知陳其　奉藩憲委代辦武左衛文闈彈壓搜檢差代理黄安縣事楊泳春銷武昌府讞局帮審差候補縣成槐奉藩憲委赴公公縣騐收横堤工程禀辭新海防試用按司獄楊元賓由京來省禀到藩憲牌示江陵縣知縣要缺詳請以　雲夢縣知縣劉秉彝調補鶴峰州州判事務　委分缺先補用府經歴袁貴良署理 
[金陵官報]  
　　六月二十六日同知程文鑫禀知赴圌山關公幹○二十七日指分江蘇試用從九王　延禀知捐免驗看到省○二十八日委署桃源縣通判姚壽春禀謝 
[邗江官報]  
　　六月廿六日黎明　司江都轉率文武各官詣萬壽宮拜牌代理儀徵縣汪大令治覲禀到童鹺尹守誠銷三河差○廿七日陶鹺尹輝祥奉委通泰查水勢差魏鹺尉廷佐奉委呂四漁汛差○廿八日儀徵縣汪大令禀辭赴任 
[申報館恊振所經收順直振捐六月廿一日至六月廿九止第十八次淸單]  
　　六月廿一日嘉興恊源局來褚榮泰求病速愈洋廿元○廿四日無力鄉人洋五元○廿五日楊老太太小洋十角○廿八日無名氏洋二元○廿九日姜阿虎銅洋一元以上總共收洋念八元銅洋一元 
[上海虹口元濟善堂施醫捐欵第二次淸單並附五月份一文愿常捐]  
　　酧志堂助規元五十兩正江西福裕堂助規元二十兩正○劉棣甫助英洋五十元惠泰庄來會稽東臯氏杭州平安里民衍慶堂主人三户各助洋十元麥藻春麥汝穰二户各洋五元麥吳氏洋四元歐陽譚氏鄒黄氏二户各洋二元諸名士鄧芹生朱錫昌丁先生黄　詩五户各洋一元○晋元質洋五元晋元不留銅洋七元○以上共收九八元七十兩正英洋一百零三元銅洋七元○又經收五月份一文愿常捐○麥桂潤堂五月份一百愿錢三千文謝鑑記三十愿九百文梁日三念五愿七百五十文九章號裕和帳房二户各二十愿各六百文華榮和永義源怡珍居　益齋湯鴻賓小航主人巢子餘巢潘氏延壽堂　德堂十户各十愿各三百文廣和記致寳長洗亮光三户各七愿各二百十文至善居温榮培二户各六愿各一百八十文華榮昌殷茂庭殷守泰殷守源殷許氏殷恆懷襄德堂湯雲亭八户各五愿各一百五十文合昌隆陳根范和尚三户各四愿各一百二十文裕祥庄三愿九十文靜慮居守拙子湧憧氏二户各二愿各六十文○李春山五愿三四五六月份錢六百文高芬山三愿五月至十一月錢七百二十文高胡氏一愿五月至十二月錢四百八十文○一十三千四百七十文合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月二十二日京報接錄]  
　　將軍裕等奏報銷捕盜營支　餉乾銀兩摺○　撫吳奏查明各屬詞訟起數片○　學政　奏請　飭各省重　　御製勸善要言一書片○又奏　　　　發正學各書片○又奏請飭撫臣寛籌經費擴充書院片○又奏請　賞給　　　匾額片○又奏請奬勵教授片○又奏保舉人材片○江撫德奏解十三批漕折銀兩片○○奴才裕祿興陞跪奏爲奉天各城捕盜營光緒十九年分支領過餉乾銀兩照案報銷恭摺具陳仰乞聖鑒事竊查前任將軍都興阿等於同治十二年以奉省各廳州縣緝捕緊要奏請撥欵添捕盜弁兵奉旨飭由閩海二關按年备協解銀二萬兩作爲經費擬議章程奉准部覆通飭各屬一律募齊支領餉乾歴經奏報嗣因酌加捕盜營弁夫馬銀兩奉部議駁光緒十年三月間經前任將軍公崇綺奏請仍准開支以重　務　奉旨著照所請該部知道欽此欽遵照章支發所有光緒十八年以前支過餉乾夫馬數目均經報銷在案兹據糧餉處委員詳稱此項捕盜餉乾銀兩自光緒十九年正月初一日起至十二月底止舊管市平銀三萬一千六百三十四兩九錢三分五厘二毫二絲新收粤海關解到光緒十二年夏秋冬三季並十三年春季恊餉庫平銀二萬兩核市平銀二萬零六百六十兩零四錢八分又閩海關解到光緒十八年全年分協餉庫平銀二萬兩核庫平銀二萬零六百六十兩零四錢八分連舊管共市平銀七萬二千九百五十五兩八錢九分五釐二毫二絲開除放過各廳州縣捕盜餉乾市平銀三萬三千二百八十七兩八錢三分九厘六毫八絲内遵照部章每兩扣减平銀二百六十六兩三錢零二厘七毫一絲七忽四微另欵存儲聽候部撥實在存市平銀三萬九千六百六十八兩零五分五厘五毫四絲歸入下屆支放報銷等情造册詳請具奏前來奴才等覆核無異除咨部外理合恭摺具陳伏乞皇上聖鑒謹奏奉硃批該部議奏欽此○○吳大澂片　再湖南省向設詞訟月報令各府廳州縣將每月審理上控自理案件摘叙案由造册通齎由臬司考覈勤惰分記功過用昭勸懲按半年具奏一次業經開報至光緒十九年夏季在案兹據按察使王廉查明光緒十九年七月起至十二月底止各府廳州縣審結上控及自理詞訟四千七百二十四起查核判斷均尚平允已逐月分别功過照章註册存記詳請奏報前來臣覆覈無異相應附片具陳伏乞聖鑒謹奏奉硃批知道了欽此○○邵松年片再臣惟帝王之治不外一善所浹洽聖如大舜亦祗善與人同與人爲善况人性本善一感觸而其機自動豈盡頑梗不化自外生成臣竊思軍務平定幾三十年休養生息元氣已可漸復乃各省邪教充斥如哥老等會肆意横行毫無忌憚數年來各督撫臣率屬捕治懲創不可謂不嚴而其風終未稍戢夫今之民猶古之民也踐土食毛孰非國家赤子乃竟置之重典暋不畏法若此豈不以治以法不如感以天教化之道或亦有奉行不力者乎伏念十七年皇上欽頒世祖章皇帝御製勸善要言於各省仰見恪遵成憲教化爲先豫省早經刊印頒發各屬臣所知者惟前河南府知府馮光元捐廉敬謹重刊頒之各學臣愚以爲勸善之道當自士始一鄉多一善士則一鄉可以化導幾名善民一鄉多一善民則一鄉卽少一惡類轉移之道誠覺迂遠而其效未可驟期然譬如適萬里之程旣無捷徑可以速逹惟有循途守轍計日而行必有可逹之時若僅徘徊岐路或别求能逹这方終恐用力徒勞收效莫必况夫古者明刑所以弼教今則殺戮有所不懼嚴刑有所不畏若不返本爲治將政刑亦有時而窮則感以善誠爲今日之要務也臣愚擬請皇上再降特旨飭各省督撫臣轉飭各屬將欽頒御製勸善要言准其重刊布之各學各書院俾各生童皆得誦讀藉以勸勉鄉愚同知向善上以副皇上與人爲善之心下以挽末俗邪術恣行之患臣愚昧之見是否有當謹附片具陳伏乞聖鑒謹奏夺硃批另有旨欽此○○邵松年片再查朱子近思錄一書義理根源聖學體用悉見此編朱子嘗謂四子六經之階梯近思錄四子之階梯又謂近思錄所言無不切人身津人病者譏學者不可不讀之書也中州流傳尚少善本臣藏江永集註本不失朱子原編之舊又附以張伯行廣近思錄十四卷經臣捐廉重刊又彚錄先正學規一種現皆一律成書已會商撫臣設法籌欵擬卽刷印頒發各學各書院俾資誦習理合附片陳明伏乞聖鑒謹奏奉硃批知道了欽此○○邵松年片再省城大梁書院舊有齋屋百餘間爲各屬士子住省肄業之所日久舊規未免廢弛經臣會同撫臣隨時整飭仿照舊例酌定新章現均一律整肅臣於其中别設一齋名曰辨志調取各學品行素優之士十餘人讀書其中講求性理經史之學於常例考課外酌給膏火俾之專心向學規模亦已粗定惟經費未能充足一時不能多調擬請飭下河南撫臣會同學臣隨時稽考倘得寛籌經費漸次擴充似於造就之方不無裨益是否有當謹附片具陳伏乞聖鑒訓示謹奏奉硃批卽著邵松年咨商裕寛辦理欽此○○邵松年片再登封縣嵩陽書院爲宋四大書院之一宋儒程顥兄弟曾講學其地我朝康熙年間邑人少詹事耿介倡明正學捐資修葺而擴充之一時從游甚衆號爲極盛二百年來兩次修理不無傾圮經臣會同撫臣率屬捐亷重修將次報竣尚有餘欵擬飭發商生息作爲歲修經費其餘條規學程亦爲酌加釐定俾垂久遠可否懇恩賞給御書匾額一方交臣祇領敬製懸掛以資觀感也自鴻慈謹附片具陳伏乞聖鑒謹奏奉硃批另有旨欽此○○邵松年片再查睢州爲儒臣湯斌故里舊建有洛學書院年久傾圮經現任順天府府尹臣陳彝前在開歸道任内捐資撥地重建聘湖南湘潭孝廉方正六品銜前署常德府教授黄舒昺來睢主講查黄舒昺學有本源立志誠篤其在睢講學一以湯斌爲法初因學術久岐諸生驟聞其說疑信叅半今則已屆十年逐漸薰陶肄業諸生頗多篤學自好之士且有自他邑負笈來游者實屬著有成效臣伏讀乾隆元年上諭凡書院山長必選經明行修足爲多士模範者學臣三年任滿諮訪考核如果教術可觀人材興起各加奬勵六年之後著有成效奏請酌量議叙等因欽此今黄舒昺在睢已屆十年教術可觀人材興起堅生核得實不敢壅於上聞應如何奬勵議叙之處出自天恩臣未敢擅擬理合附片具陳伏乞聖鑒謹奏奉硃批另有旨欽此○○邵松年片再中州爲理學名區伊洛淵源其來至遠崧生嶽降代有傳人至我朝康熙年間尤稱盛焉臣三年以來悉心訪求查有孟津學增生謝泰階品行端方濳心向道先儒諸書多能通曉著爲人圖說嚴義利之辨分善惡之途體騐躬行非同襲取睢州學增生張仰文篤信好學不入城市臣訪得其論學各說體察功深頗能窺得天人之奥復能返之躬行求諸實際非僅託之空談以上二名雖年逾五旬精力未衰可否仰懇天恩准以教職選用必能勤於訓迪不爲利惑又蔣菶河内布衣受業前禮部尚書李棠階之門學問精粹樂道安貧臣僅得其四書講義數首闡發明顯有功聖學又田致淑河内布衣亦李棠階門人學有師承不求聞逹著有就正錄講明學術語多心得又介亮新安布衣窮經講學崇尚倫理著有聖學淵源謟談道集杜門不出爲鄉閭所仰望以上三名年皆七十有餘實係篤學老儒言行皆足坊表擬懇恩賞給貢生或另示嘉奬之處出自聖裁非臣所敢擅請臣爲激勵末俗俾資觀感起見是否有當謹附片具陳伏乞聖鑒謹奏奉硃批另有旨欽此○○德馨片再江西省光緒十九年分漕糧體察情形仍難起運本色應請循舊折徵經前護撫臣方汝翼據實具奏奉硃批著照所請户部知道欽此欽遵並將催完光緒十九年分漕折銀六十萬兩分作十二批札委補用知縣王金元等先後領解前赴部庫交收迭經臣附片奏報各在案兹據署督糧道裕昆詳稱現又催完光緒十九年分漕折銀二萬兩分作第十三批札委候補直隷州州判程俊魁領解於二十年五月十三日起程查照舊例仍由湖北安徽江蘇山東直隷等省正站行走解交部庫等情前來臣覆核無異除照例分别塡發勘牌撥兵護送飭令該委員小心管解星速遄行確探前進曁咨移部科並咨前途各督撫一體撥護以昭愼重一面嚴催赶徵續解外所有起解光緒十九年第十三批漕折銀兩緣由理合附片陳明伏乞聖鑒謹奏奉硃批户部知道欽此 
 
