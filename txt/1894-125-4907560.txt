# 1894 - 125 - 4907560

 

Page 1

 
 
[蒐求大淸一統志] [  圖書集成局啓]  
　　大淸一統志一書囊括古今搜羅宏富本局擬蒐求原本重付手民諸君子藏有四百廿卷或五百卷者如蒙割愛當不措善價以沽或俟印成後　返原書酌量酬答或與本局合股同印以廣流傳本局一聽尊裁不膠成見世有具鄴架曹倉之富者幸毋金玉爾音也手此佈陳惟祈雅鑒 
[開印癸巳恩科直省闈墨告成] [  圖書集成局啓]  
　　闈中文藝隨風氣爲轉移苟非花樣翻新則土飯塵羹未易邀主司之擊節去歲　皇恩特沛慶榜宏開闈墨流傳類皆炳炳琅琅驚才絶艶兹經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已出書釐定每部碼洋一角八分在三馬路申昌書室及各書坊出售如欲躉購若干請臨申報館帳房面議 
[三百七十二號畫報告白] [  點石齋啓]  
　　滬妓林黛玉薛寳琴日前至江西百花洲畔艶幟高張有鹽署家丁以尋芳不遇飲酒過醉誤入某都司公舘將都司擊倒辱入夫人　經報縣詣騐而二妓遂濳回滬上是眞可謂禍水也巳他若三官之救難穢物之伏妖花偶見而情痴石有靈而蝦出老婦則縱蛟入水深池則有鼈食人大蟒也喜信先知羣象也一人能制及所附叢抄等圖說准於初六日出售此佈 
[論海門請加學額事]  
　　古人有言曰朝無倖位野無遺賢此言在朝在野無非賢者也然二語似平而實側盖必朝無倖位而後野無遺賢也昨閱邸抄見江蘇學政溥玉岑文宗爲海門廳奏請增廣學額一節而歎賢者之用心爲獨至而野無遺賢之頌將復見於今日也查海門一廳孤懸海外自嘉慶十七年江蘇巡撫朱文正公珪奏請設立學額僅有四名廪增各止二名厥後同治三年七年海門紳富兩次捐餉案内始得增額四名前後合計共止學額八名迨今光緒八年前江蘇督學部院黄大宗師奏准添設廪增額各四名拔貢額一名統觀所設海門學額爲數無多不但較之大廳縣瞠乎在後卽與小州縣相較亦覺不足與之頡頏然先時海門地方讀書之人少文風未盛每次與試者其數不過二百人由於壤地初分海民皆自他處移居來去無常故考試之士寥寥如此至於今日則設治已久人才日出應試人數已遠倍於從前每屆文宗歲科考試於正額外必另取佾生數名尤足見海門一廳其文風蒸蒸日上夫文風旣已日盛苟不稍爲推廣則滄海遺珠棄材可惜王雁臣司馬莅任之後民情漸靖詞訟漸稀因念及人才輩出遺棄頗多殊爲可惜乃與紳士陳子蘭等稟諸溥大宗師謂海門廳建學之初額徴地漕銀數則三千七百餘兩蘆課銀亦計一萬七千餘兩其數已盈二萬今則蘆課一項徴銀一萬八千餘兩約而計之則新陞增銀一千一百餘兩光緒十九年編查保甲丁口共計九十五萬五千餘口亦較從前倍蓰夫海門直隷廳也合中國之直隷廳計之共二十有八甘肅新疆五廳則未設學額此外或界鄰邊徼或地處番回苗猺之間學額較少其最多者則爲定海廳計有學額二十二名陽江廳亦有二十一名景東蒙化永北三廳各有學額二十名其次則鎭沅廳學額十六名永叙廳學額十四名而海門幸隷江蘇實爲人文最盛之區况田賦之數亦較之定海等七廳有盈無絀而學額則爲獨隘該處人士奮興有志而騰搴無期未免有向隅之歎以是情爲地方士子禀請宗師奏懇增額溥文宗愛才志切搜羅遺珠不遺餘力又豈忍令海濵鄒魯之鄕有珊網獨遺之感詳加查訪知海門一廳　方田賦殊盈人文日盛而學額獨少自屬實在情形雖有蓬茅傑出之士輒困於童子試每多學力功深而一衿未獲旣歎進途之太隘乃求聖澤之逾恒爲之奏乞恩施請飭部核議援照定海等七廳酌加學額名數以期鼓舞士林共樂進身之推廣人才蔚起仰沾作育之仁恩此則溥文宗所樂爲玉成者也現已奉硃批禮部議奏欽此吾知禮部堂司各官洞鑒其情必能仰體聖朝樂育人才之意酌議加增從此海門一隅讀書者稍寛釆芹釆藻之途共興小大從公之志其樂可知矣海門錯處海隅壤地孤懸聞地方人民頗多樸實而頗有健訟之風雁臣司馬初抵任時每期收呈八九十紙而揑造架誣圖准不圖審之狀大都十居七八司馬乃悉心推鞫日坐堂皇擇其有舊案者暫擱俟查明案卷再核其新呈則一一披閱凡有揑造誣控等詞察其言觀其色發其伏摘其奸悉予批駁或立加笞責以懲誣告或善爲開導以息其爭三月以後健訟之風爲之頓殺每期收呈有不過數紙者蓋司馬以霍邱之詩吏爲海上之神君事必躬親案無積壓久已輿誦頻聞今以實任海門得所藉手益足以稍展驥足而其所以注意者則首在於息健訟除刁風廣學額育人才海門之地庶幾其有豸乎雖然淸訟者由於己可以己之力所能到者爲之增學額則其權非操之在己者也故必禀請宗師求爲陳奏而後可至於禮部議奏則又不知准駁如何吾知司馬與該處諸士子必將禱祀祝之矣然而司馬請之宗師奏之而精誠所感禮部亦必將准之則其權雖不操諸己而亦未始不操諸己也夫 
[本館接奉電音]  
　　昨由京友電傳上諭四道敬謹譯登○四月初四日奉上諭德馨奏審明圍攻永寍縣城匪犯分别懲辦地方安靜一摺會匪鄧世恩潛匿江西龍泉縣邊界自稱粤逆餘黨創立天地會多年邀夥入會本年正月間輙敢聚衆起事圍攻永寍縣城當經該縣知縣鄭恭會營勦捕擊斃匪衆多名擒獲匪首鄧世恩及匪黨李安輝等十餘名正法梟示民情現已安謐仍著該撫督飭派出防營及地方文武隨時認眞稽查防範毋稍疎懈並將逃匪黄三祥等嚴拿懲辦以絶根株欽此○初五日奉上諭四川鹽茶道員缺著玉銘補授欽此同日奉上諭昨日道旁叩閽之民婦劉吳氏著交刑部嚴行審訊欽此同日奉上諭長庚奏哈薩克蘇瑪哈旗所出公爵著伊姪徴色哈承襲並管哈薩克事務欽此 
[蘇火續述]  
　　前報蘇州閶門内黄鸝坊橋附近失火一則兹接續信云是日之火起於黄鸝坊橋之西皋橋之東張廣橋下塘地名楊家園子卽去年失愼之處新造鋪房將次告竣不料初三日下午六點鐘時又兆焚如究其起火之由咸謂帽作夥某甲工作之餘呼吸廣烟藉以消遣此人素與芙蓉洞主交好以癖嗜過深致兩眼朦朧常若欲睡狀是時誤將廣烟灰吹入積薪中致肇此禍霎時萬道紅光上衝霄漢街南街北烈焰飛騰立卽鳴鑼集衆相率撲救奈勢已燎原不可收拾是處距總捕署較近劉少峯司馬一聞警報立率捕勇多名各執救火器並舁新製天一水龍一架首先臨塲吸水噴射阻住火路是龍係初次出陣格外踴躍萬斛泉源破空而降火勢得以少殺俄而文武各官亦皆到塲彈壓各叚水龍亦先後奔集協力灌救祝融氏始不敢跋扈飛揚率領火兵火將偃旗息鼓而返各水龍遂鳴金收軍是 
 
 

Page 2

 
 
役也計被災者八九戶共焚去房屋三四十間幸撲救尙早不至如去歲被災之鉅云 
[大帥行期]  
　　北洋大臣直隷總督李傅相奏定於四月初三日出省會同定軍憲閱視旅順隖澳砲臺以及大連灣威海衛各處操演已列前報兹聞派張觀察翼潘觀察志俊負弩前驅預往旅順候迎定軍憲所帶隨員計有東海關道劉觀察含芳山東候補道李觀察正榮津海關道行營翼長盛觀察宣懷直隷補用道傅觀察雲龍旅順隖澳總辦襲觀察照璵軍械所總辦張觀察士珩招商局總辦黄觀察建莞水師營務處羅觀察豐祿分省補用府羅太守臻祿營務處湖南永州鎭賈軍門起勝繙譯官曾君恒忠西醫伊爾文施醫院副醫官林刺史聨此係營臺局所派至於戟轅以内隨帶于部郎晦若張部郎久齊文巡捕周君世銘武巡捕楊君福同倪君芳戈什哈邱榮等七員旗牌梁嘉祥一員簽押閻欽文案黄正兩員號房楊斌董某當内差之吳錫寳田錫珍柴振邦李學海等此又署内隨節之有名姓可查者也此外尙有海軍房三人管廚一人茶房一人薙髮匠一人廚役五名勤勇五名轎班十五名以及管理電報柏斌皆隨憲節出巡傅相於初三日乘海晏輪船次鹹水沽登岸遵陸赴小站夜宿行臺初四五日閱小站盛軍馬步各操初六日閱大沽砲臺防營各操初七日閱操畢卽回坐船初八日趁潮出海初九日抵旅順口初十十一十二等日會同定軍憲閱隖澳砲臺及操十三日赴大連灣十四五日閱銘軍操十六日閱水師魚雷打靶晚間九點鐘展輪赴威海衛十七日晨約六點鐘當抵威海當日及十八九日均同定軍憲閱操二十日午展輪同赴山東之膠州二十一日晨抵膠州閱砲臺基址二十二日晨展輪赴烟臺二十三日抵烟臺晚間六點鐘展輪赴山海關二十四日晨九點鐘抵山海關二十五六日閱操畢軍憲節旋東三省傅相坐火車過灤州查勘鐵橋回津統計行程共二十五日合預紀之 
[析津氣候]  
　　向來北方雨澤稀少今年則不然二月初八日春雨如膏十八日雨師復稅駕加以去冬雪澤深透一犁已足以後固不至望澤情殷矣自二月十八日雨後至三月十二日復雨淋漓盡致滿慰篝車現在不過半月之期雨否似無關農事無如連日風氣燥烈居人皆患喉症醫生應接不遑非再得透雨封家姨之肆虐恐仍不已也知時好雨不禁跂予望之 
[甌江宦轍]  
　　署永嘉縣沈子榖大令於月前因公抵省旋於廿九日辰刻搭趁招商局普濟輪船回甌照常供職○新任泰順縣蘇運卿明府由省公旋在明倫里公館小作勾留擬於初一日起程赴泰履新○温州府徐乃秋太守抵任後以振興文教爲先務兹復加惠寒畯於中東各書院外遴選知名之士另立小課按月考校評定甲乙錄取者約計雲臺之數題目譬如爲山一節詩題賦得衆仙同日詠霓裳得仙字○護理泰順縣袁新栽叅軍不日交卸大約淸和之望可以仍回經歴矣 
[茶市消息]  
　　甌中茶以北雁爲最南雁次之本年抽芽之初因被雨阻以致繼長增高礙難采摘苦荈之價遂較舊歲更昻入山茶客雖寥寥無幾而出貨不多仍復以客待貨自初次開盤以來紅茶約須英餅四十番及三十五番不等緑茶二十三四番至三十番第二次行情紅茶之上等者定以二十元之譜其次則十五六元不等業紅茶者以裕大爲巨擘友新萬生利各家次之緑茶商客則有永和祥公和祥日盛新裕恒寳盛諸號頗覺踴躍從事本蹚輪船裝　出口緑茶有三千五百箱紅茶亦一千五百有奇裕成茶棧開自去年生涯頗不落寞本年擬四月初開作一切章程悉仍其舊馮元成銅店見而艷羡亦在景春坊開設日盛新茶棧招雇揀茶婦女未能斟酌盡善以致嘖有煩言 
[觀劇釀禍]  
　　鎭城對岸七濠口寗波會館棟宇宏敞金碧輝煌每至春間演戲三日以答神庥今首事者在公欵中撥出洋蚨數百翼於上月二十七日招集寳鳳茶園諸妙伶登臺演劇檀板一聲萬花齊放誠有如杜少陵所謂此曲祇應天上有人間能得幾回聞者戲臺前支搭茶栅二座男左女右以免混雜會館之外擺設孩童玩藝食物各攤星羅棋布幾無容足之地是日也天朗氣淸惠風和暢柳浪微蹙鞠塵不驚烏衣王謝靑娥尹邢杏子衫輕桃花扇薄不數曲江春遊迨一點鐘時臺上正演三娘教子一齣歌喉宛囀驚起梁塵觀者方側耳以聽注目以視不料兩廊栅欄被人擠倒有兩人身受重傷仰臥於地當經首事者雇人舁回每人給洋蚨三翼爲養傷之資有某甲在樓上觀看因事與某乙口角唇槍舌劍各逞威風竟以老拳從事甲力大如牛揪住乙之髮辮拳如雨下正在爲難時幸水陸總巡周守戎率領勇丁前往彈壓兩造始各釋手守戎命將甲乙各責籐條三百下諭以不准再滋事　又某氏婦花信年華濃妝艷抺輕移蓮步姗姗而來至夕照銜山始整歸鞭所坐肩輿底忽脫落婦亦翩然墮下珠珥金簪多被無賴攫去鬢雲撩亂非復向時之一顧傾城矣一娼婦粉面油頭蓮船盈尺以藕色洋縐鑲製弓鞋遍繡花枝體被絞羅踽踽獨行惡少一見魂　向之圍繞蜂喧蝶閙娼婦一路喃喃詈不絶口其餘有遺失簪環者悲泣狂呼者尋男覓女者不一而足戯無益諒哉 
[京口官塲紀事]  
　　　督辦徒陽河工總局韓古農觀察嶽雲於上月二十八日午刻假甘露寺盛設筵席請鎭江關道蔡和甫觀察讌飲陪坐者爲副都統統制頤　統領新湘等營陳軍門宇山寳蓋山新兵前營吳養吾管帶落山色於尊前流江聲於筆底直至日墮淹嵫始盡歡而散○淮揚鎭鎭軍吳安康日前赴姑蘇謁見撫憲奎中丞面禀事宜旋於上月二十七日午刻由蘇乘官舫用紫電小火輪拖帶二十九日薄暮抵鎭舟泊太古碼頭鎭城文武各官齊詣江干迎接各營見憲舟已蒞均升砲鳴槍聲如珠貫次日淸晨鎭軍端坐緑呢大轎前導有淮揚總鎭親兵八名戈什哈數名頂馬二員由洋馬路過大街迤邐入城往文武各衙門拜客至九點鐘時始回舟次鎭軍遂命啓船渡江進瓜洲口由上河望淮城進發瀕行時各官均在碼頭恭送 
[茶價驟漲]  
　　杭州龍井茶葉名聞天下以其色香味俱佳也然壤地無多每年所出如明前雨前者均不可多得早爲紳富及官塲定購其入市求售者皆黄山桐塢所産該處地近龍井其茶色味亦佳惟香氣較遜耳本年淸明時節天氣驟暖茅茶早發故明前價每兩僅八十文兩前祗四五十文至十三四等日又减至三十餘文可謂廉矣詎料榖雨以後陰雨連綿天時奇冷樹上嫩葉變作黄色僅堪作紅茶之用故茶價因之頓漲現在明前每兩已增至一百四十文雨前每兩七八十文凡躉茶者計半月之間已獲利一倍矣 
[栗主入祠]  
　　杭省紳士前兵部侍郎朱君茗生等禀請護撫劉中丞恭摺具奏前浙江巡撫崧振靑中丞功德在民在省建立專祠奉旨允准建祠於吳山海會寺之側此已屢登報章兹聞擇於淸和朔辰刻巷奉栗主入祠先三日由仁和縣伍邑尊錢塘縣朱邑尊飭差前往懸燈結彩預備羊一豕一幷豆籩蔬菓之屬在城各紳士用紅單書寫姓氏知會屆期排班祭奠從此俎豆馨香當與湖山並壽矣 
[墮水遇救]  
　　立夏日杭人之作手藝者相率停工輒往西湖吳山遊玩故有五郎八保上湖山之諺本月朔日爲立夏令節西湖一帶人山人海閙勢異常茶坊酒肆幾無容足之地有一渡船從茅家埠放回湧金門因搭客過多抵岸時人皆爭先恐後被擠墮水者三人幸卽救起不致配食水仙祠而衣履則已淋漓溼透矣 
[夜不安枕]  
　　今春武林地方頗多竊賊類皆穿窬白撞所失無幾故不報案者居多自三月以忽有大案數起一爲九曲巷某紳家計竊去衣飾約値數百金一爲貫巷某鹽賈家幸家人知覺甚早僅竊去洋百餘元又上城陸紳家亦被竊去衣飾洋銀約計値五百元賊來時俱用軟梯踰垣而進飛簷走壁輕捷異常迄今尙未破案故冬防雖撤而各憲巡查極密上下城栅門至二砲關鎖亦防患於未然之意也 
[東嶽盛會]  
　　三月二十九日金陵南城外東嶽廟例出社會以三日爲期儀仗之盛點綴之工甲於通省卽京口都天會亦難與之頡頏 
 
 

Page 3

 
 
城中士女結伴往觀大有如水如雲之盛據個中人云所需經費約銀三千有餘云 
[江撫抵潯]  
　　江西巡撫德大中丞奉旨巡閱於上月二十七日未刻由省啓節本館已登報章中丞是日行抵離省六十里之樵舍地方二十八日閱樵舍水師後卽馳抵湖口九江鎭道府廳營縣各官均至姑塘迎接次第謁見廿九日閱湖口鎭標水操初一日閱陸操總兵柳馥堂鎭軍率領標下中營吳城營饒州營王吉階趙子福陳月樵三叅戎皆頂盔貫甲督率全軍至校塲排成隊伍操演各種陣圖及槍砲刀矛槍砲中的者甚多步武整飭紀律嚴明中丞顧而樂之賞賚甚厚鹽局朱子涵觀察厘局崔蘭嶼太守湖口縣萬秀峰大令以及各官均伺應如儀中丞於初二日黎明飭令展輪進發八點半鐘抵潯潯城鎭標各營皆列隊江干恭迓總鎭周德泉鎭軍關道誠果泉觀察曁文武各官咸至龍開河接官廳迎接薛俊甫大令早飭差役鋪墊道路兩傍蓋造蓆棚以爲官廳懸掛燈彩幷設東西轅門照墻等處惟連日大雨淋漓布棚沾濕俟大放晴光卽行閱操云 
[緝拿逃犯]  
　　三月初三日懷寗縣獄中逃去押犯數名一則已紀前報其時首縣章幹臣明府適因採辦貢棕赴鄂探價由代行之捕廳某少尉籖差勒追迄今匝月探捕四出密訪明查迄無影響未識能否弋獲以免吏議否 
[賭術敗露]  
　　漢口西榷司幕賓某甲浙産也頭銜煊赫舉止奢華時時糾衆聚賭屢戰屢勝絶無一負上月十八之晚又動劉盤龍之興邀集多人明瓊戰采一局未終甲忽露出破綻被慣賭之某乙從旁識破與之爭論其時同賭者盡洋行中之買辦與鋪家之執事或輸一二千金或輸二三千金不等惟綢業中有一人輸至四千餘金見某乙已發其覆盡向索還原璧擾擾紛紛後不知其究竟 
[廉訪拜客]  
　　江蘇臬憲陳舫仙廉訪前日下午抵滬登岸後於傍晚時排道進城向各衙門拜會松滬總局朱竹石廉訪相見之下叙談片刻興辭而出至上海縣黄大令飭家丁擋駕陳廉訪拜客畢卽回天后宮行轅聞不日卽回蘇臺云 
[南市雜錄]  
　　木客某甲於前晚九下餘鐘時從某木行收得木價洋一百數十元往法租界某錢店估看流氓小江北見之以爲可攫而取也俟甲往南行時尾隨其後將至四明公所小江北四顧無人遂上前相撞將甲阻毆甲忍痛不肯將洋釋手旋卽大聲呼喊行路者詢以故甲直告其所以聞者咸抱不平將小江北拖住蜂毆一頓正紛擾間有好事者向之勸止謂甲旣未失洋可以稍從寛縱衆始釋之使去○木工嚴某偕其妻某氏卜居滬南竹行弄早出晚歸習以爲常氏時與荳腐阿三出外遊玩前日午後氏又與阿三坐小車而出並肩私語意興陶然行經滬南壩基相近嚴正在該處工作見之不禁勃然大怒將氏從車上拖下詰問同坐者何人氏支吾莫知所對阿三見事不佳竄身遁去嚴將氏痛責一番送回母家管束○張阿小向爲沙船生意住居滬南靑龍橋前日其妻産一孩眇一目無耳手足亦模糊莫辨見之者詫爲奇事後由某西人出洋數翼携之而去 
[虹口委談]  
　　王秀靈籍隷廣東某姓之婢女也年約十二三昨晨九下鐘時輕移蓮步至正記馬頭洗衣偶不經心失足墮水載沈載浮岸上人大聲呼救經杉板船戶援之以篙究以波濤滾滾挽救無徒有相識者報知其家雇人打撈迄今尙未獲也○廣東人梁阿桂年已二旬向爲木匠賃居美租界百老匯路昨晨十一點鐘時向其友馮阿聚索債起釁拳足交加馮力不能勝致被毆傷頭額抱恨難平遂呼巡街華捕至一倂拘入　房捕頭騐明傷勢非輕命送醫院療治據醫生云約一禮拜可愈梁則管押捕房俟傷愈解案訊問○日前美租界失火時萬壽康藥鋪所豢之鹿沈佩蘭令孩牽至永寳里被包探及巡捕所見帶入捕房經鹿主黄雨田保出此爲前報所已紀聞沈與黄爲莫逆交當時見鹿逃出在人叢中亂躍恐肇禍端遂命人暫繫里口當卽報知鹿主忽有不相識者欲牽鹿而去沈阻之遂呼一百四十號華捕同赴捕房述明前情將鹿暫存俄由鹿主自行領去 
[再訊起火]  
　　研訊起火一則已紀昨報昨葛同轉蒞八仙橋捕房會同謝副捕頭升座訊問保險行西人帶同華人執事亦上堂觀審同轉命提榮興質鋪學生金梅生吳允生到案吳供包房由小的經管火燭向來小心當日當下之物共有三四十起問上樓時用何物然照供用火油燈放在長桌離包架尙遠問吳阿金臥在何處供臥起火之隔壁東首一間金梅生供當進之貨須待明日携進包房店中向來至十一點鐘息火安睡不知火由何起周阿福供臥樓上吳阿金將小的喊覺時火已不可收拾惟將帳簿取出命提在押之吳阿金供小的從夢中驚覺逐一喊醒各夥倘稍遲片刻人卽不能出矣問當晚十一點鐘有人來贖當否吳供店門未關以前時有人進出問爾店手照用燭抑用火油供用豆油手照同轉謂然則火從何來吳又供小的於關門之後必往包房檢點其時在十一點鐘至起火時小的第一個先知學生金梅生供小的開門出去火已上炎惟取出帳簿問初二晚上火燒之後曾否緝聽吳供無暇及此同轉謂爾爲執事不能辭咎設使東家問及亦不能以不知二字推諉吳供求大老爺查緝同轉謂爾尙未醒悟著還押餘人俱斥退聽候傳訊保險行西人偕執事亦退 
[養媳吞烟]  
　　英租界新橋堍有外路人某甲居焉所領童養媳年已十六前日忽有人向甲妻言爾媳性格輕浮與人調笑爾盍嚴加管束乎甲妻向甲告知立喚媳至申斥數語媳以橫遭汚衊此恥非西江所能濯遂以一盞紫霞膏斷送靑春比及知覺則毒已深入無從覓不死藥返魂香只得備棺成殮聞此女自幼售與甲家母屬並不往來或可無雀鼠爭然人之多言汚人名節害人性命天道果有報施當墮入拔舌地獄 
[造言生事]  
　　本月初三日滬報登有女棍吞洋一節言淸和坊某妓失去銀水烟袋由捕房包探顧阿六查獲人贓解訊懲辦贓交該妓領去後欲酬勞包探適有女棍龍園阿大到來向該妓索洋八元酬包探又酬阿大洋四元共費十二元阿大祗將洋一元用紅紙包封送交包探顧阿六該包探以捕房規例不准私受酬勞卽行璧還等語該包探閱報禀明代理總巡捕頭密司好飭包探何瑞福查問該妓並無給過酬勞銀洋之事龍園阿大卽王周氏聞而不服投訴捕房後又查得著名流氓杜松林造言生事一面查問滬報館英界訪事人陳子湘的係杜松林所告將女棍吞洋情形照錄捕房包探卽將杜松林拘拿暫押昨晨解送公堂好捕頭述明前情包探顧阿六何瑞福各訴原委將滬報呈電並稱杜松林業已拿案龍園阿大卽王周氏稱本邑人現開龍園茶館並未向妓取洋吞没平空被誣心何以甘杜松林供紹興人現爲掮客因滬報館訪事人託爲緝訪事件聞有龍園阿大吞洋之事向陳述之然取舍之權操之在陳陳子湘稱女棍吞洋之事確由杜松林來述故照有聞必錄之例登報宋别駕謂事由杜松林而起然陳子湘失察之咎亦有難辭杜松林係著名流氓造言生事殊堪痛恨判枷半月發頭門示衆 
[屍身已獲]  
　　船戶顧春郎日前投縣呈稱被江天輪船撞沈船隻溺斃四人當經黄大令函請救生局打撈屍身前日救生局在廿五保頭圖地方撈起陸榮根蔡邦進及裕順木行内不知姓名之搭客共三名卽函致上海縣黄大令飭差傳諭該處地保預備屍塲伺候詣騐一面傳齊顧春郎等覆訊核奪 
[嚴懲差役]  
　　李松林赴上海縣具控祝米氏祝阿二等串同將妻誘至租界藏匿等情經黄大令准詞飭差提案訊究於去年冬問提到正擬集訊適屆年暮未及訊供至開印後迭經黄大令飭差傳同原被解案集訊前晚大令升堂飭帶此案訊問原差禀稱李松林現在患病祝米氏祝阿二皆往蘇州求寛限兩日容小的交案大令曰日前本縣屢次條諭催令帶案訊明發落爾置若罔聞况昨日李松林具詞今日人証全無交爾看管之人豈能容伊往蘇州乎爾之當差甚爲延玩喝責一千板原差再三哀求减責八百下諭令明日交人証帶案如違加倍懲責 
 
 

Page 4

 
 
[代備刑具]  
　　前日淡水縣解到軍流人犯林泳林添浩二名請上海縣解遞下站已登前報兹悉値日差將欲帶犯收禁查語該犯身上並無刑具赭衣下站决不肯收適黄大令公出回署該差攔輿禀明大令諭曰今旣到滬本縣當代給鐐銬赭衣嗣後務宜小心有干未便該差唯唯叩謝旋據値日差禀明淡水縣軍流人犯應由陸路逐站解配不應逕赴上海且無刑具赭衣請發還淡水縣來差帶回大令批示刑具赭衣本縣備給一面行文移知淡水縣可也 
[定期訊案]  
　　上海縣正堂黄示仰原役倪耀知悉立傳後開人証依期齊集聽候會同訊辦一件據職員劉蓬山孫斯馥奚張氏等控蕩田一案本縣定於四月初八日會同會丈局訊辦特示計開職員劉蓬山孫斯馥寡婦奚張氏廿五保頭圖地保孫順和周關寳前辦掉租地保曹錦昌 
[烟緣難合]  
　　蕭權炳挈姪世來赴趙家成親被送巡防局轉送上海縣訊究一事已記前報前晚黄大令飭差將趙余氏余國華趙玉林三人提案先問趙余氏曰爾家與蕭姓結親有小八字在此蕭言係爾家致信招伊來申成親伊於上月初六日到申先至爾船上因爾丈夫逝世伊卽吊喪爾初時接見並無異詞何故至今翻變其中情節從實供明本縣毫無偏袒趙余氏供小婦人三十一歲公公趙心云丈夫趙云祥撑糧米船爲業係河南衡山人姑娘今年十九歲公公在日並未將姑娘許配人家小八字係蕭姓揑造上月初六日蕭姓亦未到過小婦人船上吊喪此事都係同業蕭樂紅串同蕭權炳揑造小八字誣詐誘拐求大老爺爲小婦人作主大令曰旣有小八字蕭姓明明至爾家議親成婚不能作誘拐論惟小八字憑爾心意如願卽可爲憑今爾旣不願亦不能强斷又問余國華曰爾是趙姓何人答稱亦是衡山人在蕭營當什長趙余氏是小的姪女小的前年奉差至别處聞許親之事實係子虛又問趙玉林曰趙余氏是爾何人答稱是姪孫媳小的在太湖營當差胞姪現已去世當時並未聞將姪女許配蕭姓小八字確係假造求大老爺作主又提蕭權炳蕭世來二人至案問曰爾前日所供請傳趙姓到案問明如愿果好如不愿聽其自便别擇良配本縣因此不令爾具結候傳趙姓到案訊明確情此係婚姻大事本縣倍極鄭重判斷平允方可對爾我亦於心無愧今趙姓已到案所供情節爾聽明否蕭供趙姓前後翻變天理何存卽呈出此女所繡之牀圍帳顔剪刀等件言是當時聘定之約儀鑿鑿可憑趙余氏供此物是蕭樂紅借去預存誣詐之心小婦人不能憑空將姑娘配與人家又與蕭權炳爭辯謂爾供小婦人有信招爾來申更屬荒謬小婦人自丈夫逝世後無人寫信從未有寄信之事明係爾一味空言圖拐爭辯之間嘵嘵不已大令喝住謂蕭曰聽趙姓供詞此事斷難成就總因小八字不能爲憑卽使斷合亦屬勉强成親後斷不能相安據爾所供趙姓不愿聽其自便此言甚是爾仝姪子均可具結蕭稱趙姓不愿無可奈何遵大老爺明斷情愿具結大令又令趙姓具結不能將此女别有欺凌趙供不敢均各具結完案 
[攔輿妄瀆]  
　　前日黄大令回署時甫至大堂有江西人在輿前呈遞紅禀略謂向在南京跟某老爺爲長隨現因失就身患疾病欲返故里缺少川資求恩念桑梓之誼酌給盤川俾得早日歸里感恩不淺大令以其言語不倫顯是江湖托鉢之流將紅禀擲還諭曰江西人頗多難以槪行週齊况有不盡不實立時叱退以後不得再來纒擾 
市上各藥貴賤不一然賤者固失其眞而貴者亦失其當此一定之理均非濟世之道也本堂有鑒於此因思邇值春令立夏不遠應用時症各藥非用貴重眞品不能獲效用是親運道地上品志在利人勿圖厚利謹遵原方不减貴藥分兩格外加工虔合一切時症靈藥以便各省　好善者試購凡購萬應四時救急良茶正氣丸均每百包洋六角痧氣丸臥龍丹人馬平安散每大瓶洋二角每中瓶洋一角小瓶每一百瓶洋一元紅靈丹白痧散行軍散每大瓶洋二角半小瓶每七十瓶洋一元如購以上時症各藥十元者附送福字香珠一匣五元者送祿字香珠三元者送壽字香珠一元者送喜字香珠多購多送或不受香珠多購多送　或不受香珠則照價加二成給藥藥瓶紅蠟封固寫藥名牌號　退回换以徴信實此外各種藥品並眞正足紋銀瓶加味八神丸均無香珠附送外埠函購五元以上者彚鈔清單刋登下月初一日申報以杜假冐而廣善緣如來函囑本堂免登者亦遵命不刋如購本堂獨製福字護身香珠一匣價洋二元祿字一元壽字六角喜字二角香氣清雅十年不退貨眞價實不折不扣此佈 
上海英大馬路五福弄口天下馳名京都同德堂藥局司事謹錄 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東剩幅]  
　　候補官員應考月課亦有倩人操刀故往往鼎獨在王前而眞才轉居盧後殊失大憲培植屬員之至意臬憲額玉如廉訪探悉情弊爰議定新章嗣後月課前列之員須赴轅扃門面覆以别眞僞似此實事求是彼空疏無具者不能濫厠其間矣○前日有渡船一艘由省河解纜駛往西江行至羚羊峽口颶風大作波浪滔天舵工無力把持遂遭沈溺船中搭客甚衆計溺斃男女約共五十餘人有某姓兄弟三人同搭是船回鄕掃墓詎未向松楸展拜竟隨萍梗飄流無一得慶更生者噫慘矣至於貨物之漂失更屬不貲云 
[四明問俗]  
　　寍波賭風莫甚於花會廟會業經府憲出示嚴禁在案無如禁者自禁而犯者仍犯兹聞有沈三娘子等多人近在鄞奉等處開設花會廟會被里紳周紹曾等開列名單聨名具呈於府錢太守札飭鄞奉二縣查拿究辦想若輩聞之或可斂跡也○寍波惡俗莫甚於扮演串客開塲聚賭干犯禁令敗壞風俗卽鄕民柱首亦可出首捆送請辦如藉挾嫌隙設詞架陷雖公正紳士亦難假借兹聞有劣舉徐琳藉嫌妄控赴府攔輿遞呈錢太守廉得其情當詢其中式之題目及正副考官姓名茫乎莫知對答含混太守面斥外飭吊殊卷見具名淋與琳字互異其中有何不實不盡批仰鄞縣逐細查明據實具覆察奪 
[英界晚堂案]  
　　殷金華投英公廨喊控胞兄將妻許氏價買宋通刺於前日晚堂升座訊問殷供稱寳山人年二十七歲妻許氏被胞兄誘拐來滬小的四處尋覓昨日始在閘北遇見爲此扭赴案下求請給領許氏供二十四歲實因家計貧困向在南翔帮傭上年冬間丈夫患病小婦人回家躬侍湯藥後被大伯誘騙來滬先住唐家弄西首朱家宅不知姓之阿巧家本年二月大伯又來滬上僞稱丈夫病故伊墊用棺殮洋銀百元旋將小婦人售與唐炳爲妻有王善寳等三人爲媒二月間過門成親究竟身價若干小婦人不得而知今遇丈夫始投案喊控尙求恩鑒唐炳供寳山人前憑陳維德王善寳等爲媒聘娶許氏爲室出身價洋百元並禮物數事於二月間成婚先是媒人陳等說及許氏係黄花閨女及至成親後始知爲再醮婦請老爺斷還身價並一切費用感恩不盡矣具禀呈電宋通刺判將許氏交官媒唐交保聽候復訊殷唯唯叩謝而退○居新羲程長生程洪發扭呂文達至英公堂宋通刺於前晚升堂研鞫居供稱湖北人向在家中耕種爲活胞弟仲生聘娶程氏爲室已歴十年素來相安無異忽於上年被歹人誘拐出外不知去向旋經小的找尋來滬適遇同鄕親串程長生等說及弟媳在吳淞鎭呂文達家當卽與程等同至呂處找尋無著旋卽回滬適遇呂文達於途向詢支吾爲此扭案請究長生洪發同供稱與居是親串小的等均在滬上販賣京貨前在吳淞遇見堂姊妹程氏卽居之弟媳當由小的等將程氏扭赴吳淞汛王老爺衙門奉訊飭將程氏暫交房東收管小的等知照居新羲到彼認領小的等旋卽偕居同往認領已被呂之家屬藏匿是以將呂扭案呂供湖北人現住吳淞鎭小的向在新昌營當兵現隨營官某老爺在泗涇附近之厘卡當差前有程大桂偕程氏賃屋與小的家同住起初不知伊等係誘拐逃出以致招留前者長生等將程氏扭控於吳淞汛衙門等事小的均不知　通刺以旣稱曾在吳淞汛官衙門有案候一倂移送寳山縣核辦 
[英界公堂瑣案]  
　　包探竇如海禀廣東人王阿四行竊縫衣女子籃内黑布一塊又有廣東人陳阿弟冐充包探欲將王拘拿兩相爭執爲此一倂送案王阿四供認貪小行竊陳阿弟俯首求恩宋别駕飭將王陳交捕房送回廣東○包探孔阿才禀談阿弟陳全福均曾犯竊遞籍今又來滬在法租界强取陳石仙之綢衣拘獲送案陳石仙投案請領失贓談阿弟供蘇州人陳全福供崑山人均求施恩宋别駕飭將談阿弟陳　福押候分别遞籍贓交陳石仙領去○包探顧阿六禀沈寳林至華文卿家竊取綢衣六件查獲人贓送案華請領贓物沈供蘇州人與華爲友行竊綢衣原是初犯尙求施恩宋别駕飭押候遞籍贓交華領去○張木雲稱爲木匠頭現在梵航渡做工昨在泥城外遇見李阿雲被伊强取洋三元六角報捕拘案李供與張同業另有人算帳口角我惟在旁解勸宋别駕飭候過堂覆訊○包探秦少卿禀謀得利琴行之司帳人王仁子虧空洋一百八十元逃避在外今得尋獲搜出洋十七元半餘已賭輸無從措繳今特送案請訊西人稱開謀得利琴行用王爲司帳被空洋一百八十元王有哥哥在行營生不肯干與爲此報捕拘案王供紹興人虧空銀洋因在家中賭輸之故目下無力繳洋至哥哥原在行中旣不肯料理容商諸友人能否湊洋料理再行禀覆宋别駕飭交差帶同查問能否商借了事禀覆候核○工部局管路西人鉛門稱陸天順等三四家雇榻車裝載牛骨在路行駛偶與工部局洒水馬車相撞致斃馬匹餘人均願賠償惟陸天順同保出之陸寳珠不允是以交捕送請斷追陸天順供無錫人與陸寳珠等雇車裝牛骨下船撞斃馬匹確有其事惟我先已裝貨下船及撞馬時已裝别家之貨宋别駕飭交保赶緊帮同各人料理○四百十一號華捕禀蔣張氏李金和陳阿二等因賭獲懲釋放未久昨又在路打架一倂拘案蔣張氏供先因小賭李與陳口角致被捕房拘拿後與理論又起忿爭李金和陳阿二供詞支吾宋别駕以該氏等一再賭博肇事未便輕恕飭押候分别笞責掌頰各一百下○包探孔阿才禀許福生行竊王富照家布衣呢被等件查獲人贓送案王稱失竊物件已由包探獲贓今請給領許供江北人年十六歲父母均已去世宋别駕著戒責一百下發棲流所留養習業贓交王領去 
[法捕房判案]  
　　吳丫頭控洪阿元逼妻爲娼經葛同轉提案訊供候補傳洪趙氏張洪氏到案覆訊等情已紀前報昨據洪趙氏投案手持三十元借票一紙聲稱因買地葬棺於二月念五日向借洋銀是實問爾媳何以在彼供因伊家少一帮傭暫留服役同轉命暫退候飭探傳到鴇婦金珠再核旋據張洪氏投案同轉問金珠爲誰供小婦人名阿金洪吳氏於三月初九日來小婦人家帮傭先是二月念五日其姑洪趙氏來借洋二十元問是否將媳抵押供並非作抵因其夫向在巡捕房服役是以熟識問有憑據否供有借票已交其姑洪趙氏帶去洋交其夫阿元並無利息洪吳氏按月給辛工洋一元問與伊家如何認識供洪住陳涇廟借票由其女代丈夫劉阿狗扦押同轉謂此案早經本分府訪緝明確爾不必代人隱瞞致干未便此婦實押與爾洋八十元如能實供與爾無干張洪氏供出由洪趙氏母子教供同轉問憑據何在供在家内同轉飭探帶同吊到筆據再核○王增祥控　小山顧賀氏捐女行兇吞烟滋擾已記前報昨王德榮投案供稱小的爲男媒至過門之後如何起釁小的不知同轉問吞烟服毒究因尙事供二月廿九日回去以前已多次矣至吞烟一節聞言之下卽往王家詢問女家已有人在被吵閙問何人吵鬧供由其母及姨娘在彼喧嚷同轉謂此案統核各　難免不有人從中指使問王增祿待媳如何供並無苛待同轉又謂照此情形應將一干人一幷提案今姑從寛爾須邀同錢金生來案再核又諭土德榮至押所向顧賀氏善言開導如再不醒悟本分府定當照例究辦 
[江西官報]  
　　三月初七日學　盤宗師由南康試竣回省拜會德中丞卽辭往饒州科試萍鄕縣顧家相　　補星子縣行知署湖口縣萬世毓禀辭赴任補用府姜秀瀾由湖南公幹回景德鎭賀元勳委往饒州勸辦順直賑捐周景祁委辦樂平緝私卡縣丞王世瑞儘先酌委一次楊蔭光帮辦康山分卡朱鳴球起服來江黄作元繳照係貴州人贛州鎭何明亮奉旨赴京陛見所遺贑鎭篆務以中道發署理仍統剛字營事務○初八日南昌府　恩齡南昌縣周晋鑣新建縣何其坦　用府姜秀瀾同知師恩喜景德鎭同知賀宏勳俱禀見署永豐縣李廷榮禀謝委陳鼎昌禀謝拔委本班一次周景祁禀銷輿圖局測繪差往辦樂平緝私卡徐緒昌由廣信措資回通判郭俊記大功一次○初九日德中丞致祭火神署上猶縣章乃正調省另候差委所遺印務以正任斯缺現署贑縣李和卿回任其贑縣印務以長寗縣彭繼昆調署遞遺長寗印務以補用縣王鉅輪委署理又委署瑞金瑞林司曹承忠無力赴任以補用巡檢張緝熙署理○初十日德中丞致祭先農壇行耕耤　知縣王祖蔭往饒州公幹陸錫康由南安吉安二府屬公幹回州判胡宗俊記功一次袁州都司英俊調省察看以候補都司李樹森署理○十二日管營剛字營申道　由吉安來省知縣張學培往南新交界蕭家莊一帶公幹鄭輔淸由吉安公幹回王金元解漕折由京回都昌縣丞韓錦霖新昌大姑司陸炳俱解秋審人犯來省指分典史姚起田繳照係湖南湘陰人縣丞汪承豫調查德内保甲主遐齡儘先酌委一次會昌典史戴筠新禀謝飭知 
[皖省官報]  
　　三月十七日從九梁潤璜知銷查北門外街道差典史華炳榮知接查北門外街道差○十八日候補知縣楊學海知辭赴皖北發審局差○十九日候補知縣徐景鏞當塗蕪湖府經楊嵩壽無爲舒城從九嚴肅靑陽石埭曾相時涇縣旌德主簿任兆焜祁門黟縣典史陳鴻規四州五河以上均知奉委提錢糧巡檢周顯洛知奉臬委查東門城門差○二十日牌示准補宣城縣丞愼乃初飭赴新任缷署績溪縣郝明紳到並交　淸楚候補縣張奎漢桐濳巡檢葛丞恩盱天吳集煇六霍洪嘉喜太宿州吏目章承業廬巢典史李必昌貴池均知奉委提錢糧差○二十二日候補直隷州判白承符知奉臬臺委接查西門外街道差府照磨俞煥堯知奉委赴全椒縣提屯折雜欵從九殷毓華知奉委辦臨淮土藥分卡 
[第五次接錄金陵恊賑公所第七次淸單]  
　　玉天爵堂羅世德堂陳仁裕堂章繼善堂劉積厚堂沈八詠堂劉嘉蔭堂章東白堂宋留餘楊裕業堂恆德堂陳樹堂留德堂愛菊堂强恕堂註禮堂映雪堂世和堂浣花堂至德堂集賢堂大年堂汪錦堂九居堂效友堂周明堂成金堂百忍堂積善堂惟善堂蕙畝堂芸堂三人堂陳記海記厚記永記曹丙記許春記黄記姚炳記巴偉記鄭玉記張荷記王子記順昌永仁和麗蔡裕泰悲憫子汪黼廷上昭王執中五雲齋戴子誼王仲理王楊甫金煦生程泰生張菊生葉均生陳春泉　申甫凌秀嵐張袁洋余慶勛陳益昌莊湖村劉光珍周明聖宋正泰朱武正陳雨九劉春和于潤生王階平孫調卿恩錫三袁萬春承庥翁卓炳洲談振聲魏道貴葛采臣李子餘丁柏森魏光興魏德新額子卿寳田堂魏品照王彩春陳振興楊裕泰潘聚和潘佐廷沈祥九興竹村不留名候選訓導譚徐晋隆朱三泰彌寛僧龍溪主人雲水間人蓮溪書屋周容膝山房榮昌衡大張姓王和金姓崇璋長庚德祥萬興榮升易升開泰信茂秀康老爺楊二太爺張棟太爺朱三爺徐六爺庚裕爺謝楊氏黄四少奶張太隨心氏楊四太爺夏毛氏一百十七戶各錢三百文　裕和鄭何論夏森泰顧嘯菴顧韶谷顧見子守愚子夏森洲長子厚官勤齋周鑒翁劉彩庚曹小峰江伯屛石子泉錢信嘉張茂森秀樂之王聲煥王錦川王錦貴姚香庭金善之承錫五王祝三王壁田余耀庭朱長庚朱子獻汪樹翁卓少眉王筱石陳繼昌信善子吳善翁田崑翁劉培翁吳志興劉雲　陶潤蘭鄧開昌田映波吳王 
 
 

Page 10

 
 
熙徐運益朱廷章錢聚興程文丙張蘭興徐湘浦鮑子翁程文生程文壽武志生蕭捷夫寗芝亨宋殿魁曾蘭亭查富榮查映奎王四九高吟秋王小石嚴春軒劉少甫陸月潭姜榮斗毛思祥楊松序楊宗富　錦山魏元棓杜文華周久煥葉從碧楊文莊蘇致盛吳雨亭宋警之祝生昌沈福興沈德富朱錫定正德成陳炳生夏宏大曹治民查鴻恩程漢如徐秉之王鏡湖謝輪秋黄仲生黄階平饒月樵係厚齋王祝卿劉鑑翁徐月鋤馮左卿吳質君張立芝張渭塘戴天奎明壽之胡長發戴鑑泉施政翁鄭季楊蔡子鈺金淸泉榮智卿葉成衣萬老板源盛祥張永泉朱錦榮飛雲齋松祝卿葛子明高黏除吳麗堂葉酒行張裕興朱義興杜老板張永泰王肉店元興祥王鼎盛朱老板馬如之成大人恩錫三唐弗齋葛致和史煥廷王裕珊文叔明姚雲門費繼復李　先趙恆全楊子芳孫兆業黄善卿薩榖士高明禮趙羣英何雨松麻朝淸柏夫子齋劉韞山盛綬卿陳院房李永忠王一信華一林郭天如陳廣春李福春杭有餘趙人傑王發祥房德樓祥吉豐未復盛桓太元元泰昌李源　永昌甡德成昌畢錦和李吉春夏之仁項善人霍泮卿周虎翁歐雲徐楊景元葛慶林蘭芝庭蘭芝庭蘭芝庭宋楚卿叚如意朱喜成榮玉山王捷三高人傑朱太太葉竹溪萬橘芬陸春榮施錫疇戴長林柴宜之周紹倫周承違劉永年傅國啓于雨田趙爵臣章雲堦　昌祥遲延龍遲福寛龔明禮徐興滿王裕喜易寛照王軼凡徐守先魏建華李華有何立本魏正升魏大元紀蓉蓀趙大雯翟啓連王亮湧張登琇張萬登王盛餘王佩芳王孝金張煥文沈德合夏祥瑞二百三十戶各錢二百文比單未完容後續登[  上海六馬路仁濟善堂籌辦順直賑捐施則敬謹誌]  
 
 
 

Page 11

 
 
   
 
 

Page 12

 
 
   
 
