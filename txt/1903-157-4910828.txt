# 1903 - 157 - 4910828

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏請集部都八百三十二種其大恉自開國以迄嘉慶二十四年以會典事例皇朝三通六部則例彚　爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主面叅之邸鈔奏　各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦　陳終始備舉　遺方合崇尙實學朝野上下　究心經世之務官書卷帙　重購寘匪易私集事言　雜氛摘尤難是編總裒諸書采輯精要而交頻冗每條注　原書出處無　增易一字讀者執偏見全引端振緒不啻舉八百餘書之　英彚爲一編書凡　百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有　先覩爲快者請至申報館索閱樣本可知全書之　略矣外　　坊均有出售此啓 
[約束頑童議]  
　　嗚呼吾觀葡萄牙人蘇閘因惡頑童抛擲石子擊破玻璃窓誤將行路之木工學徒沈福生刃斃一案不禁歡頑童貽禍之烈而約束之不可不嚴也夫蘇閘賃居美界朱家木橋左近第一千二百零三號門牌屋内與沈福生素不相識本無所仇怨也乃四月二十六日午刻遽飮以刃致促其生蘇之凶惡性成固不可以常理論沈隨其師張雲生行經彼處掃地遭此橫禍中西人士莫不寃之今者沈已名登鬼籙不可復生矣蘇已解赴澳門請按察使照例治罪矣而激蘇之怒致沈之死罪魁禍首如彼諸頑童者轉逍遙事外不稍示懲恐從此暴戾恣睢益將肆無忌憚是則今之不予深究者正以養其惡也長其奸也厚其毒而速之亡也人爲頑童幸吾爲頑童危矣或謂沈之死實蘇殺之於頑童乎何尤不知蘇之所以忿然挾刃而出者何爲乎惡頑童之時搖其門鈴也惡擲石者之毁及其窓也不時搖其門鈴不擲石毁及其窓蘇不至勃然大怒蘇不怒則雖有百千沈福生行其旁皆可安然無事何至遽　无妄之災惟頑童時搖其門鈴是日復以石擊破其窓蘇恨之已深遂成一發不可收拾之勢迨至釀成巨禍而若輩早已奮步遠　桀黯如斯言之可怖夫邇來滬上頑童之多亦已甚矣從前　竊　擾之事大抵皆流氓地棍所爲出諸頑童尙不數數見今則年甫十三四犯案解訊者公堂之上時有所聞南面者每以年幼無知薄責手心從寛斥釋豈知近日狡童之惡正有不可不慮者日前執筆人由美界西華德路行經黃浦江畔先見一童在中虹橋東首拾取汚泥向往來東洋車抛擲適中一客則一聲　　笑飛步而逃客亦無如之何旣而一鄕民挈其及筓之女乘小車自東而西二三頑童隨其後肆口挪揄繼以笑駡鄕民與女略與辯論則詬詈益甚後遂不知所終夫以在途行走之人而彼頑童忽而擲泥忽而肆罵一至於此此外種種惡劇證諸所見所聞尙不可以僂指計蓋此輩大都小家之子無力入塾讀書其號稱讀書者鄕曲冬烘又不知教以爲人之道蒙養旣失性益澆漓充其膽大妄爲勢不至養成巨奸大憝不止且所最可異者更有一種百十成羣編爲隊伍游行各里巷角聲嗚嗚然鼓聲鼕鼕然步履聲槖槖然聲勢洶洶令人望而生畏人或偶與碰撞若輩即圍繞逞兇蠻橫情形無可理喩不知此輩來自何處乃包探不敢顧問巡捕不敢查拿其故何哉殆亦以年方幼稚不至爲患地力耳而孰知隱患之伏有更甚於流氓土棍者語曰爲虺弗摧爲蛇將若何此言可深長思也昔年小金子之變勞師糜餉遷延歲月始克盪平其始亦不過一無惡不作之頑童耳誠得地方官及早防維除之亦甚易易乃一再玩忽卒至禍勢蔓延往事非遙可爲殷鑒况目今人心浮動習俗囂陵會匪梟匪到處皆是蠢焉思動其情正自堪虞烏堪復縱此佩　佩　之儔游手好閒陷於放僻邪侈而不早爲之所哉予因租界頑童之多且鑒於沈福生被戕一案慨乎言之竊願家有子弟者及時約束毋使流而爲匪一面由工部局董傳諭捕頭轉令包探巡捕隨時密拿有犯必獲有獲必懲雷厲風行不稍寛縱而良民之賴以保全者多矣而界内各頑童因此觸目警心去邪歸正得以保全者亦多矣 
[本館接奉電音]  
　　昨日午刻京師飛電傳來上諭一道散謹譯登○五月十六日内閣抄奉上諭户部奏衙署不戒於火迭將堂司各官議處一摺本月十四日户部捐納所失火延燒大堂銀庫並各司處該部堂官及値月司員文懋汪文司務廳値班筆帖式錫璋張啓芳均屬疎于防範著交部分别議處所有庫儲欵項著迅卽清理查明具奏欽此 
[宫門抄]  
　　五月初五日外務部廂白旗値日無引見王中堂等謝授缺恩陳嘉言楊士爕預備 
召見銘公續假十五日召見軍機及陳嘉言楊士爕○初六日吏部翰林院廂紅旗値日無引見道府惠綸等謝恩常清承璋預備召見侍衛處奏派保各殿監試派出頭班阿王芬車全福德公溥元二班濤貝勒棍貝子文璞松普忠清額召見軍機及惠綸常　承璋 
[電傳宫門抄]  
　　昨日午刻京師友人專電告知本館云五月十六日皇上召見軍機大臣 
[塞王遇弑]  
　　德國來電云土爾其境内之塞維亞國有亂黨滋事謀易其王擁至盤列克拉脫京城直入王宫御林軍並不力禦以致亂黨得以撲入内宫時王與后已經就寢見亂黨猝至王卽以槍自行擊斃后亦隨之亂黨殺其宫中男女幷戮執政大臣而擁格辣回及爲主格辣回及登位後下令將前王更新之政革去之以還其舊塞之臣民　 
 
 

Page 2

 
 
[電呈振務]  
　　天津直報登京師來函云日前桂撫王芍帥電呈軍機大臣王中堂瞿尙書略謂廣西軍務仰荷德威二月内已經　清深恐餘匪尙伏飢民過衆是以奏報稍遲迨現匪盡而飢饉益甚餓斃日數十人綜計桂平飢民約二十二萬貴縣九萬柳州屬二十餘萬南寗二十八萬來象武各萬餘龍太思慶各一二十萬不等除桂梧平外合計左右江計逾百數十萬之衆　妻賣子慘不忍言春於去秋挪撥梧關應解松滬浙江貨釐銀十萬兩購米平糶然災廣日長輾轉一空刻距早禾登塲尙有數月又借欵十五萬兩分别在越港運米接濟擬開彩票塡補並致書廣東善堂集資放糶得李勉帥在東籌欵二十萬圓買米平糶當可補救一時而潯州英人福音堂及法人天主堂施粥已逾月餘港督復派政務司來潯邕各郡放振施振出自外人且慙且感雖督飭府縣分别振糶基難爲繼况目下流民漸次歸業而鄕僻每乏牛隻籽糧必須代爲籌措又各路振米運脚本省義當代認免釐數已不貲捐輸開辦毫無起色終屬緩不濟急因仿江南順直彩票成例由粤東善堂招商承辦義振三年認餉二十萬圓訂立合同先行提作購米之需乞公密陳懇恩准辦倘或交部亦乞早日議准俾克集　成裘則百粤生靈庶有回天之望昨奉旨飭將邊防續募五營緩裁歸黃呈祥接統春前已籌給散餉一萬三千金現移作三月分正餉以後自當照章解濟查所募各軍名爲五營實則不滿一營人數且不能剿匪安能爲匪春一切妥爲防範斷不致有他慮也請紓厪念 
[六續京師大學堂譯學館開辦章程]  
　　第十章經費第一節本館經費由管學大臣於華俄銀行餘利項下撥充開辦經費約銀一萬五千兩常年經費約銀四萬四千兩第二節經費開銷不得浮濫經理務期愼重帪籍務期詳明第三節開辦經費除本館房產已由大學堂購置外以修整房舍購置器具書籍爲大宗但能計大槪之數第四節常年經費開銷除外國教習修金歸大學堂開支外本館應開經費計薪貲一欵火食一欵通年雜用一欵詳見附表○豫計表薪貲項下監督一員每月三百元總敎習一員每月一百兩普通學分教習四員每月各一百元外國文助教五員每月各一百元文典處總纂一員每月一百兩文典處分纂二員每月各五十兩文典處繙譯一員每月一百元文案一員每月五十兩提調二員每月各五十兩辦理刊印書籍一員每月四十兩照料學生事務二員每月各二十四兩支應一員每月二十四兩雜務一員每月二十四兩書手八名每月各六兩雜役五十四名每月各一兩以上各項薪水工貲每月需銀一千六百六十三兩按常年十二個月計共需銀一萬九千九百五十六兩閏年加銀一千六百六十三兩火食項下學生一百二十人每月每人三兩九錢辦事人員二十三員每月每人三兩九錢書手八名每月每人三兩雜役五十四名每月每人三兩各員跟丁二十五名每月每人三兩以上火食每月需銀八百十八兩七錢按常年十二個月計共需銀九千八百二十四兩四錢閨月加銀八百十八兩七錢右表所列食例均遵照大學堂現發章程通年雜用項下一體操衣靴約銀二千六百兩一學生習外國文紙張筆墨約銀一千四百四十兩一燈燭費約銀一千兩一　炭費約銀六百兩一購運食用水費約銀三百兩一茶爐供用費約銀二百四十兩一搭蓋凉棚費約銀六百六十兩以上七項爲約略可計之欵共約需銀六千八百四十兩一添置學科書籍儀器費一文典處購置外國書籍費一辦事應用帋張册籍費一添置各項用器費一修葺房屋費一冬夏裱糊工料費一注意衛生費一不時應用費以上八項爲不能計定之欵而所費皆館中萬不可少之需當備銀六千兩酌量緩急核實開銷通年不得過六千兩之數如有盈餘應歸入留存項下以備次年購置之用至文典刷印不在數内應届時請欵總計薪貲項下常年一萬九千九百五十六兩閏年二萬一千六百一十九兩火食項下常年九千八百二十四兩四錢閏年一萬零六百四十三兩一錢通年雜用一萬二千八百四十兩豫計常年經費共需銀四萬二千六百二十兩零四錢豫計閏年經費共需銀四萬五千一百零二兩一錢常年閨年均計應需銀四萬三千八百六十一兩零 
[西人仗義] 　 
　　蘇州訪事人云上月某日有一米船自某處售得洋銀五百數十元道經澱山河突來盜船二艘盜匪數十人躍上行刼當將洋銀悉數劫之而去時有某西人在附近獵鳥聞呼救聲上前詢問舟子以告西人卽一躍登舟令舟子扯滿風帆倂力赶上向盜舟開槍　擊藥彈飛入艙中擊中二盜羣盜不敢抵禦卽扶受傷者棄舟而逸西人遂將贓物悉數檢還失主幷令其投地方官報案 
[日官回國]  
　　福州訪事人云駐閩日本領事官豐嗚氏現届瓜期由日政府簡中村氏至閩接署於某日到閩豐君交卸後卽於本月十一日束裝就道一時中日各員爲之祖　者殊形熱閙亦可見兩國邦交輯睦矣 
[攺委鹺務] 　　 
　　宜昌訪事人云前宜昌川鹽局殷厚培觀察李堯辦理局事聲譽甚佳日前省中大憲忽將殷觀察撤差攺委黃觀察紹第接其任前日已抵宜昌入局視事聞殷觀察撤事之由乃一不肖委員干求某事觀察不允因遂以讒言中傷之 
[商務易員]  
　　蘇州訪事人云省垣商務馬路工程局總辦兼武備學堂監督戴子邁明府現經署理南匯縣缺遺差經撫憲恩藝棠中丞遴委候補知縣李大令輔燡接辦大令奉札後即於本月初九日到差 
[嚴催稅契]  
　　杭州訪事友人云民間置買房屋田產過户納糧均應納稅備契由縣呈請藩司頒給契尾實貼加蓋騎縫印信始得管業如無契尾者卽以匿漏稅項論無如民間每惜小費往往匿不呈報浙省大憲前因庫儲支絀飭各屬切實曉諭統限一年内赴縣完稅如再延玩定干查究乃迄今逾限已久而各縣請領契尾者尙屬寥寥藩憲崔方伯聞而惡之爰再行文各屬一律嚴催以重公欵　 
[稽查營勇]  
　　寗波訪事人云前者寗郡各營勇丁往往無事離營在外滋事浙江提督吕道生軍門聞而惡之派弁督勇嚴密梭巡名曰防練各營稽查親兵如有所見卽拘拿到轅按照營規從重懲辦 
[加鑄銅圓]  
　　聞之粤省友人云此間鑄錢局定章每日鼓鑄當十銅圓二十萬枚邇者大憲以巿中錢價日昂飭局每日加鑄七萬枚除剔去　敗不適於用者每日共出二十五萬枚一律解交善後局撥給各營口糧 
[禀阻開礦]  
　　廣州訪事人云南海縣花縣交界之大嶺山有一礦產煤甚富近經職商容良禀請開採是處土人心滋不悅羣起阻撓縣主裴明府親往履勘正在核辦間駱紳懋湘及周某等復赴縣禀請封禁明府援筆批其牘尾曰該紳等裔出名臣身居仕版環球大勢當必瞭然正宣開導鄕愚以輔官力之不逮豈宜狃於習俗更爲阴撓之詞候將勘明情形禀請大憲批示分别辦理 
[崑山盜案]  
　　蘇州訪事人云距崑山縣城數里之某鄕有楊姓者富户也前月初三夜突有强徒百餘人以玄色布捆其首額上紥巡捕所用警燈兩盞擁至楊姓家肆行劫掠楊之第三子頗知武藝其家本有標師數人相偕登屋開槍擊斃二盜傷十餘人羣盜遂將受傷之人舁去 
 
 

Page 3

 
 
旋卽返身入内各處窮搜劫去衣飾金銀等物約値數萬金雖經報請緝拿但不知能否破獲耳 
[蘇省官塲紀事]  
　　姑蘇訪事人云候補知府楊太守書雯前經恩中丞委赴日木詳察博覽會事畢已於本月初二日回省卽詣撫轅禀知銷差○本月初三日藩憲陸春江方伯飭傳候補縣丞張二尹祖光孟二尹祥鑫試用主簿徐叅軍滋霖巡檢朱少尹應垣至轅甄别考試循舊章也 
[渝城瑣紀]  
　　重慶訪事友人云校塲壩磨坊街大半爲貧民棲止之所四月十一日某姓家偶爾不戒於火遂兆焚如經人竭力撲救未致成灾誠幸事也○日本礦學博士名山田邦彥者近率其徒二人由重慶逕往綦江並須至貴州雲南一帶查勘礦地聞須兩月之久方可回渝也 
[靈隱鐘聲]  
　　杭州訪事人云撫憲翁筱山大中丞前以省城重地土匪游勇時滋事端爰於本月初一日起特派巡捕戈什哈督率親兵分叚查緝以輔巡局各員耳目所未逮至初七日某巡捕巡至東街新橋左近見甲乙二痞棍與某酒肆肇釁擊毁杯盞甚多立卽拿獲送營務處發交仁和縣訊辦縣主蕭明府訊明口供判令重責若干板荷以巨枷游街示衆候再發落一時聞者爲之凛然○省城自交清和節以來晴多雨少天時和暖蠶事大有起色惟節交芒種農民望澤甚殷至本月初十日之夜始大雨傾盆通宵達旦直至次日亭午時始止詩云一寸甘霖一寸金是之謂乎○每屇端陽節各處囹圄例應雇夫洒掃清潔幷購藥物薰燒以恤罪犯所需欵項向由藩庫給發大都假手差胥禁卒輾轉尅扣此事幾等具文自仁和縣藴齋明府蒞任後實事求是親派幕友督飭丁役認眞舉辦幷捐廉添購藥物及紗藥等分給各犯犴狴中受惠殊深本年仍照舊章辦理錢塘縣鄭大令痌瘝在抱遵而行之誠恤囚之美意也 
[上海官塲紀事]  
　　日前蘇州府同子振太守赴吳淞迎接兩廣總督岑雲帥節麾事畢蒞滬小駐行旌昨日赴道縣各署辭行遄回蘇州任所○昨日新授四川龍門道沈幼蘭觀察由京抵滬旋卽命駕赴道轅拜會蘇松太兵備道袁每觀觀察繼至縣署縣主汪大令飭丁擋駕○浙江候補知縣沈鈞甫明府奉署藩司崔方伯委解京餉入都道出申江昨日午刻命駕至縣署拜會汪大令並請派撥民壯至舟次照料○昨日江西候補知縣汪健齋明府至縣署拜會汪大令 
[葡人起解]  
　　日前葡萄牙人蘇閘刃斃木工學徒沈福生本報已迭紀其事昨日午前由澳門派來之三畫巡捕將蘇押登招商局廣大輪船解赴澳門請按察使定罪 
[盜案報縣]  
　　前晚浦東二十四保二十二圖張家樓東首陸家橋左近曹姓所開油坊被盜刦去貨物並洋銀一百五十元並被擊傷店夥三人曹遂於昨日開單投報浦東保甲總巡局請總巡謝岳松明府履勘一面將受傷各夥舁至上海縣署請騐縣主汪瑤庭大令諭候騐明傷痕飭緝贓盜 
[操演水龍]  
　　本月二十俗稱爲分龍日向例各處救火洋龍必於是日會同操演昨日蘇松太兵備道袁海觀觀察先期片請同仁輔元堂董事傳諭各業洋龍赴小南門外大校塲操演幷定於是日率同上海縣汪大令海防同知劉司馬以及文武各員親臨校閱 
[上海縣署瑣案]  
　　粤人劉玉生控召雨樵等勒寫欠據等情前晚縣主汪瑤庭大令升堂研訊劉供光緖二十四年小的與召雨樵馬幹卿等五人在英租界抛球塲合股開設杏林軒丸藥店議定每股出銀二百五十兩共計六股至去年閉歇除資本盡行折耗外尙欠各户洋銀八百餘元小的以任專經理未便推諉獨出理清當將各股合同收回了事至冬間小的被控管押英美租界公廨召糾同鄧桂軒至押所勒令小的繕立欠銀據四紙並將故兄遺下奇馨及萬寳來兩店股份單騙去每帋各資本銀二百五十兩自此奇馨萬寳來兩店召遂自稱係伊一人獨開爲此控陳叩求研訊召供劉糾小的等股開杏林軒時閱四五年並未立有合同亦未算過帪目去歲忽然閉歇伊稱每股虧銀七十兩小的等五股照算應剩銀九百兩劉無力歸還除將奇馨萬寶來兩店股單推與小的外又立期票四紙小的因此代墊洋銀分給各股東此項推股據係劉在杏林軒親筆寫成呈請察閱至去冬管押之事實因誘拐某姓家婢女致被控案當時小的並未前往探望何得揑詞誣控求鑒馬幹卿供詞與召相同大令謂兩造均屬糊塗致多枝節著各邀同鄕公正人將杏林軒帪目算明究虧若干照股均派○長泰米行執事人控船户楊招林承裝漕米中途盜賣三十石前晚大令提訊楊供小的由蘇州承裝漕米三百餘石來滬　出碎米甚多兼之沿途煮食致短若干石今願賠繳惟求大老爺俯念小的貧苦酌量核减感激無涯大令判照價减取洋銀二十元交人保出限五日如數繳楚○浦東張家浜倪鑑明家被劫一案當經拘獲盜犯邱蠟梨一名前晚大令提訊邱供小的係湖北黃陂縣人向在原籍駕駛划船今春三月間武昌人黃老六邀小的駕船來滬四月十一日抵申小泊新閘十三日在打狗橋某茶館遇見同鄕張姓等八人彼此談及由萬老么黃老六二人起意行劫遂於是日乘黃所駕之小船開赴浦東某碼頭時已黃错萬復在碼頭上洋房内喚出四人合共十四人當時萬執腰刀黃執洋槍餘人各執刀棍行二里許小的懼禍欲回萬將刀背加小的頸上張以鐵尺擊腿黃持洋槍逼嚇謂爾若不隨行當卽在此結果性命小的無奈從之又行半里許已至事主門首時交三鼓黃等四人猱升屋上先行入内將門洞開衆遂一擁而入黃拾木棒一根給與小的黃萬兩人看守大門各人入室搶得衣箱首飾箱各一口同出登船解維逕逸隨由張啓視首飾箱取出銀臂釧三雙首飾數十件交黃萬兩人質得洋銀然後按名分派小的得洋銀四元七角尙有假珠花假翠鍋均已抛入浦江箱中所有小銀錢數十枚大洋銀六元亦各人均分十七日小的遂往蘇州祗因腿際被張擊傷其痕尙在叩求明察大令察得腿上果有傷痕著卽釘鐐收禁外監再行核辦 
[南巿捕房紀事]  
　　南匯縣屬六灶鎮人馬景桃前晚十點鐘時行經公義馬頭僻處被衆流氓一擁上前將馬按倒於地口塞棉絮使不能聲張攫取其手上之所帶金戒指四枚及所懸金三事件馬與之爭竟被剌傷頭面始一哄散去馬奔赴捕房控訴捕頭查得公義馬頭裏街並非捕房管轄飭投巡防局禀報○船户蕭文壽承裝煤炭停泊浦濱前日夜半被偷兒殷甫友駕杉板船潛至船旁行竊水巡捕頭陳向榮查見之下連船拘送捕房捕頭令押候移解馬路工程局禀請總辦翁子文太守訊究○積竊張阿三馮阿二前經法界某包探拘獲管押捕房昨日南巿包探黃量海查知二竊在南馬路亦有竊案因告知捕頭赴法界捕房將張馮索回管押候解工程局禀請訊究 
[惠書謝]  
　　昨承上海勸學會惠示日本學政纂要輿地答問各一册商務印書館惠示繡像小說數册一則爲教科必備之書一則　酒後茶餘文人之消遣寄語海内同志皆不可不一瀏覽也率書數言藉鳴謝悃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　東洋東夫羅松松周富口陳如記因驅車違章被巡街捕拘入捕房捕頭移解馬路工程局總辦翁子文太守倩襄讞委員黃衡堂二尹研訊判各責二百板枷號一禮拜○流氓何阿六卽小鐵墩阿六前因冐稱探夥向人索詐爲包探黃量海查獲解經工程局黃二尹研訊屬實枷號在案昨已期滿帶案疏枷交保開釋○鞔工沈晉才在鹽馬頭長興館果腹不知因何與値堂人口角扭毆巡街捕拘入捕房轉解工程局黃二尹判掌頰二十下○萃豐弄吉陞棧夥榮兆蓉拘送竊取紡綢長衫之王阿狗至捕房捕頭移解工程局經黃二尹研訊王供浦東人駕舟餬口住法界某客棧是晚至吉陞棧竊物尙有同夥之馬阿妹偕往現已逸去二尹判責二百板押候限交同黨復訊 
[英美租界晚堂案]  
　　雛妓王絹絹卽雙鳳前投英美租界公廨訴稱不願爲娼請爲超豁當經讞員孫建臣直剌略訊口供飭交官媒看管候提鴇母杜阿水到案訊斷已詳前報前晚將杜提到由直剌升堂研訊王絹絹供與前同杜阿水供稱絹絹之父張林將伊押於小婦人處曾出身價洋銀一百元求恩訊斷張稱實有其事惟無押據現求大老爺作主直剌以張林將親生之女押錢賣娼已　恩斷義絶遂判絹絹發濟良女所留養擇配杜阿水從寛著掌頰一百下張林斥退完案 
[英美租界公堂瑣案]  
　　梵王渡鄕人蘇梅生任梅生陳杏生陳老秀陳老象等前見某西婦之馬車撞倒小孩大肆辱駡其中以陳老象爲尤由包探陳雲忠令地保曹淡華先將蘇等四人送案兹又提到陳老象並蘇等一倂解請訊究原告西婦訴稱老象有病請免究辦惟須罰該鄕鎭洋元以充善舉幷須服禮律師威金生投案請將四鄕人一倂開釋讞員孫建臣直剌商之英總領事署繙譯迪比南君判蘇等四人開釋陳老象暫押著地保赴鄕間酌罰洋元以充善舉並由差帶陳老象至西婦處服禮暫保遵諭而退○包探趙銀河解韓開祥到案禀稱此人行竊曹炳文家衣服一包解請訊辦直剌判責五百板○包探竇如海解曹子卿到案禀稱此人係過犯今又竊取何公館自鳴鐘等物送請究懲直剌判責五百板枷號一月期滿收禁西獄二年○包探王長桂解金阿生到案禀稱此人係過犯今又潛來圖竊送請究懲直剌判責五百板遞解回籍○王包探又解江起松周阿三夏春明到案禀稱三人均係中和棧茶房前午有寓客鄭月恒投捕房訴稱從蕪湖來滬借住六十號房内失竊各物約値洋銀百元由小的同西探往查委非外賊求請訊核鄭投案供稱房門上鎖匙交茶房收管被竊各物請爲究追旋有李雨生投案稱係中和棧執事所用茶房等均有薦保不敢行竊請核直剌以棧中失物咎無可辭從寛判賠洋銀五十元○包探朱桂生解陳記湯到案禀稱此人開設車寓僞用工部局火烙印送請究懲直剌判罰洋銀二百五十元充公 
[法租界公堂瑣案]  
　　孫阿榮蔡阿桂丁阿雙潘定桂兪阿四等五人由吳淞來滬至外國兵船販賣京貨舊物西人以鈔票給付孫等混找銅質洋銀西人投報捕房捕頭飭探將孫等五人拘獲在身畔搜出僞洋銀十餘元昨日一倂解案請訊大令判將孫潘各枷半個月期滿之後責三百板其餘三人各責二百板○吕壽祥禀稱流氓朱小伍仔糾同羽黨十餘人向不相識之途人訛詐兇毆小的解勸反遭遷怒持刃恐嚇當即鳴捕拘入捕房解案請懲朱供向爲庖人家中尙有母妻不敢犯事大令與費繙譯會商著交的實保人不准犯事○某包探禀稱某洋人失竊各贓後在小東門外源來客棧起出原贜該竊現在英界犯案當將窩贜之棧主王子卿及原贓解案請訊王供稱上月某日有人來棧借宿將物件暫寄小的實不知其來歴求鑒大令著送英界公廨與該竊質訊核辦○姚秋堂禀被流氓朱錫咸拐妻捲逃旋經尋獲暫寄虹口胞姊家内兹又被朱誘逃故扭案請追朱供向爲洋行生意住城内二十三鋪與姚妻姘識多年姚因借錢不遂有意朦控大令以朱不應與有夫之婦姘識誘逃著押候將姚妾交出然後核辦○蔣香浦禀稱前日在城河浜失去手巾包一個眼見朱維一將包交與小孩向索不還請追朱供小的適有要用將翎管搬指等物包裏質錢實遭誣指旋據韓東生金際堂等上堂伸訴求准帶出大令准之○王雲泉稱蟻棍周德昌販賣妓女卽被誘逃扭案請追筆據呈電周供此事實係名大棗子者及王德林等經手小的不知其細求鑒大令判周交的實人保去以後不准再販婦女王請追逃妓大令不准○五洲圖考一書爲某西人禀准立案不許翻印兹查有鍾某翻印此書從中漁利鍾住居英界五馬路大興里捕頭飭包探前往協同某包探將書箱一隻並鍾妻施氏帶回捕房昨日解案請訊大令著交保出外限交夫到案再核○奚阿福偕蕭順李弟兄投案禀稱小的之妻及李姓之女均被鄰居羅趙氏勾引捲逃今已尋獲一倂扭案請辦大令判將奚妻蕭氏及李女各掌頰一百下蕭氏著交本夫領去李女交其父領回管束羅趙氏掌頰二百下著具攺過切結存查 
[美租界捕房紀事]  
　　日前虹口五百二十三號華捕某甲及六百六十九號華捕某乙因與漢碧禮路公大酒店主高某積有嫌怨藉端爭閙高投捕房訴知昨日午後倍副捕頭將高與甲乙二捕一倂送至福州路老巡捕房請鮑總捕頭查明核辦○前日傍晚時小工吳阿來在公和祥碼頭與薛阿奎爭攬貨物一言不合大肆兇毆某號印捕見之一倂拘入捕房捕頭以事起細微令各押乞丐牢片刻從寛斥釋 
[蘇省官報]  
　　五月初八日總辦滬甯鐵路候補道潘學祖　院上禀到禀見由山東致祭專祠回候補道曾紀壽辭行回甯常州府德禀辭川沙廳陳禀到調署嘉定縣吳禀辭赴任同知龔心澄赴上海措資通判張炳文由滬見制憲回師範學堂提調候補知州張澮由甯來禀到並謝牌示請補泰州知州缺委署南匯縣戴運寅交缷　務工程局差請補靖江縣馮璋禀辭回武進沙洲差次知縣李輔燡禀知到馬路工程局兼武備學堂監督差兪世球由滬勸辦西省賑捐回禀知開設分局縣丞傅錫璋　辭赴蘇松常鎭本解送日本旱稻榖種並奉委赴無錫江陰潥陽等縣提房捐差卽辭准補松江府知事胡登衡禀謝奉飭赴任典史胡乃張由滬來江陰恊鎭胡忠勝到管帶續備前營補用　司徐誠檀禀辭回宜興防次初九日候補道潘學祖唐眞銓均辭行吳江縣劉禀辭署無錫縣李專丁來省禀謝奉飭調署吳縣知縣事知縣金銓禀知奉委騐收清江河工差錢國選禀知聞訃丁父憂典史唐正祥禀知奉府委赴揚州公幹卽辭漕轅文巡捕萬立鍠武巡捕臧儒林劉壽山均由清江來初十日知府孫葆珪由海運濾局　揭　淇由上海貨捐局來海門直隸廳王禀到崑山縣劉禀到如　縣單禀辭同知何希曾由常昭内河釐局來卽辭知縣汪鳴鳳禀謝奉委軍裝局差吳善　禀知奉藩憲委提蘇松二　地漕欵項差周葆煌禀知奉藩憲委守棍錫金溧陽加收銀兩差即辭直州判胡顯勳禀知奉藩憲委太倉崇寳守提加收銀兩差長洲縣蘇於明日接兼理吳縣印十一日新　縣　禀到昭文縣張禀到委署南匯縣戴禀辭赴任知縣金乙麒由靖江沙洲差次來舒霈由甯來劉恩田禀知赴寗見制憲同知魏汝駉禀知起服回省由直　同四川遺獎過班同知　補叅州張澮禀辭回寗　問于貴之禀知　辦蘇城絲捐今日設局開辦府經歴金　由上海來從九品文煒由京領照起復回省禀到十二日　署漕運總督陸辭行三品銜候補知府舒紹基安徽人由甯來正任通州直隸州汪樹堂由甯來長洲縣蘇禀知接兼理吳縣印吳縣林禀知交缷任事知縣汪鳴鳳禀知到軍裝局差許文　禀知到兼辦善後局文　支放差壽慶慈禀知到藩署積榖文案差龔心沂由上海布捐局來陳其珩禀銷長洲錫金三縣催兌差卽辭赴都引見華德森由海運滬局來縣丞陳毓楠由滬來 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十九年五月初四日京報全錄]  
　　宫門抄諭旨均錄正張○杭嘉湖道崔奏報卸署臬篆接署藩篆日期謝恩摺○浙江鹽運使黃奏報兼署臬篆日期謝恩摺○大臣揣奏屯田緊要工用浩繁懇恩於協籌經費内暫行酌撥以濟急需摺○豫撫張奏查明本年會試年老舉人名數摺○吉林將軍長奏短征阿勒楚喀土稅請免賠繳緣由片 
二品銜署理浙江布政使杭嘉湖道奴才崔永安跪奏爲恭摺具報奴才卸署臬篆接署藩篆日期叩謝天恩恭摺仰祈聖鑒事竊奴才於光緖二十九年四月初六日在署臬司任内接奉護撫臣翁曾桂行知以遵旨接護撫篆所遺藩司篆務奉委奴才署理隨將浙江布政使印信文卷飭交前來遵卽於是日恭設香案望闕叩頭祗領任事並交卸臬司篆務伏念奴才漢軍世僕知識迂疎由詞曹而出掌文衡歴成均而備員講讀旋蒙簡畀累任監司臬事暫陳方愧莫酬乎涓壤藩條權綰倍深致惕於冰淵查浙省係江海要區藩司爲旬宣重寄籌欵以恤民爲本利用尤貴厚生圖治以察吏爲先安内乃能靖外奴才禱昧懼弗克勝惟有勉竭愚誠隨時隨事禀商護撫臣認眞辦理不敢以暫攝篆務稍涉因循以期仰答高厚鴻慈於萬一所有奴才卸署臬篆接署藩篆日期並感激下忱理合恭摺叩謝天恩伏乞皇太后皇上聖鑒謹奏奉原批知道了欽此 
二品頂戴兼署浙江按察使鹽運使調補兩淮鹽運使臣黃祖絡跪奏爲恭報微臣兼署臬篆日期叩謝天恩仰祈聖鑒事竊臣於光緖二十九年四月初六日在浙江鹽運使任内奉護理巡撫臣翁曾桂行知以署安察使崔永安現經委署藩司所遺臬司篆務委臣兼署並准署臬司崔永安將印信文卷移交前來遵卽於是日恭設香案望闕叩頭祇領任事伏念臣西江下士農部備屬歴任監司屢權藩臬深愧鹺綱之忝領又叨簡命之量移未赴淮揚尙留杭會兼陳臬事彌切悚惶舊轍重尋難冀收就熟驾輕之效臨深自惕殊慮乏統籌兼顧之才臬司職在提刑浙省地居瀕海外交家治執法不外乎持平内政當修安民莫先於除暴如臣檮昧稱職爲難惟有殫竭愚誠力圖整頓隨時隨事禀商護撫臣認眞經理不敢以暫時攝篆稍涉因循以期仰答高厚鴻慈於萬一所有微臣兼署臬篆日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
奴才瑞洵跪奏爲屯田緊要工用浩繁借墊已多力難爲繼籲懇天恩敕下户部先於允恊籌邊經費暫行酌量撥給以濟急需期收成效繕摺具陳仰祈聖鑒事竊布倫托海創修渠工曁布置開屯一切事家並籽糧係由加種駝隻借用蒙旗期節採運之費各緣由經於上年十一月二十六日具摺陳奏復聲明一切用欵均係奴才設法騰挪借墊支用不貲等情本年正月二十六日遞回奉硃批著卽督飭認眞經理務收成效欽此仰承訓誨之切責望之殷奴才敢不勉竭庸愚少圖報稱自當督飭承辦各員實方　營殫心辦理不使稍有懈怠功敗垂成雖在病中亦復未忘申儆現據屯田局禀報已於三月初四日復行開工將未完渠道接續興修其開種　辦事宜亦赶緊預備惟是需用一切甚屬不敷去年設局以後所需工料採買轉運已支用八千數百兩之數而布置開屯製購農具耕牛駝馬駄運籽糧　駝幫價採買糧糈種種用項又已用過一萬四千餘兩至該局月需甎茶糧麫或目科布多解濟或由吉城瑪纳斯一帶雇運脚價尤昻加以目下工作方急添調蒙兵招募民勇糧餉彌益增多凡兹在在需貲若不預籌接濟恐無以覩成功而速集事懇請核辦等情前來奴才查布倫托海屯田當同治年間曾頒部帑 
特派重臣竟以辦明無方終歸寢罷此次重新修舉乃仰體聖　興屯實基事期必就不敢因循現在工作大興動支頗鉅庫儲夙非豐裕旣無可挪巿商早罄蓋藏又難再借况奴才已因病乞休益覺無術持籌空嗟仰屋前閱邸鈔陜西省籌辦水利擬懇劃留部欵十萬兩先用濟工奉旨照請欽遵有案兹科布多事同一律工程固無彼之詎工欵亦無彼之多奴才去年遵旨估計辦事需用經費酌數撥奏奉户部議准布倫托海開辦屯田一切用欵需銀四萬兩許俟各省將衛所屯田契價一事清查舉辦集有成數卽由部分撤作爲開辦經費諷尙不知各省辦理如何所繳價卽未必通行而稅契爲國家令典萬無不能辦成之理若照衛屯二十五萬餘頃計之並應可得鉅欵此時當已陸續查報候撥奴才謹擬先向户部請借銀四萬兩權濟屯工之急仍由户部將來於籌邊經費内扣還清欵此仍原估之數於度支非有所耗而於邊郵屯墾得助其成所益非細度部臣力顧大局不遺餘力邊鄙必能體諒奴才竭蹶之形與窮邉迫切之需也第屯工方棘待欵稽時查前由户部令山西削撥收還阿爾泰山安插哈民經費銀五萬兩前已派員赴領不日卽當解到只可先於此項暫行挪用俟此次請撥屯費到日卽爲歸期於開墾安民兩無躭誤合無仰懇天恩勅部照撥俾屯工不至中輟邊利得以早興地方幸甚奴才實因現時籌無可籌借無可借重以諭旨一再責成深恐以絀費誤工有負委任用敢爲此無厭之請謹繕摺具陳伏乞皇太后皇上聖鑒訓示無任悚切待命之至謹奏奉硃批户部議奏欽此 
知　舉調補廣東巡撫河南巡撫臣張人駿跪奏爲查明本年會試年老舉人名數恭摺奏聞仰祈聖鑒事竊查科塲條例内開會試三塲完竣未經中式之年老舉人由知貢舉聞單奏請恩賞等語本年舉行辛丑壬寅恩正倂科會試臣將三塲完竣年逾百歲及九十八十以上者共二十一名開單查明禮部年歲相符今榜發未經中式謹循例奏請恩施欽惟我皇上典重求賢禮　養老 
温綸　布黎元深望闕之忱慶榜宏開耆宿荷引年之典伏念年老舉人王允清等螢案功深鵬程願阻青年肄業甫分桂籍之榮皓首觀光冀與杏筵之選叨陪秋榜來試春闈臣貢舉忝膺典章群考漢室興廉舉孝辟賢因以掄才虞廷憲德乞言訪道尤殷尙齒矧恩科與正科並舉廣推錫羡之隆恩中學偕西學同興仰沐右文之盛治該舉人等風　竟藝雲路欣膽敢臚列夫姓名冀同邀夫寵賚　髮而澤霑雨露洵古來儒術之榮白頭而運際風雲表聖世耆英之瑞謹繕清單恭呈御覽並請旨飭交禮部照例辦理所有查明年老舉人名數緣由理合恭摺具陳伏乞皇太后皇上聖鑒訓示謹奏奉硃批禮部議奏單倂發欽此 
長順片再查阿勒楚喀土稅每年額徴銀一千九百五十四兩六錢七分五釐按年均經照額徴解抵充俸餉造册報部歴辦在案兹准阿勒楚喀副都統違桂咨稱光緖二十六年正月起至十二月底止連　計十三個月内除至五月間卽得中外失和之信商販裏足稅課無從徴收七月二十三日商民逃避一空迨至十一月十二日始行設局開徵計共徵收土稅銀二百四十四兩二錢九分六釐八毫一絲三忽按照定額短徵銀一千七百十兩三錢七分八釐一絲七忽委因阿城地方從前徵收土稅春夏收項寥寥每到秋季始見起色至冬江河封凍商販暢行方能興旺光緖二十六年突遭兵燹商販不前以致土稅减收並非委員經徵不力亦無侵蝕中飽以多報少情弊請免賠繳等情造册咨請天恩俯准寛免飭部立案俟奉到硃批再將該處徵收土稅銀兩數目造册送部查核理合附片陳明伏乞聖鑒訓示謹奏奉硃批户部知道欽此 
 
 

Page 14

 
 
[光緖二十九年五月初五日京報全錄]  
　　宫門抄諭旨均錄正張○直隸總督袁奏遵旨查明治中知州被叅各欵據實覆陳摺○熱河都統錫奏代理知州骫法營私據實嚴參片○護浙撫翁奏察看知府堪以補用片 
太子少保北洋大臣直隷總督臣袁世凱跪奏爲查明治中知州等官被參各欵據實覆陳恭摺仰祈聖鑒事竊臣承准軍機大臣字寄光緖二十八年十二月十九日奉上諭有人奏順天府治中孫壽臣庸劣貪汚鑽營干進據實糾叅一摺另片奏前署通州知州吳兆毅嗜好甚深公務廢弛在用匪人聲名貪劣請一倂飭查等語著袁世凱按照所叅各節確切查明據實具奏毋稍徇隱原摺片均著抄給閱看等因欽此當飭臬司楊士驤通永道陳啓泰按照所叅各欵分别確查兹據派員查訪明確由該司道核明先後禀覆前來臣逐加覆核如原參順天府治中孫壽臣前任通州於洋兵據城時前二日潛避牛欄山復轉徙至燕郊向各當鋪婪索多金逗留不返經日本官兵扭回州城一切詞訟非賄不行一節查洋兵到通之日各官紛紛避徙不止孫壽臣一人燕郊原有義和和順當鋪兩座孫壽臣經過其地寄存義和當洋槍二桿事後取回幷無婪索多金情事取有該二當商甘結嗣由日本派兵將孫壽臣接回州城商辦公事尙屬和平相待所稱詞訟非賄不行幷未指明何案行賄何人無從根查又原叅日本　捕匪盜送州懲處該員屢次賄徵釋放一節查是年十一月間日本司令部送交州署卞佩如及蘇全洪兩案審係藉勢嚇詐蘇全洪情節較重業經日本人將其槍斃卞佩如情節稍輕由孫壽臣訊責枷滿釋放並非賄賣又原叅通州殉難男婦經紳民陸續赴州呈報該員縱令書吏刁難勒索遂多隱忍湮沒一節查通州殉難男婦孫壽臣任内經附生胡寶善等陸續禀報一百零四名捕盜營韓國忠禀報七十八名候選巡檢陳其昌禀報十名都司耿兆秋移報弁兵十一名均經孫壽臣詳辦請卹幷無縱令書吏刁難勒索情弊又原叅教士指拿拳首果姓毛姓胡姓梁姓罰賠銀一萬二千兩該員僅付教士銀五千兩其餘盡飽私橐民怨沸騰一節查該縣議賠教欵内有拳首果六胡一梁九共罰繳通平銀一萬二千七百兩除撥補各村賠欵不敷銀一千五兩墊解殺害印度官賠銀三百五十兩交都教士銀四千七百兩外餘均歸入撫卹被害教民發喪修墳立碑及支應洋差動用均有册卷可查似不能擅飽私槖又原參該員離任後夤緣入洋務局嗣又營謀署理治中今竟補實因係兼尹同鄕前會蒙保才堪應變一節查孫壽臣交卸通州下値順天府洋務局差委需員孫壽臣係多年老吏前任府尹委令在局當差積有資勞亦遂委署治中本州縣應升之缺孫壽臣署事以來措置裕如補亦合例並無夤緣鑽謀實據此查明孫壽臣被叅各欵之實在情形也又如原參署通州知州吳兆毅嗜好甚深公務廢弛聲名貪劣一節查吳兆毅前於光緖二十七年委署通州時値大亂粗平善後諸務棼如亂絲如商辦教案籌償賠欵數鉅期迫事甚棘手前州孫壽臣未了各案皆經吳兆毅竭力磋磨設法辦結提督馬玉崑移駐通城建署設防因見吳兆毅辦事尙有條理派令兼充發審營務處事益冗雜本署公牘及審理詞訟日不暇給不得不繼之以夜每至三四更後甫能畢事或因就寢稍遲　外人欵有嗜好然迹其處事之勤應機之速斷非深於嗜好者所能且彼時一切新政考成綦嚴道廳同城視察切近公務並未廢弛在任年餘官聲尙姨並無貪劣之稱又原叅候補縣丞劉克勤本係天津無賴盤踞州署遇事持承修道把署工程挪用文廟所存木料升任通永道發銀六千兩僅用二千餘兩刻扣四千兩與該州朋分入已一節查劉克勤係浙江山陰縣原籍報捐典史在順候補向分東路廳差委並非候補縣丞上年因恭辦東陵大差通州爲京外首站事極繁重吳兆毅禀蒙總局札委劉克勤在通幫辦幷令暫襄帪房數日旣非幕友亦未信任差竣辭退幷無盤踞州署之事至承修道署因亂後料缺價昻人忙工貴原估需欵尙鉅臬司楊士驤前在通永道任内迭經駁州飭令核實撙節减無可減始估定工料銀六千八百餘兩寔無浮冐嗣經善後局撥銀六千兩由道　州招募匠頭議令包辦卽有攙用舊木亦係匠頭自行採買若謂以文廟木料挪於道署包辦之工官紳皆所不願事可信其必無迨工竣册報均照原估實用實銷其不敷銀兩未許續領實由吳兆毅賠墊何能侵漁所發工欵有匠頭領狀可查更非劉克勤所能把持尅扣惟劉克勤並非通州幕友亦查無實在劣迹可指第久在東路廳當差平日聲名狼藉未便稍事姑容又原叅順天府撥欵三千兩交該州賑撫通州災民該員僅在賈家疃敷衍散放伍六百兩餘欵盡入私槖一節查此項撫欵吳兆毅實已振撫過馬家隄等三十八村此外尙有前營一村當拳匪攻擊賈家疃時適當其衝被災最重禀請善後局發銀振卹係屬兩事事竣分别造册報銷原叅謂餘欵盡入私槖自係傳聞之誤又原奏修理文廟通永道籌欵一千兩交通州紳十該員向紳士挪用數百兩迄未歸清一節查此項工程本由紳士禀請原估銀一千八百餘兩僅由道籌發銀一千兩交該州紳董李鏞等具領興辦因工欵不繼幾致停輟而時近春祭工難延緩經吳兆毅會商李鏞等勸令京通紳士量力捐助以全要工因各紳已捐未交緩不濟急又經吳兆毅商明紳董暫由前道捐存州庫備充善舉欵内撥借銀五百兩藉應急需議俟紳捐交齊發還歸欵曾據詳道批准有案原叅謂其向紳士挪用數百或卽因此訛傳又原叅土匪擾害鄕村經該員力求交州辦理旋卽賄縱各村具呈力請重辦該員置之不理一節查武營拏獲匪徒一經送交地方審辦往往牽於例案非贓証確鑿不能據以詳辦不比武營可以軍法從事故原送匪犯趙七韓三兩案均經馬玉崑向州提去正法而匪犯邵十等四名一案賈珍土萬枝一案劉二等一案邢瑞一案楊五一案戴老一案或尙在嚴押或飭取妥保或分别開釋均係衡情辦理並非賄縱此查明吳兆毅被叅各欵之實在情形也臣查治中孫壽臣前署通州知州吳兆毅被叅各欵旣據該司遣派員逐一查明均無劣迹應請毋庸置議惟候補典史劉克勤在東路廳當差平日聲名狼藉應請旨卽行革職以肅官方所有遵旨查明緣由理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
錫良片再前因試署平泉州知州陳賡颺恣意婪索罔恤民艱奏叅革職查有試用知縣張兆棟年力富强檄飭前往代理當經諄諄告　砥礪廉隅毋蹈覆轍慮其赴任拮据撥予川資又以該州曁圍塲　平豐甯建昌五屬或到任未久或地方瘠苦奏准化私爲公之春秋卯規及津貼銀兩須俟秋季方能收領恐各員目前辦公支絀禔前自四月起每闕另行月給津貼銀二百兩在奴才似亦勵勉備至體恤無遺乃該代理州初到任時尙知循謹一聞奴才調任將去以爲無暇考察屬吏竟敢大張筵宴索取商民到任規禮京錢三千八百餘緡迨知奴才已有風聞復敢藉禀出入欵爲由朦朧請示此巧黠貪鄙行同穿窬實屬不堪造就未便稍　姑容貽爲民害並據該管道府查明揭叅前來除撤任委員接署並一面飭府派員追提所收陋規充公外相應請旨將代理平泉州試用知縣張兆棟即行革職以儆官邪是否有當理合附片具陳伏乞聖鑒訓示謹奏奉硃批著照所請該部知道欽此 
翁曾桂片再捐納試用知府到省後一年期滿例應察看才具分别補用歴經遵辦在案兹查有新海防例試用知府宗舜年試看一年期滿由藩臬兩司會詳到院前護撫臣誠勳未及核辦移交前來臣到任未及三月例不加考惟察看該員堪以留省照例補用除咨部查照外理合會同兼署閩浙總督臣崇善附片陳明伏乞聖鑒謹奏奉硃批吏部知道欽此 
 
