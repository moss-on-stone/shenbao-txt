# 1899 - 55 - 4909293

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印三國志出售] [  圖書集成局啓]  
　　重字演義一書意主忠義旨歸勸懲雖近稗官小説之所爲而語皆有本足與正史叅觀其筆墨之快心思之　久已膾炙人口本局現用新鎧鉛三國爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取司也此佈 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敢而柱窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意胲八角○中國度支考二卷詳稽奏藉　舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主普爲　有德則樂興華秘　敬告司徒三角半○中東戰紀本未一圆半續編七角文學興國策二角三書倂售二圓均與先譯之奉西新史攬要時事暫論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購圖書集成局啓 
[論中國使節所在宜留意人才]  
　　國家之强弱人才爲之人才之盛衰卿相主之古之人旁求俊乂物色風塵雖在空山窮谷之中泌水衡門之下苟其人果能甯靜致遠淡泊明志或有一才一技之長超乎流俗卽加以不次之拔擢故傳説舉於版築膠鬲舉於魚鹽管夷吾舉於士孫叔敖舉於海百里奚舉於巿他如太公釣渭伊尹耕莘甯戚飯牛原其發跡之始皆不在盈廷之師錫衆口之先容也今者我國家誠求賢若渴矣有志之士亦可如錐處囊中其末立見矣計京師江南湖廣廣東有同文館武　水師陸師各學堂天津有逹成館上海有廣方言館三等學堂師範學堂栽培寒畯不遺餘力我知必有出類拔萃者　起於其間以拯艱危而維時局然搜求於區夏之中仍不免方隅之限也不若就留寓外洋之華人中擇子弟之　穎　由出使大臣裁成樂育蔚爲有用之才蓋此輩久習外洋風俗幼卽與彼都人士周旋晉接默化濳移久而久之語言　見漸與洋人息息相通故一爲陶鎔其氣質變化其性情喻之以戴天履土之義朂之以尊君親上之忱安知無一二髦士足以備我國家于城腹心者乎而卒未聞有朝舉一人焉拔其尤暮取一人焉拔其尤者何哉豈英才之不世出歟夫亦有樂育英才之責者未經留意及之耳僕試卽往籍而証之古者由余出於戎楚材用於晉金日碑忠於漢千古傳爲美談彼以異域之材猶且樂爲我用豈有我國之僑居異域者反不可悉心羅致陶鑄焉以成不世之才乎目今新舊金山約有華人二三十萬呂宋新加坡各數萬此外美之紐約日之古巴日本之横濵諸處合而計之何止百餘萬似此總總林林中豈無能自振拔忠得一當以報効朝廷者祗以壅於上門無由一伸其志耳觀於昔年崔星使奏請嘉獎出洋華人一案卽可知此中之未嘗無人現在中國旣大開學堂廣爲培植則星軺所至亦何妨各設學塾就近延西儒爲之督課仿照泰西章程男女皆得入學有七歲不入小學者責其父兄吾知數年以後雖不能如泰西之人盡識字然亦可免目不識丁之誚矣而其中出類拔萃者大可儲諸夾袋貢之廟堂東箭南金廣加搜采果如是也才爲世出世亦需才鍾毓之奇大之將蔚爲國器小之亦可超軼羣倫他日皇華述職挾棟梁楨幹以俱來豈不益增旌節之輝而引爲寰瀛之佳話也哉語曰十年樹木百年樹人孔子曰德之流行速於置郵而傳命是所望於銜命而出銜命而入之袞袞諸公已 
[英人謀藏]  
　　香港士蔑西字報云英國統兵官滑地路氏致書英忌利士曼報館論及開藏事略云近有絶妙機會先從印度緬甸中國三面詳審西藏之形勝及讀去年列度路君所撰論説知西藏大有益於英國與僕所持西藏宜歸英國之説相符但僕之所見更爲全備必不致於半途而廢繼又繁徵博引指出西藏大有被俄蠶食之憂苟將版宇付與俄人則英人所得印緬華三處之利勢必被其阻抑若英人知機宜先取之以免後患然後開通鐵路由印度緬甸直逹西藏腹地并分支路至揚子江一帶庶商務可以大興且藏中金礦現因惑於風水之説未經開採然其利實甲於天下且山水清幽能與瑞士嫓美天氣亦甚合歐洲人居處至論攻取之難易則目下西藏雖有守禦實難抵制利砲精兵英人若知而不取一旦入俄人或揑蒲路人之手悔之晚矣昔時西藏民人强悍好殺近數百年歴被僧人苛待鋭氣漸已消磨今無正額兵丁又無新法軍器英廷祗須調一二隊精兵前往卽可直逼喇沙地方也 
[協力拒法]  
　　日本西字報云法國要挾中國增廣上海租界英國曾力阻其謀日廷聞之卽電飭駐京使臣與英使臣合力以阻美國亦有聨合英日以拒法人之意泰晤士報則言駐京美使臣已奏知美廷言中國見英美不允法人要挾故已實力拒之矣 
[法得印埠]  
　　越南西貢埠法字報登孟買所發電音其大略謂印度孖吉酋長已將濵批埭沙口岸讓與法人營建煤棧以供來往兵艦之困乏 
[擬設銀行]  
　　天津國聞報云邇日傳聞比法德三國諸大銀行主人擬合設一銀行以通贸易名之曰比華銀行共集資本英金一百二十萬磅 
[助剿述聞]  
　　漢口訪事人云聞渦陽餘匪現有竄至河南境内者鄂省唇齒相依大吏恐若輩滋蔓難圖有調勇協同往剿之信惟尚未知確否也 
[愍不畏死]  
　　安慶訪事友人云渦陽土匪肅清之後撫憲鄧小赤中丞籌撥巨欵委員前往振撫新正初十日王直刺文慶由行營回省中丞遂委赴鳳潁各屬辦理善後事宜近有自彼處來者言及牛劉二匪倡亂之初其黨祗數百人首陷龍山營肆行刼掠越日愈聚愈多脅從至數千人有王家寨男婦老幼一千數百名口聚族而居不願從賊堅壁固守匪黨惡其異已立卽攻破據爲巢穴併將闔寨之人悉數殺害自此威聲大震附近居民聞之股慄相率附從以致勢益猖狂分擾各州縣其頭目約共十餘人各踞一方任意刼殺嗣經徐州官軍直搗王家寨殺斃匪徒六七百名又得各路大兵雲集匪衆始知力不能敵紛紛鼠竄刻下大股雖已蕩平然散匿村落間者尚不乏人蓋若輩均係游勇及 
 
 

Page 2

 
 
無業窮民無可謀生仍難馴其野性新任渦陽縣王大令樹鼎會同營弁搜剿餘孽不遺餘力聞有被獲之匪經大令再三開導諭令改過從善匪答稱我等無衣無食生機將絶無可自新若蒙恩釋勢必流落無歸復萌故熊願卽就戮以了此生近來每日必獲數人或十餘人皆視死如歸無稍畏縮吁其愚可惡其情亦可憫矣是役也自匪𦦨初熾戕害士民及後官軍剿洗搜緝餘黨並其自相殺害者約計前後不下萬人屍横遍野流血成河亦一大刼數也 
[移關姑誌]  
　　漢口訪事人云西人傳述德人在漢口英界之後購買地基開闢碼頭無奈幅員太隘擬將下關一概購入方可擴充按下關原爲稽查行船而設若果此議非虚則關須移至盛家磯畔矣 
[德藩抵厦]  
　　厦門采訪友人云德國親王亨利於新正初七日由香港乘某兵艦至厦門德領事官梅澤君函致提道憲内開此次敝國親王便道來厦遊歴不勞供張亦不拜客小駐一二禮拜卽須往他埠云云因之砲臺並未升砲以迎 
[鐵路述聞]  
　　漢口訪事人云漢口鐵路發軔於通濟門外刻已接至楊湖計長三十里寓漢西人每於午餐之後高駕馬車馳騁其間聞須再由楊湖築起至信陽縣全工始可告竣也 
[運轅開庫]  
　　杭州采訪友人云兩浙鹽運司署自去臘封庫後暫停收放銀兩兹者運司世都轉示期正月十六日開庫先期各書吏衣冠伺候吉時旣届都轉命駕親臨由庫大使及首領官仁和塲大使肅入官廳隨飭啟庫門鎖鑰虔備牲醴致祭庫神行一跪三叩禮禮畢升座各官叅謁如儀書吏亦以次叩賀隨將應收應放之銀如數開兑 
[學堂落成]  
　　天津訪事人云俄文學堂創於乙未歲中東和議告成之後向附於機器局内前年俄國親王來聘請於前北洋大臣王　帥復經俄商薩寳實行主人於梁家園營門外捐地若干畝以爲堂基去春榮中堂蒞任北洋旋於夏間飭總辦藩觀察繪圖計值鳩工庀材迨客臘落成今正某日將各學生遷入與北洋大學堂遥遥柑對從此磋磨切琢生當共爲解語之參軍矣 
[孝感火警]  
　　漢口訪事人云有自孝感來者述及本處西鄉某農民家於正月初十日午前因賭遺火焚去房屋三十餘間當火勢正熾時某媪不及逃避葬身火穴亦云慘矣 
[鄂省官塲紀事]  
　　漢口訪事人云漢口禮智司曹蘭舫少尹别有差遣遺缺以仁義司許銓齋二尹署理所遺仁義司一缺尚不知派委何人也○鄂省兩湖書院添設東文學塾楚督張香帥在東瀛聘就教習根岸君古井君及繙譯太原君於某日乘輪船抵漢旋卽渡江謁見香帥諏吉進院 
[雲津雜俎]  
　　天津訪事人云前者西商興基公司擇地東郭營建房屋招賃女閭一時燕燕鶯鶯皆以此爲樂土津郡紳士以其悮人子弟也於去臘聨名具控層累而上由縣而府而道以及北洋大臣復於黄羊祀灶之翌日乘榮中堂旌節過津遞禀聲訴於是青樓妙選出谷遷喬但以網羅一旦弛張則燕子仍有歸來之日芳心脉脉私冀重臨詎料竟雷厲風行由府縣官出示驅逐道憲復飭保甲局清查務令野草閒花根株盡絶龜公鴇母始知此間不可再居而公司房屋遂一律加以屈戍刻已核减租金無論住家鋪户每間每月祗取津錢二千五百文較前約减十分之西但是處人稀地僻不識有無住户來此卜居耳○旅居津郡之各省同鄉官商例於新正行圑拜之禮屈指人數以江浙爲最多本届江蘇定於十三日浙江定於十六日各於會館圑拜並聞北洋大臣裕壽帥亦擬於十八日肆筵設席邀請駐津各國官商飲藉以聨中外之睦誼云 
[珠海春光]  
　　昨日廣東訪事人貽書本館云日内藩轅奉到部文調補南海縣楊大令鎭榮調補番禺縣劉大令秉奎均經覆准因卽飭赴新任履新之期當在月杪也○清平約圑防局設立多年迪隆里亦歸所轄兹者紳士以迪隆里及塘魚欄大巷口娼寮愈夥不免有無賴地棍滋生事端擬另設一局抽各倡寮及水爐捐爲經費禀請南海縣出示開辦縣主以舉辦圑練回爲切要之圖惟議抽經費衆情果否允恊並有無窒礙之處俟照會圑練總局確查具覆以定從違嗣清平約各街以本局開辦圑防之後地方均能安堵至議抽水爐經費恐啓爭端衆情並未允洽且辦圑而取費於娼寮無論所抽無幾且名亦不正據實赴縣禀陳縣主遂諭令毋庸置議○粤省久旱各憲於正月初五日設壇求雨至初七日之夜細雨濛濛三鼓後檐溜如繩　淙不絶翌日仍陰雨連綿雖未能溝澮亦皆盈而各處井泉均能汲飲農民皆歡忭無涯矣○粤俗每届新年卽有遊手無賴之徒沿門歛錢爲舞獅之舉地方官雖出示禁阻而若輩視若岡聞城西黄沙新橋逢慶新街多有人至各家勸捐至初四日晚是處北帝後街關宅被賊撬門而入失去贓物甚多初六夜與關宅相離四五家之朱宅亦被賊竊去衣服説者謂舉行勝會最足招致匪人其信然歟○新正以來城廂内外各處餅肆茶樓均未開巿聞因東夥分帳不均之故現擬重立新章也○燈巿爲旗人之一春出息今年元旦及人日皆天氣晴和故燈巿無不利巿三倍○城西花埭遊客最爲繁盛珠船畫舫密比如林緑女紅男往來如織日來牡丹盛放每朶祇值小洋銀一角是亦往年所未有也 
[翼軫星光]  
　　江西訪事人云距廬陵縣城二十里之某村落有某甲者於去歲臘月某日失去各物疑鄰人某乙所竊赴縣禀控縣主某明府飭捕役協同親兵至鄉拘乙讯追乙家素豐鄉人皆謂其必不作賊而親兵捕役恃有官符任意羅唣鄉人不服頃刻聚至數百人將親兵髮辫割去送官請究説者謂此事之起皆由於甲罪魁禍首想必有以治之也○省垣人烟稠密良莠不齊竊案重重殊破難獲上年熊姓家被竊禀縣禀府贓賊兩沈去臘復禀奉藩憲張筱船方伯批示據呈該職員家先後兩次被賊竊去衣飾多贓報縣飭捕跴緝至今尚未破獲實屬玩延可恶仰南昌府速飭新建縣選派幹役勒限嚴緝此案贓賊務獲究追詳辦並將縣役王發等有無在附近貢院背地方賭錢串竊情事仰卽提訊察究毋稍縱延切切○去冬省垣務實學堂經總辦黄幼農觀察延聘彭君燦昌施君仁耀爲英文教習龔君渭琳爲法文教習朱大令壽慈歐陽明經昱爲華文教習先由各府州考取十四歲以上至二十歲之學生送省後由學堂甄别一次録取六十二名留堂肄業如各府州招考人數或有不齊叅用上年府考列前十名者不論已進未進祗視年限相符再行送省甄别以免濫竽其課程分内政外交理財經武格致考工六門各就質性所近專習一門仍以中國經史文藝爲體想有志實學者當于于而至爲國家儲楨榦之材也 
[京江春泛]  
　　鎭江訪事友人云近日常鎭通海道長久山觀察以時事多艱深恐土匪勾煽爲亂商請長江水師提督黄芍巖宮保撥派砲船多艘分泊鮎魚套丹徒七濠等處並飭江勝軍各營駐紥南門京峴山各要隘嚴密巡防以資鎭懾○揚州府沈碧香太守前赴金閶叩賀大憲年禧本月十七日貓晴轉午時返斾過鎭拜會各當道旋卽遄回任所○獻歲以來賭風大熾關道憲長久山觀察面諭丹徒縣及水陸總巡保甲各員出示嚴禁故巿上各賭攤刻已收拾盡凈然陽奉陰違者仍不能免十七日江口某成衣店開塲聚賭正在呼么喝六之際忽有身穿號掛者三人排闥而入大呼捉賭賭徒膽戰心驚紛紛逃逸勇丁遂將店主拘獲帶回保甲局禀明局員訊問之下判笞八百板　以巨枷遊街示衆經此一番懲創不知若輩其能觸目驚心稍知歛跡乎○南濡書院爲人才薈萃之處每届新正例由道憲示期甄别今歲長久山觀察定於本月二十四日考試肄業生童多士聞之皆磨厲以須躍躍欲試○試燈風裏少年選事之徒製就各燈爭奇鬥巧豪情勝概未始不足以點綴昇平近者 
 
 

Page 3

 
 
七濠口商民紥成龍馬獅象各燈鬥角鈎心玲瓏透剔自元宵節起連夜遊行賽舞五光十色璀璨陸離幾令觀者目炫神駭更有採蓮船一艘錦纜牙檣琉璃洞澈中坐十七八女郎修蛾淡掃妝束妖嬌遠望之如初日芙蓉摇曵於紅橋緑水間歌聲清脆雖郭家芍藥鄭氏攖桃亦不是過鎭郡紅男緑女渡江往觀者駢肩接踵然因此失事者亦往往而有十七日夕陽西墜時有一划船載客二十餘人觀燈而返行至江中狂風忽起浪湧如山舟子支持不往翻入波心經救生船户將人撈起檢點之下尚少十一人想已入鮫宮深處矣諺云樂極生悲此之謂乎○統領南字全專兼署揚州營叅將張春園叅戎前赴姑蘇賀歲十七日事畢用小火輪船帶官舫抵京口小泊官馬頭命駕登岸往各衙門拜謁十八日辰刻卽揚帆渡江向二十四橋畔進發矣 
[闢埠查章]  
　　湖南岳州准開通商口岸楚督張香帥委湖南特用道張子遇觀察鴻順辦理一切事宜觀察奉文後束裝來滬小駐法界名利客棧連日拜謁各當道查取新關税章及開埠通商條約又徧謁寓滬著名各西商詳詢贸易情形聞限於二月中旬開埠故觀察小作勾留卽當命駕遄返也 
[守提要案]  
　　去臘上海縣署待質所押犯方子林被錢四榮發瘋擊斃一案現經江蘇臬司朱竹石廉訪察核縣中申禀情形頗滋疑竇因札飭松江府濮紫泉太守親提全案人証研訊禀復並飭提淮揚公所董事茅彥良等控縣署家丁胡姓朦蔽弄權一案質訊詳報昨日太守已專差到申守提矣 
[飭查成案]  
　　日本某僧近在金陵建立寺院爲諷經之所日總領事面請蘇州關道憲桐子霑觀察給示保護觀察據情禀請撫憲德中丞核示施行中丞飭查租界中有無成案斟酌辦理桐觀察遂咨請江海關道蔡和甫觀察飭查咨復再行定奪 
[移請協緝]  
　　本邑西門外萬生泰糖果店内某姓老婦被盜勒斃失物甚多報經縣主王大令騐勘後飭缉兇犯至今未獲前日下午飭捕役柴樛徐文速卽恊同原差赶缉兇犯獲到者賞洋銀一百元並勘得此案情形應照盜案查辦城汛張縵雲千戎本有巡查防堵之責故特移請訂期同往勘視俾合力查緝以免兇人漏網並擬將該店出案情形繪圖貼説詳明上憲並移請英法租界會審公堂讞員鄭朱兩明府派包探一體協拿 
[明府拜客]  
　　昨日午時前署崇明縣竇甸膏明府乘輿命駕入城至上海縣署拜會縣主王欣甫大令由大令延入花廳茗談良久始興辭而别 
[法界火警]  
　　昨日午初本邑小東門外大街同興酒肆午炊遺火霎時冐穿屋頂炎炎之勢無異燎原捕房鳴鐘報警法界皮帶車首先馳至置自來水龍頭上竭力狂噴火勢得以稍殺俄而英界各洋龍及救火會西人聞警畢集帮同施救約歴一點鐘時火始熄滅是役也計共焚去門面二間延及鄰居富貴樓烟館幸尚無甚大損惟内進泰和客棧等家均付一炬約燬樓房十餘幢 
[裁汰工資]  
　　法租界包探雇用夥役向無定額亦無薪銀去年春間法總領事白藻泰君商之工部局總董每名月給薪水銀三兩以三十名爲限現在新舉首董蒂羅君以經費不敷將此欵裁汰自本年西歴三月一號爲始仍不給工資 
[會訊皮案]  
　　奥商瑞嘉洋行投該管領事署控韓庭記延不交貨奥領事遂函致英界公廨訂於昨日午後與讞員鄭瀚生大令會訊原告西人供稱前者向韓姓定買頭號牛皮一百擔二號五十擔迄今日久延不交貨求卽究追韓庭記供無錫人開設牛皮作與瑞嘉洋人向無交易去冬九月某日小的在平和洋行棧房出貨瑞嘉西人見堆存牛皮數百擔遂向小的購買訂立合同以一月爲期至九月十九日送去頭號牛皮五十擔洋人嫌貨不佳挑揀六擔零三十斤第二次又送去九十擔祗揀九擔小的以其過於挑剔因卽囑其另購刻下皮價飛漲故又向小的索貨但退還之牛皮小的卽售與某洋行均照頭號價值中西官互商之下判令將韓庭記交保出外倩某洋行將所買之牛皮開明價目俟下禮拜二復訊察奪 
[女孩待領]  
　　女孩鄭如意年約十齡在英租界中沿途啼哭四百六十一號華捕見之解送公廨禀請安插值日差盤詰之下自稱金陵人家住水西門外關頭父名其南以販柴度日尚有母親及兩兄一弟在家被匪徒誘拐來此爰卽内禀知讞員鄭瀚生大令大令飭官媒暫爲留養候家屬認領 
[馬路工程局紀事]  
　　去冬姜雙喜陸天發諸流棍向南馬頭划船帮强索陋規不遂所欲糾衆逞兇衆船户赴馬路工程局遞禀控訴總辦朱森庭明府飭拘姜陸諸棍訊責移送改過所覊禁一月兹已期滿前日管所委員李葆初二尹派差移解工程局請爲發落昨日午後明府提案明訊姜陸匍匐案下叩乞施恩並稱小的等以後定當改過自新决不再蹈故轍明府謂本應再禁數月今念爾等均食力之人從寛免辦飭具改過切結覓妥實人保釋○前日江北人劉永春肩挑煤屑一擔行至董家渡新馬路擔繩忽斷煤皆傾覆適朱明府乘輿而過惡其作踐馬路令巡街捕拘至局中喝令笞責劉稱小的並非有心如此叩乞恩寛明府姑念苦求麾之使出○前晚偷兒張寳金陳金發至南馬頭南　記船廠内行竊麻繩等物被廠中人追獲交巡街捕解至捕房捕頭王榮培詰知共竊二次贓物皆售與南馬頭某姓家得洋銀一枚遂倩十二圖汛捕及地保至二十三七鋪巡防局協同局勇前往某姓家弔齊贓物以便禀請朱森庭明府訊究 
[美界捕房紀事]  
　　湖北人施德揚在虹口招商局碼頭充當扛夫前晚與粤人某甲互相口角突出利刃刺傷腰際血流如注痛極倒地旁人見已肇禍將甲扭入捕房管押施則舁送同仁醫院求治未知能保無碍否○天津人都某偕友某甲由蘇州乘小輪船抵滬正欲登岸忽所携行李不翼而飛疑甲所爲以致互相毆擊巡街捕見之一併扭入捕房捕頭令押候查明解送公堂禀請讞員鄭瀚生大令核辦○偷兒李金生混入百老匯路某姓家竊取布衣適爲巡街捕所見因卽拘入捕房押候解送公堂禀請訊辦○有名麻子春發者在某馬車行執役昨午至漢壁禮路向同業戚毛毛索欠大肆兇毆旋扭至捕房伸訴捕頭令押候查明再核○流氓王某在北河南路天后宮前設攤誘賭爲巡街捕所見將王拘獲連同賭具送入捕房押候解送公堂禀請究辦○昨午江北小竊張阿狗混入外虹口公和祥碼頭竊取舊鐵被巡捕拘入捕房押候解送公堂禀請懲辦 
[來信照登]  
　　昨午魯麟洋行來信云今閲貴報所刊錢莊會議一則云本行向來不作火油生意然本行進出歧貨已歴十有餘載可至海關查閲税册素仰貴報凡事秉公祈卽聲明免受朦蔽先是去年十一月二十八日恊吉號鄒金生與股東洪裕莊趙蘭墅在麥家圈寄園烟館商議捲逃本行火油欵元七千一百九十二兩五錢此銀本行在午間十二點半鐘時向出煤油一點半鐘趙蘭墅卽持票向各莊照對二點餘鐘往南巿恊吉號關照各夥同逃當日先控工程局十一月三十日貴報登有工程局朱憲訊明口供趙蘭墅係恊吉股東有該號簿據可証後至英界公廨控追蒙鄭憲訊斷將該莊執事何茂之及趙蘭墅押追在案敝領事將一切細情禀明道憲蒙飭英界公廨諭令各莊止付給有止付作廢之諭單各莊各執一紙爲憑查上海洋貨進出向例先付五日期蔣票然後交還棧單歴久遵行若貨欵可串同錢莊硬收將來何成巿面望探明細情更正乃禱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　英界公廨議員鄭瀚生大令移送王錢氏控陳明氏等誘拐伊女巧福一案至縣前晚王大令倩帮審委員馬明　　訊陸阿翠供稱小婦人係陳胡氏之女兒父親故後母親轉嫁陳姓小婦人日在某缫絲廠做工借宿垃圾橋陳海全家與巧福初不相議　　　全處晤見巧福祇十四歲由海全領至母親處旋經母親帶往平湖陳胡氏供寗波人前夫所生之女小字阿翠借宿海全家海全於去冬帶　　至小婦人處稱父母俱故託薦至妓院爲傭小婦人因其年尚幼穉暫留家中旋由陳世小及喬姓薦小婦人往平湖沈宅傭工小婦人遂帶　　同去及去臘回滬巧福仍留沈宅嗣悉女兒被控拘押故投案陳明陳海全供寍波人巧福初與阿翠同廠做工後由阿翠領交伊母並非小的送去實被誣攀陳世小供崇明人販賣立果爲業曾薦陳胡氏往平湖沈壽元家傭工其時並無女孩同去令幸沈壽元之子沈福榮來滬小的因邀伊到案質證沈福榮供年十四歲父親在籍種植果樹爲業與陳世小相識去秋陳世小薦陳胡氏來家傭工僅三個月卽辭歇至十二月十六日陳胡氏携女孩巧福復至家中稱是伊女暫寄過年未幾伊仍回上海今小的來滬遊玩忽被陳世小指交包探解案求恩鑒察明府諭令陳世小速卽函知沈壽元著帶同巧福來申領子回去沈福榮暫交原差留養陳胡氏陸阿翠均交官煤收管陳世小收押陳海全暂交的保俟沈壽元來申再行訊核○妓女喊寃已登前報當日由馬明府提案訊問供小婦人姓周名鳴仙原籍揚州府屬某邑年二十歲去秋被同鄉王阿寳哄騙來滬賣入四馬路薈芳里龜子王阿根所開妓院勒逼爲娼狎客稍稀卽多方凌虐今幸乘隙逃出惟求大老爺援手明府頗爲憐憫飭送入普育堂擇良婚配 
[英界公堂瑣案]  
　　日前積竊沈金元陳雨亭俞榮才串竊日本郵船株式會社某輪船衣物由包探陸阿丸拘獲解訊讞員鄭瀚生大令以二賊供有金表一枚寄存德昌祥棧主施芝德處遂飭提施研究施稱陸探偕其夥役何某索賄不遂賐賊誣供以致尚未定讞昨晨提案復訊沈等同供金表實存施處今彼意圖呑没求恩明鑒陸探供小的將沈等緝獲後自言金表寄在施處是以囑令繳出並無索賄之事施供陸探先向小的索洋銀一百元但小的並未受寄何堪遽爾被詐捕頭稱包探辦事認眞最易叢怨今被挾嫌誣控此風斷不可長况此事毫無實據可見施實有意中傷務求重辦以儆效尤大令商之梅繙譯判將沈等三賊各責二百板管押六個月施不應誣控包探亦著管押六個月○包探秦少卿拘解夏爾鏗到案禀稱此人將博物院所出收條原書同興二元一角者改作十元一角由洋人察出扭送捕房今特送案請究博物院洋人投案供稱院中購物每月所出收據甚多此風一開流弊將不可究詰務請懲辦夏供一時糊塗致有此事後當痛改前非大令判令管押四個月○包探石金榮禀稱前日蔡濳夫將畫數　託何德甫轉交謝松山售賣被某馬車行主馮阿友騙去向索已被調換秘戲圖一册致相爭閙經小的拘獲送請究懲蔡投案請追原物謝馮同供實是此畫並未調換何供蔡將畫託售媵以一函迨交謝時小的曾將原信給閲何得忽然反變大令謂爾等供詞各執均難憑信著押候何將原信呈案再行復訊○水巡捕唐寳榮送張步雲到案禀稱此人屢將污泥倾入黄浦中有違租界章程前日又經小的查見是以送請訊究大令判罰洋銀六十元○包探李星福禀稱工部局新章凡豢狥之家須用皮圈套嘴以免噬人租界居民皆當遵守今查得倪阿二曹友生汪渭臣三家並未遵章故特傳案請罰大令著各罰洋銀一元○二十六號西捕拘送蔡阿連黄阿堯到案禀稱伊等在路倾倒垃圾向喝不依反敢逞兇送請究辦大令著各罰小洋銀五角以示薄懲 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十四年十二月二十七日二十八日京報全録]  
　　宮門抄○諭旨一道録前○齊撫張奏爲東省被災州縣放過急賑接放冬賑摺○又奏爲應徵黑豆改徵粟米摺○燕督裕奏爲揀員請補副將摺○十二月二十七日剛中堂等謝入座次序恩○廖壽恒等同鄉官謝恩○文熙假滿請安○德雲謝開復處分恩○召見軍機○二十八日愛隆假滿請安○崇禮等謝入座次序恩○玉璋因伊子謝賞侍讀銜恩○内務府奏派分賞麅鹿派出懹塔布崇光○召見軍機○皇太后明日已初還宮未正還海皇上明日辰初二刻還宮少座未初還海○○山東巡撫臣張汝梅跪奏爲東省被災州縣放過急賑接放冬賑辦理情形恭摺具陳仰祈聖鑒事竊臣承准總理衙門電傳諭旨　人奏山東放賑遲延請飭催速辦急賑一摺著張汝梅迅卽遴派妥員分投放急賑以蘇民困並妥籌冬賑春撫各事宜等因欽此仰見聖主痼瘝在抱飢溺爲懹跪聆之餘莫名惶悚伏查東省沿河州縣本年復被水患災區寛廣待賑孔殷經臣督飭賑撫局司道隨時委員分投查放急賑計歴城章邱濟陽長清齊東長山鄒平新城臨邑禹城茌平東阿東平肥城平陰惠民青城利津蒲臺陽信陽榖壽張汶上鄆城濮州范縣高苑博興樂安等二十九州縣早經一律放完共發賑銀七萬五千二百三十餘兩官捐施放饟蓆片等項尚不在内急賑放竣隨卽接辦冬賑兼製棉衣並分設粥廠購糧平糶禁止燒鍋次第赶辦均未敢遲延當將辦賑大略情形電請總理衙門代奏在案惟念東省連年籌辦工賑湊還洋債庫空如洗本年災情重大需欵浩繁計無所出不得已奏請將本省賑捐暫照海防捐例籌辦一年經部議駁另撥山東昭信股票銀二十萬兩復蒙皇太后賞發内帑銀二十萬兩旋准部截留京餉等項劃撥以資賑恤天恩汪𣿄感頌同聲臣仰體聖慈敢不竭誠籌辦無如民情困苦户口繁多自冬徂春爲日方長深恐欵不敷用迭求義紳京紳各省疆臣本省官紳多方勸募協濟先後集銀二十三萬餘兩照章另案核獎其時通盤籌畫冬振春撫及以工代賑不敷尚鉅遂又援案奏懇恩施截留新漕備賑第東省冬漕開徵較晚向係本折兼收歴届冬賑春撫截漕案内均解兑折色散放誠如聖諭緩不濟急本年截留實徵米數另行奏報漕折可得銀三十二萬餘兩尚未解齊綜計已收未到各欵除放急賑外普放冬賑自九月十七日查户起截至現在止先儘災重撥發賑欵委員查放之歴城章邱鄒平長山新城臨邑禹城茌平東平肥城平陰惠民青城濵州蒲臺商河陽信霑化海豐陽榖壽張濮州范縣東阿等二十四州縣共四千三十八村莊災民折實大口六十七萬八千六百三口半每大口極貧放京錢一千二百文次貧放京錢八百文小口各减半合銀二十七萬三千五百四十餘兩並發棉衣三萬三千六百餘套合銀三萬二百餘兩臣維放賑之法以查核户口爲第一要義必須按莊周歴逐户釐剔方能實惠及民節經嚴飭印委各員赶緊認眞查放不准草率從事放完一莊卽貼一莊榜示俾姓名口數錢數一目了然以杜尅扣中飽之弊並將放過村莊户口賑錢各總數另貼簡明榜示咸使週知齊東高苑博興三縣共六百九十八村莊或逼近口門或地處窪下災情最重統帥義紳劉芬高長頤查放較爲優厚業已撥發賑銀十一萬兩棉衣一萬五千套合銀一萬三千五百兩又撥發京紳葉揚俊丁乃安查放章邱齊東交界振銀一萬四千兩尚有委員已查之齊河長清濟陽汶上鄲城樂安王家岡塲七縣塲共一千六百六十五村莊約需振銀十餘萬户口將次核定應行撥欵散放時届隆冬各路無告窮民及聞振歸來各户必須設法安揷以免流離省城東西兩關及濼口鎭並武定府濟寍州等處分設粥廠收養災民共發經費銀六萬八千六百餘兩被災地方及毗連災區各屬糧少價昻民食維艱距來年麥熟爲時較遠非預籌接濟不可歴城濟寍蘭山郯城惠民等處分路設局購糧平糶共發經費銀十三萬二百兩濮州等處修築民埝閘壩齊河禹城驛路酌給津貼以工代賑共發銀二萬四千餘兩如此分别籌辦民困藉可稍蘇此外尚有代賑工欵俟其續請酌發以上除發餘銀十餘萬兩湊撥來年春撫不敷尚多現仍設法另籌庶免臨時掣肘臣漽荷恩遇任重疆圻乃不能修朋政事感召天和以致黄水爲災上勞宵旰撫衷循省無時不悚懼疚心故凡事之有益於救荒備賑者莫不殫心竭慮慘澹經營以期早奠民居不致流離失所用副朝廷厪念災黎之至意除飭將放過急賑冬賑户口賑銀各數目分晰造册報銷外所有東省辦賑情形理合恭摺具陳伏乞皇太后皇上聖鑒再平糶經費循環糶𨤠不無折耗來春尚可收回銀十萬兩就欵併計可湊的欵銀二十餘萬兩餘仍籌勸兼施不遺餘力總期春撫無誤王家廟桑家渡等處漫口堵合後涸出地畝補種春麥時不可失災民無力購買麥種現飭振撫局司道籌欵酌給籽種錢文以示體恤合併陳明謹奏奉硃批知道了著卽將冬撫妥速辦竣一面豫籌春撫事宜毋致臨時延誤欽此○○頭品頂戴山東巡撫臣張汝梅跪奏爲本年豆收歉薄各屬應徵漕豆請援案改徵粟米恭摺仰祈聖鑒事竊山東省漕糧項下例有應徵黑豆如遇歉收之年向徵粟米查民間種豆遲於種榖本年各州縣被水被鹻被沙收成减色顆粒細小不堪兑運除被災較重之處另請蠲緩外所有應徵漕豆齊河濟陽禹城臨邑長清陵縣德州德平平原泰安萊蕪肥城東平東阿平陰惠民青城陽信樂陵商河寗陽汶上陽榖菏澤鄆城單縣觀城朝城聊城堂邑博平茌平清平莘縣冠縣館陶高唐恩縣濟寗金鄉臨清邱縣夏津武城等四十四縣先後禀報本年豆收歉薄請將應徵黑豆及抵額一五耗豆援案改徵粟米俾小民易於輸將等情由藩司督糧道會詳請奏前來臣覆查無異相應仰懇天恩俯准將齊河等四十四州縣應徵本年黑豆及抵額一五耗豆改徵粟米兑運出自鴻慈逾格除咨部查照外謹恭摺具陳伏乞皇太后皇上聖鑒訓示謹奏奉硃批著照所請户部知道欽此○○頭品頂戴直隸總督奴才裕禄跪奏爲副將要缺揀員請補以實營伍恭摺仰祈聖鑒事竊准兵部咨通永鎭標通州協副將傅介壽病故遺缺應揀合例儘先人員請補等因奴才查通州協副將有督催漕運之責訓練營伍整頓操防均關緊要非精明幹練之員難期勝任查儘先副將名次在前之趙喜義趙孟周沈長勝均已病故徐祥林現有服制梅東益已保歸記名總兵劉幹清調赴兩江差遺卞得祥告假回籍修墓並未在標徐平川業經叅革其駱萬春徐傅藻高文現張曙德龔金鰲董正明均與此缺人地不甚相宜未便稍涉遷就惟查有儘先副將史濟源年五十九歲湖南長沙縣人由行伍於咸豐七年中式武舉投効軍營隨勦髮逆疉著戰功歴保儘先遊擊借補江南孟河營都司調赴湖北攻勦任賴等股捻匪一律肅清洊保儘先副將同治七年　直差遣嗣經開去都司底缺奏留直隸補用該員幹練老成曉暢戎務在直年久資格最深以之補授通州協副將員缺實堪勝任亦與例章相符合無仰懇天恩俯念員缺緊要准以儘先副將史濟源補授通州協副將以裨管伍除飭　履歴咨部外理合會　直隸提督奴才聶士成恭摺具奏伏乞皇太后皇上聖鑒敕部核覆謹奏奉硃批兵部議奏欽此 
 
