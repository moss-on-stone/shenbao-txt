# 1894 - 132 - 4907567

 

Page 1

 
 
[本報附張添印章奏仍用大號字啓] [  申報館主人拜手]  
　　内外臣工封章言事爲薄海觀聽之所繫關心時事者無不爭先快覩而尋常京報所登章奏限於篇幅遺　良多閱者每以爲憾本館特倩妥友在内城抄錄緊要摺件迅速郵寄印入附張有時每本非一頁所能盡則擴充頁數舉凡樞臣之擘畫　吏之　陳擾坫之折　屏　之貢獻嘉謨碩畫無不悉寓於其中仍一律用大號字照常排印俾閱者不費目力當亦諸君子所心許也謹布微忱尚希亮察 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽洋七元○潘頤福咸豐　東華錄實洋一元三角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○臨證指南碼洋一元五角○花月㾗碼洋四角○徐震客遊記碼洋六角○永慶昇平碼洋三角○玉堂字彚碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[廣鑄銀錢說]  
　　初十日報登金陵大憲擬仿照西法開鑄洋錢免中華利源爲他人奪去前在粤省抄錄章程詳細核議惟以總辦不得公正之人爲慮現已遴選譚觀察信榘董其事惟集股開辦尚需時日耳小樓坐雨手捲抛書客有自浦左來者就　問焉曰鑄錢之事中國果有利可圖乎一切規模子能言其大略乎則應之曰其法肇自咸豐時有巨商之客申江者鳩集銀工鑄爲銀餅意欲行諸市上龍斷利權祗以銀色不佳鑄工甚劣市人皆不樂收用遂卽停爐自是以來麥西哥銀　之載運來華者日多一日市人不辨悞以爲來自英吉利咸以英洋呼之其實英吉利並無此種銀錢所用者惟金磅及先令辨士而已而向由日斯巴尼亞運來之本洋雖内地尚可流通滬上幾絶無而僅有風氣之變不期然而自然滄海桑田能無致慨乎近歲廣東大憲以洋錢行使中國暗受其虧乃設局省垣自行鑄造所用機器仍購自外洋其錢背面鏨蟠龍紋邊刻西字正面鏨光緒元寳四字中加清文邊刻廣東省造及分兩數目於光緒十六年四月開爐試鑄錢分數等每一圓者重庫平七錢二分配九成足銀次者俗呼爲對開重三錢六分配八六成足銀又次者俗呼爲四開重一錢四分四厘由是而八開則重七分二厘十六開則重三分六厘皆配八二成足銀初惟粤省及福建天津諸處通行近則四開八開盛行於滬上不特無外洋運至者卽香港之二毫一毫日本之十錢二十錢亦絶無而僅有何鑄錢之利竟若此其廣歟其鑄法初未之見然嘗聞諸出洋友人矣錢模每具長八寸許寛三寸厚七分中作凹形每副四枚合爲一套以鐵圈圈有螺螄釘鎔銀傾入時將螺螄釘鏇鬆則出銀板二長七寸寛八分厚三分名胚板胚板歸入機器房使壓成長條長二三尺寛厚適如錢再入一機砑之使平直無寛窄厚薄之差復由條而鑿成餅名曰錢胚每一分時可鑿一百六十枚另入一機使胚邊略捲其時胚皆青黑色旋置鐵絲篩内入藥水掏擦使光采煥然一新再入鑿機鏨成花樣每一分時可鑿八十枚速至一百二十枚乃置諸木板上板下有器其中分兩稍有輕重者卽由板孔漏下歸爐再鎔其便捷輕靈有如此者聞日本自維新以後亦仿泰西之法廣鑄銀錢機器購自美利堅值洋錢九萬二千餘圖另設分析金銀銅質機器約值洋錢八千二百餘圓經始於我中國同治七年至九年乃告成惜遠在大坂一隅往歲薄遊東京時未及折往一觀以擴眼界耳客曰然則鑄錢果有利無弊乎曰奚而不有一曰防工匠之多攙他物其銀既配八九成則此一成餘必係銅鉛之類工匠何知大局苟或貪心一起卽私攙雜質竊取眞銀總其事者不及察知則銀色漸低礙於行使矣二曰防奸徒私鑄夫私鑄制錢罪在不赦銀錢既經官鑄則私鑄者厥罪自與私鑄小錢同顧奸徒詭計多端豈能逆料去冬香港私鑄案發英官方盡法以懲而南匯縣屬奸徒又有私鑄廣東小銀錢之舉聞其鑄法全用銅質外以銀鍍之每圓成本祗須銅錢七八文而行之市中可易百文或一百零二三文利之所在人爭趨之夫亦何從而查禁耶三曰防市儈鎔輕邇來射利之徒時以香港小洋錢浸入硫鏹水逾時取起則每枚可鎔去銀一分至少亦有五六厘市人名之曰藥水四開藥水八開用以購物須折短錢五六文夫香港銀錢既可鎔輕豈不可移其術以鎔輕中國所自鑄者此其隱害之防不勝防者也雖然果欲實事求是安在不可以防閑但使懲一二人以儆其餘彼作奸犯科者誰敢以性命輕於嘗試亦在經理者以實心行實事耳語未竟手民諄促論稿以弁報端因卽書其說畀之 
[本館接奉電音]  
　　昨由京友電傳上諭一道敬謹譯登○四月十一日奉上諭鴻臚寺少卿方汝紹奏　檢人員擁積請變通章程並疏通道府截取選班各摺片著吏部議奏欽此 
[宗室貢士覆試紀事]  
　　本年甲午恩科新中宗室貢士於三月二十八日在保和殿覆試已綴前報是日新貢士承霖等三人於五鼓齊集中左門禮部堂官點名給卷稽察謙護軍統領光啓中左門放入各按矮座上貼定名　以次坐定監試王大臣將欽命文詩題匣請出令第一名承霖另紙謄出復將題匣送入御座午間賜跡奶酒三杯餑餑十枚至酉戌之交始將試卷繳齊由監試王大臣封送南書房以備翌晨欽派大臣閱卷擬定等第兹將欽命題目錄左文題既禀稱事所以勸百工也詩題賦得摩霄鶴數羣得羣字五言八韻試卷經欽派福相　裕　　廖少冡宰進内分校憑文擬定黏簽進呈恭候欽定一等第一名毓隆二等第一名松鐸二等第二名承霖均奉旨准其一體殿試欽此 
[翰詹大考餘聞]  
　　此次考試翰詹人員與考者二百零九員試以一賦一論七言八韻詩一首卷　白摺翌晨欽派崑筱峯大宗伯等十堂進内在南書房閱卷直至日昃始行竣事黏簽進呈初時擬列一等四人二等十人三等一百八十一人四等四人不列等三人皇上於次晨復派張相國徐協揆翁司農入養心殿中閱視各卷賜　矮座　食上亦親自披閱當將原擬一等第三移置一等第一原擬一等第一改置一等第三其餘亦移置數卷所有題　及等第已錄前報兹不再贅 
[訂約續聞]  
　　日前本報登中美新約各欵皆楊子通星使與美外部大臣互相訂立仍俟中美朝廷畫押施行約内各欵在美人以第二欵准華工回美一層爲不滿意然竊謂若無此層似不必與之立此新約矣夫立約之意原不可畸重畸輕必兩相允洽乃可今美國不能舍此一層者實不俗因此與中國失和也又聞星使蒞任以來於辦理條　 
 
 

Page 2

 
 
事情無不竭盡心力近又與西班牙欽使面商通商各節已有成議西廷亦允所請將條議交還星使寄返總理衙門核奪施行約内要旨略言華人在西國貿易准其隷籍所享權利與土人無殊云 
[使星照叻]  
　　中國出使英法義比四國大臣龔仰蘧星使於三月十九日凌晨五點二刻時乘法國惡沙士公司船抵新加坡總領事黄公度觀察偕那華祝太守及檳榔嶼領事張弼士太守並隨員等人登船謁見未幾勸辦賑捐委員謝賓門司馬亦登舟迎候俄而諸華紳陸續而至星使一一慰勞閱良久始告别至上午十一點時星使至領事府小坐旋往督轅拜會約四點鐘時回船迨五點鐘時卽展輪西去矣 
[調署要缺]  
　　前報紀署理江蘇臬憲黄幼農觀察交卸臬篆道出滬上卽回鎭江云云兹悉觀察此行逕赴江甯因兩江督憲劉峴帥電飭前去商議要公也又聞上憲擬以魯公甫觀察署常鎭道篆黄觀察署蘇松太道篆云 
[電傳甲午恩科會試題名全錄]  
陶世鳳江蘇劉松壽直隷王熙麟江西余省三浙江徐仁鄰順天孫同康江蘇讀綿廂蕭文昭湖南曾文玉廣東沈鵬江蘇李英安徽沈同芳江蘇萬晉芳湖北鄒銘恩湖南李灼華安徽陳永壽直隷吳江澂直隷麥玉華廣西陳濬芝福建劉齡篤甘肅傅運生江西陳汝梅福建汪述祖安徽　程世杰安徽賀錫齡陝西檀泰廉廣東梁志文廣東譚先節湖南李祖蔭安徽曹元弼江蘇王瑚直隸金文瀚江蘇胡調元浙江陳瑞鼎湖北徐均江蘇殷恩彬山東左欽敏湖南陸世奎江蘇胡葆頤河南張琴四川陳景星貴州　侯錫彤河南楊炳宸河南陳培書湖北于普源山東張錦春貴州范鎔四川成象乾山東范公謨廣東項芳蘭浙江莊綸儀江蘇劉錦藻浙江邱炳萱福建張濂貴州袁桐廂藍羅長椿安徽李維世浙江蒲明四川李丙修浙江張謇江蘇繼曾正藍劉宜篤山西何葆麟豫盛廂藍周政岐山東鮑德麟浙江廣麟正藍汪聲玲安徽程友琦廣東任熊浙江范揚芳安徽緒　　紅朱清翰廣西謝元洪浙江王之傑陝西周祺湖北劉鳳翰直隸龍啓芝浙江賀國瑞安徽陳恩棨順天謝遠涵江西譚承元江西逹壽正紅李繼沅山東湖鑑瑩安徽安文瀾直隷陶聯琇浙江李怡福建傅蘭泰正藍曹子昻直隷翁有成浙江孫鏘浙江張濂經山東黎承禮湖南余毓瑞湖北祁永膺廣西陳桂芬福建胡惠融廣東吳燕貽江蘇周懋謙湖南王會釐湖北李翹芬廣東瑞徵廂藍陳誠諴福建黄秉湘四川鄭炳山西管泉江蘇黄鳳岐湖南關冕鈞廣西饒芝祥江西朱秉筠廣東何榮烈浙江陳壽琯福建梁士評廣東儲英翰江西温亮珠山西周震江蘇胡逢恩山東世榮廂白張協中甘肅江榮瑞安徽莫如晉廣西李蔭垣山西馮錫懷廣西王景璿直隷楊蔚江蘇趙怡貴州林振光福建鄭崧生江西劉行茂四川張懷信直隷梁秉年浙江朱啓動江蘇桂增廣東楊寅揆吕承瀚湖北謝賜四川李見荃河南文溥正藍鄭沅湖南李灝深福建楊長澤山西周培直隸高麟超河南陶邵學廣東蔡中燮湖北周結昌廣西徐福田湖北馮恩崑浙江李德徽雲南高積政河南楊士燮安徽陳瑞徵陝西郭燦四川辛可燿山東鍾傑雲南陳昌基四川吳庭芝江西陳君燿福建尹銘綬湖南陶榮浙江陳世瑞貴州杜召棠浙江王照順天鄢坤江西譚紹裘湖南楊錦江浙江王際昌山西鄭增鈺四川馬瀛煥湖南陳瑜玉浙江任承允甘肅葉大可四川李紹紳江蘇李鉞福建方紹徽貴州方策案湖北夏啓瑜浙江周寳清四川胡紹蘇江西李揚光福建李文琦福建鄭宗邭福建孫國楨江蘇吳貽榖湖北楊懋齡雲南孫星煜山東李良年廣西徐夔揚廣東鮑彝陝西許堃湖北孫鳴皋直隷李剛已直隷李延齡山東馮紹炳廣東趙廷珍直隷陳望林福建王叔謙山東徐宗濂浙江胡忠敬江西楊壽廂藍武丕文山西黄樹榮福建涂翔鳳江西吳敬脩河南田鴻文奉天王英冕江蘇楊鴻勳貴州郭泰勤河南王元昌安徽劉廷琛江西樓守愚浙江靳學禮河南萬榮昌江西姜良材江蘇李家駒正藍裴汝欽江西孫明翰山東孫文詔江蘇徐樹昌浙江吳式銘雲南袁玉錫湖北李宗奇福建李炳章福建葉大椿江西李瑞清江西陳養源甘肅薛炳善湖南李清照福建陳仕陽廣西張昆雲南李樂善陝西魁逹文湖北江春霖福建廖允儒河南趙鴻貴州韓兆霖江西劉德元山東戴永清湖南鄭玉麟貴州張丹祿山東劉保壽江西江衡江蘇張斗南甘肅王瑋甘肅尹春元山西容益光陝西夏奠川河南朱作材江蘇李兆麟河南張存謀廣西施有方雲南徐允清雲南徐包汪一元江西李樹森安徽郭傳昌陝西熊賓福建王鳳文河南廉慈廂紅齊忠甲吉林陳昭常廣東張肇基甘肅沈祖桐浙江張季炎甘肅顧壽椿陝西孔林彦山東蔡琛福建温聯桂順天王學伊山西朱錫恩浙江徐冲霄陝西單夢祥山東孫友蓮山東趙炳麟直隸鮑俊卿直隷黎元熙廣西單澂元安徽周子懿雲南郭書堂河南楊裕芬廣東梁文燦山東顏祖庭江蘇史堃陝西韓墀河南章爕理安徽郭育才山東涂步衢江西沈震横廣西文俊廂藍謝世珍四川謝崇厚廣西李長華直隷高暄揚江西景愛廂藍李九烈廂藍羅文珩陝西李士田山東吕篤甘肅鄭憲典雲南鄒毅洪雲南賀鴻荃四川李鏡江直隸劉林立順天吳筠孫江蘇姚舒密山東廖藴章廣東王寳田貴州李允濂貴州鄂南潢陝西周沅貴州王廷式陝西張忠雲南單棨山東王熙元河南石寅恭山西張淑棟河南韓文鴻貴州王洛新四川沈雲沛江蘇 
本届恩科會試於十二日揭曉吉電遥傳好音逖聽當亦遠近諸君子所爭先快覩也惟電碼過多其中容有小誤俟接到官板題名全錄再行校正[  本館附誌]  
[揚城火警]  
　　本月初九日午刻揚州彌勒菴橋地方某氏家失愼濃烟烈焰匝地衝霄報警者鳴鑼四出各善堂水龍陸續奔赴幸是時雨帥稅駕各龍遂乘勢吸水澆灌一鼓作氣祝融始力不能支退避三舍僅燬瓦屋草房共三家餘皆無恙至起火之由因某氏午炊柴濕不能遽燃遂將柴送入灶内己則返身至堂前携抱小孩不料星星者遽爾轟發延燒他物致遭此厄說者謂此處瓦屋草房鱗次櫛比今年已兩次失愼此次若非隂雨及撲救迅速當不堪設想矣 
[西人言疫]  
　　昨日香港發來電信云此間疫症益多死亡枕藉天時亢旱物燥風乾港督登告示於官報云本港爲有疫之處所有受病之華人須立時移至醫病船中目下每日死者多至三十人左右華歴四月初八日由上海開往外洋之法公司輪船既抵潜不願承接港中貨物客人上海各國領事官聞之集議於葡萄牙總領事署擬照會江海關道請札飭河泊司凡船之來自香港者如有病人須於船上高揭黄旗暫泊浦江口外初六日香港西字報則云粤省時疫日甚一日官吏出示禁屠以全物命旋又出示禁止捕魚民問昕夕舁神像出游焚檀香放爆竹以辟疫氣某日有人乘轎至某處未到而已斃轎中日來棺木已售賣一空死者幾不能殮某姓家男婦八口一日之内死至七人祗存一女孩不能 
 
 

Page 3

 
 
出備棺衾致屍骸縱横屋内突一偷兒乘機掩入向女孩索取銀錢女孩令代籌七人身後事許以事後將室中所有悉數畀之賊允之既由市返則女孩亦已倒斃室中賊乃放膽搜括所有不料未及出門卽染疫斃命刻香港華人深恐疫鬼爲祟禀請官長准賽會以禳云 
[佛山禳疫]  
　　邇來廣東佛山鎭亦時疫流行死亡相繼附近村落人心尤覺悚惶謡傳若往祖廟新建旗杆取七星旗回則疫氣潛消於不覺以故婦女之向旗杆膜拜者絡繹如梭第人多則寳帛香烟每至釀成火患誠不得不思患預防也現在廟祝街鄰紛紛會議或奉神像出遊或醵資延僧道超度至於跳舞獅子各處皆然鷹文二沙等處會集數獅尤異常奮勇金鼓雷鳴砲聲地震官斯土者蒿目時艱痛心疾首亦俯順輿情爲之弛禁矣 
[文斾過禾]  
　　浙江學政陳六舟宗師交卸回京道出嘉興各官咸至杭州塘迎迓某日午後憲舟戾止各官紛紛投手版進謁水陸弁勇然鎗放砲鼓吹喧闐憲舟小泊大西門外官碼頭接見各官傾談片刻隨入城往各衙謝步翌日各官擬設筵相欵以伸東道之情宗師峻辭却之黎明時卽解纜上駛 
[漢口米市]  
　　前者漢口糧食滯銷市價頓貶既而潮浙兩帮俱起而爭購是以上月二十七日起每石加昻銀一錢六七分目下净港上熟米值銀一兩八錢有奇次者一兩七錢三四分益陽米高者一兩七錢二分低者一兩六錢八分易俗河運來之米由一兩七錢三四分售至一兩六錢七八分然漢河存貨祗二三百石之譜瀏陽所産襦米俗呼西鄕大子者每石需一兩九錢二分漢河祗存四百石有名中子者值銀一兩八錢七分然已有價無貨矣 
[暫攝使篆]  
　　法總領事吕班君接本國來文飭令代理法國駐日欽使定於西歴本月二十一號乘日本公司輪船履新法國派駐漢口領事某君於本月十一日蒞滬祁繙譯迎迓如禮聞駐漢領事有奉調駐滬之說確否容俟續登 
[雨阻勘地]  
　　前報紀孀婦奚張氏控寳源祥孫世馥佔地一案兹聞自此案發源之始迄今已歴十三年昨日午後一點鐘時上海縣黄愛棠大令帶同書役人等至美租界三元宫小憇俄而會丈局委員夏子谷二尹乘輿而至晤談片刻正欲親臨細勘而雨師稅駕泥滑難行無奈於四下鐘時整轡而返大約須俟天晴再勘矣 
[縣捕獲盜]  
　　上海縣黄大令因虹橋鎭王豐崙家被刦一案正犯未獲飭捕趙金帶同眼線顧阿妹陳阿五至南橋北厙等處獲到焦湖阿小卽陳阿小又名陳老窩子並唐阿勝二名又有眼線陳阿五據焦湖阿小指認卽是正盜龍華阿五縣捕遂將龍華阿五焦湖阿小唐阿勝等三名解案黄大令飭候訊辦 
[具結領棺]  
　　昨報紀寍波人張章和在所病斃屍屬求免相騐大令准之飭候晚堂傳訊云云黄大令於是晚升坐花廳提訊屍妻張胡氏供丈夫張章和向開銅錫店又爲掮客前年到案管押至今此案龎裕泰控氏抵欵乃係錢桂勳等十一家託丈夫將銅錫轉抵之欵枉遭拖累非丈夫自用丈夫無力賠償屢催錢等料理一味延約以至迄今未了現在惟求大老爺籖提錢桂勳等到案將奉斷之銀六千兩繳償料理小婦人初八日知丈夫在所患病卽來看視丈夫實因發痧身死願具結領棺安葬黄大令著卽當堂具結領棺張胡氏叩謝而退 
[協緝盜犯]  
　　松江華亭縣境五圖南鄕夏横莊地方職員殷義谷家於二月三十日夜被匪撬門進内擁至臥房將金銀首飾米石衣箱席捲一空計贓甚鉅事主喊捕該匪禁嚇不許聲張携贓逃逸報經華亭縣童邑尊會營勘訊飭緝贓匪迄今未獲昨日行文並送賞格到上海縣請爲協緝黄大令卽飭幹捕上緊嚴緝賞格略謂仰諸色人等知悉爾等如能拿獲是案眞贓正犯者首犯賞洋一百元從犯每名賞洋五十元知風報信因而拿獲者賞洋二十元此係本縣捐廉審實卽發决不食言 
[解北回申]  
　　去年七月二十八日婢女趙紅子在英租界祥春里南首行走適有日昇行馬車迎面而來不及避讓遂被碾傷脚骨越日身死一案當由上海縣黄大令騐明收殮並將馬夫王阿發帶案訊鞫供認不諱飭卽收禁一面通詳各大憲奉批將該犯於十一月間解府勘訊由府轉解蘇垣投臬憲衙門提勘供詞無異將犯逐程轉解發回昨日由嘉定縣派差護送到申原差禀明黄大令仍飭收村候示 
[患病發堂]  
　　周庚庚傅悅亭在常熟誘拐女子周菊寳來滬經法公堂獲案移送上海縣訊辦周菊寳交伊叔父周福領回周傅二人押候補文遞解原籍已登前報迄今周庚庚在押所中忽患急痧吐瀉不止看役彭某禀明黄大令飭發普育堂殹治一俟病愈卽行遞解 
[密訊竊金]  
　　昔年豐順輪船失去金六百兩近由眼線周甲投英捕方報稱此金爲寍波人葛象緯所竊捕頭飭包探陳阿九往查鄞縣楊穉虹大令飭差將葛移送前來捕頭禀請英讞員宋通刺知照招商總局函催船主某西人來案昨日午後三點鐘時會同英領事在内堂研訊此案事甚密秘外人不得而知訊畢著將葛交陳探帶回捕房定於禮拜五解案覆訊 
[竊物被拘]  
　　偷兒某甲持天秤一架及銅燭臺香爐等物至新北門外護城河畔求售爲巡街捕所見拘入捕方翌晨克捕頭訊問供認在大東門外粤人所開某烟館内竊來捕頭命押候翌日解訊一面飭探傳失主投案領贓 
[違章受罰]  
　　紅帮木工頭目李大雪包攬南市某姓家工作私雇本帮木工事爲同業察知并悉邇來李承造臺北小火輪船亦私雇本帮木工十名假作學徒有違規例乃於前日午後邀紅帮木業公所董事曹青章司事嚴益甫及各柱首齊集裏虹口公輸子廟評論曲直俄而諸同業不期而至絡繹如梭李自知違犯行規避匿不面遭等候至晚間鐘鳴十一下始各散歸昨晨八點鐘時重集廟内閱炊許李乘包車到來諸人惡語交侵不堪入耳李以口衆我寡佯作痴聾諸人僉稱自咸豐五年設立公所議定章程今兹李既違章自應懲辦曹婉言勸解令李雇清音一班兼備牲醴敬神諸人不依欲罰李鋪砌甬道中石板李以此舉須費洋銀二百元之譜然既犯衆怒無可如何祗得勉强應允曹乃令嚴寫立憑單至十二下鐘時諸人乃散 
[飛絮隨風]  
　　小桂林者本邑人也前曾充當二十三七鋪禁隷卜居滬南茅山殿後曾領已故捕役楊某之女名愛貞者爲寄女年甫二九喜與蕩婦結手帕交日長風定徙倚街頭引誘游蜂浪蝶與無類全英私識繼念野合鴛鴦終非久計遂於本月初與全英及全英之母某氏乘一葉扁舟渡浦而東在顧家路口賃屋棲止香巢小築别有洞天全英則仍往來滬南一帶使人不疑小桂林自女走失後雇人尋訪無如天空海闊蹤跡杳然初十左右有甲乙等向小桂林言爾女走失時我等見其在某處下船尚有阿夫阿根二人臨歧相送女則與全英同去爾若不信可尋阿夫阿根詢問小桂林信之及將將夫阿根尋見均不肯承認前日小桂林率領多人尋至滬南萬豐酒棧碼頭之匯源泰烟館見全英儼然在上前盤問全英蒼黄失色被小桂林等痛毆不已務欲其吐出眞情紛紛擾擾後不知所終 
[軋神仙]  
　　明日俗傳爲純陽祖師誕辰少年裙屐結伴閒游謂之軋神仙滬城道前街水仙宫内供奉純陽祖師每至誕辰旃檀馥郁游侣如雲倘届期天公做美則香市之盛當不减往年也 
[上海縣署瑣案]  
　　前年六月間許三寳所設徐園烟館倒閉結欠銀兩被江二朱柏慶控諸英公堂移送上海縣訊追分文不繳遂收待質所押令措繳許挺押至今置之不理江二等屢次投催昨經葉司馬升堂飭從押所提出問曰爾所欠之欵爲何抗延不繳答稱小的係股分照 
 
 

Page 4

 
 
帳結算尚有盈餘求准取保出外將帳算明卽可了案司馬曰案經屢次訊明押令措繳尚有何項帳目未算顯係混供有意延宕許一再求恩寛限勉力措繳司馬飭仍還押所限半月内繳清如再遲延定當重責○汪上錦在川沙開茶葉店其妻薄游滬上在三牌樓柯讓高火腿店内小憇被汪夥某甲瞥見通知汪上錦尋蹤而至將妻與柯一併扭至上海縣喊控當經黄大令提訊柯供小的欠汪妻錢文汪妻來店索討並非誘拐現願將存貨生財變賣繳還欠欵汪供妻有不端事不願收回黄大令判將汪妻發堂柯收所著令措繳借欵在案今柯已將欠款繳案旋有汪忍之投案具用戳保狀請將柯保釋昨日葉司馬提柯至案供稱欠欵業已繳清求恩開釋司馬傳保人汪忍之至案供稱願保司馬准將柯交汪保去○前有趙吳氏控奚耕齋將房屋抵借延不歸還一案後因奚耕齋身故黄大令斷令奚妻高氏出錢六百千洋二十五元繳案將房取回奚高氏陸續繳到錢六百千昨日葉司馬升坐花廳提趙吳氏訊問供稱小婦人遵斷領錢出屋奚高氏又繳洋十五元尚有十元不日繳到司馬曰兩造既已遵斷著各具結完案并將案内前存借據方單分家據共五紙給奚高氏收回存庫錢六百千給趙吳氏領回均各叩謝而退 
[暫停發落]  
　　昨禮拜三本係法公廨補行訊案之期兹因捕方押犯寥寥卽應發落者亦屬無幾是以併歸禮拜四五彚案發落 
[辨誣]  
　　本館遇事必求核實所用訪事諸人時嚴約束絶不稍存袒護之心其有稍踰閑檢者一經查明立卽斥退兢兢自矢二十餘年如一日此當爲遐邇所共聞上月廿一日新聞報載本館法界訪事人陳實甫冐充新聞報館訪事向城内石皮弄王雲泉詐洋五元五角云云閱之不勝詫異事關冐名訛索虚實均應澈底根究當由本館先向王雲泉再三詢問據稱並無其事然本館猶未敢深信復請英捕房麥總巡捕頭飭人傳王雲泉及牽涉諸人詰問均稱陳實甫並無訛索情事新聞報所登眞王雲泉告白係他人揑登推原挾恨誣陷之由因三月十九日本報法公堂案内有陳夢金强姦談康氏一案牽涉吳硯香在内硯香之子者香充新聞報訪事堅囑勿登乃父之名陳實甫拒之因此懷恨架詞污衊此事既已查明合亟備述原委以質觀者曲直是非聽諸公論可耳 
[挹彼注兹]  
　　昨承蘇州直東義振公所同人以二三兩月所募捐欵合成規銀二百九十五兩二錢八分二厘倩福康錢莊匯交本館兩振所解赴災區散放集腋可以爲裘聚沙不難成塔仁心仁術有足多焉特志數語以表謝忱所有台銜容後登報 
人參再造丸係救命之要藥内中惟人參白花蛇景　緊要二者苟不切實求眞枇斷難起死回生大凡　藥問世全憑良心　謂脩合無人見存心有天知能時刻將此二語牢記胸中庶幾問心無愧而虚張聲勢大可不必本號所製人參再造丸因專業人參故用參較便非敢圖利實爲濟世是否確有神效是否比衆不同姑請先購一丸此試之方知本號再造丸果然神效異常也每丸定價一元不折不扣此丸專治男婦中風中痰四肢麻木半身不遂不論眞中類中左癱右痪一切風濕諸痹俱皆應騐如神 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[行人遇祟]  
　　揚州舊城牛大汪相近處向爲刑人之所荒烟蔓草一望凄凉曰骨青燐千林隂翳近日譁傳行人過此者往往迷路一　有手藝人某甲在友人處飲酒歸行經是處忽欲小溲溲畢瞥見一艶妝女子緩緩前行相距約數步甲欲一覩驚鴻倩影急趨而前女行亦急追之不及甲緩行女復弓鞋徐步踏碎香塵相隨久之終不能端詳面貌繼思宵深雨濕那得有此佳麗踽踽獨行殆鬼耶非人也不覺毛髮悚然竭力狂奔不敢停頓奈行走多時仍未抵寓直至東方既曰擊柝者信步回來見甲繞一大樹行步如飛急前執其裾喝問何爲甲始止步瞪目良久豁然頓醒細述所見詫爲咄咄怪事或曰甲藉麴秀才之威故鬼不敢作崇否則恐尚不僅繞樹三匝而已也事近無稽而談者偏鑿鑿有據錄之爲酒邊燈下作談助可耳 
[拐婦喬裝]  
　　廣東陳村埠永隆街拿獲女扮男裝之另婦並截回一被拐之碧江女子拐婦年約四十許慣作　人凡附近十數里内村鄕無不稔識某日於碧江用術迷拐此女携至家中飾以鮮衣餌以甘旨將奇貨之是居惟恐携之出行恐人詢以何往將來賞帖一出報信者必衆乃思人耳目之計扮拰男裝用樂迷懵其性不笑不言行經陳村鄕人察其形迹可疑故意盤詰去其風帽露出青絲遂譁然哄閙將拐婦與女一并扣留旋有識女者曰是吾碧江某甲之小嬌生也隨喚女之父母到來認識女痴若木偶啖以片糖始漸甦醒盡吐其情公局紳董以此婦行拐未成免其死罪擬押令遊刑示儆 
[破腹傷身]  
　　廣東新會縣泗冲有感應騎虎大王廟焉其像威嚴神武仗劍騎虎而坐故士人以騎虎大王稱之實土神也上月十一日士人召慶白年班就附近果碌基演劇娛神塲中人海人山幾無揷足地東甲鄕人某甲與都會鄕人某乙在臺前爭地而立甲乙俱莽夫各以豪氣自雄兩不相讓因而互鬥時東甲都會兩鄕各有數十人在此見甲乙相門遂各護其黨手械而助之爭東侯鄕人某内田夫也肩挑所筕之薑往市發售事畢而歸乘便一觀見甲乙互有所傷竟挺身勸解有某丁者不分好歹手持鐮鈎向丙腹刺去鈎其腸出膓外内卽仆地丁懼罪而逃旁人將丙舁往廟前未及而斃廟中值事人禀請縣尊相騐縣尊懸賞花紅購拿兇匪隨飭屍親領屍歸葬孟子曰鄕鄰有鬥者被髮纓冠而往救之則惑也雖閉戸可也丙不讀書明理以至輕身其殆自取乎 
[美界捕房紀事]  
　　昨日午前十一點二刻時三百五十二號華捕赴捕房報稱吳淞路川虹浜中浮起女屍一具年約十二三藏身穿花布衫褲詢之附近居民並不相識捕頭頷之至午後三點鐘時令地甲至某善堂禀請棺殮發壇待認○偷兒王少山本邑人也昨日潜至美捕房北首菜市竊取賣菜傭卾祥生衣囊中小洋銀十九枚卾知之扭而毆辱旋復拘赴捕房捕頭著押候解送英公廨請宋通刺訊辦 
[英界公堂瑣案]  
　　劉宏興之女玉修被鑷工湯禮寳誘匿旋經包探竇如海拘獲昨已紀諸報端宋通刺略詰情形著　候過堂再行訊斷○三百四十七華捕禀稱小的巡路時見朱桂章吳秀清趙德清沿路扭毆是以拘請老爺訊斷朱吳同供稱小的等皆紅帮裁縫昨日遣學徒至比隣之　團店掉換湯團趙適拉東洋車過此揷身多事是以互相爭論並未扭毆趙供稱昨日小的停車成衣店門前無故被伊等毆傷請爲究辦宋通刺問爾如無傷痕本委可以斷結否則須送至上海縣署請黄大老爺辦理趙堅稱有傷通刺著一併送縣○五十三號印度巡捕禀稱昨日巡街時見小工張生與某甲植立街心喝令退站一旁伊卽詬詈不堪且拾取磚石遥擲是以拘案請懲張供稱小的係本地人友人駡捕不干小的之事宋通刺判令管押三日○張阿五竇如海二包探同禀稱積竊陳張郎倪阿寳趙洪生王容耕沈和尚在篷路新閘等處串竊胡　交陳文田家棉被棉襖布衣由小的等拘獲人贓送請究辦胡陳投案領贓陳倪趙王認竊求恩沈供稱小的並不與伊等合夥惟曾經手質去贓衣三件宋通刺判令將陳沈趙王各管押一月期滿各笞責一百板沈管押兩禮拜○某號巡捕解收買金十六開之萬源鈒樓　周鳳三及竊賊徐和尚請訊周堅稱不知旋有沈成彩者投案稱四月初四日所收金十六開七枚係小的經手周確不知現已鎔化願照價賠償宋通刺判令照王金福辦理每枚賠洋銀二元沈卽繳呈十四元通刺飭將周釋去徐供稱小的竊物該死叩乞開恩問所用洋銀作何處置供稱小的無力繳償通刺著帶回捕房管押一月朱福生供稱小的係南翔人現願函致家中措繳洋銀五元通刺著押候繳到後開釋○包探顧阿六禀稱曹阿貴顧雪春二人專造僞銀首飾向各當鋪混質小的偵知拘請究辦曹供稱小的實因貧苦無聊作此犯法之事顧供稱小的係寳山縣人耕田爲業在滬遇曹將僞銀首飾囑付質庫宋通刺判令將曹管押一月顧管押半月僞銀首飾存候鎔毁○包探顧阿六禀稱張錦華竊取伊兄水烟袋錫茶壺布衣持之來滬由小的拘案請究張供稱小的係横沔人與兄口角故竊物私逃宋通刺判令管押兩禮拜贓存捕房候伊兄來領 
[賑務彚登]  
　　古越碧山居士求愈子病助洋銀二百元胡李氏祈病速愈一百元無名氏祈平安五十元長沙百忍堂四十元鮑傳桂三十初度筵資三十元胡玉堂交來駱子山完愿三十元恒孚銀樓經募各戸二十五元七角郭潤生祈病愈再助銀二十兩顧勉甫交來施若驥求祖母病愈二十元無名氏邵吉甫各二十元楊渥如交來無名氏女病求愈二十元無名氏求妻六甲平安自身却病延年二十元先後祗收同深感謝[  上海六馬路仁濟善堂賑公所施善昌等謹誌]  
[江西官報]  
　　三月十三日署弋陽縣崇泰禀見萍鄕縣顧家相禀知在臺灣捐局捐升知府歸部銓選景德鎭同知賀宏勳王祖蔭俱往鐃州公幹林祖炘往九江公幹知縣魏碩輔辦高郵布卡包國瑚往永豐催漕折徐寳鍔由京解漕折回署瑞金縣鍾體志卸事清理交代回指分縣丞羅必傳繳照係湖南新甯人申羣英由吉水催道欵回府照唐啓虞調查永和門永新縣羅大冕奉撫憲札飭撤省察看以蕭雲經酌委署理○十四日候補縣彭瑞麐往吉水郭立朝往崇仁俱催漕折浙江同知陳恩普由蘇州籍來江○十五日署永豐縣李廷榮由順直賑捐加同知銜任玉琛清理新建交代李謍由京解地丁回 
[邗江官報]  
　　三月二十八日南掣楊司馬公幹到揚姚鹺尹玉成委留辦總局監收○二十九日鍾大令爾榖銷京餉差盛鹺尹文櫺委留辦總局五成鹽價差○四月初一日吳鹺尹之炘回周莊差次○初二日梁鹺尹湛昌銷孔涵卡差○初三日運憲公座　籤南掣楊司馬北批騐袁鹺尹均　回署張鹺尹錫銘銷豐掘稽收差草埝塲王鹺尹廟灣塲趙鹺尹均禀辭○初四日署海州徐直刺慤立過揚○初五日楊分轉葆鈞由省公幹回○初六日王鹺尹彬委南京餉差○初七日周分轉曜委赴卾岸聽差○初八日錢司馬遵訓委解京餉起程汪鹺尹聲濟銷　港彈壓丁鹺尉恩霖委管青口局 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年四月初四日京報全錄]  
　　宫門抄○　旨一道錄前○直督李奏在籍職官窩竊分贓　明定擬摺○又奏調補守備守片○又奏東省解到鐵　　　　永定河工次應用片○湘撫吳奏疉次懲辦會匪彚案擇尤保奬摺○四月初四日内務府國子監侍衛處值日無引見○　　知府阿麟謝恩○安徽知府桂鍈謝恩○候補道府多培等謝恩○澤公請假十日○關防衙門奏十七日大光明　　　　　行禮○召見軍機○○大學士直隷總督一等伯臣李鴻章跪奏爲在籍職官窩竊分贓審明定擬恭摺仰祈聖鑒事竊　　名縣武進士劉道明窩留薛穩城行竊坐地分贓一案前據該縣禀經臣將劉道明奏准革職提省審辦兹據保定府知府朱靖旬審　擬議解由臬司周馥勘轉值臣駐津飭委藩司裕長代審無異臣覆加確核緣劉道明籍隷大名縣光緒三年丁丑科武進士以守備選用與已獲之薛穩城病故之薛庭芳未獲之李幅互識十七年八月二十六日薛穩城至劉道明家道及貧難起意糾竊央劉道明窩　劉道明貪利應允薛穩城卽出外糾邀薛庭芳李幅夥竊是月二十七夜持械徒手不等同夥三人偕至廣平縣辛莊文生史乾元家墻外豎梯下院撥門入室竊得衣服等物俵分各散薛穩城分得贓衣一包獨自携至劉道明家窩藏劉道明當將贓衣賣錢與薛穩城陸續花用旋被事主史乾元查知卽欲告官究治劉道明畏懼託地保李奉奎往說認還原贓史乾元不允赴廣平縣報案關緝薛穩城聞拿逃逸劉道明恃係職官並不理會十一月初六日夜薛穩城復糾邀薛庭芳等原夥三人携帶刀械偕至縣屬劉家莊事主高嶺家墻外薛穩城挖窟入室竊得衣服首飾等物遞交薛庭芳等接收逃至漫地俵分各散薛穩城仍携贓至劉道明家窩藏適劉道明表親方占春在彼向其查問薛穩城不能隱瞞知實情查點贓物分給劉道明銀耳圈紡綢女襖其餘贓物薛穩城分去逃逸劉道明將所分首飾衣服托方占春變賣得錢謝給方占春制錢三百文下餘贓錢劉道明自行花用事主高嶺報縣獲犯訉供狡展禀經臣將劉道明奏准革職提省審辦薛庭芳在監病故集訊劉道明等據供前情不諱除持械行竊得贓爲從罪應擬徒之薛庭芳病故免議外查例載直隷省窩藏竊盜一二名者杖一百徒三年又在籍職官窩藏竊盜按平民窩主本例罪應徒者發黑龍江當差又律載不應爲而爲事理重者杖八十又例載保甲如有窩盜之人瞻狥隱匿者杖八十名等語此案已革武進士選用守備劉道明窩留薛穩城行竊事主史乾元等家衣服等物坐地分贓實屬貪利無恥查直隷窩藏竊盜一二名在平民罪應滿徒今以在籍職官窩竊分贓自應按例問擬　道明合依在籍職官窩藏竊盜按平民窩主本例罪應徒者發遣黑龍江當差例擬發遣黑龍江當差所供母老丁單係職官窩竊情節較重且其子劉金貴業已成丁應不准其查辦方占春明知劉道明窩藏竊賊輙爲代銷贓物分得制錢三百文如照知竊盜後而分所盜之贓計所分贓准竊盜爲從論擬笞尚覺輕縱應酌照不應重律擬杖八十折責發落地保李奉奎既知劉道明窩竊隱匿不報合依保甲知有窩盜之人瞻狥隱匿者杖八十例上酌减一等擬杖七十折責革役薛穩城另有搶奪重案應歸永年縣過客王永忠等被搶案内從重審辦劉道明之子劉金貴先期外出貿易並無窩賊分贓情事應毋庸議被竊各贓在該犯等名下照估追賠逸賊李幅緝獲另結除備錄供招檢同薛庭芳圖結咨部外所有審明定擬緣由理合恭摺具奏伏乞皇上聖鑒勅部核覆施行謹奏奉硃批刑部議奏欽此○○李鴻章片再督標保定營守備吳忠元回籍修墓遺缺前經臣奏請以儘先都司柴振邦借補經部核准並以該員籍隷清苑縣係屬本府例應廻避應揀員對調等因查有通永鎭標通州協右營守備劉景山年四十六歲廂曰旗漢軍文源佐領下人由武進士營用守備惜補安定門千總五年期滿選補今職該員年富力强堪以調補保定營守備所遺通州恊右營守備員缺卽以柴振邦調補均與例章相符應請准其互調除飭取劉景山出身履歴咨部外理合會同直隸提督臣葉志超附片具陳伏乞聖鑒敕部核覆謹奏奉硃批兵部議奏欽此○○李鴻章片再河工運土培堤以西洋鐵軌鐵車爲迅速光緒十五年九月間前山東撫臣張曜奏調候補道李正榮由河南鄭工撥解鐵車一百輛鐵軌五里派令該員管理後因不敷應用又在天津添購鐵車一百輛鐵軌六里均經先後奏報在案歴年東省堵築决口培修河堤深資得力查永定河現辦工程所有取土搶險均需鐵軌轉運較爲便捷咨商山東撫臣福潤允將前項鐵軌鐵車移緩就急全數撥用飭派前署登萊青道李正榮管解來津據報委解鐵車二百輛鐵軌十一里業經運抵天津已由臣派員騐收轉解永定河工次交臬司周馥大順廣道吳廷斌等分撥應用以濟要工理合附片具陳伏乞聖鑒謹奏奉硃批知道了欽此○○頭品頂戴湖南巡撫臣吳大澂跪奏爲疉次懲辦會匪彚案具報遵旨　尤保奬恭摺仰祈聖鑒事維湖南自軍務平定以後各路散勇歸來無業可執流而爲匪輒自開立山堂散放飄布誘惑愚民　至恃衆　掠潛謀不軌大爲閭閻之害臣到任以來體察情形誅之則不勝誅若稍涉寛容必致養癰貽患督飭地方文武遇有著名會匪及刦奪殃民者逐案嚴飭勒緝期於有犯必獲除大股會匪拿獲出力之員專案奏請恩施給奬外其餘各屬捕拏匪首隨時照例嚴辦未敢紛紛凟陳年餘以來各屬捕獲會匪皆能不遺餘力審明情節較輕及無爲匪實跡者分别監林堢釋其開堂放飄行刦　法之犯均各照章就地懲辦查光緒十八年八月據永順縣知縣朱益濬禀拿獲匪首胡月亭訊據供認光緒十三年聽從彭清泉糾入四川人陳占彪會内攔搶不知姓名事主錢物兩次十七年開立山堂充當老冐散放飄布在永順洗壩湖坡上古廟糾衆約期起事槍奪附近居民牧放牛馬殺斃取血祭旗經官查拏逃至四川本年五月潛回湖南復圖勾結滋事被縣拿獲訊供禀報當經查明係私販軍火案内逸犯亦係著名頭目臣批飭就地正法未及懲辦該匪在監病故照例戮屍梟示又十八年十二月據衡州府知府文煥禀各營拿獲會匪趙吉發卽趙跛子訊據認供先在福建當勇路過泉州會遇慈利縣人蕭蘭浦聽糾買飄入會派禮堂回至湖南聞蕭蘭浦已死去年十二月仿照天台山名目自行刊板開立山堂賣放飄布經營拿獲手鈔逆書語多狂悖又十九年三月據慈利縣知縣衛炳釜禀拿獲匪犯魯阻罄鄒大本侯金山三名訊據供稱早年結拜哥會十八年十月一同行刼沈開先家得贓分用不諱又據署衡陽縣知縣鄭襄禀拿獲會匪鍾四鬚子彭富堂彭楊聾子趙才等訊據鍾四鬚子供認充當仁義堂哥弟會坐堂頭目鼓富堂等亦均入便並迭刼羅潤澤王壽生家有案又十九年五月據署靖州直隷州知州陳國仲禀拿獲匪目楊翰臣訊據供認充當中元堂頭目領受飄布殿轉糾人散放糾衆行刼洪元崇家有案又據長沙府知府趙環慶禀據署攸縣知縣景天相　獲前在醴陵縣刼獄案内逸犯吳尚鎬卽上告訊據供認自出醴陵縣監脫逃後領飄入會並展轉糾人殺牲祭旗前往攸縣行刼張聲和家實屬兇暴不法又據郴州直隷州知州會慶溥禀拏獲匪目孟金階訊據供稱先生廣東與光緒十二年已獲正法之曹玉林同入哥弟會是年約期豎旗破案脫逃復至廣東十九年三月潛行回郴爲會中總頭目陶漢臣傳信糾人舉事均已供認不諱又十九年六月據署漵浦縣知縣孫儒卿禀拿獲匪目舒考訊據供認前年夥同會匪舒海堂等焚署刼獄聞拿逃走五月復回糾集多人行刦張文興家有案又十九年十一月據寳慶府知府莊予楨禀督同邵陽縣拿獲會匪黎春圃訊據供認聽從朱克英領飄入會後又自立乾元堂名目刊刻飄板到處散放實係甘心爲匪又據湘鄕縣知縣趙宜深禀拏獲匪犯劉舒茅子樊復興供認前在上海等處當勇屢次結會充當頭目開立山堂散放飄布各等情均經臣先後批飭就地正法以上各犯均係著名積匪或糾衆刦奪或濳謀滋事若非及時就地擒獲必將釀成巨患此等匪案皆臣分内應辦之事不敢稍涉因循果能勤奮將事自應遵照光緒十七年六月初六日欽奉諭旨擇尤酌保以示鼓勵合無籲懇天恩俯准將在任候補直隸州知州永順縣知縣朱益濬請俟補直隷州知州後以知府補用前署攸縣本任衡山縣知縣景天相前署溆浦縣本任善化縣知縣孫儒卿湘鄕縣知縣趙宜深均請以直隸州知州在任候補分發湖南試用縣丞魯炳章請免補本班以知縣仍留原省補用除　取履歴咨部外所有疉次懲辦會匪彚案擇尤保奬緣由謹會同湖廣總督臣張之洞恭摺具奏伏乞皇上聖鑒訓示謹奏奉硃批著照所請該部知道欽此 
 
 

Page 13

 
 
[光緒二十年四月初五日京報全錄]  
　　宫門抄○諭旨兩道錄前○府尹孫等奏酌補京縣要缺摺○川督劉奏循例甄别道府各員片○又奏試辦鉛礦免抽課耗片○又奏津捐銀數彚案請廣文武鄕試中額一次摺○蘇撫奎奏鎭江關稅收支各數摺○又奏借欵收入耗羡以資支放片○又奏籌解内務府常年經費片○直督李奏直屬各州縣已未結新案交代起數摺○將軍長奏銷革員永不叙用字樣片○又奏開復革員原官片○河督許奏建廟徧祀河神將軍片○大臣福奏地面官疎防盜犯請交部議處摺○湘撫吳奏特叅州縣請旨分别地職開缺另補摺○蘇撫奎奏報覆勘崇明海岸工程由省起程日期片○雲督王等奏新海防第二十二卯捐輸請奬摺○將軍希奏解内務府工程處經費摺豫撫裕奏總兵奏請銷假片○四月初五日理藩院鑾儀衛光祿寺鑲黄旗值日翰林院引見四十二名○會章福森布各假滿請安○阿麟桂鍈有泰沈維誠預備召見○瀅貝勒請假五日○恩公興伯各請假十日○值年旗奏派查城之大臣派出濂貝勒容貴懷塔布恩普○又奏派稽察七倉之大臣派出懷塔布○召見軍機崇禮沈維誠有泰阿麟桂鍈○○臣孫家鼐臣顧璜跪奏爲京縣要缺需員循例酌量請補以資治理恭摺仰祈聖鑒事竊查大興縣知縣陳壽椿經臣孫家鼐等奏請開缺另補於光緒十九年十二月二十四日奉旨應卽於是日作爲開缺日期所遺大興縣知縣係衝繁疲難四項最要之缺爲京畿首邑差務紛紜旗民雜處例應在外揀補查定例大興縣缺出應在於順天所屬各縣内詳加遴選如一時無可保題者於通省人員内揀選又員缺緊要人地實在相需而所保之員與例稍有未符者亦必須將該員不合例之處詳細聲明專摺奏請各等語今大興縣知縣一缺查無坐補原缺之人當在順天直隸所屬現任各員内逐一遴選非歴俸未滿才難治劇卽人地未宜一時實無合例堪升之員惟查有坐補宛平縣知縣趙文粹年四十七歲廣西永寗州進士以卽用知縣籖分直隸同治十二年題補密雲縣知縣報捐同知升銜並捐戴花翎光緒六年大計保薦卓異七年調署大興縣知縣八年升補宛平縣知縣九年開缺回籍修墓十年在籍經前左副都御史英煦奏保前尹臣會同直隸總督出具心地誠慤爲守兼優輿情愛戴考語覆奏奉旨暑交軍機　存記欽此十三年在籍丁憂十六年起復仍回順天府當差因辦賑出力保俟坐補原缺後以直隸州知州援例捐加四品銜臣顧璜到任未及三月例不出考臣孫家鼐查該員精明諳練任事實心以之請補大興京縣知縣要缺實堪勝任惟係坐補宛平原缺之員請補大興與例稍有未符第大興宛平兩縣同爲京畿首邑與别項坐補原缺者有間該令曾署大興情形熟悉若蒙特恩俞允感激馳驅力圖報稱必可收駕熟就輕之效且人地實在相需例得專摺奏請據直隷布政使裕長按察使周馥詳請覈辦前來合無仰懇　天恩俯念員缺緊要准以坐補宛平縣知縣趙文粹補授大興縣知縣實於要缺有裨臣等爲地擇人謹會同大學士直隷總督臣李鴻章合詞恭摺具陳伏乞后直聖鑒再查該員係曾任宛平京縣知縣今請酌補大興京縣知縣銜缺相當毋庸送部引見並免覈計叅罰合併聲明謹奏奉旨已錄○○劉秉璋片再查例載捐納道府籖掣分發者試用一年期滿後該督撫察看才具分别堪勝繁簡專摺奏差又通行内開道府以下候補人員卽以到省之日起予限一年詳加察看出具切實考語奏明分别繁簡補用又查道府以至未入流凡由曾任各官保舉並非應陞之階行令試看一年分别奏咨甄别後方准按班序補又業經在省人員勞續保舉補缺後以陞階用者如係咨補以堂稿畫齊後第五日行文按該省照限减半計算以奉到准補部文作爲陞階到省日期各等因兹查有發川試用道江希曾候補知府劉朝宗勞績保舉保寗府知府在任候補道唐翼祖等三員均試看一年期滿例應甄别由藩臬兩司造具各該員履歴清册塡註考語會詳請奏前來臣查該員發川試用道江希曾安詳穩愼候補知府劉朝宗明白敏幹均堪以留省照例補用在任候補道保寗府知府唐翼祖才具練逹應請留川以繁缺補用除分案咨部外理合附片具陳伏乞聖鑒謹奏奉硃批吏部知道欽此○○劉秉璋片再據甯遠府知府唐承烈禀稱向來開辦礦務始無十分把握未敢遽詳咨部蓋以額解課耗既定不能短少分厘而盈絀靡常數難逆料是以開採一事廠員視爲畏途該府開辦會理州白果灣鉛廠迄今試辦年餘業已採解白鉛三十萬斤似有成效應請自去年開採起試辦三年倘能年年如數採解再行抽收課耗按年報部核銷等情臣伏查川省寳川局鼓鑄制錢需用白鉛甚鉅從前每歲以例價銀兩赴黔採買部中有案可稽自前年黔鉛盡數解京不准川中往買無鉛鼓鑄極費周章去年臣令該府於白果灣等處設法勸商開採迄今已有成效雖價值運費較昻尚可勉敷鼓鑄當經批准試辦三年限内免其抽收課耗以示體恤届限照例抽收課耗　部覈銷以昭核實除咨部查照外理合附片陳明伏乞聖鑒訓示謹奏奉硃批該部知道欽此○○太子少保頭品頂戴四川總督臣劉秉璋跪奏爲光緒十七年川省已收津貼捐輸接濟京協各餉併記銀數照章懇恩加廣一次文武鄕試中額以昭激勸恭摺仰祈聖鑒事竊查前准戸部咨加廣一次文武中額改爲捐銀三十萬兩者准廣一次文武鄕試中額各一名又捐輸廣額章程鄕試廣額不得過恩詔廣額之數又歴届恭遇恩詔鄕試廣額四川係加二十名又准禮部議覆御名徐家鼎請停捐輸廣額一摺經臣以川省津捐勢難遽停請仍照章加廣中額於光緒十六年六月二十日奉硃批著照所請該部知道欽此查光緒十六年以前津貼捐輸銀數已請加廣文武鄕試中額奉旨准行次第取中各在案今查光緒十七年共收過通省津貼銀五十九萬七千四百二十一兩零又收過通省捐輸銀九十八萬四千八百四十八兩零總計津貼捐輸兩項共收過銀一百五十八萬二千二百七十兩零皆係零星捐助不敷議叙之欵亦未廣過學額自應彚計加廣中額遵照定章銀數以三十萬兩加廣文武中額各一名共應加廣文武鄕試中額各五名核計銀數有盈無絀由藩臬兩司彚造已收津貼捐輸銀數清單詳請奏咨前來臣查該司等報收光緒十七年津貼捐輸銀數及加廣鄕試中額名數核與部定新章相符現值京外各處要餉待撥孔殷所藉以接濟者惟以津捐兩項爲大宗自應如詳辦理以順輿情而昭激勸合無仰懇天恩敕部核議准以十七年未經請奬廣額之津貼捐輸銀一百五十八萬兩有奇彚案併計加廣本年甲午正科川省鄕試一次文武中額各五名其長餘銀八萬二千餘兩照章作爲有盈撥歸下届併計如蒙俞允則士林悉沐恩膏而閭閻益殷報効實於國家理財育賢之道均有裨益除清單咨部外謹會同學政臣瞿鴻禨合詞恭摺具奏伏乞皇上聖鑒訓示謹奏奉硃批該部議奏欽此○○頭品頂戴江蘇巡撫奴才奎俊跪奏爲鎭江關徵收華洋稅鈔並洋藥稅厘扣足四結一年期滿查明收支各數分繕清單恭摺奏銷仰祈聖鑒事竊照各海關徵收洋稅前經戸部奏定飭將收支數目按結開單奏報一次仍按四結奏銷一次一面造具四柱清册曁支銷經費銀兩清册分送核銷等因歴經按結奏報在案兹據鎭江關道黄祖絡詳稱光緒十八年八月十一日第一百二十九結起至十九年八月二十一日第一百三十二結止扣足四結一年期滿所有徵收華洋稅鈔並洋藥稅厘及開支各欵彚造清册詳請具奏前來奴才覆加查核收支各數均屬相符除將原册分咨總理衙門戸部查核外理合分繕清單恭摺具陳伏乞皇上聖鑒敕部查照謹奏奉硃批該衙門知道單二件併發欽此○○奎俊片再蘇省前因歲徵耗羡不敷濟用奏明在地丁銀内按年酌撥支放京餉嗣奉部飭蘇省耗羡不敷准借蘆雜等欵不准再動地丁等因業經先後在於蘆課等欵内共借撥過銀七萬九千八百兩收入耗羡支放均經附片奏報在案兹據蘇州藩司鄧華熙詳稱耗羡一欵司庫存數無幾不敷動放應再於清查屬庫交代欵内提借銀五千兩收入耗羡以資支放等情詳請具奏前來除仍飭催各屬將荒田一律開墾復額俟解欵充裕卽行停止不得視爲常例並咨戸部查照外理合附片陳明伏乞聖鑒謹奏奉硃批戸部知道欽此○○奎俊片再准戸部咨具奏另籌内務府常年經費一摺光緒十九年十一月初五日奉旨依議欽此單開光緒二十年分撥江海關洋稅銀二萬兩等因當准行關籌解去後兹據江海關道聶緝槼照數籌銀二萬兩並隨解平餘銀五百兩擡運等銀一百六十兩循案交京莊號商匯解赴京交納詳請具奏　來奴才覆核無異除給咨起解外理合附片具陳伏乞 
 
 

Page 14

 
 
聖鑒謹奏奉硃批該衙門知道欽此○○大學士直隸總督一等伯臣李鴻章跪奏爲光緒十九年下年直屬各州縣已未結新案交代起數繕單恭摺仰祈聖鑒事竊據藩司裕長詳稱直屬各州縣交代前奉部議自光緒八年起依限交收清楚先行造册結報半年彚奏一次業將光緒十九年上半年交代開單詳請奏咨在案兹自光緒十九年七月初一日起　年底止又届半年彚報之期該司將各案交代分别已未清結彚開清單已結者造具妥確册結咨部二叅限滿尚有交項未完者詳經　　叅辦其未滿二叅和案歸於下届彚案辦理等情前來臣覆核無異除將送到詳細清單咨部外理合開具簡明清單恭摺具奏伏乞皇上聖鑒勅部查核謹奏奉硃批戸部知道欽此○○長順片再吉林地面遼闊練隊兵學每慮不敷分布故各鄕舉辦民團藉助兵力之未逮查有已革化翎都統銜記名簡放副都統記名協領烏拉廂藍旗佐領丁喜於數年前自行捐資在鄕間倡辦團練歴年拿獲　案審實正法馬賊不下數十名該革員本無緝捕之責而自練鄕團捕賊不遺餘力其愧悔自新信而有徵檢查該革員被叅　　係於光緒三年間在佐領任内經前任將軍銘安以其性情狡詐不遵約束奏叅是年十一月初二日奉上諭丁喜著革職永不叙用欽此欽遵在案今既捐資練勇勦賊立功可否仰懇天恩將該革員銷去永不叙用字樣用昭嘉奬之處出自鴻慈逾格謹附片具陳伏乞聖鑒訓示謹奏奉硃批另有旨欽此○○長順片再查留營差遣之己革花翎二品銜儘先卽補恊領黑龍江布持哈城正白旂驍騎校訥勒岱吉林練隊委叅領已革五品藍翎拉林廂藍旗驍騎校依朗阿二員或奉派恊同汛隊或管帶所部弁兵在外勦捕賊匪除當塲殲斃馬賊數目不計外第按每員親自捉獲者計之亦皆在五名以上據全營翼長查明報請核奬前來奴才等查該革員等於被叅革職後迭經剿獲馬賊出力均知愧奮應卽按功核奬予以自新查訥勒岱前於同治七年間在委營總任内失察兵丁路途滋事經山海關副都統長善奏叅革職依朗阿前於光緒十三年間在委營總任内因緝捕不力經前任將軍希元奏叅革職除造具各員出身履歴清册詳叙緣案叅革情由咨部查核外合無仰懇天恩准將訥勒岱依朗阿二員均開復原官原銜翎枝並免繳捐復銀兩用示奬勵出自聖主鴻慈謹附片陳明伏乞聖鑒訓示謹奏奉硃批該部議奏欽此○○許振褘片再蘆溝橋側曾有廟專祀永定河神而於金龍大王諸神並無廟宇報祀頃據道廳各員禀稱近年屢見河神化身於蘆溝橋示現一次南隄示現三次北隄示現二次北運河示現一次凡遇化身示現之處險工卽化爲平神力扶持實深敬感良由我皇上厚澤深仁懷柔嶽凟凡諸靈祇相率感格亦如公侯率職趨蹌翊贊共維萬年有道之長况聖謨所至神必助之而金龍大王諸神尤其靈應　焉也督臣來函相商擬於蘆溝橋左建立大王一謿徧祀河神將軍以答神貺爲此會奏請旨如蒙聖慈鑒允督臣當飭司道擇地興工臣當於豫省按照所祀各神塑像書牌派員恭送入廟是否有當伏乞聖鑒訓示遵行謹奏奉硃批禮部議奏欽此○○奴才宗室　錕等謹奏爲特叅地面官疎防盜案限滿逸犯未能全行弋獲請旨交部議處以示懲儆恭摺仰祈聖鑒事竊查京城地面理宜嚴肅當此整頓捕務之際該地面官宜如何認眞巡邏加意防範乃搶刼重案層見疉出是其平日差務疎懈已可概見且經奴才等諄諄告誡不啻三令五申此次該地面官僅將盜犯李漢臣王淇等二名拿獲其案内在逃逸犯甚多屢經勒限飭緝竟未能全　弋獲該地面官等事前既疎於防範事後又未能依限追捕實屬疲玩已極未便稍事姑容除失查宣武門外南横街地方東和合烟錢鋪被盜　南營菜市口汛守備王允忠業經奴才等於上年十二月二十五日恭摺奏叅外相應請旨將失查崇文門内西城根地方徐姓家被盜之正藍旗漢軍署委恊尉榮光署捕盜步軍校榮連步軍校文瑞失查東總布胡同塔姓家被盜之廂白旂漢軍副尉崇每捕盜步軍校樂勝步軍校多魁失查乾面胡同溥姓家並祿米倉胡同連姓家被盜之鑲白旗滿洲署協尉奇克愼捕盜步軍校德斌奎緒委步軍校恒庫均交部議處其正陽門門領德壽門千總常福門吏札拉罕於盜犯來往運贓出入未能覺查亦屬疎懈應卽一併交部議處以示懲儆爲此謹奏請旨○○頭品頂戴湖南巡撫臨吳大澂跪奏爲特叅州縣性情長厚貽誤地方請旨分别革職開缺另補以肅官箴而裨治理恭摺仰祈聖鑒事臣竊維民生之休戚全賴州縣之得人通省州縣中才具各有短長寛嚴實當並用待民貴寛除暴貴嚴兩者不可偏廢性情長厚之人地方盜匪無所畏懼丁役書差必多疲玩良民受其荼毒吏治因之　弛查有署理武岡州知州卽用知縣黄濟川平日辦事尚屬穩練此次山門會匪於正月二十二日起事抄搶至數十家該州於二月初三日始行禀報因循貽誤咎實難辭桂東縣知縣黄世瑶御下太寛信任門丁未能約束以致衆怨沸騰相應請旨將卽用知縣黄濟川桂東縣知縣黄世瑶一併革職以懲玩泄又新化縣知縣王慕修辦事遲鈍緝捕未能得力現值查辦會匪之時新化與邵陽武岡溆浦三處毗連非精明强幹之員不足以資防緝麻陽縣知縣吕懋恒秉性優柔佬具稍短麻陽詞訟較繁該令精力時形竭蹶以上二員人地不甚相宜合無請旨將新化縣知縣王慕修麻陽縣知縣吕懋恒開缺另補如蒙俞允所遣桂東新化麻陽各缺容臣另行簡員奏補並請飭部知照臣爲澄叙官方起見是否有當謹繕摺具奏伏乞皇上聖鑒訓示謹奏奉硃批另有旨欽此○○奎俊片再崇明縣海岸漸塌逼近城垣亟須修築防護業將縣委各員勘估情形聲明由奴才親往履勘並將估需銀兩作正開銷會同督臣恭摺具奏欽奉諭旨允准在案奴才於三月初三日自省城前赴崇明覆勘飭令赶緊興工所有巡撫衙門日行公牘飭委蘇藩司代印代行其緊要事件仍送交奴才行次核辦理合附片陳明伏乞聖鑒謹奏奉硃批知道了欽此○○雲貴總督臣王文韶頭品頂戴雲南巡撫臣譚鈞培跪奏爲新海防第二十二卯捐輸請奬恭摺仰祈聖鑒事竊查前准戸部咨奏辦新海防捐輪一摺奉旨依議欽此行令仿照籌饟例定銀數四品以上五成實銀上兌五品以下四成實銀上兌常例封典虚銜升銜頂戴貢監等項均照例定銀數核减六成由各直省督撫責成藩司核實辦理隨時發給實收按月造册並將副實收隨册咨送戸部核准換給執照隨收部飯銀兩並同請奬清册解部等因當經行司通飭各屬並出示曉諭一體遵照業將第一卯至二十一卯捐生造册奏咨在案兹據布政使史念祖詳稱自光緒十九年十一月初一日起截至十二月十八日止收獲報捐實官冷繼芬等九名監生三名共收正項銀二千五百五十一兩二錢彚爲第二十二卯所收正項銀兩存儲候撥部飯照費銀兩俟集有成數另文批解等情造具各捐生姓名履歴清册及副實收詳請奏咨前來臣等覆核無異除清册副實收送部查核外所有新海防第二十二卯捐輸請奬緣由謹合詞恭摺具陳伏乞皇上聖鑒敕部核覆施行謹奏奉硃批戸部議奏欽此○○福州將軍兼管閩海關稅務世襲一等勇侯奴才希元跪奏爲閩海關常稅解清光緒二十年分内務府工程處經費銀兩循案逕解北洋緣由恭摺仰祈聖鑒事竊奴才承准軍機大臣字寄光緒十九年十月二十七日奉上諭戸部片奏光緒二十年内務府經費擬撥鹽課茶稅共銀六十萬兩請飭依限完解等語除閩海關常稅銀十萬兩應逕解北洋並各省關應還部庫墊放銀兩應由指撥各欵内匀解部庫外下餘銀　著該將軍等務於來年開印後陸續逕解内務府交納仍限六月前解到一半十二月初間掃數解清不准稍有蒂欠等因欽此並奉戸部鈔奏行知曁准北洋大臣李鴻章咨請將應解銀十萬兩仍提前解津各等因前來伏查閩海關常稅奉提内務府工程處光緒二十年分經費銀兩業於常稅題銷案内聲明照數提出另行發商批解兹謹將前銀十萬兩循案備具文批給交號商蔚泰厚源豐潤恊同慶承領定於三月初八日由省起程解赴北洋大臣李鴻章兌收歸欵除分咨查照外謹恭摺由驛馳陳伏乞皇上聖鑒謹奏奉硃批該衙門知道欽此○○裕寛片再甘肅涼州鎭總兵張永清前因赴任道經豫省請假一月回舞陽縣原籍省墓經奴才據情代奏於光緒二十年正月初五日奉到硃批著照所請欽此當經欽遵咨會去後兹准該總兵張永清以在籍省墓事竣於本年三月十二日由省起程馳赴新任咨請代奏銷假前來相應附片陳明伏乞聖鑒謹奏奉硃批知道了欽此 
 
