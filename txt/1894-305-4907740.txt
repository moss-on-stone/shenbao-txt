# 1894 - 305 - 4907740

 

Page 1

 
 
[招請營口訪事人] [  申報館主人啓]  
　　營口爲奉天商埠地近高麗軍務方興見聞較確本館雖向有訪事之友誠恐耳目難周因擬另請一人悉心偵訪如有願就斯席者請書寄至要至確之新聞數則附示住址姓名付諸郵筒俾得擇尤延定惟須素在營地文理清通者方能入選倘不合意恕不覆函此布 
[皇朝東三省及朝鮮地輿全圖出售] [  點石齋啓]  
　　東三省爲神京門户而朝鮮又爲東三省之藩籬胥　相依最爲險要其地輿全圖　經名人繪畫惜珍本難得坊間絶少流傳兹有藏書家檢得原圖一幅山川形勝界劃分明迥非時下畫家所及已託本齋石印按圖著色羅羅清疎爲目今用兵不所當加意而亦言地理者所宜講求也每幅價洋四角由本分局及各書坊發售此佈 
[重印四史告成]  
　　四史者何史記前漢書後漢書三國志是也本局前曾排印出售價廉物美購者盈門未及一年篋笥已罄兹重復鳩工排就字跡疎朗紙色精良較對裝潢略不苟且每部分爲六十册僅收實價洋銀四元有欲躉購若干者請臨申報館帳房面議 
[和訣]  
　　有客問於余曰先生其有所怯乎前曾作和辨繼而爲和疑今又標其題曰和訣頻言和而不已豈今日之時勢固不可以戰而止可以言和乎余啞然笑曰客休矣余之言和皆余之言戰也子但見一和字而遂以爲言和殆亦皮相者乎當辨者辨之乃明可疑者疑之乃信至於和之有訣則非專爲固寵希榮媚敵保身不顧大局者計也今世之持盈保泰者輙以和之一字橫亘於胸中以爲當今之世和爲貴雖聖天子雷厲風行命將出師必欲殺敵以伸天討而言和諸人尚欲從中梗之前敵諸將或亦有誤聽其言者不思奮勇直前以敵王愾以作士氣而惟爲節節退守之計謂如此則可以望易戰而和凡憑血氣之勇一味言戰者必將有所畏葸恐懼如談虎而色變夫然後乃可言和而不知此正計之左者也外人谿壑本不易盈彼倭人狼子野心何嘗可以情喻而理遺其所懼者不過勢與力而已我之勢足以駕乎其上則彼有懼心我之力能持乎其先則彼有退志必使彼有懼心有退志乘此之時可以戰可以和而和乃可成而和乃可固而和乃可久若我節節退守不與之戰則我退一步彼進一步我雖至於退之無可退而進焉者初不知止也試就近事徵之法有之擾正與倭同法人藉口於保護安南倭人藉口於保護朝鮮二者皆中國藩屬安南旣在所必救朝鮮尤在所必爭其情形適均也法人前者欲遂其保護安南之計處心積慮謀之多年一旦猝發以爲可以唾手取之孰意有黑旗一軍橫爲之梗一戰再戰法帥云殂法軍之死亡枕藉而終懷百折不回之志必欲得而甘心黑旗雖勇鷙究係孤軍故法人雖屢敗於其手尚不甘罷後知中國暗爲之助於是遷怒於中國其遷怒於中國也亦大有乘機進取之意非僅苟焉而已焉馬港中其奸而敵以驕基隆被所占而敵益熾邇時南北洋各兵輪見影而逃望風而靡不敢與法兵船相見於洪濤駭浪之中甘自沈其船而不悔令人憤懑不已當時法人亦以和字爲餌誘燬我馬江各兵船奪取我基隆封閉我海口而卒不聞有和議之確音雖草約之訂已見明文而仍未議成蓋法人之所謂和者正欲誘中國而使入其計中也苟無唐劉紙橋之捷蘇馮諒山之勝則法人必且得寸則寸得尺則尺迄未能和迨諒山之捷報傳來而法人遂俛首就範仍歸於好化干戈而爲玉帛而於中國大局體面均無所損然則戰之能勝而後和之能堅鄙人之前言洵不謬矣夫卽使兵連禍結竟無了期然終竟必有和之一日惟和有幾等之不同我欲和則敵人必不肯和我不欲和敵人乃急於求和求和之言出之自我則失之出之自敵則得之此中之得失所關殊非淺鮮故言戰諸人其言則戰其意亦未必終於戰第能與之戰而後許其和則不至爲城下之盟否則以我乞和於人人將多方要挾百計貪饕雖有各大國爲之調停要亦喫虧不小彼言和者但知一和字而不知和之宜於先宜於後宜於急宜於緩則卽目前可和而其患愈久而愈深且將不時舉發而受累無窮也或者謂中國此時何嘗不欲與倭人戰無如戰具不及倭人以致由平壤而退至義州由義州而退至九連城由九連城而退至鳳凰城今將由鳳凰城而退至大高嶺卽古所謂摩天嶺此嶺之險雖可恃而由鳳凰城旁抄一面可至興京一面可至遼陽直達奉天雖守大高嶺又何益乎前者聞華軍退過鴨緑江謂九連城無險可守當退守鳳凰城竊以爲怪蓋九連城者卽鳳凰城之險隘也鳳凰城小而無居民若九連城一失鳳凰城决不能守何乃反其道而行之繼而知華軍之所以不戰而退不守而退者實欲以潰退脅言戰之人使之懼而望和也噫不能勝必不能和况不能戰乎不能進必不能和况不能守乎故和之訣卽在乎戰言戰者固宜厲戰卽言和者亦先宜厲戰於是乎作和訣 
[本館接奉電音]  
　　昨由京友電傳上諭五道謹敬譯登○十月初五日奉上諭現在畿輔大兵雲集著派恭親王督辦軍務所有各路統兵大員均歸節制如有不遵號令者卽以軍法從事慶郡王奕劻著帮辦軍務翁同龢李鴻藻榮祿長麟並著會同商辦欽此同日奉上諭寗夏鎭總兵衛汝貴管帶盛軍臨敵退縮以致全軍潰敗並有尅扣軍餉縱令兵勇沿途搶掠情事衛汝貴著革職拿問交刑部治罪海軍提督丁汝昌统帶戰艦不能得力所有前次交部議叙之案著卽撤銷該部知道欽此○初六日奉上諭甘肅寍夏鎭總兵員缺著牛師韓補授欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨翁同龢李鴻藻剛毅均著補授軍機大臣欽此同日軍機大臣面奉諭旨十月初九初十十一日俱著推班欽此 
[神京珥筆]  
　　側聞皇上日理萬幾勵精圖治近因倭奴犯順興師致討宵旰勤勞聖躬偶有不豫立傳太醫院診治云是瘧疾想不日卽占勿藥也○吏部爲示傳事所有揀補廣西太平府思州土州州同陳德淞梁鋆二員又保舉江蘇候補知縣胡葆慶廣西候補知縣姚錕等本部於九月十七日帶領引見相應示傳該各員於十五日已刻衣冠赴部演習口背履歴於十六日晚在内城左近歇宿穿天靑褂備帶補褂元靑褂佩帶對子荷包手巾於是日丑刻赴西苑門六項公所書到伺候排班帶領引見如排班時不到卽將緑頭簽撤下毋違特示○浙江布政使趙方伯舒翹遵旨入京祝嘏業已抵京繕具安摺膳牌於九月十五日夜齎往西苑門呈由奏事官遞入方伯於十六日寅刻 
 
 

Page 2

 
 
趨詣西苑門在九卿房候旨嗣由軍機處發出傳單趙舒翹頭起備見上御勤政殿召入詢以浙事方伯奏畢退出遂步出西苑乘輿歸寓○協辦大學士吏部尚書兼署禮部尚書管理太常寺事務臣宗室麟書等謹奏爲具題事恭照本年十月初十日慈禧端佑康頤昭豫莊誠壽恭欽獻崇熙皇太后萬壽聖節應得遺員前往都城隍廟讀文致祭謹案臣寺祀則應由散秩大臣中題遺一人往祭准侍衛處將散秩大臣銜名開送前來臣寺照繕題本進呈恭候欽遺一人俟命下之日再由臣寺轉行遵照謹此具題請旨九月十三日奉旨遺委散秩大臣三等承恩公鍾秀行禮欽此○兵部爲知照事職方司案呈所有呈請兼襲雲騎尉世職之内閣中書陳嘉銘一員本部於九月十二日帶領引見奉旨内閣中書陳嘉銘准其兼襲雲騎尉世職欽此欽遵到部除咨吏户二部外想應知照内閣查照○江西布政使方方伯汝翼隨帶道府入京祝嘏敬具安摺緑頭簽專弁齎赴西苑門於九月十六日夜子刻交由奏事官遞入方伯於十七日寅刻抵西苑門在九卿房候旨少頃卽由軍機處發出傳單方汝翼頭起入見上在勤政殿詢以時務方伯逐一上陳卽行退下○湖北荆州右翼副都統瑞興以到任又届三年例應籲請進京陛見俾得親耹聖訓有所遵循如蒙俞允擬卽束裝起程北上等情專摺九月十七日奉旨著來見欽此 
[俄立新君]  
　　倫敦初六日來電云俄皇薨逝後俄民甚爲哀悼現以太子倪谷勒斯第二嗣位新皇已頒詔國中謂當仰承父志勵精圖治俾國中人同亨承平之福云 
[派隊赴防]  
　　神機營近復派定八潢排槍隧左翼驍騎擡槍隊右翼驍騎擡槍隊八漢砲隊擬赴張家口一帶駐紥聽候防剿雖各隊均已派定而首途尚未定期也 
[採購戰馬]  
　　户部近唯直隷總督李咨開北洋淮練各營馬隊砲隊需用馬匹間有疲瘦應卽派員採買戰馬以資換補兹據各統領遴派遊擊衛德元都司黃國安千總徐國順把總王懷元副將呂賢階等前赴張家口外喇嘛廟一帶採買臕壯戰馬八百五十四匹内淮軍盛字各營四百四十四匹楚軍馬隊二百五十四匹保定練軍一百六十匹管解回營分交需用請咨張家口沿途一骰免税放行刻已由户部咨行張家口監督察哈爾都統查照矣 
[熱河辦團]  
　　熱河地方自朝陽教匪敉平後地方蹂躏元氣已傷近因倭奴犯順徵調煩頻深恐逃勇潛匿勾結滋事經慶蘭圃都統分飭該管地方官各於所屬延集紳董舉辦團練旣可收守望相助之益又可安内攘外應如何迅籌辦理之處卽由各官紳廣爲勸辦俾得各保鄉里云 
[徒勞罔濟]  
　　日本西字報云日主至廣島後辦理軍務日形忙迫每早六點鐘起身盥潄穿號衣辦事至夜間十一點鐘爲止住居一室飲食起居及辦事均在其中室中僅一椅或告以盍再添一椅庶可適用則止之曰毋至廣島後僅有三日出外餘時皆杜門不出日主自以爲精勤而不知以小敵大以逆犯順終爲天道所忌卽使日夜無眠亦何救於敗亡之禍哉 
[日電照譯]  
　　西字報載有日本初七日來電云鳳凰城於初三日被倭軍所得駐守之華軍並未扼守見倭軍至卽分三路逃逸一半往盛京其館分二路半往海城半往大孤山倭軍入城後城中人甚喜因華軍在城時每肆搶掠故多懷恨也此電旣自日本發來則所言亦未可盡信姑照譯之以觀其後 
[日本地震]  
　　九月廿七日日本化邊地震山縣一處震動尤甚房屋坍倒甚多壓斃人口約有二三百之多此亦非常災變也倭酋何尚不悟而惟以勞師動衆爲事乎 
[倭商焚漆]  
　　日本報云近有人由香港購辦中國漆到日本此漆功用遠遜倭產用以髹物或攙雜倭漆而用之始非不光彩奪目遲之又久顔色漸變黯然無光且有皺紋職是之故無人敢用而華商棧中多貯此物近因兩國失和急作歸計遂貶價以求沽乃橫濵奸商竟購之以運往應用岡製造漆器富商巨賈深知其弊未有過問者惟小本營生之流貪其價廉頗喜購用嗣爲製造漆器及販漆各行查知以其有碍生意遂集衆商議有謂宜盡搜此漆罰令充公付諸一炬者嗣有人以貧民血本修關心焉憫惻議動公欵價買此漆焚燒俾免蠅頭逐利者致受虧折衆韙其議遂於西歴上月二十六日在鴨俾河濵火烈具舉盡成灰燼或曰華漆雖不甚佳而以之漆倭人頭爲溺器亦覺别開生面嘻是眞謔而不虐者歟 
[茶糖增税]  
　　江省現奉部議國家大利監斤而外茶葉爲大宗糖斤煮熬得法利亦相　議將茶葉糖斤除照原收税厘外暫行加抽二成以充剿倭新餉倭事一平卽行停止牙厘總局裕竹邨方伯遵照辦理查茶葉一項本年已經停盤應俟明春開辦糖斤則自十月初一日起無論紅白蔗糖皆照原額加抽二成想茶商糖客必能急公奉上踴躍輪將也 
[穗垣小志]  
　　廣東訪事人云武鄉試業經督憲李宮保示期十月初三日舉行所有馬步箭及技勇分列中東西三闈中闈由宮保校閲東闈委藩司成竹銘方伯西闈委臬司額玉如廉訪此外弓刀石三項亦委廉幹之員管理並不假巡捕之手以杜弊端○武試伊邇各屬武生皆已齊集官憲以若輩血氣方剛易釀爭鬥之禍特飭保由局總辦轉飭地保傳各屬教師到局諭以館中生徒務須嚴加約束不可任其出外遊行倘或滋生事端定惟爾等是問各教師皆唯唯遵諭而退○省垣每有無稽讕語傳説紛紛近忽謂日前水師提督鄭心泉軍門到省請領軍火大憲设詞推諉軍門忿甚將頂帽擲下求卽解任意者其爲倭奸的傳布以冀摇惑衆心乎刻經大憲訪聞札飭文武各官務將造謡之人拘獲懲辦○正副　試唐王兩星使定期十月初二日回京覆　命各大憲親赴河干拜送并寄請　聖字○粤秀書院山長潘仲瑜太史之封翁仙逝後前日在河南府第設靈開吊文武各官均往叩奠車闐馬咽熱閙異常○十八鋪北約有一番攤賭館明目張瞻顧忌毫無某日下午四點鐘突有盜匪多人手執刀槍一擁而入將檯上銀錢刦掠一空四散奔逃賭徒持械窮追盜沿路施放洋槍追至大觀橋下擊傷一賭徒鮮血淋漓倒地而斃賭黨見盜勢兇狠始惴惴而回○黃沙海旁某漁户載魚至省城販賣得銀數十兩藏諸船中至晚二更時忽有盜匪數人上船搜刦迨去已久漁户始敢呼追然雲水蒼茫早已渺無蹝影矣 
[皖中人語]  
　　安慶省垣訪事人云距省三十里之廣村近忽有疫氣流行臥病七八天卽奄然化去醫者束手無策惟有太息吁嗟而已○有某甲等五人寄寓北門某飯鋪上月二十一日携藥酒至北門外練軍左營求售營勇見其形跡可疑向之盤詰語言閃爍决非正人遂拘獲三人往見營主經營主吳毓泉副戎勘審一是并在寓處箱簏中搜獲洋槍兩桿及刀戟之類隨飭營勇押至統領防營聽候查辦宋佩箴軍門提訊數語飭發懷寗縣嚴鞫嘻是何人也苟非哥老會意者其爲倭奸歟○省城保甲局總辦候補道李篁仙觀察逝世後諸公子筮期上月二十一日開吊並恭請藩憲員梧岡方伯題主二十二日領帖在省各官均往奠醊旋於二十三日午時出殯○上月二十三日臬轅奉到刑部釘封公文遂由司監提出男犯一名綁赴北門外斬决聞此犯係定遠縣人因毆死嬸母致犯極刑當綁出獄門時有人見其面貌魁梧年約三十餘口呼寃枉及臨刑面如土色氮息如絲亦可　矣○委辦皖北牙厘局維　臣觀察增於上月二十二日抵省旋卽乘輿赴撫院謁見福少農中丞叩賀新任之喜復拜會兩司以下各同寅 
 
 

Page 3

 
 
[湓浦秋雁]  
　　前營遊擊周遊戎引見後赴省謁見中丞九月廿二日回潯擇廿六日午時接印○德化縣薛俊甫明府示禁烟館二砲後不准燃燈飯店設立循環簿不准住宿匪人如違重究委捕廳嚴鴻波少尹查察○總鎭周軍門札委周武舉文球郭把戎題名蔣把戎星炳會同文員嚴查保甲晝夜梭巡○卸署德安縣艾少棠明府廷梀履任以來善政孔多其太夫人謝世設奠時士民咸具一束生芻迎柩下河之日多有擺香案叩送者○小工方某年尚幼穉竊取福和輪船小洋燈經領事官梁恪思君函送江防廳追究該小工聞風遠颺經其母將燈送還求恩免究○九月廿四日下午五點半鐘安慶輪船上水有小工湯某擬登輪代客搬貨倉卒中失足落水有頃浮起伸手求援適軋於輪躉之中雖經救起而手則已斷後送醫院醫治縱不死亦成廢人矣○十月初十日恭逢　皇太后六旬萬壽九江接南昌電音曉諭省城各鋪户於初九初十十一懸燈結彩三日德化縣薛明府遵照辦理已出示曉諭矣○又接省電云江西主考陸孟兩星使於九月廿六日未刻由省啓節至湖口遊石鐘山到潯以船作館小住一天行李航海人馳驛○德化縣薛俊甫明府之封翁於九月廿八日七旬大慶同城印委各員咸往祝嘏饋送禮儀一槪璧謝○長江水師湖口中營遊府王吉階遊戎洪陞率領標下都守千把外額各砲船在所轄之龍坪以下建德以上往來遊弋以戢奸宄 
[臺防詳述]  
　　台灣自辦防務後臺南北所添防勇各營及駐紥處所均經錄報滬尾爲臺北沿海門户離府城只二三十里地當阨塞大憲前命王蘭亭軍門總統定海防軍十數營俾得專辦滬尾防務臨事足備調遣未幾軍門在營仙逝所遺十數營除向由朱上泮太尊分統定海副右先鋒衛隊四營外尚有防軍正前曁砲隊水雷等數營則命綦德忠軍門高會接統軍門前授湖北鄖陽總鎭勇敢多謀故有此委再有陳少峯鎭軍所部之防軍副營張李成都戎所部之防軍後營及前王蘭亭總統所帶座營名曰定海後營一時無人部署暫命署理該處守備王君兼帶又有張錦堂軍門統領提標親兵數營及駐紥對岸八里坌之隘勇數營雖皆有員管帶大憲慮無總統彼此或存成見臨事無所禀承不足以成節制之師前者楊西園軍門商之撫藩兩憲曾向閩省電調數將有前署福寍總鎭廖軍門得勝現任海壇協鎭佘鎭軍致廷均奉閩浙總督檄飭應調來臺九月廿三日已從厦門乘輪抵臺適升署臺灣巡撫唐薇卿中丞接篆之期詣轅禀見中丞知兩公爲老成宿將極形倚重翌夕設筵相欵深服楊西帥之赏識非虚今已議定將朱上泮太尊所統定海副右先鋒衛隊四營中精選兩營另招新勇一二營帶赴澎湖防守所遺滬尾兩營卽命佘鎭軍前往接統尚有不敷仍令設法添募至廖軍門則命爲滬尾總統前後近二十營凡統帶管帶以下槪歸節制其有不遵調遣及才難勝任之員許卽秉公遷降布置旣定加以各统帶之督率有方無事則講求操練有事則效命疆塲靖内禦外皆可恃以無患矣 
[添招營勇]  
　　漢口信云三湘子弟投營効力者前後共到二十餘營小住數日卽由廣利海琛兩輪船裝至鎭江兼程北上刻下在湘招募新勇之員爲方軍門清約添十餘營將次招齊十月中卽可拔隊赴鄂又漢陽協俞恊戎候補副將田副戎遊擊蔣遊戎奉諭各招新兵一營皆在武漢開招操練成軍以備江防緝匪之用 
[失火卽熄]  
　　宜昌城内蒲包街地方楊柳靑巷口某甲家前晚不戒於火忽炎炎上熾房内什物帳幔等件全行焚燬幸爲時尚早經左右鄰竭力救援方將火撲滅不致焚燒屋宇亦不幸中之幸事後查悉是吸烟燈上燃及帳幔所致云 
[甬守回署]  
　　寍波府錢甘卿太守於上月十八日因公由内河晉省前已列報兹悉月之初二日仍由内河回署屬下各員均至西門外郵亭迎接如禮云 
[萬壽無疆]  
　　明日爲皇太后六旬萬壽南市高昌廟廣東街一帶居民鋪户相約懸燈結彩以表祝忱江南機器製造總局亦遍懸紅色紙燈上書普天同慶萬壽無疆等字西門外四明公所則延清客登臺演戲三日○撫標滬軍統領蕭雲卿軍門及忠信營統領張王兩軍門復飭部下健兒在營門遍揷五色旗入夜更懸掛明燈十色五光輝煌奪目 
[萬壽演劇]  
　　本月初十日恭遇皇太后萬壽聖節本城萬壽宮業已懸燈結彩陳設一新今日由江海兹道劉觀察召菊部名班在　萬壽宮演劇道署亦於明日演戲一臺藉伸慶祝 
[廟貌聿新]  
　　本邑城隍神於昨日開光清晨時黃愛棠大令赴廟拈香是日雇清音一班筝琵互奏響遏行雲聞初十十一等日有人雇丹桂園名班登臺演唱以酬神貺 
[商議借欵]  
　　上海縣黃大令因息借商欵一事於昨日午後请海防廳劉司馬及各善堂紳董齊集縣署花廳商議到晚始散 
[瀛眷入署]  
　　江海關道劉康侯觀察之夫人前未入署初五日在製造局祝壽昨日午刻始遷入道署輿前排齊全副儀仗並有滬軍營勇及製造局護勇排隊相送進大東門過縣署繞太平街過縣橋談家弄進轅 
[詳述英界火災]  
　　前晚九點鐘時英租界四馬路西中和里火災已登昨報兹悉火起於里内第四十四等號樓房五幢其中爲洽泰束西洋貨號天津聚興成鎭江恒茂源及孟河丁甘仁醫室外有石庫妆是晚悞碎火油燈以致釀成是禍肇事者見勢不可遏竟爾携物奔逃少頃卽延及靠街之第四十六號雲軒氏鑲牙店第四十七號德康零兌莊曁紙烟店修鐘表店第四十八號連連中呂宋票店第四十九號文宜書局第五十號廣發赤金小票店而古香閣書坊只隔一墻毫不延及亦云幸矣至西中和里門樓賃與一家春番菜館雖未全付一炬亦已焦灼不堪是役也除燒披門樓不計外共燬樓屋十一幢當火勢披猖時雖探捕照料周詳而各家之奔避出門者女哭男啼慘難入耳遺簪墮珥時有所聞咸切齡於祝融氏之暴虐無道云 
[雉飛不返]  
　　湖州人趙某僦居法界興聖街年將花甲尚抱伯道之戚每至四馬路一帶野雞妓院留心物色冀得一當意者納爲小星前數日至四馬路一層樓見羣雌粥粥中有名才寳者年逾瓜破且生同鄉里一見留情旣而同至祥春里西首第一家揚州鴇婦混名爛鼻子姑娘處挑燈相對贈茗爲歡夜漏旣深留髠送客才寳告以久溷風塵已知厭倦欲得有心人而事之趙聞而欣然决意納爲簉室謀諸才寳亦無奢望不過洋蚨百數十元便可脱籍趙慨然允諾兩次付洋一百元翌日又往思續舊歡并踐前約而才寳已去如黃蕉問諸鴇婦則言此妓不過聊借一枝爲雙棲宿之計非勾欄養女也趙　不得已投法捕房控訴未知如何發落 
[小工跌傷]  
　　江北人丁福者日在公司輪船爲小工前日在吳淞口英公司某輪船工作偶一失足從船頂跌入船底祗存一息船主卽書西字信遣人送至美租界同仁醫院救治奈受傷甚重未悉能無性命之虞否 
[挾恨行凶]  
　　顧關泉者近因失業無聊日在美租界北蘇州河各輪船局充當野雞拉客蓋船局中定有章程無論何人每拉一客當给靑蚨百翼遂藉以爲餬口計前日拉客最多至晚共行錢七百餘文有同操日業之王恒生汪阿三二人每駕其下遂生嫉妬之心前日傍晚時與顧相遇於蘇州河向借靑蚨數百翼顧言我與爾素乏往來安有餘錢借爾王恒生突出利刃刺之中其腿遂遁去顧投捕房控告捕頭飭包探竇如海將汪阿三拘入捕房捕頭訊問之下答稱帮兇則有之行兇實係王恒生也刻在英租界某戲館觀劇捕頭復遺竇探帶同汪阿三至某戲園將王恒生拘獲送入捕房捕頭命押候解送英公堂究辦受傷人則送同仁醫院醫治 
[案難遽定]  
　　日前日本郵船會社某輪船來滬載有匯豐銀行銀條失去其一計重一千零六十兩英包探秦少卿查係船上堆裝西人 
 
 

Page 4

 
 
所竊託二十九號法巡捕售與和盛西國首飾店刑司遂判令照西例監禁一年法捕則監禁半年和盛主係粤人須由華官判斷昨日秦探解送英公堂和盛延英律師巴士帶舌人申辯略謂和盛並無過處因經手者係法捕也且銀條上亦無字號通刺再三駁詰一時不能定案遂著於禮拜五卽十二日覆訊 
[船户開釋]  
　　船户周廷山顧秀亭二人因不肯載馬由鄒副戎送縣經黃大令判將周顧枷號營門示衆已登前報迄今枷期已滿大令飭差將周等帶案諭以本應重責五百板姑念爾等苦求從寛免責惟以後若遇鄒大人喚渡爾等理應當差况鄒大人自有錢文給付如以後再敢違抗本縣定提夫頭周春芳到案重辦今念初次著具改過切結存查斥退 
[藉屍吵擾]  
　　江北人倪富林向在中八仙橋開設小車寓有同鄉人王二亦以推車度日住在倪處有同業之卞二者曾借王二錢四百文王於上月廿九日向卞索取以致口角兩相扭毆經人勸散王二當卽回寓至前日忽然身死王之家屬聞之以爲被卞毆傷以致身死卽向倪富林理論倪答以王二向有怯病現在吐血身死而屍屬仍異常吵擾倪遂於昨午後訴知四圖地保投縣請騐經值日差禀明黃大令著補詞聽候騐訊 
[補提凶黨]  
　　前日准新閘巡防局移送受傷人陶洪升被告談丫頭到縣黃大令卽於晚堂提訊陶供在新閘開設茶館小的自外回見茶客二三十人在茶館算帳爭閙敲檯拍凳小的斥其不應如此卽被談毆傷頭顱求請騐究大令問何器所傷供是長凳飭仵騐明傷勢屬實左額角傷重血流談丫頭供在洋紗局爲小工同夥五六人至茶館泡茶三碗已屬不少陶嫌人多茶少以致爭閙况小的等在外堂啜茗内堂有一帮人算帳亦與口角羣起互毆小的見陶從内走出則已滿面血流不知被何人所擊陶於昏辭之際悞將小的拿送巡防局言是小的之弟阿心所打小的實未知悉在令喝令掌頰二十下堅不承認又詢該處十圖地保陳惠禀稱當陶洪升將丫頭扭局之時確言被談之弟阿心所打大令諭差將陶送至仁濟醫館診治談丫頭收所一面立出堂單補提餘黨到案訊辦 
[訪拿訟棍]  
　　署理江蘇按察使韓示積慣訟棍教唆詞訟烟瘴充軍厥罪甚重　乃不畏法　仍敢播弄　愚民無知　被其欺哄口角微嫌慫恿具控訟連禍結拖累不動欲罷不能求和無用蕩產傾家方纔醒夢訟棍隱恶　與强盜共　亟應嚴拿以除民痛特此張示曉諭爾衆有著名者告官指送獲案重懲决不輕縱 
 
 
 

Page 5

 
 
   
 
 

Page 6

 
 
[禮拜二拍賣]  
於月之初九日二點半鐘在浦東商務局華通棧拍賣法公司輪船來水漬尤魚海带藥材人参等如欲者屆期至法公司碼頭趁船往該棧面拍可也特此佈聞　 
　　　　　　　　　　　會德豐啓 
[禮拜二拍賣]  
初九日兩點鐘拍賣和大雙工龍牌色小呢魚牌色羽毛公平64九女鳳漂布等貨此佈 
公平行啓　 
[禮拜二拍賣]  
准於初九日下午二點一刻鐘在泥城外新馬路紅巡捕房西首大比國領事住宅内拍賣書樓間大餐間房間廚房洋琴馬轎車四輪車傢伙及花草一應家用什物不計此佈 
　　瑞和洋行啓　 
[禮拜三拍賣]  
准於初十日兩點鐘在本行拍賣地亞士萬嵌團鳳色花標紅棉呢興隆芝蔴呢元十　羽綢祥泰八四紅塔布茂生立獅斜文公茂印度十支天官十六支魚滃棉紗稍有漬破豐裕花其鬼頭跑馬粗布洋鈿喜雀斜文松鼠細斜共計三十餘包餘貨不計此佈　瑞和行啓 
[禮拜三拍賣]  
本行於初十日十點半鐘拍賣鷄牌人馬雙鹿色羽毛虎牌元羽綾單鳳紅嘰單鳳紅洋呢孔雀紅呢二磅八至三磅二五花牌洋紅布64線紅茶瓶漂布八四紅蟹緑雙瓶藍瓶　藍雙瓶原布十磅紅蟹蘭花市布二四紅瓶洋標等貨此佈　　　 
　　　怡和洋行啓 
[禮拜三拍賣]  
初十日十點鐘在本行拍賣鐵床籐椅鐵灶火爐台吊燈絨毯被千里镜磁照沙漏缸四馬路中和里口失火紙烟綢緞皮衣生財木噐另星此佈　　魯意師摩啓 
[杭州德記號]  
發兌外國藥水香水丸粉糖片各貨俱全照申紕拆信購卽奉近多假冐賜顧認明大井巷元元銀樓間　石庫門　 
[禮拜四拍賣]  
啓者禮拜四卽本月十一日十點半鐘拍賣路燈九老羽毛九老小呢　嗶嘰船牌九老羽綾十一磅彩三元十磅十二彩人鎗十磅紅三元紅萬壽圖紅四美紅人鎗市布八磅四五子登科紅三元藍彩人鎗金三元紅萬壽藍三元藍四美藍人鎗洋房雙人七磅藍三元藍四美藍人鎗採蓮圖原布八磅彩三元七磅紅三元紅彩人鎗藍三元挺市洋標八磅雙松鼠細斜紋十五磅老人頭十四磅老人頭雲獅九獅粗布十二磅人鎗九獅細布劉軍圖彩四美金四美紅金星白三元七十二線紅二美紅五星紅雙路燈六十四線烏金三元藍雙路燈藍洋房光毛市漂布等貨特此佈聞　十月初七日　元芳洋行啓 
[失票]  
啓者九月卅南市仁記蓆棧救鄰延燒火費寓崇明人陸秀康搶火人搶去衣包什物外帳箱一只内計帳簿借票八紙並　記抬頭存摺松盛米行洋二百元其洋早已收回　爲廢紙　崇明陸秀康具 
[江海關諭]  
照得本月初十日恭逢 
崇熙皇太后六旬萬壽中外臚歡本關謹於是日封關停辦公事以誌慶忱爲此諭仰華洋各商一體遵照物諭　 
光緖二十年十月初八日 
[禮和洋行告白]  
啓者本行向由開平礦務局定運各槽末煤來滬寄存聞平滬局煤棧以便本地售銷自九月翊日定價開磅　是見價付煤外邊絶少拖欠總照原價發售中間毫無　减但恐賜顧之家或未盡知特将九月朔日所定各煤價值開到于後登諸報端尙希鑒察　西槽統煤每噸英洋八元九槽末煤每噸英洋九元五　末煤每噸英洋十元　 
[遺失莊票]  
　　初七　波里　失愼殃及　　遺去　　票　帋第　千二百六十號　九八元九十　　此票已向該莊說明准　廢紙　各寳號切勿　用此佈天津聚興放啓　 
[呂宋大票○躉批公道十二開彩連連中附送彩票]  
本行創設多年自運按月呂宋大票屢中大彩遠近馳名○新增加送彩票不取分文兹售十一月票雙張十二元送彩票一雙張單張四開照算彩票照送分條七角送彩票二條彩票頭彩一千三百元躉抵格外公道紅票照呂現兌函購中四馬路　 
[聲明更正]  
印誤　　　　　　　　　　　失排　　　　　　　　　　　　 
以上十號係誤印失排兹特宣明更正諸公如買得此票者請來照號兌付可也恐未週知特此登報申明　　　　　赤金保廣公司啓　 
[美産出讓]  
刻有要用將鄂織布局股票廿五股求讓該局歲可赢餘六十萬官利保息一分五厘要者問小東門純泰錢莊程仰川 
[遺失棧單]  
初七晚遺失金利源三十號棧單一紙計行李九十六件已與該棧房說明作廢各寳行號幸勿作抵此佈　寓申陸啓 
[浙江官輪船局]  
戴生昌啓 
海防戒嚴奉　憲禁止夜行本局遵於十月十二日起每逢雙日改定下午四點鐘准開杭禾等處特此佈聞　 
[良醫暫遷]  
孟河丁甘仁先生向寓四馬路中和里診治數載咸稱妙手今因貼鄰失愼爲伊所累現暫遷四馬路第一樓後淸河里隔壁新開鼎陞棧第四號門診出診仍照舊例　 
德大韓潤生正興孫復瑞仝啓 
[請卽取根]  
啓者蒙諸友所投武鄉科之票根業已到齊限期十月十一日出情逾期自悮特此佈聞　巡捕房對過南昌内保太和啓 
[盤店聲明]  
虹口遠記茶鋪貨物生財今盤與均泰倘有來往等情向遠記理直與均泰無涉此作 
[萬利必中]  
　售呂宋票價照大市收兌紅票代勞信購立奉上洋棋盤街　 
[减額增彩同得利]  
屢獲大彩遠近馳名今售十一月大票雙張單張四開照市分條六角五分上洋棋盤街啓 
[赤金保廣公司大票雙張售大洋壹元弍角西十一月票双張頭彩五千元]  
西十一月份票准於華十一月初一日開彩屆時仍請　諸公駕臨福仙茶園面看開彩是荷開彩後二日有對號單印送核對備蒙賜顧往來信力購者自給紅票一概收足併此佈聞 
　赤金保廣公司啓 
本埠售票處　謀得利洋行　普魯華洋行　興順洋行　連發財　必得成　廣發利元　立發財　廣源　天寳賚　鴻運利　萬有利　源生莊　聚寳源　潤康莊源鑫莊　早通莊　連連中　快發財　阜德莊　鴻運來　萬利　廣利　天來福源發財　恆利　必發財　大成　保鑫　連得中　倍利　鴻發財　鴻運發　虹口彙昌　萬昌　鑫和　外埠售票處　蘇州閶門外山塘星橋堍生大　渡僧轎下泰來城内吉由巷口滋德堂　元妙觀前順源　中市天來祥　杭州大井巷大得利　紹興倉橋司街内恆豐九江施豐泰　漠口鎭生甲 
[敬送名糕]  
本號監製淸陳公膏久蒙賜顧稱賞並無雜土攙入如有則雷殛火焚矣今欣逢萬壽特於初八日起隨燈敬送名糕五天以惠主顧寳善街萬寳樓　上吉祥居白 
[乾泰洋土公煙]  
本號開設上洋四馬路批發淸膏每洋一兩宿膏還灰一兩九陳膏二兩三公膏二兩七近埠固已馳名遠處特恐未　如蒙寄購方知正路　 
[招尋小孩]  
於初五下晚六點鐘走失小孩年七歲名呌桂舟身穿藍格子布棉　藍布褲子雙梁皮鞋流海頭髮　有細麻手背有大麻如有人知悉送信或親自送至三馬路胡家宅彙英書館自當重謝决不食言此佈 
[本月十二日開彩亦中]  
英十一月票出售單張　元分條六角半躉　公道兼兌紅票信購上海法馬路 
[廣東普仁堂蠟丸膏丹略]  
参茸衛生丸　治男婦諸般虧損提神養血　每丸洋二角五龍涎戒烟丸　此丸服後不思吸烟　漸輕　每瓶洋五角扶陽乾健丸　治男子腎元虧損陽事不舉　每兩洋二角五調經坤順丸　治婦人月信不調培補眞陰　每兩洋二角五參茸白鳳丸　治婦人百般虧損調經種子　每丸洋一角婦科白带丸　治赤白带下及月經不調等　每丸洋一角經期腹痛丸　治經前經後腹痛服後卽　　每丸洋一角赤脚大仙丸　治色慾過度又能煖腎壯陽　每兩洋一角金鎖固精丸　治腎元虧損夜　　精立效　每兩洋一角三鞭壯陽丸　能培　氣血兩虧皷舞眞陽　每兩洋二角龍涎哮喘丸　治哮喘氣發服後立即止喘　每瓶洋二角九製蒼术丸　治痰喘水飲哮喘咳嗽立效　每兩洋一角舒筋活絡丸　此丸能宣暢氣血舒筋活絡　每丸洋一角參貝製陳皮　能順氣化痰生津止咳俱效　每兩洋一角立止牙痛散　治風火牙痛牙肉浮　立效　每瓶洋一角茹楠氣痛丸　此丸治肝胃氣痛服之立效　每丸洋二角五腸風下血丸　治大便下血糞前糞後立效　每瓶洋五角立止白濁丸　治花柳酒濕熱毒水管剌痛　每瓶洋三角花柳搜毒丸　能搜花柳傳染諸般惡毒　　每瓶洋五角紅毛墜金膏　治陰陽毒瘡貼後拔毒生肌　每兩洋一元萬應如意油　治四時感冒傷風頭痛等症　每瓶洋一角小兒回春丹　專治小兒萬病藥到定回春　每丸洋一角一寄鎭江洋街大福　號發售○一寄揚州敎塲順記號　售○一寄寗國府城内福興大街德大昌參號代售 
　　　　　　　　　上洋棋盤街普仁堂啓 
 
 

Page 7

 
 
   
 
 

Page 8

 
 
   
 
 

Page 9

 
 
[流氓詭計]  
　　虹口華記路老街弄内李本順家失火早已登報兹番李在西華與路設有鴻源糖果店頗有盈餘家稱小康故住宅保有火險銀六在兩雖火由己屋而起而保險銀兩已如數賠償惟被累之家共有十六姓一炬　憐寸絲無著流氓沈佩蘭遂煽惑衆鄰至李店吵擾沈佯爲排解令李出洋銀二百元與衆鄰瓜分李知其设計訛詐遂投捕房控造昨晨十一下鐘捕頭飭包探江阿三將沈佩蘭拘入捕房復傳齊被累之鄰居林長壽王長伯王寳新王老二許玉堂陳明貴朱福順陳阿根許阿利李銀生何阿元劉長生龔春林王杏林許四海某氏婦等十六人投案控訴衆稱實爲沈佩蘭所惑非吾等之意捕頭謂沈實屬不法著押候解送公廨請宋通刺訊核衆鄰居著明日自投英廨質証 
[罰鍰示儆]  
　　私售先令小票之甘時雨曾由英刑司判罰銀洋十元各華人則須由英讞員會訊昨日英包探秦少卿將交保之陳梅生朱慶生等九人送案宋通刺问曰爾等在先令公司爲夥賣票所有洋銀交與何人陳供稱交與經收帳房陳雲卿小的等惟代爲售票而乜蔡雨生供稱小的係本地人買有先令票故往觀開彩實被悞拘張九江供稱原籍寍波向來讀書不知先令票之事王興伯供稱小的惟代爲售票現在所售之票已皆收回餘人則在公司中各司各事通刺與薩副領事再三商議將蔡卽行開釋所有留存作保之洋銀已由機利士領去應無庸議其餘各罰洋十元王押候繳到罰欵然後開釋 
[英廨晚堂瑣案]  
　　前者祥源漆鋪執事人葉秉咸控屠德順漆作主婦屠費氏等同賴洋銀宋通刺准词飭提應訊人証於前晚升坐二堂研詰葉訴稱監生向在冶下祥源漆鋪執事光緒十七年由昔存今故之屠德順漆作主屠宗慶來至坐號稱伊向王毛毛包漆英公司房间陸續秤去漆货銀一百兩洋十五元零迨到年終開帳向索屠稱尚未向前途算帳一俟收齊卽當歸楚監生因悉屠素來作事誠實姑允所請不料至次年正月初九日屠忽患病物故監生聞信之下急向屠妻費氏及其子敬德追索費氏等滿口應承謂須俟向王收來歸還嗣後監生逢節至開明細帳向索奈伊等終以王未歸還爲詞此次中秋節復向催追屠避匿不面爲此情急具情黏抄細帳呈求訊追屠費氏供稱故夫宗慶在日曾向王毛毛包覽油漆大英公司房間共工料銀一百八十餘兩現因帳目一時無從查檢具禀呈電其子敬德供故父臨終時曾經遺囑小的所該祥源漆號貨銀一百兩並洋十五元零當王托故父向祥源代賒漆貨之欵以致此欵須向作頭王毛毛收齊包漆工程銀一百八十兩零歸　祥源貨欵詎王歴久未還意欲混賴故而小的拖欠祥源貨一時無力延宕至令乞求鑒察王供小的於光緒十七年包覽油漆大英公司房間工程當轉包與屠曾付過銀四十兩現在所應欠找屠之工料洋銀照算無幾况小的與屠之帳目尚未揭算通刺謂爾托屠向祥源所賒漆貨究竟包做何項工程曾否付銀若干供稱實包英公司房間油漆工程曾付過銀四十兩通刺判令將屠費氏等交保出外赶急將祥源所欠之欵清還至所控王欠伊工料洋銀著自行算明帳目另行控告以清界限王亦交的實人來案具保葉唯唯遵諭而退○前者三百七號等巡捕解送郭蔣氏女郎秋香桂香及楊生生等一干人至案宋通刺於前晚提究蔣氏供稱小婦人係蕪湖人年二十七歲丈夫郭賢登向在蕪湖及治下股開土棧兹因小婦人患有痰塞等症由蕪湖挈領使女秋香等來滬倩醫治病因丈夫棧中地方獗窄未便住宿以致借寓在憩園烟館内堂謝金生所開之聨生客棧日前小婦人出外醫病囑婢女秋香等看守臥房不料該棧茶房楊生生乘間竊取房内棉襖一件並眞珠三粒當被秋香等覷破向之理論正在爭執之際適有巡捕某號查察棧房之暗捕前來查棧詎該茶房誣向該捕揑訴以小婦人販賣人口等情當經該捕將小婦人及婢女等一併拘至捕房轉解案下求大老爺伸寃並求嚴追失物婢女秋香供年十一歲係蕪湖人自幼由父母價賣與郭姓爲婢現因侍奉主母來　醫病借住在聨生客棧前日因主母出外醫病被茶房楊生生竊去眞珠三粒棉襖一件當由小女子瞥見旋向理索詎被楊反向巡捕誣　主母販賣人口以致將小女子等一併拘解憲案求訊桂香供稱蕪湖人年八歲自幼由母親價賣與郭姓爲婢現隨主母來滬餘不知情楊供本邑引翔港人向在聨生客棧充茶房之役日前由對鄰某土棧主人來棧保郭蔣氏及婢女春香秋香桂香等四口包住房間無多幾日前日據婢女等云失竊衣物等件旋由蔣氏之夫郭賢登來前不問情由誣爲小的竊取並被毆打受有微傷以致訴知查棧暗巡拘送案下求鑒旋有郭賢登投案聲稱小的係廣東人向開土棧生理兹因妻子患病來滬醫治借住在聨生客棧因該棧茶房竊取房内棉襖一件眞珠三粒當經使女秋香等目　情形與之理索失物反遭誣訴捕房小的爲此投案聲明求老爺嚴究通刺判將楊交差管押候查明再訊蔣氏及秋香桂香交郭領回候訊 
[英界公堂瑣案]  
　　英國醫生控管事人汪來生侵用各帳洋銀四百八十五元昨晨包探秦少卿將汪解案梅訴稱醫生雇汪管事已歴多年前月龍飛馬房來收馬車銀八十餘兩憶及此欵已付方知被伊侵吞事後細查共吞用洋銀四百八十五元汪供稱小的係寗波人家中連有婚喪大事以致虧銀宋通刺商諸薩副領事然後判令發交捕房管押一年如能將洋銀如數繳還尚可從寛核辦○　喱洋行買辦謝元生控大豐烟店夥陳炳南悞收行中逃夥吳子卿　取子期票一紙計三百六十五兩通刺諭令俟將吳拘獲後核辦昨是包探沈金隆恊同公堂差役某甲獲吳　　謝訴　此票被吳竊去持往大豐烟店貼現兌銀曾與陳言明竊自行中故陳不能置身事外差役禀稱小的查得回家娶妻現不在滬吳供稱小的在　　洋行司帳取票至大豐烟店貼現兌銀是實通刺令將吳押候下禮拜三覆訊○包探秦少卿禀稱法界恊愼祥烟膏店曾由巴勒洋行保險被焚後巴勒派出店人王星甫在火塲扒取焚餘之物扒出烟膏兩缸約二百兩之譜及銅皮十餘張正欲帶回行中突被金金生王阿四李阿福楊金山劉阿狗陸二郎等人攫去藏留沈東狗小客寓内經小的查知而烟膏已不知去向只存空磁缸而已王伸訴前情金等俱不承認通刺令一併押候禮拜五覆訊○包探張阿五禀稱某西人控已歇細崽未永林引誘伊家女傭逃逸兹由小約拘獲送請究追朱供稱小的係瀏河人前者女傭欲隨小的度日小的不允女傭忽欲自尋短見小的一時糊塗領至家内通刺著押候將女傭交案再核○洋人柯門呂失去布被單三條由包探張阿五緝獲竊賊張阿二送究通刺著管押三禮拜○包探黃四福禀稱朱阿琴失去東洋車一輛小的查係戴餘慶所竊拘案請究通刺判管押兩禮拜 
[法捕房瑣記]  
　　租界火塲例不准旁人扒挖法大馬路義大生烟店及協成祥烟館兩家失愼後房主各將地基圍以竹笆藉清界　而杜偷挖昨早忽有二人乘間竄入依舊在火塲挖取燼餘之物巡街捕見之將二人拘入捕房捕頭命押候堂期角訊○有客自虹口雇坐東洋車行至法界該車夫乘坐客不備將衣包一個竊取拖車逃逸客卽投虹口捕房報失繼而憶及車夫號數查至八仙橋某車寓内人贓並獲　入捕房經克捕頭訊問以事在美界失主旣報美捕房飭探將人贓移送虹口捕房辦理 
[江西官報] 九月初五日長寗新坪司姚聨第禀謝飭知候補縣趙峻解六批地丁進京蔡汝嘉謝甄别行知郁震培辦泠溪渡釐卡楊廷燮禀到係浙江舉人安　縣丞朱齋　禀謝咨補行知宋輝漢辦橫江渡釐卡汪葆昌由九江措貲回布經　棠由石城辦保甲回張錫　謝咨補南豐典史行知府照王朝賀查德内保甲○初六日署建昌縣張學培謝委　任謝輔濤委往上海公幹　炤辦三曲灘釐卡典史章葆駐守永平藥庫○初八日崇義縣　璋由贑回金福保代新建下　相騐回劉均由瑞昌公幹回吳　修由　化公幹回　則敬由京解地丁回江蘇洪恩嘉辦吉安督銷分局○初九日知縣鍾體志謝記大功一次分缺先典史杜文炳起服來江　州府王　壽據報病故以候補府但培良署理准補信豐典史杜觀保飭赴新任安　典史王鶴年據報病故以候補司獄胡　署理 
[江官報]  
　　九日廿七日李鹺尹棨由甘肅回銷解餉差陳鹺尹汝晋奉委六叚保甲梁鹺尹建中辭赴仇湖口○廿八日許分轉之　周分轉曜均辭回差次○廿九日儀徵縣朱大令禀辭郭鹺尹曾尚回沈家渡卡河清縣葛大令毓清○三十日户部孫主政贊清均過揚 
[上海關後源通官鋭號辦順直義賑公所經收水寨沈項銷局經募第十八次賑捐清單]  
　　豫字六十二號張興隆銀一兩敬盛湧銀一兩泰順全銀一兩永　長銀一兩又六十三號太谷義興全銀一兩大新玉銀一兩祥和玉銀一兩周口大順玉恊豐泰共捐銀二兩又六十四號孫德昌錢二千又六十五號王樞鈞銀四兩又六十六號　永泰銀一兩永茂樓銀一兩劉元興銀一兩又六十七號聶景星銀一兩廣泰昌銀一兩又六十八號臨豐　銀一兩修德堂銀七錢又六十九號廣盛成義盛成隆盛裕恊盛通源盛長裕盛昶共捐錢六千又七十號　拜社銀一兩八錢又七十一號修善堂錢二千又七十二號南曹鎭鹽店等共二十一家捐錢廿二千五百又七十三號李振堂等四十家共捐銀一兩錢四十四千又七十四號中遠堂錢　等四十家共捐錢十二千六百又七十五號廖振之等十六家共捐錢十六千又七十六號求保平安錢一千張秩卿等三十六家共捐錢十九千又七十七號移善堂捐銀四兩又七十八號樂善堂等十二家共捐錢六千又七十九號無名氏銀四兩不書名銀二兩又八十號西華縣鹽店同人錢十千周滿塘錢五百文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年九月二十八日京報全錄]  
　　宮門抄○杭將軍吉奏報進京起程日期摺○副都統常奏報接署將軍印務是期摺○粤撫剛奏請開復知縣摘頂處分片○陜督楊奏揀補同知摺○將軍繼奏交卸印務進京祝嘏摺○陜督楊奏揀補副將摺○又奏揀補都司摺○九月二十八是兵部太常寺太侯寺廂白旗值日無引見○禮王等得賞謝恩○濂貝勒等謝署管宴大臣恩○福由党等得賞謝恩　○徐樹銘秀吉各假滿請安○安徽藩司德壽到京請安○成都副都統興安請訓○昭陵總管裕理請訓○崇年等謝署備查壇廟恩○召見軍機　○杭州將軍奴才吉和跪奏爲恭報遵旨進京祝嘏循例移交印務僅報起程日期並隨帶將備銜名恭摺具陳仰祈聖鑒事竊奴才接准兵部咨開正月十五日奉上諭本年恭逢慈禧端佑康頤昭豫莊誠壽恭欽獻皇太后六旬萬壽寰宇臄懽薄海臣民咸深慶　外省將軍督撫副都統提鎭藩臬等官自必情殷瞻覲籲懇祝釐第念各省文武大吏職守綦重若同時並赴恐地方營伍事務管理乏人或有貽誤轉非敬事抒忱之意朕欽奉懿旨於各省將軍督撫副都統提鎭藩臬内每省各酌派二三員均於十月初一日以前到京並各酌帶道府丞倅將備二三人隨同班列其未派令來京者毋庸紛紛籲請庶各省文武官員於本任職司要務不虞曠廢欽此又於十八日奉上諭杭州將軍吉和著十月初一日以前到京恭候届期隨同祝嘏欽此欽遵咨行前來奴才跪讀之下歡忻莫名自應遵旨進京虔申慶祝奴才謹擬隨帶副都統銜花翎掌理左司關防鑲白旗滿洲協領析梁鑲白旗滿洲三佐領善文二員於八月十三日由杭起程遵陸北上赶於十月初一日以前　京以昭妥愼所有將軍印務遵照乾隆年間　諭旨各省將軍遇有陞調緣事離任准令本城副都統暫行署理等因欽此遵卽飭　印務恊領柏梁將將軍銀印一顆部頒令箭十二枝曁一切文卷等項齎送杭州副都統奴才常恩接收暫署奴才卽于是日交卸赶緊束裝迎摺北上所有奴才循例移交印務並恭報起程日期理合恭摺具陳伏乞皇上聖鑒謹奏奉硃批知道了欽此○○暫行署理杭州將軍印務副都統奴才常恩跪爲恭報暫行接署杭州將軍印務日期叩謝天恩薛摺具奏仰祈聖鑒事竊照本年恭逢慈禧端佑康頤昭豫莊誠壽恭欽獻皇太后六旬萬壽欽奉上諭杭州將軍吉和著來京隨班祝嘏等因欽此兹准將軍奴才吉和咨開定於八月十三日起程進京所有杭州將軍印務循例移交奴才暫行署理卽於是日派委印務恊領析梁將杭州將軍銀印一顆並部頒令箭十二枝曁一切文卷等項齎送暫署前來奴才當卽恭設香案望闕叩謝天恩祗領暫署訖伏恩奴才滿洲世僕知識庸愚仰沐鴻慈補杭州副都統雖到任三載有餘愧無消埃之報所幸杭防一應公事隨同將軍吉和辦理均知梗槪兹復暫權軍篆職重才輕深虞隕越惟有勉竭駑駘事事悉心經理勤操防以壯聲威嚴門禁而杜混迹斷不敢以暫時攝篆稍涉因循以期仰副高厚鴻慈於萬一所有奴才暫行接署將軍印務日期並叩謝天恩缘由謹恭摺具陳伏乞皇上聖鑒謹奏奉硃批知道了欽此○○剛毅片再前代理文昌縣知縣　應廉徵存正雜欵銀三千四百餘兩米五十餘石盤缺榖一百餘石迭催未解經前撫臣劉瑞芬會同督臣李瀚章奏請摘頂勒限嚴追欽奉諭旨轉行遵照去後兹據布政使覺羅成允督糧魁元會同交代總局司道詳稱該員吳應廉被叅後於光緒二十年正月二十三二月三十三月初一等日先後將欠解銀米及盤缺榖價完解清楚分别列入季册造報核與原叅欠欵均符請將該員原叅摘頂之案具奏開復等情前來臣查該員吳應廉於被叅後將欠解銀米等欵照數清解尚知愧奮相應請旨將前代理文昌縣知縣吳應廉原叅摘頂之案准予開復以昭激勸臣謹會内兩廣總督臣李瀚章合词附片具陳伏乞聖鑒謹奏奉硃批著照所請該部知道欽此○○太子太保頭品頂戴陜甘總督臣楊昌濬跪奏爲揀員升補同知要缺以裨地方恭摺仰祈聖鑒事竊據甘肅藩臬兩司會詳稱寍靈撫民同知郭昌猷革職業已截缺報部係繁疲難三項要缺例應由外揀調查定例應調缺出於現任人員内　選調補如無合例堪調之員准以候補人員題補如候補無人亦准於應升人員内揀選題升等情今寍靈撫民同知三項要缺該司等在於現任對品應調及應補人員内逐虽遴選非現居要地卽人地未宜惟查有寍夏縣知縣方仰歐年五十一歲廣東並甯縣增生投効甘肅軍營克復肅州城垣關内一律肅清案内保以巡檢歸部不論雙單月遇缺儘先前卽選克復輯懷城烏魯木齊昌吉呼圖壁各城案内保以鹽大使分發省分歸軍功候補班前遇缺儘先補用併戴藍翎克復瑪納斯南城案内保免補本班以知縣公發省分歸候補班前儘先卽補併加同知銜光緒六年赴部騐看籖掣甘肅八年三月初九日到省委署寍夏縣知縣十四年四月初十日到任嗣經補授斯缺併試署年滿呈請實授各在案十九年調署寍靈撫民同知該署臬司黃雲到任未及三月例不加考該藩司沈晉祥查該員方仰歡穩練老成操守廉潔在甘有年曾任寍夏及現署寍靈撫民同知籌辦一切諸臻妥協以之升補寍靈撫民同知實堪勝任人地亦極相宜會詳請奏前來臣查方仰歐才識明練辦事穩成合無仰懇天恩俯念要缺需員准以甯夏縣知縣方仰歐升補甯靈撫民同知實於地方有裨如蒙俞允俟准部覆照例給咨送部引見該員任内並無叅罰案件謹恭摺具陳伏乞皇上聖鑒訓示至所遺甯夏縣知縣係衝繁疲難四項要缺甘肅現有應補人員應請扣留由外揀補合併聲明謹奏奉硃批吏部議奏欽此○○奴才繼格跪奏爲遵旨進京祝嘏交卸將軍印務由廣起程恭摺具奏仰祈聖鑒事竊奴才繼格欽奉派出福　　又值本年八月奴才三年任滿已於本年六月十四日恭摺具奏併陳明八月中旬航海迎摺北上現聞海　不便遂由内地啓行兹將任内一切事務赶緊料理清楚於七月二十三日將將軍印務核交滿洲副都統興存暫行署理奴才卽於是日束裝起程所有遵旨進京祝嘏併任滿述職交卸起程日期理合恭摺具奏伏乞皇上聖鑒謹奏奉硃批知道了欽此○○太子太保頭品頂戴陜甘總督臣楊昌濬跪奏爲揀員請補要缺副將以裨營伍恭摺仰祈聖鑒事竊臣接准部咨陜甘督標中軍副將員缺准以記名總兵鎭海協副將湯仁和調補所遺西甯鎭屬鎭海恊副將員缺仍作爲第一輪第九缺輪用應升人員行令揀員請補等因臣查鎭海恊副將員缺設處楫邊蒙番雜處非熟悉地方情形之員難資整頓隨揀選得記名提督臣標左營叅將楊志勝年四十三歲陜西隴州人於同治五年投効軍營打仗出力積功保至今職該員年强才練沈勇有爲現署鎭海恊缺數年以來整飭營務及委派番案操縱自如胥臻妥恊以之升補斯缺實屬人地相宜亦與部章符合合無仰懇天恩俯念員缺緊要准以該員楊志勝升補鎭海　副將員缺可期得力如蒙俞允俟接准部覆卽行给咨送部引見以符定制除該員履歴清册另咨送部外其所遺督標左營叅將員缺容臣另行揀員請補謹會同署甘肅提臣張永清合詞恭摺具陳伏乞皇上聖鑒訓示謹奏奉硃批兵部議奏欽此○○太子太保頭品頂戴陜甘總督臣楊昌濬跪奏爲揀員請補要缺都司以裨營伍恭摺仰祈聖鑒事竊臣接准部咨甘肅西甯鎭屬白塔營都司員缺係題補第三輪第八缺輪用儘先人員行令揀員請補等因臣查白塔營都司員缺設處邊鄙蒙番雜處非熟悉邉圉番情之員難資治理隨揀選將儘先都司西甯鎭標左營守備蔣占魁樸實耐勞且在西甯多年前署斯缺辦理诸臻妥善雖儘先名次在該員之先尚有梁來鳳等五員惟查滕得尚未歸標亦不知其實在下落梁來鳳蘇明林杜濡吳占元四員均與此缺人地不甚相宜未便遷就請補該員蔣占魁都司名列第六尚在部定章程二十名以内核與奏定按名指實章程相符以之請補斯缺洵屬人地相宜合無仰懇天恩俯念員缺緊要准以該員蔣占魁請補西甯鎭屬白塔營都司員缺可期得力如蒙俞允該員引見未滿三年毋庸送部引見應請飭部發給實授劄副以符定制所遺守備員缺陜甘現有應補人員睿臣另行揀員請補除飭取該員履歴清册另咨送部外謹會同署甘肅提督臣永清合詞恭摺具奏伏乞皇上聖鑒訓示施行謹奏奉硃批兵部議奏欽此 
 
 

Page 13

 
 
[光緒二十年九月二十九日京報全錄]  
　　宮門搁○諭旨三道錄前○欽差大臣裕等奏遵旨查明據實覆陳摺○侍郎溥等奏執事太監辱詈職官請旨飭查嚴辦摺○鄂學政孔奏報考試事竣請假省墓摺○護湘撫王奏請准知縣免議片○浙撫廖奏查明厘捐收支數目摺○晉撫張　奏甄别知縣片○又奏副考官請假省墓片○蘇撫奎奏委藩司代辦武闈片○九月二十九日刑部都察院大理寺廂紅旗值日無引見○張中堂巴克坦布希朗阿銘公各假滿請安○山東正考官李端棻覆命並請安○山東副考官宋伯魯覆　命並請安○麟嘉守護東陵請訓○德隆稽察中左門覆命○召見軍機派出閲卷大臣額中堂長麟○○臣裕千臣廖壽恒跪奏爲遵旨查明據實覆奏恭摺仰祈聖鑒事竊臣等於光緒二十年六月初四日行抵陜西岐山縣途次承准軍機大臣字寄五月二十三日奉上諭前據恭壽奏雅爾堅此次進京隨帶官兵十七名之多所需路費擅扣兵餉私動庫欵有各佐領圖結可証各節當諭令雅爾堅明白回奏兹據奏稱隨帶官兵十七名係照向章辦理並經將軍批准畫稿始行派定該官兵等所需飯食盤費悉由該副都統俸廉項下開給並不知有擅扣兵餉私動庫欵之事至所稱各佐領圖結可証之處恐係恭壽勒使出具等語與恭壽前奏迥不相同著裕德廖壽恒確切查明據實覆奏毋稍偏徇恭壽片奏雅爾堅摺均著抄給閲看將此諭令知之欽此遵旨寄信前來臣等到川後遵卽按照各原摺片分别確查並調取檔册文簿飭傳各恊領佐領等逐加查問如恭壽所奏雅爾堅擅扣兵餉私動庫欵一節詢據各恊領佐領聲稱向來將軍副都統出差進京隨帶官兵名數無定所需盤費向由各兵自行帮貼嘉慶二十三年駐防八旂會議　貼出差盤費章程官　官兵　兵歴經照辦有印房要牌記載可查此次副都統進京派出隨帶官兵十七名十二月十六日交下名單所有　借盤費銀兩十二月十八日印房奉將軍副都統諭傳知銀庫援　發給庫房於十二月十八日開放向來開庫放銀均以傳單爲憑库房鑰匙存將軍署内發銀時須到將軍署内禀請鑰匙方能發銀各等語臣等查據簿册駐防旗營官兵借支銀兩不獨出差一項爲然其嘉慶年間八旗公議帮貼出差盤費章程凡跟隨出口巡邊進京等差官兵各省捐　定數如言兵因旗營時有借支之事遂自行借支應得之欵　貼出差之人詢之各恊領等僉稱此等辦法原係官兵自借自　相沿已久並無異詞是雅爾堅之隨帶官兵自行　借盤費係屬照舊辦理至雅爾堅所奏經將軍批准畫稿始行派令一節查據恭壽咨覆未聞此稿係何處所辦何人呈畫詢據各恊領禀稱此項銀兩本係官兵自借自　是以見諸公牘者祇有借支名目其借支銀曾經辦稿呈畫雅爾堅所稱批准畫稿或　指借支稿件而言臣等復按照簿據挨次詳查雖十九年十二月十八日札庫傳單係將軍副都統兩次聨銜會同傳諭現有傳單可　此外實無攤扣稿件又雅爾堅所奏佐領圖結恐係恭壽勒出一節查據恭壽覆稱前經各協領禀稱京差路費向係官兵公攤因不敢信恊領一面之詞遂飭八旗二十四佐領出具圖結等語臣等查閲堂諭號簿將軍傳諭出結係本年正月二十三日各佐領所具圖　係於三四月間先後呈遞共借支銀兩係十九年十二月十八日開放副都統係於本年正月十八日起程所有傳諭曁出結日期均　發銀起程之後此雅爾堅覆奏各節與恭壽所奏不同之實在情形也現經查明副都統雅爾堅尚無擅扣兵餉私動庫欵情事將軍恭壽於官兵自借自　及前議捐　章程未經詳查率行入奏不無過當該副都統此次覆奏未將官兵捐　銀兩一切情形詳細陳明亦有不合應否一併交部議處之處恭候聖裁查覆文件呈遞親供存案調到簿册稿件分别發還所有臣等遵旨查明據實覆奏緣由理合恭摺具陳伏乞皇上聖鑒謹奏奉旨已錄○○内閣學士兼禮部侍郎銜奴才宗室溥顧跪奏爲執事太監於内廷重地辱詈職官請旨飭查嚴辦叅摺具陳仰祈聖鑒事查歴科殿試大金榜用寳例應内閣學士監視今本科武殿試金榜奏明於二十六日丑刻請用皇帝之寳奴才謹遵於是日子刻進内敬謹將事始知讀卷大臣因二十五日兵部未將甲第單送到未能繕寫金榜奏聞並知照交泰殿俟甲第單一經送到卽赶繕金榜無論何時繕竣卽刻請用皇帝之寳各等因在案二十六日未刻金榜繕竣奴才卽率同承辦官員齎捧恭詣乾清門鑒視正在敬謹用寳之際該請寳之太監三名内有頭戴金頂太監一名痛斥奴才等到遲肆口辱詈其語言穢褻有不堪形諸奏牘者奴才以内廷重地且正在敬謹用寳之際未敢剖　一詞似此咆哮宮門辱詈職官實屬目無法紀相應請旨飭下内務府查明從嚴　　以肅綱紀而儆效尤謹恭摺據實具陳伏乞皇上聖鑒謹奏奉旨已錄○○湖北學政臣孔祥霖跪奏爲恭報微臣考試事竣啊懇天恩給假省墓仰祈聖鑒事竊臣於五月二十八日謹將通省科試一律完竣情形具奏在案嗣於七月十六日考錄遺才九月初二日會同督撫臣考試優生現在次第蕆事一俟新任學臣到任　交後卽當啓程伏念臣籍隷山東曲阜縣自通籍到京於今十有八年現　臣祖臣父之墓均有坍損須臣親視修築憶當年遇難捐軀荷忠孝一門之諭願今日請期展墓慰泉原册載之靈合無仰懇天恩賞假兩月俾臣得以便道回籍祭掃期滿卽當趨赴闕廷叩謝鴻慈所有微臣乞假省墓愚忱理合恭摺具陳伏乞皇上聖鑒訓示謹奏奉硃批著賞假兩個月欽此○○王廉片再據湖南糧儲道但湘良詳稱湖南衡州府屬之安仁湖北荆門州屬之遠安二縣應完光緒十九年分道庫津貼銀兩前因奏銷據已全完業經查明各該縣未完分數及應議各職名遵照新章先行開單詳經撫臣吳大澂奏報並例由　題　在案兹催據湖北遠安縣知縣將未完光緒十九年分津貼銀一十兩四錢九分一厘於光緒二十年八月初八日彈收存庫俟歸入光緒二十一年漕項春撥項内造報並再催安仁縣赶將應完津貼銀兩批解至日另詳辦理外查湖北遠安縣未完光緒十九年津貼銀兩旣於叅後續行全完所有原叅經徵未完十分之湖北遠安縣知縣黨世瓊相應照案奏請扣除免議等情具詳前來臣覆覈無異除咨部外理合附片具陳伏乞聖鑒謹奏奉硃批户部議奏欽此○○頭品頂戴浙江巡撫臣廖壽豐跪奏爲查明浙江省光緒二十年春夏二季厘捐收支數目循案開單恭摺仰祈聖鑒事竊照浙江省抽收厘金自同治三年四月設局起至光緒十九年十二月底止所有收解各數業經開單具奏並照册咨部在案兹據厘捐總局司道詳稱所有光緒二十年正月起至六月底止經收百貨絲茶洋藥厘捐數目及撥解各欵曁本省防餉織造織辦　工養廉辦公等項並遵部行將通省統分各局局用照八分之數槪以洋元按七錢二分支給一併造具清册循案詳請奏咨等情前來臣復核無異除將清册送部科查核外謹繕清單恭摺具　奏伏乞皇上聖鑒敕部查照施行謹奏奉硃批户部知道單併發欽此○○張煦片再前准部咨道府州縣無論何項勞績保歸候補班補用人員到省試看一年期滿後由督撫嚴行甄别等因歴經遵照辦理在案兹查有候補知縣俞紀瑞自光緒十九年七月十一日到省之日起扣至二十年七月十一日一年期滿例應甄别據藩臬兩司詳請核辦前來臣查該員俞紀瑞才具明練考以律例尚能通曉堪以知縣本班留省照例補用除將履歴清册咨部外謹附片具陳伏乞聖鑒謹奏奉硃批吏部知道欽此○○張煦片再准山西副考官翰林院編修周爰諏咨稱本年七月奉旨曲試山西於九月初八日揭曉棘闈事竣理應回京覆命缘在京供職已歴六年路遠未能回籍今山西距陜西本籍較近　自備資斧便道回籍省墓除往返程途不計外請賞假一個月等因咨請代奏前來理合據情代陳伏乞聖鑒訓示謹奏奉硃批周爰諏著賞假一個月欽此○○奎俊片再武　鄉試例於十月初旬開考本年舉行甲午正科江南鄉試臣應入闈監射查辦理　　　　文闈　間然關防總宜嚴密未能出入自如現在海防戒嚴軍書絡繹均須立時核辦臣若循例入闈校射遇有緊要軍務深恐爲闈事覊滯貽誤戎機届時擬檄委署江寗布政使胡家楨代行核閲仍飭該署藩司認眞辦理以期仰副朝廷愼選干城之至意所有飭委藩司代辦武闈緣由謹附片陳明伏乞聖鑒訓示謹奏奉硃批知道了欽此 
 
 

Page 14

 
 
[光绪二十年九月三十日京報全錄]  
　　宮門抄○諭旨三道錄前○護豫撫劉奏查明新舊錢糧完欠分數摺○給諫洪奏通籌餉項請飭部議片○總兵曹奏報署篆日期摺○護湘撫王奏叅知縣摘頂片○浙撫廖奏解北洋海軍經費摺○粤督李奏燕梳水脚仍請作正開銷片○署皖撫德奏大員在籍病故摺○蘇撫奎奏查明錢糧市價片○九月三十日工部鴻臚寺正藍旗值日無引見○那王等得賞謝恩○福中堂謝開去步軍統領恩○榮祿謝授步軍統領恩○奕年假滿請安○前福建提督彭楚　服滿請安○容貴續假十日○工部奏派查估城牆工程派出李文田○值年旗奏派專操之大臣派出玉書○召見軍機○○頭品頂戴護理河南巡撫布政使臣劉樹堂跪奏爲查明光緒十九年豫省徵收新舊錢糧比較　三年完欠分數恭摺仰祈聖鑒事竊照徵收錢糧例應於奏銷截數後照例三年比較開單奏報歴經遵辦在案兹據署布政使　霖將光緒十九年徵收錢糧分數開單造册詳請奏咨前來臣查光緒十九年豫省實徵解司地丁銀二百三十一萬六千八百七十三兩零已完銀二百一十一萬四百四十六兩零計已完九分一厘一毫未完八厘九毫比較光緒十六七兩年均多完九毫比較光緒十八年多完三毫所有已完銀兩均經提解司庫分别報撥除册咨部外理合同帶徵歴年舊賦完解分數敬繕清單恭呈御覽爲此專摺具陳伏乞皇上聖鑒謹奏奉硃批户部知道單併發欽此○○給事中洪良品片再臣前閲邸抄見貴鐸籌餉一疏意在便捐輸而廣招徠乃臣更有實能籌餉益資捐例爲貴鐸之所未言者近來捐務已成弩末實由到省人員沉擱無事不足以資衣食而各省每患人滿無所用其差遣故請停分發者紛紛臣查税厘兩局需用委員居多自總辦而下曰寫票曰查騐曰帳房此皆漢人嗇夫之職今則皆委之曰書吏閒人以致百弊叢生無可究詰總辦或督撫私人並非本省官吏尤易恃勢作奸今請一切易以候補人員總辦則委道府州縣其寫票查騐帳房等務則委佐貳佐雜人員若有作弊者可以立行叅罰至幕友一門漢唐皆以功曹丞掾爲之而刑名錢榖爲重刑名錢榖皆屬　朝廷公務自應歸官辦理凡幕友之弊有四一曰不通文理刑錢兩席各省皆有黨援大半皆浙紹人私爲世業未通文理卽習刑錢得館之後辦理案件無非照本宣科於事理實不明白計一省之内能辦案者不過數人一曰恃勢誤事州縣刑錢類皆由上司及上幕推薦其人卽不能立事而能恃勢作威主人無敢得罪薦主者往往聽其貽誤一曰糜費養驕刑錢歲修多過千金少亦數百州縣養廉已不敷此一項而幕　幕派其人恃館金豐厚徒益驕奢卽爲賄託賣案所由起一曰無關賞罰幕友卽或誤事不過失館而已無處分以儆之仍可去此他圖故若輩無不自肆其能自愛者鮮矣今請將幕友一項另議歸公其中有熟悉刑名錢榖者責令捐納候補實職方許充當其不能捐者革去而以候補人員中之能能刑名錢榖者充之候補人員到省先令在發審局學習一年然後入幕入幕卽作當差上司再考核其能否以爲賞罰每州縣正席一人外卽可帶一佐雜學習分其修金以抵薪水並將其姓名報部以爲處分之地總計一省之内上自督　司道下及府州縣以至税厘各局需用不下數百人誠一皆改用候補人員以復漢唐舊制將入仕者莫敢不究心公事吏治旣可望　　　需用人員益多上司得所安置自不至請停分發捐生到省有事自然益形踴躍庶于捐務大有裨益而籌餉卽亦無難矣臣　　　　　友不准在本省服官兹請具捐納亦依此例辦理董仲舒有言爲政不行甚者必變而更化之乃可理也臣爲通籌餉　　　　　　　旨飭下部議施行謹奏奉旨已錄○○記名簡放總兵署理山東曹州鎭總兵沂州營副將信勇巴圖魯臣督　　跪奏爲恭報奴才接署鎭篆日期叩謝天恩仰祈聖鑒事竊奴才接奉山東撫臣李秉衡行知曹州鎭總兵王連三　奉電旨帶隊北上所有曹州鎭篆奏委奴才署理等因遵卽交卸河州營副將印務星夜起程於光緒二十年九月初七日赶抵曹州府城初八日據暫行護理曹州鎭篆署中軍遊擊詹占元備文將總兵關防一顆王命旗牌五百桿末用火牌三張並文卷例書等項齎送前來奴才隨恭設香案望闕叩頭謝恩祗領任事伏念奴才知識庸愚軍營轉戰疉蒙隆施賞換花翎薦以總兵記名簡放並賞給信勇巴圖魯名號前署兗州鎭總兵涓埃未効統惕方深兹又渥荷殊恩權任曹疆愈難報稱查曹州地方界連直豫素爲盜賊潛藏出没之區近來曹屬雖尚安靜惟有殫厥愚誠倍加勤愼督率員弁認眞訓練加意巡防以期地方靜謐而安閭閻不敢稍涉因循以冀仰答高厚鴻慈於萬一除將到任日期恭疏題報外所有感激下忱謹繕摺叩謝天恩伏乞皇上聖鑒謹奏奉硃批知道了欽此○○王廉片再州縣交代定例綦嚴近來迭奉部章嚴禁尤不容稍有虧空兹查鹽提舉銜試用知縣凌厚增前署清泉縣任内交代尚有應解司庫錢糧税課等銀一千一百零五兩五錢三分五厘短交倉榖五千八百二十七石九斗八升五勺又糧庫南漕尚短解銀六千二百兩五錢二分九厘八毫迭札嚴催未據解繳實屬任意拖延值此庫欵支絀認眞整頓交代之際亟應從嚴叅追據署布政使翁曾桂署按察使李經義糧儲道但湘良會詳前來相應請旨將鹽提舉湖南試用知縣前署清泉縣知縣凌厚增暫行摘去頂戴勒限四個月將欠解錢漕倉榖如數解交清楚限内全完卽請開復倘逾限不完或完不足數再行照例嚴叅謹會同湖廣總督臣張之洞附片具陳伏乞聖鑒訓示謹奏奉硃批著照所請該部知道欽此○○頭品頂戴浙江巡撫臣廖壽豐跪奏爲匯解本年第六批北洋海軍經費銀兩恭摺具陳仰祈聖鑒事竊查案准海軍衙門咨開光緒二十年分北洋海軍經費撥給浙江釐金銀四十萬兩按八成解足分批逕解北洋大臣兌收等因業經先後五批籌解銀二十萬兩奏咨各在案兹查北洋海軍經費有關要需自應赶速籌解飭據署布政使惠年詳稱移准釐捐總局在於釐金項下籌動銀六萬兩解司應卽發交日昇昌號商匯解北洋大臣直隷總督衙門投納守候掣批回銷作爲浙江省籌解光緒二十年第六批北洋防費等情詳請具奏前來臣復核無異除分咨查照並取領匯日期咨報外理合恭摺具奏伏乞皇上聖鑒謹奏奉硃批該衙門知道欽此○○李瀚章片再潮州汕頭瓊州海口廉州北海三關徵收餉銀解至省關開支燕梳水脚一節前經奏請作正開銷現接部文内開旣係附搭官輪何須開支燕梳水脚等語查粤海關自光緒十三年香新洋藥六廠改歸税務司經理所有前設輪船已改爲地方巡緝辦公之用並非來往三關無從附搭餉項要欵經行河海長途不敢不雇用燕梳以昭愼重可否仰懇天恩飭部照准開支理合附片陳明伏乞聖鑒訓示謹奏奉硃批户部議奏欽此○○頭品頂戴暫署安徽巡撫布政使臣德壽跪奏爲前任湖廣總督在籍病故代遞遺摺仰祈聖鑒事竊據前任湖廣總督臣涂宗瀛長孫同知銜選用通判涂承㐵呈稱祖父涂宗瀛於光緒九年在湖廣總敊任内因病奏請開缺奉旨俞允是年七月交卸回籍兹於本年八月十五日在籍病故口授遺摺命該職恭繕呈請代遞等情前來伏查故督臣涂宗瀛由舉人大挑知縣薦任封圻學識閎深經猷正大所至居官行政清儉勤明功德卓彰久荷聖明洞鑒年逾七十行疾歸田以舉學行感導於其鄉土庶咸資矜式兹因衰病不起易　之時深以國事爲懷而以君恩未報爲憾老成凋謝惋悼實深相應將呈到遺摺代呈御覽謹恭摺具陳伏乞皇上聖鑒謹奏奉硃批另有旨欽此○○奎俊片再蘇省各州廳縣徵收錢糧市價前於光緒三年十月間經前督撫臣於附奏减價案内聲明每年二八兩月查明市價數目奏報一次歴經循辦在案兹届光緒二十年下忙開徵之期據蘇州布政使鄧華熙查明市價開摺具詳前來臣等復查所開銀兩易錢市價與本年上忙時數目不甚懸殊所有光緒二十年下忙錢糧應仍每兩折收錢二千二百文無論花户完納先後照價一律徵收以昭平允除飭司出示通頒各屬一體曉諭遵照完納外謹合詞附片具陳伏乞聖鑒謹奏奉硃批户部知道欽此 
 
