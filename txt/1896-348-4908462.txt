# 1896 - 348 - 4908462

 

Page 1

 
 
[本館申明]  
　　啓者近來各外埠閱報諸君紛紛向經理申報人相告或稱本報中夾入他報附張或稱以舊報挖改日期混售或稱遲日送到或稱報紙已搓疉糜爛種種弊病不一而足多疑此種報紙由本館經理申報者發出其實皆外人收取舊報意圖朦混以致如此至於本館每日寄出之報類必配置齊全赶速郵寄决不如此敬告請君如欲賜閱申報務請向經理本館報務人購取庶不有悮此啓 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學滇傳曰質疑錄曰醫家心法曰易氏醫家曰芷園乙草存案曰敉氏傷寒金毓錄曰痎瘧論疏曰達生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彙緝成編誠醫學之準繩後人所宜奉爲圭臬者也原板久巳模糊茲本局承博文書局之囑排印成編賜購者請臨上海博文肅局揚州點石裕記選取可也計書八冊每部價洋一元六角 
[書本報龍宗師按臨松郡禁賭牌示後]  
　　松郡爲濵海奥區沃野千里山明水秀道家稱爲雲間洞天故其人美秀而文屈指道咸以來上海首闢通商馬頭牢盆勝算尊俎折衝圖始之難可使勇者無所施其力知者無所施其巧而松人士獨能得風氣之先不數年而千人之俊萬人之傑聨翩崛起各擅勝塲正不獨農服先疇之畎畝工用高曾之規矱粲乎隱隱各得其所比户于焉可封蓋藏于焉獨厚已也第土沃則人思佚佚則淫淫則忘善昔人巳先我言之此賭博之風所以日盛卽據訪事之列諸日報者而論亦幾幾乎登峰而造極也顧賭所以决輸贏博所以角勝負視彼飽食終日無所用心者爲之猶賢乎已可見人生天地間此事亦爲消遣寛閒之歲月者所不廢特無如下愚無賴必樂此而隳其家聲敗其門第蕩其家産喪其性命之太甚焉耳現在松郡正當考試平時之以呼么喝六爲阱於國中者至是益欲挾其伎倆大張旂鼓與艨艟巨艦相與馳逐於蓴汀蓼沚之間雖不敢公然假託隨棚名目料亦於此興復不淺矣閱本報載龍大宗師旣蒞松江卽牌示云聞松屬賭風最盛每當學院按試之時所有隨來船隻往往恃有護符在河干開塲聚賭抽取頭錢差役不敢過問實爲地方之害除本部院將各船户嚴禁外仍仰華婁兩縣派出差役隨時到船稽查如有聚賭情事准卽嚴拿懲辦毋稍徇隱云云夫社鼠之不可薰城狐之不可掘者非畏狐與鼠也畏其所憑者大而所藉者厚也今龍宗師不但明揭其作奸犯科之所由而且隱奪其近水樓臺之可恃煌煌憲諭諒非一紙具文徒爲虎而冠者濬一利源之可比倘斯時果有公正差役居然遵示隨時到船稽查遇有聚賭者卽如上海前此好捕頭等之在沈家灣拿賭故事行賄旣不得寛薦紳亦難倖免豈非爲歴屆院試時絶無僅有之盛事哉且從來考試之事載於學政全書者功令如是其森嚴也關防如是其周密也處分如是其鄭重也故凡有隨棚舞弊者一經發覺督學使者每不輕恕各省皆然正不止賭博爲例所必禁也曾記二十年前先君子秉鐸安徽之六安時學使者爲景劍泉先生一日諸童生擁一衣冠都麗者至學舍詢之則人聲嘈雜莫辨東西少頃門斗延某明經至始知此人在旅舍巳多日自稱與院友閱卷者善可爲人作非非想適英山某童信其說乃由某錢店兌白金二百兩先囑本童包封彼再加紙於外而親題其銀數於封面誌明不准獨拆須揭曉後眼同啓視仍令此童携回寓邸以俟好音迨事作罷論發封則每包係青蚨四百翼内有字勸其速歸用功下屆亦可望進切不可再做此非分之事伊因乏資故暫借此一用如到官兩俱不利且於爾名尤損各等語然此人始終笛不識此童亦不知此事後詢此童亦無左証因轉送提調發落此一事也又光緒紀元余攝鐸梁安時祁子禾龔叔雨兩先生先後爲督學安徽向例開棚先宣州而新安槓後忽兩差押一衣破藍衫者投績溪縣過站睨之則寗國府批解訊明之槍手某縣生員也隨棚聽候發落耳時校官例得謁境上因請於子禾先生頷而釋之次年又有所犯如前者據人言當鎖在堂上時學院退堂此人曾爲某童誦此時之光景可念也而去後更可思也兩語少頃學院出令堂號先呈起講賞此卷能得虛神遂獲雋後叔雨先生聞之惡其人爲緩頰竟未首肯此皆歴歴如在目前者至賭風以宣城合肥爲最賭者皆賃堂皇大厦爲巢穴則又與松江之以船爲家者地有不同耳噫居今日而言禁賭雖官府亦無可如何矣然居今日而并不言禁賭則此風又將伊於胡底耶卽如上海沈家灣前此之一網打盡可謂不瞻情面不遺餘力且非西人必不能如是之果决曾幾何時而拿者自拿犯者自犯試問今日死灰復燃又誰爲之下一轉語曰燃卽溺之耶噫 
[諭旨恭錄]  
　　九月二十日軍機大臣面奉諭旨本月二十三日所有進内當差之王公文琥大小官員均著穿蟒袍補褂一日欽此 
[松江試題五誌]  
　　松江采訪友人云九月二十九日江蘇提督學政龍大宗師覆試闔屬童生經古向晚始放頭牌是日賦題陶淵明讀山海經賦以題爲韻論題趙廣漢蓋寛饒論餘尚未詳 
[薇垣接篆]  
　　日前本報載前署淮揚道桂薌亭方伯嵩慶經兩江總督劉峴帥委署江寧布政使篆務省城文武印委各官相繼赴船板巷公館中道賀冠蓋絡繹幾於寒巷塡街兹接采訪友人來函云方伯涓吉九月二十六日卯刻在行臺接篆先期頒發紅諭仰闔屬文武官員一體遵照屆時上元江寗兩縣丁役排設香案方伯朝冠朝服行三跪九叩禮望闕謝恩然後赴督轅禀見峴帥面陳接篆事宜迨呵殿歸公館已在十一下鐘時矣 
[韓使遄回]  
　　日本某日報云韓廷遣赴俄國使臣閔君泳煥已於東歴十月十四號由海參崴乘俄國某兵艦回國二十日午後行抵仁川俄公使韋貝氏及公使館陸軍大佐某氏漢城判尹李君采淵秘書院丞金君鴻陸宫内府叅事官梁君宗彦并戚友數十人前往郊迎旣而俄公使登船晤聚一同登岸小住居留地順信昌客棧二十一日午後由陸路入京韓廷各大臣各協辦均在麻浦接見 
[生徒游歴]  
　　日本長崎埠鎭西日報云日本各處設立商業學校招聰頴子弟學習商務及西文漢文算術書畫中俄韓各國語言以四年爲期屆期卒業號爲及第卽給以証狀俾得就各銀行各會社執事或出洋貿易亦作育人材之一道也長崎商業學校創始以來歴十餘載目下校内生徒多至一百八十餘名校長爲若杉米太郎教員則大隈齋滕久邊由長川深堀山崎熙本尾上宫等人之外教習英文英語者爲美國人某氏教習華文華語者爲中國人王君 
 
 

Page 2

 
 
乾生教習韓文韓語者爲梁君宜鍾教習俄文俄語者爲日本人諸岡君學校章程每屆春秋二季准生徒前往各處運動其肢體名曰行軍今值行軍之期校長若杉氏教習深堀氏率領頭等生徒二十餘名乘神户丸赴上游查察商務以資學力限句留三日卽乘原船回長崎 
[勇丁爲盜]  
　　廣州采訪友人云省城迤西新基渡頭海畔七約設有圑練廠招募圑勇十餘名駐紥此間派勇目管帶以防各渡船來往匪徒有搶掠事情月給局費百餘金辦理不爲不善矣不料竟有以捕盜之人而甘心爲盜者月前某日香山人楊柳開携資附大良渡船來省購物甫抵岸卽被匪偵知串同廠中圑勇許國祥等人誣以爲賊將所帶洋銀全行攫去并綑縛回廠擬押令遊行楊告以我係庠序中人切勿傷我顔面願信致某處再奉酒資二圓諸勇皆曰可楊遂繕一信給之未久忽一勇言已詢之信面所書之店並不與楊相識於是勇目膽氣愈壯將楊押出遊行各處然後釋回楊氣忿塡膺奔投南海縣署探訴香邑紳耆知悉亦來省遞呈後以廣雅書院山長廖君廷相係楊之業師懇請詣督轅禀陳始末譚制軍聞而大怒立飭南海縣出差提許訊辦及差往提旋被諸勇將許奪回差以衆寡不敵祗得回縣禀覆縣主復派潮勇數十名協同往拿諸勇膽敢開槍轟擊致傷潮勇一人衆潮勇忿極拚命向前將諸勇拿獲七名惟許已先事逃脫縣主升堂將七勇訊鞫供認行詐得財所有銀物許得三分餘則按股俵分縣主遂著許之保人高懸賞格如有知悉及指引拿獲者謝洋銀三百圓 
[日本火警]  
　　循環日報譯長崎西字報言某日日本北海道箱館地方突遭回祿之禍迨至水龍馳救吳回卽捲旅而回而已燬去屋宇二十七椽矣當火之初起也駐泊是埠之英國戰船三艘皆遣兵登岸助救深資得力故能迅带撲熄云 
[香港火警]  
　　中外新報云九月二十一日兩點半鐘時上環永樂街一百三十七號門牌茂德油棧忽遭火刦警鐘旣鳴緝捕官梅姓卽率同救火會中人首先馳至各水龍卽啣接而出時已燎原勢成直至全棧　焚始能撲滅查此棧由永樂街通至文咸街滿贮生油故火勢異常猛烈幸曾在全安公司保火險洋銀一萬圓諒可照章賠補也 
[英電譯登]  
　　九月二十九日倫敦來電云美國新總統刻已由衆公舉麥敬禮氏○又云法國陡發大水○又云目下法國派統領李納伯氏及武員若干人將赴中國代爲整頓陸軍 
[穗石秋痕]  
　　廣州訪事人函云張石璘太守廣西人來粤候補多年曾署南海縣上年過知府班月前委辦新會荷塘鄉容李兩姓鬥案忽沾時疾回省後藥石無靈於九月三十日寅時仙逝粤垣紳民皆爲惋惜○花縣土匪滋事大憲已委鄭遊戎帶勇一千名前往勦辦在赤坭炭步等處駐紥離賊巢約有三四十里匪首張環見大兵己到亦卽潛逃惟離官兵稍遠之村墟餘黨仍四出搶掠掃穴擒渠恐尚需時日耳○新充闈姓公司萬安堂孚信堂大憲已批承充准於九月初四日發札曉諭開辦刻下第七鋪已有新承闈姓店館裝修煥然一新矣○太平門外眼鏡街某店兩夥一持玻璃器一持小刀兩相試鬥忽玻璃劃傷持刀人之額見血此人性起追赶報復竟將此人脇下悮傷適中要害店司事見勢不佳用船裝傷者到欄石醫治不料船至中途卽巳殞命凶手卽欲逃脫幸得尋回已禀官相騐將凶手解官辦理而店主已破費不少矣凡戲無益可爲炯鑒○新會街竹紗店何某人甚豪横每以膂力凌人街上有某店學徒二人年約十三四在街上水氹兩相抖射有礙行人喝阻不理何忿極上前拿住一人亂毆其人滿口求饒亦卽釋去了事矣不謂其人心尚不服走遠將何辱罵於是何復赶上至别街拿獲更怒不可遏認眞毆打街衆見其以大欺小皆爲不平同爲解救而其人已狼狽不堪不能行動聞其人乃金彩行機房人其婦聞知糾衆前來尋釁不肯干休何知事不好請人求解和息願補回養傷銀三十元其事乃了此所謂天下本無事庸人自招之矣 
[鷺島寒信]  
　　訪事人函云厦門各錢莊開設之初原無實在貲本專期以重利引得存欵便稱十萬紫標百萬黄標究竟各股東早已侵蝕透支全仗往來莊號與各處存放之户挪移熱閙虛張門面相沿已久亦不止一二家爲然故一遇存放者來店抽欵或被别人帶累無不立時倒閉石皮巷永裕號於中秋節前倒帳巨欵生益錢莊因於八月二十五日亦被拖倒水仙吕街之崑成洋郊亦因外洋之號同日虧倒四萬餘金聞此次永裕生益崑成三號共倒人十數萬内有票號數家被欠巨萬惟水仙宫建興錢莊資本較厚雖被永裕崑成所累猶可支持其外某茶棧以及靠此存項生息爲養命之源者則虧苦不堪設想矣惟地方衙門書差人等得此數號倒帳又得一大票生意耳○同安帮鹽館爲陳世昌贌辦有年源源得利詎料陳於八月二十七日病故所有陳經理之鹽館自必有一番更動聞眈眈虎視者已羣起而謀之矣第未知何人捷足奪此錦標耳○楊子權觀察於九月朔特委分厦聽鼓數人按保稽查良莠有無窩藏娼賭情事并自小春月始分上中下爲三叚每叚夜間巡查街道驅逐竊盜捉拿棍匪以靖閭閻 
[錢江雙鯉]  
　　杭州訪事人函云寧郡督銷局會辦宋副轉仁壽現奉運憲王心齋都轉委辦紹興鹽局刻副轉交卸會辦差於九月十七日到省禀見撫憲并詣運轅謝委○浙省鼓鑄制錢設立官錢局兼兌銀圓所需銅鉛由防軍局委德大令恩駐滬採辦陸續運回以資鼓鑄之用九月十五日復委從九品孫少尹曾祐赴申押運少尹卽於十七禀辭起程○杭垣自九月初八日晴霽後農民喜其乾燥連日刈稻工作甚忙四鄉打稻之聲連綿不絶而麥隴菜畦苦少雨潤至十九日午後天驟寒冷陰雲四合及五點鐘時雨師隆臨直至夜半始息二十日天又放晴眞可謂好雨及時者矣○俗傳九月十九日爲觀音大士成佛之期上天竺法喜寺香火極盛男婦往彼進香者踵趾相接省中官憲例於十八日先往拈香撫憲廖中丞特委糧儲道鄭觀察親往觀察黎明出城恭詣法喜寺一府兩縣先在伺候寺僧早將殿庭上下打掃清潔觀察行禮畢卽命駕入城回轅預備接受兼理臬篆事宜○水星閣在杭之艮山武林兩門之中遥對鼓樓廣有田産住持僧志安善於經營布置精雅省中諸大檀越往往至彼啓建道塲因此香積廚中日見贏餘九月某日有男婦十餘人至彼求食云係江北難民住持僧適值他出若輩遂一轟而進直至僧房竊去洋銀等物約值百金香工見勢不佳急往新横河橋壩上呼救壩工人等赶卽前來將男婦等獲住八人一面禀報三撥營駐防楚軍由統帶官派兵十餘人一路押解至縣究辦至所竊之物當塲搜出一併送入縣署以作贓証未識如何辦法也○浙省租界中塡砌馬路需用亂石碎磚四處採買尚嫌不足月前保佑坊元和堂藥鋪失愼延燒一百餘家瓦礫堆積如山現由洋務局雇用駁船數隻停泊鬥富三橋河畔命勇丁將此瓦礫挑運至彼裝載出城俾得兩受其益 
[眞江寒籟]  
　　新任温州府王雪廬太尊琛現於九月二十三日已刻附坐招商局普濟輪船抵甌在雙門官廳小憇須臾隨乘大轎進城到乘凉橋下東陞棧行臺暫駐襜幃本筮二十五日接印任事刻因温郡正值徐季和文宗接試一切提調支應差使均經前署府舒太守承辦在先未悉須俟試竣否也○浙江學政徐季和文宗已於九月二十二日辰刻按臨甌郡文自宗湘文觀察舒端甫太守以及各縣七學教官武自劉吉泉軍門以及各營將弁均詣雙門馬頭恭請聖安然後恭迓憲節在接官廳茶叙小憇隨乘緑呢大轎進城由大街直入考棚文宗謙遜尚樸不用八座僅乘四人大轎進貢院後接見各屬後隨命封門關防極其嚴密須臾牌示廿三黎明謁聖講書閱牆放告廿四日考生員經古兼補考廿五日考闔屬生員科試正塲廿六日考童生經古廿七日考樂平童生廿八日覆試古學廿九日考瑞玉正塲十月初一日覆一等初二日考永泰正塲餘未奉牌示廿三日在明倫堂講書後大加訓斥以瑞安考童歲試時不守規矩甚將牌燈燃燒本屆諭令各廪保預先誥誡如有似前放蕩定將該廪保一併斥革云放告日約收紅呈三十餘張生員經古題附列於左蟻穿九曲珠賦以九曲明珠穿不得爲韻詩題賦得虛室生白 
 
 

Page 3

 
 
得虛字經解算學未詳闔屬通塲四書題人潔已以進與其潔也不保其往也策問韓琦富弼何以先同而後異詩題賦得能虛應物心得虛字廿五日放三牌時有一某茂才年已望六鬚髮蒼然因塲中精神不繼一時昏暈藉同考諸友扶腋而出神色俱憊未知係烟霞癖作崇歟抑卒患暴病歟局外人不得而知也○南門外有潘丹生學博鏡墀者年越八旬精神矍鑠前係丁酉科試擷芹泮宫本屆丁酉擬援重遊泮水盛典紳衿陳壽寛孝廉等及廪增附二十餘人爲之聨名具呈學憲請給匾額想文宗當可俯如所請也○温處道宗湘文觀察訪得瑞泰交界之某村積棍潘三十年來無惡不作因密飭該兩邑不動聲色訪拿懲辦其如潘棍結納衙役羽黨甚多每遇難案兇犯均仗彼爲之弋獲故雖奉勒拿萬難到案兹幸天網恢恢自行赴泰買米漏海濟匪致觸衆怒當由地方人齊心拘拿到縣朱大令審訊時潘棍竟敢鬨堂頂撞大令乃檢查積年檔卷將情形彙禀道府並聲明深恐中途被匪黨刼奪未便遽解云云宗觀察立撥雲字營勇丁數十名前往護解并札飭泰邑派兵沿途押解來郡現於九月十九日擁護來城解到道轅矣宗觀察卽派發審委員郭外峯司馬會同吕别駕葉邑尊在署訊供併有被害之某甲祖父來案質証其私設釐卡拉人勒贖各案聞已承認不諱想不日定須置之於法矣 
[沙渚寒禽]  
　　沙市訪事人函云自光緒十八年鄂省大憲逋飭所屬普建育嬰堂沙市先蒙各仁憲爲之捐廉倡助於是豪門望族當賈大商皆踴躍樂輸集成是舉創設於迎禧門内共五大重前兩重諸司事居住名爲外堂後三重乳婦嬰兒居住名爲内堂每重皆有兩廊廂房其外堂住房各有牌示内堂住房亦各縣粉牌註明姓氏名字另有冡媪撫婦役住房住在别所堂中分有堂嬰自乳領養寄養名目本生父母不能乳痛送入堂内名爲堂嬰赤貧之家臨産後父母不忍捐棄又無力撫養邀請左右鄰投堂報明堂中核實後每月給錢令自乳育限以週歲爲滿稱爲自乳有乳婦不願入堂嬰兒亦准其外領仍須保入偕此婦投堂堂内命冡媪騐明果係乳色濃厚年力精壯方准領出於每月初二十六兩日抱入堂中騐視領其月給稱爲領養有産婦遺嬰與一切孤哀或僅半歲無人撫養准其投堂不更姓名撫以二年爲限名爲寄養諸執事有司年司季司堂司察司役各理其事皆聽命於司總井井有條不紊成規行之五年人皆稱善本年江陵所屬地方荒歉十居八九無力哺養者紛紛送入堂中嬰兒日見其多經費愈形不足堂董焦思萬分乃於九月十九日令人手持小旗爲之前導上書育嬰堂募化月捐令乳婦各抱嬰兒尾隨其後俾仁人君子或一見而生惻隱之心計上街募寫三日得月捐五十餘串俟將下街一律募竣或可集得百餘竿之數聞董事云照目下情形而論須得月捐二百餘串方能濟事想此間不乏爲善君子必能設法措置不使善舉終廢也○九月十六日爲江陵縣試之期縣主張雲生邑尊先一日排道出衙向南門内試院進發入院時燃砲三聲時夕陽巳西下隨卽牌示點名時刻寒雞乍嗁重門大啓諸考童魚貫而入約千有餘人曁扃門天將曙矣隨援筆命題是日已冠首題未有府庫財非其財者也孟獻子曰次題用不足如之何詩題賦得尺薪如桂米如金得如字未冠首題財散則民聚次題則必爲之求牧與芻矣詩題同十九日出圖計取八百名兹將前十名錄下李德宣鄭之傑胡賢俊張鳳立劉丙炎李德宏關維祺陳紹珮李善烈吳寳齡 
[上海官塲紀事]  
　　前署松海防同知葉臨恭司馬大莊經江寧藩司牌示著署理邳州篆務司馬乃將經手未完公事部署清楚前日乘某輪船至秣陵趨詣憲轅謝委然後領憑赴任○昨日午刻貨捐局總辦戴星儕太守文佐會辦蔡小溪司馬世濓赴敬業書院署理江海關道吕觀察行轅謁見茗談片刻然後興辭○昨日午後淞滬釐捐總局福和笙觀察命駕至敬業書院拜會吕觀察觀察延入花廳煮茗清談移時始别○昨日寳山縣沈期仲大令佺至滬叩謁吕觀察旋赴各署拜會○前日湖北補用縣孫嶼芝大令傅鳸因事至申赴各衙署投刺○上海冬防委員例於十月朔日一律上差道署所委陳司獄邦燦黄二尹永璣高二尹元勲林少尹之豫曹少尹維善朱叅軍寳禾汪二尹鴻藻諸君咸於昨日赴吕觀察行轅禀知視事○昨日清晨英界讞員屠别駕乘輿進城詣敬業書院禀見新署江海關道憲吕鏡宇觀察商辦一切以故早堂案牘不及訊判 
[知會勘地]  
　　洋商打靶處現擬移往寳山縣境曾經英領事照會前道憲黄觀察特委英界讞員屠别駕會同寳山縣沈明府恊同英領事前往履勘業已一再訂期均因别有要公不克往勘昨由屠别駕與沈明府函商定於今日下午兩點鐘前往詳勘當卽函致英領事屆時同往會勘云 
[會景雜陳]  
　　昨日午後好事者舁城隍偶像出游道經上海縣署前黄大令飭役陳松嚴加彈壓見鑼夫向署前將鑼亂擊實屬狎侮長官因卽將鑼奪下并拘獲不守法度之會中人若輩藉神道之威大聲喝阻一時人聲鼎沸幾疑倒海翻江有某甲者怒馬獨馳意圖遁逸不隄防馬性甚劣以致墜於街畔其鼻受傷經人扶掖回家延醫施治其時大令在内署已有所聞立飭門丁傳諭只可彈壓不准喧譁并飭將鑼給還鑼夫揮令他去而紛紛擾擾閱時已一點餘鐘至於會中各景除執事儀仗外又有馬執事王命馬對子馬及禁諭方頒公然違犯之大鑼花紥十景牌陰皂隷大肚皮劊子犯人不帶大帽手執樂器隨路吹彈之輕薄少年一路游行幾不知禁令爲何物縣中飭典史蔡少尉至西門外邑厲壇致祭禮也鐘鳴二下後會中人浩浩蕩蕩出大東門過外郎家橋往南至王家碼頭折而往北經花衣街過龍德橋轉西過如意街又北過裏鹹瓜街陸家石橋沿護城河往西由西門回廟所過之處觀者人海人山有一種寛辫窄袖之徒雜厠其中調戯婦女甚至乘間攫物捷足奔逃幸巡防局員預飭勇丁先事隄防不致釀成禍患然婦女之遺簪墜珥者已幾於罄竹難書矣 
[虹口火警]  
　　英美工部局度地虹口四拷脫路搭蓋草房七八十椽將做就大號陰溝堆積其内前日傍晚五點三刻鐘祝融氏未知由何而來稅駕其處在屠牛作之後當卽瞥見作内本有皮帶數條買辦王某督率屠夫前往援救得以應手而滅祗焚去茅屋三間至起火緣由尚未查悉 
[火未成災]  
　　前晚英界老閘老街左近某姓家因煮晚膳遺火積薪中不及覺察至十點鐘時忽見滿室烟霧火將上炎幸爲時尚早某未熟睡立卽披衣而起大呼失愼左右鄰聞聲而至七手八脚汲水灌救得以應手而熄不至成災亦云幸矣然已受驚不淺 
[橋梁忽坍]  
　　當賽馬之第三日觀者人山人海咸往泥城橋迤西駐足樂西人之所樂現因此處橋梁適在翻造人欲往來須由舊址之北小橋經過因橋甚狹窄人太擁擠以致橋欄坍下一時失足落河者頗不乏人 
[船户逞兇]  
　　昨日有一駁船裝載花衣行至江海大關前繫纜照章由貨捐局巡丁騐看報稅船户葉山鶴以船中裝有漏捐之物出爲攔阻將某巡丁毆墮水中幸卽救起不致殞命貨捐局總辦聞之將葉解送總巡處請辦 
[跌傷旋斃]  
　　西門外至婦孺醫院專治婦科雇用江北人某甲爲傭前日下午甲就樓上潑水偶一疏忽致從窓口墜下頓時昏絶遣人舁至虹口同仁醫院求治奈已傷及肺臟無可施救越時斃於院内訃知家屬到來殯殮慘哉無妄之災矣 
[法界公堂瑣案]  
　　昨日係法公堂訊案之期鄭大令偕繙譯官蘭君會判○莫阿來混入江天輪船扒竊搭客衣包一個當由郁包探獲住解案請訊莫供實因窮極無聊出此下策大令判令押候笞責一百板○孫包探禀竊賊張和卿行竊北京輪船錫酒壺一把人贓並獲請究張俯首求恩大令判責一百板○張金福吕炳南至悅來客寓住宿竊夾被一條當由棧主查獲送究張吕互相　諉大令以原贓現在豈容抵頭判 
 
 

Page 4

 
 
各責一百板○廣申小烟館主曹桂生偕夥王日星同禀姚林生王子生同來吸烟被竊水烟袋一枝次日尋獲已被押錢六百五十文送究王供實係姚竊與小的無涉求恩姚供詞支吾大令判姚責五十板王斥釋贓給失主○前報載福建人張蘭生禀控邱寳林圖賴粉乾價銀等情大令飭探將邱提訊張蘭生余子培同供由江裕輪船裝來粉乾二百廿包存亮件洋行棧房售與邱處計銀三百三十八兩另加用銀三十七兩言定五日交銀詎伊至期不付延宕許久不得已控追邱供詞游移大令判邱交捕帶回押候交保清理延干比追○前報載南市寳泰豐油頭行倒閉後各往來莊號聨名禀控欠銀一萬五千餘兩大令判令兩造各邀公正人理算在案昨提司帳余禮堂執事王鶴溪原告胡葵軒王裕廷至案惟包十傑未到王供寳泰豐倒閉之事實由司帳余禮堂與執事串通舞弊叩求究追余王俯首無詞大令商之譯員蘭君判將帳簿暫爲存掌者兩造各邀公正人將帳逐細算明俟半月後再行定讞王俞仍交原保各原告唯唯而退○法工部局小工俞新寳同母俞毛氏至樂禀稱某日因購蘆粟起釁被流氓王東林宋福壽毆傷請究王宋同供毆打之事與小的等無干叩求恩宥大令將王宋交捕帶回押交餘黨再核 
[美界捕房瑣事]  
　　寗波人王阿順昨晨至吳淞路鎬興押店取贖衣服未知何故與押店主翁阿忠口角繼及用武王之頭顱被翁擊破不肯于休扭入捕房捕頭詢知兩造均屬多事置之不理令自行扭高英公堂騐訊○本邑人王阿生向北河南路文林和尚拆梢澤銀教枚文林於前晚投報捕房昨晨捕頭遣包探石金榮將王拘獲押候送英公廨訊辦○寗波人胡錠生雇居華記路第四百六十四號門牌石庫門内前晚被偷兒越後披撬開樓窓入其臥室竊去金銀首飾值價甚鉅昨晨胡報捕求請查緝捕頭派包探石金榮前往查勘屬實諭令各包深嚴查務獲究辦○無錫人朱梅卿開鐵匠店在裏虹口地方某甲異常兇横嘗與學徒爲難前晚又與徒某乙起釁甲取鐵梗猛擊觀者恐其肇禍齊聲喝止甲遷怒於衆致犯衆怒將甲扭送捕房禀請究辦甲始一再求饒捕頭從寛諭令改過斥釋○美界天潼路同盛槽坊素備小車一輛用以載送油酒等貨昨日由棧司某甲送醬油至裏虹口回裝大甏五數途經西華德路不知何故竟將車甏一併放於路側甲則一去不回旋由四百三十四號華捕以其無人看守當卽雇工送人捕房捕頭著存候失主認領○昨有日本人某乙因飲酒過醉在百老匯路胡鬧不休後經八十九號印捕拘入捕房押候酒醒開釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[上海縣署瑣案]  
　　本邑虹口有地名薛家浜者爲匪人聚賭之處今夏英界捕頭捉賭時有賭徒墮河身死地保韓晉錫撈起屍身見有傷痕禀經黄大令詣騐緝兇嗣經差役查悉其人因賭起釁被人追逐入水旣而英美會審委員屠别駕拘獲形迹可疑之陸龍眼等數人送縣歸案訊究前晚蔣刺史飭提地保訊問韓保禀稱是日趙愛愛與陸寳生互相打架忿不欲生小的向知龍眼係賭魁至是否此案正兇尚未深悉刺史謂爾身充地保不能赶緝正兇尚敢飾詞推卸乎喝令笞臀二百板轉訊徐月祥供稱小的素當銅匠此案風聞是陸等所釀龍眼供稱小的年二十有四在治下開設小茶肆父親阿篤實未犯賭刺史喝令笞臀四百板始供認聚賭四次周桂德供稱小的在楊樹浦機器織布局做工彼時適往眞如鎭故此事並不得知方阿狗供稱小的在某姓家當庖丁年方二十此案毫不知情金杏生供稱小的素操藥業年二十有四某日至申購辦藥料忽被拘拿王阿寳供稱小的在治下開設茶肆並未犯賭年已六十有二矣龍鍾衰邁安敢爲非趙爰爰供稱小的係鞔工有時販賣凉蒲鞋與此事全無于涉陳華華供稱小的年二十有六操梓人業未經聚賭亦不知命案正犯爲誰刺史將陳卽行省釋王趙金交差收管徐周陸方押候再訊並飭韓保赶緝正兇○普育堂董事曹姓函送滋事客民李餘前晚蔣刺史提訊之下地保王阿狗禀稱小的所轄圖内有普育堂義塚李在塚旁地上支搭草房時常肇事不得已訴知堂董送請究懲李供稱小的年六十有一山東濟南府屬沂水縣人家有男婦六名口流落此間暫蓋茅廬以蔽風雨兹願拆去可也刺史判令笞臀一百板 
[英界公廨瑣事]  
　　杭州人朱洪如向業錫箔現因失業卽專販錫箔每以偷漏厘金藉圖微利往來旣久習以爲常前晚兩點餘鐘不知從何處雇王和尙之小船裝載錫箔十餘塊至英界黄浦灘停泊私自起岸適爲三百零七號華捕查知以其深夜起貨不止數次因向盤詰朱則指東話西意圖掩飾後經巡捕再三詰究始言實欲逃稅耳因卽拘入捕房捕頭飭令轉送公堂别馬著一併留候訊核○近來英租界胡家宅一帶到有寗波流倡賃屋而居一至上燈時候卽塗脂抺粉彳亍街衢見有行人略一顧盼伊等卽上前拖拉務令入門而後已否則卽多方辱駡殊爲惡習捕頭查知其故因特派暗差巡捕隨時稽察拘拿懲辦前晚有二百六十號等暗捕在彼巡綽適有野鷄倡婦李彩仙及陳二寳卽陳王氏在途拉客立卽上前拘住轉送公堂别駕飭交官媒暫留候初二日早堂會判○本地人王德興與詹洪氏同屋而居洪氏有土布一叚寄存壬處王遭自裁做衣服洪氏向索無著以致爭閙旋卽互扭至公廨請斷經旁人向兩造再三開導勸令王賠償洪氏洋一元原被告富卽首肯具結求銷 
　　張榮山不知何許人借寓大新街凌茂春所開小客棧中前晚因回寓過晚以致房被他人住去張不覺大怒與凌爭閙不休旋由三百五十一 
　　華捕聞聲而至將二人拘入捕房轉送公堂值日差向詢情節旋卽入禀屠别駕著一併交保候訊○女孩秦全全年僅十齡因隨同鄰八出外有跑馬在人叢中失散忘却歸路獨自一人在途哭泣旋有一百四十九號華捕向之詢問解送公堂請爲安插别駕著交官媒留養候家屬來哭認領 
[皖省官報]  
　　委辦街口厘卡候補直隷州鄭淑璋辭本任含山縣蔡如景到赴鳳懐定查秋成回卽用縣王樹中赴泗州屬查秋成回候補知縣趙廷瀚知奉委辦榖米局　指分安徽新辦防試用同知馮錫文到　補知縣張炳耀奉委赴廣德州幫審案件准補太初洪山巡檢湯承澐委署宿松訓導周贇均辭本任六安州王懋黝知次代清楚回候　縣丞王清濤知奉臬憲札委幫查東門内外街道委署繁昌縣李邦慶知卸辦榖米　并並銷發審嗟辭赴新任並知由山東賑捐奬加同知銜分發安徽試用直隷州胡大庥到　用直隷州判丁何裔到試用巡檢王錫齡到典史舒恭岐由徽州府差遣回指分安徽試用巡檢王炳文到署廬州府方連軫到候補直隷州朱程式到奉解京餉回巡檢劉加惠　服來省候補縣蕭仁丙辭知奉府委赴宿松公幹巡檢高澤薄辭奉府委赴濳山提會匪卸署蕪湖曲史何介祺到候補巡檢汪昌震由淮北解餉來省藩轅牌示候補布經歴姚嗣崇委署泗州州判候補巡檢楊德銘委署繁昌縣狄港司 
[邦江官報]  
　　九月十六日鮑鹺尉家準分發兩淮禀到十七日黄鹺尹慶元委淮元聽差十八日祖鹺尹文斌委運滁來全北鹽起程十九日運轅牌示永豐埧缺委候補　判程承濂管理二十日蔡鹺尹廷本銷青口局朱鹺尹文榘銷南京餉正任臨興塲沈鹺尹奉部調取引　　見禀辭起程 
 
 
 

Page 11

 
 
   
 
 

Page 12

 
 
[光緒二十二年九月十九日京報全錄]  
　　宫門抄○江督劉奏爲揀員請補水師都司員缺摺○又奏報銷徐詶土藥捐輸片○又奏裁勇節餉片○又奏遴員請補叅將各缺摺○州督鹿奏續查川省剿賊殉難紳民殉節婦女分别撫卹摺○陜督陶奏調補守備片○又奏添募馬步營兵成軍起餉片○又奏都司開缺修墓片○署河督任奏保舉人才片○東撫李奏飭道員赴任片○皖撫福○奏調署知縣片○九月十九日户部通政司詹事府正白旗值日無引見○李中堂謝在總理衙門行走恩○綿宜假滿請安○熙敬謝署步軍統領恩○察哈爾副都統伊崇阿到京請安○成都副都統興安請訓○那公續假五日○啓秀請假十日○召見軍機伊崇阿興安○○頭品項戴兩江總督臣劉坤一跪奏爲揀員請補水師都司員缺恭摺仰祈聖鑒事竊江南内洋水師通州營右哨都司劉長清病遺缺接准部咨係内洋水師題補第二輪第三缺應用豫保該省並無豫保註册人員應過班以後六班揀發班人員題補行令迅揀合例人員請補等因伏查江南省並無揀發正班人員應照章於揀發班内之補用升用人員揀補臣查是缺都司有管駕巡洋之責必須熟諳水師之員方克勝任查騐得補用都司内洋水師福山鎭標左營守備彭定國年五十七歲江南寗縣人由水勇洊保藍翎儒先守備借補太湖左營把總遞升千總光緒七年護漕出力案内保俟補守備後以都司補用十二年奏補福山左營中哨一隊守備是年引見回省赴任旋准部咨該員前保補用都司應卽以光緒十二年四月十六日奉旨之日起歸入江南内洋水師補用都司班内序補十三年分護漕案内保加遊擊銜該員膽氣甚壯駕駛擅長於洋面尤爲熟習以之請補是缺都司洵堪勝任與例亦屬相符合無仰懇天恩俯准將補用都司福山鎭標左營守備彭定國補授内洋水師通州營右哨都司員缺實於營伍地方均有裨益如蒙俞允俟部覆至日卽行給咨送部引見以符定制除將該員履歴咨部查核外謹會同江南提督臣譚碧理恭摺具陳伏乞皇上聖鑒訓示再所遺福山左營守備員缺江南現有合例人員應請扣留容臣揀員請補合併聲明謹奏奉硃批兵部議奏欽此○○劉坤一片再徐州府屬設局抽收土樂厘捐業將光緒二十一年四月初一日起連閏至九月底止所收捐欵按批分解照章奏報在案兹據辦理徐州土藥統捐局江寗布政使瑞璋署徐州道阮祖棠詳稱徐州各屬地屬平陽無要可扼且界連三省舉步卽入鄰境各省土樂捐數均較徐州爲輕故徐州稽徵倍難於他處上年罌粟因旱歉收又值上海鎭江各處土藥滯銷客商裹足不前辦理益形棘手節經督飭各員設法招徠力杜繞越以保正捐計自光緒二十一年十月初一日起至二十二年三月底止各局共收銀九萬一千五百九十九兩一錢九厘連前半年所收銀兩自二十一年四月初一日起至二十二年三月底一年截數之日止統共收銀二十一萬三千十六兩六錢五分九厘内除照案開支各項費用外所有應解捐項均已掃數解赴户部兌收清欵至出省加捐一項本係聽商自便商情避重就輕錙銖必較是以仍無報捐之户等情詳請具奏前來臣覆核無異除飭令實力稽徵並將以後續收捐數照章造報外理合會同江蘇巡撫臣趙舒翹附片陳明伏乞聖鑒謹奏奉硃批户部知道欽此○○劉坤一片再查太湖留防水師共計七營配設長龍舢板一百四十四號應每船各裁去兵丁二名共裁兵丁二百八十八名每年約節省銀一萬三百餘兩又督標水師五營配設長龍舢板飛划等船共一百三十六號内後營從前設飛划二十九號每船僅設兵丁十二名應仍照舊辦理其餘四營每船亦應裁去兵丁二名共裁兵丁二百一十四名每年約節省銀七千七百餘兩所有餉項已飭一律截止内有督標水師左營兩船前經派令護漕北上應俟差竣回營冉行裁減似此一律酌改於操防尚無窒礙於餉項稍資補苴嗣後遇事如須酌加再當體察情形分别辦理除咨部查照外所有裁勇節餉緣由謹會同江蘇巡撫臣趙舒翹附片具奏伏乞聖鑒謹奏奉硃批該部知道欽此○○頭品頂戴兩江總督臣劉坤一署理長江水師提督臣彭楚漢跪奏爲長江水師金陵營叅將各缺遴員請補恭摺仰祈聖鑒事竊長江水師大銜借補小缺一案經前督臣曾國藩酌議章程奏准嗣後借補各員如遇陞轉隨時酌量奏明歴經循辦在案查有長江水師金陵營叅將陶樹恩等所遺各員缺由臣楚漢遴選營伍熟諳水師之員會商擬補計請陞補參將各缺楊福田等十一員核與定章均屬相符理合開列清單恭呈御覽合無仰懇天恩俯賜照准内請升補都司劉炳庭一員前於升補守備案内引見未滿三年如蒙俞允照例毋庸送部應請敕部頒給劄付以昭信守請陞叅將楊福田遊擊王洪陞裘德成都司彭小春徐仕清守備陳椿馥柳三喜張培森黄太榮吳國華等十員俟部覆至日由臣坤一卽行分别給咨送部此見恭候欽定除將各該員履歴咨部查核外謹會同江蘇巡撫臣趙舒翹安徽巡撫臣福潤江西巡撫臣德壽合詞恭摺具奏伏乞皇上聖鑒訓示謹奏奉硃批兵部議奏單併發欽此○○頭品頂戴四川總督臣鹿傳霖跪奏爲續查川省勦賊陣亡紳圑並殉難紳民殉節婦女懇恩分别旌卹以彰忠節恭摺仰祈聖鑒事竊查川省自軍興以來所有歴年各處防剿陣亡官紳圑練及殉難殉節婦女誠恐日久湮没不彰前經奏明在省城設立採訪忠節總局委員會督紳耆採訪彙辦先後二十九次奏請旌卹在案兹據總局司道查明合州天全江津等州縣陣亡紳圑並殉難殉節紳民婦女共九十二名分别造具花名清册詳請奏咨前來臣覆查册開殉難州民吳顯明等四名殉難婦女蔣李氏等八十八口心堅金石志篤思貞或攖鋒刃而力竭捐軀或率闔門而見危授命實屬大節凛然宜沐旌卹盛典合無仰懇天恩勅部核議分别旌卹以慰忠魂而昭節烈除將清册咨部外理合恭摺具奏伏乞皇上聖鑒訓示謹奏奉硃批該部議奏欽此○○陶模片再准兵部咨開陜西河州鎭屬蘭州城守營守備員缺准以儘先都司河州城守營千總周迪升借補該員本蘭州府河州人係屬本府例應廻避應卽揀員對調等因臣查有陜西固原提屬西安城守恊右營守備周嘉謨係湖南寗鄉縣人堪以調補蘭州城守營中軍守備所遺西安城守協右營守備員缺卽以周迪升調補均屬人地相宜與例亦極相符合無仰懇天恩俯准以周迪升周嘉謨二員互相對調如蒙俞允周嘉謨係引見回任之員應請飭部先行換札周迪升俟准部覆卽給咨送部引見以符定制除查取周嘉謨履歴清册至日另咨送部外謹會同開缺陜西固原提臣雷綰合詞附片具陳伏乞聖鑒謹奏奉硃批兵部議奏欽此○○○陶模片再查升授陜西固原提督鄧增前由安寗率隊出關會剿呈請添募馬步三營以厚兵力所招馬隊景字左右二營以守備楊占元都司陳正魁分帶景字中營步隊一營以都司王翰文帮帶均係就地招募於本年四月初九日點騐成軍起文行餉陸續開拔西進於六月初三日行抵肅州具報前來臣覆查無異除將挑募景字馬步三營成軍起餉日期咨部立案外謹附片陳明伏乞聖鑒謹奏奉硃批該部知道欽此○○陶模片再據西寗鎭總兵鄧增呈稱鎭屬威遠營都司周秀峨以先人墳墓年久傾塌懇請開缺回籍修理等情自應准如所請俾遂孝思相應請旨開缺除查取該員原領劄付另咨送部外其所遺威遠營都司員缺甘肅現有應補人員容臣另揀請補謹附片具陳伏乞聖鑒謹奏奉硃批兵部知道欽此○○任道鎔片再牧令之職位卑而職重與民生休戚相關方今時事多艱選賢任能尤爲當務之急查有江蘇候補知縣沈祖燕浙江進士學問淵博器識深穩臣任浙江藩司時卽知其人近年需次江蘇講求吏治惟日孜孜於時務亦甚通達素嚴義利之防略無庸腐之習是能以經術飾治術者洵爲循良之選臣敬舉所知上陳天聽可否送部引見量予摺用之處恭候聖裁謹附片具陳伏乞睿鑒謹奏奉硃批沈祖燕著交吏部帶領引見欽此○○李秉衡片再新授山東督糧道桂春現已領憑到省應卽飭赴新任供職以專責成除檄飭遵照並咨部外謹附片陳明伏乞聖鑒謹奏奉硃批知道了欽此○○福潤片再銅陵縣知縣姚鵬翕撤省遺缺應卽委員接署以專責成查有新選祁門縣知縣吉元老成穩練明愼安詳堪以調署據藩臬兩司會詳前來除檄飭遵照外謹會同兩江總督臣劉坤一附片具陳伏乞聖鑒再該員吉元新選祁門縣尚未到任並無承緝盜案已起四叅案件合併陳明謹奏奉硃批吏部知道欽此 
 
