# 1934 - 98 - 4908615

 

Page 1

 
 
[增註目耕齋精本初二三集告成○評點小題正鵠全集] [  圖書集成局代啓]  
　　是書風行已久海内之士莫不奉爲圭臬無如坊間木板未刊註釋近來雖出石印購者皆嫌字細有捐目力茲有天祿書局將是書重復校警增評加註倩本局用大字鑄板加入圈點上眉評旁線批後附總評註釋字蹟淸朗條緖分明誠讀本盡善盡美之書以潔紙上墨印成六大本碼洋七角七折劃一如單購註釋目耕齋小題折實一角八分評點小題正　初二三集後附訓蒙草養正草字跡與目耕齋同碼洋六角七折劇一購者認明本局圖記以免魚目混珠由三馬路南晝錦里天祿書局南京天祿閣發兌及各省皆有代售 
[珍物待購] [  中報館恊振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣積陰功且可增輝藝圃誠一舉而兩得也計開　朱漁珊帖一部高　游山水一幅天靑緞馬褂料一件 
[說擇婦教婦兩義]  
子輿氏曰丈夫生而願爲之有室女子生而願爲之有家男女居室人之大倫自太昊氏制嫁娶以後上古草昧之習男女無别者乃爲之一變正姓氏通媒妁以儷皮爲禮人倫於以正家道於以齊易序卦傳曰有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯蓋太極動而生陽靜而生陰陰陽之氣凝而成人乾道成男坤道成女男陽而女陰男陽而配合乎女之陰則爲夫婦由是而生父子由是而成君臣由是而叙爲尊卑上下親戚之分此禮義之所由錯也是則夫婦者上以承天地生生之化而下實爲人世百行之原故人君爲治必以正家爲本而禮記内則則言禮始於謹夫婦大哉妃匹之際可無道以處之哉顧我先聖之教雖以夫婦爲敵體而每以夫爲尊故曰夫者扶也以道扶接也婦者服也以禮屈服也又曰夫者妻之天也是以女嫁之日父母必以無違戒之順從訓之可謂鄭重矣而近世婦女則能知此道者十不得一問以三從之道則若未之前聞語以四德之義則幾疑爲創論大家婦女但知習於驕淫講究服飾居移氣養移體中饋之事毫不留情小家化之亦遂以安逸怠惰爲事奢華侈靡爲心衣服必求其時髦釵環必求其貴重而如前人荆釵裙布提甕出汲之風不可多得然而井臼之不能操裳衣之不能澣家人童僕之不能處置米鹽瑣屑之不能整齊猶其小焉者也甚者性情兇悍作事乖張勃谿之聲時聞户外舅姑則陵之妯娌則傾之夫壻則傭奴之一不如其意則圖死覓活恐嚇多方家長恐釀禍端姑爲隱忍遂至養癰成患愈恣其潑橫之爲更有性情陰險者面柔心狠每於暗中播弄是非必使家室不安而後已枕邊軟語笑裏藏刀或使其夫析産分財或使其夫疏親遠族咻之不已遂變性情乃有不安於父母兄弟而爲人所鄙薄者詩曰婦有長舌惟厲之階歴觀古今因婦人而敗家者不可勝讦王化起於閨門而世道之衰亦遂於閨門之中先萌朕兆世人有見於此遂相率以求偶爲難於是愼之又愼而先從事於擇擇之又擇而更繼之以教每見有詩禮舊家其父兄儒冠儒服矩步規行而其女則生性不良殊爲不類是則俣拘門第尙有誤事之時以家世相當爲言者可知非篤論矣况女子生長閨中初不與外人相接性之若何和順品之若何安詳一時豈能遽悉卽使採聽多方而旁觀者終以事涉婚姻不肯實告如是則擇之甚難余謂擇婦之法不必擇女而當擇女之母大抵人之生也父尊而母親故感於母者獨多女子則尤與母近苟使其母情性和平能知大義則教女必嚴斷不至驕縱其心以致姑息養奸乖於柔順若其母潑悍而其女能不染此習世間雖亦有之然鐵中錚錚變道而非常道故提其大網擇婦者以此法行之較爲有利無弊至於教雖亦不可少之事然十年不字祗處紅閨及其于歸已非幼稚尊嫜待之萬不能如子女幼時嚴加呵讉而女初至夫家驟易一境萬事均非所習每不能處之安然於是世俗相傳遂有教婦在初來之語但婦於少時旣縱其性則教之於此時已有不及之勢而翁姑之粗暴者轉得藉口於教婦二字致有虐待之爲自好者則又恐受惡名諸事姑容并不加以重語余謂翁姑欲教其婦則不如先教其女使之知所觀感而戒懼於心無女則卽於子嚴其訓誨而婦自不敢乖張矣知其所以擇而觀之於母則得佳婦亦屬不難知其所以教而感之以女則他日將盡成爲佳婦而又不待求婚者之擇矣如是則司晨之禍當從此絶而刑子之化不遂以成郅治之隆哉 
[諭旨恭錄]  
　　三月初二日奉硃筆稽查廂黃旗滿洲旗務著逹椿去欽此同日奉硃筆稽查滿洲火器營事務著富通阿去欽此○初三日奉旨著於本月二十五日換戴凉帽 
[日人劃界]  
　　厦門訪事友人函云日本領事官禀由公使照會督憲請就厦門劃立一通商租界上憲以張文川太守曾任分府蒞厦有年於地方情形極爲熟識特委回厦將劃界一事會商妥當再行給咨赴部引見太守已於初四日坐飛捷官輪船至厦辦理此事聞擬在虎頭山猪屎窟沙坡尾兩處地方擇一爲租界而日領事之意則欲海澄縣所轄鼓浪嶼後深嶼海島爲租界以便設立機廠織布等事想上憲必有權衡與之妥議也 
[大閙河工]  
　　松江訪事友函云郡城北門外通波塘係華亭縣轄境河道淤塞垂數十年自前任葛江邨明府重蒞是邦凡有關水利者無不集欵倡捐先後籌濬有三十餘處之多類皆措置裕如行所無事從未有釀成事故者本届重將是塘修濬築壩興工在新正之杪奈天不做美戽水頻煩河堤工程至今尙遲遲未竣總董顧姚等禀請府尊陳太尊委華典史蔣少尹時加督催以收不日觀成之效本月初九日晨少尹復前往勘視以疏濬不善喝將地保某甲笞責數百板日加午少尹在關帝廟河工局内用膳夫役某乙内輩謂我等朝暮工作今尙柺腹爾旣任意將人亂責乃猶在此安享大塊魚肉乎言已將大泥團擲入少尹衣冠盡污進退兩難旋又將乘輿毁如虀粉少尹至此怒不可遏大聲喝之各工遂一擁而前撕碎其衣跟丁某急卽入城禀報府轅陳太尊立飭新任華亭縣趙大令下鄉並委婁縣夏大令帮同前去彈壓一切顧董聞之馳抵河堤各工人以索發米票爲詞紛擾不已顧謂工程未半爾等赶緊開濬越三日當可發給各工人以顧不善經理羣以濫泥擲之有一大土塊適中眼角頓時墳起河差某戊亦被毆傷勢甚沈重趙大令之跟丁某已亦因力勸不從致被拖入河漘遍身泥垢大令回署後卽詣府轅面禀當提石匠莊某地保王某到案至次日陳太尊復率同華婁兩縣尊出城查閱並慰諭各鄉民赶緊疏濬鄉民俱唯唯遵諭未知日後當作何料理抑將如書所謂有容德乃大而竟付之不問乎 
[金屋儲才]  
　　中外新報云日本向無女子大學校今聞有成瀨仁藏者謂日本風氣大開男女同權不立女子 
 
 

Page 2

 
 
大學校何足以資造就使不櫛進士免歎向隅夫教化之方重男輕女實背乎同權之義於是奔走當道糾約同志者得淑女三百餘人鳩金創立女子入學校於大坂府治其中倡首者爲伊藤俟爵岩崎男爵大山侯爵大隈伯爵松方伯爵近衛公爵各爵夫人曁住友吉左衛門磯野小右衛門廣瀨宰平諸氏細君共得十七名其他紳士賛襄其間者爲松方西鄉大隈板垣蜂須賀德大寺北橋本澁澤三井岩崎大倉藤田下田鳩山三宅各華族繼之以新聞館主議院議士等 
[淸邑大水]  
　　循環日報云粤垣自入春以來雨澤連綿晴光罕覯凡各江河春潮帶雨溜急難消兹據淸遠友人來言該縣附近日廟一帶因霪雨浹旬山潦漲發江流浩瀚拍岸盈堤低窪之區陸路頓成澤國田疇淹没廬舍冲陷當此催耕鳥喚正西疇有事之時乃因水勢橫流不能耰播三農咸厪杞憂幸邇日大放晴曦水勢略殺足胝手胼之輩或不致流離失業矣 
[金焦翠黛]  
　　鎭江訪事人來函云江北都天廟於本月初六日有賽會之舉游人麕集舉國若狂日正午會始游行於巿前導執事五彩飄揚鼓樂聲喧迎神奏曲擡閣三架悉用童男女粧成戲齣人物齊整綵飾鮮新後則有馬上鼓吹二十餘對更有裝作天魔者面目猙獰赤身跣足手中各執長蛇盤旋舞弄最爲無恥者有一種人名不怕羞扮成一男一女如花鼓戲狀口唱淫詞作諸般醜態錯雜而行不下數十對見者無不粲然名曰不怕羞是眞能副其實者也然廉恥道喪亦傷風敗俗之一端有神五六尊大抵生前有功德在民而崇奉之者如媽祖保生之類是駕過處觀才疉背摩肩道爲之塞少年紈袴更隨會游行謔浪笑傲無所不爲世道之衰於此可見防微杜漸亦惟有禁絶之而已○瓜洲大街有武弁王某賃屋而居屢次失竊某夜三更時分賊又潛入屋内適爲其妻所見卽呼捉賊衆人聞聲出追賊將所竊衣服棄之而遁時適有某生路經是處聞有追喊聲返身回視王見生獨行踽踽且見地上遺有衣裙疑卽是賊遂奉以老拳及生告以底細猶不肯釋手並欲鳴保捉將官裏去生百喙莫辯只得任其所爲後被生之家屬聞知立卽赴營喊屈并欲禀明總鎭照律叅辦幸同寅中人竭力調處願備酒席登門叩頭息氣其事始寢○某甲不知其姓其子於前年娶某公館之婢爲妻靑衣隊裏訂就良緣結　以來頗諧伉儷祗以命途多蹇鴛侶分飛甲以媳正在靑年未必能爲柏舟之守欲令别抱琵琶而媳已與某乙有染相携偕遁居久之蕭然四壁有馬相如與卓文君同處臨卭之歎無可爲計乃投八里鋪某𤲅拜老尼爲師老尼卽爲之剗去靑絲皈依蓮座晨鐘夕唄凈業焚修未幾塵心復動至主人公館中求爲餬口計主人不願再留函送瓜洲保甲局經局員飭地保將甲夫婦傳案訊問甲供稱祗生一子前年娶此婢爲妻未滿百日遽爾云殂媳暗地私逃今已削髪爲尼不欲收領訊之老尼供與婦素來相識自願爲尼故代披薙婦則俯首案下如息夫人之不言局員無奈著將婦仍交老尼帶去懴除宿業不准再動凡心老尼合十稱謝携之而去○本月初三日爲淸明佳節適値久雨新晴踆烏耀彩一輪紅日照徹大千鎭郡人家各携紙陌咸至鄉間躬親祭掃嫠泣之聲不絶於耳爲詠前人詩曰紙灰飛作白蝴蝶血淚染成紅杜鵑不覺爲之憮然凄測也 
[蟂磯拾翠]  
　　蕪湖訪事人蘭訊云上月二十日長安輪船上水過蕪夾帶制錢六十千文經新關查知稅務司本擬將此錢充公因念錢禁鬆懈日久一旦驟緊有類於不教而誅姑准罰銀廿五兩給還其錢此後無論何人販運則惟儘數充公不稍寛貸此令甫下未幾德興輪船上水又有人販運制錢百千接踵而至扦手遂如攫錢太守攘臂直前此後巿儈之貪利忘義者當不再令孔方兄貿然嘗試矣○鄂中沉災未澹川省又告凶荒飢黎遍野餓殍盈途滬上各賑所籌撥賑欵源源接濟兹聞宜昌官紳亦經捐集鉅欵委沙君雲五來蕪採辦白米三萬石用備急賑沙君於上月杪蒞蕪下榻招商局中卽由同泰昌等米行承攬購辦唱籌過斛分袋包固逐日由上水各輪船附運而去甫經數日聞已運去萬餘石餘仍蟬聨不斷蕪米正虞消巿淸淡得此大宗出口亦可少解寂寥沙君卽宜地春申鑑號東樂善好施素有令譽此次救災情急慨任跋涉之勞所有往來盤川均由自備不動賑欵分文見義勇爲咸頌德不置○世俗婦女大半有佞佛之習實剔最是壞事故凡爲家長者不可不禁之也每歲二六九三月十九日俗傳爲觀音大士誕日紅閨麗質繡户嬌娃必約姊妹行爇一瓣心香乞一滴楊枝之露澤及來生故是日各蘭若無不山門大啓廣結香火因緣比邱者流又復運其廣長妙舌聳令皈依蓮座者各書某門某氏於册聨爲觀音會人各輸資四百文卽可盡日句留於香積廚中飽啖伊蒲美饌名曰吃齋吃畢陳設葉子戲以作消遣使女菩薩盡入其迷龍陣中蓋緣蕪俗婦女無論蓬門巨室無不藉此爲消閒計故嗜之者甚多粥粥羣雌旣於此得冶遊之地而又可以博輸贏故皆欣然而往其或歸途稍遠者則又密意甜言挽留芳躅以故痴男怨女平時有願難償卽倩比尼爲撮合山使有情人多成了眷屬佛氏淸凈之域幾盡變爲襄王雲雨之塲敗俗傷風皆曾見諸實事前任某大令曾三令五申嚴爲禁止無如根株不絶萌蘗復生上月十九觀音會期城廂婦女隨喜上方各吐衷曲者如元曲中所謂香烟人氣兩般兒　氳得不分明者正合此時風景至輕薄少年故意俟諸女郎錦裙貼地低聲默禱時搶占蒲圑與之同相拜起則尤如例行公事每届必然誠不足爲異所異者南岸某寺是日亦建香會有附近某氏女破瓜年紀爛漫風情與寺中帮傭某甲結露水緣是日靚粧艷服來寺進香小沙彌輩會心不遠伺其拜畢卽仿水滸傳中海闍黎邀看佛牙故事延入雲房口盞皮杯備極狎暱忽被遊寺之小靑皮輩所見立卽掀波作浪大肆鴟張女見勢为佳急翩然避入後進禪堂内方丈僧時正入定見係似曾相識大踏步而出叱斥靑皮不應妄動靑皮輩正在怒不可遏一聲胡哨遂各舉老拳將法聰頭當磬子敲直至巨癅墳起頭角崢嶸不像一顆油光光始行釋手旋至佛堂中將陳設搗毁一空幃幕燈屏幾乎片片作蝴蝶舞僧旣愧且忿又以事起暗味不便聲揚祗得託爲靑皮滋擾訴請各擅越欲爲佛氏大護法一振法輪懾伏羣魅但不識果有施主能使秃驢揚眉吐氣否 
[漢渡風高]  
　　漢口訪事人函云本月初一日日墮虞淵晚鐘初動半邊街中叚端合盛紙店偶爾失愼霎時火光熊熊將穿屋頂賴四鄰人手衆多極力取水撲滅得慶無事聞該店屋中尙有停柩幸未延燒亦云險矣○江夏縣金口地方有登仙閘焉閘旁長提近年失修决裂殆盡該處紳士因具禀官署請爲撥款興修上憲允之已委宗明府浩督工興辦○月前霪雨兼旬上流水漲武漢江河之水逐日繼長增高駕舟者放棹中流可詠春水船如天上坐之句城外浚河澇河諸處均已水與岸齊幾虞浸灌黃孝各路貨船當可來往自如矣○近據茶業中人述及本年各商辦南茶者多辦北茶者較少刻下集股擬辦實繁有徒雖核定各莊號牌實數然先鞭爭著者已次第駐莊開辦利源興旺拭目俟之○集賢善堂向辦恤孤會所以安挿貧民之老病者意甚善也奈因籌欵無多入不敷出是以承辦諸君頗有因難而退者一蹶不振所望大力者有以維持之則窮民之幸也○安陸府之潜江縣畔湖地方有張宏茂雜貨店倩夥楊銘新赴漢購貨身帶紋銀數百兩雇定鄧廷珍船隻載之以行船至中途鄧見財起意用藥將楊迷倒竟戕其命而取其財店主候楊日久未回始知有異近日將鄧拘獲解縣請究當堂供認不諱收禁囹圄想當議抵矣○武漢粥廠之多共有一十四家去臘今春旅漢貧民較昔尤多所賴粥廠宏開得活衆命督憲張香濤制軍恐各堂收廠過早因每堂給米五千石以資接濟近聞各堂官米已經施罄遂公同呈禀督轅聽候批示以便停辦○客有自漢川來者據稱二月十七日之晚有縫工何姓行經花正嶺幽僻處陡遇游勇二人舉刀直砍何不及退避適中要害登時畢命二勇乃遍搜何身一無所有乃相率亡命翌晨地甲赴縣報案縣主何大令政祥已飭差嚴緝云此事據訪事友函述特未知何被害時果係何人目擊否則何以知凶手之爲二勇也 
[潞河桃浪]  
　　北通州訪事人手畢云新簡倉塲總督長倉帥萃奉命往東陵差竣回京諏吉於二月二十四日在京都守備胡同倉塲衙門接印届期滿漢坐糧廳京通十三倉監督筆帖式及闔署書役咸往叩賀聞在三月初旬起節蒞通○去冬坐糧廳通濟庫發出袋布銀 
 
 

Page 3

 
 
兩當交漕糧經紀金戴二役前往馬莊採買袋布二百餘捆現已購齊裝船駁運先經運到一百三十餘捆一俟全數到齊卽請倉憲會同坐糧廳赴北關口袋廠查騐發縫以備裝運新漕○李傅相瀛眷由天津乘坐官航護以砲船四艘於二月三十日到通暫寓恒通客棧翌日卽行乘轎進京○二月二十一日通州州考第四次招覆四書題襁二十二日發長案二十四日順天府府丞李少京兆由京都本衙門起馬按臨通屬考試届期提調官州尊孫眉生刺史及二十四州縣廣文均在東門外迎迓李少京兆進東門入貢院循例拜門二十五日恭謁聖廟午後放告牌諭教官知悉槍冐舞弊責在廪保各學務宜詳擇品行端正之人其有通同作弊詳密訪聞卽行禀拿懲辦毋得徇隱干咎云云二十六日開考古學通塲賦題焉哉乎也賦以謂語助者焉哉乎也爲韻詩題賦得二十四番花信風得番字二十八日考試通州三河武淸房山順義五邑文童通州首題師冕見次題及階三河首題子曰階也次題及席武淸首題子曰席也次題皆坐房山首題子告之曰某在斯某在斯次題師冕出順義首題子張問曰與師言之道與次題子曰然固相師之道也通塲詩題賦得有衆逐虎得攖字三十日考試薊州香河寗河固安永淸五邑文童薊州首題莫春者次題春服香河首題旣成次題冠者寗河首題五六人次題六七人固安首題風乎次題舞雩永淸首題詠次題而歸通塲詩題賦得月攘一雞得雞字 
[板橋新柳]  
　　金陵訪事人云前報所載下關惠民橋有民船二艘覆溺搭客多人及救起後有甲乙二人吃水過多腹漲如鼓掖至岸上頃刻氣絶當由本局司事飭傳坊甲請招屍屬認領是日午後親屬到塲認明不勝哀痛旣乃雇夫舁往他處料理殯殮據述甲乙皆淸江人甲年三十餘係來江南貿易者乙年纔弱冠向在省中從師肄業現因歸里完婚與甲結伴起程不料同罹是難維時尙有一老叟同遭沉溺覆於舟底逾時始將船撥轉掖叟上岸叟已氣息奄奄不絶如縷由局中人設法救治須臾嘔水數升得漸甦醒自稱本地人行年古稀於是旁觀者咸謂甲乙同占滅頂獨叟以過時遇救尙保殘生信乎人之死生有命也○署江寗府柯心　太守有志時務極力講求剏設時務書院禀請督憲撥銀千餘兩另在各書院中裁汰冗費提出若干以充本書院膏火之用業於前月開課所有時務策題及算學題前經登報應課者並百有餘名及繳卷到署共八十四本日前評定甲乙繕榜諭示計膏火銀數第一名給銀五兩第二三名給銀三兩第四五名給銀二兩第六名至第十名給銀一兩五錢第十一名至二十名給銀一兩試卷須呈送督轅不准携去取列前五名者定期傳見謂得藉領教言以匡本署府之不速云云今將取列前五名各生照錄於下何承鉞茅乃登茅乃封陸恂沈長明 
[甬上街譚]  
　　四明訪事人函云鎭海小港有李姓者家本巨富年前請堪輿家擇地於淸水橋地方爲其先人營窀穸自葬之後家中連喪人口上月初旬又値回祿君稅駕住屋前進均付咸陽一炬被燬約値萬餘金至下旬二十七日震雷一聲又將穴中棺木提出擊爲韲粉春秋震夷伯之廟君子謂有隱慝焉其李氏之謂歟然而格致家論之則必曰此偶觸電氣之故也○正任杭嘉湖道署理寗紹台道一心齋觀察已於本月初二日交卸定於初八日回省鄞縣楊穉虹大令會同慈奉鎭象定五邑尊於初六日特雇京班在南門外廣東會館演劇設筵餞别是日陪座者爲提憲陳軍門道憲吳觀察府憲程太守聽歌酌酒賓主盡歡至鼃鼓初敲始各興辭而别 
[邀議小車事]  
　　工部局加捐小車一事尙未了結駐滬西商心仍不悅故於西字報登有告白請各西商於本月二十日下午五點鐘齊至禮查客寓大院内重議此事所登告白署名者共有九十六人因工部局章程第十五欵内載駐滬西商如有若干人須集議事則當允從故各西商當依此例須往聚議也至届時如何議法當再譯登 
[履勘馬]  
　　本縣黃愛棠大令前日至大南門外祭先農壇使道至滬南會同委員朱森庭明府履勘馬路然後進大東門回署 
[譯員謝世]  
　　駐滬法繙譯官蘭萌君於昨日下午三點鐘時忽患急病溘然長逝立刻報知大自鳴鐘捕房捕頭命懸半旗以志哀悼至其詳細情形容俟續登 
[受虐自盡]  
　　幼妓張蓮蓀在淸和坊三弄某鴇所開之妓院内賣笑生涯亦頗不惡惟該鴇兇狠異常時將該妓凌虐小妮子不能任受竟於前晚私購紫霞膏一盒背人吞服及至毒發宛轉呼號該鴇始行察見倩人舁送仁濟醫院求爲醫治無如受毒過深醫藥罔效竟於昨晨身死該鴇聞信懼累逃匿無蹝由其生母備棺自行收殮噫亦嘇矣哉 
[流氓橫行]  
　　本城叅署西施源太煤炭店小主人名來發昨日偕其友某乙往龍華寺一覽勝景牽衣登塔逸興遄飛迨至夕照橫西始興盡而返行至西門外斜橋畔適有無賴數十輩結隊而來成發之車偶與碰撞若輩見一二少年勢殊孤弱遂卽逞其狐羣狗黨之勢拳飛脚踢任意攅毆並出利刃將成發亂刺致腰背受傷乙則欲避無從亦被拖至田間以老拳奉敬呼嘯一聲各鳥獸散乙狼狽而歸喚人將來發劍負而歸祗以若輩素不相識根究無從只得徒自飲恨而已噫光天化日之下竟容若輩橫行是誰之過歟 
[刑天又見]  
　　屠夫某甲不詳其姓氏世居西南鄉龍華鎭小木橋畔家頗小康娶妻某氏雖汝南碧玉出自小家而綽約丰姿亦殊楚楚日前臨蓐産異孩似人非人頭無額角兩目生於頂心炯炯如炬尤可異者口鼻接連翕然張動某甲以爲不詳抛入河中一時觀者如堵咸以爲某甲屠宰半生殘殺所感也 
[上海巡局紀聞]  
　　浦東二十二保五圖地方著名流氓倪信齋童永泉項阿虎及有混名生和尙者因拆梢起見糾集同黨數十餘人至四十四圖内陸阿木家尋釁竟將陸之房屋及屋内諸物盡行打毁刻已通知圖董陶惠夫及朱某等至總巡處禀明請提究辦○滬南居民每將垃圾任意傾棄經總巡鍾明府出示定章准於午前抛棄如違究辦昨日裏郎家橋金二寳因不守定例被挑夫徐二瞥見禀知十六鋪中局李蘭史二尹提金到局判責手心二十下斥退 
[法捕房發落案]  
　　昨禮拜一鄭大令蒞捕房發落各案命提在小東門外浦東航船竊取衣包之沈錫奎照原斷笞責二百板驅逐出境不准逗留○扒手陳阿金前因竊取某宦鼻烟壼報捕查緝爲包探拘獲解經鄭大令迭次比追兹因在押日久命帶案略訊暫准釋出找尋竊取烟壼之同黨到案究辦○小東門外花烟館龜子包廣明前因買戴雲高之女巧珠爲娼控經大令訊供押比嗣因患病交保出外醫治大令著保交案並提在押之蟻媒李徐氏復訊據李徐氏供戴雲高之女由趙三作中托小婦人鬻於包廣明家爲妓大令以其慣作蟻媒實屬可惡著從重掌頰一百下鞭背三百下提包廣明訊之供小的至仙女廟戴雲高等一家均在李徐氏家内質之李徐氏供趙三與戴本係親戚小婦人並不相識大令謂旣住一處豈有不相識之理顯見所供不實究竟何人起意供稱出於戴雲高自願又問致信於包廣明何人出名供由趙三致信包卽住在伊家筆據由趙繕寫身價一百六十元當給洋九十六元其餘出交期票三紙包供所出身價不願追回求恩從寛惟當時小的共酬李徐氏與趙洋廿四元李徐氏矢口不承至趙用洋與否則出不知命提戴金高到案供稱在仙女廟得洋三十六元由徐王氏交與小的先給白紙一張命簽花押後至上海立據並未得錢臨行時僅給盤費洋四元戴蔣氏供由包廣明給洋五十八元出立期票三張大令謂包曰爾知買良爲娼顯千例禁否包供小的知罪大令著重笞三百板押候過堂送縣戴蔣氏斥退○長江一帶積竊徐得意卽徐四范玉堂卽小三仔張福生王富明蔣正江等來滬行竊爲包探拘獲解經鄭大令訊供昨日命提到案各責三百板王富明蔣正江還押其餘一併斥釋勒令回籍不准逗留○陳子卿 
 
 

Page 4

 
 
卽周星如混用銅洋拘案經鄭大令判枷二個月責放昨已期滿命帶案開枷照原斷重笞三百板具改過結覍保開釋 
[美界捕房瑣事]  
　　某公司輪船近自外洋來滬下椗於美界公和祥碼頭船中水手多係西人内有某水手三名不知隷何國籍因不耐操勞潛謀逃避遂於前日相約登岸一去不回嗣爲船主查知以三水手所訂合同均未滿期安可半途而廢且恐他人效尤更多未便爰卽函報捕房請爲緝究捕頭准詞立飭廿三號五十號二西探四出嚴查俄在某處尋獲一并拘入捕房奉飭押候轉解該管領事署聽候訊核○吳淞路某弄内昨有小孩朱金和徐阿發偶偕鄰孩許才生出外嬉遊因爭食物遽相口角朱徐二孩扭許攢毆許孤掌難鳴致被擊傷頭額頓時血流滿面痛哭回家許父聞而怒甚立將二孩尋獲扭送捕房捕毭騐得許孩受傷屬實姑念年均幼稚飭傳朱徐二孩之父到案合罰番佛兩尊給許爲養傷費一併斥釋○浙江寗波府屬某邑人董寳林向操公輸子遺業挈眷僑居蓬路德榮里第六百九十九號屋内娶妻某氏年方三八性素輕浮不免黏花惹草董戒之不聽忿積五中遽於前晚潛購紫霞膏數錢和酒吞服蒙被僵臥直至毒發聲嘶由氏察悉急爲灌救奈已毒流臟腑續命無丹矣氏悲痛之餘因與鄰婦劉張氏素有微嫌疑被挑唆致夫自盡遂至其家吵閙張氏有口難分恐遭拖累立赴捕房伸訴捕頭詢得情節支離諭俟查明核奪○本地人郭阿三向業小工素行無賴昨晨手携食物逕至亭脫路第三百零五號某雜貨鋪櫃上狼吞虎嚥鋪夥陳史成以有碍貿易囑其遷讓致觸郭怒不問情由順手取得瓦瓶用力擲去陳不及趨避以致頭額受傷一時血流如注立鳴四百四十六號華捕將郭扭送捕房捕頭惡其行兇飭押候辦○黃浦路外大橋畔昨有某行馬夫張寳生駕車飛駛直撞橫衝爲五十二號印捕所見恐其肇禍且違租界定章立卽攔住連車一并拘入捕房奉諭押候傳到行主照章究罚○竊賊陳容章前晚竊得某姓家衣被雜物等件捆負而逃途經天潼路地方適爲包探倪順全遇見拘住盤詰認竊不諱遂卽連贓併人拘解捕房捕頭命卽押候查傳失主送廨訊懲○偷兒陳阿三混名江北阿三前晚混進美捕房潛入某印捕房中竊得外國麫粉等物正欲肩負而逸適爲門差華捕瞥見人贓並獲曰諸捕頭姑念所値無多飭押乞丐牢一宵以儆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　婦人丁王氏控子雲溪違逆前晚黃大令倩帮審委員蔣刺史升座訊問丁王氏供蘇州人向開書坊長子雲溪不務正業日事遊蕩日前欲將帳簿攫去當經店夥衛桂林攔阻口角訓之不理且將衛持刀戵傷叩求懲治衛供向在丁所開之書坊内司帳因雲溪欲取帳簿故爲阻止爭執之下被傷左肩叩請騐究訊之雲溪供不敢攫取帳簿因衛拉喫講茶以致悞傷尙求恩宥蔣刺史餫仵騐得衛刀傷左肩尙無大碍遂判將雲溪發改過局管押五年餘人飭退○黃推昌及侄孫生芳爲黃生林毆摥控縣究辦亦經蔣刺吏審問先據黃月廷供推昌是伯父生林是侄因營葬爭毆被生林將伯父毆摥推昌供與月廷同命提生芳問之供因營葬起釁致被生林毆傷叩求騐究刺吏飭仵騐得生芳肩背面頰各受木器傷多處遂判將生林押候復訊核辦○道憲訪拿之張桂卿餘黨王逹卿前日蔣刺史提案訊斷據供本地人向爲煤炭行出店與張並不相識因與瞿長得買地爭中挾仇誣扳請將瞿提訊卽明刺史以王所供不實着交保查明再核○英公堂移送呂得金呂三子吳聨喜吳阿才四名至案請究經蔣刺史訊理呂供三子是兒子駕船度日因撈獲硬柴一梱被吳等誣指行竊並被蠭毆由捕拘解公堂轉送案下今旣騐明裝傷自知該死叩求恩宥二吳同供並未毆打求鑒刺史判得呂得金裝傷圖詐可惡已極喝令重笞四百板完案 
[英界公堂瑣案]  
　　包探黃四福禀稱積竊殷阿妙竊取妓女花蕊蘭王三寳兩家綢衣十餘件銀水烟袋一支經小的緝獲已被當洋使用因卽吊到原贓連接贓之李仁甫莊寳林等解案請爲訊究花王兩失主各遣傭婦到堂請領失贓質之殷阿妙供寗波人實因失業無聊無奈行竊叩求恩典李仁甫莊寳林供與殷是同鄉在滬亦係鄰居殷竊物後却曾分得洋銀如今亦已用罄求鑒别駕商之薩副領事判得殷等三人各責五十板贓物分别給領○包探顧阿六禀稱姚子亭與戴玉三同居前日乘戴出外私進臥房竊取金約指一枚質洋使用報捕後經小的查獲起到原贓送究戴玉三投案請領失贓並稱姚尙欠小的洋銀不料竟敢竊物今旣緝獲求爲訊斷質之姚子亭供作此不端自知不合如今只求恩典别駕判責一百板贓還失主○包探趙銀河禀稱積竊吳金海前因屢次犯案曾經懲辦遞籍今又潛行來滬經小的拘獲送請訊究質之吳金海供鎭江府丹徒縣人實因有事又來滬上不敢久留叩求恩典别駕判將吳金海笞責一百板仍交巡捕房遞回原籍○包探孔阿才禀稱陳時寳向余才福索取烟洋五元五角因余未付强取衣服而去當由余扭交巡捕房今轉送案請究余才福供稱小的確曾欠洋銀五元五角一時無力歸還惟伊不應强取衣服今旣解案請訊質之陳時寳供索欠無著故取衣數件爲抵求鑒别駕得供判著余才福還洋五元五角再將陳究辦○包探何瑞福禀稱日前有時藻榮陳阿發沈王氏林福二等在浦東茂生紡織公司吵閙打毁物件　巡防局送案今由小的查明此事實因公司中工頭有教帮人與教外人各有成見以致互相傾軋爭閙並無别事時藻榮等同供不敢閙事求鑒茂生洋人投案供稱紡織公司現在浦東深恐日後時常鬧事須請懲辦别駕以事甚細微判將林福二罰洋二十元並著具改過切結交保○包探竇如海禀稱方和發掩入甘阿林臥房摸索圖竊當被甘阿林知覺扭住送交巡捕房今轉解案請究甘阿林投案申訴前情質之方和發供實是悞入甘房並非圖竊求恩别駕判責一百板以儆○包探倪順泉禀稱積竊王四增犯案多次今又連竊張口峯朱長桂等六家衣服什物經小的獲住人贓送案請究張口峯等各失主投案請領失贓質之王四增供湖北漢陽縣人實因窮極無聊所致以後不敢再犯只求恩典别駕以過犯行竊判責二百板管押一月後遞回原籍○三百二十八號華捕拘解過犯王紅玉到案禀稱此人係屢辦過犯今又在天后宮擺設賭攤由小的拘獲送究質之王紅玉供寍波人實因流落無業無奈在天后宮小賭叩求恩典别駕判令枷號二十一天發犯事處示衆○三百四十五號華捕拘解賭徒夏小弟到案禀稱此人卽是綽號水利廳亦在天后宮聚賭故拘送請究别駕略詰數語判責五十板○包探拖奎江禀稱昨見東洋車夫王長子手持金底板之珍珠蝴蝶一只在押店押錢小的　其來歴不明故特拘送請究王長子供有不知姓氏之婦人遺落車内實因不識租界規矩故未送交捕房别駕着將王管押三天贓存待領 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十三年二月二十九日京報全錄]  
　　宮門抄○諭旨三道錄前○黔撫嵩奏爲審明殺死一家四命兇犯照例定擬摺○直督王奏窰窪夥匪滋事拿獲就地正法片○蘇撫趙奏報海運漕米放洋日期摺○浙撫廖奏爲朝鮮難番漂流到境循例撫恤遣回摺○大臣訥奏爲逹賴喇嘛赴大招攢招唪經片○二月二十九日内務府國子監鑲藍旗値日無引見○慶王謝賞壽物恩○志公等演放水師砲位覆命○潘炳年謝授四川遺缺知府恩○黃紹箕陳景鎏預備召見○掌儀司奏初一日祭奉先殿謨貝子行禮○召見軍機潘炳年黃紹箕陳景　○○頭品頂戴貴州巡撫奴才嵩崑跪奏爲審明殺死一家四命兇犯照例定擬恭摺仰祈聖鑒事竊據桐梓縣知縣何宗翰詳報仁懐縣民李大分行竊杜寳林家得贓臨時行强拒斃方有元並殺死杜成氏等母女一家四命燒燬房屋一案當卽批飭審解兹據該縣審明由遵義府知府王聨璧審轉解　經臬司李希蓮解勘前來奴才親提研鞫緣李大分籍隷仁懐縣移在桐梓縣屬娶夫喪未滿之陳何氏爲妻並無子女平素耕種度日先未爲匪與杜成氏之夫杜寳林隣村居住素識無仇光緖二十二年十一月初九日傍晚李大分至杜寳林家閒坐適杜寳林偕弟杜孝堂出外傭工杜寳林之同居繼子方有元留李大分在家同宿半夜時分李大分睡醒聞方有元等俱各睡熟稔知慺上藏有遺榖起意行竊隨卽起身覔得布袋上樓竊獲遺榖背負下樓方有元驚醒聲喊有賊李大分卽在傍邊摸得鐵鋤連毆傷方有元偏右眉叢登時身死李大分慮恐其妻杜成氏知覺報案問罪起意一併致死滅口遂走入房内乘其睡熟用鋤毆傷杜成氏頂心接連偏左並其女素眞偏左接連左耳竅素梅右額角接連右术陽及其前夫之幼子方春元右腮頰左手拇指杜成氏素眞素梅各殞命方春元亦卽昏暈李大分當將布帳解下搜得硫磺放火燒房擕贓逃避方春元甦醒起視哭喊維時甲長傳圖發等遥見火光起至撲滅往招杜寳林回歸正擬報案經該縣訪聞會營勘驗起獲贓犯訊供通詳批飭審解兹據該縣審擬成招由府審明解司勘轉前來奴才提犯親訊據供前情不諱詰係獨自行竊得贓臨時行强致斃一家四命並放火燒燬房屋此外並無窩夥竊刼别案及知情同謀助毆之人贓經主認正盜無疑查律載殺一家非死罪三人者凌遲處死財産斷付死者之家又例載殺一家三命以上兇犯審明後依律定罪一面奏聞一面恭請王命先行正法又律載在夫喪而嫁者杖一百離異各等語此案李大分獨自行竊得贓臨時行强拒斃方有元並謀殺杜成氏及其女素眞素梅一家四命並燒燬房屋實屬異常兇暴李大分合依殺一家非死罪三人等凌遲處死律擬凌遲處死奴才於審明後恭請王命飭委臬司李希蓮撫標中軍叅將尙宗元將該犯绑赴巿曹凌遲處死傳首犯事地方梟示以昭炯戒該犯並無財産子嗣無從斷給緣陳何氏夫喪未滿自行改嫁合依居夫喪而嫁者杖一百擬杖一百係婦人照律收贖離異歸宗免其緣坐該犯訊無父兄失察牌保傳案責革獲贓給領各屍飭屬領埋兇器丢棄免追無干省釋除全案供招咨部外所有審明殺死一家四命重犯照例定擬緣由謹恭摺具奏伏乞皇上聖鑒敕部核覆施行謹奏奉硃批刑部知道欽此○○王文韶片再天津窰窪夥匪與關上夥匪各爲一黨積不相能此次軍務大定防軍裁撤以後游兵散勇入該兩當者人數更多平時持刀訛詐乘火搶掠無惡不作大爲商民之害上年十二月二十六日錢文用刀向砍經保甲局將孫二獲案督縣審訊孫二誣扳關上窩匪同夥從此讐隙更深屢次尋釁飭拿未獲本年正月十一日夜關上窩匪趙二陳洛等與窰窪窩匪林起山等尋讐互鬭聚衆百數十人執持軍械傷人砸毁鋪户民房三十餘家人心驚惶巿面震動迨經派隊彈壓猶敢逞兇將營勇拒傷殊屬目無法紀當將該犯等當塲拿獲經天津府縣會同保甲局審供不諱若不從嚴懲辦恐此風日長後患何堪設想查同治九年定例天津鍋夥匪徒聚衆百人以上執持軍械傷人擾害商民審明後就地正法治罪本有專條已飭將起釁及情重之孫二林起山趙二陳洛四犯一併就地正法以昭炯戒而遏亂萌其情節稍輕者飭令酌量懲治逸犯王大嘴等緝獲另辦謹附片具陳伏乞聖鑒敕部查明謹奏奉硃批刑部知道欽此○○江蘇巡撫臣趙舒翹跪奏爲恭報江蘇省海運冬漕糧米頭批放洋日期專摺馳陳仰祈聖鑒事竊照蘇州等府州屬光緖二十三年起運二十二年分徵收漕白二糧遵照部咨一律統歸海運業經臣酌定辦理章程開單會摺奏報一面飭司分催各屬上緊徵收並限令折色各縣分妥速辦齊米石提前運滬盤騐兌裝各在案兹據蘇州瀋司聶緝槼臬司吳承潞糧道陸元鼎會詳據海運滬局委員詳稱本年蘇省起運米石遵經招雇沙衛東船取具承攬核給修費飭令赶緊修艌堅固排泊候兌嗣據各屬陸續剝運漕曰糧米到滬除白糧全數並分撥漕糧正耗米石交招商局輪船裝運外其餘漕糧就已到者隨時督飭斛兌配撥沙衛各船承裝現計兌竣頭批米船五十隻共裝倉漕糧正耗米一十三萬三千五百五十二石零並隨裝經剝倉耗等三欵米三千五百六十二石零沙船耗米一萬六百八十四石零當卽發給水脚等銀取其該船户等領狀互保實裝米數各結查明水手籍貫攜帶器械塡給聨單於本年正月二十八日起委員押令各船陸續開出吳淞至崇明縣轄十滧海口候風放洋等情轉詳請奏前來臣查本届江蘇省海運漕曰糧米照案招雇沙衛各船各船並分撥招商局輪船分運承裝抵天津復由南省辦運委員自行運至通州交兌所有天津雇剝轉運一切事務煩重均應提前赶辦俾得如期運兌無誤交倉兹據詳報頭批米船放洋日期除知會督臣派撥輪船出洋巡護催趲並分咨本省鄰省沿海各水師按叚防護仍飭滬局催提其餘米石赶緊剝運兌裝接續放洋並催令招商局輪船分批裝運開駛外謹將海運漕米頭批放洋日期會同兩江總督臣劉坤一漕運總督臣松椿恭摺由驛四百里馳○奏伏乞皇上聖鑒謹奏奉硃批户部知道欽此○○頭品頂戴浙江巡撫臣廖壽豐跪奏爲朝鮮難番漂流到境照案送由海道遣回恭摺仰祈聖鑒事竊照朝鮮難番向例委員由陸伴送至京轉送回國前因温州救護朝鮮難番高永汝等及平陽縣救護朝鮮難番高擎拳等均送由海道遣回較爲便捷經臣先後奏報並聲明嗣後該國如有難番漂流到境一律照辦在案兹據布政使丁峻詳稱據署象山縣知縣史悠揚詳報光緖二十二年八月二十九日有漂流遭風朝鮮難番洪權柄等十三名救護到縣查騐原船損壞難以修理由縣照例安頓撫恤經司飭將該難番等解交寗郡由道轉送上海遣令回國又據仁和錢塘二縣申報光緖二十二年九月二十四日准蕭山縣轉准臨海縣移朝鮮海南縣漁民金南龍等十六名於八月二十五日船至浙江洋面被風飄失九月初四日行抵台州叩請沿途護送等情轉送過縣照例安頓撫恤報由該前署司聶緝槼飭令送上海遣令回國准蘇松太道先後咨復已將該難番洪權柄等十三名及金南龍等十六名分别發交上海縣附搭輪船遣送回國等情由司具詳請奏前來臣復核無異除分咨查照並飭將撫恤銀米核實造報外所有朝鮮國難番漂流到境循例撫恤照案遣送回國緣由謹恭摺具陳伏乞皇上聖鑒謹奏奉硃批該部知道欽此○○訥欽片再現准逹賴喇嘛咨稱小僧遵查前輩之例每於藏　地方淸平擇期下山前赴大招攢招念經恭祝大皇帝萬壽無疆四海昇平稍盡微忱均賴聖主鴻福庇佑藏地尙無瘟疫得獲淸平兹有下濕都遜寺洛琫康薩爾呼畢勒罕羅布藏楚稱丹貝堅叅議擇期於光緖二十三年正月初八日迎請小僧親往大招率領色拉布賚棚噶勒丹三大寺僧衆攢　特爲恭祝大皇帝萬福萬壽國泰民安以仰報聖主振興黃敎之至意等情咨請代奏前來奴才查違賴喇嘛親　　招諷經係屬出於至誠且與歴年成案相符自應准如所請除届期由奴才揀派弁兵迎護以昭愼重外所有逹賴喇嘛定期下山親至大招攢招緣由理合附片具伏乞聖鑒謹奏奉硃批知道了欽此 
 
 

Page 13

 
 
[光緖二十三年二月三十京報全錄]  
　　宮門抄○浙撫廖奏爲匯解出使經費銀兩摺○又奏藩司慨捐賑欵懇恩獎勵片○又奏匯解官兵俸餉銀兩片○又奏派弁解餉片○又奏報溢完課銀片○又奏匯解滿緑各營俸餉片○將軍恩奏水災收歉籌欵購備軍食片○浙撫廖奏運使飭赴新任片○江督劉奏揀員請補沿海要缺知縣摺○二月三十日理藩院鑾儀衛光祿寺八旗兩翼値日無引見○恭王因伊孫謝賞戴三眼花翎恩○裕公假滿請安○增崇謝放江南織造恩○鍾公請假十日○崇光續假十日○張亨嘉周爰諏預備召見○召見軍機增崇張亨嘉周爰諏○○頭品頂戴浙江巡撫臣廖壽豐跪奏爲浙海關匯解一百四十五結期内出使經費銀兩恭摺仰祈聖鑒事竊據護理浙海關署寗紹台道王祖光詳稱案奉札行出使各國經費各關均自第七十一結爲始於六成洋稅内原提一成之外再提半成並於商局六成稅内亦按十成計算每結併提一成半解至江海關備撥嗣奉改解江寗藩庫兌收上年奉總理各國事務衙門飭仍解交江海關存儲等因遵經解至一百四十四結止所有光緖二十二年八月二十五日起至十一月二十七日止第一百四十五結期滿共收華洋各稅銀二十四萬三千五百二十二兩四錢八分六釐計六成銀十四萬六千一百十三兩二錢九分二厘内應提前項一成半出使經費銀二萬一千九百十七兩二分四釐現已照數兌交號商楊源豐照案匯解於光緖二十二年十二月十四日起程前赴江海關道衙門投納詳請具奏前來臣復核無異除分咨查照外理合恭摺具陳伏乞皇上聖鑒謹奏奉硃批該衙門知道欽此○○廖壽豐片再據浙江代辦順津湖南甘肅等省賑捐總局司道詳稱近年賑捐章程凡有大員慨捐銀欵均經各省奏准獎給頭品頂戴有案兹查升任江蘇布政使聶緝槼上年在浙江臬司任内因湖南省告災需欵賑撫報捐銀五千四百兩先後匯解災區散放據該司聲稱前在江海關道任内歴年捐助順天直隷江蘇浙江山東河南山西湖北等省水旱災賑銀兩多則萬餘金少或數千百金分别解濟均未邀請獎叙前項捐助湘省賑欵銀五千四百兩誼關桑梓更不敢邀獎等情由局核擬詳請奏獎前來臣查該司所捐湘賑銀五千四百兩以及歴年捐助各省賑需爲數較鉅呈稱不敢邀獎究未便没其報効之忱可否仰懇天恩俯准賞給該藩司聶緝槼頭品頂戴以示鼓勵之處出自逾格鴻慈理合附片陳請伏乞聖鑒訓示謹奏奉硃批著照所請該部知道欽此○○廖壽豐片再浙海關所收華洋四成稅銀每結照案分解南北洋以充海防經費之用又准户部咨各關應解撥閩京餉改爲加放官兵俸餉銀兩仍於四成洋稅項下每結提銀五千兩自光緖十二年正月起按結提解在案兹　　理浙海關署寗紹台道王祖光詳稱浙海關第一百四十五結自光緖二十二年八月二十五日起至十一月二十七日止共收華洋各稅銀二十四萬三千五百二十二兩四錢八分六厘應提四成銀九萬七千四百八兩九錢九分四厘内除提解部庫加放官兵俸餉銀五千兩外尙餘銀九萬二千四百八兩九錢九分四厘應解南洋一半銀四萬六千二百四兩四錢九分七釐又北洋一半銀四萬六千二百四兩四錢九分七釐現均照數兌足交號商楊源豐於光緖二十二年十二月十四日匯解起程分赴南北洋大臣衙門投納等情詳請具奏前來臣覆核無異除分咨外理合附片具奏伏乞聖鑒謹奏奉硃批該衙門知道欽此○○廖壽豐片再准部咨交緖二十二年分京餉案内撥浙海關常稅銀四萬兩已於上年五月間解過銀二萬兩當經奏明在案兹據護理浙海關署寗紹台道王祖光詳稱奉撥前項銀兩尙應找解銀二萬兩同隨解添兌銀三百兩飯食銀五百八十兩共銀二萬八百八十兩又内務府參價銀二千五百兩平餘銀六十二兩五錢抬費布袋劈鞘等銀二十兩共銀二千五百八十二兩五錢照數發交差弁恊同關書於光緖二十二年十二月二十六日領解起程赴部分欵投納等情詳請具奏前來臣復核無異除咨部查照外理合附片陳明伏乞聖鑒謹奏奉硃批該衙門知道欽此○○廖壽豐片再查浙西蘇松常鎭太五屬引地整頓漸有成效於光緖十八年間經前撫臣崧駿飭據運司將光緖九年起至十六年分止溢完課銀儘數歸公奏明聽候部撥聲明嗣後應於每年奏銷查明認額之外溢完課銀若干專案奏報仍於春秋二季入册報撥如果僅銷足額並無盈餘不准據實詳奏等因欽奉硃批著照所請該部知道欽此並准户部恭錄諭旨行文遵照當經轉行遵辦所有光緖十七十八十九二十等年分溢完銀兩亦經先後取册造報候撥分别奏咨各在案兹據署鹽運使李輔燿詳稱光緖二十一年分該五屬共額外溢銷正引一萬三百九十一引二分九釐計正雜課銀九千九百二十一兩七錢一分五釐現儲在庫造入光緖二十三年春撥册報部候撥至二十二年分有無溢完之引容俟奏銷届期再行辦理以昭核實再此項溢完課銀係歸公候撥之款與正引有間懇免造册奏銷等情詳請奏咨前來臣覆核無異除鈔片咨部查照外理合附片具陳伏乞聖鑒敕部查照施行謹奏奉硃批户部知道欽此○○廖壽豐片再准部咨浙江省丙申年滿緑各營官兵俸餉撥浙海關洋稅銀十萬兩當經行關遵照在案兹據護理浙海關署寗紹台道王祖光詳稱浙海關所徵洋稅不敷周轉惟前項俸餉爲計授要需不得不設法騰挪現於華洋各稅項下湊集銀四萬兩照數兌發交號商楊源豐匯兌於光緖二十二年十一月二十四日起程前赴浙江布政使司衙門投納其餘欠解銀兩容俟徵有成數再行陸續批解以供支放等情詳請具奏前來臣復核無異除分咨查照外理合附片陳明伏乞聖鑒謹奏奉硃批户部知道欽此○○恩澤等片再上年黑龍江所屬被水成災秋收歉薄省城每小米一石値中錢三十吊内外愛琿城每石價値中錢四十餘吊不等旗民居户食用維艱啼饑號寒情形甚苦前曾奏明分别旗民户籍辦理接濟賑濟在案兹據鎭邊軍中路步隊統領保全左路步隊統領壽山右路步隊統領夏觀浤馬隧統領札克丹布等禀以江南糧貴銀賤爲從來所未有兵勇食用若非未雨綢繆轉瞬冰泮車運不通糧價愈貴購備愈難擬請欵先期採買庶免懸金待炊之虞等情先後禀請前來奴才等查足兵先足食有備乃可無患江省水災甚重糧價倍昻各軍食用實不可少亟應設法預爲之備查鎭邊軍現無存欵無可籌撥而軍食重在勢不可不預爲購備當由庫儲齊字營扣存天價銀内借墊籌給中左右三路步隊銀各六千兩籌給馬隊六起銀九千兩擬分作春夏秋三季由各該營月支薪餉内陸續扣還以歸墊欵上否有當除咨户部查照外謹附片陳明伏乞聖鑒謹奏奉硃批户部知道欽此○○廖壽豐片再新授兩浙鹽運使世杰現已到省應卽飭赴新任以重職守除檄飭遵照外理合會同閩浙總督臣邊寳泉附片陳明伏乞聖鑒謹奏奉硃批知道了欽此○○頭品頂戴兩江總督臣劉坤一兵部侍郎江蘇巡撫臣趙舒翹跪奏爲揀員請補沿河要缺知縣恭摺仰祈聖鑒事竊碭山縣知縣陳守晸開缺另補於光緖二十二年八月十六日奉旨應以第五日起按江蘇照限减半計算扣至九月十六日作爲開缺日期歸九月分截缺所遺員缺係繁疲難兼三沿河要缺例應在外揀補查該縣界連豫省地瘠民貧巡緝撫綏均關緊要必須精明練違之員方足以資治理臣等於通省現任知縣内逐加遴選非現居要缺卽人地未宜其沿河候補知縣中亦無合例堪補之員惟查有卽用知縣陳諴年四十二歲福建舉人光緖二十年甲午恩科會試中式貢士殿試三甲進士引見奉旨以知縣卽用欽此遵例報捐指省江蘇是年七月初八日行抵江寗省城就近繳照到省照案加扣赴蘇州程限六日以七月十四日作爲到省日期覆查該員年力强壯才識精明於河工留心講求以之請補碭山縣沿河要缺知縣洵堪勝任與例亦屬相符據藩臬兩司會詳請奏前來臣等往返函商意見相同合無仰懇天恩俯念員缺緊要准以卽用知縣陳諴補授碭山縣知縣於河工地方實有裨益如蒙俞允該員係卽用知縣請補知縣銜缺相當毋庸送部引見亦毋須查造叅詞謹會同漕運總督臣松椿合詞恭摺具陳伏乞皇上聖鑒訓示謹奏奉硃批吏部議奏欽此 
 
 

Page 14

 
 
[光緖二十三年三月初一日京報全錄]  
　　宮門抄○諭旨二道錄前○都統祥等奏爲職官被控各情據實叅辦摺○豫撫劉奏爲循例盤查司道各庫摺○都統壽奏委員查勘金礦形片情○都統祥奏爲軍台廢員由配脫逃請旨飭緝究辦摺○步軍統領衙門奏爲查緝革尉以便歸案辦理片○直督王奏據情代奏片○將軍恩奏爲添製火器片○粤督譚奏爲揀員請補游擊摺○三月初一日吏部翰林院侍衛處値日無引見○克王假滿請安○耆徵謝授吉林副都統恩○英聨謝調琿春副都統恩○堃岫前往西陵請訓○椿壽請假十日○許葉芬恩祥預備召見○吏部呈進月官卷○召見軍機耆徵英聨許葉芬恩祥○皇上明日辦事召見後至頤和園　皇太后前請安畢還宮○○奴才祥麟依崇阿跪奏爲職官被控派員訊明各情請旨交部分别議處恭摺具陳仰祈聖鑒事竊據奴才所管察哈爾正黃旗游牧員外郎國仁禀稱本旗總管逹爾濟以查辦佑安寺有無香火地之案該員等意見不合列欵禀控前來奴才當卽劄調該總管逹爾濟游牧員外郎國仁前來聽侯查訊並派委左右兩司司員文惠桂豐恊領玉璞塔淸阿等會同逐欵訊究務期水落石出照例舉辦等因去後兹據該司員恊領等訊明國仁所禀各情或事出有因或無從查究惟查有前派國仁會辦奏案乃該總管逹爾濟擅將奏案隱匿僅行出具印文移知國仁並無指派國仁之名實屬胆大妄爲藐視王章至國仁所禀各欵惟係因公起見然言語失當亦有不合若不據實叅辦難免紛紛效尤應請旨將察哈爾正黃旗總管逹爾濟游牧員外郎國仁交部照例分别議處以示懲儆除將該員等互控原禀並前任辦過奏劄案件全行鈔咨理藩院查覆所有訊明禀控各節據實叅辦緣由是否有當理合恭摺具奏伏乞皇上聖鑒謹奏請旨奉硃批另有旨欽此○○頭品頂戴河南巡撫臣劉樹棠跪奏爲循例盤查司道各庫恭摺仰祈聖鑒事竊照每年封印後例應將司道各庫盤查具奏歴經遵辦在案兹查光緖二十二年封印後據布政使額勒精額將光緖二十二年正月初一日起至年底止司庫收支正雜耗等項銀兩開具摺結並據糧鹽道王維翰將道庫收支實存數目開呈册結詳送前來計司庫實存正耗等項共銀五十三萬一千六百八十二兩零道庫實存漕鹽等項共銀二萬八千六百四十兩零經臣親詣盤查按欸稽覈均與現存數目相符並無虧缺除照章加結咨部外所有循例盤查司道各庫緣由相應恭摺具陳伏乞皇上聖鑒謹奏奉硃批户部知道欽此○○壽蔭片再前經奴才具奏開辦熱河礦務情形摺内聲明據委員候補知縣繆桂榮勘得建昌縣屬之各里各並與撫寗連界之雙山子朝陽縣屬之五家子等處金礦均可開採當經奴才飭委熱河道湍多布等督同該委員請資興工認眞採辦去後嗣據該委員等禀覆建昌縣屬之各里各朝陽縣屬之五家子二處雖有礦苗透露或隱或現尙未追獲正槽惟與撫寗連界之雙山子一處頗有起色但該處一切做法稍有未合之處奴才現擬飭派熱河道湍多布前往查勘就便酌度情形妥定章程認眞採辦以收實效而利餉源其該道署中日行事件暫委承德府知府福謙代拆代行事竣卽行回郡銷差除檄飭遵照外理合附片陳明伏乞聖鑒謹奏奉硃批知道了欽此○○奴才祥麟依克唐阿跪奏爲軍台廢員由配脫逃請旨飭緝究辦恭摺奏祈聖鑒事竊張家口管站部員耀豫詳稱案查接管卷内有廢員蔣有楝兆齡於本年正月二十八日經前任司員榮堃呈報逃走在案今蒙復飭確實詳查呈報查得十三台廢員蔣有楝兆齡等二名沿台鄰近尋覓並無蹝影實係於本年正月二十一日潜逃等情呈報前來奴才等卽復派員分赴張家口内外以及各該台所坠近一帶地方認眞嚴查未獲卷查凡遇廢員逃走均經奏請通緝有案查廢囎蔣有楝係安徽徽州府歙縣人已革署海城縣典史廢員兆齡係京城内務府正白旗漢軍人已革奉天牛莊巡檢經裕祿奏查辦文武各員分别定擬罪名均比照發邊遠充軍罪上量减往軍台効力贖罪於光緖二十二年三月二十八日到台均派在第十三台當差現在均已配逃走自應照案辦理除將該廢員年貎籍貫開單禀咨鄰境直隷總督山西巡撫熱河都統轉飭所屬並奴才等衙門所屬各地方一體緝拿仍先行咨報兵部外相應請旨飭下安徽巡撫順天府五城一律嚴拿務獲究辦所有軍台廢員由配脫逃請旨飭緝究辦緣由理合恭摺具奏伏乞皇上聖鑒訓示遵行謹奏奉硃批另有旨欽此○○步軍統領衙門片再奴才衙門於本年正二月間屢次接准刑部文稱現據中城察院移送張恒爲控告張見吾不還謝氏銀兩一案其案内牽涉之南營効力世襲雲騎尉白松年卽白錫九係屬要證應卽查傳解案等因當經奴才等嚴飭南營叅將金如鑑等迅速查傳送部以憑質訊兹據該叅將等禀稱遵卽分派弁兵屢於京外各處查傳均屬無著且該員自上年冬間並未赴訊當差亦未告假等情禀報前來查該世職旣據查明擅離汛所顯係因案逃避相應請旨將南營効力世襲雲騎尉白松年卽白錫九卽行斥革仍由奴才等督飭該營再行設法　查一俟緝獲卽行送部歸案謹附片具奏請旨奉经依議欽此○○王文韶片再據福建按察使張曾敭呈稱曾敭於光緖二十二年九月十五日到京陛見十月二十一日請訓並請假回籍修墓奉旨賞假兩個月欽此旋卽起程出京於十一月二十日到籍辦理修墓事宜惟因途次感受嚴寒觸發喘疾醫治未愈本年立春後又患咯血及怔忡不寐時症極形委頓據醫家云氣血素虧諸症並發非加意靜養醫調難期痊愈現在假期已滿似此病勢一時未能就道實深焦灼惟有懇請代奏開去福建按察使之缺俾得安心調治一俟病痊卽行進京聽候　錄用等情報由原籍南皮縣轉禀前來理合據情代陳伏乞聖鑒訓示謹奏奉硃批另有旨欽此○○頭品頂戴四川總督臣鹿傳霖跪奏爲匯解光緖二十三年頭批京餉以濟要需恭摺仰祈聖鑒事竊查前准户部咨開指撥四川鹽釐銀一十五萬兩津貼銀一十二萬兩重慶關洋稅銀一十二萬兩共銀三十九萬兩行令分欵批解等因咨行前來當卽轉行去後兹據布政使王毓藻鹽茶道張元普會詳京餉要需不能不勉力籌維以顧兵食現在於各厘局湊得盬厘銀六萬兩津貼銀六萬兩共銀一十二萬兩按照部頒砝碼仍援前案發交日昇昌等號匯兌飭委捐陞知縣文綦領解定期于光緖二十三年二月初八日由川起程解赴户部交納等情前來臣覆查無異除分咨查照外理合恭摺具陳伏乞皇上聖鑒謹奏奉硃批户部知道欽此○○恩澤等片再鎭邊軍所存十響毛瑟馬毛瑟等槍四千八百餘桿均無配帶子藥兠若遇適應用裝放諸我未便會於二十一年秋間仿照奉天前敵所得槍枝配帶等件式樣由奉天製造皮帶子母兠一千分皮帶布藥兠一千分隨時奏明辦理在案百新造此項皮帶子母兠頗屬精良適用亟應陸續添製現仍在奉天製造皮帶子母兠一千五百分每分合價銀一兩三錢六分共計價銀二千零四十兩由扣存搬運夫價項下開支除咨户兵工部查照外謹附片具陳伏乞聖鑒謹奏奉硃批該部知道欽此○○太子少保頭品頂戴兩廣總督臣譚鍾麟跪奏爲揀員請補遊擊恭摺仰祈聖鑒事竊准兵部咨廣東儋州營遊擊盧滿江遺缺係陸路題補第二輪第五缺應用儘先人員揀員請補等因茲在陸路儘先遊擊班内揀選其名次在前之曾德銘黃玉祥吳佳春馮殿旺方杜鄭繼忠龍勝張國榮陳之瑞李應時郭繼祿均於斯缺人地不宜未便請補查有督標中營儘先遊擊孟祥麟年四十七歲江蘇無錫縣人由勇目遞保儘先守備於克復越南文瀾誠山出力保奏光緖十一年八月二十一日奉上諭著免補都司以遊擊留粤儘先補用欽此咨送履歴准部註册序補該員年力正强營務歴練前在外省軍營並無叅革朦保情弊合無仰懇天恩俯准以孟祥麟補授儋州營遊擊俟部覆到日給咨迎部引見以符定制謹會同廣東陸路提督臣張春發合詞恭摺具陳伏乞皇上聖鑒敕部核覆施行謹奏奉硃批兵部議奏欽此 
 
 

Page 15

 
 
[光緖二十三年三月初二日京報全錄]  
　　宮門抄○誰旨三道錄前○川督鹿奏爲川省已收津貼捐輸接濟京恊各餉照章懇恩加廣文武鄉試中額摺○直督王奏南省義紳歴　辦理賑務積勞病故懇請旌䘏摺○又奏爲江浙河運漕船免稅數目片○又奏爲批解土藥稅銀片○黔撫嵩奏世職在鄉搕詐請　旨革職審辦片○總兵吳奏報接印日期摺○三月初二日户部通政司詹府事廂黃旗値日無引見○歸化城副都統奎英到京請　○陳學棻謝署兼管三庫恩○濓貝勒明桂各請假十日○榮中堂續假五日○召見軍機奎英○皇上明日卯初二刻至奉先殿　皇殿行禮○○頭品頂戴四川總督臣鹿傳霖跪奏爲光緒十八九兩年川省已上津貼捐輸接濟京協各餉併計銀數照章懇恩加廣　次文武鄉試中額以昭激勸恭摺仰祈聖鑒事竊查前准户部加廣一次文武中額改爲捐銀三十萬兩者准廣一次文武鄉試中額各一名　捐輸廣額章程鄉試廣額不得過恩詔廣額之數又歴届恭遇恩詔鄉試廣額四川係加二十名又准禮部議覆御史徐家鼎請停捐輸廣額一摺經前督臣以川省津捐勢難遞停請仍照章加廣中額於光緖十六年六月二十日奉硃批著照所請該知道欽此查光緖十七年以前津貼捐輸銀數已請加廣文武鄉試中額奉旨准行次第取中各在案今查光緖十八十九兩年共收過通省津貼銀一百一十九萬三千五百二十兩零又收過通省捐輸銀二百萬一千六百六十五兩零總計津貼捐輸兩次共收過銀三百一十九萬五千一百八十六兩零皆係零星捐助不敷議叙之欵亦未廣過學額自應彚計加廣中額遵照定章銀數以三十萬加廣文武中額各一名共應加廣文武鄉試中額各十名核計銀數有盈無絀由藩臬兩司彚造已收津貼捐輸銀數淸單詳請奏咨前來臣查該司等報收光緖十八十九兩年津貼捐輸銀數加廣鄉試中額名數核與部定新章相符現値京外各處要餉律撥孔殷所藉以接濟者惟以津貼捐輸兩項爲大宗自應如數辦理以順輿情而昭激勸合無仰懇天恩敕部核議准以十八十九兩年未經請獎廣額之津貼捐輸銀三百一十九萬五千兩有奇彚案併計加廣本年丁酉正科川省鄉試一次文武中額各十名其長餘銀十九萬五千餘兩照章作爲有盈歸下届併計如蒙俞允則士林悉沐恩膏而閭閻益殷報効實於理財育賢之道均有裨益除淸單咨部外謹會同學政臣吳樹棻合詞恭摺具奏伏乞皇上聖鑒訓示謹奏奉硃批該部議奏欽此○○直隷總督臣王文韶跪奏爲南省義紳歴年辦理賑務積勞病故懇請旌䘏恭摺仰祈聖鑒事竊自光緖三年江浙閩粤紳士創設義賑公所廣爲勸募二十年來解濟順直齊豫晉粤蘇皖等省賑銀數百餘萬拯救災黎難以數計而始其事者爲謝家福金福曾李朝覲施善昌陳煦元等心精力果得以成此善舉前經各省督撫分别奏明迭次奉旨嘉獎有案兹查謝家福於光緖二十二年十一月初八日在籍積勞病故溯其創募賑捐及其生平好善事蹟有不能不據實𤁋陳仰懇恩䘏者查謝家福係江蘇吳縣府學生員矢志經世之學心存利濟于籌賑一端歴數十年如一日光緖二年江北被水災民轉徙蘇省辦理資遣悉臻妥協三年往山東靑州辦賑設立留孩所並設義塾豫籌經費至今猶存七年十月二十九日奉旨賞給國子監學政銜八年捐輸直隸綿衣經户部議給知府銜是年安徽水災創設城西借本公所以濟貧民十一年經前督臣李鴻章保薦人才奉旨以知縣發往直隷補用十二年十月二十日奉旨以同知直隷州仍留原省補用歴委辦理蘇州上海電報局並電報學堂招商漕運局均能勤愼將事十五年蘇屬吳江等六縣大水集貲賑濟並赴吳江震澤收埋暴露尸骸修築殘缺圩岸又建復先賢閔子祠于蘇城先後捐助長元吳三縣孺寡經費並建設正書院爲孺孤讀書之處延師教授二十一二兩年捐設中西書院並刊刻良方集腋各種經驗方書九種及病篤遺囑子姪捐田四百畝銀八千兩設立義莊及合族公塾此外冬則施醫夏則施藥有爲善最樂巨細無遺之意歴年創辦義賑始　不懈募解直隷府南山東山西安徽江蘇兩廣賑銀共計二百五十二萬二千兩所賑災區均著有徵信實錄平日砥行勵學著述等書其有裨于濟世之要者則有久遠成案十卷和約彚鈔交涉新案八卷善後章奏四卷善後私議四卷通商簡要四卷兵事紀略二卷盱銜時世恒與二三同志以忠義相勸勉是其内外交修才堪大任固不僅于籌賑一端見之據候選道鄭官應等禀由兩江督臣劉坤一太常寺少卿盛宣懷先後咨請敷奏前來臣查謝家福創辦義賑二十年集貲二百餘萬被其惠者八行省仰蒙諭旨加獎九次其䘏難救災有裨大局匪淺現因積勞病故未便任其湮没不彰溯查陳煦元李朝覲金福曾先後積勞病故均經前督臣李鴻章奏請旌䘏奉旨允准有案今謝家福事同一律相應籲懇天恩俯准將知府銜已故直隷補用同知直隷州知州謝家福敕部議䘏並准其自行建坊給予樂善好施字樣將生平事蹟列入府縣志書以彰善行而資欽感理合會同兩江督臣劉坤一太常寺少卿臣盛宣懷合詞陳請是否有當伏乞皇上聖鑒訓示施行謹奏奉硃批該部議奏欽此○○工文韶片再據津海關道李岷琛詳稱江浙省海運漕船江蘇江北河運漕船抵津遵奉定章每船准其載貨二成查明免稅計天津鈔關光緖二十二年三月初九日起至六月初六日止共免海運漕船二成貨稅銀二萬二千九百七十四兩五錢又自光緖二十二年九月十一日起至十月二十七日止共免河運漕船二成貨稅銀五千十三兩五錢二共免徵銀二萬七千九百八十八兩等情請奏前來臣覆核無異除飭造具淸册另行咨部外理合附片陳明伏乞聖鑒謹奏奉硃批户部知道欽此○○王文韶片再直隷稽查土藥稅銀數目業經截至光緖二十年八月止奏咨在案兹據藩司員鳳林臬司季邦楨詳稱光緖二十年九月起至二十一年八月止徵收土藥落地稅銀二萬三千七百九十八兩零内除奏准扣留一成五分經費銀三千五百六十九兩零已照數動支實應解正稅銀二萬二百二十九兩零已於上年十二月間提出銀一萬二千兩同三次奏銷案内應解銀八千六百九十四兩零共銀二萬六百九十四兩零批解保定練餉局兌上劃抵應領部庫之欵尙存銀八千二百二十九兩零另行反解造册詳請具奏前來除將淸册分咨户部並總理各國事務衙門外理合附片具陳伏乞聖鑒敕部查核謹奏奉硃批户部知道欽此○○嵩崑片再據貴陽府駐羅斛同知繼夕詳稱該廳因公下鄉訪聞廳屬雲騎尉世職黃世泰在鄉搕詐情事當卽會營飭查去後旋據廳民羅再貴呈稱該世職黃世泰恃官作威藉早年公築土坉任意搕詐等情飭傳黃世泰質訊抗不赴案理合詳叅等情經府查明由藩司邵積誠臬司李希蓮會核詳請奏叅斥革前來奴才覆查無異相應請旨將雲騎尉世職黃世泰斥革以便審辦除咨部查照外謹會同雲貴總督臣崧蕃合詞附片具陳伏乞聖鑒訓示謹奏奉硃批著照所請該部知道欽此○○護理浙江定海鎭總兵補用副將奴才吳述跪奏爲恭報奴才護理鎭篆日期叩謝天恩仰祈聖鑒事竊奴才接奉閩浙總督臣邊賓泉札開浙江定海鎭總兵余朝貴調署海門鎭所遺定海鎭篆查有留浙儘先副將吳述堪以護理除具奏外檄飭遵照並先奉電飭迅卽赴任遵行光緒二十二年十二月初十日行抵定海准正任定海鎭總兵余朝貴將關防王命旗牌文卷等件差委標弁齎送前來當卽恭設香案望闕叩頭謝恩祇領任事伏念奴才一介武夫知識淺陋於咸豐十一年間投入軍營始剿髪逆繼防鎭海疉膺保薦未報涓埃上年經撫臣廖壽豐奏保仰　恩施以副將留浙儘先補用並交軍機處存紀方慚韬略　諳時深兢惕茲復鎭符委護益　悚惶查定海爲浙洋要衛總兵有督巡專責舉凡訓練士卒以肅營規查緝盜匪以　商旅在在均關緊要奴才擣昧深懼弗勝惟有殬竭愚誠督率將弁以下咎官將營務捕務實力講求認眞整頓仍過事禀商督撫臣遵照辦理俾臻妥恊　不　以暫時護篆稍涉因循以期仰答高厚鴻慈於萬一除恭疏題報外所有奴才護理鎭篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此 
 
 

Page 16

 
 
[光緖二十三年三月初三日京報全錄]  
　　宮門抄○諭旨二道錄前○大臣溥等奏恭勘陵寢外圍牆垣坍倒據實覆陳摺○東撫李奏出省勘估河工片○又奏到工騐察將辦料不實之知縣叅處片○大臣長等奏風水重地亟宜整頓片○總兵陳奏報接署提篆日期摺○三月初三日○禮部宗人府欽天監正黃旗値日無引見○明安假滿請安○孫賦謙謝授四川叙州府知府恩○李中堂續假十日○陳學棻請假五日○禮部奏請換戴凉帽日期○召見軍機孫賦謙○○奴才溥齡麟嘉文瑞跪奏爲恭勘陵寢外圍牆垣坍倒叚落情形甚重援奏陳請查勘應否修理恭摺仰祈聖鑒事竊奴才等恭查風水圍墻自東北正關城起至正西葦子峪止計長三十二里每年間有倒闕之處係由永濟庫撥款派管理石門工部司員等修補案查同治四年十一年光緒五年九年十二年十六年均因坍倒叚落甚多永濟庫欵不敷辦理經前任守護大臣等先後奏請欽派大臣查估修理所需錢糧俱由户部照章發給委派管理石門工部司員修補各在案前於光緖六年二月内經工部奏請東陵圍墻○程不得專案請修仍照向章辦理等因奉上諭著景瑞查照該部所奏嚴行責成各營弁認眞看守儻實係年久坍塌亦不得率行專案請修以符舊制等因欽此奴才等遵卽隨時轉飭各營弁嚴密巡查不准稍有疎懈查自光緖十六年據馬蘭鎭咨稱風水圍墻因連年大雨山水漲發被水冲刷磚石圍墻坍倒酥鹻沈陷等處計自一百八十叚湊長六百一丈七尺由奴才溥齡奴才麟嘉前任守護時奏請欽派大臣查勘是年准修二十八叚湊長一百二十三丈九尺緩修一百五十二叚湊長四百七十七丈八尺自光緖十七年起未據咨報兹於本年二月初九日據馬蘭鎭咨稱據左右兩營呈報查兩營各汛所管風水圍墻等處於光緖十六年奏報一百八十叚湊長六百一丈七尺准修二十八叚湊長一百二十三丈九尺緩修一百五十二叚湊長四百七十七丈八尺又自光緖十七年起至二十二年止復經連年大雨山水漲發所有緩修叚落並續經被水冲刷磚石圍墻坍塌劈倒酥鹻脫落地脚塌陷窟窿共一百七十八叚湊長二千二百餘丈各口門坍塌滲漏水洞鐵木閘櫺被水冲失情形逾重勢難再緩等情據此合將叚落丈尺數目淸單咨送查照等因咨報前來奴才覆查所報叚落丈尺爲數甚鉅當經咨行該鎭因何積至如此之多始行呈報查明聲覆再行核辦並派内務府郎中桂林禮部員外郎瑞琛按叚詳細查勘據實禀覆等因在案旋據該郎中等禀稱職等遵卽前往逐加履勘由正關城起至西峯口葦子峪止所有圍牆坍塌劈倒並牆帽脫落之處磚塊均係無存其塌倒叚落數目另具淸單統計坍塌劈倒水冲酥鹻脫落共二千二百九丈七尺等因禀覆前來詳覈所查丈尺數目與原報尙屬相符並准馬闌鎭覆稱前准咨開所報圍牆共坍塌劈倒酥鹻脫落牆頂二千二百十九丈七尺爲數甚鉅速爲查明聲覆再爲核辦等因准此當卽劄飭查覆去後旋據標下中軍遊擊呈據兩營守備岳骏聲李從龍呈稱遵查此次所報坍倒磚石圍牆一千一百三十丈七尺係内有光緖十六年緩修四百七十七丈八尺除緩修丈尺外自光緖十七年至二十二年又續行坍倒者六百五十二丈九尺其餘報脫落酥鹻牆頂一層至五層不等共計一千零八十九丈案查由光緒五年原報並續報坍倒圍牆共二百二十一丈七尺原報續報脫落牆頂一千一百十九丈三尺以上四共一千三百四十一丈是年准修五百七十二丈緩修七百六十九丈於光緖九年十二年十六年三次奏修圍牆摺内均經聲明牆頂脫落磚塊請緩修各在案自光緖五年緩修以後迄今陸續又經脫落酥鹻牆頂三百二十丈以上各項統共合計則爲數較鉅若陳新各欵分算則丈尺相長無多今奉飭查理合分欵詳細禀明等因咨覆前來奴才等詳核歴次陳案尙無歧異奴才等隨卽分往履勘所報叚落丈尺情形均屬相符惟查此項圍牆工程實係有關風水且在左營坍倒叚落相距東陵較近尤爲緊要自應遵照定例亟爲修整第因永濟庫委係無欵可籌又未便任其敝露奴才等亦深知庫欵支絀何敢率行專案請修惟此項圍牆防守攸關非别項工程可比必須妥速修理整齊方足以昭嚴密奴才等再四思維惟有援照成案專摺奏請欽派大臣查勘應如何修理之處奏明遵辦謹將圍牆坍倒叚落丈尺脫落牆頂酥鹻沈陷各項情形敬繕淸單恭呈御覽所有援案陳請查勘圍牆緣由理合恭摺具奏伏乞皇上聖鑒訓示遵行謹奏奉硃批已派溥善李端棻前往勘估矣欽此○○李秉衡片再臣前報春家岸等處凌汛漫口摺内聲明俟勘估動工卽親往駐工督率於二月初二日具奏在案時總辦道員蔣兆奎已由陶城堡運工折回卽飭籌備料物督同提調知府吳煜先駐工次檄調中游各防營通力合作據報凌水漸落胡家岸口門溜勢平緩卽用排椿硬廂計日可以堵合小沙灘口門溜勢較急刷寛至六十餘丈臣於二月初九日出省赴工胡家岸工程已經蔣兆奎督同營委各員晝夜趲辦於初七日先行堵合小沙灘東西兩岸均已塡築壩基分投進占現做成二十餘丈臣督飭赶辦務期趁桃汛以前合龍臣俟此處工程布置粗定卽赴利津西韓家督率辦理臣出省後臣署日行事件已循例委藩司代拆代行緊要事件仍包封送臣行次核辦謹附片具陳伏乞皇上聖鑒謹奏奉硃批知道了欽此○○李秉衡片再河工需用稭料爲大宗而河工積弊亦以買稭料爲最重山東稭炎向章以一萬斤爲一垜各總辦騐收率以料垜高寛丈尺爲準不肖委員尅扣價値料販亦遂瓷意分肥料垜中架升凌空弊端百出名爲萬斤一垛其實不過五六千斤甚至不足五千斤致兩垜僅敷一垜之用糜帑誤工莫此爲甚臣稔知其弊於光緖二十一年將買料不實之員擇尤奏叅在案上年冬飭委購買本年防汛稭料限正月内一律購齊上垜由牙派委抽查斤重每接見買料委員諭以斤重必須核實如有短少卽行叅處諄諄告誡不啻三令五申兹有買料委員候補知縣趙翰先經中游總辦委購防汛稭料二百萬斤嗣因小沙灘凌汛漫口迭催該員先撥一百萬斤於正月底運至工次正月限滿復展限二月初十日以前運齊上垛聽候騐收備用臣於初九日到工該員所購之料僅堆就七垜臣親過秤抽騐斤重多不足數下短之料未到者延不運送已到者堆積河干經牙到工之三日疉次嚴催又僅成四垜其餘仍不赶緊上垛交明係因堵口用料孔亟希圖工員急切取用以掩其斤重短少之弊實屬取巧悞公未便寛容應請旨將候補知縣趙翰先行交部議處勒限如數交齊其短少斤兩俟臣將各處料垜通行抽查如數目多有懸殊再行一併叅辦以破積習而除積弊謹附片具奏伏乞聖鑒訓示謹奏奉硃批趙翰著先行交部議處餘依議欽此○○奴才長萃英年跪奏爲風水重地亟宜整頓恭摺仰祈聖鑒事竊奴才等奉　命前往東陵𢯱捕松虫周歴各陵徧查海地竊見風水圍牆坍塌甚多詢據馬蘭鎭總兵文瑞聲稱光緖十六年曾經奏報坍倒六百餘丈惟修一百二十餘丈餘俱未修等語伏思風水重地理宜嚴肅今圍牆坍塌若此各叚堆撥相距又遠汛兵實難照料樹株遂不免損傷且聞樹株被傷汛兵罪名甚重遂至相率匿報若不亟加整頓誠恐日甚一日於風水大有關繫奴才等目擊情形不敢不據實上聞應如何設法整頓之處伏候聖裁謹恭摺具陳伏乞皇上聖鑒謹奏奉旨已錄○○署浙江提督海門鎭總兵奴才陳濟淸跪奏爲恭報奴才接署提篆日期叩謝天恩仰祈聖鑒事竊奴才接奉閩浙督臣邊寳泉電知奏委署理浙江提督篆務飭速赴任遵將海門鎭篆交缷起程於光緖二十二年十二月十五日行彽寗波府城據中軍叅將萬禮彬將浙江提督印信文卷等件齎送前來當卽恭設香案望闕叩頭謝恩祇領任事伏念奴才湘楚庸材毫無知識上年蒙恩調任海門鎭總兵未效涓埃方深悚惕茲復署理提督篆務責任愈重報稱愈難查浙江地處海濱水陸營伍緝捕操防在在均關緊要現當裁减標兵排練水師尤須督率各營將弁認眞經理奴才檮昧深懼弗勝惟有殫竭愚誠遇事會商督撫臣妥籌辦理仍實力訓練兵丁整飭捕務不敢暫時攝篆稍涉因循以期仰答高厚鴻慈於萬一除循例恭疏題報外所有奴才接署提篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此 
 
