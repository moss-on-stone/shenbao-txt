# 1919 - 295 - 4916775

 

Page 1

 
 
   
 
 

Page 2

 
 
   
 
 

Page 3

 
 
時評 
[改組（冷）]  
　　北方改組内閣南方改組軍政府南北之執政誠可謂難兄難弟矣 
　　北方未脫專制之餘習故南方之獨立所以反對之也然近觀南方武派之舉動亦多摹仿北方者北有一事南必亦有與之彷彿相似之一事豈非此不足以成立南北之名詞耶抑人類之性習因其地位而出一轍耶此則我有所不能解者矣 
專電 
　　北京電新衆院定星期四投靳閣同意案票預備參院本星期内投票通過後下星期卽提閣員曾毓雋有改任幣制局騰出交通與朱深司法與姚震訊 
　　（二十八日下午四鐘） 
　　北京電國務總理靳雲鵬同意案今晨咨逹衆院至閣員俟本案通過再提出（二十八日下午三鐘） 
　　北京電張志潭不肯任敎育昨曾令人告傅嶽棻謂敎總職須奉煩聞願任内務（二十八日下午四鐘） 
　　北京電梁鴻志回報王揖唐對靳閣極端贊成至和議别圖進行决不離滬（二十八日下午三鐘） 
　　北京電劉承恩李鴻祥均奉靳命赴粤從事局部接洽 
　　（二十八日下午四鐘） 
　　北京電財李商由安稅司轉向外團預借關餘維持京鈔可望成議（二十八日下午三鐘） 
　　北京電財李商由安稅司轉向外團預借關餘維持京鈔可望成議（二十八日下午三鐘） 
　　北京電衆議員與京商會長决議維持票價先要求政府將售出公債收回之京鈔四千四百三十一萬九千九百元定期知會審院商會實行銷毁 
　　（二十八日下午三鐘） 
　　北京電電令吳佩孚查報兩事一據探報南軍確在要區增兵何以湘南尙不知情一南軍果北犯在湘軍隊能否抗禦 
　　（二十八日下午三鐘） 
　　北京電參陸海昨又會議航空條例（二十八日下午四鐘） 
　　北京電某要人謂奉天會議專研究三省軍事財政不關時局 
　　（二十八日下午四鐘） 
　　北京電許蘭洲派畢炳文來京報告軍情因給予餉鈔十二萬子彈四十萬粒（二十八日下午三鐘） 
　　北京電張錫元來電岳維峻軍可收撫予岳以團長職 
　　北京電劉鏡人電華艦抵伯利前某某二國擬派艦在中途攔阻恐生衝突請示辦法 
　　北京電活佛所派喇嘛墨爾根等抵京時尙有某敎士及蒙婦二人同來（二十八日下午一鐘） 
　　北京電英使訪陳次聲明可以富拉嶺爲中藏北面交界已較原案讓步（二十八日下午三鐘） 
　　北京電院電唐天喜謂徐案由部澈查情節已明與該使個人無涉勿萌退志（二十八日下午一鐘） 
　　香港電南方將領李根源吕公望劉顯世王天縱唐克明熊克武黎天才皆主戰唐繼堯譚延闓譚浩明陳烱明主穏健軍府已接各員覆電（二十九日下午六鐘） 
　　香港電劉玉麟擬將全省鹽稅押借一百萬以支海軍國會經費（二十九日下午六鐘） 
　　香港電岑系調停改組軍府已先向桂系疏通（二十九日下午六鐘） 
　　香港電軍府屢電靳詰張敬堯增兵運械理由請卽制止 
　　（二十九日下午六鐘） 
　　香港電粤各重要將領多回省日内開軍事會議聞與督軍問題有關（二十九日下午六鐘） 
各通信社電 
　　北京電靳派龔渭霖赴湘調查前方軍務實情已於今晚出京（二十八日） 
　　北京電王揖唐電上海和平空氣近兩日尤不甚佳請另定最後方法 
　　北京電馮河間定即日返籍並擬將所部衛隊六營令回河間歸農 
　　北京電各分代無南下意（以上二十九日） 
　　以上中華通訊社電 
　　北京電靳閣今午十時提出衆院定陷（三十）日投票閣員大致已定惟財政一席未决張弧尙在與李思浩力爭羣料終將屬李（二十八日） 
　　北京電各督均來電贊靳組閣靳昨通電答覆宜布維持大局意見并有希望匡助等語 
　　北京電徐以西南内部發生問題和局阻滯不再催王克敏等赴滬 
　　北京電港員電報西南實力派不主戰軍府將改組岑定辭職趁此分頭接洽或可成功現府院派員分赴滇桂接洽先後首途大勢漸趨局部解决 
　　北京電鮑貴卿電促徐鼐霖赴吉徐巳於昨出京 
　　北京電徐吉錚自張家口來電報報告準三十日起程赴蒙（以上二十九日） 
　　香港電軍府改組案唐繼堯等雖不贊成改組派議員現决派人赴滇桂等省要求各督軍同意期在必成（二十九日）以上中孚通訊社電 
路透電 
[俄國激戰近情]  
　　二十五日倫敦電今夜陸軍部公報稱自察里新至基夫長七百哩之陣線全部分今有激烈之戰事紅衛軍力圖恢復士氣曾集兵於狹窄陣線攻擊伏羅尼與哇里爾鐵路交叉點而佔據之但不能遏制南俄軍之進步蘭格爾斯將軍之高加索軍現於察里新陣線進攻獲勝距察里新西北五十哩俘敵一千五百人獲戰利品甚夥哥薩克軍現在察里新與伏羅尼間廣一百二十哩之陣線前進其最深處逹五十五哩占據巴雅里諾重要鐵路交叉點及諾夫支格拉與希夏夫加二地俘敵五百人獲武裝火車二輛過激黨降者甚衆義勇軍於十月二十三日占據距莫斯科東南二百三十哩之伊里資鎭台尼金將軍在哇里爾南稍退但復進至郊野該處戰事仍在進行哇里爾東面有激戰義勇軍擊散敵兵八十聯隊俘敵數百人内有旅長及參謀人等台尼金將軍現正向白里安斯克進發頗爲得手 
　　二十五日丹京電里特倫政府已回至里加該地各店已開市德軍雖仍在轟擊但城中一切安堵如常 
　　二十五日巴黎電克勞爵士巳以里加英代表來電致高等議會電内報告德軍之攻擊並促協約國占據鐵爾西特與美米爾又稱愛白哈特將軍較戈爾資將軍更難對付畢勛氏宣稱赴波羅的者管理德兵撤退事宜之協約國國際委員團今仍在巴黎將趕速啓程孟琴將軍不願往尼塞爾將軍將代之 
　　二十六日倫敦電俄國消息仍相抵觸十月二十四日二十五日宇登尼克將軍公報謂彼已在彼得格勒方面前進至土斯諾止占據克拉斯諾伊塞洛北面之三地點芬蘭公報局則得悉過激軍已占據柴斯柯伊塞洛.里哥伏.布爾柯伏.巴夫洛夫斯基惟此項消息乃根據過激黨之無線電報 
　　二十四日丹京電德砲隊昨轟里加英軍艦一艘 
　　二十四日倫敦電愛沙尼亞與英軍艦星期二日在芬蘭灣轟沉過激黨魚雷艇兩艘救起六人過激黨稱已俘柯爾恰克將軍之兵千人 
國内要聞 
[靳雲鵬致西南之有電]  
　　靳翼青最近於二十五日通電西南要人表示其對於時局之竟見該電原文如下廣州莫日初林悅卿李燮和韶州李印泉南寗譚月波陳舜琴漳州陳競存並轉方韻松成都熊錦帆郴州譚組庵貴陽劉如舟先生鑒前電略申鄙意未罄所懷乃承復電相許欣幸何極有縷述其欵欵之意惟諸公垂察焉鵬行間一卒學識毫無遭逢時會忝領中樞自顧何人能無惴慄惟欲從當代賢豪之後自盡其匹夫之責以逹四海切盼和平之熱望竊以罷戰言和於茲一載然而眞意暌隔表裏未融每變愈幻以致和議愈趨愈遠夫兄弟之事有何積怨片言居要可以解紛而乃困苦繁難過於歐洲和會軍隊暴露末由收束人民疾苦末由拯救岌岌焉禍至之無日矣雲鵬厠身政府反躬循省内疚神明默計數年來紛擾之主因不在南北主張之不一而在政府不循軌道人才末由自見旁溢汜濫踰越範圍造端甚微遷流莫挽爭端因之以啓和局因之難成精神因之益疲問題因之益紛計惟有以單刀直入之法收當機立斷之效更以天下爲公之義成久安長治之圖其入手辦法先在融洽精神精神旣洽實力得以結合庶和平統一之局不致爲表面各問題所牽制而終於無成則大局得以早定大局旣定問題自迎刃而解然後推本天下爲公之義興天下更始以開一新紀元確定國家根本之大計以爲天下賢才奔赴之的政治之正軌以立賢無方集中人才爲古今中外不二之法門循之則治背之則亂無論何等政治家不能違此原則若化除一切黨派統系之見集羣策羣力以建設新國家號召天下則正鵠旣立全國知所趨嚮自不爲邪說所惑門戸旣化則人才各得其用一國智勇才辯之士乃會歸於國家自奮於建設之途而意見爭端自無由再起庶國以永甯政治可上正軌果如所言不十載我亞細亞洲將有一嶄新之强國出現尙何有紛擾覆亡之可憂當亦我西南諸同人所夢寐不忘者也然欲求結此殘局必自融洽精神結合誠意始欲求長治久安必自建設新國家始是則雲鵬旦暮所跂求願竭愚誠與西南諸同人戮力同心共勉圖之謹布誠欵佇候明敎雲鵬有印 
[北大學生會評議部成立]  
　　自五四以後北京各校均有學生幹事會然不過臨時之組織近日聯合會因議决各校一律改組學生會以爲永久之機關二十六日北京大學學生會之評議部在該校之法科大禮堂首先開成立大會評議員係由每班選出一人共八十六人是日開成立大會除評議員外尙有該校全體學生及各校代表參與會場正中爲評議員席環椅作日字形表University（大學）之意Ｕ中以菊花百盆擺成（北大）二字四壁懸五四六三以來之各種照片空中懸萬國旗台上懸校旗國旗各一上午十時開會公推方豪爲臨時主席主席宣告行開會禮全體起立向國旗三鞠躬主席致開會詞略謂吾人以後救國之根一方法爲文化運動欲使國民人人悉能爲共和國之健全分子以實行眞正的平民政治非一朝一夕之所能逹此學生永久機關組織之所由來也自五四後學生舉動咸爲世人之所注意吾校尤占重要之地位此後責任爲重大宜更發揮奮鬭犧牲互助之精神以期逹救國之目的云云次某君手執國旗登壇致幹事會祝詞略謂評議部成立有三可慶幸的事一評議部係眞正精神的結合二評議部可稱爲（五四）的結晶三評議部的選舉可稱爲普通選舉的模範又對於評議部有三個希望一希望能盡其偉大的責任如扶持我大學保護我國家增進世界文化謀人類幸福皆大學生之責任亦即評議部之責任也二希望保持發育我北京大學的新生命三希望評議員和衷共濟收集思廣益之效云云次來賓祁大鵬鍾少梅（中國大學）夏秀峯吳祐（均工業專門）相繼演說次同學陳廷璠康白情魯士毅許德陳兆疇張國濤及某某二君相繼演說康君謂北京大學眞精神在一平民精神二積極精神吾校之校役夜班平民講演均發表此種精神之方法惟範圍太小此後宜急辦平民學校以擴充之許君謂學生會以後之急務爲文化運動（一）社會的（甲）平民學校（乙）平民講演（丙）發行日刋（二）國際的辦理通訊社以流通國内外之消息某君謂救國不是衝動是永久的有一日做一日宜鼓吹永遠提倡國貨以免他人五分鐘熱心之誚張君謂外人多謂吾校多意見不知吾校人人能自由發表主張無盲從之弊正吾校之優處此後宜養成共同動作之精神以輔之云云時已十二時乃宣告閉會撮影而散 
[京華短簡]  
　　靳氏組閣問題連日各方接洽已均就緒預定本日（二十八日）將内閣總理同意案先行提出昨日已將咨文辦就至其閣員須俟總理同意案通過後再行提出並聞衆議院巳定本星期内投票閣員人名尙未完全確定惟大致已擬就與外傳名單微有出入大約外交陸海軍司法四部均無更動財政交通敎育三部由次長升任内務農商二部微有遷調又院秘書長仍留郭則澐氏 
　　徐恩元於調查財政之便在美辦理烟汪借欵業有成議茲聞此項借欵即係繼續袁政府時代烟酒墊欵五百萬之條件大體略加修改現政府方面尙在否認惟據外交界消息此項草約已由徐恩元代表在美簽字財政當局業於二十三日接得徐氏密電報告此事經過情形云 
　　財政部李思浩現因各項項重要問題亟待研究故定明日（即二十九日）在本部召集僉事以上開特别會議一次聞討論之案有三（一）維持中交鈔票價值問題（二）最近進行各項大小借欵應以何法促其早日成立（三）本月份中央直接發放政軍各費應定何日發給如有不足應以何項補充 
　　駐美使容代辦派爲國際保工會第二委員已見前報茲查此事由來係先日在法顧公使電致外交部稱國際保工會定於十月二十九日在華盛頓開會自當遵照前令馳往赴會惟聞布約簽字約在月初恐難分身查該會定章每國政府委員本有二人擬請加派駐美使署代辦容揆充第二委員以便届期就近與會等情部中接電當即商酌是否可以委充抑或另派專員商議結果以顧使旣在法京未克即日旋美而開會時期已迫又未能另派專員所請加派容揆之舉較爲便利遂卽决定由部電令該代辦遵照部令届時出席與會茲聞容代辦昨日已有覆電報告遵令視事矣 
　　山東問題自近月以來日趨險惡幾有不可收拾之勢山東人民頗有决心以對付此問題昨日下午二時英子胡同水災壽賑會山東人士在彼處開外父調查會全體大會到會者甚多山東國貨研究會理事長王鴻一來京報告一切大致謂山東各界已下决心對於青島及膠濟路必須收回高徐順濟路必須廢約如不能作到只有作積極之反對所謂反對者係東人之自决並不再請願於政府云云當日公推旅京議員王訥等爲主任籌劃進行 
[赴東律師代表出發之準備]  
　　全國筆師聯合會日前開會選舉赴東參與組織國際辯護士協會代表現該代表等業已組織代表團着手準備赴東一切手續並由杭縣律師公會代表阮性存擬出簡章由衆通過茲錄之於下（赴東代表團簡章）第一條本團以全國律師公會聯合會赴東代表組織之（甲）藩陽（乙）天津（丙）上海（丁）香港第三條前條出發地點由各代表認定於九年二月末日以前通告聯合會事務所並出發地點之代表第四條各代表務於民國九年三月二十八日以前到東京第五條各代表到東後即公舉幹事如左（甲）主任一人總理本團事務並爲對外代表（乙）副主任二人協理本團事務主任有事故時代理之（丙）書記四人分任本團文書及日記報告事件（丁）會計一人經理本團收支各欵並造具决算報告等件（戊）庶務二人辦理本團書記會計以外各事務第六條各代表至少應備甲種禮服一套第七條各代表經費由各代表所屬之律師公會擔任第八條前條經費自出發地點起暫假定定爲國幣現銀三百元第九條本簡章如有需增改之處由各代表協議修正 
　　聞該代表團以赴東之前國際辯護士協會經過詳情及到東時旅舍等等均應先行調查籌備以免臨時周折已推閩侯律師公會代表鄭作樞擔任調查籌備各事聞鄭君一面致函託旅東友人調查籌備外先將日本辯護士協會第二四三號會報所載國際辯護士協會準備之進步一文譯出報告各代表茲將該譯文節錄於左日本辯護士協會因準備大正九年臨時大會及設立國際辯護士協會起見特設一委員會委員凡四十餘人以增島六一郎爲委員長宫岡恒次郎花岡敏夫爲副委員長現準備已將就緒依其預定計畫場所在上野精養軒日期明年四月一日起凡三日第一日開日本辯護士協會大會及設立國際辯護士恊會協議會并有内外來賓演說晚間開大宴會第二日參觀御苑赴司法大臣宴會午後開内外法曹大演說會第三日邀同内外來賓至各處參觀夜在紅葉館開外賓大歡迎會純用日本式現在擬請其與會者爲中華民國律師公會菲律賓辯護士協會香港辯護士團體法領印度支那辯護士團體暹邏辯護士團體英領海峽殖民地辯護士團體荷領印度辯護士團體比爾麥辯護士團體錫蘭辯護士團體奔加爾州辯護士團體馬德拉司州辯護士團體孟買辯護士團體海參威辯護士團體及在北京上海漢口之歐美各國辯護士此事於七月十日在司法省與鈴木次官接洽之後經由外務省囑託上述各處之公使領事送付通知書司法當局甚爲嘉許一面依本協會會則第十六條對於各地方辯護士會長囑託其爲地方準備委員并求其援助（下略） 
 
 
 

Page 4

 
 
   
 
 

Page 5

 
 
   
 
 

Page 6

 
 
國内要聞二 
[中國鐵路問題（續）]  
　　俄國在滿洲本有種種陰謀清廷之擬造海參崴路線亦由於此中國旣敗於日俄乃乘機示惠於中國要求日本退還遼東半島法德二國亦助俄執言迨翌年一八九六年八月二十九日中國始知此種友誼乃需代價者蓋除付日本賠欵外又須允許俄國有權造一横貫滿洲之鐵路並造一支線由遼東逹旅順法亦取得中國允許在西南省内有造路之權迨一八九八年切實訂約由法人從安南邊界起造一路線通至雲南府德國則於同年乘山東二敎士被戕之機會取得膠州及膠濟路之讓予權俄國本垂涎膠州一地今見爲德國所得立卽要求遼東半島租借九十九年以相抵制英國則插足於威海衛其期限以（一外國佔據旅順港之期限爲準）同時中國又與此等列强交換公文割讓其他數省之權利許多（勢力範圍）卽在此時劃定 
　　然中國實力上雖軟弱却能抗抵外來之潮流負實行京漢鐵路計畫之盛宣懷與美國華希般參議院訂約以此事作爲一種商業計畫而同時英人亦欲承造此路蓋英以俄德法在北東南三方面據有勢力範圍亦頗欲於中央佔一勢力圈故其財政家思染指於京漢路而盛宣懷遂利用此機會向英人取得較良之條件同時又有一比公司出現允許中國所取諸英美人之條件查京漢路約與法德兩國所得之路權其根本不同之點即在所有權與管理權之不同山東雲南兩路絕對爲外國財產所獲利息悉歸外國所有者一切用人行政中政府均無權過問自膠濟路爲日人所得後日人立將該路所有站長開車者工頭寫字槪行撤退而代以日人其南滿路情形亦然沿路駐有日兵數千人俄人對於中東路亦同一處置蓋此皆當時訂約時所定殆無疑義而京漢鐵路則中國政府爲其主人所得贏利歸諸國庫雖雇用外國工程師及其他專門家然爲中國政府之雇員而非比國政府所用沿路繳警務歸中國管理 
　　當時又規定至一九○八年份全路線外國人員悉歸中國管轄中國因俄人築旅順路線與北京接近於中國首都地位殊爲危險及决計趕築山海關以北之一線奈因與日本戰後度支空虚遂向英人借得一欵祇敷築至奉天與俄人路線相接又築至遼東半島邊界正對牛莊爲止英人於此宗借欵中取得特權凡該路總工程師總會計及其他各科領袖均須用英人又以後如築展長線及支線倘須借外資亦須先儘英人此約訂後俄國大爲不滿後英俄屢次磋商俄始不反對英亦允以後俄在長城以北取得造路權英不反對俄亦允不反對英在長江之權利英俄皆允不侵犯中國主權然於勢力範圍則規定甚明同時比公司不肯遵守前約得法俄兩使館之助又訂一較優條件之新約其結果則中國恍然於比國不僅爲一鐵鋼製造國而毫無侵略野心者實係代理從事於聯絡北方俄人勢力範圍與南方之法人勢力範圍而彼居中爲之溝通使其他各國（連中國）皆局促於沿海一隅此事引起不少怨憾旋即造成一中美發展公司以築造粤漢鐵路其條件與京漢同比人本擬壟斷自北京至廣州之全線今南段不得大爲失望然心猶不死美人旋查得此線之預算本係以平地爲標準後知須經過三百英里之崎嶇山路故借欵數目必須重定而華人方面大起反對未幾拳亂起中美發展公司總理亦逝世比人復在紐約市上收買此公司股票遂據有公司大權舉一比人爲總理又以比工程師代美工程師惟該合同中本因防比人取得管理權起見曾規定一欵（該公司不得移轉其權於任何他國）在法律上此規定固未曾破壞但華人見實際上已爲比人管理遂提出抗議賁美人失信後摩根君雖將該公司管理權購回華人信用已失堅持將美人權利收回而以他法築造該路線先是當德人開始侵入山東俄法兩國讓與權之關係逐漸明了之時華人對於外國大起惡感此本人類之通理排外感情一經成熟卽缺乏辨别力且在中國尤帶有半宗敎臭味此殆因外人之代表多爲耶敎徒之故拳亂之起也清廷且暗中奬勵之欲以阻外力之侵入豈知亂事旣起不可收拾釀成各國聯軍入京之大變局中國創鉅痛深財政亦愈困難自此華人懼外人益甚排外之心亦減少然外國侵略中國之傾向亦未嘗不因此少衰至少如德國在山東之鐵路讓予權以後不復再見矣當一八九六年至一八九九年間路權之爭進行時除上文已述之各路線外又訂定路線甚多以法比兩國之企圖最爲顯著其中第一擬築之線爲正太路線其財團爲華俄道勝銀行與東清鐵路相同惟東清路約規定（中國政府自願將該路管理經營之完全及專有權讓與東清路局）而正太路約則規定凡選擇洋員及華員以及其他某某事情均須（呈請中國鐵路督辦核准）此路約於一九○二年十月十五日簽字翌年十二月十二日又與别一法比公司訂一相同之約許該公司承造由開封府至河南府間之路線按此等條件最初得諸京漢路以後遂展延至凡有比人利益之各路維時英人催訂一八九七及一八九八兩年所訂各路草約之正約但除供福公司煤鑛用之一極短路線外均無結果此福公司用之一線完全外人管理但路線旣短又僻在内地故無政治關係迨一九○三年七月九日中英公司訂約承造滬寗路線約中雖愼重訂定（該路洋員不得輕視華官或干涉地方事務或侵犯地方官權限）該路警察（須用華人並用華人警官）然最後管理之權仍握於洋員之手其故因該路局設有一執行部其中華員二人洋員三人總工程師亦在内監督路務之權由此部負之故凡事得由洋員操縱夫一八九六至一八九九數年内所訂鐵路條件與以後所訂路約根本上已大不同此在深知内情之人固明知之但大多數華人但知外國人在中國造鐵路佔據農人之田地殊不知鐵路之可以開發中國交通與鐵路之可以引起中國之瓜分者大有分别不可同日而語然而此種不能分辨固非華人所獨然彼號稱當代有名著作家者亦多謂中國須瓜分路約性質可不必辨任何一國祇須取得一路約不論其性質若何將來在該路範圍内之土地必入掌握夫倫敦巴黎柏林聖彼得堡旣皆有此項意見發表又何怪華人之洶洶乎於是發生以華人資本自造鐵路之運動當時以爲凡重要都會必須通以經過數省之幹線也當經擬定幹線計晝由各省各組一公司自造本省之路其擬定之綫爲天津鎭江綫上海寗波線廣州漢口線漢口四川綫尙有較不重要之綫數條其築造費出諸地方稅或由紳商捐集聘請第一中國工程師從事測量建築一九○○年造成某某短綫數條華人之能力因此大著如復活之淞滬綫與新造之株萍綫皆是也其外人借欵承造之各路正約因人民反對甚力遲遲不能成立如廣九路約遲至一九○七年津浦及滬杭甬路約遲至一九○八年粤漢及川漢路約遲至一九一一年始正式訂約然此等路之工程仍不能進行則各國與中國同不幸皆有黨爭爲之阻力故也維時中國人民之反對滿清者利用鐵路爲運動益鼓吹自造政策亦有欲藉管理造路事務以自飽私囊者故自造運動益復進步然終竟歸於失敗其原因甚多而最著者爲華人絕無造路經騐路局組織之幼稚及無法律以保護投資者夫缺乏法律保護爲中國各大工業之最大阻碍然當時無人抉此病根今已開始覺悟亡羊補牢殆猶未晚也其時滿庭雖與各省齟齬仍進行築路事業彼時距中日之戰已十年日本甫擊敗俄國接管東清路之一大部分故名曰南滿鐵路日俄戰時京奉路營業大發逹京漢路亦獲利山東鐵路甫造成滬寗雲南及其他數綫均在築造中清庭决取京奉路之餘利築造由北京至綏遠之一綫並决定用華工程師及中國材料其擔任工程者厥爲詹天佑君明年該綫之第一段告成至津浦一綫華人旣反對外資建築英德兩國又互相傾軋滬杭甬路一線人民亦反對英人雖執有草合同不願置人民反對於不顧故關於此兩路之談判繼續甚久直至最後中政府乃向英德兩方合借款項訂立合同行政權仍歸中國所有第七條首句云（本路建築及管理權完全爲中國政府所有）並規定聘用英德總工程師各一人監督南北兩段工程該路所用外人甚衆然純歸中政府作主至欵項之出入材料之購買全憑華局長處理中國至此始於鐵路借欵立於不受拘束之地位此約則簽字於一九○八年一月十三日也此後遂有所謂（浦口條件）之稱凡該路合同之保障中國管理權者卽以此名名之中政府此時自覺可以脫離其對於各省及英人間左右爲難之地位遂召江浙兩省鐵路代表入京示以（浦口條件）之内容江浙代表顯然滿意遂將滬杭甬路歸英人承辦之約簽字時爲三月十二日以後造路合同皆援此兩約爲依據惟江浙代表顯然不爲兩省人士所信托彼等回省後數星期内反對之勢依然劇烈滬杭甬路仍在兩省不統一的管理之下歷數年之久後中政府另借一欵將京漢借欵付還此新借欵合同規定祗須中國按期付還本息即對於中國管理權不加限制於是政府之地位爲之一固所有比國公司派在該路之洋員大半由中政府自願仍令留任惟名義上歸中政府管轄洋員負報告於中政府之責綜計中政府對於京漢路之此項行動與京綏線之築造及津浦與滬杭甬兩合同之議訂均在一九○八及一九○九兩年此兩年者可謂中政府對於鐵路借欵卒能表示其具有對付能力之時代也 
[吉黑之金融與金礦]  
　　吉林永衡官銀錢號於前督辦任内曾呈准幣制局添發六洋票二百萬元小洋票五百萬以致市面搖動現金暴漲紙幣暴落現經鮑督郭省長令行該號停止發行此項大小洋票以維市面茲將該號覆文錄下呈爲停發大小洋元票辦法懇請鑒核事竊於本年十月十八日奉鈞署公函訓令以吉省銀元票價日益跌落匯水貼現益見騰漲前經丁前財政廳長呈准幣制局添印大洋票二百萬元小洋票五百萬元應即停止發行另籌統一辦法以利商民而期救濟等因是日復奉省長督軍公署令函同前因查近日票值低落滙水益漲雖由現貨缺乏準備薄弱而供過於求亦可見丁前督辦呈准增發大洋票二百萬元小洋票五百萬元如果實行是揚湯止沸愈難收拾督辦總辦等到差伊始卽已决定停止發行茲奉前因仰見維持金融尤深欽佩至應如何整頓現已切實計畫以爲根本之救濟除將前項印成大小洋票分别騐明悉數封存曁分呈外理合具文呈復鑒核施行吉林永衡官銀錢號謹呈 
　　黑龍江上游金礦不下二十餘處官辦者如漠河興隆溝餘慶溝庫瑪爾河此數處礦丁食糧均歸廣信公司把持在各金礦設立分公司運購一切米麵雜貨銷售於礦丁無不利市三倍如礦丁自運糧食較公司可省錢三倍公司卽指爲私貨各口岸均設卡查拿礦丁如由山徑自運糧食亦有巡兵巡查往往被其開槍打死各礦所產金砂每棗泥克一個在黑河等處可售一百餘盧布該公司呈准有案視爲專利不准金砂出口祇准公司一家收買每棗泥克一個僅給五六十盧布如不肯售即指爲私貨礦丁恨入骨髓無可如何皆改他業各礦局所收金銳因之日見减少近聞黑河礦業家聯合多名向孫兼省長請求謂省長蒞任伊始首先注重沿邊金礦極力設法整頓惟不知其内容不由根本上解决恐愈治愈壞若果整頓當先將沿邊廣信公司一律撤銷准礦丁自由運購食貨金砂照市價收買不得壟斷漁利否則恐將來各礦無人過問云云未知孫督如何辦理也 
[粤要人協商改組軍府法]  
　　各方面之意見唐莫之主張 
　　西林之辭職軍府之大會 
　　昨日（二十三）下午五時國會議員覃振孫鐘郭同覃超吳宗慈五君以改組軍府案起草委員資格奉約軍政府海軍部參謀部各省各軍代表及國會議員多人讌集於大東酒店商榷改組内容及叙述改組事實之經過請衆討論以資研究先由吳宗慈起立致詞繼由張伯烈王懋張文超姜玉笙趙世鈺等發表意見大致均以改組軍府積極負責以期逹到護法救國目的極爲各軍所贊成至如何改組方法期於盡善盡美各軍素以尊重國會爲旨但國會商榷妥善各省各軍自當遵行時有發表改組意見者以詞繁不盡錄參謀部蔣次長發表意見謂西南護法救國必主戰而後有辦法和則無辦法詞極慷慨激昻繼由張知本郭同各發表主張終由林議長森面約各省軍代表謂明日下午二時已由兩院具柬約請各省軍代表及各起草員在東園某會商榷一切云云遂各盡歡而散 
唐繼堯總裁對於改組事亦有意見發表其銑日密電各省各軍略云言和則壇坫周旋經年未决今北方更以鑿枘不相入之人充任代表南方若與開議是無異與虎謀皮和議前途已屬絕望卽降心相就草草行成而法律政治各問題未能圓滿解决恐南北統一仍無救於危亡此時惟有以剗除禍國黨徒爲唯一之目的應請通令護法各軍一律爲作戰之準備惟所宜注意者一宜令各軍整頓師旅靜以待命二將來和議如果破壞或條件未能就我範圍軍府亦應正式宣布停止議和當此和戰未定之秋滬上代表不宜遽行解職又聞粤中有改組軍政府之議恐内部意見不一北方因面挑撥其間必致互起猜疑全局瓦解此時宜維持現狀不必輕議變更以表示西南團結之精神使知無懈可擊無論或和或戰此層尤爲根本之計云云觀此則日來外間所傳唐已贊成改組軍府說尙非事實也 
　　莫榮新通電云萬急新成密頃復雲南唐總裁一電文曰銑電敬悉承示和議方針一各軍宜整師徒靜待後命不宜先開戰端便南方受破壞和平之責二和戰未定之秋滬會代表不宜遽行解職宜切電挽留藎謀遠慮極所贊同唐總代表近已由軍政府切電挽留足紓厪系西南軍興志在護法苟於法律政治各問題未能完滿解决一息尙存堅持不懈榮新擐甲執兵誓竭棉力以隨護法之後相與終始來電關於粤中改組政府之議以爲宜維持現狀不必輕議紛更以表示西南團結之精神使知無懈可擊無論或和或戰此尤爲根本要圖等語洵爲探原之論竊謂改組政府在現勢已非必要而在事實則窒礙難行若謂合議之制度不良應事更張則六年大元帥府獨裁制之無成績巳可槪見合議制正所以矯獨裁制之偏年來調洽各方維持大局對内對外相安無異倘若遽議改絃勢必重尋故轍寗非自擾此不宜者一如謂人物不當則現時當局諸公均負西南碩望就中選擇何去何從若謂求諸局外之人其無愧各方之信仰足以資爲號召者實難其選變更可以託諸空言而組織必當求諸實際萬不能以無責任之言論致無法以善其後此不宜者二抑北方自靳雲鵬出組内閣後極力爲直皖兩系之融和實合力對待南方西南當局戮力同心猶或慮懈乃人方團結我反携離外啓將士之猜疑内益政府之棼擾恐築室之謀未終渡河之師已至誠如尊論所云内部意見不一北方因而挑撥其間必至全局瓦解者也時局飄搖羣言龐雜止紛定變端仗宏謀謹佈腹心諸希亮察榮新叩等語特聞榮新叩敬印 
駐粤各省軍代表前此通電首先主張撤消和會近日復致函軍府催定和戰大計軍府遂定二十四日召集軍事會議各代表接軍府覆函後特於是日上午十二時先在辦公處爲一次之協商彼此交換意見俾列席軍事會議時得爲一致之主張互相討論後已决定宣戰爲對付時局之第一重要問題認定除宣戰外别無解决之善法午後一時軍府遂開軍事會議其議題（一）决定和戰方針（二）决定各軍之序列及編組聞是日各代表均出席討論結果已從多數取决又聞是日岑總裁以書面向此會提出辭職覃理民張亞農鄒海濱劉禺生諸君以軍事會議無討論主席總裁可辭職與否之權李印泉鈕愓生以現時對北問題緊急内部不宜紛更餘多以無權討論皆未發言而散惟據某派消息則云是日軍府之軍事大會由伍總裁主席岑總裁因病特親書一紙交衆閱看略謂現和旣不能當出於戰至如何進行請諸公商量惟余衰病侵尋實難再任艱鉅已决意辭職請諸公分别電逹各省各軍准余卸責并速覓替人云云當時列席者均爲愕然僉以時局緊迫無無如何不得遽行退隠於是有主請求西林出席當面慰留者有主阻止西林不得發辭職電報者最後全場一致挽留不得辭職乃開議和戰問題其内容未便宣布惟有可以告讀者是日之會議可表示西南一致團結之精神毫無破綻且其各部分之意見異常融洽是則可爲慶幸也并聞於軍事外兼及財政外交各問題云云惟實情是否如是則不敢斷言耳 
[西南政潮之兩面觀]  
　　此次西南之政潮黨派間爭持甚烈據粤中各派報紙而參觀之已可窺見一斑茲錄政學派與非政學派兩方消息如左 
非政學派報載云此次舊國會議員提出不信任軍府主席總裁岑春煊後而陳子鍇復續行提出查辦楊永泰案衆矢之的完全爲打擊政學會而發精神賁澈前後同出一致政學會平素與莫榮新聯絡提携以彼會内重要分子遍布要津如李根源之治軍北江楊永泰之管粤財政等皆是軍府總裁駐粤者祗有三人大權向爲岑所獨攬林葆懌僅負總裁名義政務會議多不列席祗係派員代表其他各事亦皆毫不過問惟對於此次撤換鹽運使事獨與國會提出抗議對岑不無多少惡感至伍廷芳方面則與岑不甚接洽前以省長問題各社團請願擁伍上場政學會人暗中反對之故二人在軍府内雖同屋而居然實絕少往來此次岑被國會反對在軍府内人除岑部屬外可决無有予以助力者而國會内除民黨一派人已極力運動將來改組誓剷岑氏權力外而桂籍粤籍方面議員亦已均表贊同日昨各議員在某處會晤談及陳子鍇何士果等提議查辦楊永泰事粤籍議員陸某謂去一楊永泰尙非從根本上剷除政學會人在南方之魔力非推倒岑氏不可云云某議員謂現聞該系人擬運動軍隊挽留將來首先署名通電者必爲李根源此時岑或不去如前年肇慶軍務院時已經唐繼堯通電撤消而仍不肯雖粤將奈何云云桂系某議員謂别方面有無軍隊留岑則吾不知若桂系軍人則决無有肯署名者云云即此可見桂粤國會議員之意見聞日來岑對人言有厭聞政治離粤返滬意思政學會系要人多寛慰之謂不信任案僅少數人意見不足慮現已分向各方面疏通改組尙需時日力乞勿過持消極故岑尙未表示眞意也　政學派報載則云自滬會停頓以來西南軍人與政客各謀進展其路線及目的殊不一致而政客方面尤具五色燦爛之觀先是王揖唐被西南拒絕其繼起問題則爲以何種方法謀和局之進行是也岑唐陸及西南各當局仍以撤王另換非安福派之誠意謀和者爲與北方交涉之第一步實未嘗根本抛棄其主和之方針惟湖南及福建之護法人物則因其周圍情勢頗有積極準備之事而亦難於單獨活動而國會一部分議員遂乘此機會主張撤回代表下討伐令完全以武力貫澈護法軍政府以國會意思向各省軍徵求意見迄今尙末取齊而國會急進派益不可耐至有改組軍府之議加以鹽使換人惹起國會經費之擔保問題總此數因乃有十八日兩院聯合會改組軍府或不信任岑西林之提議紛擾終日迄無結果當時在場者約三百餘人而表同情於改組或不信任案者其派别心理如下（一）照霞樓中分孫中山與孫伯蘭兩系中山系挾報復之見欲撤消軍府以博一快者久矣其心理爲破壞的伯蘭系亦欲打破現狀以實行其絕對不和之主張其心理爲均產的（二）新補議員之一部份其原因實以恢復六年憲法會議之說認爲與自己地位不利遂表示同歸於盡之憤慨其心理爲自殺的旣有以上數派作活動中堅則隨時因其利害情感而附和者當亦有其人則刦持軍府之謀者後必進行不已三日來各團開會議决情形如下照霞樓主張不信任案仍維持另與各團商量根本改組事宜其改組範圍約分兩說一舉目下軍府當局全行除去請孫中山來粤主持一切二總裁之下新設一主戰的責任内閣拉攏各派人物組織以國務會議爲政務之中樞聞其分子多數贊成後說五十號政團反對不信任案主張軍府自動的刷新褚寓主張於不動搖西南根本範圍内贊成改組對不信任案以付審查緩和之（一）石行會館不承認兩院聯合會對於改組事主派員先詢其改組之具體方案然後再定贊否（一）新新俱樂部仍主改組此外四川議員湖南議員廣東議員各自開同鄉議員會反對不信任案昨日下午開兩院聯合會因褚寓向各方調停議場乃少紛擾從各方面情勢以測將來所謂不信任岑總裁案當然可以打消改組一層若是要從制度上分子上根本改造也是說得到做不到的甚望軍政府開誠布公順應兩院心理以自動的精神爲大大的刷新則或足以遏此横流耳上次聯合會雖有指定委員商量改組軍府方案之事而兩日來尙未開會正在暗中疏通其具體意見質之褚寓中人所謂以不動搖西南根本爲條件者究何所指彼亦不能答辯照霞樓之根本改造說據田桐焦易堂萬鴻圖等所表示亦言人人殊不可捉摸惟五十號及石行會館兩政團熊度比較明瞭云云 
　　目前對於不信任岑總裁案贊成與反對兩方各紛紛提出意見書贊成不信任案者有何陶等李希蓮等及尹承福胡祖舜意見書數起反對不信任案者有李爲綸等張知競等兩起茲各錄一起如下以見一斑蓋限於篇幅不能盡載也（贊成派）何陶等意見書云竊自武人搆釁護法之軍以興大業未終賣國之事又起此後西南責任益重我護法政府首領應如何矢志公忠期逹目的乃主席總裁岑西林就職以來自諉衰病玩視國事自不出席而密謀個人利益百倍於國民之所委託甚至假借護法名義暗與北庭勾結以堂堂主席總裁竟充僞廷顧問並私派李曰垓等於京密訂條件報章所載中外咸知近爲劉玉麟運動兩廣鹽運使一缺不惜以行政首長親赴督署要求至以去就相爭非惟放棄職權亦且損失威信查岑就職以來時稱有病從未出席政務會議一次而事實之昭著於外者無非犧牲大局獻媚北庭以至護法討賊一無所成籌戰言和兩俱失敗似此尸位溺職玩法營私身西南而心北庭名護法而實誤國若仍付以軍民兩政之大權護法討賊之重任我兩院同人必至愧對國民民國前途何堪設想爲此提案取消岑春煊爲護法政府總裁之職以懲神奸而救危局是否有當伏候公决（反對派）李爲綸等提案云十八日兩院聯合會通造載明爲有緊要問題相商先日夜十二時半詢之吳議長謂爲更換鹽運使事同人多不以此爲重故是日到會者僅三百四十餘人遠不及兩院議員總額之半乃開會後忽張知本君以口頭提議不信任岑主席總裁并强迫議長表决卒無結果同人對於此事嘆爲中外國會從來未有之怪象特揭其不合之點如左幸注意焉無論何國國會斷無不足法定人數而可以議事者以不信任投票案之重大乃竟於變相的兩院談話會中提出且硬欲即時表决通過輕薄滑稽可謂至極其不合一國會旣已委軍政府代行國務院職權則糾察之道約法載有明文質問彈劾各隨其宜今乃外法定職權之外别創一途試問何所根據其不合二凡議員提議尙備具議安先期印配同人并載明議事日程况不信任案關係重大而竟掩蔽一切當場口頭動議紛擾移時即付表决同人中尙有不知其爲何事者抹煞同人意思自由之人格而以一人負之以趨其損失國會尊嚴爲何如其玩弄兩院同人又爲何如其不合三軍政府職權寄之政務會議國務院之職權由政務會議代行二者皆爲合議體而非獨裁制也動議者不曰不信任軍政府不曰不信任代行國務院職權之軍政府而曰不信任軍政府政務會議之主席總裁其昧於法理可知此主席總裁乃軍府各總裁互推而出僅於政務會議時有整理議事及秩序之特權其他仍與各總裁無異動議者乃對各總裁中之一人加以掊擊是爲破壞軍政府組織大綱其不合四據以上四種理由可證明此項提議全屬違法爲此提具理由認十八日兩院聯合會一切動議表决均爲無效其詳細反對理由俟當說明提出者李爲綸等 
[廣東查貨之又一糾葛]  
　　二十四日下午四時許有西堤二馬路某洋行購運洋紙數綑在驗貨廠查騐畢行至新基後街爲學生檢查某隊瞥見經陳衍松温大經二人驗查認爲某貨詎該行早已慮及派人尾隨當即上前辯論自認係屬葡商該紙稱係英貨並謂汝等有何權力檢查我貨非有正當憑據不能檢查陳温二人即出憑證詎該商突將陳等憑證攫去撕毁因而互毆當紛亂時該行洋紙卽由温大經指揮苦力押往商會陳以力不能敵即鳴笳告警謂身受重傷崗警聞聲馳至當將商人學生一并帶回九區署辦理該區訊悉陳係嶺海學生該商係少基西街某洋行夥伴名招敬明葡籍人供稱貨係英貨非某國貨是以不服檢查陳諧招某將其檢查憑證撕毁并糾衆毆傷各執一詞警區以無從辦理當將一干人等卽日解廳理辦經司法科再三研鞫該學生自認錯誤後中等以上學生聯合會長張啓榮與盧逢瀛陳英勉三人赴警廳請求省釋司法科長代表接見謂該項貨物如交還原主卽可了事該學生旣知罪過經呈警長照違警法第三十七條處罰拘留十天云云惟廳長據科長案呈即批令拘留十五天交其父兄或敎員保釋而學生等不知也昨二十二日陳列所主任鄧鈞嶺 
 
 
 

Page 7

 
 
海校長伍平一以十天期滿即到警廳保釋由陳科長接見將始末情形備述一遍並請届期再來保領云云聞學生因此事極爲憤　擬於今晚開會商議辦法恐又將引起糾葛也 
[湘督易人說之擱置]  
　　張敬堯之督湘已一年有半其間更易之說蓋已數傳卒因政府舉棋不定而罷日前之舊事重提蓋欲撤一張敬堯以爲承認王揖唐之交換品政府之意初欲以長江上游敬備總司令畀張氏以湘督一缺授吳佩孚旋因姜桂題有辭職說又擬以趙倜調熱張敬堯督豫祗以世事變幻莫可測度近有人向政府建議謂撤換湘督旣爲促進和平則必審度情形是否果能發生效力西南對吳子玉固無惡感然旣非南方嫡派人物則督湘與否西南實視爲無足重輕故撤換湘督於和局上實無多大裨益何必多此一舉政府甚以爲然又以湘中情形近復日趨險惡更不欲輕於更動致誤事機於是更換之說遂如曇花之一現矣 
　　近日各地傳聞謂湘局已大起變化甚有謂形勢異常險惡長沙亦巳動搖實則雖未必盡屬子虚然亦未嘗若斯之甚湘省南軍自譚組庵等在小汾地方召集軍事會議後即經採集糧秣草鞋種種爲續戰準備張氏迭據探告即數電中央告急並請械請援現在已由長武路運到子彈槍枝甚多準備分配各軍應用又由鄂省運到奉軍多營開駐湘東各處一面由中央電逹張氏請對前方各事相機辦理惟須約朿各軍勿得輕開戰釁一面逕電張宗昌吳佩孚請妥爲防堵張氏又電張宗昌飭嚴防茶攸負完全責任又恐張軍兵力單薄復電請轉飭第十一師李奎元撥隊進駐醴陵又飭張敬湯旅長撥兵一營進駐株州一帶並先就湘東等處宣佈戒嚴更致電吳佩孚請對於安仁永興新寗祁陽各地特别注意以維現狀前此外間紛傳謂除茶攸方面業已接火外（實則此說並不確實湘東兩軍尙未越出防綫）即駐在安化之南軍司令廖湘芸亦已與駐在武岡之南軍守備隊司令周緯約定廖出新化周出黄橋尖山以便合攻寳慶且謂廖軍業經出發已抵新化云云現得確實消息此說並不確實廖周兩軍均未發動安化新化各處亦甚安謐近自省城謠諑紛起後張氏雖未特别戒嚴然於各重要街市每日下午加派軍隊站崗城外各輪船碼頭及火車站之檢查行李亦較前嚴密每晚九句半後街上即已禁止往來故市面頗覺蕭索也 
[山西敎育界之兩大會]  
　　敎育聯合會二十三日上午九時全國敎育聯合會開大會出席三十八人即逐案付議首由合組審查會報告改革女學制度案討論頗久略有修正遂公决並省三讀請呈敎育部頒布施行繼議推廣童子軍案亦略有修正繼議組織體育委員會案由全體代表臨時動議付表决擬定辦法五條先設籌備處於上海由敎育部批准以後再由各省區各推委員一人另行組織至十一時半散會下午二時繼續開會首即付議改進學校體育案大綱係减少兵操時間增加體育經費注重師範高小國民各學校體育注重女子體育實行身體檢查改良運動等繼又付議推行義務敎育案决定呈請敎育部通令各省區行政長官參照山西省辦法擬定各省區按年推行計畫施行繼又付議中等以下敎育宜注重工藝案對於中學高小國民及甲乙種工業學校俱規定詳細辦法頗爲週至又付議各省區設立敎育行政人員講習會案擬定大致辦法三條呈報敎育部備查又付議請速設國立陜西高等師範學校案衆無異議又付議編訂公民敎材案擬定辦法二條（一）宜編訂公民敎本爲中小學校敎授公民科之資料（一）宜編訂公民常識表解專爲通俗講演之資料又付議請設國立學術研究會議案以促進各種專門釜術爲宗旨又付議注重學生畢業前途案因内容不甚完善多數否决遂不成立又付議敎育會應聯絡農工商會以期敎育實業并進案略有修正遂表决又付議請分區籌設國立農業專門學校案亦無異議又付議各特别區應設專管敎育機關案亦無異議又付議普通敎育應注重職業科目及實施方法案略有修正議畢遂决定明日（二十四）再延會一日後日即行閉會式六時散會二十四日上午九時開會出席二十八人首議請變通規程選派女子留學案要求各省留學名額中配定成數爲女子留學之地略有修正即行通過又議請修正敎育會規程第八條兩項大致以敎育會會員應嚴加限制以免濫竽充數又議敎育廳長不必限定他省人案大致應以學識經騐爲標準又議改良戲劇以重社會敎育案擬定辦法三條至十二時始散會下午二時開會出席者三十一人即付議調查中小學校畢業生狀况案擬定辦法五條又議失學人民補習敎育辦法案并參照山西國民敎育補習學校規程注音字母程序又議蒙藏敎育應注重國語案大致辦法在沿邊各省之師範學校添設蒙藏語番語議畢遂决定明日下午二時舉行閉會式并决定下届會場在廣東開會又决定下届提案爲革新學制四時散會 
　　特别講演會二十四日下午七鐘各省敎育代表在軍署大講堂開第三次之特别講演會講演者爲鄭心南水楚琴王任之郭竺泉吳梅督五君届時督軍曁各長官各校敎職員依次入席首由虞敎育廳長報告諸君略歷即請鄭心南君出席講演其標題爲宇宙觀大旨分别（一）宇宙之意義係由三元而成後人加以時間而成四元（二）宇宙之本質係物質與精神推而上之其支配二者之主體有以爲能力者有以爲潛能者鄙人則直譯之爲能（三）宇宙之狀熊動而不靜其動有兩種力量一爲萬有引力一爲電子力（四）宇宙之生滅有主進化說者有主循循環說者鄙人則謂之爲週期進化末復由宇宙而推及於人生不外於動爲係一貫的動一致的動向上的動云云次由水楚琴君講演標題爲新舊社會之過渡就文學家庭學校經濟各方面之新舊互相比較而採取折衷主義剗除舊日之劣點保存舊日之優點末復及於女子開放問題當以家族制度之變更與否爲取捨云次由王任之君講演標題爲知遠之近知風之自知微之顯三句引證世事確切闡發末復就歐戰終了各國視線均注於遠東非惟在政治上中國爲各國惟一無二之中心戰場即經濟上亦爲各國自由貿易市場中之第一中心戰場吾人急宜猛省云次由郭竺泉君講演大旨謂中國國家從歷史上觀察係由家族制度搆成目下雖不能施於中國但果能提倡古聖賢學說以正人心亦適爲救濟方法之較有把握者最後由吳梅叔君講演人格敎育爲人類進化之本講演畢時已十鐘遂宣告散會 
[江西鄒日煃之實業意見（續）]  
　　（一景鎭磁器宜迎合外人心理以求改良也）景鎭磁器馳名中外歷數百年東西各國富商華族之寳貴華磁幾成爲一種特别之嗜好不獨於古磁爲然也即近年最新之出品每歲運往外洋銷售者其價值亦常在百萬以上然且以式樣彩色不能適合外人心理之故東洋磁品遂得以起而乘之爲營業上之競爭吾國磁業因之大蒙影響是宜組織陶業公司以科學的人才利用經騐的技術而從事改良一切式樣彩色必以西洋最新用器爲模範一面再撰爲改良磁器之論說及精采之廣告登諸彼國有名大日報中以動其美術之觀念其收效當較諸賽會陳列爲更大竊願吾贛磁業同人奮袂而興也（一擬提倡棉業以供紗廠之原料也）中國今日之棉業窳敗亦已極矣生棉產額旣微坐視日印棉紗充斥英美棉布暢銷大利外溢坐受困窮各地所出之愛國布其原料仍全用洋紗欺人自欺無聊已甚不知我國土壤氣候均與棉植相宜徒以民智未開聽天收穫固守舊法昧於改良遂致絕大利源任其閉塞吾贛植棉之地各屬皆有而以吉安一帶產者爲良兼產紫棉紡紗織布名曰紫花帶行銷贛南廣東各屬向以内地未設紗廠無大宗之銷路故出貨皆散而不聚遂無人視爲大營業而置之緩圖今幸同鄉謝包諸君在潯創辦紗廠集貲百萬正在積極進行將來用棉必多急宜事先提倡推廣種植之區研究改良之法使本省紡織所用之原料不假外求則紗廠之母金旣多用之於本省而洋紗之輸入亦可漸斷其來源一出入之間截留現金可在數百萬也（一擬改良夏布以期行銷外洋也）夏布亦爲江西特產之一吉袁撫瑞寗都各地皆有之而以萬載宜黄撫州宜春所出爲尤良銷路除本省外以廣莊爲最大江湘皖鄂等省次之近年俗尙一變人厭綺紈夏布一宗幾奪紗羅之席不獨内國爲然外人講究衛生亦以夏季服裝夏布爲最合於禦熱之用然而出產之數未能大增求過於供常虞缺乏謂宜組織合資公司厚集股本於省垣開一織布工廠研究漂蔴抽絲之法及能否可以機器替代手工之用但求出品日精不宜吝惜工本緣外人於服飾夙尙精美雖多出代價亦所樂從即吾國人競時審美之心亦復習爲風氣故欲求本省夏布銷路之暢旺必先求貨物出品之精良查萬載宜黄兩處每年輸出之額百萬以上若能更求進步出品日多合全省之產額計之其價值之巨雖累至於千萬亦非甚難事也（一擬平治道路以圖礦產輸出之便利也）江西礦產之豐爲各省冠現除萍鄉餘干已經開採著有成效外其吉南贛寗所屬鄉人用土法開採之煤礦幾於觸處皆是而上年崇義發見之鵭礦亦僅用土法開採然礦山深邃道路崎嶇輸運備極困難試就煤炭一宗而論出井之頃每石作價不過百文苟運至數十里外則須增至四五百文（人力擔負一日之王資約計三四百文）此爲銷路一大阻碍茲擬平治道路從礦山起以逹於附近水道爲止寛約五六尺僅令平坦足便行車然後用載重之車運煤計每一車可運煤一噸用四人挽兩人推是一車可代二十四人之用一日可行兩日之程成本可輕大半輸出增加則利源日大可以盈餘修造輕便鐵道不足則添招股本以補助之人見營業發逹有利可圖附股亦必踴躍也（一擬籌地方興業銀行以資挹注也）欲謀實業之振興非先籌寛裕之資本則空談何裨於實用是宜籌辦地方興業銀行先將地方舊有公產公欵切實調查集其成數以爲公積之基本金一面再招募商股全省八十一縣舊有公產公欵每縣平均姑作五千元計算可得四十萬五千元若每縣再招商股五千元合之已有八十一萬元準備現金可出兌換劵一百萬元以之興辦地方興業銀行尙何憂金融之不敷周轉哉至於興業補助方法例如某縣發見一礦經工程司查勘礦產豐富出具證明書由地方正紳發起組織合資公司籌集資本已有半數不足則製說明書向地方銀行請求補助即以該礦爲抵押品推之其他各種實業皆可依類倣行而各公司運貨匯欵均可由銀行代理營業收入現金亦可存儲如此則互相挹注運用不窮實業之興可抵目俟之 
[贛省救路會三次常會紀]  
　　江西南潯鐵路救濟會於二十五日在本會内（婦幼醫院）開第三次全體職員常會男女職員到會者約四十人午後二時開會由副會長程蘭湘主席謂本會自成立以來於今數月雖蒙各報極力鼓吹而自顧内容尙無成績若不振作精神力圖進取殊不足以符始願上次常會議决之三種文件（一致財廳詢問保息之多寡二致路局請速召集股東會三呈請軍民兩長咨内部立儲蓄奬劵案）因文牘股主任邵祖平有他項重要事件無暇及此以故至今尙未繕就惟以理而論除主任以外該股尙有職員多人未始不可代勞無如袞袞諸公均自放棄責任凡有義務而無權利之事每不足以範圍人心文牘一科於會務最爲重要依鄙人之見不若由本會酌量給與夫馬費十元或八元專請一位擔任此事不悉諸君以爲如何邵祖平云鄙人旣無暇辦理文件則此文牘股主任名目當然宣告退職庶不遺誤會務于振寰云主席謂酌給夫馬費一事似於章程不合本會籌備之初曾宣言純盡義務今日忽變初衷恐外間竊議其後况同爲本會職員文牘旣能支夫馬他股又何獨不然總期列位堅忍耐勞始終如一方不致貽人口實劉野樵云給與夫馬費則含有雇傭性質如有遺誤時會長可以質問如此做去會務必有起色主席將此事付表决（多數贊成）主席復云本會會務進行方法應請諸君從長討論在本會原擬發行儲蓄奬券而提議許久卒未着手進行實業鄒廳長對於救路一事曾擬發行有奬債券乃至今亦復寂無所聞似此遷延實非長策他如財廳商會又均推入股東會中而股東會又不聞有召集之消息于振寰云股東爲營業性質僅有對於公司之權利至於南潯路之路權則屬於吾贛三千萬人彼輩旣不召集是自己甘心放棄本會從此以後可以無庸過問依鄙人意見官廳辦事多近敷衍不若由本會直接呈請内務部立案一面仍具呈軍民兩長說明其事則進行或可較速劉野樵云現在儲蓄奬劵之擔保品尙未定妥若遽呈請立案誠恐駁斥進行之法仍宜先行函致財廳調查保意之實數俟得有答復再行立案主席云本會旣爲救路而設應以逹到目的爲終了之時期鐵路一日不收回則本會一日存在即或同人等辦理不善補救無方猶當希望繼起有人力謀良策旋交際股主任王世清出席報告一月内經過情形會計股主任于振寰報告各種賬目大衆均無異議遂宣佈散會 
[紀河南之落花生]  
　　中美新聞社開封通信云河南豫東一帶地勢平衍黄河經流之故道數百里多係沙磧不毛之區五榖不宜惟植落花生尙有收穫舊種生產僅供本地榨油及茶食之用無販運出口之利自前清光緒二十年間洋花生之種子輸入實粒肥碩收穫較豐雖脂質不及舊種之富厚然以種收較易（落花生之莖長尺許蔓延地上夏秋間開花花落子房入地一二寸在土中結實成莢故以命名沙地土質鬆懈花生之下錐甚易收穫時舊種須以鐵篩啓土數寸篩之始能揀取其實新種則用义拔其莖而實自隨之以出省力甚多）民間多樂種之每畝平均收成可得百餘斤獲利較五榖爲尤厚荒沙之區向所棄置之地今皆播種花生而野無曠土矣民國以來漸爲出口土貨之大宗物產 
　　出產花生米之區域自鄭州以東歸德以西皆有之惟開封附近一帶約三百英方里之面積出產爲最多中牟開封蘭封三縣尤標特色歷年收成豐歉不等平均可得十五萬噸以上每噸計值洋七十五元每年約有一千一百萬元之收入其利益亦自可驚矣三數年前商人之營運此業者贏餘甚厚每致驟富官府以此項交易旣巨獲利旣豐隨亦設局徵收稅捐每年收入亦不下四萬餘元去歲花生米除就地銷用外僅由開封一埠運售出口者計二千車（每車裝三萬三千六百斤）蘭封鄭州歸德等處運售當亦不在少數每車以千七百元計之已有三百四十餘萬元他埠運售者以一倍計之可逹七百萬元之價值此已往之情形也 
　　去歲花生米之收成因雨量氣候之失宜甚形歉减大量不過四分之額本年收成較佳可得七分之量刻下市塲尙非上貨鼎盛之時因農忙未已且居奇待價者頗多故由汴運至上海（每車載二十噸）每百斤之價額已逹六兩二錢之數（合洋八元七角）將來情形有加無已每百斤恐不至十元不止也（前數日每斤合錢九十文近日稍形低落每斤合錢八十文加以稅捐運費每百斤需錢四十餘文）近財政當局又有統捐之設每斤捐錢四文成本稍重營業不免稍滯然花生米之用途頗廣將來需要範圍益形擴張河南豫東一帶宜於花生米之地域尙多將不難盡闢而植此佳果矣其獲利寗可限量耶　 
[杭州快信]  
　　寗台鎭使何豐林昨日來省與盧智有所商榷 
　　省議會業經開會省署委警政秘書彭彝警備隊總司令部秘書陸鍾渭一科科長王岱二科科長鄭惟章三科科長馮學壹四科科長吳憲奎曁科員傅弼等十人充政務委員出席議會其餘各機關亦分别派定 
　　省議會議設武裝守衛警察現因人民反對已咨請省長酌撥警隊委派守衛長官 
　　劉學鎊餘經費前由省議會决定列入六年度决算現省署又移作選派出洋考察學務經費已由省議會提出質問 
　　商學兩界聯合籌設國貨維持會擬定杭總商會推出各業領袖十二人省敎育會推四人各校校長推四人學生團推四人共合二十四人 
[南京快信]  
　　軍署參謀長何恩溥昨日出京返寗聞北政府將以全權予李督與岑陸協商又聞施愚亦定陷日出京 
　　敎育廳奉部令取締敎員學生集會結社違者開除停職胡廳長擬請蘇敎育會長來甯協商辦法 
　　曹錕曹銳電軍民兩長云天津各界代表及男女學生千餘人來署請願經即面見代表剴切勸諭並責令學生趕速上課以免曠廢學業均各承認歸校本日各校學生已經一律上課地方安謐如恒恐遠道傳聞失實謹電奉聞箇 
　　江蘇全省商會聯合會以江北一帶各縣現已實行貨物稅昨特呈請省署轉咨財政部將揚由淮安兩常關裁撤或併爲一關以蘇民困 
　　省垣四附屬小學定十一月一日在公共體育場舉行聯合運動會（一）國立高等師範附屬小學（二）曁南學校附屬小學（三）省立第四師範附屬小學（四）省立第一女師範附屬小學 
　　實業廳昨令飭螟蟲考查團各團員迅將考查日記報告等項尅日送省以憑結束俟彙核後再擇尤請奬 
　　蘇省水災奉張作霖昨來電允助振一千元李督齊省長即會銜去電道謝 
地方通信 
[松江]  
　　各校童子軍與一高近事松江縣童子軍聯合會昨假勸學所開幹事會議訂童子軍高級授課表内中旗語一類分爲必修補充兩科必修科以通常電碼爲雀期歸一致補充科或用國語字母或用英文字母均聽各校自擇省立第三中學校定陽曆十一月十三日舉行秋季運動會已商請第一高小校童子軍届期到場維持秩序東鄉莘莊鎭永濟藥材號前日因烘藥不愼延燒小屋兩間該鎭第六高小校所辦之童子軍於火發後由正副敎練員襲紫雲任千里兩人率領到場協助警察照料一切並爲該藥號竭力搬移物件頗傅鎭人稱許 
　　縣立第一高小校之課外補助教育向有農業部工藝部運動部音樂部童子軍校内商店等近更有文藝雜志學級新聞等之組織所有編輯刷印等事均由各級學生自行主持第一期學級新聞昨己出版内容甚爲豐富 
　　令查毁店風潮本邑縣敎育會縣農會及公民楊了公等前日因履和襪廠工人搗毁廣大昌綢緞莊以致激成風潮曾分别函電督省兩長請求查辦今日縣署已奉到齊省長訓令飭將實在情形查明具覆縣署奉令後除遵令呈覆外並將奉飭查報情形函知縣敎育會縣農會及楊了公等矣 
[蘇州]  
　　决議以工代賑吳縣公署於本月二十四號邀集紳董會議災賑事宜省議員孔昭晋善堂董事吳曾　各市鄉董事貝理泰田業會代表丁懷棨等三十餘人均到會討議由省委紀藴玉知事温紹樑主席討論良久僉謂本縣被災各區輕重不等現己分别剔荒減成似無放賑之必要至辦理平糶旣苦賑欵有限且非青黄不接之際似亦可無庸置議惟本年兩遭霪雨圩堤受損甚多不如採用以工代賑之法將吳縣應得賑欵暫行存儲充助各市鄉修築圩岸之用俟冬令水涸後察酌辦理云云一致贊成遂付表决而散又縣公署以舊元境北三十一都上八圖經造周福昌又同都二團經造汪增喜造送荒册仍有以熟作荒情弊經温知事查悉後立即一併斥革 
　　關提陸巷鎭命盜案犯湘城市陸巷鎭鄉民錢魯卿家日前被匪行刦並槍斃其子報縣騐勘等情己紀前報現經偵緝隊在上海英法各租界緝獲老王老陳等五名呈報縣署請予咨文關提當由司法科備具公函兩件交由偵緝隊探員分投上海英法兩公廨請爲引渡以便歸案訊辦 
　　秋勘委員抵蘇省派秋勘委員蔡垚爔業於二十四號由崑來蘇翌日由温知事雇舟偕同下鄉會勘聞先至舊長境陸墓一帶繼至舊元境車坊等鄉然後再至舊吳境光福各處曁舊太靖兩境預計須旬日左右始能遄返 
[鎭江]  
　　組設維德分會近有某君等就鎭郡城内舊都統署西首經摺巷内設立中華青年維德分會以維持青年道德養成共和國民完全人格爲宗旨凡中華民國國籍之青年無狎邪賭博烟酒及其他不良之嗜好者均有入會資格並根據無錫維德總會章程而設云 
　　米與棉之市價江北高郵寳應一帶素爲產米之區自六月起米糧步漲至六元二角其後不時增跌最高貨身價目恒在六元左右茲聞該兩縣各鄉新晚秞米陸續上市行情驟跌五角又聞鎭江近日頂上白棉皮開價四十九元云 
[揚州]  
　　視察員講演體育蘇省敎育廳體育視察專員王小峯二十七日下午假勸學所演講體育城内敎育界均往聽講講題如下（一）中國體育尙在研究時代（二）體育與德育智育有密切之關係（三）擬研究規律操法及普通操（四）國校澡法不宜使之挺胸（五）國校高小中學各操法不宜同一（六）正式游戲之效用（七）自高小以上賽跑跳欄宜視生徒年力施之（八）敎生徒須使之明瞭眞確隨敎隨演（九）表情操施之於國校一二年生徒（十）打球可隨地行之惟運動時不宜偏激繁雜（十一）兵式操以輕减爲宜（十二）小學宜逐日有體育操（十三）宜早操可養成終身躱避危險之效騐（十四）休息時可任生徒爲規律之自由運動（十五）課外運動（十六）衛身的運動（十七）通信比賽（十八）姿勢比賽須用奬勵法促進之 
　　秋勘員抵揚財政廳委勘江都秋收委員方明遠業於二十七日來揚佟知事當將被災地點開具册籍以憑該委查勘 
　　勤餘莊擱淺續聞揚州敎塲街勤餘錢莊股東兼職員之羅某虧欵潛逃致該莊因受擠於二十七日宣告歇業略情已紀昨報茲聞欠上海各莊二萬餘金鎭江各莊三萬餘金本城二萬餘金各埠聞訊後均來揚索欵並在商會討論善後辦法差羅即大東門羅三陽麵粉碱店之少主人家資甚富此次並非虚欠云 
[杭州]  
　　浙議會開會式浙江省議會於本月二十九日開民國八年第二届第二次常年會午前十時二十分齊省長親自詣會成禮敎育伍廳長錢塘沈道尹杭縣王知事等亦均蒞席議員到者八十五人開會向國旗行三鞠躬禮後即由議長述開會詞省長旋命王知事代表致詞復由議長答詞繼以行政官敎育伍廳長演說議員周書鄭邁姜恂如陳琪亦相繼演說直至　鳴十一下三十分始搖鈴散會茲將該會開會詞及答省長詞錄誌如左開會詞今日爲本會第二届第二次常年會開幕之日秋風容易來日大難世界思潮將愈衍而愈進共和眞相仍若即而若離外交旣無衛折衝内政又多軼常軌地方制度未植弘基代議精神末由附麗此固萬方所同嘅也猶幸吾浙湖山無恙七鬯不驚同人等得以壇坫從容朋簪集合　彼舉木邪許相呼譬彼同平茵馮並坐不爲情瞀不爲勢驅竭慮殫精行有紀有綱之碩畫集思廣益創可大可久之良圖此則吾同人等所當兢兢自矢交相勸勉者也答詞中華民國八年十月二十九日爲本會第二届第二次常年會開會之日省中長官以次蒞臨掬誠致詞足見立法行政輔車相依法治精神胥繫乎是我省行政長官先後蒞任歷有年所於地方情形至爲熟悉利弊所在見聞眞確觀歷届交議之案可以知矣惟是庶政之興革關乎民生之休戚遠近異施昨今異宜苟未能綱舉而目張必致顧此而失彼同人等忝膺代表參與政權惟有以集思廣益之方謀長治久安之策舉不邪許交盡厥職蘄無負地方喉舌之寄而己 
[嘉興]  
　　發現命案兩起嘉興鳳喈橋鄉民某與鄰居因事口角繼至用武雙方拳足交加某因傷在要害嗣於二十八日載至縣署騐傷詎傷勢頗重中途即行殞命抵嘉後即報縣請騐旋經縣署騐明屍身委係生前毆傷斃命當飭緝兇核辦矣又聞王店鎭於二十七日賽會時有紹興人某甲亦被人毆斃該屍屬己報官勘騐並嚴拿兇手法辦 
[廣東]  
　　關餘撥助西南大軍之議題西洋留學生會黄强等日昨函致報界公會云陳總司令通電擬聯合各界提出請願書於軍府國會將關稅餘欵撥助建立西南護法大學立政治中堅之本樹國家百年之基同人等極端贊成惟茲事體大非羣策羣力不克聿觀厥成茲定於本星期六日即陽曆十月二十五日下午一時聯合各界在九曜坊省敎育會内開大會議討論進行事宜用特函請貴公會即派代表依時賁臨共商一切幸勿吝敎是所切禱專此敬頌台祺發起人西洋留學生會黄强中等以上學校學生聯合會張啓榮國貨陳列所鄧鈞廣東省教育會陳其瑗金曾澄省會學生聯合會李樸生陳文駐廣東童子軍黄憲昭歐美同學會程租彝外交後援會宋以梅南武公學會李明德省會小學聯合會何劍吳基督敎救國會鍾榮光高冠天孔教會林澤豐華法敎育會黄强陳其瑗同啓 
雜評一 
[江浙省議會開幕（默）]  
　　江浙省議會今又相繼開會矣前次兩議會所遺不良之印象今猶留存於我人之腦筋中倘諸議員欲剷除之而易以好印象者其將若何自奮乎夫前次所以遺不良之印象者以議會無成績也所以議會無成績者以黨派之間自相競爭也自相競爭則一切地方興革之事均必不暇顧及凡討論一案不問關係利害如何人民禍福若何而先問提案之出於何黨己黨則盡力擁護之敵黨則盡力排斥之藉議案爲兩方挑戰之具進以搗亂逞威風退以消極爲抵制坐是乃至一事無成此種現狀雖爲一般議會普通之流行病而我夙號開通最早之江浙亦且不免焉以故上次會議兩省人民致有憤激而出於攻擊之表示其失議會尊嚴而貽議員諸公羞亦甚矣今之會議能一反從前之所爲而有以移易我江浙人民之感情乎吾將於開會後卜之 
 
 
 

Page 8

 
 
   
 
 

Page 9

 
 
   
 
 

Page 10

 
 
湖北水災圖（七）大水最高之遺蹟（一） 
　　湖北漢川　水　 
　　縣城由南 
　　門郎合與　南門 
　　高搂向北 
　　所攝 
　　九月廿三　 
　　仞攝 
　　　　　 
　　水清 
　　水漬 
　　本届鄂災奇重由湖北義賑會派員赴鄂親攝災民慘狀商請本館按且排登俾流離之狀得陳於仁人君子之前如蒙慨助捐欵請逕送上海棋盤街四百九十六號本館啓 
本埠新聞 
[西報之世界金融談]  
　　文匯報社論略云世界金融混亂已極若匯率者不過其一部耳然就今日匯率觀之銀價每兩漲至六先令七便士與七先令之間此爲百十年前事不圖吾人竟重遇之美金每元僅值銀洋九角五分九七而盧布竟無市價此豈美人或俄人前能料及者乎戰事造成之結果有如是者幣價較諸其他貨價大爲低縮而使之然者尙有二原因焉一爲幣主之更易一爲尋常匯兌價值之擾亂而匯兌價值之所以擾亂則因五年來銀之出產受外緣之妨碍也英國金鎊在美國不復值二十先令美國金洋在日本不復值一百分法國佛郎在英國所值尤低其他貨幣莫不如是法國市場惟剩紙幣雖有鎔化銀幣與運銀出境之禁令然今已不復見銀幣之蹤跡即以金幣言恐流通於市者亦復無多英法以富著聞此種事熊當然僅爲暫時之不利一俟世事平復出產如常即可漸復戰前之原狀惟貨幣恐未必一時即能恢復其戰前之價值耳美國今覺擔負日重歐洲雖亟欲向美國有所購求然以匯率不利不能進行美國乃謀補救之道擬許歐洲在美賒欠由五百兆至一千兆美金而美國商部總長亦警告國人謂美國如不買外人之貨則將不能以美貨賣與外人並主張開放美國之門戸果爾則威爾遜總統所倡排除稅率障碍之議將有實現之望矣此舉誠不免若于方面之反對但終必見諸事實以增進全世界之幸福而減少將來戰事之禍也 
[海關本年夏季之收稅報告]  
　　文匯報云總稅務司造册處發表一九一九年四月至六月一季之海關入稅報告上海海關共入稅鈔關平銀三百五十六萬八千四百八十二兩較上年同季增入銀八十一萬二千六百三十一兩洋商入口稅增銀三十七萬六千一百二十七兩華商入口稅增銀六萬二千五百七十六兩洋商出口稅增銀十四萬一千九百十七兩華商出口稅增銀六萬四百零八兩進口半稅洋商方面減銀二萬六千三百四十八兩華商方面增銀四萬八千三百三十八兩船鈔一項洋商方面增銀七萬四千四百零二兩華商方面減銀五千二百十三兩各口岸入稅較一九一八年同季多見增加惟長沙減一萬一千九百六十四兩岳州減一萬三千二百九十八兩甯波減一萬三千二百九十八兩琿春龍口九龍江門龍州思茅騰越收數均微減是季各口岸收入總數共關平銀一千二百十一萬七千二百九十四兩較上年同季增入銀三百零八萬一百零三兩 
[近五月來日本在華商業紀]  
　　字林報云下列之表係某投稿人所惠贈者依據海關報告編爲詳表以比較數月前抵制日貨之勢力日貨進口之額起落頗奇其中或半因天時之關係如六月間絨繩銷場停滯此爲人所易知者但五月與六月之氣候雖殊絨繩何致由一百八十件而降於○又何以八月復有一百三十一件之輸入再七月間陰雨頗甚然日本傘是月輸入僅一萬一千八百八十件若在五月則有三十四萬三千五百件焉觀此似又非天時之關係也蔴袋恢復最多但較諸抵制前之數相差尙遠棉紗疋頭衣着之類恢復最緩火柴一物華人雖優爲之然日製火柴輸入復多此亦可怪之事就全部言之六月份爲抵制最盛時代此後日人貿易漸有恢復之象但若謂抵制現已過去則不可也 
　　一九一九年抵制中日貨進口表 
　　五月六月七月 
　　絨繩一八○無二四 
　　棉紗一二七七○　三○九九　二六九六 
　　紙一二一○九七　七九五六　三三六八 
　　布疋八六六九八一　三五五五八五　二三六七九四 
　　傘三四三五○○　四九○六七　一一八八○ 
　　蔴袋一三七八四一六　四七四二一○　三三○○○ 
　　衣着三三三一八六　一二六九六　一九六六七 
　　火柴八九八五七五　一一五四○八　一六四二八三 
　　八月九月 
　　絨繩一三一　一○八 
　　棉紗三三八○　三九四九 
　　紙四五○九　七四五○ 
　　布疋一四三七九八　一六六七七○ 
　　傘六一二一　六四八○ 
　　蔴袋五四一○○　四五五八六七 
　　衣着二五二五　一六三四二 
　　火柴一二二七三三　二六八六五八 
　　以上所列諸數衣着爲打火柴爲梱餘均爲件 
　　向來煤之進口日煤多於華煤今則完全更易此乃最可注意者一九一八年上半載進口日煤較諸華煤兩倍有奇一九一九年上半載日煤猶多三萬六千噸但在九月底以前三個月内則華煤較日煤多八萬九千噸此項華煤從何處運來現尙未悉是否夾有日人所辦中國煤鑛之煤如佑尼于律師前在南京上游所見者現亦無從知之但一般用煤者可注意於此以見華煤可以運至上海運費較從日本來者爲廉而煤價亦不當如現價之奇昻也茲錄中日煤進口表於下 
　　國名時期噸數 
　　日本一九一八年上半載五三二.八四四 
　　中國又二一九.六二四 
　　日本一九一九年上半載三一八.五八一 
　　中國又二八二.三一八 
　　中國一九一九年七八九三月二二一.○七八 
　　日本又二一三二.六一九 
　　日煤包括山東與滿洲運來之煤而言此兩處煤鑛雖非日人所有然係日人管理 
　　比較英日貨進口之數英仍較日爲强九月間英貨輸入各品如疋頭棉毛織品及五金之類不及八月間之多日本疋頭與五金之輸入固較前略多但其棉毛織品則較八月減少三萬碼矣茲將今年九月份英日輸入上海之主要貨品列表於下 
　　國名疋頭棉毛織品衣着 
　　英四七五八八四疋　二三四一六○碼　六八四七四打 
　　日一六六七七○疋　六八三八八碼　一六三四二打 
　　國名五金機器 
　　英二八九四三件關銀五五五八五兩 
　　日一八三六九件關銀二二四○四兩 
　　以言航業英人來滬航業日見興盛而日人來滬航業則日形低落英國在戰中喪失商船五百萬餘噸而日本則毫無損失英商船在戰中擔任運兵等事而日船則無何等之責任然日船竟未能博取外國商人之歡迎其故當可爲日人所深長思矣茲將今年七月份上海航業紀錄列表於下凡帆船與小火輪槪不列入 
　　英船五八三.二二二噸日船三九九.七一一噸華船二九○.三六○噸他國船二三五.八三六噸 
[唐紹儀與西報代表之談話]  
　　上海泰晤士報云上海泰晤士報代表昨日往謁南方總代表唐紹儀談述和會事唐時正在調弄孫男女親啓鐵門以納代表唐初言其體育甚佳可望躋伍博士預期之高年繼乃述及正務謂章行嚴與其他代表秘書二人已啓程赴粤尙有數人亦將離滬貴州劉督軍之代表一二日内將至寗垣然後亦將赴粤章君不日且擬游於法國云唐述及借欵事後謂中國從未如今日　有錢如匯兌種種無處不佔便利中國今日如不能自振更待何時乎繼乃談及抵制日貨及高麗問題等事唐不發意見惟謂得閒將著韓史以餉世人唐對於所謂國際聯盟不甚介章蓋彼意此舉徒足鞏固大國之勢力而弱國之見侮於人則依然如故也代表問唐曷爲不參與歡送薩門斯君之宴會唐稱初本擬往後恐在席間會見王揖唐故遂未去蓋此時實不欲與王相晤也唐又就西南領袖之主張重述其對於中國將來和局之意見且望南方國會早得法定人數制定憲法昭示世界各國 
[留法儉學會歡送赴法學生]  
　　本埠留法儉學會昨日（二十九日）下午五時半假法工董局（即大自鳴鐘）開會送别第五批留法勤工儉學學生一百五十人到者有唐少川及其夫人曁上海華法敎育會張溥泉高博愛沈仲俊寰球學生會朱少屏上海學生聯合會程學愉江蘇省敎育會中華職業敎育社俞抗瀾前法國公使德麥丹法國領事德賚沛法工部局總辦勒藏特更法國商會總書記茀雷但法國桑改良會會長惟愛爾中法礦業事務所難格爾震旦學院院長亨利及留法學生等都二百餘人由張浦泉主席德麥丹高博愛唐少川朱少屏俞抗瀾程學愉諸君相繼演說散會後欵以茶點而散高君演說略謂留法儉學會係華法敎育會所辦上海方面實與巴黎北京等處聯絡其組織及經費均以留學諸君之會費爲基本故甚爲難得此後儉學書對於留法學生規定三月一考以别資格而重精神云云唐少川君演說略謂自費對於官費似較高尙而勤工儉學又與普通求學不同西洋各國半工半讀通行已久在中國尙在初行可見西洋之進化非中國所能及林肯嘗鋸木爲工以所得工資供其求學諸君須努力惜余年老如在青年亦將與諸君同行焉 
[全國各界聯合會之茶話會]  
　　全國各界聯合會昨日午後三時柬邀本埠各新聞記者及外埠各報駐滬特派員開茶話會與會者二十餘人馬駿主席起述今日茶話會之宗旨即請劉青揚報告全國各界聯合會組織之經過及對於時局所負之責任據云各省代表到者已有五省其餘函電知照代表已經首途者亦復不少原擬陽曆十一月十一日開成立會就現勢推測或當提早成立因分赴各省各埠之代表不日即可來滬也尙望在座諸君指謬匡助云云次劉振羣詳述各界聯合係應時世之要求凡我國人均有其責并將發起該會之情形逐一陳說極爲詳盡旋由吳鐵城張東蓀鄭告然温立吳永生康寄遥沈卓吾朱賡石程孝福孫鏡亞馬方正先後各有意見發表末由主席稱謝而散 
[上海各界聯合會通函]  
　　上海各界聯合會昨致各團體通函云逕啓者本會之組織期在集合各地學商農工報各界平民團體以成一地方民意之總匯進而爲全國民意之總匯庶對外足爲全國眞正民意之表示對内足以申張共和國民之職權所以謀自决者卽所以自助凡在國人具有同情第茲事體大務必同心戮力循名核實在一地方之各界聯合會卽必舉該地之學商農工報各界正當團體而悉數加入在全國之各界聯合會卽必舉各省各地之各界聯合會而悉數加入所謂衆擎則易舉衆志乃成城絕對不能任一部分爲破釜之戰一部分作壁上之觀此事理之最易明者乃本會成立已久本埠各界團體已加入者固多尙遲疑者亦復不少並有每次籌備會及成立大會均曾推舉代表出席迄今猶遲遲未選出正式職員者此本會之所深引爲憾者也竊謂亡國痛苦同等關切即愛國觀念理無厚薄何嫌何疑尙復瞻顧本會志切救國不欲遺珠有憾用敢謹掬誠心再陳勸告務望本埠各界正當平民團體未加入者速行决定加入巳加入者速行選定職員蒞會共策進行再本會純粹以合羣救國爲宗旨對於解决時局應持何種主張悉本多數之意見爲審愼之考慮旣無爆烈性質亦無危險行動幸冀諒察無滋疑慮肅此順請公安 
[山東路商界聯合會紀事]  
　　前日下午七時山東路商界聯合會在金隆街美倫里會所開第二次職員會到者十九人由副會長嚴思盈主席報告正會長徐時隆委派代表余震巽賃定會所之經過次由幹事長鄭鷓鴣報告各路商界總聯合會選舉總董及副董事經過情形復由余震巽報告總會前日開董事提議租賃會所向各路聯合總會籌備開辦經費一節各路出席者一律擔任認繳特别捐一次本路旣已加入亦應一律進行故當場承認十元全體贊成通過又提議本路成立伊始需款甚殷前收捐欵所餘無多亟宜　向本路會員催繳會費以資周轉張文濤謂須先發傳單報告本會員前次出入各欵之清賬并經過之情形及繳費之手續再行收取陳聯奎提議收費辦法可照選舉人名册爲標準由本所職員帶同辦事員童理章按照分段收取鄭鷓鴣謂張陳二君提議兩種辦法均宜表决全體通過又提議本會開辦費尙無着手可仿照總會辦法由各會員捐特費一次衆贊成當場認捐者徐時隆十元錢龍章五元余震巽五元閔望之五元姚國勳五元嚴思盈五元陳聯奎五元金介眉五元馮梓祥五元鄭鷓鴣五元張文濤二元又黄惠任特别捐助元年六釐公債票一百元計洋一百五十二元尙有未到會者議由辦事員童理璋通知本路會員補助數目多少聽便此款議定十一月七號前一律繳齊直送會計員嚴永安出收條爲憑至擬設義務夜校一節現因會所餘屋無多一俟另有校址開辦至十時許始散會 
[學生總會之通告]  
　　學生聯合會總會昨發各省通告云敬啓者抵制劣貨爲全國國民之公意數月以來各地同志均能奮厲進行無任欽佩乃一般無恥商人猶復陽奉陰違良心喪盡殊堪痛恨倘此次不能澈底則五分鐘之笑柄竟成鐵案而吾國人格毫無存在之餘地第此事純出良心主張長此舉生商人日處衝突仇視之地位亦非持久之辦法本會近見本埠商帮協會及報關公所各團體似均有不能堅守成約之勢特於陽曆十月十七日會同上海學生聯合會假一品香旅館邀請該商帮協會報關公所及其他商界團體各董事職員開茶話會協商維持辦法當日結果决定由商學各團體各推出代表數人另組一抵制劣貨維持會共同妥訂規章互相策勵刻正根據此項决議着手進行尙望尊處亦即仿此辦法俾學商兩界各抒天良和衷共濟以減少意外衝突前途幸甚大局幸甚謹此通告 
[河南旅滬學會之迎送會]  
　　二十六日午後一時河南旅滬學會在事務所歡送留學歐美諸君并歡迎馬少卿君會員到者甚多首由總幹事張逹生報告開會宗旨略謂本日河南旅滬學會開特别大會係根據本會全體會員之誠意歡送張劍波諸君等九人赴法勤工儉學馮芝生安石如牛實甫諸君等赴美游學並歡迎馬少卿先生張君等抱堅决之志願爲難爲之苦學馮君等銳志深造負笈遠游少卿先生功在民國尤重公益本會皆極表欽佩用特開會送迎送迎之舉本應分期專辦但本會會員皆身列學籍非星期不能出校而張君行期在月之三十一日馮君等亦必於來月八號登輪爲時甚促少卿先生且巳到滬數日本會多數會員更欲急瞻風采故不得不同時並舉然聚赴美赴法過滬及在滬者之豫省先生學子於一堂亦未始非一時難遇之機至本會創設伊始招待簡慢諸多抱歉還祈諒之報告畢由閻彝銘起述歡送詞白和如述歡迎詞語皆扼要張劍波安石總幹事政謝並提議發行月刋組織編輯部赴美赴法諸君皆願負文字之責全體鼓掌四時撮影五時茗點而散 
[基督敎救國會會議紀]  
　　中華基督敎救國會昨晚七時半在老靶子路九十六號歐公館開第三次委辦正式會議出席者有胡宣明陳春生歐彬歐譚惠然杭海高拱元陳志遠崔潤生張英魂郭衛城梁初如鍾文川趙子謙馬文稀李耀邦等十五人禢良才因病缺席委辦長馬文稀主席崔潤生祈禱歐譚惠然女士欵衆茶點書記趙子謙宣讀前次會議紀錄全體贊成接納次由主席宣布本會一星期經過情形與前星期三晚之章程起草委員會以未足法定人數未開議後請衆討論會務陳春生撮議垷在應先討論章程鍾文川和議通過主席將廣州北京各處之基督徒救國團簡章分衆研究討論多時結果議决如下（一）定名本會定名爲中華基督敎救國會（二）宗旨本會以集合全國基督徒成人民團體遵奉基督敎義發揮團體之愛力智力財力從事布道興學正俗厚生擁護共和保衛國家爲宗旨（三）會員凡中華民國基督徒能遵行本會宗旨者不分男女均得爲會員如中外人士有贊成本會宗旨者亦得爲贊成員（四）入會者須經本會會員介紹評議部通過繼則主席以規定閉會時至而待議之事尙多請衆定可否延長時間否則本會議尊重規定開閉會分刻立當閉會陳春生提議應延長三十分全體和議通過後復討論本會通信處歐譚惠然提議應設在北四川路横浜橋北中華基督敎會全體贊成通過陳春生提議本會進行數事提倡布道興學慈善實業正俗等諸大端全體通過畢則由主席請張英魂禱告十點鐘閉會 
[旅滬湘議會議員反對賣礦]  
　　致廣東軍政府電廣東軍政府各總裁鈞鑒張敬堯擅將全湘鑛權密賣與英國銀公司代表葛蘭特定洋三千萬圓訂約二十條論鬻產則斷絕湘人生機論投資則延長西南戰禍論違鑛例則尤喪失國家主權湘人因懍危亡誓以死拒璜等言責所在除徑電英使絕對否認此項鑛約外特電懇鈞府嚴電北庭勒令張敬堯取銷該約并乞電告英使聲明此違法契約當然無效以維鑛權而全民命迫切陳詞無任翹企湘省議會議長彭兆璜議員袁海鵬劉明鏡黄本溥羅良幹吳靜等叩感 
　　致北京英公使電北京大英使館朱爾典公使台鑒張敬堯擅將全湘鑛權密賣與貴國銀公司代表葛蘭特定洋三千萬元締約二十條斵喪湘人命脈敝會絕對否認葛如受朦進行將來受損湘人毫不負責幸仰貴公使主張公理特電懇即飭葛取銷該約至禱湘省議會議長彭兆璜副議長李永瀚廖燮等同叩勘 
[湖南善後協會請撤張敬堯呈文（再）（續）]  
　　政府果猶以禍湘爲未足不顧湘民塗炭必欲盡置之死地則已耳如尙以湘省備行省之一以湘民同爲國内之民安忍使刦後遺黎重罹鋒鏑竊以爲張督不去大局終無解决之日湘禍終無倖免之時又况駐湘北軍如吳師長佩孚馮旅長玉祥其積疑於張督亦已久矣即李師長奎元與張督同城亦嘗不直張之所爲常與裁制得道者多助失道者寡助倘湘南諸軍兵以義動順民所欲一鼓而下内合全湘之卒外糾兩粤之兵長沙一隅張督孤軍未可操勝算也而戰端旣開舉國雲擾我大總統總理素以和平爲口頭至是又何以與天下人以共見漢過不先咎將誰屬黄臺瓜盡抱蔓以歸民勞板蕩政府能辭其責焉乎優柔寡斷貽誤事機竊爲吾政府不取也今政府如欲和議之速成大局之早定誠宜早决先機任賢去惡母以小民爲可輕母以軍備爲可恃千丈之隄潰於蟻穴泰山之石穿於滴霤千人所指無疾而死併湖南三千萬人之怨毒積於張敬堯之一身且以怨張者怨政府而欲恃數萬無紀律不統一之軍隊以壓制湘民求長治久安之策豈政府之上策乎湘民舌敝唇焦再四呼籲實由火熱水深所迫决非南北黨派之爭即如吳師長佩孚駐衡一年有餘紀嚴政肅衆口一詞馮旅長玉祥駐紥常德保護商民羣資安睹李師長奎元駐軍省垣維持秩序裁制强暴凡茲事實皆載在報紙傳之口碑湘民具有天良誰無感覺詎能顚倒黑白淆亂是非本會爲不忍大局再見糜爛湘民再苦流離故敢重申去暴救民之旨爲政府求一弭兵息戰之圖示湘民之决心爲最後之請願伏望迅奮雷霆當機立斷即以明令撤免湘督張敬堯一職另簡賢能接任並將湘省善後撤兵事宜交繼任湘督妥爲辦理人心感戴豈惟全湘和局促成戰禍消弭實在乎此語曰勞民易與爲治政府苟能俯徇民意好惡與同必有起而廢棄前怨翊衛中央者否則人心一去大局立隳挺而走險急何能擇雖欲求民衆之附麗羣情之推戴必不可得也惟政府實圖利之謹呈 
[海容軍艦開駛赴黑]  
　　建威建安二軍艦及南京魚雷營挑選之兵士四十名送滬後原擬留於海軍司令部差遣茲因原駐司令部之陸戰隊内所抽隊士一大排已奉海軍部電令免予開差留滬候調着將選取來滬之兵士四十名送往黑龍江海軍司令部編制衛隊等因現值海容巡洋艦由滬赴黑即將兵士四十名交海容艦載送前往黑龍江聽候編制昨日海容軍艦已載兵開駛赴黑矣 
[海軍撙節費用之部令]  
　　海軍司令公署近奉海軍部訓令略謂現在中央財政奇絀本年預算各艦隊各機關請求追加公費槪難照辦應各力事撙節以資節流至所有本部部員由各艦隊各機關調用者本埠除給原有薪俸外槪不給予津貼如各該員係屬得力給予津貼者應由各該機關支給本部槪不分付合亟令行該總司令遵照即便轉令所屬艦隊並各機關一律遵照云云代理總司令參謀長何品璋奉令後卽轉行各艦隊司令一體遵照矣 
[報關公所定期清理產業賬]  
　　南北市報關公所評議部於昨發議事戰云謹啓者本公所成立於茲九載所置產業曁歷年出入賬目未得逐年完全造册報告茲訂於本月初十日下午二時在蓬萊路本公所開清查產業賬目事務並組織司月大會務請同業贺臨會議萬勿因他事却之自棄公權云云附提議案四條（評議部事務所暫設臨平里豐順公内）（一）檢查本公所產業契約請全體同業過目後保存處所（二）公舉查賬員四人（須熟悉賬務者）專查歷年經過賬務及檢點生財留底（三）選舉司年一家司月十二家（四）董事眷屬住居本公所同業承認否以上各條贊成請簽字施行 
[工商研究會近聞]  
　　中華工商研究會自於泗涇路增設辦事處以來尙未正式開會茲該處通告中各職員云逕啓者本會添設分辦事處於泗涇路洋廣公所樓上業於月之二十一日開辦所有關於本會一切進行事宜亟需借助羣公列席討論茲擬定於本星期五即陰曆初八日晚准八時在分辦事處候敎務祈發冗惠臨共商一切無任企幸 
[交易所之近訊]  
　　上海證劵物品交易所自奉部令批准開收第一期股欵後刻聞已在四川路愛多亞路轉角地方租定大洋房一所佔田三畝有零不日即將動工修理其營業細則及經紀人公會章程等項均在從事編訂積極進行 
[院派經濟調查員行將蒞滬]  
　　北京國務院委任吳宗美爲特派駐滬經濟調查員定於日内由京束裝就道不日即可蒞滬組設辦公機關 
[運輸銅元憑照騐放之廳令]  
　　江蘇財政廳通令各釐稅局所云案奉省長公署第四二三二號令開案查南京造幣分廠代江西財政廳曁平市官錢局鼓鑄銅元當經派委孫蔭張殿坤葉樹淮陳時泌等四員隨時押運安徽毫縣河南歸德及山東濟南等處并於護照内註明騐收數目呈報在案近聞運輸銅元經過各關卡局所時并不愼重查騐甚至無人過問實屬疏忽合行令仰谬廳長通令所屬遵照凡運輸銅元務須憑照騐放查明數目隨時呈報以備查考運輸總額此令等因奉此合亟轉令該所長遵照 
 
 
 

Page 11

 
 
[殖邊銀行生財將次拍賣]  
　　英商亞自拉漢在公共公廨呈訴本埠殖邊銀行不付鈔票洋五千元一案　晨由廨復訊被告該行正副行長徐畿亭王文典並其代表律師均不到堂據原告代表律師海思格氏上堂譯訴本案奉諭將該銀行房屋　封迄已數月應請給諭啓封將生財等物拍賣抵償云云繼由英商哈同氏之代表律師哈華托投稱殖邊銀行房屋係哈同氏之產被欠房租六個月計銀二千六百餘兩本月十五號敝律師曾經投案請追奉斷着被告還銀延不清理今海律師請求啓封一層深表同情查該銀行與原告所訂租屋合同載明房屋如有糾葛根據英國普通法律惟租界内房主對於租戸係優先債權母庸申辯請求即日將殖邊房屋啓封一應生財由公堂派捕車送呌貨行訂期拍賣得價歸償租金並請飭令於十一月一號將屋出清交還房主以便另行召租免受意外損失等語俞襄讞核供商之英卓副領事判准給諭將殖邊兩行房屋啓封生財拍賣復候再核　 
[通崇海同鄉籌備建造會館]  
　　通崇海旅滬同鄉前假南市毛家弄紗布公所組織事務所專爲維持旅滬諸同鄉舉辦慈善事業已開成立大會經紀前報茲聞發起諸人因通崇海旅滬同鄉政商學及苦力工人不下十萬餘人均散居各處各謀生計且有苦力之人受人侮辱寃抑無伸染病者旣無醫藥費用又無養病地點一旦身故更乏衣棺殯殮抛入荒塜歷年以來耳聞目見者頗多故由該同鄉毛鳳池彭桂年許蓉芳等助資發起購地建造會館及丙舍義塜等俾受寃者得有團體維護之貧病　得有會館施醫給藥並設病院留養之死亡者得有丙舍寄櫬及義塜安埋之冀逹完全爲善之目的前日特在事務所内開籌備會同鄉各界人士到者八十餘人公推茅彙如爲臨時主席演說同鄉之旅滬經營者人數日衆向無團體會館實爲缺點遂議决設立籌備機關於沙布公所定名爲通崇海會館籌備事務所推定黄任生爲文牘員張錫齋朱錦城侯辛權王桂芳張魯全朱福元彭壽昌爲通屬臨時幹事員黄秀齋杜少如黄揆百吳竹笙爲崇屬臨時幹事員茅彙如劉亮卿倪哲成孫仲康爲海屬臨時幹事員現聞已購定西門外盧家灣附近基地十餘畝爲建築會館之基歴須待特别捐欵募有成數方可繪圖興工云 
[澱山湖中米船被刦]  
　　崑山青浦交界之澱山湖爲内河船隻來滬必經之道該湖港面寛闊盜匪充斥每届冬令航行者皆有戒心茲有蘇州三豐米行之貨船兩艘船戸一名張兆寶一名張桂生裝米三百餘石駛滬歸嚴少泉張志明兩米客售賣舊曆初三晚經過該處忽來盜船五艘盜匪三四十人手執洋槍火砲攔住過船肆刦去現洋衣服共值二百餘元及白米一百餘石被阻閱二小時之久當時有内河水警第二廳槍船三艘聞警趕至無奈寡不敵衆爲盜開槍傷斃兩警張兆寶等脫險昨日已開至上海報告嚴少泉及南帮公所飛函蘇地會商辦法 
[槍斃盜犯兩名]  
　　松滬護軍使署於昨槍决盜犯二名茲錄布告於下爲布告事案據淞滬警察廳呈解盤獲盜犯劉松泉胡子生蔡香云路寶金吳康强許鳳祥張阿桂施阿三李老二張寶生陳炳陳福生等十二名并手槍三支子彈四十五粒到署并據公共公廨來呈以該犯陳炳路寶金陳福生三名係舊曆去年十二月初十日夥刦公共租界西華德路俞金榮家案内共犯請予併案核辦前來當經發交軍法課傳集人證詳加研訊除該犯陳福生施阿三兩名己先後在押病斃應即母庸置議又劉松泉胡子生蔡香云吳康强許鳳祥張阿桂李老二張寶生等八名訊係犯强盜未遂罪只能照普通刑律科處徒刑應依盜匪案件適用法律劃一辦法第三條移付普通司法衙門辦理外提訊該犯陳炳據供舊曆去年十二月初十日晚間公共公廨西華德路俞金榮家被刦一案係由現獲之路寶金及在押病斃之陳福生與另案拘獲法辦之陳源海李歧福等夥同前往實行該犯事前同謀供給手槍事後分贓並供認舊曆去年十二月間與在押病斃之陳福生及在逃之蔣姓同謀圖刦蕩口鎭某姓家輾轉糾約現獲之路寶金劉松泉胡子生蔡香云吳康强許鳳祥張阿桂李老二張寶生及在押病斃之施阿三等十人囑令前往實行該犯陳福生則在滬守候分贓議定後由該犯等發給手槍三支子彈四十五粒交劉松泉携帶選派胡子生　任指揮率同路寶金等於舊曆十二月十四日附搭平江小輪啓程前往不料路寶金等十人上輪之後即被警查獲並搜出手槍子彈解經警廳訊悉前情派警將該犯及陳福生先後拘獲又路寶金供認舊曆去年十二月初十日夥同在押病斃之陳福生及另案拘獲法辦之陳源海李歧福等持槍侵人公共租界西華德路俞金榮家搶刦得贓一次又於舊曆去年十二月十四日聽從在逃之蔣姓及現獲之陳炳等糾約夥同劉松泉等附搭平江小輪前往蕩口鎭圖刦某姓人家不料上輪之後被警查獲各等情不諱此案該犯陳炳於夥刦俞金榮家一案事前同謀事後分贓自應以刑律等三百七十三條第一二兩欵之强盜罪論路寶金夥衆侵入俞金榮家行刦得贓係搆成刑律第三百七十三條第一二兩欵之强盜罪均應照懲治盜匪法第二條之規定一併判處死刑又陳炳同謀糾集多衆發給手槍主使行刦蕩口鎭民居未成路寶金聽糾夥衆圖刦蕩口鎭民居中途被獲亦均搆成刑律第三百七十三條第一二兩欵之未遂罪應分别輕重併科徒刑仍照刑律總則第二十三條之規定執行死刑不執行他刑茲飭提該犯陳炳路寶金二名騐明正身依照軍法執行槍决以昭炯戒爲此在告軍民人等一體知悉此布 
[電車碾斷崗警足骨]  
　　南市第一區警察署第四崗（紅十字會南市醫院前）警察山東人張雲生前日傍晚時在守望地點站崗身披雨衣肩負洋槍鵠立馬路中心適有華商七號路牌與五號路牌兩電車各帶拖車由南北兩方馳來經行該處時兩車交接該崗警呆立軌道内並不讓開迨由鄰處守望之五號崗警見已危險急行招手迫令往南之電車上第三十六號司機人季福廷趕緊停機不料該司機未經注意致該警所負之洋槍觸及車上以致跌仆其左脚伸入軌道中其時車已向前駛去爲拖車擦及其脚踝受傷骨折當時兩車相繼停駛由司機賣票等人代爲救護但見該警巳受重傷暈絕於地血出甚多當由查票員等將其車送新普育堂醫治後經該鄰崗警察將肇事之司機人季福廷並五十七號司機人余春山兩名帶入該署由趙署長問明申解警廳訊究一面由趙署長偕同羅巡官前往新普育堂將張警之傷勢看明後據情詳報徐廳長核示聞張警到該堂經醫生醫治後因其踝骨已經折斷惟有將廢脚截去然後醫治聞張警年祇二十二歲家有父母妻子當日該警先派在十六舖火場彈壓至四時回署晚膳後至六時出勤站崗因其精神勞頓致遭此禍云 
[荒地上發現受傷男屍]  
　　楊樹浦八埭頭後面荒地上昨日清晨忽發現被人謀斃之無名男屍一具死者年約二十餘歲身穿　色舊洋布長衫兩足一穿皮鞋一着布履後垂髮辫形似江淮之人頭部已被劈開耳上亦有刀傷數處兩手右偏被害之時似尙在扣紐巡街捕查見立即報告捕頭飭令中西包探馳往察勘一週將屍舁入斐倫路騐屍所候今晨禀請公廨中西官相騐 
[湖北鍾祥縣報告災况]  
　　本埠湖北義賑會接鍾祥縣來函云今年入夏以來霪雨爲災襄河水勢驤漲爲近今數十年所未見該堤歲久失修兼之對岸沙洲逐年淤生水勢暴漲愈蹙愈急以致内外兩道月堤同時冲潰所幸時在白晝堤内居民逃避急流登屋緣樹尙速是以淹斃人口僅五十一名嗣經鍾祥縣督船派警冒險救護由樹杪屋頂救出全活者二千餘名而荆門縣屬之沙陽亦經救起災民多名至淹没地方爲數甚多其先受災害者以鍾屬之松壽鹿牌等區爲早而松壽區内之姚家營團正當頂衝田產屋宇沉没無遺受災情形尤爲慘劇復查鍾屬被災地方共一十五團災戸三千五百五十三戸災民一萬四千四百九十三名所有被災各戸屋宇田地均已淹没災民失業生計窘迫出外逃生者有之其尙未出外者暫就堤上搭蓋草棚以延殘喘將來入冬以後饑寒交迫祇有奄奄待斃己耳 
[寰球學生會演說預誌]  
　　寰球中國學生會定於十一月一日（禮拜六）午後七時請張東蓀君演說（社會主義與中國）張君研究社會主義有年其（學說）（主張）均切於現代之社會此次演講必有新頴之思想以供吾人之研究也 
[學校消息兩則]  
　　務本女中學西門務本女中學校學生分會因平民敎育爲當今之急務故於校内設立義務學校招集男女學生六十人（男生六歲至十歲女生六歲至二十歲）授以國文算術其時間在下午四時一刻至六時一刻由嚴蔚然主任業於二十四號招考報名人數頗形踴躍不到三日己逹六十之外現定於十一月一號開學並請該校教職員演說云 
　　青年會夜校青年會商業夜校學生分會所設之國民義務學校在閘北滿洲路三畏里十三號今因自十月一日起專辦日校該分會議决願於夜間將該校校址租讓與公益團體開辦夜校如有願辦者可至該分會接洽云 
[商界救國宣講團宣講記]  
　　十月二十七日晚間八仙橋商界少年救國宣講團在勸業塲前舉行第七十四次遊行宣講首由董伯堃講五分鐘熱度次姚十箴講救國爲人人應負之責王逸公張俠心講普及敎育及懲導奸商應速自覺繼而劉樵仙何福春二君對講作救國者與賣國者之判辯一問一答淋漓痛快末爲陳良才講奸商謀利之狡計將奸商黑幕盡行揭穿聽者百五十餘人當塲有汪廣衡等照料一切秩序甚佳 
[鄰省敎育界參觀第二師範]  
　　尙文路省立第二師範及附屬一二部學校屢有鄰省敎育界夾滬參觀己誌前報昨上午有北京高等師範敎員程柏如江西第三師範教員彭百庭率領學生三十人及該校附屬主任曾省吾高等小學校長張植眞江西模範小學敎員葛開晋等敎員學生三十五人先後偕至該校參觀由兩校主事引入待賓室叙談接洽復同至各級課室成績室逐一瀏覽歷一時之久始各興辭而别 
[松江旅滬同鄉秋季大會紀]  
　　松江旅滬同人於本月二十六日假座三馬路申報館三層樓上開秋季全體大會到者甚衆十時由吳叔厘君報告開會宗旨及經過一切情形次討論本鄉清查公欵及履和襪廠風潮事畢乃改選職員正會長張藴和君副會長吳叔厘君均連任幹事改選李君啟賢書記改選宋君鏡澄會計改選姜君頌賢至十二時攝影後往法界鴻運樓叙餐散會時已五下鐘矣 
[紗業公會複選會長揭曉]  
　　三馬路美仁男紗業公會正副會長期滿更選等情己紀前報昨日下午全體到場在公會舉行複選開筒後聞蘭亭得十三票應繼續當選正會長賈玉田十二票陸竹坪六票當選副會長經此複選手續决定不再更改矣 
[麩皮公會上半年之銷數]  
　　南市麩皮公會於日前舉行　週紀念更選職員並將逐年銷數核計總數比較盛衰茲將本年上半年銷數揭出計共大包三十一萬二千五百九十九包小包三十九萬九千七百七十包較諸上年多十之三四 
[基督敎徒組織營業公司]  
　　上海中國基督敎徒因鑒於滬上商業雖日漸進行而道德則日見堕落爰在本埠設立營業公司專做進出口五金雜貨儀器書籍電器西藥印刷廣告法學等類一以誠實無欺爲主所以維持道德也現己設立辦事處於河南路景興里六百七十九號己於九月一日正式成立 
[萃秀堂菊花會預紀]  
　　邑廟豫園油荳餅業公所萃秀堂向例於重九節大啓園門任人游覽堂中設備音樂敬神入晚並設席宴會與會者爲豆業同行並柬請涉船號商曁寓滬油荳餅客商園中各廳均有陳設仰山堂中滿列菊花以助清興今年定初八初九舉行兩日届時聯袂往觀者想必不少也 
[開利洋行之營業]  
　　開利洋行乃義商開來西經理皮多納副之洞庭朱鑑塘之胞弟靄堂爲買辦創辦以來商界頗歡迎現在除絲茶米糧什貨出口外外洋進口各貨均可預定凡商界欲交易者盍與朱靄堂君接洽焉 
[南車站另建煤台水櫃]  
　　滬杭甬鐵路上海南車站從前所建之煤台水櫃因歷久損壞現由機務總管咨請工程師於該站機車房附近空地另建煤台水櫃各一座經工程師飭令該管工程人員勘估繪就圖樣業由總工程師呈請局長核准己於昨日（二十九）興工建築約須三四個月竣工 
[定期開濬閘港河道]  
　　浦東閘港河道自新場到魯家滙一段計程二十餘里由士紳提議開濬曾誌本報茲悉此事刻經南滙縣知事核准委任王用霖秦亮臣二君爲河工董事業己設局籌辦定於陰曆本月二十五日开挑 
[警察預防南北二帮之决鬭]  
　　斜徐路裏日暉橋地方與法租界毘連中隔一水自舊曆上月二十七日以來有南北二帮好勇門狼之人迭在該處挾仇等釁每夜七時以後各聚羽黨百餘人持刀械鐵斧訂約决門後經該管軍警訪聞派隊往查等情曾見報端茲查此事啓釁原因緣有充當工巡捐局巡查員之劉長瑞辛得林及侯趙二姓等在龍華路南洋中學校附近股開脚踏車行有住居法租界姚家浜之王紀生徐阿弟趙阿發趙阿毛等屢次租乘車輛不給車租嗣因索欠口角由開車行之趙姓與王紀生徐阿弟等扭毆一次後王徐訴知同族王三郎於上月二十七夜糾合數十人各將鐵斧暗藏身畔越入華界斜徐路之久成絲廠附近將閘車行之辛得林砍去有耳一隻並傷及頭額等處又將侯姓之左膀並腰背等處砍傷該處並無崗警各兇匪一併逃回法租界受傷之辛侯二人後由警察趕來舁送新普育堂醫治聞因流血過多恐有性命之虞旋爲劉長瑞偵悉各兇手皆係王三郎糾來因此亦糾羽黨百餘人各備手槍鐵尺刀棍等械先集於劉之家内訂約上月三十夜仍在日暉橋地方决一勝負是日適爲二區警署訪聞急派長警往拿至劉家果見羽黨甚衆分投散去以故未擾禍端後又展約本月初三夜八時决門又爲軍隊驅散茲由二區杜署長查悉若輩所約鬭毆地點指定華界而王三郎等居於法租界如果越入華界則華法交界之潘家木橋及吕班路橋爲必由之路祗須在橋梁間阻斷交通可使二帮不致肇禍故於昨日函致法捕房派捕守於橋梁遇有結隊經過者即行拿究一而亦派巡警嚴查究辦矣 
[肉業公產契據存案之縣批]  
　　鮮肉業滬帮香雪堂公所昔年置有本色公產田畝所有單契等據恐同業保留不妥連署具呈縣公署請求存案保存給示勒石以維永久茲經沈知事發出批示二則照錄如下 
　　曹基昶顧案霖等呈爲遵將滬帮香雪堂單諭永遠儲案保存請照准給示勒石由呈繳滬帮肉業公產田單印諭契據核與清單相符業經存案給示永遠不准領出抵賣着知照此批清單與用單等件併存曹基昶另呈附 
　　滬帮肉業代表唐立成呈爲聲明吊單存案永禁盜抵盜賣由瓊據曹基昶顧聚霖等呈繳滬帮肉業公產田單三紙又串紙官契一套騐契紙一紙計二十八保十六圖表字圩單地六畝七分四釐五毫並印諭一紙騐契紙一紙計二十五保五圖得字圩單田一畝五分九釐四毫共計八畝三分三釐九毫業經存案給示永遠不准領出扺賣除縣示函送上海縣商會轉給外着知照此批 
[源順花行倒閉後之賬欵糾葛]  
　　公共租界四川路源順花行倒欠商業銀行滙通錢莊及董華卿孫孟鈞劉搢三李玉山等各戸往來押欵等項銀二十萬餘兩經債權人控由公共公廨將該花行股東兼經理宣曉帆胡賡庭傳案訊押等情曾見前報茲悉該花行漢口尙有同興祥分號自滬上總行倒閉後分號因連帶關係亦已倒閉宣本總行經理胡係分號經理自滬漢兩處營業失敗後宣胡二人互相踒過故經理與經理間又發生賬欵糾葛宣己延律師在公廨起訴前日下午由廨傳集各債權者將宣胡二人從押所提案併訊首由宣之律師陳明控胡案情畢即請求諭派英公館買辦爲本案理賬昌胡之代表律師稱理賬一席應派商會或公廨理賬員擔任對於宣之律師請求予以反對而各債權人之律師亦以責成商會理賬爲合法經俞奠孫襄讞與英包副領事會商之下原諭檢卷函送總商會將本案源順同興祥所有與原告往來賬目查明見復並函致漢口商會恊助上海總商會辦理 
[抵欵提保人訊追]  
　　賚　律師投法公廨控稱今年二月間有王新記殷復記兩人至敝律師寫字房稱因有急需願將某圖内之田單一紙抵借銀四百五十兩當由敝律師代至某敎會抵銀四百五十兩交與王殷兩人立有憑據並由王梅公爲轉保人担負完全責任詎届期不贖王等避匿不面故由敝律師稟明公堂奉諭着令登報十四天限於期内着王等到來具領如逾期不到缺席判决在案現因逾限仍未投案請求准予缺席判决且敝律師前曾函致轉保人王梅公令其速來料理亦置之不理故請另提保人到案訊追中西官判准予提保人王梅公等到案訊追 
[請追成衣舖欠欵]  
　　大裕福記綢緞店主昨延賚美律師投法公堂控成衣舖季春和前與原告交易綢緞共欠洋七百八十九元有零逃逸今在途遇見扭案請追詰之季供商人前有鐵車兩輛抵與原告處照商人核算祗虧欠三百餘元今有摺子可證現在家中請求限期交案原告稱被告雖有鐵車兩輛取來暫寄未久即被取去一輛尙有一輛係空殼不能應用今有賬簿可證呈鑒中西官判季還押聽候派探帶至家中將摺子交案再行核辦 
[被告交保候訊]  
　　瞽者石潤夫在公共公廨呈訴徐生棠不理欠銀一千四百五十餘兩又顏景秀控郭庭生吳德洲吞没寄存現洋鈔票三百元等案昨晨由廨淮飭管理傳提事宜之中西探捕將被告等傳至公共公堂稟奉中西官諭令分别交保過堂候訊 
[南滙地保拘獲命案關係人]  
　　浦東南滙縣北蔡鎭設攤賣青菜之莫阿八秦阿妹二人於舊曆八月十七日與該處鄉民唐木林因賭博起寡互相扭毆當經旁人勸散不料唐歸家後至前晚身死唐妻某氏即以其夫被毆致斃等詞至南滙縣公署請騐並請提兇訊辦莫阿八秦阿妹得悉後即行逃逸該公署乃勒令該處二十保十四圖地保周順堂二十保二十四圖地保潘茂嘉等將莫秦二人交案經該地保等至莫秦家中偵查無着遂來申緝拿昨在大東門外大碼頭某水菓行門口將莫秦拘獲指交巡警押送一區警署轉送地方檢廳經沈檢察官提案研訊周潘兩保投訴前情要求交給帶回南滙縣公署歸案訊懲質之莫秦兩人堅稱實遭伊等索詐問官得供判將莫阿八秦阿妹分辊收押周癩堂潘茂嘉二地保着回去取正式公文呈案方可將莫秦等帶去訊究 
[齊新洲劉阿桑遞解回籍]  
　　松滬護軍使署有應行遞解回籍之齊新洲劉阿桑等二名於昨日派撥兵士押送上海縣公署飭即照章遞回原籍 
[源和花廠失愼三紀]  
　　閘北胡家木橋五區三分所附近源和花廠保險起火焚斃揀花女工馬錢氏鄔楊氏兩口延燒隣居祥源花廠董丕記石作等情己兩誌前報昨由董丕記石作主董丕振具呈淞滬警廳聲稱起火之源和花廠主沈灜洲保有火險三千兩查其内容存貨僅有汕花數包值價無幾頗爲可疑民被害損失約千餘金應請澈查嚴懲以保公安等情當經司法科諭令退去聽候偵查核辦 
[浦東翁家灣之火警]  
　　浦東洋涇鎭迤東五里許翁家灣鄉民沈海全家於前晚十一時柴堆失火延及房屋火光燭天適三區二分駐所巡長謝玉册帶班巡邏經過當即恊同鄉民灌救撲滅計焚燬房屋五間損失二千餘金事後報告王警佐飭查起火原因再行核辦 
[冒騙絲襪禁押半年]  
　　廣東路永泰昌洋貨號指控本邑人喬阿二私刊江西路十二號門牌義盛長號圖章卆寫字條騙取絲襪五打等情昨由捕房將喬拘解公共公堂請究即據永泰昌號夥陳清泉投訴被告於本月二十五號用義盛長圖章之字條騙去絲襪三打又於二十八號復將前次字條冐騙絲襪兩打得以察悉冐騙報捕拘案請究並據中西包探投譤將被告拘獲情形訊之喬阿二供稱因貧出此下策求宥中西官核供以喬冐騙屬實判押西牢半年示儆起案贓物交原告具領 
[鉛餅騙取金飾之敗露]  
　　前日傍晚時有周萬祥手持鉛餅三包僞充銀圓三百元至小東門内東來信金店購買四兩重之金镯二副又金押髮二隻 
金戒三隻該店夥高松生與學徒胡辑生等與之接談周即將鉛餅三包置於櫃上正在論價間周欲將金飾取去令内眷觀視以此三包銀洋作押高等聲稱將洋作抵則可惟必須啓封點視周知事不妙即棄鉛餅逃逸高等在後追趕周情急避在陸家宅老虎灶煤屑堆中由十四崗巡警蕭晋公等帮同查獲立送一區二分署經王清和警佐提案研訊高胡投訴前情並　鉛餅三百枚又未遭被騙之金鐲一副一併呈案作證質之周供紹興人失業已久現住十六舖長寗客棧今日之事實受友人胡姓之愚自知不合求宥王警佐得供命將人證併送檢察廳訊辦 
[老嫗混兌僞銀幣之薄懲]  
　　寗波老嫗華張氏前日下午將僞銀幣一元持向虹口北四三路一號門牌又興烟紙店蚋混兌經櫃夥羅近良察破喚到六百三十二號巡街華捕將氏及僞幣一併帶回捕房轉送公共公廨押至昨晨由官媒解案請究先由包探侯阿寳上堂廩明該氏拘入捕房情形將眞假銀幣各一元呈察次由原告羅近良偕證學徒胡盛財分别投訴被告混兌僞幣狀熊並稱被告於近數天已被混兌去數元等語詰據華張氏供住居虹口三元宫左近所兌之洋係向人借來不知是假云云張襄讞與英包副領事核供磋商之下姑念被告年老從寛判押女所七天 
[婦人扭獲騙子]  
　　無錫人顧全福日前在新閘成都路以代荐帮傭爲由將婦人錢夏氏之姪女誘至香粉衖騙得金戒兩隻衣服數件逃匿虹口海寗路昨被夏氏尋見向索騙物不還扭交包探奚德安陸連奎將顧拘入捕房稟明捕頭押候解廨訊究 
[男婦供詞各執]  
　　常熟人温和尙前日扭妻王氏至閘北五區二分所控稱民妻前由原籍來滬帮傭久不歸家今偕胞兄温彩臣同來欲將妻領回詎妻不從請爲訊究當經牛署員質訊據王氏供稱本夫已故世前會與温和尙姘識又被帶來上海價賣與謝瑞寳爲妻茲復由其兄彩臣同來意圖讹詐云云牛署員以兩造供詞各執諭解司法科訊辦 
[虐待養媳之科罰]  
　　住居閘北王家宅之江北婦人吳陳氏前領馮姓之女名團子爲養媳係同鄉婦人項陳氏作伐前日項婦投五區二分所控吳陳氏凌虐養媳經牛署員傳到被告及團子解送司法科經段科員質訊之　　吳陳氏罰洋三元具結交保不准再有虐待情事違干　辦 
[聚賭牌九之科罰]  
　　廣東人黄玉棠關益堂張逹堂張阿允余瑞星梁俊德黄其晋唐桂良程福堂　士章楊明朱倫鄭合等前日在虹口北四川路青雲里四十號門牌總會内聚賭牌九抽頭漁利被該管捕房華探侯松山周耀庭偵知稟明捕頭與西探（使密司）（麥道）恊同前往將以上賭徒十三名連同賭其帶回捕房飭各有洋二十元保出昨經公共公堂中西官傳訊之下判到案者年罰十元與不　者之保洋悉數充公以儆賭具銷燬 
[浦東賭案一朿]  
　　浦東爛泥渡三區警署劉巡官於前昨兩夜在楊家宅地方查獲聚賭麻雀之張得勝等四名同時又在馬棚附近老虎灶内查獲聚賭紙牌之王五等四名又在同福里查獲賭犯吳大等四名又在高石橋茶館内查獲賭牌九之張林等五名一併解署經曾警正略詰一過分别判罰洋二元一元五角斥釋賭其一併銷燬 
[販賣鴉片罰三十元]  
　元　元粤人杜康前日身藏銅盒香港產鴉片烟膏十盒在虹口百老滙路被四百零七號華捕查出拘入捕房押至昨晨解送公共公堂經中西官訊據杜康供認烟膏係從香港販得乘輪來滬銷售若賫去一盒可賺錢四吊不諱堂上以被告不應販賫鴉片判罰洋三十元無力改押西牢一月烟膏送關焚燬 
[夾帶嗎啡之查獲]  
　　海關緝私隊華洋托巡前日上午在下海浦某公司輪船上查獲夾帶嗎啡數磅之日人一名當用電　通知水巡捕房將該日人拘解捕房押候轉解該國領事署訊辦嗎啡則帶回海關存儲候燬 
[汽車夫違章科罰]  
　　汽車夫高坤生前晚在南京路開駛三千零五十一號汽車不點尾燈被一百八十號印捕查見以其違章抄明號碼回訴捕頭請廨出單於昨由捕將高傳至公共公堂請究經中西官訊供不諱判高罰洋五元充公以儆 
[過犯摸竊鈔票之押儆]  
　　沈阿坤前日在廣東路摸竊俞根喜袋内鈔票洋十一元圖逃當被察悉喚捕追獲人贓帶入捕房昨解公共公堂經中西官訊知沈係過犯判押西牢一年期滿仍逐出租界 
[縣署批示二則]  
　　浙甌梓業公所業董白成道等呈爲重整行規起建公所請給示由呈悉查該業前次稟准行規係由同業二十五家連署蓋章今據稱改舉白成道爲總董是否公衆允治又稱重整行規是否將舊規重行修訂至捐資興建公所又未將公所地點及建設日期叙明來呈殊嫌含混仰再逐次明白聲叙由同業店作全體蓋章另呈核辦再總董名稱亦不適用改稱業董仰併遵照 
　　前充二十七保十三圖地保徐昶明呈爲仿造圖戮僞造方戰請求移請英公廨吊案檢騐由候傳案查訊核辦 
[誌謝]  
　　昨承商務印書館惠贈第十六卷第十號東方雜誌及第五卷第十號英文雜誌各一册又承銀行週報社贈一百二十二號銀行週報兩册卆此併謝 
來函 
[上海總商會來函]  
　　逕啓者本日各報本埠新聞登載本會預備爲盧督軍祝壽一則内云會長會同全體會董届時同往祝壽並贈以銀額雙座以誌紀念等語查本會並未製備銀額及邀同全體會董往杭祝壽之舉伏念盧督軍蒞滬多年夙尙儉德前年在軍使任内五十正壽地方人士懷念功德致送祝嘏之禮槪不收受現今升任浙督未聞有祝壽之舉本會似不應貿然作此預備有背軍使尙儉之風各報所登或係商界中人另有發起者此係個人交誼非可槪論也合亟奉告請煩更正爲荷 
[各路商界總聯合會來函]  
　　昨日貴報登載敝會認捐各路原稿漏去北福建路認捐洋十元用特專函聲明即希登入來函爲禱 
雜評二 
[殖邊滬行之結果（庸）]  
　　殖邊滬行房屋自經公堂因英商控追欠欵案内發封後迄今數月該行方面延不清理現已判决將生財拍賣償抵此殆殖邊滬行最後之結果乎生財拍賣房屋交還殖邊滬行之形跡旣已完全消滅握有該行存欵與鈔票之債權人今後清償之望益將斷絕在殖邊一方時至今日殆已抱定不理主義然代表債權人之催兌事務所乃亦任其不理所謂法律解决者遲之又久迄未實現近則併開會發電之手續亦久不舉行豈債權人已心灰意　不復作索逋之想乎鳴呼殖邊之結果 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係孫樸　先生手書 
常談 
[隨感錄] [  靈園]  
　　今之以人出身卑微爲品評者其見解實誤昔張邦彥官至太宰父嘗屬銀工或以爲誚邦彥羞之師白母母曰宰相家出銀工良足爲愧銀工家出宰相何足爲恥由彼數語可辨味矣 
　　前哲嘗謂此時男子多化婦人側行媚立好語巧笑乃得立於時不然則如水母目暇隨人浮沉都忘眉目方稱盛德想自古實己如斯耶爲之三歎 
　　或告余上海南京路有某商店玻窗中陳列呢帽一種初標售價二元無過問者繼乃加標一元爲三元不數日即售罄以是識近今一般人之好務虚榮崇名失實若依月前章行嚴先生演說所及某留學生在倫敦市店購一帽先授以價值十二先令者彼嫌稍賤店夥入而仍以此帽出則易價爲一幾尼購者不察也貿然付資而去則又可見好務虚榮崇名失實並通國民性類皆如是無怪耳食心盲不辨是非者之多誠可爲上海一般商人所利用倫敦市人所竊笑余實不能不引是爲感然偶憶及元人輟畊錄中載語杭民尙淫奢男子誠厚者十不二三婦人則多以口腹爲事不習女工至如日用飲膳帷尙新出而價貴者稍賤便鄙之縱欲買又恐貽笑鄰里則知薄俗頽風又非自今日始矣嗚呼將奈之何 
　　清初吳俗有三好門富弔牌吃河豚魚敬五通神雖士大夫不免阮葵生茶餘客話則稱後此縉紳又有三好爲窮烹飪狎優伶談骨董尙服飾事雀戰狎優伶此殆目前之吳俗乎相較而下亦無大差别但未識縉紳家尙多能談骨董否 
　　唐荆川曰僕閒居偶想宇宙間有二三絕可笑事甚至屠沽細人稍有一碗飯吃死後必有篇墓誌其逹官貴人略有些名目在世者死後必有部詩文　集如生而飲食死而棺槨之不可缺幸而所謂墓誌與文集者皆不久泯滅若盡存在世間即使以天地爲架子亦安頓不下矣倘悉付之祖龍手彼南山煤炭竹木盡當減價屠沽細人死後必有墓誌逹官貴人死後必有著刻獨未題及一般中間人物生前尙有若干頌揚千秋文字堪與比美豈當時尙不若今日風尙之完備乎誠安得起荆川於地下而一問之 
　　忙中事來隨手趕妥不敢稍緩時日蓋恐積累旣多便厭繁瑣趕即不順手不得當旣受人託不敢稍怠緩生恐誤人事在我固爲自身將來或須託人設想耳 
　　世人不知我終當求之自知修身治家身治而家理則必鄉閭漸知之行於鄉里鄉里得所則必四境漸知之行小化亦足以穫大用此能求之自知者也 
[蜀南鹽井談（上）] [  雲舫]  
　　蜀省自古以鹽業著於世居民業此者取鹽水於土坑中所用採鹽製鹽之具雖屬簡陋不完然業此者勤忍耐勞特逾常人故結果亦異常完美外人每視蜀人採鹽一事爲中國工程界絕無僅有之偉業良有以也蜀地鹽井多埋巨石下每　一井非費經年累月之功不能成事以非之深者多逹三千尺蜀人取厚鐵裏竹竿爲器以掘之然强半恃人力也野牛驢馬之屬則用以曳鹽水出自井中所得鹽水悉以灌諸竹管中以逹煮鹽缸内沿途多棚舍蓋建作曝鹽場也鹽非所在處多立起重機以爲標記機觸目皆是有高至百二十尺者頗類美國油井附近所見蜀人多於夜間燃煤氣以蒸藍水所燃煤氣光線至强燭照四圍雖距火燄數十武以外猶能披閱報章也 
　　蜀南（自流井）地方有鹽泉千四百八十泉深而水富此地採鹽事業極稱發逹至號爲中國產鹽之淵藪綜計一九一四年間自流井一隅出鹽至四三八二三五四石之多盡以分運各省作食鹽其數不可爲不巨矣該地所出之鹽可析爲兩種其類晶體者曰花鹽其成堅塊者曰塊鹽花鹽多以售諸負販作居民食鹽塊鹽則以運往遠方此鹽類之不同者也 
　　據里昂傳過會報告川省南部產鹽極富處每百六十方　（法國之尺度名合英一里之八分之五）中有鹽井三千至四千其能每日出鹽水百餘次者不下千井每一提洩可得鹽水重自二百至二百四十磅水之輕重視色之黄黑每千井能於三百日内出鹽水一五○○○○○○○基羅Kilos 
蜀地千百萬居民多恃鹽業爲生有就鹽井工作者有從事轉運者有擔任銷售者綜計蜀南自流井貢井等出鹽處不下有居民百萬朝夕就井旁工作析言之每方　有居民六千有奇云 
　　自流井位於蜀南瀘州之西北距長江八十英里環鎭皆小山紅沙石覆地殆遍天然一牧塲也所畜獸類專以工作各鹽井左右鎭中人烟稠密村落散處各方鹽井之多爲他地冠星羅碁布者盡鹽泉也鎭繁盛富戸頗多其得於商務上稱爲重要之位置者實以其鹽業也該地產天然煤氣甚富惟專以用作製鹽之要素蓋非此則監無由蒸化也鎭中各街市喧闐殊甚嘔啞之聲震於耳鼓入其市者則見大隊人馬載鹽而過更有輸運煤炭等物者往來道上絡繹弗絕野牛之屬成羣結隊魚貫入市重以工人呼號聲機輪軋軋聲相與混合勢如潮湧益令人獲睹蜀人工作之勞矣此種景象匪特於街市中爲數見不鮮即該地河流中亦莫不然載鹽之舟充塞河内水流爲之不通其從事轉輸之輩復高聲呼唱聲如鼎沸蜀人之六栗於鹽業者於斯已極矣 
 
[林野詩廬（即圖中之一小屋）]  
　　新大陸美景二十八 
　　美京有著名大詩家某氏嘗置木屋原野間周覽自然界諸現象以助其盡情描寫之功迨此詩人辭世去市人寳愛其遺物由西北市十六道街移置麓澗公園以表其傾仰戀慕之忱迄今游園者必往木屋前瞻視區區一棚舍竟與偉人遺跡等重美人士之崇拜大詩家正見其有愛美愛自然之情趣也然此詩人設無此長時期之潛心默會抱膝苦吟又安能以一時薄學少年之附和而僥倖成名耶（戌午三月）[  一之]  
常識 
[纖維雜談] [  君豪譯]  
　　纖維植物有益於人生良非鮮淺最著名者有亞廠棉花大麻黄麻四類爰分别述其槪况 
　　亞麻亞麻之精美者製細夏布爲一年生之植物高約二呎懸以藍色之花歐洲各部類多種植埃及印度所產亦夥取其乾莖浸諸水中破皮而得内部之纖維可製爲綫用以織布時先引裂爲絲後加以漂白敢精美之亞麻必須條分縷忻反是者則名之爲粗麻外科所用之藥布係以是類之軟質者爲之至用其充主要原料者如花綾耿甫列布結縷草布及綫帶等花綾本產自Syria之Damascus地方因以得名是類之纖維中織成奇形之花頗爲美觀耿甫列布係法國地方之出產亦以地名又亞麻之爛布可以造紙種子可以製油其油糟且可侗牛焉 
　　（附注）紐熱蘭所產之亞蔴較普通尤爲堅牢專以之作繩索之原料 
　　棉花棉採自棉花之殼内普通多草本棉亦一年生之植物高三四呎北美南美東印度里文埃及等均爲棉之生產地就中猶以北美爲最佳棉之商業價值恒視縱横之纖維爲轉移棉之製法先摘其球送之一機器中其皮自脫此機器者即軋花機Cin也棉旣取出束之成綑然後加以紡織其種子可再播植或用以榨油其油糟亦可餧牛棉之製造在波爾屯波來俄漢及格那哥等地棉織布者以白竹布毛布斜紋布剪花絨爲最名以上各布均以首先製之地而得名者以印度地方而得名Cingharn者以Guinrarnp而名至Fustirn亦係以埃及之Fostast而出名也又有一種紫花布Nankeen色黄出自Nankin地方大麻Hernp大麻本爲波斯北印度之土產今則通植俄國北美非洲等處矣處置大麻之法與黄麻無稍異帆布細繩錨纜等均以大麻爲其原料錨纜久浸水中易於腐爛故老於航海者均塗以柏油大麻亦可榨油用以飼鳥俄國貿易大麻亦爲大宗 
　　黄麻黄麻係印度一年生之植物高均十三四呎用以織粗麻布或帆布袋專供裝米棉糖及其他貨物之用 
　　此外有椰子皮之纖維可用以織小繩席子等（完） 
小說 
[緹騎外史（四十四）] [  春醪譯]  
　　即有警士復下錐數數柩棺微移即得火光如豆一息柩棺立發女郎逗黑旣夕遇光如盲至莫能仰視於是起就柩板而坐驚懷猶不自鎭直俟移時始悟此爲絕小之敎堂敗壁就毁承樑之木亦垂廢屋角尙有雲母石承基而石紋已片解中有神龕懸一畫像寺中顧無僧正長老止長服之警士蹀躞來往厥狀至勞警士忽排列成隊伍似出門若迓一人手中挾僧正之法器羣鈴齊鳴鳴聲復不高朗當壁之門立啟乃有紅衣之人倐入作御者之冠服皮鞾絕長並一壓頂之小帽郡主諦視之即格洛格克殿下則駭極立作囈語殿下短髭風帽丁此夜色森寒之際臨人如一鬼魅雙目猶灼灼編毒如一毒蛇阿逹旁立見殿下亦狂呼而警士立出刃侍立似衛殿下復刑些二女殿下立作色曰囚犯此爲亞力山大新天敎堂之葬地即爾歸宿之所爾不觀此二柩所山來耶吾己移易爾與死人之生死各反其道質言之死者出而生者入也言次殿下即出指指堂側之生壙女郎覲之不期股栗郡主尤力自振奮語之曰殿下何爲作謔吾二人無罪乃蒙嚴譴何耶殿下曰爾被罪之人胡以臨刑乃不自招奥而加郡主吾請語爾爾設計毒死阿逹之老人爲術至巧非我亦無人能矚此中之奥爾陰以計陷女序邸中者爲情愛之私乃飾詞欺人謂女郎己適英國最後爾陰投身虚無黨籍上凌天子欲乘間起事此事吾二時之前即在邸中聽爾自陳爾能頼却耶阿逹聞殿下言郡主陷害其父親則奇憒作色郡主留置辨曰爾常知凡此之事吾均受人犧獻初不本之吾衷虚無黨至吾邸宅亦非應召而來 
[自由談之自由談] [  不冷]  
　　聯與組組者從且系是關於一系者也聯者從耳從兩系從丱關於多數系者也組之與聯其殆專制與同和之分别歟 
 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
國内舊聞 
[議建黄浦灘公園]  
　　（同治十一年七月十一日） 
　　昨晚英工部局聚會議事各商士咸在座領事官起而颺言曰貴士商之羣集於此則有大事數端爲近今切務幸諸君熟籌而詳辦之焉其一填高黄浦灘前淤淺之處築成馬路一條并於其旁建立公家花園一所其事宜若何舉辦也其一議築鐵路之舉當准行否也其一議大橋旁設義渡及未經買成之鐵橋事也其一論英商義兵施演手槍當更換新式洋槍否也英工部值首者保順東也起而抗手稱曰夫增填黄浦是有三策置木爲椿密排水底以作岸基兼禦水力而以泥沙石塊堆積平之其所費約估銀十七萬八千兩也密石爲磡兼用瓴甋以立岸基而後盡填實之其所費約佔銀二十萬另二千兩也伐石作塘專取堅緻椎鑿之聲沿浦上下迨塘成而路已同康莊其所費約估銀二十五萬五千兩也至吳淞江口造義橋設義渡則尚不在此數我輩今爲此役必先籌畫所需之欵方能集事否則徒託空言耳查工部局每年收納各欵捐項共計有二十二萬而每年支用之項則二十萬零六千會計餘銀僅止一萬四千之則以興此舉未免所缺太鉅是即設法借貸而每年利息爲數亦覺浩繁恐所餘三萬四千金曾不足敷補償之用而謂其有濟於事乎故欲成其事勢必多方勸募廣爲招納而後九逹之逵乃可習騁交衢之一樂也一西商曰弗亞者乃搖首而起曰此舉祗以游目騁懷而已想上海華人雜處之境其事當有急於此者宜先併力以成之若填築浦灘之事夫豈不可從緩者乎碍方遂接言曰若今於江側立一石隄恐泥沙仍淤集其前至是時其鉅費皆歸妄耗耳不如用木椿其貲費較廉於公庫亦似無支絀之虞矣旗昌東富巴士應聲稱以爲然其意中已與礙力暗合云嗣各商士復論其事或曰宜先從英租界始至役成後再施工於美租界究之各商士之依礙方議者居多書曰三人占則從二人之言故木椿之議遂定至吳淞河口之橋先是大橋主之意以爲造橋之時係前道憲允准不許他人另造一橋以妨其收息之路今因大衆咸怨其事而橋主亦悟專利病涉非久遠計故近與工部議云若出三萬五千金買吾所未成之鐵橋乃可於大橋之東另造一橋以便行旅工部議以其價太鉅未之允准乃定於今之大橋兩邊設立濟渡以代夫厲揭之勞焉其鐵路一事已派人詳確細查其事後當再行聚議義兵之槍擬定以新式洋槍改換今所用者操演進退之法必當格外嫻熟大有可觀也以上皆昨晚所議事因詳錄之如石以備考求時事者有述焉 
　　　所謂大橋者即吳淞江口之外白大橋當時尙係私人所建通過者須輸資焉所謂義兵者指商團而言前此商團只有手槍此時始改用兵槍爾而所謂鐵路云云者卽淞滬鐵路之勳機也 
國外舊聞 
[華人居舊金山情形]  
　　（同治十二年五月二十六日） 
　　昨有友人自舊金山至港計其離此埠時尙未盈二月也客僑居於嘉釐符尼正埠述及其地情形則與近日所傳電報迥異據云舊金山一埠約有華人十萬餘人皆係自行操作謀食餬口其工值大小不等少者亦可得廿餘金多者則幾不下百金其製造皮履者操業雖微而贏利獨多特是寄籍於彼埠者皆能往而不能返囊中不名一錢無以爲行李資也蓋舊金山所居華人風俗極壞非粉花買笑即盧雉娛心其地華婦之爲妓者不下千餘人而各處賭館林立一入博場即千萬之資亦於頃刻間徒手而出華人之能操絃弄管吹竹彈絲者奉以爲上賓一夕中所獲無算華人輒以辛勤所得之錢付之一擲如是即有所贏浪供揮霍月中工值祗足爲日用需而萬里長途家鄉迥隔安有贏餘作歸計哉至土人嫉害華人已非一次以奪其利藪也時時思欲操戈相向其人皆係來自英之威立士多出自貧窮無以爲生金山開埠以來已在此闢土地長子孫一旦爲華人攬其所業以是銜憾切齒必欲殺而甘心至花旗人之待唐人頗善地方官亦爲之時時保護奈土人甚衆其勢亦强而花旗人少不足以敷彈壓近日自舊金山正埠至紐約築成輪車鐵路往來便捷苟遇警調兵七日可至故殊不慮土人之肆其茶毒也客言如此亦屬可信至觀初六七日兩處電報西人與華人所言似不相符大抵西人所謂華人現居其地無甚慘切奇苦之事者亦在可信因華人於貿易一道尙未有阻礙也至土人不欲華人再往則爲眞情耳至於所行新例每人居住地方僅得寬廣八尺有似拘制太甚然以理度之例必不能久行也 
　　按此爲華工自由往美時情形而禁阻華工入境之動機蓋早已顯見矣所謂威立士人（疑即英之威爾斯人）嫉害華人而花旗人則待華人頗善可知今日東西美待遇華人之不同其由來固甚久焉 
[舊金山番人深拒華人前往實信（同治十二年五月三十日）]  
　　前錄香港初十日述舊金山情形一節似與近日電報所傳逈異予已疑此說之歧今讀香港十八日中外新報則駐港醫院與該埠華人六大會館來往電報詳錄其中始知番人堅拒華人之往果係確情云據稱五月初三日接電報云停止所有搭客因無工作又無糧食併無地方棲止多人因此受苦不堪初四日再接電報云通知所有唐人搭客切切勿來刻下十分煩擾因電信不能細詳祈將此事刋入新聞紙俾衆咸知准下期火船將信息詳細寄來初四日本院回信云曾將所來電報通知各行但甚欲知其艱難景况祈回示同日又寄信與衆商霍拿託查此事初七日接回信云受苦之事未聞但此處人心極爲力拒搭客之來初七晚又接華人會館信云番人極惡唐人再來目下新例每地方八尺限容一人棲止如多一人則治以監禁之罪查此種電信取費極昻此事來往六信計需銀六百餘元可知其爲十分緊要之事而無所謂謠傳虚話矣其所報字句雖未能詳晰然細爲參觀亦可了了焉夫金山間埠羣視爲利藪利之所在即爭之端然則華人尙可攖其怒哉 
文藝 
[無題六首并序（續）]  
　　（光緒元年正月二十九日）懺花僧 
　　芳懷草草學塗鴉小記萍緣問水涯蓬島縱敎通佛地桃源還待覓仙槎參禪悟却臺前孽入夢看來鏡裏花畢竟相思了無益朝朝拚得醉流霞 
　　消瘦黄花鏡不知書痴多半爲情痴鮫愁如滴盈盈涙老猶牽寸寸絲柳眼偷春窺去早蕉心怕雨展來遲吟香好買胭脂筆文墨而今要入時 
[重九偶成青琅圩館照亭氏]  
　　（光緒二年九月十四日） 
　　此日誰登戲馬臺九秋佳景畫圖開霜横野岸蒼葭亂字寫寥天白鴈來落帽風翻楓葉下題糕人插菊花回龍山高會成遺事且把茱萸醉一杯 
　　晴明天氣却重陽雲岫憑臨烟樹蒼九點青螺供望眼三分紅葉動詩腸才人易感秋光老仙客偏嘗村醖香爲有故山風物好幾回擬泛菊花航 
[新燕]  
　　社前社後記分明慣熟江南客邸情紅杏簾櫳風乍暖綠楊城郭雨初晴坐來綉箔棲難定巢認雕梁路尙平差幸主人敦舊好畫堂安穏不心驚 
軼聞 
[奏摺中之神話]  
　　（同治十一年十月初二日） 
　　欽差大臣陜甘總督一等恪靖伯臣左宗棠跪奏爲雷神靈應顯著恭請天恩賜題匾額用答神庥仰祈聖鑒事竊甘肅省治舊建雷神廟曾蒙世宗憲皇帝御賜宣暢太和匾額嘉慶十九年前督臣那彥成因祈雨立應奏蒙仁宗睿皇帝御書鼓萬霂甘匾額均經恭摹懸掛自逆回搆亂以來雷聲寂然羣相詫異九年後平慶涇各屬春夏之際始聞雷聲本年五月初六日未刻固原州大雨如注州城舊有回民禮拜寺三所其一距提督衙署不遠尤高聳壯闊異於他處軍興爲存儲軍火之局派勇丁守護當雨作時局丁瞥見火毬飛入盤旋寺中正驚愕間忽霹靂一聲烟燄騰空寺成灰燼局丁不知何時擲身寺外數丈幸而得免其寺旁及前後廬舍固均無恙也又六月初六日提督徐占彪進攻肅城於屢敗後誓决一戰官軍鏖鬥時忽黑雲飛壓賊陣雷雹交作賊中藥繩盡濕官軍歡噪乘之因獲大捷其時戰場外仍晴霽如常遐邇爭傳詫爲異事臣先後接得固原提督雷正綰署固原州知州廖溥明提督徐占彪等緘牘寅悚寔深謹於晋省後率僚屬恭詣神廟虔伸謝悃竊維正神之列祀典者靈蹟昭著例得奏請宸翰褒揚以彰靈貺應懇賜題祠廟匾額用答神庥可否出自聖裁謹專摺具陳伏乞皇太后皇上聖鑒施行謹奏 
　　按高聳之屋易於引電其下貯藏軍火因觸電而爆發固今日人人所共喻者矣然在當時竟張皇鋪飾至於此錄之以資一噱 
 
 
 

Page 19

 
 
   
 
 

Page 20

 
 
   
 
