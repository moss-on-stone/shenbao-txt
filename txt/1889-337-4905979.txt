# 1889 - 337 - 4905979

 

Page 1

 
 
[本館經辦江浙賑捐啓] [  申報館謹啓]  
　　霪霖匝月江浙兩省紛紛報災困苦情形不堪言狀而浙省爲尤甚本舘現擬經收捐欵先其所急一俟集有成數擇要往賑四方仁人君子　念　浙雨省歴年辦賑之勤勞捐助之踴躍而此時灾近剥　當必有惻然勲念者請卽將捐欵送交本舘掣奉收條隨時登報以昭信實一面　解　　妥爲散放早辦一日多活數命不勝盼禱之至 
[墨寳巨觀] [  申報館協振所謹啓]  
　　茲有京　隱名氏念江浙水災飢民困苦特用上品宣紙一百幅遞求諸大名公法書或屏或聯大小不一龍跳虎臥蔚爲巨觀現托本舘恊賑所代爲出售悉數充入賑捐計對聯每副洋銀半元堂幅五角屏每堂一元此係助賑價特從廉諸君子欲廣種福田并得墨寳者尙其移玉惠臨　意選購乎 
[續捐墨寳] [  申報館協賑所謹啓]  
　　申左夢畹生黄君式權夙工八分書尋常不輕爲人染翰茲以江浙災重飢民待哺嗷嗷特書就楹帙十聯囑本舘易資以襄賑欵未及三日卽已售完而問價者仍接踵而來遂又用佳紙書成十聯每聯仍收鷹洋五角諸君子如欲得其墨寶者請移玉至帳房選購旣堪補壁又可療飢一舉而兩善兼誠不易得之機會焉此啓 
[無懷氏之民致申報館協振所書]  
　　頃聞各省災狀雖冥頑如僕亦覺代爲傷心然家况蕭條又苦無能爲力因藉尊册代募幸蒙各善士慨然捐助雖爲山本非一簀而江海豈擇細流用特寄呈貴所並乞俯賜收條俾轉交各善士以昭信實是所拜禱伏思籌賑之舉諸善長旣竭盡心力各善士亦多傾囊佽助奈人事雖盡天未厭災竊以爲拯已成之災固貴衆力相援防未來之災尤非人各自救不可自救者何一曰善二曰儉善所以迓天和儉所以盡人力儉固人所共知矣善亦豈徒施捨之謂哉使施捨雖多而不慈不孝好殺貪淫其功罪恐亦不足相抵若以其不足抵並施捨而亦不爲則其罪更大矣更何怪災厄難逃乎雖然積善降祥之說人所習聞何待僕之贅論不可解者旣聞其說而不信卽信其說而不行此何故哉僕愚以爲非不信亦非不行但爲利與郟所迷耳昔者三教聖人憂之故釋氏以因果教人太上以感應勸世無如信因果者反惑於因果徒以焚香誦經齋僧修廟等事爲莫大功德至平日待人處已愛物仁民之要旨反俱漠然置之其稍知脩養者亦枯坐寂滅不務實事殊失如來不言斷滅之本旨名雖好佛實則代佛招謗何况並此等人亦不多覯大抵皆不過以吃齋誦經爲事口齋而不心齋誦經而不解經但曰我敬佛佛必佑我雖有大罪佛必赦之果爾則佛不過一喜諛之人何足成其爲佛佛旣不成其爲佛尙安望其能佑人人又何爲必信奉其教迄今不廢哉信感應者又惑於感應每行一事必莫得一感應則是所行之善皆不過藉以邀福履初非眞有好善之心又何怪感應之不皆如願哉其不信因果感應而不行善事者更無論矣吾儒知二者之弊故但以善教人不曰因果不曰感應惟以人禽之别激發其羞惡之天良然猶恐三途並存人心易惑爲之力排異端俾專厥志而不謂人又得所藉口焉其多殺生靈以恣嗜欲者則曰吾不爲釋氏之戒殺也至禮言無故不殺則茫乎若忘矣侮慢鬼神以逞狂悖者則曰吾不信道家之祈禳也至論語祭神如在則置而不論矣甚至淫蕩踰閉刻薄任意無可藉口而猶曰吾不爲迂儒之守婦人之仁也嗚呼此其人豈眞能曠逹不覊乎特欲不可遏又畏人言不得不恃口給以禦人耳然人言可禦天道不可欺福善禍淫此天道也何以知之試觀自古及今無論聖賢仙佛立法雖異其所言善惡禍福之理則無不同豈聖賢仙佛亦有欺人者哉卽使欺人其言必不能自踐乃復言行相顧此豈無故而然謂爲名之故與而崇實者當不爲名謂爲利之故與而尙義者豈復爲利旣不爲名又不爲利孜孜爲善得無迂乎旣迂矣是腐儒耳何以名爲聖賢仙佛况聖賢仙佛之智慮無不洞明事理若所行衆善一無所取焉肯自苦乃爾乎孔子聖人也在生平罕言利而獨曰智者利仁可見爲仁本非無益之事所謂有殺身成仁者但間有耳非仁之常也至殺身以後思孝神仙之說固似妄誕俎豆馨香之報亦僅虚文然原其甘死之初心何以不取生前快樂反求死後心安使死而無知收安者誰仁者必不知是愚也是死而不亡之理從可信矣夫爲仁之人死且有益况死者希有而生者無窮則仁人雖不爲名名必隨之雖不爲利利必歸之皆理所可憑也老子曰後其身而身先外其身而身存非以其無私耶故能成其私此之謂歟若不以仁爲心而見名卽求名見利卽求利譬猶見水卽取水而無盛水之器見火卽取火而無然火之薪意雖直捷欲其眞得而長守也亦難矣今之勸善者動輒以鬼神相戒愚謂殊可不必鬼神無形與聲雖靈感偶昭斷不能使天下共見則見者雖信不見者仍未必信况有假鬼神以惑衆者一朝識破人遂以假者非眞並疑眞者亦假宜平不信鬼神者之多也大下事無可憑所可憑者惟理鬼神不可見所可見者亦惟理夫螳螂捕蟬黄雀在後烏能反哺子亦如之此豈有鬼神司其報應特同氣相感有不期然而然者耳氷流溼火就燥誰使之流誰使之就者善　禍福亦同此理謂鬼神能主禍福者非也謂鬼神不能主禍福者亦非善惡之權旣操之於方寸斯禍福之道悉本之于自然自然者天也鬼神且不得違天而况人乎然亦有不可以常情論者如將降大任必先空乏其身雖有豐年實則天奪其鑒此皆非目前所易逆覩又或祖宗積德深厚子孫雖惡未必遽見災危中藏隱慝太多外行雖賢亦難幸邀天佑此尤非俗眼所得洞窺然二者雖難知而其理固在也譬若水當冷而惠濟有温泉火當熱而蕭邱有寒燄究其寒與温之所以然仍不可謂寒者果因火熱者果因水也由此以觀善惡禍福之理又何疑焉所願天下之人其爲善而被災者勿以困窮而易志爲惡則被災者勿謂命運之偶乖庶善者知勉惡者知改而上天好生亦必悔禍和風甘雨當不難復見於來年也 
[諭旨恭錄]  
　　十一月初四日奉旨江蘇宜興縣知縣着陳與同補授江蘇六合縣知縣着裘宗圻補授安徽當塗縣知縣着葉大烜補授河南鎭平縣知縣着王錫俟補授福建平和縣知縣着桂超補授福建建寍縣知縣着錢登雲補授湖北應城縣知縣着李樹藩補授刑部律帖式着長晣補授户部律帖式着恩錫補授廕生奎珣着以文職用崇 
 
 

Page 2

 
 
華着以文職用崇裕着以文職用山西道監察御史着徐家鼎補授保舉知縣李桂芬徐國楨沈繼曾潘誦捷俱照例用欽此 
[本館接奉電音]  
　　昨由京友電傳上諭一道敬謹譯登○十一月十五日奉上諭國家綜覈度支必先嚴除冗費從前各省辦理軍務創立支應採辦轉運等局本屬一時權宜不能視爲常例迨軍事敉平又以善後爲名凡事之應隸藩可者分設各局名目衆多鹽務則督銷分設局卡林立大率以候補道員爲總辦而會辦隨辦各員其數不可勝數所有專管之藩運兩司轉以循例畫諾　了事又如清訟保甲捕盜等事本係臬司專責亦皆另設一局授意委員論公事則推諉轉多論庫欵則虚糜甚鉅至船政機器各局原爲當務之急而局用開銷尢屬弊竇叢生漫無稽考若不一律認眞整頓何以昭覈實而塞漏巵前於光緒十一年八月二十二日欽奉懿旨各省設立各局種種名目開支供應無非瞻徇情面爲位置閒員地步飭令大加裁汰定議覆奏仰見聖慈誥誡嚴明各省雖經遵議奏明量爲裁汰總未能將冗費認眞革除近年以來冗員愈多浮費愈甚着各直省將軍督撫破除情面將所有各局通行查覆或删㓕歸併其有必不能裁卽將按月經費限定數目不准任意增添自接奉此旨後勒限三個月將議定現留各局開單奏報並將各局經費每月若干咨報户部存案該部于每年報銷册内逐一查對毋得稍有含混理財與用人相輔而行實爲圖治之大端各該將軍督撫身膺重寄務當振作精神切實經理不得狃於積習敷衍塞責將此通諭知之欽此 
[看視奬賞摺稿]  
　　欽派王大臣分日看視奬賞一事已登前報兹聞克邸等於初四日恭摺覆命合將摺稿照錄於左御前大臣親王銜和碩克勤郡王晉祺等謹奏爲看視奬賞完竣恭覆恩命事竊奴才等奉命看視奬賞遵卽於十一月初二初三兩日分赴在上駟院内務府堂上看視所有護軍内平素守衞謹愼者逐一騐看拉弓試問清語尙屬一律純熟應賞七兩之親軍校護軍校一百七十六名應賞六兩之親軍前鋒護軍一千六百九十名應賞五兩之前鋒護軍鳥槍護軍内務府護軍三千一百二十二名共四千九百八十八名共應賞銀二萬六千九百八十二兩擬請照數賞給其傳籌木棍護軍應穿及墩雨衣腰刀等項應由餘平項下修理俟命下之日卽將該營所造花名印册曁應照現章折領銀數咨送户部核放理合將看視數目恭摺覆陳伏乞聖鑒訓示爲此謹奏本日奉硃律依議欽此 
[派員攝篆]  
　　順天霸昌道恩良與直隷熱河道德克精額對調已列前報兹聞霸昌道恩良應卽交卸前赴新任所遺道篆經京兆尹憲擬令北路同知祭壽臻就近前往護理遞遺北路廳捕盜同知擬令順天差委補用知州朱晋前往護理日内卽可出劄矣 
[查閱礦砂]  
　　烏里雅蘇台所轄三音諾彦札賽克圖兩盟西南界内金山翁滾山二處向多礦産金砂甚旺因恐開採易滋事端歴經奏明禁止尙恐民蒙人等濳往偷挖特設卡倫二十二處由該兩盟派出官兵坐卡稽察並輪派札薩克一員專司　事每年秋冬由將軍派員往查以昭愼重本年經定邊將軍派委主事職銜筆帖式薩克什納等前往查勘並無偷挖情弊坐卡兵數亦皆如額由管卡卡薩克巴拉丹等出具甘結薩筆政馳回烏城據實禀覆遂由署將軍祥軍憲入報九重云 
[履任有期]  
　　新授甘肅鞏秦階道丁觀察體常係已故四川總督丁制軍寳楨之公子地曾任山西潞安太原等府擢任兾寍道旋丁父憂去任近因服滿起復在京候簡適前鞏秦階道姚觀察協贊報丁母憂去任遺缺遂以丁觀察體常簡授聞觀察出都日期約在明年正月初旬云 
[失火傷人]  
　　漢口爲商賈薈萃之區房屋櫛比最畏火災本月初二日午後田家巷爆竹店失愼光燄熊熊勢不可遏延燒左右隣浴堂裱畫店等四五家當火熾時勢其猛迅幾等摧枯拉朽浴堂中人一聞火警無不倉皇失措有抱衣赤體而遁者該堂夥伴紛紛携物逃竄惟池内尙有一客少知存何意見故意遲延及欲出門則火已塞斷不能復出遂逼死於沸水中吁慘矣又爆竹店中一經延燒火藥轟然不啻馬陵道上萬弩齊發有兩人同時斃命尙有一人足着木屐欲飛步逃出適一屐墮落在地不忍棄去回身俯拾詎知事有難料忽聞一聲響亮墻壁坍下將其人壓倒葬身火穴此豈有定數存乎其間歟其餘隣近各家雖受虚驚尙得無恙云 
[江水巳退]  
　　漢江水勢自季秋大漲至初冬漸退近日則更消落較最大時已退二丈八尺轉瞬嚴冬當更有退無漲也 
[鉅號虧倒]  
　　漢口巿面上月杪銀根異常緊急雖巨莊殷商尙慮不能週轉中等錢莊不問可知月初　來大莊字號不復放出巨欵故仰人鼻息者皇皇焉如失所恃中等錢庄倒塌者三四家於巿面尙無大碍近日更聞倒一巨號據云係某錢庄分設到此平日舉動闊綽呼應靈通巿上大庄與之往來者不一而足此次虧倒聞欠庄疑約五五六萬兩不知日後如何了結耳 
[蕪湖近事]  
　　每交冬令金陵將軍委員牧馬於蕪湖之萬頃湖以期茁壯今歲湖中積水未消遂改於赭山之麓按赭山爲蕪湖八景之一其下皆有居民秋間霪雨爲災田廬淹没刻屆冬晴水退相與播種大麥以冀春收不料騄駬驊騮蹂躪迨徧鄉人無奈向牧者索償而牧者卒皆凶狠異常輙皆不任其咎鄉人畏之如虎惟有飮恨吞聲而巳○本月初十日薄暮待有客十數人在弋機上游陶家溝喚渡斯時空江烟鎖四顧無人少頃見一魚船欵乃而至客遂以次躍上一帆高掛放乎中流纔及江心船底忽脫客皆不知去向舟子亦從三閻大夫以游江上風波洵可畏哉○有少年夫婦二人口音吳音衣履凋敝投宿北門某飯鋪未幾夫卽染病逆旅主人恐其將有不測也詢具來歴據云　鄂垣投親不遇旅貲告罄沿途乞食以至於斯言畢涙如泉湧主人憐之導其婦至紳富家求佽助助九日行至洋關後適遇某輪船大副名孟買者細詰　由旋於袋内取出鷹銀三餅爲之代償逆旅資又令人引至招商局寫給由蕪至鎭江船票更以數元交船主囑待其登岸時給之俾得仍回吳下婦受兹大患感缴良深遂向買叩首若崩角旋回寓中引其夫登輸而去 
[烟臺瑣語]  
　　上月下旬某夜有賊至烟臺迤西岡俞某店踰垣而入搜括一空又寗海縣屬上庄某姓家亦於夜間被賊所刼失去錢物約値百餘金事主被傷二人說者謂是二處皆係通衢大道而盜賊敢横行如此非地方之憂而何○薙髮匠某甲醉後爲人剃頭誤將鬚髯削去若人以手捫之則肳間已如牛山濯濯因之大肆咆哮後經多人勸解着薙髮匠向之賠禮事始得了○因臺舊有粥廠歴年由官商捐資舉辦今歲於本月初五日開廠欲嘗雙弓米滋味者比往年略見减少緣西府難民就食者不多耳○武科例准兵丁入試此次登州舉行歲試登滎水師入考者取進二人○宰殺耕牛有干例禁各州縣懾於官法不免陽奉陰違至烟臺而公然列諸巿廛益復肆無忌憚矣每當秋稼登塲而後屠者由鄉間資購而來　餗情形令人不忍寓目旣用其力復殘其生殆亦忍心害理者耶○本月初二日霪雨烈風至初三日更甚夜間水不得洩波濤洶湧溢入大街以致平地水深二三尺大關碼頭被激傷壞并撞沈渭船紅船各一艘小船擊碎無數淹斃十餘人蹧蹋貨物直錢以萬計鄉間各橋亦有被水冲去此誠非常之災也○邇來銀價過賤每兩僅易制銀一千三百八九十之譜而米珠薪桂恰又巿價極昻隷籍細柳營者恃餉銀以資餬口未免拮据異常矣 
[制軍拜客]  
　　調任兩湖總督賑香濤制軍於昨晨赴城廂内外各衙署拜客坐緑呢大轎前導用五梅花頂馬并有督轅親軍二十名皆執洋槍護衞香帥端坐輿中儀容整肅人皆相望丰采云 
[瘋婦可憐]  
　　有某氏年約四十餘歲因患瘋癲在路胡閙由巡捕帶至捕房巡捕頭命送英會審公廨請爲安插蔡太守命値日差問其 
 
 

Page 3

 
 
姓氏里居有無親屬該氏口中喃喃不知作語該差據情禀覆太守飭發棲流公所醫治再籌安置 
[劣馬傷人]  
　　甲乙兩西人於昨晨乘馬至新閘地方遊玩因馬性甚劣遂致跳躍誤碰鄉間老歸戴楊氏及農民二人該西人等卽囑受傷人同至該處巡防局寫明姓名住址交與局員有事儘可向問西人遂去農民願自歸家醫傷戴楊氏傷勢略重經局員飭差及地保移送英會審公廨蔡太守命將該氏送交仁濟醫院醫傷靜候核示 
[軍犯釋回]  
　　常州人吳順隆因戳斃謝阿文一案擬罪充軍現蒙恩赦發回前日經詹明府升堂訊問可有人具保吳稱出外十年在申己無相識之人惟聞張家弄尙有父執未知在否明府着差役帶往找尋如果無人具保當備文遞回原籍 
[喬裝案結]  
　　妖僧李蕙貞男扮女裝與薙髮匠沈雲廷雞姦经葛同轉訊明判鞭責並荷雙連枷遊街示衆已列前報昨日枷號期滿葛同轉莅捕房命包探將二人帶案李供安徽人在家鄉紫竹庵　能仙和尙爲師去年十月間至吳淞化緣流落不遇嗣後來申與薙髮匠沈姓相識言語投機囑小的扮作女人所有衣服皆與沈姓同買與沈犯姦多次小的因一時糊塗受沈之愚求恩開釋同轉謂爾耳上環眼何時所穿答稱左耳幼時所穿右耳乃沈姓所穿同轉詰沈曰爾究懷何意將李扮作婦女沈供與李素不認識去年在途相遇李已扮作女裝向小的言家住浦東因田中收成歉薄不能度日是以來申意欲與人姘識小的未肯允從不料今年九月間伊復來尋小的在途中相遇伊云由吳淞來情願跟從小的是夜躭擱小客棧内初道伊是女後因脫衣安睡露出破綻告知棧主鳴捕拘案小的覊押已久南匯家内尙有老母懇求開釋同轉復詰李曰爾言已與沈姓犯姦數次今據沈言並未成姦究屬如何從直供來李供沈因怕羞不肯直言同轉復詰沈曰李堅執與爾有姦爾如何抵賴答稱李在捕房時曾言此次被押爲小的所害故以犯姦之事誣陷小的同轉一再研詰沈李仍執前詞同轉謂李蕙貞曰爾已是出家人尙敢作此不端之事可知男扮女裝有干憲典今姑格外從寛着笞二百板遞囘原藉交能仙和尙管束沈雲廷不務正業照李所供自應重辦喝笞一百板押候解冋南匯原籍 
[縣案彚錄]  
　　閔行人茅榮因串同司事私放棉花船經捐厘局函請上海縣裴邑尊飭拘到案前晚由帮審委員詹明府訊究茅稱八月間有王姓船户裝載棉花希圖逃卡被巡丁追獲罰洋小的與王是朋友爲求某紳董名片懇情免罰放行並無串同司事私放情事明府飭將茅枷號發閔行鎭示衆着將玉姓船户交案訊辦○葉昌期因誣控公大庄吞没存欵一案經裴邑尊訊明發廳看管前日經帮審委員詹明府訊究葉一再求釋明府着覓妥保候示○監犯瞿桂寳前日經詹明府提訊瞿稱小的監禁已久業已知悔嗣後斷不再萌故智瞿子晵祥投案求恩明府着還禁候示 
[法捕房瑣事]  
　　程阿辛王金生錢老七等剥去陳文錦衣服一案葛同轉着傳陳到案質訊已列昨報昨晨陳投案訴稱向在徐家匯天主堂内學習寫圖因事請假數天行至新街口遇見刻字店夥王金生向我借洋一元答以身畔無洋王等五六人恃衆逞强任意威逼無奈將所穿夾袄脫下由王等質錢四百文付清茶飯錢我卽向索當票程錢二人囑同至小東門外始准給還及至該處伊等復索酬資勢將　擊又復脫下棉袍付伊抵押復同至新街聚和祥烟舘經銀春等剥去套褲等件以致爭閙由捕拘案同轉詰之程等仍執　　錢供與　素夾交好前數年曾以衣服錢洋救伊急難現在失就向伊借衣質用陳自願脫下同押錢文同往吃飯並非拆梢同轉以兩下各執一詞着將程等還押陳於下期至公堂覆訊○寡婦戎葛氏與隣居李張氏扭毆着傳張氏之夫李寳仁到案覆訊一案已列昨報昨晨戎葛氏仍偕表叔沈蛟林投案禀請究辦李張氏偕父張洪倫投案該氏供夫主前禮拜已往寗波今已寫信囑伊來案同轉詰張洪倫曰爾女與隣家爭吵究爲何事答稱小女常與戎葛氏戲謔不紏該氏惱羞成怒遂致爭毆經開酒店之王搭漿解勸邀至三河軒吃茶言明香燭服禮不料該婦忽爾鳴捕求請開恩小的願出外料理同轉謂限爾三日料理延干提究李張氏不應肆意輕薄寡婦着掌責四十下交張洪倫帶回謂戎葛氏曰爾是寡婦與近鄰不和嗣後總須搬至妥當親戚家居住爲是該氏叩謝而退○李順金踰墻行竊經捕拘押同轉着其舅公具保一案已列昨報昨晨據包探禀稱李順金仍無保人同轉着掌責八十下釋放 
[浙賑求己議]  
　　昨見浙江十一府水災募賑山噫此事何可使我江浙人身當之耶江浙向以財富著故近十年各省凶荒望援於江浙者最多今浙江自苦水災江南毗連同病欲望救於他省恐是大難且民俗懦弱不耐艱苦亟議一求己之法願在籍之紳富在外之仕商交相保衞在籍者一邑一鄉善爲措置無使災黎矢所在外者籌米籌錢各爲補苴不令當局爲難庶幾實惠普沾衆擎易舉頂戴高誼同切鄉情所有籌欵救災兩項各成管見十條如左○一抽鹽釐昨見紹賑議將鹽引經批騐所過掣時每引輸二文此法似可推廣各府督銷局各縣鹽公堂妥議章程每斤捐錢二文由商内扣作爲商家助欵再向買監者每斤添捐二文由肩販扣出合作賑錢以停賑日止○一抽湖絲湖絲之利甲於東南就每年善後捐計之己多於尋常一府之牙釐今値本地災荒應請截支别項善後專作本省賑欵井請每絲包出口添抽振捐若干不在鄉民出售之内隨時由就地厘局扣付賑局收領諒各絲商宏濟爲懷早經議及○一台象土捐近年私種鶯粟　禁稍弛誠不欲以中國財源概入外域也然計台漿象漿之銷數幾售於銷米此時田禾成災土膏如舊應按各路土捐加二三成助賑或按大小鋪户認捐由就近賑局收數報銷○一各土産捐如杭産綢縀扇箔諸大宗雖入牙釐無礙荒歉應請局董妥議酌加賑捐言定月分不在例捐之列嘉郡之銅錫貨紹郡之酒燒金華之京腿徽嚴一帶之竹木凡無關災民衣食之需者均可類推○一巿房業主捐各府管巿産者獨無豐荒之殊應由各振局請官諭勸除小産月租不滿五干文不捐外各按月之所得抽一二成充振寗郡北岸江下一帶商賈雲集租息尤重應請酌加并照會租界一概捐助歸就近厘局帶收○一典商袄捐典當平時取利於小民値此大災應協助加卹除官勸振欵外再請量施棉衣每典一二千件或五百件以禦隆冬綠本年木棉價貴向來製施衣者多㓕件數典商各就已滿棉衣改製出施較易爲力○一社會移賑凡賽會傷財本屬無謂値此災荒應破除習俗請官示禁將本年及來年各會經費提助賑欵如本無存項臨時募集者亦請臨時改募會爲募賑定邀神靈福佑推之祝壽生子如宴會皆可移賑○一廣設桶捐惻隱之心人所同具初不待勸募而來應請各鄉鎭善士添設有眼木桶於各通衢由附近妥友專司管鑰　計所得榜費桶上按旬彚寄本地賑局報銷最是樂與人同之一法○一彩票改振吕宋票盛行害人不淺擬一改換之法於賑欵大有裨益每月由上海總振局依吕宋票號印成助浙賑彩票發售其每票價按彩得若干核定每到開彩時依吕號憑付决無弊竇除彩數若干外悉數充賑○一分府募册今之募册數見不鮮矣因於同中求異各就一府之人力救一府之天災較切情誼法由杭州省局刊印捐册分别某储若干號發各省仕商幕友之籍浙江者轉轉分勸約以册到半月後將捐欵隨册寄杭立取收條登報或捐欵較多先將捐欵逕寄每府應急由府局知會省局續將募册滿號歸原亦可各府縣經收可託辦賑妥友兼理○以上籌欵十條籌之宜急也○一糶糴倉榖本地所賴以救災者惟積榖一事斷無遇災不糶之理萬一短少赶辦足數城鄉一律平糶但限定升斗不必俟定極次貧户一面將所糶錢　購運熟地米榖請勇弁壓送續糶如果得人分理循環行之何損於正欵○一挨户查賑無論官賑辦否須各由本地公正紳董按圖實騐災户之極次貧給以義賑先　賑票於門分别升斗月分票用兩聯由各縣賑局 
 
 

Page 4

 
 
刊印截半留根凡本户姓名極次大小人口均登注○一添立粥廠由官辦煮賑外各宜添廠施粥男左女右按先後到坐定令水夫舁大桶貯粥挨分各一杓每日定辰申二時或者貧不能行及寒士少婦恥不來廠者當行担粥法每晨掮有蓋木桶登門加給約每担需米五六升可給五六十人之餐廠友炊爨均宜得人炊忌新鍋施忌過熱過館○一騐給棉衣施衣最易作弊應隨時留意災民眞實無衣褟者按前賑户存記互勘面給切勿聲張致多希冀自取擾累并責令受者不得典賣酌用戳記仍登姓名住處於册以便核對○一酌興水利比屆蓄水難退究由水利不講之故應由本地士紳審定地勢高下何處宜濬何處宜築何處宜開塘設閘何處宜砌土成堰商定開辦其費或由本地籌放卽以飢民之少壯者充此役日給辛工得不爲非且能顧家實一舉而兩得○一量貸耕牛旣過殘冬又慮飢民情急賣牛有害東作應就各粥廠旁量設一貸牛局約牛値價㓕半付之附以貸票登明姓名及牛之毛齒限來春二月回贖不收利息若逾期不贖許邀鄰里代贖作爲幾家公牛計一日之牛力可種地六七畝其乏牛力各家許出錢雇用○一平借榖種佃户苦無播種應勸各業主依所佃畝數平借每畞五开俟秋收時扣歸成本佃外出許附近佃户帶種一律借榖視本人歸家遲早酌分利息若業主無刀由業主向賑賑商辦亦可○一隨棲流民除官辦　流外遇有竄避飢民審情確實當各就村落空屋留棲約以五人十人爲一排榜其姓名籍貰行業於門首以便查騐男女異處酌與食粥票赴厰領粥能自食其力者聽至春遣散乞丐另棲○一代養幼孩凡災民遺棄子女許里老抱赴代養局酌給路費隨記身面疤班手足箕羅旋　及衣褓布帛單棉顔色由何處領來卽寄鄰婦撫養按旬騐給辛工乳金約來春三月後撫親人具給憑領聽身家清白之家代　爲子女預請地方官空白印劵塡寫養父姓名并曉示本生不能復認若本生於限内備養金親領仍應歸宗○一預示伐蛟此屆水災究由發蛟開端蛟由雉蛇相交而成間雷入地成卵年久其地色赤有氣周圍不成冬雪不集鳥雀不生草木則已成形聞雷漸起約未出三月前春夏間遠聞似秋蟬鳴悶在手中猶可掘得掘至三五尺其卵大如二斛甕鎭以不潔之物及犬血鐵器多備利刃剖之具害可絶若過此不掘聲響漸大不數日候雷雨出矣至山中雨夜懸燈田間鳴鑼督農雖金鼓火光亦足驅蛟而治於事後巳多不及應作簡明韻語徧示我農共防後患○以上救災十條救之務實也崑山寓民偶草 
[善不求知]  
　　昨承同仁輔元分局○隱名氏助浙賑洋五十元函送本舘協賑所大略謂因受諸親友各寳號致賀捐　以祝庥嘉本舘當卽製付收條并敬爇心香以申謝悃歲云暮矣轍中涸鮒飢凍難堪所望家有喜慶者各捐筵費以振窮黎庶幾雪地春回咸獲來蘇之慶乎 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[贈沈氏外甥硯傳部郎新婚撒帳詞四首]  
　　撒帳東喜氣日光紅堂上椿萱雙壽永門前棨戟主恩濃家慶正龎鴻撒帳西喜氣鳳于飛彩筆畫眉京兆貴東床坦腹右軍宜侍餕遂歡娱撒帳南喜氣更潭潭徐淑夫妻人共羡謝安門第壻無慚指日杏花探撒帳北喜氣琴和瑟玉燕懷中吉夢徵石麟天上庥祥錫詩詠螽斯什[  餐花室主人初稿]  
[十一月初八日爲先室陸孺人週忌回憶生前淑德邈矣無存顧卿已矣予何以堪悲悼之餘爲賦三絶]  
　　蕭蕭兩鬢已如秋獨坐空閨涙暗流今日相思不相見荒凉泉下也知不老母當年賴護持尸饔興歎免賡詩寄言白髮今無恙祗爲悲卿還自悲鄧似無子恨何如我亦飄零嗣續虚壯歲琴絃還未續一番回首一欷歔[  草釐葉宜温粹之氏初稿]  
[申報舘恊賑所經收江浙賑濟十一月十一日至望日第十次清單]  
　　十一日朱門馮氏洋一元舊破綢馬掛二件陸姜氏洋二角姜如意洋二角馮弟氏洋二角姜毛氏洋二角　桂閣主洋二元郭石麟徐近仁徐近義蔣鳴儒洋二元蘐榮蘭秀室洋六角又母健兒安錢一千五百文榮齋仙侣錢一千文石根茗人錢五百文以上三户合洋三元俞友信洋三角吳益三洋五角姜養泉洋二角言周記洋三角中山氏洋二角雙水氏洋一角高炯氏洋一角錢林氏洋二角欲寡過主人洋一元承慶堂洋二角楊楨甫洋一角禮耕堂洋二角翁文生洋四角鄒玉田洋二角梅花舘洋三角吳靜菴洋五角藏器子洋一角楊又記洋二角驚秋客洋二角敬恕堂洋五角韋柳氏洋五元韋邦佐洋五元無心人洋二角崇義堂洋一角三槐堂王象间錢二千秋綺軒王幼女錢一千以上二户徐州政大局交來計上三塊估見二兩另四元豐坊銅洋三元周江元成洋五廣戴亮銅洋一元朱經目川堂諸善士洋一元陳賓侯宋仲明宋壽勲陳官卿洋四元陳京宋存仁宋存禮洋三元陳少文陳見西陳宗海洋二元嘉郡瓶山客舊畫兩軸悔不孝人洋五十元悔不孝之人夫人洋五十元蔚泰厚交來縣壺山民卡平銀五十兩申規元五十二兩八錢范陽橋代募洋四元○十二日厦門和記洋行來楊翌卿九八元四十兩又黄端連九八元十五兩陳勤記粤安榮廣安隆公和興廣亨泰長盛號洋六元吳允記陳聲記陳旭記苕霅氏孫敬記雲嵐記六元鄒思記殿魁堂李源祥劉遺懋查子廉洋五元高清源洋十元陳鳳記銀三十兩孫左泉洋一元琴川無名氏洋三元太原郡洋一元虎記洋五角不留名洋五角朱金坤洋五角有心無力人洋一元興記洋一元無名氏洋五角濟順公典洋四元仰洗洋十元恆隆裕洋五元唐增洋二元陽鑾洋一元黄寛洋五角恊和當洋一元戴錦卿洋三角司景雲洋四角黄洪基洋五角楊仲倫洋五角胡毓秀洋硏角安徽四友洋一元胡仲達洋二元趙潤薪洋五角李雲　乙元唐新甫洋五角韓醴泉洋五角信泰錢二百德裕錢二百鉅成興錢二百隆吉錢五百元康洋乙元森源錢五百恆祥錢二百永成錢二百仁和錢二百王永清錢一百買獅小孩錢一百求平安錢九十消災降福客錢二百古吳牧羊山樵錢二百隱居十錢二百以上十五户來洋四元紫陽婦人洋二元○十三日無名士馮洋五角臥雲居士泰西美談一部金石悄書一部津内朶記一部沈蓉記洋五角周寶記洋五角張仲山洋一元周壽年洋十元沈錫良洋一元夏旬伯洋十元○十四日耐愁生人交來楓涇厘卡司事趙洋十元王廉夫金剛經帖一部休寗縣朱氏因次男患病祈禱速愈洋廿元無名氏洋一元又一元又一元吳純靜洋一元吳孝燨洋一元陳小坡壽儀移賑洋廿八元永和泰洋五角王子明洋五角于友鹿洋四角張少如洋二角俞幼樵洋兩角沈逸樵洋四角朱銘生洋一角阮冰臣洋四角阮蓮如洋二角高慶三洋一角俞友生洋二角阮蘭齋洋三角阮金元洋五角俞辰田洋四角陸文明洋四角吳啓承洋二角林生洋四角鮑蓉初洋一角朱秀卿洋三角阮懷青洋三角徐子梅洋二角王塞松洋二角阮慰伯二角五分阮逵仲洋二角五分許本仁求病痊洋五元亦香書屋蔣洋一元蓬仙氏洋一元懷記洋五角柳田氏洋一元照堂氏洋一元劉俊卿洋五角倉户房洋一元架關房洋一元吏房洋五角庫房洋五角炳記洋五角廖鐵珊洋五角學源氏洋五角李朝安洋五角顧松泉交來張秉堂湯餅洋十二元吳小廷洋一元又募來方鴻賓洋一元吳小廷母洋一元望日無名氏洋一元稽山有願子求父母康健洋乙元二角又遵嚴命求兒婦章氏病體速痊洋一元二角來鷗舘章求病全愈洋六元立德堂洋四元周海秋洋二角電報局來延州來季子求身安漢玉手鐲一只隨遇子節飮縮食洋一元省味堂洋一元腋集堂洋一元集會氏洋五角衆力人洋五角補過堂洋一元劉云橋花洋十元劉楊氏花洋十元劉人儉花洋四元劉人佐花洋四元劉人偉花洋四元劉人仲花洋四元孫福保花洋二元孫三保花洋二元孫四保花洋二元孫五保花洋二元内來十户合花洋四十四元内有銅花洋一元隱名氏洋廿元○共收洋三百七十一元六角九八元一百三十九兩八錢四分日本洋八元花洋四十三元漢玉手鐲一只舊書三部畫二軸金剛經一部舊衣二件銅洋五元 
 
 
 

Page 10

 
 
   
 
 

Page 11

 
 
[光緒十五年十一月初四日京報全錄]  
　　宫門抄○諭旨三道錄前○粤督張奏甄别知縣片○又奏遴選人員充　内簾房考摺○又奏請准揀員調補首邑要缺摺○河督吳奏請奬叙各員片○又奏請留銀歸河工用片○閩督卞奏叅都司片○十一月初四日吏部翰林院廂紅旗値日無引見○克王等看視奬賞完竣覆命○莊王慶王那公恩普各假滿請安○金保泰謝以四品京堂候補恩○那貝勒續假十日○海緒高萬鵬各續假五日○克俟澤公各請假五日○岳琪請假十五日○召見軍機徐中堂許應騤王文錦○派出閱卷麟書翁同龢許庚身徐郙○○張之洞片再前准部咨無論何項出身人員凡係補缺應行具題者試用期滿由該督撫詳加甄别具奏等因歴經遵辦在案兹查拔貢分發知縣錢振逵浙江長興縣拔貢朝考以知縣用簽掣廣西光緒十三年三月二十三日到省試用已滿二年例應甄别據著廣東布政使王之春會同署廣東按察使王景賢詳加察看具詳請奏前來臣覆加察核該員錢振逵精壯詳明留心吏治堪膺民社除咨部外謹附片具陳再兩廣總督係臣本任毋庸會銜合併陳明伏祈聖鑒謹奏奉硃批吏部知道欽此 
○○兩廣總督兼署廣東巡撫臣張之洞跪奏爲鄉試内簾同考官實缺人員不敷遴選酌派卽用候補試用人員一體充當恭摺奏聞仰祈聖鑒事竊查科塲條例内開直省鄉試内簾官該督撫照例調取科甲出身之現任州縣等官考充又乾隆三十六年道光九年先後議准如現任各員文理荒疎或有經手要件實在不敷考選卽將委署州縣以上及卽用分發人員詳加遴選擇其文理優長者與實缺人員一體充當仍將現任人員實在不敷派用情由專摺奏明以重分校而杜弊端等因歴經遵照辦理查廣東省文闈鄉試向用内簾官十員嗣因辦理捐輸節次加廣中額應試人數較多前於同治五年奏請添設同考官三員欽奉諭旨允准各在案兹光緒十五年巳丑恩科鄉試内簾同考官應派十三員臣遵例於通省科甲出身之現任丞倅州縣内細加體察除地方緊要及有經手要件各員未便檄調外調到實缺及卽用候補截取試用同知知縣共三十員於八月初一日傳集臣署中出題考試詳閱文藝細察品行堪充内簾者實缺署順德縣事清遠縣知縣左鑄澄海縣知縣王耀增徐聞縣知縣趙光表東莞縣知縣王煦等四員署新寍縣事准補平遠縣知縣陳棠紹卽用知縣李滋然候補知縣孫寳琮試用同知趙起鵬試用知縣馮謍龍紹儀吕椿培蔣學溥陳陔等九員均由進士舉人出身文理優長臣於八月初六日入闈封門後卽將各員一體派入内簾充當同考官嚴飭盡心襄校務拔眞才以光大典理合循例奏聞伏乞聖鑒訓示謹奏奉硃批知道了欽此○○兩廣總督兼署廣東巡撫臣張之洞跪奏爲省會首邑要缺需員懇恩俯准揀員調補以資治理恭摺奏祈聖鑒事竊照准部咨行缺單内開南海縣知縣郭樹榕開缺留省所遺南海縣知縣係冲繁疲難四項最要缺例應在外揀選題補該縣爲省會首邑政務殷煩時有發審要案及交涉洋務非精明幹練才識兼優之員不足以資治理臣督同藩臬兩司於本省候補卽用及應升各員内逐加遴選非現居要缺卽人地未宜實無合例堪勝斯缺之員惟查河源縣知縣李徵庸年四十歲四川鄰水縣人由附生中式同治六年丁卯科併補行壬戍恩科本省鄉試舉人由考取景山官學教習光緒三年丁丑科會試中式進士以主事用籖分刑部河南司行走四年丁父憂回籍五年接丁母憂七年先後服滿起復在籍修墓十二年到部供職奉派河南司主稿覆看湖廣司秋審是年遵海防例降捐知縣歸新班卽選選授河原縣知縣復由閩省遵茶捐例捐加同知十三年九月二十六日到任嗣遵鄭工例捐免試俸歴俸於十四年十二月十六日赴部庫上兌經奉到執照呈繳咨銷在案係屬報捐在先出缺在後查該員勤明任事爲守兼優以之調補南海縣知縣洵堪勝任惟南海縣知縣本屬題缺今請調補與例稍有未符而人地實在相需例得據實陳明專摺奏請據藩臬兩司會詳前來合無仰懇天恩俯念省會首邑員缺緊要准以李徵庸調補南海縣知縣實於要缺有裨如蒙俞允該員係現任知縣請調知縣銜缺相當毋庸送部引見所遺河源縣知縣缺粤省現有應補人員請扣留在外俟接准部覆另行選員請補該員任内並無承審積案及徵解錢糧承緝未獲盜案已起降調革職叅限其叅罰案件係在光緒十五年三月十六日欽奉恩詔以前悉予豁免毋庸列造理合繕摺具奏再兩廣總督係臣本任毋庸會銜合併陳明伏乞皇上聖鑒謹奏奉硃批吏部議奏欽此○○吳大澂片再查鄭州大壩自上年十二月奏報合龍以來迄今已屆三汛安瀾留工防守大壩並派辦善後工程大小各員日久在工辛勞倍著歴時已將十月莫不始終奮勉又兩岸各廳河歸故道臨黄各工舊險新生分派文武員弁防守伏秋大汛亦能協力同心克勤將事均不無微勞足錄所有總辦鄭工善後事宜頭品頂戴河南布政使劉瑞祺綜核度支實心任事勾稽工欵精細有條鹽運使銜補授南汝光道朱壽鏞專司局務力任艱鉅督率辦工不辭勞怨開歸陳許道蔭保督搶險工備嘗辛苦奉公潔已無誤修防二品頂戴彰衞懷道曹秉哲率同北岸各廳籌辦要工勤劬久著措置修防才識並長以上司道各員辦工最爲得力無仰懇天恩俯准將劉瑞祺曹秉哲二員交部從優議叙朱壽鏞蔭保二員賞加二品銜俾得藉資鼓勵其餘隨同防守大壩辦理善後以及歴屆防汛存記在事出力各員容臣擇優分别開單酌量請奬以昭激勸之處出自恩施逾格所有守壩防汛在事出力擬懇給奬缘由謹會同河南巡撫臣倪文蔚合詞附片陳請伏乞聖鑒訓示欽遵謹奏奉硃批别有旨欽此○○吳大澂片再查黄河南北兩岸伏秋大汎往往奇險環生而保護險工防患未然莫善於磚石壩垛臣深知其禦險得力立意於河歸故道後專派妥員動支善後工欵採購磚石在各廳　溜坐灣著名緊要處所添築欛工挑托溜勢本年秋汎期内上南河廳滎澤汎九十堡中河廳中牟下汛三五堡下南河廳祥符上汎黑堽工祥河廳祥符上汎十五六堡下北河廳祥符下汎頭二堡先後河勢吃重大溜左冲右突各廳搶廂掃叚幸保無虞頼有各道壩工爲之擎托蓋護藉免棘手化險爲夷此保險之得力確有明騐除將所侑段落另行查明附片具奏外伏查壩工當溜之所新築基址入水未深總須接續加抛三五年後方能到底堅實各廳應領歲修項下購石無多其事不能撒手抛用本年善後工欵業已告罄核計所短當不甚鉅暫行挪動南北兩道徵存道庫已丑年河夫銀兩湊資辦理惟此項河銀前於光緒十年仰蒙欽派大臣來工查辦核㓕歲欵奏明提解藩庫聽候部撥動用原爲撙節浮費起見現在壩工林立工欵不敷與其另請找撥不如借動河銀以後逐年加抛用石較多亦恐難乎爲繼合無籲懇鴻慈俯念工關緊要自已丑年爲始准將兩道河銀留歸工用專指添辦磚石儲備加抛新壩列入另案報銷不與各廳工欵牽混庶工歸實用費不虚糜而壩工有此專欵不致日久衝坍前功全棄如五年以後新修各壩一律堅穩或溜勢外移無須加抛磚石屇時再行體察情形奏明停止河夫銀兩仍飭提解藩庫臣爲顧全壩工力圖保險起見是否有當理合附片陳明伏乞聖鑒訓示謹奏奉硃批另有旨欽此○○卞寳第片再前據浙江象山縣知縣鄒文沅會同委辦土藥捐局候補知縣王宗丞禀報奉委象邑土藥捐務開局將及三月　無報捐詎五月二十日有民人孔人華等聚衆滋閙將墻頭地方新卡打毁勇丁受傷次日擁至縣署聲稱找尋委員直入三堂並内宅正房將門窗器物毁壞一空是日象山協副將費金綬因公進郡左營中軍竇汝江未見撥兵前來等情並據寍波曁寍紹台道具禀各前來當卽批司委員查明確情據實馳覆一面飭府將首要各犯分别催提查拿訊供詳辦並將該都司竇汝江先行撤任飭鎭查辦現據署定海鎭總兵彭大光呈覆檄委中軍遊擊郁文勝馳赴該處訪查此案署象山協副將費金綬實係因公進郡據都司竇汝江面稱事起倉猝未敢輕動雖未卽時親往當已連夜傳集千把帶兵前往彈壓次日搗毁縣署之時都司等亦卽帶兵彈壓等情伏查象山縣地方設卡抽收土藥厘捐鄉民藉端滋鬧　委文員辦理不善業經浙江撫臣崧駿奏請革職降補並分别查辦在案兹據呈覆前情除署象山協副將費金綬因公進郡姑免置議外該都司竇汝江係屬同城於刁民鬨堂塞署毁壞房屋器物未將人犯當時拿獲實屬疎忽相應奏叅請旨將象山協左營都司竇汪江交部照例議處以示懲儆謹附片具陳伏乞聖鑒訓示謹奏奉硃批着照所請兵部知道欽此 
 
 

Page 12

 
 
[光緒十五年十一月初五日京報全錄]  
　　宫門抄○發抄硃批四道○粤督張奏肇慶府稅廠徵收加倍請照案給奬摺○又奏請留武弁補用片○將軍定等奏紳士捐銀請分别加銜建坊片○副銀臺林奏恭謝天恩摺○又奏換用關防日期片○將軍定奏副都統留子帮辦家務摺○粤督張奏委署知縣片○十一月初五日户部通政司詹事府正藍旗値日提督衙門引見八名廂紅滿十名○　曼王等查騐箭枝覆命○福中堂等考試翎縀覆命○崗岡等謝寛免處分恩○熙敬因伊子以文識用謝恩○德慶假滿請安○豫王奏請開去差使○吏部奏派考試現任筆帖式之大臣派出閱卷松溎愛廉志銳○搜檢鄭王麟書崇禮景善慶福豐烈彈壓秀吉○召見軍機福中堂崇禮高釗中○發抄楊昌濬奏各省解清甘餉請將藩運司道照案請奬奉硃批户部議奏單併發欽此○又仍以固原提標中軍叅將成光裕補商州協奉硃批兵部議奏欽此○又臬司裕祥到任奉硃批知道了欽此○又候補令劉謍等署平凉等令奉硃批吏部知道欽此○○兩廣總督兼署廣東巡撫臣張之洞跪奏爲肇慶府稅廠改章辦理第二次一年期滿徵收數目及第三次一年期滿徵收加倍請旨照案給奬恭摺仰祈聖鑒事竊臣前於光緒十三年六月内查明肇慶府黄江稅廠積弊改章辦理一年期滿徵收加倍將該廠委員陳占鰲照尋常勞績奏請奬勵並堀明此項溢銀每年約五萬兩又橋羡及加徵盈餘項内責令解足一萬二千兩共六萬二千兩並潮州府稅廠新增節省銀二萬兩三項共八萬二千兩解交善後局名爲額外節省防費一併留作買炮專欵並續經奏明肇慶稅廠干照解四項正額外每年能將新增各欵六萬二千兩解足應照尋常勞績請奬均奉旨允准各在案前據肇慶府稅廠委員山西補用道陳占鰲禀稱自光緒十三年五月二十二日起至十四年五月二十一日止第二次一年期滿共收正稅盈餘等銀十萬才千七百七十四兩八錢九分二厘又由桂皮地稅項下劃還正稅銀七千三百十二兩四錢一分二厘合共徵銀十一萬八十七兩三錢四厘除支不及一成廠用外連撥還桂皮地稅寔解繳司局銀十萬一千三百二十四兩二錢二分一厘六毫除照章解足四項正額外共溢解銀四萬二千一百九十兩又橋羡及加增盈餘項内勒令解足之一萬二千兩亦係新增應撥入併計合共解新增銀五萬四千一百餘兩又據禀稱自光緒十四年五月二十二日起至十五年五月二十一日止第三次一年期滿共收正稅盈餘等銀一十一萬八千一百三十三兩六錢一厘七毫又由桂皮地稅項下劃還正稅銀四千二百五十八兩八錢七分九厘共徵銀一十三萬二千三百九十二兩四錢八分七厘查肇慶府稅廠每年應解正稅銀一萬二千八百兩院司養廉銀三百八十餘兩羡餘銀一萬五千九百五十兩加徵盈餘銀二萬兩橋羡銀一萬兩共額解銀五萬九千一百三十餘兩現計徵銀一十二萬二千三百九十餘兩係屬加倍有餘除廠用於原定一成數内樽節支用不及一成外連撥還桂皮正稅實解繳司局銀一十一萬九百七十四兩六錢六分四厘除四項正額外共溢解銀五萬一千八百四十餘兩連橋羡及加增盈餘項内新章勒令解足之一萬二千兩併計已浮于新增六萬二千餘兩之數等情前來伏查肇慶府黄江稅廠改章以來於今三載初次一年期滿業經徵收加倍乃第二次期滿核計收數稍絀然已溢解甚多較之新增加倍六萬二千兩之數僅短銀七千餘兩臣恐該委員等日漸懈弛疉經嚴飭實力稽徵兹屆三次一年期滿徵收又復加倍有餘多於新增六萬二千兩之數該委員陳占鰲始終愼勤久而不懈實屬不可多得除疉次解局各欵批飭照案一併存作買砲專欵外據廣東海防善後局司道詳請具奏並請將委員陳占鰲照案請奬前來臣查肇慶稅廠第三次一年期滿徵收加倍該委員陳占鰲實屬稽徵得力自應遵照奏案照尋常勞績請奬合無仰懇天恩俯准將山西儘先補用道陳占鰲賞加二品銜以示鼓勵出自逾格鴻慈除將陳占鰲履歴咨送吏部查照外理合恭摺具陳再廣東巡撫係臣兼署毋庸會銜合併陳明伏祈　皇上聖鑒謹奏奉硃批吏部議奏欽此○○張之洞片再奏留江南差委記名提督陶國安儘先推補副將羅三元儘先補用守備吳得望前因辦理海防隨同領湘軍定字各營提督陶定昇來粤分别派充營哨各官於築台攔河諸役備著勤勞嗣經分派駐守省防各砲台演放巨礮教練士卒均能歴久不懈克副使任又記名提督黄超羣光緒十一年由閩來粤投効委帶督標練軍嗣復派赴瓊州剿辦黎客各匪奮勉圖功不避艱險現委管帶輪船巡緝省河留心捕務又升用提督補用總兵朱逵陸由廣西邊防軍勞調辦瓊州黎匪光緒十四年三月督勇攻克七弓什常村賊巢生擒匪首搜捕餘匪撫綏黎歧深入瘴域樸寔勇敢備著勤勞又福建水師提標儘先補用都司林國祥於光緒六年調粤管帶輪船熟於駕駛兼通測繪之學頻年奉差往來南洋各海口熟悉風濤沙綫教練兵勇槍砲甚資得力又福建補用都司儘先守備方喜恩由勇目投効廣東潮普營歴保守備留閩補用現在潮普營當差遇事勤奮於廣東洋面水師緝捕情形尤爲熟悉合無仰懇天恩俯准將提督陶國安黄超羣總兵朱逵陸副將羅三元守備吳德望留於廣東各以原官分别借補叙補都司林國祥守備方喜恩留於廣東遇有水師缺出按班叙補俾資策遣而裨操防除飭取各該員等履歴咨部及分别咨明兩江閩浙各督臣外理合附片具陳伏乞聖鑒謹奏奉硃批着照所請兵部知道欽此○○定安等片再查上年奉省水災需賑浩煩就地籌捐以資接濟當據在籍紳士四品銜兵部郎中藺永清捐銀三千兩又據二品封職候選府經歴李桂捐銀一千一百五十兩新民廳民人祁城遵其故父祁祥雲遺命捐銀一千五百兩均經先後呈繳發交賑局騐收散放奴才等查藺永清等或念切梓桑或善承先志核其捐數均與加銜建坊之例相符相應仰懇天恩俯准將四品銜兵部郎中藺永清給予三品頂戴李桂祁祥雲給予樂善好施字樣各在原籍自行建坊以昭激勸謹附片具陳伏乞聖鑒訓示謹奏奉硃批着照所請該部知道欽此○○新授通政使司副使幫辦全台墾撫事務臣林維源跪奏爲恭謝天恩仰祈聖鑒事光緒十五年七月二十二日臣在台北差次接准台灣巡撫臣劉銘傳咨准兵部火票遞到吏部咨開通政使司副使員缺開列具題六月十四日奉旨林維源補授通政使司副使欽此臣謹卽差次恭設香案望闕叩頭謝恩訖竊臣伏處東瀛豫登内閣初叅讀學旋貳奉常未能報効涓埃實已悚惶夙夜兹復渥承硃筆移佐銀台專掌宣傳在漢爲謁者僕射兼司章奏於唐稱通事舍人以臣庸材難副重任况當遠使尤慮曠官惟有勉力圖功望速成夫墾撫早得隨班供職冀仰答夫生成所有微臣感激下忱謹繕摺具奏叩謝天恩伏乞皇上聖鑒謹奏奉 
硃批知道了欽此○○林維源片再光緒十五年七月二十二日臣於台北差次接奉補授通政使司副使謹卽刊换木質關防一顆文曰帮辦全台開墾撫番事務通政使司副使關防卽於是日啓用分别咨照以昭信守併將舊領帮辦全台墾撫事務太常寺少卿關防一顆咨叙台灣巡撫衙門察銷理合附片陳明伏乞聖鑒謹奏奉硃批知道了欽此○○奴才定安跪奏爲副都統留子帮辦家務恭摺代奏仰祈聖鑒事竊奴才接據興京副都統奉天全營翼長輔國將軍宗室奕𩆩禀稱竊職第五子載峻前於去歲十二月間在京仰蒙考試賞授奉國將軍嗣於本年五月間由兵部奏請賞假三個月馳赴興京任所省親現屆假期已滿理宜回京供職猬因載峻前經隨同職在開原岫巖遼陽興京各城任所料理家務擬請仍將奉國將軍載峻留職任所料理家務等情禀請代奏前來奴才謹將副都統留子帮辦家務緣由理合恭摺具陳伏乞皇上聖鑒謹奏奉硃批着照所請該衙門知道欽此○○張之洞片再光緒十年接准吏部咨行首府首縣缺出先於通省正途人員内揀選委署如實無合例堪以署理之員或人地不宜始准於摺内詳細聲明以各項出身人員遴選署理等因歴經遵照辦理在案兹查署南海縣知縣張璿調署東莞縣知縣遺缺係省會首縣要缺應卽遴員接署先於通省正途人員内揀選非現居要缺卽人地未宜再於各項出身人員遴選查有現署廣糧通判事試用通判王存善學優才卓深悉民隱堪以署理據布政使游智開按察使王之春會詳前來除檄飭遵照外臣謹循例附片具陳再兩廣總督係臣本任毋庸會銜合併陳明伏乞聖鑒謹奏奉硃批吏部知道欽此 
 
 

Page 13

 
 
[光緒十五年十一月初六日京報全錄]  
　　宫門抄○諭旨五道錄前○發抄硃批四道○皖撫沈奏請准知州將議叙抵銷處分仍留本任片○又　奏請准年老附生賞給副榜片○又奏委員接統各營片○大臣依奏請將陣亡各員准予奬卹片○又奏叅革武員片○將軍定奏請留革員差遣片○又奏恊領開缺循例請補摺○十一月初六日禮部宗人府欽天監廂藍旂値日無引見○豫王專摺謝賞假兩月恩○陜西副考官承廕到京請安○遷公嵩申恩棠各假滿請安○會章請假二十日○召見軍機嵩申奎潤承廕○發抄楊昌　奏卽補令方仰歐補寗夏令奉硃批吏部議奏欽此○又西安軍中都司王達章查無下落開缺奉硃批兵部知道欽此○劉璋奏審明已革遊擊鄭朝綱索債滋事案奉硃批刑部議奏欽此○又審明廕生江應葵等互控案開復原官奉硃批着照所請該部知道欽此○○沈秉成片再臣接准吏部咨前撫臣陳彝奏壽州知州王鼎臣失察降調處分請將獲盜議叙准其照例抵銷仍留壽州本任欽奉硃批吏部議奏欽遵到部查王鼎臣降調開缺之時其獲盜之案旣未咨覆到部是否該員應得議叙尙屬未定自不能以未定之議叙預抵現議之降調該員拿獲鄰境盜犯原文内稱在光緒十一年八月該撫於十二年十二月始行具題請奬已在十二年十一月失察之案發覺以後自不得專以咨覆遲延爲詞且查咨覆獲盜原文並未將遲延之處隨案聲叙實係行查咨覆遲延以致開缺請將開缺後議給紀錄抵銷降調開缺處分碍難照准光緒十五年六月十四日具奏奉旨依議欽此咨行到臣臣查例載部中查取職名之案總以督撫初議具題之月日爲斷在前者准其抵銷在後者不准抵銷等語此案壽州知州王鼎臣拿獲鄰境盜犯四名係在光緒十一年八月初四日當卽詳解審訊於十二年十二月十四日揭報請叙其承審遲延各職名已詳細聲明在案該員失察一案係在光緒十四年三月題叅議處是題叅之處實在題請議叙之後而失察發覺之日亦在拿獲鄰境盜犯之後查初次原揭内聲明首先獲盜係壽州知州王鼎臣吏目洪培若按協獲例無議敘其次之員吏目洪培卽可毋庸置議乃延至十四年六月始據行查何員首先協獲核計年餘之久不無遲延當於十四年六月奉到部文卽飭查明因該員署貴池縣時往返程途轉　稍延十月於十四年十月初七日咨覆是時尙未奉到開缺部文若早一月奉到行查聲覆卽可不致開缺可見該員勞績實係在前皆因行查遲延年餘咨覆遲延百日以致悮行開缺若竟照部議行查咨覆遲延未據隨案聲請碍難照准似覺毫無依據臣細譯例意凡部中查取職名之案總以督撫初次具題之月日爲斷在前者准其抵銷在後者不准抵銷正以杜行查遲延誤會月日之弊此例雖專指降罰而言然議賞議罰事同一律舉凡應議奬敘之案似亦應照初次目題之月日爲斷庶足以公賞罰而昭激勸該員首先拿獲鄰境頴上縣盜犯詳奉審明隨案題請議敘實在題叅失察降調之先自應以初次題請議敘之月日爲斷在前者准其抵銷臣援例擬請實爲清歧誤而勵廉能起見合無仰懇天恩俯准將壽州知州王鼎臣拿獲鄰境盜犯議敘以初次具題之月日爲斷准抵銷仍降一級公罪處分免其調用開缺仍留壽州本任出自鴻慈高厚至行查遲延一年以上申覆遲延一月以上應議處分在恭逢光緒十五年三月十六日 
恩詔以前應請豁免合併聲明除咨部外謹會同兩江總督臣曾國荃附片陳請伏乞聖鑒訓示謹奏奉硃批着照所請吏部知道欽此○○沈秉成片再查接管卷内光緒十五年舉行戊子正科江南文闈鄉試未經中式年老諸生業由前撫臣陳彝開單專摺會奏並聲明此外尙有安東縣附生左俊良硃墨試卷尙未檢齊扣除另行辦理在案旋據江寗布政使許振褘詳稱查明安東縣附生左俊良上年戊子科鄉試時年八十二歲同治六年入學時年六十一歲是該生入學已滿三科三塲又已完竣年在八十以上合例邀恩賞給副榜由該管府縣學禀保分别取具册結由司詳請奏咨等情前撫臣未及核辦移交前來臣伏查定例鄉試年老附生年屆八十請旨賞給副榜今安東縣附生左俊良據查明入學年分已滿三科三塲又已完竣年在八十以上核與定例相符合無仰懇 
天恩俯准照例賞給副榜俾沐恩榮除册結咨送禮部外謹會同兩江督臣曾國荃護理江蘇撫臣黄彭年安徽學政臣錢桂森江蘇學政臣楊頤附片具陳伏乞聖鑒勅部核覆施行謹奏奉硃批着照所請禮部知道欽此○○沈秉成片　再駐防省城練軍馬步各營先經前撫臣吳元炳檄委記名總兵撫標中軍叅將吳峻基統領操防吳峻基於本年四月間因病出缺所遺練軍統領並經前撫臣陳彝飭委安廬道丁峻暫行代辦在案現據該道丁峻以事繁任重力難兼顧禀請派員接統俾一事權等情前來臣查省城練軍統領有節制各營訓練操巡之責非熟悉營務威望交孚之員難期勝任旣據該道一再陳請籲懇更替自應另派妥員接統以固江防而專責成查有記名提督宋朝儒久列戎行曉暢戎機堪以委令統領除檄飭遵照外謹附片陳朋伏乞聖鑒謹奏奉硃批知道了欽此○○依克唐阿片再查呼蘭一帶剿辦馬賊出力陣亡受傷官兵及斬擒盜匪數目自光緒十一年十一月至今三年有餘未經奏報奴才督飭司員詳加查核迭據呼蘭副都統倭克津泰及統領等官咨稟前後各隊官兵在於黑山長嶺子等處剿賊轉戰經手共計斬擒自夥盜匪三百五十餘名奪獲槍炮旗幟刀矛五百四十餘件嬴馬一百二十餘匹陣亡頭品頂戴記名副都統花翎奢通阿五品藍翎富雲保六品軍功烏勒西春依里布並甲兵彩柱西丹李士明等共十四名均未具奏奴才查該官兵等馳驅戎馬數載有餘或臨陣捐軀或裹創血戰均能奮不顧身殲擒首要盜匪三百五十餘名之多洵屬志勇可嘉雖在奴才接任以前似亦未便湮没不聞可否援案奬卹之處恩典出自逾格鴻施除將陣亡受傷官兵造册咨部外謹附片具陳伏乞聖鑒謹奏奉硃批着准其援案奏請奬卹欽此○○依克唐阿片再查呼蘭一帶剿辦賊匪北團林子武營委協領馬隊統領常德每遇帶隊剿賊多不得手署馬隊營總開復佐領頭品頂戴記名副都統世襲雲騎尉德克德成布帶隊駐紥小梅村每遇賊匪滋擾剿捕並不實力均屬胆氣平常未免庸懦無能迭據呼蘭副都統倭克津泰翼長吉爾洪額先後揭報前來奴才查常德德克德恩布二員身膺將領帶隊捕賊並不實力痛剿致令捕務廢弛似此昧於制敵不善用兵已有難辭之咎當此捕務吃緊未便姑容相應請旨將常德德克德恩布一併革職留營自効倘再不知愧奮定可從嚴懲辦以肅營伍所遺統領一缺查有佐領甘圖久經戰陣堪以委補所遺營總一缺查有記名總管根喜打　奮勇堪以委補除檄飭遵照外理合附片具陳伏乞聖鑒謹奏奉硃批着照所請該部知道欽此○○定安片 
再奉省練兵籌餉政務殷繁近年開辦鹽厘洋藥各捐添設分局需員經理查有已革協領毓昌奴才定安前次出師奉省曾調該員辦理營務架知其人諳練公事謹飭細心筆墨亦頗優長查該革員係因大孫山剿賊不力原叅革職准其留營之員現當需材孔殷合無仰懇天恩俯准將該革員暫留奉天差遣委用以觀後效除咨兵部醒照外謹附片具陳是否有當伏乞聖鑒訓示謹奏奉硃批着照听請兵部知道欽此○○奴才定安濟祿跪奏爲協領開缺循例請補恭摺仰祈聖鑒事竊查盛京正白旗滿洲協領常慶辭任一缺查有光緒十三年軍政薦舉之盛京廂曰旗滿洲佐領達春於光緒十四年五月初八日經兵部將該員帶領引見奉硃批圈出准其卓異著回任照例用欽此查定例駐防軍政卓異人員帶領引見奉旨准其卓異者遇有應陞缺出該將軍等卽行奏請補放不必送京引見其引見已過三年者仍咨送來京帶領引見等語該員前因歴次擒獲首要馬賊出力保奏以協領卽補於光緒十一年三月二十日奉旨依議欽此又因歴次擒獲首要馬賊出力保奏請戴花翎於光緒十三年七月十五日奉 
旨依議欽此各在案今常慶所出正白旗協領員缺查卓異佐領達春當差勤愼擬請照例補用該員係業經引見未過三年卓異人員毋庸再行送部所有協領開缺循例請補緣由理合恭摺具奏伏乞聖覽謹奏奉硃批着照所請兵部知道欽此 
 
 

Page 14

 
 
[光緒十五年十一月初七日京報全錄]  
　　宫門抄○諭旨兩道錄前○發抄硃批四道○粤督張奏全瓊肅清籌辦善後所有在事出力員弁紳團遵旨擇尤請奬摺○陜西提督雷奏部駁出力各員請分别改奬摺○大臣依奏官兵剿賊獲勝擬再進兵搜捕餘黨摺○十一月初七日兵部太常寺太僕寺八旂兩翼値日廂藍滿引見十三名○鄭王等搜檢覆命○榮惠假滿請安○中營叅將李紀良謝恩○兵部奏派揀選營官之大臣派出恩中堂麟書敬信嵩申崇禮文興汪鳴鑾徐樹銘○召見軍機烏拉喜崇阿徐用儀徐　澧○發抄潘霨奏已故督臣岑毓英勛勞卓著請於貴州捐建專祠奉硃批着照所請禮部知道欽此○崧駿奏遵旨核議杭州等府徵收糧米不分漕南概徵本色奉硃批着照所請户部知道片併發欽此○又旗兵匠役開放糧米仍給折色奉硃批覽欽此○又請以候補道金福曾暫留辦理振務奉硃批着照所請欽此○○兩廣總督兼署廣東巡撫臣張之洞跪奏爲全瓊肅清籌辦善後所有在事出力員弁紳團遵　旨彚案擇尤請奬恭摺仰祈聖鑒事竊臣於光緒十三年二月會同前撫臣吳大徵具奏續剿陵萬黎匪首要就殲一摺欽奉硃批覽奏均悉所有出力各員弁着俟全瓊肅清准其擇尤彚案奏保等因欽此又於是年六月會奏攻克崖州南林老巢通籌善後事宜一摺奉到硃批此次出力人員准其遵照前旨擇尤保奏等因欽此迭經隨時恭錄咨行欽遵辦理各在案查瓊州黎客各匪以次廓清前經奏明分别裁留勇營責成雷瓊道朱采搜捕逸匪通籌善後上年二月據該道查悉陵水縣屬七弓地方伏莽未清尙有汚　之匪首黄那絲符琶娘等盤踞山内當派總兵朱逵陸遊擊李渭培等督隊進攻連克匪寨六處擊斃悍匪數十名我軍員弁亦有傷亡朱逵陸等會合兵團踞險深入三月初十日攻破什常村老巢生擒匪首黄那絲符琶娘等解府懲辦復經分兵搜捕五弓及崖州之過山弔羅等處拿獲首要王那柬王拂記謝其清等黎客匪黨殲除略盡全瓊一律蕭清一年以來各峒黎歧馴服絶無糾衆出擾之事自本年九月起先將瓊州鎭標兩營改爲練軍兩營裁去防勇三營以後當查照奏案陸續裁改現在瓊州黎境分設撫黎局八處各派委員一兩人文武叅用每局各募土勇一百名或數十名責令該員等經管平决爭訟緝拿盜匪修路墾田設墟招商等事領派一局南登一局凡陽一局番嶇一局樂安一局廖二弓一局第地一局古振州一局皆係扼要處所卽爲將來設官控制應增應移張本其新開各路近外者暢行無阻近内者稍有水冲草没之處已嚴飭各局隨時巡查修理芟剔以免梗塞設立墟巿數處商販漸集如定安之荔枝園陵水之憫安墟　州之薄河峒牙汪村等處民黎食發交易日多其各墟所設義鞯黎人子弟多有未附學者至伐木墾田開礦三端前經奏明招商辦理現在陵萬崖州一帶木料已暢出十餘萬株商人集資前往認辦者絡繹不絶瓊山之蛤蟈塘昌化之大聘村臨高之番嶇等處地方開墾成田者數百畝至二三千畝不等昌化大豔山銅鑛銅苗最旺商人張廷鈞不惜工本開采甚力今年五月内正在得手將見大枝鑛苗之際山巖忽致傾塌阻塞龍口該商並無退阻現議另開口門但瘴癘惡毒工役多傷一時未能深入另勘得會同樂會交界之雙灘鉛鑛甚旺現已招商試辦所有先後在事員弁冐瘴越險僵僕相繼歴久不移實屬異常出力兹彚案擇尤按照部章請奬由海防善後局司道開具清單詳請具奏前來臣覆加查核各員弁或臨戰殲擒首要或率軍攻克堅巢已經兩次奏奉恩旨准其保奬嗣後三年以來籌辦善後搜山破寨擒匪安良開路設墟勘山興利均係深入瘴鄉備嘗艱苦仰懇天恩俯准照奬以昭激勸除傷亡瘴故員弁附請賜卹曁干把各弁咨部請奬外理合恭摺具陳再廣東巡撫係臣兼署毋庸會銜合併聲明付祈 
皇上聖鑒謹奏奉硃批該部議奏單併發欽此○○頭品頂戴陜西固原提督奴才雷正綰跪奏爲部駁甘軍戍防邊門出力各員分别改奬繕具清單籲懇恩施恭摺仰祈聖鑒事竊甘軍前赴鳳凰邊門防守出力人員欽奉慈禧端佑康頤昭豫莊誠壽恭欽献皇太后懿旨着奴才擇尤奏請奬叙遵卽將出力各員分别請奬奉硃批該部議奏欽此嗣經部覆分别准駁覆奏知照到甘所有另核請奬各員遵照改擬奬叙分繕清單恭呈　御覽合無仰懇天恩俯准給奬以昭激勸謹恭摺具奏伏乞　皇上聖鑒訓示謹奏奉硃批該部議奏單併發欽此○○奴才依克唐阿跪奏爲官軍剿賊獲勝餘黨不無入山酌擬進兵搜捕冀除伏莽而清盜源恭摺馳奏仰祈聖鑒事竊照呼蘭巴彦蘇蘇綏化三城地勢西南帶水東枕深山其人烟比櫛良莠不齊年來東三省水旱成災流民趨住飢寒交迫草竊叢生因而結黨肆行水陸擾害民不聊生雖有官兵分投剿捕而地方遼闊兼顧難周且帶兵將弁或世祿起家而昧於制敵或少年新進而恇怯無能以致捕務久無起色三年積案尙未奏聞幾至賞罰不行士氣不振今年五月初間奴才抵任卽據呼蘭副都統倭克津泰飛咨增兵助剿前來奴才隨卽一面咨覆該副都統嚴飭各隊將弁退劣進優實力防剿一面奏派已革副都統二等侍衞吉爾洪額爲全軍翼長前往專司督剿以一事權當該翼長未經到防之先疉據副都統倭克津泰及各隊官先後報稱五月十四日至六月二十六日馬賊集黨或百餘名或數十名不等分股搶掠曲家鑪西河沿大荒溝拉三秦安邦河半截阿子許家窩棚灣河南沿水陸等處肆虐備極兇殘迭經分軍馳往剿捕連開八仗陣斃悍匪四十六名生擒首匪王果湘郭萬山等十五名奪獲馬匹槍砲等械六十餘件查點我軍陣亡佐領托精額一員甲兵一名受傷甲兵三名雖屢有斬擒而尙未殲靖賊仍時散時聚滋蔓閭閻奴才立飭該翼長吉爾洪額由省挑派佐領甘圖記名總兵根喜等帶領馬隊五十名馳往督率各軍聯絡鄉團合力兠剿嗣據該翼長呈稱自七月十七日到防起至八月二十日止一月之間親督各軍迭剿搶掠大青山頭二道溝子羅郭橋城子屯馬家窩棚七馬架等處股匪連開六仗屢挫兇鋒陣斃悍賊一百一十五名生擒首匪王振玉王中祈有幅張立險等十九名馬匹槍砲旗幟二百餘件查點我軍陣亡甲兵一名受傷十餘名該匪大受懲創悉向呼蘭河北潰竄八月二十六日突有匪首掃北劉二川東德等共率悍黨二百餘名由山裏竄出合夥滋擾上集廠雙河鎭一帶賊勢復張據該翼長報呈賊黨雖多究屬烏合之衆不難聚而殲旃遂將各隊官軍挑弱留强共選精銳弁兵二百名分作三路親督營總勝德記名總管根喜委叅領盛全巴爾佳布等前往河北合力夾剿奴才復核該翼長迭獲勝仗乘勢進軍雖所帶均屬精壯而兵單賊衆未免後路空虚第恐進退維谷當卽咨行呼蘭副都統就近派隊策應以壯軍威又慮匪黨被擊狂奔竄越鄰境並檄行布特哈墨爾根各城嚴加防範勿稍疏懈此殷巨匪能否全股撲滅一俟該翼長呈報到日再爲具奏復查呼蘭地方盜賊昔年僅在陸地擾害良庶近則兼在水路刦掠官商卽如六月二十五日佐領托精額帶隊巡江在於半截河子陡遇賊船三號由下游搶獲礦局運糧委員船上銀物揚帆上竄該佐領在江岸堵擊被賊發砲擊中陣亡賊卽轉舵南竄我軍無船濟渡不能追剿致賊飽颺欲使江道安靖非創設水軍巡緝别無良策至陸地馬賊向恃青黑二山爲逋逃藪兵多則入山藏匿兵少則出山虐民欲使山谷肅清非深入窮搜似無良策第山口繁多官軍較少不免兵入賊出之慮奴才擬俟翼長吉爾洪額剿捕河北巨匪得手後飭該翼長先行聯絡鄉團擇紥山口堵賊出路然後酌加津帖預備鍋帳車馬載運糧草節屆冬令整隊入山比至山中審察賊匪往來各道酌派官兵隘紥斷賊聲氣俾官軍銳意搜尋内外夾擊以除伏莽而清盜源以仰副聖主除暴安良之至意所有傷亡官兵均屬踴躍効命臨敵捐軀合無仰懇天恩勅部分别議卹以示觀感除造册咨送兵部外合將奴才抵任後迭飭官軍剿賊獲勝並酌擬搜山各緣由謹恭摺由驛馳奏伏乞皇上聖鑒訓示再副都統文全尙未到任故未列銜合併聲明謹奏奉硃批覽奏均悉所有傷亡官兵着交部分别議卹欽此 
 
