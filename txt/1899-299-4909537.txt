# 1899 - 299 - 4909537

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○白紙玉堂字彙洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彙編洋八角○英興記三角半○諸君欲購者請移玉至三馬路申昌書晝室或申報館帳房可也此佈 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人歡付石印以公同好首自預定三百部原期工省成速嗣見印出樣本字跡太小瀏覽刺目難以翻閱復商放大字體改托本局用大號新字排印廣延名齋悉心校對方輿紀要三月間古己成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州緣蔭堂蕪湖河南文苑山房均可購取二林齋售出股票請諸君憑票找洋向經售處取書 
[論弭教案在融洽民教之性情]  
　　西教之入我中國也亦旣有年矣始僅於通商口岸准設教堂旣而内地各城鄕亦准一律建設而教堂遂林列矣傳教旣廣華人之入教者亦愈多在教外者往往嫉視教中而在教中者又往往與教外人格不相入於是民教不和之案遂朋興而未有已時去年川匪余蠻子糾衆閙教刼掠　教士華司鐸以恣其要挾之狡謀地方有司辦理最爲棘手旣不敢立時剿殄致傷教士之身又不敢輕縱匪徒致予西人以口實相持數月始克將余匪誘獲以謝遠人嗣是而浙江之台州山東之德州又有頑民擁衆閙教其他如福建之建寗湖北之興國民教小有齟齬其數尤更僕難數然要不過一省一起而已未有於兩月之内一省之中連出教案數起如近日江西省之盛者江西之閙教也始自八月二十一日貴溪縣城中驀被匪徒將教堂焚毁繼而本月某日河口鎭又有焚毁教堂之事又繼而弋陽縣焚毁教堂縣主杜明府因而死焉時不過數十日而閙教之案已層見迭出若此是何莠民之多耶毋亦由於各處匪徒將乘間搆亂故互相煽惑冀逞其不軌之謀也撫憲松鶴齡大中丞洞知其隱爰札飭各防營管帶如有閙教情事立卽會同地方官實力彈壓倘敢不服許將滋事人犯當塲拘拿解縣訊實禀詳以便盡法懲辦成有焚毁教堂並不服查拿形同叛逆者准格殺弗論其有恃衆抗拒官兵不能格殺者准用槍砲轟擊治亂民用重典以諸葛武侯之粹然儒者而猶且用是法以治蜀中丞此舉殆亦有不得已之苦衷也而四處謡言仍不能息不特省垣有與教爲難之蜚語卽南安府各屬亦有閙教之謡雖經中丞派兵防範幸得安謐如常然鶴唳風聲究有可懼是豈嚴刑峻法之亦有所窮而不足以使民畏服耶吾以爲欲安民教不在乎刑法之嚴峻而在乎融洽其性情也同治十年總署王大臣嘗以教案之故致書各西國大臣略謂原西人傳教之意本以勸人爲善也自入教者有倚勢欺人之事而華人於是有不服之心迨民教相爭釀成案件地方官理當查辦而教士又出而庇護之教民藉此藐視官長民心更爲不服且當中國有事之秋凡一切罪人訟棍俱以教中爲逋逃藪百姓始則抱怨繼則生恨終且成仇禍端一起凡旅居中國之西人所在皆爲危境卽安居無恐之省百姓亦聞而生疑疑心甚而忌心生據此情形安有不激而生變者耶夫總署此言未免過當泰西傳教之士大都能以繩墨律身何致庇護教民出而干預地方公事其偶一如此者或不忍教民之有所寃抑而代爲剖曰也總署以教士無得庇護教民而莠民遂以教士庇護教民爲詞藉端生事是適授以藉口之資也惟其所言西人在中國立堂傳教必先令本地士民悅而不怨信而無疑方可辦理自然彼此相安無事且無論中外何國必以得民心爲本民心未得以勢迫之定必生變國家政令雖嚴亦難望其遵行不怠也此數言者深得要旨卽鄙人所謂融洽其性情也欲融洽其性情最粗淺而易辦者莫若將各處所立之教堂洞啓其門任人游覽則一切不經之語不求其息而自息矣或謂西人性好潔凈教堂中尤不可使塵垢相蒙華人則不甚講究及此故西人惡之然卽偶有所汚亦祗一灑掃之勞耳而可以絶閙教之案詎不兩相受益乎彼西人亦何憚而不爲耶如徒以法則前者天津教案正法之犯共得二十人軍徒各犯共得二十五人辦理可謂嚴矣而鬧教者仍不知畏是知徒法之不足用而在融洽其性情也 
[本館接奉電音]  
　　昨日午後京師飛電傳來上諭四道敬謹譯登○九月二十六日奉上諭浙江提督著馬玉崑補授欽此同日奉上諭山西太原鎭總兵著張國林補授欽此同日奉上諭給事中馮錫仁奏直隷調署元氏縣知縣孫得成辦理積榖激成事變查騐委員設法彌縫請飭確查又奏直隷獻縣廖儂兒東安縣單九思宣化縣鎭標董占魁各案各該知縣曁諸鎭總兵含糊審訊至今未結請飭提訊各等語積榖淸訟疉經諭令該地方官妥籌辦理若如所奏仍不免勒捐積壓等弊吏治安有起色著裕祿按照所叅各節分别確查訊明懲辦欽此同日奉上諭本年夏秋以來雨澤稀少直隷山西山東河南等省被旱之區甚廣明歲靑黃不接之時必須早爲籌備著各該督撫嚴飭該地方官及時確查災區輕重情形將來春如何接濟之處分别妥籌以期有備無患用副朝廷軫念民依至意欽此 
[徴兵紀略]  
　　英京來電云自搭浪施華列事起駐新金山英屬各省之統領議定撥兵二千名馳往拿打當前敵旣而藩部占大臣電致新金山令紐加威及域多利兩省各備兵二百五十名新金山南境備兵一百二十五名但求敷用不必過多至新金山西境亦擬撥兵前往効力疆塲此日前英國徴兵之大略也 
[俄興女學]  
　　英京某日報云俄國女子類多好學能文當一千八百八十六年國家創建女子大書院四處所有閨秀之橫經鼓篋者多至一千四百四十二人内有五百人肄習醫術自是以後歴十餘載雲蒸霞蔚奇才絶藝濟濟師師只計醫學一門已有七百餘人之譜其中受國家詔糈者半之女學可謂盛矣 
[英俄比較]  
　　廣州中西報云英俄兩國所得亞細亞洲屬地俄較英有三倍之多然以人口計之則俄不過得 
 
 

Page 2

 
 
英人百分中之十三分亦可見俄國人民之寥落也 
[黔中民變]  
　　字林西字報云頃接本月二十六日重慶友人所發電信略謂貴州正安州屬仁懷縣叛民羣起作亂殺斃縣官以致人心皇皇寢不安枕不知大吏將何以敉平之 
[帥節過蕪]  
　　蕪湖采訪友人云安徽巡撫鄧筱赤大中丞親赴皖北蒐軍事畢而回原擬假道鳩兹江上察看東西梁山各砲臺旋忽故由壽州旱道繞至廬州吊奠故粤督李宮保然後乘大溜子紅船導以立生小輪船於本月十九日行抵裕溪口渡登登瀛洲兵艦時已暮炳四起因之小泊一宵蕪湖印委各官俱遞手版禀見中丞飭材官婉語却之洎乎晨光熹微卽駛赴梁山先就舵樓環視兩山形勢及砲臺扼守機宜隨命駕登岸由精健營統領趙戎駐臺營口官陸副戎盛設衛隊恭導登山校閱臺防各軍操演迨閱畢回舟卽向皖江進發午後一點　許駛過蕪湖並不停輪是以地方文武各員未有占利見大人之卦者 
[文旌蒞越]  
　　紹興采訪友人云本月二十日浙江提督學政文叔平大宗師試竣寗波越日卽起節赴東越二十三日之晚　會稽陶家堰止宿次晨解維就道已刻行抵郡治五雲門外馬頭先是協標所屬各弁兵已在江干列隊及望見宗師文旆卽次第施放排槍砰之聲無殊珠貫少選文武員弁相率呈手版禀安宗師令巡捕官傳言槪行免見隨排齊儀仗乘輿入五雲門詣試院駐節各官復遞手版如初宗師延入花廳茗談片刻旋於午後牌示二十五日謁廟放告閱視圍墻 
[續錄遵旨覆陳摺]  
　　一請飭出使大臣就現派出洋學生督令各肄專門之學也查出使各國大臣每屆奏帶同文館學生各二人係專資辦理公牘之員自無暇分身肄業至光緒二十一年冬臣衙門奏准派學生分駐俄英法德肄業各四名共十六名月給薪水五十兩歲需經費銀九千六百兩又南北洋鄂省派赴日本學校各二十名又浙江四名費由各省籌給三共計已派出洋學生八十名現在出使經費極爲支絀物力甚艱應先就此項學生察其才性擇尤送入農工商礦學堂肄業應加津貼並延師經費准在出使經費項内開支作正報銷又查光緒十二年先後據出使大臣曾紀澤許景澄咨報轉據洋監督師恭薩克禀稱出洋學生第一屆第二屆赴各學堂船砲廠肄業歴經各洋官考列記優次數分别等第給予執照内有能造船械能開五金礦能造砲藥能充機器匠首能充駕駛教習能辦軍務工程各若干名一一駐明肄業何堂從何工師游歴何廠領有何等官憑可充何項監工咨臣衙門立案上年九月據駐英國使臣羅豐祿文稱學生朱敬彝派學製造鐵路　汝淮派學礦務漸有端倪應請飭下各出使大臣推廣辦理並隨時照料稽查功課一請飭選譯農工商礦各書删繁舉要使人人易於通曉也伏查臣衙門同文館江南製造局及鄂滬各學堂繙譯西書之有用者己不不數百種其中如農學新法蠶務圖說農事論略植物學種蔗製糖養蜂各法皆農政類也汽機必以工程致富考工記要海塘輯要鑄錢工藝電氣鍍金星輶考轍鐵路工程造硫强水法造紙法之屬皆工政類也富國策正續生利分利之别貿易總册皆商政類也開煤要法井礦工程治金錄寳藏興焉西國鍊鋼皆礦政類也常見粤省刻有防海新論節要本圈點句讀極爲簡明西書文多繁複其不切要者不妨篇删其句句删其字或稍潤色之務使人人易知易行一覽了然日本人於西學書多加删節而酌改之得其要領使適已用應請飭下南北洋大臣鄂省督撫各出使大臣派員繙譯有用之書或聘高材教習如徐建寅華蘅芳金楷理傅蘭雅之流擇其於中國土宜物力簡當可行者擷其精要删其繁蕪圈點明白刊刻頒行中人之資可以家喻戶曉使農與農處工與工處商與商交風氣大開勸懲互用是與列邦之設博物院勸工塲無以異十年之後效可覩已一請飭疆吏寛籌常年經費續派高等學生出洋肄業也自光緒初年通使西域以來南北洋及閩省船政局時有派武弁藝徒已曉方言者分赴各國工廠肄業之學或送入法之哈富馬騫學堂或赴英之阿木士湯廠或赴德之哈次礦廠學成回華多有能充教習才任器師者現各省應推廣籌辦出洋後由出使大臣考校課程大要以劄記譯書二事爲綱領此摺仍未畢明日續登 
[上將蒐軍]  
　　紹興采訪友人云紹興協左右兩營經制兵計共八百名自去年奉旨汰弱留强之後祗存六百名協憲萬雅伯協戎以邇者秋高氣爽正當肄武之時因自本月初六日起傳令逐日赴校塲如法操演旋示定二十二日親臨校閱屆期黎明時節呵殿而來都守各員咸執銳披堅麾　　統各兵列成陣式旌旂輝映如火如荼協戎顧而樂之犒以水衡錢分别奬勉數語旋又閱視各汛弁馬步箭然後命駕回轅 
[黃堂嫉惡]  
　　姑蘇訪事友人云邇來吳江震澤一帶匪徒蠭起搶孀逼醮之事時有所聞上月下旬某日平望鎭著名無賴綽號老百脚者糾衆强刦某　妾售與北尺南首張家田居民張姓得身價洋銀一百餘元吳江縣主某大令聞之飭將老百脚拘獲押候訊懲旣而盛澤鎭有渾名沙鍋阿四者糾同盛澤阿四至距鎭三里許之李姓家搶洋孀婦某氏售與某姓得價遠颺事後李姓投控震澤縣署縣主准詞飭差拘到盛澤阿四研訊之下供明此事係出沙鍋阿四之意遂令押候補拿沙鍋阿四訊究以上二事近爲蘇州府彦詠之太守訪悉札飭江震兩縣主各將案犯解省聽候按律重辦以儆效尤 
[東甌火警]  
　　温州采訪友人云本月二十三日傍晚六點鐘時郡城小南門登選坊口某釘店無端火起赤熛捲地黑燄衝天各水龍夫聞警之餘風馳電掣而來四圍噴激祗以街道狹隘火遂竄至對面益覺跋扈飛揚直至九下鐘時始得救熄而北至澤進巷口南至小高橋養義倉後西越橋而至王木亭東至阜華昔之錦繡輝煌者頓變而塲盈瓦礫謂非意外之災而何 
[閩省官塲紀事]  
　　福州采訪友人云興泉永道惲心耘觀察前因厦門虎頭山租界事宜與日領事爭執上峯恐以戇直取禍特令調署延建邵道篆而以署延建邵道延小山觀察調署興泉永道調劑亦可謂得宜矣不料某日欽奉電旨著惲觀察開缺所遺興泉永道篆務以陳觀察景鎏補授等因上峯以延建邵道員缺緊要不可一日虛懸乃檄令署鹽巡道楊芝仙觀察前往署理遞遺鹽巡道缺以委辦南臺稅釐洋務各局之陳觀察同書署理○本任建寗鎭總兵鍾總戎祥開經上峯調赴省垣商辦練兵事務幷委令統領福强軍兹者陸路提督程軍門文炳入都述職遺缺由督憲許筠帥檄委總戎升署想日内卽須榮蒞節轅矣○新任福建藩司張潤生方伯擇吉十月初二日接篆署藩　　子迪廉許卸事後大約仍回閩臬木任 
[蘇省官塲紀事]  
　　姑蘇采訪友人云本月二十四日駐蘇州之日本領事吉田君設席滄浪亭畔三賢祠恭讌撫藩臬三大憲午前鹿芝圃中丞及陸春江方伯朱竹石廉訪先後呵殿遥臨吉田君以禮肅入開筵歡飲至鐘鳴二下始興盡而歸○本月二十一日新選松江糧捕通判劉通刺興基由京領憑來省趨詣各憲轅禀到迨二十五日藩司陸春江方伯牌示轅門飭赴新任○吳江縣汾湖司巡檢何少尹恩錫於本月某日因病出缺禀報到省卽經陸方伯牌示以鄭工分缺先巡檢鄒少尹慕賢請補 
[松郡官紀事]  
　　松江訪事友人云前任華亭縣劉謙三大令自交卸後部署行裝定期本月二十二日登舟赴省屬下糾民感懷舊澤羣擬衣冠恭送並設筵祖餞以志去思事爲大令所聞遂於前一夜命駕先行翌晨眷屬率同家人導以執事起程華　團勇整隊護送至馬頭○省憲委候補縣沈藻卿大令翰來松校閱華婁兩縣團勇並查辦保甲事宜於本月二十一日抵郡至巡防東局查視一周旋入華署拜會王大令 
 
 

Page 3

 
 
定期次日閱看團操適因細雨溟濛事遂中止旋卽解維聞尙需赴奉賢金山等處然後回省禀覆也○江南提督李壽亭軍門前赴上海公幹近已事畢於本月十九日午後回節署標下四營將備均赴大漲涇碼頭迎迓○太湖水師右營守備胡守戎得勝病故遺缺經提憲李壽亭軍門飭傳熊千戎必剛葉千戎長勝詣小校塲考試弓箭聽候遴補其裏河水師把總一缺卽以外委李把戎文藻拔補遞遺外委以中營中哨宋弁升補○前者奉賢縣獄逃去徐小苟馬阿雲馬瑞等三犯先後拘獲由縣主金調靑大令禀知府尊濮紫泉太守太守親提研訊馬阿雲供認起意穴壁商同逃逸各情不諱太守隨飭還押華亭縣署獄中聽候詳辦○奉屬靑村港命案人犯盛秉盛篤苟盛雲亭何姚氏等解府翻供由府尊濮紫泉太守札委華亭縣王緯辰大令訊問兩堂仍無確供適奉賢縣主金調靑大令解犯至郡遂於本月十三日偕府署發審委員沈大令華亭縣主士大令婁縣主屈大令假婁署會訊○府尊濮紫泉太守前往省垣禀見撫憲鹿芝圃大中丞面陳公事旋於本月二十二日返棹登岸後卽命駕回署 
[潞河霜汛]  
　　北通州訪事友人云傳聞江北河運八帮秈米近日頭帮已抵天津界尙有七帮亦皆銜尾而至大約月内可以全帮到壩未知果能如願否○天久不雨旱象已成以致秋麥未能及時播種地方官關心民瘼自八月起逐日詣廟設壇祈禱通屬八百餘村各村首事人均在廟内竭誠跪求不意雨師未至風伯先來連日走石飛沙聲如虎嘯迨風息則日出杲杲仍無雨意吁蒼蒼者何惡於斯民而果靳澤若比耶○制錢短缺銀價日低商民受累無窮其故皆由於奸商將錢販運出境州尊高刺史洞悉其弊除飭差嚴密訪拿外並頒示諭實力禁止未知能挽回萬一否○通州學新進文武生共四十三名現經高刺史諏吉本月初九日舉行入學禮躋躋蹌蹌頗極一時之盛○今屆入秋以來天氣亢旱各種菜蔬灌漑無資不能發榮滋長居民食用旣苦不敷市價亦因之日貴去秋白菜每百斤價錢四百文今漲至一千文芥菜百斤價錢四百文今漲至兩千八百文蘿蔔百斤價錢三百文今漲至兩千四百文由此類推齩得菜根豈易事哉○九月初十日晚濃雲密布天氣陰晦頃刻大風怒起吼聲如雷終宵不絶次晨起視淺水池中已結薄冰蓋北地苦寒氣候較先於南省也○客有自關外來者述及今秋彼處雨暘時若五榖收成大爲豐稔惟關内永平府一帶雨澤愆期然亦尙無大損也 
[江漢潮聲]  
　　漢口訪事友人云興國州屬某山銀礦甚富前經某礦師查勘屬實祗以經費浩繁尙未設局開辦近聞粤商某甲糾集股本若干擬請官商合辦已禀蒙上靈批准惟尙未悉何日興工也○漢陽縣屬幅員遼闊自奏設夏口廳得以分猷而理應徴錢糧亦已分疆畫界井然秩然現屆下忙卽就廳署設櫃開徴想小民好義急公自必輸將踴躍也○安徽太平府人崔東山僞造執照誘騙資財案發經官拘獲解省訊辦前已略誌報章嗣悉崔破案之由實因其黨某甲私造鄂撫于次棠中丞札文冐充官員至黃州府屬聲稱奉委密查官塲積弊冀得賄賂以飽貪囊黃岡縣楊大令壽昌察出破綻立卽拘獲詰出同黨匿跡之處密電禀知中丞中丞大怒卽札飭夏口廳將崔及某乙一幷擒獲連訊數堂尙未定讞 
[備迎相節]  
　　蘇松太兵備道余晉珊觀察昨接粤東來電悉欽差大臣剛子良中堂已由粤垣起節將蒞滬江因卽飭知上海縣王欣甫大令陳設供帳預備郊迎 
[軍節將臨]  
　　新授鎭閩將軍某軍帥陛辭出都將由津門附某輪船南下前日前驅已航海而來置備一切供張大約節旄戾止卽在指顧間矣 
[巡員謝委]  
　　添委巡員已紀昨報兹悉高少尹元勳等奉札後約於昨日同赴道轅謝委道憲余晉珊觀察接見之下諭令十月初一日到差務須認眞巡查毋得虛應故事各委員咸唯唯而退 
[網開三面]  
　　前日之晚上海縣主王欣甫大令以交卸在卽因將待質自新兩所押犯劉阿胖等十餘名逐一提出倩襄讞委員馬明府略訊數言叱令各責數百板分别保釋諭令以後各宜安分守法勉爲善良各犯均崩角叩謝而退惟錢生法徐炳千兩犯案情較重未便釋歸飭收改過所半載 
[暫停讞案]  
　　昨日禮拜二爲法界公廨訊案之期適法總領事署繙譯官何君别有要公爰飭人禀知讞員朱森庭明府幷咨照捕房將應訊各案展緩一期 
[信船被刼]  
　　聞之本埠信局中人謂本月三十六日致太及永義昶兩信局划船由常開回滬上黎明時節行經南翔左近江橋忽被盜匪多人持械截住蜂擁而上肆意冥搜舟人見勢不佳潛將洋銀包抛入波心然已被劫去各貨及雲土不少矣 
[備文起解]  
　　前者本邑法華鎭人金杏卿毆斃民人朱裕昌事後屍子朱茂堂將金尋獲送經上海縣主王欣甫大令嚴加訊鞫供認誤傷因卽釘鐐收禁詳奉各大憲批飭解省過堂覆審擬定罪名昨日大令奉到憲札遂札委典史周少尉將犯提出騐明面貌箕斗然後飭吏繕備文牘派差解赴省垣 
[嚴懲冐騙]  
　　日前船戶李紹華投十六鋪巡防中局控米業掮客王少雲之妻弟任芝山串同集水馬頭已閉協盛米店學徒坤全及虞少泉等持同泰米行樣包至船上冒取白米三十五石運往南翔銷售經局員文斌臣二尹提訊限令王交任到案以憑訊究昨日午後提案復訊李投案請追孫供小的由任央同至李所賀船上斛取米石事畢卽返不知伊是冐騙叩求恩宥虞所供相同二尹謂爾等隨同前往行此騙術究曾分得幾何答稱小的等未得分文二尹判令各掌頰二十下交保開釋俟王將任交案再行傳案質證 
[秋賽一志]  
　　昨爲寓滬西商秋季賽馬之第一日自朝至暮秋雨牀圍塲十里中草潤泥鬆頗難駐足而賽者仍興高彩烈逐電追風惟北里嬌娃西園公子衣香扇影未免寥落若晨星耳是日共賽九次第一次五馬沙遜洋行經理匯票之西人拖掰氏先到第二次七馬仍拖掰氏先到第三次十四馬祥茂洋行主先到第四次十一馬西人勿蘭氏代牛奶棚西人沙氏先到第五次七馬祥茂洋行主代小高佈氏先到第六次八馬會德豐洋行主先到第七次七馬祥茂洋行主代馬立師氏先到第八次十一馬順全隆洋行主先到第九次十一馬公平洋行經理洋布之某西人先到 
[馬路工程局瑣案]  
　　前日流氓朱榮發王友才在新馬路指南白玉茶樓向船戶孫步美　詐行兇由包探黃量海拘獲解請馬路工程局會辦司徒貽芬司馬研訊朱王同供小的等與孫素識不敢索詐司馬判令各責二百板具結交人保釋○前日水巡丁某甲查獲盜賣某米行菉豆之船戶楊小狗起到原贓解至工程局請究司徒司馬提訊之下判罰洋銀六元充馬路經費 
[美租界捕房紀事]  
　　前晚某號落差華捕至北吳淞路猛將堂西首德潤里察閱火塲不知如何忽觸某號華捕之怒互相毆擊旋扭至捕房聲訴捕頭詰得各有不合申斥一番揮之使　○昨日亭午時跪灘賊張阿二闖入外虹口某馬頭貨棧中竊得所儲舊鐵携之而出適爲巡街捕所見　入捕房捕頭令押候解送公堂禀請讞員翁笠漁直刺訊究○昨日午後賭徒張阿昆在北河南路天后宮前設攤誘賭被巡街捕拘入捕房捕頭令押候解送公堂　請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[移提要犯]  
　　姑蘇訪事友人云有雷正邦者安慶帮匪人首領也前在浙省嘉興府屬迭次犯案經地方官緝獲懲辦釋出後濳至蘇垣投某營効力本年四月某夜嘉興府城内許祥和銀樓被盜劫去金銀珠飾至七八萬金之巨報案後雖經地方官飭捕嚴緝正盜尙未成禽厥後嘉興府宗太守秀水縣陳大令訪知雷離浙已久疑許祥和一案卽此人所爲遂移文蘇省請派差役協拿某日差役至某營將雷拘獲立卽解赴嘉興歸案訊辦 
[限繳門牌]  
　　本城東園烟館執事人石壽生因虧欠巨欵被人控諸法界公堂讞員朱森庭明府著將抵去之烟館門牌呈案候核嗣因患病交保出外今病已愈因飭包探傳諭限三日内將門牌呈案如再延玩定予押追 
[上海縣署瑣案]  
　　前日浙西鹽捕營哨弁胡千戎昌寳以巡勇王國友方文春丁阿漢等被鄕人毆傷親送至縣請騐至晚縣主王欣甫大令倩帮審委員馬淸渠明府提訊王等三人同供小的等奉胡管帶之命往浦東查緝私鹽前晚船泊唐家閘正欲晚餐不意各私販見之卽嘯聚數十人分持扁擔圍繞行兇小的等寡不敵衆受傷而逃船中各物悉被搶去求恩騐傷究辦明府飭仵役騐得三勇面部雖有微傷並無大碍諭令回船候飭差捕查明拿究旋由五二圖地保王浩然投案禀稱鄕民見各勇口音不同船中又無他物因此驚疑驅令移泊他處以致肇此禍端明府著王保協同差役查拿爲首之人訊明核辦○鑄造銅質小銀圓之唐介眉鄭在山前經王大令禀奉上憲飭卽解省審訊兹經大令詳加察訪知此事實係錢雙喜所爲今尙在逃未獲唐介眉尙有邁母具禀苦求因於前晚倩馬明府提訊唐供小的實在虹口開設小錢莊鑄造銅質小銀圓之事並不干預鄭供小的在錢雙喜處執　伊等所爲犯法之事小的實不知悉求恩開釋明府著將唐介眉保釋鄭還禁聽候解省○前者木工傅羊羊所收學徒徐福全被人在英租界望平街戳傷倒斃王大令騐屍後傅卽投案認明並有幼徒楊文文供稱眼見虹口賭徒邱少卿卽陸龍眼及大榮子小仁子等將徐戳斃大令拘邱到案屢訊不承前晚馬明府飭提復訊傅羊羊楊文文同供徐實被邱等戳傷斃命務求伸雪邱供伊等挾嫌誣攀小的實無行凶之事明府曰爾之行爲人所共知尙欲刁賴耶喝令重責八百板仍不吐實遂飭還押再訊○前者郁阿新老虎灶夥錢金竊取郁之烟槍旋被曹阿土等毆斃報經王大令騐死仵役禀稱錢金係痰壅致死前晚倩馬明府提訊四圖地保吳桂仁供小的聞而奔往聞係揪扭後痰壅而斃求鑒馬阿二供小的係死者之姑夫死者素無疾病曹阿土雇至郁阿新老虎灶茶肆内管工郁失烟槍後疑伊所竊遂由兩人喚同汛捕金阿金及巡局内王長生扭住兇毆以致斃命求恩伸寃郁供小的雇曹阿土爲夥八月十七日曹雇錢金替工十九日錢忽不辭而去檢點之下失去烟槍一枝由曹向錢索取據云押在法界同往取贖中途病發身死並無别情求鑒曹供錢竊槍之後久不會面至本月十六日始知在某處卽喚汛捕同往拘獲據言質在法界因與同往取贖中途病斃叩乞開恩金阿金供小的充當汛捕餘與曹同明府謂錢金之死雖無傷痕然爾等若不揪扭何致痰壅斃命遂飭將曹阿土金阿金收押郁阿新交差收管飭向馬阿土理明認償棺殮之費禀覆核辦 
[英美租界晚堂瑣案]  
　　米阿香誘騙朱蓀蘭洋銀一百二十元控經讞員翁笠漁直刺訊明飭押候過堂復核前晚倩襄讞委員張司馬升座詰訊朱供小的甯波人年一十有八在後馬路某錢莊學業本年五月某日同業米阿香言及有輪船買辦一缺可以營謀惟須墊洋銀二百元小的少不更事卽付去洋銀一百二十元近知事屬子虛而洋銀已遭騙去求恩追給米供小的與朱雖屬同鄕同業然向不識面今年五月某日朱在宏順生源兩小錢莊賭博小的在彼閒觀因之相識洋銀因賭輸去並非小的誑騙且亦無推薦輪船買辦之言求賜明察司馬謂朱蓀蘭曰爾年紀甚輕豈能當輪船買辦實係自取其咎轉詰米阿香曰爾究竟騙用洋銀若干答稱小的與米同用數實難以記憶司馬遂著米阿香折償朱蓀蘭洋銀七十二元限兩月繳案飭交妥人具保違干提究○日前姚趙氏扭控木作頭許春鶴行騙兇毆前晚經張司馬傳訊姚趙氏供去年小婦人欲建房屋由祥生廠工頭傅龍才介紹交陳肇祥包造議定洋銀一千二百元先付二百元爲定立有承攬據限日完工旣而陳轉包與小作頭許春鶴工未及半二人串同將洋銀如數領去小婦人一時被其所愚懊悔不及後另招匠人工作許春鶴突來滋擾逞兇以致眼角受傷求恩究辦許供小的向陳肇祥轉包營造姚趙氏之房屋祗收過陳洋銀二十五元業已工程過半而陳忽逃避不見工價曾否取齊小的不得而知現在姚宅别召匠入工作小的安能爭奪司馬謂許春鶴曰爾與陳同惡相濟尙敢巧辯耶爾若不去滋擾逞兇趙氏之傷何來遂叱令笞責三百板押候補提陳肇祥及傅龍才到案核奪○金谷香控吳金標姦佔其女金桂珍前晚經張司馬提訊金供鹽城縣人僑居虹口妻已去世祗生一女名曰桂珍今年二十有二自幼由王學愷爲媒許配表姪陳玉成尙未過門八月初四日借買物爲名一去不返找尋之下知被吳金標姦佔求恩嚴辦吳供小的亦鹽城縣人與岳父爲隣現在虹口當小車夫自幼聘定其女媒人在江北儘可邀來質證况成親多年妻已懷孕四個月何得誣控乞賜明鑒桂珍供小婦人自小許與吳金標十一歲時母親去世近日父親欲　另賣因之砌詞誣控媒人王學愷供與金谷香略同司馬察閱金谷香禀中稱伊婿陳玉成已在鹽城縣具控因命將金谷香吳金　金桂　押候備文解送鹽城縣歸案訊辦復諭令王學愷自行投案備質 
[英美租界公堂瑣案]  
　　包探劉升堂陳金標解船夥陳仁榮到案禀稱此人向在葉金榮船上當篙師前日窺見葉收得水脚洋銀七十七元藏於艙内因伺葉登岸購物竊之而逸旋由葉查知投報捕房捕頭倩小的等同往拘獲起出原贓三十六元解送請究葉投案請追餘贓陳供小的乘間行竊自知不合尙有洋銀業已用罄叩乞施恩襄讞委員張柄樞司馬商之曰繙譯官判責二百板管押三月○包探沈阿岳解送陳仁福李阿婦陳阿二到案禀稱陳李串竊某洋人家所豢之雞十餘頭售與粤婦陳阿二家是以一倂送請訊究洋人投案聲請追償雞價陳李認竊求恩粤婦陳阿二供稱小婦人不知竊贓故敢收買今已烹食無從交還自願照價賠償尙求恩宥司馬判將兩賊各責二百板著陳阿二賠洋銀五元再罰五元以儆○巡捕解施阿大毛阿全到案禀稱前日毛向施索詐洋銀五元小的向之詰問知施曾犯搶布之案被毛偵知乘間訛詐今特一倂解案請究施供前者王生奎與馬金生搶奪某號布疋與小的毫不相干不料毛竟藉此恐嚇冀飽貪囊毛供搶布之案施實與王等通同小的不敢妄言叩求明鑒司馬判將平笞責三百板施押候復訊○包探徐榮珊解送陳咸福到案禀稱此人向陳阿珍勒索洋銀十元經小的查見是以拘送請究陳阿　投案申訴前情陳咸福一味抵賴司馬判責一百板○四百十四號華捕解施楚尙至案禀稱此人弛擔三馬路喚賣食物小的以其有碍街道向之喝阻不依非但反與小的爲難是以送請訊究施供此捕恃勢橫行持棍亂擊小的略與理論卽被扭案朦訴尙求明察司馬著押候復訊○五百九十二號華捕解甬婦金葛氏到案禀稱此婦傭於洋人密川大處前日算取工資致相爭閙洋人以其無禮指交小的今特解案請究密川大投案聲訴前情金葛氏供被欠工資屢索無著反被送案叩求理追司馬謂爾總不應吵閙著罰去工資從寛斥釋 
 
 

Page 10

 
 
[金陵官報]  
　　九月十七日南洋練軍營務處兼辦全軍糧臺廣東知府譚啓緒到上海來知縣但祖翼禀知縣劉燡聞訃丁内艱○十八日委署豐縣冷利南謝委缷署來安縣石城之試用知縣兆溥均到運判沈述曾奉示考試又姚體善到由揚來知縣黃應鼎叩謝甄别取列三等註册差委又毓楨到起服回省鈞和輪船馬廷樹辭送貢赴上海鹽大使陳大潤辭回揚○十九日分省補用道楊昌淦由福建來威靖兵船徐九成由滬裝砲來卽辭送兵赴浙江通判覺羅春泰禀知解淮餉回試用知縣吳祖梅由京引見到省又縣丞吳兆鑑由京來到省從九孫葆均奉委格致書院官醫○二十日文正書院山長張謇會典史魏彭壽奉示寫履歴世職史世煊奉示騐看統領南子營提督吳恆山辭江西遊擊王木生到江西來知州許炳常禀知赴江北採辦積榖又趙延珍奉委湖北督銷局提調差儘先副將王金龍到福建來○二十一日述武前營總兵姚桂林辭委署豐縣冷利南辭赴任又王樹鼎禀知卽用知縣劉麟翔於二十日丑時病故○二十二日駐滬文報局候選道楊兆鋆湘岸督銷丁憂候補道楊鴻度均到候選道唐郁華禀知籌防局交代淸楚直隷州恩芳禀知起服回省又傅昀章辭赴蘇都司張文儁候選從九張茂澍均由湖南來美國駐京欽差康格又漢務叅贊哲士兵輪總兵官滿納客斯守備何五士支禮醫官狄家糧臺　其樹鎭江領事官馬敦又繙譯官温秉忠均昨日下午四點鐘會○二十三日北捕通判吳謝委兼辦城外保甲總巡差知縣于銘訓禀知主簿吳邦瀚丁父憂　補通州營遊擊張炳泰蕭營都司郭廷忠均謝飭赴任超武兵輪直隷州李文慧超武兵輪大副把總鄧馴保均到浙江來從九卓焌奉示寫歴履又李文濬王基固馬懋功均奉示騐看江西督銷解餉長龍守　周春臺辭藩轅牌示委署淸河縣澗橋司巡檢羅志仁繳委遺缺查有州吏目沈善同堪以署理 
[邗江官報]  
　　九月十二日韓鹺尹厚濓禀知捐升知縣分發大使楊鹺尹定斌禀到徐鹺尹福昌解海分司餉來○十三日署梁垜塲易鹺尹到揚吳鹺尹時雍淮北來○十四日南掣金司馬禀辭阮鹺尹丞琨銷李家橋差○十五日劉鹺尹益赴四浦章鹺尹縝赴西臨局均禀辭查鹺尹振采委監秤　十六日程分轉承濓由省垣回葉分轉爲楨回淮北差次 
[福緣善慶]  
　　啓者敝堂施醫給藥經費浩繁幸蒙各善士樂輸藥捐及各埠安懷册捐隨時接濟斯善舉賴以不墜焉袁大善士助洋十二元戴子苓善士爲五旬弧且吉省晏筵洋十元以充各節善舉又安懷册無名氏助洋九元湧興裕號助洋五元陳蘇妹助洋五元大豐號陳梅峯永茂號趙錫九和康莊諸友李翼堂六戶各助洋一元恊記助洋六角陳生秀有心無力兩戶各助洋五角柳記愛蓮堂二戶各助洋四角陳義煒六戶等助洋一元五角四維人三氏人長興閱報人不書名四戶各助洋二角育仁書屋助錢一千四百四十廣仁堂助錢一千零八十隱名氏等五戶助錢三千六百成善堂等三戶助錢一千零八十文共收洋五十一元七角錢七千二百文以上各捐陸續頒來虔誠拜領除當付收據外乞登報章以證善果[  滬北天后前廣益善堂司董嚴信厚葉成忠施則敬唐榮俊等謹誌]  
[上海六馬路仁濟善堂籌賑公所施子英經收山東淮徐皖北江西紹興賑捐八月初一至三十日第五十六次淸單]  
　　初一日梅里補過軒善士洋一元○初二日蛟水　川氏喜筵洋四十元吳姓妻病求愈求壽隱名氏爲子病愈還愿續繳各洋十元○初三日源昌鐵行來無名氏洋一百元唐鎭西唐敬業主人各洋一元倪姓求母長年人銅洋六元○初四日無名氏洋十元○初五日省身主人洋二百元竹尹山莊洋一百元省身主人洋五十元王調梅洋三十元貝嘉禮十元勉力子錢五元無名氏一元二角○初六日泉唐刧餘子郭洋一百元上海無力子親友惠贈璋分英洋六元龍洋六元汪笏卿十元泰州隱名氏爲母病愈完愿五元浦東公和祥爲衆姓建醮餘欵洋三元八角銅洋二角○初七日錫堂求母康健子女平安李錦堂求病愈傳庭記三戶各洋十元浣雪樓主人小洋一百角周桂橋求病愈洋二元○初九日無名氏洋二百五十元桃樵僊史龍洋十二元英洋八元　名氏銅洋廿元○初十日奚麟慶堂還前愿無名氏各洋廿元○十一日鶴記洋三百元松江唐則古爲保患洋十元阮巷不留名洋四元沈翊卿保平安洋二元太倉梅　小洋十一角無名氏一元○十二日雲怡女弟子知愼龍洋五十元英洋一百五十元秦平記十元張祺二元太倉稚梅小洋廿角陳無名洋一元○十三日錢鄒氏率子孫等洋五十元錢紹起漱芳居士唐各洋五十元胡靜軒爲子濃海求病愈龍洋五元徽歙洪報驛氏洋三元程秉氏五角○十四日雲抬女弟子知愼洋三百元雙桂山房立龍洋廿五元英洋廿五元唐文明洋三十元無名氏求産婦平安龍洋八元英洋二元○十五日緒綸公所洋一百元古吳王榮堂歴年節省積成求宿疾全愈洋廿元○十六日錢金氏率子鴻福鴻緒洋五十元義成號永昌祥來隱名氏各洋三十元東海居士爲子病愈還愿無名氏保安康各廿元無名氏保康健洋十五元潤通當五元鄒永記保安吉四元朱夢蝶陸萬隆錢月岩黃士元四戶均保平安各洋二元○十七日無名氏求病愈洋十元徐式玉求妻鄭氏病愈洋二元○十九日集碎錦者小洋一百四十角悔庵主人洋十元心記洋三元無名氏洋一元一角藥水一角○二十日章存德堂洋五十元懷德洋十二元南通州痊訊省齋氏各十二元大順恆號小洋六十角英洋二元無名洋一元天寳銀樓來宋玉田紋銀五十兩申元五十三兩五錢三分四釐○廿一日柏文明求病愈杜記各洋二十元錫堂求祖母病愈達源莊來無名氏爲母病愈還愿各洋十元○廿二日湯巧寳求身體平安洋廿元遺經堂五元洪賢　爲次子良焜求病愈四元文記了愿三元○廿三日東海居士求合家平安洋十元太倉勉力子五元皖江游客龍洋四元○廿四日全城花甲人洋三十二元小洋八十角蘇垣俄　　小洋一百角龔唐氏求身體康健洋三元○廿五日劉興祖洋二百元康煥章二十元川學齋洋四元花洋一元淸河君洋四元隱名氏洋一元小洋十角扶藥氏二元○廿六日錫堂求祖母病愈龍洋五元金陵隱名龍洋四元戈鋤月堂求母身健免災洋二元魯崇義堂求父病愈一元○廿七日南通州徐恆盛堂洋一百元書帶堂求六兒病愈愿心氏各洋十元紫石山人洋八元○廿九日楊彝訓堂洋一百元天水樂善軒主人洋五十元○三十日徐山樵洋一百元吳祥熊求母病愈洋二十元○八月份共收元五十三兩五錢三分四厘又洋三千二百零一元扯七四七申元二千三百九十一兩一錢四分七厘龍洋一百十九元小洋五十三元八角扯七一五申元一百廿三兩五錢五分二厘以上共收元二千五百六十八兩二錢三分三釐銅洋二十六元二角連前總共收元十萬零零零四十二兩九錢三分除解各處振欵外凈存元三千零四十五兩零二分八厘留備紹屬冬振之需又存銅洋一百三十一元六角 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月十九日京報全錄]  
　　宮門抄○諭旨二道錄前○秦撫魏奏爲審明已革武舉持刀傷人按例定擬摺○提督張奏爲恭報回任接印日期摺○將軍長奏爲揀員請補副將摺○秦撫魏奏委署同州府知府片○九月十九日戶部通政司詹事府正曰旗値日無引克○直隷總兵董履高請訓○榮銓謝授永定河道恩○陳景　謝授福建興泉永道恩○戴錫鈞謝授直隷遺缺知府恩○詹事府代奏許澤新謝授右中允恩○賀吉祥預備召見○召見軍機陳景鎏戴錫鈞賀吉祥○○頭品頂戴陝西巡撫臣魏光燾跪奏爲審明已革武舉持刀傷人按例定擬恭摺具陳仰祈聖鑒事竊查前據署大荔縣知縣余琪樹詳稱該縣武舉孫忠信用刀砍傷生員包萬椿並與其弟武舉孫忠有共毆傷包大鵬各平復差傳抗不到案恃符妄爲經臣奏請將該武舉孫忠信孫忠有一倂斥革歸案審辦奉硃批著照所請該部知道欽此當卽欽遵行司轉飭審辦去後該縣飭差勒緝孫忠有未獲先提現犯訊擬解府該府以情罪未協駁回覆訊余琪樹未及審解卸事兹據署該縣知縣程壎到任准交覆訊議擬由同州府知府胡湘林解經藩司李有棻臬司端方審明會詳前來臣覆加確核緣孫忠信籍隷大茘縣由武生應光緒十五年已丑恩科本省鄕試中式第五十四名武舉會試後揀選三等孫全貴係其胞叔前曾考取武生因事先經儒學詳革均與生員包萬椿武生包大鵬素識無嫌孫忠信向開糧食店生理光緒二十二年十二月初一日孫忠信由外糴買糧食用車運至店外搬卸適生員包萬椿武生申占鰲卽申經樹騎驢路過因車擋阻喚令赶開孫忠信以糧未搬盡囑其稍候包萬椿申經樹不依下驢混駡孫忠信回詈申經樹用鞭桿毆傷孫忠信左肐肘包萬椿亦用鞭桿毆傷其右腿經街鄰趨至勸散包萬椿旋赴山西貿易二十三年四月二十日孫忠信與其胞弟已革武舉孫忠有由洛河過渡武生包大鵬因孫忠有未給船錢湫住衣襟向索孫忠有令孫忠信順取船上菜刀用背毆傷包大鵬左臂膊脊　從後揪住髮辮撳按船上孫忠有抓取船艙石炭擦傷包大鵬兩眼並用手指摳傷其榖道包大鵬喊駡孫忠有又從孫忠信手内接取菜刀砍傷其右臁肕各自跑回經包大鵬之弟包辛卯報縣騐醫飭差傳訊孫忠信等慮恐到官辦罪各自出外分路逃避六月初六日孫忠信獨自回家　約孫全貴同赴糧店算帳行至中途孫全貴行走落後孫忠信在前撞遇包萬椿迎面走至包萬椿知孫忠信毆傷包大鵬控縣騐明差傳緊急稱欲將其捉住送官孫忠信觸起前被打傷之嫌拔出身帶腰刀砍傷包萬椿額顱左肩甲右手腕包萬椿撲向奪刀致被劃傷左手中指相連無名指小指右手食指相連中指無名指小指孫全貴趨向攔勸包萬椿疑護牽駡孫全貴生氣揪住包萬椿髮辮扭跌倒地用手擊傷其榖道包萬　在地滾駡稱俟傷好定要報復孫忠信起意致成殘廢又用刀連砍傷包萬春左腿左右臁肕脊背左右脚面經武生雷遇春趨至喝阻通知包萬春之母包王氏前去看明央人抬回報經該前縣余琪樹騐明傷痕獲犯辜醫因孫忠有抗不到案詳經奏奉諭旨將孫忠信孫忠有武舉一倂斥革歸案審辦查包萬春包大鵬各傷均已平復孫忠有緝獲無期遵提犯証再三復鞫據供前情不諱詰係口角共毆並無預謀糾毆及起　别故此外亦無另有帮毆之人供証確鑿案無遁飾查例載兇徒因事忿爭執持腰刀傷人者發近邊充軍又律載以手毆人成傷者笞二十他物毆人成傷者笞四十各等語此案已革武舉孫忠信因與其弟共毆包大鵬成傷報官差緝未獲經包萬椿路遇稱欲捉拿並挾以擋路被毆之　輙敢用腰刀與其肥叔孫全貴共砍毆傷包萬椿額顱榖道等處平復查腰刀係例禁兇器自應按例從重問擬孫忠信除用刀背共毆傷包大鵬傷輕平復罪止擬笞輕罪不議外合依兇徒因事忿爭執持腰刀傷人發近邊充軍例擬發近邊充軍到配折責安置已革武生孫全貴用手毆傷包萬椿榖道平復查孫全貴係該犯胞叔共犯侵損於人應依凡人首從論孫全貴合依手毆人成傷笞三十律擬笞三十該武生因事詳革在九應依平民照例折責發落生員包萬椿武生申占鰲卽申經樹各用鞭桿毆傷孫忠信平復合依他物毆人成傷笞四十律各擬笞四十均係生員應照律收贖追銀册報包萬椿包大鵬孫忠信傷均平復應與訊無不合之武生雷遇春均無庸議已革武舉孫忠有獲日另結此案文武生員偶爾滋事所有教官失察職名請免開送除供招咨部外所有已革武舉持刀傷人審明定擬緣由謹恭摺具陳伏乞皇太后皇上聖　飭部核覆施行謹奏奉硃批刑部議奏欽此○○頭品頂戴廣東陸路提督奴才張春發跪奏爲恭報奴才回任接印日期恭摺叩謝天恩仰祈聖鑒事竊前因三年任滿遵旨入覲仰蒙召見慈訓周詳聖眷優渥並蒙慈恩賞賜虎　恩准賞假一個月回籍修墓欽感莫名陛辭後遵卽起程出京回抵江西新喻縣原籍料理修墓嗣因事竣假滿卽行由籍起程赴東所有回籍後由籍起程各日期均經咨請江西撫臣松壽奏報在案前奴才於本年七月初三日馳抵廣東省城承准兩廣督臣譚鍾麟咨會飭回本任等因適署提臣因公帶印來省於光緒二十五年七月十八日委員齎送印信前來奴才當卽恭設香案望闕叩頭謝恩祗領任事　念奴才一介武夫毫無知識前此提封久領漸無報朂於三年兹復本任仍回彌深兢惕於五内查廣東爲瀕海之區提督有專閫之責舉凡率　籌防整軍講武在在刻不容緩奴才檮昧深懼弗勝惟有矢愼矢勤隨時隨事咨商督撫臣認眞經理以冀仰答高厚鴻慈於萬一所有奴才回任接印日期並感激下忱理合恭摺具陳叩謝天恩伏乞皇太后皇上聖鑒謹奏奉硃批知道了欽此○○奴才長庚跪奏爲伊犂軍標副將員缺緊要擬請揀員補授以重職守而裨營伍恭摺具陳仰祈聖鑒事竊查伊犁軍標副將一缺原請作爲題　由外揀員請補作爲五年俸滿保題升用歴年均係委用署理尙未請補有人事伊犂地處邊疆軍標額設馬步一營四旂砲隊一哨該副將有　率操練防守之責員缺極爲重要亟宜揀員請補以專責成奴才查伊犁軍標中軍副將花翎總兵銜留伊犁軍標補用副將周玉魁現年五十歲係江蘇山陽縣人於同治五年投効前將軍金順軍營于攻克寍夏蘇字燒房王家疃並攻克新疆瑪納斯南城疉次出力歴保至花翎留兩江督標補用參將並蒙賞納穆特恩巴圖魯名號嗣於伊犁搜剿零匪撲滅撤勇曁擒獲倭屬哈薩克賊匪五十餘名各案内在事出力經前護將軍富勒銘額與奴才先後保加總兵銜仍留兩江補用副將光緒二十二年五月奏留伊犁軍標差遣旋經奏請委署中軍叅將現已署任　年查該員素著戰功辦事穩練且在伊犂帶隊有年于邊情營務至爲熟習以之揀補軍標中軍副將人地實屬相宜該員歴保副將以之請補副將銜缺亦屬相當合無仰懇天恩俯准將該員周玉魁補授中軍軍標副將以裨營務如蒙俞允並懇飭部發給劄付俟防務大　卽行給咨送部引見以符定制除飭取該員履歴淸册咨部外謹會同陝甘督臣陶模新疆撫臣饒應祺恭摺具陳伏乞皇太后皇上聖鑒訓示謹奏奉硃批兵部議奏欽此○○魏光燾片再漢中府知府常裕請咨送部引見遣缺查有同州府知府胡湘　才優守潔任事實心堪以委令調署遞遺同州府知府員缺查有候補知府周銘旗循良素著穩練老成堪以委署據藩臬兩司會詳前來除批　分别檄委外理合附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十五年九月二十日京報全錄]  
　　宮門抄○諭旨三道錄前○調粤督德奏爲審明脅衆打所刼犯鬨堂塞署重犯按例定擬摺○粤藩丁奏恭報到任接印任事日期摺○　督奎奏爲甄别知縣片○九月二十日禮部宗人府欽天監正紅旗値日無引見○莊王等搜檢覆命○雲南總兵高德元請訓○董履高賈孝珍預傳召見○彭壽遞遺摺○召見軍機高德元董履高賈孝珍○○頭品頂戴調補廣東巡撫奴才德壽案奏爲審明脅衆打所刦犯鬨堂塞署重犯按例定擬先行正法恭摺仰祈聖鑒事竊查南匯縣民人陶全春脅衆打所刦犯鬨堂塞　一跪兹據該縣獲犯禀報當經批司委員會訊明確禀經批飭將首犯陶全春先行正法梟示旋據該縣續獲張考三等到案訊供擬議解府翻供調回該縣汪以誠訊供仍狡禀經批飭檄調汪以誠押帶犯卷至省發交蘇州府督同審辦兹據審明擬議解由署臬司朱之榛審轉前來奴才復加確核緣陶全春張考三沈宗約卽沈泳風張勒光陶幅堂均籍隷南匯縣沈宗約係文生陶全春爲人兇橫村民不敢違抝光緒二十四年五月二十四日本商徐連年船載木植行至該縣黃河港外遭風擱淺陶全春並伊兄陶國春及張考三與村中貧民各將木植搶撈回家徐連年報縣差緝該處董事韓文祥查知令陶全春等繳還木植陶全春不允十月二十五日縣役將陶國春拿獲送縣訊供收押追繳贓木陶全春疑係韓文祥暗中指拿心生氣忿起意將韓文祥毆打洩忿二十八日早陶全春向伊弟陶火全姪陶幅堂並張考三沈宗約張勒光及未獲之顧河光陸錫榮瞿杏村鞠阿錫董桂全告知前情邀令帮助張考三等允從陶全春令張勒光在門前鳴鑼鄰近村衆聞聲聚集約有三四百人均不記姓名陶全春告述情由央令同往助舆許給每人工錢一百文大衆應允陶幅堂張勒光均未同行陶全春與陶火全率領張考三沈宗約及村衆人等分執棍棒及徒手不等偕抵韓文祥家圍住房屋陶全春陶火全進内拖拉韓文祥出門陶火全將韓文祥右手齩傷左手齩落陶全春喝令村衆將韓又祥廠屋五間拆毁並搗毁箱隻等物各散次日陶全春慮及韓文祥報官恐累伊兄受責復起意聚衆刼犯二十九日上午自行鳴鑼張考三沈宗約與村衆人等仍各齊集因聞陶全春稱欲刼犯張考三畏懼不允其餘亦多不肯隨行陶全春卽以誰不同去卽拆其屋之言恐嚇張考三畏凶勉從陶全春携帶鐵鑿陶火全執持木榔頭其餘持械徒手不等約有二百餘人一齊動身張勒光有事外出並未同行沈宗約行至城門首心生畏懼先行逃回陶全春等進城擁至縣署頭門内用鐵鑿木榔頭打開押所看役曾籌攔阻陶全春將曾籌拒　並將陶國春刼出時値汪以誠赴鄕抽查保甲公出經典史胡學海飭派勇役兠捕陶全春卽令張考三陶福堂等輪背陶國春先逃自與顧河光等數十人走至大堂檐前鬨鬧攔阻官役典史上前督拿顧河光等畏懼逃散當將陶全春拿獲報經汪以誠回署勘騐差緝訊供通禀檄委候補知縣吳熙赴縣會訊明確禀經批飭將陶全春先行正法梟示並據該縣續獲張考三等到案將沈宗約詳革訊供擬議解經該管松江府因犯供翻易調回汪以誠訊供仍狡禀經批飭檄調汪以誠押帶犯卷至省發交蘇州府督同審訊兹據審明擬議解司復審詳轉前來查例載直省刁民聚衆鬨堂塞署爲首斬决梟示又兇徒因事忿爭聚衆圍繞房屋棄毁器物徒罪以上不分首從發邊遠充軍又沿江濵海混行鬥毆鳴鑼聚衆之犯杖一百流三千里又官司差人捕獲罪人尊長毆差奪犯隨從之卑幼在塲助勢並未傷人者仗一百徒三年各等語此案陶全春與伊兄陶國春乘危搶撈木植因陶國春被獲疑係韓文祥暗中指拿糾衆圍繞韓文祥房屋拆毁屋宇物器復脅衆擁至縣署打所刼犯鬨堂塞署實屬𢚓不畏法自應按例問擬陶全春除乘危撈搶木植罪止擬流糾衆圍繞房屋罪止擬軍刼囚傷人罪止斬决各輕罪不議外合依直省刁民聚衆鬨堂塞署爲首斬决梟示例擬斬立决梟示已於審明後先行正法梟示應毋庸議張考三沈宗約當陶全春鬨堂塞署之際均未在塲其隨同進城犯刦或被脅勉從或畏懼先逃例無作何治罪明文比照强盜被脅畏懼之例罪止杖徒卽張考三乘危搶木其罪亦止擬流惟其聽從甲繞韓文祥房屋拆毁屋宇器物計贓一百二十兩以上准竊盜論爲從已在徒罪以上亦應按例從重問擬張考三沈宗約卽沈泳風除聽從刼犯被脅勉從畏懼不行並張考三撈搶木植各輕罪不議外均合依兇徒因事忿爭聚衆圍繞房屋棄毁器物徒罪以上不分首從發邊遠充軍例俱擬發邊逺充軍至配杖一百折責安置張勒光雖無搶撈木植及隨同圍屋刼犯情事第聽從鳴鑼聚衆亦屬不法該縣係沿江地方亦應按例問擬張勒光合依沿江濵海混行鬭毆鳴鑼聚衆之犯杖一百流三千里例該犯並未同行應酌减一等擬杖一百徒二年陶幅堂聽從伊叔陶全春刼奪押犯雖未拒毆傷人第旣在塲助勢亦應按例問擬陶幅堂各依官司差人捕獲罪人尊長毆差奪犯隨從之卑幼在塲助勢並未傷人者杖一百徒三年例擬杖一百徒三年與張勒光均至配折責拘役限滿預詳遞籍安揷看役曾籌並韓文祥傷均平復應毋庸議韓文祥家被毁房屋器物及徐連年被搶木植飭縣追賠逸犯陶　春等飭緝獲日另結除供招咨部外謹會同兩江總督臣劉坤一恭摺具奏伏乞皇太后皇上聖鑒飭部核覆施行謹奏奉硃批刑部議奏欽此○○調補廣東布政使臣丁體常跪奏爲恭報微臣到粤接篆任事日期叩謝天恩仰祈聖鑒事竊臣前任甘肅藩司任内蒙恩調補廣東布政使著卽赴任毋庸來京請訓欽此當卽恭摺謝恩旋奉陝甘督臣陶模行知專差附奏擬請俟調任藩司岑春煊到甘接印後再飭赴任本年二月初八日奉到硃批著照所請欽此嗣於四月二十一日接奉行知新授甘肅布政使岑春煊現已到省應卽飭赴新任卽將藩司印信文卷於四月二十四日委員齎送岑春煊接收並將經手正雜錢糧新舊餉項交代淸楚五月初二日自甘起程兹於七月二十八日馳抵廣東省城蒙兩廣總督臣譚鍾麟廣東巡撫臣鹿傳霖會飭前赴新任並准署藩司馮光遹於八月初一日將印信文卷委員齎送前來臣當卽恭設香案望闕叩頭謝恩祗領任事伏念臣服官甘載受國殊恩承之隴西愧尟理餉明刑之效驟移嶺表益增臨深履薄之心查粤東爲濵海要區藩司有旬宣重寄方今時局孔棘庫帑奇艱開源必先節流敢忘勞怨不辭之訓得人方能勵治惟矢公　世守之忱所有一切事宜臣當隨時禀商督撫臣認眞經理以期仰答高厚鴻慈於萬一除將奉到部憑禀由督撫臣咨銷外所有微臣抵粤接篆任事日期曁感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○奎俊片再查分發試用人員期滿應行甄别如實係才具明晰辦事勤能者准予保留又道府丞倅州縣等官無論何項勞績保歸候補班補用人員以到省之日起予限一年詳加考察出具切實考語分别繁簡補用各等因歴經遵辦在案兹查有試用知縣張友樞優貢知縣士榮楙同知銜候補知縣　兆麐均到省一年期滿例應甄别據藩臬兩司造具各該員履歴淸册塡註考語會詳請奏前來奴才查試用知縣張友樞才識穩練優貢知縣王榮楙明白安詳同知銜　　知縣葉兆麐才具明敏均堪留省照例補用除咨部查照外理合附片具陳伏乞聖鑒謹奏奉硃批吏部知道欽此 
 
