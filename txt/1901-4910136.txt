# 1901 - 181 - 4910136

 

Page 1

 
 
[開印資治通鑑續通鑑通鑑明紀及通鑑外紀通鑑釋文辨悮全書] [  圖書集成局啓]  
　　乙部之書祇觀二十四史猶未足以盡也必觀編年諸史而編年諸史中尤以司馬温公資治通鑑畢秋帆尚書續資治通鑑及陳稽亭工部通鑑明紀爲備江蘇書局嘗併刻之卷帙浩　非有力者未易購取近坊間石印字跡極小殊費目力而尤多錯舛之處讀者往往不能索解尤可憾者或删去明紀一種或删去目錄一種夫無明紀則歴朝之事不備何以能考其興衰無目錄則温公之書不全何以能知其精要海内學者無不病之今本局不惜巨資取通鑑續通鑑通鑑明紀三書用新鑄大號鉛字彚而印之并附以通鑑外紀通鑑釋文辨悮二種而此書於是乎全并延名宿詳爲校讐亥豕魯魚絶無訛謬而紙墨裝訂亦極精良務使庋藏鄴架者無毫髮之遺憾兹巳開印不日出書取價極亷以廣流布方今朝廷崇尚政治之學想有志經世者必當家置一編也 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移　至三馬路申昌書畫室或申報館帳房可也此佈 
[鹽城陳惕庵明府擬上皇帝書一]  
　　光緒二十七年某月日揀選知縣臣陳玉樹謹稽首再拜昧死上書皇帝闕下臣讀史記至吕政殘虐極情縱欲制作法令施於後王未嘗不廢書而歎也張守節曰秦之法令施於後王至隋唐不改者置郡縣也廢井田也始爲伏臘也置丞相太尉御史大夫等官也臣愚竊謂秦法之禍後世者有八而守節所言不與焉而首功之慘夷族之刑嬪御之衆宫殿之多陵寢之侈之始於秦者亦不與焉其一曰納粟拜爵臣聞古之帝王官人皆求之太學而太學之士皆由鄉選　舉以德行道藝爲之鵠未有以財得官者秦始皇卽位之四年蝗從東方來天下疫令　姓内粟千石拜爵一級時有烏氏倮者以谷量牛馬之富令比封君與列臣朝請此爲後世鬻爵所自始韓非言財利多者買官以爲貴是以賢者懈怠而不勸有功者隳而簡其業此語蓋爲秦發也浸淫至於漢晉唐宋元明此弊未革夫以財得官則以官爲巿買之以萬者償之以億買之以億者償之以兆上蝕庫帑下剥民膏其禍酷於加賦徒弊吏治困民生而無益於司農度支之匱此秦之禍後世者一也其二曰文武分途臣聞湯伐夏伊尹造攻武王伐殷太公爲將春秋時晉置六軍軍師皆以六卿爲之周官之軍將師帥旅帥卒正兩司馬全長皆鄉大夫州長黨正族師閭胥比長爲之文與武未嘗分也秦有天下以左右丞相理萬幾太尉掌武事衛尉掌宫門屯兵在内之文武自此分郡置守尉守掌治其郡尉典武職甲卒縣設令丞尉令掌治其縣丞署文書典倉獄尉主盜賊在外之文武自此分琅邪石刻有列侯武城侯王離列侯武城侯王賁倫侯建成侯趙亥倫侯昌武侯成倫侯武信侯馮母擇丞相隗林丞相王綰卿李斯卿王戊倫侯列侯皆武臣丞相以下皆文臣漢叔孫通制朝儀功臣列侯諸將軍郡吏西方東嚮文官丞相以下東方西嚮此亦秦分文武之舊制本傳所謂雜采秦儀史記禮書所謂大抵皆襲秦故者也夫文與武分則民與兵亦分文治民不治兵武治兵不治民其流弊必至於文不知兵而失之孱弱武不讀書而失之獷悍文官輕武如劉巴之於張飛武官輕文如史宏肇之於楊邠王章兵養於民而坐耗糧餉民不知兵一遇宼盜之警則望風逃徙束手就戮不知捍禦守衛之方民氣弱而兵力亦爲之不振歴代季世之元元或死於邊徼之宼或死於潢池之盜暴骨如莽天地悽悲皆秦人妄分文武兵農爲二之爲厲階也此秦之禍後世者二也其三曰杜窒言路臣聞古聖王唯恐巳過之不聞也使工誦箴諫瞽誦詩諫公卿比諫士傳言諫過庶人謗於道商賈議於巿是以朝無壅蔽而用人行政少闕失也自秦政有天下廢橋梁書愆之木設忌諱之禁重謗毁之誅有敢偶語者棄巿以古非今者族書所謂謀及庶人詩所謂詢於芻蕘者此風遂不可復覩由漢唐以來至於今日雖有賢君開廣言路究無以復唐虞三代之盛其不賢者閉塞言路乃無異於始皇二世之朝侯生論秦之言曰天下畏罪持祿莫敢盡忠上不聞過而日驕下懾伏謾欺以取容賈生論秦之言曰使天下之士傾耳而聽重足而立箝口而不言是以三主失道忠臣不敢諫智士不敢謀天下巳亂奸不上聞嗚乎此秦之所以不祀亦後王之所以亡也此秦之禍後世者三也此書未畢明日續登 
[日議新政]  
　　日本長崎埠訪事友人云日本政府自各大臣更迭以來定於東歴六月二十五日即華歴五月初十日將地方一切事宜及中國重要事務會同商議然後入奏朝廷 
[俄員赴日]  
　　日本長崎埠訪事友人云前者俄國財政大臣獨哇烏衣子推君巡行滿洲各處擬俟事畢後順道至日本游歴一周大約不日將向蛉洲進發矣 
[臺督易人]  
　　日本長崎訪事友人云日廷簡赴中國第五師團統領山口素臣男爵現巳奉旨升授臺灣總督定於東歴七月二十二日卽華歴六月初七日起程 
[日員升調]  
　　日本長崎訪事友人云近接東京來電知日廷現將陸軍砲兵大佐三員升授陸軍少將一爲楠瀨氏幸彦一爲内山氏小二郎一爲大迫氏尚道接楠瀨君係高知縣人由陸軍學校出身熟習法國語言文字五年前曾充駐韓公使隨員去歲補授小倉第十二師團叅謀長今年新授對馬警備隊總統較之内山大迫二君尤爲武員中不可多得者也 
[情殷保教]  
　　漢口訪事友人云日前有某國旅鄂教士欲赴巴東利川長樂長楊四縣宣播鐸音湖廣總督張香濤制軍深恐目下伏莽未清或有意外之變爰札委准補竹谿縣知縣湯大令炳堃帶領某營勇丁若干名隨之而往沿途護衛務極周詳似此保衛遠人誠可謂恩明誼美矣 
[示懲閉糴]  
　　南昌訪事友人云五月初旬天降大雨章江之水漲至一丈有奇省垣文武各官以次設壇祈禱至十二日大放晴光李勉林中丞以下齊詣萬壽宫許真君前撤壇祀謝惟上游來源太旺不知河水何日始消各 
 
 

Page 2

 
 
米鋪相約奇貨是居定期初十日罷巿貧民無從得食益復惶惶南昌府知府查太守聞之急督同南昌縣陳明府新建縣孔明府嚴飭地保傳知各米鋪不得妄稱無米一律閉門購米之人亦不得藉端滋事一面嚴加查緝如有將米藏匿以及高擡巿價者盡法懲辦不稍寛容各米鋪懾於官威始卽日開巿十一日太守復督同兩明府出示曉諭曰爲嚴禁擡價停糶以濟民食事照得本月初句以來隂雨經旬訪聞各米店間有存米不糶擡價居奇情事殊堪痛恨除禀明各憲卽日開倉平糶酌定章程另行示諭外合亟出示嚴禁爲引示仰城内外米店人等知悉此次積雨水漲事屬驟然爾等所存米榖何致一時售盡務須照常碾米出賣仍不得高擡巿價以免居民無處購買日食維艱至商民人等亦應各安本分不得藉端閧閙滋事如敢故違均卽拘案分别嚴行究辦决不姑寛其各凛遵母違特示於是人心爲之大定四月十三日重復大雨傾盆昕宵不止以致水愈漲災愈重不知將來當軸者何以善持其後也 
[閩人憂潦]  
　　福州訪事友人云閩中每届夏令向多水患是以俗有端節水關聖誕水夏至水之謡當道光二十八年洪流暴漲民歎其魚爲歴年所未有至光緒二三兩年復罹水患十七年之秋患亦如之近日省城接延平府來電略謂目下水源盛漲高過城堞四尺許頗有岌岌不可終日之憂有塾於水道者謂此水來自西港以故其色深黄某日自清晨至晚間陡高數尺南門外行人没脛一片汪洋不知省中大憲將何法以處之 
[梧江災象]  
　　香港循環日報云近有人由西江來言及西江上游水勢盛漲梧州城内外各街道低窪處所水深五六尺兼之時當孟夏疫氣流行載道光亡不可勝計刻雖疫氣稍靖而牛瘟復起犁雲鋤雨者深以爲憂恐秋禾無收成之望矣 
[蕭山水患]  
　　紹興采訪友人云隂雨經旬江水暴漲低窪之處幾於陸地行舟本月某日府屬蕭山縣境聞家堰一帶江塘某日忽决五六丈江水驟入滚滚滔滔蔓延至曹娥江等處各村莊平地水深二三尺新秧衝刷殆盡魚塍鳩隴浩瀚無涯猶幸望後卽露晴曦水勢逐漸消退刻下地方紳士巳禀請縣主瞿萼馨大令親臨勘騐將塘修築以冀阻遏洪流矣 
[閩囚越獄]  
　　福州訪事友人云上月某日閩縣翼房所押案犯黄培培典寳進孟連嫩乘看役不備破柙而出差役畏其兇燄不敢窮追諸犯奔至第五號砲臺一躍而下瞥如飛鳥杳不知其所之另有長海及大孫二犯同時逃出行至山下吕祖宫前卽束手就縛蕭猪頭四林德猪林依獅三犯則甫出栅門卽被禽獲縣主王吉人大令聞禀立提研訊各予重責著繫以巨練收禁獄中一面懸賞購拿在逃之黄培培等人務獲究辦 
[大風覆舟]  
　　杭州訪事友人云浙省錢塘江爲杭紹往來孔道前由紳士就江于設義渡局雇船來往以便行人並請大憲委員駐局彈壓逐叚設有救生船遇有客船遭風傾覆者得以赶緊救援立法甚爲周妥然江中波浪險惡時有意外之虞本月初九日某號渡船正在揚帆飛駛狂風陡起虎嘯聲雄舵工不及隄防竟遭覆没雖經救生船極力往救然舟中搭客二十三人僅救起二十人是日又有載運黄魚船二艘由鼈子　駛入亦遭風傾覆一船中共載九人均葬身魚腹亦云慘矣 
[浙省官塲紀事]  
　　杭州訪事人云本月初六日委署浙江義烏縣鄧時菴大令交卸嘉興釐捐局務隨於十三日至省暫住晉升客棧旋趨詣各憲轅禀到請假三天以便部署行裝前赴新任○隂雨連綿藩署房屋頗多滲漏防軍局憲札委候補縣洪大令禧雇匠興修巳於本月初十日從事工作矣○五月十三日撫憲余晉珊中丞牌示仰分缺間縣丞俞錦源遇缺先縣丞何葆光府照磨劉恩湛稅課大使胡昌浚巡檢徐鳴岱江蘇試用縣丞鈕上達於十六日來轅聽候本署院委藩司代騐○本月十三日藩轅牌示鎮海縣縣丞缺飭新選是缺之蔣蔭方赴任常山縣典吹缺飭新選是缺之莊秉泰赴任長興縣訓導缺飭正任是缺之費德宗回任永嘉縣訓導飭正任是缺之朱中樹回任杭州府照磨缺飭請補是缺之黄元薰先行赴任 
[宣南瑣語]  
　　京師訪事人云四月杪有一華人某甲年約二十許乘車至鮮魚巷口天巳昏黑車夫忘未點燈華巡丁阻不使行扭送保安公所分局局員詰訊之下甲甚强項局員窺其神色知與洋員有交情遂釋之去蓋甲係德界繙譯也釋出後卽赴德巡捕房訴稱公所留難以致遺失物件德兵從之往拘局員及華巡五六人押禁旋送交知府署訊究事爲保安公所諸紳士所知親往緩頰德巡捕遂罰令局員每人出洋銀三十元其事始寢○四月二十九日前門大街香麫攤夥某甲手舞足蹈歌唱俚詞適有酒醉洋兵經過扭夥倒地飽以老拳諸夥懼而逃逸街頭無賴輩乘間將財物攫取一空甲夥忿甚訴知德巡捕房迨巡捕至時無賴巳散遂扭醉兵去罰出洋銀二元以酬攤主○前門外東河沿有無賴甲乙丙等人夤夜在矮屋中開爐鎔鑄僞銀其法以銀少許合銅與水銀煉之使銅色變白惟候火最難略不留心即致肇禍四月晦日鎔汁正沸忽爾飛騰屋頂灼及棚紙烈燄迷漫是處距德知府署不遠德兵瞭見馳往救熄事後查見屋中地窖爐灶器物羅列其中因扭獲甲乙丙三人禀明知府一訊而服因著每人笞臀五百板收禁黑屋中至今尚未釋出○近畿一帶二麥登塲頗稱豐稔近日機器麫運京甚夥以故麫價漸貶每百斤祗需銀三兩八九錢○大栅欄永華扇店前被拳匪所燬迨方建造矮屋二椽門户不甚堅固四月初四日之夜突有盜匪毁門而入劫去白金八十餘兩同日觀音寺迤南王廣福斜街某烟紙店有三華人偕一洋人一躍而入翻箱倒篋任情刦掠左近緝捕局巡丁聞之拘拿至局局員以案有洋人懼其掣肘遂釋洋人將三華人解送問官訊究 
[羊城近事]  
　　廣州訪事友人云惠州府屬和平縣監生徐崇文以爭産涉訟縣署門丁得賄朦蔽縣主郭大令偏聽一面之詞案懸莫結徐遂遣人赴臬轅上控臬憲吳廉訪批其牘尾曰分産細故訐訟數年延不審結該縣偏聽不詳何以堂判詳文又隱匿不發殊不可解該監生是否現仍覊押仰惠州府卽飭和平縣郭令迅速集訊秉公斷結具報門丁有無得賄併即嚴究勿偏勿延○新會縣河塘鄉巨匪李大辫迭犯刦案經地方官懸賞購緝并責令族人交出家産房屋協同官兵一體嚴拿迄未就獲李疑族中紳士李耀堂有主謀情事銜之刺骨偵知四月二十日爲耀堂壽誕乘間回鄉圖洩私憤耀堂知其來意不善避入祖祠卒被尋獲連擊數槍洞中要害而斃事後屍親見李巳逸去立即報官請拘大約卽須緝兇嚴辦矣 
[蠡湖夏汛]  
　　紹興訪事友人云自入夏以來天氣久晴田疇龜坼本月朔日雨師始命駕而至淙淙簷溜竟日不休自是連日半晴半隂至端午日始復杲杲日出入夜忽又傾盆大雨河水頓增三尺有奇兼之上游各處山洪奔騰而下低窪之處一片汪洋幸十二日午後雨霽雲開積水漸退然農民欲將新秧補插巳未免周折過多矣○山隂蔡鶴卿太史擬創師範學堂具禀藩轅請在平餘項下抽支經費前藩憲榮伯衡方伯批斥不准太史復禀請撫憲余晉珊中丞核示中丞頗爲嘉許近巳札司體察情形矣○安昌釐局委員胡大令爲和自夏初蒞差迄今將及兩月現奉署藩憲誠果泉方伯調署温州府屬平陽縣篆適大令昆季行有新喪循例遣丁赴省請期服假二十一日大約須俟假期届滿然後擇吉履新矣 
[上海官塲紀事]  
　　松江府余石蓀太守將由金陵回滬上海縣汪大令特派差役伺候迎迓昨日午前太守乘舟抵埠大令卽詣舟次迎謁旣而太守命駕進城詣蘇松太兵備道轅謁見道憲袁海觀觀察并至各署謝步小作句留然後遄返松郡○松海防同知劉乙笙司馬昨 
 
 

Page 3

 
 
有要公命駕至上海縣署拜會縣主汪瑶庭大令商談良久而别 
[太史謁道]  
　　前日嘉定陳巽倩太史投刺道轅謁見蘇松太兵備道袁海觀觀察面稱縣境南翔鎮向多鹽梟去秋因北方匪亂設立團練局以防匪類向江南製造總局領得前膛後膛槍各四十枝供局勇之用惟當時未經繳價近日製造局憲迭次向催因籌措價銀並繳還後膛槍二十枝槍子一箱雇舟由吳淞口藴草浜出黄浦迤南至製造局以免行經租界諸多關礙不意在藴草浜時爲巡船弁勇所見疑係匪類一併扣留云云不知觀察將何以處之 
[諭捕破案]  
　　邇來南巿各鋪户時時失竊報請查緝從未破案前日二十三七鋪巡防局委員邱友林二尹特傳汛捕至局諭令將境内各竊案務於五日内一律破獲違干重比 
[嚴拿流氓]  
　　小流氓楊連生卽小連生王阿毛即大眼毛毛等十餘人屢次犯法匿跡南巿經上海縣主汪瑶庭大令訪知飭拿未獲兹復密飭十六鋪二十三七鋪各地甲留心查拿務獲嚴辦 
[告誡狂童]  
　　近者城廂内外第有頑童成羣結黨口唱淫詞調戲年輕婦女保甲總巡朱森庭明府知之特於前日頒發六言告示曉諭各父兄嚴爲告誡毋得再事輕狂違者嚴究 
[葬身澤國]  
　　本邑人陶某向以駕舟爲業數日前與德國公司細崽某甲同駕小船至浦東唐橋甫抵中流適值潮漲湍急浪湧如山船卽登時傾覆陶與甲均占滅頂魂返鮫宫前日英租界水巡捕撈獲屍身帶至浦左張家浜口知照家屬備棺成殮吁亦慘矣哉 
[乞食艱難]  
　　保甲總巡朱森庭明府訪知本邑城廂内外時有惡丐倚門强索殊爲閭閻之害昨日飭差協同各鋪地甲傳各叚丐頭到局諭令將流丐悉數拘局嚴懲以靖廛巿 
[上海縣署瑣案]  
　　法界公堂前送凌虐妓女之鴇婦王徐氏及夥妓俞桂林王彩娥等到縣當經縣主訊判將兩妓發堂王徐氏交官媒管押兹有俞妓之生母俞沈氏呈詞求請給領經汪大令飭差提俞妓及王徐氏復訊大令先詰俞妓曰張桂紅究屬如何身死是否鴇婦凌虐俞稱因與客人口角氣忿吞烟而死並無毆斃情事惟小女子本係揚州東關人家中母親聞此事來申欲領女子回家乞鑒王徐氏供稱夥妓張桂紅實與客人爭閙被辱吞烟而死並不凌虐俞桂林前由其母央中押與小婦人處計身價洋銀一百四十元中費十四元當時祗付身價一百零四元現其母欲領回尚求公斷大令飭將王徐氏還押俞妓仍飭發堂候提俞母到案再訊○英美租界公堂移送張德芳王蓮村到縣亦經汪大令提訊張供本姓周自幼螟蛉與張兹因失愛於嗣母故巳歸宗至姊丈王蓮村借押之事小的均不知悉求鑒地保黄士泉供王前將三百六十號田單一紙押與唐姓小的並不到塲兹唐姓因王不取贖擬向找絶轉換道契來喚小的蓋戳小的初不允從後送給洋銀四十元逼勒蓋戳自知不合惟求寛宥王供此單係向岳母借來在唐處抵押洋銀二千五百元小的開設寳成洋廣貨店現巳閉歇尚有三百七十二三四號田單三紙均係岳母自行租與洋商其地坐落閘北現由洋商愛而德轉換道契矣惟小的押在唐姓一單當時並不知是有單無地今因無力取贖由唐姓轉換道契查係廢紙大令核供以咎在地保喝責二百板限三日將所得費洋四十元如數繳案張無干飭釋王交保清理 
[英美租界公堂會訊案]  
　　德商和濟公司控王亮卿李耀亭徐芸靑並保人張慎齋等積欠經售彩票價銀延不清理前經讞員張柄樞司馬會訊因被告律師侯魯公堅稱和濟並無德商股分諭候覆訊核奪前日司馬會同德總領事署繙譯佛爾克君升座後原告延律師業理和到案聲稱王亮卿前倩張慎齋擔保代售公司彩票迨後結算被王欠洋銀三千五百元李欠三百餘元徐欠一千餘元請爲究追被告律師侯魯公聲稱和齊公司並無德商股分王等均係股中人此案實由總董潘澄波拆股不均致來控告現仍應飭邀董理處司馬商之佛君著將王李暫行管押候提徐到案邀董算明帳目再行清理張准交律師保去 
[會匪不能成大事論]  
　　香港循環日報云中國數十年來宼氛迭起其始髮逆肇禍蹂躪十六省擾亂十四年迨大憝削平餘孽四竄雖不能死灰復燃然仍煽惑愚民隂結三點匪會入會者以廣東高廉雷瓊等屬愚民爲最多蔓延廣西愈聚愈衆其數不可究詰髮逆以洪秀全爲魁首所謂三點會者取洪字偏旁以爲名也兩江兩湖則有哥老會蓋卽髮逆肅清後遣散各勇游蕩無歸者爲之其數亦愈聚愈多較之三點會黨羽尤盛其餘大刀會天地會等名目幾於悉數難終幸各省大吏嚴密偵緝以遏亂萌且匪中軍械無多故尚不敢竊發顧此等會匪雖皆圖謀不軌然祇欲乘機搶掠其志原不在大也乃近年所出會匪雖與三點哥老等會同一謀亂而建號則迥不相同拳匪不稱會而稱團其起事也以扶清滅洋爲名自北於忠憤之義民政王公大臣且有爲其所惑者迨不旋踵聯軍入京拳匪潰逃而南省自立會復相繼而起自立會者康梁諸逆所創其黨遍布於沿江各行省鑒於拳匪之覆轍不敢涉及滅洋仇教等字惟以保皇上復臂爲名其名義之正尤足藉以欺世第稱爲自立且暗中散放富有貴爲等票則其意之所在巳可不煩言而知迨湖廣總督張香濤制軍緝獲會黨唐才常搜出結會確據其悖逆之處宣之示諭俾衆咸知所云借遵皇權及指定東南各省爲新造之國與不認滿洲爲國家等語心存叛逆固昭然若揭矣乃南省自立會甫經敗露而粤中惠州各處會匪又復跳梁雖未必與自立會匪聯爲一氣然以仇視滿洲爲名其宗旨與自立會異而同同而異所尤異者三點哥老等會匪類皆兇暴之徒而此兩會中人多有讀書文人及搢紳子弟雖欲爲逆祇可暗中畫策不能荷戟前驅故自立會匪旣與哥老會匪串通惠州之匪亦必句引三點會匪爲助今自立會匪旣巳匿跡銷聲惠州會匪亦更烟消火滅如欲再圖起事其自取禍敗無待蓍龜蓋三點哥老等匪與彼會黨氣類本不相侔特以糧可取資故爲之効力彼會黨歛外埠之財以爲之供給其勢必不能久長財偶不繼則匪心盡離卽使能繼而攻得一地襲得一城各會匪首且必與之爭權不甘終爲之用今外埠華人漸知各會匪不過假名號以爲叛逆輸財以助者巳覺寥寥財源旣竭則不能招會外之衆而且外洋軍火私運無從縱或財力可支豈能徒手制勝南省惠州各會匪旣經竄散則三點哥老等會匪無財無械其不能蠢動更可知矣詎足爲中國患哉 
[勸助浙省水災捐欵啓]  
　　啓者頃奉杭州協德善堂紳士潘君赤文王君智泉沈君光濟丁君曉芳姚君用孚函開本月初旬久雨皖江蛟水驟發自徽之休歙一帶　接嚴之湻安建德桐廬等鄉皆成巨浸漂没人民不下數千餘户屍骸滿目雞犬不留屯溪有會館厝柩皆因水順流而下災情甚鉅不减上年餘上之慘杭屬富陽新城均遭波及尚無大礙敝同志不忍坐視卽日雇舟上駛察看情形順便設法救濟惟拯災伊始集欵維艱同人雖効薄棉真屬車薪杯水籌畫再三不得不呼將伯夙仰大君子悲憫爲懷務乞於無可設法之中先行籌撥若干以濟洪流之苦曷勝感禱伏思振務巳成弩未之形奇災猶復接踵彼此爲難亦在意中然惻隱皆同數千里之遥尚欲勉圖棉力况近在數百里間同人豈容袖手乎因此叩乞高明速爲援手卽賜好音並懇將此次皖浙毗連被災情形乞登報章尤爲衔感各等因則敬祇誦之餘莫名感惻查比年各行省相繼告災捐欵久成弩末躊躇再四因應爲難惟念浙省同鄉橋寓滬上者素稱厪懷飢溺好義急公凡遇遠省偏災無不解囊佽助此次變生意外波及鄉園揆之諸君子維桑與梓之懷當不忍漠然恝置除由則敬籌撥英洋一千元刻日解濟外用將原函錄登報章敢乞隨緣樂助澹此沈災庶昏墊餘生得以誕登彼岸其爲功德夫豈有量倘蒙各省仁人畛域不分慨施捐欵尤級義舉感荷靡涯臨頴神馳統希公鑒上海絲業會館籌振公所施則敬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鹽船失事]  
　　揚州訪事友人來函云前者兩淮西岸運商恒豐和運鹽赴岸在江面曹風淹消殆盡閱時未久又有某西商蹈其覆轍日前運憲程雨亭都轉接奉兩江總督兼督鹽憲劉峴帥札文略謂據江西督銷局禀運商鼎新領運西岸引鹽遭風淹消等情除批示外運商鼎新領運西岸引鹽遭風淹消鹽一百六十八包旣據勘騐確實出結呈送應准免完半釐毋庸補運仰候札飭准運司知照等因刻巳轉飭准南局局員轉飭遵照矣 
[押犯病斃]  
　　虹口捕房押犯劉洪裕前因患病捕頭令送司考脫路醫院内醫治奈因病入膏盲無可救治延至昨晨斃命由該圖地保查明並無屍屬遂投報善堂備棺收殮 
[英美租界晚堂瑣案]  
　　前者龐子谷遣丁龐升控鎰源絲棧經理人於繼美等吞没存欵屢經讞員張柄樞司馬飭提於繼美卞鼎三江禮靑等訊追當以各股東未到並有源泰和往來紏葛之欵諭令分别交保候股東到案理處前晚司馬提案覆訊龐升投案請追於供絲棧各股東由職員與卞紏合職員今願將顧新根交案尚有鍾可明等應請向卞訊追司馬著將卞還押於仍交原保限二十日交出股東違干未便○張誦林王雅才控孫逸甫王瑞生託詞保薦生意騙去押櫃洋銀一百元當經司馬提到孫王研訊之下供出尚有買辦胡鑑生經理此事因於前日提胡到案升堂覆訊孫王供仍如前胡供小的前爲某處拍賣行買辦所收押櫃洋銀均交西人收去迨後西人避匿不面小的無奈巳投英總領事署禀控求鑒司馬諭令孫王胡合賠洋銀一百元押限十日内繳案給原告具領所有西人騙去之欵著候英總領事訊追 
[英美租界公廨紀事]  
　　陳益甫扭史順金至公廨控被騙娶女兒雲妹爲室私行押入棋盤街長春堂妓院逼令賣娼向論反被行兇經值日送據情禀知讞員張柄樞司馬諭令押候提雲妹到案訊奪○王錦春之女王氏被許老二誘至上海賣與寳和里四百七十九號門牌蟻棍江北麻皮三山之姘婦處賣娼被王查知向領不放因卽投控上海縣署縣主汪瑶庭大令以許匿跡英界移文公廨請爲協提昨由原差協同包探張寳成將許拘獲押候解縣訊究○野雞妓女林阿三沈大寳在福州路一帶沿途拉客經一百六十七號巡街拘入捕房捕頭令送公廨禀知司馬諭令押候訊究○前者許壽林被人揑造西字函投訴捕房指爲凌虐養女才寳逼令賣娼經捕頭派某包探將許夫婦拘解公堂由司馬訊明並無其事判將許夫婦開釋才寳暫交官媒留養候其父母來領昨日才寳之父顧仁山來滬投廨請領司馬准之 
[英租界捕房紀事]  
　　王阿四在南京路傾倒垃圾經一百二十四號巡街捕拘入捕房王願存洋銀一元得卽釋出○歹人周阿四在長裕里内口吹號呌滋擾事端經某號巡捕拘入捕房捕頭以釁起細微令押乞丐牢一宵從寛開釋 
[法租界捕房紀事]  
　　老泰記烟館主婦某氏前購某姓女郎送在法界某里學習髦兒戲近日爲女之生母某氏所知串同流氓小胖子將此女及同班之女名阿三者一并誘逃經失主投報捕房捕頭派探將小胖子並二女拘獲押候解送公堂禀請讞員杜枝園大令訊究○甲乙二車夫在八仙橋左近某飯店果腹因菜昧不佳與值堂人爭論適爲某號落差華捕所見將甲乙拘入捕房捕頭以事屬細微著卽交保開釋○新闢租界羅家灣鄉人某甲前被彼處流氓攫去洋銀五十二元並戳傷面部腰背等處訴知捕頭令送仁濟醫館療治一面緝兇懲辦前日彼處新巡捕房值班捕頭見有六丐形跡可疑一并拘獲押候解送公堂禀請訊究 
[美租界捕房紀事]  
　　前晚流氓小巧子劉金三小金三等闖至蜜勒路第一百四十二號門牌江北人陸廣林家强借洋銀二十元不遂肆行吵閙陸濳出後出投捕房喊控捕頭卽令包探劉光震前往拘拿不意各流氓早巳聞風逃逸並未拘獲一人○前者騙子王小梅至穿虹浜第五百八十五號門牌陶阿三所開之銅作内騙取銅面盆十具又至天潼路第七十九號門牌金昌祥所開之衣店内騙取綢衣六件布衣三件爲包探張阿五查獲連贓解入捕房捕頭令押候解送公堂禀請讞員張柄樞司馬訊辦○昨日清晨張阿仁闖入崑山路二號洋房内乘間竊取細崽某甲之綢衣數件銀對時表一枚爲包探孫阿新查獲吊出原贓帶入捕房捕頭令押候轉解公堂禀請訊究 
[吉人爲善]  
　　餘姚王筱齋善士求添丁助振洋銀一百元又王之藎求合家平安洋銀一百元汪贊勳遵父遺命助洋銀九十元不留名衆友求消災平安洋銀十七元二角各隨願力普被恩施以善感者以善應福祉之集正未可量又一文願捐册湖南常德義泰源號助本堂善捐元十兩零七錢洪駕三求子病愈洋銀二十元葉帝釗帝錫施棺洋銀三十六元萃泰銀爐三次代鎔大小銅質洋銀除巳轉作現兌外餘欵悉充善舉計交到洋銀二十五元二角辦公竭蹶忽荷仁施仗義輸將定多美報乞登報尾藉達頌　上海六馬路仁濟善堂籌振公所施則敬等謹誌 
[蘇省官報]  
　　五月初九日潘轅稗示照得無錫縣典史杜枚臣病故遺缺查有遇缺先典史蔣熙臣堪以請補分省補用道郭熙光通知赴黄土橋滸墅關等處查辦膏捐知府莫枚禀知由楓橋查騐繭捐回知縣張峻基禀銷解金陵餉並奉江藩憲委解蘇餉差回初十日藩轅牌示照得鎮洋縣知縣陳官慶年滿遺缺查有請補斯缺之吳熙堪以飭令先行赴任又請補鎮洋縣羅南匯縣知縣吳熙現巳飭令先行赴任所遺南匯縣知縣員缺查有正任之汪以誠堪以飭令回任學憲李由松考畢來省巳到候補道陶森甲由西安回委署荆溪縣薛葆楹禀辭赴任府經歴張樾蔭禀知奉府委赴吳縣查案五品頂戴候選鹽大使陳家慶禀謝奉委商界稽查差請補江隂縣縣丞劉葆　禀謝飭知先行赴任十一日學憲李辭行常鎮通海道長到新授浙江督糧道陸襄　鎮江人由籍來卽辭行赴浙蒞任委署海州直隷州傳昀章由甯來禀到請補挑　縣武麟由甯來禀謝飭知先行赴任巡儉朱　綬禀知到盤門水關差十二日統領太湖水師全軍正任太湖恊鎮歐陽成祥通知赴甯巴斗山船廠看船管帶靜平輪船把總簡傳斌禀知由滬修理回十三日委署海州直隷州傅昀章禀辭通判梁書祥禀知奉委勸辦順直賑捐差正任陽湖縣典史陸鑒禀謝奉飭　任靖江縣典史瑞成專丁來省禀謝飭知調補元和縣典史缺並謝先行赴任十四日知縣王敬銘由松江專丁來省禀謝奉委奔牛厘局差孫玉堂赴丹徒許涵怡赴太鎮均禀謝奉委催提公欽差卽辭胡榮禀謝奉委赴荆溪公幹卽辭江隂恊鎮胡忠勝到遊擊銜兩江儘先補用都司沈春山由上海解餉來十五日海門同知　賓禀辭同知張書濟由淮揚來李福冕通判陳鎬禀謝奉委赴震澤公幹卽辭知縣許文濬禀謝奉委會查泰金膏捐差蘇州府照磨姚定信禀知奉府委赴崑新點騐孤貧口糧回銷差陽湖縣典史陸鑒禀辭赴任遊擊銜儘先補用都司沈春山禀辭回滬 
[皖省官報]  
　　五月十四日請補蒙城縣謝上彤知奉委勸辦安徽籌餉捐輸差知縣鄧之望知叅委發審局小審差巡檢麟桂到解首級赴和州回周鏡菡到赴桐城提案回 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　奴才堃岫跪奏爲營員督催不力據實奏叅並自請議處仰祈聖鑒事竊查風水地界樹株最關緊要自去歲冬間漸聞有匪人偷竊砍伐之事飭屬巡查尚無形跡本年二月奴才帶領員弁自往履查見紅椿以外竟有截斷樹根數處當卽嚴飭中軍遊擊等督率各汛營弁晝夜梭巡認真看守乃各汛兵等每以去冬今春餉項未領枵腹從公並槍械皆須掩藏徒手難于緝捕爲辭意存諉卸該遊擊等有督率之責應如何剴切曉諭令其激發天良實力巡緝查拿各盡職守乃兩月以來樹株仍有損傷而遵化薊州路上亦聞時有拉運木料車輛難保非風水界内樹株奴才責有專司焦思難安寢饋若不赶緊整頓誠恐遺失愈多所有督催不力之署中軍遊擊張兆熊署左營守備王建功右營守備李從龍均擬請旨先行摘去頂戴帶罪圖功若仍不知愧奮再行從嚴奏叅其分值各汛千把總經制外委額外外委等有無廢弛及故縱情形責令該中軍遊擊兩營守備等查明詳復由奴才分别辦理奴才未能早爲整頓亦難辭咎應請旨將奴才交部議處所有奏叅營員並自請議處各緣由謹恭摺具陳伏乞皇太后皇上聖鑒訓示謹奏請旨四月初八日奉硃批堃岫著交部議處餘依議欽此 
奴才裕鋼跪奏爲揀選前藏戴　員缺擬定正陪請旨補放恭摺具陳伏乞聖鑒事竊奴才接據達賴喇嘛咨稱四品前藏番營戴琫彭錯汪堆病故遺缺有管轄營伍操練兵技之責未便虚懸兹謹揀選番目擬定正陪咨請循例轉奏請旨補放一員等情前來奴才當堂騐看得四品後藏戴琫汪曲結布年方强壯熟習營伍堪以擬正五品帕克里營官曲覺汪曲辦事精細人尚可靠堪以擬陪謹將該員等年歲履歴另繕清單恭呈御覽請旨補放所有循例騐看前藏戴琫員缺理合恭摺具陳伏乞皇太后皇上聖鑒訓示謹奏四月初九日奉硃批叧有旨欽此 
奴才瑞洵祿祥跪奏爲具報屯田收穫糧石分數照章請將該管官員兵丁分别給予獎賞繕單奏陳仰祈聖鑒事竊查科布多光緒二十六年所種屯田十分共收三色糧六千二百三十一石五斗奴才等當派筆帖式景善會同統轄屯田叅將世襲騎都尉祥祐等將所收糧石内揀擇乾潔三色糧七百石收入屯倉以爲今年籽種其餘糧石均運交城倉收納查例載種地官兵各視其收穫糧石分數重加鼓勵等語此次該屯田總管專管千總把總蒙古總管專管叅領驍騎校委章京及緑營蒙古兵丁應得議叙賞項據屯田叅將世襲騎都尉祥祐呈請覈辦前來奴才等覆覈無異應懇天恩將該屯田叅將祥祐交部照例議叙其官弁兵丁謹繕清單恭摺具陳伏乞皇太后皇上聖鑒飭部覆覈施行謹奏四月初九日奉硃批該部知道單併發欽此 
奴才瑞洵祿祥跪奏爲奏請事竊據杜爾伯特左翼暫護盟長印務恊理台吉達勒錦呈報本部落正盟長札薩克固山貝子察克都爾札布於光緒二十六年十一月二十七日因病出缺等情呈報前來奴才等恭查道光二十八年間接准理藩院咨稱嗣後土爾扈特杜爾伯特霍碩特漢親王郡王貝勒貝子病故照依新定條例由各該城具奏就近著大臣一員帶領章京等前往奠祭等因在案今杜爾伯特左翼盟長札薩克固山貝子察克都爾札布病故自應遵照由奴才瑞洵帶領章京一員前往致祭所有應需羊酒價銀照例由科布多公項動用彚咨户部核銷應請敕下理藩院轉咨内閣卽行撰擬滿洲蒙古祭文一分由驛頒發以便遵照辦理爲此繕摺具陳伏乞皇太后皇上聖鑒謹 
奏四月初九日奉硃批該衙門知道欽此 
欽差大臣大學士直隷總督一等伯臣李鴻章跪奏爲補報上年永定河伏秋大汛安瀾在事出力員弁照章請獎恭摺繕單仰祈聖鑒事竊查永定河上年凌汛安瀾業經前任督臣裕祿奏報在案大汛届期前任永定河道彦秀親駐工次督飭廳汛員弁認真防守嗣據該河道禀稱伏秋汛内永定河共漲水十三次深一丈三尺八寸大溜奔腾勢甚洶湧兩岸險工層見迭出如蘆溝司之南岸六七號南上之二號四號十七號南下之四號七八號十一號南二之六七八九號十五六七號南三之二號七八號十三四號十八九號南四之四五號十三號南五之十四五六七號南六之九號十七八號北中之二三號六七八九號北下之十四五六號北二下之六七八號北三之十三號北四下之十七號北五之頭號十五號北六之九號十三號等處新舊險工或坍坎逼近堤根或埽叚蟄陷入水甚有隨廂隨蟄以及刷坍土壩塌陷隄身之處情形十分危險均經該河道隨時督率各廳營汛曁協防文武員弁添雇樁手卯夫無分風雨晝夜撒手搶辦或捲由墉護或簽廂穩固或帮寛堤岸添下埽叚或搶築柳壩以支大澈其潰坍之處立卽補挑齊整以資抵禦並啓放南二工金門閘分洩盛漲始得一律搶護平穩節逾秋分水勢日漸消落蘆溝橋計存底水七尺五寸獲慶安瀾等情禀報到省適值洋兵入踞省垣衙署被佔此禀未能寄到近始設法檢出寄臣行署核辦並據現署永定河道竇延馨以該河二十五年安瀾以後上年復慶安瀾請將兩届在事出力員弁照章保獎具禀前來臣查永定河土性純沙溜勢湍急兩岸堤長四百餘里險工林立防守極難上年伏秋汛内渾流屢漲工情岌岌可危在事文武官弁極力搶護獲保安瀾沿河州縣民生得免昏墊之苦堪以仰慰宸厪在事員弁履危蹈險著有成勞定章永定河兩届安瀾准保廳汛二十員琥職數員現值兩届彚保之期擇其尤爲出力者酌保廳汛二十員武職七員均按尋常勞績請獎核與定章相符謹繕清單恭呈御覽仰懇天恩俯准照擬給獎以示鼓勵除將各員履歴咨部外理合恭摺由驛馳陳伏乞皇太后皇上聖鑒訓示謹奏四月初六日奉硃批著照所請該部知道單併發欽此 
頭品頂戴安徽巡撫臣王之春跪奏爲皖省餉項奇絀援案懇恩將籌餉捐輸留備部撥一半銀兩留供軍需以資接濟恭摺仰祈聖鑒事竊照安徽省籌辦防務添募營勇餉無所出經臣會同督臣具摺奏請開辦籌餉捐輸聲明所收銀兩以一半留備部撥一半留爲本省新募勇糧及歸還司庫借欵之用奉旨允准遵經設局開辦在案伏查此項捐輸原爲籌餉而設滿冀捐數暢旺藉供計授乃自開辦以來巳逾數月雖經委員分投勸諭而際此物力凋敝捐務久成弩末又值各省同時舉辦勸捐益覺爲難遂致所收捐數甚屬寥寥不特司庫借欵未能歸還卽支發勇糧亦難挹注目下和局尚未大定兵勇旣難裁撤餉項爲數較鉅按月支放迫不容緩先後借撥司庫銀九十萬兩巳經陸續撥用將罄無米之欵實難爲繼而司庫丁耗旣難動用各局釐金又入不敷出措無可措挪無可挪統籌全局若不設法變通將有難以支持之勢臣督同藩司再三籌度查山東省前因辦防奏准添設海防捐輸分局所收銀兩專供新募勇糧今皖省新增勇餉羅掘巳窮擬請將籌餉捐輸留備部撥一半銀兩援照山東現辦成案專供新募勇餉一俟營勇裁撤借欵漸清核明捐數有盈再行專欵存儲報部候撥似此量爲變通庶新勇旣免譁潰庫欵不致久懸據布政使湯壽銘會同支應總　具詳請奏前來合無仰懇天恩俯念皖省餉項奇絀准將籌餉捐輸留備部撥一半銀兩留供軍需以資接濟出自鴻慈逾格除咨户部查照外謹會同兩江總督臣劉坤一恭摺具陳伏乞皇太后皇上聖鑒訓示謹奏四月十一日奉硃批户部議奏欽此 
于蔭霖片再光緒二十七年三月二十一日接准行在吏部咨光緒二十七年三月十一日奉上諭河南河北道員缺著馮光元補授欽此應卽欽遵飭赴新任以專責成除檄飭遵照外謹會同河東河道總督臣任道鎔附片具奏伏乞聖鑒謹奏四月十一日奉硃批知道了欽此 
 
