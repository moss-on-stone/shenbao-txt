# 1901 - 180 - 4910135

 

Page 1

 
 
[開印資治通鑑續通鑑通鑑明紀及通鑑外紀通鑑釋文辨悮全書] [  圖書集成局啓]  
　　乙部之書祇觀二十四史猶未足以盡也必觀編年諸史而編年諸史中尤以司馬温公資治通鑑畢秋帆尚書續資治通鑑及陳稽亭工部通鑑明紀爲備江蘇書局嘗併刻之卷帙浩　非有力者未易購取近坊間石印字跡極小殊費目力而尤多錯舛之處讀者往往不能索解尤可憾者或删去明紀一種或删去目錄一種夫無明紀則歴朝之事不備何以能考其興衰無目錄則温公之書不全何以能知其精要海内學者無不病之今本局不惜巨資取通鑑續通鑑通鑑明紀三書用新鑄大號鉛字彚而印之并附以通鑑外紀通鑑釋文辨悮二種而此書於是乎全并延名宿詳爲校讐亥豕魯魚絶無訛謬而紙墨裝訂亦極精良務使庋藏鄴架者無毫髮之遺憾兹巳開印不日出書取價極亷以廣流布方今朝廷崇尚政治之學想有志經世者必當家置一編也 
[新印胡文忠公全集] [  圖書集成局啓]  
　　益陽胡文忠公以文學之才出膺節　於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳慎分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[論近日蘇垣當道辦理姦賭二案]  
　　片言折獄聖門弟子獨許仲由此雖其明足以燭物亦公足以服人也今之折獄者料事萬不能如昔賢之明故聽訟亦不能以片言而折而惟此大公之見則當自矢自勵而不可有一毫私意叅於其間蓋兢兢焉持以公心而離奇變幻之事尚且百出而莫能盡燭其隱何况出之以私則事未有不顛倒黑白混淆是非者吾蓋觀於近日蘇州各案而不能不爲當道者一摘其私也當俞希桐之以流氓訛詐控桑理生於元和縣署也縣主王大令如果知有訛詐實情則當置桑於法若其誣也則當置俞於法彼地甲者何與此事而笞責之耶地甲之臀原不足惜然亦可謂能爲他人受過而王大令之善於以糊塗處事矣迨俞又以桑白日搶奪控之總捕同知署及縣署總巡局也總捕同知黄司馬旣偕縣主王大令會同總巡局某員親詣履勘毫無所失矣則其曲似巳在俞而又一味袒俞勸桑休息是誠何心耶將謂中冓之事揚之可醜且同係仕籍中人不免存兎死狐悲之意故不欲宣揚其事耶然又何竟以捉賊捉贓拿姦拿雙之語迫桑也及桑糾同親友將俞及妻張氏獲諸姦所舁至縣署王大令似宜爲之訊理矣乃竟揮之使出則又何也桑至此忿無可洩乃舁至府署鳴寃府尊向太守飭將一干人分别管押而禀知臬憲朱竹石廉訪吾意廉訪於此必能持平察核秉公辦理矣乃以爲桑形同匪類定須照列嚴懲且復窮詰助桑綑縛之戚串輿夫等衆噫異矣夫張氏者桑理生之妻也而俞希恫强佔之是俞之不法也桑以領妻之故難保不向俞滋擾然亦俞之不法有以致之要不得謂桑之不法也乃聞廉訪偏聽黄司馬及王大令之言令重辦桑及當日相助之人而於俞並無一詞置喙一若俞竟無絲毫過失者出語之奇未有若此黄司馬及王大令與俞有何瓜葛而爲之極力左袒吾不得而知獨念廉訪素號精幹何於此事盲於目而亦盲於心耶撫憲聶仲芳中丞雖謂此事釁由俞起須先將俞功名斥革再行究辦桑及助桑之人亦須懲處公論昭垂足以折服天下然案由臬憲主持恐中丞此言亦祇成爲虚語而蘇省各當道徇私之習則卽於此可見矣且又不僅此一事也日曨祥符寺巷某紳家捉賭一案同賭者係某書院山長某太史及某制軍某方伯巳故某廉訪之公子各一人現當某差之候補道曁廣東候補補各一人前蘇州衛守備某守戎等事發由長洲縣蘇大令禀知臬憲朱廉訪廉訪命將捉賭之按經廳署長隨許林及王升許鑑亭等重辦而謂與賭者亦當按律嚴懲直道猶在廉訪之言公言也不敢没也何以蘇大令僅提廣東候補道于竹書觀察研訊管押而置諸人於不問乎及于置辯請問同賭諸人如何辦法而大令謂不干汝事亦不應汝問豈卽此二語足以服于之心乎抑于之罪不可寛而自餘諸人皆可恕乎庇護之私巳不言可喻無怪于之嘖有煩言也或曰此二案現尚未結安見俞希桐之不辦而自餘各賭徒之皆得寛縱乎子其少安毋躁焉可余曰諾請拭目以觀其後以是論爲失言而識吾之過可乎 
[本館接奉電音]  
　　本月十九日上諭二道巳由西安行在飛電傳來登諸昨日本報矣乃昨午又接西安電信恭悉是日尚有上諭二道當時漏未由電飛傳因卽敬謹譯成補登於此○五月十九日行在内閣抄奉上諭候選道許玨著發往廣東交陶模差遣委用欽此同日奉上諭盛京副都統著協領達猶補授欽此 
[俄窺西藏]  
　　日本報云前者俄國政府派令某員督帶軍隊深入藏中偵探山川險阻兹得俄京來信悉巳行抵啞笛之殺地方矣 
[法籌兵費]  
　　華歴本月十九日英京倫敦來電云法國議政院中人議定添籌勿郎克八十兆枚充駐華兵費觀此似法人竟無志于退兵矣不知我華執政者將何以備之 
[聯請通商]  
　　日本報云東歴六月二十八日之晚得中國京師來電略謂頃者英國聯合日本堅請中朝俯允將滿洲全境開通商埠任外人出入自由特未識中朝果能唯唯允從否也 
[俄國軍容]  
　　奥地利雅國軍務報云俄國近年整頓陸軍日漸恢擴同者每大操時軍容本極繁盛此三年内兵數益多本年預備入操之步兵七百三十九枝馬兵四百八十五枝砲兵三百九十一枝大約照昇平時額兵七成之數此外鎮守槐爾沙及奥法俄三國交界處之兵亦較前加倍本國境内則加至三倍之多所募新兵其數更駕乎英國之上 
[俄使更迭]  
　　日本報云俄國簡駐中華使臣獨幾路司氏頃奉俄廷電諭著於和欵議成之後交卸馳回而以之殺路氏繼其任按之殺路氏曾於西歴一千八百八十五年辦理阿甫汗交涉之事 
[築路限期]  
　　法人擬由越南建築火車鐵路直達雲南前者本館巳三次譯登於報矣兹閱香港循環日報云此項鐵路法人議定六十五年爲期然尚須商之中國政府也 
[炎威漸退]  
　　日前本報曾譯登美國炎暑蒸灼致連日因暍而斃者多至數百人迨華歴本月十九日英京倫敦來電云刻下美國各地炎威漸退凉風颯然就紐約克一埠計之當最熱時法倫海表高至一百零二度今巳低至八 
 
 

Page 2

 
 
十一度矣 
[擬鑄金幣]  
　　香港循環日報云近來泰西各國類多行使金錢以致金價日昻銀價日賤中西互巿坐受其虧兩廣總督陶芷芳制軍因特札飭錢局鑄造金幣仿照西國式樣重亦如之現在局中工匠巳鏨就鋼模呈請察核一經選定卽須擇吉開爐矣 
[續錄惲學士毓鼎議覆新政摺稿]  
　　今天下之貧極矣即無意外之虞度支猶憂不繼又重以數萬萬之賠欵國計將何自而籌以臣愚見計之理財之道亦有四端一在開礦近年以來户部以度支匱竭舉凡廣捐輸增釐稅重徵烟酒鹽斤加價凡有足以益餉源者早巳無微不至然秋毫分析竭澤而漁其源易窮其欵仍難有濟然則籌欵要著惟有飭各省一律招商開礦而巳據西人之精於勘騐者言之中國礦産最富十八行省多至一百二十五萬七千方里有奇其說未經考騐雖不知其信否然以漠河一隅言之當開辦時每年報効軍餉僅九千兩至光緒二十二年突增至三十萬兩此後增訂新章每二十成報効國家十二成歲不下數十萬兩若準此推廣經理得人一礦有數十萬百礦卽得數千萬何憂於貧或謂泰西各國將從事其間慮多妨礙臣料此次定約之後必不能禁西人之從事其間卽使招集洋股而我收地主自然之利每年所獲當亦不貲不愈於封蕴無用乎應請飭下各疆臣妥籌辦法或全設督辦礦務大臣專司其事數年之後必有成效可觀一在裁釐加稅去年春間曾命盛宣懷聶緝榘與各國使臣會商加稅事宜其議未定而拳匪難作今事事受制於人似無可加之望矣然臣聞各國公議僉謂此次和約告成必當重訂稅則中國若以賠欵過鉅欲加稅值百抽十原屬自有之權惟必裁撤釐捐始能加徵關稅是外人之於稅則鏟有可加之機而其病釐捐也則甚於加關稅夫釐捐之營私舞弊至今巳極矣層層設卡處處抽釐上自委員司事下至門役巡丁無不視爲優差倚爲利藪而總計實數上解者不過十之三四最旺時僅得一千五六百萬金而飽官吏之槖者兩倍於是今若裁撤釐金加徵關稅以向者值百抽五之稅例之每年約二千餘萬苟辊至值百抽十則關稅可增至四千五百萬兩有奇較之值百抽五之時加收二千餘萬以抵釐金所入尚覺有餘又况鐵路通行商情踴躍其所收將不止此而商旅便利百貨暢行巿面豐盈更有藏富於民之益是一舉而國與商交利也應請飭下盛宣懷俟和約定後重申前議與各國公使加意磋磨倘此舉可成其有裨度支誠非淺鮮一修鐵路以通商查光緒二十四年各關稅鈔徵收關平銀二千二百六十萬兩有奇至二十五年則增至二千六百七十五萬兩有奇二十六年春季報單收數又旺於上年則鐵路通行商巿日盛之故也今京津鐵路外人修補業巳通行不日可以贖回蘆漢幹路所差尚遠應請飭下盛宣懷迅速設法辦理其他粤漢川漢各路似亦可一律借貸洋欵逐漸接修鐵路愈多商貨愈暢而稅則愈增富國人端無逾此者至借欵之國以臣詳詢默揣惟美國爲宜美與我最無爭競地遠而情甚親若借美欵修路暫時以路抵押較無流弊乞密諭李鴻章劉坤一張之沿盛宣懷體量辦理一設公司以保商中國土産出口以絲茶爲大宗卽細而如猪鬃羊毛駝毛草帽緶之類估值亦不下數百萬兩利源不爲不廣去年絲利猶能暢銷茶利則竟成弩末其餘雜貨往往因攙雜不淨以致滯銷推原其故一由於商人只貪目前小利而不顧將來一由於商本不充商心不齊每爲外人所勒掯致成折耗商務减色則國家失其利源故泰西皆以保商爲要務今中國巳特設商務大臣若令權衡百貨各立公司劑其盈虚辨其真僞務使外人樂購權自我操則銷路自暢商利自饒富庶之機蒸蒸日上矣此臣所謂理財之道也抑臣更有進者官吏向來奉行諸事率皆因循粉飾罔利營私上下相蒙久成積習議裁議變無非紙上文章設局設官但領公中薪水事無實際成效終虚今我皇太后皇上一意更新勵精圖治綸音所布薄海歡欣然使向者之弊不除則政令仍歸無濟是在我皇太后皇上堅持於上嚴定賞罰以策其功中外大臣仰體於下綜覈名實以期其效用一人必求得一人之益行一事必求獲一事之功轉危爲安因禍得福自强之機未始不基於此惟聖主留意焉臣愚昧之見是否有當伏乞皇太后皇上聖鑒謹奏 
[西粤告饑]  
　　粤友來信云廣西爲産米之區玉料金秔取之無盡非極歲歉民間每出其餘粟運售粤東本月初三日廣西巡撫黄大中丞忽電達省垣内開粤西災象巳成飢民嗷嗷待哺懇飭各善堂紳董設法往振並謂目下如有米二十萬石方可暫濟灾黎等因十一日廣州府施鶴笙太守柬邀各善堂紳董到轅面商振務傳曰救災恤鄰道也行道有福我知各紳董素喜博施濟衆必能不分畛域集欵輸將也 
[弊中苦疫]  
　　福州訪事友人云每届夏令閩中必疫氣流行互相傳染居民朝不保暮相與惴惴於心今年序届清和疫症又起初祗西湖一帶旣而漸及山兠差及向南等處近更日甚一日幾於比户呻吟居民不思覓藥求醫惟舁城隍神偶像出游或建設醮壇以冀疫鬼退避愚民之愚一何可笑乃爾 
[沙溪火警]  
　　沙巿訪事人云本月初七日之夜八下鐘時忽見東南方火光熊熊上燭霄漢開門探問始知劉家塲孫姓家因潑翻火油致兆焚如之禍一霎時共燬正屋三進存者僅店面廚房而巳聞孫係安徽太平府屬某邑人在沙貿易有年家貲富足遭此大劫存産蕩然殊可歎也 
[胥臺火警]  
　　蘇州訪事人云省垣元妙觀前恒孚金鋪於本月初十日天未笔明時忽肇焚如之禍雖經各水龍竭力施救而内室若干楹巳悉付咸陽一炬左右鄰均有高垣阻隔得未延燒尚稱幸事 
[蛉洲剩語]  
　　日本長崎訪事友人云邇來日本九州各地禾苗發生之處蝨螣甚多雖經縣令派農務技師分投撲捕終不能殲滅淨盡農商務大臣聞之特派莊島技師前往查勘大約日内巳到崎矣○今届佐世堡鎮守府海軍入營之期投充軍籍者計共八百三十五人總統諭令悉數編爲隊伍 
[之罘近事]  
　　烟臺訪事友人云山東巡撫袁慰庭中丞目擊時艱苦難補救特頒告示勸諭士民大旨謂我朝深仁厚澤田不加賦民不抽丁遇有饑饉之年開捐振濟蠲免錢糧當此乘輿播遷大局糜爛不惜賠欵隱認議和者不忍生民塗炭之苦衷也試觀現被占據之區民遭苛派彼此相形何啻霄壤爾等食毛踐土具有天良當思古人毁家紓難助粟輸邊庶幾衆擎易舉顧全大局等因似此感之以恩動之以義維彼士庶其有急公奉上慷慨輸財者哉○日前上荷村忽有一人倒斃其間視之衣服麗都身裹茵褥旁積冥鏹灰厚寸許並置一茶壼壼中尚有烟漬似係吞烟自盡者當經地保報官相騐然後備棺殮之不知有何幽情乃竟視死如歸從容不迫若此也○去歲聯軍入京時王祭酒懿榮見時事不可爲深念君辱臣死之義從容殉節妻女及媳從之一門忠義允矣彤管流芳矣四月二十五日靈柩由京運抵烟臺暫寄廣仁堂内官紳皆往弔奠翌午扶回古現村珂里道旁觀者咸感嘆不置 
[一孫山放鶴]  
　　杭州訪事友人云本月十二日午後錢塘門内西牌樓黄姓錫箔坊忽兆焚如毒燄熊勢將上熾幸近茶肆中有磚瓦匠數人在彼啜茗聞警而至急將披屋抆毁火勢始衰有知其事者謂坊主及夥友均往甬江歇夏此屋倩一張姓者代爲看守是日張適出外作小貿易妻女在廚下作炊偶不經心致被吳回氏所崇現在房主巳函催黄來杭料理矣○大雨經旬河水陡漲馬勝廟泥壩衝坍丈餘附近村莊被水浸灌幸壩夫赶緊修築不致汎濫無歸然受驚巳不淺矣○本月某日江干土藥局員陳叅幂查獲周某夾帶台漿五斤翁某漏報寗漿三斤一併解送總局循例充公　仁和縣蕭藴齋明府回任後訪悉近日省城中賭風甚熾冷街僻巷賭攤觸目皆是爰出示申禁並移請保甲總巡嚴 
 
 

Page 3

 
 
飭各叚分巡認真查緝本月十二日偵知下城潮鳴寺左近賭徒麕集因帶同差役前往拘獲四人起出賭具帶回署中嚴加懲辦○黄梅時節寒暖不時疫癘流行死亡枕藉各善堂施醫局每日就診者必有百餘號亦可見抱恙者之多矣 
[雲間夏諺]  
　　松江訪事友人云本月初九夜城内團防局勇巡至貢院對河見甘姓家屋後水次泊有一船有人蜷臥其中知爲匪類曳之登岸繫諸局前栅欄上嗣有人察知其人曾在鹽捕營當勇被斥後落魄他鄉情殊可憫爰代爲緩頰得以釋回○西門外著名地棍名榮光者無惡不作積案纍纍前經婁縣屈吉士大令拿獲正擬盡法以懲適管飯歇之孽姓家火災致被乘間逃脫事後大令嚴飭通班差役四出緝查近始獲諸北鄉打鐵橋附近旣而偶一疎虞仍被逸去亦狡矣哉○美國耶穌教樂恩堂教士步惠廉君前以醫術濟人全活甚衆嗣經教主調赴上海本月某日回松小住遍謁地方官及素所交契者隨卽乘舟返滬 
[上海官塲紀事]  
　　昨日寳山縣金調卿明府因公來滬詣蘇松太兵備道轅謁見道憲袁海觀觀察禀陳一切旋至上海縣署投刺縣主汪瑶庭大令飭丁擋駕○昨日江南狼山鎮總兵曹肯堂鎮軍乘舟蒞滬午刻命駕入城赴文武各署投刺拜會至上海縣署時縣主汪瑶庭大令飭丁擋駕○昨日上海縣汪瑶庭大令探悉松江府余石蓀太守前赴金陵禀見兩江總督劉峴師近巳事畢將次返滬爰飭辦差人等伺候馬頭以便到時迎迓 
[軍麾過滬]  
　　前日江南提督李壽亭軍門由江聡防次秉節抵滬泊舟董家渡碼頭旋命駕至各衙門投剌昨晨五點鐘解維赴松江本邑文武各官均往江干恭送 
[催繳捐欵]  
　　日前上海縣汪瑶庭大令接奉江蘇藩司陸春江方伯排單内開前辦紳富捐兹巳一年期滿截數在邇各屬尚未解齊刻下餉需孔急如有巳書未繳之户赶緊催繳究竟各紳富認繳若干再有短繳及可勸之處均應速催限即掃數清繳彚解到司填給印票轉令各捐户持票來司指請獎叙前經札飭赶辦迄巳日久仍屬寥寥兹定本年六月以前務令各捐户持票來司指請獎叙聽候彚造清册詳咨核辦各捐户志切彈冠切勿自悮等因刻巳出示曉諭周知矣 
[修理兵艦]  
　　邇者南洋登瀛州兵艦稍有損傷經管帶某君禀請蘇松太兵備道兼江海關監督袁海觀觀察駛至江南機器製造局入隝修理 
[棟折榱崩]  
　　本邑人趙永海家居南巿蘆席街附近向有平屋五楹年久失修棟梁朽壞前日忽然坍塌幸家中人聞聲趨避得未壓傷然亦險矣 
[划船傾覆]  
　　前日本邑南巿萬裕馬頭永泰行學徒某甲至浦中恒利發沙船提取豆餅一百片雇划船裝載不料浦潮甚急船卽傾覆致占滅頂之凶幸經鄰船往救得慶更生惟貨物巳盡付東流矣 
[嚴懲拐帶]  
　　六合蟻販張奎專在江北各州縣誘騙婦女來滬售與各花烟館及野雞娼院案如山積迄未成禽本月某日復向王一生及笪韓氏誆稱爲其女作伐聯姻滬上某姓家王及氏信之各挈其女隨同至滬僑寓法界楊維記所開小客棧未幾張潛倩其黨胡心甫四出兠售閱數日風聲漸洩遂遷寓泰和小客棧然仍日有人瞰其室因擬遷至英租界東來陞小客棧不虞事尚未决巳爲捕頭訪聞密派包探嚴頌眉帶領探捕多人將男婦大小十名口一併拘入捕房昨日解送至案禀稱笪韓氏之女年甫六齡由楊維記之婦吳氏經賣與西合興里某妓院巳議定身價取去洋銀二十二元今者小的至伊家搜出女孩一口詰之稱係傭婦陳李氏所帶及帶至茶會盤詰始知此女張姓亦由六合拐帶而來王一生稱小的與張奎同鄉均入回教被張騙至上海始知中計幸卽獲案叩乞嚴懲楊維記供小的與胡心甫同鄉價買小胖子爲螟蛉女立有筆據求恩明鑒讞員杜枝園大令謂此輩陷害良家婦女離人骨肉敗人名節罪不勝誅商之費繙譯判罰楊吳氏洋銀五十元以二十元爲王一生等挈女回籍資斧三十元充公楊張各責五百板發押捕房四月胡責二百板押三月期滿一併遞解回籍小胖子發堂留養擇配王等男婦十人押送輪船載回原籍不准逗留 
[匪徒剪徑]  
　　鄉人某甲携洋銀五六十元來滬購貨行至南巿忽被匪所見尾至毘連法界之荒僻處拔刃連戳十餘一攫其所有逃逸無蹤法界巡捕見之將甲送入捕房捕頭令轉送仁濟醫館求治醫生細加騐視云尚不致有性命之憂然亦險矣 
[上海縣署瑣案]  
　　前日傍晚時南巿十二圖汛捕戴五巡至蕭家廠南首見有盜船一艘奮勇拘拿盜衆紛紛奔逸行人王金四協力相助得獲李阿三一犯並在船上起出刀三柄手槍二枝火把若干一并解至二十三七鋪巡防局局員邱友林二尹訊知王私匿手槍一枝遂飭將王拘獲連李解送至縣當晚縣主汪瑶庭大令升堂訊鞫王供小的係清江人前在某營當勇後被裁撤改爲小本營生前日見戴禽盜偶助一臂不敢言功祗以貪小無知誤匿手槍今巳交還叩求恩宥大令著掌頰五十下釋之使出李供小的係浙江台州人由原籍赴杭藉謀餬口因乏就緒附舟至盛澤旋又至西蕩親戚處覊留數日本月十三日附舟至滬隨往美界北河南路訪尋表兄未遇回至南巿暫宿船中大令問爾船上共有幾人是何名姓答稱連舟子共八人其中有一紹興人名阿南餘俱未悉大令怒其狡展喝責二百板收押候究○十六鋪巡防局員某君函送受傷人張樓元行兇人方阿洪何張氐丁阿根劉阿春陳連生至縣前晚汪大令提汛地甲裘鎮投案禀稱本月十五日何張氏與鄰婦應王氏口角應王氏忽吞服生烟大言恐嚇因之扭控局中局員老爺諭令小的設法私和不意此次復各紏流氓互相毆鬥以致張樓元受傷張供小的與何張氏比鄰何張氏與方毆鬥時小的大聲斥之致觸方怒被毆受傷叩求察騐何張氏供前者小婦人見應王氏之夫將女兒阿鳳調戱是以向之呵斥不料應王氏卽服毒圖害今兒子與鄰孩爭閙小婦人將兒子訓斥此亦人之常情乃應王氏反信口詈駡意猶未搛復紏令方阿洪將小婦人痛毆求恩究辦方供小的肩挑度日是日由外歸家見彼等正在滋閙張自巳磕傷其頭並非小的毆擊所致丁劉陳同供小的等道經是處悮被拘拿不知此事緣何而起大令謂張咎由自取叱令退去方笞臀二百板何張氏掌頰五十下劉笞臀一百板丁陳各笞臀二百板一併交地甲帶去理處明白應王氏旣未獲案姑予免提 
[　　昨日清晨寳山縣境吳淞鎮人陳江清携白布數十匹來滬行至北河南路突遇流氓某甲紏黨攔阻强借洋銀陳不允甲遂將布攫去質錢花用陳奔赴捕房據情聲訴捕頭令包探李佩芝將甲拘獲押候解送公堂禀請讞員張柄樞司馬訊辦○前晚無賴楊和官在西華德路與馬夫王阿德口角突出利丸刺傷其腿鮮血噴薄無異飛泉巡街捕見之將楊拘入捕房捕頭令押候解送公堂禀請訊究○昨日午前戴阿大因事至裏虹口驀被歹人沈紀高擲石擊傷其顱血流被面巡街捕見之一併帶入捕房捕頭令送戴至同仁醫院求治沈押候解送公堂禀請究辦 
[貺書鳴謝]  
　　叩承瑞興洋行執事人函貺一書披而讀之知係經理企公牛乳公司之齊來格君所箸詳述企公牛乳之妙繪圖貼說詳盡無遺兼之圖寫亭臺池館花木禽魚士女丰昌人物妍麗每頁之首更刊入本年中西合歴以便稽查誠新製也來函言及此書刊印甚多現存瑞興行中外諸君皆可往取特書數語以表謝忱 
 
 
] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　前日南巿小橋南首開設鐵器店之顧桂生延羽士諷經至晚有林桂坤者偶往閒觀悮踐蔡阿九之足以致口角旋互扭至十六鋪巡防南局控訴經局員陳禾亭二尹判令各責一百板并將顧桂生掌頰一百下以爲佞神致禍者儆○前日賣饎飯人陳福生持洋銀若干元至南巿某米行付米價行經王家嘴角被無賴張新卿小狗頭等攫去十餘元陳急追獲張新鄉一人有方小狥者佯爲解勸致張逸去遂將方扭至十六鋪巡防南局禀控局員陳二尹研訊之下方供稱小的願卽尋交乃命覓人保出昨日尋到張弟阿三二尹飭押候訊究○前日保甲總巡朱木庭明府命駕至西鄉日暉港巡察道經南馬頭見有流丐四人至某姓成衣店倚門强索不禁勃然大怒飭差拘獲立傳丐頭帶局嚴訊○前日上海縣主汪瑶庭大令飭差往南巿十二圖拘獲流氓混名飯桶阿三者解至二十三七鋪巡防局請局員邱友林二尹派勇恊解至縣聽候訊究 
[英美租界晚堂瑣案]  
　　鴇婦徐朱氏控龜奴霍金山借銀不還前晚讞員張柄樞司馬提霍研訊徐鴇投案訴稱光緒二十三年霍浼陳少卿介紹向小婦人借去洋銀一百元迄今本利無著叩乞究追霍供稱小的向傭於某妓院被徐朱氏欠去帶擋洋銀四百元旋將某妓爲質并加借洋銀一百元不久妓卽脫逃無從追究今忽控案叩乞鑒原司帮限徐鴇半月内將所借帶擋如數付還霍龜違干未便○賈劍門控濟大錢莊王崇槐掯贖田單私收　益股本銀兩一案曾紀報端前晚司馬提案覆訊賈供亡兄柏言在日將田單及廣益股單向王抵借銀一千二百兩及故後職員備銀向贖王避不見面訪知巳將廣益股本洋銀一千八百元私行收去叩乞究追王供小的所收廣益之欵數確符合惟賈前曾借銀一千四百兩核算本利尚不足抵叩乞鑒原司馬查閱票據僅借銀一千二百兩諭令王除去利銀六十兩外再找還銀三十兩押候三日内將田單及廣益餘利收條一併呈案違干嚴比 
[英美租界公堂瑣案]  
　　騙子金子祥自稱在後馬路開設裕豐泰字號向陶其雲金昌祥騙取綢衣數十件銅器若干報捕後由包探張阿五拘獲昨晨解案請究讞員張柄樞司馬商之佛繙譯判責四百板管押捕房半年○前者積賊王阿榮竊取陳桂香家錢十五千文經包探解請司馬訊明判令遞解回籍今又潛來滬上前晚至某洋人家圖竊適爲一百六十二號巡捕所見拘解公堂司馬判責四百板仍遞回原籍○陳海豐行至福州路忽被歹人王阿狗攫去所持象牙骨摺扇六百五十八號巡街捕見之將王拘解請究司馬判責三百板枷號一月○五百三十二號巡街捕解祝阿法到案禀稱此人由某公差雇充夥役昨日行至四馬路與朱阿全口角肆意兇毆致朱受傷並失去洋銀二枚是以小的拘解請究司馬判責二百板押候追繳所失洋銀方准開釋○六年前有陳炎坤者行至麥家圈拾得某洋人所失金質對時表一枚深藏不露至前日始向朱銅生售得洋銀二十元後經包探陳才寳查悉一併拘獲解案請追司馬判責陳手心二百下朱責手心一百下○江西人吳興法由杭州販貨來滬途遇騙子張傑臣翁阿三所携洋銀悉被騙去旋又將其行李雇車載去不知所之吳忿甚投報捕房捕頭派包探陳金標將張翁拘獲解案請究司馬判令各責二百板贓給還失主 
[法租界公堂瑣案]  
　　前者裕昌洋行失去綢皮各衣疑細崽沈克林宋桂林所竊遂將二人送案請究讞員杜枝園大令訊知行竊之人實係巳歇出店唐阿昌爰飭包探拘獲並向各質鋪吊齊各贓昨日升堂研訊唐供此事確係小的所爲與細崽無涉不敢妄攀大令判責五百板發攺過局禁押四月期滿聽候帶回發落贓給失主具領○本月十五日之晚八點鐘時鄉人某甲道經羅家灣被匪類搶去洋銀五十二元報捕後查獲匪類陸春福陳阿大連唐阿五俞阿弟四名解案請訊陸陳同供小的等曾竊柴船上各物與此案無干唐供小的向操錫箔業並不犯案大令飭將唐俞交保出外帮同查緝陸陳各責二百板○潘木林訴稱小的由浦東載柴來滬停舟三洋涇橋之畔前晚被匪徒縱火焚去積薪數十擔幸卽設法救熄及追至老北門外拘獲王桂生一名扭入捕房送案請訊王供小的在英界畫錦里興利珠花店執業實被悮拘叩求恩釋大令著押候查明復核 
 
 
 

Page 10

 
 
   
 
