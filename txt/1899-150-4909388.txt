# 1899 - 150 - 4909388

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[讀史方輿紀要告成] [  圖書集成局代啓]  
　　本局前代二林齋排印顧祖禹讀史方輿紀要本約上年臘月告竣又顧炎武天下郡國利病書本約本年三月告竣嗣因悉心　校致延特日故曾登展期三月告白刻下讀史方輿紀要已告成准於四月初十日出售每部卅二本用潔白上等連史紙印釘格外精工是書原由二林齋出售股票請附股諸君憑票找洋向經售處取書至郡國利病書本年六月初准可告成此啓 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事　艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[書弭兵會章程後]  
　　俄皇之設弭兵會於荷蘭國都也肇始於去年告成於上月合環毬數十國有志經濟之士類皆瓊琚土佩大放厥詞或謂其志在乂安欲胥薄海而修文偃武仁慈惻隱亘古幾莫與比倫或又謂其猛鷙深沈用心叵測當會之初設卽增兵購艦自食其言執筆人心焉疑之謂俄皇固一世之英豪其設爲是會也必有深意存乎其間非局外人所能揣測及讀昨報所登弭兵會章程七則而後恍然大悟如見其肺肝矣蓋俄皇之欲弭兵非眞欲弭兵也不過使諸大國於軍火兵艦有所限制不復日新月盛精益求精耳按之史乘輿圖俄國僻處一隅向不欲與歐洲諸大國通諸大國亦尟有與之來往者自大彼得奮然倔起變其名姓遊歴歐洲欲窺歐洲製作之精乃托身船廠中充當工匠迨得其奥竅然後翩然回國倣而行之由是械日以精艦日以衆逞其桀驁剛愎之性横行於波羅的海中師愈蹶而氣愈雄迄於今鶚視風麟幾不復有所顧忌然所恃者惟兵士之勇猛其於器械究未能别得新法突勝於人今雖不欲出黑海而逞志於歐西然苟蠶食東方終不免招歐洲諸大國之忌一旦諸大國同心協力起而與之爭持俄雖暴戾若虎狼其能一以當十乎故必借弭兵爲題目使諸大國盡入其彀不復鬥其智力大振軍容而後惟我欲爲得宣其威力於東方而無人能與之抗拒試觀章程第二則卽謂海陸兩軍所用新式槍砲中爆裂物及現行之炸彈此後一槪禁用第三則又云現存之猛烈爆裂物此後不論陸戰水戰倘欲用之必立限制夫軍器用以殺人敵得其精則我被所創我苟精過於敵則敵必挫衂於我之手中俄人所恃以横行者惟是可殺克陸兵愍不異死耳其於槍砲尚遠不及歐洲俄皇豈有所不知故必將至精至利者禁之以冀他國之兵雖勇若烏獲孟　亦無所逞歟至章程中所謂婆羅子衰羅埠議定而未經批准之戰例今宜改正云云按此例向未宣布於人不知其語意若何亦未知其與何國商訂然觀其未經批准想約中諸事必有利於已而不利於人者我不知改正者將改而從他人于抑仍圖一已之利乎總之謂此會爲出自俄皇之仁慈惻隱未必確中俄皇之心謂俄皇於議會之初卽已自食其言依舊增兵購艦則當增兵購艦之際此會固未嘗議定施行以此責俄皇俄皇亦未必心中甘服此僕所以謂俄皇非眞爲弭兵起見不過欲限制夫軍火兵艦使諸大國不能併力與抗而任其逞志於東方也然則何以始不邀亞細亞洲諸國入會後仍請中日兩國各派大員赴會中日中國之孱弱不振蓋已極矣卽使此後竭力整頓亦萬難步諸大國之後塵中國而從事弭兵固無所益於俄不弭兵亦於俄無損　日本戰勝之後其氣正銳其兵漸雄其心常欲於亞細亞洲中與俄爭執牛耳以爲盟長而又調兵轉饟較俄人便利良多萬一與俄人相見以戎衣勝負正未可逆料故必邀之入會然後可設法籠絡使之不復與俄人抗衡然旣邀日本而不及中華形迹卽不免顯露此所以移文我中國政府請派員赴會與之虚與委蛇乎總而言之諸大國雖畏俄若虎狼俄亦未 
嘗不畏諸大國之器械精良遠過於已俄皇籌之已久因設會以籠絡之較之中東戰紀本末所紀著名教士擬創設弭兵會遍勸各國卿大夫永息干戈互敦玉帛者其名雖是而其心正大不相同然則俄皇爲此亦惟欲各國之懈於講求軍實而已矣弭兵云乎哉 
[俄人圖地]  
　　京津太晤士報云俄人欲將西藏某地據而有之按此地由中國赴印度克什米爾之要路不知中朝執政者果肯割而畀之否 
[英艦來華]  
　　天津國聞報云英國新任海軍副提督某君乘頭等戰艦名列能者鼓浪來華替回思恩祁恩兵艦有見者謂此艦與前次來華之格那罷斯船同式 
[德艦宜防]  
　　烟臺訪事友人云本月十六日口外停泊德國兵船統帶官欲借西河旺隙地演習陸操是處商民咸有戒心東西各砲臺諸統將鑒於青島之役嚴行戒備嗣因天陰改於十七日操演事畢回船幸得無事說者謂德人詭譎多端其心叵測有地方之責者防範正不容稍疏也 
[虎節將臨]  
　　香港循環日報云廣西提督蘇子熙宫保元春取道鵝潭航海北上入覲天顏定於本月二十二日駕蒞梧州電請粤東大吏派富輪船三號前往迎迓大約月杪棨戟卽可蒞五羊矣 
[宣召宿將]  
　　安慶訪事友人來函云自髮逆蕩平之後湘淮諸名將大半凋零間有存者雖多歸隱山林然目擊時艱猶不免髀肉復生之慨近日恭聞皇太后以各國外侮日亟密諭從前歸田諸將自提鎭以下都守以上有志報國者從速入都聽候差遣傳聞如是未知確否 
[經武需材]  
　　金陵訪事友人云兩江督憲劉峴帥目擊時艱以整軍經武爲要務平日嚴飭標防各營及沿江沿海各要隘砲臺統領認眞操練並飭水師陸師各學堂總辦督率學生勤加演習俾成有用之才邇因意人婪索三門灣調集兵船任意游弋除飭各軍嚴密設防外復擬派陸師學堂肄業生赴沿江各砲臺協力防守示期本月某日親蒞學堂校閱諸生技藝以使擇優而使未知國家培植數年此際果能收其實效否也 
 
 

Page 2

 
 
[嚴密江防]  
　　鎭江訪事人云時事多艱外侮日亟日來當道諸鉅公籌備防務頗極認眞象山各砲臺及各軍營刁斗森嚴昕宵不輟長江水師提督黄芍巖宫保飭江勝各營弁挑選練軍一千名豫備調遣並調鎭標水師各營擇江濵各要隘駐紥有過其處者謂旌旗耀日壁壘一新笳鼓聲中軍容甚壯敵人雖狡當亦不敢私越雷池矣 
[浙江防務]  
　　寍波訪事友人云浙江撫憲劉景韓中丞以邇來各國兵船時至洋面游弋特飭原帶江防水師鮑副戎友章接統各軍嚴加防禦並委紹興在籍紳宦前雲南候補道鍾觀察念祖駐劄台州辦理寍温台行營營務處前敵各軍均歸節制除寗温二府如有緊要軍情電請中丞示遵外台州則因無電報可通准由觀察定奪不必請示以免貽誤戎機 
[備迎使節]  
　　鎭江訪事人云剛子良中堂欽奉上諭馳赴江南查辦事件日前率領司員握節南下道經吳淞口外換船赴白門鎭江爲憲節必由之地是以丹徒縣王伯芳大令於本月二十三日飭辦差丁役在江邊六吉園碼頭搭蓋綵棚豫備一切想旌節遥臨當在指顧間矣 
[白下官塲紀事]  
　　金陵訪事友人云江蘇糧儲道桐子霑觀察因病出缺後經兩江督憲劉峴帥會同江蘇撫憲德靜帥檄委候補道丁蘭生觀察權代現在新任羅少耕觀察已蒞蘇接篆丁觀察交代清楚小作勾留旋卽適回省垣趨詣督轅謁見峴帥禀知交卸○洋務隨員魏觀察炳蔚因病逝世劉峴帥遴委候補道趙觀察有倫充當此項差使觀察接奉憲檄卽於本月某日親詣督轅謝委禀知卽日到差○釐捐局總辦歐陽潤生觀察查知近來所轄各局委員類多舞弊營私罔知自愛特委通判羅别駕允猷同知周司馬澄清知縣愃大令齡張太令貴誠知府田太守承熙凌太守家森分赴高寶興泰通如各局悉心訪查諸君奉札後不知何故次第上禀力辭是殆别有深意存乎其間耶何其用心之不謀而合也 
[北通近事]  
　　北通州訪事人云四月十一日倉憲提騐浙江第三起漕糧十二日提騐江蘇第五起漕糧十三十四十五十六等日停騐十七日提騐江蘇第六起漕糧及第一起白糧前半起浙江第四起漕糧十八日提騐江蘇第七起漕糧及第一起白糧後半起浙江第五起漕糧十九日提騐江蘇第八起漕糧及浙江第六起漕糧第一起白糧前半起二十日提騐江蘇第九起漕糧及浙江第七起漕糧第一起白糧後半起○近年駁船户承運南省漕糧欠數過巨難保無偷盜情事户部爰更定章程自光緒二十五年起通飭江蘇浙江糧道會同天津道嗣後駁船有欠米者改用民船裝運庶駁船户咸知愧奮改過自新○江蘇浙江海運局員優待駁船户旣周且至邇又新立章程除免米賞銀賞錢外凡經倉憲騐明開斛者賞錢二十吊文一風起賞錢十二吊文二風起賞錢八吊文三風起賞錢四吊文騐訖批飭風颺呈様者加賞○江蘇海運津通總辦舒太守於四月十七日來通謁見倉憲及坐糧廳憲　到壩交米○近日倉憲分騐江浙兩省漕糧計江蘇漕糧騐過九起駁船户率多全完不欠浙江漕糧騐過七起將欠米之數十各交局比追未知能如數繳還否也 
[雲津鼓浪]  
　　天津訪事友人云各爐坊傾鑄九九二化寶銀色甚低大爲巿廛之累刻由官銀號禀請津海關道李觀察出示嚴禁務令一律改鑄足色鏨明字號年月以便查核並定每百　如以化寶兌換足色紋銀除加色八錢外另加火耗二錢是亦整頓巿廛之道也○去秋八月各紳董捐貲建設中外博濟義學以期培植人材開辦之初僅招學生六十名現已漸有成效經各紳董集議擬再招六十名定期本月十八日赴堂掛號二十日已刻命題考試惟須身家清曰年在十六歲以上二十歲以下稍知文理者方爲合式○直隷長蘆運庫應解山東黄河工程經費其頭批銀十萬兩委候補知縣鄭大令光奇候補鹽大使何鹺尹金詔惲鹺尹永元管解赴東候補把總尉遲把戎鈞候補守備王守戎治忠沿途護送已於本月十六日由庫提出釘鞘經水師營鄭灼三總統派小火輪船一艘砲船二艘護解前往○新任天津縣原大令由開州交卸至省謁見藩憲旋卽札飭赴任日前鳧舄抵津定期本月二十三日接篆○華倫馬戲自蘇州演畢卽附舟北上賃地法國租界天福茶園之側每日開演都人士聞風往觀頗有如水如雲之盛 
[鴛湖碧浪]  
　　嘉興采訪友人云塘灣街某姓家被火焚燒鄰近各家棟宇不無延及近皆　工修造某日龍興義糖食店及華和錢莊正在經之營之忽所立牮屋之木跕跕動摇工匠見之大聲疾呼飛步逃逸前出門而屋已圯矣○前者繭行開巿每百斤需洋銀五十元現已减至三十餘元數日之間而巿價低昻已懸殊如此業絲者不亦難乎 
[蘭亭畫本]  
　　紹興訪事友人云餘姚縣境大蘭山地近台州盜匪出没其間往往支搭草棚託名砍柴燒炭嘯聚成羣飢則出刦飽則深藏地方官以事可推諉每置不顧紹興府熊太守查悉情形恐不早剪除勢將蔓延爲患因於本月十三日密派發審委員劉雲章大令改裝易服馳往察看旋會同餘姚上虞兩縣主據實禀覆大旨謂大蘭山周圍約三四十里與上虞接壤此拿彼竄未易搜捕云云然賢太守嫉惡如仇志在爲民除害若輩雖狡亦當聞風遁迹也○越中素稱産絲之區本年飼蠶者較往年僅得十之五六且收成大爲减色而各絲廠之收繭者依然紛至　來以致絲價驟昻現在新絲上巿每百兩須需洋銀三十六元聞近來外洋銷路暢旺恐日後絲價有增無减也　 
[彝陵譚薈]  
　　宜昌訪事人云法國領事安迪君於本月初六日由上海乘某輪船至宜昌拜謁各當道小住數日卽須向劍門進發遍游蜀中佳山水以洗塵襟○英國派有兵艦在宜停泊藉以保護官商本月初八日統帶官雇民船户爲之指引鼓輪上駛或云住重慶或云至夔州○上月十一日宜昌鎭傅鎭軍附快利輪船赴省至本月初八日始乘原船返旆○督辦土藥局委員某觀察及四川藩憲王芍棠方伯之官眷同於本月初八日附快利輪船至宜昌想均須小作勾留民○宜昌堆貨棧不甚寛敞前次日本大坂商船會社輪船大元丸者鼓浪而至裝貨較多不敷安放因暫借景帝廟堆存本月初八日大元丸又裝貨四千數百件到宜稅關執事人不准再借景帝廟堆存只准堆存本棧但棧中已有九百件俟起出後方能將貨運入司其事者殊覺爲難也 
[緑楊城郭]  
　　揚州訪事人云湘岸增添鹽引新商詒慶長等就近禀由湘岸督銷局詳請督鹽憲頒發循環運　八張兩淮運司江蓉舫都轉查與歴辦成案不符飭淮南局員俟該新商到揚訂運時查照成案遵札禀辦日來詒慶長已持照到局訂運局員遵飭將運照暫留呈送都轉察騐一面批其原禀云據呈循環運照八張仰候呈送運憲騐明再行發還執照八張存送等語想都轉騐明後自可循案辦理也○江安兩省漕米船向皆於汜水取齊連日各船由上江駛入瓜州口折而過揚河銜尾衝波日必數起商船見之咸避讓不遑某日清晨某漕船小泊東關外河漘甲乙等數水手相約至臨河小茶社啜茗携帶鳥籠懸掛簷端適有蘇省發回之江北某邑秋審人犯五名於前一日傍晚抵揚循例寄禁縣獄翌晨由原解委員及差役人等押解登舟行過茶社瞥見鳥籠不禁大怒取而毁之蓋俗傳囚犯見猪頭及雀籠則不吉也水手忿甚羣起與爭犯亦不稍退讓互詈之餘爭折桌凳脚毆鬥各有夷傷社中茶客紛紛逃避原解員役及本處護送差勇喝阻不理訴之城外保甲局局員派勇將五犯帶回監禁邑宰周明府旋卽升座勘騐禀陳府尊然後與解犯各員秉公商議各員皆不欲因此有誤行程遂仍將五犯帶之就道○南河下安徽會館建於同治十年前升憲方子箴廉訪主兩淮鹺政時見在淮鹺商皖籍多居爰集議創造按引捐助銀一錢迄今垂三十年日前會館首事江君仁鑑以館中雖有歲修之欵無奈年來收數寥寥若不早爲另籌恐峻宇雕墻日漸剝蝕因之具禀運轅江蓉舫都轉准之立飭淮南總局 
 
 

Page 3

 
 
核議覆奪局員遂邀集各商議妥按照各岸現銷引數每引捐銀二分岸商於訂單時將此項呈繳然後發單塲商則於給領尾價時呈繳計卾岸由庚寅秋綱湘岸由已丑春綱西岸由甲午春綱皖岸南鹽由已丑春綱北鹽由甲午春綱起如本商已故轉由異籍商人辦運者須由辦運之商來局呈明方准免捐等情詳覆刻已奉到都轉批廻照准矣 
[金焦黛色]  
　　鎭江訪事友人云時事多艱防務孔亟本月十七日長江水師提督黄芍巖宫保調集水師各哨在瓜洲江中會演水操師船百餘號銜頭接尾鼓浪衝波惟聞砲聲隆隆天驚石破見者莫不歎爲節制之師特不知一旦有事於驚濤駭浪之中果能殺敵致果否也○常鎭通商道長久山觀察札飭保甲局水陸總巡曁分巡各員舉辦夏防頗極嚴密每夜帶同弁勇披星戴月親往各處稽查是亦詰奸禁暴之良法美意也○本月十六日新絲開巿先期各行公議每兩計錢二百八十文鄉人均不願售是日清晨到者寥寥後加至二百九十文始得開秤惟買客甚多未至已牌貨已銷罄通計各行所售不及二百包亦可見出貨之少矣 
[上海官塲紀事]  
　　安徽皖南鎭總兵郭善臣鎭軍寶昌因公赴金陵道出滬江昨日命駕進城赴各衙門投剌至縣署時王大令飭家丁擋駕○前日淞滬釐捐總局督辦福和笙觀察忽患痰厥遽爾西歸擇於昨日在局大殮本埠官紳均往吊奠 
[接篆盛儀]  
　　升任浙江臬憲正任蘇松太兵備道李健齋爵亷訪由上憲電促赴任而新任黄花農觀察不能尅期戾止兩江督憲劉峴帥　季前署常鎭通海道曾經郛觀察暫行代理　吉昨日未時接篆午後觀察由新馬路昌壽里公館排齊全副儀仗迤邐入城前導有署理常鎭通海道戊寅拔貢七品小京官等銜牌十餘對奇兵營撫標滬軍營勇丁及道轅親兵沿途護衛至頭門卽停輿行拜門禮旋入署與爵廉訪茗談片刻禮生報吉時已屆觀察朝服出堂望闕行謝恩禮然後拜印升座受屬下文武各員以次叅見書役亦皆叩賀如儀事畢退入内麻略坐卽命駕赴各署謝步然後回公館 
[榷憲祭關]  
　　署理蘇松太兵備道江海關監督曾經郛觀察於昨日接篆後命駕詣大東門外江海關行祭關禮書舍人等分班叩謁浦江各砲艇哨弁咸率領勇丁站隊迎送 
[濬河小志]  
　　本邑護城河前由董事籌議開浚禀經上海縣王欣甫大令出示曉諭設局興工由十六鋪橋下濬至小東門昨已竣工遂將肇家浜續行疏鑿董事曹君寄耘督令縣差雇定駁船將淤泥運往浦東傾棄 
[地保難充]  
　　浦東十八圖士瘠民貧無人願充地保上海縣王大令爰諭令輪梱辦公現在輪應楊寶恒與龔理卿合充楊係縣學生員曾於去年具禀求免前晚大令提訊之下　堅執前詞龔供楊家有田產何得巧爲規避大令諭令分辦仍堅不遵依乃命退去靜候核奪至滬北車袋角現當推租界之際十一圖董事張思賢禀請准其姪孫充地保王大令提訊之下張供今年監生輪應充本圖地保祗因身爲圖董不便再充願保姪孫張利生經辦不料吳仲階唆令舊保奚祥雲等朦保沈秋巖尚求明察張利生供亦相同吳仲階遣子吳阿桃投案訴稱本年地保雖應第三梱張姓接充惟張思賢旣爲圖董尚欲兼充名雖姪孫當役實仍自已主持其事且捆内並無張利生其人奚祥雲供小的係是處舊保已於本年三月十五日期滿交卸餘語與吳阿桃相同沈秋巖供張思賢以圖董而兼地保實係不應爲而爲是以頭捆吳仲階等公保小的承充尚求恩准大令問爾向作何業供稱小的耕田度日大令謂察爾狀貎決非安分之徒且吳阿桃父子劣跡多端控案纍纍朋比爲奸槪可想見張思賢身爲圖　具保姪孫充地保難保無暗中分肥情事實屬不知自愛張利生沈秋巖槪不准充著張思賢另擇妥人禀候騐充噫同一地保也一則人皆思避一則咸願爭充豈非有利有不利耶是在爲民上者調劑得宜庶乎爭端可冺也 
[上海縣署紀事]  
　　本城紳董楊某投上海縣署禀稱邇來虹口一帶賭檯林列爲害閭閻其故皆由彼處二十三保二圖地保范全楨及副役徐如義得賄包庇以致毒燄益張肆無忌憚請飭嚴拿並提地保究懲方能使之知懼縣主王大令閱禀大怒立派差役協同英界公廨各差前往查拿一面飭傳范徐兩保到案訊辦○嚴長林在某西人處服役其婦陳氏賃居本城四牌樓某花草店内與鄰人陳松林有染被嚴偵悉前晚約同親友嚴密伺察果見陳欵步進門遂排闥直入將男婦之髮一併剪去喚頭鋪地甲送至巡防中局局員黄二尹令轉送縣署值日差禀明縣主土大令分别看管候訊 
[上海巡局瑣案]  
　　前日楊樹浦流氓杜榮法小道士王阿翠小潮北等因賭起釁互肆兇毆事爲巡防局委員姚殿卿二尹所聞卽飭差勇前往拘獲判令各笞責四百板著具改過切結從寛釋出○鄉民畢紀生之女曾許字南匯武生周查堂之子周甲爲室現將迎娶畢忽圖賴周知難理喩投巡防局控訴局員姚殿卿二尹訊知事關婚姻著一併送請總巡戴子勵明府訊辦 
[南巿仙房紀事]  
　　昨日新馬路中有一馬絶鞅而奔三十號巡街捕見之因卽牽至捕房告知捕頭留候其主認領○昨日午前浦東人黄煥英由北蔡販梭子蟹若干簍渡浦至公義馬頭甫登岸卽有多人佯爲論價攫取奔逃旋追獲夏三才卞文奎許和尚三人交十五號巡街捕帶至捕房捕頭押候解送工程局禀請會辦委員司徒貽芬司馬訊辦○昨日南巿大馬頭和盛水果行學徒胡小亭在某馬頭起運生薑有方阿大者拾取所遺胡喝阻不依反被毆擊後由五號巡街捕拘入捕房捕頭禁押二　鐘時然後釋之使去 
[英界公廨紀事]  
　　王阿福控妻子汪玉英私奔至胡家宅寶和里某妓院内改名瑞香倚門賣笑請提究辦讞員翁笠漁直剌准之派差提氏至廨暫交官媒看管候訊○前年劉善甫央胡筱圃介紹納押櫃洋銀若干元至張羅澄所開某館執業近日張不知何故以劉掯勒筆據爲詞投控公廨翁直剌飭差將劉拘獲押候訊辦○吳筱雲向充清潔局糞夫頭目前年十月某日以洋銀二百元之空票倩老閘浜北水菓店主吳淞疇向晉德錢莊主高石笙換現洋銀一百八十元冩立筆據約定一年内如數歸還延約至今分文未付經高投控公廨前晚讞員翁笠漁直剌倩襄讞委員張司馬提訊高投案供稱小的係鎭江人被欠洋銀二百元求恩追繳筱雲供稱小的欠銀是實然被友人費姓所累尚求寛限數日當卽措還淞疇供與筱雲略同司馬著將筱雲管押限兩禮拜内從速清理違干此追 
[美界捕房紀事]  
　　昨日清晨小竊吳阿連混入靶子路某姓家竊取衣服適爲包探金立生所見拘解捕房捕頭令押候解送公堂禀請讞員翁笠漁直剌訊辦○昨日亭午時偷兒曹阿狗携一衣包至吳淞路某押鋪求質適爲包探劉阿炳所見以其形跡可疑因卽拘入捕房捕頭令押候查明再行核辦 
[仍呼將伯]  
　　啓者敝堂創辦各善舉向以施醫給藥爲大宗日此之外若養老若育嬰若恤嫠若兼收廢疾通盤籌算所費甚屬不貲至於設義塾以啓童蒙講鄉約以扶教化生無以爲養死無以爲歛或施衣米或施棺木所費亦屬不貲又始惜字惜榖以免狼籍之虞施茶施湯以解渴煩之苦又其費之小焉者也敝堂向無恒產又乏長捐所恃以無恐者全　各埠諸善長源源接濟俾得相持久遠以至於今特近數年來世局艱難來源稀少一切經費支絀不堪將半途而廢乎則大拂初心將勉力以從乎則又虞棘手伏望樂善諸君子慷慨爲懷不分畛域或减讌會之資或節冠婚之費或匯兌而交申號或封緘而託庚郵源源而來多多益善爲敝堂効臂助之勞卽爲衆庶大生成之德將伯之呼復何能免幸勿以再三之瀆而恝然置之乞附報章藉希鈞鑒[  滬北天后宫前廣益善堂司董嚴信厚葉成忠施則敬唐榮俊等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[詳記自行雷艇]  
　　格致益聞匯報云魚雷爲水軍利器夫人而知之乃自自行魚雷出而舊式魚雷艇不能捷足先登矣攷此種魚雷機器靈動每點鐘行十八法里至三十八法里卽使經行之處魚網鐵栅横亘江中亦能穿擲如梭全無阻礙創之者爲奥國水軍都司不詳其姓氏其法用一火油燈置魚雷内燒成熱氣使其運行前有一空房專儲炸藥火藥口繫白金絲兩莖如鬥鬚然一觸堅物便能炸發或從船身放出或從機艙放出苟管駕者運用得法所往無不利都司以用心太過未幾卽物故嗣有船主姓吕秘者蒐得遺稿得其秘傳然以徒法不能自行於是致書費迂默廠總辦勞白而槐脫海特氏歴陳制法之精勸其依法製造此一千八百六十四年事也閱四年告竣見者無不稱奇有不惜重價以購之冀得其秘者其法遂行於奥國旣而名震五洲英法意德丹等國羣然購置無論水軍陸軍皆置之以備不虞其艇狀如魚長四邁當有奇高一邁當有奇然長短高下亦可隨意增損視應用炸藥之多少以定形之大小倘身長一邁當五高須一邁當之三六身長三邁當十之六五高須一邁當之四欲裝六十八磅火藥則須長四邁當又十之三四高須一邁當之四二魚雷上下有兩鐵板輕重匀平如魚之有鬐　翅焉兩邊置兩鐵板如魚之有左右翅使無偏倚旁有兩舵一竪一横竪者使前驅横者使平行尾有紫銅葉外罩一圈因恐被物觸損藉此以捍衛之也全身分六間第一間爲引火房第二間爲儲藥房第三間蓄壓縮之氣欲沈欲浮全係乎此第四間爲鼓氣房第五間爲機器房第六間與葉上鐵梗相通形如魚嘴中有一管裝滿炸藥兩軍相見時諦視準對觸之卽發惟炸力大小迥不相侔蓋以觸在魚嘴觸在鬥鬚觸在嘴邊一時把握不定卽轟發之勢力不同也儲火藥炸藥與引火房有極薄鐵皮分隔所裝火藥至少三十六磅蓄壓縮之氣處中有一孔與艇外之水相通欲浮則放氣驅水欲沈則灌水入内皆甚易易從水面深入水中可十二邁當行時其直如矢雖或欹斜終不及半邁當所藏鼓氣軋至六十度四周裹以二分厚之熟鐵用時氣從氣表過則减至三十度機器房有兩管大小不同故轉旋甚便第六間有一直梗與葉相連直梗之長短旣合式則魚雷之輕重亦得宜敵人遇之未有不望風而靡者且妙法巧製精益求精一千八百七十七年有人造一魚雷尾有舵舵上置滑輪輪繫一鐵絲直通魚雷之頭開放時祗須將滑輪轉旋數次則鐵絲擊動炸藥便能轟發惟先計敵軍相去幾何然後發無不中此種魚雷長五邁當十之七二高一邁當之三八一頭上裝火藥尾後有兩葉中央爲鼓氣房其力七十度連機器等權之共三百五十四磅其價約需五千佛郎克開故之法有四一用汽二用發條三用鼓氣四用火藥汽與發條皆重笨故今不用矣鼓氣與火藥之法則各國風行 
[嚴懲賭匪]  
　　寗波訪事友人云鄞縣畢大令前經上憲飭拿開設花會之賭匪除已獲葉阿福等七名外續獲　某等四名均已訊實飭差將葉等七人各笞一千板荷以巨枷發新老江橋上及大門外示衆其餘四名笞責後押候復訊核辦 
[永錫難老]  
　　嘉賓式宴不可謂非用之正也然用雖正矣而所用者祗以供刀之需人方稱慶物獨何辜則何如移其欵爲拯厄之資尤爲心安理得乎兹敝所承電報滬局交到校書堂壽筵移振洋銀一百元又無名氏求添壽紋銀二十兩申元二十兩零九錢六分九釐鄒保年翁經手湘西補拙齋主人節省日用移振湘平銀四十兩合來洋銀五十六元五角七分半葉麥氏助善欵洋銀二十元田隱名二十元王樹堂一百元諸善姓以一念之仁慈普萬家之樂利慧心仁術斟酌得宜福報之來又豈有爽哉匄登報端奉揚仁德[  上海六馬路仁濟善堂籌振公所 
施則敬等謹誌]  
[金陵官報]  
　　四月十四日同知衡珊奉委查淮河各卡木擋差知縣單琳禀知赴浙江公幹卽辭又吳錫官府署閱卷畢縣丞張學緒辭赴河運差兩淮府經歴兪振塏到解餉來○十五日新授安徽安廬道毓秀辭吳淞營叅將葉伯鋆叩謝飭知並謝委水師學堂監考差委署寶應縣吕承瀚又桃源縣舒霈均謝委知縣秦基禀知赴湖北公幹劉壽嵩奉示上寫縣　侯慶勛禀知湖北賑捐案内奬叙提舉銜督轅牌示揚州營中軍守備左營千總袁子和經部議駁所遺員缺本部堂查有城守左營俸滿千總孫紹貴升補○十六日洋務局候補道黄謝委署鹽巡道候補道穆克登布謝委總辦支應局又汪嘉棠謝委總辦洋務局儘先前選用道林朝棟上瀿來徽州營叅將吳玉昆交卸回均到揚州保甲總巡知縣張崇光江西高等學堂提調鄭汝騤由上海來均到江蘇藩臺到候補道黄承乙首府劉知　周紹斌兩首縣蕭戴均禀知巡道吳於十五日午時病故奉賢縣金元烺辭○十七日新授江蘇臬臺陸辭知府向萬鑅謝委會辦吳淞開埠事宜卽辭委署寶應縣吕承瀚辭赴任知縣游毅之叩謝牌示署理銅山縣又林駿逹銷北十二三叚保甲差卽辭赴如泰公幹從　　鈺到省○十八日禮部主事李秉瑞到上海來駐滬出使文報局候補道常牧辭候補道趙有倫謝委南洋隨員又范德培謝委沿江緝私丁葆元由蘇回許夔謝委襄辦上海機　　　兵陳能伸辭回湖南知州章邦直禀知高郵任内止雜各欵一律解清鹽大使吳啓澤世職馬永升奉示騐看○十九日江蘇藩臺聶上海商務局候選道嚴信厚均辭候補道　　　　蕪湖米厘局知州許庭森謝調辦北十二三叚保甲並銷南一叚保甲差安懲知縣萬祖恕解餉來又曾希文奉委醒驛站卽辭均到安徽來知　曾紀樑委南一叚保甲差　　　　奉委河南歸德等屬採訪硝價值辭○二十日委署鹽巡道黄禀知任事候補道汪嘉棠禀知到洋務局差候補道邪良程龢祥均到由蘇回知府羅章到交卸署淮安府事　　知龍佐才銷黄軍門公館彈壓差知州章邦直叩謝給咨北上知縣王以寀謝委觀音門保甲卽到差鹽經歴兪振塏辭回淮從九金鈺奉示寫履歴平鏡輪船馬儉餘辭赴江陰　一十日准補裕溪營叅將彭源洽禀知交卸署金陵叅將知縣游毅之謝委署銅山縣事徐樹森銷觀音門保甲差卽到北十五叚保甲差席伯連銷北十五叚保甲差盧運昌銷兼管清節堂差余官濬到由江西解餉來城守左營右哨千總孫紹貴叩謝升補揚州中軍守　署金陵營叅將陳麟書禀知任事○二十二日請補沐陽縣高振聲叩謝准補知縣江孝詠叩謝留寗差委遊擊蕭慶祺城守左營守備蔡志祥縣丞唐鶴年梁國鼎禀知奉委赴滬接欽差卽辭祥雲輪船耿朝泰由滬解銀來 
[皖省官報]  
　　四月十七日候補知府楊奎綬辭赴寗府訊案知縣兪炳章赴含山訊案王開甲謝行知超委府經滕忠到由上海探硝磺價回○十八日委辦大通厘卡知府許晉祁到東門渡釐卡知縣汪錫麟到皖南土藥商務局提關知縣劉籌辭安慶衛趙匡知奉委解津貼銀赴江寗卽用知縣崔保齡知奉臬憲委閱卷候補知縣王家賓知奉臬憲委閱卷陳守先辭赴石埭訊案盧忠麒到赴濳山訊案回知府林載亨奉撫藩二憲委赴池州府貴池南陵繁昌公幹直隷州李會芬到由蘇常一帶探磺價回通判王德壽辭回蕪湖縣丞張加言到由宿松查勘堤工回巡檢陳範辭赴英山帮辦保甲○十九日委辦大通厘卡知府許晉祁辭本任霍邱縣陳瑜卽用縣陸春官于鳳閣族補頟縣馬德光均奉臬委閱卷汪承祖奉商務局委隨同林守赴池州查辦礦務吕林鍾曹文境均帮審羅賀瀛學習均奉委發審局差○二十日新授安廬道毓秀到旗人號鍾山本任霍邱縣陳瑜陳世楠辭回江　督銷清理經手事件候補知縣張文灝知奉府委查六屬繭子包惠疇辭赴清江提餉許隆緯六安吏目劉邦俊舒均辭帮辦保甲典史姚舜裔謝行知過分缺先間班補用註册○　十一日府經滕忠謝奉撫憲委收詞巡檢李宏猷辭奉府委解秋審發回人犯赴石埭典史任春森辭奉臬憲委赴石埭帮辦保甲○二十二日委署渦陽縣李應珏辭並銷撫憲　　差卽用知縣崔保齡知代首縣下鄉騐案候補知縣滕梅知奉撫憲委收詞差張文灝知赴懷寗查繭子回辭赴五屬查繭子從九曹鴻銓知赴懷寗查小錢回並奉臬憲委赴霍　　辦保甲 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年四月十七日京報全錄]  
　　宫門抄○諭旨二道錄前○礦務大臣唐奏爲懇恩飭部核銷雲南京銅局收支欵目摺○越撫劉奏特叅疎防城内速刼不能迅速獲犯之文武各官請旨摘頂勒緝摺○又奏爲臬司因病出缺先行委員署理請旨迅賜簡放摺○御史葉奏請旨飭查各省辦　團防事宜片○黔撫王奏甄别知州留省補用片○四月十七日内務府國子監廂紅旗值日無引見○恭王溥僎各假滿請安○大額駙續假五日○載瀛續假十日○錢松年預備召見○關防衙門奏初五日大高殿拜表濓貝勒行禮○倉塲奏漕船五日回空○召見軍機錢松年○○頭品頂戴雲貴總督臣崧蕃三品頂戴督辦雲南礦務臣唐炯跪奏爲雲南辦運京銅自光緒二十年起至二十三年止廠務陸運京運三案銅銀收支欵目造册送部核銷恭摺仰祈聖鑒事竊據雲南布政使陳啓泰詳稱滇省銅務報銷欵目前經酌擬簡明册式詳請奏咨立案並將同治十三年起至光緒十九年止歴年收支各欵分案造册先後送部核銷在案所有二十年以後收支欵目自應按年接續造銷除考成銅　節省等册因新舊各廠作輟靡常罔敢認額無憑考成廠價並無贏益不能擬收銅息運脚實支實銷毋庸加報節省均請免造外兹將自光緒二十年起至二十三年止廠務陸運京運三案支銷各欵遵式逐年逐欵分批造具總散清册送部核銷除京運案内長運各員由湖北江蘇直隷等省支過　脚費等銀遵照部文毋庸重複造銷外計廠務總册内開銅斤項下舊管無項新收各廠共辦獲銅四百一十一萬三千七百一十六斤十一兩開除各廠共運交各店銅四百一十一萬三千七百一十六斤十一兩實在無項銀兩項下舊管無項新收由銅本項下撥入銀三十四萬一百五十五兩八錢三分八厘八毫礦務公司繳還前借底本銀一十五萬兩二共銀四十九萬一百五十五兩八錢三分八厘八毫除共支各廠銅價廠費及院司礦務書役工食等項銀四十九萬一百五十五兩八錢三分八厘八毫實在無項陸運總册内開銅斤項下舊管各店共實存銅五十四萬四千八百九十三斤十三兩五錢新收各店共收各廠運交銅四百一十一萬三千七百一十六斤十一兩開除瀘州銅店兌發正餘京銅四百一十二萬斤各店轉運支銷路耗銅二萬三千四百三十五斤十一兩六錢實在各店共實存銅五十一萬五千一百七十四斤十二兩九錢銀兩項下舊管各店共實存銀一千五百七十一兩六錢一分一厘新收由銅本項下撥入銀一十六萬四千四百五十八兩八錢九分八厘開除各店共支運脚店費等項銀一十六萬四千四百九十二兩七錢四分三厘實在各店共實存銀一千五百三十七兩七錢六分六厘京運總册並無流存接管内開銅斤項下收欵瀘州銅店各起批兌收正餘京銅四百一十二萬斤支欵各起批共領運正銅四百萬斤除沉溺銅四萬一千六百五十四斤實運交户工二部局正銅三百九十七萬三千三百四十六斤餘銅一十二萬斤銀兩項下收欵由銅本鹽厘項下撥入銅八萬九千三百六十三兩八分六厘六毫七絲五忽支欵共支各起批水脚經帮正雜各費銀八萬九千三百六十三兩八分六厘六毫七絲五忽均係查照例案及歴來變通辦法核實支銷惟查陸運案内有上屆報銷尚未核准本屆仍應照數請銷者如鹽井渡水運船價一欵向係每銅百斤支銀七錢二分九厘載在户部鼓鑄則例自應照例開支又短鋪夫運一欵所需各費原經逐欵結有定數自應按開支細數仍照章逐欵核銷又通安店轉運程站一欵原定十九站半係因繞道加程途長破站之故驮户久有定規難以意爲減少又駄銅白斤猶虞竭蹶難令再加斤重以上各欵或遵循舊例或酌照新章均經審度再三非此不能濟事除將上屆奉駁各欵開具清單隨案據實聲覆請銷外所有雲南辦運京銅自光緒二十年起至二十三年止廠務陸運京運三案銅銀收支數目造具各册詳請奏懇天恩俯准飭部照數核銷等情前來臣等覆查無異除將送到各册清單資部查核外謹合詞恭摺陳請伏乞皇太后皇上聖鑒訓示飭部照數核銷謹奏奉硃批該部議奏欽此○○頭品頂戴浙江巡撫臣劉樹堂跪奏爲特叅疎防城内連刼不能迅速獲犯之文武員弁請旨先行摘去頂戴勒限嚴緝恭摺仰祈聖鑒事竊臣　任後風聞嘉興府城内有連刼情事當經札派乍浦恊副將李鳳來帶兵移紥府城會同緝拿紥府會督勒緝旋據秀水縣知縣陳其昌先後禀詳城内鍾秀坊地方於二月初四日夜有黄元盛金箔店許祥和銀樓同時被匪撞門搶刼逃逸當經會營詣勘嚴拿贓盜無獲估計造册等情臣查城内被盜連刼二家該管文武事前旣疎於防範事後又不緝獲一犯捕務實屬廢弛若不從嚴懲辦不足以示儆戒兹據潘臬兩司會揭請叅前來相應請旨將秀水縣知縣陳其昌秀水縣典史沈桂榮嘉興協左營府城汛把總程興鵬一併摘去頂戴勒限嚴緝此案贓盜務獲究報如限滿不獲再行從　叅辦謹會同閩浙總督臣許應騤合詞恭摺具奏伏乞皇太后皇上聖鑒訓示謹奏奉硃批另有旨欽此○○頭品頂戴浙江巡撫臣劉樹堂跪奏爲臬司因病出缺請旨迅賜簡放以重職守並爲委員署理恭摺由驛馳陳仰祈聖鑒事竊浙江按察使丁峻因前在軍營積受潮溼兩骽間或腫痛隨時醫治卽痊今春觸發舊疾卽據禀請給假臣囑其靜心調理以冀速痊詎該司醫藥罔效於光緒二十五年三月二十二日戌刻因病出缺據該家屬禀報前來臣查該司丁峻壯歲從戎由軍功洊保道員光緒九年七月奉旨補授安徽安廬滁和道歴署藩臬兩司二十二年七月奉旨補授浙江按察使臣雖與共事未久在省同僚咸知其老成端謹心地慈祥交相敬服今以積勞舊疾遽至不起殊堪惋惜當飭將該司身後事宜妥爲料理至臬司爲刑名總匯且值秋錄屆期應先委員署理俾無曠悞查有鹽運使世杰堪以委署所遺鹽運使印務查有調署杭嘉湖道正任温處道陳允頤堪以接署遞遺杭嘉湖道員缺查有候補道萬福康堪以遞署臣因到任未及三月例不註考除分别檄飭遵照外所有浙江按察使員缺緊要相應請旨迅賜簡放以重職守謹會同閩浙總督臣許應騤由驛馳陳伏乞皇太后皇上聖鑒訓示謹奏奉硃批另有旨欽此○○御史葉慶增片再弭盜良法無過團練保甲兩端朝廷諄諄誥誡奚啻三令五申無如地方州縣率以循行故事了之聞鄞縣辦團縣官敢從劣紳歛錢假公濟私幾至拆屋燬房激成氏變慈谿則鑒鄞縣之失第於城鄉各寺觀廟宇内懸設團練總局分局牌數處虚開局董勇丁名數安放敝壤無用軍械幾件冀掩外人耳目其實所謂團練但有其名而並無其人至於保甲村莊之大小道里之遠近户口之多寡以及土著流寓各人平日作何事業全未躬親編審一切諉諸胥役之手册造舛錯舉報漏遺而且造册有册費給牌費暗地需索小民轉因此而被擾已多此等積習恐不止寗波一處州縣爲然可否請旨飭下浙江撫臣密派幹員訪查如有此項情弊立卽糾叅庶辦理可收實效謹附片具陳伏乞聖鑒謹奏奉旨一道○○王毓藻片再前准部咨奏定章程道府州縣無論何項勞績保歸候補人員應以到省之日起詳加試看扣限一年期滿出具考語奏明分别繁簡補用等因歴經遵辦在案兹查試用知州周鴻藻業已到省試看一年期滿應行照章甄别據藩司邵積誠臬司玉恒造册詳請會核具奏前來臣查該員周鴻藻年壯才明堪以留省酌量補用除册咨送部科外謹會同雲貴督臣崧蕃合詞附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十五年四月十八日京報全錄]  
　　宫門抄○諭旨二道錄前○越撫劉奏爲籌撥杭州駐防滿營挑練砲兵津貼口分銀兩數目摺○又奏爲擬請展緩校閱營伍摺○都統錫奏爲練兵情形摺○燕督裕奏爲覆陳籌辦河工情形片○黔撫王奏爲調署知縣片○四月十八日理藩院鑾儀衛光祿寺正藍旗值日無引見○熙貝勒假滿請安○剛中堂前往江南查辦事件請訓○溥興由南苑回京請安○麟公會章各請假十日○張毅預備召見○召見軍機張毅溥興○○頭品頂戴浙江巡撫臣劉樹堂跪奏爲籌撥杭州駐防滿營挑練砲兵津貼口分銀兩數目恭摺具陳仰祈聖鑒事竊准杭州將軍濟祿副都統常恩會銜咨稱光緒二十五年正月二十一日承准軍機大臣字寄止月十二日奉上諭練兵爲當今要務疉經諭令各直省將軍督撫各就本省餉力妥定章程認眞辦理至各省駐防生齒日繁閒散中不乏精壯之士並著該將軍等各就本處情形挑選若干教練成營以資捍衛所需餉項應與該省督撫藩臬妥籌協撥奏明辦理等因欽此遵旨寄信前來兹查杭滿營先後經練新洋槍隊練軍八百名惟前敵宜加砲隊本營舊有廣東撥來擡砲一百桿自乙未海警改換洋槍頗屬靈捷現在遵旨擬就擡砲先練軍營中閒散小糧内練選精壯砲兵三百名著派兼統翼長營總隊官旗長教習等員弁尅日起練每月約需銀四百餘兩援照洋槍練軍章程津貼口分除六臘停操不給外每年共給發十個月抄錄酌擬銀兩數目咨照籌欵等因臣維浙省爲繁要海疆旗營實陸師根本旣經將軍副都統等挑選精壯設立翼長營總等官尅期操練所需津貼口分銀兩自應遵旨妥籌恊撥當經行令司府籌撥的欵去後兹據布政使惲祖翼會同防軍支應局司道詳稱杭州駐防旗營挑選精壯二百名操演砲隊先練軍營所需津貼口分每月需銀四百四十九兩五錢每年給發十個月共銀四千四百九十五兩應請在於防軍支應局各應薪糧津貼項下按月如數撥給歸入防軍項下彚案造銷以照核實詳請奏咨前來臣復查無異除籌撥津貼口分銀兩數目咨覆將軍副都統開支起練曁户兵二部查照立案外所有籌撥杭州滿營挑練砲兵津貼銀兩綠由　合恭摺具陳伏乞皇太后皇上聖鑒勅部查照施行謹奏奉硃批該部知道欽此○○頭品頂戴浙江巡撫臣劉樹堂跪奏爲併案校閱營伍擬請暫行展緩恭摺仰祈聖鑒事竊查光緒十九年浙江省輪應查閱營伍所有省外各標協營前撫臣崧駿未及閱竣二十三年又當校閱均經前撫臣廖壽豐奏准展緩本年廖壽豐因值交卸復附片陳奉到硃批卽派劉樹堂併案認眞校閱毋得視爲具文欽此應卽欽遵辦理惟臣到任未久舉凡地方應辦事宜及整頓防營一切尚無就緒目前又須勘辦秋審一時因難分身且浙省裁减官兵一案經前督撫臣擬議具奏嗣奉上諭裁兵之後是否足敷分布著統籌兼顧權衡緩急奏明辦理毋得拘泥前奏稍涉遷就等因欽此卽經前督撫臣咨行籌議各營尚未覆齊而體察情形實有應行變通之處臣現已咨行各鎭營催令迅速切實議覆以憑咨商督臣彚核辦理所有併案校閱營伍相應仰懇天恩俯准暫行展緩容俟各營員弁兵丁裁留移併辦理完竣酌量省中别無緊要公事再行奏明定期校閱爲此恭摺具陳伏乞皇太后皇上聖鑒訓示謹奏奉硃批著照所請該部知道欽此○○青州副都統奴才錫光跪奏爲青德兩營挑選精壯閑散餘兵數目並教練成軍情形先行恭摺具奏仰祈聖鑒事竊奴才前奉諭旨飭令挑選精壯兵丁五百名赴京訓練遵卽如數挑選派員管帶光緒二十五年正月二十六日由青起程業經恭摺奏報在案嗣於正月二十七日接准山東巡撫張汝　咨准兵部火票遞到軍機大臣字寄各直省將軍督撫光緒二十五年正月十二日奉上諭練兵爲當今要務迭經諭令各直省將軍督撫各就本省餉力妥定章程認眞辦理該將軍督撫等受恩深重自當共體時艱力圖振作迅速舉行至各省駐　生齒日繁閑散中不乏精壯之士並著該將軍等各就本處情形挑選若干教練成營以資捍衛所需餉項應與該省督撫藩司妥籌協撥奏明辦理用副朝廷講求武備諄諄誥誡之意將此由四百里各諭令知之欽此欽遵咨行前來當經奴才飭傳青州八旗及德州四旗遵照詳查去後旋據青州該管各官册報經奴才逐一點騐挑　精壯堪資教練閑散三百九十五名餘兵一百五名共五百名成爲一營先行教練又於三月十六日據德州城守尉和連呈報挑選精壯閑散　日九十四名餘兵一百六名共三百名成爲一營亦就該營先行教練奴才伏思練兵之道必先使其温飽而後能用其精力精力旣充斯膽氣漸　然後嚴以紀勤以訓練方成勁旅之師至青德兩營旣經選兵教練所需餉項請俟奉到諭旨允准後奴才會同山東巡撫藩司妥爲籌商　如何協撥之處理行覆奏請旨遵行所有青德兩營挑選精壯閑散餘兵數目均已教練成軍理合先行恭摺奏聞伏乞太后皇上聖鑒謹奏奉硃批知道了卽著會同該撫等妥商辦理欽此○○裕祿片再翰林院侍讀黄思永以永定河下游溢　之水灌入鳳河冲決東隄直逼北運河西岸上下數十村皆罹水患議於鳳河北運兩河間留建閘座洩水救民附片奏奉寄諭飭令奴才體察情形酌核辦理等因當飭通永道沈能虎詳查議覆兹據該道核議具詳前來奴才查原片内稱鳳河下口自韓家墅至雙口一帶旱成高仰之勢水不下行渾水倒灌東隄逼極而潰運隄止當其衝萬無不潰之理不如兩河間東西爲建二閘以時啓閉停沙散水順其自然中間萬頃民田可冀一水一麥不致久遭昏墊等語該道查得鳳河向無東隄自光緒初年始北由武清良甫莊東至蕭莊築東隄八十餘里又接至天津韓家墅築東隄四十餘里隄之東爲北運河河身由北而東南鳳河河形亦自北而偏東南兩河蜿蜒迤邐相隔一二十里不等大致北路較寛南路漸窄蕭莊以南更窄該處久被沙淤地勢西高東下歴年渾水倒灌以致潰冲東隄穿入北運該侍讀議於兩河間測勘東西叚落堅建閘座各二　愼啓閉如果散水停沙得收一水一麥之效未始無益無如渾河横漫之時運河亦當汛漲渾流又由唐家灣倒湧潮沙復助之如通放西隄之　運河東隄慮將潰决若不啓西隄之閘鳳霍村莊仍被淹没勢難兩全且渾河挾泥帶沙須停其濁乃可放清設當伏秋大汛水勢湍激風雨交　之際豈能待其停蓄鳳霍之消减尚未可必而北運河身又添積淤水勢抬高恐東隄更形吃重建閘一節於河道情形是否有益殊無把握且皆屆立夏汛前赶辦不及等語奴才伏查直隷各河受病總由下游尾閭不暢所致如下游不治則上游無論如何施工終難一勞永逸正本清源　計必須先籌歸復永定河南洪開挖大清河下口使之仍循故道並於鳳河淤塞之處逐叚挑濬培完東堤一面修治運河西堤分飭廳汛講求　守以保運道惟統計各項工程需欵非百數十萬未易措手一時鉅費難籌祗有先擇緊要隄欵修培補救仍俟秋後察酌河情工欵分别緩急　法籌辦謹附片具陳伏乞聖鑒謹奏奉硃批知道了欽此○○王毓藻片再署婺川縣知縣薛華堯調省所遺員缺查有現署　江縣事清鎭縣知縣聶定中才具穩愼堪以調署據藩司邵積誠臬司玉恒會詳前來除檄飭遵照外謹會同雲貴總督臣崧蕃合詞附片具　　伏乞聖鑒謹奏奉硃批吏部知道欽此 
 
