# 1904 - 10 - 4911039

 

Page 1

 
 
[敬募山東急振] [  申報館協振所啓]  
　　今夏山左利津縣南岸漫决被災極重上游費縣平陰范縣東阿等處臨黄民埝衝潰無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[科塲舞弊閒評]  
　　考試爲掄才大典無論時文策論要皆於此察其才識之優劣蓄積之淺深從而進退之升降之士人得之則榮失之則辱莫不齗齗焉爭以全力者良以名器爲國家延攬英豪之具非無才無學者所可倖邀故自歲科試以迄鄉會殿廷諸試由生員而舉人而貢士名則愈進而愈上才則愈試而愈難欲得眞才不得不防闒茸之倖進而天下惟此輩往往多行詭詐務有以淆主司之目而其弊遂日出而不窮朝廷洞燭隠微關防嚴密遇有犯者懲治維嚴咸豐朝大學士柏葰典試禮闈經廷臣察出弊端臚列入奏　　　文宗赫然震怒立正典刑一時聞者無不懍然知儆夫以柏葰之位尊望重而猶不能例以八議稍從末减之條其他更無論矣然自是以來試塲之弊終不能免而無人焉爲之發奸摘伏者何哉蓋兹事重大非得眞實憑證莫敢妄興大獄是以人皆隠忍而付之無可如何而不知庸愚之冐濫日多英奇之屈抑日甚而若輩舞文弄法之膽亦因之日張此其弊歲科試尙不槪見至會試殿試更鮮有所聞大抵以鄉試爲最多夫鄉試聚各府州縣之生員貢監而試於省會之地多者二萬餘人其次一萬數千人至少亦七八千人朝廷特簡詞臣爲正副主考而以巡撫監臨之間遇巡撫别有要公則奏請學政代之其餘内外監試及一切執事各宫自司道以至佐雜各職大小不下數十員而各房同考官則必任以各州縣之科第出身者典至崇也法至密也在事官吏苟有骩法營私情事律有明條宜乎人皆惕然於心不敢巧爲嘗試矣不意本科廣東鄉試闈中書吏竟將考生試卷任情塗攺或故意藏匿或焚燬無遺以致失卷若干本徧覓不得甚至前場業將其人查出甫經保釋至下場而弊竇依然膽大妄爲至於此極其地則在東彌封所也舞弊書吏之首則陸肯堂也嚴究主謀之人則衆供鑿鑿僉謂下弁李世桂也考其所以爲此之故蓋由闈姓彩票須視中者姓氏之大小以定得彩之厚薄故凡冀得錦標者不惜巨資肆行狡獪伎倆似此横行無忌豈尙知有國法王章哉此案已由代辦監臨之學憲朱古眉宗師發交廣州府沈太守提集各書吏嚴刑推鞫各吏供詞雖忽認忽翻果能澈底根求不患無水落石出之一日將來如何定讞在上者自有權衡牖下書生不敢妄參末議所異者李世桂尙敢多方狡辯而某屬員窺知藩司程雨亭方伯行將執法以繩復從容進言惕以官場牽涉之多而方伯處分之重冀免窮究蓋彼旣自存避罪之見又有緩頰之人其廣大神通槪可想見今者方伯巳正色斥之矣而西關團練局紳彭光瑩等猶恐被狡脫復聨名環控學轅經宗師飭藩經歴某參軍將呈詞送交方伯嚴催訊辦旣而各紳又擬條陳辦法特開廣州府學明倫堂會同商議以申鳴鼓而攻之意是則此案大憲卽欲設法開脫亦無如此衆怒難犯何也或謂廣東科塲自有闈姓以來弊竇叢生何科蔑有嘗見某說部載有塲外舉人一則言之甚詳蓋由其人姓氏冷僻雖素不能文自有大力者爲之營謀一切此中三昧本非局外所能知何獨異乎本科之事抑更有說焉本科浙江鄉試湖州烏程縣舉人費某膽敢頂名入場經諸生攻出護撫翁筱山中汪僅奏請褫革不予嚴懲可知邇來執政大臣皆政尙寛仁正不必察察爲明務爲懲一儆百之計也不知費一窮措大耳其貪利爲人捉刀雖曰罪無可逭然較之陸等身充書吏上下其手有意敗人功名核其情罪之重輕應不待智者而後决嗚呼三年大比士人不憚山川跋涉賦槐黄而踏省門辛苦三塲經營九日而乃爲若輩陰謀诡計持其得失之權豈非天下至不平之事哉亡羊補牢見兔顧犬所願有主持科場事務之責者及時補救而維持焉 
[電傳宫門抄]  
昨日午後四下鐘時京師友人專電告知本館云十一月二十一日皇上召見軍機大臣及顧肇昌 
[貸銀不易]  
　　昨日之晚續得寄居日本友人手椾云邇聞俄日二國皆向美廷舉債以供行軍之需美廷一一婉詞却之前者俄人稱貸法國之銀數已不少及美不願貸則轉而商之法人法人亦無有願續貸者觀此是俄雖强盛國庫未必充盈也 
[日人備戰]  
　　昨得寄居日本友人手椾云數日前日廷傳令海軍部員弁兵丁各歸本艦以便遇有戰事立刻啓行若輩臨别之時咸揮涙與家人别大抵謂我旣以身許國自當視死如歸汝等宜移住鄉間儉約自守力農課子以繼家聲愼母作兒女子惺惺態也或曰俄人最懼日本水雷船因特出心裁製成滅水雷艇靈捷犀利莫與比倫每一點鐘時能行三十六海里日人聞之憤然曰我　却以四船攻壞其一尙何憂不能取勝於驚濤駭浪中耶其意氣之雄有如此者 
[姑遲戰事]  
　　前日有本埠貿易中人見各報皆鋪張揚厲一若俄日戰事近在眉　者然因卽電致日京詳詢一切傍晚得覆電曰日人備戰並非虚言然冬令苦寒頗不利於行軍大約或戰或和當决於來歲春融時節也 
[請易俄使]  
　　廣州訪事人云近聞署兩廣總督岑雲帥以中國駐俄大臣胡馨吾星使於東三省一事不能向俄政府據理力爭譏其懦弱無能致被俄人徿絡建議電達政府奏請另簡大員與俄政府商議中俄交涉事宜否 
 
 

Page 2

 
 
則輾轉遷延此事終不能和平了結云云未知政府將何以處之也 
[北洋大臣飭津海關道知照稅司查禁韓錢入口札]  
　　爲札飭事光緒二十九年十月初六日准外務部咨光緒二十九年九月二十六日准駐韓許大臣函稱韓國向用常平制錢其錢甚重後因私銷過多常平漸少近於七八年前鑄當十紅銅通行國内又見日本人有當五十曰鎳錢因停止紅銅圓攺鑄白鎳錢每二十白镍錢當洋銀一圓其利甚溥遂愈鑄愈多兼以日人私鑄華人難免無效者私鑄充斥不可補救現在韓國每一洋銀換紅銅圓二百數十枚近聞有華商私運韓鑄紅銅圓入我烟臺上海鹽城東臺一帶與中國新鑄當十紅銅圓攙雜混用每百枚換洋銀一圓較之在韓二百數十枚其利倍　有餘勢將源源而來實於我國錢法大有妨礙除已飭駐仁川等口領事會同海關稽查並函達東海津海江海各關道知照稅務司禁止韓錢入口外應請通行各省一律設法實力查禁不准韓錢攙用以維圜法等因相應咨行貴大臣查照轉飭各關道知照稅務司實力稽查禁止韓錢入口並通飭所屬出示曉諭不准攙用韓錢以維圜法可也等因到本大臣准此除分行外合行札飭札到該道卽便知照稅務司稽查禁止以維圜法並分移支應局銀圓局查照切切此札 
[幾釀教案]  
　　蕪湖訪事人云安徽滁州所轄烏衣鎮爲往來南北通衢自蘆漢鐵路旣成勘修枝路下通鳳滁一帶派令工程隊分紥其間本月某日基督教堂傅君聚集教中人講論道德工程隊學生聨袂往聽蹲踞凳上傅惡其不敬正顔斥之學生不服反脣相稽隨由工程隊中人鳴號集衆各執快槍將教堂圍住旣而鄊董羅某亦號召鄉人互相鬨閙後經州尊熊刺史及西教士洪君竭力排解得卽浪息波平 
[飭勘銀礦]  
　　蘇州訪事人云日前某西人具禀撫轅略謂范文正公墳墓左近近經礦師勘得中有銀礦銀苗甚旺請准開採以濬利源撫憲恩藝棠中丞允之飭長元吳三縣蘇金李三大令會同勘明禀覆候核 
[諸生跋扈]  
　　杭州訪事人云省城大學堂本係求是書院攺建由撫憲敦請勞玉初主政總理其事今春勞君有事旋里堂中諸生遂與監理爲難紛紛星散迨勞君到堂暫行停課另募生徒至七月始絃誦如常未及數月諸生又惑於革命排滿諸謬說漸生跋扈之心勞君無可如何力行辭退所遺總理一席撫憲擬請陸勉齋太史承其乏 
[整頓讞務]  
　　武昌訪事人云鄂省讞局向設督審官二員實則卽由承審官兼攝邇者武昌府梁集菴太守以局中案件日繁日不暇給擬禀商大憲裁去督審名目攺設承審二員一轉移間裨益讞務非淺矣 
[振興圜法]  
　　武昌訪事人云鄂省銀圓局添購機器鼓鑄當十銅圓已於本月十二日由外洋運到漢口用民船載赴漢陽門然後裝上大四輪車由壯夫十餘名或推或輓以抵局中從此每日可多鑄銅圓若干萬枚以利民用矣 
[柳營文告]  
　　九江訪事人云此間創募常備軍鄂省各營勇丁次第潛來投効統領岳參戎嗣儀深恐滋生事變嚴飭營弁畫夜梭巡并頒發六言告示曰聞有鄂省營勇紛紛暗自來潯未經在鄂請假託言投効本軍在外招掏滋事種種不法横行旣壞鄂垣營制又妨本軍聲名本軍由湘募足並未近處招人爲此出示曉諭及早攺過回營若再逗留詐擾定卽送官嚴懲本府軍法嚴切毋得反怨無情 
[榷使過邗]  
　　揚州訪事人云前者淮揚海兵備道李觀察維翰命駕赴金陵謁見兩江總督南洋通商大臣魏　帥旋又折赴蘇垣晉祝撫憲恩藝棠中丞壽誕兹已事畢言旋本月某日道經邗上府尊余石蓀太守曁江甘兩縣宰均至河干恭迓觀察命駕登岸一一答拜旋卽回舟揚帆而去 
[監司課土]  
　　安慶訪事人云本月初九日安徽安廬滁和道毓觀察鍾傳齊所屬各邑文童親行課試題爲用德則逸用法則勞論問商約粗有端倪議辦銷塲土産等稅並擬將沿江沿海繁盛之區預闢通商口岸以資抵制而免覬覦籌國是者具有深心究以何者爲先何者可緩庶免紊亂致啓違言試統籌而詳陳之 
[鹺轅課吏]  
　　揚州訪事人云兩淮鹽運司恩新甫都轉籌集公欵創興課吏局原定每月初一日舉行本月適都轉因公赴江寍旋又乘舟往吳門謁見江蘇巡撫恩藝棠中丞至十二日始公畢回轅隨牌示十五日補行課吏是日報名應課者約計一百餘員題爲蕭曹房杜相業優劣論 
[松江府試二誌]  
　　松江訪事人云府尊丁次軒太守舉行府試自本月十八日取齊後二十日考華婁兩縣文童旋復牌示二十二日考奉金上南青五縣文童二十四日考七縣文童經古兹將華婁二縣正塲題錄左華亭已冠首題事其大夫之賢者友其士之仁者義次題北方者冬冬之爲言中也中者藏也義未冠君子學道則愛人義次題教者民之寒暑也義婁縣已冠首題子帥以正孰敢不正義次題坎者水也正北方之卦也義未冠爲政以德義次題芸始生荔挺出義 
[示减米捐]  
　　蕪湖訪事人云日前江蘇駐蕪米捐局總辦趙觀察發出牌示曰照得本總局本年十月二十三日奉江寗布政使司黄來函内稱奉督憲面諭以現因米捐减色飭再議减查前次本已將平糶捐按七折减收現在惟有將平糶捐先後共减去三分凈收一分四釐等因當卽出示曉諭定期十一月初一日起將平糶捐一律减收三分其功德一釐仍照章另納不在此内以維善舉除分别呈移外合亟牌示爲此示仰米商等一體知悉須知此次减捐旣奉督憲恩施格外務各激發天良踴躍輸將毋稍瞻顧切切特示 
[醵欵濬河]  
　　蘇州訪事人云蘇州府屬昭文縣治白茒河關擊合屬水利近以年久失修經彼處紳董禀請上憲設法疏濬估定共需工料錢八萬千由常熟昭文二縣合認四萬千長洲元和無錫金匱江陰五縣各認八千千長元兩縣議定三年分籌自本年冬漕起每米一石帶征錢五十文已由府尊許子原太守通詳各上憲矣 
[鷺島官塲紀事]  
　　厦門訪事人云護理福建水師提督前金門恊朱副戎必成於本月初六日由省會乘海壇輪船抵厦興泉永道憲延少山觀察及厦防廳尊鄭司　霽霖均詣碼頭恭迓旋卽排導入城暫在行臺受篆○福建全省樟腦事務前歸興泉永道延少山觀察督辦兹因東西各國商人出而爭攬觀察遂據情禀請督憲李勉帥委福建補用道黎觀察來厦查辦 
[鄂省官塲紀事]  
　　漢口訪事人云湖北漢陽府知府琦瑞卿太守奉飭回任於本月十二日接印視事屬下各員咸往叩賀○專辦興國州土膏緝私局務之毛二尹鴻輝現經大憲撤回已於日前抵省銷差矣○山西候補知州賀鶴榮刺史近奉上憲委赴漢陽向槍砲廠訂購軍械若干一俟悉數配齊卽當解回晉省 
 
 

Page 3

 
 
[潯上官塲紀事]  
　　九江訪事人云廣東正主考達稚甫星使闈事已畢回京覆命本月十二日道出潯陽翌日卽渡江北上○日前九江官塲得南昌電音悉本月某日藩轅牌示署湖口縣佘賓中禀請廻避所遺印務酌委馮由署理 
[甌江雜錄]  
　　温州訪事人云此間創辦警察由府尊王雪廬太守委邑紳陳經郛大令經理其事所需經費除已籌備錢四千千外擬向地方紳富勸捐然欲巨欵之成殊不易易也○樂清郵政局在館頭航船上失一信包嗣查知歹人某甲所竊送交永嘉縣請追縣主程大令　　枷責次日忽由拐犯某乙供出甲有分贓情事立提嚴訊甲供認不諱爰飭管押候懲如甲者亦可謂惡貫滿盈適逢其會矣○有匪類夏阿三者向以拐販婦女小孩爲事因其父爲府署總役兄又充縣署刑房恃有護符從未破案日前縣主程子良大令訪知勒令交案究辦神通雖廣恐不能安然無事矣 
[上海官塲紀事]  
　　昨日曾君和襲侯廣鑾命駕至道轅拜會蘇松太兵備道袁海觀觀察繼至上海縣署投刺縣主汪瑤庭大令飭丁擋駕○駐紥徐家匯保護教堂之陳少漁千戎於昨日策騎詣縣署謁見縣主汪瑤庭大令 
[會鞫盜犯]  
　　太倉直隸州知州謝柱卿直刺獲解盜犯王竹林葉老六二名赴道轅蘇松太兵備道袁海觀觀察訊勘之下王盡翻前供因札飭直刺來申前晚會同上海縣主汪瑤庭大令升坐花廳提王復訊先由直刺問爾在丹徒縣供認分得贓欵洋銀十一元嗣至本州案下亦供認不諱今何口供盡翻王稱小的係湖南湘潭縣人年二十有一向業成衣今年五月至揚州十二圩與蕩婦某氏私識賃屋同居實因鹽捕營勇丁某甲與小的有仇致被拘解丹徒縣署朦禀一切小的迭受大刑暫時誣服今靑天在上尙祈朗照沈寃直刺怒喝令加以夾棍王仍不供認復上天平架良久始稱六月初九日有徐老二者雇小的駕船從京口開行至某處上岸堅囑小的在艙中看守未幾徐回船携有寳銀三錠布疋若干次日給小的工資洋銀五元小的遂仍回十二圩以後不與彼等往來叩來明察直刺飭還禁縣獄 
[冐探索詐]  
　　昨日南市十二號巡街捕見有盧伯琴者自稱包探向船戶王阿三恣情訛許因卽拘回捕房捕頭令押候解送馬路工程局禀請總辦翁子文太守訊辦 
[馬夫肆惡]  
　　前晚有劉某者雇坐留芳馬車行張阿桂所駕馬車至江南機器製造局輪船廠迨回至局前時已深夜被管門巡捕及砲隊營勇丁查問張置之不理勇丁某甲奮力窮追不知因何將髮辮絓於車輪張佯爲不知加鞭飛駛曳至日暉港左近甲極聲呼救經卡弁率勇拘送高昌廟巡防悞局員孫羹梅二尹研訊之下察得甲受傷甚重判張給洋銀十元爲養傷費并枷號三日發局前示衆 
[吳回爲崇]  
　　前晚虹口迤北寶山縣境屈家橋左近民人楊姓家方作晚炊烟囱中火星爆裂勢甚炎炎後經鄰近居民帮同施救始得烟消火滅祗焚去平屋三間 
[上海縣署瑣案]  
　　前日鄉婦王趙氏與其子毛弟扭沈小林到縣縣主汪瑤庭大令升堂研訊王趙氏供小婦人長子於六月某日病殁寡媳沈氏貧難度日至孫姓家爲傭旋被沈拐至鄉間肆行姦佔本月十七日次子毛弟在董家渡一枝春茶館見沈與沈氏同桌啜茗是以扭控至案毛弟所供與其母同沈氏供小婦人年二十有五夫故後携所生幼孩至篾作街孫家爲乳媪每月工貲洋銀兩元嗣在門首遇沈謂有某姓家欲雇乳媪每月工貲四元惟不能携帶小孩小婦人被其所惑卽將小孩寄與人家隨沈前往詎料被沈領至鄉間强行姦佔本月十七日復帶來滬上在董家渡啜茗幸遇夫弟將沈獲住沈復誘令小婦人及夫弟至船意圖偪勒小婦人大呼救命由衆划船戶帮同拘解案下沈供小的係長橋鎭人今秋沈氏之姊名阿全者言及沈氏新寡願嫁與小的至本月十七日偕小的至一枝春茶館遇毛弟謂卽沈氏之夫弟囑小的隨至浦東唐橋看明如果合意卽可入贅伊家小的隨之前往遽被騙人伊友家中勒索洋銀一百三十元除所帶八十元悉被攫去外復綑縛兇毆致將門牙擊去鎖繫兩日始行送案叩乞騐傷大令飭仵役騐得沈受傷屬實復詰毛弟語涉支吾遂諭令將沈氏及沈交的實人保出毛弟收押所中候提阿全研訊核辦○高橋分防廳某二尹移送王福園控朱丫頭朱阿春串騙銀兩等情一案至縣前晚大令升坐二堂向之研訊王供小的耕田度日妻子於去年病故本月初八日姑夫朱丫頭來言楊樹浦織布局對門成衣店内陳姓寡婦頗具姿首現願再醮可由伊母爲媒爲小的說合少的允之旣而朱令其堂督阿春偕往果見一婦貌頗秀整言欲得身價洋銀二百元小的以無力辭至四鼓時丫頭阿春帶同二十餘人送一江北醜婦到來小的力拒不納伊等掣出刺刀手槍恣行威嚇小的不得己給與洋銀五十元少頃又稱此婦旣不合意另送一美婦前來可也隨將此婦携之而去小的隨投附近分防廳喊控蒙分防老爺拘解到案丫頭阿春同供王託小的等爲媒小的等轉託姚佛金將江北婦人送往伊家所給洋銀五十元悉由姚取去小的等皆係耕種良民不敢爲非尙求明鑒大令喝令各笞臀二百板掌頰一百下分别收押所中聽候提姚訊供懲辦 
[江南機器製造局紀事]  
　　昨日午前江南機器製造局總辦沈幼彦觀察命駕至砲隊營會同帮帶張雨春千戎校閱勇丁操演良久始返○邇來江南機器製造局砲廠製就大砲若干尊委員陳二尹禀請總辦沈幼彦觀察親臨試演昨日午前觀察命二尹督同教習某君在西砲臺試放數出○江南機器製造局總辦沈幼彦觀察以時屇隆冬宵小最易竊發製局爲存儲軍火之地巡緝尤不容不嚴爰於前日出示曉諭大旨謂查悉邇來有種行客往往深夜呌栅動輙冐頂廠中工人似此漫無稽察急應嚴查嗣後凡遇手無燈火形跡可疑之人槪不准放行如違察出重究蓋亦未雨綢繆之道也 
[泰安府嚴佑之太守第三次告災急電]  
　　諸善長鑒迭具信電諒蒙垂鑒東平戶口繁多同人擇尤散放無不被駡受辱甚至逞兇要打此次廿八位一半發心自備資斧一半係霖延請皆老成可靠者故能犯而不校霖爲換銀勸商人照市稍加而地方謂霖擾商辦事之難可知然霖絶不避怨特恐災民喫虧有負委託之意此後有無續欵如無欵票卽收回不辦春振然論災非春振不可候示祗遵霖叩霰 
[齊魯奇灾非言可喩冰天雪地萬衆流離苟非鐵石心腸罔不聞而下涙今觀嚴太守第三次急電不特春振無從下手卽目前擇尤散放猶苦溥濟爲難中澤哀鴻至此將盡作溝中之瘠矣束手無策徒喚奈何所望宇内仁人於無可節省之中節省一二裘成集腋積少成多庶多得數百文卽可多救一人性命功德詎有涯哉[  協振所席裕福叩禱]  
[解欵聲明]  
　　敬啓者山東急振敝所籌解第一批規元二千兩洋銀三千元交嚴筱舫觀察電匯山東嚴佑之潘振聲二翁收放特乞登報伏祈公鑒[  電報總局籌振公所謹啓]  
 
 
] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十一月十一日内務府國子監廂黄旗值日吏部引見五十一員善豫慶恩各假滿請安程德全謝交軍撥處存記恩李聨芳等同鄉宫謝恩甘肅知府榮凱謝　恩劉永慶等謝賞副都統銜恩陳田預備召見戴鴻慈請假五日錫公續假十日全福續假二十日掌儀司奏十五日祭奉先殿醕王行禮召見軍機大臣及鐵良榮凱陳田○十二日理藩院光祿寺正黄旗值日戶部引見九員刑部十員理藩院十三員都察院四員光祿寺二員國子監一員廂黄漢十員正紅蒙一員正藍滿十一員崇中堂錫公各假滿請安甘肅正考官馬吉樟到京請安唐文治等謝調授缺恩道府馮祖蔭等謝恩兪恒預備召見江蘇補用知府袁世輔謝恩分發安徽補用知府劉熙臺謝恩溥侗請假十日恩公續假二十日召見軍機大臣及兪恒皇上於明日卯正二刻至壽皇殿行禮 
[議濬運河]  
　　揚州訪事人云十二圩運鹽河每届隆冬最易淤淺往來舟楫阻遏不通棧憲蒯觀察擬趁此水涸之時大加挑濬刻己調取熟諳工程之某某諸員前往勘估一面堵築攔河大壩一俟壩工合龍卽按叚將水戽乾從事畚　矣 
[會勘沙地]  
　　杭州訪事人云兩浙仁和場所屬土泗鄉新漲沙地舉辦升科前經張鹺尹呈請委員查勘　已由藩憲翁筱山方伯運司許星友都轉札委候補府伍太守元芝會同寗紹分司萬分轉一奇前往詳細查核矣 
[調營捉賭]  
　　杭州訪事人云浙江錢塘縣境東江嘴近有諸曁賭徒設立赌場十餘處四面俱立木栅派人把風紳民恐其擾害地方赴縣密白邑尊郭大令隨禀請省防統領李鳴九觀察撥勇往捕觀察委吳副戎忠選帶勇二營前往比到各賭徒早已駕舟逃去僅獲從犯四名帶回究辦 
[鷺江雜志]  
　　厦門訪事人云入冬以來天氣融和路上行人類皆脫帽露頂至本月初一日忽朔風凛冽氣候陡寒身御重裘猶覺玉肩高聳蓋居然三冬景象矣○本月初四日之晚七點鐘時甕菜河尾某甲家忽報火警鄰近各水龍聞聲齊集吸水圍噴僅焚去樓屋一間○本月初五日招商局遇順輪船由申來厦時已夜色微茫倉卒中有南源錦記洋行貨物一箱不知被何人取去行中人向茶房阿三理論旋由行主控諸厦防廳署廳尊飭差拘阿三到案訊追 
[英美租界公堂瑣案]  
　　徐彦卿偵知華新船局主吳鶴仙有洋銀一千五百元存在源成莊因之設計騙出經吳查悉報由捕頭派包探竇如海提案請訊徐延律師佑尼干請准交人保出吳申訴被騙情形讞員鄧鳴謙司馬商之德總領事署繙譯官施君著將徐還押捕房俟下禮拜六解案訊追○張阿根掩入某洋人家竊取鐵箱報由包探張才保獲案請究司馬判責三百板發押捕房四月○賣花傭馬德順陳有才混用銅質小銀錢經包探徐阿華拿獲送案請懲司馬判各責三百板發押捕房半年僞小銀錢存候鎔毁○費春林攫取朱陳氏髮上所簪金挖耳報由包探何阿春拘獲解案禀稱小的詰知伊已將原贓遞與同黨司馬判責三百板枷號一月發犯事處示衆○某西人家細崽徐意新向陳惠堂騙取衣物約值洋銀三十元報由包探竇如海獲案請究其母某氏投案聲稱小婦人願將此欵如數賠償陳已首肯求免將兒子究懲司馬飭將所賠洋銀給陳領去著徐具呈攺過切結然後交人保釋○新豐繅絲廠司帳人陸積相積欠繅絲女工彭金林王阿二王秀鳳等工資　之索取反喝令傭人用繩綑綁報由包探倪順泉獲案請懲新豐股東朱兆福投案聲稱伊等工資早經付楚不意前日彭金林忽糾同女伴擁至帳房强行索取叩乞究懲倪探禀稱前日小的奉諭至廠時目見三女被陸綑住並未照付工資今竟敢來案揑飾務求大老爺有以懲之司馬姑從寛典免予嚴究飭將工資照付金林責手心一百下餘人各責五十下○盛阿木掩入某姓家圖竊經包探劉光震獲案請辦司馬判責三百板农出租界○王阿寶行竊張金堂家洋燭一箱藏匿某弄中被吳金金拾得售與某號得洋銀五元報由包探唐湘舟獲案請懲司馬判將王責一百板吳罰洋銀五元○陳大奎子前曾犯竊受懲今甫釋出又竊劉學蓬家衣物報由包探孫阿炳獲送至案司馬判責三百板 
[法租界捕房瑣案]  
　　惡婦邵李氏用鐵籖烙紅灼傷婢女秋桂肌膚婢號泣聲嘶被包探一并拘入捕房解奉讞員魏蒓塢大令訊明飭將秋桂送入仁濟醫館請西醫敷治判罰邵李氏洋銀五十元氏聲稱丈夫邵聘卿因事出外家内並無餘資求准浼素識之汪王氏轉托某米店繕成保單蓋印圖章將小婦人保出措繳大令允之及氏釋出將新生之嬰孩寄義汪王氏處托名至親串家一去不回汪王氏恐干未便因於昨日投案禀訴情由大令限二十日内從速尋交逾限不交著卽代繳罰欵○車夫趙加初竊取車後所釘捐照被車主唐三子扭案請追大令著責二百板○朱阿方徐可寳串竊某姓家鐘表衣服等物被包探拘獲吊到原贓解請大令訊究朱徐同供各贜已托杜發祥銷售大令判令將杜責四百板朱徐各責三百板 
[美租界捕房紀事]  
　　前晚吳淞路頭壩地方某小弄内某浴堂值堂人名阿二者投捕房訴稱浴客某甲寄存手巾包内金錢三枚金鑲寳石戒指一枚金練一條洋銀六元被賊乘間竊去請派包探稽查捕頭允之○前晚陳阿林濳至好司合路某洋人家圖竊被五百六十三號巡捕拘入捕房捕頭令押候解送公堂禀請讞員鄧鳴謙司馬懲辦○昨晨閔行路第十號門牌西酒肆後積穢木桶内有抛棄孩屍一具經巡捕投報捕房捕頭令地保前往收殮 
 
 
 

Page 10

 
 
   
 
