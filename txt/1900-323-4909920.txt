# 1900 - 323 - 4909920

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遣黎庶荏席同登翹企仁施迫切以待肅此謹白惟冀垂靑 
[論湖北巡撫于公叅劾屬員事]  
　　今河南巡撫于公蔭霖之復官也南皮制軍實保薦之其擢升湖北巡撫也皇上實簡畀之顧于公固趙剛之腹心而事事以李秉衡爲依歸者也李以守舊著於時嫉惡洋人拘牽古義于公曰是我師也我當圭臬奉之當夫秉節鄂中凡屬下之夙具幹才通達時務者必忌而嫉之祗以有所嚴憚而不敢肆此次奉旨量移汴省遂於臨去時封章入告請褫荆宜施道奭召棠觀察以下諸員夫諸員之行止如何操守如何我固不得而知若奭觀察則有守有爲素爲歴任上游所器重固當今不可多得之賢監司也我朝定制屬員苟有簠簋不飭者司道得而揭之督撫得而叅之于公之密上彈章分也然于公蒞鄂已有年矣平時豈目無見耳無聞者胡爲臨去始列欵上奏豈諸員憚於大吏之丰裁峻整平時不敢非分妄爲迨知節鉞將移始放出厲民手叚乎恐必無是理也或曰奭觀察才猷卓越南皮久所垂靑餘亦半爲南皮識拔之人于公惟不滿於南皮故借此以見畛域若是則私而非公矣恐于公亦未必至此要而言之曰公事廢弛民情怨讟曰識闇性貪舉止乖謬曰違例科罰計及瑣細曰行止　邪爲人所鄙曰貪黷鹵莽案多草率曰遇事欺朦任意藐抗以及任意妄爲聲名狼藉因訟勒索巧立名目操守難信物議沸騰之類有一於此已足以玷官箴獨於奭觀察貶詞則謂貪名素著地方吏治毫不經心我不敢謂觀察以及各員保無此等情事然旣爲于公所劾則其性情行止與于公不類可知且與于公所奉爲圭臬之李秉衡不類可知旣不類矣而猶筮仕鄂中寄其宇下被劾褫職蓋亦意計中事更何必怨于公之刻覈苛求乎抑又聞之惟無瑕者可以戮人釋者謂戮辱也使于公而果無瑕則前此何以被劾去官而煩南皮之保薦今兹珂鄉月旦何以竟有吉林一害之名乃已旣有瑕而於他人則偏欲加以戮辱欲求諸員之被叅落職絶無怨尤能乎否乎今者剛趙以悞國殃民奉旨嚴譴矣李幸以一死塞責得留身後之名矣于公旣失奥援而猶淫威顯赫或更别有所恃亦未可知第觀其封事中有曰識闇性貪者試問當日于公在鄂勒令將各局卡陋規一一和盤托出非性貪而何必若是之肆意搜求乎有曰任意妄爲者試問當唐逆事發後于公欲將素不袒逆之文人竄名匪籍非妄爲而何至若是之顚倒是非乎有曰任意欺朦與夫巧立名目者試問各局釐金于公必强分公欵私欵暗中消耗獻媚私人果能使名目堂皇欺朦悉絶乎自道之而自蹈之竊恐平日所依歸之李秉衡雖曰剛愎性成亦未必至於如此其極也而我乃服南皮之度量卓越矣此次叅劾諸員之摺于公並不與南皮斟酌南皮亦並不會銜自來督撫同城每多齟齬南皮獨凡事出以大度虚與委蛇旣不依附其謀亦不顯形芥蒂惟是苦心孤詣力保東南大局使不致洋兵南下塗炭生民雅量如斯誠不可及而爲于公所叅劾者旣如此彼爲于公所保薦者性情行止蓋亦從可知已 
[允從英約]  
　　德京栢林來電云英人與德國互約之事中有緊要機宜均經各國允許卽此觀之無論如何中國土地必可保全惟各處河道海岸將與天下各國通商而已 
[俄兵將退]  
　　天津直報云俄國駐紥中國北省之兵不久卽將撤退聞俄國政府向某船行賃定運兵船若干艘卽從前裝運德兵來華者今悉聽俄人調度刻下已分泊大沽及山海關各處準備運俄兵往黑海之畔澳得沙地方矣 
[追述俄兵至吉林事]  
　　昨有客自海參崴致函本館云當俄師闌入吉林時吉林將軍長軍帥備文照會俄員曰中俄和好已非一日今因拳匪作亂遂致失和事出意外然中國政府並無宣戰明文君如不信我言可卸去戎裝帶領馬隊入城我華人决不加害於是俄員引兵二百餘名至軍署謁見軍帥以禮欵之吉省遂賴以保全商民安堵如常口碑載道謂較之黑龍江將軍壽帥之鹵莽從事眞不啻天壤相懸也 
[監司撤任]  
　　杭州訪事友人云署理浙江金衢嚴兵備道徐觀察訪拿西安縣境亂民專事刑求以致無辜被累邇經三衢紳士聨名上控撫轅撫憲劉景韓大中丞復查得觀察辦理民教交鬨之案未能彼此公平因於上月下旬某日下札撤任旋委候補道郭榖齋觀察式昌前往代庖 
[匪首正法]  
　　揚州訪事友人云水師新勝前營管帶徐寳山都戎前在常州府境緝獲自立會匪頭目羅姓禀請兩淮運司柯遜菴都轉派員研訊迭經江都湯大令曁運轅發審委員陸别駕嚴加訊鞫均未得有實供至上月中旬覆審始承認不諱當經錄供通詳旋于二十四日晚間奉督憲劉制軍回批著卽就地正法大令遂於二十五日黎明傳點升堂飭將匪提案如法綑綁會同城守營孫守戎押赴西門外法塲斬決並梟取首級懸掛鈔關門外示衆 
[淛水蒐軍]  
　　杭州訪事友人云浙江撫憲劉景韓中丞以時逢冬令操防尤貴加嚴深恐標下各營仍不免有缺額扣餉等弊爰於上月二十四日委候補府伍蘭蓀太守元芝詣羅木營調集軍士按册點騐隨下令合操大陣及放槍打靶等技自辰至午始畢乃事聞中丞尙須擇日親臨校閱藉以簡軍實而杜弊端 
[太守踏災]  
　　鎭江訪事友人云自夏徂秋天氣亢旱禾田龜坼秋稼歉收四野鄉民紛紛投丹徒縣署禀報上月二十八日鎭江府向子振太守輕輿减從馳赴徒陽各邑查勘然後折往壇溧等處因財賦爲天庾正供恐鄉人或揑荒朦報也 
[委查控案]  
　　鎭江訪事友人云上月之初京口旗營練軍統帶蔭淡齋協戎因罰扣旗丁月餉以致鼓衆譁囂旣而各旗丁復聨名繕禀詣江寗將軍署控訴並牽涉京口副都統吉晉軒統制貪劣各欵崇右廷留守以事關重大遴委文漢卿協戎瀛及景協戎元赴鎭郡密查二十八日兩協戎由省垣乘船抵潤繫纜六吉園碼頭鎭城旗漢印委各官咸詣江干迎謁兩協戎旋乘輿入城暫駐軍轅二十九日躬往文武各衙謝步禮也 
 
 

Page 2

 
 
[禁米出口]  
　　杭州訪事友人云本年浙省雨暘時若秋成頗慶豐收撫憲劉景韓中丞深恐奸商販米出洋未免有妨民食札行所屬各關認眞查察如有拿獲者除將米石充公外並提商販重懲防範可謂嚴密矣近日藩憲惲菘耘方伯訪聞紹興府屬尖山一帶時有漁艇往來恐有私行夾帶糧食情事特委候補同知陳司馬恩普常川駐紥嚴密稽查是亦杜塞漏巵之道也 
[抽捐不易]  
　　廣州訪事友人云前者某某諸紳士藉口防盜議從房租項下抽收捐欵招募勇丁興辦巡警事務禀由大憲批准嗣以朝聖十約與新基七約各商人不樂輸將起而抗之甚至閉門罷市南海縣裴大令知此舉不洽輿情准各街募勇自衛不歸局紳約束始得安謐如常局紳大失所望且恐各街相率效尤急將允捐未繳之欵極力催收不容絲毫蒂欠時某約適建設水龍擬向每店抽捐房租四月請俟日後再繳此欸局紳不允大費唇舌恐此事未免有初鮮終也 
[自願認捐]  
　　福州訪事友人云前者陳同愼李姓包辦福州全省酒捐每年認繳洋銀二萬元各酒庫主聞之相率罷市現省憲以此項捐欵萬不可少飭將爲首把持之人查明重辦酒各商庫主自願每年認繳洋銀一萬七千元惟上憲尙未允准也 
[邗江盜案]  
　　揚州訪事人云郡城東鄉某甲涓吉上月某日完姻鼓籥喧闐賓朋滿座迨晚酒闌人散甲甫入洞房忽有盜匪數人毁門而入將新娘劍負而去脂籢鏡檻搜索一空甲大驚疾呼被盜刃傷數處洎家人聞警齊集見甲倒臥血泊中氣息奄奄須臾卽溘然而斃家屬隨喚同地保繕具禀詞翌晨投縣報案邑宰急率同刑仵書役人等親往履勘騐得甲果飲刃斃命允卽緝犯嚴懲並傳左右鄰略訊情形然後回署刻已選派幹捕分往跴緝並提新娘母屬諸人研鞫矣 
[潤州火警]  
　　鎭江訪事友人云九月二十八日午前鎭江西門外盛家巷紅橋一帶草房忽兆焚如之禍迨警鑼亂擊城内外各水龍卽風馳而至吸水狂噴無如風勢正狂以致拉朽摧枯蔓延無際直至四點鐘時始漸熄計焚去草屋九十餘户瓦房十餘户當火熾時道憲長久山觀察以下文武官弁皆臨塲彈壓故尙無匪徒搶劫事情事後被災者靡所棲止露宿荒郊觀察哀之飭按户發給蘆席竹竿俾得搭篷暫住並各給洋銀三元是晚更魚初躍時京畿嶺西首某姓家又逢回祿之災東舍西鄰皆係草屋霎時延及勢甚猖狂幸水龍飛馳救援遂得告熄然已燒去二十餘家矣 
[潯上官塲紀事]  
　　九江訪事人云上月某日九江鎭總兵宋佩珍鎭軍赴金陵謁見兩江總督兼南洋通商大臣劉峴莊制軍事畢於二十五日附瑞和輪船返潯文武各官均赴馬頭恭迓○廣饒九南兵備道九江關監督明華亭觀察商請總理九江營務處辦理團練事宜兼帶定字營孫詞臣觀察赴景德鎭采辦貢磁涓吉上月十八日起程約于月杪遄返○九江鎭總兵宋鎭軍奉兩江督憲劉制軍調署壽春鎭篆務而令王鎭軍國傳接署九江鎭日前已奉到飭知矣○上月二十三日爲濓溪書院課試之期生員文題夫天未欲平治天下也如欲平治天下童生文題與民守之通塲詩題賦得北極朝廷終不攺得廷字 
[洪崖訪道]  
　　南昌訪事友人來函云月前署江西臬司春會東廉訪查知城廂内外茶寮烟館酒肆每有深夜尙未閉門者除提地保笞責責令傳諭照章收市外旋復出示曉諭曰爲嚴禁事照得省城内外五方雜處地廣人稠良莠不齊茶酒飯店烟館客棧開設衆多稽查稍有未周匪徒最易溷迹乃前晚本署司親歴城内各處巡查見茶酒飯店以及烟館客棧游手好閒之人往來吃食甚夥其窩藏匪類銷售盜贓恐亦在所不免甚至各項店鋪三更以後並不熄燈關歇殊屬不成事體且更深夜靜火燭堪虞現當冬令嚴寒正慮宵小竊發各茶酒飯店烟館客棧務於二更一律滅熄燈火驅出閒雜人等毋許容留匪類以昭愼重除飭城内外各保甲委員並各營員弁一體嚴密巡查外合亟出示嚴禁爲此示仰軍民及各項店鋪人等知悉嗣後務於二更時至九點鐘爲止一律熄燈關店不許再行開市售賣及有藏留匪徒情事倘敢故違一經查出或别經發覺定卽嚴拿發縣從嚴懲辦决不稍爲寛貸其各凛遵毋貽後悔切切特示○近日團練大臣李薌園中丞查知各屬團練事宜尙未一律舉辦除函催各縣主實力奉行外並移咨撫憲松鶴齡大中丞嚴札飭催俾各邑紳商自爲保衛梓桑之計誠當今切要之圖也○贛省新募撫標親兵各營訓練已閱數月近日署江西臬司春會東廉訪查閱放槍打靶之技中的者約有七八成不禁色然以喜諭令赶緊操練務成勁旅而壯聲威 
[白門衰柳]  
　　金陵訪事友人云有賭棍卞彬者前在江寗府署照壁前開塲聚賭護軍營勇丁行經其地立卽拘拿卞棍膽敢率衆攢毆並撕破號衣折斷令箭當經護軍營統領楊鏡巖鎭軍禀奉兩江總督劉峴帥札飭營縣嚴拿首從各犯一律從重治罪旋經陸續緝獲賭犯崔老窩子陳壽子小牛子等數名經署江寗縣孫鼎甫大令訊知各犯均受卞棍指使禀求峴帥請從寛發落准予自新峴帥允之大令遂於上月某日飭提各犯重加笞責並令荷校遍游街市以儆將來一面比差勒緝首犯卞彬務獲嚴辦○重陽前後數日滿城風雨天氣稍凉迨三五蟾圓時暖氣薰人倐又似初秋光景二十日廣昏時炎熱尤甚上燈後朔風忽來封家姨陡展神威徹夜怒號恍似龍吟虎嘯五更夢醒便覺重衾寒戀瑟縮欲僵至次日料峭寒威直與隆冬無異此後茅簷納日暖閣圍爐風雪三冬都人土又添一番雅興矣 
[平山雁信]  
　　揚州訪事友人來函云兩淮泰分司所屬河垛塲某大使瓜期已届輪應趙經歴春元挾署運憲柯遜菴都轉以是缺政務殷繁檄飭東臺塲章鹺尹調署所遺東臺塲缺卽委趙鹺尹署理上月某日詳奉兩江總督督鹽憲劉峴帥批准隨卽牌示轅門分飭遵照○前者揚屬運河水勢日退運憲柯都轉遴派各員將金河東灣等壩興工堵閉藉資瀦蓄兹已次第合龍祗以時交冬令上游來源已竭河水仍未繼長增高重載大船終虞膠滯故來往京口袁浦之小輪船下水時可至黃金壩上水則　抵寶塔灣卽須將貨起卸方可容與中流聞通泰兩屬秋單塲鹽刻已紛紛運載出塲不識將如何行駛也 
[金焦寒旭]  
　　鎭江訪事友人云揚由兩關各卡本歸常鎭通海道監督徵收歴年雖少盈餘尙可如額撥解自北方多事以來商賈咸有戒心以致各關稅釐大爲减色邇者兩宮西幸長安需餉甚亟道憲長久山觀察惄焉憂之爰於上月某日遴派幹員分赴各關稽察並嚴飭司事等人實力徵收以杜中飽○護理江蘇巡撫聶仲芳中丞因本年六七月之交銀根緊急貿易塲中每有詐稱虧倒者乃札飭各屬一體示禁數月以來訪聞各處弊仍未革爰通飭所屬各府州縣重申示禁上月二十五日鎭江府向子振太守出示曉諭略謂仰錢莊行棧鋪户人等知悉自示之後如有詐稱虧本倒閉吞沒存欵情事一經告發定提該店東夥到案勒限監追延卽照例科罪詳辦其居間作保虧倒鉅欵如有計圖自便貽累他人情事亦卽提懲究追决不寛貸自是以後大約此風當可稍戢矣○世傳江湖上有一種妖民能暗取人家財物俗呼爲鐵算盤每至人家丐錢必稱口渴乞茶畀之以水術亦可行惟銀錢内如用茶米鎭壓則其法立窮有某甲者口操山東音衣服藍縷如難民狀流落潤州已久日在城廂内外步子胥吹簫吳市後塵上月某日至南門某布店乞錢暗施其術將店内洋銀百餘元運入其槖店主察出破綻立卽追獲連所携丐婦一口解送保甲局遠近擁觀途爲之塞迨局員詣府署禀明府尊向子振太守以此風斷不可長令卽移送丹徒縣交莫嶼香明府從重懲辦以儆效尤 
[泖水丹楓]  
　　松江訪事友人云南匯縣學訓導孫廣文被文生張仁祥列欵投府署訐控前已略誌報端兹悉廣文曾　縣署保出普濟 
 
 

Page 3

 
 
沙田抗官滋一之要犯兩名被張所惡遂臚陳六欵肇此訟端六欵中一爲日至烟館吸烟二爲納妓爲妾三爲侵蝕歲修四爲縱子姦拐五爲帮控院田六爲包攬詞訟洋洋數千言不知何所見而云然前署松江府知府張子虞太守閱詞將張發交府經歴孫少垣參軍看管隨委參軍密查禀覆刻下張已經人保出暫住融齋書院中○九月二十六日上海縣汪瑤庭大令派差押解汪品三瞿長裕二拐犯至府署禀請新任松江府余石蓀太守過堂勘訊太守札飭發審委員沈大令聨棣訊鞫旋寄禁婁縣獄中聞汪騙娶良家婦三口逼令賣娼罪惡昭彰故須與瞿一併按律懲治也 
[上海官塲紀事]  
　　昨日新任寳山縣金苕靑大令因公來滬亭午時命駕入城先赴道轅謁見蘇松太兵備道兼江海關監督余晉珊觀察然後至上海縣署拜會縣主汪瑤庭大令大令延入花廳茗談良久而别○前日安徽候補知府許九香太守鼎霖詣英美租界公廨拜會讞員張柄樞司馬傾談良久而别○前日午後德總領事佛而格君副領事延興阿君繙譯克納貝君日本總領事小田切君繙譯白須直君荷蘭總領事歐登科君先後至英美租界公廨拜會讞員張柄樞司馬司馬以禮延接茗談良久然後握手而别 
[委員查案]  
　　本埠老公茂紡紗廠執事人在崇明開設分行專收吉貝鄉民少見多怪以爲内地從未有西人設肆通商屢屢向之滋擾旣而崇縣主某大令不知緣何將行内學生某甲拘拿昨日英總領事霍必蘭君得禀卽據情照會蘇松太兵備道兼江海關監督余晉珊觀察請札飭崇明縣迅速將甲釋回觀察允之委候補縣羅大令駿前往查明禀覆候核 
[飭查菴觀]  
　　本邑城廂内外菴觀寺院每届冬令必由道憲派員稽查一次蓋恐有匪類混跡爲害閭閻也本屇蘇松太兵備道余晉珊觀察札委高小雲少尹經理其事昨日少尹命駕至二十三七鋪巡防局拜會局員邱盛兩二尹二尹卽派令地甲勇丁隨同前往藉以供驅遣而重要差 
[刑具新製]  
　　訟庭對簿人犯必懲重則笞臀輕則夏楚此固見諸律例奉旨准行者也新任英美租界公廨讞員張柄樞司馬深恐伍伯得賄舞弊飭匠造成刑具如遇應行扑責者用繩縶其手然後施刑俾痛苦難當各懷儆懼 
[法員遊歴]  
　　前日午後駐滬法國總領事官白藻泰君駕一葉扁舟往九峯三泖間隨意遊歴約閱一禮拜左右卽可遄返滬江照常辦事 
[印兵南返]  
　　前日傍晚時英國某輪船由大沽載印度兵五百名及驢馬三百餘匹駛抵外虹口公和祥碼頭旋卽迤邐至下海浦提籃橋一帶駐紥 
[印兵移駐]  
　　前者英政府調印度兵若干名至滬保護租界商民度地下海浦附近設營小駐惟若輩生自炎區不慣寒仾近交冬令天氣漸寒故於前日移至靜安寺畔駐紥 
[英界火警]  
　　昨日天將破曉時瞭望臺鳴鐘告警急出探視始知祝融氏稅駕於北京路東通德里萃泰號灶屋内幸救火會西人急驅皮帶車至吸取自來水竭力狂噴始得熄滅僅焚去灶屋三間左右居鄰均未殃及 
[上海巡局紀事]  
　　南市王家馬頭裕大木行前被松江航船夥倪老泉虧欠洋銀九十餘元屢索無著前日由行中執事人扭控十六鋪巡防南局局員陳禾亭二尹諭令押候追繳○前者野雞挑夫許阿祥至萃豐弄口大和德米行冐取白米二石囑送至小東門外洋行街益元號中途被車夫察出破綻扭送十六鋪巡防中局前晚局員黃衡堂二尹飭提訊究許供此事實由賣水菓人阿六起意所有益元行圖章亦彼僞刊求鑒二尹著押令交出阿六再行訊究○本邑二十三七鋪巡防局員邱友林二尹訪知局中差役往往混迹烟寮茶肆遇事招搖爰頒發簡明告示嚴行查禁特未知若輩果能從此稍知歛跡否也 
[英美租界公廨紀事]  
　　徐云泉貧病無依倒臥路側爲一百二十號巡街捕所見送至英美租界公廨請爲安插讞員張柄樞司馬命送棲流公所醫養○瘋歸某氏手舞足蹈暄擾不休經一百六十號巡捕拘送公廨稟請安插司馬飭送善堂留養○職員費奎祁遣家丁王升禀稱家主現寓天寳棧失去洋銀金表等物求提棧主及茶房究追司馬准之飭將棧主唐頌京茶房戴阿才提到管押翼房候傳同原告訊奪○劉陳氏在某繅絲廠做工素性兇悍與同類中偶有不合卽大逞雌威故無有敢攖其鋒者昨日不知又因何事與同廠女工滋閙經五百四十六號華捕拘送公廨禀請究辦司馬諭令押候訊核 
[英美租界晚堂瑣案]  
　　潘三寳控杉板船户殷財星騙去小銀三千五百角藏匿鴇婦王倪氏家讞員張柄樞司馬飭探緝獲人贓連房主王富根訊供管押此已紀諸前日報章前晚司馬升堂覆訊潘夥顧文彬供稱小的在潘三寳所開小錢莊執業八月某日殷財星言某兵船主欲兌小銀錢小的因持三千五百角同往不料殷接取入艙潛由别船逃遁後經包探查獲詰知贓匿王倪氏家請爲追究殷財星供稱小的向駕杉板船與鴇婦王倪氏相識日前騙得小銀錢不隄防爲王倪氏所知欲向小的借用小的恐其出首祗得給以二千五百角僅携一千角脫逃求鑒王倪氏供小婦人並未得伊小銀錢實由王富根藏匿王富根供小的年十五歲在學堂讀書並不知殷騙取小銀錢之事司馬飭將王倪氏鞭背五十下掌頰一百下責手心一百下限半月内賠洋銀一百元殷財星笞臀二百板限十日内賠洋銀二百元違干重比王富根交保開釋○久大錢莊主王鶴生控莊夥余阿邦虧欠洋銀六百二十元旋由包探拘獲起出洋銀二百二十五元解送公堂前晚張司馬提集訊追王供訴前情余阿邦直認虧欠惟求寛限淸理司馬諭令余交妥人保出限一禮拜内如數淸理違干未便 
[救濟津電]  
　　本月初四日上午救濟善會接津局來電云欵衣均收封河在卽各處託寄信欵請截止泰順開難民衆席子佩託查王君在京已電純佽助 
[救濟善會第一批運回南省已故諸人靈柩單]  
　　諸曁陳菱舫諸曁陳趙氏錢塘錢陳氏慈谿何應南鎭海顔德生丹徒楊王氏鎭海劉翰邦嘉興姚頴生嘉興曹函生某地陳葉氏某柩荒字第一次山陰何桐芳某桐芳某柩鄞縣石凌氏鄞縣呂林生某某蘭鎭海倪阿順某柩錢塘卓葉氏鄞縣舒智法鄞縣柴壽令會稽孫善琦山陰王錫九鄞縣周士才錢塘汪丁氏定海王桂林慈谿羅錢氏彭啓雲會稽鈕吳氏會稽錢阮氏某柩慈谿張費氏鄞縣周愛蘭慈谿邵阿大鄞縣楊蔡氏鄞縣張金寳山陰徐氏女會稽孫趙氏某柩蕭山於敬中某柩鄞縣張孫氏鎭海蔡胡氏山陰李范氏山陰張氏鎭海王嚴氏會稽姚松軒平陽張和姑陸氏鎭海何阿春慈谿卲王氏鎭海夏龍海山陰李趙氏鄞縣姚阿趙奉化趙丈高招商局太平廠房嘉興王子嘉某柩慈谿方振廷會稽章羅氏鄞縣董福來餘姚嚴婉英定海袁紀全周太太慈谿羅曹氏鎭海金陸氏鎭海徐樂山慈谿秦張氏鄞縣李周氏蕭山湯小泉廣東温子元杭州蔡鏡甫父江蘇朱小雙江蘇高先生江蘇阮金喜又阮金喜妻又阮阿四女又阮阿四女江蘇周春泉江蘇錢小弟江蘇沈金花江蘇花寳寳江蘇秦小寳江蘇劉阿根江蘇唐補泉江蘇祝氏張岱東葉人鏡李大公曹阿三福建甘語香安徽桂江氏江蘇惲戴氏安徽李季仙廣東劉吳氏福建陳許氏安徽王張氏安徽王益淸安徽詹劍瑜江蘇趙潘氏以上共計柩一百具柩尙未到親屬見此望先來報名備領[  上海慶順里救濟善會抄錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁朦混]  
　　揚州訪事友人云兩淮四岸引鹽向由岸商自行雇船裝運其水脚銀兩預繳准南總局以便届時給發兹由船董劉炳　揑造船户陳上逹等名至運轅呈控岸商尅扣水脚等情運司柯遜菴都轉立飭淮南局派員嚴密訪查並無尅扣情事實係劉董揑名誣控爰卽咨請淮鹽總棧龔觀察將劉董斥革旋又頒發告示一通懸掛淮南總局門前俾各江船户不致被其朦混淮南局員亦出示曉諭云本局經發江船水脚向無分文費用早經示禁在案誠恐各商曁船户等未盡周知合再示諭須知本局經發各船户水脚銀兩並無絲毫使費倘有需索准該船户等指名禀控定行嚴懲該船户等亦不得私相授受致干重究 
[上海縣署瑣案]  
　　前者李廷芳控王桂福誘拐伊妻李盛氏縣主汪瑤庭大令將王訊取口供飭收入自新所限交李盛氏迄今尙未交出前日李投案禀催至晚大令升堂覆訊李供小的出外營生妻子戚氏被王誘至寗波藏匿今竟任意挺押務乞比追王供小的素未與李盛氏來往豈能誘藏現已託人四出找尋尙無下落求恩寛限大令著掌頰五十下還押所中展限十日尋交如違重比○孀婦朱許氏控夫弟朱雲祥以公地抵押銀兩延不贖出公分縣主汪大令飭提研訊朱許氏供小婦人夫故已久有地一畝二分係遺祖祭產契據被夫弟雲祥騙去抵與鄭錦標得銀五百兩前經小婦人禀控蒙前縣主戴大老爺斷令雲祥贖出公分迄今日久玩延叩求追比朱雲祥供是地僅八分數釐小的託鄭錦標押得銀五百兩與鄭各用二百五十兩今者鄭銀可向催收惟小的一時無銀湊贖求寛限期大令諭令朱許氏托人將地出售得銀若干呈案分給○南市大順金客棧房屋係救生局公產棧主婦王徐氏積欠租錢一百餘千局中司事具詞控縣縣主汪大令諭令氏速卽措繳遷移氏至今仍未理楚前晚大令飭提研訊氏供小婦人患病不能移家且復無處措銀大令怒喝令掌頰五十下飭十六鋪地甲恊同差役速將生財檢點抵償租金房屋發封以便給還房主 
[法租界捕房紀事]  
　　法界臨平里第七號門牌浙台同福祥棧門懸英商立大洋行牌號邇經包探嚴頌眉查得棧中人有私販軍裝情事因告知捕頭特於昨日淸晨協同各探前往搜出十三響洋槍一枝六門手槍一枝後膛槍子九十六枚鷄心彈十餘盒棧主凌梅卿不及逃避連甲乙丙三棧夥拘入捕房捕頭略加詰問令押候解送公堂禀請讞員杜枝園大令究辦○英界某包探所雇夥役張鳳鳴無賴也日前與蕩婦王錢氏串合將字與凌紀氏家爲童養媳之女兒蘭英恃强領回迫令學習彈唱以便日作迎新送舊生涯被控到廨杜枝園大令訊明情節飭將蘭英交凌紀氏領回張鳳鳴及王錢氏經陳四福保出旣而大令著保人交案照例懲辦張及氏皆畏罪脫逃昨經保人將張尋獲送入捕房捕頭令暫行看管俟堂期解請懲辦 
[美租界捕房紀事]  
　　江北著名流氓陳長壽仔及其弟雙林專在虹口一帶橫行不法昨晨向同鄉人梁某强借洋銀二十元不遂所欲竟敢率衆擁入梁家將其妻某氏拽至街心肆行毆擊傷及額角血湧如泉氏忿甚奔赴捕房聲訴迨捕頭派包探卲潤初前往拘拿衆流氓已懼罪逃逸捕頭令嚴密查緝務獲究懲○前日傍晚時磚瓦匠小阿四在虹口某里内向同帮人蔡順卿陶茂索詐不遂糾黨行兇事後蔡奔赴捕房訴請查緝捕頭允之○昨晨偷兒顧榮生混入北吳淞路某姓家竊取衣服適爲三百六十七號巡街捕所見拘入捕房捕頭令押候解送公堂禀請讞員張柄樞司馬訊辦○昨晨跑灘賊胡永福混入外虹口耶松船廠竊取所儲舊銅携之而出適爲包探倪順泉所見拘入捕房捕頭令押候解送公堂禀請究辦 
[垂念災民]  
　　福建延建卲兵備道黃幼農觀察憫念北地飛災下民塗炭特由延平捐助濟急會洋銀一千圓延平府劉雅賓太守亦助庫番一百兩合規元九十五兩八錢八分四釐統由後馬路阜成里恒記棧内怡和與莊轉交當卽塡給收據二紙來函并稱如有勸募之欵再當匯寄申江以資接應誠盛德事也乞附報尾以志感忱[  源通官銀號嚴信厚啓]  
[皖省官報]  
　　九月十三日州判李文蕃到委解老湘營餉赴金陵回○十六日缷署蕪湖縣張振鋆到撫院文巡捕從九沈承祺知奉撫憲委兼核對巡檢蔡紹昌辭赴皖北公幹○十四五日布經　吳毓庭知銷騐收司監工程並知委騐收府監工程候補縣丞許殿榮知奉臬台委查東門城門差典史傅作丹謝奉飭知請補靑陽縣典史○十七日淮北牙釐局委員典史潘湛祥到張奎漢到由早陽訊案回包惠疇知奉委洋務局應對○十八日署鳳頴道馮煦蕪湖縣陳先觀均到前准調補懷甯縣周鳳梧到由　山交代淸楚帶總結回候補知縣王淸濤到解京餉赴太原回巡檢梁玉書到由皖南探磺價回胡森蔚知奉撫憲委赴蕪湖差遣 
[江西官報]  
　　丁憂峽江縣王易缷事淸理交代回禀辭回籍守制縣丞秦曾駿奉新催稅契回何延年德安催地丁回羅鏡蓉往興國催道欵何家齊往萬年催漕折王慶餘往餘干催减平張從龍往南豐催屯粮程士杰往興國催地丁署臨川温鎭司閔作樞禀知湖北賑捐奬加五品銜知縣舒龍夔委解關餉往陜西鍾祖彤由吉安公幹回府經章全緖起服來江署贑　後營守備沈兆慶缷事回湖北候補道孫廷林由九江營務來省旋禀回潯知縣張曾詔撫建府屬公幹回李興邦往石城催减平徐鳳鳴辦新建保甲來興隨同解貢物並餉銀往陜西通州蕭渭委解九江關餉往陜西候補縣章定瑜廖恩光俱委解地丁往陜西按知錢撫長往奉　從九錢汝爕往貴溪俱催地丁回潘行淸辦新建保甲指分府經石光煇禀到繳照署安義縣丞羅鏞缷事回兼署南昌衛守備周恩科禀任事知縣鄧貞琳往長江催運未人李麟鈞代查德外保甲新選新淦縣周宗洛新選龍南縣徐淸來均飭赴新任委署彭澤馬當司冉成溥病故繳委以試用典史嵇維權署理知縣舒龍夔委解九江關餉親兵營哨官陳升貴護貢物俱往陜西知府劉家蔭委辨瑞洪釐卞張致慶由廣東解捐欵回知縣毛文源往萬載公幹 
 
 
 

Page 10

 
 
   
 
