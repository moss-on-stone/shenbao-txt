# 1899 - 6 - 4909244

 

Page 1

 
 
[杜絶招搖] [  申報館主人啓]  
　　日前本館曾登告白另延南市訪事友人閲日忽有陳姓冐稱申報館新用訪事人至南市某局抄錄讞詞但本館從無派陳姓至南市采訪新聞之事顯係匪棍隱戤招搖且本館定章凡所延訪事諸人定必親身從事决不准私雇夥友代訪代繕或倩人代送至本館主筆房用特布告諸君如有冐稱本館訪事人之夥者必係匪棍無疑請卽向本館告知以便禀官懲處來告者斷不拖累絲毫也此布 
[重印三國志出售] [  圖書集成局啓]  
　　三國演義一書意主忠義旨歸勸懲雖近稗官小説之所爲而語皆有本足與正史叅觀其筆墨之快心思之靈久已瞺炙人口本局現用　鑄銳字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[廣學會譯著學彚編中國度支考英興記正續中東戰紀本末文學興國策時事新論出售翻刻重罰]  
　　明韶迭下書學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左劵合括宏　藉貽通才○新學彚編四卷裏西瀛旅客名篇開東土導師先路理明法備方簡意賅八角○中國度支考二卷詳稽奏報　舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷𥄢　持較中國支度主善爲　有德則樂興華秘鑑敬告司徒三角半○中東戰紀本末一圓半績編七角文學興國策二角三書併售二圓均與先譯之泰西新史拽要時事　論等書傳誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書顀成局啓 
[生財有道説]  
　　古有之曰和衆豐財旨哉言乎伊古以來治下下者未有不由於此者也溯漢文景之世休養生息海内幾致文平剖措不用雖唐虞無以加焉唐太宗逆取順守有房杜以恢相業有魏徵以拾遺補過知無不言言無不盡故其時海　乂安民生得所史臣播爲美談後世仰其盛軌降至有宋太祖太宗念肇基之不易兢兢焉以救民水火爲事肌　　　澤被寰區固非一二端所能盡然綜其大要皆於和衆豐財三致意焉夫所謂衆者其類至不一矣承流宣化者自公卿大夫以至府史胥徒之屬其飮和食德者自牽車服賈以至犁雲鋤雨之流無一非戴高履厚之人卽無一非食毛踐土之人苟有一夫之失所不得謂之和所謂財者其端亦甚繁矣上焉者天庾之正供匪頒之祿糈下焉者操奇計贏闤闠有兼人之産倉箱櫛比鄉閭有卒歲之需生物之數原乎大造致富之計端賴人謀苟有一家之未贍不可謂之豐然欲豐財不能不和衆和氣足以致祥必使自上下下其道人光合薄海内外咸有攘攘熙熙之氣象而後能普天率土無不有阜財解愠之庥今夫魚之沬也非水不活鳥之翔也非空不暢卽人之生也亦非財不裕故必三時不害萬寳告成仰足以事父母俯足以畜妻子出不聞催逋之語入不聞交謫之聲夫然後歲時伏臘烹羊魚羔擊缶歌呼相與爲樂未有資財不裕而能臻和悦之象者也顧就緩急而論則尤以豐財爲要我朝列祖列宗撫有區宇子惠黎元其道亦不外乎此今上御極之初加恩中外自是凡遇各直省水旱偏災議蠲議振不遺餘力務登斯民於袵席而後已近年江浙齊魯等省迭次告災皆蒙頒發帑銀交各省督撫核實散放諭以毋任吏胥舞弊務使實惠均沾聖恩汪　如天之無不覆如地之無不幬美矣備矣𫉶以加矣皇太后雖頤養深宮猶時以黎庶爲念前者甲午恭逢六旬萬壽特命於節省内帑項下頒發各省銀二萬兩又以順天爲輦轂重地施恩宜滬每歲給銀二萬兩以惠貧民皇仁之　入人最深唐虞三代以還所未有也惟是天下大矣民生衆矣若必損上以益下終慮可暫而不可以久孰若使天下之人各盡其力以儲財庶幾取之無禁用之不竭比户有蓋藏之裕萬年蒙樂利之庥夫重農爲本古今不易之理今内地農民種植率多因陋就簡不講培壅之法旱則聽之於天潦則諉之於地非所以裕民食而重國本也栽種蔬果亦足以佐食用史記汶山之下有蹲鴟可以不飢誠能仿其説多種山芋之屬未始不可以備荒年　　種類不一美國南方所種之棉有高六杠尺者童童然如小樹其色純白其紋細密可紡細紗勝華棉遠甚若能試種美棉講求培壅以補士悴之缺陷則出産旣多自可大興機器紡織蠶桑本爲中國所獨擅之利自意大利法蘭西日本等處飼蠶種桑而其利寓爲他人所奪近年絲市略有轉機而繅絲廠放價爭收以致新絲市價或高或下市面因之减色業此者豈可倫安目前而不思振興之計耶茶市疲敝已極雖前經赫總税務司咨請大憲通飭各處力求整頓無如言者諄諄聽者藐藐漸盛江河日下之勢若不掃除積習講求新法何以使利源日闢哉五金煤礦爲天地自然之美利中國礦産之多甲於五洲計自奉旨弛禁以來各省以礦産呈請開辦者不一而足祗就江寗而論已不下數十處率皆資本不足意欲仰給於官欵官欵不發則相率觀望有始無終比比皆是安得有明幹練達之人畀以事權寛以年限合羣策羣力以從事或當有豁然貫通之一日富國裕民之計無過於此工藝亦裕財之一端西國工藝之所以獨盛者以專用機器不藉人力故其爲製也巧其出貨出速又皆自出新意不蹈故常故奶投時所好不落他人窠臼中國若欲講求工藝當自精研格致始大學一書乃聖功王道之所在其言治國平天下之道必基於格物致知至卒章則曰生財有大道可見財之爲用正有國者所不可不加之意也故著是説以爲當軸者告焉 
[籌興印度]  
　　廣州中西報　西字報云英國副外部大臣加臣君由英廷簡爲印度總督西歴去年十二月二號倫敦公司中人設席餞之酒半加臣君談及振興印度之事謂當多製快　乃能收效或謂欲保印度權利當遍　　路此説未嘗不是惟鄙意先以船務爲重船隻往還愈多愈妙如英欲擅地中海利權則宜將蘇彝士運河歸英統轄　引三利印度方保無虞而商務必能興起矣鄙　奉命赴此處必注意此著藉以鼓舞人心溯自去歲以來英人每有　貲往外邦操懋遷之術者鄙意與其入危國以營生孰若往印度以逐利况印度沃壤袤延物産豐富比之别邦尤爲　妥是以振興印度商務實爲今日必不可緩之圖云 
[英弁東來]  
　　香港循環日報云英國政府擬在威海衛招募華軍用英員訓練純熟藉以守衛地方所派教習人員業於西歴上年十二月一號由倫敦起程此項教習從員弁中之年少未有室家者遴選足額訂約二年期滿卽當返國 
[河内亂耗]  
　　越南東京來信云上月二十日之晨東内地突有土匪約三百名蠭擁至河内宋基埠沿路　刼途遇郵局工人突被毆死村落數處被刼一空迨行至河内始有鄉人協同法兵截擊土匪接戰良久被殺四人傷六 
 
 

Page 2

 
 
人生擒七八十人餘匪乃突圍而遁聞土匪未起事時先已洩漏風聲鄉人莫不嚴爲戒備惟是衆寡異勢且又畏其兇悍故無如彼何至被刦之各鄉民均謂法官並不早爲之防致令伊等受此騷擾難免嘖有煩言云　　 
[日本歉收]  
　　香港循環日報館得日本來信言本國歲需榖米約三十四兆八十二萬石有奇以本國所産供本國之用同皆有盈無　至歴年荒歉則以西歴一千八百八十九年爲最是年民食不敷大半賴外邦接濟不意今歲早晚二稻核其成數約又少於上年十分之一少於前年六分之一卽較諸一千八百八十九年亦覺短少蓋通國所産除臺灣米不計外祗得三十三兆石計口授食不敷一兆八十二萬石耑望外邦挽粟飛芻以濟民食但上半年進口之米僅得七十一萬石其中尚有四千石轉運他處故下半年東來之米須較前數倍增方免人呼庚癸乃自早稻收穫市價頓廉商販卽裹足不前是以數米而炊者莫不蹙破春山嗟興仰屋也 
[洋税紀數]  
　　頃閲中國總税務司報章云西歴一千八百九十八年秋季中國各洋關所徵之税共得銀六百零九萬八千二百四十七兩回溯去年秋季共得銀六百一十九萬四千二百四十九兩有奇計九龍拱北兩關本季得銀二十一萬一千八百九十三兩去年秋季得銀二十三萬三百八十二兩龍州蒙自兩關本季得銀二萬二千九百二十八兩去年秋季得銀二萬二千五百五十七兩統計本季共徵銀六百三十三萬三千七十八兩去年秋季共徵銀六百四十四萬七千一百八十八兩互相比較本年短徵銀一十一萬四千兩其中上海一關短徵銀一十四萬兩惟西江梧州等四埠較去秋大有進益上年秋季僅徵銀四萬兩尊季則徵銀七萬兩 
[疏通海口]  
　　南洋新加坡叻報館得歐洲來信云俄國政府現向英國蘇格蘭省某製造廠定造濬河巨機船二艘殆欲將旅順大連灣二口開濬以便駐泊輪帆各船歟又聞英國在兒勿勞打埠調撥此等機船一艘前往威海衛以爲疏通海口之用是亦可見西人之認眞整頓地方矣 
[兇犯解滬]  
　　都城輪船主杜文氏槍斃船中買辦鄭麗生控經美國領事訊明定以故殺之罪監禁終身并作苦工以儆此已紀諸報章矣兹廣州博聞報云杜文已於本月初二晚由漢口輪船押解香港用小輪船載至日本郵船會社日本九初三日卽開往上海發交西獄監禁蓋旣經定讞卽不能再事稽延也 
[俄船運料]  
　　牛莊訪事友來函云營口自十月二十九及十一月初一兩次大雪後連日南風頗競天氣温和田莊臺以上河口雖經封凍而營河並未結氷初七日有俄國運船兩艘滿裝材料進口在遠來馬頭起卸次日北風怒號俄船卽起椗出口至本地剝船及三板船等早已拽登岸灘不便行駛矣 
[俄界已定]  
　　營口訪事友來函云俄人自租賃旅順大連灣後中西官會議界務久無成約現經署金州廳涂司馬會同俄官勘定以貎子窩口卽碧琉璃河迤北二十里東西直線爲界其地南屬岫巖州北屬復州距金州城二百里距旅順三百四十里會勘竣後上遊卽飭司馬回省以重職守 
[督辦將臨]  
　　營口訪事友來函云督辦關外鐵路大臣胡雲楣侍郎因營口河北葦塘業經勘定除東路爲英租界中叚爲日本租界外其西叚七百丈爲中國鐵路火車站先飭馬康二委員往彼勘明復於十月二十八日自天津起程親往履勘由關外中後所換坐肩輿至新民　境然後再赴營口委員聞節鉞將臨特借宏盛船店預備行轅以便襜帷暫駐 
[勘路先聲]  
　　廣州博聞報云粤漢鐵路已借定美國之欵是以工程皆由美員巴臣司氏相助爲理將來湖南興辦時如不爲土人所阻則西歴二月中可以勘至五羊城外矣 
[會同勘路]  
　　杭州采訪友人云浙江開辦鐵路前由襄理委員潘觀察偕英國工師賴治氏赴聞家堰及蕭山縣境履勘基址旋於本月十六日回省會同錢塘縣陳吉士大令至江干察看欲通車路至富陽富陽縣汪大令炳文知之卽於十八日命駕遙臨隨同查勘二十日觀察復東渡至義橋 
[桐廬教案]  
　　杭州采訪友人云本月初旬某日浙江嚴州府屬桐廬縣土民聚衆向教堂滋擾省中大吏聞報卽委候補縣龔稼生明府前往查勘嗣將縣主沈大令宗麟撤任另委候補縣陳大令接署并飭准補嚴州府高琠卿太守迅速赴任以便與教堂中人秉公商結太守隨調胡大令祥鈺偕往筮吉十八日起程詢之知此案類未者言上月縣境居民屢有失去小孩之事迨本月某日南鄉某姓子在教堂前閒玩堂中人愛其韶秀招之入内遊觀孩父母聞之卽散布謠言謂各家所失之孩皆被教堂中人騙匿於是一唱百和聚集多人蜂擁入堂將器物任情擊毁并毆傷一教民事爲大令所聞疾馳而往則衆已四散莫得主名旋飭役拿獲多名不知是否卽與聞其事者 
[械鬥已平]  
　　厦門訪事友人云陳吳兩姓積不相能邇忽紏衆械鬥循環報復幾無已時現經萬全堂藥店主錢某及文圃茶棧楊某協同傅吳陳邱四紳商出爲調處令停戰半月俾得設法議和至吳姓傷斃三人每名酌償撫恤洋銀一百四十元暫由公正人賠墊刻下已議有端倪矣 
[航船被盜]  
　　蘇州訪事友來函云本月望後某日有一航船滿載搭客由蘇開往常州行至中途時已夜半忽有盜船飛駛而來羣盜一躍登舟將諸客行李及艙中所載某當鋪洋銀三千元盡行刦去舟子某甲被盜斫傷二處事後檢點所失約値五千金遂開單投有司衙門報案請緝但未知能否弋獲也 
[蘇垣命案]  
　　蘇州訪事友來函云本月十九日有一野航不知由何處載客來蘇駛至靑陽地方欲繫纜突有某客一躍登岸飛步而去舟子以其未給舟資追至二馬路向之索取某客無以應因之互相口角唇鎗舌劍之餘舟子突起一足向客小腹踢去客立刻倒地不省人事舟子已見釀過乘間逃逸回船解纜而去逾時客竟因傷斃命經巡街捕協同地甲報知巡捕房由節捕頭轉報吳縣請騐縣主賴大令見係人命重情立卽率刑仵書差鳴騶而往騐得死者委係踢傷小腹而斃别無他傷乃飭書吏塡明屍格倩某善堂備棺收殮厝諸義阡插標待認一面嚴飭差役緝拿兇手務獲究懲 
[粤東火警]  
　　廣州訪事友人云本月十七日之晚初更時某輪船碼頭德興直街廣棧臘味店不戒於火忽兆焚如霎時間烈燄飛騰上燭霄漢鄰近各鋪多𫏎火油及煤炭等物一經引著頃刻蔓延雖經近處六街并税館口各水龍飛馳灌救無如祝融氏左衝右突鋭不可當逾時始得熄滅計延燒正興街聨興街鴨欄一帶及海旁各館孖舲艇埠頭各鋪至税務司署東面之窓亦已焦灼幸署中裝設自來水龍頭急用皮帶噴射方得保全當海旁鋪户尚未殃及時各水龍正在奮力施救有一西人在税務司署騐貨廠駐足閒觀飛泉濺及衣袖西人怒突取洋槍　向水龍夫施擊各水龍夫見之大爲不服相率袖手旁觀遂致同遭一炬片瓦無存并有小艇十餘艘因水淺不及開駛亦罹斯厄間共燬　户一百餘家惟東首寳安客棧和平　鋪及化首大安烟館歸然獨存 
 
 

Page 3

 
 
[蘇垣火警]  
　　姑蘇采訪友人云省垣胥門内道前街鳳鳴臺茶肆後某烟館霧霈雲蒸生涯鼎盛本月二十日之夜時交三鼓忽兆焚如烈熾上衝層霄盡赤事爲司更人所見急鳴鉦告警各叚水龍夫聞信卽電掣風馳而至吸水狂噴文武官員以臬署近在咫尺間急呵殿前來督救閲二刻許卽攺熄僅焚去烟館房屋五椽 
[潯江衰荻]  
　　九江訪事友來函云九江道誠果泉觀察因公赴省謁見松大中丞禀商要公事畢後於本月十四日乘長龍船返潯屬下印委各員俱赴碼頭恭迓○亢旱已久麥畦菜圃土坼如龜農民望澤情殷幾欲盼穿秋水關道憲誠觀察關心民瘼爰令　化縣設壇求雨并委典史熊雲　少尉往廬山龍潭請水以期大沛甘霖賢長官爲民請命想能誠感昊蒼也○德化爲九江附郭首縣華洋雜處事務殷煩民間買賣地基每多矇混邑尊吳儀生明府洞悉此情特出示曉諭略謂凡民間置産契上務須註明土著客籍字樣以免弊混亦搜剔弊端之一法也○也月十五日爲代理瑞昌縣彭星階明府之太夫人八秩壽辰潯郡各官咸往晉祝馬龍車水熱閙異常○委署德化城子鎭巡檢劉石渠少尹宗向於十二日抵潯謁見各憲後擇於十六日接鈐任事 
[襄讞得人]  
　　上海縣署案牘紛繁向由上憲委員襄讞　陳筱珊明府丁艱後縣主王欣甫大令以此差未便久縣卽禀請江蘇藩司聶仲芳方伯另派妥員藉供暫助現經方伯檄令馬明府枚爲帮審委員昨日到滬後卽至縣署拜會 
[管帶謁客]  
　　昨晨撫標滬軍營管帶龍遊戎偕奇兵營管帶鄒遊戎至英界公廨拜會署理讞員鄭瀚生大令適大令赴道轅晉謁遂由家丁出爲擋駕 
[領事回申]  
　　法總領事白藻泰君因事赴金陵謁見督憲劉峴帥邇已事畢於昨日午後四點鐘時偕繙譯官何世剛君乘兵艦回滬法界捕頭率領通班探捕赴碼頭恭迓白君登岸後卽乘馬車回本署視事 
[籌撥局用]  
　　本邑捕盜局委員某明府以近日局中經費入不敷出且救生船亦須籌欵支發因禀知蘇松太道憲蔡和甫觀察請將常熟帮米捐撥歸局内以資津貼觀察准之卽札飭上海縣轉諭米業董事遵照 
[飭查劣跡]  
　　前任署理松江府張子虞太守訪悉上海縣武生蘇某劣跡多端且有多人聨名上控因札飭上海縣確實查明究竟有無其事如果確鑿卽提案訊辦縣主王大令已飭差嚴密訪查矣 
[局員易委]  
　　南市籌餉貨捐局帮辦洪顔卿明府現奉江蘇撫憲德大中丞札飭辦理吳淞釣船局差所遺帮辦一差另委前貨捐局帮辦陳明府文藻接辦洪明府奉札後已部署行裝將赴吳淞差次矣 
[營勇攫衣]  
　　前日楚人陳裕卿至南市生義馬頭東來衣莊選購皮袍二件計洋銀二十一元佯稱身畔未帶洋銀請遣一人同往收取執事者信之遣夥友朱啓言隨之而往迨行至新馬頭陳突將朱所携之衣奪取飛步奔逃朱駭極狂呼由旁人代爲扭住拘赴十六鋪巡防南局局員鍾偉臣二尹提訊之下陳供原籍湖南現在江蘇折標滬軍營龍大人處當家丁是日購取皮袍已付洋銀十八元所缺無幾是以囑店中人隨往營中找付並不搶奪朱投案供訴前情并稱並未付過洋銀二尹將皮袍給朱領去陳則移送城内保甲總局請究戴子邁明府立飭差役至龍游戎處查問明確然後送往請爲懲治 
[美界火警]  
　　昨日天將破曉本邑美租界外虹口菜市街某麫筋作各工人方料理晨餐遺火薪中立肇焚如之禍救火會中各四人聞警立驅皮帶車前往吸取自來水竭力灌救始漸熄滅計共焚去房屋四幢内有小京貨店及雜貨店二家是處皆係貧民並未保險未免大受虧折矣 
[研訊火頭]  
　　本邑法界西新橋南首鴻原里陳玉良家於本月十一日晚間二點鐘時被火所焚先是陳倩台惟洋行保火險銀五千兩事後經包探以情有可疑將陳拘入捕房交保出外翌日倩伊兄陳敬學投案代質讞員朱森庭明府與西官會商之下謂玉良不到無從質訊著將敬學交保出外飭玉良自行投案適逢西人度歲連日停訊昨日始由明府會同何繙譯升堂捕頭飭包探傳四鄰秦世基葛渭泉王如新龔阿囝等並錦名洋行收租人王松元解案請訊陳玉良供稱職員向在揚州奉有差委八月間挈眷來滬初住英界福興里因時時失竊遂於十月十八日遷入治下鴻源里五十九及六十號房屋至本月十一夜二點半鐘時比鄰五十八號房屋生記煤油箱棧房不戒於火霎時間冐穿屋頂職員從睡夢中驚醒携帶保險單及一家眷口倉皇逃出忽促未及投報捕房及翌日往火塲察視卽被拘押保險單亦扣留不發包探禀稱比鄰四十七號門牌屋内居人秦世基當時目見火起於五十九號房屋曾向捕頭説明秦世基供稱是夜但見五十九號屋内火光熊熊究不知起自誰家叩求明鑒葛渭泉供其時小的已深入睡鄉一見火起立卽逃出不知其細王如新龔阿囝等供與相同松元供在錦名洋行收租五十八號房屋由米雲山租賃堆積火油箱自起火後米卽不知何往陳供稱據此足見米姓情虚逃避職員被其所累現在所穿衣服均向同寅借來請將保險單發還以便向索賠欵明府與何君會商著將一干人斥退至下次堂期傳案候核 
[小販籲恩]  
　　英美租界工部局在大馬路新築菜市落成後擇於本月二十日爲始凡向在勞合路北海路等處所設各攤責令一律遷往並恐一時或有不及復展限五日至昨日爲止不准在此二處仍前設列乃昨日淸晨忽有販户六七十人擁至英界公　聲稱小的等向賣豆腐水果菜蔬等物藉資餬口今工部局不准在原處設攤自當遵諭遷至菜市詎料菜市地基有限已被捷足垎紛紛佔住竟無位置之處又不能沿路排設是將絶小的等生機也情急倉皇叩求安插署理讞員鄭瀚生大令再三開導諭令靜候三日本委當與工部局孰商設法安置爾等不可滋生事端各販户唯唯而退迨大令判案畢卽命駕進城向道憲禀陳一切不知將若何布置也 
[馬路工程局紀事]  
　　太倉人嚴少雲在南市新馬頭協記鹹貨行爲夥其姪福榮向來不務正業前日至行内竊取鎖匙私雇籮間夫往棧房中竊得醃猪四頭倩某駁船裝往滬北比行中人覺察追至金利源馬頭將人贓解至捕房捕頭王榮培轉解工程局朱森庭明府升堂研訊嚴供姪兒向在行内習業因事被主人驅逐前曾來行滋擾控諸巡防局經局員老爺訊懲邇來不知悛攺依舊妄爲叩求究辦福榮供年二十有四年幼無知求爲寛宥明府判掌頰四十下交其叔領回管東○南市裕昌米行内米販汪少山向松郡某米號購得白米七十石倩錢阿炳所駕松江航船裝運來申行至中途錢將米私行售去逃逸無蹤汪得悉投報南市捕房昨日又將阿炳之弟錢四榮尋獲扭解由捕頭轉解工程局朱明府提訊之下汪申訴前請爲究辦錢供稱小的之兄現在不知何往且小的被累已非一次求恩明鑒明府令交保出外各前途妥爲理處免聚訟端 
[美界捕房紀事]  
　　昨晨小竊王阿炳濳至蘇州河某姓船上圖竊經事主扭送捕房押候轉解英界公堂禀請辦○昨日小工李元元湯金生同至公和祥碼頭爭奪生意互相兇毆繼遂扭至捕房呶呶聲　捕頭以兩造各有不是飭押丐牢片時然後釋出○無賴錢麻皮　七向在租界當挑糞夫近與鎭江蕩婦某氏姘識　居山西票業公所左近昨日不知因何與氏起釁遽肆兇毆後復扭至捕房聲訴捕頭以男女均屬無恥一併逐出不與准理 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　袁殿奎控張媽卽張王氏索欠不遂將女兒二寳領去凌虐致死等情王欣甫大令提訊後尚未定讞前日升堂覆訊張王氏供並未將女凌虐袁實欠洋一百十元無力措還藉詞圖賴大令謂袁曰本縣蒞騐時已覺情有可疑今果訪得爾藉屍圖詐本應懲責姑押候將洋繳淸再核張王氏從寛斥釋○前日烟妓吳阿寳投縣籲恩王大令升座提訊吳妓供稱小婦人係江西人年十七歲十歲時被叔父帶至滬上押入小東門外鴇兒招妹所開花烟館内迫令作皮肉生涯迄今已經七載千磨百折困苦難堪今有狎客孫少甫欲娶小婦人爲室被鴇兒霸阻勒索身價洋銀二百元不得已投案求恩俯賜超豁孫少甫供在十六鋪恒興成南貨店爲夥願娶吳妓爲室大令察得孫實非貿易中人爰飭將阿寳交官媒收管孫交差收管查明有無别情禀復核奪○張林氏控被張瑞和霸吞田畝王大令提訊之下氏供夫故子幼有夫伯母遺田六畝應與夫兄張瑞和均分今遭瑞和霸住上年又借去洋銀二百三十餘元亦思圖賴叩乞究追張瑞和供伯母遺田已由小的售去現願將自己之田二畝五分抵還林氏不料林氏堅執不允至所稱借用洋銀一節則實無其事大令判令張瑞和給還林氏田二畝五分再給洋銀一百元所有借欵因兩造供詞各執須俟檢呈借據再核兩造遵斷具給呈案 
[英界公堂瑣案]  
　　糞夫張秀堂徐阿金王阿大等三人向在淸潔局執役前日挑糞時忽有鄉人陳阿狗張仁和張銀福李阿土朱毛囝等向之爭奪致相吵閙由包探徐榮珊查見立將一干人拘入捕房解案請訊張秀堂投案供稱小的等承充是役已歴多年伊等忽來强奪殊不近情恒供稱不敢强奪叩乞恩寛署理讞員鄭瀚生大令商之巴繙譯官判將陳等五人各押一禮拜○偷兒吳阿炳闖入范先園家中竊取烟槍一枝報捕後由包探倪順泉緝獲人贓送案請究范投案請領失贓吳供小的實因窮苦無聊不得已而作此順手牽羊之事尚乞大老爺俯鑒苦衷曲爲原宥大令判令笞責二百板管押一月○包探陳金標拘解竊賊范子卿到案禀稱此人濳入某處小客棧竊取僧人淸趣所携棉被一條經小的緝獲人贓送案請究淸趣投案請領失贓范認竊不諱大令判責二百板管押一月○前晚王寳妹行至浙江路沁芳園烟館左側小弄内流氓應念仙見其嬝嬝婷婷輕移蓮步不禁色瞻如天向之調戲寳妹情急大聲疾呼由包探朱阿高拘獲遂於昨晨送案請究寳妹投案申訴前情應供此婦本係野雞游倡小的曾與交好偶然邂逅欲與略叙舊情不敢調戲大令判責二百板枷號一月發犯事處示衆○某包探拘解鞔工徐寳昌吳阿玉到案禀稱此二人串竊王小寳店内綢布鞋五十四雙報捕後經小的查獲起出原贓十七雙送案請究王投案請領失贓徐吳二人同代餘鞋業已變錢花用不能繳出大令判各責二百板管押二月起出之贓給王領去○無賴陳寳全在汕頭路攫取錢小梅所携洋銀二元四角飛步逃逸錢躡後窮追經二百七十號華捕帮同拘獲送案請究錢投案領贓陳供洋銀在途拾得並非攫取大令判責二百板管押二月○野雞娼婦蔣秀卿在途拉客由四百八十一號華捕解案請究大令以其罔顧廉恥實爲可惡之尤發交官媒管押三日○鄉人倪海金竊取和衆公司杉板船一艘倩吳福全拆毁經包探拘吳送案大令著將倪交案再核昨由水巡捕唐寳榮將吳解案吳供小的實不知倪之下落叩求明察大令判罰洋銀十元交保出外速將倪交案訊辦 
[法界公堂瑣案]  
　　粤商祥合合和祥寳昌榮等向長豐正義隆兩行購落花生數百包雇萬裕碼頭駁船户王阿炳奚阿桂陸阿成張阿桂張桂榮等五人裝至滬北過船運往廣東銷售中途被竊十六包計重一千餘斤售與森和洋棧失主投報捕房經包探拘獲連贓送入捕房昨日傳同失主簡阿中梁阿寳陳福及長豐正義行夥馮士宏王述三收贓之森和棧夥王成勤解案請訊簡等同供共失若干須俟廣東信來方知實在王成勤供伊等將落花生寄棧知係竊贓不敢收受讞員朱森庭明府著將一干人一并還押候提駁船頭目葉咸增到案再核落花生先給各失主領回○朱邦基曾控趙五福欠洋二百元圖賴不還經明府訊供押此嗣由保人繳到洋銀五十元餘仍延宕未繳日前明府將伊女王巧寳移提至案適患瘋濕不能行動昨日堂期經伊祖母奚楊氏扶掖上堂禀稱原籍蘇州兒子故後媳婦不守婦道與趙五福私識將長女押在天津爲娼攺姓王名梅雲次女卽王巧寳年十六歲現患痼疾且適懷孕求恩超豁明府謂楊氏曰爾已年老别無可靠本委格外施恩將爾及孫女送入善堂醫治待病愈之後爾孫女卽由堂董擇良婚配爾亦得所依歸矣楊氏供稱尚欠各債洋二千餘元萬難料理求恩將巧寳遞回原籍明府不准隨判令將趙五福押候掌頰一百下勒限再繳洋五十元給朱具領○楊小弟屢次收買竊贓邇又經包探拘獲竊賊張小三供出太古棧白糖亦賣與楊小弟得洋三元五角又朱阿四竊取招商局生鐵亦售與楊處昨日堂期明府飭傳到案判罰洋七元驅逐出境張小三枷號一個月發碼頭示衆期滿責三百板朱阿四責四十板○竊賊朱金壽竊取鴻源里夏心泉家衣服昨日由包探解案明府判責三百板贓給失主領回○包探禀稱壳件洋行車夫兪阿二及朋富和川三人至北京輪船串竊皮箱五口分贓之後雇張阿四王堂榮替工朋富和川遂逃回江北今起獲空箱一口將兪等解案請訊明府與何君會商候咨照壳件行主轉飭該行夥著原薦人將朋富等交案訊究兪張王一并還押○包探禀稱南市汛捕夥役張長庚在租界中拘拿竊賊朱金生巡街捕以其越界拘人有違定例爰拘入捕房解案請訊明府飭將張長庚送十六鋪局員懲辦朱金生押候笞責四十板○包探禀稱王阿生在虹口某廣貨店竊取白絲一包解案請訊明府判責四十板贓存待失主具領 
[金陵官報]  
　　十一月十四日翰林院庶吉士查秉鈞辭行回安徽威靖兵船徐九成到解軍裝來周圩港厘捐通判劉人　到運判陳鄭銓辭江寗縣戴禀知赴牧龍亭相騐回海門汛千總鄭鴻猷叩謝飭知赴任卽辭○十五日知縣鍾靈奉委聚寳通濟兩門粥廠彈壓差分省補用縣左幹淸都司姜志世職夏有年郭　均奉示騐看知縣薛華榮奉委儀鳳江東漢西三門粥廠彈壓差分發江蘇試用縣陸景澄縣丞薩爾哈本巡檢雷恆均到由京來到省縣丞葛炳庚由蘇專丁來省禀謝劉河程案内蒙保俟補缺後以知縣用委解老湘營月餉安徽巡檢劉文田到由皖來縣丞廖壽熙奉督辦電報盛准假就醫辭主簿廖世功奉委代辦電報局虎威蚊船鄭綸奉派往和尚港暫代龍驤緝私差藩轅牌示寳應縣槐棲司巡檢鄭守謨病故遺缺查從九李恩植又甘泉上官司巡檢沈蔭章期滿遺缺查有巡檢應業鉅又寳應縣衡陽司巡檢盛朝泰期滿遺缺查有從九工周應龍均堪以署理○十六日巡道吳機器局候補道郭均見中恊主禀知前九江鎭朱淮森於十五日病故通判林介鑾禀知候補同知李寳瑩丁父憂泰興厘捐知縣陳其璟分發江蘇試用縣曾紀樑由京來知縣唐庚英上海來府經歴任福謙平鏡輪船馬廷樹送電箱赴江陰回○十七日内閣中書孫毓林到由常州來知府凌家森禀知起服回省知縣梅長元銷解京木差豐利塲大使薛家惠到叩謝奉飭以知縣在省留任補用廣方言館稽查課程候選訓導胡壽嵩到奉上海製造局委送遊學日本學生來 
[皖省官報]  
　　十一月十一日本任和州朱大紳到由江浙一帶勸捐回杜師預知奉撫憲委辦銀圓商務局文案並銷府考閲卷劉寅度知奉委解甘肅餉通判沈策名到解京餉並奉請通商藥章回縣丞蔡樹人辭赴婺黟查保甲○十二日會辦九江招商局辦理九江新關洋務兼發審四　銜分省補用通判史悠祺到江蘇人號錫之並奉督辦招商局盛憲調辦安慶躉船調辦東門渡厘卡知縣李文翰辭簽分安徽敎習試用知縣曾希文到湖南人號仙亭戊子科舉人委解京蔴本任蒙城縣典史兪壽到卽用縣王從禮知奉委發審局正辦陳祖綬奉委發審帮審並銷府考閲卷准補蒙城縣朱本候補知縣胡登崧藍和光均銷府考閲卷差杜師預知接銀圓商務局文案○十三日缷署建德典史顧永泰到本任壽州秦霖候補縣丞蔡樹人均知奉委赴江西取水同知范啓璞到由懷寗四鄉查礦務回龍鳳鏕知奉札委騐收銀圓局潘道添購鑄造大小機器知縣李應珏知奉撫憲委　同校對文案並辭赴太湖查驛站呂林鍾畢登均知銷府考 
 
 

Page 10

 
 
閲卷差王淸濤辭回淮北差遺通判札拉蘇知赴合肥查驛站直隸州判張宗翰辭赴濳山查牙帖府經張慶孝知銷府考巡查差典史楊載堃到赴望江查燒鍋回范守正辭赴　　杳班管從九毛若霖辭赴淮北措資○十四日候補知縣張振鋆知奉委解京餉並發審局帮審李應珏知帮校文件到差周啓運典史袁啓祥巡檢陳學鑑從九王洪恩均知武備學堂工竣○十五日牌示桐城縣龍賡言調補靈　縣缷署當塗縣謝維喈到辦理安慶招商局躉船分省補用通判史悠祺奉撫憲委辦文報局代辦求是學堂知縣羅琳知奉撫憲委帮辦求是學堂准補蒙城縣　本知奉委發審局副辦行走桐城縣丞尹耀庚辭奉營務處委赴上海深硝磺價本任壽州秦霖候補縣丞蔡樹人均辭赴江西取水巡檢桑潤知銷府考巡查差典史陳壽昌到赴靑建提錢糧回○十六日候補直隸州陳寳柱到赴合繁提漕折回知縣畢登知奉撫憲委辦武備學堂文案兼支應事縣丞彭正章到由壽州來巡檢王炳照到由桐城查燒鍋回 
[邗江官報]  
　　十一月初十日五皷運憲江都轉率屬至萬壽宮拜牌彭分轉世榮委赴淮北查鹽色陳鹺尹毓祥委沈家渡洪鹺尹鼎芬委仍湖口均緝私差○十一日善籲尹澍程鹺尉謙均委冬防差○十二日朱鹺尹　霖委界溝卡郭鹺尹曾尚委南鹽廳帮辦○十三日戴分轉文儁委赴淮北公幹倪鹺尉壽銘辭回十二圩○十四日孫鹺尉傳馨回淮北差次○十五日府尊沈太守由蘇公幹回揚永豐壩任分轉禀辭回署姚分轉近愷由寗省回分發大使傅鹺尹繼烈浙江人禀到○十六日運轅牌示調署掘港場錢鹺尹　元飭回本任鄭分轉琦由寗省回季鹺尹遐齡起復回淮○十七日萬鹺尹煜徐鹺尉福昌均辭回淮北 
[筵資助振]  
　　謹啓者昨蒙葛蕃甫大善士交來小東門外瑞豐洋貨　號因今春開市荷蒙親友惠賜厚儀理應設席恭謝茲念　徐灾重將筵資助賑洋五十元爲諸君邀福又交來法界新開德和提莊折助謝客筵晏資洋三十元當此天寒地凍灾區待賑綦殷諸君以酬應之資救飢寒之困功德誠無限量謹泐數行以鳴謝悃尤望諸君子源源接濟焉[  上海源通官銀號嚴信厚謹啓]  
[實惠均沾]  
　　滬上烟户繁多謀生不易際茲冬令無衣無食之人比比皆是正不必親歴災區始見啼辭號寒之苦諸善長順時施濟厚惠有加詢足以蘇涸魽而起瘠尫我知以善憾善接武者必不之人也計此次收到無名氏助施粥白米五石無名氏洋廿元西門外巡防局憲曾將馬亭罰欵移來洋三元江北糖　貨衆商將年例酧神戲資移助洋四十五元三角興時堂助新棉衣一百套董阜成新棉衣五十件絲業會館來無名氏舊棉衣八百六十件謹請一併　　報尾上海六馬路仁濟善堂董事嚴信厚葉成忠　廷杲黃宗憲施則敬劉芬等謹啓 
[號寒鳴謝]  
　　啓者隆冬已届交迫於飢寒之中失業於春申浦畔者相與尋親覔友函送敝所留養者日相踵接顧敝所經費近因市面淸枯日形短絀而留所資民之衣食醫藥與夫戒烟藥料等在在昂貴需欵尤亟無米爲炊彌深仰屋茲蒙袁君瀛洲助洋廿元錢徐氏助洋十元永安棧助飯乾六十觔與時　助新棉襖五十件棉褲四十八條正所謂及時之物施當其厄者以上均已分别掣奉收據登記善册矣惟願樂善君子源源接濟俾敝所得以竭力經辦代爲造福也此啓[  滬北棲流公所司董瞿開桐謹啓]  
[推解沾恩]  
　　謹啓者敝堂施粥經費不敷正在籌措至施衣一端例宜兼辦奈經費奇絀只得視捐助之有無以無衡茲蒙招商滬局助洋十元小呂宋美國水師提督兵船陸根榮陳銀泉二善士各助洋十元隱名氏五元又李菊初善士十二元李霍氏三元陳雲葵善士十元與時堂善士助棉衣一百套後先　領欽佩　深枵腹堪憐得指　而普濟章身在具俾挾纊口咸蘇除分掣收條外謹展謝忱奉揚盛德[  上海虹口元濟善堂董事嚴信厚施賑敬唐榮俊等謹啓]  
 
 
 

Page 11

 
 
   
 
 

Page 12

 
 
[光緒二十四年十一月初七京報全錄]  
　　宮門抄○諭旨五道錄前○大臣毓奏爲總兵因病出缺循例奏聞摺○燕督裕奏爲查明直隷現辦保甲情形摺○駐藏大臣裕奏恭報起程赴藏日期摺○又奏爲調員赴藏差遣片○十一月初七日禮部宗人府欽天監廂紅旗値日無引見○趙舒翹聨元謝在總理衙門行走恩○徐樹銘謝在西苑門内騎馬恩○王連三謝交北洋大臣差委恩○河南藩司景星到京請安○和爾賡額謝授甘肅安肅道恩○霍倫泰前往口外賜奠請訓○端王葛寳華各請假五日○福森布溥侗各續假十日○内務府奏派管理處所派出懷塔布印鑰咸安宮立山犧牲所崇光御藥房世續圓明園中正殿○召見軍機和爾賡額景星○○奴才毓崑載遷跪奏爲恭摺奏聞仰祈聖鑒事穾奴才等於十月初七日據馬蘭鎭總兵兼署總管内務府大臣宗室松安家人報稱伊家主松安於本月初六日戌刻因病出缺並交遺摺一件請爲代奏等情前來奴才等公商謹循案將馬蘭鎭總兵松安印信委鎭標中軍遊擊常麟暫行守護内務府大臣關防並籌備庫鑰匙委景陵内務三院卿升用花翎二品頂戴郎中廣泰暫行守護所有馬蘭鎭總兵兼總管内務府大臣員缺緊要相應請旨迅賜簡放以重職守其新任未到以前可否交奴才等暫行署理之處恭候命下再爲欽遵辦理奴才等覆查已故總兵宗室松安於光緖二十三年四月二十六日到任正値陵寢地方儀行海地松樹生蟲雖經前任守護大臣等派員派兵役一律搜拿委因地方寛廣樹株稠密蟲孽過盛一時未能凈盡自奴才等到任後隨前會同逐日進内督率員役弁丁設法竭力搜拿每日收蟲至一萬數千觔之多其海地捕蟲事宜專歸該總兵松安一人督辦自夏阻秋未嘗稍有疏懈迨至六月中間始行一律搜拿凈盡當經奴才等會銜奏報並將尤爲出力之員保奬在案嗣於九月二十日總兵出署巡查内圍火道行至白砂嶺地方山路陡險不能乘馬步行過嶺被活砂滑倒致將左骽跌傷雖經醫治痊愈惟因該總兵年過五旬氣血不足步履未能如常每遇陰天時呼酸痛所有日行公事仍力疾照常經理未嘗稍辭勞瘁不時進内週查各處營汛修養叢生子樹於風水地方頗多整頓兹於本年八月二十日巡查後龍火道各處地方終日行走深山密林之内感受風寒致染感冐之證至九月初一日回署後始經延醫調治奴才等前往看視見其病勢纒綿勸其請假以便靜心調攝據松安聲稱受恩深重當此時事艱難未便自躭安逸時時以陵寢風水爲重並無一言及私至十月初六日戍刻竟自出缺伏查已故總兵宗室松安自上年督率搜捕松虫數月之久並兩次查巡内外圍火道旣經跌傷左骽復又感冐風寒實係因公勞瘁以致出缺可否量予恩施之處出自逾格鴻慈除將奴才松安遺摺代奏並出缺日期先行咨報軍機處查照外所有總兵因病出缺並奴才等委員暫行守護印鑰緣由理合恭摺奏聞伏乞皇上聖鑒謹奏奉硃批知道了欽此○○頭品頂戴直隷總督奴才裕祿跪奏爲查明直隷現辦保甲情形恭摺覆陳仰祈聖鑒事竊准軍機大臣字寄光緖二十四年九月初四日奉上諭編查保甲爲弭盜安民之良法直隸地處近畿尤關緊要兹據榮祿面奏本年在直隸總督任内曾經定有章程嚴飭臬司通行各屬現在該地方官等是否均已一律舉辦著裕祿隨時稽查督率辦理以淸奸宄而靖閭閻仍將現辦情形先行具奏將此諭令知之欽此遵查本年六月十二日奉上諭各省辦理保甲務當嚴飭地方官實力舉行以期民情固結奸宄無從匿跡仍將整頓辦法先行切實具奏等因欽此經前督臣榮祿札司申明保甲責成各州縣一體振刷精神力挽因循積習聨莊之法亦可相輔而行以輔兵力之不足並督同臬司酌擬損益舊章厘剔積弊明定賞罰嚴司稽查辦法四條奏奉硃批知道了卽著嚴飭各屬切實辦理毋得徒託空言仍屬有名無實欽此欽遵行司通飭各屬切實舉辦勒限一月將辦理情形具覆在案欽奉前因復經札司通飭遵辦去後兹據臬司周蓮詳稱飭據各廳州縣陸續禀報均已一律舉辦大率舊日保甲定章叅以現擬辦法察度就地情形從新整頓或分鄉擇派紳董或按村設立首事淸查户口挨户懸牌並勸聨莊或以三五村爲一聨或以十餘村爲一聨守望相助其有政務殷繁州縣禀請委員帮辦均經批飭實心辦理務期匪徒歛跡民户相安以靖盜風而弭隱患等情詳請覆奏前來奴才查肅淸内匪固結民心實爲當務之急保甲之法果能認眞舉行日久不懈則盜源自淸民志日固惟當督飭各屬按照現定章程切實舉辦總期官民聨爲一氣無相隔閡該州縣有能辦理著效者卽請從優奬拔其有疲玩不知振作者亦卽嚴行叅辦隨時隨事實力考察勸徵兼施冀收實效以仰副朝廷軫念民生綏靖閭閻之至意至漁團保甲已行司分飭沿海各州縣妥速籌辦俟擬定章程另行奏陳外理合恭摺具陳伏乞皇太后皇上聖鑒訓示謹奏奉硃批知道了著限兩個月將辦理成効如何據實具奏毋得徒託空言欽此○○奴才裕　跪奏爲恭報起程日期恭摺仰祈聖鑒事竊奴才於光緖二十四年七月二十九日行至名山縣途次欽奉電旨升授駐藏帮辦大臣抵川後恭摺叩謝天恩循例由驛馳陳在案伏思奴才受恩愈重報稱愈難自應恪恭盡職刻値衛藏邊務殷繁最關緊要未敢稍事久延所有一切應辦事件赶緊料理就緖速赴新任以期仰答高厚鴻慈於萬一兹已定期於十月初八日由川省起程馳驛前往擬至鑪關尚須備辦行糧包裹箱隻等事小有躭延一俟諸務妥協卽行出口理合恭摺具奏伏乞皇太后皇上聖鑒再此摺係借用成都將軍印信拜發合併聲曳謹奏奉硃批知道了欽此○○裕鋼片再西藏多事之秋需材孔急必須酌帶幹練之員以資治理查有前四川會理州知州趙咸中於光緒八年以通判赴藏充當洋務委員次年西藏喇嘛與廓爾喀多民搆釁被喇嘛搶毁金珠財貨爲數甚鉅該國王藉口興戎藏事可慮經前駐藏大臣色楞額等奏派趙咸中赴邊阻兵議和該員奉派星夜馳赴唐廓交界之熱索橋查看廓兵已臨藏界恐其突然過界侵擾則大局不堪聞問迅將所帶兵丁分紥各要隘以防不測隨卽酌帶通事數人輕身逕往廓營審勢度宜隨機應變竟能折服廓酋之心罷兵議和彌此巨患事竣經前駐藏大臣色楞額等奏俟免補通判以知州仍留原省補用該員染患瘴癘請咨回川就醫彼時奴才正在西藏司員任内目擊之實在情形也該員回川於光緖九年題補四川會理州知州州境幅𢄙遼闊漢夷雜居盜賊出沒常爲民患該員到任竭力整頓小民得獲安忱而匪徒無所容足因此結怨乃布散流言直達川省而省城距會理州較遠前四川督臣鹿傳霖甫經到任正在勵精圖治整肅官方之際　聞蜚語遂據以奏叅降爲州判歸部選用在該員固不以得失易常而紳民則有去思之感奴才在雅州府任地屬隣封亦知此事查趙咸中練達有爲阻識兼優洵爲有用之材置之閒散殊爲可惜奴才受恩深重當爲朝廷留心人材見聞旣確曷敢緘黩今該員寓居川省因資斧不濟未能赴部候選合無仰懇天恩准奴才就近檄調降選州判趙咸中進藏當差以收指臂之助可否之處出自逾格鴻慈該員若奮勉如前准奴才會同辦事大臣奏請恩施以資奬勵如始勤終怠亦必從　叅處决不姑容至西藏委員薪水四川向有定章令則調員差委與向章相符合併陳明奴才爲因公需材起見是否有當理合附片具陳伏乞皇太后皇上聖鑒訓示謹奏奉硃批著照所請該部知道欽此 
 
