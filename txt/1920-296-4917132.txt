# 1920 - 296 - 4917132

 

Page 1

 
 
   
 
 

Page 2

 
 
   
 
 

Page 3

 
 
時評 
[爆裂物（老圃）]  
　　今日所以舉國洶洶者爭督軍而已爭巡閱使而已故中國之有督軍巡閱使實爲一種爆裂物爆裂物一日不去人民一日不能安枕今日中國惟一之問題即在研究何法可以屏除爆裂物而得永久之和平藉曰爆裂物不能屏除則中華民國亦將同歸於爆裂而與之俱盡其期當不遠也 
　　異哉今之主持政務者尙以製造爆裂物爲惟一之手段異哉今之調停和議者尙以布置爆裂物爲惟一之條件異哉今之把持爆裂物者尙以濫用爆裂物爲惟一之能事 
　　嗚呼就一時而言豈不轟轟烈烈然亦僅足以害人而轉瞬間身爲灰燼殷鑒不遠即在京粤可不哀哉可不懼哉 
 
 

Page 4

 
 
   
 
 

Page 5

 
 
   
 
 

Page 6

 
 
[命令]  
　　十月二十七日大總統令署内務總長張志潭呈准察哈爾都統張景惠電稱察哈爾警察廳廳長兼代警務處處長王固磐懇請辭職王固磐准免本兼各職此令 
　　又令署内務總長張志潭呈准兼署福建省長李厚基咨請任命薛鴻猷爲省會警察廳警正應照准此令 
　　又令兼署陸軍總長靳雲鵬呈准正藍旗滿洲都統志錡咨請以崇綏陞補公中佐領應照准此令 
　　又令許家瀚張季霙均晉給二等嘉禾章梁繼恒沈覲宣任勤均晉給三等嘉禾章黃鎭李道同沈鴻昭白耀南均晋給四等嘉禾章此令 
　　又令福啓晋給三等寶光嘉禾章吳國光晋給四等寶光嘉禾章此令 
[專電]  
　　北京電　院部接庫倫電局長急電俄兵雖稍退却而聯合蒙兵準備包圍勢益危迫頃奉褚旅長面囑代發急電懇請中央速派大批汽車裝載軍隊馳來援應并請派遣飛機數架多帶炸彈以資協禦（二十七日下午十鐘） 
　　北京電　褚旅宥（二十六）電本日早俄兵分兩路來襲當經督隊堵禦血戰多時敵勢不支向東北退却現正率部追擊惟該黨未受大創難保不再來反攻除嚴陣防堵外仍請迅飭援軍兼程前進以厚實力而資廓清又京庫無線電不通烏叨至庫有線電亦斷絶或傳庫倫方面又有劇戰（二十七日下午八鐘） 
　　北京電　陳毅前藉口待餉未赴庫現已領三十萬托詞道阻仍未行（二十七日下午十一鐘） 
　　北京電　駐叨林烏林軍約一圑已速赴庫倫並運飛機往偵（二十七日下午十一鐘） 
　　北京電　高圑先賞五千元（二十七日下午十一鐘） 
　　北京電　院電津催運由英購來飛機撥發庫倫應用（二十八日下午三鐘） 
　　北京電　延吉和龍汪清琿春東寧七縣公民電琿春肇爭確係土匪並無韓黨亦無俄過激派日領藉端進兵顯違國際公法近奉天巡署町野顧問與日人協定八條内有中東路南二十里外及琿汪東和延五縣股匪不逞鮮人討伐事均由日軍討伐並有吉林軍署附件八條第五條有上述五縣内出剿事歸日軍辦理我五縣人誓死不認請速撤消否則我人民爲自衛計當施以最後手段（二十八日下午三鐘） 
　　北京電　吉鮑電七站溝裏匪巢已破滅現編兩支隊清牡丹江以西之匪又電加派張九卿帶步兵兩營及小砲機關槍各一連前往但日軍不理會所派四大隊已全到琿春（二十七日下午十一鐘） 
　　北京電　下午一時各省聯合會開會蘇鄂贛豫魯甘粤七省代表出席各報告本省受督軍之痛苦一致主廢督自治蘇代表請魯代表亦請本省閣員擔此責任次推定聯合會臨時幹事每省二人次討論入會資格以省爲單位代表限於同鄉會選出（二十七日下午八鐘） 
　　北京電　陜陳决更動以許蘭洲繼（二十八日下午二鐘） 
　　北京電　報載孟恩遠殺妻被捕津法公堂將處死刑（二十八日下午二鐘） 
　　北京電　統一救災會因赴災區放振商准航空處借用飛機（二十八日下午二鐘） 
　　北京電　徐令陸部覆查陸建章案將予昭雪（二十七日下午十一鐘） 
　　北京電　本日令昭雪陸建章開復官勳又金陵淮安鎭江三關督改任温世珍冐廣生賈士毅又實授汪士元財次（二十八日下午六鐘） 
　　北京電　農王生日清室賜壽（二十八日下午三鐘） 
　　北京電　張景惠求爲衛戍司令將照准（二十八日下午三鐘） 
　　北京電　鄂贛兩督力保張勳督蘇（二十七日下午八鐘） 
　　北京電　陳籙呈報勘（二十八）日由津首途赴法使任（二十八日下午三鐘） 
　　北京電　邵領俄義勇艦長擬東（一日）派船赴滬請勿扣留准否示遵（二十八日下午三鐘） 
　　北京電　倫敦羅領電歐煤價昂英 
　　天津電　華洋義賑會定十一月東（一日）開義賑游行會其秩序（一）省長汽車（二）省會（三）商會（四）（五）（六）各會館公所共組爲三隊（七）公益圑體（八）賑濟會（九）義勇服務圑（十）各學校及童子軍另大車數輛由男女青年會工人扮災民之模型（二十八日下午十一鐘） 
礦罷工各國商人擬向中國購運能否接濟示復（二十八日下午三鐘） 
　　香港電　莫宥（二十六）通電取消自主自願離粤聞莫將石龍回省敗軍萬人選稍壯者轉赴北江拒滇軍南下所餘殘弱交由馬濟備戰昨東堤西關十八甫等處屢有桂軍刦掠因宥（二十六）午魏令全城崗警返河南故李根源到港被苦力痛毆後聞與岑同船逃滬（二十八日下午七鐘） 
　　香港電　楊永泰沁（二十七）通電解職將印送魏卽逃港飛機司令朱卓文沁（二十七）夜半偕機師楊仙逸張惠長飛向觀音山督署附近擲五十磅炸彈三枚（二十八日下午七鐘） 
　　香港電　沁（二十七）二時商會社圑接莫電稱預備離粤俾粤人治粤以後軍隊由湯酌量收束一說莫印已送湯卽下蘇州丸（二十八日下午七鐘） 
[公電]  
　　安康義振會來電申報館轉各報館各慈善圑體鑒安康僻處關南萬山叢脞交通不便素稱瘠區本年麥豆歉收夏秋亢旱成災禾苗枯槁秋收全無遍野哀鴻嗷嗷待哺敝關人設會議振希冀補救所望義士仁人隨時匡助俾得救濟臨電無任盻禱之至安康義振會宥 
　　蘇門答拉中華北五省賑濟協會來電申報轉各報館華僑聯合會國際統一救災總會曁各救災圑體公鑒天禍中國慘遭旱荒數省瘡痍思之將心國内善長相繼設立種種救災公會同人等遠屑海外亦思竭綿力稍資賑恤爰於本月二十日發起中華北五省賑濟協會公舉張瀚青君爲會長當塲即蒙張君捐銀一萬盾以爲之倡親外人及土人方面亦多熱心善士捐欵資助惟念救災拯溺事屬慈善立會不厭其多募捐不厭其廣所望有力者振臂疾呼以爲之繼災黎幸甚中國幸甚海天萬里臨電不勝迫切之至蘇門答拉日里一廬俱樂部中華北五省賑濟協會 
世界路透電 
[英國礦工罷工後之談判]  
　　二十六日倫敦電聞礦工與政府之異見已因談話之結果而減礦工不堅持其不附條件加給二先令之要求而政府亦準備依據滿意產額之辦法加給二先令工資聞不久將調查產額與生活代價酌准加資礦主須供給可增產額之便利如遇必要時須購置新機一面組織礦山委員會代表礦工礦主以保障出產並設立新機關俾按照煤礦收入與生活程度以規定工資聞礦工領袖已接受此項條件允提交礦工幹事大會核議但仍表示疑念謂礦工能否取銷不附條件加給工資之前議則尙未可决 
　　二十六日倫敦電礦工幹事將於今晨與政府開始正式之談判 
　　二十六日倫敦電礦工幹事與政府代表今日會議曆時甚久休息時政府商諸礦主並開内閣會議蓋因事態已至極緊急關頭也夜間礦工與政府續議後定明日午前再議 
　　二十六日倫敦電工黨議員湯末斯今日在下議院發言雖承認政府亟願和平但謂臨時戒備案旣非必要且不合時機首相喬治答稱政府僅欲得現所未有之權力以防備罷工耳首相此言適發於晚間與礦工代表會議之後對於談判有無成功希望一層不發意見但謂談判須防其失敗路工運輸工須防其附和是制國家死命之三角同盟旣可準備行事奈何政府免有保護四千六百萬人之責者獨不當有所防備乎 
[英俄換俘記]  
　　二十六日倫敦電今日波拉勞氏在下議院答覆議員台維森之質問略謂據政府所接勞農政府方面之消息在俄英俘立即釋放之辦法可望成立第一批俄俘定二十七日離英不日可在波蘭邊界與英俘三十人互換而在巴古之英俘亦可與在埃及君士坦丁兩處之俄俘互換釋放 
[柯克市尹死後之愛爾蘭]  
　　二十六日紐約電愛爾蘭貝爾法斯電稱昨日該地人民懸新芬黨旗以致敬柯克市尹因以引起鄉間之暴動死者一人 
　　二十六日紐約電此間今日開大會對於柯克市尹之餓死提出抗議與會者約萬人皆表同情於新芬黨演說者抨擊英國並責美政府不干涉愛爾蘭事 
　　二十六日巴黎電柯克市尹於牧師祈禱畢卽氣絶計絶食七十三日二小時四十分遺體將歸葬於柯克 
　　二十六日紐約電共同通訊社柯克訪員電稱柯克市尹之逝世衆殊爲之惴惴愛爾蘭南部人民悲憤塡膺恐將爆發軍警已嚴加戒備監獄内外有兵士携機關槍坦克戰車武裝摩托車守衛 
[希臘之新王]  
　　二十六日倫敦電希臘首相維里齊洛斯氏宣稱前王亞歷山大之弟保魯親王現年十八將承繼大寳現因保魯親王遠離希臘暫由内閣攝致據雅典昨日電稱已解散之國會將儘速召集俾舉康杜里哇蒂斯海軍大將爲攝政員國會選舉大約將展緩一星期舉行 
[各國近事記]  
　　二十六日巴黎電昨晨大使大會開會由康本氏主席丹齊代表與波蘭代表起爭之報告已提交會中據小巴黎人報載稱協約國國際委員會奉命草擬調處辦法者將暫停會議俟大使大會之態度能許解决爭端以饜波蘭人之志願時再開會議 
　　二十五日孟買電過激黨專使近駐於波克哈拉者現已占據王宫當過激黨搬運宫中軍火時忽起爆炸死傷多人聞波蘭克哈拉王已逃至阿富汗 
　　二十六日巴黎電克勒滿沙氏已抵巴答維亞大受羣衆歡迎 
　　二十七日巴黎電今日法政府公報發表命令召集參衆兩院於十一月八日開特别會議 
太平洋路透電 
[庫倫俄兵之來由]  
　　二十八日北京電　北京與庫倫之電線交通昨在烏特地方中斷電信由該處用汽車送逹庫倫華兵現由黑龍江張家口等處馳赴庫倫張作霖電稱由滿洲派發大小飛機各三架據最近消息謝米諸夫確指使此事大約現將運兵來援此次侵入蒙古仍係其設立俄布蒙國之故技查恩琴部下兵士至多不過二千但槍械彈藥皆頗充足蓋在蒙古邊界各處有人供給以預備侵蒙也故中國當道預料戰事未必卽止擬卽派重兵赴外蒙古 
[廟街事件之外信]  
　　二十八日北京電中日兩政府似已相約不發表西園會查廟街事件之結果但就日使小幡向中政府提出之要求條件觀之則中國砲艦似至少必有一艘曾砲擊日人也日人要求如下（一）中政府向日政府道歉（二）廟街中國艦隊司令向該處日艦隊司令道歉（三）懲治轟擊負責之人（四）充分安撫爲砲擊死之日人家屬 
[在日韓人之炸彈案]  
　　二十五日東京電各報載稱某海軍兵工廠有一朝鮮工人私藏炸彈二百枚已被查出其人則逃往九州據警察聲稱近來當失炸彈後輒於韓人居處搜得之據某韓人報告前在日本陸軍中學畢業之韓人李某曾在朝鮮邊界設一陸軍學校現方敎練軍官百人警察又稱曾發見下關有一韓人黨若輩陽在商店服務暗中則收集軍械炸彈等物運往朝鮮各報紀朝鮮總督齋藤男爵之言謂韓人之騷亂起於當道宣布日韓人待遇無差别之日男爵之意改良狀况須逐步爲之又謂邊界之騷亂僅屬暫時事惟防禦方法尙嫌不足刻有朝鮮學者二十人來游東京頗受歡迎而韓邊戰事亦在進行中十月二十二日日兵支隊在鴨綠村附近山中擊散韓匪千人日兵死三人傷十二人聞韓匪死傷頗多他處亦時有戰事 
[日本近事記]  
　　二十七日大阪電女子五千餘人星期一日在此開大會後致電舊金山日人會社請竭力解决妨碍正誼人道之美日爭端 
　　二十七日大阪電憲政會領袖加藤氏等已抵此間今日午後將開憲政黨大會 
　　二十八日東京電陸軍省否認中日軍隊在間島互起衝突之消息謂雙方司令對於軍事佈置彼此同意一致行動 
[東俄近事記]  
　　二十七日海參崴電阿穆爾過激軍佔據伯力宣佈戒嚴海參崴政府對此抗議社會革命黨聲稱如過激軍不退出伯力則不願繼續參與遠東俄國統一之談判 
[廣州之現局]  
　　二十六日廣州電李福林魏邦平限莫榮新三日内離省 
　　二十六日廣州電粤軍稱岑春煊陸榮廷無代表西南之權故岑陸議和條件將不爲粤軍所承認 
　　二十八日香港電岑春煊已乘新疆輪船赴滬李根源偕副官五人亦乘此船離港當岑等由廣州到港時香港警察特别戒備 
國内要聞 
[北京通信（直言）]  
　　蘇督逐鹿之近狀 
　　京中近日對於江蘇督軍問題之傳言多謂齊燮元不日眞署且有將提出閣議之訊而探諸政府方面則絶對否認此說此種空氣蓋爲接近齊氏者所爲而某通信社實爲此種謠傳之根據地楊春普陳調元二人名雖爲來京力保齊燮元爲蘇督者實則二人來京各别有其作用對於保薦齊氏眞署初不過爲敷衍形色之舉故其進行並不盡力僅在京觀望形勢以爲自己趨避地在政府方面則方仰保定奉天鼻息齊氏之果得眞署與否亦當以奉保方面爲斷中央實誠如靳氏所言「飄飄蕩蕩空空洞洞」毫無成見可言也保定會議一致贊成者實爲王聘老曹等亦深知王氏爲不屑不潔之自好者今蘇省旣主廢督則聘老赴寗必且爲人民所拒絶人民加以反對則聘老當然不肯爲於此頗致疑席問曾有主以王氏留京遙領蘇督兼巡閱使者此說頗近滑稽而提出者則自謂參酌各方情形以定之調和辦法謂王在京則蘇僅各師旅長在廢督而後以師旅長直接陸軍部固蘇人所願今以之隸於在京之王聘卿在實質上無以異也蘇人反對之力當稍减蘇若不置督則各省且羣起效尤而各督軍之位將不可一日甯居欲保各省督軍之安全無論如何非爲蘇置督不可今蘇省民氣大張廢督之聲盛倡於上中流人之口其勢迨不易以强力壓之使平也假令强爲置督於其省則蘇人爲保全顏面計勢必鼓動各省羣起爲廢督之運動蘇民雖素以文弱見稱使稱兵以抗各省督軍在勢固必不能而騁蘇張之辯以鼓動北方質直之民與趨一致之行動則固優爲之設法以緩和蘇人非僅防蘇而已實所以維持各省此說在保定會議中頗爲各督軍代表所贊許遂成爲向中央陳述之第一條件顧保定會議中對於奉天方面之勢力亦曾顧及以王聘卿督蘇而無以與交換則奉系必起反響故復有主以王占元督蘇使蘇省之難俾奉系當之而以湖北自與爲交換條件者於是光遠督鄂蔡成勳督贛王占元督蘇之條件遂成爲直系讓步條件之一保定方面之正式表示旣逹政府奉系當然不肯默爾無聞一聽直系之支配徐世昌以廢督之聲盛倡於民間不願以身當之故擬將各說提交國務會議俾内閣决定擇一而與即使人民羣起反對有内閣負責於己無與此訊旣出奉系意思之正式表示當然不能再緩於是有農商總長王迺斌與秦華於今日怱怱出京赴奉之舉魯之田中玉今已不得志於魯雖亦曾表親睦於奉而其對於直系亦尙未處於絶對地位且與王士珍關係頗深奉固未敢認爲己系之忠臣也魯之人民方面以吳子玉爲魯人之關係頗接近於直近日各代表奔走保定洛陽之結果對於驅田一舉已得直系中心人物之同意而魯人乃態度突然强硬主張廢督矣此則奉系智多星秦華又引爲有注意之價值者也秦與張景惠在奉系中勢力相並也今張己得所而彼尙虚懸頗怏怏不自得作霖亦曾欲於諸特别區中得一以與雖曾力言於徐徐以直系難讓故未之允曾語蘇人某曰「奉系擴充地盤貪而無厭旣得察猶望綏也」今李純死秦華以爲時機已至對綏又有擇心其目光所注迺在江西與山東不得已而思其次然後取綏耳奉天方面之條件果如何當視秦王返京始可知而王占元之移蘇與山東江西之占有殆將爲條件中之一可以預測顧今尙未定耳奉系之表示旣未定則中央當然尙有所待所謂提齊於閣議令眞署者直不明大勢者言也據接近奉系者言奉天方面對於齊之督蘇深知其不能有成故亦不肯盡全力以爲之助齊之旅京代表日來頗引以爲憂今日下午一時蘇同鄉會幹事會開第一次會議於江蘇會館有江北幹事某起立發言力主保留齊之代理謂與其廢督無成無甯留齊而不令實受且與約不干預民政所有民政方面事權悉由蘇民操之齊方求助於蘇民必可允也云云代表固深悉此說之由來迺由某代表起而力駁之全體幹事皆以爲大會所付與幹事之權僅限於要求廢督進行廢督事而止倘有他意當召集大會提出公决幹事果不能背大會旨事某幹事迺無言其人對於幹事會各事異常注意散會後彼迺未行其爲人可知矣蘇同鄉幹事會以蘇督 
 
 

Page 7

 
 
有提交閣議之訊迺决公函顏董二總長令於閣議席上力爭如果不能勝亦必退席萬不可在閣席通過以表示蘇省廢督運動之不一致此函明日蓋可送出云（二十五日） 
[北京通信（野雲）]  
　　江蘇旅京同鄉會成立後之第一次幹事會 
　　旅京蘇人從前原有江蘇公會之設但近數年來會務久停未經改選實際已等於消滅此次廢督問題發生該省旅京人士以對内不可無執行之中樞對外不可無圑體之表示因此乃有江蘇同鄉會之新組織昨日開大會於湖廣會館當將章程十條完全通過並當塲推定幹事七十人今日（二十五日）下午一時復在北半截江蘇館開幹事會以昨日被推之員有未在塲者故到會人數未全入塲之後有人提議推舉臨時主席經衆否認一致主張取平等主義自由發言各自負責當由凌植支提出問題九條又由陳匪石孫幾伊各提出應行討論之事多件經衆公議决定一一施行約舉其要有如下列（一）通電上海八大報館轉省敎育會農會商會六十縣各公圑函稿當塲由孫幾伊擬成宣讀通過本日卽發出其文略稱敬日江蘇旅京同鄉借湖廣館開全體大會一致主張廢督以爲自治先聲務乞貴處一致進行江蘇旅京同鄉會等語（二）田會擬一公函特二十三日上海方面所拍來之電兩件轉呈總統總理因該電原有轉呈之語也（三）當塲推定臨時文書幹事張雲門等四人擔任草擬文件並由此四人兼任臨時庶務幹事當時即將圖記刋好以便應用（四）關於草擬辦事細則經衆提出應行討論之點一一决定内分文書庶務會計編輯調查五項開幹事會時有出席三分一以上之人數議决事件卽認爲有效關於會費取普徧主義每人年出二元兩期交納當經推定起草員凌植支等五人限二日草成（五）議决由會致函顏董兩總長責以大義函稿當晚卽行擬就發出當時並有主張於函告外復由代表親往其家加以警告者某君否决之謂不必過迫恐傷感情視其答復如何再定辦法（六）議定卽日函告本日未到會之幹事請其到會任事並議定本星期四（二十八日）下午再開第二次幹事會順便於函中通告（七）凡原任之請願代表議定仍照常任事目前進行方法專注意於與各省聯絡是以臨時幹事之職經衆議定無庸再加諸其身（八）關於經費問題本日由陸建三捐助五十元此外臨時書入捐册認定捐欵者亦有二十餘人約計總數已及二百餘元此皆所謂特别捐也並由凌植支提議商同幹事張仲仁代表江蘇會館捐助若干因館内尙有餘欵張以館長之資格曾允撥助少許也（九）議定臨時幹事每日均於午後一時到會辦事（十）會内當延定書記陳某常川駐會斯人卽昨日放聲大哭於會塲者也是日關於廢督運動進行方法以時間倉卒且注重組織會務故未能加以充分討論然有凌植支王玉樹兩人之演說已將運動之宗旨明白揭示其扼要之語即一日廢督目的不逹運動一日不斷並有季某極力主張添設出版部以爲廢督運動不僅請願政府並宜促起本省六十縣人民之决心且爲將來自治計亦應預加研究所言亦極痛切從此以後蘇人有堅固之圑體而廢督運動當更加上一層助力矣（十月二十五日） 
[天津特約通信（若冰）]  
　　天津德僑居住辦法 
　　自對德宣戰後所有住居天津德奥僑民曾按照戰時條例驅遣回國當時楊敬林曾因此解職此等德人自去秋迄今潛逃回津仍在舊德界或日界居住者約有百餘人津埠當道因中德本無惡感此項僑民旣經回津遂故作不知聽其自由居住問有關係交涉事件均照無約國人民辦理對於外交部方面并未正式聲明近日外部因我國自與德斷交後所有德人來華均須有特加許可護照否則不准登岸惟按之事實上近來在華德人未經許可通融登岸者已不在少數若槪予追認許可手續上太費周折本埠外交當局已將情形詳細陳報現外部擬變通辦法嗣後在華德僑應由地方官廳查明確有正當職業品行端正取具駐中國和蘭領事官或殷實洋商來證並遵守中國法律切結卽予許可住居執照以省手續現已令行交涉員查照辦理又去年設立德奥財產清理處（即特種財產清理處）現因北京總局長曾已辭職天津楊處長因局用支絀亦上辭呈請另行委人昨奉批仍留以資熟手楊日内已又上辭呈聲明事簡欵絀可就此裁撤大約此項機關所有卷宗擬即併入交涉公署保存所有未清交涉亦由交涉署代爲辦理云 
[俄人襲擊庫倫二誌]  
　　俄人突然攻庫情形已誌昨報茲將前日所得報告彚誌於下（第一報告）此項俄人係謝米諾夫及阿嚴闊夫部下由車林王及綳楚克伊爾濟秘密結合繞道赴庫該黨所用槍械均係某國四十年式彈子爲六米釐五山砲口徑爲七生的五人數計二千八百餘人騎兵服裝係哥薩克式肩牌分黃色與白色兩種且有某國人在内指揮褚其祥迭電政府後前日參陸處會議結果令知黑龍江孫督出兵十營赴蒙援庫並令張景惠由十六師抽調三營塡紥烏德復由烏德之騎步各一營移紥庫倫此外令知綏遠出兵一營赴滂江業已分别發電矣又關於軍餉部分以三萬滙察哈爾以二萬滙庫倫以一萬滙高在田並同時致電恰克圖民政員路邦道將哈境褚旅所部調回庫倫以厚兵力聞另有密電援救方略褚其祥對於俄黨實行解除其武裝活佛方面調停以限於庫西蒙兵爲限云（第二報告）庫倫情勢危急褚旅一日三電懇請撥欵增援昨日當局續接庫倫電局報告謂俄兵節節逼近二十四早直攻我軍防線經褚部砲營及機關槍隊協同擊退等語並據褚旅敬日來電所述戰况略同惟稱我軍因後方力薄未敢窮追現據探報敵兵復分兩支隊包圍庫邊並勾結庫西蒙兵同時進逼職旅以一圑兵力實難兼顧迫不得已特向活佛交涉請其設法阻止蒙兵勿與俄黨共同行動該活佛表面雖已允許然是否出諸誠意未可深信仍請查照迭電所請迅飭援軍星夜馳來以資協禦至爲叩禱云云又庫倫商務總會亦有敬電到京謂謝黨大隊來襲情勢異常危迫我軍兵力單薄斷難永久支持務懇速派得力軍隊馳來援應並促陳鎭撫使尅日蒞任主持以維地方又此次俄黨攻庫本係蒙人勾結而來醖釀甚久新疆方面已有所聞昨日新督楊增新又續來一電謂蒙人會議圖謀恢復自治一事迭接蒙員報告絶無虚僞應請中央特加注意敦促陳使蒞庫以奠蒙疆又某記者特因庫倫事件往訪陳毅鎭撫使詢其行期並作戰計劃陳使云俄舊黨謝米諾夫此次出我軍之不備圍擾庫倫兵數雖有三千然皆烏合之衆我軍在庫倫者約有五千餘人當能防守裕如余（陳自稱）已商承中央由察哈爾選拔精兵若干卽日率同前往自信此跳梁小醜不難旦夕剿平不過中央經此風波之後須知邊防緊急不可漠視至此次之事無論前途若何困難余旣膺使命斷無引避之理一俟兵隊調齊即當起程前往（第三報告）庫倫風雲驟起昨日國務會議首先討論此項問題决定即日飭陳鎭撫使赴庫增派軍隊一旅前往協防並命財政部迅速籌撥欵項軍餉又據外人方面消息謂前晨在庫倫迤南裝置無線電台之英國馬可尼公司人員亦來一無線電稱庫倫形勢危急此間人員近將棄此他適電文極爲單簡庫倫情形並未述及至此次襲庫之俄兵據某外國武員之意見非烏根之部下卽獨立派之過激黨（又稱綠衣軍）烏根以前爲謝米諾夫之部將謝氏前次失敗後烏根忽反戈相向與謝爲敵然與新黨又不相洽無所依歸因欲獨樹一幟此次係烏根率其殘部謀進據庫倫以圖一逞不然或係過激派據外人言現在留庫華軍多係土匪對待旅庫俄僑異常殘暴擄掠姦淫無所不至俄人啣之次骨無可奈何去而求援於西比利亞之俄新黨亦意中事且該黨近在赤塔獲利其勢甚盛或派一部隊潛入庫倫驅逐華軍爲國人復仇亦正難料又據外人云駐庫華軍頗覺騷擾不特虐待俄僑卽該地之他國商人亦多預備遷徙此次庫倫變故實突如其來據十日前離庫來京之外人言當起程之時庫倫毫無變亂之引動必極秘密而神速使華兵不及防備近聞庫倫來京電報仍通惟關於亂事未詳想係在庫有人檢查之故又聞張家口經過戈璧沙漠至庫倫之汽車業已暫停開行（第四報告）昨據某當局聲稱此次俄國舊黨侵入蒙古多係謝米諾夫舊部而謝軍之後又有某國從中指揮至某國之敢於悍然不顧則實欲牽連琿春事件以便陸續進兵冀遂侵佔滿蒙之陰謀兼有某黨人暗中授意妄思蒙疆變亂政局更動即乘間爲死灰復燃之計故此事之黑幕中牽涉頗大政府對此已極爲注意至庫倫方面侵入之俄兵業已迫近前方并已有衝突政府迭接褚其祥與察區警報已電令駐紥張家口第十六師就近開往援助並聞該師已撥某某二圑星夜馳赴庫倫協同防禦云 
[旅京鄂人之去兵大會]  
　　前日上午九時鄂代表開全體代表會議於湖廣會館由周兆沅主席宣告繼續討論自治法第三章「省之事權」（一）制定單行法及下級自治制（二）制定户籍法（三）制定本省稅則（四）募集省公債（五）處理省有財產及營造物（六）各種敎育及實業以上各條均略加討論即行通過因是日所發通知係對於去兵問題有所研究由盧一民動議請主席暫將自治法案停止討論全體贊成主席比請孔庚報告去兵運動之經過情形孔首將湖北有去兵必要之理由詳加叙述次復說明經過情形全體主張除致函靳總理說明湖北不能不去兵之理由外並宜預備代表四人以爲第二步請願之凖備盧一民提議代表每用公推方法殊難得相當之人材從本日起宜改用票選以昭愼重全體贊成主席遂宣告散票用記名投票法選出孔庚·吕逵先·張則川·陳定遠等四人爲請願代表代表選出後對於進行方法略有討論卽行散會 
[旅京贛同鄉之自治運動]  
　　民國初年李烈鈞督贛時代江西民氣似稍激烈未幾厄於北系勢力寂然無聞者八年於茲日昨（二十四）北京江西同鄉會寄來哀告江西同鄉宣言書一通頗多攻擊督長之語措詞痛快發贛人所不敢言聞爲舊國民黨某君之手筆原稿約數萬言節錄如下政潮趨勢頃刻千里國民自决聲浪日高幾爲全國人民視線所注射之點本共和之精神爲聯邦之朕兆民治始基久安長策肇端於此宜如何急起直追爭先恐後莫錯過此絶大之良好機會也我國成立九載四亂推原禍始實乏民國國民之精神約法所載國民應享之權利自抛棄而自斵喪之故一般官僚政客軍閥得乘機而攘奪之政客利用軍閥而活動軍閥利用政客爲聲援官僚利用政客軍閥爲樹黨營私之一種手腕凡有利益於彼輩無論外交内政犧牲土地不願也犧牲人民不顧也犧牲主權不顧也連歲以來兵戈相見戰線所及廬舍爲墟原野厭人之肉川谷流人之血寡人之妻孤人之子塗人之父母怨氣充積兵災之後繼以凶年人神共憤天地不容以致一波未平一波又起始則北與南戰爭繼則南與南戰爭北與北戰爭終則南北互合南北與南北又一戰爭愈演愈劇造亂之極非斷送我二十一行省之版圖與四萬萬人之國民不止咎將誰歸責之我國國民而已比諸人然目不自視必借人之目以爲光耳不自聽必借人之耳以爲聰手足不自行動必借人之手足以爲行動如死物然我國國民不知覺悟振刷精神奮發圖存專靠此非牛非馬不一不二之政府提携之輔翼之無怪乎一般官僚政客軍閥得售其掩目蔽聰束縛手足之術而集中於個人之權利也近月以來國民自决奮鬭而起湘人自湘粤人自粤已成明確之事實以國民多數之膏血得無量榮譽之代價開各省之先聲奪自决之民氣蘇人治蘇鄂人治鄂之聲浪又緣之以起此種論調愈唱愈高已爲全國國民之合口一聲由前之說並非省自爲制自啓分裂也我國地大物博非由各省國民自造成立一新邦國終爲聯合之希望空言統一反事紛糾爲明眼人早見及此我江西爲全國二十一行省之一分我江西人民爲全國四萬萬國民之一分土地人民財富不亞於湘粤蘇鄂四省而民氣則不及吾贛深居内地民氣素稱閉塞若不當頭一棒打醒夢人乘機應時亟圖自立將來造成聯邦集成大合衆國江西爲屬國乎全部主權國乎半部主權國乎此我江西同胞不得不及早特别注意也以我江西之現狀論（中略）行政司法兩界不曰直系則曰浙系不曰浙系則曰兗系知事貪贓法官枉法（中略）我江西受害其有窮乎代表民　之省議會純爲軍民兩長之附屬機關無論關於地方有何利弊之可言非得兩省之承認無發言提議之權議員請求加薪則利用學生以摧殘議會學生演講罷課則利用議會以摧殘學生議員學生如同水火議員中又分作兩派甲派提議乙派反抗乙派提議甲派否認甲派彈劾乙派擁護乙派彈劾甲派擁護雖議員中之程度不一實爲官廳醖釀之而造成之也（中略）所望於江西同胞紳界學界商界農界工界言論界同心敵愾一致進行應良好之機會振自决之精神一息尙存不容稍懈（中略）民氣公理戰勝强權願同胞共自决焉江西旅京同鄉啓 
[南北謀和之京訊]  
　　統一問題自川軍克復成都重慶後近日進行頗見發展惟外傳日内簽字之說目下尙非其時據深知内幕者云靳氏謀和之計畫原以實行統一爲主旨故對於川湘粤桂滇黔等省無不一視同仁殊不願有所軒輊致陷顧此失彼之勢故凡可以代表西南各部者均願與之周旋以期各方面意見漸趨一致然後鎔冶於一爐以成統一之效前日鹽務署長潘復氏假靳宅宴客在座者均爲朝野要人席間對於統一一節曾爲長時間之討論各要人亦極贊成靳氏所持統一之意見將來實行當不離此項步驟現川滇形勢已漸解决聞唐繼堯亦深願趁風轉舵與中央携手已派有代表不日可以到京粤桂勝負亦將解决則統一之實現爲期當亦不遠至中央於南北謀和問題向持普遍主義而不限於一系一派接洽最近章士釗來京政府並未接近之而孫文等深恐中央與岑陸謀和有成故有漾電到京表示一切政府討論對付方法旋已决定并已拍電逹覆聞其大致謂南北和議自西南紛亂卽不易進行刻下北總代旣已出缺中央决定暫不再行派人對於西南各方面願謀統一者無不歡迎即請尊處趕派代表早日北來以便交換意見促進統一國家大局實爲幸甚云云惟據政府消息中央關於謀和之全部進行仍須待週視西南各派局勢如何然後方能决定辦法云 
[二十六日之閣議]  
　　二十六日爲星期二閣議例會之期靳氏及各閣員均於上午十時五十分先後蒞院旋卽開議重要議案計有五起（一）庫倫褚其祥迭電陳報俄兵大隊來襲情勢萬急懇速撥隊援應並請指示應付方針結果分電察綏新三省區各派得力軍隊三營星夜馳援一面催促陳毅迅赴新任並電令褚旅長督部堅守所有軍事全權在陳使未到任以前即由該旅長主持辦理（二）司法部提出擬將無約國人民民刑訴訟章程改稱爲無領事裁判權國人民民刑訴訟章程請核定公布結果通過（三）財政部提出請調任冐廣生爲江蘇淮安關監督所遺鎭江關監督一缺以本部參事賈士毅繼任結果照准（四）財政部提出金陵關監督曹豫謙免職遺缺請以温世珍繼任結果照准（五）司法部提出請任許受衡爲河南高等審判廳廳長結果照准此外尙有例案數起議至下午一時散會由法長董康敎長范源濂入府報告 
[蘇議會紀事（九）]  
　　重要者義務敎育特捐案反對所得稅案琿春交涉案十月二十六日星期二續開第六次大會（一）屠宜厚提議電請政府裁撤蘇皖贛巡閱使以免軍閥覬覦牽動大局案提議人中多前次反對廢督案者今查此次提案原文要語有云李督遺書墨瀋未乾競爭已起報載張作霖則推薦鮑貫卿曹錕則推薦吳佩孚陳光遠又主張王占元官只一缺鑽謀者竟有數人其害較督軍尤甚惟有亟請毅然裁撤以免軍閥覬覦等語其詞意蓋重在排斥外力經各議員再三討論大都對於請裁巡閱使非常贊成惟主張會同皖贛兩省請願較爲完善其結果贊成先電兩省共同請願者占大多數（二）省長交議江蘇省征收敎育特捐暫行條例案請敎育廳長出席說明當由胡廳長家祺登台首述義務敎育之重要今次提交之計畫案已交審查必須籌劃的欵方可實行次述提出特捐案係根據學事通則地方得征敎育公益捐之規定次述辦法此項特捐要點在從各本學區内居民財產或營業曁其他所得項下征取蓋取之資本階級不及勞働社會於今之平民主義尙合至其征收成數歲入在五百元以下者免捐五百元以上至二千元者課千分之五譬之有人月入一百元者月課五角似尙不至困難等語說明約占時二十分鐘各議員隨即紛紛發問其結果交審查爲時已晏即散會是日先開决算審查會公舉審查長·及理事審查長黃炎培當選理事朱紹文·施文熙·任桂森·朱翼雲當選 
　　二十七日開第七次大會（一）徐堃錫反對所得稅案徐瀛取消所得稅案合併討論各議員次第發表反對意見有以爲所得稅與田畝房屋等稅重複者有以爲政府行政事事故拂民意不能取認新稅者有以爲此等新稅足滋擾累者有以爲現無合法國會未經通過人民無承認之責任者有以爲新頒所得稅章程其一部分實侵占地方稅範圍者討論良久决定逕呈中央表示反對其主要理由以未經法定程序人民當然不能承認而以其他理由輔之并通電各省一致反對（二）關於恢復地方自治問題計徐堃錫慮瀚蔭·盛元音·徐瀛各有一案其結果并交審查（三）王鴻飛土布免稅請咨省長咨部繼續免稅以利農商案通過（四）戴思恭籌設改良製靛工塲案交審查（五）顏作賓改修江北裏運永安閘案通過（六）戴思恭分省知事在籍候補以清仕途案交審查（七）王詠梅重申牛禁以維農業案通過此時黃炎培提議以琿春事件重要請將徐瀛電請中央對於日本進兵琿春應嚴重交涉案提前付議當經大多數通過逕咨中央遂散會 
　　尙有要聞二及地方通信轉入後頁 
雜評一 
[自治與力行（言）]  
　　各省自治之說同聲共起矣然自治乃一種事實非一種學說故旣起之後當以實力行之非徒倡其議即能收其功也故余謂章程等等雖當討論但祗舉其大綱可矣不必於此多所爭論也若有不善自後亦可隨時修改之祗須於執行不營私利不妄用權而同事者不爭意氣不域黨派盡其力之所及以舉自治之實必有大效在其後也 
　　是故苟求自治必先有眞心自治之人投身其間舍棄一切而專心爲之扶助勿令借名之徒得以容足則未有不成者也 
 
 

Page 8

 
 
國内要聞二 
[舊松屬欵產之爭潮]  
　　舊府治七縣慈善敎育欵產聯合會議决截留松江境外之慈善敎育欵產各善堂領袖及勸學所長聞信之下業於二十五日齊集全節堂會議對付方法决議由全節總董耿道冲·育嬰總董姚筠·普濟總董朱慶咸·勸學所長張彬士會同呈請省道兩署援案維持以杜覬覦其呈文云呈爲違背省令破壞公一請令撤銷以崇政體事竊松江縣原有慈善敎育事業前因外公民劉增祥等妄思覬覦借聯合會名義意圖干涉迭經松江縣士紳及公民沈淮賢·張汝礪等先後聲明種種不應干涉理由呈奉鈞署訓令各知事會同妥議具復核奪旋經奉賢縣知事孟廣悌金山縣知事馮成上海縣知事沈寶昌南滙縣知事杜福堃青浦縣知事連德英松江縣知事李恩露等於民國八年一月二十六日齊集道署開會公議除川沙縣知事未到外是日蒞會之六縣仰遵鈞令參照事實公同議决持平辦法六條（一）松江慈善敎育所有名義及一切管理權悉仍其舊（二）以原有欵產辦原有事業不得移充别用（三）該項欵產由所在地行政長官實行監督以一事權（四）每年陽曆九月二十日爲各善堂公開日期届時預由監督呈請本管長官遴派隣縣公正紳耆數人爲臨時稽核員蒞堂參觀考察并指道之（五）民國八年以前所有歷年欵項迭經查明呈報者不得追溯旣往以免紛擾（六）向刋徵信錄各機關仍照舊舉行惟須報由監督轉呈本管長官公布之會列川沙縣知事同呈奉鈞署核准轉呈旋奉鈞座指令認爲妥洽分行遵照八年九月經松江縣知事李恩露遵照原案呈請遴派隣縣紳耆蒞堂參觀曾奉鈞座親臨監視本年九月復經現任郭知事先期呈請選派亦奉鈞署照案辦理並派代表蒞松考察董等已將徵信錄按年刋刻送由松江縣知事轉請分布各在案是松江縣官長對於鈞署核准令飭遵行之案逐條遵辦已歷兩年乃本年十月二十二日滬地各報載上海縣知事據敎育慈善聯合會代表秦錫田等另議舊松屬公欵公產暫行辦法六條准予備案並指令該縣欵產處查照等因查聯合會名義早經鈞署呈請毋庸置議業奉核准照辦則秦錫田等所稱代表已無根據而現議辦法係屬非法行爲且與鈞令絶端抵觸在外縣知事或因更調於本案原委或有隔膜然未聞偏聽曲徇獨上海縣知事沈寶昌係當時親列會議現尙在任而於秦錫田等變更鈞令之請求並不查案批駁未免對於官吏服務令第二條之規定有所未洽政體縱不足惜其如破壞公益何當此徵租在卽風聲所播徒使各佃觀望殊於松江縣慈善敎育現有事業關係至鉅除先經電呈迫請維持外爲敢詳呈謹乞鑒核迅予指令上海縣知事遵照前令撤銷違法處分并分令其他各縣遇有同樣之請求應予查案駁斥以崇政體而全公益謹呈 
[浙議會開會式]  
　　浙江省議會今日（二十八）上午十時三十分行開會式議員到六十五人沈省長率各行政長官蒞席成禮首由馮政務廳及省署第一科長孫智敏（前該會秘書長）相繼演說大旨不外省長浙產浙人治浙於地方利弊較爲熟悉凡諸君所欲興革之事即省長所欲興革之事休戚與共尙望和衷共濟爲浙人謀幸福次由省議員胡炳旒演說分列四種（一）恢復地方自治爲各省倡導（一）禁革奬券以袪秕政（一）各縣自治均未施行而三門灣荒僻之區先辦農墾自治殊不合法（一）關於浙東災民轉瞬嚴冬勢甚危險應請官廳設法救濟衆皆鼓掌比散會時已晌午茲錄其開會詞如下「開會詞」今日爲本届第三次常會開幕之期同人等如期集合續已往之規爲審將來之時勢固將有發揮卓見以爲吾浙謀完全幸福者况各級自治尙未成立正式國會無從產生一省之内惟賴本會搘拄其間下以代表民意上以匡扶國是其所係顧不重哉方今南北干戈紛紜俶擾雖吾浙差幸安謐然各處以偏災告者亦復不一而且環境現象厝火積薪此正吾人所當黽勉同心匍匐以救者也夫爲國不一其道而以地方自治爲基礎自治不一其道而以導逹民意爲職志比年以來直省士民深悟紛爭之未息由於自治之不張大聲疾呼千里應和凡吾同人際斯集會正應迎導新機洗滌舊習遠宗鄉哲鄧黃之學說近挹列强歐美之前規使吳　鄉山永保和平之治惟是會期無多轉瞬即滿吾同人循省職責將必有急起直追邪許相助者故當開幕伊始矢言以相儆勵焉 
[邕垣通信]  
　　桂軍砲擊英艦之新交涉 
　　桂軍韋榮昌統率劉炳宇高成忠韓彩鳳馬曉軍等駐防肇慶甚爲嚴緊并派馬曉軍所部堅守肇慶峽凡輪船來往均被檢查或禁止駛上蓋桂軍恐粤軍扮作商人來桂偵察軍情也日前在英國巡艦摩軒（譯音）擬由港來桂迨該輪駛至肇慶下之廣利青奇交界之地時該處防守桂軍誤爲粤省兵艦遽爾開槍轟擊毁壞該輪烟囱傷及水手四人該巡輪旋亦還砲避回香港報告駐港總督英領以桂軍砲擊巡輪非特傷損人財實有違反通商條約日昨特又派施加拿兵輪護送英籍水兵多人來桂向督軍譚浩明交涉譚委參謀長陳繼祖招降彼此談論約有二句餘鐘聞英領事謂桂軍砲擊巡輪有傷國家體面理宜向桂軍交涉倘若謂爲誤會亦當賠償損失惟陳氏不認此事爲桂軍所爲託詞謂爲粤省民軍及土匪所誤會英領謂肇慶下游軍隊林立豈尙有匪徒匿跡之理且指證此禍確爲桂軍所發彼此爭論未有結果英領乃由桂致電駐京公使提出質問書與中央政府交涉越日即乘施加拿巡艦回港聞英人方面謂桂軍若不允賠償損失向領事道歉將以土匪對待桂軍惟桂省當局現尙執强硬態度此種重要交涉未審如何結束也 
[南京快信]  
　　軍署秘書處長周嵩堯辭職已准齊代督以婁裕熊升任以宋名璋升主任秘書 
　　軍民兩署昨接財部來電兩淮運使趙毓煊另有任用着暫緩到任聞將以文龢補實 
　　財廳昨委謝傅基充揚衆車稅所長錢震訓充姜東稅所長朱祖懋充宿窰微稅所長陳毅充上新河木釐局長今日（二十八）軍界在毘盧寺開會追悼李故督二十九日警政界三十日紳商學報各界 
　　皖省長聶憲藩昨來寗弔唁李故督卽轉車赴蚌 
[杭州快信]  
　　中等以上各校聯合運動會訂期舉行售劵助振（每張普通一角優待五角）由各機關分擔募銷共設二萬張軍民兩署合銷一萬張 
　　各縣貧民習藝　歲耗公帑甚巨而成績類多平平固由辦理不得其人亦由原案規定不善省議會現已提出修正 
　　省會各法圑定期下月二日假座綢業會館開歡迎華僑大會 
　　督軍省長今午（二十八）公讌三門灣華僑會議代表於陸軍同袍社 
　　沈省長昨由嘉興舍舟登車回署已夜十一時許 
　　省城自宣佈戒嚴後禁止燃放爆竹昨夜月蝕居民鋪户自由燃放表示救護巡警干涉無效被捕者不下二百餘名旋奉督軍一律釋放 
地方通信 
[蘇州]  
　　褒揚節婦之呈准節婦金潘氏係吳縣世家潘萊章之次女夙嫻姆訓嫁同邑金慶藝爲室越三載而夫卒時該婦年方二十有二矢志守節事姑至孝凡十八載鄉黨稱賢今由巨紳潘祖謹等援照褒揚條例取具里鄰親族切結呈縣請予褒揚當經温知事加具節孝可風儀型足式證明印結呈請王道尹轉呈省署咨部核准藉表懿行 
　　籌募振捐之决議本月二十七號下午二時蘇州總商會函邀各業會董代表開會到者計有四十餘人當由龐會長宣佈開會宗旨以北直省災情奇重各界均紛紛籌振市公所亦在開會籌辦惟吾商界尙無若何之表示爲特邀集諸公籌商振捐事宜繼由姚清溪君宣述演劇籌振仿照前年假全浙會館開演崑劇並邀請客串必能歆動觀客所得戲資悉數充振等語全塲無不贊同當經推定分科辦事各主任即以本會爲籌振總機關立刻刊發募啓並登報廣告至五時散會 
[鎭江]  
　　商會勸募賑欵鎭江商會總理吳澤民君以直魯豫晋各省災情奇重亟宜發起籌募振欵以救災民業已向商界妥爲勸募特與各業董等磋商籌募方法並勸令各該同業商號量力捐助共襄善舉 
　　催解息借漕欵鎭屬五縣知事同奉財政廳俞廳長電開借漕展限現又逾期各該縣續借之欵已經解庫者即將收據送騐尙未收齊者趕速如數催繳即日解廳以濟急需仰即遵照勿延爲要等因各知事均已奉令遵照矣 
　　禁止阻撓測量駐鎭清查官產事務所王調查員於日前偕測量人員丈量上黨鄒官荒忽有土棍湯明讓魏萬金二人出面阻止又於上黨鎭遍貼匿名揭帖有見測量人到境以鳴鑼爲號各持農具驅逐並打毁傅董事莊宅種種狂妄不法之舉不獨於測量進行大有妨碍且恐釀成巨案刻已停止測量一面由該所函請丹徒縣張知事飭提湯魏二人到案從嚴訊辦俟測量告竣再行釋放以示懲儆 
[南京]  
　　李故督喪儀紀聞昨日（二十六）爲李故督開弔之第一日總理代表楊熊祥曁各省督長代表軍警政各界領袖齊往致祭儀節均極簡略今日（二十七）爲開弔之第二日紳商學報各界均於上午十一時前聯袂赴軍署祭奠十二時總統代表師景雲率侍從武官四人校尉四人由鼓樓起節沿途軍警林立馬隊步隊約兩連人前導用彩亭三架（一）總統親書横額曰國之柱石（二）總統親書輓聯曰六朝烟水淘遺恨四十功名惜盛年（三）銀爵一座一時抵軍署齊代督齊省長曁軍警政各機關長官均至轅外迎接入署憇息片刻將輓詞輓聯懸掛畢旋即奏樂總統代表率侍從武官校尉至靈前致祭由軍署副官趙金城讀祭文禮畢即至大堂外撮影是日外人携照相器具至靈堂拍照者十餘人齊代督齊省長請以國葬府院復電允俟下届國會提案表决督長尙擬續電請准張謇提議爲李建專祠沈恩孚提議爲李鑄銅像刻正往返電商李之二夫人孫氏因病重已於今日早車赴津 
[杭州]  
　　周正由等請恢復地方自治電浙江省議會公鑒地方自治爲共和國家立國基礎自經非法解散後地方興革事宜負責無人而政府復遷延推宕恢復無期貴會爲人民代表乞速代民呼籲電請政府尅期恢復以符民治精神而慰人民渴望嵊縣公民周志由錢宗岱郭慶嵩表澤其沈規竗吕獻瀛等八十一人同叩敬 
 
 

Page 9

 
 
   
 
 

Page 10

 
 
本埠新聞 
[上海民治會開會續紀]  
　　丕爾斯演說『上海之市政』（續昨） 
　　財政股所管者爲關於財政各項事務如各級薪水（此項每三年須重訂一次）·恩俸·各部收支·借債·還債·工部局銀行·各種津貼等事今年預算收入約爲四百七十五萬兩内分地產捐一百零五萬五千兩房捐（百分之十四）二百零九萬七千五百兩界外房捐（百分之七至十二）五萬兩碼頭捐三十五萬兩執照捐六十二萬二千四百兩其餘收入詳載常年報告中預算支出各項數目亦詳見常年報告所有收入幾皆爲其吸收地方公債算至一九一九年底至共約一千一百三十萬兩内有六百八十五萬係轉借於電氣處工部局所有之地產估值約銀六百萬兩房屋估值三百六十五萬兩左右而電氣處各項產業列入工部局損益清賬者共一千二百八十七萬兩各種賬目皆有人查核並先期發表以備納捐人於常年會議時評議質問工程股所管者爲一百三十八哩之馬路六十三萬七千呎已鋪未鋪之行道與四十九架橋染一九一九年用一萬五千萬加倫之水以清潔道路每日用工人三千名凡工部局之建築物所有條理事務皆歸工程股管理此外尙有地底溝渠若干哩與公共路燈及發給建築執照亦皆工程股負責至於公共場所應如何遵守工部局定章多闢出入門户以防火患之處則由工程股會同救火會監視行之工程股並經營工業如犯人工塲水泥器製造塲及平橋石礦是已石礦距滬一百四十哩水路可通租界道路所需之石悉由此礦供給礦務由外人二華人一百七十辦理之工程股且管理通州路之工塲濁水排泄之方法以及各公園與地產註册編號事焉璧理南氏曾撰一文載於十月份英商會月報論上海地產註册事曰工部局於一九○○年設立地籍所其目的在集各該領署地產管理部之事業而整齊之並精製租界地圖俾各號地產詳列圖中一望而知其所在庶工部局於此可依據之而審定其價以收捐焉界内各地產今皆由地籍所丈量而地契所附之正式圖樣亦由地籍所繪成除領署號碼外地籍所依照地產之位置另立工部局號碼蓋爲便於稽考計也地籍所置備地產所有者名册逐月由各領署將發給之新契與地產之轉讓等事知照地籍所以便登錄地籍所之活動不僅以租界爲限且依領事圑之請求並在界外丈量地基又爲地主豎立界石每石取費三元並代繪圖每六畝取費一元半以三元爲最低之額主持地籍所各事者爲工程股主任葛福來氏所僱中外人員皆甚精幹云云以上乃璧理南氏之言也警務股所管者爲一切警政據一九一九年警務長之報告捕房共有西捕二百二十五人華捕一千三百五十四人印捕六百六十六人日捕三十人此外尙有看門印捕二百六十三人亦歸捕房管轄捕房監獄之犯人常有一千六百人一九一○年創辦指印所至一九一九年底止共印指模九萬一千一百九十而因指印證明前曾犯罪者共三萬六千三百五十八起警務股所最愼重考察者厥爲行人車馬之往來此乃甚困難問題非片時所能盡言故略之但望大衆方面能格外遵守定章協同辦理耳圑練隊乃純粹防衛兵力由英國陸軍所贊成之軍官統帶之數約千人以中·英·美·葡·日·意·六國居民組合之從前有德奥隊歐戰時已解散之並有輕騎隊砲·與機關槍隊工程隊海關隊等及第一第二預備隊與華人日人預備隊救火會從前人員係義務性質後改爲僱用主任一人員役計外人十人華人二百三十五人設備皆新可與世界各處之救火會頡頏衛生處事關重要辦理死亡表册傳染疫症公共衛生化騐室·醫院·檢查食物·公墓·穢物處置食水供給等事以上皆警務股所主管也（未完） 
[蘇人催促廢督之兩電]  
　　張謇等致旅京同鄉電思緘仲仁伯雨諸先生曁同鄉諸君子公鑒謇巧電國鈞　嘯電想均鑒及廢督主張京外一致諸君子　　　　賢勞可念謇等往復磋議就本省近年財政軍政情形略加稽考擬爲計畫寫如另摺乞轉陳當軸采行此舉誠欲爲地方除民治障碍亦實爲中央解政局糾紛對事問題非對人問題報載在京蘇軍官計畫同人深　並乞攻意筆舌之效所恃惟心居者行者願共努力敬頌旅安張謇韓國鈞王清穆馬士杰沈恩孚黃炎培同啓附摺一扣表單各一件 
　　八公圑致府院陸部電北京大總統國務院陸軍部鈞鑒廢督問題衆論一致外人覘國亦以爲言浙督創議滇黔響應蘇省缺出機何可失非獨免除民治障礙且可解釋政局糾紛爲中央計爲地方計莫便於此乃人民已請願再三政府猶遲疑不定謂必待全國統一耶廢督列在協商條件正足促成統一謂必待武人同意耶是直政府見好武人故違民意政體何存後患何極此舉關係民心得失大局安危務乞當機立斷先將出缺蘇督勿予補授否則衆情憤激前途非所敢問敬進忠告江蘇省敎育會·上海縣商會·上海縣敎育會·寰球中國學生會·中華職業敎育社·華僑聯合會·基督敎救國會·上海救火聯合會·儉 
[全國敎育會聯合會消息]  
　　昨日（二十八日）下午二時全國敎育會聯合會開第四次大會出席會員三十一人先由主席黃任之君報告繼討論各省區提議案九件否决者八件成立者一件爲廣東提出請願國會删除衆議院議員選舉法第八條第一項案交特組審查會審查由主席推定李俊夫君鄧芝園君沈信卿君方小川君劉郁周君龍荃蓀君張蘭亭君趙綸士君爲特組審查員遂宣告休息乃攝影五時請賈斐烈先生講演題爲美國敎育之新趨勢先由黃任之君致介紹詞次賈斐烈君講演郭秉文君譯述首述中國民族之優點援引種種事實以爲證據謂美國人種複雜統一極難今美國敎育之新趨勢有數端其首要爲力圖美化次注重衛生次爲商業敎育次爲補習敎育次爲職業敎育次爲改良鄉村學校注重家庭園藝及培養師資次推廣蒙養園而尤注重於學校與社會接近述紐約華盛頓歐文女學除通常各課外有飲食一課講授飲食之原理并實習烹飪以爲今之學校偏重理論離開生活實爲通病末述基督敎敎育會在中國發展之狀况云云并陳列書籍圖畫數種講畢已六時矣 
[女子歐美同學會開會紀]  
　　討論改良婦孺服式 
　　女子歐美同學會昨日下午四時假靶子路六十一號女青年協會爲集會地點由梅華銓夫人爲主席當時會中所討論之要題爲如何籌備婦女及小孩之改良服式蓋此爲改良家庭運動女子聯合會所委托而於女青年會社會服務研究會開課時須陳列者也來賓有新自美國來之林李二女士散會時將六句鐘矣 
[决定管理俄僑辦法之通令]  
　　上海縣署昨接滬海道尹公署第八七三號訓令内開本年十月二十一日奉督軍齊省長齊巧代電開頃准内務部文電開查停止俄僑使領待遇現已奉令公布實行茲經國務會議决定管理俄僑辦法六條（一）在中國境内之俄僑得於商埠或向准該國人民居住地方繼續居住并得從事於平和適當之職業及受身體財產之保護但須服從中國現在及將來隨時頒布之法令章程第二項在前項地方如須租賃房屋應遵守地方租賃房屋章程呈請地方官署許可但俄僑傳敎或辦理慈善事業得在内地租賃房屋并仍應照章呈請（二）俄僑如有携帶違禁物品之嫌疑者應受地方官廳之檢查（三）俄僑如有干犯法紀擾亂秩序之行爲或嫌疑者及認爲有必要情形時除依法令辦理外得隨時令其退出國境或加以相當之監視及制裁（四）俄僑赴内地游歷應開具事由地方及預定日期呈由地方官署轉報交涉署或送呈交涉署核准發給護照但在游歷地方不得有所測勘第二項前項護照在京師地方呈由京師警察廳核發（五）本辦法所稱地方長官署在已設警察地方爲警察廳局所在未設警察廳地方爲縣公署或設治局（六）本辦法自公布日施行特通行一體遵照等因奉此除分行外合行令仰該知事一體遵照此令 
 
[精武體育會攝影] 精武體育會成立十年將於本月三十·三十一·兩日開紀念會上圖（一）男子部演技情形（二）會所（三）女子部演技情形 
[交涉員請示道勝銀行問題]  
　　江蘇特派許交涉員昨因關於華俄道勝銀行支欵問題特電外部請示機宜 
[上海市調查省會選民之預備]  
　　上海縣商會昨日接准市經董陸文麓朱開甲來函以第三届省議會議員選舉調查期於十月二十五日起至十一月十五日止敝處因時日迫促邀集各圖董議定分任調查所有各商號選民應懇請貴會調查並附上調查單五百張塡寫法二十紙辦事細則一紙等因該會因爲期迫促立即派人分送前項調查單塡寫法等務希各業商號代表及本會會董會員等依法塡寫趕卽送會卽便彚齊傳送幸弗自誤選舉之權利云云 
　　上海市經董陸崧候副經董朱開甲昨日爲第三届省議會選舉議員初選調查事宜特邀集上海市各圖圖董在辦事處開會籌議辦法各圖圖董之到會者計有姚子讓金仰蓀等十餘人於午後二時開會由陸崧侯主席提議調查事宜公决仍照上届辦法責任各圖圖董分别擔任調查由市經董禀請上海縣公署委任惟限期迫促至遲須十一月十五日前一律查舉以便彚總造册報告 
[聯合通信社所得港訊]  
　　岑李同行　莫離粤　　馬歸桂 
　　聯合通信社接香港二十八日來電云岑春煊昨日至港仍匿新疆船中未登岸頃忽改業天洋丸聞與李根源同行又電莫榮新通電離粤稱聽中央主持馬濟率殘部擬經四會廣寗歸桂魏李準備要截陳炯明亦派兵兜擊必可截　 
[張壽齡將來滬]  
　　全國烟酒營辦張壽齡於日前由京南下乘車到蘇聞張君　於明日（三十日）由蘇乘花車來滬云 
[駐京比使卽將抵滬]  
　　駐京比　公使費甘前擬來滬接眷約十一月五日晨同往北京曾據外交部令行許交涉員知照路局預備花車到浦口轉車赴京等情曾誌前報昨許交涉員續接外交部電悉比費公使業已出京約星期六（三十號）抵滬希查照接護云云　即函轉淞滬警察廳曁護軍使署届特派員妥爲照料矣 
[蘇議會議决土布繼續免稅案]  
　　江蘇省議會議員王鴻飛昨來代電云上海申報館轉各報館鑒省議員王鴻飛提議請財政部將土布繼續免稅已議决逕咨省長請電部准予繼續免稅王鴻飛代電十月二十六日 
[查獲鉛錫條内烟土之根究]  
　　十六歲之雲南孩子王大（即王濤）因於夜半携帶鴉片烟土四十四包在新閘山海關路被巡捕查出連土解由公共公廨判王交保無保帶回捕房收押候究等情已誌本報昨晨襄讞會同美約副領事升座提訊先由捕房代表費斯福律師起述良久由其譯員譯稱今有一特别之事頗覺希奇因有人將烟土藏入點銅錫及鉛條之内當本月十九號天尙未明捕房在山海關路查獲本案被告及烟土之時並不知與破獲地點相距甚近之二百四十三號屋内尙有烟土藏於鉛條中直至是日之夜據該處巡街捕報告該屋大門洞開屋内絶無一人旋又據巡街捕報告該屋内藏有鴉片烟土捕頭遂派九十號西探與華探張盛全韋金福同往搜查抄獲烟土十六包次日下午該西捕又偕捕頭同往該屋内抄出烟土二十一包並見許多鉛錫條堆在披屋内且有鎔化爐灶一座並鐵鉗等各種器具爐中猶有已經鎔化之鉛錫再次日捕頭又與該西探復入該屋用斧將鉛條截斷條係空心每條均藏有烟土一包即經檢點鉛條共計九十六根烟土之數亦如之遂將所抄各物一併帶回捕房存儲用攝影機將爐灶·器具·藏土鉛條·逐件攝影言至此將所攝照片三張呈察並令探捕將截斷鉛條以及鐵鉗器具陳列案前該律師乃令五百九十三號華捕王大桂五百八十六號華捕孫雪山相繼上堂禀明十八號夜半在山海關路見被告携兩炭簍而來心疑迫令啓視發現烟土四十四包情狀時江海關亦派洋員洛濤司上堂譯稱在海關辦事多年前日捕房送關之烟土騐悉係雲南產用最上之罌粟製就質基堅此類烟土在西曆一千九百十三年之前尙無進口故可以必其係十三年以後運進云云又由九十號西探高愛樂上堂禀明伊偕捕頭及華探先後往該屋搜查烟土情形並稱總共查出計一百七十七包至此原告捕房人證齊全遂由被告之律師起向以上述供諸人逐一駁詰數語畢令被告王大站入證箱詰據供稱向在原籍楊企清家爲庖丁此次由楊於兩禮拜前喚我與之來滬祇有三天滬地並無戚串寓所亦無銀洋衣服日前掮運炭　不知内貯何物因不識路途故由一人陪同前往後爲巡捕詰我簍内係何物件之時陪我者倐然不見二百四十三號屋内一切佈置並未見過因我非住在該屋不過偶往掮物以故鎔鉛爐灶並不留意我旣係楊僱用故與楊及一林姓住在不識牌號之機房内供畢由問官及捕房律師一再向其究詰而被告狀似不懂語言故輒以不懂兩字相答捕房律師以被告旣供滬地無親己又乏資則延律師是誰作主律師費何人擔任此中大有研究價值請求堂上嚴究被告律師對此極端反對旋由中西官判决烟土併送海關焚燬鉛錫等件發捕房充公被告還押候補提販土人到案澈究 
[華暹通商之紹介]  
　　華僑聯合會昨致上海總商會縣商會函云敝會董事許冀公熱心國事知世界潮流自歐戰告終商戰必益劇烈故專注意提倡國貨集羣策羣力組織實業圑體擬推廣海外商務先往暹邏攷察僑情遍游暹國全境據調查華僑多至四百萬人富於資產者甚多暹國地居熱帶常在四十五度以上九十度以下氣候温和出產豐富可供我應需之品甚夥彼方日用之品需我國貨者亦繁按華暹通商疎隔皆因消息阻滯遂至無人注意殊深可惜暹國維新以來政治之良好發逹大有一日千里之勢目下鐵路可直逹新加坡或由輪至汕頭香港轉輪至滬交通亦頗便利若能實力從事則華暹通商大可推廣約計國貨能銷暹邏者在三千萬元以上我國應用暹貨亦二千萬左右許君實地調查確實詳細曾與華僑圑體及暹國士紳各界集議先設兩國商品陳列所暹貨由該埠華僑寄滬華貨由敝會許君寄暹并設交易通訊處分科辦事彼此消息靈通則不特商業上大可推廣亦可藉此促進兩國經濟關係成永久親善之基固不能專目爲營利性質實於國交攸關請貴會據倩轉逹各製造厰家整頓改良以期逹華暹通商圓滿之目的倘有諮詢榷儘可至敝會與許冀公謝復初兩君接洽自當詳細指告至此次許君由暹帶回各貨樣如木材布疋藥材棉紗絲綢毛巾線襯地毡染料油漆寳石晶磁魚類等共百餘種暫陳列在敝會事務所任人參觀藉供研究現暹華僑商會代表蔡忠杰業經到滬尙有該埠採辦國貨公司總經理陳歡木尙在途中一俟到後當會集指示一切想亦爲貴會所樂予贊助也 
[杭州會議三門灣事之滬聞]  
　　各埠華僑代表因開闢三門灣一事前在上海開茶話會時因杭垣會期已近原發起人鄒清泉覊留温州特公推代表前往温州敦請至杭預會茲悉鄒清泉已於二十五日晚自温搭永安商輪蒞滬翌日下午二時偕同小吕宋華僑代表戴正中李清泉日本代表馬聘三柴炳生南洋代表李南林李元芳曁本埠招待通訊處主任徐春榮職員吳善慶田時霖龐竹卿何子愼尹村夫孫金章戴儀仲黃魯貽汪東屏余劍眉張戬丞潘顯新江政卿魏肇徐芹香沈錦森金如松及籌備主任雲廳長所聘之馬來文譯員徐干生等同搭滬杭快車赴杭預會浙江石浦商會會長柯耀廷亦因赴杭與會道出滬上即於昨日下午二時乘滬杭快車往杭本埠招待通訊處昨接杭垣籌備處來函以杭垣會議定於三十一日續開正式大會提議緊要事件如有續到華僑代表務囑其期前趕緊至杭以便參預會議云 
[販運耕牛出口之查禁]  
　　江蘇滬海道尹昨日訓令上海縣知事云案奉省長公署第四六九二號訓令内開案據江海關監督姚煜呈稱據商人魏謙呈稱本年九月十四日報載有僑魯某商來滬買牛一則（中叙原呈文曾紀本報從略）請函致稅務司通飭各海關一體嚴禁出口等情前來查牛雙爲耕䄳要需例禁宰殺惟因在華西人日食所關上海出口之數前清每年定以一千六百九十六隻爲度祗能由通商此口運至彼口不准出洋水牛一項槪予禁止出口雖迭經俄領要求出口免予限制滬關始終嚴拒未允所請並於二年二月間將情形函呈前江蘇民政長應轉咨外交部有案惟滬關管轄之權祗及船舶而止現在鐵路交通牲畜百貨之由滬寗鐵路間接運北者每日不知凡幾向來無人過問果有僑魯某商設所買牛情事不特蘇屬江北各縣與津浦車路接近所有牛隻隨處可以上車直逹青島即江浙兩省内地亦可由火車運往青島自宜嚴加防範應請鈞座分行各道屬關局嚴行稽察如有上路車者即以私運出境論扣留罰究如此雖不能私運完全禁絶較之空言禁止出口者足資補救於無形再有北省農民畜牧爲業僑商在彼買牛原不必加以限制但如今歲旱苦人民無力養牛紛紛賤價出售若無官聽善會爲之設法難免不爲僑商一網打盡此雖與蘇屬農政無關倘蒙咨商直魯豫晋各省長官實力主持亦未始非災民一線生計所繫是否有當理合據情呈請仰祈鈞署察核並乞指令等情據此除指令並咨商直魯豫晋省長飭屬查禁並分函津浦滬寗滬杭鐵路管理局嚴加限制外合行令仰該道尹轉令各縣知事一體遵照辦理此令等因奉此除分行外合行訓令該知事卽便出示一體嚴禁毋違切切此令 
[各輪船進出口貨物紀]  
　　國内輪船 
　　長江招商局之江新輪船昨日裝出之貨有洋布一千四百件香烟一千一百箱洋燭八百件糖八百包笋乾四百件檀香三百件紙頭二百件餘爲玻璃·圓枝·肥皂·鐵器等雜貨一千件又太古公司之盛京輪船從長江來滬裝來之貨有米六千七百零五包菜子一百七十五包苞米一百五十二件芝蔴一百四十七包麥子八伯零九包麩皮二百包爆竹三百六十二件藥線二十六件生漆十二件油一百三十件苧蔴三百五十二件鴨毛十八件雙連紙一百三十件三連紙四十二件礦沙二百二十件烟葉四百十件茶葉六十一件猪油九十四件黑棗一百七十六件洋紗五件蓮子五十五件雜貨五十件該輪當日裝出之貨有蔴袋二十件生地二十五件海蜇皮十件餘爲機器雜貨五十件又該公司之大通輪船亦從長江裝來白米三千四百五十包苧蔴九百五十六件爆竹二千六百十九箱皮油茶油等一千三百九十四簍藥材二百九十七件黃荳九百九十六包菉荳二百九十包白荳五十一包麵粉一千六百袋紙頭一千八百九十四件紅瓦二千件土酒一百二十壜桐油二百五十簍烟葉六百四十九件松香四十五件白果一百九十六包蓮子一百十三包礦砂一百件猪油一百七十四件木耳五十二包桃仁棗子五十七包牛筋二十件水銀二十六件銅元六箱頭髮玻璃法藍及白腊雜貨等八十二件該輪即開往香港以上之貨中有轉往香港·厦門·汕頭者另詳於後 
　　營口昨日招商局之圖南輪船從營口來申裝來之貨有水菓六百八十五件荳杍油三百二十簍土酒五十二件鹹魚鹹瓜等四百二十六件野參土參九十六件鹿筋鹿茸十八件蝦米二十件魚乾四十四件哈士蟆虎骨七件瓜子十五件馬毛三十件石筆二十件猪鬃十五件木耳二十五件核桃五十二件草邊十三件餘爲雜貨當日裝出之貨有磁器一千餘件施材料二十五件紹酒一千餘壜毛藍布及土布四百餘件棉花三百包皮箱三十隻玻璃一百餘件洋釘六十餘桶書籍十餘箱 
　　港廈招商局之順泰輪船昨日裝往香港之貨有火油三百箱麫粉五十件洋釘三十箱餘爲布疋·電料·雜貨等四百六十五件又裝往厦門之貨有麵粉八千一百包麩皮一千包米七百八十一包豆一百十四包棉花一百十包水菓三百十六件雜貨四百四十件又太古之大通輪船轉運香港貨有爆竹四百六十件藥材一百二十八件苧蔴二十二件蓮子十九件水銀法藍三十件猪油四十七桶頭髮伏苓及腊十五件轉往廣東者爆竹一千零十七件頭髮五件轉往汕頭者有苧蔴二百五十九件爆竹七十五件黃豆三百七十六包麵粉一千五百包烟葉十二件轉厦門者有牛筋二十件爆竹二百七十三件云 
　　寗波招商局之江天輪船昨日裝出之貨有黃豆二百零二包鹹魚二十件洋布一百三十一件烤皮一百六十二件皮油一百件紅棗一百件棉花三百三十包瓜子一百九十件玻璃一百六十件花生六十件生仁二十件其餘之貨尙須加裝云 
　　烟津太古洋行之遇順輪船昨日裝出天津烟台之貨有苞米一千三百包米九百六十包麵粉八千一百包大紙四百八十五件小紙三百四十件布四百件銅條四百四十件油漆七十五件糖六十五件冰糖三十五件鐵五百件皮蛋五十件青果三十八件牛皮四十件餘爲雜貨等項 
[國外輪船]  
　　中美昨日大來洋行之密佛大來號Melville　Dollar從星加坡小吕宋來滬裝來之貨完全爲建築房屋之石料共有一千餘噸刻定十一月二號開往紐約在上海裝出之貨祗有羊毛等項六百數十噸又有提督輪船公司之飛脫倫號Whatland　of　Mantana昨從美國西雅圖來申裝來上海之貨共有雜貨三千噸在上海卸去之後定十一月一號先開至大連然後順道還美國云 
　　歐亞昨日提督輪船公司之東方提督號Eastevn　Adroiral自英國倫敦來華於昨午抵滬裝來疋頭洋貨及各項雜貨一千九 
 
 

Page 11

 
 
百噸現定在巾卸清各貨後即於出月二號開往利物溥云又有怡泰輪船公司之華倫號Vogtland從倫敦熱乃亞等處來申大約即日可以進口定十一月三號開赴日本 
[各方面之籌賑聲]  
　　華洋義振會華洋義振會昨接福建華洋義振會來電云貴會所發關於振務電務並祈即寄敝會以便應用云云當復一電云儉電悉前因貴會名稱與敝會辦事方面恐發生誤會曾於敬日快郵代電向李督軍聲明一切未蒙答復來電所說各節應俟李督軍電復後再行核議奉聞華洋義振會又該調查股張竞成接朱子間自河南汲縣來函云於八月三十日至汲縣調查各災區及汲縣西北鄉九月初二與張君賢清會同汲縣知事往西北鄉調查來回約七八十里逃荒災民扶老携幼（日夜暴露吃野菜草類河乾無水據云從去年七月間至今十三個月無雨沿途田内竟無顆粒每牛一隻售洋二元騾子每隻售洋一元豫省被災最重各縣以内黃臨漳濟源湯陰安陽五縣爲最除湯陰有高養祉君散放安陽由唐慕潮君散振外尙有内黃臨漳濟源因交通不便土匪充斥無人前往張賢清擬與弟先往已向河北道尹范鼎卿處接洽擔任數日内起程前往内黃縣散放糧食等後再至臨漳云云 
　　廣仁善堂成立魯湘豫義振會上海北成都路廣仁善堂於本月二十三日成立魯湘豫義振會公推貴夢華爲正會長李伯行孫慕韓爲副會長魏梅蓀焦樂山盛我彭爲坐辦龐仲雅宋德宜李樸誠爲邦辦施子英劉雨胖鄭陶齋姚文敷邱渭卿倪遠甫施子薌施成之劉翰怡朱峻夫蔣蘇　楊韻秋哈少甫劉柏生邵子愉傅筱庵趙燧山狄楚青汪漢溪朱紹伊莊得之謝蘅牕王伯謙劉鶴莊王叔相高樂之劉蓮生王星北李眉生盛萊蓀　蓀盛澤承盛泮澄盛蘋臣盛繩祖盛毓郵爲會董並報告大總統國務院内務部交通部及魯湘豫三省督軍省長並南京齊省長等處立案茲將來往函電錄下馮夢　致施子英函云子英仁兄同年大人閣下前以中外善士發起華洋義振會公推弟爲名譽會長華洋名義重大猥以衰老詎敢謬爲肩任業於該會開歡迎會時敬已辭謝現在盛太夫人曁澤承世兄昆仲叔姪等又發起廣仁善堂魯湘豫義振會一再以會長見推固辭不獲弟與補公多年至好現其後人有此善願克承先志公義私情均不能不勉爲擔任現已專辦該會事務與華洋義振會完全脫離特此奉逹敬請善安年愚弟馮煦頓首又該會致交通部電政司電云敬電報告敝會成立請大部立案計邀公覽查振義紳尅日出發報告災情必須電報方能消息靈通敬祈飭發上海敝會及魯湘豫三省查放義紳應用振電免費執照各一張以利進行同深感禱上海廣仁善堂魯湘豫義振會馮煦李經方孫寳琦等敬接交通部電政司來電云敬電悉責會曁查振義紳等需要振電免費執照四紙即日塡寄滬電局就近轉交到希察收電司宥 
　　各學校捐欵救嬰本年北方銅災上海勸學所李所長於本月三日上午邀集各小學校職敎員籌商捐募振欵方法經衆公决由各校敎職員通知各生家長量予資助茲聞本埠公私立二十七小學校分别捐募報告到所内除縣立第一高小學校募得大洋二百八十八元小洋七百三十六角銅圓一千三百二十三枚由校備函直接運送華洋義振會外其餘之二十六校計共募有大洋一千零六十一元又銅洋兩元小洋二千八百九十七角錢七十三千七百五十一文又扇面一頁中有北市新閘路市立和安小學學生姚劍初直初兄弟兩人將平日存儲新華銀行儲蓄洋十三元悉數交與校長願予捐助誠屬難能茲將該所陸續收到各校捐欵紀下和安大洋三百元又銅洋二元隆德三十五元朝宗大洋二十三元小洋五角錢一千農壇二十三元小洋一百二十角錢三千零八十養正四十七元二百八十一角錢七千五百八十梅溪四十二元六角錢六百九十東明二十三元高昌二十元七十六角錢八百文萬竹一百六十六元九百十四角錢十千二百三十一倉基十元時化十七元崇正二十一元錢一百七十旦華十四元八十九角錢九千五百八十西成十九元一百十八角錢九千巽與十八元三百二十八角錢六千八百十先春一元九角錢二千五百三十慈善圑第一義務學校二元二角錢三千三百八十第二義校二元三角錢二千八百八十第三義校三元六十七角錢一千一百十貧民二元三十一角錢四千五百九十縣立第一女中並高小兩校二百二十七元四百二十四角錢二千零四十又扇面一頁愛羣女校二十五元三百四十五角錢三千七百六十求是女校八元五十四角錢一千零六十貞元十一元十九角錢二千四百五十暉橋六角錢一千零十洋涇市第一學校二元上列各校捐欵先後繳由勸學所經李所長送新華儲蓄銀行保嬰隊核收轉撥並聲明是欵指捐救濟嬰孩用途不得列入他欵向取收條存所分别知照矣 
　　新世界之急賑　藝會舊曆本月二十一·二十二·二十三三天商界籌振協會商淮新世界總理陸錫侯及張石川諸君在北部舉行游藝會上海學生會議　　總會名義加　　請各分會　發表演游藝該會所辦之第一國民義務學校届時選定學生至游藝會内表演　羅漢堆人山各種游藝提燈會一項已允加入之女校爲勤業女子師範坤範女中學北區公學女學部民生女學並有女青年會所辦之女子體育師範加入跳舞無名爲「土風舞」又上海公學學生多人到會奏演拳術惟前有花界多人自願在大菜室執役一節茲因籌備不及已將前議取消矣 
　　四舞台藝員演劇助賑下月五號（禮拜五）大舞台新舞台第一台共舞台四班著名藝員應紅十字會之請假座新舞台合演好戲以助賑捐并聞是日所得觀資不除開銷云 
　　徐警廳長凑足戲資助擬淞滬警察廳長徐國樑籌募北省災賑商得開明公司新舞臺董事同意訂期陰曆本月十四日起至十六日止請各藝員演劇三天所得戲資悉充災賑當經由廳發出戲劵三萬張每張定額三元聞至前晚爲止除觀劇者當塲捐助約一二千金外售得券資共計一萬七八千元之譜現將凑足二萬元再行派員携解災區實行散賑以濟災黎云 
　　官紳今日會議台賑辦法浙東舊台屬各縣今秋山洪暴發災情奇重待賑孔殷瞬交冬令飢寒交迫更將不堪設想本埠官紳商各界關炯之姚文敷盛澤臣陳炳謙等業已趕辦棉衣二萬襲解往災區散給尙虞不能普及爰定今日（陰曆九月十八）午後六時假跑馬廳一品香大廳柬邀慈善紳富籌議募捐辦法以期衆擎易舉並已預先商定雅歌集全體票友於陰曆九月二十八至十月初一假天蟾舞臺演劇三晚所入悉所賑濟另有某某兩名伶亦願届時加入純盡義務並聞臨期尙有妓女販賣圑兜銷物品助賑云 
　　發起醫界籌賑會滬醫夏應堂丁甘仁等因鑒於北省災情之重前日柬邀同業十餘人發起一醫界籌賑會請各同業簽名人會現聞已有多人加入一俟滿足二十人之數即將假仁濟善堂開會協議一切 
[友華銀行銀市報告]  
　　中美新聞社譯友華銀行二十八日報告云昨日倫敦銀價當地及遠期各跌一先令八便士紐約銀價及紐約倫敦滙價均不動此間開盤與昨同市况極沉寂間有賣出者金鎊五先令三便士金元九二半買進略高出口交易極少商人全不活動紐約倫敦銀市似尙穩固云 
[地方廳質訊敖振翔案紀]  
　　漕河涇第二監獄前獄長敖振翔前因發生嫌疑迭經地方審檢廳提案訊押在案昨日下午四時半又奉該廳沈刑庭長會同堵陳郭推檢各官特開第五庭研訊據趙仕傑供年四十二歲掦州江都人現在滬城方浜路即廟西街第二監獄所設之出品所中爲辦事員已歷多年今奉飭傳爲特來案候示問官得供問曰查姜文蔚前在監獄時與爾處可有筆跡留存否答稱無之惟出品所之營業上來往書信則有之今將原信三封呈案請閱問官將信閱竟命提由獄提回之監犯高紫住到案請問據供年二十五歲安徽人民國六年份小民因犯拐案破獲到堂前奉判决監禁八年今年二月初二日下午大衆反獄小民亦隨衆逃出不久續獲到案已奉堂上加判徒刑問官得供問曰爾在監獄時是否爲燒飯答稱去年十一月始小民在獄燒飯二個月但燒飯一役俗稱爲當下灶共十四名監犯連同挑水每日輪流承當問官又問監中燒飯頭目究竟爲誰答稱爲徐海雲充之徐每日在監查察又問犯人每餐多少答稱二十兩但派在工場做工者外加四兩每餐共二十四兩惟我燒飯之十四名皆儘量飽食又小民前在敖獄長案下領得單棉衣各三套問官查閱原巷謂曰爾前在檢察廳預審時曾供明犯食每餐僅有十兩何以今日在堂上所供不符耶供稱檢察廳預審所供係已經在蘇伏法之盜犯陳子廷敎唆是實又據敖振翔亦供明一切檢察官起而論告被告所邀之律師秦聯奎亦出庭爲之辯護問官訊至此時鐘已報六下二刻當因爲時不早判被告還押餘人斥退聽候核辦 
[緝獲地方廳看守所挖洞犯]  
　　地方廳看守所刑事犯蔡樂寛等五犯掘洞圖逃未成奉判候究在案茲悉此案業奉檢察官一再研詰據該犯等稟稱押所内所挖之洞實爲竊賊張榮所爲查張榮因蒙堂上查無犯竊確據諭令省釋詎開釋之前一夜彼即挖成一洞是實問官即諭飭法警劉咏南往拿去後前日該警在浦東洋涇鎭附近設法將張榮拘獲就近送入三區二分所抄出竊贓白紗一包因此該分所命劉警先行返廳稟報一面將張人贓申送警廳司法科訊供一過昨午諭飭送往檢廳歸案訊辦下午由檢察官提案訊詰判令收押據情面稟譚檢察長以劉警辦公迅速着記大功一次以示鼓勵 
[汽車撞斃男孩之騐判]  
　　十一歲男孩毛大喜於本月二十五號下午在楊樹浦路老公茂紗　　　　在泰木行汽車夫張阿根司機不愼接倒礦傷山捕車送同仁醫院醫治無效延至前晚因傷身死捕房得報飭探將屍舁入斐倫路騐尸所昨晨傳同尸父及見證人等將張阿根帶至騐尸所報請公廨俞襄讞會同美領丁君於午刻蒞所檢騐明白塡寫尸格升座公位先由屍父毛恒清投求伸雪繼據見證陳嘉生投案證明當時目覩情形質之汽車夫張阿根供稱是日開車甚緩且免該孩後我已讓開詎該孩忽然反奔以致不及避讓等語中西官核供磋商之下在騐訊單上會判曰騐得已死毛大喜雖係汽車撞倒受傷身死惟據見證陳嘉生供稱該汽車在楊樹浦路由西往東緩行途見該孩即行避讓詎該孩忽又回跑致被撞倒等語照此情形則該車夫是無錯悮應毋庸議尸着其父領去結格附卷此諭 
[塌車撞斃行人之請騐]  
　　新閘橋塊恒隆米行小車頭王成材年四十四歲鹽城人住新民路隆興里昨晨行經大統路口有公共租界帶鈎橋張興隆木行送貨塌車過新閘橋欲向東轉灣塌車夫吕金先王三賢劉錫林李紀　等四人收勒不住塌車衝上同康南貨店門前階石將王撞倒於地碾傷腰脅轉角處有陸雨亭所擺之菜飯桶亦被軋毁由崗警一併拘入四區受傷人已不能開口趕送醫院中途氣絶身死旋據死者胞姪王玉和投案認明無悮顏署長立飭十一圖地保赴檢廳報請相騐 
[敲詐攫物犯之加罪]  
　　楊金榮李順江陳阿四王阿二王三子王小四子六人於二十四號晚兩次身懷兇器至虹口港内船户紀阿江之船上敲詐不遂刦取鷄蛋衣服大小銀元案發被捕解由公共公廨判各禁錮西牢兩年期滿逐出租界已誌本報茲有此案發生之前之被刦船户朱新亭·周元林·胡正文知楊等已　告發亦於前日相繼至該管捕房報告各人被刦衣服棉被鷄蛋數目要求併究以故捕房復於昨展往西牢將六被告提解至廨經三原告上堂訴明當時被告到船攫物岸上有同熏王阿二望風云云質之楊等供詞推諉中西官以被告迭經人民告發顯見平日不法已極判各加押西牢一年連前每名共押三年期滿逐出租界 
[允加海關附稅辦賑之西訊]  
　　大陸報二十七日北京電云美政府已正式通知中國允加海關附稅以辦災賑英國外交部對於此議表示同情已交商部核辦日本則未有回覆云 
[耆老會秋季大會紀略]  
　　愛儷園主人哈同君及其夫人羅伽陵女士曾於舊曆丙辰年秋間創辦廣倉學會丁已又創設萬年耆老會定爲每年春秋兩季特開大會本年定於夏曆十五至十八等日舉行秋季大會前日爲第一日到者約三百餘人園中風景極佳加之古物陳列品約數千件爲滬上所不易見者聞該會入會耆老約五百人昨日尙有潘勵紳吳菊庭二人臨時加入云 
[少年宣講圑宣講紀]  
　　本埠少年宣講圑總部於前日（二十四）在本埠西門宣講（賭博之害並述與奬券之害同）·（何謂自治）·（愛人即是愛己）聽者百餘人薄暮始散又二十六日該圑在打鐵浜宣講聽者二百餘人講題爲（北方災荒之情形）·（節糜費充公益）並舉行通俗游藝以娱聽者又舉行露天學校招集兒童三十二人（該處以江北兒童爲多）首授遊戲體操次唱歌「末國文頗有興趣至六時始散聞本星期日須往南翔江灣等處游行宣講云 
[上海最新發起之專科醫院]  
　　距今約二星期後將有著名西醫設立上海各科專家醫院於百老滙路一千二百八十五號該院内共分八部專治各種疾病診時除星期日外每晨九時起至下午六時止該院專爲中西中等人士所設故收費從廉並附設藥房及化騐房以利公衆衛生云 
[美術學校今日赴杭旅行實習]  
　　上海美術學校二三年級學生七十餘人今晨由劉校長曁汪王諸敎員率領乘七時快車赴杭從事野外實習預定兩星期返校在杭宿舍已借定兩處一爲白堤照胆臺宿男生係由阮荀伯代覔一爲昭慶寺前之别墅宿女生係由虞洽卿代覔聞該校此次旅行結束時將先在浙江省敎育會開旅行寫生成績展覽會一次回滬後再在江蘇省敎育會開臨時成績展覽會以表白此次旅行所得之成績於社會云 
[小學敎育研究會定期開會]  
　　上海小學敎育研究會致各小學校通告云本月三十一日（即二十日）上午木會開普通科研究會提議組織閱書部進行事宜貴校諸君准時蒞會共同討論至盼 
[淞滬火車出軌]  
　　淞滬鐵路由上海往來炮台灣之尋常客車於昨日（二十八日）下午四點四十分時由炮台灣開至五英里半地方車頭上之彈簧鐵梗忽然斷下落在軌道上故在車頭後面行李車之輪盤被撞出軌當山司機人立時停車車上乘客無恙由該車車長派火夫步行至吳淞分路車站報告站長發電致滬上總局由洋總管立派工匠十數名特開救險專車前往將車輪納入軌道恢復原狀迨車至滬上已八點十五分故由滬五點二十五分及六點五十分開行之二班尋常車停駛而八點十五分之車則照常行駛云 
[海部管理租船監督啟用關防]  
　　海軍部管理租船正監督楊敬修副監督吳光宗昨致各機關公函以奉海軍部訓令接收華甲華乙華丙華丁華戊華己華庚等海輪業經接管視事電部分函查照在案茲奉海軍部第五八號令開茲特頒該處關防一顆文曰海軍部管理租船監督處關防十二字仰即遵照啓用并將日期報部備案關防隨發此令等因奉此遵於即日啓用除呈報分函外相應函逹查照云云 
[現駐浦面軍艦之調查]  
　　現查本埠浦江停泊海軍之艦除奉令開往口外遊巡外刻下候令獲遣者祗有三艘今將軍艦種類並艦長員名兵士名數調查於下湖鷹魚雷艇艇長李君武水手士兵共計三十四名辰字魚雷艇艇長林永啓水手士兵共計三十八名聯鯨練習艦艦長李夢濱水手土兵共計六十六名以上三艦均泊南黃浦之面 
[糖與桂圓之市况]  
　　現市上英國太古怡和等車糖到貨不多有直接運往長江鎭江九江蕪湖漢口宜昌等處者故上海存底不充邇届冬令正值各處進貨之時故糖價又見漲起二三錢現太古車糖四温半價開至十九兩六錢怡和車糖相同荷囒赤十一兩八錢吕宋青十一兩六錢華糖之湖莊赤十二兩七錢石龍赤十二兩惠安赤十兩零五錢海南赤十兩 
　　桂圓產自福建興化等處上年閩省產地受軍隊之影響價格奇漲每擔至一百十餘兩目下新貨已源源而來銷塲尙未十分活動故捷春圓開盤每擔祗四十二兩廈門圓二十四兩出辦圓十一兩較去冬之價相去六七十兩之多 
[中國廣告公會今日開會]  
　　中國廣告公會准於今日（二十九日）下午五時（青年會費吳生君云所約爲五時該會通知書則爲五時半）假四川路青年會開會已誌前報茲聞今日開會時將由該會前會長哈茄（A.R.Hagar）君與舊金山中國總領事朱兆莘君演說英美烟公司勞（A.C.Row）君嘗費數星期之力想出一奇異罐頭商標牌名及奇異之裝璜亦甚便於裝箱輸運今日即將詳細說明之該會深望本埠美商與歐商届時聯翩到會共同討論該會擬只開約兩小時至七時或七時半即可敎會云 
[烏鎭路火警]  
　　閘北烏鎭路福德里口萬陽樓茶館樓下仁康烟紙店前晚一句餘鐘起火延燒其鄰樓房共十餘幢又平房四間由各叚敎火會到塲救熄事後經四區顏署長查得曾保火險諭候查明詳細情形再行核奪 
[合股販魚糾葛案又訊一次]  
　　唐仁志前延普來梅律師代表投法公堂控合股販魚之徐元初鮑華松以盈爲虧不還所墊股本銀洋判着被告鮑華松將經摺等賬呈案候核在案昨由鮑將摺呈鑒繼由鮑之代表賚美律師聲稱被告所呈之經摺並非正式乃隨時記錄况合股之時均各同意旋因虧蝕被告情願出票還洋不知如何又起涉訟鮑華松稱經摺上之賬目已經算過唐徐兩人均各知悉並非僞造唐仁志稱商人實未見過此摺並據代表普來梅律師稱當時原告祗知實係受虧旋因遇見王文奎始知被告以盈報虧現今被告鮑華松所呈之經摺形色似新應請堂上注意被告徐元初由巴和律師聲稱原告因聽信王文奎聲稱以盈爲虧故此具訴徐元初惟此案皆係鮑華松一人經手應向鮑華松起訴對於被告無關應請將案注銷外着原告償還被告損失洋三百元云云中西讞員判徐退去鮑交保王還押聽候覆訊核奪 
[又一催遷濬浦障碍物之公函]  
　　滬南工巡捐局姚石蓀局長接准滩浦總局來函以浚浦一事本局之弔桶挖泥機器海龍號准於本月三十日移泊南市大碼頭浦江即行準備開工浚浦挖泥所有沿浦一帶關係之一切障碍物應請貴局再行傳諭先期一律移開以免阻碍浚浦要工如有遲誤一經動工後倘有損害等情局中慨不負責等因該局接函後以此案前經上海縣公署來函後已經佈告沿浦各船户及各項障碍物趕速移讓在案茲准前因爰特傳諭市舶所承辦人再行知照從速讓開以免妨碍要工云 
[昨日公共公廨訊案紀]  
　　昨晨公共公廨民四庭由關讞員會同英包副領事訊理（一）英商海恩訴土商郭漁舟不理股票價銀三十九萬五千零十五兩案前着原告登報十四天傳逹茲已逾期郭仍避不到案故原告偕代表律師到堂請求缺席判决發封被告所有財產「結果」以被告屢傳不到應照原告律師所請缺席判决並着原告擬具正式諭單呈候核准飭遵（三）滙業銀行訴吳培生東滙損失案前經判决註銷茲原告請求復審「結果」訂期研訊（三）劉東海延朱斯芾律師訴吳萃五不理擔保李元坤所出票據洋一百元案「結果」原告勝訴 
　　又午後由陸襄讞會同美約副領事訊理（一）寡婦張瞿氏延朱斯芾律師請求給諭准予再醮事「結果」以聲請人之再醮與否係屬個人之自由權本公堂應操不干涉主義（二）婦人王傅氏訴周全發抵單不贖案「結果」被告應於兩個月内備洋二百三十六元將抵押之田單贖回 
[塌車傷人三則]  
　　昨日上午十時許有江北人陳雲記行經老閘橋塊被儎重塌車碾傷足部痛倒於地由老閘捕房六百七十七號華捕到來雇人力車送往仁濟醫院醫治一面帶該塌車夫入捕房請示又有塌車於昨午十二時許在三馬路碾傷行人張根福足骨經老閘捕房七百八十九號華捕到來車送醫院醫治又安徽人吳友仁昨日下午道經新閘路爲塌車碾傷足趾亦由新閘捕房三百十八號印度捕查見雇車送院醫治各經該捕將塌車夫拘入捕房請　 
[緝獲相識刦匪]  
　　有爲洋翡翠生意名財寳之妻某氏前日午後身穿華服往親戚家吃喜酒行至晝錦牌坊忽遇匪徒三人上前將氏軋住攫去金鐲一雙而逸當時追拿不及惟内有一匪面貎相識歸家報告其夫開明失單具詞投報淞滬警察廳請爲查緝等情昨午奉諭飭派偵緝隊士協同保安隊士帶同該氏四出指拿旋在邑廟桂花廳茶肆門前將該氏所識之某甲先行拘獲詎甲不服竟欲行兇拒捕幸保安隊士赶上甲始不敢倔强當即搜其身畔並無　證乃押送偵緝隊由隊長略詰一過連同該氏併送司法科訊辦一面奉該隊長仍飭嚴緝逸犯務獲解究 
[妻財兩空之請究]  
　　王阿毛投上海地方審判廳訴稱上海人家住洋涇鎭前憑張阿林作伐聘趙雲富之女爲室今擇吉舊曆九月十六日備與往娶無着小民損失不資因此來案請求究追被取茶禮並金飾以及酒肆費用等共洋三百數十元等情戚廳長據訴後以所陳各節是否屬實候提張阿林等到案訊明辦理 
[河南副劵開奬紀]  
　　昨爲第十次河南救濟有奬副券開奬之期在西門外方板橋共和影戲園内舉行自午前九時至午刻十二時半爲止茲將五大奬號碼及經銷各票號錄下頭奬第一萬二千四百五十七號（本埠善利全）二奬第五千九百十三號（杭州和記）三奬第三萬零零七十號（本埠有利源）四奬第一萬零二百八十二號（衢州中英）又四奬第二萬四千四百四十二號（寗波甬利公司）又四奬第三萬九千九百五十五號（漢口分局）五奬第一萬六千一百八十一號（杭州和記公司）又五奬第二萬零三百八十二號（常熟厚生）又五奬第二萬七千二百七十九號（漢口分局） 
[誌謝]  
　　昨承中華國貨出品社贈該社所製之雄雞牌擦面牙粉一大包書此道謝 
來函 
[美國紐約自由鋼鐵公司來函]  
　　謂美人華葛氏不可信任 
　　本館昨日接美國紐約自由鋼鐵公司來函謂有屋林特滿德華葛Orin　DcMotte　Walker其人者爲美產維在美國社會上因品行不端已全失其信用近聞將往中國之天津凡中國人士與之有何交涉者祈自愼之忽爲所愚云云函内并附紐約八月十三日商報一紙登有關於華葛被自由綱鐵公司革職之通告一則 
[葛品生來函]  
　　昨閱貴報本埠關載四十一路開會紀有推定葛品生爲交際兼思務一職品生是日并未與聞亦未擔任交際兼庶務之職用特具函聲明務請登入來函欄内以免誤會葛品生謹啟 
雜評二 
[選舉權之不可放棄（黑）]  
　　江蘇第三届省議會又將選舉議員矣今茲正當預備之時余有一言敢告於選民者卽選舉權之不可放棄是也 
人但知今日議員之失職其實即當選舉時選民放其選舉權之失職有以成之也蓋選民不重視此選舉權致令奸黠之徒得以運動而所選者非我願選之人苟選民而不自放棄各自選舉其心所欲選者則人雖欲運動必較以前爲難則奸黠之徒雖不能迸亦必少數矣我願選民勿因一時之厭煩而致日後痛心疾首而無益也 
公布欄 
[上海地方審判廳]  
　　▲判决主文（民一庭）一件判决萬叔良與邵金氏因債務糾葛控訴一案主文本件控訴駁回原判關於駁回原告請求利息部分撤銷萬叔良向邵金氏所借洋一百五十元之利息應以每月一分利率計算自已未年陰曆二月起付至執行終了之日爲止但利息不得超過原本本審訴訟費用歸萬叔良負擔▲一件决定金桂元與張守彝因貨欵糾葛聲明窒礙一案主文本件窒礙不聲明照准▲一件判决鄔炳珅與王長貴因欠租糾葛一案主文王長貴應償還鄔炳珅經租之顧蘭記房租洋二十二元五角訴訟費用歸王長貴負擔▲一件判决張裕昌與朱泉生等因單據涉訟一案主文何應春應償還張裕昌洋一百元張裕昌其餘之請求駁回訴訟費用歸張裕昌負擔三分之二何應春負擔三分之一▲一件决定談樹香與席季齋因債務涉訟對於和解書聲明異議一案主文本件聲請駁回▲一件决定蕭吉甫與王氏因會欵糾葛聲明窒碍一案主文本件窒礙之聲明照准▲一件决定翟岐祥等與楊肄伯等因抵欵糾葛一案主文本件訴訟管轄錯誤訴訟費洋十四元發還▲一件判决鄔炳珅與郭德源因房租糾葛一案主文郭德源應還顧蘭記房租洋二十二元交案給鄔炳珅具領訟費歸郭德源負擔（民二庭）一件判决鄔炳珅與鄧立生欠租糾葛一案主文鄧立生欠顧蘭記租洋二十五元應即如數繳由鄔炳惠具領訟費歸鄧立生負擔▲一件决定陳介眉聲請窒礙一案主文本件窒礙之聲請照准▲一件判决徐廷富與施隆盛定洋糾葛控訴一案主文原判撤銷被控訴人第一審之請求駁回本案訟費歸被控訴人負擔 
　　▲民二庭批一件朱顧氏呈爲義子不務正業請求備案由呈悉爾義子壽伯不務正業甘習下流旣經議定分給財產脫離關係自無備案之必要嗣後如再有滋擾情事臨時訴請法辦可也此批以上十月二十六日 
　　▲判决主文（民一庭）一件判决唐阿木與黃木生等因贖田糾葛控訴一案主文本件控訴駁回本審訟費歸控訴人負擔（民二庭）一件判决楊金泉等訴莊金華婚姻糾葛一案主文原告人之請求駁回訟費歸原告人負擔 
　　▲一件判决印三喜訴印雨村衣飾涉訟一案主文印雨村應返還印三喜棉襖四件棉花胎二條木箱一支印三喜其餘之請求駁回訟費印三喜負擔十分之九印雨村負擔十分之一▲一件判决王海亭訴李子芳借欵涉訟一案主文李子芳廳還王濤亭借洋三十七元訟費歸李子芳負擔▲一件决定蔡鍾騏等聲明抗告一案主文本件抗告業已南通縣知事公署撤銷原批應毋庸議此批 
　　▲批示一件劉啓福狀請函縣協助查封由狀悉當庭已諭爾速赴鹽城縣署指封何仍逗遛不往殊屬非是仰即遵照前諭勿得自誤此批▲一件白成遺狀保周氏由准保此批▲一件李氏狀請寛限由狀悉本案欵項除已繳洋三十元外尙欠洋十六元一角着速措齊繳廳以清轇轕至本年舊曆八月初五日以後之房租着該氏按月自向趙俊卿交付可也此批▲一件朱柏祥狀領欵洋由准領此批▲一件史官榮狀領動產及基址由准領此批▲一件張文義狀請寛限由狀悉仰即從速理楚限十五日内來應銷案此批▲一件戚振全狀請鑑定由狀悉着即墊交鑑定費洋六元以憑核辦此批▲一件顧雲亭狀請押迫由狀悉已傳追矣仰即知照此批▲一件葉歸虞狀請查封由狀悉業已當庭諭知矣此批▲一件盛保榮狀請傳追由狀悉已限令保人於十一月四日交欵矣仰即知照此批以上十月二十七日 
[上海地方檢察廳]  
　　▲批示崔蓉圃狀悉候騐明核辦此批▲印三喜等狀悉候傳案訊究此批▲沈李氏狀悉候　卷核辦此批▲趙寳生狀悉案已判决私訴一節仰即連赴同級審判廳起訴可也此批▲毛章鈺狀悉候飭傳可也此批▲李阿珠狀悉候函江海關知照此批▲孫禮本狀悉准予退保此批▲于許氏狀悉案已判决所請應毋庸議此批以上十月二十八日 
[滬海道尹公署]  
　　▲批示一件崇明外沙公民施彥翹等呈爲環請飭縣尅日派員蒞沙俾　建築而便治理由呈悉該處行政委員早經省署委定一切籌備事宜自應趕速進行據稱韓籌備員延未籌辦如果屬實殊屬非是仰崇明縣知事迅速遴姜韓員督同妥爲籌備傳資進行毋庸遲延切切此批▲一件海門縣商民洪隆昌等呈爲解鈴繫鈴環請飭縣停傳以順輿情由呈悉查此案前據陳洪疇等來道呈訴當經令據海門縣知事呈復以據委員查明王　江等所儎元麥實係在米禁時購就陳九林等藉端肆擾亦係眞情業經嚴提到案依法懲辦等怀到道即經指令在案據呈前情仍仰海門縣知事查案秉公核結具報此批 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[游美學生圑紀程（八）] [  趙迺傳]  
　　檀埠游覽僅數小時以余觀察所及益以華僑所述亦頗有足紀者（一）天氣澄和歷一年如一日居民不復知有嚴寒與酷署之别（二）各村莊間綠蔭繽紛秀色可餐風物間美歎觀止矣（三）風俗純厚道不拾遺（四）人人安居樂業無曠土無游民（五）華僑欵待殷勤親愛有如家人對於祖國近况關注尤切（六）日僑多至十一萬人五倍於我且工商業極形發逹非若華僑之大半從事耕作也英法各國設領事或副領事我亦置領事惟日本置總領事觀於此而知日人對於國外勢力之拓張銳意經營不遺餘力我國民聞之可不力圖振作而急起直追乎 
　　十二日天晴舟行二四七哩 
　　船員發出行李報告單分交同人塡寫凡絲綢繡貨茶葉等物非日用所需者均宜一一塡明由船中會計員簽名單上並貼印花一元 
　　本圑職員開會商議同人抵舊金山時與清華圑合住旅館并向鐵路公司包一專車夜餐時由朱少屏君報告俟同人簽名後發電籌備 
筆剳 
[懺悔記（四）] [  君豪]  
　　書之後半則曰我自邇北來神昏心惑近日挾書授課神理稍定然朋輩驚呼仍是洞中日月清夜自思不覺對月欷歔悽愴我心無人識也心中萬念俱空百　皆絶日或與友人顧曲或促坐吟哦夜則與愁思爲緣頃又昏然睡去偶因同人約游北里則春風桃李走馬墜鞭秋雁無聲此心已生不復作他想矣曩之相約出洋至今亦成畫餅事無如我願者余之計畫如此而事實乃又如彼也想足下斜倚闌干芳草夕陽微風送和靄之意晚霞呈相宜之色或書中尋味或知舊輕欵其樂奚如雖曰天涯游侣實一快樂之人也若我者此心一死萬念俱灰尙何言哉尙何言哉必若我乃可以稱蕭郎陌路也回首夏中相識即心性相投八日晚某處（此處爲吾所改去）之景况如在目前思及於此益不堪相思南雲咫尺天涯足下亦有以慰我乎 
　　余讀此書益悲不自勝乃報書勉之勸其以幻爲情以情爲幻寶玉逃禪恝然舍去彼非一軟風斜照揚鞭得得一賞心樂事之河郎乎何其後竟若是耶願足下勿痴也書去多日重九始得覆其言至少僅謂 
　　吾懺悔矣尙復奚言以後斷不從消極觀而勉爲一青年之學子矣 
　　余子懺悔記卽因其第三函而作閱者有所感否（終） 
劇談 
[羣芳艷影（五）] [  夢華]  
　　二十三日晚雪芳七時已抵臺是晚與崔笑儂譚劍秋合演曹大家續完漢帙共八幕爲漢代古劇亦爲粤中各班之冠此爲第一次開演 
　　雪芳出塲在八點鐘飾曹大家幽閑莊重崔笑儂飾漢和帝文雅寛厚此二伶同塲合演可謂珠聯璧合 
　　斯劇佈景班主陳玉臣新添五千餘金在粤劇界中可推首屈一指如孝堂金殿藏書樓亭台樓閣漢宫幻夢等佈景皆極可觀與梅畹華天女散花佈景可並駕齊驅 
　　全劇佈景又推第四幕之金殿更爲特色皆屬古時裝璜金碧煇煌電光燦爛漢和帝高居宫殿天顏慈祥曹大家敬坐殿下玉姿婀娜雪芳在此段唱反線一闋有點餘鐘之久蓋反線爲雪芳之特長一時唱則四座傾聽息則鼓掌呌絶蓋其清圓脆潤固不同凡俗也 
　　是晚六時已上下客滿座無隙地後來者均折回粤劇屢演必演全劇故觀者每次均可獲觀全豹 
 
[過去與未來]  
詩錄 
[讀蘭簃雜識有感率成二絶用慰泫然并柬瘦鵑] [  巨摩]  
　　紂絶陰天夢亦沈香蘭空憶百年身珠光劍氣原難駐一笑能回四座春 
　　畫樓隱約雨如烟粉盒鈿釵似去年莫問碧桃花下路萬山深處聽啼鵑 
新聞拾遺 
[碧眼兒收玉影] [  隱厂]  
　　寧垣城内各招貼處忽發現一離奇廣告係洋紙彩印極易注意其文云「茲有美國人某君欲收秦淮花國美人照片略分數等酬贈（一）大總裁每張酬洋六元（二）副總裁五元（三）總理四元（四）各部總次長三元（五）博士二元（六）學士一元以現任者爲限並須另用白紙一張開明該妓花史送至城北明瓦廊張香濤收立將酬金照給自即日始至十月終截止逾期不收此啓」一時途人見之咸嘖嘖稱怪云 
[女學生講月蝕] [  警世人]  
　　前晚月蝕迷信者流以爲月被天狗星吞嚥遭受災殃競放爆竹驅逐藉以解救誠屬可笑寶山路寶山里郭姓女郎肄業附近某女校見四鄰皆作此無益之舉遂置櫈於門外高立其上講演月蝕之理聽者四聚末勸衆人救日不如救北方災民以買爆竹香燭之資移助各慈善機關可救災民數命云云一時該里各居户咸不燃放相稱該女郎慈祥不置云 
[方外人說笑話] [  眉月]  
　　新閘大通路小菜塲昨午二時許忽來一僧一道及女尼一人席地坐談閒觀者圍集數十人拍掌聲喧笑聲龐雜而起適余經過厠身羣人中聆之但聞僧人曰（我做和尙吃盡當光空哉空哉高臥禪床）道士亦曰（我做道士隨時論時自信道理勿起邪思）女尼又繼之曰（我做尼姑得過且過下無媳婦上無婆婆後各自散去） 
L>小說 
[社會小說衆醉獨醒（一七七）] [  瞻廬]  
　　第二十回　摘豔薰香醜人作怪態行吟覓句狹路遇詩婆 
　　編書的講話時女詩家吕郭夫人早已跨入裏面撲起着兩隻大袖向左萬福向右萬福兩面招呼道列位大吟壇大方家有勞久待了玉儂今日倦臥碧紗窗下被枝上黃鶯兒喚醒睡夢水晶簾前梳洗都畢便閑步廻廊敎架上綠鸚哥讀唐人小詩順便轉入瀟湘吟館裏畫幾筆没骨花卉題幾首七言絶句算做蘭閨清課虧得侍婢春蘭提起今天詩社開課的事玉儂一點靈犀被他引動因此收拾筆墨前來應課從後園裏分花拂柳徑出園門金蓮蹴損牡丹芽玉簪兒抓住荼蘼架一路行吟尋章覔句雖没有隨着小奚奴挈着古錦囊效法那唐代蘇東坡的故事（東坡竟生於唐代一笑）然而零章斷句郤也收拾了不少且待少刻寫將出來在列位面前求敎但愁下里巴人句難入陽春白雪篇這便如何是好也說時把頭兒連打幾個圈腦後拖着的髮髻隨這姿勢也便風車般轉動起來旁邊的年輕社員見這情形滿身都起了雞皮疙𤺥喉嚨裏一陣奇癢幾乎把隔夜飯都嘔將出來只有方老先生没口子的稱讚道吕郭夫人的談吐眞呌做薰香摘豔没有一字不香没有一句不艶我們詩社裏有了這位巾幗詩人實在增光不少會計員吕文甫也向衆人介紹道這位玉儂女士便是區區的弟媳他的詩才眞是盡善矣又盡美也他和舍弟彬甫二人夫其唱而婦其和半其斤而八其兩惜乎啊惜乎三年以前舍弟竟做地下之修文舍弟媳便成閨中之寡婦花晨月夕美景良辰如之何其傷心也耶（文甫口中之也耶自第三回四見後闊别至今矣） 
[自由談之自由談] [  鵑]  
　　紅粉憐才之說我聞之久矣然眞能憐才者殊不多覯輓近以還吾國女流尤習於侈汰徒知於釵鈿衣飾之屬踵事增華鮮有能留心文事得奇才而知所憐之者此張船山侯朝宗輩之所以不復見於今日歟 
大昌煙公司徵文揭曉 
[大小嬰孩牌香烟道情（用板橋道情調）（丙等）] [  朱覺盦] 　　 
　　讀書人○伏案頭○嘔心血○苦校讐○神昏眼倦無聊候○○黑燐出匣輕輕畫○○紅裏開封細細抽○○烟香直向丹田透○○一霎時精神抖擻○○好文章老氣横秋○○ 
　　種田人○○望有秋○○常勤動○○莫浪游○○林陰偶歇眞將就○○淡菰味薄還勞手○○紙捲香濃又潤喉○○一枝在口能耕耨○○多謝他小孩方便○○惜光蔭甌簍滿篝○○ 
　　做工人○○不小休○○爲衣食○○作鴈牛○○悶來莫把雙眉皺○○馨香滋味能舒力○○婉鑾嬰兒也破愁○○運斤敢索公輸門○○眞便宜青鋼無幾○○　匠心獨造竿頭○○ 
　　經商人○○自運籌○○生涯盛○○接待周○○結歡頗客常來購○○一枝進　多男子○○百萬嬴餘少匹儔○○可居奇貨依然售○○若論功小孩爲育○○傲同行足智多謀○○ 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[錢神論與錢本草] [  老圃]  
　　晋魯褒作錢神論今閱千餘載而其文如新出其辭曰錢之爲體有乾坤之象内則其方外則其圓其積如山其流如川動靜有時行藏有節市井便易不患耗折難折象壽不匱象道故能長久爲世神寶親之如兄字曰孔方失之則貧弱得之則富昌無翼而飛無足而走解嚴毅之顏開難發之口錢多者處前錢少者居後處前者爲君長在後者爲臣僕君長者豐衍而有餘臣僕者窮竭而不足詩云哿兮富人哀此煢獨錢之爲言泉也無遠不往無幽不至京邑衣冠疲勞講肄厭聞清談對之睡寐見我家兄莫不驚視錢之所祜吉無不利何必讀書然後富貴昔吕公欣悅於空版漢祖克之於嬴二文君解布裳而被錦繡相如乘高蓋而解犢鼻官尊名顯皆錢所致空版至虚而况有實嬴二雖少以致親密由此論之謂爲神物無德而尊無勢而熱排金門而入紫闥危可使安死可使活貴可使賤生可使殺是故忿爭非錢不勝幽滯非錢不拔怨讐非錢不解令聞非錢不發 
　　沈凡民嘗藏一帖名曰錢本草其文爲張燕公所作樊厚所書一時秘爲異寳其文亦奇有益於世道非徒喜笑怒駡而已其文曰錢味甘大熱有毒偏能駐顏采澤流潤善療飢寒困戹之患立騐能利邦國汙賢逹畏清廉貪者服之以均平爲良如不均平則冷熱相激令人霍亂其藥采無時采之非理則傷神此旣流行能改神靈通鬼氣如積而不散則有水火盜賊之災生如散而不積則有飢寒困厄之患至一積一散謂之道不以爲珍謂之德取與全宜謂之義無非分謂之禮博施濟衆謂之仁不失期爲之信入不妨己謂之智以此七術精鍊方可久而服之令人長壽若服之非理則弱志傷神切須忌之 
公民常識 
[敬告有選舉權者] [  陂龍]  
　　選舉者至公無私之法也而我國行之爲舞弊之藪當初選舉開始之時一般欲爲初選當選人者鈎心鬭角僞造名册至選舉時鼓動無數游民授以楷片臨場發一麵票囑其照樣書寫大扺能當選者非有二三百元之運動金不可彼旣墊此金不得不向複選舉場抬價兜售有議員之熱者當備買賣費三四千元至五六千元不等間或有少數人結識同志臨時賒欠票費則此輩被賒者以債權自居爲議員者必多方爲之設法位置凡遇縣知事稅務所之更調必消納此輩若干人 
　　嗚呼選政如此欲求良好之議員得乎科舉雖屬陳腐然暗中摸索無弊可作雖所拔未必全屬眞才然地方之有才學者大半網羅於中今行選舉則公然運動每選舉一次公民道德墮落一次其咎雖在官廳之辦理不善要亦公民缺乏常識之所致也現在第三届省議會選舉又開始矣余敬掬誠相告有初選舉權者勿貪區區之麵票費被人所賣有複選舉權者勿貪賺二三百元之賣票金以墮落個人之道德間接造成萬刼不磨之惡社會也（不受酬） 
商業叢話 
[商業知識之要素] [  人造]  
　　富强之道在商業發逹商業如何能發逹務必商人具有商業知識吾國商業之不振未始非因商人之商業知識缺乏若於此時猶不研求商業知識則不特商業永無發逹之望恐將來商戰失敗無所底止然則商業知識質當今急務茲將最重要之數端分述於左 
　　（一）計算精確法 
　　計算之法爲商人最緊要之事苟計算不精則差之毫釐難免失之千里假有一貨某地出產某地暢銷買價若干納稅與運費須若干往還時日及關於辦貨之雜費共須若干某地某貨價格至少可售若干買賣相抵能否獲利必全盤籌算一一詳明精確無訛並宜將此法則常儲於腦中則行商坐賈可免虧損之虞其最要知識一也 
　　（二）信用保守法 
　　信用關係於商人最大故商業發展務先信用昭著而商人之信用不外進貨之價毋欺售貨之價不二匯兌之期嚴守相約之事實踐預定貨物後雖落價必堅忍履行已售貨物後雖漲價亦不宜反悔買賣誠實交易公平使人視吾言如神聖則營業上自得許多便利而日臻於繁盛此其最要知識二也 
　　（三）時勢觀察法 
　　貨物暢銷全賴有觀察能力如某地人性質如何愛何種貨物風俗如何或儉樸或奢侈習俗尙何種貨物某種貨物某地不產某時須要某種貨物某地特產某時可辦轉運如何手續何種人能識某地人性質價格因時機關係有無太差必觀察明瞭調查清晣然後行之此其最要智識三也 
　　（四）消息靈通法 
　　消息靈通亦商人窺瞰行情之重要問題如某地貨物已漲價若干某種貨物有無漲跌此地天時如何貨物可產若干現在某處存貨若干或鎖貨若干價格若何可否販賣業此商人共有若干某種貨物多由何地人販賣吾販賣之能否獲利路途若干某貨何時必漲某貨何時必落現在如何價格凡此諸端宜時時瞭如指掌則買賣貨物自無阻滯此其最要知識四也 
　　（五）果斷審愼法 
　　以上四法苟能明通則從事商業大抵無虞然遇事遲疑不决行之畏虧本不爲似難捨則時機一旦錯過價格必生變化如此營商極爲危險未有不敗者也故商人於上述四法之外不可不有果斷能力然行之過於鹵莽或用人失當途中不愼揮霍金錢不注意貨物則求平穩亦難矣所以果斷宜兼審愼此亦商人宜具之知識也（乙種酬） 
道德叢話 
[西方格言（五五）] [  謝介子選譯]  
　　願君歡且舞翩翩得其時「邰谷爾」（Tagore） 
　　水眠而敵未眠也「土耳其諺」 
　　節食氏靜心氏樂觀氏爲最良之三醫師「英吉利諺」 
　　美名即厚產「德意志諺」 
　　購物欲不受欺詢價三處可也「英吉利諺」 
　　負債輕則爲債務者重則變爲仇敵「意大利諺」 
　　　恒獨飛羊乃羣集「英吉利諺」 
 
 

Page 18

 
 
早婚輒生後悔「法蘭西德意志意大利與荷蘭諺」 
患難雖不能致富然能益智「英吉利諺」 
錢爲良奴但爲惡主「鮑傲絲」（Bouhours） 
衛生 
[骨骼之攝衛談] [  崧年]  
　　骨骼爲身體之基本攝衛之方尤不可不愼茲就其切要者條列數則於下 
　　（一）正姿勢身體宜常正直不可久於前屈或欹側（如讀書作工時）坐時宜避桌椅之過高或過低幼兒於步行期前不可獨使之進退否則易致脊柱灣曲或脚骨灣曲等症 
　　（二）戒壓迫凡衣服靴履等物寛窄務宜適體亦不可緊縛紐帶於腰胸各部小孩尤宜愼之 
　　（三）防挫折骨質雖有軔性然若勞動過劇或高跳彊轉打撲等易致脫臼及挫折等患且骨之外層包有薄膜曰護骨膜富有血管神經所以營養骨骼者也若護骨膜受傷過劇則全骨失其生機必成殘疾年老者尤宜注意 
　　（四）擇食品骨之主成分有二種（甲）有機質丨動物膠等 
是（乙）無機質丨炭養石灰及燐養石灰等是甲所以與骨以靱性及彈力乙所以使之堅硬二者配合適宜則發育善作用全故常宜擇適當之滋養品以補益之如童子乏無機質故易灣曲則宜擇富礦物成分之食物以與之老人乏有機質故易折則官食富於有機質之食物至煙酒酸辛等味均與骨有妨害可免宜免而飲酒過度易起尿酸性關節炎不可不知 
　　（五）時運動骨之以鍜鍊而發逹與他組織同故運動有益於骨骼此固普通易曉也但切弗過度而呼吸清潔空氣於骨之發育上亦甚有裨益也 
　　（六）愼起居住居暗室時吸濁氣則無機質與有機質之沉澱大不平均易成侚僂及關節疼痛等症（乙種酬） 
 
[願國人注意這個口子稻豐甲助賑]  
法律 
[法律與宗敎之關係及其異同之點] [  澍亭]  
　　法律者維持人類共同生活之秩序之規則也宗敎亦然稽諸往古未有政治先有宗敎及國家時代政治雖已發生而操政權者又必兼掌敎權且其時一切法制禁令與宗敎律内容大致無異政敎仍相混也及社會進步法制漸備政與敎乃分化獨立而其規律内容亦問有歧異然此乃形式上事若精神上則實有深相關切而永久固結不解者茲將其相互關係及其異同之點分述如下 
　　（甲）法律與宗敎之關係法律之目的固在犯罪之懲罰及預防然其所得罰之防之者僅爲外部有形之行爲而不能及於内部無形之意思且人之犯罪意思爲主犯罪行爲乃由犯罪意思之實現若不有制止其犯罪意思之法以弭防於無形則恐法愈嚴而犯罪者愈多也宗敎之力雖不能拘束人之行爲而可以支配人之精神使人無時無地皆覺有神威之存在而惡念不敢稍萌惡念不萌安得有犯罪行爲之實現是故宗敎者所以濟法律之窮也法律必得宗敎爲輔其作用乃能完成如是則法律與宗敎之關係槪可知矣 
　　（乙）法律與宗敎異同之點就法律與宗敎律之用罰觀之凡有罪惡者無不與以惡報然法律之罰罰其身體而宗敎律則罰其靈魂是罰之點雖同而罰之之法則異也再就其規定用罰之範圍觀之在宗敎律上有禁殺一切生物之戒命而法律則於生物中惟禁殺人夫以禁殺生物之點言法律與宗敎律無異而就其禁止範圍之廣狹言則又不同蓋因法律之作用多爲消極的而宗敎律之作用多爲積極的也（乙種酬） 
農業常識 
[製白蠟法] [  汝]  
　　白蠟爲白蠟蟲所釀成產於吾國川黔閩浙諸省其用頗廣舉凡燭類之製造藥丸之蠟壳莫不需是至如外國且用之爲造紙之漿糊料砑光料及製人體生物等標本之主要原料是蓋由於不易融解故爲用特廣耳本品之輸出外國者年可八九十萬斤計值六七十萬元苟能推廣養殖精究提煉未來之希望固未可料也用述其製造　於次 
　　白蠟粉白蠟蟲之泌於樹枝者也故自樹枝採下時每混雜質色略黑須精煉方成白蠟其法頗簡祗須將採下之蠟粉置鍋中次注多量之水强熱之使融解並用竹棒攪拌如此則蠟之良者悉浮水面所混雜質均沉鍋底此時卽宜用杓掏取水面之蠟液投冷水中使之凝結再取出置釜中鎔之傾入模型中冷透取出是即所謂白蠟也至其鍋之大小及模型之多寡則須隨白蠟粉之多少定之當事者可隨意决定 
　　又製白蠟多次後鍋底所沈雜質爲數頗多余初以爲無用矣棄之後與友人談知尙可製蠟歸而試之果然茲再述其法 
　　閱者諸君曾見藥店中製膏滋藥之器具否蓋一簡單之榨床也從沈鍋底之雜質製蠟亦用此器所異者籐袋之内更須置一細麻袋防壓榨之時雜質之迸出可矣 
　　右述之器具旣備即可從事製造矣法先以已曬乾之雜質（雜質撈出即須曝日中使乾備積多後製造）置釜中注入水熱之迨旣沸乃將此液掬於麻袋内置籐袋中榨之至乾而止斯熔液經此壓榨後其水與蠟同時迸出流入下盛木桶中一經冷却白蠟遂凝乃濾去其水如製白蠟法製爲白蠟可也（乙種酬） 
識字捷法 
[應用字] [  濟滄]  
　　君尊也從尹發號故從口古文作　象坐形又羣也羣下所歸心也又子稱父母曰君子孫稱先世亦曰君又婦稱夫夫稱婦皆曰君又上稱下曰君又封號曰君又彼此通稱曰君 
 
