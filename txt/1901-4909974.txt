# 1901 - 19 - 4909974

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[整頓銀幣說]  
　　中國初無所謂銀圓也通行者除制錢而外皆用寳銀其分量之輕者曰銀錁曰元絲零星貿易則用碎銀大小不齊分量不一各省皆然自日斯巴尼亞國銀圓來華華人喜其便於行使漸推漸廣於上舉國之人無不知有本洋者惟未識其何自而來雖正項出入仍用寳銀而民間使用多取洋圓誠以銀色高低不同平砝輕重不一洋圓則輕重成色　若劃一可以不受欺蒙也迨咸同間美利堅人運墨西哥國銀圓來華華人以其花紋如鷹名之曰鷹洋無識者更誤以爲來自英國羣以英洋呼之當英洋初來之時華人尙信疑參半故本洋作價較英洋爲貴嗣後英洋愈推愈廣而本洋則幾如廣陵散矣邇者中國朝廷以西人運洋圓來華易銀而云必有利可圖久久行之虧耗實甚乃諭飭各省疆吏自製銀圓又以制錢不足兼製小銀圓相輔而行於是江南安徽福建廣東浙江湖南北直隸吉林等省相繼設局數年以來小龍圓漸製漸多外洋所鑄者市中幾不概見而大龍圓則省會雖能行使滬上尙未通行竊思正項出入總以大龍圓爲主小龍圓不過補制錢之不足卽使通行奚能與英洋敵仍不免利源外溢之虞况大小龍銀皆中國所鑄何以小者暢行而大者阻滯豈小龍圓成色較高大龍圓成色較低耶抑大龍圓眞僞易於辨認而小者可以魚目混珠耶實有令人不解者矣然自各局開鑄以來當道欲整頓銀幣收回利權無不竭力考察成色分量一仿外洋猶恐商儈抑勒示諭煌煌而各處市中雖非不並蓄兼收惟皆須貶價貼水用者以受虧殊甚故仍藥用英洋市中風氣若有不期然而然者說者謂推原其故皆因西國銀行不收龍圓以致阻滯如此鄙意龍圓旣不能取信於西人何以零星小銀錢西人仍不挑剔且華人與銀行往來寳銀居多何不信龍圓者寳銀獨能取信耶顧銀圓如此阻滯而各局仍源源鼓鑄豈竟有人屯積居奇耶閱前日本報紀烟臺近事第四節云邇來銀價日賤而洋圓尤甚鷹洋每圓向値銀七錢者今减至六錢七八分若龍銀則只値六錢五六分上下狡黠者因受虧過甚竟有鎔作寳銀者觀此則龍圓之减値貶價有自來矣烟臺一處如此安知别處奸人不亦於中取利若不查明嚴禁則人工火耗奚啻擲諸虚牝且爲奸人增一利藪是宜亟爲整頓諭令民間龍圓與鷹洋價同一律有不用者科以罪一面嚴查鎔毁之人務獲重辦庶中國銀幣或可挽回乎所望有興利之責者毋稍因循寛縱則中國之幸也 
[行在宮門抄]  
　　光緖二十六年十月初十日召見軍機十一日召見軍機十二日召見軍機董福祥十三日召見軍機十四日陝西學政沈衛請訓江西學政吳士鑑請訓定公遞遺摺召見軍機吳士鑑沈衛 
[和議述聞]  
　　議和一事中外皆所關心鶴跂鷺翹經數月矣兹閱日本報章云華歴本年十月十八日卽東歴明治三十三年十二月初九日欽命議和全權大臣慶王李相偕内務府總管世大臣績敬謹至大内請出御寳鈐于敕書之上然後交各國駐京使臣察閱其敕書曰全權大臣便宜行事管理總理各國事務衙門和碩慶親王奕劻全權大臣便宜行事太子太傅北洋大臣直隷總督等肅毅伯李鴻章朕維國家與各國立約以來信使往還和好無間本年夏間民教相仇諸臣辦理未能妥恊以致開罪友邦有乖睦誼朕心深爲惋惜兹特畀爾爲全權大臣便宜行事會同各國使臣商計和約條欵俾復舊好爾奕劻管理總理各國事務衙門行走多年爾李鴻章曾在總理各國事務衙門久任北洋大臣熟悉交涉事宜朝廷素所信任所訂條欵朕當批准施行爾其善體朕意妥愼商辦毋負委任特諭迨東歴十二月二十四日卽華歴十一月初三日各國使臣議定要求條目交付慶王李相三十日中國政府全然允諾其覆牒中堅請聨軍不復舉動各國使臣會議數次刻下尙未决定從違然以局外人度之大約各國當准其所求旦晚卽可休兵息事也 
[請鈐御寳]  
　　各國駐京使臣將和約綱領函致慶王李相奏達西安行在此已詳登前日報章矣兹接倫敦來電云日内各使要請中朝先在約上鈐用御寳然後議定頒行竊意中朝方以休兵息事爲心當必俯如所請也 
[比開商局]  
　　廣東商務報云近有比利時國商人糾集資本三千二百五十萬佛郎開設公司專意經營中國及阿非利加洲商務其中三分之一係比人所集餘皆出自英法德三國商人公司董事將來擬在非洲中央江藁地方創興鐵路以便南北往來并赴中國尋一港口開設銀行比主頗注意其事准駐美比總領事北磔氏條陳選派幹員若干人至香港查探商務撥出十萬佛郎爲一年經費 
[教案又見]  
　　紹興訪事友人云今夏諸曁閙教之案迄今尙未擬結近又有匪徒侮辱教民之事省憲委李石朋大令寳柟陳靜甫大令海仁來紹查辦本月某日縣主葉詠霓大令拿獲前在天主教堂滋事之頑民六名升堂研訊供詞狡展迄未招承諒須俟李陳二委員到來方能定讞也 
[獲盜訊供]  
　　寗波訪事友人云浙江撫憲惲菘耘大中丞以大嵐山爲盜匪出没淵藪檄委李鳴九觀察王雪 
 
 

Page 2

 
 
廬太守帶領勇丁若干名前往剿辦本月二十日乘舟過甬暫泊高橋左近訪知是處各店鋪前曾被盜行刼失去巨贓因卽分投查勘忽有鄉人報稱西鄉黃公林某姓莊屋近有匪徒盤踞觀察遂商諸太守撥出勇丁四十名前往掩捕至則若輩早已聞風逃逸僅獲一男子兩婦人帶至船上開赴西門外接官亭鄞縣徐大令聞之卽備輿迎觀察及太守入城就稅關小駐旋提所獲諸犯研訊男子供稱小人姓吳名阿德籍隷餘姚挈眷居此並未爲非一婦係小人之妻一係小人妻妹大令諭令分别管押候再訊供 
[會訊海盜]  
　　寗波訪事友人云前者鄞縣差役擒獲海盜十一名解經縣主徐蓉齋大令訊鞫狡展不承因禀請寗紹台道憲誠果泉觀察核奪觀察以案情重大電禀省憲旋接回電飭卽詳愼覆審爰委洋務局員李大令至鄞縣署會同徐大令推鞫加以嚴刑始各招認現由觀察電禀省垣請示大約不免明正典刑矣 
[籌捐不易]  
　　金陵訪事友人云兩江總督兼南洋通商大臣劉峴帥欽奉上諭著迅籌陝西振欵等因當以公帑匱乏籌措維艱除飛檄上海調籌辦義振紳士嚴筱舫觀察來省籌商勸募之法外復札行江寗藩司恩藝棠方伯飭署江寗府王鹿峯太守轉札上元江寗兩縣主出示勸諭紳富輸捐助振並謂如能獨捐巨貲及勸集多金或另有妥善之策者均得奏請朝廷從優奬叙示旣出省垣官紳各抒管窺蠡測之見赴督轅呈遞冀得一當者多若過江之鯽某紳更陳請抽取房捐峴帥體恤民艱不忍重累斥不准行是以日來雖派監司四員分投籌勸而憲意尙大費躊躇也 
[甬試八志]  
　　寗波訪事友人云本月某日府尊高嶼卿太守初覆鄞縣文童四書文題子曰文莫吾猶人也至則可謂云爾已矣五經文題厥篚織貝厥包橘柚錫貢詩題賦得一時冠蓋盡嚴終得時字五言六韻迨二十三日之夜慈谿奉化鎭海三縣童生初覆案兹谿前列者馮玉崑裘毓麟楊景瑗童炳蔚魏友模邵國椿應六淸裘光熊沈騫朱鳳　朱啓忻陳慶元俞鴻梅柳啓鏕方敏傳沈公碩陳翰芳徐寳琮戎昌驤陳愷泰奉化前列者王士杰唐賡孫經陛李肇唐樊秉圭顧康祺竺凌雲沈濟川王省三吳保裕陳夏常汪子祥葉子枚汪木棻沈一梅汪祥鏞王彬麒吳振藩王安瀾鄔澎湖鎭海前列者張鏘張宗黻高維崧盛在琨鄭紹穆王思藩唐良相車德鋐林鴻翥王載若樂俊琪劉名淇朱忠黻倪鳳章張鰲齡陸鰲夏祖舜周光昌沙厚榕盛在琛 
[越中試事]  
　　紹興訪事友人云蕭山縣李香畬大令於縣試文童告竣後接試武童所有硬弓刀石均親自校勘塲規亦甚嚴整向來弊竇一掃而空現已發出長案膺首選者爲汪鵬翺○紹郡府試屢紀報端本月某日會稽山陰上虞蕭山四縣文童正塲府尊熊再靑太守所命各題照錄於後會稽人道敏政至姓爲政在人山陰文武之政至其人存上虞莫非命也是故知命者蕭山是周公所膺也我亦欲正人心通塲次題唯仁人詩題賦得人到無求品自高得高字五言八韻 
[花縣量移]  
　　金陵訪事友人云署上元縣龍硯仙大令現奉江寗藩司恩藝棠方伯牌示調補泰興縣缺所遺上元縣缺委候補縣劉松亭明府接署明府取吉本月二十二日接篆視事先期頒發紅諭飭各房書吏及差役人等一體預備伺候連日縣署中人辦理新舊交替事宜頗形忙碌 
[刑人於市]  
　　廣州訪事友人云本月十一日南海番禺兩縣主接奉大憲釘封文飭將南海盜犯鄧亞華鄧亞任羅亞梯張亞右張亞丙黃亞二曾亞勤關亞沅等八名番禺盜犯何亞潤曹亞九等二名斬决當由兩縣主騐明正身當堂捆縛會同營弁押至市曹分别梟首示衆是日南海縣署又由獄提出劫匪羅亞慶慮亞福二名拐犯何亞蘇張亞源二名及毒斃紫來里鍾姓一家四命之兇犯簡亞林李亞酌二名一併押至城西高岡裝入木籠站斃以昭炯戒 
[吉省市情]  
　　廣東商務報云邇來吉林省垣米價日漸昻貴每斗値吉林市錢三吊七百文金葉每兩値銀三十七八兩標金每兩値銀三十五六兩砂條金每兩値銀三十二三兩金砂每兩値銀二十八九兩銀價則每兩値吉林市錢二吊九百五六十文烟土頂上者每兩値吉林市錢一吊五日百奇其次一吊二百餘文烟葉自去臘至今每百斤自吉林市錢五六吊起貴至三十餘吊不等燒酒每百斤値吉林市錢十一吊油每百斤値吉林市錢十二吊 
[沙市氣候]  
　　沙市訪事友人云本月十二日之夜密雨如絲電光閃爍迨更魚四躍地忽震動窓櫺屋宇皆格格有聲居民咸從睡夢中驚醒幸須臾卽止不致震撼成災及黎明風伯雨師聨袂而至逾時忽大雨如注雷聲隆隆頗有大耳兒聞而失箸之勢天時不正衛生者可不善自珍攝哉 
[鎭郡官塲紀事]  
　　鎭江訪事友人云正任江安督糧道吳仲懌觀察重憙前奉兩江督憲劉峴帥委解貢物赴西安行在旋欽奉綸音升授福建按察使兹者陛辭東下本月二十三日道出瓜洲小泊片時卽溯江上駛○本月某日鎭江府向子振太守赴蘇州公幹迨二十二日由滬上乘招商局江永輪船遄回丹徒縣莫嶼香明府水陸總巡周錦堂都戎皆詣江干迎迓 
[粤海寒濤]  
　　廣州訪事人云近日城西順母橋設有攤館有某甲者贏得洋銀數十元被匪偵悉俟甲出門行肆掠甲與爭奪匪卽舉槍轟擊適中甲之要害而仆匪遂去奪其洋銀飛奔而遁甲弟聞信卽將甲舁回家中閱時殞命○本月十四日爲城北大埔鄉梁姓家娶婦吉期是處風俗女家送親必俟深夜恐有盜賊行刦往往倩前有鄉勇持刃護衛是夜匪徒扮作送親鄉勇入村時聲稱新人彩輿不久卽至梁姓不疑詎料匪至梁家開槍恐嚇所有細軟衣服盡行掠去并拽本宅信二名同行十里許始釋回及花轎至門梁宅諸人皆目瞪口呆罔知所措屋内各物亦已一空如洗矣 
[潯江絃索]  
　　九江訪事人云九江府孫景裴太守札委候補縣黃麗生明府馳赴瑞昌會同縣主陳庚山明府及保甲委員陳崧生少尉拿獲匪徒劉金保及朱某二人本月十六日解往九江請道憲明華亭觀察發落○九江西門外租界中江岸半多傾圮本月初旬駐九江英領事樂民樂召九江關稅務司許妥瑪君資雇工匠修理現已煥然一新矣○九江向不産米全賴外省運來接濟現在湖北米糧禁止出口所賴者惟安徽一路以故市中上熟米每石貴至錢四千左右次者亦需三千四五百文○自本月二十日起北風凛冽天氣嚴寒二十一日滕六君惠然肯來初則大珠小珠玉盤錯落旋更搓綿扯絮天半飛揚至今凍雲密布尙未霽色大開也 
[鳩水寒鱗]  
　　蕪湖訪事人云蕪湖爲通商口岸輪船上下扒竊最多且有匪徒混迹其間爲閭閻隱患向由道憲遴派候補左貳一員於輪船到埠時帶同巡勇彈壓稽查現値舉辦冬防道憲吳季卿觀察會同總理皖南營務處高壽農觀察照會精健營統領徐壽之協戎每日選派勇丁八名會同保衛營營官饒翼卿都戎所派勇丁四名上船巡察俾匪類無可濳藏亦可謂慮周藻密矣○蕪湖商務以米爲大宗今歲大江南北俱慶豐收以故江北廬巢和含一帶裏河宣城南陵一帶米商皆源源而至廣潮各號商爭先購運多多益善並有皖鄂大憲委員常川駐蕪陸續收買是以米價有增無减惟皖省前辦軍米瑕瑜互見是以道憲委員嚴諭各號商有願承辦者須格外剔選潔白之米不得以潮濕糠粃混充○本月某日之夜昇平鋪長街湖南會館被妙手空空兒竊去香爐燭臺等物翌日投報保甲局查知原贓在金馬門外某鍋坊旋將竊犯拿獲笞 
 
 

Page 3

 
 
責枷號遊街示衆並將坊主提案嚴訊以警將來 
[催科文告]  
　　昨日上海縣汪瑤庭大令接奉署理江蘇藩司陸春江方伯催科告示數十張發貼　衢大旨謂目今餉需　繁本届冬漕務須赶早完納不得稍存觀望 
[暫緩啓行]  
　　升任湖南布政司余晉珊方伯本定於本月二十七日啓行履湘藩新任嗣因天雨改期至十二月初十日起程其瀛眷暫寓本城大東門内敦仁里俟到任後派人來接 
[官樣文章]  
　　昨日四明公所董事率同寓滬各甬商公製德政牌四對德政匾一方萬民傘二頂導以鼓籥送至蘇松太兵備道轅恭頌升任湖南布政使余晉珊方伯德政蓋亦官樣文章也 
[示期甄别]  
　　昨日新任蘇松太兵備道兼江海關監督袁海觀觀察牌示轅門定於本年十二月初二日考試龍門書院甄别蓋循向章也 
[催解息銀]  
　　松郡融齋書院向有公欵存本邑鴻裕當由上海縣主按季收息解充肆業諸生膏火本年秋冬兩季息銀迄今尙未解府前日松江府余石蓀太守札行到縣飭卽赶緊催收申解以應要需昨日縣主汪瑤庭大令已遵照辦理矣 
[修我牆堅]  
　　前者本邑西門外四明公所被法人拆毁圍墻兹者寓滬各甬商公具禀詞投蘇松太兵備道轅呈遞請准重行修築道憲袁海觀觀察查閱接管卷知此事已由駐滬法國總領事白藻泰君允行爰卽批示准行并備文照會白君以便向法租界公董局領取執照擇吉興工 
[收贓受責]  
　　本邑南市海神廟附近有無錫人王阿根者開設鐵店專收舊鐵以圖微利邇者高昌廟巡防局委員馬午橋叅軍訪知王曾收受來歴不明之鐵因飭勇丁至二十三七鋪巡防局請局員邱友林二尹派地甲協提到案研訊之下復於昨日移回二十三七鋪巡防局請二尹予以薄懲二尹判令笞責二百板著具呈改過切結然後覔的實人保釋 
[誨淫宜辦]  
　　包探趙銀河投英美租界公廨禀稱前日小的查得許少卿在三馬路海天覽勝茶樓唱攤簧因之報明捕頭往聽伊等知之將淫穢關目删去迨小的等去後彈唱如故捕頭疑之因又派三百三十七號華捕脫去號衣濳往窺察其時正唱淫詞俚曲爰人回報捕頭今者命小的將許解案請究捕禀小的往聽時正唱和尙姦淫婦女事污穢不堪小的不忍口述惟求大老爺鑒察許供小的前經翁大老爺傳案諭禁後卽改唱戲曲繕有戱目摺一扣呈閱讞員張柄樞司馬商之梅繙譯以戲目摺不足爲憑判罰洋銀一百元將許帶回捕房押繳工部局所給憑照趙探又禀許神通廣大前經翁大老爺訊辦時曾延某律師爲護身符今將憑照存律師處請爲核奪梅君謂許淫惡不法如此辦理尙屬從輕乃復敢倩律師出塲實屬刁狡已極務必吊回憑照違干重懲 
[印兵操演]  
　　昨晨八點鐘時駐紥虹口提籃橋之印度兵約五百餘名肩負洋槍由統帶官督同至裏江口寶山縣境新靶子路操演打靶之技至十一點鐘時始各整隊回營 
[上海縣署瑣案]  
　　前者江紹增等環控族叔江文瑛私抵公産等情當經縣主汪瑤庭大令研訊未結　晚飭提復訊江紹增供祖遺祠堂基及墳地二十二畝計田單五紙向由叔父文瑛執管刻因其地劃入新租界開築馬路族中公議在寳山縣境另置墳地將棺木遷葬舊時墳地估價出售因向叔父索取田單豈知叔父早已抵與他處前者控請訊追僅繳出田單三紙尙有二紙求飭速呈給領江文瑛供公地僅一十六畝尙有六畝係小的與弟文堯自置之産大令諭候補提文堯到案再行訊斷○陳姓家丁陳升投案控宋桂軒圖賴租金前晚縣主汪瑤庭大令升堂研訊陳升禀稱前者宋桂軒租家主之地起造房屋言定十年爲期今已期滿積欠租錢一百餘千向索不付叩求追給宋桂軒供現願將房屋交還惟租賃時曾出頂首錢二百千文亦求追給大令著卽交還房屋頂首與則劃抵所欠租金○閔行司巡檢某少尹函送張曾餘控楊可榮强贖房屋一案至縣前晚汪大令升堂研訊張曾餘供楊可榮前將房屋二間賣絶與褚復興得錢七十千文由小的代筆後因褚復興欠小的錢文卽將此屋作抵今楊可榮意欲强贖并索加價小的不允以致滋閙不休求恩核斷楊可榮供小的前將房屋活賣與褚復興立有契據由張曾餘代筆現被張等揑繕絶契掯不准贖求鑒大令著候提褚復興到案訊明核斷 
[法租界捕房瑣案]  
　　昨禮拜五法界讞員杜枝園大令照章蒞捕房發落各案○已閉慶昌祥裕源恒兩廣貨店主蔣文明蔣文達弟兄虧欠往來各欵多至洋銀四千餘元被法商寶衲里具控迭經大令提訊將二蔣一并押候嚴追迄今爲日已久挺押不理昨日大令命提復訊二蔣供現已托人在外措置擬先繳洋銀四百六十元餘求寛限大令仍著還押諭令赶緊淸理廷干比追○舊貨攤主徐春山前因收買竊賊被包探查獲解經大令訊供判枷號一個月示衆昨已滿期命開去所荷之枷重責三百板○偷兒劉春茂張坤山前經包探解請大令訊供押候枷示昨日命提到案著荷枷一個月期滿責釋○偷兒王阿根前經包探解請大令訊供昨日命得至案枷號一個月期滿責釋○長江輪船積竊劉四觀楊金寳劉成發均經包探解請大令訊供昨日命提到案著各責二百板 
[正字]  
　　昨日本報第一頁登鄭御史痛陳義和團不足恃一摺被手民顚倒錯亂悞至十餘字之多心粗氣浮良堪痛恨兹特校正於此閱者鑒之義和團神術句悞術爲衛尤爲可憑句脫一可字此其未可深恃者一也句可字顚倒并脫去深恃二字其中豈皆奉教之人乎句悞中爲可悞皆爲深恃半皆無識幼童句悞幼爲屬必俟神附其體句悞神附爲幼皆幾致釀成巨禍句悞巨禍爲神附此其未可深恃者五也句悞恃者爲巨禍 
[籌辦陝振十九誌]  
　　奏辦陝西義振總局爲移請事案奉兩江督憲劉札開承准軍機大臣字寄光緖二十六年九月十四日奉上諭陝省連年歉收今年亢旱尤甚災象已成自宜亟籌振撫補用道施則敬向辦義振均著成效著飭令該員等分投勸辦仍檄飭各該地方官會同義紳妥爲經理不准稍有勒派等因欽此遵旨寄信前來准此除分别咨行外合就恭錄札飭欽遵辦理等因並奉江蘇護撫憲聶札同前由又奉陝西撫憲岑電開陝災極重非有巨欵萬難濟事飭卽設法勸助等因奉此遵卽在滬設局勸募並先後墊解銀兩均經禀咨又以歴年各省開辦振捐已成弩末請援照光緖三年山西振捐成案准獎實職以期踴躍由電禀蒙陝西撫憲岑會同山西撫憲錫援案具奏欽奉上諭允准各省案查上海爲各商商務薈萃之區紳富雲集如絲錢各業以及各帮公所會館類皆殷實好義急公近年開辦各項捐輪並各種善舉一經勸募無不慷慨樂輸迭經各大憲奏蒙恩施有案今陝省災情奇慘告急電牘絡繹而來各該紳董等亦必有所聞除絲業已由敝局自行籌勸外其餘各業各帮應請貴道貴縣貴分府照會各該紳董量力捐助逕解敝局轉解災區散放以濟振需其有請奬官職者自應照章核給奬叙如捐助巨欵當按捐數多寡禀陳陝西撫憲岑援案奏請特沛殊恩以示優奬除分别移請外相應備文移請爲此合移貴道貴縣貴分府請煩查照轉飭望切施行須至移者右移蘇松太道上海縣英美法租界會審分府上海六馬路仁濟善堂盆湯弄絲業會館奏辦陝西義振總局施則敬錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[拐匪宜辦]  
　　漢口訪事友人云本月某日惠滋堂左近某姓家失一女孩查知爲著名拐匪某僧拐去遂於二十一日將僧緝獲解送夏口同知署禀請究辦廳尊陳少石司馬立卽升堂研訊僧自知惡貫滿盈罪無可逭直認不諱叩求賜開一線之恩司馬判令重責若干板管押一月以示懲儆 
[馬路工程局瑣案]  
　　前日薄暮時松江西埠航船户楊炳咸駕舟來滬駛至南市恒生馬頭悞將常熟米船上桅竿撞斷舵工周大正在向之理論某號水巡丁見之一併拘入捕房轉解馬路工程局總辦葉孟紀司馬升堂研訊楊供稱小的年三十歲素駕航船往來松江上海昨日抵埠時已暮色蒼茫倉卒中不及避讓致與周船碰撞斷去船桅小的情願賠償叩求恩斷周供小的係常熟縣人日前裝運米石來滬尙未卸竣今被楊撞斷船桅以致米石被水濺濕求恩斷賠楊吳氏供小婦人專管松江來滬之航船今楊偶爾疏忽撞及周船叩求公斷沈永康供小的係常昭公所司事求恩斷令楊照數賠償司馬諭令楊吳氏查明濕米實有若干禀候核奪○前日划船户金彩玉在浦江中撈取木植致被常昭公所中人拘入捕房由捕頭轉解工程局總辦葉司馬研訊之下金供小的年三十有二原籍鎭江府屬某縣向在浦江駕駛渡船今由浦東載客來此偶見斷木漂流正欲撈取卽被公所中人拘住求恩寛宥司馬著具呈改過切結然後覓人保出○前日烏山船户沈桂山泊舟南市老太平馬頭偶與麻雀杉板船夥林愛生戲謔以致口角互毆某號巡街捕見之一併拘入捕房轉解工程局沈自知理屈浼人投局具保出外調處總辦葉司馬准之著各具呈切結存案 
[英美租界公堂瑣案]  
　　張忠富行竊西婦四馬來金戒指一枚經包探趙銀河拘獲解案請究西婦投案聲稱金戒指値洋銀五十元被賊竊去只質得洋銀七元今已吊案請卽究懲張供小的至某教士家裝火爐見有金對時表金戒指貪小竊取求恩寛宥某質鋪主遺人投案請追質本讞員張柄樞司馬將張身畔搜出之洋銀五元給領隨判令管押二月贓給還失主○同和昌綢縀鋪不知如何失去綢縀十四疋報捕後捕頭令某包探查獲三疋質在小東門外寳泰質鋪四疋由王文錦收買遂將王拘案請究王供小的向行駛長江之某輪船上人周雲章購得質劵備本贖出不敢收贓司馬謂王誤收質劵情尙可原著卽開釋所有質本著失主認還○九月十六日蔡得春家失火時被鄰人江立成江林祥父子搶去皮箱一口内儲洋銀衣飾報捕後捕頭令某包探查獲解案請究司馬飭將林祥押追原贓洋銀七十元再行訊核○倪志南在四馬路迤西淸和坊小便與某號落差華捕口角被啞吧某甲攫去金對時表旋經包探徐榮珊拘獲連收贓之押鋪主陳福林解案請究司馬判將啞吧枷號兩禮拜罰陳洋銀三十元落差華捕俟禮拜一帶案訊究○譚葉卿至江海新關冐取洋布藥材等件經包探秦少卿拘獲解案請究司馬判責四百板管押捕房半年○前者陳寳如家被火捕頭查悉屋中積薪過多令某包探傳案請究司馬判罰洋銀二十元○昨日程裕奎攫取陳淸山所戴之帽經包探劉森堂拘獲解案請究司馬判責三百板枷號一月○趙曉峯曽桂林在租界中任意拘人捕頭惡其有違工部局定章令某包探拘案請究司馬諭令帶回捕房押候禮拜一再訊 
[美租界捕房紀事]  
　　昨有浦東流氓張掌華之羽黨傅益和糾約無賴多人至下海浦向鄉民某甲勒索銀洋不遂所求肆行毆擊甲投報捕房捕頭允爲查辦○昨午有甲乙二流氓在篷路口角旋各出利刃亂刺包探劉光震見之一并拘入捕房捕頭詢得兩造皆已受傷遂申斥一番揮之使出○昨晨大淸郵政局馬車夫王阿分駕車至西華德路疾馳悞將某姓東洋車撞損反用馬鞭將車夫亂擊三十六號西包探見之拘入捕房捕頭令押候解送公堂禀請讞員張柄奩司馬訊辦○前晚朱全全投捕房訴稱在北河南路開設彈向花衣店被流氓晉生及漆匠杏生小銅匠等人攫去洋銀五元請派包探查拿捕頭允之 
 
 
