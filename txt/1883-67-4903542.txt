# 1883 - 67 - 4903542

 

Page 1

 
 
[增刻幻樓夢圖詠出售] [  點石齋主人啓]  
　　紅樓夢一書膾炙人口自昔人才輩出競爲踵事增華青山山晨爲之評論題詠著爲慶議華亭改七薌居士分繪爲圖筆墨精妙海內珍之兵燹後傳本絕少澄江王蕓階先生爰將書中諸美分繪百二十圖各系以事視七薌本幾倍之益足珍賞本齋取其原本用照相石印法縮印成書刻巳工竣訂成兩本綢面錦套裝潢精雅卽日出售每部收回工本洋八角售處仍照曩例諸君幸卽賜顧爲盼 
[論本埠狗禁]  
　　未聞大道人介之氏致書於本館曰昨讀貴報知工部局因瘋狗傷人又有禁狗之舉竊嘆西人何其嫉狗之甚也夫狗之爲物街頭尋食與人無求而見異言異服之人則狺狺不已入夜尤甚使人聞其吠而知警亦屬有益於人乃何以租界之地勢若與狗不兩立推原其故或因婦捕褐衣籠燈循街躑躅犬見之而肆其掙獰又恐竊賊聞聲知有捕至得以濳蹤匿跡皆足以爲巡捕之碍故有此厲禁亦未可知若因瘋狗傷人之故而欲盡殘租界譜狗似属過分試問此數日以來捕獲擊斃之狗其中果有一二傷人之狗否也夫信陵捕鷂三百尚不敢枉誅細微之命以傷天地之和周公驅處豹犀象而遠之遠之云者蓋不忍濫殺之也狗之爲物較大於鷂而其害人也不若虎貌犀象如因其傷人也而殺之則誅其瘋者可也或厭其吠聲則放之港北吳淞捕所不至之處亦可何竟汨其仁愛之心而欲盡殺乃止然後快於心也况無故不殺犬豕先王猶著爲經而因果諸說亦多以之示警無端而捕之殺之雖曰仁民之心所推然獨不思於愛物之道有害乎僕年未弱冠識見拘墟昨偶至巡捕房見地上死狗纍纍七孔流紅厥狀甚慘歸途見諸狗覔食於垃圾堆中深恐其設遇巡捕則命卽盡於俄頃竊思西人失狗猶不惜重價登諸告白以求復還何獨於華人之狗而肆其殘酷若此若能推其愛西狗之心稍移於此則僕所深願爲韓盧氏拜禱而求者焉本館閱是書亦不免爲之惻然但介之氏止知其一不知其二也西人之畜狗與華人異西人之畜狗食則與以牛肉寢則與以絨毬居則左右相依出則前後相隨或爲獵狗則藉此以爲行獵禽獸之助其爲豢狗則藉以爲玩好之具日間固出入必偕晚間亦坐臥必顧狗旣得此美食寢處之地亦不復出外覔食與華人之狗爲伍而華人之畜狗也則不然食則殘骨冷飯寢則草窩泥地食不得飽則不免隨處覓食凡垃圾堆中數狗競相爬羅以求口實或遇有毒物狗亦不辨而食之一中其毒必至亂咬而狗羣中亦有遭其毒者因而有傷人之事前者某西人之遭狗咬也其狗乃係西狗據西人言因出外遇華狗與之亙噬受傷中毒人莫知之該西人狎而玩之因被其噬初不之覺至數月而毒發旋斃斯時雖立斃狗命究無補於死者因此而深恐華人所畜之狗不免有毒狗在內故欲得而甘心也是則華人以不能管顧其所畜之狗以至爲西人所藉口正不得盡咎西人也夫西人之於狗其愛之也似乎太過而華人之於狗則實未盡愛之之道野狗之畫夜無所歸宿者無論矣卽人家所養之狗亦有夜間驅出門外者其意以爲狗能防夜故縱之出而不知其出也實足以動人之憎惡也今工部局禁狗之令下而連日斃狗聞已不少放牛局董不勝憫惻禀於法公堂請將捕所捉获之狗皆一律領去拳養禁之栅欄不令出外傷人法捕頭以事由工部局董事主政不敢擅自允准必請命於工部局而翁子文太守乃飭巡捕房暫緩藥狗以俟工部局覆函夫工部局之禁狗祇以恐其傷人之故初非必欲與狗爲仇因一狗傷人而欲盡殺狗類豈世間或有一人爲惡而欲盡滅人類乎吾知工部局必不若此今得放牛局董具此愛物之心不忍租界狗無瞧類而禀請收領關養可以保無傷人之事則工部局董想亦樂於相從而此後華人畜狗諸家亦必盡其愛之之道項繋以帶牌書以名日間則飼之必飽勿令其餓而求食夜間則關之室內勿令其隨路亂跑狂吠以觸西人之禁如此則狗之命可以全而西人亦决不爲意外之苛虐也已 
[地雷新法]  
　　○外國新聞帋言奧國近來有某兵官查得地雷之法極爲精妙用兵士六十人一刻內可以埋藏完密以此雷列於營前敵人卽不能進攻現在奧國各軍均用之矣 
[侯相出轅]  
　　○昨日江甯來信言督憲左侯相定於本月十六日赴句容赤山湖勘河工勘畢回轅開印二十二日赴浦口朱家山勘河工並赴沿江上海吳淞等處看砲臺後進瓜洲口至清江一帶察看河工堤工云 
[皖省近聞]  
　　○皖垣客歲曾奉孫學憲飛檄飭於歲底速行縣考是以新任譚明府接篆後卽行開考至年終而試畢定期於新正初九日舉行府試學憲按臨約在二月中矣○去年水災裕中丞巳有散賑施衣之舉矣又恐青黃不接之時小民無以爲生復派委員赴各處採辦米石載往被災之處開廠平糶分玉粒于萬家孰不被中丞之賜哉○鹽河厘局向於小南門下設有中卡東門下設有下卡各派司事勇丁𥡳查不意二卡司事有通同舞弊情事爲上憲所聞立將二卡司事逐出並將勇丁懲辦往來客商無不同聲感頌焉○某邑離省數百里去冬聞有鹽梟勾結無賴滋事是以裕大由丞特泒防軍駐紥該處藉以衛閭閻而杜宵小云 
[皖垣决囚]  
　　○去臘二十八日皖垣奉到部文由禁提出犯人一名年約五十餘押至市曹正法聞此案係數年前淮北某屬弟毆兄斃之案也 
[秣陸頊聞]  
　　○向來京控發回及外縣提省之案其未經定案並罪名較輕者分別交差交保不特交差管束所費固爲不貲卽久住容寓旅費告罄本案未結又不能脫然竟去進退維谷亦覺可憐且案中之人在外無可𥡳查其狡獪者或可交通訟棍肆其鬼蜮之技尢爲流弊無窮自黔省創設待質局立法極爲美善各省無不次第照辦現在金陵亦仿行設局已擇於中正街火星廟側鳩工庀材大約今春卽可告放矣○郝明府炳綸自蒞任上元以來政聲卓著上游倚之如左右手前次曾蒙沈文肅公特疏保薦並交軍機處存記現因山陽縣爲南北通衢卽委明府往署其上元缺則以實缺楊明府丹山赴任至山陽賈明府敬之調補江寍業已奉准部覆卽檄履新其江邑黃明府則調署高淳云○金陸南門外粥廠自前月攺爲放米五日一領嗣因人言嘖嘖總辦恐有走漏親赴各分廠搜查凡司事之衣包牀下無不查到並無顆粒後復至各委員房中察看旋有某少府以穢語相揶揄始廢然而返由是廠中咸有怨言又廠中前 
 
 

Page 2

 
 
因有假牌冒領米粮旋將作僞之人拿獲片辦而日來假牌仍復紛紛不絕當飭劈毁該難民卽再三哭求情形亦殊可憫故名委員頗覺爲難也○梅氏者籍隸湖南居於城南之奇望街其夫素習游惰兼有阿芙蓉之癖故常寄居于外氏惟有一子同住其前面一進賃與羅姓夫婦及其戚吳姓前日梅氏有契典市房一所爲原主價贖收回本洋二百餘元是夜梅氏已入臥鄕忽有甜香一縷自窓隙透入初覺通體順適俄而渾身癱軟正驚駭間忽見房門頓開羅吳二人執燭同入梅氏欲喚而口不能言聽其傾囊倒篋而出次日天明人始復元急起查看則箱中所儲悉化青蚨飛去矣合之首飾約在四百元外當卽赴縣報案並禀明夜琮情形邑尊簽差旋將羅姓夫婦獲案吳姓則已聞風遠颺當經嚴訊雖已認起意行竊而贓則尚未起獲前次皖省曾有悶香肆竊之案今以同居之人而亦展此妙手尢可異矣○通濟門外閘工自黃培皆太守赴任揚郡之後卽委李春藻太守接辦該處向有九龍橋一座本係石工癸丑之亂橋日被燬無存克復後攺建木橋以濟行人現因興辦閘工恐以後山水湍急木橋不能耐久擬候春暖閘工完竣卽當籌欵重建石橋以復舊制云○金陵貧員年終津貼始於曾文正公所以體卹微員以爲卒歲之需也至去年格外嚴汰以杜假冒諸弊本館前已列報昨得金陵友人來函據云去年統歸二十六日於下江考棚發給德巡憲及善後局張西園觀察親坐堂皇騐明飭知按名照發其有遺失飭知者一槪扣領故去年用款僅及往年減半之數雖其中亦有冒領之事而向隅者居其大半聞有實在貧窮全仗此項以爲合家卒歲之貲經此一筆抹煞恐更新獻歲之時有啼飢號寒之苦宦海艱難何堪設想耶○趙某者京口人於江北如皋縣開設乾豐乾泰兆慶各銀莊於本月携匯票一千餘金並另有漕捐公項餉鞘現銀三千餘兩同匯至金陵謙吉昇票號雇坐邵伯大號南灣船一隻因將有事於京口遂於去臘念六日三點鐘從瓜洲開行忽有輪船溯流而上該船讓避不及卽爲撞沈當有瓜洲鎭吳軍門瞥見赴命舢板及救生紅船馳往赴救幸將船桅撈住將船設法救入江口現銀均未遺失惟銀信滙票及行囊衣物一槪漂失無存並有水手一人亦與河伯爲伍矣趙某於念七日另搭輪船赴金陵尚不知將來如何辦理也○客臘二十六日本報所登江寍織署吹鼓亭失愼一節兹有寍友述及謂無其事然歟否歟 
[都中郵聞]  
　　○京師自報销案揭叅後各部公事均格外認眞故封印後六部書吏仍按日辦公云又闻戶部泒辦處已撤歸併南檔房接辦又聞戶部貴州司司員年例公作消寒會數次由桌飯銀項下扣除兹値九九期內仍照舊聚會詎被閻大司農聞知頗不愜於意三又聞京官有加俸二成之說戶部已有成議將卽入奏傳係閻大司農欲加養雇景大司農以爲候補人員過多加養廉則需欵太巨　國帑未免支絀不如加俸名正言順且易於籌畫倘此議準行實缺京官當可稍蘇轍困矣自道光以來戶部後庫庫丁以旗丁充當名爲庫兵按年更換由八旗送部經堂官親點共計庫兵八名每名應差二年每年更換四名次第選派不令如庫丁之盤踞法甚善也惟遵行旣久漸滋惡習近來每値點派充庫兵之期有一種無賴棍徒帶領多人携帶器械伏於戶部大門之內外俟新庫兵點出一擁而前硬裝入車載回俟庫兵家倩人說合賂以重貲然後釋放否則揑辭興訟必致該庫兵誤差誤卯革退而後憶此謂之搶庫兵以故應點諸人亦各帶打手以備不虞往往致生事端去冬某日又屇本年更換庫兵之期仍照舊章辦理惟堂官點畢卽將各旗呈遞之名册一槪封固交各該旗領回并將應點諸人一併帶回本旗衙門開拆名册照名点泒一时所點係屬何人堂官而外槪無知者且八旗衙門分在八處所點庫兵僅止四名點係某旗之人亦無從懸揣是以諸棍徒乘興而來皆敗興而返祗此一轉移間而惡習立除足見法非不美道在人爲爲政者亦何事乎更張耶聞自去冬十二月初七日至念二日止次第關閉錢店六家計東直門長昇東四牌樓北泰興錦什坊街永盛和打磨廠深溝三順成將軍教廠三義公西學廠胡同寶山値臘盡之期諸錢舖紛紛逃閉且銀價亦形消落每兩兌至京蚨一千上下市廛交易大形不便也又聞諸錢店皆係逃閉惟三順成三義公兩家未能走脫三順成已定於是夜逃走緣掌櫃與庖人有隙庖人夤夜出外喧播三鼓後持票取錢者陡然一擁而入擠至次早不散只得至官衙請封掌櫃夥友俱被押三義公以錢不應手開發不及持票之人有掠取該鋪物件者旋經該舖照搶刼報官經西城坊官騐明并拿獲掠物多人由城憲一併送部部員謂該錢店揑報趨避意圖取巧不允所請將掠物諸人釋放云又去冬東四牌樓益成錢店逃閉一事緣該舖東客歲物化女東聽信後進將老成舖夥槪行辭出於是若輩得以肆意侵吞及見所虧銀兩不能彌補遂同時𨓜去當晚女東聞信到舖已𨶑其無人婦向舖門啼泣旋有差役入問爾係舖中何人答以舖東役謂旣是鋪東一同到官婦言被人欺騙至此反要到官耶役合當堂分辯婦乃忍淚隨役去官訊諸舖夥姓名住址婦一一回明官卽差役四出追捕詎諸人已去如黃鶴祗一小夥何某被獲到案然聞何實養病在家已三數月矣該舖逃閉尚未深知至如何虧空更難了了官暫將女東與何押監仍捕各夥查核該舖帳簿票存而外尚多巨紳存欵該婦卽罄家所有亦不能抵什一也冬杪步軍統領差役奉堂泒在前門內東交民巷密拿賭局詎被洩漏消息比役來局已扃戶逃役等正躊躇間旋有二人貿貿而入卽經鎖住盖二人乃局中小夥知尚有銅錢二百餘串將圖小利故去而復返也臘月十二日東華門外八面槽有賭局一處被左翼拿獲局家賭家共五十七名一劉姓阿十係賭局小夥素來多病且有煙霞癖被差役揪打路旁竟爾踣斃次日劉婦至步重統領署喊訴供稱伊夫向不賭錢偶來街頭不知因何被官人打死云云嗣聞刑部將該局爲首李姓曁夥犯五名押監餘犯四十五名槪行釋放其倒斃路旁之劉十本係夥犯雖經劉妻揑詞喊告究不得直惟打斃劉十之左翼驍騎校在逃未獲恐翼尉連君不免被議也宣武門外大溝沿某糧店之夥某甲素有烟霞癖并好狎邪遊去年秋冬之交被該店掌櫃程姓辭去程更於背後訾甲之短致甲多日賦閑冬月間甲謀得一傭食處又被程一言而散甲因銜恨在心十二月初七日早甲約程至外間說話行至香爐營二巷乘其不備出白刃刺程之喉程立時倒地甲以程猶未死呼之令起値現署南營守府孫君輔臣走至蓋孫在本巷居住聞喧聲而來適逢其會見倒地者傷重將爲佯作不知詐爲解勸婉將凶刀哄下復將甲掖入私宅甲不識孫以爲眞排解者隨孫而入口中尚曉曉不休孫乃潜差人赴署少間來兵役多人將甲縛送署中云 
[開關日期]  
　　○本埠江海大關每屇新歲開關日期必在開篆之先本年關道憲邵觀察擇於元宵開關又聞英會審公廨亦因昨日爲元青佳節停辦公事一日云 
[重燈復燃]  
　　○本埠電氣燈前因搬屋停止至前日晚忽又大放光明蓋該公司運機燃燈以與地火燈比明然電燈一明而地火燈遂覺紅色其光自是奪目聞該公司現在設法將機器加力不使稍停以前電燈有忽明忽暗之弊刻已無庸慮此今日爲工部局議事之期其大馬路黃浦灘虹口至下海浦三處地方或用電燈或用地火均當議定此三處皆係要道往來繁多自宜格外焜耀卽電燈價目與地火相載相去亦屬無幾倘能槪用電燈則便益爲何如耶 
[負此佳節]  
　　○往年本埠每逢元宵邑廟豫園游人如織今年自初六日至今雨淋不止路滑難行園中遊人如晨星之寥落昨日各園門依然扃閉惟點春堂內及映水軒兩處設有音觴而婦女之入廟燒香者亦尚踵趾相錯也 
 
 

Page 3

 
 
[拾物還客]  
　　○租界中東洋車夫每遇坐客遺忘物件車夫卽乘間而??此固常聞之矣兹聞有拾物還客一事此眞耳所罕聞豈所謂路不拾遺者猶可見於當今耶前日午後有寍人某甲手持小包一个從英租界大馬路雇坐東洋車至小東門十六舖橋下車甲自往大東門外孰意甲下車之時有一小包遺於車上及車夫檢視則包內有洋八元金挖耳一只該車夫竟停車而待俄見甲怱怱而來旣見此車似不能認車夫卽問其故甲以直告車夫語以原包尚在且言相候之意卽取包交還甲稱謝不已願酬洋二元車夫云我本不欲君酬然貧困若此祗得謹受所賜甲聞言悚然起敬欲再酬以洋車夫堅不肯受遂推車而去聞該車夫年約三十餘衣衫藍縷口操本地土音期時聚觀者甚衆咸以爲難得云 
[鴛鴦飛去]  
　　○滬城新北門內福祐橋前有某姓者設小肆於此有女及笄小家之碧玉也與某戯園伶人相狎荳䓻梢頭春風暗度前日與隣婦及姊殊花至滬北觀劇遂乘間私遁某甲因女不歸遣人四處尋訪而比翼鳥連理枝竟不知何處去矣 
[築路傳言]  
　　○裏虹橋至新虹橋一帶沿浜行人絡繹不絕而此路逐漸坍塌窄狹異常傳聞工部局近擬打樁塡築而此路中間有森大木行之後門適臨是浜行中木植皆浮於浜內如果興修當移置他處矣 
[小兒受驚]  
　　○前日午後白渡橋　數小兒滾錢爲虛一小兒蹲伏於地見他兒之錢滾來卽退讓一步不料背後適有雙輪之野鷄馬車馳至該兒恰退於車輪馬腹之下幸輪高兒小未遭傷損否則何堪設想耶 
[禁賭綦嚴]  
　　○租界中每有無業流氓趁此新年聚賭抽頭往年以八仙橋地方爲最盛自去冬道憲添泒文武員弁在該處增設巡防局以來賭徒等稍知歛跡惟老閘浜北一帶之茶舘中時有小賭亦由新閘巡防局勇時往𥡳查毋論店鋪偶有葉子戯立卽拘拿是則禁賭不可謂不嚴矣 
[津黨又獲]  
　　○本埠自津人李占鰲被獲後凡有無業之天津人皆拘獲送縣矣王四者亦無業而在滬前經出牌訪拿漏網未獲現聞英捕房已在打狗橋相近將王四拘到暫押老巡捕房今甘必當送案矣 
[客述第十一]  
　　○隨之入園見碧水一泓成小池中植萍藻傍建草亭爲垂釣處石子舖道古樹參天松上挂籐羅如翠幕下植叢花燦然五色皆非华產咸莫能名有石澗寬約五尺流水涓涓乃注泉於池者上架枯樹根爲梁不假斧鑿横斜有致过橘草塲一區大畝許油然如碧裀四圍植滿芙蓉花枝低亚風来擊人帽客行避道以讓嬌香草塲正中築白石台高數級上置籐椅磁礅爲憩息用拂柳穿花至一方樓紅欄白壁覆草代瓦樓前之左傍有銅網鳥籠二架大皆尋丈內蓄異禽奇鳥羽衣蹁躚莫名其類酋引登樓白玉石爲梯紫色銅爲樹履其上錚錚然不啻吳宮之響屧入則覺一縷幽香出自室中細嗅之知爲蘭也行及屏後見盆蘭甚夥花下含露如垂珠花側小几上置水晶盤並一金針長數寸叩之朱曰用以收採花露者露甘且香用之調食少許入丙卽覺廿芳絕倫用之點齒口香終日島主嗜之故園多植此吾島之西偏一山兩澗皆此君也樓中所供乃島主公餘率𡚱自取爲戯者山中羣芳另有牧豎採以爲獻吾酋以菓易之余聞而嘆曰斯酋之好雅矣哉觀其嗜而知其志想無求顯之心知是不辱是能長保斯民於兹土也酋邀入客堂就坐贍其飾屋惟天下之僅有蓋島中羽族極多維獲諸禽之羽選其華者膠於四壁就其毛色而爲漢文連環諸花文金碧相間燦然若錦微風自至生動萬態又如翠濤朱波令人目迷五色誠異觀耳其他無多陳設有銅案上置華書蜀卷及緬甸貝葉文一册傍有一精鐵所鑄之象高五尺形狀畢肖云爲他島所贈右壁下置青石琢成怪魚一具有劍甚長插入魚口陪游之司軍旅者乃起掣劍招余視曰此劍成方五載造此利器計經三酋歴十五年之久始克竣事余聞而詫其難詢朱以故朱曰此本島古制也百作鑄一劍爲誌採鐵如山埝於大谷通島之民皆輸柴助鎔冶師携眷築屋居爐側畫夜鎔化爐火徹宵鐵之爲物每火一次則脫去粗質一層鎔鍊日久數萬斤之鐵鍊爲純精不過得敷一劍之用告成之後削玉如泥無堅能抗其鋒矣余聞出身佩之老玉蟾蜍借劍削之應手破蟾蜍爲二留股際一線不斷始信其言之不誣卽繋玉墜於劍柄曰留以爲誌侍者進蘭露之茶松花才糕異味甘香非紅塵餌也食訖凭欄外眺見四圍青山緑樹阡陌雲連耕者犂而耘者鋤樵者歌而牧者和各事其事各樂其樂武陵桃源當亦不過如是耳西南望去羣峰中闢一線海色直達滄溟一葉風帆隱約可辨朱指告曰此皆土人之業漁者也酋曰君勞矣曷小憩吾當導君一觀異類余乃坐於長椅之上白髯者乃攜朱就余前席地坐詢中朝政治禮節甚詳因吉以余乃山野之民國家典禮政令百不知一有辱明問翁曰姑就所知言之亦足開茅啓慧幸勿金玉其音余不得已乃擇要而告之翁聞欣羡讚嘆不置少亥其酋起執余手同步下樓遶至屋後見廠房二皆欄以鐵如胡椒眼內視奇形之獸甚夥人熊毛尺餘鹿則碩大如驢告乃鯨魚所化似鹿而非鹿也一獸如六七齡之童子背上多毛股際有小尾如掌面與腹皆潔白類人口大齒疎云有樵夫與山人交而所生者故其形界乎人獸之問見人至呱呱欲語伸小掌向人乞菓又一室皆猿與箭猪之類室隅另隔爲二內盤巨蟒一如五石甕是不知幾許白質紅竟鱗甲瑩潔有光首有獨角其色殷紅口吐舌灧灧如朝霞覩之甚駭却步而退因詢朱若大孽物何法置之朱曰此蛇產於去此數十里之荒島鄕人舟偶經其處彼必乘浪尾追以身繞舟不得行就艙覓食米糧一空因而遄返者歲必數次然不傷人後有老漁獻謀用舟二只拖一大船艙貯酒浸之米及菓往誘蟒果至急解纜棄大船飛槳掉小舟駛去水中垂暗索焉蟒見船無人果登舟食食訖醉不能去舟人遙視其不動知其中酒多舟來接同拖注船歸百人扛舟山海置於此蟒三日後始甦初醒作牛鳴跳躑欲破籠去力不能勝乃雌伏不作歸去之思日飼以斗米於今三歲矣余見日西墜　舟人明日開行乃謝酋興辭酋亦不留但曰他日倘過此望再來游也酋送至園門握別余偕朱及其岳回再至其岳家小坐朱入內旋出持蚌珠四顆告以爲岳贈余者余起謝辭出與朱乘前駒行隨行二介朱皆令勿往因天晚故耳疾馳出村取來時之路遄返稿容暇績 
　　選錄叻報 
[補註]  
　　○日昨本報所登滙豐銀行總帳係由一千八百八十二年七月初一起至十二月底止半年內所結之帳非統計一年也盖該行半年結帳向例如此本報未經分晰恐人誤會合亟補註 
[二次俸滿引　見偶成七律五章錄請諸大吟壇指正並請賜和勿吝珠玉]  
　　○入都　幾回䇿馬赴都門日近長安氣象尊廿載宦游筋力健十年重聚笑言温探囊何物心常坦避倩無臺手執援博得旅懷開輯處携來幼子小如孫○吏部驗到　籐花開徧覺香稠吏啊文光射斗牛唱徹大名齊入耳排成小隊盡昂頭鳬趨三揖儀容肅鵠立千班體統優我已頻夾曾習慣儼同到岸見眞修○內閣騐放　五更待漏共徊都向絲綸閣下來宸翰協恭欽抑抑洞門高闢仰恢恢葵傾向日頭銜耀鞠　臨風脚色開從此出山非小草太平同我賴鴻才○出都　暫容安膝又奔波握別情懷可奈何心欲嘔來潮上下肱將折處路徧頗老年行役風塵苦大海　瀾雪浪多自笑勞人眞草草羡他爾室發窩歌○囘任　梅開嶺上小陽春令尹歸來重吉辰可許人謀皆勝算得藏吾拙總天眞故鄕忽忽留三載老友依依少一人竃下烟消敲白板都教斥鹵盡翻新 
　　梅花山人未定草 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
