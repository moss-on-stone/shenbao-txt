# 1899 - 301 - 4909539

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源逮官銀號仁濟善堂及本館恊振所均可代爲彚解肅此佈求伏維德鑒 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尚實學稽古之士允宜家置一編惟措坊間所印均係剛節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[嚴懲蠧役說]  
　　時閱數千年地逾數萬里而其害之流布民間不以今古殊不以遠近問者則莫如官署之有胥吏差役夫吏之害也紊亂曲直顚倒是非或借律文以售其奸或引例案以行其詐譸張變幻百出不窮然爲其挾制者大抵豪富有力者居多若貧苦小民猶不屑向之搜剔也至州縣之有差役缺分衝繁者多至數千人簡僻者亦不下數百人其性皆很如豺狼毒如蛇蝎一遇詞訟到案身家殷實者固百計牽連或指爲親隣或引爲見証展轉訛索必有以饜其欲而遂其求卽兩造並不富饒而一紙旣入公門遞呈有費過堂有費不如其願欲質訊而不能欲回家而不得多方留難有經旬累月而尙未見官者卽或原被告忽生悔心自甘和息而若輩把持抑勒非枯其髓而涸其脂必不使之平安無事嗟乎朝廷之設有司所以理民獄訟使之寃抑得伸也乃民以畏差役之故雖有奇寃極枉寍吞聲忍氣而不敢訴陳於慈父母之前政之不平孰甚於此於是有爲嚴定限制之說者謂州縣地方百里小民鼠牙雀角無日無之一切拘提移緝誠不能不責之於若輩然官符一紙簽名者何用多人苟得良有司明定章程予以嚴限凡署中差役額不得逾數十名人數旣微稽查自易似可稍减其害民之端不知若輩奸惡本自性生黨類雖孤而其噬人之心未必肯因之稍殺是嚴定限制猶非探本之論也又有爲優給工食之說者謂差役雖惡亦由人耳飢欲食寒欲衣父母妻孥不能不仰事俯畜而歲給工食不足供數日之餐不舞弊焉勢必至凍餒而死爲之上者宜籌閒欵優給工食俾足以養其身家自不至作奸犯科甘蹈刑辟不知倉禀實而知禮義理雖如此然不足爲若輩言且今日庫藏支絀官之亷俸且百方刻减更何有閒欵之可提是優給工食更屬難行之事也更又爲量予出身之說者謂舊制吏員歲有考察有供職勤愼者予以進身之階差役亦宜仿此例擇安分練事之人或寅給頂戴榮身或咨送勇營補給糧餉著有勞績一律保升如此則上進有資而人思自奮不知若輩旣隷名官籍無論其品之卑賤久爲人所不齒且其所知者敲詐之事所習者貪暴之爲一旦示以範圍豈能洗心而革面若更給以頂戴恐更虎威弧假無惡不爲是理予出身之說尤爲迂腐之譚也然則治之之法奈何曰惟在官之法令嚴明而已今之南面者欲如陸淸獻之治嘉定凡被告者卽令原告往傳不假若輩之手其勢固有所難行然一經涉訟於其案中人証删繁就簡必萬無可已然後拘提尤須隨到隨訊隨訊隨結或准保釋或須管押一一榜示朗若列眉俾民皆了然於心而若輩自無從舞弊若如上月二十六日本報所紀蠧役藐法之事竟敢於保釋多日之原告忽揑造僞票重往關提膽大妄爲一至於此倘非中老成練達倩人暗往探聽不幾爲其所愚今者玩法之差役旣經提到予以重懲將來禀之上臺想國有常刑更難輕恕惟揚郡如此他處何莫不然所望有治民之責者隨時嚴察有犯必懲庶良民不致含寃而若輩稍可歛迹語曰一路哭何如一家哭有位君子幸卽權衡其間而勿自蹈於姑息養奸之習哉 
[本館接奉電音]  
　　昨日午前十下鐘時京師飛電傳來上諭三道敬謹譯登○九月二十八日奉上諭江蘇鎭江府知府員缺著向萬鑅補授欽此同日奉上諭宗人府奏增删則例成書請將在館出力人員奬勵開單呈覽一摺此次宗人府纂修則例經世鐸等督率各員悉心妥酌尅期成書辦理尙爲迅速禮親王世鐸慶親王奕劻克勤郡王晉祺均著交宗人府從優議叙端郡王載漪睿親王魁斌均著交宗人府議叙其提調纂修收掌校對供事各員均著照所請奬勵片一件單一件倂發該衙門知道欽此同日奉上諭本日召見之候選道夏時嶲著交軍機處存記欽此 
[英兵敗績]  
　　華歴九月二十八日倫敦來電云英國步兵及砲兵約共二千名統以武弁四十二員駐紥阿非利加洲來的西美司埠左近某山華歴九月二十六日忽被搭浪施華列兵士所衛英兵攻之不退只得俯首　　　由搭人悉數拘擊以去按此項英兵係將軍惠鐵氏所統日前搭人自來的西美司左邊攻入惠鐵氏空壘狂　　　　事惠鐵氏遂深自引咎以膰非在一人云目下英廷又簡將軍布拉氏成師而出旌麾已抵好望角大約將次馳赴前　以備陷陣衝鋒矣幷聞英廷尙豫擬調動大軍誓與搭人决戰然搭人沙塲宣力兵氣方楊英軍雖以善戰稱亦豈易獨操勝算哉 
[續述英搭交兵緣始]  
　　前者本報曾轉錄徐家匯匯報所記英人與　浪施華列啓釁緣由兹者匯報又云當西歴一千八百十五年法皇拿破倫敗績之後各國以加不一隅割歸英國自後英又得加不迤北之地約五十萬餘方里略小於中國四川一省加不西北鄙爲德人屬地英雖涎之實苦無由侵削乃於一千八百四十六年稱師向東北奪取那達耳地那達耳之西爲阿蘭日阿蘭日之東北卽搭浪施華列先是阿蘭日於一千八百三十四年立國迨一千八百四十八年搭浪施華列亦立國華列者阿蘭日支河之名搭浪施爲經過之意猶云其地在河北也一千八百五十二 
 
 

Page 2

 
 
年英人許搭人自主至一千八百七十七年忽又收回成命搭人怒遂於一千八百八十一年與英人血戰甚苦英人無奈復准其爲自主之邦與各友邦通聘問迄今已一十八年矣搭之東北鄙毗連葡萄牙屬地又北爲德之屬地及比屬公額埠加不人民不滿一兆土産爲牲畜及鴕鳥曠野之間林木礦産亦充牣焉那達耳壤地與加不毗連約得五萬方里如中國浙江之半人民不滿五十萬名口其中務農經商者居多那達耳者譯言聖誕當葡人之初至也適値耶穌誕日故卽以此名名之至阿蘭　全境不滿十一萬方里然地勢甚高距海面約三百五十丈若夫搭浪施華列國土則廣袤至三十萬方里日中天氣酷熱夜則稍凉人民約七十萬名口爲民主之國所舉總統五年一易産金曁金鋼石等物其運售歐洲者每歲得銀幾及百兆此外象牙五榖又可得銀一百兆英人旣貪其利又欲自加不築鐵路以達德比二國屬地以致大動干戈攷英於加不西北鄙本有一鐵路經阿搭二國邊境直抵西北方英屬地旋又在加不東南鄙築一鐵路通至阿京花泉及達京勃來刀利亞但易爲波人所壞故前報云英人運兵運糧皆所不便也今已佔得由葡屬老楞佐城迤邐通搭京之鐵路以備轉餉運兵然窺英人之意直欲全據阿搭二國壤地通鐵路於德比二國屬邑以抵埃及今旣與搭人開釁端而阿人助搭葡人助英將來亦惡知鹿死誰手哉 
[限制旅人]  
　　日本臺澎日報云俄國政府寄諭黑龍江一帶總督大旨謂俄屬西伯里亞所轄哈巴斯克府每有華韓兩國人民寓居城内以後如有查無恒産者須移至城外不准逗留 
[川亂述聞]  
　　漢口訪事友人云近聞官塲中人紛紛傳述湖廣督署接得川中警電知哥老會匪頭目主爵一在彼處揭竿起事連佔某某等四邑鄂省壤地相接請速調兵防堵以備不虞等因所聞如是確否則不敢知也 
[英將過漢]  
　　漢口防事友人云日前英國水師提督某君乘某兵艦抵漢皋旋卽命駕赴英領事署及本國各紳商處暢談風月聞小作勾留卽須展輪駛赴沙市宜昌重慶等處游覽 
[委解機器]  
　　杭州訪事友來函云浙省銀元局自六月停工後省中需用大小銀元均由鄂省代鑄兹撫憲劉景帥接到鄂督張香帥移文請將浙江所購機器運解到鄂應用因卽飭藩司惲方伯將機器及汽爐一一拆卸雇船裝載委劉大令永安押運赴滬然後換裝輪船運赴鄂省 
[杭垣火警]  
　　杭州訪事友來函云九月二十二日夜半時下城文龍巷孫姓家忽有祝融氏降臨孫係城中著名富室向開錫箔莊先是十八日爲其母六旬帨旦開筵祝嘏賓從如雲二十日各親友復雇定髦兒戲班演劇一晝夜以介壽觴至二十一日又有親朋公送灘簧晚間更雇雜劇一班酒緑燈紅淸音迭奏正在觥籌交錯之際不料廚房餘火未息死灰復燃霎時間毒燄迷漫火星四射雖竭力灌救而已勢若燎原衆賓相顧失色飛步狂奔各義集水龍及城守營洋龍聞警之餘疾馳往救文武印委各員更率同差弁兵丁到塲彈壓約歴兩點鐘許火始熄滅計焚去正廳一所並小屋二十餘間其大廳因牆垣阻隔並有更夫設法保護未及延燒聞室中所燬物件約値萬金災後眷屬無可存身暫住定海試館 
[賭首宜懲]  
　　寗波訪事友人云寗郡賭風素熾而其害尤以花會爲最雖歴經地方官出示嚴禁無如此輩多與差役賄通或卽由差役開設上下其手莫敢誰何苟非明察如神破獲殊非易易新署寗紹台道萬砥莊觀察訪悉其弊由寗波府署差頭顧金及童全宏等所爲爰札飭鄞縣李大令嚴拿懲辦旋卽將顧拘獲解送府署府尊莊堅白太守謂顧知法犯法可惡已極立飭發交鄞縣署管押一面嚴飭補拿童等歸案訊辦 
[刼人勒贖]  
　　松江訪事友人云邇來各處私梟時有刼人勒贖之事距郡城北門外二十里許之塘橋鎭尤爲若輩出没之區去夏鎭人張象貞被刦後家屬以洋銀三百元贖歸今春某烟館主名阿五者又蹈其覆轍餽以洋銀二百元始得釋出婁縣主屈吉士大令懲前毖後思患預防商之鹽捕營月貼制錢六十千文請撥師船四號梭巡縣屬各鄕鎭不意上月二十二日鎭上又有徐甲朱乙兩人被劫事後遺人遞信其家稱此時船尙暫泊燒香山每人須以洋銀二百元往贖否則行將遠走高飛雲水蒼茫歸期難卜矣翌日兩姓投婁縣署喊控繼復繕詞求鹽捕營統領胡遊戎昌寳協緝有知其事者謂徐朱被劫前數日有江北船三艘滿載私鹽駛泊是處居民貪其價廉紛紛向購未幾鹽已告罄而船仍徘徊不去徐薄有儲蓄是夜若輩穴壁圖竊驚覺喊捕朱與爲鄰聞聲相應追至河干梟匪遂泅水而逸旋卽糾集多人將徐朱劫去不知有緝捕之責者將何法以處之 
[兇案訊結]  
　　松江訪事友人云華亭縣兇棍陸升堂戳斃翁姓閨女懷姑一案迭次由縣解省訊勘均因翻供發回經府縣各官一再提訊仍無確供兹由上憲飭提全案人証至省委蘇州府彦詠之太守率同發審委員逐加研鞫歴三日陸棍始供認誘姦不從因忿戳斃太守遂飭收禁府獄九月二十日面諭案中各人曰爾等因此拖累已歴二年今可覓妥人開釋不必備文解回於是屍父翁阿靑地保張某隣人夏某均得免徽纆之災旋復令陸所私之王包氏及見証人張三姑連環保出已於二十三四等日次第回松惟原解差役尙須提案略訊情由大約此案卽可斷結矣 
[津郡官塲紀事]  
　　天津訪事友人云候補同知周司馬復賁奉榮仲華中堂札飭赴天津領解武衛中軍所需軍械九月十二日禀知直隷督憲裕壽山制軍旋卽附火車北上○帮辦北洋軍械局指分江西補用知府汪太守文綬於九月某日奉上憲委赴上海提運新槍已附某輪船南下矣○天津府李太守前奉道憲委勘所屬被旱災區旋於九月某日事畢回郡銷差 
[浙省官塲紀事]  
　　杭州訪事友來函云浙省應解京餉由藩憲惲方伯於九月十九日撥出銀五萬兩委升用知縣汪大令準管解入京是日大令卽赴庫眼同丁役釘鞘隨擇於二十二日禀辭首途○開化縣典史缺現由藩憲惲方伯札委候補從九品陸少尹榮標署理已於九月二十一日牌示轅門矣○華埠釐局總辦葉司馬一年已滿將屆瓜代之期九月某日由牙釐總局憲某君委候補通判李别駕濵前往接辦○新選太平縣學訓導童廣文賡年於九月二十日奉撫憲劉景韓大中丞傳知赴轅考騐以便給憑赴任○浙江省防統領李慶臣軍門福興前因温寗二郡海防戒嚴督同新中軍各營分赴沿海各要害處鎭守九月二十一日因公赴省禀見劉中丞面商一切旋又赴藩署及各衙門拜會○九月十九日撫轅懸有牌示云照得本標左營右哨右司及右營右哨左司把總二缺現據中軍詳經批准免裁所有原署右營右哨之左營把總梁弁慶寳應卽飭回本任所遺署缺本部院查有左營把總孫弁傳恒弓馬嫻習堪以委署至右營右哨左司把總缺查有本營經制外委鍾弁學秀操防勤愼堪以委署仰卽遵照特示○龍游縣知縣張楚白大令前經撫憲劉中丞奏請開缺另補所遺篆務現由藩憲惲方伯擬以候補知縣葛大令錫爵請補 
[漢水明珠]  
　　漢口訪事友人云前年雲集公棧寓有瀏陽詹發盛號客張春秋一日棧夥羅三乘其外出竊去衣物寳銀約共値七百餘金遁逃無跡張力難追緝亦惟付之無可如何而已至今年七月初九日偶至維新棧與羅相遇因卽扭至雲集公棧中途被其弟羅六糾衆刦去叚委張笙甫孫少山兩二尹聞信馳至將羅六獲交淸軍府署收押維新棧主邱文富未悉底藴貿貿然投夏口廳呈控廳尊陳少石司馬飭將二 
 
 

Page 3

 
 
羅提案研訊之下判令各責五百下邱事不干已著具結開釋○夏口廳陳少石司馬下車伊始循例頒發關防告示略謂如有不法之徒私充戚屬及幕友家丁在外招搖撞騙者許卽扭交以憑盡法懲治蓋亦一篇官樣文章也○鄂省行駛小輪船日增月盛除蔡甸潭豐咸寍等處己有數艘常川往返外近日又有某西商置備兩船裝載貨客冀攬利權 
[洪崖訪道]  
　　南昌訪事人云制錢缺乏民用日艱其故皆由奸商販運出口所致上年護理江西巡撫翁筱山中丞在任時查悉其弊出示嚴禁並飭各卡嚴密稽查如敢故違一經搜獲扣留懲辦卽在本省内地販運流通亦須赴釐局請領護照方准放行否則卽以私販論若輩技無所施此風因之稍息不意本年八九月間故智復萌串通釐卡司事私行載運陸續由湖口至漢口轉售不下十餘萬千本省錢源因之驟涸數日間錢價貴至每千文値銀七錢四分二釐現經撫憲松鶴齡中丞聞知嚴飭查禁未知屬下能實力奉行否○省會人烟稠密偶一不愼易肇火災雖有水龍多染而一遇告警輙苦河水淺涸汲取爲難前護撫憲翁筱山中丞有鑒於此仿照沈文肅公撫江時遺法飭製大水桶二百餘具滿儲淸水分置通衢以備不測不意近日不知何故此項水桶忽覺寥寥說者謂因被毁後未能照章修補所致然設遇火患乏水堪虞將何以資灌救耶語曰有其舉之莫敢廢也是所望於以實心行實政者 
[鑄匪解省]  
　　私鑄銅質小龍銀之鄭存山前已訊明昨日午後上海縣主王欣甫大令發出公文飭差役薛貴從獄中提出加上全副刑具押解赴松江過府然後解赴省垣 
[安頓流丐]  
　　蘇松太兵備道余晉珊觀察以近來天氣嚴寒有等老弱乞丐每於風露中蜷臥街頭瑟縮號寒殊堪憫惻爰擬遵照曩例在南門外設粥廠恃委候補縣陳明府曾培經理定於十月初一日起每晚給粥一甌並出示嚴禁各丐以後不准再在城廂之内隨地偃臥如違重懲 
[械鬥述聞]  
　　本邑浦東楊家渡招商局棧房雇大明子承充包裝漕米工頭近日忽有小阿虎及某甲兩人糾同無賴百餘人與之毆鬥以致傷及多人内有五六人均紛紛墮入浦中不知生死若何也 
[嚴懲通事]  
　　英美租界會審公廨閩廣通事李蕙坪代賭棍方士其投捕房訴本署差役提人違章迨案發適讞員翁笠漁直刺因公赴省經襄讞委員張柄樞司馬略訊口供貿貿然判令將差夥宋志顯管押捕房一月各差不服蒲伏環求遂改發班房看管候核前日直刺回署兩造各遞禀詞衆役復將方所犯命案賭案奉飭查提之舊牌送閱昨晨直刺訊案旣畢傳齊研訊原差劉榮禀稱小的奉票往提現犯錢債案之賭棍方士其先投大西洋總領事署禀請領袖華大人簽字旋探知方前在虹口設賭檯現又增設於新閘梅園左近因卽帶同夥役王杏金宋志顯至新閘迤北里許果見荒田中設有賭檯三四處因羽黨甚衆不敢動手又以王家庫捕房相距甚遠未及往報正在躊躇忽有一人約方至四馬路李蕙坪所開廣恒昌烟館繼又至協和小烟館過癮迨午飯後向南而行羽黨漸漸散去及至沁芳園開燈小的卽持票至捕房請捕頭派包探一面回至沁芳守候方問小的曰爾是何人有無公事小的卽告以案由方問牌票何在小的答以已交捕頭正互語時李蕙坪昻昻然來囑小的將方釋去小的不允李向方附耳數語小的察方顔色似有逃逸之意旋又謂小的曰爾如不肯釋方則劉榮二字在我掌握中恐將有所不利旣而包探陳根寳踵至李向之商懇陳探亦不允李卽乘車而去及小的協同陳探將方押至捕房李已先誣指小的等勒索違章捕頭遂命將夥役宋志顯管押李請將小的及王杏金一倂管押捕頭問方曰何人動手拘爾方指宋宋遂被覊次日解案李又告知英繙譯官請治以違章之罪英繙譯官不察遂商之張大老爺判令管押捕房一月然此次小的奉票提人旣至捕房請派包探並無不合如此辦事尙稱違章以後如何措置殊於大局攸關叩求明察各差役亦環求作主李蕙坪供方士其並非賭棍小的亦未至捕房代爲伸訴現已知過求將卯名開除從寛免究直刺赫然震怒謂李曰近來本公廨出票提人時時多所留難爾係本署之人竟敢自相攻訐尙復成何事體本分府念爾在署多年凡事姑留體面今竟不知感德反包庇賭棍誣報捕房可惡已極卽親責手心二十下判令管押一月復援筆書判語曰李蕙坪膽大妄爲得賄庇賭業已責押候該差夥管押期滿再行發落各役乃叩謝而退 
[公廨停訊]  
昨禮拜四爲法界公廨訊案之期法總領事署繙譯何世剛君因别有要公飭人持名片咨照讞員朱森庭明府再行停訊一期所有各案統歸禮拜六會訊 
[賽會路由]  
　　下元令節游手好閒之輩舁本邑城隍神偶象出游先期擬定路由出廟朝西過舊校塲朝北過午花橋朝東過福佑橋出天官牌坊朝東過海防署往南過益慶橋東街往西彩衣街曲尺灣過縣東縣西往南過虹橋進西唐家弄育嬰堂出東唐家弄往南天燈弄由道署出談家弄往南過花橋龍陳箍桶橋大南門進同仁里出小南門過吊橋進佛閣東西鈎玉弄朝北過小普陀橋往東過鹽公堂公義碼頭北老馬路王家碼頭王家嘴角朝北過外郎家橋過如意街進裏鹹瓜街陸家石橋過洋行街沿城河浜一直到壇晚上由壇起馬過弔橋進西門大街往東莊家橋出北弄由叅府署楊家橋胡家弄過守府署往北過凝和橋陳箍桶橋太卿坊過縣橋縣南縣東往北過四牌坊過長生橋往西回轅特不知向來奉禁之女犯大肚劊子花十景沿路吹彈之類果能銷聲匿蹟不致視禁令若弁髦否 
[秋賽三志]  
　　昨爲秋季賽馬之第三日半陰半晴秋容澹冶傾城士女結伴來觀西人亦逸興遄飛各呈其罄控縱送之技計是日共賽八次第一次十一馬順全隆洋行某洋人首至第二次七馬小俺子氏首至第三次九馬小高佈氏首至第四次五馬順全隆洋人首至第五次十二馬沙遜洋行經理匯票洋人拖掰氏首至第七次十七馬麥雀杜氏首至第七次十七馬麥雀杜氏首至第八次十一馬順全隆洋人首至至越㵎之舉則定於禮拜六卽本月初二日補行午後蘇松太道余晉珊觀察英美租界讞員翁笠漁直刺應會中人之召次第命駕往觀直至夕照西沈始呼殿而返 
[及時行樂]  
　　奥國人内夫得理氏携泰四名勝圖舫海來華供人玩賞凡有宗少文臥游之癖者莫不巾車而至眼界一恢原擬星期暫閉重門以資休憇旋以璇閨淑媛繡褓寍馨平時未易出門爰於禮拜日陳到如常俾得及時行樂至於圖中勝景前已略陳梗槪兹可不必贅言矣 
[聲明]  
　　本報承各行號惠登告白定章自第四頁起昨日原定人琴志感爲第一應列第四頁之首而以各埠購樂告白次之不料怱促中悞將人琴志感拼入第三頁之尾致佔新聞地步誠恐閱者不察疑及本館更改章程用特聲明於此 
[善氣迎人]  
　　災歉頻仍哀鴻遍野發棠之請至再至三而好善之士仍能義粟仁漿源源樂助是誠難能而可貴者矣日前本館恊振所接奉鄱陽輪船王惠蓀先生交來不留名求保祖父康健助洋銀二百元又章存德堂求保合家平安助洋銀五十元又不書名求保妻子途次平安助洋銀五元又裕盛長寳號助洋銀二十元又施才高施東榮兩善士各助紹屬水災規元五十兩又皖南姚錫漢善士求身體康强合家平安助紹屬水災洋銀二十元又平陵遊子助上餘振捐洋銀二十元之數君者救災卹鄰好施不倦洵能體上帝好生之德宏儒生胞與之懷行見善氣感孚神明默佑箕疇五福食　綿綿豈獨結草銜環飢黎戴德而已哉拜登之下謹書數語以表謝忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[革薄化澆]  
　　魔州中西報云粤臬吳廉訪旣下車卽體察地方講求利弊旋復發出告示一道曉諭居民略謂粤東旣庶且富夙號名區邇來風俗奢華民生日蹙盜賊橫恣訟獄繁滋本司初蒞是邦雖未深悉情形亦已略知梗槪兹仿讀法懸書之意擇其最要者先行禁誡計所列凡十三條多至數千言兹舉其目曰一嚴治盜賊以安善良一嚴禁窩主以淸盜源一整頓保甲團練以靖地方一嚴禁糾衆械鬥以全民命一誘拐掠賣宜申明禁例一毁挖墳墓宜照例嚴懲一唆訟棍徒宜嚴密訪拿一藉命擇　宜澈究嚴懲一指官撞騙宜嚴行申禁一各項賭博宜嚴行禁止一搶火宜嚴禁一奢俗宜挽回示末復謂以上各條係將重大者出示嚴誡他如棄嬰溺女土妓流娼私宰耕牛棍徒訛詐一切有干例禁之事地方官皆應陸續施行凡爾通省紳士軍民人等亦須仰體本司誥誡苦心無作非爲各安生業以期風俗純美家給人足盜賊衰息鬥訟日稀本司有厚望焉 
[上海縣署瑣案]  
　　俞道霞前控吳松林等乘喪霸産一案當經前帮審委員李葆初二尹訊斷未結及至王欣甫大令蒞任後俞道霞又迭次具禀大令於前日發出堂單傳集人證升坐花廳研訊俞明淸顧元發同供道霞實係俞明尙之妻張氏所生當張氏去世時道霞成服稱哀一切喪費有帳可稽俞吳氏所控撫自他姓並無實據求斷俞道霞供父親明尙故後父妾吳氏霸産不給控經前帮審委員李父臺斷給洋銀四千元核諸遺産相懸甚多是以不願遵斷俞吳氏供家長故後苦無恒産小婦人難以度日俞道霞復稱監生查明現在産業尙値二十萬金房租利息兩項每月可收八百元大令判曰訊得俞道霞確係俞明尙長子吳氏禀中稱自至俞家一年之後張氏卽病殁則吳氏爲明尙之妾可知總由道霞見憎於吳氏致有此事察核衆親族議覆分産爲數甚鉅前斷四千元道霞子女甚多不敷用度尙屬實情應令俞吳氏再給四千元共成八千元給道霞具領吳氏不可被人唆使再行涉訟兩造遂遵諭而退○虹口賭棍曹阿大卽殺牛阿大於前月十五夜謀斃賭徒事爲縣主王欣甫大令訪聞並查知是處地保有得賄私和情事因卽飭差拘提旋由二圖正副地保徐士義范全楨將曹阿大解案大令細心推鞫因供詞狡展暫行管押旋提二地保訊究屍埋何處幷拘冒認屍親之召和幫同扛棺之林某之父林金和曹阿大之子曹某到案倩帮審委員馬明府提訊召和供上月十六日小的胞弟身亡當卽備棺收殮舁出安葬林金和供兒子年祗十五歲在浦東習箍桶之技久未來滬安有帮同舁棺之事叩求鑒宥明府將兩人還押限三日内交林子到案再核○毆斃朱裕昌之兇犯金杏卿由縣主王欣甫大令訊實收禁將次解省已紀前報前晚倩馬明府提案復訊供小的年三十一歲母親陳氏妻朱氏生有一女七月二十三日堂弟金阿根與朱裕昌之子因索洋銀起釁互相扭毆裕昌帮助其子小的上前攔阻失手毆傷裕昌胸前不意裕昌卽患病旋卽身死求念母老丁單格外超豁明府飭仍還禁候備文解赴省垣申請上游訊勘○法界公堂讞員朱森庭明府移送周文卿控沈子文騙銀一案到縣前晚經帮審委員馬明府提訊周供寗波人前由沈子文同素不相識之任鈞溪至小的處談反包辦烟膏捐之胡坤生因繳欵日少欲謀接辦令小的墊出一月捐欵許卽在局司帳月俸當從優付給小的一時爲彼所惑卽付洋銀六百七十元後悉此事實係子虛向沈索取洋銀沈與潘各出期票一張每張三百元至期洋銀無著故特扭控法界公堂轉解案下期票呈電求追沈供湖州府歸安縣文生周與任鈞溪素來相識生員亦因任之同鄕靑浦人潘仲權謀得包收膏捐之事故約同往周處合股周祗出洋銀三百元由生員出立收據將洋銀交與潘收後因事未成周來索洋生員向潘轉索由潘出立期票交周繳還生員收據周卽昧心將期票勒住扭生員至公堂朦控叩求鑒察明府諭令兩造邀同任鈞溪到案澈底根究以憑核辦 
[上海巡局紀事]  
　　孫阿虎向在浦左唐橋鎭開設小茶肆暗設賭具誘人賭博邇經鎭上巡防局委員王芝仙叅軍查知因於昨日傳地保朱掌寳到局諭令赶緊驅逐不得徇隱致干咎戾○前日南市鹹瓜街朱張氏家有喜慶事門前懸掛紅綢至晚忽然朱去正查問間突有奚桂生者聲稱此綢係王三所竊氏遂扭至十六鋪巡防北局請究局員楊聘侯二尹研訊之下判令笞責一百板○前日有汪雲卿者至鹹瓜街元來釘鐵油麻店内聲稱南市濟宏典鋪執事人欲取麻線十餘斤店主信以爲眞遣其夥某甲送往比至濟宏門前汪知計不得遂意欲脫逃甲察知其詐爰扭至十六鋪巡防北局訴請究懲局員楊二尹訊悉供詞判令掌頰一百下驅逐出境不准逗留 
[南市瑣譚]  
　　前日南市泰潤米行雇某甲駁船裝米百餘石至虹口順泰馬頭交納偶一不愼船卽傾覆米石盡付東流業由行主雇人前往打撈然所失已不貲矣○前日有陸某者由南市高騎駿馬雇舟渡浦而東飛駛至唐橋鎭倉卒中悞將陳姓箍桶店内小孩撞倒於地蹴傷面部鮮血交流旋由其父追上將馬扣住陸自知理屈願出資代爲醫治其事始寢 
[英美租界公堂瑣案]  
　　包探徐榮珊解流氓張生才到案禀稱此人口含淸水噴在行人張阿三身上適經小的所見是以拘案請究張阿三投案申訴前情求恩懲辦張生才供小的偶然游戲事出無心求恩寛宥讞員翁笠漁直刺商之白繙譯官然後判令笞責二百板枷號一月○包探朱阿高解竊犯姚阿金到案禀稱此人竊取金阿坤家鍍金銀臂釧一雙經小的緝獲人贓送案請究金投案請領失贓姚供小的初次行竊叩求恩典直刺判令笞責一百板○包探趙銀河解陳惠金到案禀稱此人在某茶肆冐穿曹錫芝所懸絨馬褂報經小的緝獲人贓送案請究曹投案請領失贓陳供小的誤穿曹衣並非有意行竊直刺判令管押兩日○包探洪阿寳解竊犯彭載之到案禀稱此人竊取洋人勿老合家棉花數十磅在外求售經小的緝獲送案請辦勿老合投案請辦彭供小的貪小拾取並非行竊求恩明察直刺判令笞責二百板○包探顧阿六解李坤榮到案禀稱此人曾因犯事解經大老爺遞解回籍今又潛來滬上小的見之爲特解案請究李供小的係鎭江府屬某縣人原籍無業可謀故特來此叩乞施恩直刺判令笞責一百板仍遞解回籍 
[法租界捕房紀事]  
　　某甲手持衣包沿途躑躅包探見其形狀慌張因之拘入捕房昨晨捕頭向之研詰甲稱衣包由兄某乙倩送某處並非竊贓捕頭命押候派包探查明再行解送公堂禀請讞員朱森庭明府核辦○偷兒某丙至某輪船竊取洋藥一包持至某烟館求售適爲包探所見拘入捕房捕頭令押候解送公堂禀請訊究 
[美租界捕房紀事]  
　　賊犯施蓮生以其生長十洲閣畔人皆以小寍波呼之犯案纍纍受懲屢矣昨日又爲包探沈阿鶴查獲由身畔搜出當票數十張知所質各贓皆竊自北吳淞路及楊樹浦一帶因卽解入捕房捕頭令押候解送公堂禀請讞員翁笠漁直刺訊辦○昨晨偷兒王阿金混入裏虹口甬人某姓家竊取衣服適爲事主所見扭入捕房捕頭令押候轉解公堂禀請究辦○昨日某姓家載貨車卽諺所語塌車者由乍浦路新大橋直下行駛如飛本邑人朱某不及避讓致被碾傷其脛痛極倒地某號巡街捕見之卽將曳車之人拘入捕房捕頭察知朱傷勢尙輕令給小洋銀數角爲醫傷之費然後從寛斥釋○昨日午後本邑人張阿興將　領捐照之牛奶售與北吳淞路各居民適爲包探洪阿實所見拘入捕房捕頭令押候解送公堂禀請究罰 
 
 

Page 10

 
 
[蘇省官報]  
　　九月二十日瓜洲總鎭高光効到知縣王芝蘭禀辭赴寳山丈量沙洲差又李玉方由下游厘局來又陶聯琇禀知奉委赴崇明騐收積榖差辭宜興縣縣　李湘禀到卽辭知縣用候補府經丁乃菑浙江人由寗來縣丞戴修墇禀謝奉委閶胥門外編查保甲差又連文　禀知赴滬見道憲改指江蘇候補縣丞林華福建人由浙領咨來省禀到巡檢徐寳源禀謝奉委西路二叚冬防巡查差○二十一日總捕各總巡均禀知本日撤夏防開辦冬防城廂内外水陸各叚冬防巡查委員均禀知到差各叚夏防委員均禀知銷差候補道莫繩孫由揚州來丁丑翰林前刑科給事中楊晨辭行赴滬奉賢縣金禀辭署崑山縣尙禀到卽辭署金山縣武專丁來省禀謝飭知十七年分在阜寗縣任内獲盜案　蒙請外奬記大功十次知縣沈翊淸禀辭赴卾又戴運寅禀辭回上海保甲局直州判胡顯勳禀辭赴崇明海門拙查保甲差主簿葉煒禀知到葑門水關差又姚宗頤禀謝奉委　胥門外三叚冬防巡查本日到差○二十二日巡檢郭梅村禀知到閶門水關差候補衞守備楊銳泉由淸江來禀知奉漕督憲委署蘇州衞事○二十三日知府許星壁禀辭赴寗見制憲新選昭文縣張瀛禀知奉委赴無錫江陰公幹卽辭知縣程慶明禀辭回寳山塘工局同知銜投効常屬差遣委用復設訓導徐應　禀辭赴常候委縣丞鍾燿禀辭赴寗見制憲從九蔣裕鈺禀辭回崑山縣保甲差准補丹陽縣包港司巡檢管運森新選太倉州吏目方矩均禀辭赴任儘先補用都司武定邦禀知　撫憲委帮帶撫標親軍中營卽到差○二十四日鹽運使銜道員用補用知府林文炳由京起服回省禀到知縣鑒鴻揆由丹陽淸丈局來並銷守提灘價銀兩差辭蘇州衞守備劉翊清禀知赴各縣查勘屯田荒熟府經金彝禀知奉府委監放長元吳三縣孤貧口糧差縣丞沈丁文禀謝奉委理署武進縣縣丞事○二十五日藩轅牌示照得新選松江府糧捕通判劉興基業己領憑到省應卽飭赴新任又吳江縣汾湖司巡檢何恩錫病故開缺查有鄭工分缺先巡檢鄒慕賢堪以請補知縣程南金禀知順直賑捐案内核奬四品頂戴又富光祖禀辭解餉赴寗指分江蘇訌用巡檢沈慶章浙江人由浙領咨來省禀到○二十六日元和縣兼理吳縣陳禀知赴楓橋六家港一帶查勘水道卽日回正任崇明縣調署吳縣田禀知交缷崇明縣任事回省正任吳江縣方道濟禀知吳江縣任内交代初限内算結知縣翁延年由上海來又陳廷瑞禀知奉藩憲傳考甄别巡檢孫寳瑞禀謝奉委盤門旱關差從九陳鳳桐禀謝奉委葑門外編查保甲差 
[邗江官報]  
　　九月十七日柯觀察逢時公幹過揚分發巡檢葉鹺尉惠育安徽人禀到○十八日潘鹺尹作梅委富安潼卡梁垜塲易鹺尹禀辭○十九日徐鹺尉本勳銷　潼卡○二十日丁分轉乃鎔辭回泰屬差次富安塲黃鹺尹辭回署沈鹺尹宗畡銷寳帶橋卡 
 
 
 

Page 11

 
 
   
 
 

Page 12

 
 
   
 
