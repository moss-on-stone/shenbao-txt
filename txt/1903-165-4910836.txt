# 1903 - 165 - 4910836

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[亟訂中外通行刑律論]  
　　中外刑律互有異同故自通商以來辦理交涉或爲錢債之案或爲人命之案往往華洋兩造所犯之事同而所治之法則迴異華人不知中外刑律之不同也輙疑爲洋人犯法則用寛典華人犯法則用重典咎華官之不能執法怒洋人之依勢横行然平心論之華官固不能咎洋人亦無庸怒也洋人於本國所定之律既較中國爲輕則一旦與華民興獄訟華官豈能强之使就我之律法乎華人於本國所定之律既較洋人爲重則一旦與洋人興獄訟洋人固以爲中國自有法度又豈願其避重就輕舍而從彼之律法乎惟洋人之律法本從其輕華人之律法本從其重因此不同之故而洋人犯法遂若獨受其輕華人犯法遂若獨受其重民情由此而不平辦理因之而棘手而要之此非華官之咎亦非洋人之過也無通行之刑律使華人洋人互相遵守則畸重畸輕之病終不能免也畸重畸輕之病不能免則華民之疑怨必不能除華民之疑怨不能除則中外融洽之情必不能生而禍端即因之而伏是故訂通行之刑律使犯事者縱有華人洋人之分而治之者無華人洋人之别如是則刑法畫一疑忌悉蠲非特中國固大受其幸即外洋各國亦未始不受其益也觀日者西人釀命之案二起一爲葡萄牙人蘇閘刃斃木工學徒沈福生一爲老旗昌門樓意大利人某甲惟斃長裕里流娼金孟氏金孟氏一案自上海縣主汪瑶庭大令騐明後將意人交該管領事押候訊辦迄今數日如何辦理消息杳然葡人蘇閘則經大令騐訊後由葡總領事解至澳門按察使署讞鞫人咸咄咄怪之以爲金孟氏之案不知保日始能昭雪而沈福生一案則雖由蘇閘自經供認而既解往澳門則其如何訊供如何定案華人皆不得而知未免心懷疑慮因是蘇松太道袁海觀觀察照會葡總領事謂該犯在上海地界犯案理應就上海訊斷以便見證人等易於到堂且引中葡和約第四十八欵内載大西洋國人如有欺凌擾害大清國人乾由大西洋國領事官按大西洋國律例懲辦是照約則駐滬領事辦理交涉遇有人命詞訟本有訊辦之權應請在滬會訊等語夫觀察之欲伸雪冤獄折服遠人仁厚果敢之心凡我華人固當感戴特所惜者中外刑律既異即使能爭回此案亦不過按照西洋律例治以應得之罪而已斷不能如我國之處以重典也况西人法制領事之權祗能判决輕罪若人命大事則必由按察使定讞即以和約相爭而約中亦祗渾言欺凌擾害並未將人命之案切實指明恐執此以爭彼固必不能棄其國制而順從我之所請也總之中外無通行之刑律則輕罪重罪必不能平解赴他處讯斷華人固有所懷疑即在上海訊斷華人亦必有所不服必也治華人之罪如是治洋人之罪亦如是然後猜嫌可以泯而釁端可以消彼洋人果何樂乎我民之罹於重典彼民之受其寛典而梗阻於其間乎是在當軸者妥訂之亟行之而已 
[本館接奉電音]  
　　昨日午後京師飛電傳來上諭四道敬謹譯登○五月二十四日内閣抄奉上諭載昌著補授國子監祭酒欽此同日奉上諭經濟特科保薦人員著於閏五月十六日在保和殿考試欽此同日奉上諭岑春煊奏特叅貪劣不法之武職一摺記名提督唐天祐老邁嗜利克扣軍糧記名提督遇缺簡放總兵冉經邦貪鄙鑽營有玷營務永寗營叅將陳邦榮卑污庸劣聲名平常調署永寗營叅將川北鎭右營游撃朱元敬營求濟私工於牟利綏靖營游撃陳開祥劣跡昭著行同無賴太平營游撃徐其中年老昏瞶官聲惡劣緜州營都司曾佐賢嗜好甚深畏葸無用前署重慶鎭右營游撃巫山營都司廖錦華短補兵額擅挪公欵兩江補用都司葛勝林歴年侵餉貪劣最著雲南補用都司顔承恩罔知檢束被揑有案補用守備譚光華捕匪畏葸縱兵滋擾普安左營守備賴定超行止謬戾營務廢弛太平營守備李國明志趣卑貪聲名狼藉城守左營守備伍佳才年力衰頽惟利是視峨邊左營守備伍春澤貪劣最著不守營規補用守備胡文貴年力就衰卑鄙無耻均著即行革職永不叙用唐天祐葛勝林二員情節較重並著發往軍臺効力贖罪仍將所侵餉項勒限追繳越嶲營叅將趙連升平安營都司黄麟撫邊營守備江思山督標右營守備耿文光年老衰庸難資整頓均著勒令休致以肅戎行該部知道欽此同日奉上諭岑春煊奏分别舉劾屬員一摺署四川資州直隸州知州候補知府陳增爲現充津捐委員本任峨邊廳通判楊鼎昌署江北廳同知請補昭化縣知縣唐拍桓署成都縣知縣威遠縣知縣徐樾署南川縣知縣黔江縣知縣廣原前黔江縣知縣黄兆麟署萬縣知縣請補資陽縣知縣汪賁之署三臺縣知縣候補知縣鄒憲章前署搪爲縣知縣候補知縣高士鵬署灌縣知縣候補知縣吕森試用知縣焦兆蕙即用知縣熊廷相江北廳訓導馬長卿據該署督出具考語切實保薦均著傳旨嘉奬分省補用道員官瑞符性情貪詐聲名狼藉候補直隸州知州孫永霖縱容子弟納賄攬權候補同知張名杰才旘闇陋夙著貪名候補通判張聲泰聲名狼籍民情未洽樂山縣知縣曾錕錯貪酷性成難膺民社蒼溪縣知縣許文田貪鄙昏庸羣下用事遂寗縣知縣繆延祺素習鑽營既貪且猾候補知縣李名錡諉過取巧難期振作候補知縣黄沅遇事婪求不守官箴候補知縣吳祖堯小有才能專工奔競候補知縣陳玠巧猾自利性情浮簿候補知縣秦宗落貌似有才跡實放利署渠縣知縣拔貢知縣侯鑑涵遇事不謹且多嗜好候補知縣吳炳坤膽大舞弊侵吞稅銀試用知縣耿祖培貪劣素著民怨 
 
 

Page 2

 
 
沸騰管帶定安中營指分直隸試用同知余應璜缺額冐餉貪婪狡詐試用直隸州州判范啓榮行爲瑣鄙有玷官箴重慶府經歴廖永安嗜利營商貪鄙素著崇慶州州同駱洪恩行同無賴紳民交怨試用布照磨嚴宗儀行同巿儈罔顧聲名樂山縣訓導張朝鏞貪鄙無耻有玷名教均著即行革職余應璜張朝鏞二員情節尤重均著永不叙用余應璜並發往新疆効力贖罪該員現已潛逃著嚴緝務獲起解試用道趙鴻猷庸闇無能不勝監司著以同知歸部銓選候補知府丁盛榮素性鄙陋性更嗜利著以府經歴縣丞歸部候選記名知府賈潤管理局務毫無整頓試用知府朱大鏞辦事　頇難資表率均著以通判歸部銓選捐升知府江油縣知縣侯鵬程性情油猾巧於規避著勒令休致東鄉縣知縣李德忠才具平庸大勝繁要著開缺另補以肅官方餘著照所議辦理該部知道欽此 
[電傳宫門抄]  
　　昨日午後三下鐘越二十五分時京師友人專電告知本館云五月二十四日皇上召見軍機大臣及王祖同溥來 
[砲炸傷人]  
　　華歴五月二十四日英京倫敦來電云英國烏魯爲及地方製造廠中有砲一尊内實火藥猝然炸裂以致轟斃十六人尚有十七人則皆受傷未識能保全性命否 
[綸紼遥頒]  
　　聞之廣州友人云去臘之杪逆匪謀叛圖陷省城大憲先後飭屬拿獲首要若干名訊明口供分别正法既而言官以粤省地方官於緝捕事宜漫無覺察並有營勇行劫平民及縱匪越獄事情封章入告日前粤中督憲德靜山制軍撫憲李勉林中丞接奉廷寄上諭遵即札飭所屬一體遵行其文曰某月日欽奉上諭有人奏廣東盜風日熾官吏漫無警覺請嚴切究辦一摺廣東匪首洪春魁梁慕光等聚衆謀逆前據德壽電奏各情業經諭令設法嚴拿懲辦並將監禁各犯審實先行正法兹據奉稱該匪勾結謀逆地方官漫無覺察並有營勇搶劫及越獄縱匪等事似此盜風猖獗吏治軍政實屬廢弛已極著責成德壽李興銳嚴密查拿匪犯務獲懲治並將營伍保甲巡警一切事宜認眞整頓令地方一律清謐將此諭令知之欽此本署部堂本部院合就恭錄札司即便會同緝捕局善後局查照迅即嚴密查拿匪犯務獲懲治並將營伍保甲巡警一切事宜認眞整頓務令地方一律清謚毋得養癰貽患致干重咎至原摺所指營勇搶劫及越獄縱匪等事並即由司會同詳查據實具覆以憑覆奏切速毋違 
[統領陣亡]  
　　漢口日報云廣西潯州防營統領唐君有德於上月某日率領所部勇丁一營往柳慶象各屬剿匪被匪撃斃哨官三員奪去快槍七十枝唐君亦受傷陣亡 
[廣西匪耗]  
　　廣西來函云慶郡匪人以韋八覃火生陸亚發趙光福爲首手下　囉或二三百人或五六百人合之約計二三千人日來撫憲王芍帥已加派數營赴慶會剿兵力既厚不難一鼓蕩平矣 
[湘邊防匪]  
　　湖南來函云廣西匪黨甚衆時出時没蹤蹟靡常湘憲恐若輩竄入邊陲爲患非淺因之防堵益加嚴密并加派弁勇在各要隘嚴密偵巡並聨絡地方民團協力清查不許停留面生歹人以杜匪徒分竄 
[嚴禁濟匪]  
　　香港循環日報云粤西逆匪謀叛久未肅清若輩所用火槍多係泰西新式雲南候補同知某君查知此種軍械多由廣東工匠造成暗中交與奸商接濟因具禀大憲請咨行粤中嚴加示禁日來粤中大憲已飭屬一體出示嚴行禁止各業工匠私造洋槍銅帽等件如違立即拘案究懲 
[帥旌抵港]  
　　新任兩廣總督岑雲帥由滬乘海天兵輪船赴粤前已紀諸報端兹閱香港循環日報云帥旌於本月十九日之晚行抵香港寄泊口外二十日清晨鼓輪入口港中英俄各戰艦均鳴砲致敬省憲所派各員乘小輪至虎門聽候傳見兩粤紳士亦同具手版在黄埔鵠候　麾港督卜制軍聞之即委某某一員上船謁見至午後一點鐘許雲帥呵殿登岸拜會制軍四點鐘時始返聞瀛眷及所携行李在鎭東鎭濤安瀾各砲船雲帥則擬乘伏波兵輪船往虎門等處巡閱各砲臺於二十三日午後到省二十四日接受關防 
[奏奬榷司]  
　　聞之山左友人云山東膠州關於光緒二十五年設立一切胥歸稅務司經理并代征常稅釐金開辦迄今已經三載月前撫憲周玉山中丞以該關稅務司阿理文處事精詳不無微勞足錄奏請賞給二品銜三等第一寳星并以四品銜三等第二寳星賞給帮辦艾理時業已奉旨俞允矣 
[護理晉撫吳大中丞奏報山西遵設警務學堂章程]  
　　一宗旨晉省警務學堂以造就警察兵並養成警察官吏之才爲宗旨先由省城試　再圖擴充實爲興辦全省警務之根本教兵必先教吏方有統馭之人教吏即兼教兵藉明輔依之用現當創設伊始酌定暫行試辦章程不過略舉警務大要俟開辦後仍宜隨時變通勉圖精進庶幾教練多才期收整飭地方之效一總則學堂諸事務統歸督辦管理無庸另派監督學堂之考取學生選定教科書以及賞罰黜陟之權應由教習隨時呈請督辦商酌辦理一分職學堂擬設督辦一員提調一員警務洋教習一員操法洋教習一員律法華洋教習各一員繙譯一員書記兼照料二員雜務司一員提調須承督辦之命統轄學堂事務整理庶職兼司稽核洋教習專司教務並約束學生務期教務劃一班次不淆所有學堂應用圖書及預定章程應由該教習等與督辦提調會同商酌辦理並由督辦隨時稽查如有教法不合之處應令速改操法洋教習督課學生講授操法務令精熟律法洋教習講授東西各國律例　錄要旨訂爲課本分班教授總以使學生易於領會爲宗旨華教習講授大清律例摘要分門訂爲課本並擬審判公牘各式但以明白曉暢爲要本省官幕中如有熟悉律法者均可選充此任繙譯須承督辦提調之命及各洋教習之指揮於學堂講授時逐次譯說每日休業後即將課本隨時繙成洋文呈由督辦編訂爲繙譯之專責書記兼照料委員須承督辦提調之命辦理公牘簿　册表各事宜並司稽查庶務凡學堂中存儲各物均須隨時檢點各室内尤宜凈潔應責成照料委員督飭夫役常常打掃不准閒人作踐雜務司管理採買物件及繕登簿記諸雜務事事均須禀明提調辦理不得有擅專之權至擬聘各洋教習自宜派熟習警務之員赴日本延聘如能擇請通習中國語言文字可省繙譯轉授之煩期學生聽授之便者則尤爲妥善一稽核提調各員應屇三個月由督辦嚴加考核其能盡厥職聲明應辦事件者記功一次年滿有功無過詳予酌委署事一次仍俟各學生卒業後詳請内奬以示鼓勵惰者或記過重者撤換以　懲儆洋教習善於督課成效照著者俟各発生卒業後詳請奏賞寳星或優饋奬金身體疲弱及講授不勤者准隨時辭退於合同内訂明均由督辦屆時酌核分别詳明辦理一學額學生應分兩班日官學生習中等學擬就本省候補佐職各員暨都守以下各弁中考取定額凡三十員曰兵學生習初等學先就省城所募巡警兵内挑選如合格者不能足數 
 
 

Page 3

 
 
田爲另行招補定額凡七十名分作兩班每班挑取領班一名以資約束一教科學堂教科應分三等初等科授以書堂警察之法中等科授以警察要義及其大概高等科授以各國警察及交涉之要義[  章程未畢容俟再登]  
[鳳闕祥暉]  
　　京師訪事人云日前步軍統領衙門順天府巡視五城察院會銜出示曰爲飭知事照得各鋪私開票張並無保家最爲民害一經關閉脫逃無從著落賠補今將官准新開錢鋪取有連環保家字號開明嗣後行使票張務須認明字號庶免被其朦混除另行會銜示禁私出票張外合先開列官准錢鋪字號俾衆咸知等因蓋亦維持商務之道也○庚子年聨軍入京時琉璃廠西首延壽菴大遭蹂躪現在五城察院查得此菴地址寛闊異常與五城學堂犬牙相錯遂令一并歸入堂中留作五城練勇駐紥之所刻已張貼告示俾衆周知矣○前門外天橋迤西小巷中娼寮林立時有匪棍滋生事端某日甲乙丙三無賴在某鴇家爭閙甲大言恐嚇聲稱必以洋槍撃之適爲中城練勇所聞近令將槍交出甲不能交勇遂以藤鞭撃其背堅詰槍在何處甲無奈偕勇至某米店起出六響手槍一桿勇遂將甲解官翌日荷校犯事處小衆乙丙則已逃逸不知所之矣○某甲家居前門内迤西高碑胡同四月之杪外孫某乙前往省視甲家遣赴街頭購麫作餅留乙充飢餅未熟乙復提壺出外沽酒一去不回甲與家人遂分餅共啖未幾舉家腹痛羣疑麫中有毒急覓藥解救餘人皆愈惟甲藥石無效竟爾云殂報經地方官騐明確係服毒致命羣歸咎於乙旋獲諸東交民巷某國使館中特不知何怨於甲家竟爾下此毒手也 
[山陰攬勝]  
　　紹興訪事人云紹郡官紳現擬仿照省章舉辦警察惟公欵支絀籌措殊難故擬向各紳富各店鋪勸捐并請撥所裁保甲經費以資貼補惟欲得一熟悉警務者綜司其事殊覺不易耳○餘上新嵊諸各縣境山嶂重疉人跡罕到之處每多悍獸爲患昔曾招雇獵户搜捕斃虎二頭及獾狼無數近又出有一種異獸狀似箭豕聲吼如雷每於深夜竄入鄉村攫噬犬豕并連傷夜行之人甚至小孩在家亦被銜去鄉人患之議集耆老聨名禀請當道撥出火器糾衆圍獵以除此害○紹屬各鄉各麥菜子陸續登塲日鶆糧價漸鬆所種烟漿花實皆茂將來可望收成豐稔也○邇來城廂内外火災迭見且每一失火必四面蔓延雖有水龍未能得力刻由各紳商議集公欵購備洋龍數架先於平時試演純熟以免臨事張皇蓋亦整頓火政之急務也 
[未便移營]  
　　邇日時有私梟在太倉州屬鎭洋縣境溷跡巿廛向人滋擾州尊謝柱卿直剌會同鎮洋縣吳大令禀請撫憲恩藝棠大中丞派勇駐防中丞據禀札飭黄渡防營管帶林質侯游戎前往設戍游戎以本營勇丁不敷調遣　將向駐川沙之營兵三哨移駐太倉以資鎭懾川沙廳撫民同知陳桓土司馬聞悉以梟匪未靖防兵不便撤去禀請蘇松太兵備道袁海觀觀察轉禀中丞另調他處防勇中丞准如所請札飭直剌召募勇丁興辦團防以衞閭里 
[琴堂鞫盜]  
　　浦東張家浜倪鑑明家及陸家石橋曹永盛油磨坊先後被盜行刼報由上海縣主汪瑶庭大令飭捕緝獲盜首王老六王小洪李清和等人隨於前日續獲划船婦劉李氏供出朱老二亦係盜黨因即飭捕拘獲至晚升堂訊鞫朱供小的係划船户與劉天喜有夙仇致被劉妻李氏誣攀求恩伸雪大令傳李氏質對供本月十六夜康沈等人雇小婦人之船渡浦黑暗中聞有朱口音後見朱登岸向東而去大令又提二王及李質對王小洪供朱前曾竊取小的鐵棍用以行刦小的因向訛詐洋銀五元内有一元由朱向李清和即李仁才借取朱稱並無此事李清和供小的並無洋銀借與小洪亦不名仁才大令惡其刁賴飭掌頰五十下李仍執定前供王老六供小的曾行劫义袋角米店邱臘梨供小的曾行刦張家浜倪姓家惟與朱素未謀面大令詰李氏曰購從何來爾夫現匿何處氏一味游移大令怒喝上天平架又跪大練至一點鐘許依然不認王小洪忽稱小的前堂所供夥劫倪姓及與倪同居之包姓實係畏刑妄指並無是事大令命掌頰五十下鞭背一百下與各犯分别還押線人陳小五子交人保出著捕役赶緊搜獲盜黨 
[修築馬頭]  
　　南巿三善堂馬頭年久失修日漸頽敝日前堂中董事某君遞禀馬路工程局擬即雇匠興修總辦翁子文太守准之已於前日鳩工庀料矣 
[請停發落]  
　　昨日爲法界捕房發落各案之期捕頭查得押所中應責之犯寥寥無幾爰遣包探禀知讞員魏蒓塢大令請暫停發落一期 
[上海縣署瑣案]  
　　前有山東人劉大者扭控同鄉人章洪有拐匿妻女等情縣主汪瑶庭大令訊無實據著自行訪尋前日劉又偕見證人李敦太投案求追大令研訊之下劉供小的妻女被章拐匿由李目覩務求向章究追李供小的祗見劉妻倩章帶往求醫是否拐匿殊難臆斷章供小的雖與劉同鄉然劉住何處尚不知悉何能拐匿其妻大令判責二百板責令帮劉找尋○太陽廟巡防局員某君移送周發祥控李福茂欠賴洋銀一案至縣大令升堂研訊周供父親周萬昌於光緒二十四年由某處雇李船載小麥來申銷售僅收到麥價洋銀一百元尚欠四十元延宕至今向索抵賴此事有李船夥王二目見求向訊供王供小的於光緒二十六年始至李船爲夥此係二十四年之事實不知情李供周因訛詐不遂用某憲假名片矇混送局由局員老爺轉送案下大令察閱局中來函内開周不知從何處得得任觀察名片串令伊戚到局矇混遂喝令重責二百板 
[馬路工程局瑣案]  
　　前日包探黄量海見趙福生携帶沙錢數十千因即拘入捕房轉解工程局總辦翁子文太守倩襄讞委員黄衡堂二尹研訊趙供小的係寗波府屬某邑人在某船上當駕長此項沙錢同船朱阿虎由閩省帶來令小的入巿求售二尹著覓人具保出外限期交朱到案質訊核辦○前日江金壽至生義馬頭順昌飯館果腹不知何故忽與值堂人唐毛毛陳秋生口角互毆由八十一號巡街捕拘入捕房轉解工程局黄二尹研訊之下判將唐陳各責四十板 
[英美租界晚堂案]  
　　前者英商祥茂洋行某洋人控許吉雲張杏林掯付期票洋銀等情其時張柄樞司馬方操讞政提訊屬實飭將許押候追缴銀一百五兩五錢張押候追繳銀七十五兩在案既而讞員孫建臣直剌查得許張日久不繳因於前晚飭提至案訊比許求交妥人保出限一月内措繳張供小的應繳銀二十五兩有奇因有訟費五十兩致多至七十五兩有奇現在央人向祥茂懇情將訟費除去業蒙允可叩求交人保出措貲直剌飭將張還押捕房許准覓的實人保出限半月内繳銀○張張氏前控陸木生將田單抵押銀兩歴久不贖等情直剌提陸質訊陸供小的奉前前審憲張大老爺訊明斷令措繳洋銀一百七十元實在在押無可設法叩求寛限日期直剌著展限十日赶緊措缴逾期定即帶案嚴比 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海總巡局瑣案]  
　　宋杜氏投二十三七鋪巡防局控伊女王氏違忤等情局員韓仲甫二尹訊明令王氏向其母服禮案已結矣突有錢王氏忽以宋杜氏任意污衊投控保甲總巡局總巡朱森庭明府研訊之下知錢王氏不守婦道自取愆尤因命掌頰一百下以儆　竹工丁阿濤徐阿斌投十六鋪巡防南局控同業瞿杏橋紊亂行規等情局員賈礎玉參軍訊明斷令瞿遵照定章具結存案瞿不服復投總巡局控訴總巡朱明府升堂研訊怒瞿無禮一再喝責瞿懼連稱小的願遵斷明府乃叱之去○常州人李根茂失去甲乙兩女孩查知被同鄉人錢金福誘拐來滬寄居城内和尚浜倩嶬媒周丫頭將一孩售與老北門某姓家一孩售與英租界四馬路某姓家共得身價洋銀百餘元因投保甲總巡局控告總巡朱明府飭差將錢周兩犯拘獲訊供不諱遂追回兩女孩給李領去錢周所得身價花消罄盡無從追繳判各笞責一千板荷以巨枷押令遊街示衆一月 
[上海巡局紀事]  
　　前日二十三七鋪巡防局員韓仲甫二尹訪悉豐記馬頭曠地上有人在彼搬演馬戯恐滋事端因飭勇甲從嚴驅逐不准逗留○有周桂郎者冐稱某局委員家丁向王某藉端索詐前日被王控諸十六鋪巡防南局局員賈礎玉參軍研訊屬實判責五十板驅逐出境 
[英美租界公堂瑣案]  
　　包探錢榮堂解陳阿狼到案禀稱此人行竊張來夫家衣物報由小的緝獲請爲訊究襄讞委員魏蒓塢大令商之德總領事署繙譯官麥君判責三百板○王志生不知在何處竊得紗衫褲被包探張天林查獲解案請究大令判責三百板管押一禮拜○施阿方毛雲天在馬路中與張阿金互撞以致口角扭毆被包探張寳成拘入捕房解請究辦大令判將施責一百板毛責手心五十下○李阿根王阿生向胡從寳訛詐洋銀五元并行兇毆撃適爲包探顧阿六所見拘請訊究大令判將李責一百板王責手心五十下○朱連生行竊王堂保家衣物被包探方長華拘獲解案請究大令判各責三百板○包探竇如海解顧慶澄顧茂生到案禀稱王旦初控伊等二人騙取田單小的奉飭提到請即訊供大令著押候過堂詰訊○張阿寳欠董盛林所開小客棧中房飯資若干向索不還反將董衣服撕破被包探沈阿秉拘入捕房解案請究大令判責一百板○陳阿龍行竊唐阿四家衣物被包探倪順泉拘獲解案請究大令判責三百板○抱探陳雲忠解王阿椿到案禀稱伊前因犯案遞解今又潛來滬上爲持拘請究懲大令判責二百板遞解回籍 
[法租界捕房紀事]  
　　昨日甲乙二車夫不知因何起釁互相鬥毆旋復扭至捕房呶呶聲訴捕頭以兩造各有不合著一併押候解送公堂禀請讞員魏蒓塢大令訊究○丙丁二積竊至某輪船上竊取衣物當塲拘獲送入捕房捕頭令押候解送公堂禀請訊辦○某戊失去衣物疑某已所竊扭入捕房捕頭詰知指竊無憑交人呆出 
[美租界捕房紀事]  
　　昨日午前甬人殷阿順醉態酕醄在靶子路一帶恣情胡閙一百十五號巡街印捕見之恐肇禍端上前驅逐殷不服揮拳便毆捕急吹號呌召集他捕帮同擒獲送入捕房捕頭令押候解送公堂禀請讞員孫建臣直剌訊辦○昨日粤人韋某乘脚踏車至北蘇州路追風逐電意氣揚揚突一東洋車迎面而來被撞仆地韋忿甚將東洋車夫某甲扭入捕房捕頭詰知事出無心令甲酌償韋小銀錢若干爲修費從寛斥釋○不復深求前晚偷兒陳阿二掩入茂海路某姓家竊取衣服携之而出適被包探錢榮堂所見連贓帶入捕房捕頭令押候解送公堂禀請懲辦○前晚小竊林阿揚混入虹口某姓小客棧内行竊被窩等物　至某押鋪質錢適爲包探錢榮堂所見連贓帶入捕房捕頭令押候解送公堂禀請訊辦 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
