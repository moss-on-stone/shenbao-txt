# 1900 - 185 - 4909782

 

Page 1

 
 
[續記中國駐美大臣伍秩庸星使在費城大書院演說美國與東方交際事宜]  
　　前日律例學堂之開實爲書院之大事不侫幸躬襄典禮於此學堂之事曾極留意迥憶曩音不侫知公法律例之學所關極大因往英國考求律學濳心數載幸得成就華人之得充西國律師者不侫實開其先今觀學堂器具畢陳師徒咸集肄業諸生於布勒斯敦氏甘得氏惠頓氏諸法家之言精勤研究朝夕揣摩不禁棖觸於心覺少年在倫敦讀律時光景歴歴在目今中國與西國通行碰船章程在所屬洋面施行萬國公法士子尤多誦習其通用者經已譯刊惠頓氏之萬國公法吳禮璽氏之公法便覽爲京師同文館上海廣方言館各學堂通習之書每遇交涉事宜斷案定約多所稱引夫公法者本於公平立法天下萬國皆應遵行者也然公法特有其名各國行事以强弱異勢多背公法背之者多則恐習之者少矣公法之存亡爲天下安危治亂所繫公法亡則天下有危而無安有亂而無治矣此危亂之機吾甚不願於吾身親見之也貴國新得屬土於東方民人凡千萬異種凡三十餘語言各有不同使之向化整齊殊不易易卽使賢才素著之長官竭盡心力爲之猶恐未逮貴國向來自守封圻不出美洲今忽得此廣土衆民在於他洲長駕遠馭誠非易事無惑乎設立政府之策議者紛紜遷延至今未敢輕斷然以貴國人士之智慮周密吾知必能統籌大局有以善其後也嘗聞古之爲政者行其令毋易其俗善其教必隨其宜凡治新得之地撫新附之衆必先考察情勢而不輕變易現行之例亦必詳察其當否而不可遽行本國一隅之例毋輕生事以致土客之不和毋求見好於此致有所損於彼毋强判族類之等級以致各分畛域蓋治之之策曰公曰平而已前人政令苟非苛虐暴戾有傷治體者愼毋亟圖攺革蓋立一法必多一弊以前法爲不善而輕於攺及所攺之法不善又從而更之則所損滋多至教化實轉移風俗一大端倘開設公家學堂能如美國之善則教化之興可立待也美國合衆國以爲國特新造耳今越萬里而鄙遠乃初試辦非久經歴練者也定律立政之初策畫縱精亦難周妥萬一不當其爲禍有不堪設想者不如就素有屬地之國周諮博訪酌中損益其法易詳英法兩國皆有屬地在亞洲英之屬地距呂島甚近其辦事情形亦與貴國相仿倘專員往各該屬訪查如何立政如何便民如何布置得法何等制度合於人心則師資不遠矣貴國今日經營東方之要著固以土地所在密邇中華亦以與亞洲諸國商務日增固當籌策畫一之規以求合宜之道去年十一月不侫赴華盛頓逝期紀念會彼時演說者曾力勸在坐諸君誦華盛頓告别之詞毋忘遺訓並謂大約十人無一曾見此詞者不侫歸館取而讀之則誠言言金石可爲萬世治國箴規其最動人者忠厚之意慈愛之懷字裏行間自然流露如所云守誠信以待各國釀和平以處衆人此言與我先聖孔子所謂言忠信行篤敬實相脗合蓋外交政要無善於此者當字字鑄金爲天下各國指南之助貴國誠能守華盛之詞以爲典要自足以懋本國之治術郤外邦之侵陵天下旣知美之爲政以誠信和平接待各國則感格之遠有自然者且各國知美之政治以公正和平爲主則各守公法自不致欺虐其民共保太平之局天下並蒙其福矣華盛頓去位後越二十七年總統門魯氏布告各國毋得侵佔美洲土地各國默許之其措詞命意實本華盛頓之道申而明之推而廣之其公正之心自保之法誠足爲保邦致治之隆規近日外部大臣擘畫精詳照會歐洲各國共保中國洞闢門户毋許侵陵各國相率允從亦以其不背華盛頓公正和平之宗旨也然則貴國今日應行門魯氏之道於亞洲誠不待再計决矣呂島在亞洲界内爲東西往來之門户門魯氏之論謂凡有侵削南北美洲之地卽有碍於貴國太平之局此言誠是也夫以美洲南北相去八千里尙不容他人侵削然則亞洲之地距呂島不及六百里者萬一有事豈容袖手旁觀耶旣謂波吐立哥島大西洋諸島不應入外人掌握然則亞洲東部陸地與呂島相距較波吐立哥島與美國化羅理打相距尤爲密邇萬一見侵誼屬同洲不應同此關切耶吾非懼侵佔之事卽在目前也特以門魯氏之道爲貴國保邦政策今旣有土地於東方則隨地推行亦自然之理耳此政策並非自私自利也卽向所云以公正自保爲本者也苟力行之貴國仁聲義聞無遠弗届矣貴國近年水陸兩師屢建奇功以勇敢聞於天下足垂盛名於不朽不侫實深欽佩然善戰勇敢可以拓土可以開疆至於新附之地使其奠安新附異族之人使其悅服則不得不賴政治家之擘畫經營諺語有云筆利於刃此之謂也我亞聖孟子有云以力服人者非心服也以德服人者中心悅而誠服古語又云馬上得天下不能馬上治之此言可深長思也貴國執政諸公代有偉人主持國是措置裕如如駛船然導之使正自不虞擱淺觸礁施之以漸自不難牽纜泊岸今日一堂之上環坐諸公皆能各以其學鳴於世或平斯民之爭或保斯民之利國事又安惟諸公是賴在院諸生潛心典籍期底於成今日爲黌舍之英材卽他日爲國家之梁棟吾知出而用世必能克勤厥職爲邦國光凡此後起之英皆將佐現庶務贊襄郅治此貴國作育人才之效也貴書院合一國之英才而教育之凡所講肄皆誠信之道公正之方和平之旨他日同秉國鈞治平良謨承守不替貴國之興方未艾也星旗招展不僅爲自由之標且以爲仁義之準吾將拭目俟之 
[電諭恭錄]  
　　松江訪事人云本月某日蘇省接奉由保定傳來五月二十九日電諭一道隨由藩憲聶仲芳方伯轉咨提轅兹特恭錄於右○上諭李鴻章李秉衡等各電均悉此次之變事機雜出均非意料所及朝廷鄭重邦交從不肯輕於開釁奏稱中外强弱情形不待智者而後知團民於輦轂之下仇教焚殺正在剿撫兩難之際而二十日各國兵艦已在津力索大沽砲臺限二十一日兩點鐘交付羅榮光未肯應允次日彼卽開砲轟擊羅榮光不得不開砲還擊相持竟日遂致不守確非釁自我開現在兵民交憤京城各使館勢甚危迫我仍盡力保護此都中近日情形也大局安危正難逆料爾沿海沿江各督撫惟當凛遵迭次諭旨各盡其職守之所當相機審勢竭力辦理是爲至要欽此 
[使臣望救]  
　　日本大阪每日新聞云東歴七月三日卽華歴六月初七日午前九下鐘越三十分時海軍省得烟臺來電内開頃由駐京之德國旗艦人員飛報目下英德法三國使署巋然尙存餘皆被亂匪焚燬各國使臣羣聚三使署望切救援 
[津戰電音]  
　　日本東京日日新聞云東歴七月一日卽華歴六月初五日之夜十下鐘越二十五分時得日本陸軍少尉福島氏由大沽所發電報内開天津機器局已被各國聨軍所得刻下聨軍方砲擊天津城翌日午前又得長崎來電略謂當砲擊天津之際日人之臨陣傷亡者惟須磨艦分隊長大尉菅文三一員此外少尉武光一及下士兵卒 
 
 

Page 2

 
 
五名負傷閱四日大東丸由沽抵佐世保已將菅氏骸骨載回矣 
[津沽通道]  
　　日本大阪每日新聞云東歴七月三日卽華歴六月初七日午前九下鐘越三十分時海軍省得烟臺來電内開東歴六月三十日卽華歴六月初四日由天津以達塘沽白河諸處道路已通各國軍中急籌備糧食藥彈由水路運送至津河中水深六英尺其船須雇壯夫曳縴以行 
[英調馬軍] 　　 
　　昨日倫敦來電云英國政府知中國京津一帶拳匪尙未敉平擬添調印度馬步砲各兵一萬七千餘名來華助剿旋以北省地皆平坦最宜馬隊遄行故議定另調印度馬軍二營計共一千四百餘名輔以砲隊一營計砲軍二百名携帶大砲六尊將於日内分乘輪船鼓浪北上 
[印兵抵港]  
　　昨日香港來電云英國政府檄調印度陸軍代平拳匪之亂刻已有二千名行抵香港一俟後隊續到卽須派艦駛往大沽矣 
[美兵待發]  
　　昨日倫敦來電云美國政府以中國北省拳匪擾亂勢甚阽危雖屢次交鋒已陣斃匪徒不少然蟠踞順直各處者尙存十餘萬名如欲綏靖地方務必大加懲創因於西歴七月九號卽華歴六月十三日諭令兵部大臣尅日由華盛頓添派馬步砲各隊共弁兵六千二百五十四員名前往所屬地小呂宋島倘北省尙須助剿則陸續航海駛赴津沽 
[法相宣言] 　 
　　昨日倫敦來電云西歴七月九號卽華歴六月十三日法國法務大臣敓爾格賽君在議院中宣言曰中國北省拳匪肇亂我法已調遣陸軍四千名前往會同各國保護官商屈指日内當可抵華尙有四千名約於二十四號午前遣發若再不敷助勦則儘可陸續增添也 
[浙軍北上]  
　　杭州采訪友人云北省拳匪擾亂浙江巡撫劉景韓大中丞欽奉電傳諭旨飭酌遣防軍入京助勦因卽檄調李副戎世祥所帶瑞字營全軍來省本月初八日副戎禀見中丞面聆機要旋於初十日辰刻拔隊啓行 
[皖勇過鄂]  
　　湖北訪事友人云本月某日有帆船十餘艘由湖南裝載勇丁一千餘名來鄂小泊二日卽連檣東下聞此項勇丁係安徽巡撫王芍棠中丞由衡州召募赴皖張香濤制軍以勇丁人數衆多沿途難免滋生事端因飛飭沿江文武營汛一體妥爲彈壓并傳諭管帶委員途中嚴加約束俾免滋事 
[軍令嚴明]  
　　安慶訪事友人云近者撫憲王大中丞委員赴湖南招募新兵足額後紛紛帶回省垣有數百名暫駐東門外邊江寺一帶中有某甲不諳營規擅取某店所晒之簞並將城磚架鍋作炊事爲管帶某君所聞大發雷霆喝令旗牌官將甲綑縳按照軍法從事合營兵士見而懍然環跪哀求始免一死因令重責軍棍一千以儆亦可見紀律之嚴明矣 
[招補標兵]  
　　漢口訪事友人云鄂省撫標兵士自前年遵旨裁撤後迄今尙未足額近者湖北巡撫于次棠中丞目擊時艱擬卽招募壯丁將原額補足訓練成軍以收異日干城之效 
[湘軍駐鄂]  
　　漢口訪事人云湘垣威字營勇丁奉調至鄂目下已有三營馳抵漢陽駐紥衡州會館附近統帶官爲黃澤生主政忠浩計共五營餘兩營尙在途次並聞湘垣勁字營亦有奉調來鄂之信行見荼火軍容聲威頓壯東南半壁固若金湯蚩蚩者氓可無事張皇紛擾矣 
[皖省辦團]  
　　安慶訪事友人云新任安徽巡撫王芍棠大中丞以邇來京津拳匪仇視外人肆行劫殺深恐各處土匪乘機竊發非舉辦團練不足以防内患日前札飭所屬各州縣赶緊創辦民團每縣以三百名爲率懷寗縣陳大令奉到札文立卽出示通衢敦勸紳商共體時艱　成此舉所需欵項每月由大令捐錢一百千文餘則就地設法以資應用 
[懷柔遠人]  
　　湖北訪事友人云自北方義和拳匪滋事警報頻傳寓鄂各西入咸懷疑懼湖廣總督張香濤制軍疉准各國領事照會請飭屬照約保護等因當卽行知地方文武一體遵照又以各國教士之赴各州縣傳教者當此謡言煩興之際愚民少見多怪難保不别滋事端除飭屬保護外并照會各國領事請轉飭各教堂牧師神甫暫緩出門遊歴業已他處須勸令早日返漢俾免疏虞香帥懷柔遠人誠可謂慮周藻密矣 
[睦誼仍敦]  
　　杭州采訪友人云本月初八日英國駐杭領事經德瑞君命駕赴撫轅拜會劉景韓大中丞寒暄旣畢彼此互問北省軍情旣而經君曰現在津沽戰釁雖開中外尙無失和之事各國意在敦睦并欲保全中外商民其不發兵船遊弋南方者正恐驚擾白姓耳但不知貴國諸大臣意見如何中丞答以此事前已由兩江總督劉制軍湖廣總督張制軍與各國駐滬總領事籌商上海租界由各國保護内地由我國保護斷不使商民教士有風鶴之驚卽遇意外之變自當力任賠償所議各條極爲妥善至於浙省現已調集重兵擇要駐紥以防土匪乘機竊發各教堂及洋商寓次本有營兵防護刻復添派公役勇丁加意巡察倘有歹人窺伺立卽拿獲重懲庶彼此均可相安無事也經君欣然曰誠如此則可中外仍敦睦誼也遂握手而别 
[劣役待訊]  
　　漢口訪事人云夏口廳劣役某某等有誣良詐贓情事兹被人投撫轅上控撫憲于次棠中丞閱之大怒立卽札飭漢陽府提案訊辦日前廳尊陳少石司馬奉到公文遂飭差將各役押候解府訊鞫 
[罪人斯得]  
　　湖北訪事人云善後總局差弁趙某押運制錢赴靑山堤工處交納途中被人謀害經江夏縣陳介菴大令勘騐緝兇曾誌前報兹聞此案兇手甲乙二人已由江夏縣捕役在陽羅鎭拿獲均係陽羅人卽運錢之舟子也因押運者祇趙弁一人甲乙見財起意將趙砍傷墮江身死隨卽駛至陽羅停泊正擬遠颺適爲捕役訪知尋踨緝獲立卽解送縣署訊辦想三尺具在不能爲若輩寛矣 
[盗棺破案]  
　　安慶訪事友人云去秋候補知府某太守之夫人某氏因病仙逝後靈柩暫厝北門外徐家坂左近前月下旬某日忽被匪人將棺蓋刨開盜取珠玉金銀而逸看役方某急告太守查知共失帽珠三顆金環一對金簪一支玉釧一雙銀錠二枚開單送縣請爲查緝縣尊陳大令疑及蓋棺時木工所爲卽飭差拘獲嚴刑研訊迄無確供旣而太守之公子偶見屠人某甲臂上所籠之釧認係原贓當冋根究稱係北門油麫筋店某乙所售乃卽鳴縣拘乙到案訊悉同黨尙有丙丁二人一併擒獲提訊之下三犯直認不諱大令始知木工之冤卽命開　三犯則釘鐐收禁錄供申詳上憲按律嚴懲 
[盜案類記]  
　　嘉興訪事人云嘉興縣屬曹莊鎭某姓京貨店於本月初七日被盜撞門而入持楲嚇禁諸人正在倒篋傾箱搜索諸物爲對門鹹貨店夥所悉急至後門鳴纙呼喊盜怒當卽唤衆破扉肆行搶掠然後呼哨而去翌日兩家失主投縣報知縣主劉邑尊卽帶差捕至鄉踏勘勒限緝拿務獲懲辦○日前高家橋高姓家被盜搶劫一案已紀前報兹經緝捕營管帶拘獲盜犯一名解至嘉興縣署劉邑尊提訊之下供認從劫爲首之某甲已逃至他處不知踨跡矣邑尊命卽收押候飭捕勇緝獲各犯冉訊 
[浙省官塲紀事]  
　　杭州訪事人云新左軍統領兼管帶中營前雲南鹽法道鍾厚堂觀察於今春病故遺差暫由降補副將李副戎加典 
 
 

Page 3

 
 
代理兹撫憲劉景韓中丞札委候補道張觀察雲逵接統又前統帶親兵左營李觀察鶴　亦奉撫憲札委會辦營務處兩觀察奉札後均於本月初八日稟知到差○新中軍右營管帶吳都戎忠選前奉撫憲劉景韓中丞札調回省并將全營兵士撤回在城中三撥營駐紥以資防衛又乍浦營統領亦派胡都戎惟貴率隊回省分駐武林門一帶蓋因北方拳匪作亂謡言四起深恐土匪乘機滋擾不得不加意防維也○定海鎭總兵余鎭戎朝貴於本月初七日來省謁見撫憲劉景韓中丞會商要公旋於初十日亂别回轅○省防營務處兼文案黃大令奉藩憲札委代理慈谿縣篆務遺差由上憲委候補縣張大令茂鏞接辦 
[皖省官塲紀事]  
　　安慶訪事友人云皖岸練軍砲隊營管帮張玉昆遊戎因事撤差經撫憲王芍棠中丞委前精健營管帶陸副戎恩甲接統其軍○撫標左營額外袁某因病出缺後王中丞飭傳左右兩營馬兵二十名詣校塲考補旋閱得左營馬兵金長發馬步箭全中紅心中丞嘉之卽命准子拔補若各營遇有升缺均能以此爲法實事求是又何患營務之不得人哉○在任安徽潛山縣調補懷寗縣周鳳梧大令近已丁憂所遺懷寍縣篆藩憲湯筱秋方伯擬以正任寗國縣准調合肥縣鄭大令恩賢調補○桐城縣龍大令賀言丁憂遺缺湯方伯札委王明府先行署理○太和縣典史遺缺湯方伯擬以補用典史蔣少尉守恒請補○候補縣丞徐二尹鴻立前奉憲札委查西門内街道近屇瓜期上憲以其　境平安奬給超委並記大功一次二尹接奉行知卽趨轅禀謝○自新所委員候補典史鍾少尉厚重經藩憲請補潁上縣典史五河典史遺缺　以陰少尉嗣齡請補均造册會詳撫憲王中丞核示旋奉中丞牌示仰該員備具履歴來轅甄别兩少尉於本月初六日詣轅聽候加考具題○績溪縣訓導遺缺方伯委劉廣文秉于署理○壽州學正委試用教諭桂廣文傳道署理○新選靑陽縣教諭蘇廣文錫蕃選授廣德州學正吳廣文愼旃新選阜陽縣訓導胡廣文玠均奉藩憲飭赴新任○本月初七日藩轅牌示云補用主簿潘文瀾請補宣城縣主簿已會詳具題矣 
[蘇省官塲紀事]  
　　蘇州訪事人云自北省義和拳匪滋事以來省垣謡諑紛紜人心惶惑上憲思患預防特飭長元吳三縣各派勇役分駐城内外各教堂及西人住宅左近悉心保護本月初十日江蘇巡撫鹿滋帥又委陳大令昌基督率勇丁若干名至天賜莊後東禪寺設局駐防嚴加巡緝大令奉委後卽於十一日到局視事似此認眞保護想彼都人士當可安堵無虞矣○鹽運使銜道員用四川補用府劉子貞太守　汾去冬因公北上事畢言旋以政體違和小駐滬江就醫服藥現已痊可於本月初十日回蘇赴各憲轅禀到○上月某日鹽捕營統領杜雲秋觀察因公赴金陵謁見南洋大臣兩江總督劉峴帥面禀一切兹已事畢於本月初十日還蘇○正任丹徒縣王伯芳大令前因二豎爲虐請假調理所遺篆務上憲札委試用同知莫嶼香司馬代理兹者王大令政躬尙未痊愈因飭家丁詣撫藩二憲轅禀請續假藩憲聶仲芳方伯爰札飭司馬攺爲署理已於本月十一日牌示轅門矣 
[皖垣談薈]  
　　安慶訪事友人致書本館云省垣各署輿夫往往在市口擺設字攤誘人猜賭歴經有司示禁若輩曾不少悛本月初旬某日有撫署親兵某甲至某乙所設字攤猜押因三戰三北不覺勃然震怒遽肆兇毆乙力不能支致被擊傷頭面爰互扭至撫署呈控經某巡捕極力調處著甲給乙洋銀一元作養傷之費其事始寢○本月初九日藩轅懸出牌示徽州歙縣黃山巡檢周仁壽與太湖縣白沙司巡檢陳之昌互相調補 
[五葺近事]  
　　松江訪事人云北方團匪肇事地方文武各官深恐土匪流棍乘間興波每於夜間親自出巡稽查匪類府尊張子虞太守恐四城團勇查緝未周特派留松委員壽暉庵二尹屯駐西門外秀野橋作爲總局東門外則委孫少園絫軍爲總巡南北兩門外亦就留松各員中遴派某某兩二尹前往督緝各員業已陸續遵委視事矣○婁縣屈吉士大令近以北地拳匪滋擾深恐各處痞棍乘間爲非作歹遂邀紳董集議添募巡局勇丁以資巡緝並訪得城廂内外土棍充斥往往遇事生風魚肉良懦因開列名姓密飭幹役拘拿聞已獲皮箱小和尙一名解案懲辦其餘著名各棍早已聞風遠颺聞各役尙需買舟至鄉嚴加緝捕也 
[札保義商]  
　　日前兩江總督劉峴帥准總理衙門咨稱羲國薩欽使稱現有在滬義國商人數名欲赴内地購買蠶　請飭江浙疆臣並常鎭寗紹等處地方官沿途保護並將過境日期由地方官隨時報查刻由蘇松太兵備道余晉珊觀察奉到憲札轉飭上海縣汪瑶庭大令遵照辦理 
[移文護餉]  
　　浙江鹽運使世都轉杰現擬派員督解内務府經費銀五千兩户部京餉銀五萬兩並浙藩司惲方伯委大挑知縣邱明府冠文督解第三批地丁京餉銀五萬兩均將次來滬守候北方消息乘輪船北上兹經方伯先行移文上海縣俟餉到日撥兵保護 
[不准退認]  
　　淞滬釐捐總局督辦錢怡甫觀察批示云據沈鑒禀批該董所認紗捐月收本衰旺北方拳匪滋事未久卽平闆况夏令收數本衰安得藉詞退認倘以衰旺而定認退則何庸此承認爲耶所禀殊屬冐昧仰貨捐局傳諭遵照毋得妄瀆此批 
[未便擅專]  
　　昨日蘇松太兵備道余晉珊觀察札飭英美租界公廨讞員翁笠漁直刺照會美租界捕房藍副捕頭令將竊取吳淞口砲臺上開花砲彈之賊犯劉富來殷阿高及收贓之張阿洪等一併解送上海縣署訊究捕頭以事關重大未便擅專請俟禀知原審之美國領事再行核奪 
[藏物無虞]  
　　北地拳匪滋事凡家有黃白物者不免惴惴心驚兹有瑞興洋行主人在英國米立納廠購造頂上堅固鐵櫃備藏金銀貴重諸物火不能傷匪人亦不能竊取較之市中所售不甚堅緻者大有天淵之别世有郭鄧一流人不可不購置數具也本報後幅登有告白請寓目焉 
[掩骼理]  
　　昨日十六鋪地甲裘鎭查得新馬頭左近有一四十飭歲之無名男子倒斃於彼處並無屍屬認領遂赴同仁輔元堂呈報由董事飭人前往查騐並無他故因遂給棺收殮厝諸義阡 
[上海巡局紀事]  
　　前日流氓王金標陳阿弟五阿狗等在王家碼頭左近擺設紅黑籌攤誘人賭博爲滬軍營哨弁拘獲解送十六鋪巡防南局局員曾二尹移送保甲總巡局經傳辛崖明府提訊口供判各責一百板枷號二十天發犯事地方示衆○前日南市董家渡某店執事人張源灝與鄰人陶阿寳因事口角遽被毆傷遂控知二十三七鋪巡防局局員盛二尹諭飭地甲查明再核○浦東人王洪才前將兒子阿二過繼與王得春爲螟蛉子邇者洪才因病流落滬江向得春商借靑蚨若干其妻某氏不肯允從以致口角扭毆卽投二十三七鋪巡防局喊控局員邱友林二尹提訊之下命地甲帶去調處毋庸興訟○本邑人孫友山虧欠王桂寳洋銀若干元前日王至孫處突將什物搬取孫怒其無禮扭赴二十三七鋪巡防局呈控局員邱二尹以事關錢債著投上海縣署追控○流氓張順華係張掌華之弟前與同黨陸文炳向人訛詐案發後迭經上海縣主汪瑶庭大令研訊確實荷以雙聨枷遊行示衆昨日已遊至二十七鋪地方局員盛二尹派勇數名沿途押之而行以昭炯戒 
[美租界捕房紀事]  
　　前晚小竊趙阿土混入裏虹口鄉民某姓家竊得布衣若干件携之而出適爲巡街捕所見因卽拘入捕房捕頭令押候解送公堂禀請讞員翁笠漁直刺訊辦○昨日亭午時粤人梁某至百老匯路向同鄉人某甲索欠無著互相扭毆巡街捕喝阻不依遂一併拘入捕房捕頭詰知事起細微令各管押半日揮之使去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[襟上酒痕]  
　　杭州訪事友人云前者旅浙西人在西湖九　山及北高峯等處營造洋房爲避暑之所每届五六月間輒移居於此至秋深始返邇者天氣漸熱西人之紛紛遷往者實蕃有徒居民見之互相猜測遂致市中有虎咸有戒心羣思爲避地之舉而傭婦人等半係越產先已相率辭回旋經有識者力爲開導并向各教堂探問眞確人心始安○浙省自聞北方不靖各銀號俱收𫏎現銀不肯輕放每當三六九期洋銀一百元需加息三角且各業槪以現洋銀交易以致市面異常窘迫長生庫收質諸物幾于滿谷滿坑不得已議定除黃金外其餘均値十當二且以三十千爲限每日午後五點鐘卽閉門貧民仰屋興嗟頗難支拄○杭地各綢莊停織二百餘機致工人大半失業董事慮其滋生事變邀集同業在觀成堂會議每機給予洋銀五元俾得小本營運其藉隷外埠者亦可藉作川資是亦思患預防之道也 
[漢皋錄要]  
　　漢口訪事人云自北省拳匪事起到處人心皇皇湖廣總督張香濤制軍思患預防特札派護軍營中隊及馬隊一營來漢駐紥大智門外曠地上藉以保護教堂及各西人住宅○漢陽無烟火藥廠係軍火重地兹因北事緊急防範不可不週本月某日督憲張香帥派某武員督率勇丁二百名前往駐守以免疏虞○邇因各處修築鐵路工人屢滋事端督憲張香帥札飭漢黃德道岑馥莊觀察轉飭黃陂孝感應城三縣主妥爲照料觀察奉札後刻已遵照辦理矣○本月某日督銷鄂岸淮鹽總局李彥奇觀察因欲命駕往金陵謁見兩江總督劉峴莊制軍禀商鹺政特赴各憲轅辭行○本年鄂省所屬各州縣蠶汛大佳日來沔陽黃州河溶等處新絲俱已陸續到漢惜當此警報稠疉市面袁殘將來能否獲有贏餘殊未可必也 
[上海縣署瑣案]  
　　前者本城大南門内朱姓家遣傭婦吳王氏送洋綢六疋至某洋貨店交納中途串同其弟王錦堂將綢質去避匿老閭左近後由氏夫吳妙生尋獲知照朱姓送縣追贓當經縣主汪瑶庭大令研訊據供由王錦堂質錢使用爰判將氏交官媒管押飭王錦堂將贓交案候再訊究兹王已將贓物贖出交與朱姓收領前日吳妙生投案禀請領妻大令提訊王氏仍稱被錦堂攫去質錢小婦人並未串同質之王錦堂供實被吳王氏誣攀大令姑念贓已贖回從寛判將吳王氏掌頰一百下交其夫領回管束王錦堂笞責二百板交人保釋○前者康顯　等控錢宗理盜賣小火輪船經前縣主王欣甫大令訊明交保料理迄今日久仍未理妥康等屢次禀催前晚汪大令提案復訊康供前向製造局購買靑雲小輪船一艘計價洋二千二百元令錢宗理經辦修理議明修費洋銀二千二百元俟修竣出賣得有盈餘照股分派嗣因修理不固復倩洋廠重修後錢卽將船開往閩省盜賣得價吞没叩乞嚴追錢供船由康等自行試駛失火焚燬並非小的盜賣求鑒大令謂爾在前縣王大老爺訊供時業已認明何得翻供判掌頰六十下笞責一百板收押限十日内繳洋一千六百元如違干比○廣大典肆因虧欠積榖銀兩被本邑各紳董禀請追繳前晚典主黃鎭心由蘇到滬投案候訊汪大令立卽升堂提訊黃供此項積榖銀兩職董現有產業可抵當爲料理淸楚大令謂須將產業出賣繳銀料理不能以物作抵限三個月内料理淸楚卽發捕廳看管 
[英美租界公堂瑣案]  
　　四百五十號華捕解送周阿增到案禀稱此人在蘇州路將王宰士扭毆不釋適爲小的所見是以拘請究徽王投案訴稱周向小的勒借洋銀不遂所求輒肆兇橫叩求究辦周俯首無詞讞員翁笠漁直刺商之白繙譯官判責一百板○包探四春解送李阿大到案禀稱此人在途拾得二百五十兩之銀票一紙私向匯豐銀行兌取現銀經小的緝獲請爲訊懲李供此票係本月初五日得諸路上無從交還叩求恩宥直刺判令帶回捕房查明再核○薙髮匠王長江向沈阿才索取所欠小洋銀二枚未遂所欲遽用長凳將沈擊破頭面流血如泉經三百十七號華捕拘案請究沈投案供稱小的向王購取搭連袋一口計小洋銀二枚嗣見貨物不佳向之退回遂遭毆擊求恩究辦直刺判責四百板遞回揚州原籍○四百零七號華捕解送葉雲章到案禀稱此人不知何故服毒覓死適爲小的所見爲此送請安插葉供小的係寗波人負販營生近因市面蕭條陸續虧折洋銀五十元無可彌縫不得已石路永和　樓執事人卽小的之叔父寳良借貸未獲如願憤不欲生出此下策求鑒直刺著値日差帶交其叔寳良收領○包探張阿五解送朱阿金華芝意到案禀稱此二人竊取協隆紡紗廠洋棉紗十三包爲此拘請究追朱華同供此項棉紗係由掮客費甫元倩小的等代售與城内四牌樓某絲線店不知竊贓求鑒直刺判令暫押候移文上海縣署吊到原贓再行核辦○牛肉莊主李椿　張遠昌被細崽陳阿四吞用帳欵洋銀二十九元報捕後由包探劉光震將陳拘獲解案請追李張同供小的等關設牛肉莊與西人反九臣往來被欠洋銀二十九元向之索取知已被細崽陳阿四收去今查悉此項洋銀尙未用出求恩究追陳供洋銀寄存友人處可請查吊務乞恩寛直刺判令押候繳到洋銀給李等具領○偷兒蔣元椿竊取談鶴州所存松板六十九塊寳與李元記經包探劉阿炳緝獲解案請究將認竊不諱直刺判責二百板李曾在捕房存洋銀十元作保著卽充公○西婦禮拿被細崽柯炳生竊去金器五件報捕後由包探張阿五解案請究柯供此金器係大菜司務顧三觀所竊其人現已逃回平湖叩求明察直刺判令帶回捕房候移交平湖縣署提顧到案再行訊追 
[法租界公堂瑣案]  
　　徐敬和控徐少堂欠銀二百兩向索不還經讞員朱森庭明府准詞飭提到案昨日會同陸繙譯升座研訊徐供小的向在金梅溪家經收房租所欠敬和之欵其中紏葛甚多小的亦被他人拖累並非有意圖賴明府以票據確鑿豈容推諉著押候覔保限三日内理楚○正大信局夥李生順投案禀稱前日小的携帶洋銀六百九十三元附北京輪船欲赴寗波突被偷兒王阿寳乘間竊去當塲緝獲人贓是以交捕送案請爲訊究王供詞支吾包探禀稱此賊有羊癲瘋症時發時愈尙求核奪明府判責四百板○招商局某號巡丁禀稱小工張瑞寳竊取自來水上所用皮帶管當塲拘獲送案請懲　府判責一百板贓給巡丁帶回○王炳照禀稱小的在信孚洋行工作前晚被竊衣服五件報捕後幸得查獲人贓請爲究辦包探禀稱此賊姓張名阿三屢次犯案務請重懲明府判責四百板斥釋○包探禀稱前晚某洋行細崽在新街口小便突被流氓陸阿生紏同羽黨攫去銀對時表一枚鳴捕將陸拘獲今特解案請究陸供小的在下海浦某紗廠工作前日由老北門行至新街見細崽在彼小便略與口角並無搶取對時表之事求鑒明府以原告不到無從質訊著交保候核○包探禀稱瞽者唐阿茂偕友至協成祥烟館開燈過癮乘間竊去烟槍一支由値堂人某甲將唐拘入捕房送案請訊唐供向友人索取欠欵同至烟館不料伊竟竊槍而逸求恩矜全明府以唐已雙目失明受人愚弄情實可憐從寛釋出包探禀稱賭棍姚阿林擺設賭攤誘人賭博傾人腰槖拘案請辦明府判責三百板○前者法界捕頭所用細崽夏阿泉朱茂生串竊鈔票經明府訊供判令枷號三個月兹已期滿業已開枷照斷笞責昨日張阿木役案願將夏保出明府准之著張將夏交其父木全領回嚴加管束朱無人具保驅逐出境不准再至租界 
 
 
 

Page 10

 
 
   
 
