# 1884 - 317 - 4904170

 

Page 1

 
 
[代售電報新編] [  申報舘主啓]  
　　中國創設電報自北而南約萬有餘里傳遞消息頗覺靈便惟官商之打電信者須先購得電報新編一書方可按字計碼繕就由局傳遞此書向止電報局出售每本實洋二角茲自十月初一日起電局以本舘在各處　銷申報卽託本舘代爲發賣每本仍照原價洋二角不增不减諸貴客欲購此書在上海可向申昌書畵室價買各外埠請問賣申報人購取此布 
[第二十號畫報出售] [  申報館主人啓]  
　　國家多故这秋正臣子效忠之日近以各海防需餉浩繁籌撥匪易恭邸仰體宸厪倡輸餉銀百萬兩而各大臣之樂於隨助者亦爭先恐後頃刻之間頓集千萬古人毁家紓難傳爲美談故圖之以揚盛美又彭雪帥防粤以來思有以制法人之死命遂造兵船數十號形如橄欖式招致善於泅水者操練精熟爲制勝之地兩圖俱編入此次二十號畫報准於二十六日出售後仍附淞隱漫錄一則閱者鑒之此佈 
[戰守宜相輔而行說]  
　　昨有無名氏郵來一論曰當今之世海防諸務各省督撫等曁各欽憲和衷共濟均已措置周密無俟　言若長門金派等口卒遭法人殘破者　緣水師陸軍不相聨絡而臨時戰守俱無把握也溯自中法齟齬　後言戰言和各持一見迨天津草約訂成中外商民僉謂棄干戈而敦玉帛矣詎法人蔑信背盟旣興戎於諒山復蹂躪夫閩境擾我邊　壞我商務戕虐我人民殺戮我兵弁普天率土罔不眦裂髮張朝廷赫然震怒明降諭旨謂再有請和者當父部議罪并由總理衙門將中法失和原委照會通商各國俾曲直咸知杜法人償費之口由是京内外大小臣工言戰言守籌餉籌兵等務奏牘中乃日有所陳下至日報首幅論說等篇亦大都不離乎時事無如論兵者雖知急在餉血守土者每不欲戰欲戰者又忽於守守與戰不能相輔而行卒至洋面失利則諉船艘之不堅謂不足戰也迨敵已進口甚至登岸肆擾轟船局燬砲臺陸軍潰矣則又歸咎於器械之未精兵力之未厚謂不能守也嗚呼未戰之先無所備旣戰以後不能守此馬江之役所以水陸諸軍全師敗績也夫閩事已矣而戰務未有已時在法人勢成騎虎欲罷不能挺而走險之餘必將致死於我各路統師大員胥以福州之敗爲殷鑒南北洋面數萬里各要隘勁旅屯雲旌旗耀日我則有恃而無恐法則要求而未遂兩不相下必有一塲大戰然以予論之中朝各口之兵守則有餘戰則不足能拒法人之來攻不能躡法人之去路譬諸博奕布子已落下着而法擾終不能絶且卽使敵人不勝儘可退出海口休息以圖再舉如芭蕉山修船一事議者咸咎當軸之失機平心而論實閩江已無水師他省戰船亦不多自衛尙形拮据卽抽撥能有幾何勢固不能制法人之死命也諺云有千日做賊無千日防賊目下中法情形主客異勢翻令彼逸而我勞各口旣集厚兵需費甚鉅老師糜餉仍難懾法人之氣而張我國之威况臺灣旣對稅項因之稍減商務因之日衰竊恐相持日久餉竭軍潰而法人待時而動轉得乘我之疲而攻之斯時各省軍旅之事尙堪設想乎閩事猶小焉者耳時有客在座聞予言憂形於色曰然則爲今之圖計將安出予曰無他術也亟多製戰艦添練水師合以内地防車俾戰守可相輔而行斯得矣蓋戰船多備則陸路守軍之威壯水師熟練則洋面敵人之氣餒爲守爲戰水陸各司其事尤宜不分畛域而互相䇿應旣足拒法人之來攻并可躡法人之去路敵尙能藉口外爲藏身之窟而抵隙俟瑕令我各口防軍寢食不安哉第海面遼闊添募水師至少亦須數十萬方足分布統計船砲餉械費實不資當此國帑支絀何從籌此鉅欵然各口坐擁雄師守而不戰費亦不能省也且法人一無所畏戰則守兵力薄又慮爲法所襲是法軍有退步而我軍無退步敵不受創詎肯罷兵敵卽受創亦得休養中國則兵不能撤餉不能减窮年累月費無止期且無寸功則何如添募水軍多購船炮同是一費費於異日而無效不若費於一時而有功也况法人遠越重洋添兵運糧等事至速需三十餘日平時敗匿休息之地我有師船可以擾之彼時法人休息無所攻戰不能吾知糧盡援絶束手待斃直意中事也於何見之於中國平定粤捻等匪見之粤捻等匪始特小宼耳當事者治不得法遂致如火燎原不可嚮邇洎乎凶旣張而各守土大員猶復擁兵自衛如今日各口之守而不戰匪跡鼠竄狼突東南十餘省完善之區淪亡殆盡幸今之法人怯於登陸否則各口岸未必晏然也自曾文正督師征剿始建築長圍以困之卽海口堵塞之計也復調集勁兵分剿之則無殊添水軍以躡法人之蹤而廿餘年兇悍積宼漸次肅清矣文正碩畫先得我心此法果行卽他年法事弭定遊奕洋面并可靖海盜而衛商旅且令四海見之憚我師船之威不克於洋面獨誇其長技更何敢屢以鐵中兵輪肆行恫喝乎悔疆庶幾無事矣此久安長治之謨實一勞永逸之䇿因法事而縱論及之豈僅爲區區制一法云爾哉客乃拍案起曰子於時事洞若觀火如子言國之福也請書諸紳子笑曰此事談何容易倘吾儕異日秉政猶未卜能行初志否行之維艱言之匪艱特聊以破寂寞耳頃陰雨已止雲開日朗予將他往矣爰偕客䇿杖登山之顚遙望海面法艦林立欷歔久之日暮步月歸翌晨陰雨又作而前客不復至岑寂愈甚無所消遺濡筆誌隔夕問答於右苟當代鉅公葑菲下来願以此書生空譚作芻蕘之獻 
[本館接奉電音]  
　　得北京友人來電有九月二十六二十七日諭旨八道敬謹譯登○九月二十六日奉上諭現在天氣漸寒京師兵丁當差勤苦殊深軫念所有八旗及馬步各營官兵均着加恩照現放章程賞給一月錢糧以示體恤欽此同日奉上諭本年十月初十日恭遇慈禧端佑康頤昭豫莊誠皇太后五旬萬壽慶治敷天因思京外實任文武一二品大員老親其年屇八旬以上者康彊逢吉祿養承恩洵爲盛世嘉祥允宜特加賞賚着吏部兵部八旗都統卽行查明分别咨報軍機處開單呈覽候旨施恩欽此同日奉旨弈杕補授通政司副使欽此同日奉上諭現在天氣漸寒所有食餉之閑散宗室覺羅人等生計維艱殊深軫念着加恩照現放章程賞給兩月錢糧其宗室覺羅孤寡除有恩賞一月錢糧外着再加赏一月錢糧以示體恤欽此同日奉上諭張佩綸奏查明馬江之戰管駕輪船哨船各員弁請旨分别辦理等語管駕遊擊呂文經於輪船中砲輙卽先退僅子革職不足蔽辜着發　軍台効力贖罪統帶哨船總兵翟炳南誆怯譎詐着卽革職輪船千總林承謨船小被傷情有可原着免其置議該部知道欽此同日奉 
 
 

Page 2

 
 
上諭岑毓英代奏提督劉永福叩谢天恩並將所部出力陣亡員弁開單懇請獎䘏一摺　督劉永福前在越南帶勇剿平各股匪徒本年復與敵人接仗迭次獲勝所部員弁隨同該提督轉戰多年均屬著有勞績自應優予鼓勵以昭激勸所有單開之都司職銜黄守忠着以遊擊　用都司職銜盧玉珍守備職銜吳鳳典均着以都司補用千總劉安南着以守備補用黄守忠盧玉珍吳鳳典並賞戴花翎劉安南並賞加都司銜賞戴花翎軍功朱氷清等均着以千總補用並賞給五口頂戴藍翎勇目黄俊芳等均着以把總補用並賞給六品頂戴藍翎同知職銜劉成良等均着以通判選用並賞給五品頂戴花翎六品銜梁茂林等均着以府經歴縣丞選用並賞給六品頂戴藍翎其陣亡之武監生楊蕚恩着照把總陣亡例從優議䘏哨弁何承文等均着照外委陣亡例從優議䘏餘着照所議辦理該部知道單二件併發欽奉慈禧端佑康頤昭豫莊誠皇太后懿旨着發去内帑銀五千兩賞給劉永福所部尤爲出力兵勇欽此卽着岑毓英傳知該提督務當仰體朝廷德意激勵弁兵同心禦侮共奏膚功渥膺懋賞欽此同日奉上諭慶裕等奏　勘福陵隆恩殿前坡滲漏請派員勘估一摺福陵隆恩殿前坡應修各工均關緊要着派松森就近敬谨勘估欽此○二十七日奉上諭邊寳泉奏特叅庸劣各員請旨分别開缺革職一摺陜西華州知州吳炳南才欠開展官聲平常郤陽縣知縣蔡福謙循分從公尙欠振作均着開缺撤省察看酌量另補渭南縣知縣王敬鑄縱役擾民辦事乖謬署鳳縣三岔驛丞補用從九品熊炎章性情浮躁不守官箴均着卽行革職以肅官方餘着照所議辦理該部知道欽此 
[互毆釋忿]  
　　美國新聞　言法總兵福祿诺自在津立五條约欵後回國有法國某新聞舘議其所立約欵非是福祿诺大爲不服欲與該館主筆者相毆主筆者允之法國向有此風俗彼此有不平之事則相約日期在何處互毆以消積忿各邀証人在旁觀看屇期福祿诺與該館主筆人皆至互相撲毆各有所傷主筆人傷其頸福祿諾傷其右　毆畢各散宿忿亦蠲斯眞無異蠻觸之爭矣 
[西報照譯]  
　　文匯報云前時法將尼格禮也在東京與華兵交戰腿受彈受現接電信悉醫治已愈復擬率兵臨陣矣 
[暹王知禮]  
　　美國總統業經更調前已據電音錄報兹閱美國報言前總統未退位之時暹羅國王贈以寳劍一口其柄與鞘皆以金飾之又有矛兩支亦以金鑲之盖緣先時有美國商船行至暹羅忽然失事經暹羅官憲竭力救護獲至美廷嘉之大加賞賚暹王知其事故特以是爲答謝暹王可謂知禮矣 
[一死一生]  
　　前報列英將噩耗一節係由各西字報譯出昨日西報又登有上月念八日倫敦電音云十七日戈登將軍有信致英京自云尙可力任戰事惟司都爾將軍及其部下軍士則均已斃命云由此觀之則戈登將軍固安然無恙不禁爲之色喜但西報所列忽死忽生則本報譯錄亦死之生之而已而滬報乃譏爲無識夫戈登將軍之信事在外洋其虚寔本難懸揣前者張振帥之卒於軍中本館據聞錄報而滬報不知何據堅稱此信非眞遲之又久始知確耗則又列哲人竟萎一則可見探事之難雖中國之近尙且不能無誤况其爲外洋消息乎彼以一得而沾沾自喜者亦適見其識見之淺　焉耳 
[日本亂耗]  
　　日本西字報君近來日本隡依帶麥等處地方聚有亂黨約計萬餘人俱有槍砲刀械揭竿爲亂見富室則刧之見官則殺之官兵往勦爲其所敗刻又往東京請兵助勦未識能敉定否該亂黨之所以肇禍者一欲請减地租一欲改招兵之制一欲除去學堂故爲此要挾之計云 
[法船購煤]  
　　日本報稱本月十二號有佛蘭西之中東洋面二等鐵甲戰船名苦黎羅驶入長崎港内駐泊卽於翼日裝載煤炭大約尙須添裝糧食在地方官因未見政府有局外中立條例頒到只得聽其購辦聞此船係從家魯羅地方開來者或其中尙有不盡不實之情形也 
[蕭邑火災]  
　　九月二十日蕭山縣城外大火焚去民房不下百數十間且有煮鹽之廠十餘所亦同付一炬所喪貲本甚巨祝融氏之禍甚矣哉 
[漢信息]  
　　昨報九月念六日鳩江見雪兹得漢口來信亦稱念六日見有雪花寒暑表跌至三十九度次晚九點半鐘忽天半朱霞蓬蓬勃勃居人皆稱失火嗣知石碼頭對河川帮之栢木船失搷延及左右帮鄰船共燬七艘貨物盡付一炬惟人口無傷尙稱幸也 
[改章不准]  
　　前報甯波各當改爲二分四厘起息期年爲满此係各典主因銀根吃緊特慫恿司事面禀府憲請爲轉詳兹聞藩憲已有札諭到寍知改章一說着不準行云 
[吳門官報]  
　　上月念九晚蘇藩轅牌示元和縣知縣以准调是缺之程序東明府其珏吳縣知縣以准調是缺之任石芝明府煥奎青浦縣知縣以准調是缺之錢怡甫明府志澄均飭令各赴本任所遺吳江縣缺以洋務局員申宜軒大令保齡金山縣缺以候補知縣劉藜閣大令照青均署理鎭洋縣缺以正任梁虞臣大令奮庸囘任其署元和馬漁珊大令海曙署吳縣陳莘農大令志銓署青浦莫嶼香大令葆辰均卽交缷另候差委云按吳門三首台一時更動均係實缺到任且皆正途出身將見花開满縣草長空庭吏治必當攺觀查程係甲戍江西庶常任係丁丑貴州進士合之豫中王雲莊大令以名孝廉出宰百里固早已循聲卓著無待贅陳矣 
[京口近聞]  
　　夏間有武營内許君因公至京口寓西門外馬三元客棧晚𥊳尙酣飲如常就寢後忽患痧症醫藥無及而殁翌晨棧主知悉旋邀許君友唐君報縣詣騐確係因病身故卽飭棺殮並關會其眷屬速來料理喪務所有遺篋等件暫行寄庫邇日許君之子於原籍得信奔喪仍寓該棧旋赴縣禀明邑尊卽將其父遺存之物給領方擬扶櫬回鄉忽又變生意外於該棧失去原封銀二百兩散碎銀四兩衣四件立卽報縣請爲追查邑尊簽提該棧主待質而棧主願償百金寢事許不見允聞欲管押該棧家屬勒令全賠云 
[華商沙峇開地公司帳略]  
　　本公司辦理情形常例半年一結開列清單請各股友會集公議今定於華歴九月念八日下午三點鐘在總經理人馬立師洋行内會議所有本公司用　截至西歴一千八百八十四年六月三十號爲止并前次所議辦理情形今俱開具節略以供衆覽一開種烟葉前議須種一百英畝嗣因蘇門答臘地方各烟莊正在新加坡招人小工皆貪蘇門答臘地方熟便咸舍此而趨彼是以葛布生一時難招熟手小工及至招齊種植之期少過故不能多種止種四十英畆之數所產烟葉無多未能獲利但種出之烟據葛布生來信謂本公司煙葉最爲佳品逐日所收細加磅騐其輕重與蘇門答臘所出最高之烟一律其式樣亦與蘇門答臘之上等烟無異此烟俟到阿姆斯德當烟作各西人見必相合想下次種出必可得利云云按細觀沙峇地氣與蘇門答臘無異種烟之事相宜已有實據惟必腼用銀則與蘇門答臘一律可以獲大利照葛布生之意下期種烟應種至二百五十英畝當用銀五萬元至成熟之後雖中等年歲可以獲利二萬五千元至三萬元之　本公司蘇浪　已經開墾之地其左近有地一大帶已足敷兩三年種植之用據葛布生言該處地方業已整頓表理完備至下期種烟不必有患病之 
 
 

Page 3

 
 
慮工人等亦深知土性無所疑阻屈指二百五十英畝之地明年西歴正月一號卽可開工矣刻下本公司董事已議定開種二百五十英畝不復遲疑已知照預備矣一砍運木料本公司所砍下之硬木已有若干裝入利益船運至上海又有一萬六千方尺裝入阿爾馬西亚船内運至香港此二　木料尙未出售卽此二船木料已可令人知沙峇木料之佳現擬不令再行裝運來華因市面不盛故也　打根地方已有若干砍下之木預備砍木機器亦俱齊備一俟有客要定買或木價稍漲銷路略旺卽可運來本公司所出硬木皆係堅而耐久如作鐵路之横木及樁木與一切堅固之物最爲相宜將來必有銷場再本公司西加呼地方現查出有一種木久比利恩木最爲貴品見方一尺有時可得價洋一元云一種植甘蔗沙峇地方種蔗本爲最宜惟目前糖價不甚見佳故擬且罷種此事並未費銀亦可爲各股友賀一少蒲加地方本公司已開種加非呵呵及蔴等物現以種烟獲利較快故擬專心種烟不再加種他物俟呵呵加非結子之後可細看有何利可獲再與股友商議添種此二物至現在所已種之物則皆極爲茂盛云一查閱本公司之帳目下欲種二百五十英畞之烟葉不敷支用須加股本近來市面清淡明知添本不易但此事大有利益可獲故不得不議添本以　開種且英國般鳥公司亦因本公司開種烟葉知係美事故願將本公司尾欠之地價一萬餘元情讓不收外復送地一萬英畝與本公司專以種烟聽葛布生挑選俟蘇浪婆地方種满之後可在此一萬畝中隨意布種且查本公司今年種烟之舉帳内已有六千元之費可以滚至明年如不添本接種則此六千元前功盡棄故議續增股本庶不至盡棄前功而且有利可獲各股友又當知前此投股每股止收銀二十五兩僅敷購地丈量造屋以及購辦生財等件并試種之用若大加開種自須添本現在本公司旣專意大種烟葉故從前以山打根地方爲本公司經理之區今擬停止但於種烟之地爲經理之方庶幾可省繁雜之費所獲之利可以分與各股友本董事頗惜所種各物未克遽收利源然觀本公司日後之事定必有蒸蒸日上之勢利益之來正無涯涘也 
　　光緒十年九月卽西歴一千八百八十四年十一月董事美查經蓮珊姚筠溪馬立師黄佐卿同啓 
　　利失帳一收阿加刺銀行利銀一百三十七兩零九分除支應存銀八千一百八十九兩二錢六分共銀八千三百二十六兩三錢五分○一一千八百八十三年十二月三十一號存銀五千六百八十九兩六錢一分一支上海雜有費銀一百九十二兩一錢八分一支本公司上海經理人之用銀六百兩一支山打根經理人用費各帳銀一千八百十九兩五錢六分一支貼水銀二十五兩五注共銀八千三百二十六兩三錢五分○總結帳欠帳本公司股分四千股每股銀二十五兩共計銀十萬兩○存股帳一未發股分一百五十股計銀三千七百五十兩一沙峇股友欠繳殷銀一百二十五兩一充公股分九百股銀一萬九千二百五十五兩六錢二分三注共銀二萬三千一百三十兩零六錢二分存銀帳一阿加刺銀行存銀四千六百四十二兩九錢四分一總經理人處存銀一千三百六十四兩六錢八分一山打根經理人處存銀一千三百零二兩三錢三分一山打根銀房存銀六十六兩七錢五分四注共銀七千三百七十六兩七錢○存產業帳一地帳及勘量費二萬七千二百廿九兩六錢一開種土夢塘地方銀五千一百五十一兩九錢一開種沙蒲加地方銀三千四百五十七兩七錢一分一開種蘇浪婆地方銀一萬二千八百八十七兩一錢八分一古達海濵地方銀二百五十五兩五錢一山打根海濵地方銀一千零十六兩一錢六分一山打根外面地方銀九百四十八兩八錢九分一砍裝木料帳銀四千五百三十九兩零八分八注共銀五萬五千四百八十六兩零二分○山打根生財帳一砍木機器銀一千八百四十八兩八錢四分一駁船等銀四百四十九兩零二分一小火輪船銀二千零七十九兩四錢一分一房屋傢伙等銀一千四百四十兩零一錢三分四注共銀五千八百十七兩四錢一利失帳卽各處總費銀八千一百八十九兩二錢六分總共銀十萬兩右帳業經查過與帳簿及各文據比對係眞實無悞查帳人太平洋行林秘簽名 
[通州近聞]  
　　善將軍請訓後率領隊伍於九月二十日八點鐘祭　統帶神機營馬步兵二千名赴通憲駕坐緑呢四轎前呼後擁軍律嚴肅四點鐘始抵城西八里橋通恊副將率領左右兩營都守兵弁在橋南恭遞手版迎謁憲駕當卽下轎周旋數語上轎過橋通永道率所屬各員並四街兩關團練在橋北關帝廟排隊迎謁復下轎入廟少坐乘轎由北關繞城過善人橋到城東招商局行轅所有各兵均住紥江蘇外局招商局壩樓左右各號房及城外各客棧管兵民團排列十里旗幟鮮明器械齊整城鄉老幼觀者塞道莫不稱贊云自奉邑尊傳諭舉辦守助約大街小巷爭購黄旗故布店生意甚忙甚有不善書者卽託布店代書大有應接不暇之勢乃夜間偷竊旗幟者竟層見疉出是誠所不解也山東幫撥交西陵兵米已於八月二十八日一律兌竣惟撥交東陵兵米尙未交齊爲數無多大約月内計可收齊也新進文武新生之紅案業已到州州尊於九月十七日率領新進文生二十三名武生二十名送入學云 
[吳淞記事]  
　　前晚福安輪船抵淞泊大關前下椗昨日十二點鐘鈞和兵艦由申駛來停泊救生局碼頭於兩點鐘卽展輪返滬泊守張華浜之龍鑲虎威金甌三鐵甲昨晨各扯天后聖母旗并龍旗隨風招展頗壯觀瞻昨日閃君晉臣會同各紳士乘民船至川沙一路詳看衝要地址建築砲臺勘定後卽擇吉興辦聞吳淞川沙兩營兵額不敷現擬招募補足川沙一千零二十三名吳淞一千零六十一名云日前高昌司廟某甲至道署呈控某賭棍逃避寳山吳淞一帶求請提究等情邵觀察以事關民瘼札飭前任王明府查辦而明府簽差查無蹤影兹聞得諸匪徒潜至鎭洋縣境設立局賭此輩遷徙無定安得賢有司嚴訪查拿成可稍知歛跡也生字號八圖牙戶萬吉領帖在江栅橋地方開設興森六陳花行其夥嚴福堂日前至章姓處秤花二百二十二斤正在成交忽來姜一圖社茂等三人覇阻不准秤花反謂白拉將花取去嚴卽返行訴明萬吉據情控縣王明府缷事在卽簽差往查調處昨日該差已返署謂杜茂自知理屈由差將所取之花如數交還服禮了結請爲銷案 
[循例賑孤]  
　　昨日爲下元令節本埠城隍循例率同財帛高昌長人新江四司於午後三點半鐘出小東門詣壇賑濟孤魂七點鐘進西門回廟一切儀仗均未用惟肅靜廻避牌及旂鑼傘扇而已 
[學徒無着]  
　　孀婦施張氏同婿陳桂山昨將沈茂堂扭至縣署控稱我子桂堂現年念一歲四年前學習鋸工拜沈爲師上年曾去探望不見我子及問沈始云已往台灣謀業日來去台灣各匠回申卽往詢問各匠均稱並無我子往台灣之事氏始驚駭再往沈處詰以實在復言語支吾爲特扭請究追明府研訊之下沈供伊子於上年回家省親以後並未再來我處實不知其下落明府謂兩造供詞各執且無証據如欲沈着交須具甘結施張氏忽供詞含混明府謂沈曰其子回家未再來爾處當時爾不究問致有此糾轕飭將沈交保施張氏查明確據再行禀請核辦 
[逸犯幸獲]  
　　盜犯越獄一節疉列胶報兹聞該犯殷光海逃至松江雇挑担剃工剃髮爲眼明手快者覷破立卽獲住解送該處地方官收禁備文來滬捕役等已往松郡接解矣 
[吞彩續訊]  
　　前報列圖吞彩标一案經法包探將元大錢庄之張阿咸傳到嗣經人保去昨歸法公堂訊理原告長順烟店主婦袁席氏 
 
 

Page 4

 
 
同店夥周仲甫投案遞呈禀詞并稱九月初二日出洋六角交張阿咸買就呂宋條頭張係同在虹口友人合買及回張阿咸向我稱業已買就一張計四百七十八號不能裁開故張將號數親筆抄寫交我今亦呈案翁太守詰之張阿咸據稱與虹口源泰槽坊友人謝姓三人合買一張係四　 
百七十八號乃得二彩至與周先生合買祇買一條我出四開洋兩個周出四開八開洋各一個共計七角於九月初二日向天成票店買得第六千零零一號周先生知道我得彩故意說合買者係二彩翁太守詰以四百七十八號之票在何人處答稱此票在　姓身邊我因無錢故買票之洋亦是謝姓墊出其人現在外面太守眘傳進據稱名謝福清在虹口源泰槽坊生意原籍紹興上虞縣家内寄信到滬囑買彩票故出洋六元向同德利票號買就半張寄回紹興半張我與張阿咸合買張之洋由我墊出太守謂現在爭論涉訟亦當將票呈案如票上並無袁周字樣仍是爾等得银免致糾纏謝稱現在將票交與表兄陳松橋已帶到香港於二十五動身太守詰張阿咸爾與周仲甫說得彩之語是何日子張答稱傳閱申報電信在十九日說及太守復詰謝　清將票寄香港時可曾知照張阿咸否託陳松橋取到洋圓交於何處答稱張阿咸住原籍故將洋卽送紹興去張固未知太守謂旣與張合買半張自應知照豈可不去通知爾居心亦不可問諒必票尙留在店中當卽取出不然管押候追謝則矢口稱已寄去請限六日寫信令其寄回旋據法捕頭稱對號單先到香港滬地於初三四日亦可寄到太守着謝福清與張阿咸暫退斟酌究竟交出爲是少頃詰謝仍照前言及詰其買票後何不將票裁交與張謝福清又稱他祗買一條何能卽行裁交太守着將張謝兩人一併管押候再嚴詰 
[因笑受責]  
　　婦人李張氏將房屋轉租與湖北妓女陳秀卿被欠房租洋四元七角向討無償前日扭至捕房轉送公堂止在訊問間有一男子據稱是妓之兄口操楚音插身上堂黄太守怒其無體喝跪問其何爲口音莫辨飭責二十板著卽退去詎仍上堂嘵嘵不已復責二十板仍復倔强多言又责二十板經差役驅逐出外此時在旁聽審者皆掩口胡蘆有一婦人在旁候審亦失聲而笑太守喝問婦不能时遂飭掌責二十下始問何事到此答稱候審問原差何人答稱洪福太守卽着該硑呈票閱看該差夥觳觫呈票亦喝笞責再四哀求始得獲免見者異之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　開順發洋行美商某投吳領事署訴稱華人陳生記曾將房屋押銀四千兩按月起息今利銀二月未付向索無着乞與傳追師領率據情照會黄太守飭差傳陳於昨晨到案美商亦到堂申訴前因陳供我有房屋抵押與怡怡公司計銀四千兩息金按月九厘今欲商减四厘該公司之經理人譚姓已允七厘　息尙夫言定是以未付利銀不知何故怡怡之事忽由順發洋東控告該洋東稱怡怡公司是我兼管太守商之施繙譯謂旣據陳生記言曾向該公司之譚姓商減利銀應飭傳譚姓訂期於禮拜四覆訊核辦施君然之○王蔭亭控前曾用龔貴成經收房租現已辭歇用奥國經手因龔亦租房二幢開設老虎竈已　積欠房租洋四十五元向索不付請傳案訊追黄太守傳龔以到案供因前與王收房租每問應得之小租洋二角半共有白餘元未經收到是以所欠房租洋亦不付與照算尙應找我太守着將房租如數繳案旣稱王應算給之小租再行具控候訊兹因房租　繳控請究追小租太守復盖傳王蔭亭於昨晨研訊龔將房票載明小租字樣呈閱土供我之房屋出租並無小租更無房票惟前用龔收房租或者房票亦其自備等語太守謂龔控追小租王旣不認未便斷追然龔旣爲王夥必有薦保著自邀同調處如果薦保亦知有應給小租之處王仍不給付儘可邀荐保爲　再控○二百七十八號華捕禀稱挑羊肉担之朱裕寳及魚販羅雪亭停在當街碍路喝令移開不依拘至捕房詎朱在捕頭前妄言我欲硬賒羊肉不遂挾嫌等語今特解案請訊朱供以後不敢違章只求恩釋羅供適有人買魚暫停當街叩求寛恕黄太守判朱管押三天羅押一天示儆 
[法界公瑣案]  
　　昨報列侵吞店資一節歸法公堂訊理據福建人林阿明遞呈並帳簿等到案訴稱在小東門外開德春錢庄已有十餘年曾用司帳同鄉人林阿囝被其侵去資本洋五百餘元今其兄林阿元於七月間來滬亦住在我店中忽約其弟回籍我向其清理銀洋林阿元反恃兇鳴捕將我拉到捕房幸捕頭明鑒將林阿元管押解案翁太守詰之林阿元則一味含糊太守謂林阿明暫且出外將帳算明向林阿囝理楚如其不遵卽將其扭送捕房以　比追至林阿元姑爲釋出不准再住店中如來逞蠻亦卽鳴捕可也○前報列洋人阿三控劉雲卿之保人一案其間除劉文卿外尚有蔣心卿來海帆兩人本着交保限十日交洋因未有保人昨日仍爲解案至葉揚之卽葉萬之因其堅稱事不干涉又非席馥記之人保銀單上所盖馥記圖章如何將我牽入翁太守着法包探嚴頌眉常葉某至席處詰問昨日堂期據法包探禀覆詢得實因劉雲卿託席作保該店主席馥齋罷内不敢在店將圖章盖上故暗將圖記取出交與劉雲卿帶到三景園茶肆託葉盖印翁太守謂葉狡赖干凈然天下豈有一無瓜葛平空拉扯他人今事出有因銀洋應詢席馥記但爾須俟席處有人到案再爲開釋朱蔣兩人仍舊交保○昇茂庄夥經文控曹清章欠银一案屢列報章昨據保人遣抱到堂遞禀其中何語外人不得而知翁太守閱禀之下謂禀中載到案時被人半途攔阻究是何人如此大胆當將名姓供來該抱告含糊莫答旋據經文稱曹於二十六日尙在茶肆後於下午始軋到英會審署翁太守將該抱告斥退謂曹旣在英公　 
堂當爲移提歸案辦理○　報列有西人曾借王友如　二百圓業已還清王曾投案禀明一案王禀詞内載明當借洋之時洋人出西字借據因不諳西文故由經手人蔡德友代出華文借據復由該洋人簽字西字借據卽留蔡處現在洋旣還清自應由彼換回筆據等語昨日蔡德友有白巾包頭投案稱該洋人尙欠我洋二百圓我亦無洋向法昌洋行買辦代借現欲賴去向其理論反將我打傷翁太守謂王之禀上載得清楚汝當自去細思蔡則堅稱另是一項太守謂然則下期傳王到案再行核訊 
[昨聞友人譚揚州七濠口崩洲之事深爲駭異草此誌之並希諸大吟壇指政]  
　　山川奠後蛟龍厄痛恨神禹奪其宅泣求天帝還故宮帝曰四海未爲　蛟龍逆命相聚謀共丐金鰲疏地脈䢴江七濠地近海壓住蛟龍市不攺一夕捲岸入洪濤吞盡千家如胾醢我聞始疑繼震驚事奇直欲問眞宰世本寰瀛杯水成過去誰知幾萬載古今可恃惟虛空後來未必江流東滄桑變幻無成局几案頃刻生悲風寄語蛟龍歛狂我有寳劍如長虹[  古香道人稿]  
[弔黄鶴樓] 　　　 
　　逃得脫李白椎遏不住祝融怒樓名黄鶴終當飛冷落晴川多少樹我聞急欲問仙人此地廢興凡幾度黄河可竭山可隳總爲羲和不肯駐上帝居中善用奇世間何物能如故倘教崔灝再題詩荒江一片無情趣居鄛古香道人率題於常惺惺軒之南牕 
 
 
 

Page 10

 
 
[光绪十年九月二十三日京報全錄]  
　　宮門抄○諭旨兩道錄前○發抄旨四道○川督丁奏請建祠合祀摺○雲督岑奏請議䘏片○川督丁奏請留武員收標補用片○副都统和奏恭報到任日期摺○署副都统恭奏交缷印務日期摺○川督丁奏撥解參價银兩片○九月二十三日理藩院鑾儀衛光祿寺正白旗值日無引見奕年請假十五日○景善請假十日○霍穆歡請假二十日○張家驤續假五日○召見軍機醇王○發抄陳士杰奏審明樂陵縣民胡禾勒死親母張氏案訊擬正法奉旨刑部知道钦此○又粮道陸仁愷河道穆特布對調各飭赴任奉旨吏部知道欽此○又齊東蕭家莊民埝漫口合龍日期並請將署歴城等令開　處分　旨程兆祥　麗金均着准其開復暫行革職處分該部知道欽此○又仍以儘先守俻王和齡補兗州中營守俻奉旨兵部議奏欽此○○太子少保頭品頂戴四川總督臣丁寳楨跪奏爲微臣及已革雲南巡撫臣唐炯前在籍剿賊所帶員弁勇丁捐軀效死情堪憫恻謹據實瀝陳恭籲天恩俯准建祠合祀以妥忠藎而廣皇仁恭摺仰祈　鑒事竊臣自咸豐癸丑年通籍後卽丁母憂止值貴州逆匪楊隆洸倡亂擾及平遠各處烽火逼近里門其時各兵均在上游遵義一帶赴援不及堵剿無人臣不得已乃倡率親族自出已資招募本籍壯丁共得八百人親率督剿幸數戰皆捷該匪遂奔竄定番一路平遠闔境遂以保全臣方擬回籍撤勇適安順之𤝚匪又復滋事官軍屢戰不利經胶雲南布政使吳　溥署安平縣事以　致臣率所帶剿楊逆之勇赴彼救援該處距臣籍亦近義不能不往以遏狂氛預保鄉里因復率勇赴援甫及一月擒斬首匪多名破其堅砦十餘處賊遂以平維時省城下游教匪突起而鎭遠各屬苗匪亦同時塵聚苗教兩匪人數旣衆勢頗鴟張各路紛紛告急前貴州撫臣蔣霨遠以賊氛甚　省城戒嚴兵餉兩乏奏請臣帮同辦理剿賊事宜臣奉命後乃增募壯勇四千人以防守省城繼思株守省城無益不如以剿爲防遂率軍出省親督剿辦自貴州省城起至下游都匀鎭遠各屬轉戰六七年殲滅各匪黨及攻克各城均經蔣霨遠奏明在案厥後咸豐庚申年臣奉旨简授湖南岳州府知府乃將各勇遣散赴任所可念者臣自貴州帶勇帮辦剿賊初係自俻勇粮嗣因力難獨支始由官量予接濟維時貴州以瘠苦之區到處皆賊入欵毫無而各省亦正值粤匪披猖自顧不暇亦無可指撥之欵粮餉俱窮困苦已極臣所帶之勇每名須五六十日始得餉銀四五錢尙須扣除米折乃該弁勇等飢餓之餘至掇草根樹皮以食而毫無怨言每一遇敵猶復以弱敵强攘臂爭先所向必捷貴州父老至今猶呒嘆之卽臣初帶勇時誠不料其困極愈奮忠義之氣若斯極也而尤可憫者各省勇丁軍興初起時陣亡者必有䘏賞臣勇自從戎以來從不知死敵有䘏賞之典臣亦以貴州餉項奇絀亦决不與之言及故歴次戰殁員弁勇丁六七年來不下數千人並無一名言及䘏賞者至撤勇之日所欠勇粮積至百餘萬臣僅得借方百餘金給之遂相泣而散寂然無譁似此忍饑效死口不言苦軍興以來實所未見又已革雲南撫臣唐炯於同治六七年經四川督臣吳棠奏派援黔自遵義府之上游起其時黄白號匪與下游各路苗匪合而爲一聲勢極大唐炯率數千之衆自遵義起至下游之平越鎭遠各屬節節掃　轉戰直前遂將各匪以次削平正可漸冀肅清而四川忽有兵餉不繼飭令撤勇之說唐炯恐日久遷延欠餉太多難以遣散遂一面禀知川督一面卽行撤勇厥後黔省上下游不一二年卽以勦平實唐炯初辦之力爲多而其員弁勇丁之戰死者前後實亦不下數千人情形亦極慘烈今日者黄沙白骨悉化青燐蠻烟瘴雨之卿兵戈已凈在該士卒生爲義旅殁作忠魂自問夫復何恨惟是臣去黔後服官數省渥荷隆恩唐炯亦屢邀天眷有加無已而回憶三十年前之舊部身膏原野當時之䘏赏無聞骨碎疆塲死後之孤忠罔記是患難皆士卒所同安樂乃臣二人所獨清夜以思能無隕涕方今聖德含宏恤死褒忠之典　極仁厚而臣與唐炯兩軍同一效命行間迄今二三十年並無瓣香片紙奠彼忠魂若再不據實瀝情代籲恩施是臣等負義實深九原有知必多銜恨合無仰懇天恩俯念该士卒等捐軀効死實有可矜准於貴州本籍建祠合　春秋二祭悉如典禮並請飭部立案施行則該員弁勇丁等雖死之後猶生之年感沐皇仁益當結草於世世矣所有瀝陳黔勇忠瘁情形及籲懇建祠合祀緣由謹恭摺具陳伏乞皇上聖鑒訓示謹奏軍機大臣奉旨着照所請該部知道欽此○○岑毓英片再各營瘴故文武員弁迭經臣附片奏請議䘏在案兹續有同知銜雲南補用知縣雷金澤補用都司王萬清黄福守備銜補用千總楊從發雲騎尉世職朱士順未满吏陳嘉寳均於六七月内在防營先後瘴故據營務處道員湯聘珍記名提督吳永安等禀報前來臣查該故員等隨同出關差遣日久勤勞竟以染受烟瘴在營捐軀深堪憫惻合無仰懇天恩勅部將該故員雷金澤等六員名分别從優議䘏以慰忠魂謹附片具陳伏乞聖鑒訓示謹奏軍機大臣奉旨雷金澤等均着交部分别從優議䘏欽此○○丁寳　片再已保記名總兵李朝明湖北襄陽縣人由武童投効湖北昌字營防勦安徽轉戰豫東等省勦辦會捻各匪出力並防堵運河及前敵肅清各案内遞保今職嗣因遣來川現在壽字管差遣又儘先千總酆連科湖南湘陰縣人由武童投効浙江軍營隨隊攻勦旋投山東常武營勦辦捻梟各匪並黄運河防及前敵肅清各案在事出力遞保今職光緒四年來川以投營差遣委帶中營駐防靖冕一帶又儘先把總留崶士貴州平越州人由武童投効隨隊攻勦水源溝等處在事出力保奏今職又保儘先千總盧飛　貴州遵義縣武舉光緒六年到川隨同勦辦理塘番　出力咨保今職又藍翎儘先千總叚澤芳雲南大關廳人光緒三年投効四川壽子營隨隊剿辦馬邊雷波等處夷匪在事出力保奏今職又藍翎儘先千總嚴思聰雲南昭通府人投効四川壽字營派充勇目先後隨隊剿辦馬邊　波各夷出力保奏今職又儘先把總黄壽國貴州貴筑縣人由武童投効貴州武字營充當勇目歴隨攻克永威兩州剿平股匪並克復清黄等城連拔堅巢疏通驛路在事尤爲出力遞保今職各該營造具履歴禀請留川收標差遣等情前來臣查該員等俱係久歴戎　當差勤奮應請將李朝明等七員均留四川收標酌量補用除飭另造履歴清册送部外理合附片陳明伏乞聖鑒訓示謹奏軍機大臣奉旨着照所請兵部知道欽此○○乍浦副都統奴才和琨跪奏爲恭報奴才到任日期謹恭摺具奏叩謝天恩仰祈　鑒事竊奴才蒙恩調補乍浦副都統於光緒十年七月十一日跪　聖訓後隨卽起程於本年八月初六日行抵杭州省城准署理乍浦副都統奴才恭壽派委印務協領文秀將乍浦副都統銀印一顆及一切文　等項齎送前來奴才當卽恭設香案望闕叩頭祗領印務任事訖伏思奴才满洲世僕知識庸愚兹膺重寄懼弗勝任且乍浦地方乃海　要隘奴才惟有竭盡駑駘於應辦各事宜均　會同將軍奴才古尼音布悉心妥籌和衷商辦以期仰報高厚鴻慈於萬一所有奴才到省接印任事日期並感激下忱理合恭摺奏報叩謝天恩伏乞皇太后皇上聖鑒謹奏軍機大臣奉旨知道了欽此○○暫行署理乍浦副都統杭州副都統奴才恭壽跪奏爲恭報奴才交缷署理乍浦副都統印務日期謹恭摺奏聞仰祈聖鑒事竊奴才前於光緒十年七月初二日准杭州將軍奴才古尼音布咨令暫行署理乍浦副都統印信當將接印署理任事日期具摺奏報在案今新任乍浦副都統奴才和琨於本年八月初六日到省奴才謹將乍浦副都統銀印一顆及一切文卷等項派委印務協領文秀齎父新任副都統奴才和琨接收任事訖所有奴才交缷印務日期理合恭摺奏聞伏乞皇太后皇上聖鑒謹奏軍機大臣奉旨知道了欽此○○丁寳楨片再　夔關應缴　價銀兩經前督臣奏准自咸豐八年起仍照向章每年二千四百餘兩之數由該開自行籌解兹據藩司易佩紳詳查前知府黄毓恩任内自光緒六年正月初一日起至十二月底止應攤參價銀二千四百七十九兩二錢已如數批解司庫彈收俟有便員赴京搭解内務府交收等情请奏前來臣覆核無異除批飭藩司速解曁分咨外理合附片陳明伏乞聖鑒謹奏軍機大臣奉旨知道了欽此 
 
