# 1919 - 122 - 4916602

 

Page 1

 
 
   
 
 

Page 2

 
 
   
 
 

Page 3

 
 
時評 
[何以盡我心力（冷）]  
　　國事至於如此徒望於人無益矣不但徒望他國人之無益也即徒望國人中之他人而不自望其爲效亦甚難見故今日所最要者國中之人人人必設一念於胸中曰何以盡我心力則庶幾其效乎 
　　夫國事者一國之事也故國事之挽救必一國人同挽救之人人有挽救之責且人人有挽救之道不望人而望已不求人而求已不責人而責已人人如此其结果必如萬壑之歸源而萬衆一心矣尙何國事之不可挽救者耶 
[專電]  
　　香港電十一日廣州東園將擧行公民大會羣衆擬各執小旗列隊游行至軍政府請設法恢復靑島（九日上午二鐘） 
　　香港電軍政府擬命上海和會取銷張敬堯所訂之外債（九日上午二鐘） 
[各通信社電]  
　　廣州電南方遣送敵僑辦法敎士每堂僅留一人美國近以非正式公文告知對於敎士除不法行爲及有政治關係外一律免送軍政府亦擬變更前案 
　　廣州電新任梁瀾勳署粤海關監督並廣東外交特派員 
　　廣州電閩省各團體要求南北兩方當局一剿匪二撤兵三禁烟四撥欵善後五恢復原狀（以上六日） 
　　以上平和通信社電 
　　北京電陸顧二使兩電詳告膠灣案因協約允日繼德權利力爭無效以不簽字曁退出和會爲最後抵制以謝國民 
　　北京電撥援蒙防兵隊候部撥開差費尙未出發甘張廣建庫陳毅疊電催促迅赴事機 
　　北京電各省警處及警廳派赴内部警政會議之代表陸續抵京 
　　北京電任曾毓雋兼辦川粤漢鐵路之明令即將發表 
　　北京電政府查烟專員已抵陜境 
　　北京電張樹元電六日國貨維持會開會人數逾萬秩序尙佳（以上八日） 
　　北京電徐對人云此次學潮有人謂東西洋學派之激戰予信爲實係愛國惟熱度過高致逾常軌亦非所宜不得不略予裁制 
　　北京電河間來電允日内入京 
　　北京電裁兵問題據陸次回京所述南北主張已趨一致再經一度正式會議可望决定 
　　北京電敎育部將訓令各級敎務人員今後對於學生提起其振奮之精神限制其激烈之舉動 
　　北京電陸部商財部於各軍所請遣散費儘先籌付俾早遣散藉省餉需 
　　北京電參陸處派員赴奉吉兩省聞專爲融和張孟感情（以上九日） 
　　濟南電濟南商會通電全國商會抵制日貨爲政府後盾（八日） 
　　香港電舊議員中有人主張保持六年解散之國會新補議員力持反對將起暗潮（九日） 
　　以上中孚通訊社電 
　　北京電聞福州將設立福裕（譯音）公司目下正在從事組織其資本金二千萬元仰給於美國資本家該公司所辦事業爲閩江水力電氣及開墾礦山浚渫等事在北京方面之主要發起人爲林長民（九日） 
　　東京電七日被麴町警察署檢舉之中國留學生張啓信（譯音）等二十一人已全部釋放本日警視廳又於中國公使館配置非值日之巡查一百餘名以備萬一（九日） 
　　東京電據日本當局者云此次北京之騷擾雖以日本不交還靑島之說爲其一因但此說實係意外之誤報蓋交還靑島早已不成問題日本當然不久將决行交還靑島云（九日） 
　　東京電今日在上野舉行奠都五十年之祝典日皇日后及皇太子均行幸（九日） 
　　東京電新任關東州長官林權助氏將偕同野村中西南满洲鐵路公司正副社長於八日午後七時赴任（八日）以上東方通訊社電 
　　東京電爲祝日皇太子之成年式今日在鳳嗚殿開大宴日各親王及妃幷原首相以下各大臣各國大使公使及其他文武大官約一千二百名（八日） 
　　東京電内田外務大臣於昨日答憲政會代表者之質問曰中國大約於新借欵成立時和平亦同即成立而新借欵團望以四國成立此借欵 
　　東京電關於中國留學生之騷擾現正在查問除以兇器傷巡捕之一人外將用寛大處之 
　　東京電新任關東長官林權助男於今日夕七時自東京動身赴任（以上九日） 
　　以上共同通信社電 
[美國無線電]  
　　紐約電紐約時報接巴黎電稱一九一七年二月十六日駐東京英國大使格林氏曾致一照會於日外相牧野關於山東及南太平洋德屬島之處置問題依該照會内容英政府願意於歐和會對於日本繼承德國在山東之權利及佔領南太平洋德屬島之要求加以贊助照會中並提及日本應贊助英國佔領赤道以南德屬地之要求該電又稱駐日法大使於一九一七年三月三十日駐日俄大使於同年三月三十日均致書日外相表示與英使同一之贊助又意國外務大臣亦曾以同一意味之函送逹駐意日大使云 
　　巴黎電賠償委員會最後會議時美代表之主張獲勝决定德國應付之賠欵以協約國及公同作戰國戰時所遭直接損失爲限不包括戰爭用費在内至付欵辦法决定德國於最後兩年内付協約國二百億馬克以後五年内付第二批四百億馬克再後三十年内續付第三批四百億馬克及歷年之利息此賠欵之付給可用德國國庫證券或船舶及其他商品作代前經議决賠欵之内不包括收容戰俘之用費故日本所要求之賠欵將以船舶毁壤生命損失之賠償金爲限或再加以陣亡兵士之家屬撫恤金及殘廢兵士之恤金據日本經濟委員會計算日本所要求之總數約日金一萬五千萬元 
　　巴黎電賠償委員會已將德國應付協約國船舶毁壤之賠欵數目之根據發表協約國之商船漁船被德國毁壤或擊沉必須要求賠償但德國之賠償能力不過足抵五百五十萬噸而協約國損失一千零七十五萬噸因此德國應於和約簽字後二個月内將每艘一千六百噸或以上之商船全部及每艘一千噸以至一千六百噸之商船半數又汽機漁船及其他漁船全部四分之一讓於協約國又德國商船之噸量應减至與德國經濟生活相符之一點協約國應於以後五年内請德國爲協約每年造二十萬噸之船舶 
　　巴黎電德國將付協約國之賠欵第一批十億金鎊之内比利時約可得六億金鎊法國將得餘數之百分之五十○○五 
　　巴黎電有人提議比利時應請和蘭引渡德皇及德太子俾交國際法庭審判 
　　巴黎電威爾遜總統已承認英國爲埃及之保護國 
　　巴黎電最高經濟會議糧食部部長霍佛氏論述世界糧食現狀據云歐洲必須往海外輸入食物二千九百萬噸目下共有可用之糧食三千五百萬噸足以供歐洲之求但國各國多罷工風潮故船舶裝運頗感困難 
　　墨西哥城電據墨國外部宣言似墨國將不承認孟祿主義 
[路透電]  
　　五日巴黎電中國代表發表宣言批評和會關於膠州之决議謂此項决議予日本以權利較承繼山東德人原有權利所得者爲尤多並予日本以政治上之優勢足爲中國主權與土地完全之危害 
　　七日墨爾邦電（大約爲六日倫敦轉來之電）匈牙利紅軍現有全師同時加入羅軍者　巴黎代表數員豫料和約於六月中旬以前尙不致簽定　興登堡已辭德軍統師之職　和會準備於星期三日在凡爾塞開全體會議佈置已畢許德代表五人出席 
[公電]  
　　巴黎公使館來電申報民國日報轉各報鑒膠事失敗以去年逢願斷送膠濟濟順高徐等七日路爲要因我代表已抗議望與論後援玄冬 
國外要聞 
[歐洲媾和草約之槪要（續）]  
　　路透社七日倫敦電訊 
　　第二節德國疆界内有兩條述明德國之疆界一關於日耳曼本境一關於東普魯士波蘭新國與日耳曼及東普魯士相互間之界線及東普魯士與立陶宛間之新界線皆詳細說明不留待當場盡界委員會解决德此間界線加詳於本約比國條件中德國與盧森保間及與瑞士間之境界仍依一九一四年八月原界德法間境界除薩爾外恢復一八七○年七月十八日原界德奥間境界仍照一九一四年八月三日原界直至㨗克斯拉夫新國界線起處爲止㨗克斯拉夫境界係沿德奥問舊界直至波蘭新國界線起處爲止德與丹麥間之境界及東普魯士與波蘭間之界線一部分須留待平民會議解决之 
　　第三節歐陸政治條欵比國德國允註銷一八三九年所立規定比國爲中立國及畫定其疆界等事之條約並豫先承認協約國將來所决定用以代替上述條之任何公約德國承認比國有完全主權加於所爭之摩萊聶土地及普魯士屬摩萊聶之一部分並放棄在歐本與瑪爾梅第兩處之各種權利讓與比國該兩處人民得於六個月内提及對於此項變遷全部或一部之抗議其最後解决由國際同盟主持之所有畫界詳則由委員會决定之凡個人更易國籍之各種條例皆註明於此欵比國所得之土地可免各項義務　　盧森堡德國取銷與盧森堡大公國所立之各種條約承認盧森堡自本年一月一日起不復爲日耳曼關稅同盟邦之一放棄所有鐵路開拓之權註銷盧森堡之中立並豫先承認協約國與共同作戰國將來所定關於盧森堡之任何國際契約來因河左岸德國必照本約軍事條欵内之規定不得在距來因河不足五十基洛邁當處維持或建築任何砲壘德國在上述境内無論久暫不得維持武裝軍隊不得舉行何種操演亦不得維持便利動員之任何事業德國如破壤本條規定則當視爲對於本約署名各國施行仇意的行爲意在擾亂世界和平依照本約如國際同盟執行會對德有所質詢德國必須答告之薩爾爲賠償法國北境煤礦損毁計德國將薩爾流域煤礦之完全所有權與其附屬物補助物及器用一幷讓與法國各項價值由賠欵委員會估定而在賠欵内扣除之 
　　法國之權利以休戰時所實行除戰爭法律外之德國法律管轄之法國代爲礦主其原主出德國擔任賠償法國照目前比例繼續以煤供給地方需用並照公允比例繳納地方稅項薩爾流域從法國所收回勞蘭之邊界起北至聖溫德爾鎭包括薩爾河兩岸直至薩爾賀士巴施東至賀穆堡鎭爲確保境内人民之權利與幸福並保障法國辦理礦務之完全自由起見薩爾流域由國際同盟派委員會管轄之該委員會以五人組成一爲法人一爲當地人民其餘三人爲除法德外之三國人國際同盟會批派該委員會中之一人爲領袖以委員會執行人之資格行事該委員會有前屬於日耳曼帝國及普魯士與巴伐里亞之完全政府權力得管理鐵路與其他公共事務並有全權解釋本約條文當地法庭仍如舊貫但須受該委員之節制現有之德人法制仍爲法律之基礎但該委員會得與其所組織之地方代表議會商酌後修改之該委員會有徵稅之權但僅供地方用途新定稅項必須由該議會核准勞働法制須研究勞働機關之志願及國際同盟之勞働規條法國工人與其他工人可自由利用法國工人得自由加入法工聯合會境内無軍役僅有警察隊以保治安境内人民可保持其地方議會與宗敎自由以及學校語言但僅地方議會之選舉權人民得保留其現有之國籍但私人有願更易國籍者聽之凡願出境者得享處置財産之種種便利薩爾流哉得爲法國關稅同盟之一部凡煤與治金物連往德境者及德國貨品運往薩爾者免出口稅再五年内薩爾出産物運入德境者與德國出産物運入薩爾以供地方銷用者皆免進口稅法國圜幣得流通無限制十五年後由各市區召集一公民大會以確定人民意旨是否願繼續保持在國際同盟下之現制抑或願與法國或德國合併凡居於薩爾境之人民在本約簽定時年逾二十歲者皆有選舉權迨民意旣經表示國際同盟可據之以决定最後主權如境内任何部分交還德國德政府必照估定價值收買法國礦産若期後六個月德政府不付代價則此部份卽歸法國所有如德國買回礦産國際同盟得决定鑛煤若干應運至法國亞爾薩斯勞蘭德國承認道德上之義務應修復一八七一年加諸法國與亞爾薩斯勞蘭人民之寃屈故自休戰條約簽定日起以依照佛蘭克福條約割與德國之土地交還法國其疆界悉如一八七一年原狀所有之公共債務一律免除該境居民之應卽恢復完全法國公民權者與須正式請求法國公民權者及三年後始克入法籍者有詳細條文分别規定之三年後始可入法籍之居民包括境内之德僑而言與本約所規定得稱亞爾薩斯勞蘭人者不同所有公共産業與德國前君主之私産悉數歸與法國免繳其值亦不負債務鐵路之所有權與電車之主權皆由法國代有來因河橋亦讓與法國附有維持之義務五年内亞爾薩斯勞蘭之製造品可免稅輸往德境一年内免稅貨之總額以不逾戰前三年之平均額爲限紡織品可免稅輸入與來因河右岸所訂供給電力之合同必賡續十年凱爾與斯特拉斯堡之口岸廳由一法國行政官管轄之此員歸中央來因委員會指派並歸其監督此兩口岸之財産權須予以保障各國人民船隻與貨物須享有貿易上之平等待遇亞爾薩斯勞蘭與德人所訂合同除法國因公共利益有權註銷者外仍繼續有效戰中之政治罪皆註銷無效而償還戰時罰金之義務照他處協約國土地同一辦理此節附有各種條欵以修正本約之普通規定尙有執行事件留待法德兩國日後協商日耳曼奥地利亞德國承認日耳曼奥地利亞國之完全獨立㨗克斯拉夫德國承認㨗克斯拉夫國之完全獨立包括卡巴西安山南面魯齊尼亞人之自治土地德國並承認該國將來所畫定之疆界德國方面之疆界則依一九一四年波希米亞之原界其他所得及國家地位之變遷細則另訂於後波蘭德國以上西利西亞之一大部分波森省西普魯士省維斯土拉河左岸之地割讓波蘭和約簽定後十五日内應組織勘界委員會計委員七人代表協約國與共同作戰國者五人代表波蘭及德國者各一人會同畫定界線保護種族上或宗敎上少數人民必要之特别條欵日後由協約國及共同作戰國與波蘭另訂條約規定这東普魯士東普魯士南面與東面之疆界面波蘭者由平民大會决定之一爲在東普魯士南界與里吉倫斯比受克亞倫斯汀北界間之亞倫斯汀治區由此而接東西普魯士兩省之界線進逹與哇里資格及哇桀爾斯堡區域間界線相交之點哇里資柯北界線由是而逹與目下疆界相交之點二爲包括斯土姆羅森堡及瑪里安堡與瑪里安韋特兩地維斯土拉河東岸部分之區域以上二地之德兵及德員應於和約訂定後十五日内移出其地方由國際委員會管理該委員會由五協約國及共同作戰國派委員五人組織之有籌備自由公允秘密投票特殊責任（未完） 
 
 

Page 4

 
 
   
 
 

Page 5

 
 
   
 
 

Page 6

 
 
國内要聞 
[北京通信（一）桂生]  
　　五月七日之國民大會 
　　政府如臨大敵 
　　國民外交協會發起五月七日在中央公園召集國民大會一節屢詳前緘政府藉口學生在曹汝霖宅閙事爲口實設種種方法强制不許開會由會中各理事面謁當局及用公緘交涉往返多次卒不允許最後六日晚乃由熊林王范四理事具一公緘致錢總理略謂政府禁止開會一切理由曾經報告會衆奈開會地點日期早經决定布告萬難取消約法明載人民有集會之自由權利政府何能剝奪况國民大會之目的在一致對外民氣方盛正可用爲外交後援不能過事壓抑激成反對今日朝鮮現象可爲殷鑒况被捕學生未釋又禁國民集會政府自問若用强力壓制可以無事則聽之可也云云而國民外交協會於六日晚討論至十一時無論如何仍定七日下午二時在中央公園開會然是晚警廳遂用先發制人之手段印布傳單數十萬張逐家派送揑稱七日之國民大會已不能開諸君無勞䟦涉同時城廂内外徧張告示其措詞亦同最奇異者則京幾警備總司令處亦徧張告示竟據戒嚴令第幾條禁止集會否則以犯戒嚴令論並具同樣公文送交國民外交協會此六日晚間之實在情形也七日早記者由東城往石虎胡同經過天安門見天安門内外及中央公園總統府一帶皆有警士百餘名掛刀排立又有警備總司處之步軍馬兵約計共二千餘名皆荷槍實彈如臨大敵中央公園大門緊閉懸牌停止賣票遊園一時满都殺氣騰騰似眼前即將發生變端矣十一時國民外交協會員及各界人士已陸續到石虎胡同會所齊集忽有人來報告謂警廳已將被捕之學生等全體釋出用汽車三輛送往北京大學蔡校長正集學生等於廣場對學生有所演說聞警廳釋出學生尙有一交換條件即不到國民大會是也會衆既齊集石虎胡同遂同討論開會地點是否仍在中央公園又忽有人倉皇來告謂今日守中央公園之軍隊多屬段芝貴部下確已實彈彼已命其部下欲代曹章洩忿苟往公園開會彼必開槍亂擊云云大衆聞報憤極堅持必往旋得京師總商會電話謂商會亦有多數人預備與會於是某君提議不如卽用總商會會場開會衆贊成衆遂紛紛同往西珠市口矣及到總商會又有人提議不如往先農壇開會地點廣大衆又贊成有四五十人先往買票入場事爲警察偵知先農壇門首忽來警察二三十名禁止賣票故後來者不得其門而入不得已仍退回總商會而先入先農壇者坐待一小時見無一人來會非常惶急旋得電話謂已禁止入塲衆復由先農壇到總商會共聚討論辦法最後决定仍不如回石虎胡同開會往返多次地點屢更及回石虎胡同時已四點鐘矣各界以地點太狹不能容納多人止得各舉代表到會然到者仍有三四百人開會結果决定辦法四條如下（一）民國四年日本要求之二十一條作廢（二）靑島須直接交還中國（三）膠濟鐵道換文及濟順高徐借欵草約作廢（四）如巴黎和會不容上述主張我尃使卽不簽字議畢大衆歡呼中華民國萬歲國民大會萬歲將此情形一面通電各省一面通電專使請其照辦幷定於下星期日仍在中央公園再開國民大會由京中各界各舉代表公同組織大衆宣言若下次大大政府當地點再開國民大會云云茲將致各專使及各省電錄下 
　　巴黎中國使館轉各專使鑒本日國恥紀念日各界代表大會一致議决（一）宣布取消民國四年五月七日二十一條（二）膠州靑島應由德國直接交還我國（三）膠濟及濟順高徐秘密換文認爲無效（四）巴黎和會如不容我主張我專使不得簽字此四項已與政府接洽望諸公照此極力進行毋負國民委託電復北京國民外交協會五月七日 
　　各省商會省議會敎育會各團體各報館上海漢口商會各團體各報館鑒本日中央公園國民大會政府以戒嚴令禁止軍警森嚴園門緊閉無由會集各界擁至先農壇又被軍警攔阻復集商會以人衆地狹不能容由各界推代表二百餘人改在本會開會全體議决四項（一）宣布取消民國四年五月七日二十一條（二）膠州靑島應由德國直接交還我國（三）膠濟及順濟高徐鐵路換文認爲無效（四）巴黎和會如不容我主張我專使不得簽約並决定下星期日仍開大會一致對外萬一政府再行禁阻即當改於山東南京等處聯合各省特開國民大會務逹對外目的特此奉佈國民外交協會陽 
[北京通信（二）（一士）]  
　　學生生出獄門矣 
　　四日之軼聞學生團四日之行動已詳前書茲更擷前書所未及與都中報紙所未載者略述之先是曹汝霖陸宗與章宗祥等本約日本人數輩在趙家樓（此樓卽在石大人胡同内）寓所有所籌議丁士源亦在段香岩聞風聲甚緊曾由電話通告之囑暫走避曹復謂寓内軍警守護者近二百人區區學生復何能爲果敢來叱而去之可耳不意學生入門後觀者擁而入廳事庭除都爲充塞軍警皆袖手聽其所爲丁士源大聲叱謂爾輩來此何事何以不趕速將人驅出軍警同聲諉稱未奉長官命令憲兵某且嘆曰曹家何事犯衆怒乃爾時曹宅器物被毁者已甚多有人執椅桌毆丁傷其手丁亟逾垣逃有傳爲曹者誤也實則曹於是時早逃逸入浴室將門下鎖火起衆散警察徧尋其人不得最後破浴室得之挾而出當衆人毁器物時一日人坐一鐵箱上拚死力持不肯聽衆開視後曹家人縱火竊物此箱聞併被盜去 
　　五日六日之軼聞陸宗與雖幸免然心膽已碎曹汝霖以所居半燬於火挈眷入六國飯店復於五日晨偕陸乘專車避往天津時訛傳章宗祥死耗元老派之不慊新文學者欲藉此推翻北京大學大理院長姚某則謂傷人縱火係刑事犯主將被捕學生索交法庭依法嚴懲曹與章之家屬又聲稱須將學生槍斃方蔽其辜故雖經敎育總長之力爭汪大夑林長民等之具保學生卒未得釋幸而商會是日開會嘗密議學生如受懲罰全體罷市六日某某堂某某大學生抱一兎死狐悲之痛遂於課後向某界運動如學生竟不免同起抗爭爲學界商界之後援某界中之東人應之借開山東同鄕會之名决議允從此提議此消息至夕始傳播於外故當局日間併議員之要求而不肯聽從者今日黎明忽以自動的將學生釋出矣 
　　七日之軼聞被捕之學生雖倖出獄靑島問題則失敗如故也故是日午後一時原擬在中央公園開國民大會警廳以奉當局諭令停止於午前卽將園門關閉並斷絶天安門一帶之交通市民旣不得門而入遂齊赴先農壇入不及數百人警察聞耗趕來將壇中各門盡閉許人出不許人入市民之入者不得已復出議議借商會開會不意警察又來阻止依舊未能有人提議改借外交協會然散者已多留者不及二百人遂有今日不成則俟明日明日不成則俟後日務逹開會目的之說然明後日究竟能否開會尙無把握也至政府方面對付外交之法聞於昨日嘗電致陸專使囑弗輕易簽字如萬不得已亦須以五國暫行接收限期交還爲退步不能竟自承認日本繼承德國这權利云 
[北京國民大會被阻之别報]  
　　山東問題萬分危急國民外交協會得此惡耗乃定五月七日在中央公園特開國民大會討論對付方法並函報警廳嗣因四日學生風潮警廳遂請協會展緩日期協會以此次北京大會旣經登報大衆周知勢難中止卽將理由先後呈明府院幷函逹警廳一面公舉理事向府院當局陳述一切昨夜（六日）由熊希齡林長民王竉惠三理事分頭向府院及警廳方面陳述利害大致謂秩序固不可不守民氣尤不可過抑今日之會若聽其自由開會則秩序猶可保守若被禁阻則赴會之人難保不與警隊發生衝突而秩序或轉致紊亂辛亥四川之已事可爲殷鑑當局方面始終不允惟將拍往歐洲各專使之訓令往來文電囑林長民轉由外交協會代爲發布以示政府方爭靑島之决心該協會以此等意旨尤應公表於國民之前且此係國民之自由集合通告已出無從收回今日赴會國民一定不少故該會昨晚决定今日仍在公園開會倘被禁阻即在公園外隨時隨地皆可集合乃今日（七日）中央公園内有警察總監吳炳湘步軍統領李長泰軍警督察長馬龍標等在彼彈壓東長安門西長安門中華門内自上午至下午五時斷絶交通截阻行人來往均有巡警持槍把守東西兩單牌樓等各交通衝要地方亦均有巡警及游緝隊持槍站崗並有騎兵若干人往來東西長安街一帶來往梭巡至東城石大人胡同東堂子胡同等各巷口亦有巡警站崗各學校門前及北京大學宿舍等處亦有巡警邏守並有便衣警察暗地偵察而天安門前及衝要街口均貼有京幾警備總司令之布告大致謂日前事變突然發生本日又值國恥紀念會舉行開會爰照戒嚴法第十四條應從緩開會業奉大總統總理諭應即令知遵照云云一面並由警廳先日發出佈告略謂據國民外交協會函報本會定於本月七日在中央公園開特别大會已呈明大總統暨總理等情本廳查近日謡言蠭起多數人集合萬一發生事端於地方治安關係極大當經本總監面謁大總統請示奉諭停止該會開會等因奉此當即函逹該會遵照在案爲此佈各垎界士民本月七日中央公園幷無國民外交協會開會情事該士民等是日幸勿前往免勞䟦涉除屆時由廳飭警在天安門一帶指揮彈壓外合亟佈告知悉云云警廳幷將此項布告印成數萬張於今晨由各區警察沿街散布以阻市民之赴會中央公園旣完全在警察包圍之中甚至公園之後門南長街南口亦有多數警察嚴守其餘如市政公所等處亦在防禦之列赴會者旣不得中央公園之門而入遂爭趨石虎胡同國民外交協會探問情形至一時半到會者已逹三百餘人羣情憤激皆以政府遏抑民氣剝奪人民集會自由權爲言於是議定偕赴商務總會借該會會場爲開會場所議旣定陸續赴商務總會不料人數太多該會不容駐足又改定齊赴先農壇公園集會衆又陸續由商會出發乃此議被警察所知早已電話告警廳飛飭駐紥先農壇之警察大辦防堵衆甫到門已見園門緊閉前後門皆有警察把守幷貼有本日停止售票这紙條衆無法遂相率仍回石虎胡同時已將四鐘乃勉强開會計與會者千餘人該會會場幾無立足之地當將（五月七日國恥紀念國民大會）（取消二十一欵條約）（濟順高徐兩鐵路合同無效）種種旗幟樹諸門前五時開會首由梁秋水報告今日開會經過情形略謂前日國務院警察廳迭派人員來會交涉勸勿開會本會以傳單已發無論如何不能中止如果政府强加干涉則因此激生事變政府當負其責答之本會熊王林諸君幷晋謁當局力陳不必阻止之意而當局始終堅持不可然本會勢在必開决不因止中止今日（即七日）吾儕赴中央公園時乃軍警戒備如臨大敵天安門西兩方一律遮斷交通不許走行吾儕不得已乃赴總商會借地不果又赴先農壇則先至者十餘人雖得入而後至者又被摒諸門外於是吾儕不得已祗得再回協會而已吾儕今日不能在中央公園開會又不能在先農壇開會而最後尙得在此處開會亦足見民氣之不可侮也然吾儕仍必將開一大會而後已次由熊希齡演說略謂今日吾儕東奔西走幾無容身之地尙得在此與國人相見亦云幸矣諸君乎今日政府宣布致陸專使兩電此電均在學生游街大會以後所發政府能否堅持到底目前尙難斷言吾儕非嚴重鞭策不可吾儕定本星期日仍在中央公園開國民大會倘政府再加干涉則吾儕赴南京開大會亦可中華民國中豈怕覓不出一處開會地耶次由山東議員某某兩君相繼演說言極激昂有謂高麗人民今日尙能集會吾民國介民反不得此權利可哀孰甚云云以後尙有數人登臺演說並提議種種辦法聞决定四大主張幷决議定期再開第二次國民大會至七時許散會 
　　又中美通信社云昨日國恥紀念乃國民協爭山東最力之時故北京國民外交協會欲借此紀念日在中央公園開國民大會一致爲政府外交之後援並爲日本以武力要求二十一欵之紀念日原定期下午二時開會不意政府於上午派邮警隊約二千站守天安門一帶不獨不准國民赴中央公園開國民大會且禁止來往至交通爲之斷絶又除通中央公園各處爲警隊禁守外尙有馬兵二隊巡游各處以示威故是日午後一時以後凡欲至中央公園開國民大會者皆爲警士所阻憤恨而返大駡當道之無理又有向警兵質問謂政府以武力阻止國民大會欲爲中國爭回山東抑欲助日本奪取山東乎警官爲之口啞更有某君見此狀乃大呼曰政府於昔年不能以武力阻止二十一欵要求今竟以武力阻止國民大會實爲可恥云云觀此可見昨日國民對政府之失望又可見國民爭回山東之决心各界見中央公園被禁不能開會雖大失望亦不肯因此而變初心遂以口頭傳播改開會地點於先農壇不意爲偵探所聞以電話告警署故又爲所阻城南遊藝場又爲當道訓令不准賣票各界又大失所望而返自國民大會初阻後各界非常憤慨均咎政府處置之横暴聞新衆院議員王毅已提出質問措詞頗嚴其質問書云民國約法第六條内載人民有言論著作刋行及集會結社之自由約法具在全國共守查國民外交協會五月七日開會政府竟嚴令禁止中央公園之封閉城南遊藝園之封鎖各處兵士之羅列對於人民開會如臨大敵值此外交緊迫國人亟待討論挽救方法之時政府允宜遵守約法採擇民意以爲外交後援不能借一小部分之紛象而遽行侵奪人民之自由如恐妨害秩序自可令警察當局多派兵士保衛何能作此多方之禁止此種違法辦法實非民國所應有特依法提出質問限三日答復 
[外交協會之最近宣言]  
　　國民外交協會於七日發有對山東問題之最近宣言原文如下靑島何地也山東何地也此鄒魯之名邦也此孔孟之聖蹟也以我國之耶路撒冷爲數千年民族信仰之中心文明吐露之源泉此乃我國民所形影相依萬不容他人之鼾睡於臥榻之側者無端而有德國之豪奪於前有日本之巧取於後侵犯我文化之發祥地彌天大辱九世深讐凡有血氣誰能忍此然一八九八年之膠州灣案猶曰適當帝國侵略主義彌漫全球之日强權有力公理無靈横逆之加勢所許也今何時耶維廉第二之覇國黷武主義非爲世界所推倒耶今何時耶威爾遜之民族自主自决主義非爲世界所歡迎耶今何時耶非唱國際聯盟將講求弭兵之方策耶今何時耶非唱正義人道將維持世界之公理耶此堂皇之文章我國民則旣讀之矣此溜亮之聲調我國民則旣聞之矣乃警電飛來忽謂巴黎會議擬將山東問題置諸議和草約之外而許以靑島直交與日本噫嘻口仁義而行盜跖覩此優孟衣冠之世界眞令人不寒而慄也我國民今欲一問日本一問列强日本之思染指我山東某理由何在謂日本於靑島戰勝德國故可繼承德國在山東之權利耶無諭我國對德條約與日本若風馬牛之不相及且我國對德宣戰之後所有條約宣告廢棄則德國在山東之權利根本上早已消滅試問日本將從何處繼承之同爲討伐暴德之與國何無香火情豈日人猶欲强我屈服於現同因虜之維廉第二肘下承認戰前之對德條約耶此說旣無理由日本必又有辭曰有民國四年五月七日之二十一條條約要故可爲權利之繼承不知當時此約實下哀的美敦書以恐嚇逼脅取得之臂諸强盜擄人而勒令打單此等行爲依國内法應置諸重典不能認其契約爲有效依國際法亦應視爲暴行危及國家生存不能認其契約爲有效旣無效力可言我國民當然無服從之義務度我重公法諸友邦决不承認之况當時我内外國民皆一致反對視爲强暴之行此類條約性質决無拘束之效力是以有今日五月七日之國恥紀念也自昔已曉然於世日本而以此條約爲辭直不啻以强盜國標示於世界謂我所有明火打刦之行爲世界皆當承認竊恐我明法諸友邦未必然也此說之外日本又必有辭曰有七年九月之膠徐順濟等路換文在亦可爲權利之繼承不知此等換文乃當局者暫時之約束尙非正式之合同况締結條約必各依國法規定之手續其條約始能有效我國現行國法締結條約必經國會通過當時此種秘密換文國會從未與聞遑論通過即曰因此換文曾借日本金元二千萬此則應由當局者設法清還與我國家何與與我國民全體又何與也日本一方面其無可染指山東之理由旣昭然若揭矣乃風聞英法意等國當日本將加入戰團時嘗訂有密約許其繼承德國在山東之權利道路之言我國民固未敢書信也願使此風聞而確事關我國主權豈容他人視同物品任意交易此類私相授受之換約依國際法實無拘束第三者之效力不啻一紙空文而竟有傳聞互訂密約之舉不特將置我國於何地抑將自視其國居於何等曾不意當此提倡正義人道之世猶有此不法之行爲也民族自主自决之信條旣爲世界所公認此種侵犯我主權之舉動乃我國民所誓死不敢承者度我公平重法諸友邦亦當能相諒也我國民今敎敬告諸顾邦當局曰公等毋謂山東問題爲小問題也山東爲我國文敎之發祥地禮義文化之所自出我國民自昔保守此土即有効死勿去之决心今當尤烈耽耽者縱思染指而骨能爲鯁食之恐不下咽而公等旣日以正義人道標榜於衆今乃許野心之國猶爲侵略之舉動然則巴黎之平和會議直無正義可言耳威爾遜之種種宣言直當視同取消耳以野蠻之舉動好爲文明之口吻使猶是前此强權世界食蠶鯨呑之事視爲固然尙可俟他日人心悔禍則公理尙有大明之時今何時耶若仍以野蠻之舉動而偏懸文明这招牌竟容受此横暴侵凌之所爲則殊有損文明國家之聲價正義和會之威嚴使人覺所謂正義云者人道云者其實際不過爾爾則人類對於大同之理想將絶望於今後之世界是公等不特牲犧我國現在之權利亦斷喪人類未來之希望矣作始也簡將畢也鉅敬告諸友邦當此提倡弭兵之日曷亦顧名思義勿種此惡因以爲將來世界之禍源也 
[北京學生事件之小結束]  
　　被捕者已釋放 
　　北京學生自因示威行動被捕三十二名以來與論非常憤激僉謂非立請政府釋放不可是晚即首由汪大夑王竉惠林長民三人具呈保釋幷由三君赴公府面陳先行釋放之必要而當局未許翌日復由十三校校長及山東國會議員聯名呈保亦未之許六日熊希齡王家襄范源濓張一　高而謙等五人及天津十校長亦聯名呈請保釋熊等之呈文如下謹呈者竊本月四日七京舉界全體爲外交問題突生事變當時被捕學生聞有三十餘人此種學生皆屬靑年一時愛國熱度過高舉動不免稍激情志究有可原况此三十餘人未必即屬好事之人希齡等特爲呈懇貴總監先行釋放交由各該校校長領回以後如須審問可由希齡等擔保送案不誤伏祈開釋以慰羣情不勝迫切待命之至然至六日下午六時當局對於被捕學生仍無釋放之意嗣因各方面之勸告謂秩序難於維持始變更方針夜間十二時後各校長方得警廳確實保障允於七日上午放出但以當日上課爲條件各校長咸謂如果可以釋放則上課一層可由校長負責吳總監乃請各校長具保結幷書明卽日上課云云於是三十二名學生始得還其自由矣昨晨八時吳總監即召三十二名學生至而告以釋放之意並謂爾靑年勿爲他人所利用學生同聲答曰學生等自有良心何至爲人利用並大呼（還我靑島）（復我主權）（民國萬歲）先是各學校得釋放確信均各備汽車往迎而同學亦齊至警廳前歡迎各執（爾忘五月七日乎）小旗一面迨鐘鳴十下十三輛汽車魚貫而出同學齊呼（學生萬歲）（警察廳萬歲）（中華民國萬歲）各校學生各回本校後各校均開慰勞會慷慨悲歌有全體痛哭流涕者會後幷攝影紀念現各校將定期開歡迎大會昨日釋放之學生北京大學二十名高等師範八各醫學專門一名高等工業二名匯文大學一名中國大學一名聞各校已决定自本日始一律上課一面組織學校聯合會爲外交後盾 
　　學生出廳之後各界多往慰問並叩以三日間之經過據某君云吾等於四晚十時抵警廳三十二人共住一房是日因勞頓過甚未幾即睡翌早（五日）起床因看管頗嚴未能出房門一步迨是日（五日）下午五時吳總監到拘留所看視陳述希望可以走動可以閔報等等總監均一一承諾六日始略知外間消息至六日十二時女子師範學校校長方還先生來視吾儕談及靑島問題危險萬分方先生欷歔泣下全體咸爲墮淚又據某君云自同學離曹宅後有行稍後者十人途遇左翼偵緝隊一隊及便衣兵士等即被拘捕用粗繩反縛雙手二人一連途上略不如意即用槍柄短棍或手掌擊打先帶至一小官廳隨即派兵送至六條胡同偵緝隊本部時約七時許剝衣檢查之後即閉置木栅中此栅先有盜匪五六人乃分學生五人混置之餘五人置於他栅此時不許交談停本時許即派兵士十餘人及便衣兵士二十餘人每三人牽一人至警察總廳又某君談云先被拘至某分署少頃被捕而至者又十餘人至七時許一同帶至警察總廳路遇西人數人坐汽車而過鼓掌歡呼表示敬意諸人亦鼓掌答之到廳後與先後至者同拘一室不許談話小便每日限定二次此第一日情形也至第二日即送至特别室内有三大床聚二十餘人居之是時有總統府派來顧問常某探視自後待遇稍優下午吳總監來視隨送來一小時鐘至六日上午十時乃許閱報云 
　　被捕學生雖經釋放然前途正未可樂一則曹章方面不肯干休有已向法庭告訴之說北京司法界多屬章之舊部審判難保公平自非過慮一則此事已引起政潮安福派指爲研究系所指使該派機關報謂學生之行動非關外交問題其欲牽涉黨爭可以想見而目前尤有一最可駭人之消息據國民公報八日所載親日派與武力派以解散大學之主張未遂仇視日深昨日傳聞某上　將有焚燬大學之舉大學方面亦已有所聞知故已請軍警保護此等傳說雖未可信以爲實然目下已有一事足以引起吾人無限之悲感聞北京大學文預科學生郭欽光四日在曹宅時被曹宅一家人毆打吐血甚多雖未被捕而已傷重不能救治於六日在法國醫院病故又有理預科學生彭雲峰爲感慨國事竟於昨夜頓罹瘋疾今已入醫院愛國學生遭罹不測不亦可慨也哉 
　　北京學界大事件發生以來外交團方面甚爲注意聞前日各協約公使均有致電其政府報告中國北京專門學校以上學生集會反對靑島山東中日協約之問題並有將其當日接到學生散布之宣言文字節略加入用備參考者又日本使館終日連電東京外務省與海陸軍國會等機關計所發電報由四日晚間起至日昨（七日）止已發二十七件内容非常秘密亦可見茲事關係之重大也 
[歐美同學會對日之奮起]  
　　七日下午三時北京歐美同學會因外交問題特在石逹子廟開會到會者男學生二百餘人女學生十餘人公推王竉惠爲主席將前日吳賚熙所提出之意見書提出討論經大衆贊成卽公舉代表十二人赴英法意公使館陳述國人决心其十二名代表男八人女四人男代表爲王竉惠伍連德吳賚熙羅文幹華南圭鍾𨽻丹梅貽琦刁德仁八君女代表爲白秀蘭女士費太太潘太太等四位於散會卽分赴各使館又决定另舉代表與各團體接洽及全體齊赴國民大會並决定與國民大會取一致行動聞開會時有一日本人着中國服偕一中國人混入會場當場被人看破日人卽乘機潛去據同行之中國人供云名吳五東直門外大望京人年二十八歲當苦力每月得七塊半錢日人姓籐田本兵營内軍人住東交民巷御河橋一點半鐘由東交民巷起身日人呌伊同來看看已在頭門裏等有半點鐘之久云云當由該會將吳解送警廳訊究 
　　又據中美通訊社消息云昨日午後三時歐美同學會開會到者三百餘人其中有女士曾留學於西洋者十數人開議時因秩序有方巡警亦不敢干涉該會原議欲齊集旅京歐美同學於三時後排隊前往東交民巷以全體名義向各友邦公使邀求代電請各本國政府體念公理判還我膠州唯恐招當道干涉乃僅選派會友法律編輯會會長王君竉惠中央醫院伍連德北京導報英文記者刁德仁及北京英文月報吳君賚熙等八人及女會友白小姐秀蘭賈太太潘太太等四人共男女十二人爲代表往見各友邦公使呈交歐美同學會對於山東問題英文請願書其譯文大意謂二十一欵日人以武力挾我簽字者日本斷不能據此而奪我膠州甚願各友邦以公理爲前提判還膠州於中國等語該會又通一電於巴黎和平會求該會依公理還我膠州其電文云巴黎和平會鑒中國乃愛公理之邦協約國對德宣戰所持之主義又爲中國所深信凡有損中國主權如膠州未被德所佔以前之故事者中國人民皆視爲不合公理之舉動今對山東問題願公平判决還我所失云云該歐美同學會於開議時並有穿華 
 
 

Page 7

 
 
裝日人一各及共華僕一名冐充同學集於羣中欲探該會之舉動此輩是否爲政府所派抑爲日人所派不得而知其人雖華裝而其東洋特别之星音未改故爲同人識破該日人乃乘機逃去獲其僕審問良久而釋之又該會同人議畢聞先農壇有國民大會即願赴該處到會惟未逹此目的 
[新衆院對膠澳失敗之憤慨]  
　　彈劾交通總長衆議院議員羅正偉等提出彈劾交通總長曹汝霖不洽奥情亟宜免職案文云爲彈劾事竊查交通總長曹汝霖賣國溺職有口同聲頃歲政變内閣迭更彼獨陰結外援盤踞要職言足以飾非才足以濟惡國人論及切齒痛心近因靑島問題激動衆憤竟至毁室焚家都中大震不洽與情已可慨見前清官吏如果因事致起騷動即予嚴懲矧在民國民意爲重如此凶人亟宜罷斥儻復任其尸位不獨重違民意而政府與人民之惡感日積月深一日横决爲禍彌酷俄國前車足資借鏡重以外患内憂相逼日甚國命垂危詎堪再擾去火抽薪不可稍示姑息曹汝霖旣爲人民所共棄豈容再執政權擬請政府立即免職以張國紀而順與情茲依院法提出彈劾是否有當　乞公决 
　　查辦赴歐專使昨日衆議院山東議員艾慶鏞等憤外交失敗提出赴歐議和委員之查辦案其文如下爲赴歐議和委員陸徵祥等辱國喪權依法提出查辦事查巴黎和平會議我國以對德奥宣戰之結果得以派員列席加入會議此爲我國生死存亡之關鍵亦千載難逢之機會也派赴巴黎議和委員陸徵祥顧維鈞王正廷施肇基魏宸組等宜如何竭忠盡謀力圖挽救乃據近日歐會消息靑島問題完全失敗媾和總約不日簽字警報傳來全國人民同深激憤謹將陸徵祥等辱國喪權之罪狀臚列如下（一）日本之佔據靑島乃根據中德膠澳租約繼承德人之權利自中國對德宣戰之後中德間之一切條約概歸無效日本所繼承德人之權利當然亦歸無效此稍知國際公法者類能言之况日本攻擊靑島對德宣戰之始曾有取得靑島無條件交還中國之宣言此又吾國人人所共聞時僅數年當能記憶今中國以參戰之結果得以列席巴黎和會陸徵祥等身受重任責有攸歸對此應得之權利不能據理力爭坐視外交失敗至於此極試問陸徵祥等所司何事而竟若膭若聾毫無察覺查此次日本外交之勝利以協商諸國與日本先有密約日本得協商諸國之援助靑島遂無直接交還中國之希望陸徵祥等身當其衝何以事先旣毫無防備事後又茫無察覺謂其不知此事耶則溺職之罪固不勝誅謂其知而不言耶則賣國之心尤不可問此應查辦者一也（一）陸徵祥以外交總長奉派爲赴歐議和委員其責任爲何等重大乃巴黎和會開幕之初各國專使雲集之日宜如何聯絡周旋以冀收折衝樽俎之效而陸徵祥竟敢擅離職任遠適他邦逍遥事外及至巴黎開議之後各委員聯電勸駕政府嚴電催促始回巴黎外交爲何等事尃使爲何如人陸徵祥竟視同兒戲漠不關心古今中外有是理乎不獨此也此次奉派之議和委員對於國家負有重大之任務宜如何精白乃心以期不辱使命乃自巴黎和會開議之後奉派各委員座位之爭至今未决報紙喧傳騰笑萬國稍有人心寗忍出此夫外交之關係一髪知鈞雖協力同心猶恐不能制勝乃復自相軋轢爭執不休而予人以可乘之機坐視外交敗壤至於今日陸徵祥等之肉固不足食而國家外交之失敗有爲吾人今日所不忍言者矣此應查辦者又一也依上列之理由足以證明此次外交問題之失敗由於陸徵祥等奉職無狀辱國喪權其溺職違法之咎無可寛免謹依約法第十九條第十項提出查辦案伏候　决 
[北京報界致巴黎和會電]  
　　北京中國報界致巴黎英美法三國和議委員電云巴黎中國公使館轉威爾遜路易喬治首相克理孟素總理均鑒北京中國報界於昨日特開會議以中國要求將膠州及德國以前所有租界悉數交還中國一事英法美諸國應表同情設或不成則將來野心政治家尤得肆其妄爲塗毒東亞人民今山東一隅旦夕不保雖婦孺皆明大勢無不痛心疾首也自國際聯盟之發起及一千九百十四年密約之宣布歐美政治家咸以爲强權之末路而强國之以弱國爲俎者亦因之而結束也今我國民已醒悟甘言誘我非所受也中國報界因此特訴諸全球及世界同業新聞家切勿膜然視此爲等閒之事願予以公言協助中國如昔日之鼓吹歐洲以脫離强權之覊絆也設無别法解决則擬仿二十五年前遼東半島之贖回辦法施諸山東而我國民無論貧富皆當犧牲一切以求恢復吾故土也 
[學生示威運動之外評]  
　　大陸報社論云中國各處學生因中國在巴黎和會之失敗不能收回靑島遂有示威之舉令人對之發生種種感想第一感想則爲欣報以國事危亡已在目前芸芸衆生視若無覩之時尙有可使之奮然以與者在也縱舉動不無過分然靑年華人满腔熱血毅然有切實之表示此則至少可視爲一種好氣象彼隸於北京日人秘密黨之賣國奸徒其觸怒全國者此爲第一次自一九一五年救國公債以後國人能有一致之表示者亦以此爲第一次倘能民氣繼長增高則靑島之失或轉足救中國之亡未可知也惟吾人欣喜之中誠不能無迷離疑懼及煩懑之觀念就中國今日局勢而言畢竟靑島其小焉者也夫中國之應收回靑島固無疑問而日本在道德上爲宣言所束縛其必交還靑島亦復無疑願北京政界兩年以來已將中國所有之事物悉數售與日本所未售者只有長城而已今乃因日本在巴黎和會獲有靑島始表示憤怒得不滑稽可笑乎即中國之和會代表今猶處嫌疑之中茲姑不論此種疑慮之當否但在巴黎爲日本圖利益暗中破壤和會中中國之目的者則確有其人也外人於此誠不能無疑者今之政府或武人派得無欲襲用一九一五年袁世凱之故智以二十一條欵觸動國人之怒而於其際組成帝制機關乎抑北京秘黨預料國人於其賣國行爲必將忿怒故欲藉靑島小問題以洩國人之恨然後再大開談判乎吾人思慮及此愈覺懁疑外人見華人眞正愛國心之表示固所歡迎但所願忠告者則不必反對巴黎和會或反對日本而宜直接反對中國之眞仇敵此輩何人卽预備賣國之華人也是誠今日切要之舉中國學生其唯此是求凡官員之賣國與外人者或爲私人利益而握政權者均宜屛諸四野中國學生其力行之以底於成則靑島也山東也及外人所佔之尺土寸地必有歸還之一日以如此情形外人絶不願剝奪其應有之權也若精力所注僅及靑島則不獨必理謬誤且按諸論理亦復不當所謂心理上之謬誤者因此將成一種反動力如一九一五年故事迨反動力一經消滅之後中國官僚派必仍捲土重來所謂論理上之謬誤者則靑島猶非主要問題也縱山東半島完全恢覆亦不足减中國今日亡國之危卽以山東半島完全割與日本亦不足增中國今日亡國之禍所可危者則日本利用中國奸徒以購買中國權利而中國之人又願充賣國賊以權利售之耳取還靑島時日方長彼國際同盟之組織即所以糾正此等不公平之事但欲推翻今之官僚則苦爲日無多蓋國家操於若輩之手殊不能經若干年而不壤也中國學生其牢記之 
[中美新聞社之京訊]  
　　六日晨京中各報訪員見總統府秘書長詢問政府對於學生示威運動之意見秘書長答稱總統對於學生之愛國固極表同情但不宜過激烈如四日之事又云政府已竭力設法保全膠州歸還中國如果失敗要爲時勢所迫國家大軟弱只可忍受之云據秘書長之意四日之暴動責任當在敎育部因於事前未能查出此項舉動而阻止之今政府正在查爲首之人加以懲罰並云曹汝霖及章宗祥之家屬均將對於滋事學生提起控訴云京中今日安靖未開大會表面人心已靖惟明日爲國恥紀念日不知情形若何也 
　　歐美回國學生宣言本定明日整隊赴協約各使館陳述意見請各友邦對於山東問題贊助中國現因四日之事恐再發生意外故决定明日三時在俱樂部舉出代表往見各使不再列隊游行云 
　　通信員今晨赴同仁醫院詢章宗祥傷况據醫生云章夜眠安好已有轉機倘無意外變徵生命可保云 
　　曹汝霖陸宗與仍在日使館聞須居留幾時曹四日逃出時身體未受傷曹於昨日向總統辭職總統今晨手諭慰留惟此係照例文章據政界人云曹氏此次已吃驚不小如二次提出辭職總統將不再留敎長傳增湘之辭職總統亦照例慰留惟段黨因傳袒護學生亟欲其去並運動排斥大學校長蔡元培氏聞傳若再辭徐將許之 
　　據美使館無線電言曰日來未接由舊金山拍出之美國無線電其故因開維脫之政府無線電站所接拍往小呂宋之商電甚多以致應接不暇至開維脫站商電之驟多因太平洋海電中斷所致至舊金山電未必中斷大約不久可以接到續電云 
[蒙古喇嘛組織佛敎統一會]  
　　留日學生總會電北京府院當局及各省總商會敎育會各報館各通信社云辛亥以還政潮不寗邊禍日熾西藏蒙古以交通不便難施捍衛之方言語相殊莫收拓殖之利外人乘機而入利用煽惑事遂以多近自中日兩國締結軍事協約以來徒標共同之名反成掣肘之勢西北邊陲日瀕危急今外蒙獨立之　繼長增高近因雖由於謝米諾夫之威挾利誘而索隠知幾亦由日人之横阻相加使我不獲施以充分之保障有以致之邇者彼國朝野之於满蒙司馬之心路人共見派遣浪人肆侵凌之漸籠絡喇嘛爲炫惑之媒得寸進尺無時或已我政府以折衝萬端未暇注意及此學生等負笈海外聞見較切於日人對我方針不損國權者又安忍緘默不言如此次日人田中弘之等假日蒙佛敎聯合會名義招待蒙古嘛喇團贊陽捨靈等來東陽尸親善之名而陰圖勾結之計學生等爲杜漸防微迭向該喇嘛啓迪規導以破詭謀幸該喇嘛深明事理不入彀中而日人之處心積慮已不啻完全揭破矣嗣由該喇嘛倡議組織中華佛敎統一會一爲日蒙佛敎聯合會之抵制一以蒙藏政敎合一藉事聯絡未如非補　之計我大總統素重視邊防當能諒逹此衷而予以嘉納也除公舉代表陳定遠莊善昶晉京面陳一切外謹先電聞中華民國留日學生總會叩歌 
[俄霍爾瓦特被炸未傷]  
　　奉天消息東清鐵路霍爾瓦特將軍被暴徒投擲炸彈地點實在海參威外傳哈埠者誤也茲得哈爾濱通信云二日霍將軍被炸之說傳至本埠東清鐵道廳商業學校鐵道學校露亞銀行及其他有關係者之職員正在匝波兒寺院開虔誠之祈禱會商塔鐘聲響澈全市爰霍將軍被炸之日即俄國那羅祭日（一日）正例行祝禱時也出事地點在海參威之斯爲艾脫蘭斯喀亞街是日午後三時二十分霍將軍帶副官一名行那羅滋祭之閱兵式後復赴美國方面之宴會乘自働車過斯鳥艾脫斯喀亞街突由右側羣衆中擲來炸彈二枚落於自働車後式之地轟然爆發霍倖免於難至其襲擊之原因雖不明瞭但海參威附近過激分子之潛伏確實不少如前此之暴徒蠭起或者過激派以沃木斯克政府之柱石如霍氏者一經擊斃秩序必亂是欲以一擊收成功或者又謂基於俄紙幣問題究竟孰是尙無定論 
[浙議會再决停止奬券案]  
　　浙江省長公署八日咨復省議會云准貴議會咨請停止紹蕭塘工有奬義券案到署查紹蕭塘工向由地方自辦因年遠失修危險萬狀該地方各機關各團體曁各鄕士紳等怵於前清道光同治年間西塘潰决水及城塿地方人民受害之慘同聲呼籲急若燃眉先後呈請援照海甯海鹽兩縣塘工改歸官辦本省長一再委勘並經内務部派員覆勘屬實估計險要工程需費一百二十餘萬原有地方塘工費不及百分之一似此鉅欵從何籌集或謂紹蕭與海寗海鹽同一特别塘工均應由國稅支出如國家費無可增加宜就海寗海鹽塘工經費内酌量匀撥以免偏枯本省長以爲彼此同一險要挹彼注此未敢贊同節經籲請中央撥欵嗣又電請中央與地方分别擔認中央深悉工程萬急迫不容緩而國庫支絀無可指撥又知地方籌欵同一爲難乃提出發行有奬義券辦法交由國務會議議决咨辦中央爲顧全地方人民生　財産計於無可設法之中爲不得已之舉此地方人民所當共諒者也否則國家財力旣無可挹注計惟有由地方自行籌欵然無論所籌何欵無一不取之於民倘貴會别有籌欵良策甚爲本省長所樂聞朝得的欵夕請中央停辦奬券可也若徒爲道謀築室之談經費毫無着落工程因之延誤設遇秋潮大汛危害地方將誰執其咎况浙劵之行銷本省者僅四五分之一餘皆發行各省今各省均能顧全鄰誼維持公益貴會對於本省地方休戚相關利害與共乃適得其反此尤百思而不得其解者也總之此項奬券純以慈善公益爲目的事實上絶對無觸犯刑律之行爲且事由中央主辦不在省議會議决範圍之内所請停止執行之處本省長未便執行相應咨復貴議會查照省議會准咨後於是日下午開第七次大會出席議員九十一人鄭邁動議謂停止發行塘工奬券經本會議决後省長並未照辦藐視本會議决案請公論任鳳岡主張提案彈劾王廉反對任說陳鍾祺云前次本會議决之茶塘工捐省長何嘗執行許祖謙云省長對於停止奬劵來文旣不撤銷又不交復議本會未便收受理當返還呂省長任内曾以民政廳長名義來文本會以其不合法立即返還胡炳旒王爰斯主張不反還請其依法辦理議長將兩說付表决贊成返還者少數有疑義用反正表决又少數改用記名投票表决贊成咨文退還者用白票不退還者用藍票在席九十八人開匭後白票五十二紙藍票四十四紙放棄不投者兩票遂决定反還 
[杭州快信]  
　　此間各團體對於靑島案異常憤激連日開會集議籌商對付方法省敎育會公立法校律師公會之江大學已决定辦法分電中央力爭 
　　北京大學學生被捕案激動學校公憤此間江干某大學學生朱倜材等發起在南星站張貼布告禁止日人乘車往來官廳已設法阻遏省議會及各團體亦紛電敎育部查詢詳情 
　　浙省取締踏莊案經省長咨部核准後省議會以此係本省單行條例爲本會特權未經交議遽請立案且所訂條件諸欠妥善已由議員許祖謙等提出質問 
　　杭總商會呈請省署以據錢業陳稱各銀行信用放欵遇有倒案不得藉口公欵應與商欵同一待遇昨奉指令如呈備案該會已通函各縣商會一律遵辦 
　　紹興統捐局徵收員李夑和（江蘇人）巡丁趙福（河南人）聯票舞弊大頭小尾經委員余光輔查獲秋字捐票八千五百十八十九兩號確鎜證據案發脫逃現已咨請蘇豫兩省飭屬嚴緝 
　　裁撤各縣臨時警察上年十二月經省長依據法案實行公布詎各縣仍多陽奉陰違如富陽臨安紹興臨海黄岩等十餘屬尙飾詞呈請保留昨省議會提出質問齊省長昨委任用知事鄭君醴赴嘉興密查要案該縣知事張昌慶有更動消息 
[蘇議會紀事（十）（九）]  
　　三日之夕鮑副議長自蘇返錢議長同來即於四日偕兩副議長謁省長省長謂三臨會旣有反對者恐仍無結果我意若公等無把握不如讓我做一回惡人索性不召集省得再弄出無結果來三議長答雖無保證然默揣同人心理似頗有希望省長乃定於六日召集五日夕會中調查在省人數不過三十餘人乃定開會式從簡不請行政官廳懲二臨開會式之客多主少也開會詞極悲憤聽者意動然出席者才四十餘人耳七日開談話會商定以二十日爲期並電催各地議員到會八日商决算審查案以審查案之無分册已次第由各官器送到未議决之修正案須據以修正也到者僅十一二人不能成會僅商臨時事件三事（一）電中央請釋被拘學生保全大學（二）九日一時開國恥紀念會招待寗垣各團體代表（三）電中央力爭靑島以上云云就外表言之耳今更言其内幕即前函所謂六條件者聞已減去第二條（即懲戒議長案）聞原提案人將自行撤銷其他均無所變動而反對加費派以爲此項條件不過相手方之意思表示並非合意之協約然亦並無强硬之對抗行爲以記者之目光窥之大約公費問題必稍有通融之處而以不削减敎育費爲原則惟據個中人言則謂議會之搗亂實有某機關中人爲祟因審查會增迾结業行政收入以十五萬元之鉅而對於各項省營業又大裁浮糜費於其活動殊不方便故必欲破壤議會以保其自由故日來議員之在寗者不過七十人左右而有奔走各庽以必無結果不如歸休之說說之行者其用心殊爲可惡所望議員諸君一自反省知職務之所在而勿爲部分的行政機關所利用則人民之幸矣 
[南京快信]  
　　寗垣各學校前日在鷄鳴寺開會時議决今日（九日）各學校學生著制服執國旗列隊赴軍民兩署復推定代表八人赴甯請求釋放學生胡敎育廳長省會王警察廳長昨日均謁李督齊省長報告一切李督齊省長當即電京李督謂學生今日游行爲正當行動未使禁阻諭胡王二廳長維持秩序學生初擬各人執白布旗一方書誅賣國賊及與某國誓不兩立等字樣經胡王二廳長勸諭乃免去白布旗幟商界亦擬加入花牌樓三生街等大商店今日亦休業現抵制日貨之聲甚高各商店均願犧牲血本將所存日貨全行在鼓樓（日領事署前）火焚以後誓不再辦日貨如有明遵暗違者同業共棄之學界亦散布傳單勸勿用日貨有喪心忘恥者國人共棄之勞動團及人力車夫亦公推代表參與大會省議會亦爲大學生毆章案事電逹府院各界定今日在江蘇省立公共體育場開國民大會討論方法 
　　北京國務院電各省軍民兩長傳諭各界靑島事自當力爭萬勿爲無意識之暴動免生意外枝節 
　　李督以外交緊急電北政府請將歐洲和會情形宣布免生悞會共救國難 
　　寗絙總商會因靑島問題關係國家存亡擬日内召集開緊急會議共挽危亡 
　　譚浩明參謀長張其煌昨由滬來寗謁李督 
　　徐東海派譚啓瑞現充姜東稅所長）赴南寗晤陸武鳴譚辭不往 
　　蘇議員致國務院電云聞學生以外交問題迫於公憤要出自愛國眞誠情殊可原務請俯順與情准將被逮諸生從寛釋放以安人心並懇迅電尃使始終堅持撤廢密約交還靑島以固國本江蘇省議員宋銘動葉理封徐宗鑑邵玉銓楊東嚴錢鼎武同棨鐘善道叩庚 
[地方通信]  
　　松江 
　　縣立學校聯合運動會縣立學校聯合運動會於七日上午八時開幕與賽學校男校除縣立六高小外尙有藝徒學校廣育院及張澤鄉立第一高小校女校有縣立第一第二兩女高及松筠女子職業學校景賢女子高小等四校加入來賓運動者有恒德聶氏景賢女子國民三女校及省立第三中學校會塲秩序由上海縣立第一高小校童子軍敎練員顧潤章率同該校童子軍第三團及本邑各校童子軍分區維持此外有藝徒學校及第五高小之販賣部廣育院之工藝出品臨時發售部結果縣立第一高小校佔優勝團體運動以縣立女子第一高小校之美國式棍棒爲最整齊圓熟其餘各校亦能各奏所長國技以泗涇第四高小之種類爲最多姿勢亦　潑塲中最爲特色　爲上海童子軍之　事實習及本邑第五高小之童子軍操兩節是日秩序頗靜肅惟給奬時第三高小與第一高小略生糾葛經省視學章伯英調解始已 
　　蘇州 
　　盜刦傷人縣境耿涇鄕趙苍趙祖叔家於一日夜間被盜刦去四千金左右事主趙祖根及第二子生寳均被匪將石灰摔眼已成殘疾臨行時又開放排槍數十響由仇區長呈奉趙廳長令限兩星期内務必人贓並獲 
　　南通 
　　關於運河工程電海屬旅京同鄕會致南通張季直韓紫石電云兩公督辦運河工程造福桑梓忻頌無量沂沐與運關係密切疏濬尤急武君霞峯深明利害如蒙垂詢足供採擇海屬旅京邵長鎔謝翊元張景光吳鍾麟汪壽序江恒源杜廷續纊等叩魚 
　　揚州 
　　飭商還欵場運局前代運商向銀行擲惜十萬元給塲商預領五成鹽價約期三月由運商歸還拆息錢虧亦由該商承認現王局長以此項借欵已届還期計拆息三千元錢虧五千六百十七千八百文特函致四岸運商事務所轉令各商從速償還 
　　獲解盜犯灣頭民人陳元喜家六日被盜報經騐勘飭緝八日由偵探拿獲案盜殷文高一名及寄賊之陳大一名復由偵緝隊在大橋獲盜犯周文彬小王兩名一併解縣訊究 
　　鎭江 
　　呈控河工委員衆議院議員柳肇慶省議會議員于樹深及公民姜鵠等聯名控告籌辦丹徒河工委員何恩浩設局雇夫挑濬運河開支浮濫侵蝕公欵等情已紀前報茲聞律師包肅卿張補勤等亦將河工舞弊情形呈省長及水利局長請派員澈查根究云 
　　南京 
　　接濟北省民食之院電自浦口扣留米石禁止出省後國務院以京師民食恐慌頗於治安有礙迭開閣議研究接濟方法擬在蘇皖浙三省分期採運尤以在蘇採辦石數爲最鉅昨齊震岩省長接到院電一通甚爲躊蹰茲錄電文如下南京齊省長安慶呂省長杭州齊省長鈞鑒現因京師米石缺乏經國務會議議定接濟辦法交由警廳食明需米数目宜預籌六個月食用約計四十萬石分爲兩期採辦指定商號發給護照分往蘇捥浙三省第一期於三個月内分期採運計蘇十萬石皖浙十五萬石均由海道直接運津轉運來京護照每張定爲一千石運竣繳銷俟第一期運到再爲第二期之籌備惟海道運輸爲杜絶影射轉口情弊起見應以海關關單爲準由稅務處轉行海關監督騐明護照方予報關似此防維辦法較臻周密目下京師存米無多需用孔亟應請轉飭查照辦理以維民食國務院叩 
　　安慶 
　　省會彈劾財廳長安徵省議於閉會前一日議員當會場臨時提出彈劾財政廳長胡思義查辦案並列舉數端（甲）一五加征串票費經財部核准全省六萬元萬減去兩萬元祇發四萬元（乙）任用私人以乃弟爲水利局主任（内）以警備隊費擅提購公債（丁）官中行取銷退還押板數不符（戊）署内設置寃桶於民國法律不合特咨請呂省長查辦倘省長徇情偏袒即再召集臨時會强劾省長云云昨該會已咨請省長查辦矣 
　　斬决叛兵安慶叛兵滋擾華陽後先後共獲十四名除霍山五名逕解蚌埠外餘均解交鎭守使署經軍法科長黄鏡清訊供不諱即於七日午刻將叛兵四名綁赴東門外高標營附近斬决另五名綁赴西門外鴨兒塘斬决幷將首級寄往華陽示衆但此次行刑不赴北門外刑場者因叛兵滋事地方皆在東西門外故也其布告略云除李心德劉殿臣李維貞李同修劉日隆等五名解蚌法辦及以後獲解來轅再行訊辦外所有王殿元王得銀胡連登王金善王海州王清祥任春隆鄧其信連　外匪尹錦盤一共九名按照軍法先行綁赴東西兩門外立予正法 
雜評一 
[北京禁開國民大會（默）]  
　　各國凡有關係國家存亡之事莫不召集國民大會以解决之蓋國以民爲主體對内自應徵之民意對外則又以民意爲後援也此次靑島問題爲我國在和會上第一次主張公道之案此主張而仍歸失敗者則此後我國應提之種種問題更安望其有好結果耶派使出席和會不亦多此一舉耶是故此次靑島之爭不僅爭靑島實爭此國家之存亡關頭爲當局者正宜藉民力以爲挽回外交之助則國民大會之開非特不當抑止且當從而贊助之而北京政府必以武力解散之者何也若慮如學生之有過激舉動則旣有外交協會諸人擔任維持更有軍警暗中防範如上海之國民大會何嘗發生絲毫軼範之舉動况乎集會爲人民自由民氣將愈壓而愈奮縱一時收强迫解散之效又安能保後來之必不爆發乃竟一再以武力干涉荷槍實彈如臨大敵其不激成意外亦徼倖耳 
　　嗚呼當局亦思此次國民所爭爲何事苟一計較必當贊成之不暇而乃視若仇敵若是又何怪人疑其無收回國權之心耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和會續開之第三十一日]  
　　平和通信社消息九日上午南北總分代表齊集前德國總會後開談話會討論靑島問題其結果由南北總代表再電專使堅勿簽字並電各國代表據公理爲評判散會後南北代表復各自開會因外交緊急計議雙方早决和議之速進方法云　本日全國和平聯合會與全國平和期成會聯合會各推舉代表柴春霖陳曾亮等五人赴德國總會謁見唐朱兩總代表未獲接談由胡漢民江紹杰兩代表出爲接見柴君言邇日外交情形非常緊迫趁此千鈞一髮之際須速使國内和議告成始可一致對外務望兩總代表於歐洲和約簽字以前即將和會各案議畢胡江兩君答稱和約簽字距今祇有六日而地方制等案皆關重要勢雖草率决定况法律問題現尙未議萬來不及惟諸君求和盛意當代逹於兩總代表必須設法求逹和議之早成也談約兩小時隨即與辭聞明日平和期成會聯合會尙擬推舉代表數人往謁唐朱兩總代表再伸前請並陳述意見云 
　　聯合通信社消息九日各代表到場開會仍討論地方制度未完各節尙無切實結果據聞來週可以議及法律問題云 
[學生聯合會組織之經過]  
　　第一次預備會五月八日下午四時本埠各學校假復旦大學開會籌議組織學生聯合會事到會者三十一校代表八十一人除小學校外本埠各著名學校幾全有代表出席振鈴開會後公推復旦大學何葆仁爲臨時主席程學愉爲臨時書記由主席宣佈開會宗旨略謂國勢阽危吾人有聯合學生之必要故召集各校代表討論此事遂以應否組織學生聯合會付表决全體贊成繼由復旦代表提議立即起草簡章衆贊成遂由臨時書記將簡章書於黑版各校代表修正通過遂討論會所問題有主張在靑年會者有主張在寰球中國學生會者未得結果决俟下次再議繼由博文女學及復旦報告往見南北和議代表情形報告畢有人提議拍電歐州和會專使及露天演說等事均以時間匆促改於下次预備會時再議遂决翌日下午二時再在復旦開會 
　　第二次預備會昨日（卽九日）午後二時各校代表復集復旦繼續討論計出席者四十四校九十六人議决事項如下（一）星期日午後二時在寰球中國學生會開成立大會（二）推定詳章起草員三人以備付大會通過（三）抇電歐和專使力爭勿稍讓步（四）抵制外貨從調查報告入手（五）發表學生聯合會宣言書（六）請求議和總代表轉逹政府向日本抗議拘辱留學生事討論畢散會時已七時矣所出席之學校如左南洋中學澄衷中學神州女學承天學校南洋公學寰球中國學生會震旦大學約翰大學浦東中學東吳大學法科及東吳第二中學靑年會中學啓秀女學文生氏學校大同學院同濟大學震亞學校上海女子中學滬江大學中西女　培德學校中國體操學校民立中學上海公學省立商業學校亞東醫校博文女學勤業女子師範英華書館中華工業專校華童學生會上海圖畫美術學校　洋商業專校嶺南中學徐匯公學南洋路鑛城東女學兩江公學崇德女學清心女學南洋女子師範愛國女學清心實業學校民生女學等校 
　　中華民國學生聯合會宣言上海男女各學校學生謹以最懇摯最悲痛之聲宣告於中外曰天禍吾國外迫於强鄰内殘於國賊數年之中外交迭挫内政日紛荏苒侵尋至於今日而山東問題遂以完全失敗見告矣鳴呼痛哉靑島乃海濱要塞山東爲文化淵源此而不保國於何有國人奔走之呼號聲嘶力竭亦旣有日而終於不能挽回旣痛吾民能力之薄弱而追原禍始尤不能不切齒於奸逆之無良北京　學萬目驚心是用慷慨奮發而有示威之舉對内對外皆所以表示眞正之公意凡我國民固心同此理也而凶燄方張横加拘繫其至蓄意破壤敎育機關倒行逆施至於此極默觀大局旣憤且悲鳥乎執政諸公曁全國同胞聽茲一語人之所樂爲其有生生命之價值在光榮與幸福今中國將淪於異族政府與吾民亦同爲含羞忍垢萬刧不復之亡國奴耳吾曹縱不惜生自儕於牛馬狗彘即死亦何以對先烈之神靈政府誠獨何心必欲代中華民國之逆子洩憤以爲快吾民又誠獨何心當此一髮千鈞之際又猶不奮臂速起萬衆一心以求爭回此萬一之光榮與幸福學生等讀聖賢書頗聞大義誓與中華民國同生死謹以是日共組學生聯合會期合全國靑年學生之能力喚起國民之愛國心用切實方法挽救危亡遠近各地請即日響應互通聲援以爲全國學生自動的衛國之永久組合自由公理者吾人同赴之目標死生以之義無返顧敬告中外共鑒存之 
[商界對付外交之籌議]  
　　聯合通信社云本埠各業商人因靑島問題痛恨喪權辱國預爲約集於昨日午後借華法交界某公之巨宅特開緊急會議到者甚衆事前之進行極爲秘密故外問知者絶鮮會議結果詳情莫悉據探聞所知則近日市上所發警告宣言之三事實力做去對於第三第二主持尤烈現在以有系統的方法密謀次第進行一洗從前躁切從事之點云 
　　昨日旅滬商帮協會開緊急會議當提議各條送請商業公團付諸表决原函錄下　敬啓者靑島不復全國淪胥曹章賣國羣情憤激外交後盾責在我民商界同胞萬難漠視敝會同人業於本日開緊急會議公擬辦法三條（一）實行提倡國貨（二）不裝輪航（三）不用鈔票非將靑島收還及民國四年二十一條密約與數年來與二三私人勾結所成立一切不平等之條約槪行取消誓不中止擬請貴公團付諸表决通告全國商會即日實行國家存亡已在此一舉謹乞聲援發揚民氣敬頌公綏旅滬商帮協會謹啓 
　　昨有江北旅滬同鄕維持會致函山東同鄕會聯絡進行事件錄後　敬啓者外交失利靑島勢難爭回我蘇省江北地方與魯省昆連唇齒相依關係密切魯亡則江北亦隨之而亡敝會因鑒於政府無能惟有我國民自决今特開同鄕緊急議會經衆議决如下（一）與貴同鄕聯絡一致進行（二）雙方共同出名通函上海總商會及各團體機關勸告在滬辦貨莊客暫停購貨及勸告滬上各商號暫行斷絶交易俾　覺悟（三）雙方通電内地商會勸告各商號照第二條辦法取一致進行幷要求各省同鄕會亦如此進行（四）雙方電請陸專使勿讓步否則退出歐會和席綜上决議四事用特飛函奉聞是否贊同迅祈賜復千鈞一髮間不容緩也 
　　昨日本埠發現一種印刷品在市間分發標其目曰警告同胞下註上海商民公布字樣大旨謂歐洲和會外交失敗靑島問題危急萬分靑島不還二十一條實行國亡在即不籌抵制何以立國我商人盡國民之義務急起救國决定下列三條請自五月九日起一致進行堅持到底（一）不進貨（二）不裝船（三）不用紙幣 
　　南市城内各商舖會議後於昨日起各在門首粘貼本店不批某貨等字樣紙條並由靑年會會員昨日午後在城内邑廟演說言詞甚爲激切略謂政府原爲國民之代表乃畏强國之勢力不敢與爭則政府旣不能代民辦事現我同胞祇有自謀抵制之法務請愛國者共同挽救以免亡國之慘禍云云又聞滬杭甬轉運公會昨日亦開開全體同業大會公同籌抵制方法 
　　昨日本埠城内外一帶各馬路中分貼匿名揭帖其中措詞痛責賣國賊曹汝霖章宗祥等並勸告同胞一律抵制等語内有一紙末行爲陳鵬飛又名一飛係江蘇靑浦縣籍僑居上海城東等字樣具名當經大東門附近崗警查見將此紙揭下報告警察廳核示昨日午後起滬城大小東門各商號門前皆大書特書聲明本號自今日起不購某貨等字樣各團體又先後致函勸業場請將場中二層樓商場内陳列貨物一律改消國貨以符勸業名稱云 
[總商會對靑島問題之主張]  
　　上海總商會因靑島問題昨日電呈政府原電照錄如下北京分呈大總統國務院外交部農商部鈞鑒靑島問題激成全國分憤皆由章使宗祥不勝其任查章使於洪憲未成之後不願長農商長司法而獨願出使日本其意不知何居又查歐戰開端日本以哀的美敦書致靑島德軍云爾曹不卽退出當以兵車相見若靑島爲我所佔待歐戰平定交還中國此言也全球皆知豈能更變今歐戰旣停章使應如何商承政府詢間日本作何手續交還乃計不出此電請我政府提交歐會公决不料因有英日法日意日密約之牽制致遭失敗又不奉命遽回本國甫抵都門忽有辭職之意携眷到津復潛住曹寓其父其兄久處京城何以舍而寓曹情甚詭秘人之猜疑實由自召值茲與論譁然羣情鼎沸尙係對於章使具有憤懑不平之現象而對於日本外交並無别種舉動凡我國民深知國步維艱當靜以處事爲此電請鈞座迅賜遴派資格聲望足以勝任大使者任命日使尅日起程前往堅持歐戰平定交還中國一語逕與日廷磋商交還手續和平解决免貽伊戚並請電知陸專使對於協約各國聲明交還靑島之語日本發表在先與他條約並無牽制應將此項議案提出大會由中國派員與日本直接交涉際此人心浮動伏乞將辦理情形曉示天下俾安大局而免鼓噪無任迫切待命之至上海總商會叩佳 
[張繼起程赴法]  
　　前參議院議長張浦泉君現寓法租界環龍路漁陽里三號與調查歐洲戰後經濟狀况之汪精衛氏住宅相 
[張繼君及其眷屬攝影]  
近過從甚密汪君於三月問離華後張君原擬於前月初即行啓程由美利堅繞道赴法嗣以沾染世界流行之傷風症徵象猛惡臥病多時甫於日前平復因改期於五月十日乘法公司郵船保雷茄號經香港過印度洋北邮紅海抵法國之馬賽埠登陸云法郵船航程之久雖需四五十日但不必渡美亦足以免繞道之勞至此行最主要之任務聞即爲華法敎育會事因張君亦留法儉學會之發起人也張夫人同船前往將於今日午後二時三十分在法租界法公司船埠携手遠航矣 
[力爭外交之電文]  
　　留日學生救國團電（其一）巴黎陸顧王胡施五代表公鑒山東問題失敗舉國同深慨祈勿簽字速出和會寗爲攘奪毋自斷送否則咎有所歸恐難爲公等恕也（其二）衡州吳子玉將軍鑒山東問題失敗舉國民深憤慨將軍忠誠愛國衆望所歸望電政府及議和專使力爭主權寗可退出和會毋遽簽字承認不勝禱盼（其三）南京李秀山督軍鑒外交失敗舉國同憤愛國如公諒同怨憤望電政府及五專使速退和會勿遽簽字寗爲攘奪毋自斷送不勝禱盼（其四）武昌王子嘉督軍鑒山東問題失敗舉國同深憤慨我公上念國家下顧桑梓諒同怨憤望電政府及五專使速退和會勿遽簽字寗爲攘奪毋自斷送不勝盼禱（其五）各省省議會敎育會商會各團體各報館均鑒頃接巴黎來電關於山東問題英法各國已依日本意見聽令自由處置膠州德國以膠州各項權利所有權特别權利及其他關於山東條約而得之鐵路礦産海底電線讓與日本屬於靑島至濟南鐵路之德國各項權利連同器用礦山開掘權一併讓與日本自靑島至滬及烟台之海底電線亦讓與日本免償其值又膠州德國所有之一切動産與不動産亦歸日本所有免償其值據此則我國外交全然失敗所有山東一切權利竟爲日人席捲以去我國參戰逾年輸送華工供給原料於歐戰不爲無功匪特不能收回主權更從而强迫斷送揆諸情理豈可謂平凡我國人孰不怨憤爲今之計惟有數策（一）速電政府撤回專使斷然宣布退出和會誓不簽字以保主權寗爲攘奪勿自承認異日尙可訴諸國際同盟請求公判（二）各省速開國民大會要求政府懲辦賣國之段祺瑞徐樹錚曹汝霖陸宗與以謝天下（三）全國國民大會聯合一致籌議對日務以逹到收回山東權利之日爲止（四）全國國民與日人一律斷絶交涉必候其悔禍歸我主權然後與之往還以示同殷敵愾之心而免善忘無恥之誚以上四端僅陳大略所望諸公詳加審度迅即施行當此危急存亡之秋宜有發揚蹈厲之氣舉國一致以挽主權庶彰世氣而息外侮不勝迫切待命之至 
　　吳燦煌致鄂督王占元電云萬急武昌王督軍鑒靑島失山東危主權喪中國亡國民集會誓死力爭公祖宗邱墓所托受禍尤深切宜速謀挽救國權維持民氣爲天下先廣東策進和平會吳燦煌叩佳 
　　神州法政學校校友會致北京電云北京大總統曁參衆議院國務院鈞鑒外交形勢險惡曹章等實爲禍首被拘學生雖經釋放而是非不得不明應請先將曹章等解職交付法庭審判以明罪狀上海神州法政校友會李昌沈健諸　兪祖望方中汪山姚文壽章德修孫鑑陸瑞徵黄啓英姚建楊霖朱樹楨湯城等四百七十五人同叩靑 
　　浙台東鄕農民王權等致上海國民大會各報館各團體各學校電云諸公勿以被捕學生已經釋回五分鐘之熱度即無形消滅須知賣國賊一日不除則吾全國土地一日不保非特山東靑島二十一條約已也北京學生旣能徒手發難於前諸公當執利劍繼奮其後非先剷除賣國賊凈盡不止焉權等雖田野村夫亦當負鋤執鈀以從諸公後盾浙台東鄕農民王權金延祺潘頌平王齊浙張崇文姚仲孔等二千四百五十三人同叩靑 
　　山東省議會代表王者塾等致王子春督軍及吳子玉師長云靑島交涉危急激動全國公憤凡我魯人尤爲痛心我公熱心國事關懹桑梓久所欽佩請速電政府懲辦賣國賊以清内奸幷電我專使不得簽字留作後圖至盼至禱山東省議會駐滬代表王者塾尤開統駐滬國會議員張瑞萱等叩庚 
[勵恥會之國恥紀念會]  
　　愷自邇路惟善里國民勵恥會自民國四年夏間成立以來迄今已閱五周近以我國歐洲和會靑島問題有失敗警耗曾召集大會通電抗爭且與一團體聯合開國民大會於公共體育場昨日該會又開國恥紀念會到者甚衆首由會務主任演說大致謂吾人於國恥紀念問題固應今茲在茲須臾不忘然尤應各盡其心各竭其能共謀所以振興而湔雪之惟湔雪國恥非可徒托空言必勤求學問以儲國这智力研究體育以儲國之武力愛用國貨以儲國之富力方可有濟近日靑島問題吾國歐和外交有失敗警告非羣謀切實抵制恐靑島從此非吾有矣願同志共爲注意而策勵之苟能持之悠久將來心收效果幸共勉之嗣又由各職員會員相繼演說而散 
[商界之紀念國恥]  
　　昨日本埠商界頗多表示南京路由西車行以中華照相館及廣生行休業之佈告最爲明澈南洋烟草公司亦閉店門先施永安兩公司各停屋頂之花園酒店百貨仍行交易廣西路元豐泰烟紙店不問左近同業如何毅然獨自休業其全體一致休業者首推書業次則藥房鐘表洋貨棉業等國人恒稱棋盤街爲吾國文明發源地洵非虚譽該地一帶除各書店一律休業外卽儀器文具各店莫不休業此外若美界若法界均有同等之表示 
　　商餘交誼社通啓云民國四年五月九日即我國承認日本所提出二十一條條件之日光陰迅速忽忽五年忍辱含垢言之可痛今則靑島掯不交還山東一省又將佔去恥上加恥痛定思痛凡我華冑皆宜臥薪嘗膽一雪此恥本社於五月九日晚（本月初十）開國恥紀念會敦請名人演說務請蒞聆以資警惕 
　　福州路之取引所成立以來所設棉紗一部之買賣皆與華人交易從無一日間斷昨爲五月九日滬上商界因靑島問題潮流甚熱故詃所昨日全日華人往者寂無所見 
[昨日男女各校之紀念國恥]  
　　澄衷中學澄衷中學校校長曹慕管率學生八百餘名舉行國恥紀念會該校敎員項遠材演說錄下 
　　在民國四年的时候日本於五月七日提出二十條之件向吾國政府要求承認之许多條件照哀的美敦書的例限二十四小時内答復此時吾國政府辦外交的人就是曹汝霖陸徵祥章宗祥陸宗與等他們爲虎作倀脅迫吾政府於九日下午六時承認之目的並且親自捧承認之條件的文書趕到日本去獻媚所以我們百姓是没有承認的到今日已有五年了此五年之内我們學界爱國的程度日有進步時時以國恥放在心上惟有曹章陸等倡言中日親善吾們在前尙可欺無識的愚民今日圖窮七見全國人民皆知道非去曹陸諸人不可北京大學生今番出此舉動實代吾人民洩一憤氣而政府不知民意竟將學生拘禁現雖接得電報都已釋放而交涉已將失敗諸生須要知道今日開會目的切勿忘却 
　　浦東學校浦東楊家渡縣立第二高等小學校會同洋涇市立第三國民學校昨開國恥紀念運動會於午後一時舉行所演節目如兵式操器械操徒手操國技游戲田經賽跑等二十餘種會場北徧豎立小旗數十方上書二十一條臺灣靑島東三省等字様來賓到者頗衆由該校第五團童子軍在埸照料散會已鐘鳴五下是日並有華商榮昌火柴公司贈送國恥紀念牌火柴兩箱獎給學生以示鼓勵該校運動會之後定於十十一十二三日舉行遠足及旅行高等科二三年生旅行南通一年遠足徐家匯國思民科三四年生遠足南火車站二年生遠足其昌棧即在該三日中分投出發云又楊家鎭遠北市立新興國民學校昨開國恥紀念運動會所演節目如還我河山徒手操柔軟操學生殺賊跳高賽跑等二十餘節該校因地近鄕村風氣甫開村農男女來觀者頗爲擁擠當由該校敎職員等向鄕民演述中日交涉之情况曁北京學生手懲賣國賊之快舉聽者動容各農民咸表同情與學生至傍晚始散會 
　　　國民學校本埠各小學校自得勸學所通知舉行國恥紀念昨日槪停一天各校門首大書國恥紀念四字上午九時經各該校長領全體學生齊集講堂詳說日本不還靑島情形詞畢由各校長擇年歲稍長者分令執旗從校出發於城廂内外繞行一週回校分散 
　　培本小學閘北寳山路頣福里培本小學於昨日（即七日）除上午開國恥紀念會外又於下午聯合普志立本樂一等各校學生約二百數十人游行街市各執小旗上書嗚呼同胞國恥紀念幷以此八字朗聲高呼以警醒人之毋忘游抵租界折由界路經寳山路虬江路一帶迨各歸校時已薄暮並悉於九日放假一天以誌不忘 
　　靑年普益社昨晨八時四十分鐘南市靑年普益社舉行國恥紀念會首由日夜校校長孟保羅主席繼請該社華總幹事包傅賢演說包君將國恥紀念四字分爲二段（一）國恥將吾國自道光以至民國四年吾國所受之種種羞辱歷舉無遺而尤以某國所逼脅之二十一條欵引爲更恥（二）紀念分悲喜二種者即國慶是悲者即國恥是故今日吾人不宜有平日之喜色更當時時以國恥爲念云云末由王承祺祈禱散會 
　　民生女學法租界霞飛路貝勒路仁和里民生女學昨日午後二時在校舉行國恥紀念會到者百餘人先由校董任矜蘋主席發表開會宗旨即請救國團蕭栢年君演說略云今日爲五月九日是吾人的國恥紀念日諸君對於此日當有許多感觸許多痛苦諸君旣知痛苦當思一個解脫痛苦的方法鄙人對於解脫痛苦的方法約有三種（一）專買國貨（二）人人應負鼓動他人的愛國思想的責任（三）紀念勿爲一日之紀念當永記勿忘言語慷慨激昂聞者動容旋由少年宣講團汪龍超程維屛相繼演說演畢已四時矣遂宣告散會散會後該校即派代表參與復旦大學學生聯合會 
　　養性學校公民陳示熙丁厚甫李德甫楊竹笙胡德貞謝强公張樹雲周野公曹德芳躉雲程董介猷李鋤夷兪介明周介壽吳允中孫惕心等昨假派克路養性學校開國恥大會學生曁來賓約四百餘人首由該校校長周學孟女士演說並擬辦法五條通告全國同胞（一）國民誓與靑島共存亡（二）羣起爲北京學生後盾（三）聲討賣國賊（四）電巴黎陸顧王三使聲明對於此次交涉勿草率簽字否則國民誓死不認（五）預備外交决裂後之對付實力衆皆拍手贊成繼由列席諸君先後演說大旨謂同胞須爭此最後之五分鐘萬勿逞一時熱度之五分鐘並望諸生回家時將此演說各條轉逹家庭諸姑伯叔以資鼓吹而策羣力云 
　　市北公學滬甯車站慶祥里市北公學昨日下午二時開國恥紀念會學生三百七十人均衣制服到校首由校長唐伯耆演說略謂熱心愛國不在五分鐘熱度今與諸生約此後應各犧牲私利提倡國貨我儕職員自應首先提倡以身作則至於外交方面業由鄙人以個人名義電致校董王儒堂先生請其竭力斡旋勿予簽字諒王校董夙有毅力此次身膺使命必能報國尙希諸生毋忘國恥互相勸勉云云繼由商科主任潘公展及高小級任包祖香程景岳英文敎員盧天牧宣講二十一條密約之内容聽者大爲感動男女學生中有數十人泣下茲將唐校長致王儒堂專使電錄後 
　　巴黎中國公使館儒堂專使曁各專使均鑑此間聞交涉失敗人心大憤存亡所係誓死力爭我公愛國情殷必能堅持請勿簽字另作後圖市北公學校長唐乃康叩靑 
　　兩江公學北浙江路兩江公學自得京中學生示威消息後非常義憤連日因預備考試以未列國民大會爲恨乃於九日（即昨日）上午開國恥紀念會得國民大會頌到一聯懸之坐上聯云（恥國辱民傷心五月）（臥薪嘗膽勵志廿年）摇鈴開會首由校長李碩林述開會宗旨次由敎職員吳企彭董東蘇朱貞白范麗孫等演說又學生趙大鴻胡翼天李秀峰相繼演說大致除疚心國恥外均以敎育爲根本的救國全體無不感動其時選學生吳福坤施芝亭爲臨時速記記錄演詞以當練習下午由敎員沈仲寅吳企彭率領學生八人參與復旦公學學生大會茲將該校致京電錄下北京徐大總統鈞鑒學生見釋用欽寛厚山東問題與密約條件望極力爭回以雪國恨甯可玉碎勿蒙厚顔鈞座若以敷衍京中現狀即爲了事是豈海内數百萬學生希望哉願三思焉急迫上言不知所擇兩江公學全體叩佳 
　　中西公學本城三牌樓中西公學敎員學生富於愛國思想昨特全食素餐一天以誌國恥紀念幷由敎員李圻芳君發起自今年五月九日起切實愛用國貨下午二時幷由全體師生聚集禱堂舉行國恥紀念會其秩序如下首由翁敎員守仁就主席位致開會辭次由敎職員李圻芳沈騫韓紀常學生茆伯琦柳賓笙等相繼演說辭旨哀痛聞者動容次由敎員李滌塵宣讀當年日本要挾我政府所締之二十一條密約原文次演新劇（今後之中國）一齣以激勵同學再次同唱愛國歌散會 
　　此外尙有閘北聯義善會義務中學振新學校滬北公學毓賢學校引翔鄕引溪學校明眞學校北區公學泉漳公學比德學校紹興旅滬公學中華女子公學等亦均在校開國恥紀念會演詞多屬沈痛大致相同茲不贅錄 
[通飭保衛治安之官電]  
　　滬海道尹公署昨接江蘇齊省長來電略謂承准國務院電被拘留之學生頃奉諭特釋京師安靖如常惟現值内憂外患之際奸人布散謡言最易淆惑聽聞務仰 
 
 

Page 11

 
 
各該地方軍民長官嚴飭所屬保衛地方治安禁止越軌行動是爲至要云云 
[軍警近日之巡防]  
　　松滬護軍使盧永祥因各學堂學生近日結隊在途游行誠恐人雜言龐致滋肇事端除派使署衛隊官及步兵各一連在城廂内外各要道切實巡防外特飭淞滬警察廳加派警察嚴行彈壓徐廳長當派保安隊馬毓麟督帶保安隊二排游巡隊長五得鴻督帶游巡隊二排協同騎巡隊八名於每日上午八時起至下午六時止在各要道分别梭巡隨時照料 
[和平聯合會評議會紀事]  
　　全國和平聯合會於八日午後二時在麥根路十五號該會事務所開第二十五次評議會主席黄恩隆宣告開會後請提案人陳曾亮說明第一案請推派代表催促和議速即解决一致對外提議案理由略謂和會多時未能了結是因法律問題彭兆璜動議本會派人見雙方代表催促和議速即解决時倘該兩代表以法律問题詢及究竟本會派去代表應持如何態度且以何種言辭應付此亦不可不先爲研究嗣黄鎭盤周逸李傑凌雲陳鶚蔡鈞樞萬福華陳曾亮柴春霖以事關重要應詳細研究暫時不表示如何政見一致主張先派代表抽象催促雙方代表速將和議解决再觀察雙方如何眞相然後本會依據法律參加事實以眞正之天良發表一公允之主張衆無異議當時遂公推萬福華柴春霖陳曾亮彭兆璜李傑沈敦和黄鎭盤七人爲代表内萬福華李傑二人當場申明有事不能担任當時辭職即由柴陳彭沈黄五君前去接洽次議救濟靑島案當由提案人萬福華說明理由並辦法主席付討論惟該案内所列辦法稍有更改一致通過鐘嗚六下遂散會 
[軍工路舉行落成禮紀略]  
　　日昨（九日）爲依周塘軍工路舉行落成禮之期除在張華浜海軍醫院布置完善外到者美總領事薩門司瑞典總領事何德門瑙威總領事法副領事西班牙領事英法工部局工程師浚浦局工程師海德生君曁外國來賓數十人華官盧護軍使楊交涉員上海縣沈知事閘北工巡捐局長曹有成商會朱沈兩董及地方紳董等約二百人振鈴開會後由閘北工巡捐局長曹有成導引各官紳至軍工路旁紀念亭舉行開幕該碑幕有國旗由盧使親自揭開向碑行三鞠躬禮奏軍樂禮畢入場由曹局長報告全路狀况及建築此路之功全係盧護軍使奮發精神地方紳士籌欵浚浦局貼欵幷奉盧使撥軍一千八百人於上年八月間開工至今落成實爲意想不到該路進行工程深得浚浦海工程師指導始克告成且路費總計不下十萬之譜將來直逹淞滬便利何可勝計次盧護軍使楊交涉員均有演詞悉係楊筱堂君繙譯閘北董事曁總商會均有頌詞末攝影而散 
[楊交涉員公餞葡公使]  
　　日昨（九日）駐滬特派交涉員楊小川假周湘雲之月浦花園公餞葡國公使行旌陪坐者卓健伯楊筱堂等觥籌交錯頗爲盡歡 
[江寛案辯論終結]  
　　日昨（星期五）爲江寛船被楚材兵艦撞沉一案單方繼續陳述意見之期到者湖北方面代表與律師穆安素畢士華旁聽者英副領事午後一時三十分開庭審判長等悉仍其舊即據穆律師起立陳述昨日第一欵已陳今日第二三問題繼續陳述第二問題曾有人說楚材没有救人至碰後情節有供詞在堂照口供楚碰江照横線英六十度照此層兩造口供均符照楚證錨鈎打斷一層不得不將江寛方面證人所供之詞證明之查江寛證人夏明來供由江寛跳到楚材聽見放下之聲此證人敝律師可以推翻此口供堂上曾記得此供否此刻敝律師將口供一部分指出在四百十一章問他係聽見命令放鐵錨答祗聽見上頭有外國語拉脫可問他是否係英語答不知問他何以知拉脫可爲西語答我在自己船常聽得下錨等有此語問他有無看見答我站立桶上所以能見問他錨練長短大小答未憶顯係謊供敝律師亦不主張復誦口供考四百二十一章復問他錨練是否在脚板底下詎亦不能答何謂看見顯係從理想謊供因此遂係推翻他的謊供至救人没有帮助此堂上很明駕駛楚材有四救命船二條已被江寛碰壤尙有二條一係汽船旣無漿板又未生火不能作用祗有一油漆小船詎碰之後楚材船上衛隊爭先逃命將該船吊繩斬斷一半後江海關理船廳往騐尙吊在那里假使舢板無用或放幾條繩去下水救人無如彼時江寛船已被流水氽開甚遠楚材不被錨所阻堂上記得有一證人撲脫謂那時楚船很又能開過去因自已船已碰損亦很危險照此情形祇有斬練開往碼頭而救起人數一層稍有矛盾楚材方面謂救起一百餘人江寛方面謂救起祇三十餘人但此事楚材並不以救起人數邀功圖賞無庸說謊所以此供堂上應憑信敝律師主張專就原告方面口供便可證明有一證人辯論謂救起之人曾經點過又說見一小輪載至美孚碼頭又在五百十五章内說曾至楚材見有七十餘人均不穿軍服除穿軍服十餘人約有六十人兩共計有百人足見非謊至第三問題放槍堂上曾記有一證人供聽見放槍而有證人夏明來看見放槍江寛船上領江亦謂看見是此種人證有意說謊問他放槍的穿何軍服答係灰色在四百章本律師有一證明其謊問他戴何帽答灰色該證人說謊者係平日見軍人都穿灰服但總理衛隊所穿軍服係黄色所以證明看見放槍便是虚話總之放槍與楚材無甚關係祇須該證不說穿藍便不負責在江寛何以要用此謊證亦有原因緣中國内亂未平有多數人欲利用此機破壤政府損壤段總理名譽招商局亦乘此時機可向政府勒索銀洋此刻公堂訊問此案已很明瞭只要研究招商局證人口供便能證明楚材係應走之水道至於不帮助救人實出無法末有一問題係許理事官主張法律堂上要敝律師亦很預備官諭休息二十分鐘四時復開庭官諭法律一層不必陳述因本案限於時間之侷促全案意見有無陳述完全穆謂敝律師已詳細陳明敝律師要求公堂判湖北得勝訴並要求判招商局員擔本案全部訟費尙有二請求（一）湖北方面對於訴訟濡滯等及一切損失費用（一）楚材碰損之修理費官諭一切費用可以開賬湖北損失不能幷舉開列諭畢繼由畢士華律師起立陳述對於楚材管帶有一申辯惟全案已由穆律師陳述意見不再主張惟楚材管帶對於本案居留上海候審損失頗鉅又原告謂該管帶行爲不正又許理事官謂楚管與水手不肯救人所以政府另組公堂訊問許理事官曾聲明楚材管帶已由湖北政府扣留但此似楚管有極重刑事行爲在該管帶應分到堂帮助湖北政府要求損害逆料公堂將來判决必以刑事罪一槪取消但要復回管帶原職幷請求令招商局賠償訴訟損失述畢官宣諭曰今日以本案爲辯諭終結聽候定期宣布判决幷諭以後有事槪用書面宣畢退庭 
[絲繭爛業開聯合會紀]  
　　昨日本埠各洋商會同絲繭兩業假座福州路大觀樓番菜館開聯合會議到會者除名處繭商代表外約共一百餘人江浙皖絲繭總公所總董沈聯芳因事未到公推丁汝霖爲臨時主席宣佈開會宗旨報告歐西絲交困難情形並提議各路開秤日期以及收貨價格次由唐子威莫　清倪欽章周少樵朱靜安顧伯謙施興生徐遂康陸晋良富夢良吳友鶴沈蓉光王笙甫沈蓉村吳登雲等相繼討諭議决杭屬長安爲甲區定於十三日開秤次爲嘉屬新豐等埠定於十七日崇德亦爲乙區丙爲嘉善楓涇鍾埭平湖丁爲金山松屬價格每擔看高四十二元普通四十元之譜又議電呈江浙長官請兵保護散會時已薄暮矣 
[綢綾染業公所開臨時會]  
　　綢綾染業公所於初九日開臨時會主席葉某宣布開會宗旨（一）議發給小行證書事本公所於本年正月間由同業發起研究工藝改良技術其富有經騐者由公所分别調查發給證書如有藝術未精及未領證書者各坊槪不准雇用庶染業前途力求完備此次應給各坊内外司友證書總數共有八百餘名（一）議本節染價主席謂吾業自歐戰以來顔料價格飛漲至三十倍之鉅吾業所受影響實非淺鮮雖承客家鑒諒商艱增加染價然合之存本不敷尙巨故每逢新正結賬時吾同業之獲利者甚少今春顔料市價惟有新貨及易於泛色不合用於染綢者稍爲低廉至德國上等顔料因來源缺乏其價有增無减現端節結賬之期轉瞬即届應請同業公同討論以免臨時誤會當經公議本節之價碼應照今年新正所定價目單結賬並函知各坊一律照結如下節顔料市價得有鬆動再當開會公議全體通過散會 
[滬杭路開行夜貨車之展緩]  
　　滬杭鐵路原定五月十五日起開始通行夜班運貨車輛並定七月一日始開駛夜班客車曾經路局籌備並派輪值各站夜班站長員名已誌前報茲悉路局邇因運貨車輛籌備未全原定本月十五日開行夜班貨車現擬暫緩一俟議定再行通告至開駛夜班客車日期所定七月一日當可實行不致更改日期云 
[莘莊商會請建車站雨棚]  
　　滬杭鐵路局任局長接莘莊商會函云筱翁局長先生鈞鑒敬啓者茲據萬恒豐金悅箎等函稱莘莊南月臺因無雨棚前經環請轉懇滬杭甬鐵路局籌劃建築迄今數月未見舉行商等有不能已於言者按莘站非比他站每日交車三次守候火車到站姑無論行駛失時即準時刻亦須十分鐘之久冬間狂風大雪撲面侵人夏時炎天酷日苛炙難堪一遇大雨傾盆貨物頓遭損壤旅客不免受寒爲運貨發逹計爲旅客衛生計均有應設之必要刻當夏令更屬急不容緩爲此函請轉商鐵路局從速籌築等情查敝鎭各商爲請求建設南月臺雨棚一節前經函請貴局在案茲據前情用特繕函懇請貴局長俯順商情准予建設是所盼禱 
[布告回國華工領資之手續]  
　　管理敵僑財産分局王局長布告云案奉北京管理敵國人民財産事務局養日代電内開篠日代電悉由德回國華工陳銀山等十二人連名請求照給在德國輪船公司應領工資旣據執有工資憑單希即詳細審核該憑單是否確實並轉飭該華工等開明籍貫年齡在工年月日及一切工作詳細情形取具切實保證一併送局再行核辦等因奉此合行布告仰該華工陳銀山等知悉遵照京局電開辦法檢齊工資憑單分别開明籍貫在工年月日期及在敵工作細情取具妥保呈送本局聽候審查轉送核辦毋得遲悮着即知照特此布告 
[高小學校比賽運動之預備]  
　　本邑各高小學校每年例有聯合運動會之舉本屆經上海縣勸學所擬定改爲各校團體逐日比賽仍在公共體育場舉行該所曾於四日上午邀集各高小體操敎員開談話會議决各項辦法及預定日期表昨已分發各校一體知照矣議决案及運動預定日期表照錄如下（議决案）（一）議立定跳遠第二運動員起跳時脚跟與所畫界線齊（一）報告一百二十碼蕃薯跑前印方法上甲設備第二行（第一圈第四圈）句四字係三字之誤請更正（一）議運動方法須悉照前次通告辦理如各校少有不明瞭處卽請詢問體育場（一）每日上午九時起開始運動下午二時起如各學校提早到場運動開始時期亦可酌量提早（一）輪到日期如遇天雨當移至預定日期表上未經排入學校之日補行（一）未曾報到學生總數之學校儘可臨時加入於預定日期表上未經排入學校之日舉行惟須先期報告各校（團體比賽各種運動預定日期表）五月十二日起上下午梅溪十三日上下午養正十四日上午縣立第一十五日上午縣立第一下午通惠十六日上下午澄衷十九日上午三林二十日下午萬竹二十一日上下午縣立第二二十二日下午和安二十七日上午乙農下午强敏二十八日上午强恕 
[長橋港口槍斃盜犯]  
　　西鄕長橋港口張姓家前於本年舊曆正月間被盜恃衆執械擁入搶刦銀洋衣飾物件一案當時緝獲盜犯薛福堂郭阿妹兩名解經軍署訊辦在案茲由軍法科訊據該盜等供認糾夥搶刦得贓不諱按照刑律及懲治盜匪法判處死刑故於昨日飭將盜匪薛福生郭阿妹二名派撥衛兵一連押往長橋港犯事地方執行槍斃沿途觀者甚衆 
[五誌警所中之命案]  
　　巡警王廷耀槍擊巡長崔廷瑞斃命經藍警佐將王斥革移送法庭訊辦等情迭誌前報昨日午後地方審檢廳刑庭長端木棻會同熊檢察官開庭飭提王廷耀上堂訊據供稱天津人年三十五歲原籍尙有父母妻室生有二子前在淞滬警察四區三分所楊家橋派出所充當二級巡警服務已有四五年已死崔廷瑞亦在本所充當巡長與我感情極好素無仇𨻶是日下午巡警落差後將洋槍揩擦時試將子彈裝入偶不經心觸動槍閂子彈突出適中崔巡長胸前登時因傷而死實出無心求宥端木庭長問曰爾在該所當巡警實彈之槍曾否用過答稱未曾用過又問該槍爲何種洋槍答稱爲毛瑟槍端木庭長曰毛瑟槍之用法本庭長略知一二據爾供謂機關不動則子彈繼無出發之理所供尙非實情須速實供云云王堅執如前問官會商之下判王還押候致函警廳吊取該毛瑟槍到堂騐看再行審究 
[乳傭毒斃幼孩之定罪]  
　　經仲濤偕弟婦經盛氏控乳傭劉陸氏毒斃伊三個月之幼姪女菊寶一案曾經上海地方審檢廳審理辯論終結候判在案昨日午後刑庭長端木棻會同熊檢察官開庭飭提該氏上堂略詰之下當庭宣判處無期徒刑永遠監禁起案之赤燐頭火柴梗及火柴人匣二只曾受燐毒之白布七方一幷存候備查 
[妓女亦知國恥]  
　　昨日國恥紀念花界林黛玉笑意艷氷花娟娟洪第金第等數十名歌妓發起停止歌宴以誌不忘各家門首俱貼有五月九日停止歌宴等字樣並互相勸告此後購用國貨以免利權外溢云 
[劉代表贊助敎育]  
　　日昨用省議和代表劉光烈特捐中華學界聯合會經費洋一百元業由該會專函道謝矣 
[愛儷園頣婦蓮社之組織]  
　　昨日（九號）一時愛儷園女主羅迦陵夫人延致頣婦在嬭垣之燕譽堂唪經羅夫人曾刊大藏經傳世此項創辦之始定名蓮社每頣婦除以伊蒲饌相欵外各贈以杖頭錢頣婦報到者達二百餘人其餘有志皈依之婦女亦相率參觀並聘法師演講佛經是日天氣晴和燕譽堂陳設亦極華麗各女生更招待周到云 
[姚港移置燈椿之曉示]  
　　各口巡工司額發出曉示云本巡工司查江海關稅務司所屬界内長江通州狼山水道姚港上現因江堤被水冲場移置燈椿一座合將其情形度勢開列於左計開一長江通州狼山水道姚港上曾設警船燈椿一座現因江堤被水冲塌特於五月九日左右將該燈椿自原處移置爲南八十四度東相距英海里百分之三十七自新置之處距堤岩約一里（注意）再該燈椿係專爲指明姚椿地點而設不作指引水道之用爲此合即曉示各處船隻務宜留心詳記以免疎處 
[豆餅船被撞之損失]  
　　船户周阿二前日由申裝載荳餅八百片駛赴楓涇交卸行經氽來廟浦江時已八點鐘突被某公司拖駁小輪碰撞致受重傷並失落荳餅四百餘片該貨係楓涇客王姓之物保有水險周即報告貨主向保險行索賠該行派員往勘之後因有不合條例之處令自向小輪公司交涉要求賠償云 
[監犯陸續遷押新監]  
　　上海獄敖典獄長昨日午後又將舊監内之罪犯二十名派令第二科魏科長及看守士等押乖火車送往漕河涇新造之江蘇第二監獄内執行收禁 
[小工猝斃之請騐]  
　　二十三保十五圖地保陳蘭亭昨投地方檢察廳報稱其昌碼頭有小工頭李二處不知姓名之小工年約三十餘歲昨因挑運白煤忽然倒地氣絶李二將屍擅行移至分水廟正擬棺殮爲警署阻止令飭地保來案報騐云云該廳諭候派員往騐 
[磁器店失火即熄]  
　　前晚滬南董家渡裏馬路盛源磁器店因煮晚膳不愼遺火積薪頃刻烟火迷騰幾致成災幸即覺察設法撲滅後由崗警查知將店夥王晋南帶入一區一分駐所問明無心失火王署員姑念未經成災從寛飭罰洋三元充公 
[揑劵詐欵證據不足]  
　　平湖人淩哲民偕母陸氏在公共公廨刑事科呈控同鄕人徐仲衡揑造偕劵騙詐洋七百三十元等情由捕將徐拘解公廨訊供押候補提中證兪彦華（即兪硯華）等到案再行訊核在案昨嚴由廨復訊即據中西包探投訴兪等已逃匿他處尙未提到等語並據原告代表律師詰據案證王德仁聲稱原告是伊親戚去年十一月間來滬游玩於十七日回鄕由我送登火車迨至二十日在石路遇見同鄕人據說凌哲民在連記棧十四號房間當經探望不見凌面乃見被告與在逃之方邦俊兪彦華等書寫借劵瞥見有凌哲民字樣即回鄕詰問凌言並無向人借錢之事是以報告云云又據原告凌哲民投訴與被告素不相識並無向其借欵而被告兩次來信恐嚇被詐去洋七百三十元所有借劵係屬僞造請爲明察訊之徐仲衡由其代表律師詰據聲稱與原告同鄕去冬在大世界游玩出外迨至四馬路點心店與凌遇見當據兪彦華聲言凌乏欵向我告貸旌至當湖旅館凌亦與我言及至次晚由兪等邀我至大馬路後面妓院内說凌睡在床上須還該妓院洋一百元方可出院當時借給凌洋一百元後在連記棧十四號房間内由凌書立借劵向我借洋四千元已交出一千四百元立劵時有李九林蔣榮坤等在塲劵上所寫中證陸雲卿當時未到故未簽字惟凌哲民本人因未辨認清楚是否即在堂之凌哲民不能指實求鑒旋由兩造代表律師互辯良久經兪襄讞核供商之英卓副領事以此案證據不足判令註銷被告開釋 
[私賣洋煙之科罰]  
　　蔡阿七王六生沙友　等三人在法租界小東門私設烟榻容人燈吸洋烟事爲法捕房捕頭偵悉以蔡等有違定章故於前晚帶同探捕前往各該處按户抄出烟槍烟具等物甚夥帶入捕房諭令存洋保出候示昨日傳至法公堂請究先據捕頭上堂禀明前情將烟具呈鑒詰之蔡等三人同供認私賣洋烟供人燈吸不諱中西官判蔡王兩人各罰洋五十元沙罰洋二十元充公示儆烟具銷毁 
[竊賊曾犯搶案]  
　　丁啟生王阿毛日前在法租界金利源碼頭竊取綿紗數十包後持至某押店内質洋化用現爲包探任水揚魏志餘苗永興偵悉將丁王兩賊抱獲吊出原贓帶入捕房旋又查得王竊曾於日前在公共租界大新街搶取婦人徐秀寳頭上之珠花一朶質與法大馬路晉大押店故由該探等又將珠花吊出昨解法公堂請究先據該棎等上堂稟明前情並據徐秀寳稟訴被搶珠花情形該珠花價值二百元又據公共捕房包控稱王匪係在公共租界搶刦應請堂上准予移提訊辦詰之丁供綿紗係與王阿毛串竊至珠花之事民人不知求宥王阿毛供認串竊綿紗搶取珠花不諱晉大押店夥稱此項珠花係由一婦人持來質當洋五十元不知搶來故敢收質求察中西官判丁押二月王押一月准予將王移送公共公廨訊辦珠花當本一節着捕房將物估價稟覆後再行核奪 
[竊賊與收贓分别懲儆]  
　　巨竊顧蔴子奚小二子李雙喜等日前先後竊取林全生傳雲來徐長法許典明等各户之錫燭臺衣服大衣雨衣等物價值頗巨現爲包探程子卿韓邦逹方福林偵悉將顧等及同黨徐小三子竊賊人劉王氏並收贓之林阿二等一干人一併拘獲帶入捕房昨解法公堂請究先據各原告稟明被竊情形詰之顧等供認行竊劉四夫婦供認代爲收藏林阿二供認收贓不諱判顧奚兩人各押六月李押三月劉四押六禮拜劉王氏押一月徐小三子押三禮拜林罰洋十元充公以儆贓給各原告分别領去 
[扒手屢犯不悛]  
　　蔡金山前日在福建路摸竊李榮章内儲現洋一元五角之皮夾袋一只經李察悉嗚捕將人贓帶入捕房昨解公共公廨經中西官訊實以蔡屢犯不悛判押西牢九月示儆 
[誌謝]  
　　昨承國民勵恥會惠贈黄奠華君左腕鷄頴書國恥檵聯一副書此道謝 
專件 
[利逹洋行總理歐德氏在太和園宴客時之演說词]  
　　利逹洋行總行設立於一八七八年爲鄙人與韋孛君所手創營業目的專造印刷墨並實行敝行之行訓拉丁成語（希克愛脫兪别克）其意即普及全世界鄙人今亦可作如此解釋在此四十年中之經營敝行遵依此行訓銳意實行其收得效果爲凡世界通商各國無處不有敝行之出品也然以商務之興盛與各處比較之當首推南美北美兩洲爲最盛 
　　敝行首創時代其印刷墨之製造僅能作含有顔料之物質由此而墨雖磨出但仍不能成爲完全之印刷墨如欲將此種含有顔料之物質成爲印刷墨須加德國顔料於是非頼德國不可因德國染料低廉其所以低廉者因德國工價略菲故各國不能與之競爭如是德國於無形中消滅各國顔料之事業各國遂無不受此影響當在一八八三年之時有十三處顔料廠受擠停歇加之美國政府又免收德國顔料進口稅餉按向來顔料之大宗用途爲製棉毛諸織品者至一九一四年歐戰開始德國顔料即不能進口敝行與紡樴業油漆業及他種營業者自一九一五年起即覺缺乏顔料於營業上甚有關碍衆信歐戰至年終不能平靜其時雖德人言年終戰事可了然吾人早知其不能且必須延長戰期或至數年於是敝行即行開始製造幾種最緊要及容易之顔料爲配合敝行出品之請 
　　歐戰時期旣接續無定敝行所出顔料銷路日增月盛計至去歲年終敝行增加資本數百萬美金此項增添之資本專爲經營顔料除敝行自用外欲應市上銷路之推廣勢必額外多造所以現今市上敝行出品行銷甚多然敝行祗經營顔料一業而所雇工人已多至千人計每年出品價值亦有數百萬美金目今美政府已將所有德國在美國之製造顔料化學及藥料之專賣權槪行取銷即將此種專賣權特許與美國有名望及可靠之商號他人固不得享此特權因此以後德人即永不能在美國銷賣此種貨物照此計劃鄙人確信在敝國之顔料實業必將大爲發展且已立有久遠偉大之基礎諸君明逹須知德國之所以經營壟斷顔料者即引起他種遠大深意之野心蓋此種壟斷德國於一九一四年在世界上實佔優勝幾莫與爭衡而英法美諸國於無形之中使德人造成如鄙人上述之顔料壟斷但初時德國顔料業之壟斷世界各國旣不知其有深意存在於是遂爲德人以製造顔料爲名而肆意製造極劇烈之炸裂品物鄙人所說恐諸君或有未明之處請略述之要知德國顔料廠及製造顔料之器械材料可於兩三天之内改爲火藥廠其所有製造顔料之器械物品即變爲製造火藥之材料器械矣所以在一九一四年之時舉世界各國除德國外幾無有能預備開戰者此種秘密大足啓吾人之感觸今世界各國均無不深知所以一致消滅德國在世界市塲上所有顔料之營業而咸以自行發展顔料事業爲當務之急矣 
來函 
[約翰中學學生會來函]  
　　敬啓者頃閱貴報載有約翰近事一則茲將此事經過情形詳錄於下外交危迫全國痛心滬上各界於七日有國民大會同學等旣係國民自應與會故特於六號晚後開全體大會經中學那主任出而干涉且云此梭係美人設立華人在此無自由權以致激成公憤及派代表要求與會主任更多方阻止幸大學校長允許始得參與是會回校後校中尙有靑年會同樂會多數同學以際此臥薪嘗膽之時何心同樂用特與大學一致靜立道旁俾赴同樂會同學見之自愧其時寢鐘未嗚那主任不問情由出而阻撓且云汝華人無團結力汝等關心國事所爲不合同學等但整立致敬並不肆行侮慢惟派前夜所舉代表向主任自白同時大學亦有代表向之解說主任均置之不理並將中學各門上鍵俾同學等不能就寢及同樂會散經中國敎授出而調停適寢鐘已嗚同學等因一例歸寢翌晨那主任遷怒代表二人並未聲明過失竟開除一人停學一人夫代表爲全體所公舉發表全體意見代表旣已受辱同學等安能辭責故全體排隊至那主任處爲二代表聲剖未蒙允許夫開除與停學關於靑年畢生之榮譽倘代表責有應得不獨主任所當回罰亦同學所應共棄乃同學等所派之代表因關心國事無非要求參於國民大會及解釋不與同樂會之原由不知有何過失遽遭重罰那主任安施壓力同學等已受無可受忍無可忍只得列隊全體出校公誼在前當仁不讓並非年輕任情之舉蓋師長命令固應服從然同學等實不能服從不公允之命令更不能服從妨礙學生愛國精神之命令用特修函奉逹望爲登入明日（十號）貴報來函欄内以昭公是爲禱聖約翰中學學生全體謹上九號 
雜評二 
[總商會之表示（庸）]  
　　自山東問題警訊傳至滬上各界步北京後塵駭汗奔走奮起以表示不特學界一部分以北京學生事件之影響憤慨萬狀即工商界義憤所激亦不讓人後觀於商業公團聯合會之活動及昨日商界停業之多其激切之情可以槪見獨號稱領袖商界之商會態度緘默吾人雖不願以逆臆之詞漫相揣測然對於商會之鄭重表示訥訥若不肯輕易出者亦不能不歎商會諸公處事鎭靜之風殆無異於北京當局也 
　　今者滬上團體先後電爭之餘而總商會亦遂一電北京當局爲外交問題之表示以總商會之雅負重望其價值自非尋常可比特膠州問題我國與諭一致以和會解决由德直接交還爲言而總商會獨主張中日間自行解决彼日人不嘗云靑島問題應由中日間解决由日本歸還中國乎果如總商會所主張則我國民之紛向和會電爭不亦多此一舉也哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（九十六）] [  一之]  
　　至美國人民不能如上海人民之享用自由似又得以尋常習見之事爲證我國以『火花』代表文明進步因大太古穴居野處之期因無所謂火化也美國燃料至昂舉火誠不易電燈尤爲難得之物尋常居户大抵用煤氣燈臭味惡劣烟燄薰染妨礙呼吸汚損衣具者不一而足居户爲節嗇計若人不在室中往往僅留星星之微火熒然若鬼燈熠熠生綠光室中暗時多而明時少已甚可厭若在日中居近市塵者每爲法位所限爲四鄰高樓大屋所蔽複室中即不見光上康以上之寓公或費數十金或費百餘金租賃「公庽弌大樓」Apatments中「一開間」爲住所而一開間中之若干小間仍不能見天日其靠窗之一兩小間必將視爲我國中上人家之廳堂矣暗處多而明處少又無往而不形其隘故以美國人民好美觀具美感有文明程度之高等生活爲言祗可謂之文而不「明」尙不能遽以文明二字渾括之也 
　　吾人初抵美洲若僅卸裝大旅館中對於晚間節嗇燈光之事固尙不至感此痛苦其赴美國留學者經過若干時日之旅館生活而後即須携裝入校若係崇宏富麗之『大大學』（美國大學校過多其設置完備者可得名之爲「大大學」餘則「小大學」也）或在幽逸閒靜之名女校（美國名女校在鄕村者居多一切享受與城市有天淵之别）則竟可無此種感觸惟在一城市旅寓稍久或止數十金而須維持家庭生活者勢不能不與二房東合住若其人非舊地重來或環境無舊相識則往往以燈火之難過於節嗇致令人觸處不能自由若遇夜十鐘後室中人燈火尙未全熄同居之二房東或不免如學校管理員之推門干涉誠我上海人士意想所不及也上文所述僅就燈火爲喻燈火且然烹飪之難可知矣 
老申報 
[報施不爽（見光緖二年六月初八日）]  
　　寗南鄕北渡李姓兄弟二人俱業耕長隆善次隆美父卒貧無以殮告貸親友無一應者兄曰父篋中尙存舊衣數領但苦無棺木奈何正躊躇間忽見鄰翁至謂曰汝大事迫切吾不能無所助袖出數金持以相贈兄弟皆哭拜而受銘感不忘一日隆善自田間歸見路旁有包物拾視之銀也知人所遺失候於路以俟其至久而不見歸以告弟弟曰適聞鄰翁失銀於路正自嗟嘆兄知爲翁物即持以歸翁翁曰有是哉非子我銀何能失而復得欲以半酬隆善而隆善終不肯受報施之不爽於此可見矣 
[義犬傷人（見光緖二年六月十三日）]  
　　蘇州婁門外甲乙兩童彼此鬭毆甲之家素豢一犬性極猛騺甲頗愛之是日犬見甲與乙鬭力不敵將被乙搏即突然竄出望乙下體狂噬乙不及備咬破少腹當時斃命甲之父縛犬與童自陳於乙家乙父念畜類傷人無可涉訟乃屠犬祭乙以殮焉嗚呼犬之於乙爲警於甲爲義世之受人豢養遇事畏難而不知圖報者有愧此犬多矣 
時人游記 
[游歐筆記（續）] [  陳義]  
　　金登岸後天色漸黑不睱遊覽乃購一滕椅及　果數事歸舟香港口甚狹内豁然開朗兩岸羣山環抱中瀦深港市塲環山而立自足至腰街道層盤　　北櫛商務繁盛昔爲我國東南之　　今屬英市面流通一種香港銀幣我國銀元較之銀色稍遜 
　　十八日午到船開出港向新加坡進發自港登舟赴坡者有廣東商界男女二十餘人皆以特别三等艙票坐於普通艙中且稱待船已月餘矣問何不購普通三等票則云此爲華人難得者我　惟求能購一票即是幸事雖金錢忍受捐失何暇計之哉吁國勢不振航政不修商旅仰藉外輪備受限制此情目擊能無傷耶 
　　自十八日至二十一日天晴船行愈南氣候愈熱早晚洋風徐來尙不覺苦日中甚熱艙下難居甲板上施有布蓬置椅其下日坐夜息舍食事外幾不欲在艙中留片刻也十八日温度八十二度十九日八十六度二十日八十八度二十一日八十九度（此皆每日最高温度平均温度約八十六七度） 
　　二十一日餐有一事足使余腦大受激刺特錄之以實我筆記亦可使人於清潔飲食一道知所改良 
　　日本料理人各一菜前已言之然亦常備醋蘿葡林梅一碟爲公共佐食之品是餐會食時有華人某取此以箸在碟内翻選大受一日人指摘頗有微言余時大爲色動此等細節在我國會食慣例不以爲怪每一菜至杓箸並下湯菜齊飛杯盤狼藉涎沫四流言之猶令人作三日嘔至一出國門習慣成性不知檢束取厭於人貽笑異族爲祖國羞因念吾友有楊昌濟先生者改良會食之法參酌中西人備二箸一以進食一以取菜誠爲今日改良中餐不二之良法吾甚望國人加之意焉勿蹈某君之故轍也 
　　二十二日上午晴温度八十九度午後三時細雨熱氣頓减身心爲之一爽旁晚天霧午夜狂風驟作暴雨繼下余臥甲板上被驅歸艙 
　　二十三日上午天陰温度八十一度午後日出温度升至八十六度三時半船抵新加坡泊四碼頭同舟華僑中學敎員殷君邀余及彭君同蒞該校 
　　初余抵港時恐海病復發特購　辣之品以備不虞孰知自港至坡海波不興船行平穏有如行於江河中幾忘身在海洋中矣或告余曰春夏季滬港間有風浪港坡間無秋季港坡間有滬港間無不知確否 
　　二十三日午後五時自新加坡寄 
 
[文風塔（古蹟圖八十五）]  
　　塔在淮安城内東北隅文風寺内每逢重九令節淮人士以此爲登高之所建築年份備載淮安府志茲不贅 
小說 
[壁上怪影] [  雄倡]  
　　惟公子身爲承襲巨産之蒙嗣故其主義殆在金錢設公子一旦不諱則此財産當歸其中表膝根氏而斯人實爲敗類之尤夫人曰足下言當惟膝根見在英屬哥倫布亞（在南美洲）柏曰前或在彼今安知其猶在彼中夫人微作奇笑曰老身生長北鄙殊非無知無覺之人老身固亦疑及膝根自彼赴哥倫布亞後老身即致電彼中律師老身每月給予膝根以津貼惟與立約每月初旬中彼須躬造律師治事之所領欵不爾者此項津貼即停止發給惟用此法乃能確審其居於國外自此事發生後老身亦曾電詢彼中律師即日得電覆據云二日前膝根曾親至領欵方在左近酒家有所執事吾决彼縱無類此案彼乃無與柏曰善吾人須試以他道證之今夕爲時已晚無可措手明日吾靈府欲其清虚今當歸息幸見恕諒夫人色甚沮喪似欲言復止柏曰夫人更將有何見敎夫人拊其臂曰爾我舊交毋庸矯僞老身夙意足下今夕或能與吾兒亞卿坐守不以爲忤吾於舉世中所寳者惟有此兒老身且悉如君輩一流人眠否殊不足計柏莞爾曰苟須坐伺儘可無眠惟鄙意今夕殊無須及此倘幸納忠告宜立歸寢此事有詐吾二人之意旣合良佳須知怖人於死殊未足據爲罪名故逆揣奸徒欲竟其功必不容人之窥伺其側授人以柄備作證人今夕亞卿有亞伯繭在側必且無恙明日吾再當詳審其事可也次日晨柏累堪果於亞卿寢室中加以審察時亞卿已爲母氏挈之以車出遊亞伯蘭亦隨往寢室中乃閧無一人室制奇特自甬道中通入室門居極左之隅陬右嚮壁間居中一牕旣深且巨重簾下垂牀榻爲四柱舊式居門窗之間枕首於牆牆外即爲甬道有書架甚夥舍牀榻外陳設大率趨時而精雅輕巧而適觀乃與四圍黯澹無華之狀適相反與室門對者復有一扉即通亞伯蘭之寢室是特一粧閣陳設簡陋惟設一便榻及　洗架二坐榻並一有屜之案窗户所嚮與隔室同别無出路惟有隔室可通二室中牆均石琢至堅實表面平滑作牛乳白色柏累堪細意逐寸按騐均牢固無復虚枵空洞扉亦未經人稍動頗無譎詐之跡質言之二室中狀乃如恒惟有一節足令人注意者則亞卿寢室中對榻壁間乃空無一物並畫圖庋架之屬而皆無有柏累堪搜覔近一小時後乃出默自攢眉仍全不了了其事明知其中有詐且事近兒戲顧詐在何許的屬何事則殊爲眩惑未能遽解遂退至吸烟之室靜思其事思旣復於屋中徧加搜覔此次所注重者則在廢字紙簏及各室中火爐之鐵格爲事旣煩亦幾生憤已而於司家之僕所居室中覔得一殘燬之楮片爲信封之一角似木欲抛擲爐中乃未甚着火遽飄墮爐沿明晨一懒婢至而掃除爐灰仍覆諸獸炭之上日中旣燠爐火不燃特備爲晚凉之需故此片楮未盡煨燼柏累堪審視後納之信篋中遂出至廣塲中遊散曝於陽光之下至於夫人母子以車同歸旣相聚於密室夫人亟問何得柏累堪微晒答曰善吾行當有一二小小部署如劇中節目之配合然於是鄙意謂已爲備足應付彼幽靈矣 
[自由談之自由談] [  不冷]  
　　時局中之名言北京學生之宣言有云中國之土地可佔領不可割讓又大陸報之言曰先清内奸二者乃有相聯之關係者也何也不清内奸雖欲不割讓而不得也 
 
 

Page 15

 
 
   
 
 

Page 16

 
 
   
 
