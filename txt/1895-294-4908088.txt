# 1895 - 294 - 4908088

 

Page 1

 
 
[募振引言] [  申報館協振所謹啓]  
　　黄河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵涙圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[論日人未得便宜]  
　　日人之生釁於我中國也始自朝鮮交戰漸而蹂躪我遼東數郡縣蠶食至威海劉公島我中國水師覆没兵艦悉付敵人迨李傳相秉節議和猶復畀以臺灣旦償兵費二萬萬兩准高麗爲自主之國在重慶沙巿蘇州杭州四口通商各處城鄉皆可創設機器諸局日人亦可謂滿志躊躇維意所欲矣於此而猶謂其未有便宜可占豈非矯枉過正言不由衷乎而不知非也日人自開兵而後喪師糜饟國庫因之而空悉索民財怨咨交作子弟之從軍海外者旣死於兵火又斃於疫癘往往荷戈而出者輿尸而歸怨氣彌天哭聲動地聞之西人言約計所用欵項多至七萬萬圓卽以銀二萬萬兩補之所耗尚屬不貲而臺灣開戰之費尚不在内此未得便宜者一也高麗旣不屬中國日人初意可迫以勢力使之惟命是聽轉而臣附於日廷是以此次殺害王妃日兵亦與聞其事萬不料各國使臣聚議之下俄使卽仗義執言謂高王仍須獨掌大權不得聽大院君之指使如不依允當立致哀的美敦書大院者固向日信從日本者也俄旣迫其不得握朝綱是明明與日抵敵况俄兵艦已有三十餘號滿布高麗萬一日人不唯唯允從俄人卽可以砲火從事日本以區區島國安能抗雄視西海之俄人此未得便宜者二也我中國鐵甲戰船十餘號俱被偷生媚敵之丁汝昌獻與日人日人益此堅利之船似水師更可横行海上矣殊不知大東溝一戰日艦之損失亦良多雖得我諸船而所得仍恐不償所失此未得便宜者三也臺灣一地富有金沙煤礦沃壤二千里禾槄一歲可三熟我中國復開築火車之路機器之局百廢具舉歴二十年一旦付與日人似日人可大獲其利殊不知劉淵亭大帥突然而起與之爭持黑旗之兵一以當百目下尚不知如何了局而日人已損兵折將耗盡餫糧轉戰多時勝負互見卽使他日或致節節進占而劉大帥智珠在握决不肯以土地物産好好讓諸日人此未得便宜者四也内地向無通商之例日人獨得於蘇杭諸處開闢租界以爲互巿之塲觀其情形似可利權在握曾亦思蘇杭二處距上海非遙洋貨之來本屬不少且人民見聞尚囿卽有奇技淫巧之物未必爭先購致商埠之設恐難有利可圖沙巿則福近宜昌其情形恍惚蘇杭而瘠苦殊甚惟重慶爲入川要道頗稱富庶繁華然英人已開埠在先步其後塵恐未必能突超前軌加之各國和約皆准利益均沾日人旣將租界議成各西商皆得源源而至是日人徒結厚怨而西商獨不勞而獲安坐享之此未得便宜者五也機器紡紗織布等局向惟准華商開設外人不得攙越其間今此例已自日人破之而日人方遲遲吾行糾股創辦各西人已祖　先著上海紡績之廠立時添設四家他時蘇州杭州安見其必無添設西商素昭信義入股者皆踴躍異常以日人而欲來此簽集股銀恐未必如西商之容易此未得便宜者六也凡此六者在日人苦心孤詣力征經營不惜耗財不憚斂怨而事雖成於令日利尚難决諸他時然　日人亦何苦好大喜功以與同洲同文之中華顯樹之敵哉雖然方彼心滿意足趾高氣揚此時而有人焉欲以正言規之斷斷不能使之信服則亦惟任其自以爲獨得便宜而已矣 
[本館接奉電音]  
　　昨日午後京師飛電傳來上諭一道敬謹譯登○九月初六日奉上諭李秉衡奏災區需振孔殷援案請截留新漕以資散放一摺本年山東黄河秋汛期内水勢盛漲泉流匯至以致利津齊東壽張濰縣提塍潰决運渭兩河亦以洪流漲泛沿河州縣村莊多被淹没民人均極困憊業經李秉衡籌辦急撫並堵築漫口以工代振惟時屆秋令小民生計維艱自應寛籌賑撫加恩著照所請將該省本年新漕除扣蠲緩及照章撥給各處兵米外其餘應運通米石悉數截留並將隨漕輕齎等項按數扣支以濟振需該撫卽飭所屬分别被災輕重核實散放務使實惠及民毋任吏役稍有弊混用副朝廷軫念災區至意該部知道欽此 
[臺電譯登]  
　　昨日西字報云刻接安平初四日來電略謂本日清晨五下鐘時日本兵船攻擊安平岸上劉軍並不開砲日兵遂一擁登岸迨劉軍開砲以攻而日兵略不却退相持數刻劉軍漸不能支日兵乃占踞臺南府旋有劉軍五千人納欵以降西報之言如此然本館訪事人並未函告猶不敢信以爲眞也 
[巫峽猿聲]  
　　中日新約第六欵有在重慶製造行船一節前經川東道札行府縣知照在案近又風聞重慶任日人建造碼頭由朝天門起至三牌坊止設立機器製造貨物並有洋兵千名同至巴縣何大令亟爲出示曉諭而人言仍未盡息此據來函照錄究不知若何情跡也○成都英美各教堂被燬後徧地瓦礫地方官恐居民入内踐踏雇工修築圍牆並派差役看守○重慶向銷外洋棉紗近年新增漢口自製之中國紗較洋紗價廉而貨尤結實銷塲頗旺販運者源源不絶將來該廠卽加倍製造恐亦不敷銷售也○四川州縣佐雜各缺較他省獨豐故到川人員時有擁擠之患其中有父子同省者有本省人報捐本省者新任鹿制軍到任後將應行廻避人員嚴飭司道逐一查明禀復○重慶試院久未修理朽壞不堪月前後西文塲坐號悉行倒坍經王太尊估勘工程鳩工修復并將大堂移後讓出餘地以使再添坐號 
[宜昌近事]  
　　宜昌訪事人云前因江西帮與本地人打架滋事業經地方官彈壓勸釋兹　湖北撫憲譚中丞有札諭到宜訪查地痞多名飭地方官逐名拘拿現已將本地帮之痞棍拿獲四名江西帮之凶痞亦拿獲兩名當卽押入監中或就本地辦理或解往省垣未知其細尚有指名查拿之犯皆已聞信遠颺一時尚難弋獲也○有某甲在宜迎親其銜牌上有香差大臣字樣見者咸覺詫異繼而訪悉其先世曾代皇上進香於南嶽衡山一時傳爲佳話至今後人猶得以其軼事用之銜牌於是議者方知香差之義云○川帮某船户載得客貨多件入川繼又搭載前此撤回之散勇五六人一路開行至歸州之洩灘急欲爭先搶行不料逆風船翻貨物雖無失散而浸濕者不少其時適有某洋行之貨船並行川船疑被洋貨船擠翻因將濕貨多件並各勇等身畔之銀俱失落水中一併要洋貨船賠還不准洋貨船上駛洋貨船已訴諸地方官不知如何斷結也○沙巿准開洋碼頭各家均已買有地叚卽日可以動工興修惟磚瓦多在 
 
 

Page 2

 
 
宜地辦運前往是以各家咸雇大船往南津關上路地方採買石條磚瓦載運到沙從此荆沙巿面可望大興矣又聞該處地叚現在甚爲昻貴因該租地適在湖南人碼頭之上湖南人不肯租買故地叚益形昻貴也 
[三竺鐘聲]  
　　浙省有役滿書吏二名一爲慈谿吏劉景蓉一爲於潛吏張廷傑由縣申請撫憲考試廖中丞於本月初三日傳赴撫轅扃試如果文理通順吏治熟悉准其送部錄用○九月初二日爲三書院官課無憲考試紫陽生題孟子曰尊賢使能三節童題是故君子先愼乎德至德者本也詩題仙掌擎秋瀉露華得秋字王廉訪考試敷文生題今夫地一撮土之多童題生財有大道一節詰題先數餘杭次會稽得杭字惠都轉考試崇文生題三年學一節童題其愚不可及也詩題九田龍山飮得山字○省城紳士每逢朔望延請老師宿儒在人烟稠密之處擇地恭講聖諭廣訓俾鄉愚無知者得皆沐浴聖化刻因吳山斗壇林立每日遊人如巿是以於初一起至初十日連日午後在東嶽廟宣講風雨不更亦整齊風俗之一端也 
[山長類誌]  
　　杭州崇文山長翁又魯廣文壽選授紹興府學教授於四月間辭去山長由撫憲敦請吳子修太史慶坻主講是席廣文於上月禀請考騐後欲卽赴任事爲偷兒所乘將衣物等竊去約值數十千内有課卷一包係癸甲兩年前列生童之卷請廣文選刻者現在無處追尋廣文因請監院轉飭書斗開列名單請原人重抄一過限月半前收齊每卷給文格兩張并酒資錢六十文以酬書斗之勞又吳子修山長現已服闋年内須赴京供職先將瀛眷送入都中擇於本月中旬動身因其長公子炯齋太史在京早已租定公館也現在子修太史已將掌教一席辭定明年崇文主講聞中丞之意擬請樊介軒學士恭煦也 
[江寗試事九誌]  
　　江蘇學政龍大宗師於初二日督率城守協袁恊戎等在江寗府署開考合屬武生硬弓及武童騎射業誌昨報兹又接金陵信云初四日乃考武童步箭之期宗師命諸武童卽在試院内以十人爲一牌設立箭靶約離六十步之遙各武童皆衣冠濟濟裝束一新糾糾桓桓站立簷下左手張弓右手執矢聽候唱名挨次而射但聞弓絃響處鼓聲鼕鼕不絶於耳俟至合屬考畢已日薄西山各官始排道回衙 
[京口觀濤記]  
　　鎭江訪事人云此間爲水陸衝衢商賈雲集五方雜處良莠不齊且近來時有散勇往來難免教匪溷跡常鎭道吕鏡宇觀察特於八月下旬札飭府縣保甲及水陸總巡局内開本年冬防提前一月開辦務使匪戢民安等因各官奉札之下遵於九月初一日爲始查照舊章舉辦將各街巷木栅一律修建完固仍設立十家更輪流守夜遇警鳴鑼合力兠捕務使匪徒無從托足閭閻得以安謐云○邇日早晚薄寒恍若初冬時候迨日中則又陽光燥烈煖透紙窗偶出徒行卽覺汗流浹背居民患喉眼諸症者不一而足良由天氣不正致之也月朔陰晴不定如欲風潮次日上午果風伯揚威龍吟虎嘯繼而雨絲散布疏疏密密整整斜斜初三日晴旭當空繊雲四捲聞之農家云各鄉早稻業已刈穫胼手胝足無不喜溢眉宇深喜預慰篝車卽山田晚禾約登高節後亦可登塲矣○蕪湖一埠向以米巿爲大宗自上年日人犯順長江各口禁米出洋米巿遂改歸鎭江蕪地卽由此冷落厘金頓减關稅亦復短收紳商屢將凋敝情形禀求關道轉詳意欲轉圜仍歸蕪地買賣庶稅釐可以復舊而巿面不致蕭條嗣經署兩江總督張香帥酌度情形恐厘金短絀未能允准仍著在鎭江試辦一年由本年五月起至明年五月止視其光景何如再行酌奪蕪郡紳商以一再禀求願認厘金仍乞改歸蕪埠業經蕪湖道袁觀察親赴金陵面禀香帥或全移或分銷二者之中懇乞察奪近聞此事已有端倪大約十月間鎭江之米仍移歸蕪地貿易 
[錢價又漲]  
　　漢口錢價屢漲不跌因來源不多銷路逾暢之故春間典肆茶莊夏則雜糧麻莊均需現錢秋來穀米棉花豆麥採辦猶多現錢之銷塲愈旺漢上成躉交易均屬銀洋匯票所入現錢斷不能供各土産採辦之用全仗外埠現錢接濟方能敷用現在外埠來錢甚稀以故銀價日低而錢價日昻近日錢價復漲至七錢四分零云 
[雷擊不孝]  
　　距漢鎭三十餘里之王家灣地方於上月廿七夜雷聲大作擊斃某甲一事可謂善惡之報如響斯應矣某甲者年甫而立素性强横武斷鄉曲兼之奴視其母種種不法久爲鄉里所不齒當擊斃時甲正在家中晚餐忽然電光雷火直射屋内其母及妻驚畏異常而甲猶肆口亂詈忽然霹靂一聲竟將某甲提出雨止後其妻倩人尋覓見甲跪於田壠泥中面目焦黑不可復辯鼻梁上一孔如針大兩腮上現有惡逆二字其妻雇人將甲擡歸詎竭數人之力終莫能動有省事者語婦曰亟請道衆上表謝罪或能移動其妻從其言卽請道士解穢上表謝過果然移動惟滿身皆硫磺氣味令人不能觸鼻西人以觸電爲尋常之事乃腮上現有字跡則知陰陽之事不盡無憑也然而傳者之言恐亦略有裝點耳 
[覆舟記]  
　　茸城西門外東嶽廟前俞姓醬園緣小店主完姻吉期將屆於本月朔日飭人至泗涇鎭親串某甲家邀請筵讌甲當雇本地巡防局所設之小鎗船解維上駛舟子見風色極好隨掛帆而駛舟抵距泗鎭四里許之磚橋相近甲之子某乙以顚簸眩暈坐在鷁首悞墮波心甲意亂心慌急竄出視而船身偏倚兼遇一陣旋風隨帆翻覆及經援救乙已凶占滅頂甲亦腹大如瓠一息奄奄逾時而斃聞甲有老母亦在艙中春秋雖高幸保無恙肇禍之後舟人見事不妙遽效黄鶴之高翔以後若何容俟訪明續錄 
[破划沉江]  
　　上月二十六日晚九點鐘鴻安公司益利輪船上水抵蕪有晉豐恒小錢鋪學徒因接家信知其母將附此輪由金陵來蕪特往船中守接詎其母瀕行改期未經到來徒遂附便划登岸詎料划小客多又兼船底破漏行至中流遽爾沈没江心渡客大呼救命鴻安怡和各躉船水手急放小艇來救救生紅船亦飛棹駛至相與救起八人尚有舟子及學徒浪花高湧一片滄茫獨香無蹤影想已隨屈大夫長遊海國不復再至人間矣次日晉豐雇人打撈屍身救生局董吕君亦飭各巡江紅船及義渡隨處查探並函致下游東西梁山救生局派船横截江面以待不知甲屍果能不被江魚吞去使其母憑棺一慟否 
[訟獄繁興]  
　　和州王氏女許字蕪湖馬姓子婚有日矣女因另有屬意之人偕傭工某甲作黄鶴之高飛後甲被女父偵獲夤夜送官刑訊雖得端倪而甲　於是夜命喪黄泉甲母欲上堂訴冤經人密勸次日卽以自病其結免騐了案詎事隔月餘甲母及兄又具呈請官串冤州尊以前旣自請免騐今又翻控斥退不准隨奔赴省垣上控等因已紀八月十八日本報刻聞此案省憲已派委員前來會同州牧開棺檢騐未騐之前州尊親向屍親開導謂訟則終凶豈可專聽唆使之言致干反坐屍親堅執不從乃命搭廠曾委莅騐忽被告王姓踉蹌奔來云女父因懼訟累已潛吞阿芙蓉膏自盡叩請申冤云云州尊隨又勸諭中母謂汝子縱或有冤王姓自盡亦足相抵曷仍從本州原勸乎屍親仍膠執如故大令遂命仵作開棺如法檢騐後聞下體確曾騐出傷痕騐畢隨轉詣王姓家相騐委係服毒飭自收殮如何辦理尚未聞有指歸又聞王姓以此案當甲初死業經其母具結免騐本已火滅烟消今又無端翻復赴省上控悉係朱姓訟棍一人主使致禍及腐屍轉令女父家破身亡誓不與共天地因控朱於官州尊飭發學看管詎獄非畫地朱竟於月初某日散步郊原意將逃歸恰值冤家路窄被王姓所見合家男婦扭住拚命飽以老拳復擁送至州朱直剌隨命改收翼房候訊朱之家屬聞知以縱或犯罪到官亦應聽候官辦豈能任彼原告逞兇因糾約鄉鄰數十人蜂擁入署上堂鬨閙聲請州尊坐堂提訊直剌因公冗未許致觀者愈聚愈多經差役門丁一再開導許以明日候訊始經退去翌日州尊升堂提閙堂者審訊則稱並未糾衆不　伊等來城完糧隨衆聚觀耳至三姓所控訟棍之情及甲之屍親上控沈冤等情均未聞作何結局噫以一弱女子情絲飛動卽釀 
 
 

Page 3

 
 
出人命又轉而禍及嚴君家破人亡更纒及案外之朱姓往復控訐獄訟繁興觀於此益信養女如養虎之俗諺爲不謬也 
[鐘山秋影]  
　　金陵訪事人云候補知府胡汝零太守人品端方有膽有識素爲上憲所器重自辦荷花池厘務以來凡大小事宜無不聲名卓著督憲以太守不辭勞瘁辦事精明故於比較案内給獎花翎太守於前月間騶從晉省並督解銀餉詣轅禀謝現已回局理事○候補逋判吳别駕瞻文自到省以來疉辦優差月前又蒙制軍張香帥著以代辦北九叚保甲分局别駕奉札後卽詣轅謝委於上月二十六日到局任事○門西某甲家開設縀機代某機房織縀一疋尚欠三尺有奇怱於前月二十八夜不知何人在機上割去天明甲見後門大開疑及同業友某乙竊去卽投地保在茶肆與乙理論硬行索贓適有某丙在座以此事爲誣大爲不平甲素性剛强惡其出頭遂棄乙就内兩相爭鬥各奉老拳致丙身受重傷地甲無從和解恐此事須到官判斷也○鄉人某甲於初三日入城至奇望街某家索欠各執一理紛紛擾擾幾成不解之勢一時作壁上觀者路爲之塞經和事老邀往茶館評理究不知誰曲誰直也 
[祭神修塘]  
　　杭州江干六祖塔爲鎭壓江潮而築建於唐時宋南渡建都臨安興工修葺現已傾頽不堪前兵部侍郎朱茗生少司馬立願重修并擬將江塘一帶修整以衛閭閻今夏倩人估工高搭鷹架一座以便周閱而城内居民訛傳業已開工其實尚未也現聞修塔工料約須七萬左右江塘工程亦須三萬有奇朱少司馬擬先築江塘禀請撫憲已蒙批准因於上月廿六日備具牲牢酒醴親詣江干設壇致祭江神定於本月初九日興工其修塔之事擬在明年二月間開工也 
[接差更正]  
　　本縣黄大令探悉升任山西巡撫胡大中丞聘之約在初十左右方可到申卽飭辦差丁役預備恭迎昨報中丞過滬一則實係新簡浙江藩憲龍仁陔方伯也 
[明府回營]  
　　江蘇撫標副前營管帶竇甸膏明府於前日來申交卸總　局務已紀昨報兹悉明府交卸事畢已於昨晨返棹遄回黄渡營次矣 
[膏子認捐]  
　　昨日本城烟膏捐局委員顔鄭兩明府飭地保傳齊各烟膏店主齊集局中各照每日約計銷售若干兩烟膏照數認捐各店主奉傳到局聞皆踴躍認捐矣 
[難番求食]  
　　昨報載安置難番一則黄大令飭差帶至西關廟安插著該處廿二鋪地保應給飯食到縣領取昨午該難民齊到縣署聲稱每餐無飽求食濟餒黄大令前赴七寳履勘河工未回當由門稿飭差按名給錢數十文令赴飯店買飯 
[杉板遭災]  
　　寍波人某甲向以小本營生稍有積儲賃屋百老匯路開設某京貨店收領同鄉人某乙爲學徒因門巿寥寥日往各輪船兠售以博微利前日甲偕乙背負京貨喚坐杉板船往吳淞口兠售途遇某拖扒輪船乘浪而來竟將杉板船冲没舟子泅水登岸甲乙則已隨伍大夫去矣 
[幸未成災]  
　　美界天潼路第五百另九號門牌仁濟堂藥店係粤人某甲所開前晚七點半鐘樓後堆積藥材内忽然火發一時濃烟密布火光四射延至窓壁幾乎冐穿屋頂店中人駭極呼救左右鄰居以及行人均赶往撲救得以應手卽熄惟木壁藥料等諸物已成焦炭事後經一百十八號三道華捕報知捕房捕頭立派包探竇如海往查旋回告的係無心失火遂免予深究然鄰居已飽受虚驚矣 
[法公堂案]  
　　福建候補縣丞楊維義由湖北來滬假寓法界萬安樓客棧至虹口賭錢回來又至尚仁里陸素貞妓院宿娼留家丁看守房間翌日回棧檢點箱内失去洋銀三百元向棧主索償該棧主卽將茶房及虹口賭臺望風之徐毛毛一并送入捕房昨禮拜四堂期解請鄭大令祁繙譯會判楊遣家丁高升投案呈具治晚生名帖并開呈失單求追該棧執事劉濟川供楊客於七月廿八日來棧投宿日至虹口賭錢本月初一日又往虹口當晚不歸明日回棧忽稱失去洋銀三百元大令問來棧時曾否交納帳房供有五十兩元寳一隻托帳房兌换現洋至虹口賭錢由徐毛毛招引洋亦由徐携去此人向做銅匠擅能開鎖楊客亦知高升供湖南人由湖北黄州來滬向隨老太爺在福建候補道員祖基江蘇寄籍湖南大少爺係候補縣丞老太爺給付寳紋八錠共銀四百兩分付不准花費迨至滬將寳兌洋由大少爺經手劉濟川供在棧兌換一錠尚有一錠未兌餘無所見家丁高升供共有元寳十隻除二只外尚有八只大令謂爾主人所帶衣服洋銀諒必知悉爾試言之高升在堂逐一供明大令閱視間有不合據徐毛毛供向業銅匠因在祥生廠軋壞手指不能做工虹口賭臺上廣東人招爲望風拉客楊老爺自八月初旬至虹口賭錢先輸後贏有時不敷遣小的至棧内取携至八月十五翻本反贏洋九十元小的時常陪侍蒙楊老爺賞識稱爲誠實八月十五以後共贏洋四百元並未輸過劉濟川供楊在尚仁里陸素貞家住宿明晨始回棧内家丁供共帶衣箱四只開箱檢視見有銀七封儲在一箱内主人自已取携小的並不經手包探禀稱當往檢視不似外人所竊大令再三研詰謂僕曰爾供詞不合究竟如何茶房劉增記供楊老爺有家丁伺候小的並不入房楊老爺同徐毛毛回棧小的開門入内毛毛卽云失竊包探又禀楊托徐毛毛買鎖三口一鑰所出當往查騐似有意扭落徐毛毛供小的隨楊老爺至尚仁里妓院老爺留宿娼家小的亦投花烟間在宿大令與祁君會商謂楊旣在外間卽飭包探傳案楊維義長揖不拜聲稱帶來元寳八只共銀四百兩在棧内换過一只又在元大錢莊换過一只第三次在英大馬路换過三只現在箱内尚存洋三百餘元本擬交與帳房因陸續取携不便是以未交大令謂爾與家丁所供各異未免尚有别情著將徐毛毛劉增記押候嚴比劉濟川等交保候傳原告斥退○吉祥街新衣店主顧吉甫控店夥李阿根竊去洋銀四十餘元經大令訊供押追在案昨原告偕薦保許雲生司帳張佩蘭投案　請追比張供在顧處爲司帳當晚未將抽屜鎖好被竊大洋廿二元八開廿二角半質之李阿根供向司帳商借言明五日歸還暫時虚宕顧稱十九日被竊卽報捕房至廿三日在小東門尋獲扭入捕房許稱薦保屬實大令著將李阿根交與原薦人保出限十日内理還許押候交保○董仁記控水永福誘姦張羅氏一案迭經大令研訊著邀到主婚之洪仁福再核昨日堂期洪仁福投案呈遞隣居公禀聲稱張羅氏自有夫家小的不過親戚何能主婚並無其事水永福供被董仁記剪去髮辮大令謂爾若不做差事何得剪爾之辮顯有奸情張羅氏水性楊花膽敢遞禀扛帮插訟均有不合著將水永福還押笞責二百板張羅氏掌頰八十下其餘人証一併斥退○三興衣店主翁阿光控陸本照賒次衣服洋五十元圖賴不還經大令訊供已紀前報昨日翁偕店夥徐仁甫金阿桂及薦保姚正卿投案姚供薦金至翁處爲夥金阿桂領陸本照至翁處買衣欠洋五十元店已閉歇翁向小的索賠求請明察徐仁甫供陸將舊衣作抵只值洋廿餘元店主不允求請追還陸本照素來刁玩求請重辦大令着將陸本照押候十日内交還洋五十元舊衣給還翁等叩謝而退恒豐信洋貨店夥錢培生控除奏琴欠銀四百九十餘兩一案經大令訊供　激在案昨日原告偕徐奏琴之父貢生徐元吉投案遞禀聲稱徐已央沈梅卿出爲調處交付一半其餘陸續拔還理勸已明求請銷案大令准之包探禀稱李洪福在碼頭竊取鋪蓋當塲拿獲解案請訊李供揚州人來滬找尋胞弟在洋布局作工不敢犯竊大令著禁押七天以儆○包探禀稱俞炳生在四明公所出喪時混入内室圖竊當塲拘獲解案請訊此人本係積竊李供詞含混大令著押候笞責二百板○包探禀稱張中才於初三日釋出依舊行竊抄出押票呈電大令著押候笞責三百板○瑪禮孫洋行經租人傳春山遞禀聲稱三十六號門牌廣東人欠租逃遁請將屋内物件拍賣作抵大令著先登申報告白三天准其拍賣○八月廿四日堂期竊取花烟間衣服之王海五押期已滿命帶案開釋○竊蛋之幼孩王小王飭送其父收領如不願收 
 
 

Page 4

 
 
送普育堂留養 
[美捕房三則]  
　　江北人俞阿四陳小劉等四人竊取怡和洋行之某輪船上半銀半鉛器具若干已解英廨由屠讞員訊供飭弔原贓再訊據供贓售吳淞鎭前日下午捕頭派包探竇如海帶往起贓據許已轉售與城内當將窩贓之趙阿和帶回捕房復往城内某銅匠店將原贓弔出趙已央人保出○北四川路第二十六號門牌某錢店前晚被偷兒撬開後門入内竊去大小洋銀青蚨等共計五六十元之數昨晨奔告捕房捕頭倩包探衛阿和往勘被竊屬實諭令各包探留心訪查○偷兒王裕才前晚至琼記碼頭停泊之長安輪船艙内竊去搭客陳廣亭之水烟袋綢衣表練等諸物登岸甫行數武爲包探范進才查獲拿送捕房押候解送英公堂訊究 
[代種福田]  
　　昨接寓滬古虞人聾居士函稱此次爲長子亨沐授室初念擬實做朱柏廬先生家訓兩句椾商坤宅未蒙俯允轉念親翁乃先君故交分屬世長今屈就朱陳不得不勉力仰副略一鬆意非特未能返樸還湻且更踵事增華大違始願可見由儉入奢之易夫人生如傀儡登塲及至滿臺袍笏通紅是一曲將闌大非吉兆自愧少定識定力誠又不足以格親翁慄慄危懼者累日苦思力索得一挽救補過之法將收下賀儀曁喜幛等物盡數變價抛磚引玉擬創興一件燒冷灶小善舉但承親友惠賜厚禮誼應設筵酬報竊維天下苦人多夙欽貴堂辦事實心經費支絀爰解已囊竭湊席資庫平銀一百兩移助貴廠施粥之需旣可爲親友代種福田或冀免兒媳折福减祿以誌我過諸祈親友曲諒等因本堂祗領之餘莫名敬佩惟有一瓣心香虔晉五福三多之頌倘人人能以居士之心爲心則易俗移風庶有豸乎[  上海虹口元濟善堂董事唐廷桂等謹啓]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[革役復充]  
　　本縣糧廳署差役任桂卽前捕廳署革役任順也刻以仍萌故智索詐規費日前糾領無賴多人至虹口僞稱奉諭驅禁散勇爲由與各賭棍爭閙當由某地保竭力排解給洋六元始各散回過後又向某捕頭處尋釁再四爲難勢甚洶洶又經和事老從中調處不知如何了結也 
[縣案照錄]  
　　福建人劉如秀在南巿開設建昌隆雜貨行日前因有建邦客人帶桂圓雜貨來申求售劉雖論價置買苦無現洋交付該客人因將貨物移投同豐號銷售劉如秀以同豐號主袁端生不應搶買貨物當持洋槍向袁恐嚇理論之餘卽將檯燈零物搗毁當有袁之夥劉如青卽是劉如秀之兄見弟如此情形出爲勸理不意如秀盛怒之下亦將兄如青毆傷袁端生以劉打毁店物並毆傷店夥等情將受傷人擡縣喊控請騐值日差詢明原委入禀内署黄大令飭著補詞候騐○張朱氏家住西門有一女許字周阿桂之姪於前年間因有無賴到伊家還前所借雨傘張朱氏出外獨留該女看守門户該無賴卽任意調笑女惡言相向責其無禮無賴舉足踢其腿而去褲脚著染泥汚迨母回女泣訴其狀張朱氏當卽令女將褲遞下携至茶館邀同地保尋無賴到塲理論衆評無賴不是燃點香燭服禮其事了矣不料事聞於周以此女醜聲外揚退婚不娶當由兩造赴縣呈控奉批旣欲退婚理應收回婚帖周奉批後延不將婚帖交還竟乃另與别姓議婚納幣將欲迎娶張朱氏以周阿桂之姪停妻娶妻求提訊究等詞投縣呈控黄大令察核呈詞批著差役查明實情禀復核奪 
[英界公堂瑣案]  
　　僧人見通爲閘北文昌閣住持所有衣服向倩施安氏浣濯前日傍晚步至氏家喚令取衣不避嫌疑互相閒話忽被流氓唐海榮所見糾同唐四泉等多人將氏及僧衣服褫去綑作一團任情敲詐謂須出洋銀五十圓方能了事旋有張松海者謂不若將姦僧淫婦擡至義塚抛棄事經地保知悉調停不遂據情報知捕房捕頭立倩包探倪順泉前往將海榮及張松海拘解公堂見通供稱僧人所有衣服倩施安氏浣濯歴十餘年竟被海榮等人剝去綑縳抛在義塚之旁聲言須出洋銀五十圓否則置之死地幸地保及包探到來始得解縛并拘流氓送案施安氏供與相同海榮供稱小的係本地人此事並非小的所爲實由四泉起意張供稱小的在此處喜事家服役曾以多言被獲自知不合叩乞施恩别駕判令將海榮笞責四百板管押一月張笞責一百板卽開釋○包探倪順泉偕某號西包探解聚賭之夏阿和李阿二瞿阿亨瞿阿二王阿引王阿鳳俞阿喜七人並賭具賭銀至案夏等同供稱小的等不敢犯賭實惟偶爾消遣而已别駕判罰夏李各洋銀六圓二瞿二王及俞各四圓連起案之洋銀七圓一併撥充某善舉○粤東人施國棟控陸阿榮索借行兇昨晨經四百六十一號華捕解陸至案施訴稱小的曾冋陸借用洋銀今已連利清還昨忽强借若干小的以無從籌措對不料陸兇横異常竟將小的家傭人毆傷請爲訊辦陸供詞含混訪事人未及聽明旋有陸兄名正輝者投案求免並稱施處之事已由小的理明矣别駕准之判罰陸洋銀四圓○包探衛阿和禀稱陳春林竊取金永記木作中木料二株欲售與吳孫氏尚未成交經小的拘獲送究金投案領贓陳供稱小的係寗波人竊木該死尚乞恩寛吳孫氏供稱小婦人不敢收贓不料伊竟私將木料抛在家中别駕判令將陳遞解回寍波原籍吳孫氏具結開釋○包探何瑞福解在途爭奪坐客之馬夫王阿二張長壽葉妙三請判别駕判令各管押一日○包探何瑞福解私質廣益隆烟館毛毯之方阿招請訊廣益隆主遣人投案申訴前情方供稱廣益隆主倩小的代守房屋借給小的毛毯小的適有急用故暫行質錢别駕判令掌頰五十下- 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年念日京報全錄]  
　　宫門抄○諭旨一道錄前○署江督張等奏查明本年上半年各屬已未結新案交代摺○蘇撫趙奏解固本京餉摺○又奏續解京餉片○又奏解清東北邊防經費片○又奏查明各年舊賦錢糧完欠分數摺○兼護湖督譚奏候選郎中捐助軍餉請給優奬摺○蘇撫趙奏查明江寗等屬地丁奏銷未完一分以上各府州縣衛摺○川督鹿奏匯解各關報効銀兩片○八月二十九日禮部宗人府欽天監正黄旂值日無引見○慶公延侯溥侗榮惠各假滿請安○色楞額等演放水師砲位覆命○李紱藻謝授右庶子恩○荆州恊領桂林謝恩○立山續假十日○沈恩嘉奏請開缺○值年旗奏派專操之王大臣派出肅王○召見軍機薛允升桂林○皇上明日已正升文華殿○○湖廣總督署理兩江總督臣張之洞江蘇巡撫臣趙舒翹跪奏爲查明江寍蘇州兩屬各州縣光緒二十一年上半年已未結新案交代開繕清單恭摺仰祈聖鑒事竊案准户部咨會同吏部議奏飭令將各州縣交代限期定限半年彚奏一次光緒元年八月初七日奉旨依議欽此等因歴經查明江蘇省各州縣已未結交代按限開單奏報至光緒二十年下半年止在案兹據江寗布政使瑞璋蘇州布政使鄧華熙查明江寗蘇州等屬二十一年正月起至六月止已結未結各新案交代彚開清單詳請具奏前來臣等復核無異除將已結者嚴催赶造册結咨部查核未經結報有應繳欵項者勒限完繳如逾限不完卽行照例叅辦外相應彚繕清單恭摺具陳伏乞皇上聖鑒謹奏奉硃批户部知道單併發欽此○○江蘇巡撫臣趙舒翹跪奏爲籌解固本京餉銀兩恭摺具陳仰祈聖鑒事竊照江蘇省奉撥固本京餉分派司關各庫按月籌解自同治五年八月二十八日欽奉諭旨改歸部庫後業經陸續解至光緒二十一年春季止在案所有本年夏季連閏四個月應解前項銀二萬兩現由司關各庫照數籌撥發交號商天順祥匯解部庫投納據蘇州藩司鄧華熙詳請分别奏咨前來除核明給發咨批交商匯解並飭取起程日期另行咨報户部查核外理合會同署兩江總督臣張之洞恭摺具奏伏乞皇上聖鑒謹奏奉硃批户部知道欽此○○趙舒翹片再准户部咨開續撥本年京餉一片單一分於光緒二十一年三月二十五日具奏奉旨依議欽此單開續撥光緒二十一年分京餉江海關洋稅銀八萬兩咨行札關遵辦去後兹據署江海關道劉麒祥詳稱於關稅項下先籌續撥京餉一半銀四萬兩循案交商匯兌以歸妥便詳請奏咨前來臣覆核無異除給咨起解外謹附片具陳伏乞聖鑒敕部查照謹奏奉硃批户部知道欽此○○趙舒翹片再案准户部咨會奏預撥光緒二十年分東北邊防經費銀兩指撥江海關六成洋稅銀十萬兩等因卽經札關遵照嗣據該關道將二十一年上半年應解前項一半銀五萬兩解京交納經前撫臣奎俊附片陳明在案所有本年下半年應解銀兩兹據署江海關道劉麒祥循案於關稅項下續籌一半銀五萬兩仍交京莊號商日昇昌匯解赴京交納以期妥速詳請奏咨等情前撫臣奎俊未及核辦移交前來臣覆核無異除繕給咨批發商匯解外謹會同署兩江總督臣張之洞附片具陳伏乞聖鑒再該關本年分奉撥前項銀兩業經全數解清合並陳明謹奏奉硃批户部知道欽此○○江蘇巡撫臣趙舒翹跪奏爲江蘇省光緒二十年分奏銷案内查明各年已未完舊賦錢糧比較上三年完欠分數恭摺開單仰祈聖鑒事竊照江蘇省舊賦錢糧比較上三年完欠分數業經遵照部文從光緒十年分奏銷起查明各年舊賦錢糧已未完數目按屆具奏並自十二年起查照部行開列比較已未完分數清單奏報至光緒十九年分止各在案兹屆查辦二十年分奏銷查江寗蘇州兩藩司所屬除光緒六年分起至十三年分止災熟舊欠未完銀兩業已欽奉恩旨查辦豁免另行造册核辦外其十四十五十六十七十八十九等年舊賦未完地丁銀内江寗藩司屬解銀九百七十兩零蘇州等屬因秋歉遞緩尚未屆限無可帶徵並無應完銀兩均應歸入下屆舊賦造報兹據江寗布政使瑞璋蘇州布政使鄧華熙開列各年已未完比較銀數遵照部行開單詳請具奏前來臣覆覈無異相應開繕比較完欠分數清單恭呈御覽除抄錄奏單咨部查核外理合會同署兩江總督臣張之洞恭摺具奏伏乞皇上聖鑒敕部查核施行謹奏奉硃批户部知道單併發欽此○○頭品頂戴兼護湖廣總督湖北巡撫臣譚繼洵跪奏爲候選郎捐中助軍餉籲懇天恩從優給奬以昭激勸恭摺仰祈聖鑒事竊據黄岡縣舉人候選郎中劉國柱禀稱該郎中之父記名提督劉維楨昔年兩次報効海防軍餉並本省製造機器及槍砲經費共銀四十萬兩經前督臣裕祿曁本任督臣張之洞先後奏蒙恩賞胞弟劉國棟等舉人准其一體會試在案湖北餉糈浩每籌捐接濟該郎中願將黄郡質鋪及蘄水縣下巴河分鋪分别停當待贖湊捐漢平銀十萬兩分年呈繳以資軍用兹先繳銀二萬兩請爲其弟舉人劉國棟奏懇特恩飭部以郎中儘先前註册補用其餘八萬兩俟集至萬兩以上卽當呈繳分案禀請核計銀數再爲諸弟援照新例奏請獎叙等情由署湖北布政使龍錫慶會同善後局司道具詳請奏前來臣查該郎中劉國柱願將所開質鋪停當待贖共捐漢平銀十萬兩實屬深明大義繳到銀二萬兩據禀請爲其弟獎叙郎中查核現行例銀多逾數倍亦與部議捐銀一萬兩以上專案請奬之案相符合無仰懇天恩俯准飭部將舉人劉國棟以郎中儘先前註册補用以昭激勸出自逾格鴻慈至本任督臣張之洞上年添置砲架槍彈砲彈三廠機器並改換新式快砲機器所需價值運費業經奏准由湖北籌捐項下撥給該郎中報効前項銀十萬兩應請全數撥歸槍砲局以濟要需業將繳到銀二萬兩飭撥該局應用並令將其餘銀兩如數呈繳另行奏懇恩施曁咨部查照外所有候選郎中捐助軍餉援案奬勵緣由謹恭摺具陳伏乞皇上聖鑒訓示再湖北巡撫係臣本任毋庸會銜合併陳明謹奏奉硃批户部議奏欽此○○江蘇巡撫臣趙舒翹跪奏爲查明江寗等屬光緒二十年分地丁等項奏銷案内未完一分以上各府州縣衛恭摺開單仰祈聖鑒事案准户部咨各省奏銷册結到部核議繙譯題覆需時經徵各官應得處分業已設法規避未完欵目仍未能年清年欵議令嗣後一面具題一面先將未完一分以上各員開具簡明清單專報由部核定處分先行覆奏其有具奏後續完者准其續行奏請歸本案開復嗣准户部咨各直省經徵有額雜稅亦令比照雜項錢糧未完分數開報續准部咨各省經徵地丁錢糧凡數在一百兩以内如有未完在五分以上應革職開缺者該督撫於奏報未完一分以上摺内聲明勒限三個月徵完免議限滿無完將該員先行撤任仍按原奏分數議處各等因均經轉行遵辦在案兹據江寗藩司瑞璋詳稱寗屬奏銷例限向係截至次年六月底造册詳辦所有光緒二十年分地丁等項奏銷現屆造辦之期將各屬報解是年地丁等項錢糧按照應徵之數核計地丁項下併無未完五分以上應行革職之員其屯折項下大河衛未完二分以上雜稅項下山陽縣未完六分以上銅山縣未完四分以上清河沐陽二縣未完三分以上桃源興化寳應贛榆及經徵之沐陽等縣未完一分二分以上不等又經接催徵之淮安徐州海州三府州未完一分以上開列經接催徵員名未完銀數詳請具奏前來臣覆核無異除咨部查照並飭再行勒限嚴催徵完清解歸入續完另行奏報一面飭將奏銷赶緊詳辦外理合恭摺具奏並繕經接催徵員名未完銀數清單恭呈御覽伏乞皇上聖鑒敕部查核施行再此案江寗藩司於七月初十日具詳十三日到蘇核辦合併陳明謹奏奉硃批户部議奏單併發欽此○○鹿傳霖片再查前准部咨官員報効銀兩當經前督臣劉秉璋會商成都將軍副都統率同司道各員各自量力報効共湊集銀五萬兩暫寄藩庫聽候部撥繕具清單奏明在案嗣准户部咨令將前項銀兩赶緊解部以濟軍需等因隨卽轉行去後兹據布政使土毓藻詳稱所有各關報効銀兩已於本年六月初間陸續收齊由司體鑄庫法一副定期於光緒二十一年六月二十三日如數發交該商恊同慶等號承領限令九月二十三日匯解户部兌收掣領批廻回銷以期迅速而濟要需等情詳請奏咨前來臣覆查無異除咨部查照外理合附片具陳伏乞聖鑒謹奏奉硃批户部知道欽此 
 
 

Page 14

 
 
[光緒二十一年九月初一日京報全錄]  
　　宫門抄○恭親王等奏揀補章京片○川督鹿奏厘定鹽局各項章程片○又奏暫委丁艱知縣管帶防勇緝獲要匪片○兼護湖督譚奏舉辦保甲團練摺○兼護湖督譚等奏揀補水師各員弁請旨定奪摺○又奏揀補屯防守備摺○豫撫劉奏總兵銷差回省緣由片○將軍裕奏副都統請假回旗守制片○又奏恊領銷差回旗片○九月初一日兵部太常寺太僕寺正白旗值日兵部引見十七名侍衛處二名提督衙門二十六名○肅王謝惠操大臣恩○光裕請假五日○海緒請假十日○連印續假十日○吏部呈進月官卷○兵部奏派管理馬館事務派出王文錦○召見軍機榮祿溥良○本日皇上升文華殿日斯巴尼國使臣葛絡幹覲見○皇上明日用膳辦事後至頤和園皇太后前請安畢遷宫○○恭親王等片查軍機章京通政使司通政使顧璜現蒙恩准開缺養親所遺章京一缺應以額外行走之内閣候補中書楊壽樞充補謹奏奉旨知道了欽此○○鹿傳霖片再據滇黔鹽務局題奏道王季寅詳稱竊查官運局務前經遵照查辦奏案暫停濟楚日久未經裁减定章現甫經悉心籌議官鹽仍應濟楚照舊辦理並將裁定公費勇費局費厘定新章呈請奏咨在案大致各按額引之收數以爲分支之限制已於本年七八等月逐欵按照新章開支來春辦理甲午綱奏銷自應各就起止月日劃分界限未經改章定案以前仍照舊章造報已經改章定案之後概照新章辦理務期支銷悉歸核實造報不致混淆惟甲午綱停運濟楚連閏已逾半年而局支新章甫經分欵厘定約計前此局支實屬入不敷出所有本年正欵不足之數計已不下十餘萬兩仍擬暫於正本撥解隨後分年彌補其一切雜支按照額引核算如黔滇稅厘湖北萬户沱厘金及公費勇費局費均有不敷約計九萬有奇應請酌子通融或濟以本項節秋冬之所餘補春夏之不足或注以他欵如礮船引底生息施濟等項尚有餘存又副本原爲外銷羡餘積存之項似可以酌盈濟虚量爲移撥據實造報然非經先事詳奏不得輒自挪移彌補以後每綱悉照新章各支各欵至以前歴綱正雜收支欵目確數悉經欽差查辦事件大臣裕德等調齊卷宗簿籍詳核無弊已將總數開單奏陳其各綱各欵細數清册邀免補造以省煩牘嗣後無論正本副本内銷外銷統行造册報部用昭明晰以資利運又查辦案内奏交户部核覆之有定雜支如井何堰厘解殘引路費等欵無定雜支如新科舉人公車盤費郁廠不敷二項向無備支專欵擬請卽於繳尾奇零項下撙節開支俾免游移鮮據等情詳請奏咨前來臣覆核無異除咨部查照外理合附片具陳伏乞聖鑒敕部核覆遵行謹奏奉硃批户部議奏欽此○○鹿傳霖片再川省盜匪恣肆甚至附近省城時有刦殺重案臣到任後嚴飭地方官認眞查拿亟思得一長於緝捕之員督率防軍嚴拿首惡以靖地方查有准陞涪州知州華陽縣知縣張繼緝捕勤能官聲素著該員正月在任丁艱交代甫清適值其隴西原籍回氛道梗未能回籍臣傳見該員勉以大義援墨絰從戎之例令其實力報効因覈委管帶防勇一營認眞緝盜安民該員奉委後果能奮勉圖功一月之内在邛州一帶迭次捕獲著名積匪王鄉約等十餘名解省發局審辦　中半係積年慣盜刦殺多案並本年打毁教堂要犯臣親提鞫實立予正法示懲共九名内有關係教堂者六名其情罪稍輕者分别懲辦邇來奸宄潛蹤頗知畏法一面示諭准其悔罪免死據報繳械自首投誠者亦復不少除俟甘回平定卽行給咨飭令該員歸葬外所有暫委丁艱知縣管帶防軍迭獲要匪緣由理合附片陳明伏乞聖鑒謹奏奉硃批著照所請該部知道欽此○○頭品頂戴兼護湖廣總督湖北巡撫臣譚繼洵跪奏爲舉辦保甲團練以衛地方恭摺具陳仰祈聖鑒事竊維爲政首在安民有備方能無患自井田法廢而後世之舉行保甲團練尚有守望相助寓兵於農之遺意咸豐同治年間湖北湖南兩省實力奉行曾著成效近年匪徒日肆伏莽正多雖迭經拿辦而盜風總未盡息加以遣撤營勇絡繹南旋誠恐句結各匪乘間竊發各屬地方遼闊防不勝防非將保甲團練一律舉行不足以防患未然現經臣通飭南北兩省各州縣並出示曉諭紳民力行保甲編立十家一牌十牌爲甲設一甲長十甲爲團設一團總均擇勤愼練逹之人充當每牌各派精壯一人由團總督率甲長每月操練數次其有技藝嫻熟能中多鎗者酌賞錢文以期訓練皆精緩急足恃統爲州縣官調遣無事則互相稽查莠民無所託足有警則立時齊集衆志可以成城或以恃衆抗官爲疑殊不知團止百人分之實學其少歸州縣統轄合之方見其多自無難約束鈐制也軍械等件每於操畢卽存公所亦不得私行取用俾免别滋事端至所需軍械及奬賞等項爲數無多應由各地方官各就地方情形酌量籌欵禀請購給如此辦理無養勇之虚糜收練勇之實效費省而事可久庶能消隠患而靖閭閻除督飭各屬認眞辦理外所有舉辦保甲團練緣由謹會同湖南巡撫臣吳大澂恭摺具陳伏乞皇上聖鑒訓示再湖北巡撫係臣本任毋庸會銜合併陳明謹奏奉硃批知道了欽此○○頭品頂戴兼護湖廣總督湖北巡撫臣譚繼洵署長江水師提督臣彭楚漢跪奏爲湖廣所轄長江水師各員弁因事出缺揀員分别廾補照章聲明請旨定奪恭摺仰祈聖鑒事竊查長江水師員弁出缺向係開單會奏請補兹查近日所出各缺　臣楚漢遴選歴練營伍熟諳水師之陶樹恩周志發丁勝友鍾楚良四員均係由已經繕補官階遞請升轉相應照章聲明可否准其升補伏候欽定理合繕具清單恭呈御覽如蒙俞允俟接准部覆卽將周志發丁勝友二員給咨送部引見其陶樹恩一員前於升補叅將任内引見未滿三年此次邀免送部引見應與請升補千總之鍾楚良均懇勅部一併頒給劄付以昭信守除飭取該員弁等履歴咨部外謹會同署兩江總督臣張之洞恭摺具陳伏祈皇上聖鑒謹奏奉硃批兵部議奏單併發欽此○○頭品頂戴兼護湖廣總督湖北巡撫臣譚繼洵跪奉爲揀員請補苗疆屯防守備員缺恭摺仰祈聖鑒事竊准兵部咨湖南鳳凰廳北關右營屯守備王廷顯因病開缺回籍調理所遺守備員缺係題調之缺應令該督撫迅卽揀員升調等因移咨到臣遵卽在於湖南省各營現任守備内逐加查覆並無熟悉屯務堪以調補之員自應照例在於應升之屯千總内揀員請補兹查有永綏廳花園城屯千總徐景元年四十三歲湖南鳳凰廳人申屯丁歴補額外外委把總弁缺嗣因邊防肅清案内出力經前湖南巡撫臣王文韶奏保以千總儘先拔補並賞戴藍翎光緒四年八月二十五日奉旨允准九年九月内拔補花園城屯千總十年十一月初一日領受劄付連閏扣至十五年十月初一日五年俸滿十六年五月内考騐給咨赴部是年九月初一日經兵部帶領引見奉旨著回任照例候升欽此該員營務諳習操防勤奮在花園城屯千總任内有年於苗情屯務均甚熟悉以之請升北關右營屯守備員缺洵堪勝任且歴俸已滿與例亦符合無仰懇天恩俯念苗疆員缺緊要准以徐景元升補湖南鳳凰廳北關右營屯守備實於邊防屯務均有裨益如蒙俞允該員於邊俸俸滿案内業經引見邀免送部並請勅部頒給劄副以昭信守除飭取履歴咨部外謹會同湖南巡撫巨吳大澂恭摺具陳伏乞皇上聖鑒訓示謹奏奉硃批兵部議奏欽此○○劉樹堂片再記名總兵李家昌經帮辦北洋軍務大臣宋慶調赴前敵統帶新毅左軍臣於光緒二十年十一月奏明在案兹據該總兵禀稱本年二月在奉因已停戰禀蒙宋慶批准將所帶各營勇下撥歸各軍以節餉糈給咨回豫聽候差委兹已抵省等情除咨部外爲此附片具奏伏乞聖鑒謹奏奉硃批知道了欽此○○裕祿片再據開復副都統前任金州副都統連順遣丁呈報該副都統經宋慶奏留辦理營務於六月二十二日因差來省七月初四日在省寓接到京電知親母依庫魯氏於六月二十七日在京寓病故該副都統係屬親子例應回旗守制懇令給假百日回旗穿孝並請就近代奏等情前來奴才查連順在宋慶軍營辦理營務此次奉差來省聞訃丁憂現在軍務稍鬆自應准假百日回旗穿孝以遂孝思除咨明帮辦軍務大臣宋慶查照外理合附片具陳伏乞聖鑒謹奏奉硃批知道了欽此○○裕祿片再花翎二品頂戴兩次卓異記名張家口左翼滿洲四旗協領玉璞經前東三省練兵大臣定安奏調來奉派充盛字營左翼統領本年五月復奏派兼署帮統勤愼安詳頗資整理現在盛字營留省步隊均已遣撤其在前敵各隊營數無多無須多員管轄該員並無經手事件應令回旗當差除分咨部旗曁察哈爾都統查照外謹附片具陳伏乞聖鑒謹奏奉硃批知道了欽此 
 
