# 1898 - 362 - 4909238

 

Page 1

 
 
[會解振欵] [  本館協振所謹啓]  
　　昨日本館協振所得劉蘭堦高養之二君告急電音略謂齊東高苑災重老於查振者亦詫爲見所未見向來冬令水消災民可以出而就食今則一望無際仍如大海茫茫全莊漂沒房屋無存眼見餓斃者每日不知凡幾訴不成聲行卽顛仆若候給票領錢竟有難待之勢現擬設法酌給以保朝露傷心慘目筆難盡言芬分六路頤分三路卽日下鄉一面查户一面運錢赶緊開放欵皆不敷望速接濟盛杏蓀京卿亦賁函云頃接劉蘭階高養之由東省來電内開前日抵省漢帥諭及齊東章邱商苑博興爲下游最苦之處芬查齊章頤查高博卽日分赴災區目擊災黎扶老携糼絡繹於道鳩形鵠面慘不可言恐災廣欵微萬難分布尙懇諸大善長廣籌接濟募得一金卽救得一命謹爲東民九叩十萬兩刻由振撫局札發各州縣易錢等語查齊章高博等縣連年被災最爲瘠苦前集十萬不敷散放自屬實在情形而敝處前籌之欵實已力盡筋疲無可再墊尙祈諸善長多方勸募源源解濟俾得救人救澈無任盼禱等因似此災情重大若不急爲援手勢必民鮮孑遺本館因籌集規銀六千兩會同絲業會館施子英觀察匯往災區散放惟是時將歲暮飢民旣嗟槁餓又苦嚴寒此中悽慘之情非鄭俠流民圖所能撫繪所望海内仁人義士聞風興起廣結善緣俾本館無棘手之虞飢民亦得資果腹此則心香敬爇無任欽遲者爾肅此布陳伏維德鑒 
[諭中國詞訟積弊]  
　　宣聖云聽訟吾猶人也必也使無訟乎此蓋言在上者之於民必先有以化其暴戾之氣動其禮讓之心然後鴞音可革犴獄胥淸至訟而有待於聽則已落第二乘矣然苟能明鏡高懸智珠在握則兩造在庭亦無難立分曲直如龎士元之治耒陽雖日在醉鄉無虞也無如今之爲民父母者往往玩視民瘼除奉承上司外民間詞訟幾有無暇及此之勢以致案牘山積漠不關心一案淹留經年累月甚至親族盡被株連無辜亦遭拖累涉訟者至此始幡然悔悟欲求息訟而已如登天之難諺云一字入公門九牛拔不出殆卽此之謂乎至於欲罷而不能求結而無日小民寃莫能伸或致聚衆滋擾甚且短見輕生皆屬意中事然要亦不得已耳豈眞好爲之哉嘗聞民間訟事有不得直者無可爲計因而輾轉求西人代爲伸訴此等舉動雖係奸詐小民無知妄作亦由於承審官之聽斷不明遲延不結以至於此耳夫民間因兩造紛爭親族不能調停紳耆不能勸諭萬不得已而對簿公庭其意蓋欲求官長爲之訊斷俾得分其皂白乃爲民上者奔走於大吏之門徵逐於讌會之地日行公事或任諸委員或託諸幕友委員以事不干己雖亦裝模作樣升堂集訊而其實不過虚應故事苟且塞責而已其不肖者甚至上下其手賄賂公行迨兩造之財産已空而訟事仍不得結深可慨也嘗閱笑府云甲乙二人因事涉訟甲欲操必勝之權以五百金倩人餽送於官以爲官旣得賄審斷時自當曲爲左袒可以有恃無恐矣不意事爲乙所偵知欲加倍行賄又恐事機不密爲甲所知遂殺一狗以千餘金實其腹謂官喜食狗肉倩人納之比及提訊甲果不得直不勝忿恨以在公堂之上不便道破因伸五指向官曰此案雖係小的不是大老爺亦須看他面上官怒曰爾雖如此那知本縣狗肚子裏道理此雖無稽讕語然亦近乎謔而虐矣夫小民各有生業乃因訟事鑾延日跋涉於道途常覊留於衙署廢時失業産盡財空寃苦終莫能伸又何怪狡黠者流或生意外之事哉按外洋各國於審案一事極爲愼重兩造到堂時或延狀師辯駁或憑旁人指証旁敲側擊必得其眞情而後已旣得其情則理屈者縱不承認其案亦可斷結而中國則不然雖明知其情眞罪當苟非親畫供招則終不足以成信讞故嘗有嚴刑以求始肯吐實者西人不解其故每謂中國官員過於殘忍此雖局外人之言亦未始非承審官之自貽口實何則爲宰官者果能遇事詳愼每審一案必虚心研究則其中情僞自亦無難立見雖現在盜賊繁多奸宄蠭起非嚴刑不足以警其餘然苟研訊無虚則嚴刑以責之誰得謂之太過倘不問是非徒事刑求所謂三木之下何求不得竊恐被誣者畏刑而妄供而眞實案犯反得熬刑而倖免則覆盆之下有不含寃莫雪者乎所望有地方之責者遇案則當堂訊結毋歲月之　延獲犯則細意研求勿非刑之妄動斯亦積德以貽子孫之道也否則諺所謂一代做官七代貧者果誰作之孽歟 
[批准租約]  
　　廣州博聞報云英國承租威海衛於西歴七月一號在京師立草約迨十月五號寄至倫敦畫押其大略謂中國此次允租威海與英特爲英人得此北方屯聚水師俾其保護商務其年限則與俄租旅順同期所租之地界將劉公島及威海灣内諸小島與威海兩岸周圍共十英里歸英管理英國并可在東緯線一百二十一零四十度境内建砲臺屯陸軍將來英國在境内擇地建水塘與書院均可補價任英營造至一切華人政治英不預聞但陸軍則惟中英兩國始可在界内駐紥威海城内俱歸華人管轄但不得於英水陸軍有碍所租地界内中國隨時可屯聚水軍至一概華人不許驅逐遷移如欲購地亦須秉公給値 
[議増兵額]  
　　倫敦來電云德國兵部大臣擬每年添練兵士一萬五千名以増至四萬名爲率并添砲兵四十八隊以資禦敵美國政府亦擬招募晏地利及非獵濱土人編入營伍 
[覲見日皇]  
　　日本訪事友來函云東歴十二月二十號中國派駐日本大臣李木齋星使以外臣禮覲見日皇及皇后日皇以勳章贈之是可見兩國交誼之隆也 
[黃堂受篆]  
　　松江采訪友人云新任松江府濮太守子潼於本月十六晚蒞五茸十七日黎明華亭縣團丁整隊郊迎華亭縣主劉大令婁縣主屈大令曁府屬各官亦均至南門外大漲涇碼頭迎謁脚靴手版爛其如雲有頃太守舍舟登陸呵殿入城至貢院小駐前導有庚午舉人丁丑進士翰林院庶吉士方略館恊修會典館纂修刑部奉天司主政兵部武選司正郎軍機處行走京察一等賞戴花翎記名道府特用道欽加三品銜特授松江府正堂等銜牌閱片响卽命駕赴府署拜會張子虞太守晤談移晷復回貢院午後劉屈兩大令及金山縣劉大令會同府屬各官府學教授温廣文華亭縣學教諭何廣文婁縣學教諭儲廣文靑浦學教諭汪廣文訓導陳廣文紛紛入謁太守接見有差未幾禮生唱報吉時旣届府經歴孫參軍詣府署請印至貢院中太守朝服立堦除吏書捧敕印升堂東向供奉太守望北行三跪九叩禮謝恩然後行拜印禮禮畢退堂旋復升坐暖閣開用印信吏胥差役排班叩賀各官乃陸續散回 
[嚴禁殃民]  
　　南通州友人貽書本館云如皋縣胡綬卿大令以匪徒橫行市井爲害良民惡蹟纍纍擢髮難數 
 
 

Page 2

 
 
甚至種火行刼幾與盜賊無殊若僅笞責荷枷實不足以寒若輩之瞻因出示嚴禁曰照得本縣訪聞如邑向有不法棍後三五成羣日間則向店鋪强索硬欠掗用小錢夤夜則集黨酗酒平白滋事或口角微嫌逞兇鬭毆或藉端訛詐臥閙打毁或假託遠年田房杜找唆令婦女坐閙中遇鄉民肩挑步擔糾黨攘奪或兌借挾隙縱火洩忿甚至乘火圖搶種種不法實爲地方之害現届隆冬轉瞬歲暮誠恐該棍徒故智復萌除飭差周歴城鄉密訪拿辦外合行出示嚴禁爲此示仰闔邑店鋪軍民人等知悉自示之後凡不安本分者務宜痛改前非勉爲良善毋蹈覆轍致犯刑章倘敢故違許被害之人鳴同保甲人等捆送來縣以憑嚴訊究辦該管董保如有縱庇情事察出併究不貸其各凛遵毋違特示 
[太守閱團]  
　　松江訪事友人云華亭縣屬興辦團練在普照寺内按期操演本月十三日由管帶邀請團董蒞塲校閱賞給洋銀四元議定十五日請府尊張子虞太守親臨閱視是日淸晨各團勇齊集局前鵠候少焉太守偕華亭縣劉謙三大令鳴縐戾止各董肅恭迓入旋卽升座時角聲嗚嗚然起於臺下由許把戎指揮各團勇整隊而出操演連環槍演畢歸隊復聞鑼聲鏜鏜然鼓聲鼕鼕然團勇中之具好身手者操演雜技殊矯捷可觀太守與大令顧而樂之隨命賞洋二十元退入局中與各董列座淸談閱片刻始分道回署 
[輪舶遭風]  
　　日本長崎埠訪事友來函云日前日本商輪船勢尾丸由高麗仁川埠出口距龍山數里適遇暴風致觸喑礁而沒駐龍山之日官聞信後電達韓京日使旋接覆電命警察署中人往援得以拯起六人聞船上水手共死十三名内有韓人二名搭客之遭難者計日人二名華人二名韓人一名是亦無妄之災也○寗波瑞大號有船十餘艘專駛北洋各口此次在牛莊裝載豆油黃豆等共計二千餘擔本月初三日行經黑水洋適遇暴風驚濤駭浪之中勢將傾覆船面所有貨物及篷索之類席捲一空艙中亦已進水舵工水手人等情急萬分適日本三井會社布引丸由上海裝煤返長崎覩此情形卽放小艇援救而船主只許救人不肯救船求之再三并由三井某執事人代爲商懇船主始允諾及兩船相傍布引丸之尾突被撞傷瑞大船首亦損壞不堪初七日帶進長崎口由號中人送交中國理事府旋由理事官張子豫司馬諭令源昌號主蘇君入署認賠三井修船費洋銀五百元以了其事 
[南昌火警]  
　　江西訪事友來函云省城惠民門外沿河一帶居民數十家茅屋零星頗饒畫意本月初二日上午某氏婦赴河岸浣衣不知家中如何遺火忽兆焚如迨婦奔回草屋一椽已成灰燼并將一男孩焚斃傷哉 
[扶桑攬勝]  
　　日本訪事友來函云邇來日廷各員頗有調動正三位伯爵皇族重正氏陞從二位從四位皇族重望氏陞正四位山口縣叅事官上山氏滿之進升法制局叅事官長崎縣裁判所檢事森田氏忠雄轉補宮崎縣裁判所檢事正長崎縣裁判所部長判事三宅氏策轉補大津縣裁判所長長崎縣控訴院判事多田氏吉甑升補東京控訴院部長會計檢查院長子爵度邊氏昇休致至長崎縣裁判所懸缺所簡何員尙末得其詳也○束歴十二月十七號午前十點鐘時日皇駕幸陸軍大學校授卒業諸生證書叅謀總長川上氏東京防禦總督奥氏以下諸人率領部下將校百餘名遠出迎迓奏軍中得勝之樂日皇入便殿小憇卽由陸軍少將上田氏導至校中將證書頒賜各生訖各生恭上祝辭並有陸軍少佐松川恒吉兩氏以戰術圖上呈御覽至十一點鐘時日皇卽命駕回宮各官率部下及各生恭送如儀○東京商業銀行刻在長崎另設分行以廣招徠十三晚在松森富貴樓張盛筵遍請各華商赴宴並招女優侑酒亦一時之盛事也○二十二號佐賀縣知事武内氏革職所遺縣篆以關氏淸秀接任 
[輦轂記聞]  
　　京師訪事友人云日前崇文門監督某榷憲出有告示曰爲出示嚴禁事照得設卡抽釐乃國帑支絀不得不借資民力以急餉需一自不肖丁役夤緣其間假公濟私大則賣放車輛彼此分肥小則照票要錢打號要錢額外補串要錢種種需索釐局所在商民視爲畏途本監督歴辦釐務此中弊竇無不灼見眞知力爲禁革兹調權斯局所帶丁役非屢經試用可信之人亦必其人爲薦主力保不至妄爲惟下車伊始誠恐有等車輛商民未及洞悉或司空見慣依樣葫蘆或希冀减釐不惜枉尺利之所在誰不動心合行出示嚴禁嗣後如有賣放需索各節一經查出及被人發覺必嚴加懲辦至該商等亦須知釐金關係國課賣放必與受同科與其行險徼倖爲宵小之所爲何若磊落光明直完釐金之爲得平况用錢犯法更不合算前此苦於不知爾等因爲所朦今旣一律禁革必不任若輩陽奉陰違倘有不肖丁役再行勒索許爾等扭禀本衙門以憑重懲本監督爲體恤商民起見爾商民亦宜各發天良裝貨之車固須報明完釐不得闖越偷漏中途抽票以多報少其空載之車亦必聽候查騐放行不得徑行直闖爲此曉諭各商凛遵特示○順天府備辦光緖二十四年戊戌科武會試供給先期赴户部呈領銀兩俟塲竣再行造册核銷兹聞大宛二縣按照庚寅科備辦章程請領遵將内外塲供應各欵逐加酌减今科内闈在塲五日外塲監視御史四員遵照定例於闈塲完竣卽入内闈總理供給官一員内外委各二員隨同監視御史先入内闈計在塲七日共應用銀七百二十六兩零又備辰宿列張四圍内監試官員在塲六日半所有辰午上中下三等供給需用食物及備辦煤炭柴薪夫役工食共用銀二千四十二兩又應解兵部備辦會試錄等銀八十二兩又内塲雇覓彌封書手並龍門外更夫打埽拉運外圍水牀桌椅等物工食車脚共應用銀一百十六兩零又遵照舊例赴户部支領白米六十七石三斗二升白麫四十八擔七十斤每擔折銀四兩二錢按照各科成例備辦一切食物等項俱係按照單開數目遵照裁减新例及每科辦理成規核實供給並無浮冐情事刻已當將動用各欵造册具結詳請題銷矣○時値隆冬城廂内外宵小繁興步軍統領崇大金吾思患預防除札飭右翼將弁赴近畿一帶大道分叚嚴防外並諭令派撥兵丁在衝要處駐紥巡防以衛行人而弭盜賊 
[金焦寒黛]  
　　鎭江訪事友來函云自今春地方有司出示嚴禁小錢後市中貿易久已安靜無譁兹常鎭通海道長久山觀察恐奸儈日久玩生因札飭丹徒縣重申嚴禁王大令奉札後特派差役肩牌沿途告誡想闠闠中當不敢帮智復萌矣○辦理冬防保甲以來城鄉安靖盜賊一律濳蹤兹道憲長久山觀察深恐兵力單薄爰商請新湘全軍統領陳宇山軍門多撥健兒分布城鄉各要隘徹夜梭巡遠近匪徒無不歛迹賢監司保衛地方洵屬不遺餘力矣○鎭郡粥廠已於本月初十日開辦每日辰午雨餐各窮民之携筐而至者多至七百餘人枵腹而來莫不果腹而去一時茅檐蔀屋中人歡聲若雷羣頌大善人福壽無量○無賴王某專以訛詐爲事某烟館其逋逃藪也府縣各官屢次飭拿均被兎脫本月某日袖藏短刀一柄奔至南門外張姓家强貸錢二十千張見王突如其來知不懷好意先以洋蚨數枚子之餘約翌日交付及王去後張奔投丹徒縣署鳴寃當夜王大令卽籖差往拿比至某烟館時已三鼓王聞叩門聲懷刃拔關而出幸差役眼明手快乘間將刀奪取始得拘回縣署大令飭嚴加看管旋於十一日提訊著重笞八百板釘鐐鎖押聽候嚴懲○邇來租界中時有遣撤管勇三五成羣往來游弋水陸總巡周錦堂都戎恐其滋生事端多派勇丁加意偵察以備不虞○日前南洋大臣劉峴帥電飭長江水師瓜洲鎭總兵高鎭軍光効至省垣籌商緊要事宜事畢卽於十一日上午乘官航回瓜洲防次 
[隋苑霜痕]  
　　揚州訪事友人云本年八月二十七日江寍府句容縣屬南鄉三岔鎭義隆雜貨布店被盜刦去布疋錫箔洋銀店主毛昌連喊捕被傷其夥陳某墮水身死事後協同地保劉順投縣署禀報報縣主會營詣勘通禀飭緝未及弋獲卽受代而去代理縣李大令查閱接管卷恐盜黨業已遠颺特頒賞格備文移請鄰封一體協緝江甘兩邑宰接閱來文卽諭令幹捕協同跴緝一面將賞格張貼通衢略謂有能拿獲此 
 
 

Page 3

 
 
案正盜眞贓者賞洋五十元知風報信因而緝獲者賞洋三十元甚矣捕務之不可不講也○兩淮四岸各商承領昭信股票銀六十八萬兩原定分作三限呈繳運憲江都轉查得各商每限應繳銀二十二三萬今初限已過二限又將届滿乃鄂湘西三岸商僅繳銀十八萬餘兩尙不敷初限之數因念此欵已由户部撥作蘆漢鐵路經費及厘金餉項關繫緊要適督鹽憲劉峴師電飭嚴催迅解支應局備撥要需並將已繳未繳之數查明電復都轉遂將已收之欵卽日報解一面札飭淮南總局催令各商赶緊將初二限應繳銀兩如數輸納其三限轉瞬届期並飭一律淸完隨由局員出示曉諭想各商夙明大義定能踴躍輸將也○疇昔之晚有靑皮甲乙丙三人擁入蔣家橋街某酒肆沽飲歡呼拇戰意興甚豪旣而甲忽因細故與肆主兇毆肆主父子亦非懦弱者拒敵良久靑皮遂紛紛散去旋邀約羽黨多人又來報復時適袁叅戎所派巡街之某弁巡緝至此見而大怒卽飭勇丁拘獲三人連肆主某甲帶回營中禀請袁叅戎訊辦 
[山寺鐘聲]  
　　蘇州訪事友人云滸墅關附近某鄉人王某積欠朱姓家租米洋銀二元屢索不還朱忿甚竟於本月中旬某日倩長洲縣差夥某甲向之逼取王情急無措遽向門外河中聳身一躍以泳以游旋占滅頂雖經人設法撈救業已無術返魂未識能免涉訟否也○有潘棣華者近與元妙觀附近德大布店小主人某甲結莫逆交被欠洋銀二百數十元甲適因事至粤潘不得已遂向其父索取甲父答以事須函詢明確自當如數歸趙潘許之閱數日又往敦促甲父對以回信未至潘大怒立喚輿夫多人將德大店中之布搬取數千匹之多聚而觀者途爲之塞甲父忿甚將店閉歇一面繕禀投長洲縣署控告縣主汪瑞庭大令准詞飭差傳集兩造候訊○蘇垣著名流氓轟天砲卽包塲金生小霸王卽釘鞋增林百步大王卽阿全寳矮脚虎卽木匠悟卿赤練蛇卽老玉壽根等二十餘人專在黃鸝坊橋一帶橫行不法魚肉良民人皆畏之如虎某日擁至郡廟前某酒肆沽飮鯨吞虎嚥暢所欲爲既醉旣飽核計需錢一千餘不給分文揚長逕去酒保某甲向之索取若輩　目叱曰汝豈有眼不識泰山耶乃公慣吃白食爾何人斯敢來唐突言已將甲按地飽以老拳旋經酒肆主某乙向之服禮始得釋手本月十三日又與某興夫等啓釁糾集黨羽百數十人各持器械如臨大敵務得某輿夫而甘心焉嗣經人竭力排解始寢其事然輿夫已身受重傷矣現聞此事已爲總捕府劉司馬訪悉以金生等屢次犯案怙惡不悛飭差按名拘拿從重究辦 
[報請騐屍 
[ 
　　昨日本邑二十四保四十七圖地保沈桂華帶葉掌全投縣署訴稱胞妹葉氏嫁沈金桂爲室本月十六日之晚金桂由某處歸至次晨卽不見而佨妹已僵臥氣絶面靑頸腫口角有血沬不知因何斃命叩求詣騐伸寃王欣甫大令飭地保預備屍塲候親臨騐視未縊又有二十五保頭圖地保周錦春帶金樹發縣訴稱表弟貝金水與顧錫交同宿空屋内姚雲泉索取租屋洋銀四元二角貝約以次日交付姚不允褫其所穿棉袍致貝因羞成忿自縊身死叩求詣騐大令飭周保整備屍塲伺候 
[兇犯候解]  
　　揚州人高梅林在楊樹浦軋花局賞工頭前者誣指小工程三喜行竊同事之物百般恐嚇致程吞烟自盡報經前任上海縣黃大令將屍騐明提高訊實供詞收禁候辦現由上憲批飭解省勘招按律定擬王大令奉文後卽委典史蔡少尉在本署提高到案騐明面貎箕斗飭吏備文以便起解 
[奸儈解省]  
　　著名奸儈張靜臣私販米石出海牟利病民前經上海縣王欣甫大令訪拿到案管押候懲嗣又訪得張私運之米由某報關行顧雲山馮楚珍兩人代向蘇州關朦混報稅故將顧馮一併拘案禀請江海關道憲蔡觀察委前總巡鍾受伯明府押解赴省請藩憲聶方伯從嚴究辦鍾明府奉委後卽於前日傍晚時命駕至縣署將張顧馮三犯面貎騐明時大令已飭承行書吏備齊文牘交與明府並派差役薛貴護解登程 
[編號設攤]  
　　英界大馬路新造菜市工竣後經工部局董出示招人設攤貿易列號收捐嗣由勞合路魚肉各攤户聲請先儘舊有各攤擺設然後再招人擺設新攤局董恐届時爭奪攤基或致肇事因於前日午後招集勞合路各攤户按名編列號碼給以號籌令於開市時按號排列免致紛爭四百零九號巡街華捕見人衆恐釀事端將各攤户拘入捕房各攤户以事經禀准據情申明惠捕頭捕頭立由德律風詢諸局董及管理牛肉之某洋人旋悉果有此事遂揮之使出昨日午後一點鐘時起續行編號至三點鐘始畢 
[二尹懲姦]  
　　寍波人張如榮向在龍飛馬車行執役娶妻李氏已歴十年生有一子　居美界鐵路舊基本月十四日張自外歸見李氏與同鄉人王永吉私不禁大怒將王髮辮剪去旋卽投報捕房捕頭派包探將氏及王拘送公堂請究署理讞員鄭瀚生大令略詰情由押候覆訊前晚倩襄讞委員劉穆庭二尹提案研詰張伸訴前情李氏供稱小婦人素守婦道王係丈夫之友時時來往日前因見丈夫不在逼令小婦人作巫山之會適丈夫回家致被拘案王供年三十有九在占春樓烟館充値堂之　張借去洋銀十四元六角屢索不還日前又往索取致被誣指誘姦二尹判令笞責三百板枷號兩月發犯事處示衆李氏掌頰二百下著具改過切結交張領回管束 
[不准領倡]  
　　前者朱邦杰投法界公堂控趙五福借洋銀二百元圖賴不還迭經讞員朱森庭明府訊供交保迄今案懸日久朱以趙有意玩延請提在英界尙仁里賣倡之王巧寳押追蓋以王倡實趙之生女也明府准之提押候訊昨日有西洋人貿然直入向明府訴稱王倡經商人納爲簉室請卽釋回明府謂此係華人控案與汝無涉何得率請領回申斥再三揮之使出 
[馬路工程局紀事]  
　　本邑南市馬路工程局向由上海縣撥來差役二名一爲王昇一爲吳陞藉供差遣邇者時時誤公由總辦朱森庭明府斥革不准化名復充○新馬路一帶電燈每至深夜總不能大放光明工程局總辦朱明府查知工人不肯勤於擦抺致有此弊日前傳諭工人每日須將燈罩加意磨擦不得仍前怠忽並令捕頭王榮培派捕二名押往從事故日來所燃電燈照耀九衢輝光四射冥行之苦從此可以無虞矣 
[馬路工程局瑣案]  
　　泳興樹柴行執事人王全林與同業丁崇新往來被欠貨價洋銀二十六元屢索不付日前偕夥友柴文來遞禀馬路工程局請追局員朱森庭明府提訊之下將丁交行主王大來保去限日淸理昨日王大來將洋銀措齊繳局明府傳原告王全林柴文來領去旣而王大來投案控柴欠洋銀二十餘元明府限柴於五日内料理飭具限狀交王全林保去○船户潘金桂與同業顧持寳因事互爭被顧以竹篙戳傷腿際由巡街捕拘押捕房昨日捕頭王榮培解至工程局朱明府提訊之下潘供浦東人向在浦中駕舟餬口昨日承裝某米行之米忘帶斛子見顧處餘有一斛因向婉言商借顧非但不肯反肆行毒詈小的向之理論伊卽拔取竹篙向小的戳來趨避不遑致中腿際尙求究辦顧供與潘同村是日潘向小的强偕米斛小的一時忿急致有此事求恩寛宥明府騐得潘傷尙無大碍諭令回家醫治顧不應動輒行兇判責四十板具呈攺過切結交管帮陳向榮保去嚴加約束 
[美界捕房紀事]  
　　前晚舟子李阿虎被同業謝阿九謝阿三擁至吳淞路某茶肆肆行毆擊傷及額角包探劉阿炳見之一併拘送捕房捕頭將二謝押候解送公堂禀請訊辦○昨晨偷兒劉阿狗竊取公和祥碼頭所儲舊鐵某號巡街捕見之拘入捕房押候解送公堂禀請究辦○昨日午刻賭徒兪阿二在北河南路天后宮前設攤誘賭某號巡街捕見之拘入捕房押候解送公堂禀請究辦 
 
 
] ] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[太守到省]  
　　江西訪事友來函云某日新選九江府孫景裴太守毓駿由京到省赴撫藩各轅禀見呈繳文憑俟接到飭知卽當擇日履任 
[上海縣署瑣案]  
　　浦東陸家行相近鄉民吳咸林被人戳斃經王大令飭差提陸海珍楊吟山等研訊堅不供認遂嚴行收押一面補提人証前晚升堂復訊陸供是夜小的忽聞門外呼捉竊魚賊因卽出視見楊計春楊三東將咸林按倒在地陸海坤用刀戳去以其兇橫可畏急回家閉門未及看明究竟是否被海坤致死楊吟山供小的池内被賊偷魚喊捕不及旋卽回家吳咸林如何斃命實不知情楊泉榮供小的在英租界抛球塲大豐洋貨店許先生處當輿夫已有兩月並未回鄉此事如何實無頭緖楊計春供小的年已六十精力疲困不能耕田是夜雖聞喊捕之聲並未起視陸海坤卽茂林供年四十九歲與海珍同居一宅前者海珍竊取小的之雞致相口角八月某日又向小的借錢不遂因之挾怨誣指叩求鑒察大令謂起案之刀諒是爾物答稱不是是夜小的並未起身請大老爺訪查可也大令以楊三東尙未拘案飭將陸海珍還押餘人交差看管候再提齊復訊○蔣長康控周積經濫放帳欵欠銀甚鉅經王大令提訊夏仰山投案訴稱主人蔣長康遣監生來此代質錢莊係蔣與席姓合開用周執事共出本銀六萬兩自去年春開張至秋間收歇周僅交還本銀一萬餘兩尙少四萬餘兩延約至今並不措繳周供監生係金陵人所虧銀兩俱在帳上凡錢莊總有匯劃之欵現被各户拖欠四萬餘兩曾禀控求追大令將周大加申斥令檢呈監照嚴行究追周一再求恩大令遂飭交差看管押同收帳限三日内料理淸楚違干追比 
[英界公堂瑣案]  
　　騙子容福記卽戎維新誘騙李桂泉之妻吳氏金珠翡翠等物約値洋銀四百餘元由包探陳金標緝獲解經署理讞員鄭大令研訊後諭令押候復訊昨晨又命提案吳氏請追被騙各物容供寍波人與吳氏素識吳氏先將各物質洋九十二元後經小的取票贖出倩人估價只値五十元現己售與李立石並無餘欵李家住周莊不能遽將原物繳案此事實非拐騙叩求明察大令商之梅繙譯著管押三個月○包探胡瑞龍拘解竊賊柴友生到案禀稱此人竊取陳阿桂家綢布衣四件經小的緝獲人贓送案請究陳投案請領失贓柴供流落申江無以餬口以致作此非分之事大令判責二百板○流氓謝文斗謝文元兄弟二人專以訛詐逞兇爲事前日在吳淞路某茶肆向茶客王阿寳藉端訛詐王不服以致互相毆擊事爲包探劉阿丙所知卽將二謝拘入捕房昨晨解案請究王投案申訴前情二謝同供不敢胡爲叩求恩典大令判令笞責二百板管押二月○包探徐榮珊禀稱前日洋人非倫失去馬鞍一副經小的在張阿黑家尋獲問其何來稱以洋銀兩元購得今特送案請究張供此鞍實係購來求恩明鑒大令著押候查明再訊○趙阿堂在河南路攫取范大英所持小秤經包探張阿五查獲送案請究范投案供稱小的出外購菜被趙將秤攫去趙供不敢奪秤大令判罰洋銀一元以儆○包探阿五解攫取朱四林風帽之王桂林到案請究王供風帽在途拾得不敢攫取大令判責一百板○水巡捕唐寳榮解送橫船攔河之王松泉王巧觀及竹排攔河之吳長順到案請訊大令略詰之下判罰二王洋銀三元吳罰一百元 
[法界捕房瑣案]  
　　河南祥符縣人余光普來滬販運鐘表寓居萬安樓客棧被執事人楊忻茂誑取洋銀二百六十元控經朱森庭明府訊供押候勒限三日内繳案余光普旣係索債與寓客不同該棧不准收取房飯資此已詳紀報章者也昨日届限原告投案求追並稱蒙諭不取房飯資棧中人竟餉以殘羹冷炙小的心實不甘明府飭將楊忻茂從重掌頰楊叩首求恩明府著還押展限五天如違隨堂帶比並飭傳該棧主到案候核○金陵人金三子因貼票虧欠洋銀三千餘元被各債主具控迭經明府訊供責比勒限嚴追昨日命提到案著重責二百板金苦求得免並稱殷德明尙欠小的洋五百元願與原告商懇按月拔還洋二十元明府著還押展限五天如延定予嚴比○榮盤生前控章歧山欠洋六十七元向索不還經明府訊供交保出外理償兹案懸日久原告投案求追明府著保人交案昨日保人章蔣氏呈繳洋二十元餘求寛限明府著展限半個月歸楚延干比追○偷兒張小三竊取太古棧白糖賣與南市十六鋪某店昨日明府飭探帶往南市吊到原贓核辦○李天成竊取大方棧衣服拘案後明府判責五十板昨提至案下著照原斷笞責然後釋出○竊取金利源煤火之王福生張阿大陳阿三前經明府訊明昨日飭提至案著照原斷枷號一個月發棧房門首示衆期滿責釋○扒竊周同同邱春林由常熟來滬行竊探夥之皮夾當塲拿獲經明府訊供管押昨日著照原斷各責一百板釋出○竊犯朱福林沈阿金李阿四等犯事拘案後明府判枷一個月昨已期滿命疎枷照原斷各責四百板一并開釋○流氓朱少泉搶取某姓所設攤上錢文拘案後經明府訊供判枷一個月昨已滿期命開枷重責五百板釋出○高郵州人方三在鎭江爲圬工其女名桂珠年甫十三被是處寳塔巷洋鏡店主婦聶奶奶誘至滬上與蟻黨楊大發萬春波商議鬻於西門外銀河里畢姓家得洋六十元逼令方三在賣身契上畫押方不甘賣女扭赴巡防局控訴局員曾司馬判將桂珠仍交畢姓領回旋經淮揚公所董事函致司馬告知原委司馬命提復訊將女送交該董資遣回籍昨日董事飭人將女送至捕房請派包探押送江裕輪船俾得遄回故里明府允之 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
