# 1886 - 295 - 4904865

 

Page 1

 
 
[石印四書襯] [  點石齋主人代啓]  
　　制藝以四子書命題求其理明辭達惟四書襯爲最然燭理旣明苟無佳句不能令閱者動目駢題聯球爰亟登焉詩學之要在格調韵語舉舘詩爲程式又增分類詩腋句新建諧彙成一編亦足供操觚者之一助云每部洋六角寄售上洋各書坊如欲躉買問西畫錦里暢懷書屋面議爲盻 
[曾文正公家書减價出售] [  申報館主人]  
　　曾文正公家書自本館排印出售以來久已風行海内原價每部洋六角五分兹以此次續印多部工料一切可以較原故本館亦减價出售每部只取洋四角正惟須認明申報館排印牌號庶不致悞特此布告閱者鑒之 
[新出石印藝林拱璧出售] [  點石齋主人啓]  
　　藝林拱璧一書吐棄一切生面别開係武林吳君少琴所集選集中窻作居多而家藏名稿亦採取二三理法一准乎淸眞風氣必宗諸時尙得文五千餘首萹之尾備列評語俾文之妙處易於尋繹後附分韵試帖詩四千餘首亦皆眉樣入時者校對不厭精詳字跡亦極匀整至於開印之時機器　　火力故墨色黑而匀更無燕瘦環肥之誚現已竣工每部分訂十二本九月初十出書價洋五元五角法馬路南申昌書坊奥外埠申昌發售皆可　　　躉買祈至新北門外天主堂街大順行及還讀樓面議可也 
[閱籌賑同人勸籌美賑公啓書後]  
　　嗚呼論籌賑於今日眞所謂强弩之末勢不能穿魯縞者矣然而籌賑同人猶復孳孳矻矻不敢告勞不敢終怠者爲上爲德爲下爲民其所關係有大焉者也博施濟衆堯舜猶病區區江浙揚滬數處之力而欲盡拯天下之灾且更遠而極於亞墨利加洲境之災不幾同於大言炎炎坐而言者或未能起而行乎然而所謂爲上爲德爲下爲民者必權其緩急輕重與夫名與義之所在而爲之則此時中外一家之世不但不可存畛域之見而且所爲者大救之不可不急矣美國地震成災一由電報述及語焉而未之詳也一由西報譯出則詳且盡矣其禍起於華八月初三晚九點半鐘連震十次而以第一次爲最厲據西報所述被震之處一爲華盛頓一爲紐約一爲白地麻一爲利濟們一則查立斯東計五處而遭刼尤重者則爲查立斯東該處居民稠密城内舍字櫛比而是晚一聲大震竟似有大力者將全城房屋從空提起旋卽力擲於地以至全城盡壞無論崇墉矮屋廣厦高堂一切俱成瓦礫之場所略可支撑未卽坍下者統計一城之中不過百許家而又加以五處地方同時火發當時情景眞有天崩地裂手足無措面無人色者約計立卽壓斃者雖僅五十餘人而受傷者計數百人此數百人中大半難保無性命之憂而略受微傷者則竟不可以數計蓋其災之來也驟奔避有所不遑而况到處皆然避無可避出至街上則又有震倒損壞之電桿電線縱橫滿路無可舉足以至受傷之多如是事定之後核計所損之屋或修或造極少需洋二千萬元近又接到西國新聞紙及公司來信云目下尙有六萬餘人大半多風餐露宿衣食全無想彼中澤哀鴻嗷嗷待哺是又鄭俠流民圖所不能盡者故籌賑同人亟欲有以一思援手也啓内言死者已矣而此數萬餘人倘無法以施救勢必同歸于盡是固理勢之所必然言之傷心聞之酸鼻者也夫上海爲天下富庶之冠紳宦富商之中曾不乏樂善好施陰行其德之士如能體上天好生之德量力捐助是亦無量功德同人等亦明知目下直隷山東需賑孔亟籌賑諸大善士亦旣旦夕焦勞日不暇給又何能分潤於鄰邦第當此施得其當之時亦不得不竭力分潤上以著中國朝廷體統下以見中華樂善之衆多此亦所謂於無可奈何之中作萬不得已之想者也况前次山西山東及本年廣東廣西等處大灾美國人亦簽銀以助甚有携銀往賑者人之欲善誰不如我在彼旣已先施在我亦宜相恤從此恩施遠被益敦和好之情袵席咸登同享昇平之福現除美總領事旗昌行主同仁醫院文醫生向在滬之美國士商勸捐外如蒙中華好善大君子同仁一視慨解囊金請送至美總領事旗昌行主同仁醫院文吳兩先生處一俟集有成數彚解災區斷無貽誤云云閱竟不禁爲之咨嗟太息夫美國之災爲千古所未有中國而籌賑以救美國之災尤爲千古所未有然而吾知踴躍樂輸者必不乏人不但前次美人曾助中國之賑爲有施必報之說也美國之於中國和好最敦自前此美前總統格蘭脫來滬人心無不欣悅此以知中國之於美國亦有視若一家者此其一端也美國自通華以來絶未聞以一矢相加遺故華人皆知美國無害中國之心此其二端也華人之在美國者頗衆深願美人之善爲看待勿存異視之心此其三端也美國牧師傳教於中國華人之入其教者亦不乏人同教者更宜相恤此其四端也有此四端則不但同教諸人解囊恐後卽非教中人而華人念及美國之睦誼美人之安靜以及在美華人之全賴美國家爲之護持亦必慷慨捐金一以救美人之厄一以安華人之心雖直東賑務未了亦必將少分河潤也雖然美國被災在八月初三迄今將及兩月矣西報及公司信來所言無衣無食之遺民六萬餘人未知從何時算起去被災之日幾何若照該處被災之後其房屋廬舍或修或造需洋二千萬元以此計算則該處未災之前必不止於此數意者流離蕩析者只有此數此外則皆已安集乎抑此六萬餘人者皆死傷之餘乎總之事隔兩月待賑之民業已望眼將穿雖美國家自當派官賑濟然官賑所給能有幾何試觀我中國告災朝廷發帑數萬金不爲不多而民間則所沾幾何哉吾尤願華人之樂善好施不分畛域者務須從速解囊勿使緩不濟急也 
[上諭恭錄]  
　　九月二十五日奉上諭倉塲衙門順天府奏請撥通州粥廠賑米一摺本年通州一帶地方被水成災貧民衆多所有王恕園等處粥廠着加恩賞給粟米二千石卽由通倉支給分撥各廠煮粥散放以惠窮黎餘著照所議辦理該部知道欽此同日奉上諭薛福辰奏嚴劾正佐教職各員一摺順天順義縣知縣賴永恭氣質粗淺現値籌辦冬撫難期得力差開缺遇有相當缺出另行請補前署門頭溝縣丞宛平縣典史姚廷爵擅受民詞操守不潔密雲縣教諭張慶千控案纍纍難膺司鐸覇州吏目于桐操守平常人言藉藉永淸縣典史鄭福德擅理民事迹近招搖固安縣典史何樹森任意妄爲不知檢束均着革職以肅官方餘著照所議辦理該闻知道欽此 
[本館接奉電音]  
　　昨午後接到在京訪事人來電有九月二十九日上諭一道敬謹譯登○九月二十九日奉上諭前據給事中劉恩溥奏叅直隷大名縣知縣陶鈺署元城縣知縣虞運華靑縣知縣包增澍大名鎭總兵徐道奎開州協副將張桂芳營官張廷標李大等貪劣暴戾各欵請飭查辦等語當交李鴻章查明具奏兹據遵奏詳查原叅 
 
 

Page 2

 
 
各欵分别開單呈覽除查明並無不合各員無庸置議外調署元城縣知縣虞運華開州協副將張桂芳均年力就衰難期整頓着倂勒令休致靑縣知縣包增澍偏聽家丁任令擅作威福于賑撫重件並不嚴防弊竇致牌頭科歛錢文辦賑委員候補主簿萬鍾環頗有嗜好候補府經歴瞿光樹聲名平常着一倂革職至大名縣知縣陶鈺雖據查無嗜好實據惟旣招物議着卽開缺回省察看如有劣跡卽行從嚴叅奏餘着照所議辦理該部知道　倂發欽此 
[判案公平]  
　　香港西字報稱有華商某控英人甲斯德於英刑司署言該英人開土行於海口地方將所寄之土售去向索價銀無養請爲追繳刑司准詞傳訊該英人據供行係華人所開不過借我出名每月給我工資一百三十元而已刑司查得該行乃私土行某日有洋藥局與該行爭閙該行東華人旋卽逃去行中所有私土皆爲巡丁搜去其有未盡搜去者則由甲斯德拍賣得價卽赴香港現經被控故刑司斷謂行雖非爾所開然旣由爾出名有事卽當惟爾是問况貨經由爾拍賣價銀亦均歸爾携出種種不合判將應付華商之銀如數付繳並罰堂費以示薄懲 
[詳述賽王被廢情形]  
　　賽而維雅王被廢餘主前經登錄兹閱叻報所譯賽王親與英京日報之採訪人所言較爲詳確爰照譯之據王言在當日閱操散後卽回寢宮就枕迨至夜間二點鐘後守衞禁軍闖入宮門以六響洋鎗擬之言當速走以保餘生否卽不堪問矣王聞言知大局已變不及交言卽曳履而出迨至宮門見有兩兵把守均露刃以俟不放王出王不得已復回宮時已滿室皆人早爲亂黨所據蓋諸亂黨已由别門進據寢宮内地矣王見此情形逡巡不敢遽進詎已爲黨人所見卽有數人持鎗而出執王入有一人在叢册中掀出素紙一片據案疾書不知所作何詞遠而望之不甚了了書畢卽有數人執王至前逼其畫押至是台知所書者大抵卽讓國之詞逼王畫押以昭信據也當時有亂黨廿餘人均持六響洋鎗擬王王至是不得已乃執筆而書下力山打天祐賽國數字時有一千總對王揶揄曰吾服官多年汝竟不稍遷吾秩故有今日之禍也王亦不與較迨畫押畢衆乃執王赴兵部衙門未幾復見有亂黨多人擁王之介弟至是亦爲諸人所擒獲者也由是王與弟在兵部衙門逗遛約二點鐘之久衆乃以馬車二輛分押王及介弟啓行車中各有二將以督押之亦均執有六響洋鎗向王作轟擊狀而輿之旁亦有一將坐而監視王因欲與二將交言二將卽喝止之曰毋多言多言禍將及矣王乃不敢復言然當王出兵部衙門之時有數十將官見王出皆怒目曰汝聲勢如是之狂乃亦有此日耶然諸黨之中於變起之前一日王嘗設筵欵勞酬酢甚歡乃不意杯酒未　而蕭墻禍起人心如是是亦深可慨然矣至王啓行之後第一日行經距蘇非亞廿五里之地方是夜遂宿於深山叢莽之中翌日卽至禮利葉地方沿途皆禁王言至是始用一輪船將王兄弟二人分禁艙中復以兩兵守之王時幽閉艙中覺熱甚而艙内惟一圓氣窗通風日廣闊不及七寸王欲探頭在外稍迎凉氣詎兵見王露首卽露刃擬之王乃不復敢窺窗然幽閉艙中熱不可耐乃求守者暫去其熱不許王無可如何惟有任之而已迨船行經俄界里尼地方時日已西傾船中人不見所約之人應接乃不敢停泊將輪駛至江心過宿至次早始有俄國將官至執之登岸卽用多兵圍繞擁解地方有司之署王因求該地方官准其仍由該船以入俄境官謂前途道路多凶實有窺伺之人恐爲王行不利也王曰吾豈畏死者哉身殉社稷亦分中事耳俄頃該地方官卽出一俄國大臣之電報與王看云賽而維雅下力山打王卽賽國廢王着准其再行前來然若來則須由廉墨或華梳地方入俄方可王閱畢乃乘坐俄之火車前行王在車時亦有俄將及數兵守之迨車抵第二站時有俄官到向王索取車價魯布士六百元否則不准其行幸王腰間尙有細碎之資因如數給之始許放行當王在車時幽禁房中而房窗皆闢外間俄將甚多皆向王作揶揄之詞肆加訕笑王不能堪因求守將暫閉窗門亦不能准以上皆王親述之詞也觀其蒙難情形深爲可憫以千乘之主一旦蒙塵曾百姓之强如殊令人爲之喟然矣 
[杭郡薈談]  
　　杭垣之菜市橋埠頭熱鬧爲下路各航船停泊之所上月廿三日有塘棲航船夥某甲以受傷死於橋垜張官保之烟館内地保當卽開報仁和趙邑尊卽於二十四日上午帶同刑書仵作差役人等臨塲親騐實係傷重身死聞其受傷之由因上月十三日爲升任孫廉訪之太夫人啓行座船停泊河中離岸略遠河干爲各航船停泊甚爲擁擠轎役大聲呼喝而人衆路窄避讓不及某甲之航船適當其衝有名廿七者臬署中之著名轎班也因見該船礙路卽將船夥痛打而衆轎夫更從而和之一時拳打脚踢幾無完膚太夫人聞之命卽賞洋數元爲醫藥費而傷科亦許包愈初無性命之憂也不料至二十三日偶在官保之烟館内吸烟小臥片時猝然身死一時屍親無着凶手未獲身死烟館貽害他人祇得報官檢騐庶經官後自無變更也邑尊檢驗後命將航船主及烟舘主人帶回細訊幷立提官轎役廿七到案庶幾水落石出其如何定案容後續誌○衛中丞蒞任以來於游勇痞棍認眞辦理自經出示後立札各局員會同地方官弁督帶兵丁各執軍器日夜梭巡地保掮高脚牌首先開路牌上大書驅逐游勇嚴拿痞棍字樣次則城守兵士數十人列隊而行尾則總巡委員及粮廳捕尉等爲之壓隊徧查城中庵觀寺院及各會館客寓嚴密搜查有窩藏者同罪夜間巡查尤密文自總辦督辦各員武自杭協叅府都閫等無不披星帶露徹夜游行聞日來縱火之事夜必數見故憲諭十分嚴厲也○九月下旬秋日燥烈天氣和煦居室者夾衣一襲猶覺汗涔涔下也二十二日上午天色陰晦至午初雷聲震地大雨傾盆迨一點鐘後雨始住滴按二十六日節届霜降靑女已臨阿香猶未歛跡人皆莫測其故云 
[吳下街談]  
　　崧振靑中丞查得書吏畢某在外招搖隨卽斥革發交蘇府究懲魁太守照例枷號一月以儆餘○紅木阿四轎班小弟皆蘇垣地痞也一日鳩衆十餘人擁入聚福戯園觀劇門者阻之阿四喝令兇毆其黨一哄而進將門者毆傷館主禀請吳縣提懲馬漁珊明府隨飭差拘獲阿四及任連生等四人嚴行懲治旋於九月二十七日枷示頭門旁有謔者曰君等今日眞出人頭地矣阿四强應之曰此亦戲也烏足爲異 
[京華紀事]  
　　本科武貢士解兆鼎等一百三十二名經兵部奏請九月二十五日五鼓時在東安門内正白旂侍衛教塲預備欽派王大臣覆試其上科弓力刀力石力不符之武進士亦於是日在該處補行覆試○皇太后皇上於十月初二三四日幸中海紫光閣閱内務府三旗精捷營解兵官兵各項技藝○九月二十七日神機營各項兵丁前往南苑大操醇邸諭令將所駐之營修理妥洽其馬隊各官兵須在苑駐操半月○兵部會議令嗣後應武試士子各在箭桿上印刻本身籍貫等字射畢親身向檢箭官役領回庶免舛錯紛爭入告後奉旨依議欽此○定例每年十月初一淸晨在午門前恭設黃案頒行次年時憲書是晨欽天監恭齎滿漢時憲書進呈御覽後其王公及二品以上各員在午門前祇領朝鮮使臣亦與焉先期欽天監行文各衙門照例預備幷造具應領時憲書數目細册咨送本監以備是日給領卽古頒朔之典也○禮部咨行各旂營十月初一日孟冬時享太廟皇上前期親詣行禮所有各旂營官員例應於午門前跪迎跪送相應咨行各旂營有無應行迎送之員速卽咨覆以憑核辦 
[刼案續聞]  
　　漢陽縣信局送信人在馬家湖被害沉屍劫掠銀兩一事前曾錄入報章兹得訪事人續函縷述其中情節爰再錄之據述陳永昌信局脚夫中夜喚划南渡被盜謀殺將屍抛入江心復向篙工劘刃篙工曰我與爾素日無讐且身畔亦空無所有倘必欲加刃于我亦惟聽客之所爲否則當渡爾至幽僻地方俾爾脫然無累我固得保性命爾亦獲益良多也盜以其所言有理卽斂刃入艙促令立時啓櫂不隄防篙 
 
 

Page 3

 
 
工固熟悉水程者渡盜至漁舟叢泊處一躍登岸大聲疾呼斯時漁人正在網蝦頃刻間聚集一二十艘將盜圍住盜雖愍不畏死至此亦束手無能立卽成擒絏以巨索告知信局將盜送至漢陽邑宰訊以嚴刑盜卽直承不諱上月二十五日已奉文正法矣事後邑宰嘉篙工之能賞錢六串信局稽查銀兩未失絲毫想各漁舟亦必酬以巨鏹也 
[關道公旋]  
　　江海關道龔仰蘧觀察赴蘇謁見崧中丞禀商洋藥局事旋於前日下午乘坐原船用小火船拖駛來滬昨日午後三點鐘時舟抵新閘隨卽登岸乘輿呵殿退署 
[一田兩賣]  
　　劉蓬山至英公廨訴稱職員於光緒七年夏憑中曹毛毛價買梁兆祥卽貴春坐落寳山縣地基四畝每畝洋一百五十元先付定洋二十元至八年八月由羅錦舟寫立賣契兩次付洋一百三十元約定換立道契時付淸價値豈知是地係倪桂春之産曾賣與王連堂轉賣與潘源昌由潘賣與高易洋行現由該洋行立界管業梁從中亦得洋元致職員催令交田梁終推托前年立契時地保崔竹亭亦曾盖印一地兩賣請卽提懲蔡太守飭差提集人証於前日庭訊劉申訴前因太守問崔曰此田究係何人之産因何一田兩賣答稱梁先央曹介紹將田價賣與劉邀小的前往盖印小的察得田係倪産未之應允梁稱妻父倪谷成虧欠銀洋將田抵過可邀谷成到塲作証旋谷成果到來與梁所云符合小的始簽押盖印當時劉先付梁洋一百五十元小的得洋四十三元代伊開銷換契諸費至九年小的退卯換人接充谷成繼子桂春又將此田價賣與王曹羅供與相同太守問梁究屬如何梁支吾莫答太守問梁曰田係倪産旣抵與爾且賣時倪亦到塲何以倪子桂春又可另行價賣梁稱後被倪姓價賣我實不知且經劉控告奉提後小的已用去三十餘元太守問所用何項梁曰在綺園烟館託原中向劉懇情劉稱並無其事且除付洋一百五十元外因託同和洋行繪圖費洋三十元今是田已賣與洋商諒難斷歸職員請追還田價可也太守謂梁應繳洋　崔所得洋四十三元旣未成交亦應還訖梁稱洋已用罄無力繳還尙求酌减太守着崔梁交保出外限十日内合繳洋七十五元償劉劉稱受虧太甚若不究其串騙之罪請將原價照追太守謂爾亦自已忽略致受其愚無庸多凟 
[押犯脫逃]  
　　徐正芳於光緒九年犯案經前縣令訊押班房案延迄今尙未定讞前日淸晨該犯乘傾倒便桶時私行逸出迨管班房人知覺急卽找尋已無蹤跡無奈據情禀明莫邑尊至下午邑尊飭傳管班房之顧榮榮並同押之楊紀輝等研訊楊呈徐脫逃時所遺之信尊邑閱得係徐寄與其妻者内有差役勒索洋銀四十元之語邑尊欵係徐與楊串通暗施狡獪因着楊繕寫數字以騐筆跡旋騐得楊所書與信上無二遂將楊嚴加申斥着令還押一面着赶緊緝徐以待嚴究 
[限繳條漕]  
　　陰陽學曹正卿訛詐銀洋一案疉經訊比本報曾縷述情形前日地保徐某赴縣控曹虧欠條漕錢七千有奇莫邑尊提曹研訊曹稱應繳錢七千餘文早經淸訖粮串呈騐邑尊核算各串尙少四千有奇問曹如何料理曹稱叩乞寛限淸釐邑尊限五日内繳淸違干比責又問限交之王阿福曾否尋到曹俯首乞恩邑尊亦限五日内交案 
[英界公堂瑣案]  
　　徐壬寳訴稱費阿二躭擱在我馬房暗中串合董小辮子竊去馬車上諸物寄存陳長壽茶肆中後復賣與金四觀刻已投訴捕房拘到各人幷將原贓吊到費供諸物由董取去寄在陳家後售得洋二元二角小的未得分文刻下董已避匿陳供小的在鐵路大橋堍開設茶樓費董前來啜茗帶有諸物價賣與金小的見桌上有洋二元二角由董取去餘不知情金供實不知是竊贓是以買下價洋交與董收蔡太守飭徐領贓費判押十四天復着陳交董懲辦金所出之洋弗予追取○三百九十號華捕禀稱昨有怡和洋行南啞輪船起貨小工王雲星竊取藥材爲特拘案王供拾取零碎藥材不敢犯竊蔡太守判押七天贓交捕房給還失主○西人已林訴稱昨日偶爾閒行有江西人季光才從腋下伸手至衣袋中圖竊銀表當卽獲交巡捕季供來滬不多日並未圖竊有同鄕人可以具保包探楊阿炳禀稱季係剪綹賊前曾在滬犯案蔡太守判季管押三日如有妥保着投捕房具保回籍○東洋車夫姚狗郎訴稱小的向坐客馬阿四掉換小錢驀被打傷眼泡馬供偶然誤碰蔡太守判罰馬洋半元給姚養傷○前紀茂昌洋行控源豐洋布鋪定貨不出一案昨茂昌行主訴稱所定之貨並無花樣不符如再躭延只得另售一切虧耗理合向追易繙譯將情告知蔡太守太守飭將源豐夥帶案諭以設再遲延不出另售定後將虧耗追償 
[法界公堂瑣案]  
　　昨報列掮客毛連元偕買銅客祝郁坤投法捕房扭控某甲一案捕昨將甲解案據供姓林名鼎生在三馬路東洋人所開行内爲買辦本年七月間毛連元來掮銅斤由東人經手票係帳房所出確曾收伊定銀二十五兩在後東洋人無貨可交以致延擱毛曾陸續來行借去洋七元後爲别家定煤一千二百墩亦不能交我卽赴英公堂控告祝毛兩人本要定銀並非要貨翁太守謂定銀應還林稱情願料理惟押在捕房與外間不通聲息太守問可有保人答稱新昌泰報關行可保毛所借洋七元亦應扣除翁太守謂俟交還定銀後再理卽着將林交保限三日理淸毛稱祝要貨物不要定銀太守謂若此當送英公堂辦理彼處旣經有案爾等再去控告或匪追到銅斤毛始稱願遵前斷太守着退去○二洋涇橋南首人和里成衣店主婦童毛氏聲稱失竊零碎綢包布包經人知照獲賊兩人請訊據法包探禀稱在捕房時據胡阿根說與孫桂福同夥行竊後因分贓不匀爭吵胡卽通知失主而孫桂福亦供認與胡合竊爭執後卽行自首查檢之下尙少綢包内有素綢一叚孫見胡在浦灘行走諒被胡藏匿翁太守詰童毛氏究竟何人通信答稱兩人均未來另有一人見彼分贓吵鬧前來通知太守謂孫桂福人尙老實從寛笞六十板胡阿根管押候比贓交失主○昨報趙林芳卽趙蓮芳在法捕房扭控某甲一案捕房昨將蘇殿文解訊據趙稱與蘇同在一處素有銀洋往來八月初收到銀二百兩卽期票一紙蘇將洋二百元向我掉去尙有尾找未經交還驀然走脫今在途相遇遂卽扭交太守詰之蘇殿文認欠屬實求請寛限太守詰其票在何處爾作何生意答稱現在失業銀票當時付與土行太守着將蘇殿文交保限七天還洋○前報紀義和糖棧被范志卿騙去糖貨裝赴崇明一節捕房昨將范解案供名范彩堂翁太守謂爾供王春林到案事卽明白現在王在崇明着爾交保出外將王交案范稱無保太守謂無保斷不能放爾出外原告被爾騙去數十兩銀貨豈可不追着將范志卿送縣關提王春林到案質訊幷著原告赴上海縣署補禀○收租人周瑞堂聲稱八仙橋街有房屋一間租與高一山開老虎灶結欠六個月房租計洋十三元五角爲此將高扭送翁太守問房係何人之産答稱是陳順興牛肉店之産高一山稱祇欠房租兩月太守問房票何在周卽檢呈太守閱畢謂高所欠房租總須淸理一時不能盡還着分三個月拔付五日内先還一期新租不能積欠高稱周在我店間壁開一老虎灶致我生意全無太守問周有是事否周稱是陳老二所開不干我事且收租者不屑作此種生涯太守謂此亦難信近來收租者多作此等事着法包探查明開店者究是何人周有分否禀覆再核○前報列小東門外水菓行扭訴施讓之竊取小孩銀練一案昨日捕房將施解訊翁太守以原告不到着將施釋放 
[蔗樵觀察以便面索題卽寫畫意成蝶戀花一闋錄請顧誤]  
　　夜靜一庭孤月冷捲上珠簾驀地芳心警只爲梅花香滿徑亭亭立盡嬋娟影舊夢羅浮堪印證那更前身肩與嫦娥並香雪海中皆悟境無言默默重思省[  古越高昌寒食生未是草]  
　　九月十九日同人旣壽聽桐逸客大衍爯觴之詩矣適聽桐之太夫人亦於十月初三日爲古稀設帨之晨後先輝映眞得天緣之巧合敬 
[献俚句一章聊申葵傾之祝]  
　　秋高天氣肅木落江之湄顧瞻四野外凉風吹我衣噭噭雲中鴈奮翅西北飛飛鳴常顧我歛翼止堦墀 
 
 

Page 4

 
 
翼中一書札寄我云何之發函文采躍令我長相思君行多古雅性不外物移落落寡其交行行且待時閒來一樽酒獨坐掩柴扉興把五絃琴相對歸鴻揮今年九月九菊花遍疎籬假此延齡客用以祝介眉忻聞北堂萱含貞抱幽姿巾箱萬卷書訓迪若良師今屆古稀年精神健若斯艮時開壽域祝嘏多妙詩彭宣媿後進願献商山芝蟠桃偷幾箇拜手晋一詞瑤池春晝永常蔭碧梧枝[  海上種榆山人悅彭氏拜手]  
　　忠州李竽仙貢樹分香縣花生艷掛冠彭澤入幕湘鄕所作善於言情工於敘事譬之鏡湖一曲五湖不能掩其奇僧在半畝園悔餘菴中 
[嘗讀其作心竊慕之乃生不能侍杖履徒以死後作薤歌有餘憾有餘哀見乎詞矣卽呈遯叟鄕丈夢畹大詞壇刊政]  
　　星掃欃槍盡吐芒當時與悔餘菴唱和者如吳子序甘子大李次靑鄧彌之許仙屛何鏡海王霞軒窗山張六琴黃冠北張伴山吳竹莊諸前輩半皆騰達惟迂老獨以詩鳴巍然獨立魯靈光迂老家獨立樓藏書甚富竟從滄海撈明月誰與泉臺負錦囊千古憐才開巨眼迂老于老堯峯詩集尢所心折一杯融淚入愁腸迂老在曾文正公幕府醉後往往痛哭不知松菊悲風木迂老幼子菊存郎君總角時便擅丹靑兩岸猿聲雁幾行[  越國公四十三世孫僧邸舊部病脚僧盷綬呈草]  
[蘭隱女史執弟子禮於門下詩以誌之]  
　　陋巷蕭條自在身殘編斷簡日相親獨耽詩酒無能事幷立門牆有美人謂吟娥女史等老去只宜開口笑愁來怕見棒心顰緑窗紅袖都勤學可媿書生志未伸[  海上忘機客遂生氏待定稿]  
[秋夜讌顧子敬丈沈詞山兄洎北條鷗所諸君於玉梅花舘卽席得三絶句錄請夢畹生政之]  
　　燭影搖紅夜讌開持螯對酒樂徘徊尊前黃菊簾前月爭不當筵飲百杯沈郎腰瘦虎頭痴良夜同謀醉一巵對酒當歌眞樂事東瀛有客賦新詩鷗所和余題壁詩四首淸新可喜琵琶聲裏意纏綿腸斷江州白樂天有客對花傷往事憑君莫更說藍田客有談小藍田舊事者不禁棖觸予懷泫然欲涕小藍田懴情侍者玉洲氏草 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年九月二十五日京報全錄]  
　　宮門抄○上諭二道錄前○發抄旨七道○禮親王等奏請補章京片○大臣李奏致祭海神並與外藩會盟緣由摺○楚督裕奏請守備以叅將補用片○又奏甄叅革武員片○湘撫卞奏揀員調補叅將摺○閩督楊奏爲遴員請補陸路都司摺○將軍慶奏征收銀兩備充練餉片○又奏撥馬步隊月餉片○九月二十五日禮部宗人府欽天監廂黃旗値日無引見○福建總兵吳奇勳請訓○掌儀司奏二十七日二十九日祭奉先殿謨貝子濓公行禮○内閣奏派騐放之大臣派出麟書善慶畢道遠祁世長○兵部奏派覆看弓刀石之王大臣派出肅王錫珍麟書○又奏派查齋之大臣派出嵩山明安明魁明秀桂祥恩普耆齡花尙阿○召見軍機醇王吳奇勳○發抄崧駿奏江海關常稅收支數目奉旨戶部知道欽此○又江海關續解京餉奉旨戶部知道欽此○又請將完解交代銀兩之前署婁縣令陸冠瀛開復處分奉旨着照所請該部知道欽此○又暹羅國遭風難民阿卒等四名瓊州難民吳坤興等二名照例撫卹奉旨知道了欽此○曾國荃等奏下忙錢糧折收銀價奉旨戶部知道欽此○張曜奏會匪王開琳等正法奉旨刑部知道欽此○又曹州濟甯兩屬審辦斬梟斬决盜犯請就地正法奉旨着照所請刑部知道欽此○○禮親王世鐸等片查軍機章京工部郎中李方豫現在蒙恩簡放湖北黃州府所遺章京一缺應以額外行走之兵部主事胡寳鐸充補並添傳記名在前之吏部候補主事徐士佳在額外行走謹奏軍機大臣奉旨知道了欽此○○奴才李愼跪奏爲循例出口致祭海神並與外藩蒙古會盟緣由恭摺具陳仰祈聖鑒事竊查每歲秋季奴才應循舉行致祭靑海祀典並傳與各旗蒙古王公會盟經歴遵辦在案兹屆本年秋祀之期奴才當卽遵照向章分别預傳蒙古王公扎薩克台吉等先期齊集盟所並准督臣譚鍾麟例委陪祀官甘肅西甯府知府倭什鏗額隨同前往致祭奴才於八月十一日起程由丹噶爾出口至察漢托洛亥地方於十五日卯刻謹敬致祭海神其應祭鄂敦他拉及阿拉克落爾等奴才查照冋例派令附近住牧之札薩克頭等台吉璋達什前往代祭奴才於十六日齊集各蒙古王公札薩克台吉等會盟俱各按品入宴將承辦綢縀袍褂衣料翎頂小刀茶封等物照章賞給其各族千百戶番目亦均從優給賞該王公札薩克台吉等均各歡呼頂感望闕叩頭恭謝天恩奴才當卽面飭各王公畨目等嚴約所屬安靜住牧兼須不時稽察外來番匪勿任滋生事端致干罪戾該蒙番等均感戴皇仁俯伏應命海隅可期久安奴才於會盟事畢卽于是日折回仍由原路旋署謹將循例致祭會盟事竣緣由繕摺由驛具陳伏乞皇太后皇上聖鑒謹奏軍機大臣奉旨知道了欽此○○裕祿片再據署湖北鄖陽鎭總兵馬朝龍詳據鄖陽鎭標右營中軍守備補用叅將戴金彪禀稱該員係湖北均州人由武童投入楚軍水師健捷副營迭在軍營打仗及轉運軍火出刀洊保花翎副將銜儘先補用游擊光緒四年借補鄖陽鎭標右營中軍守備六年二月到任於是年正月經前陝甘督臣左宗棠於關外肅淸案内保以叅將補用奉旨允准接奉行知在案伏查光緒七年湖廣督標右營守備孟麟因續保副將請開守備底缺以副將歸部候選經前督臣奏准部議孟麟保舉副將雖未留省係曾任湖廣實缺人員應仍歸本省候補毋庸送部候選光緒十年宜昌營游擊孫長鐸因續保儘先叅將曾經援案奏請開缺以叅將歸本省候補有案該員奉保叅將例得歸於本班候補與孟麟孫長鐸事同一律理合援案禀請開除守備底缺以叅將歸班補用等情由該署總兵轉詳前來臣查該員戴金彪前保補用叅將雖無留省字樣惟係湖北實缺守備現請開除守備底缺以叅將歸班補用核與前次孟麟孫長鐸之案均屬相符合無仰懇天恩准將戴金彪開除湖北鄖陽鎭標右營中軍守備底缺以叅將歸於湖北補用出自鴻慈逾格除飭取該員履歴送部外謹會同湖北撫臣譚鈞培湖北提臣程文炳附片具陳伏乞聖鑒訓示再所遺湖北鄖陽鎭標右營中軍守備員缺係部推之缺湖北省現有應補人員容臣另行揀員請補合倂陳明謹奏軍機大臣奉旨兵部議奏欽此○○裕祿片再緑營武職員弁歸標効用原備各營補署之選如有衰庸不職之員亟應隨時甄别以資整飭兹查有湖北鄖陽鎭標中營都司銜儘先守備雲騎尉世職林長靑舉動謬妄不守營規湖南鎭筸鎭標中營都司銜儘先守備鄭昌茂前營儘先守備楊秀榮衡州協營卽補守備雲騎尉世職劉順驥均弓馬軟弱年力衰頽難期振作據該管鎭將揭報前來相應據實奏叅請旨將都司銜儘先守備雲騎尉世職林長靑革去都司銜守備仍留雲騎尉世職以示懲戒都司銜儘先守備鄭昌茂儘先守備楊秀榮卽補守備雲騎尉世職劉順驥均勒令休致用肅營伍除咨部查照外謹會同湖北撫臣譚鈞培湖南撫臣卞寳第湖北提臣程文炳署湖南提臣李勝附片具陳伏乞聖鑒訓示謹奏軍機大臣奉旨着照所請該部知道欽此○○頭品頂戴湖南巡撫臣卞寳第跪　奏爲叅將員缺緊要揀員調補恭摺仰祈聖鑒事竊准兵部咨湖南撫標中軍叅將汪迎順升補永順協副將所遣員缺行令揀員升調移咨到臣查臣標中軍叅將員缺爲省營領袖營務殷煩必須精明幹練情形熟悉之員方期辦理妥協例應由外揀選調補遵卽在於通省現任人員内詳加遴選查有臨武營叅將長立年四十八歲廂黃旗漢軍係松山佐領下人由拜唐阿補放整儀尉歴升雲麾使光緒七年十一月十四日奉旨湖南臨武營叅將員缺着長立補授欽此八年二月十九日祗領札付是年五月二十四日到營接印任事該員精明穩愼營伍熟悉以之調補臣標中軍叅將洵堪勝任臣與督臣裕祿往返函商意見相同合無仰懇天恩俯念員缺緊要准以臨武營叅將長立調補臣標中軍叅將實於營伍地方均有裨益如蒙俞允該員係以叅將調叅將應請毋庸送部引見除飭取該員履歴咨部外謹會同湖廣總督臣裕祿署湖南提督臣李勝恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○慶裕片再奴才慶裕據籌餉總局委員等詳稱平莊海城辦七里貨捐金州廳屬方貨捐及營口由莊田五釐貨捐每屆一年期滿由該局核明數目詳請奏報歴經遵辦在案兹自光緒十一年六月初一日起至十二年五月底止統共征收庫平銀四千九百四十九兩四錢五分八釐零均由各城解省備充練餉等情禀報前來奴才覆加查核數目相符除咨戶部外理合附片具陳伏乞聖鑒謹奏軍機大臣奉旨戶部知道欽此○○慶裕片再奴才現准欽派總幫統帶奉　盛字營馬步練軍豐陞阿溥偀咨奉欽差大臣福州將軍穆圖善咨開奉命辦理東三省練兵事宜經海軍衙門鈔發營制會議奏准照吉林防軍章程辦理嗣於抵吉後由該省舊有練軍内抽撥各隊隨帶月餉計馬兵一名月支銀七兩步軍一名月支銀四兩核與前鈔章程互有叅差當經查准吉林將軍咨稱於接辦後改擬新章咨部在案並經改爲馬隊一營帮帶官一員哨官五員各專一哨步隊八營各添哨官一員辦事官一員字識一名查東三省練兵營制餉章前經會議准照吉林防軍章程現在該省旣經酌改本大臣詳加查核餉數無甚懸殊應卽按照現行新章辦理以歸畫一所有奉省前撥馬隊兩起步隊一營隨撥　餉請照吉林新章分撥等因咨行前來嗣據盛字營支應局詳稱馬隊兩起步隊一營卽於九月初一日照依吉林新章大建每月共應撥銀七千五百十五兩九錢九分一釐小建每月共應撥銀七千二百九十七兩一錢九分一厘二毫每月較前增銀一百十八兩有奇除照數按月撥送並咨部立案外理合附片奏聞謹奏軍機大臣奉旨該部知道欽此○○頭品頂戴革職留任閩浙總督兼署福建巡撫臣楊昌濬跪奏爲遴員請補沿海陸路都司員缺恭摺仰祈聖鑒事竊照浙江平陽協右營都司丁椿榮年老休致所遺都司係陸路題補之缺准到部咨第二輪第三缺輪用揀發班人員行令揀員請補等因仿查浙省現無揀發人員自應照章以應歸揀發班次之補用人員揀補臣隨在於浙江省已收標陸路補用各都司内逐加遴選如名次在前之徐勝榮李立綱續保儘先遊擊陶錦華許家邦因與是缺人地不甚相宜未便遷就請補惟查有補用都司浙江處州鎭標中營守備徐飛熊年五十二歲浙江西安縣人由行伍隨軍剿匪著績遞保守備奉部擬補今職同治十二年三月領札任事先於克復湖州武康德淸各城出力保奏同治四年十月二十六日奉旨着以都　補用欽此該員樸實耐勞營務熟悉以之補授斯缺洵堪勝任核與例章相符合無仰懇天恩俯准以該員徐飛熊補授浙江平陽協右營都司於營伍地方均有裨益如蒙俞允俟部覆到日再行給咨送部引見恭候欽定除飭取履歴另咨其所遺處州鎭標中營守備係陸路推補之缺浙江現有儘先應補人員容俟奉到部覆再行按照定章揀員請補外謹會同護理浙江巡撫臣許應鑅浙江提督臣歐陽利見合詞恭摺具陳伏乞皇太后皇上聖鑒勅部議覆施行謹奏軍機大臣奉旨兵竒議奏欽此 
 
 

Page 12

 
 
[壽張蓉臺明經六旬初度錄呈高昌寒食生詞長曁諸大吟壇削政]  
　　志欲凌雲氣吐虹斯人畢竟號儒宗半生自癖林泉趣十載曾殫保障功振鐸發蒙施化雨捐金紓困暢仁風鶴南飛曲華堂奏快覩精神矍鑠翁得句何妨訂鉅編宜風宜雅踵前賢蜚聲近達春申浦鶴算新更夏午天里志纂成大手筆土籠覆徧好心田籌添海屋觴稱壽蟻祝同殷賦小篇[  于湖齩得菜根子炳臣汪紹炎求是草]  
[何桂笙詞長久耳盛名素未謀面重九日恕臣舅岳緣事往訪晚隨其後得識荆顔快何如之爰賦拙律以誌慕錄呈大吟壇郢政]  
　　久仰大名垂宇宙騷壇文社共心推直書賴有董狐筆妙句驚傳繡虎才何幸淸標容企望乍欣末席許追陪登高九日成高會弄斧班門試筆纔于湖齩得菜根子炳臣汪紹炎求是草 
[贈周琴仙校書幷序]  
　　杏花香滿春風著意之天楊柳嬌藏夜月消魂之地朝朝暮暮帳暖鴛鴦翠翠紅紅金迷蛺蝶名心十載羅昭諫京國之游月色二分杜司勳揚州之夢凡逢勝地最繫情懷但歴歡場便思身世昔之人所以流連羅綺感慨笙歌荻花動遷客之思香草託美人之怨者此也而况舊時郭隗早已游燕此日陸機依然入洛江湖無賴覊旅多愁遂乃知已兩三游蹤一二問東家之窈窕訪北地之胭脂則有碧玉名姝紅樓妙選芙蓉明豔蘭芷芳華贈芍藥以宜妝啓櫻桃而欲笑慧心濡筆妙解銀鈎纎手彈筝慣調金柱喜鶯鶯之猶在未免有情歌燕燕以歸來似曾相識樽前對坐已知袁寳之依然遂乃柳巷籠燈蕉窗剪燭或筵前召客便遞紅箋或影裏聞歌頻呼年京寓曾識雲英兩度天台又來阮肇豈僊緣之未斷故人面之憨茶罷攀談早解相如之渴天涯浪跡客路工愁書劍東西舟車南北三緑酒或一燈烟火時遭燕子之嗔或幾疉霓裳戯學鸚哥之語殘更曉漏遑問何其樂事賞心誰能遣此然而時光易改彼此相憐潘安仁已近中年白司馬最憐商婦黃金力薄難求解語之花紅豆情深卽是相思之草所望情天彌補早呼靈鵲以成橋莫教恨海浮沈竟效寃禽之銜石念知心而難得賦長律以寫懷僕本恨人聊爲錦瑟華年之詠卿眞憐我請唱旂亭畫壁之詞○誰家金屋鎖嬋娟曾是當時侍綺筵癸未春余始識琴仙於都門洛浦通辭重會合天台註籍舊神仙生來蓮子絲難斷修到梅花夢又圓苦憶鳳鸞飄泊感春風南北已三年搔頭斜揷軃雲鬟羅襪香塵若往還身數排行秋七夕琴仙於姊妹中行七眉描新樣月雙彎閒情玉管書心事素手銀筝約指環記得前番中酒夜倦舒星眼暈紅顔平生花裏算知音佯怒佯嗔最不禁錦　代酬將妾意藍橋重訪見郎心親翻衣笥防寒嫩私贈刀圭怍病深余嘗雨後過訪琴仙出衣以禦寒又嘗中暑患腹疾琴仙贈以丸劑服之卽愈一事頻煩君繫念酒邊含笑賀泥金何處明珠贖翠娥此生綿力總無多抛他子夜雙聲曲負汝丁娘十索歌記取鶯花須解脫可憐駒隙易蹉跎玉臺莫更誇新詠其奈徐陵懊惱何長安倦遊客稿 
[上海三馬路與昌絲棧陳竹坪經募山東直隷賑捐九月廿六日第四百三十三次淸單]  
　　金陵申昌書畫室徐聞韶兄交來求放心齋洋十三元金陵惜培軒主人洋十一元無名氏嘉定楊周氏祈堂上康健合家平安各洋一元金陵無名氏低碎銀三兩以上五戶共洋廿五元低銀三兩○南市鹽瓜街怡大恆參號將罰欵移賑洋三十元唐彤生爲子開明求病速愈洋十元徐松涎求咳嗽胸悶速愈洋五元蒲谿隱名氏勿藥助賑洋二元○前京都夕照寺助來墨寳今先以售去白紙對四副紅箋七言對一副共售見洋七元小洋十角○紹興府正堂霍交來諸曁陳鳳鏘善士經募高恆泰錢一千德記義號恆大號各五百三陽茂盛又記王福維瑞庭高承　宏業號恆興號新春昌一大泰和同裕恆裕陳春霞胡如乾老泰昌楊慶裕各二百五十義大號二百廣裕王聚興各一百五十許禹跡王介菴洪兆祥順泰潘玉衍茂興號薛讓枝錢華亭魯鳳祥順裕李栽杏源源吳煦丹小春上大生號漢良福淵公茂明記仁泰各一百大春福潤和各五十又册駱復堂五百袁德良趙小漁陸鴻逵宣傳歧各二百宗根何韓氏張輝奎胡其賢樓永和朱少峯蔣大有駱心香仲倣春垞陳趙氏各一百又册袁墨　募同順號袁長慶各七百袁其榮四百無名氏三百念袁春萱三百馮標袁元相台三連臣順山順標文彬玉旣濟美周蔭樾人和號德昌號馮信義屠配正楊壽淸錢錦茂各二百袁士達之銜福田珠寳蔡福生樹茂號寳和樓陳楊聲王八駿四而號邊坤道各一百又　金靜波募趙公用點識方蔭桐老宏興染坊周泳濟各四百趙功生三百公和鐵行公餘恆記駱芝仁金聖基老玉成新玉成陳大成各二百金幹楊南屛金益三各一百五十天成堂王再和高樂南樊智軒樓惠霖汪習堂孫寳成郭大裕金梅名浩何承元丁泰正錢黻堂洪福申金聲金型徐鳳飛各一百金作舟六十胡均明馬廷松壽金祿高起餘鄒慶元金梅周癸淸連信正　元酈爾章吉人陳雲門陸福濬各五十又册郭磻溪四百又募平甫徐才秀三百才毛二百六十炳燦陳栢金各二百郭恆昌漢維徐步雲張春山黎齋力宗漢興昌公裕木行陳謙吉尙官徐光喬彩萬豐郭源潤鍾天星各一百張宗書金灿金春長法各五十以上五册共洋十五元錢十一千一百文○南橋訊訟齋王人交來莊惟勤善士經募塔册添吉祥秦竹廬祥和庄吟月山房楊榖貽求病速全各洋一元沈仲箎居子雲馮松溪萍川客各洋半元陳筤甫錢五百六十心餘薄三百鮑瑞泰馬海銀義泰洪李旭明泰山堂各二百王聚茂一百四十以上十九戶共洋十元○本日共收英洋一百另五元錢十　千一百文小洋十角低銀三兩合倂聲明 
 
