# 1903 - 30 - 4910701

 

Page 1

 
 
[新印各書籍發售] 　　　　　　　　　　　　　　　　　　　　　[  圖書集成局啓]  
　　十朝東華錄實價洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華植錄實洋二元五角○左文襄公奏疏碼洋四元○刑案匯覽洋七元○景　全書碼洋三元○資治新書碼洋一元五角○繪圖三國演義碼洋一元六角○駁案　編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大清會典碼洋一元六角○六科凖繩六套實洋六元○醫門法律碼洋一元○諸君欲購者請移玉至三馬路申昌書畫室或申報舘帳房可也此佈 
[自由辦]  
　　自由何說也其知者曰對於奴隷之謂能獨立之謂不受壓迫之謂自信力之謂有界之謂此一義也其不知者曰利已之謂惟我所欲爲之謂横行之謂無忌憚之謂此一義也夫道一也仁者見之謂之仁知者見之謂之知水火一也或　飲釜熟以養其生或滅頂爛額以賊共軀自由一也或由前之說而爲天民大人或由後之說而爲亂臣賊子然而水火之性不任恩怨自由之義不居功罪者是其生質旣定名詞初立之時圄已含有生死禍福之兩途聴人之自擇也夫自其外焉顴之歐美之民毁齒而學國家干涉之游惰弗許也及歲而兵國家使令之免避無術也其居處行動交際財産之事至纎至悉莫不服從於主治法律之下可謂不自由矣然其民欣欣然皆有自得之色掉臂游行若履康衢中國之民一反其所爲都會之大隘巷之細苟無惡於官吏雖禦人作姦無不可行其意者至於飲食日用一無所問可謂自由矣然其民囂囂然若不可終日若是乎自由果非也抑各國之煕熙皞皞者舉不足以與於斯耶吾嘗窺行星矣晝夜不息如環無端莫或尼之自由之極也然其距離之率循一定之躔度而不然者則有陵歴鬭食之災矣吾叉嘗考汔機矣洪纎相銜動静自如山止霆運惟所欲適自由之極也然其作息遲速有不易之軌物而不然者則見傾危覆裂之禍矣吾思之吾重思之歐美人之自由也是以國人爲行星而以國家爲太陽也是以國人爲機輪而以國家爲蒸釜也猶乎有機之說也云爾故能收斂才雄梟桀之氣一納諸道德之域夫有所忍於細必有所成於大有所屈於已必有所伸於人有所謹守於内族必有所横肆於外羣跆耤六洲此其根本也不深考其性質　貿貿然曰自由自由亦速其陵歴覆裂而已烏足以語自由今吾國少年自由之聲洋洋乎盈耳矣不知自治爲何義而敢越乎禮法不知公德爲何事而先喪其倫紀盧蒙斯赫之學未涉其藩籬文周孔孟之書相嗤爲朽腐羊質虎皮亂天下之妄人耳以此罪自由自由不任受也大抵天下至美之物多有一近似者以亂其眞必盡滅其近似者而後眞者乃出滅之云者非執而　於理也我研究其眞者之體叚焉我鍜錬其眞者之精神焉我提倡此精神體叚以爲之教育焉擇善固執而奉以爲正鵠則民德日進僞以滋减而一二焉而什伯焉而千萬焉未爲甚難也若不務其實斷斷爭勝於齒牙惡聲之報也指顧矣而是非終末由大白於天下此則非箸者之志也見北洋官報 
[宮門抄]  
　　光绪二十八年十二月十七日吏部及翰林院値日値年旗引見一百六員睿王等點騐軍器覆命崑中堂等謝賞壽字恩倫具子榮中堂各假滿請安陳文銳石庚預備召見鑾儀衞奏派揀選官缺派出那王肅王召見軍機及陳文銳石庚○十八日戶部値日無引見莊王卓公謝伊子冠頂 
恩帛公專摺謝伊子冠頂恩卓公謝署正藍漢都統恩志公謝緩扣俸銀恩裕德謝署翰林院掌院學士恩阿克丹謝賞福字恩署熱河都統松壽到京請安順　德公各續假二十日葵公續假十日貴恒奏請開缺侍衞處奏派主宴大臣派出醕王召見軍機及松壽○十九日禮部及宗人府欽天監値日無引見直隷布政使周浩到京請安並謝恩貴恒謝准其開缺恩榮慶等謝調授缺恩倫貝子謝緩扣俸銀恩克公謝伊姪襲爵恩延侯續假十五日召見軍機及榮慶周浩 
[俄增艦隊]  
　　日本某日報云自英日同盟之後法俄二國政府猜忌益深陽雖和好有加實則暗中準備决不肯於英日之事稍讓一籌其於東亞海洋遺派艦隊幾如大鵬張翼勢欲摩天近閱德國報章知俄人刻又遴派軍艦五艘駛赴地中海輔以水雷艇六號舳艫銜尾鼓浪而行分布於英法及歐洲各邦海岸當行經　叻及香港之際暫行下碇滿載煤斤以便駛赴旅順口寄泊三月然後望西進發直抵太平洋攷俄國亞東艦隊中本有戰艦六艘鐵甲巡艦四艘鐵甲砲艦二艘大號防艦五艘小號防艦二艘小號巡艦五艘海上水雷艇十二艘尋常水雷艇二十艘時游弋於西伯利亞一帶叧有水雷艇二十艘添入義勇艦其勢力可謂雄矣此外尙有重一萬二千九百墩之戰艦名啞司辣捕耶重六千七百墩之巡艦名啞烏洛烏矮重大千七百墩之巡艦名拔痕其耶痕皆係邇年新製其於中國沿海之兵力較之英日兩國强弱迥殊反抗之心不誠昭然若揭哉 
[危堡被攻]  
　　日本某日報譯登英京倫敦電報云西歴一月二十四號各國砲擊危地馬拉殺痕卡路洛可堡彈丸絡繹迄未稍休此蓋在海口撤封之前故干戈依然未　也 
[危亂可敉]  
　　法京巴黎司來電云西歴一月二十八號危地馬拉國大百里壐天德已將托卡撲附近叛軍攻破若是則危之内亂可望敉平矣特未知此外各邦能即言歸于好否 
[議撤危封]  
　　英京倫敦來電云西歴一月二十七號英法意三國政府中人商諸美國使臣擬將危地馬拉海口撤封一面移書美廷請其擔保准代收危之辣呆辣及撲路托卡撲路兩海關貨稅以抵償金 
[墨國置郵]  
　　日本某日報云墨西哥國招募中國傭人大開農田以興樹　之利特創設中國貿易郵船會社 
 
 

Page 2

 
 
以便航海往還定於西歴三月上浣第一次開行道經香港日本火奴魯魯桑港以達墨西哥社中總經理人哈痕利烏立痕氏已於舊臘由墨來華矣 
[法攺軍制]  
　　英京倫敦來電云法國政府豫計陸軍經費時准將馬隊步隊規制斟酌變更並議定訓練脚踏車軍隊俾遇軍情緊急之際得以瞬息千里絶蹟飛行 
[瑞王禪位] 　　 
　　日本某日報譯登英京倫敦電報云瑞典國王啞司卡矮第二不知因何自甘退讓特於上月某號暫將王位禪與太子額司他矮捕親王 
[醫院慘禍]  
　　英京倫敦來電云英國米之獨路耶逹司省有瘋人院名哈之氣者西歴一月二十八號忽被留醫之印度瘋婦遺火立時院宇全燬焚斃五十二人真奇慘也 
[令嚴逐客]  
　　昨得日本橫濱友人手椾云逆黨梁啓超遁蹟東瀛爲日已久去臘日本外務省忽下令斥逐出境不准逗留或曰當中國某星使過日時曾將梁之逆謀歴歴向外務省陳說以故外務省立即屏之遠方也又聞梁曾有日銀八千圓寄存其友某甲處甲急切不能歸趙梁乃向日官𤁋忱籲懇意欲稍緩須臾某日設讌邀請在日各華商到者皆褐衣葛屨之人無一衣冠中人在座卽日本顯宦如大隈重信如犬養� 
毅者亦皆設詞却之 
[日礦奇災]  
　　日本某日報云東歴正月十七日爲潤野煤礦開工之期淸曉四下鐘時男女工人之入礦作工者多至二百八十七名口中有小邨萬作者直下礦底以線香燃爆裂藥擬將巨石轟去火忽大發烟霧漫天衆工人無路可逃大半駢死其内事後查得有礦丁及傭工六十四名口其中男四十五名女十九口生死不明無從尋覔叧三十五名口閉塞其内無法救援一百零四名口經人救出倖獲生全八十四名口自行出險其確斃於礦中者共五十四名口分而計之男二十五名女二十九口 
[貸欵已成]  
　　高麗漢京來電云高廷向俄比二國稱貸公債已於西歴一月二十八號訂立合同由外務大臣明白宣布矣 
[韓儲赴俄]  
　　日本某日報云頃得高麗漢京來信悉某日高世子往游俄國聘俄人烏賢捕路君爲顧問官長擬以二事商諸俄廷一代延顧問官五員二接續俄高電線并聞欲遣學生二十名赴俄分往各學堂留學 
[償金紀事]  
　　日本某日報云頃得中國京師來電譯悉華政府以拳匪亂後應償金欵求各國駐使仍照前約收銀各使意見相同皆未允諾華政府謂允若是則我中國沿江海各關所徵入口貨稅亦當攺而用金旣而英使白諸華政府謂如節省冗費以補此額自當綽乎有餘當軸者幸於此加之意也 
[游學中輟]  
　　昨報曾登比利時王請中國朝廷遴派學生往比都留學一事兹閱日本某日報云此事旣由振具子上陳朝廷 
深爲嘉納卽選定各學堂中聰頴子弟往習築路開礦事宜旣而粤漢鐵路總辦張弼士觀察報効庫平銀二十萬兩請設路礦學堂延師訓迪遺派學生之議遂因之中止並刻下朝廷已賞給顴察三品京堂加侍郎銜以示優異矣 
[宮殿已還]  
　　日本某日報云俄人所占奉天宮殿已於華歴去臘某日交還軍帥增公有入内敬瞻者見二百餘年來列祖 
　列宗所儲珍寶十中只存二三而宮門扃鐍依然仍有俄兵把守 
[檄調幹員]  
　　昨得日本橫濱友人手椾云去冬北洋大臣派令陸天池觀察往游日本問俗觀風迨臘月回京卽接奉錫清帥札交飭於日内隨赴熱河開辦墾荒練兵諸事蓋觀察東游返旆後采摭日本陸軍規制箸錄成書縷析條分足資借鏡清帥披覽之下嘉許良深以故此次奉命量移亟欲引爲臂助也 
[烟興商務]  
　　烟臺訪事人云山東撫憲周玉山中丞以烟臺係通商口岸商賈輻湊之區爰於去冬面諭公會中人著卽創開商務局以興利源等因旋卽設局芝景書院委塡海公司唐芝田總其成而以順泰號主梁浩池副之洵興商謀利之要務也 
[巨梟正法]  
　　蘇州訪事人云著名梟目賀大有專在江浙一帶結黨橫行屢經上憲懸賞購求迄未弋𫊧去臘某日在荆溪縣境糾黨拒捕格斃官軍數人越日縣主某大令獲自某鄉電禀撫憲恩藝棠中丞中丞批飭常鎮通海道長久山觀察訊取口供就地正法傳聞賀於堂訊時將生平所犯各案和盤托出如數家珍顴察遂於翌日率同某大令綁赴法塲梟首示衆 
[匪供狡展]  
　　著名巨梟孔老窩子於去臘十八日由松江解省監禁府獄一切情形均紀前報兹得蘇州訪事友續函云某日蘇州府向子振太守倩讞局委員某司馬會同奉賢縣傅大令訊鞫孔多方狡展詰以從前所犯各案僅認販售私鹽至此次毆斃某鄉人亦一味圖賴謂係龔老窩子所爲緣孔與龔聲音相同以致誤聽其實小的並未與聞云云司馬飭將龔交案則又答稱小的與龔素未相識此事惟聞之途人耳司馬遂商諸大令飭仍禁諸獄中聽候禀請上憲裁核 
[胥臺火警]  
　　蘇州訪事人云去臘某日之夜闆門外山塘街白馬橋畔某鋪學徒潑翻燈内洋油以致烈烈轟轟不可遏抑地甲望見火光立卽鳴鑼告警各叚水龍飛馳而至吸水圍噴時適封姨怒吼祝融氏遂大肆淫威一霎時延燒鋪戶二十餘家至二十夜胥門外某姓家亦兆焚如之禍幸卽救熄僅焚去某姓房屋二三間是晚城中皮市街某甲家所雇客作晚炊不愼遺火積薪各水龍聞警而來併力施救而滅僅燬某甲一家 
[燕臺歲事]  
　　聞之京師友人云去歲十二月二十一二三日禮部札飭太常寺轉傳八旗呼噜哈噃自午至酉在禮部大堂前分扮灶君　　　 
鬼卒各騎竹馬口誦歌詞至二十四日帶赴内廷御膳房恭祀灶君以崇典禮○五城學堂考取學生六十名中有能作論說者十二名去臘十九日放年假後聞其中懸額甚多所有副取之人不敷傅補定於今年二月再行招考○去臘某日刑部湖廣陜西等司由獄提出斬决人犯宋五卽小宋等四名派令營兵押解市曹行刑將首級發往犯事地方懸竿示衆 
[津沽年景]  
　　聞之天津友人云向章在津候補人員每届歲終由道憲查明極貧次貧發給津貼銀藉資度歲去歲運至二十八日始能頒發亦足見官中籌欵之難矣○去臘天津縣章大令面諭各村紳董所有田房不得隱匿不稅旋復由道憲飭各村正副赶緊將各該村所有地畝編造魚鱗淸册依限繳呈○去臘封印之後天津縣章大令傳諭各房書吏凡有因案被押之人速將案卷檢呈以便分别保釋○去臘某日天 
 
 

Page 3

 
 
津巡警總局總辦曹觀察傅諭各局巡員轉諭各隊隊長略謂年關在邇理應封操且俟新正再行操練 
[古越春聲]  
　　紹興訪事人云前年杭關稅務司在郡城筆飛弄設立郵政局受寄官私信件取資甚廉衆皆稱便旣而餘姚蕭山　　　鎮等處次第添設分局刻復於諸曁城叧設一局以廣郵遞而通消息○近歲朝廷振興新學詔下各省府廳州縣遍設學堂府尊熊再靑太守因卽遵旨札行各縣一律開辦不准玩延併於去年爲始將城鎭各義塾一律攺爲蒙學堂仿照新章延師教授復諄勸紳耆各就鄉里廣設蒙學啓迪重蒙○分紹差遣委員高大令廷瓚征收百貨釐金大有起色由大憲記功准子拔委優缺一次以示鼓勵○紹郡各機坊所織之綢運銷各埠應納釐金向由某商董承抽報解自去春加征三成之後各商雖不敢有意抗違然計至年終欠繳甚鉅刻奉總局憲嚴催務須掃數完清不許稍有延欠 
[宜昌近事]  
　　宜昌訪事人云城内鼓樓街尉昌祥票號係沙市邱姓所開素推殷實去臘不知因何外間忽謠傅有倒閉之勢致持票取錢者紛至沓來東湖縣熊大令聞知急派防營勇丁二十名前往保護○宜昌英國領事官吳理斯君於去秋任事客臘接本國電音調充厦門領事遂將宜昌篆務暫歸海關稅務司護理初七日附快利輪船往厦履新至新任領事到宜大約須遲至今歲淸和時節矣○去冬天氣晴和無異三春景象至臘月初二日驟然寒沍夜半大雪紛飛翌日卽放晴光快雪時晴歲豐可卜矣○陜客王姓者隨父至重慶開設金鋪客臘忽盗其父銀兩千餘在外遊蕩展轉至漢口附輪船回川行至城陵磯忽然投水自盡經魚划救起詢以輕身之故王稱被衆人推墮船中人恐有他故閉之空房王取身畔小刀割喉剌面於是船中人守謢至宜送交東湖縣署不知如何了結也 
[榷使將回]  
　　蘇松太兵備道袁海觀觀察於新正初四日赴金陵叩賀署兩江總督南洋大臣張香濤宮保年禧昨日午後道轅得金陵電音知觀察已擬於今明回滬矣 
[戎旌返滬]  
　　日前駐滬撫標滬軍營管帶龍葆珊遊戎乘舟赴蘇垣叩賀各大憲年禧旋於昨晨回滬午後策騎至上海縣署拜會縣主汪瑤庭大令 
[備迎制府]  
　　上海縣汪瑤庭大令探聞署兩江總督南洋大臣張香濤宮保將於日内赴江陰吳淞等處閱視砲臺恐憲節順道蒞滬因預飭辦差丁役整備供張以便郊迎 
[鞭春志略]  
　　昨日辰刻立春應由上海縣主汪瑤庭大令行鞭春之禮午前鐘鳴十下教諭邱贊思廣文縣丞劉耀庭二尹主簿孫立幹少尹典史趙敬臣少尉先後乘輿到縣旣汪大令飭役將芒神春牛供所大堂陳設香案整肅衣冠與廣文以下諸員以次行禮禮畢各執綵鞭在春牛旁繞行一週揮鞭擊之牛身破裂腹中所藏榖麥棉花之類悉墮於地任鄉農爭先拾回以卜豊穰之兆其牛首由捕役搶取謂得此則一年之中盜案易於破獲也 
[花縣延賓]  
　　上海縣汪瑤庭大令定於今日未刻在署設席請海運滬局總辦孫述庭太守淸道局委員袁允升司馬以及各局巡員赴讌昨已遣丁分往各處柬邀矣 
[錢商集議]  
　　昨日滬上各錢莊主及否執事人齊集公所中會議一切大旨謂近有奸人僞造中國通商銀行鈔票行諸市肆魚目混珠應普吿各家行號收用時留心辨别云云又聞前昨兩日居民之藏有通商銀行鈔票者爭先特往支取洋銀行中人擇其眞者如數付給其贋鼎則鈐以假票二字圖記然後擲還 
[逃犯成檎]  
　　上海著名惡棍陸文卿前因引翔港萬生槽坊劫案由捕拘獲解經縣主汪瑤庭大令迭次研訊堅不承招遂飭發攺過所覊禁至去臘穴墻逃逸後悉伊所私蕩婦李氏已嫁與鄉人湯某遂尋往湯家開槍轟撃氏早知覺從後門逃出奔投縣署呼寃大令訊明飭差上緊跴緝前日差役偵悉陸匿蹟浦東楊思橋前往拘獲解奉大令發押自新所聽候嚴懲 
[流氓揮刃]  
　　前晚三更時忽有流氓十餘人身懐兇器蜂擁至本邑南市賴義馬頭張某老虎灶茶肆中將主婦某氏剌傷腰脇等三處荼博士李大李二聞聲趨視亦被剌傷正呼救間若輩已一哄而散次日二十三七鋪地甲錢德聞悉禀明巡防局員高文軒二尹以便緝兇究辦意者其中另有無别情乎否則光天化之中何致橫行若此也 
[開學有期]  
　　本邑法租界中法文書館向由天主教司鐸賈君主講兹定於本月十二日開館先期傅令諸生前往報名屇時清晨九點鐘許齊集館中聽候考騐 
[英界火警續志]  
　　前晚六點鐘越二刻時福建路某姓家被火已紀昨日報端兹悉火起於二百六十八號門牌鄭裕豊小烟館因有某成衣匠寄居在内時方就竹罏煮膳偶一不愼遺火積薪致兆鬱攸之禍計焚去房屋三幢延及二百六十六二百六十七兩號門牌景福園茶肆其比鄰源順衣莊祥裕衣莊萬生衣莊張聚興小客棧廣茂昌烟館廣耀昌烟館匯康小錢莊樓面亦盡被焚迨火　旣熄水龍駛回已鐘鳴八下二刻矣 
[滬南瑣紀]  
　　前日馬路工程局總辦翁子文太守飭水巡捕頭陳向榮查勘浦濱木駁共有若干處朽壞開册呈報以便興修○前日午後金鴻泰沙船不知因何遺火頃刻濃烟密佈其光熊熊幸卽設法救熄僅燬去艙内荳油十餘簍 
[英租界捕房紀事]  
　　偷兒吳阿金行竊南京路楊史氏家布被一條報由包探張寶成拘獲帶入捕房捕頭令押候解送公堂禀請讞員張柄樞司馬究辦○匪人張阿二狙伏途間攫取沈阿林沈金發所戴小帽適爲包探陳金標所見拘入捕房捕頭命押候解送公堂禀請究辦○王桂生長寳生皆無賴也昨向王玉生强借洋銀不遂所求卽褫其身上所穿皮馬褂報由包探方長華拘獲解入捕房捕頭命押候解送公堂禀請訊究 
申報館恊振所經收王寅年四川山東振捐十二月廿一日至十二月三十日止第三十四次淸單 
十二月廿一日汪葛氏龍洋四元○廿二日無名氏洋五元樂善居士洋六元○廿四日嘉定永義昶來有恆心齋求合家病愈許助洋四元○廿五日陸宏聲翁壽延資移助洋五十四元江穀模折席資移助洋念元億大局來不具名人洋五元無名氏銅洋二元○廿六日浙慈種德堂求母病速愈洋廿元來合家平安洋四十元○廿七日補過子洋二元○廿八日吳馥堂洋十元無名氏銅洋一元○廿九日姚錫漢洋五元以上總共收洋一百七十五元銅洋三元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[三續去臘上海縣署瑣案]  
　　去臘除夕縣主汪瑤庭大令飭提沈鴻書控徐朱氏有掯留義姪霸呑田産一案復訊沈供生員係靑浦縣人胞兄在日娶徐子珊之女爲室徐無嗣將家産分爲三股給嫂氏一股計田三百畝房屋一所後胞兄亦以膝下久虘撫潤林爲義子今兄嫂已相繼謝世徐亦病故遺下田房及德隆彰水烟店存項俱被徐繼妻朱氏霸呑生員欲將潤林姪兒領回讀書朱氏掯阻不放求恩公斷潤林供叔父鴻書家貧難以度日小的不願相隨所得外祖家田房求交外祖母執管朱氏供故夫在德隆彰水烟店執事田房旣已分給女兒小婦人决不霸呑但外孫潤林年幼無知求將田單契據發交善堂俟潤林成丁然後給領德隆彰主湯仲芬供潤林之母在日因夫故乏用將田單抵與職員後卽贖回並無别項銀兩寄存求恩明鑒大令諭令將單契呈案聽候發堂俟潤林成丁後具領○前有顧嘉谷者控賀紫綸盗賣所定漕木等情除夕經大令研訊顧供小的向無錫北門外賀紫綸所開聚盛米行定購昭文縣漕米後被賣去無米交來控蒙斷令賀於年終繳洋銀二千元今尙未繳乞賜嚴追賀供奉斷所繳洋銀實因小的行已閉歇竭力籌措只得票據五百元其餘求恩交人保出回至無錫變産准於正月中繳償陸竹良供在永泰繅絲廠執事與賀同鄉願爲具保倘賀避匿自當代其繳呈大令准之取具保結存案○常熟人蔡士良前控同鄉成衣匠李阿春拐匿伊妻范氏等情大令飭提質訊范氏供小婦人嫁蔡爲室後因貧難度日回至母家旋由姑母帶至上海薦入張公館爲乳媼求恩免責蔡供妻子實被李拐匿旣蒙獲案求恩給領回家李供小的實未誘拐蔡妻大令將范氏交蔡領回管朿李叱退 
[南市捕房紀事]  
　　前日竹行馬頭船戶奚永茂被同業奚慶祥丁晉生藉端訛詐奪去擄二枝回索不還因投捕房聲訴捕頭遣水巡捕頭陳向榮查獲原贜將奚拘獲押候解送馬路工程局禀請總辦翁子文太守訊究 
[法租界捕房紀事]  
　　前日會捕局線勇周某在小東門外浦灘巡緝突被三十六個黨匪類數十人圍住兇毆周寡不敵衆僅獲其一餘各四散奔逃迨扭送捕房捕頭令押候解送公堂禀請讞員孫建臣大令究辦○前日有甲乙丙丁四流氓擁入新拓枇界中某小烟館向某戊藉端訛詐被包探偵獲前往拿獲解送捕房捕頭令押候解送公堂禀請訊辦○前日積竊張阿二在護城河畔竊得銀表一枚旋被包探拘獲送入捕房捕頭令押候解送公堂禀請究辦 
[美租界捕房紀事]  
　　昨晨賊犯梁再夫濳入寄居百頓路之甬人某姓家行竊衣服若干件携之而出適爲包探劉阿炳所見連贓解入捕房捕頭令押候解送公堂禀請讞員張柄樞司馬懲辦○昨日黎明時偷兒李保生混入斐倫路某姓家乘隙行竊絨毯等物携至某押鋪質錢不隄防爲包探顧福其所見連贜解入捕房捕頭令押候解送公堂禀請訊辦○昨日午前流氓孫阿金見鄉民張阿賢身佩銀殻對時表彳亍於西華德路因卽伸手攫取飛步奔逃張追之不及投報捕房捕頭令包探沈阿岳將孫拘獲押候解送公堂禀請訊辦 
[蘇垣官報]  
　　去臘十二月二十四日候補道李光瑜由上來知府胡玉瀛禀辭赴常熟江陰覆勘河工同知李炳禀謝奉松滬厘捐總局憲札委上海出口捐局差卽辭通判吳汝繹禀知奉委赴川沙公幹卽辭二十五日候補道李維翰由寗來同知袁世顯專丁來省禀知由寗回中途奉招商總局委辦上海監兌江浙漕運事宜金匱縣張專丁來省禀知在山東賑捐案内獎給花翎二十六日藩轅牌示照得署丹陽縣主簿王華齡年滿遺缺查有輸委到班之儘先主簿熊應崧堪以委署廣東候補道王祖慶通知奉兩廣督憲委赴江浙辦理兩廣賑捐差知縣郭曾程禀知奉委上海絲茶北卡差二十七日蘇候補道朱恩紱湖南人由京來常州府德專丁來省禀謝札委隨同兼辦蘇防營務處通判奇齡禀銷江震絲捐差並謝奉委調辦閔行厘局差正任太湖協鎭歐陽成祥由京引見回省二十八日知府孫毓驥禀知奉委覆勘元和河道差新選新陽縣典史王鼎銘浙江人由籍領憑來省禀到正任無錫縣知縣孫贊元于十二月二十三日在錫寓病故二十九日辦理吳淞沙釣船捐局候補知縣鍾鴻鈞專丁來省禀謝奉飭歸併留辦 
[金陵官報]  
　　光緒十二八年十二月二十一日委辦瓜棧蒯光典謝委辭籌防局兼營務處沈候補道鄭孝胥由滬來謝委上海機噐局沙漫洲缉私楊覲圭謝委三江範學堂監督學務處會辦差通判程亦川謝委接辦通濟門粥廠差知縣陳杭單安奉委調辦朝陽門稽查卽到差陳銳奉委學務主處差遣卽到差二十二日刑部事張美玉浙江來前浙江嚴州府鄔元吉銷湖北譯書局總校差來管帶寰泰練船祁鳳儀禀知到差叅將何心川交缷寰泰練差通判丁相郁禀知廿三日起行赴日本二十三日藩憲牌示通州直隸州汪樹棠調省另有差委遺缺查有候補知府王仁東以署理補用州道黄承雲到由京來知府陵培由蘇回知縣吳祖梅禀知隨蒯觀察赴瓜棧辭顧承康解餉赴蘇回試用縣章承到由京來二十四日遊擊蔣錫魁禀交缷奇兵左旂回登瀛洲兵船董全才上海來洪遹聲禀知奉委赴武昌接新任魏制憲二十五日藩轅牌示署江都縣教諭劉聯弟病故遺缺查有候選訓導朱麟祉堪以署理候補道胡念修請假赴蘇新選鹽城縣沙溝巡檢蔣志植辭赴蘇州 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年十二月十五日京報全錄]  
　　宮門抄諭旨均已錄前○直督袁奏爲揀員升補知州摺○又奏爲揀員升補知州摺○又奏爲甄别道員堪以補用片○吉林將軍長奏爲陳明道員被參寃抑緣由並請開復原官片 
太子少保北洋大臣直隸總督臣袁世凱跪奏爲揀員升補知州要缺以資治理恭摺仰祈聖鑒事竊查灤州知州李振鵬奏恭開缺另補應以光緒二十八年十月初二接到部文之日作爲開缺日期歸十月分截缺所遺灤州知州一缺地近海濵旗民雜處政務煩劇係繁疲難調要缺例應在外揀選升補查保題升人員内如有審案緝盜征解錢糧已起降調革職叅限者槪不准其請升如因缺係繁要人地實在相需爲地　人者應令據實陳明不得以空泛考語濫行保題等語今灤州知州一缺臣督同藩臬兩司在於現任人員内逐加遴選非現居要缺卽人難治　實乏合例堪調之員候補知州各員亦均與此缺人地不宜未便遷就自應在於應升人員内揀選兹據署藩司周浩臬司楊士驤查有清苑縣知縣李兆珍堪以升補會詳請奏前來臣查李兆珍年五十四歲福建長樂縣人由舉人大挑知縣簽分直隸補授望都縣知縣調補清苑縣知縣兩次保薦循良並大計保薦卓異引見奉上諭著以知府在在候補並交軍機處存記欽此該員篤實明通盡心民事前在望都並歴署蔚州宣化等州縣民情愛戴卓著政聲迭經保薦循良實爲州縣中出色人員以之升補灤州知州要缺實堪勝任人地亦屬相需合無仰懇 
天恩俯念員缺緊要准以淸苑縣知縣李兆珍升補灤州知州實於吏治有裨如蒙兪允俟接到部文給咨送部引見該員係屬初升任内並無審案緝盜徵解錢糧已起降調革職停升參限處分且題升要缺任内一切因公處分例免核計除將該員履歴清册咨部外理合恭摺具陳伏乞皇太后皇上聖鑒訓示再所遺清苑縣知縣要缺俟接到部文核明開缺日期再行照例揀選謹奏奉硃批吏部議奏欽此 
太子少保北洋大臣直隷總督臣袁世凱跪奏爲揀員升補知州要缺以資治理恭摺仰祈聖鑒事竊查磁州知州許之軾於光緒二十八� 
年九月二十日病故應以本員病故之日作爲開缺日期歸九月分截缺所遺磁州知州係繁難調要缺例應在外揀選升補查保題升用人員任内如有審案緝盜征解錢糧已起降調革職叅限者槪不准其請升如因缺係繁要人地實在相需爲地擇人者應令據實陳明不得以空泛考語濫行保題等語今磁州知州一缺臣督同藩臬兩司在於現任人員内逐加遴選非現居要缺卽才難治劇一時實乏合例堪調之員卽候補知州各員亦與此缺人地不宜未便遷就自應在於應升人員内揀選兹據署藩司周浩臬司楊士驤查有曲周縣知縣齊耀琳堪以陞補會詳請奏前來臣查齊耀琳年四十一歲吉林伊通州舉人應光緒乙未科會試中式進士由翰林院庶吉士散館以知縣卽用簽選今職二十五年十月到任該員才長操潔志趣正大前經臣奏請破格擢用奉硃批交軍機處存記在案以之升用磁州知州要缺洵堪勝任且人地實在相需合無仲懇天恩俯念員缺緊要准以曲周縣知縣齊耀琳升補磁州知州實於吏治有裨如蒙兪允俟接到部覆給咨送部引見核員係屬初升任内並無審案緝盗征解錢糧已起降調革職停升叅限處分且題升要缺任内一切因公處分例免核計除將該員履歴清册咨部外理合恭摺具陳伏乞皇太后皇上聖鑒訓示再所遺曲周縣知縣選缺直隸現有應補人員應請留歸外補謹奏奉硃批吏部議奏欽此 
袁世凱片再道府州縣無論候補試用人員應自到省之日起子限一年詳加察看出具切實考語奏明補用兹查有三品銜候補道劉焌到省一年期滿例應甄别據該道禀請核辦前來臣查該道劉焌才長心細爲守兼擾堪以留省俟有應補缺出照例序補除咨部外理合附片具陳伏乞聖鑒謹奏奉硃批吏部知道欽此 
長順片再開復花翎二品銜奉天候補道余濬自遵旨到吉林後派辦要缺諸臻妥協其於籌餉一事尤能細心綜核不失大體是以奴才委令總理籌餉事宜業於本年四月間附片奏明奉硃批知道了欽此欽遵在案兹准吏部咨已革奉天候補道余濬奉旨開復之案本部因案情較重遵照奏定嚴核保舉章程奏請更正已於光緒二十六年七月初七日奉旨依議欽此當於十二日行知在案今該將軍仍以該員開復到吉林奏報差委核與前案不符是否本部從前行知尙未遞到相應再錄更正原案諭旨移咨遵辦前來奴才查此案部咨初未接到想係時値擾亂道梗遺失之故惟查余濬於光緒二十六年五月間經奴才以材堪任使𤁋陳被恭寃抑情形籲恩錄用奉硃批余濬著開復原官交長順差遣委用欽此該員才猷卓越聲譽素隆奴才確見其能而又深悉其受屈之原委不得不代爲昭雪幸荷聖明洞察特恩復秩此誠不世遭逢初非尋常起用廢員所可並論當時部臣請旨更正之奏已在七月初旬正當軍務大緊不知因何於危急存亡之秋獨以余濬一人之用舍特沾沾焉拘守舊章故違成命是部議反重於綸綍此實奴才所未解者也竊以爲中國圖自强求材爲急人材難得自古已然何論今日爲封疆大吏者有材而不加愛護亦豈可任意摧殘若以新舊交接之間誤聞蜚語成一二端之觸忤因忌生憎遽以空言妄行叅劾幸而朝廷察及欽派大員覆查不幸而覆查之大員不能詳細推求又以空言敷衍塞責無怪有材之人一遭屈抑終身廢棄而無公道大彰之一日矣卽如余濬爲前吉林將軍銘安前練兵大臣穆圖善前盛京將軍裕祿歴次以功保獎之員前盛京將軍供克唐阿到任未及一月即行奏叅其爲誤信人言不問可知迨後前奉天學政李培元奉旨覆查該學政並未傅詢一人亦未提質一證但以證諸卷宗叅之輿論二語覆奏伏思余濬總理督署文案果有舞幣情事豈肯於卷宗自留罅漏供人指摘卽所謂輿論者何又與奴才所聞異喆奴才前次奏請將該員交部帶領引見量材錄用無非素知此案受屈始未又以人才可惜爲時局計是以有此一辯不然奴才豈不知定例綦嚴而甘保一廢棄之員自冐不韙之名以蹈不測之罪耶猶憶甲午一役遼南戒嚴奴才奉旨援剿到奉後該省候補道府或因差遠出没因病請假獨余濬總辦前稿營務文案兼充全營翼長所有巡防布置練兵籌餉一切事宜皆以一身任之當日裕祿亦曾與奴才言及共患難者惟此一人且其時客兵雲集軍書旁午羣情鼎沸該員晝夜奔馳不遑寢食此皆奴才目擊其事者不料事平以後未獲受祉之報竟遭不白之　此志士聞之所爲寒心亦非朝廷所以勸有功厲戎士也當兹變法伊始需材孔殷如余濬者實爲監司中不可多得之員現在不獨籌餉已著成效奴才派令兼總全省營務亦復加意整頓漸有起色合無仰懇天恩飭部銷去更正前案仍遵前旨將余濬開復原官留於吉林差遣委用抑或飭交吏部帶領引見量材錄用之處出自逾格鴻慈除咨部查照外是否有當伏乞聖鑒訓示謹奏奉硃批余濬著開復原官留於吉林差遣委用欽此 
 
