# 1895 - 232 - 4908026

 

Page 1

 
 
[彚解順直振銀] [  申報館協振所謹啓]  
　　順直一帶頻年以來畿祲疉告經南中諸善士踴躍解囊用能使載道飢黎出溝壑而登袵席顧南中之力漸成弩末而北地之災竟無窮期今歲又以河流泛濫决口成災加以山洪暴注一瀉千里田園不保廬舍被淹嗟我黎民當屢被沈災之後元氣未復何堪受此折磨本館從諸君子後謬司收解撫衷自問惟冀集一分欵盡一分心今又集成規元一千五百兩會同絲業會館解赴順直惟是被災之地旣廣待振之日方長諸善士旣已布德於前自必善持於後所望義粟仁漿源源接濟救人救徹全始全終此則本館所馨香禱祝者耳 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘㾗閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[論開民之智三續前稿]  
　　四民之外則有道士僧人藉拜懴念經以騙人錢財但知十方佈施利已損人如問以道教釋教之宗旨則鮮有知者此外又有流氓乞丐遊手好閒之徒大都遇事生風無惡不作爲害閭閻莫此爲甚更有齋匪遊勇劇盜鹽臬之類則皆亡命之徒愍不畏死雖屢經國家嚴法重刑亦不足以懲儆近數十年中又多民教不和之案其初造作謠言惑人聽聞其繼逞其血氣之勇刼掠焚毁釀成巨案朝廷嚴辦此事所獲匪徒無不盡法懲治而迄今此風仍未少息此等作亂之原固不外乎好勇而疾貧而好勇疾貧之故又不外乎幼年失教壯年失業養成其貪很暴戾之性而視人世間正經之事無一可爲者甘心作此犯法之事雖死而不悔從未聞有一人能洗心革面痛改前非以求惡始而美終者嗟乎人孰不禀受父母之精血以生當其在襁褓之中提携捧負畏其不壽萬不願其成人以後入匪徒惡人之黨而不保首領以殁也然則蒙養之功及謀生之業二者俱不可偏廢矣苟或不然則性爲情遷天良汨没終其身爲物欲所蔽而冥頑不靈使其復歸於正則爲愚人任其流入於邪則逞其私智變詐百出及究其歸宿則冐險從事置性命於度外夫人苟安分營生世間何事不可謀食而何必干犯王章爲衆惡之所歸當其擒獲之後訊供明確綁赴市曹悔無及矣非愚而何試更綜而論之嬰兒離母胎之後自必食其母之乳以爲生長其母亦因乳汁之流通能身健少病然哺乳之期非無限制大槪以一歲爲度因兒生一歲牙齒已生足以咀嚼食物不必再食母乳此天地生人之意也乃今世之人則多昧此理富貴之家往往不願自乳多雇乳母以育嬰兒此有兩害產母因乳汁之不行血氣不能暢旺產後常身弱多病他人之小兒因食乳之期過短亦能身弱多病不能長養以致夭殤此亦兩害之道也貧苦之家自哺其兒毫無限期常見三歲之兒尙在母懷食乳者視其兒則面黃肌瘦問其母則頭眩眼花不知病從何來而不知皆因哺乳過久之故也更有其母已懷孕數月而仍哺乳不止者此事更爲悖理食乳之兒因乳汁不佳必多疾病腹中之兒因其母之哺乳難於生長而其母以一身而兼顧兩兒其不能支持之情形更可不言而喻矣此皆淺近之理而知之者甚少不獨鄉愚無知卽尋常醫士亦鮮有知者豈不可歎耶小兒至四五歲時已稍有知識此時蒙養以正爲先切不可導之以僞壞其心術乃今世之人因小兒之喜頑多方哄騙久之則眞者亦不信更久之而自能作僞以欺父兄幼小如此則長大可知下等人家養兒至七八歲時尙不使其入塾所見所聞多半傷風敗俗之事甚至取人之物騙人之錢則父母並不戒責而往往稱之曰能習慣之後以此爲常更何望其歸入正路哉女子至六七歲時亦不使其入塾讀書祗知裹縮其足使其尖小伶仃以爲觀美舉步維艱行動不能如志身體漸弱疾病叢生故中華女子矮小者多長大者少瘦弱者多强壯者少出嫁之後所生兒女亦多羸弱數代之後其不絶者幾希又有貧苦之家衣食不足男兒在十五六歲時已肩挑重物勉行一二十里之遙傷其筋骨因此不得長成至二十餘歲時猶矮小如童子此等人皆不永其年所見者多矣甚可歎也更有極貧之家夏無蚊帳冬無被褥一室之内污穢不堪問其業則曰小工也或推車以度日也問其所入幾何則每日亦不下二三百文也問其食指幾何則亦不過數口之家也察其何以窘迫至此則非嗜酒必困於烟非困於烟卽喜賭博耳終年如此卽使所入較多亦不能有盈餘爲其妻孥者艱苦萬狀幾無以爲生嗟乎此等人迷而不悟竟無醒覺之時眞所謂自作孽不可活也果何以使其孽海回頭克登彼岸歟[  此稿未完]  
[閩中鬧教]  
　　福州初三日來電云福州租界相離二十餘里之外有美國牧師在此設立教堂並建學塾忽有匪黨多人蜂擁而來將教堂學塾中之物件悉數搶去並將傳教華人戕斃二人擊傷四人 
[六橋烟柳]  
　　六月十八夜杭人有遊夜湖之舉是晚西湖一帶酒樓茶館生意頗佳本年是日忽風雨大作遊人大半裹足直至二更時始見月色微明風消雨息矣幸是晚金吾不禁城門大開夜游者漸漸出城以暢游興有某公子製就荷花燈百餘盞用小船載之烟波一棹蕩入湖中至兩宜樓地方船方攏岸適有醉漢四人從岸畔而來意欲搶奪花燈船上人不允以致互相口角爲公子所聞與同伴七八人咸登岸上俱磨拳擦掌欲與醉漢撕打幸有某署書吏在旁與兩造皆係認識力爲勸解其事始息○杭州賭棍倪大毛被拿到案經束邑尊先將朦捐職銜斥革吊照燬銷然後嚴訊據供昔時曾有局賭之事近來改過自新業已多年雖逢塲作戲不過聊以消遣叩求格外施恩邑尊得供後衡情定讞以倪所犯雖在疉奉恩詔以前然怙惡不悛未能寛宥於上月十四日發交遷善所拘禁以示薄懲惟倪向吸阿芙蓉膏烟癮旣大且久所中不准吸食况平日養尊處優受此磨折終日呌苦不絶眞所謂惡貫滿盈自作自受者矣○六月二十八日恭逢皇上萬壽聖節浙省官憲奉到部文遵於二十六日慶賀兩首縣因飭辦差人等先於廿五日在萬壽宫前高搭棚廠遮以五色帳幔殿庭上下懸燈結綵極爲華美至三更時府縣各官齊集官廳伺候甫及五鼓各大憲命駕而來兩邑尊卽命差役將所設燈燭點齊輝煌滿目如入琉璃世界閒雜人等俱不得入以昭嚴肅各憲更換朝服由左偏門入排班祝嘏文東武西行三跪九叩首禮禮畢退至官廳更衣小憩然後排道回衙各憲署中自廿六日起演劇三日無論軍民人等准其往觀並不禁阻以示與民同樂之意大街之上如清河坊鼓樓前大井巷太平坊 
 
 

Page 2

 
 
等處店鋪中懸掛燈彩頗極精巧有某丸藥店係粤人所開由粤製就綢絹人物一座名爲羣仙祝壽暗設機關自能運動尤覺簇簇生新他若茉莉花藍五色玻璃燈西洋水法燈珠羅翦彩燈俱楚楚可觀所有各樣燈景係上年恭祝皇太后六旬萬壽時所製兹復重加修整煥然一新揚厲鋪張爲他處所不及○俗傳六月二十三日爲火德星君誕辰浙省官憲例有致祭之典廖榖帥特委署臬司鄭芝岩廉訪往吳山火德廟祭祀應用祝帛先期由仁錢兩縣備辦呈請撫憲用印城内佑聖觀茅廊巷火神廟顯眞道院等處均由附近居民集資懸燈掛綵演劇數日二十四日爲雷祖誕辰杭人茹雷齋者於二十三夜往吳山雷神殿宿山不下數百人是夜男婦進香者紛至沓來終宵不絶山上茶館酒鋪終夜開設生意極爲熱閙其擺各樣攤塲者亦占利市三倍○天久不雨燥烈異常署臬憲鄭廉訪札飭保甲局及仁錢兩縣勸諭居民分設太平水缸蓄水其中以防火患縣尊局憲奉札後赴各處諄諄勸諭并請保甲紳董襄理其事俾得實力奉行 
[續述沙市打架事]  
　　有友自荆沙貽書相告云沙市自六月初三日起武漢兩帮人打架當日尙未傷人次日文武各官出城彈壓均屬膽小如鼷又無主張以致兩帮又於初六初九十二等日先後打架甚至拆屋搶物傷官殺人無所不爲兩帮各死十餘人二十餘人不等受傷者亦不少漢帮中惟胡廣大廣貨鋪吳天裕雜貨鋪兩家受虧更甚門面被拆貨物被搶一空胡廣大約失二十萬吳天裕亦不下數萬金其餘漢帮之綢縀鋪多被拆毁門面武帮亦間有被累者不若漢帮受虧之甚也上月十四夜吳天裕之空屋内忽然火起頃刻化成焦土不知火從何來幸未延及近隣人心莫不惶懼所幸十三日早省垣大兵到沙通鎭始得安靜雖已開市而生意更淡武漢兩帮及客帮遷移者十有八九眞不成世界矣星星之火可以燎原涓涓不塞將成江河有除莠安良之責者可不急籌良法耶 
[大動干戈]  
　　宜昌信云本地人與江西帮人因在東門抛錢啓釁各不相下邀約多人打架地方官彈壓不住先是六月十六日在小南門外碼頭啓釁因本地人挑貨江西帮不准兩下遂約期打架忽有河西羅姓肩挑籮筐内裝雜糧江西帮人誤認爲挑脚漢手持匾擔擊之當將羅姓頭腦劈開登時倒地拳足交下幸未絶命武營派千把等弁帶兵彈壓江西帮人仍不畏懼並有在城上拆毁墻垜抛磚相擲者旋經人將打倒之羅姓擡至地方官衙門騐傷并給錢一串與之養傷羅姓族人不依當將錢抛棄且譁然曰爾等打倒我羅姓止出一串錢養傷我等若打倒江西一人亦止當如法泡製宜昌府存太守聞之請蒯中衡遊戎出爲調處因蒯遊戎素得民心也遊戎擬令江西帮與本地人各分地界不准再行打架而羅姓族人執定被打之人若不喪命尙可轉圜如不能救治必與江西帮决一死戰又接續信云本地人及江西人於六月二十日在北門外大打一塲據聞江西人由小北門赶往大北門外將本地人所開清風居茶室打毁一空又打數家本地人得信赶去被江西帮打傷八人有四人恐性命難保已擡往縣署騐傷當打架時操防營王千總出塲彈壓竟被凌震蒯遊戎見勢不妙卽赴操防營調兵數十名前來始能解散本地人又將河街江西帮之新泰雜貨行門面打破又將行夥一人打倒因行中人帮同伊帮打架故也報傷時官府責其不應袒護受打非枉究不知何時始能和解也 
[甬江命案]  
　　寗波訪事人云郡城南門外沈點橋陳郎堰人包阿才徐阿高同時失去耕牛然莫得竊者主名惟有自呼負負而已後聞牛爲台州牛販阿富所竊窩留馮阿萱家包遂於某日糾集耕夫若干人前往馮家著交阿富馮無從交出至夜竟濳服洋烟自盡死後屍親歸罪於包徐二人奔赴鄞縣聲訴楊大令蒞騐之下飭卽收殮一面簽牌嚴拿阿富及包到案分别責押至徐是日並未同去且有人禀稱身患瘡毒是以姑子寛容俟瘡愈再行核辦 
[預示築岸]  
　　漢口襄河裏河岸各鋪店瀕河而居自去秋倒坍數十丈損壞河房數十間現雖支木搭駕作巢幙之燕將來洪水退落有岌岌可危之勢由是上憲諭請漢口巨紳劉君賓庭余君福田黃君秀坪等出塲勸捐設立工程局創築倒坍駁岸以保河邊街道業已興工創辦設局於鮑家巷下首藍天春茶樓之下漢口清軍府厲大司馬祥官先期出示諭令灣泊倒坡危崖之傍寄椗船隻謂現在擬築駁岸議以舊船載石沉於河底壘石作駁庶可以禦狂瀾不日興工創辦爾船户等寄椗於斯者宜當另擇地方先期開讓庶免碍工程之事又免受撞損之害云 
[賊殺捕役續聞]  
　　賊殺捕役已紀前報當地保及捕役回衙禀報漢陽縣薛誠伯大令怒不可遏卽派幹役十六名馳往蔡甸地方晝伏夜出明查暗捕詎屍身尙未覓得旋已拿獲同黨戕捕之匪盜一名名小腦壳當派數人押解回縣審問當堂直供不諱并云死捕先本爲賊後復拜師投充捕役深知我等巢穴時時來擾受其害者不知凡幾同人痛恨入骨每欲得而甘心適於是日途遇同人中有三人與死者有不兩立之勢故致之死棄諸水濵薛大令聞供飭役將匪梏桎收禁囹圄俟撈獲捕屍捉到餘匪再行究辦 
[同文甄别]  
　　金陵妙相庵同文館開設有年人才輩出按年夏冬兩季循例由制軍札委總辦督率各教習在館甄别照章加奬近届夏季課試之期總辦楊誠之觀察禀明香帥擇於上月二十七至二十九三日到堂安設公案點名嚴試中西二文今將命題照錄於後○漢文譯英文題李習之復性書下項羽本紀贊金陵興築馬路議○漢文譯法文題馬士圖莫愁湖序劉大將軍平倭露布中國煤礦多於泰西論○英文譯漢文題釋電氣攝力河源說玫瑰花記○法文譯漢文電學論四季考草木說○漢文題按切時務擬連珠十二首武庚論西法代數本於中法說報恩寺塔歌魯之削也滋甚若是乎賢者之無益於國也賦得苜蓿總肥宛騕褭得肥字 
[邑宰仙遊]  
　　金陵訪事人云興化縣知縣劉明府歴任九年循聲卓著不意刻下忽染時症竟赴泉臺該縣典史楊少尹爵修當卽備文到揚州府申報府尊一面飭委幹員代理一面由馬遞轉報江寍藩司請委接署 
[詳述浙藩到省情形]  
　　新任浙江藩憲胡方伯聘之於上月廿二日由滬起程杭地接到電音後約計憲節於廿四日可抵武林首府陳六笙太守錢塘束季符大令先期乘船至塘棲迎接仁和伍芝蓀大令因在請假期内故未往迎防軍局提調向太守人冠督同弁勇帶砲船四艘隨往迎迓至廿四日首府首縣及印委各員均在新馬頭官廳内鵠候憲旌防軍各營亦排隊站立河畔至十點鐘時忽聞輪船放氣聲辦差人等在橋上探望但見一縷青烟上衝碧落飛雲小火輪已鼓浪而來後面拖帶大號官舫二艘高揷浙江布政使旗號霎時船已抵岸營兵俱升砲誌敬各官赶卽上船呈遞手版方伯悉命擋駕俟到署後再見各官退出站立河干方伯旋登岸乘坐緑呢四人轎排齊全副執事由武林門大街直上進署小憩片時卽命駕至撫院禀見廖中丞延入花廳叙談良久然後回轅發出紅諭定於七月初二日辰時接印 
[元帥巡街]  
　　杭城近多疫癘而鄉間尤甚喬司横塘一帶病者不知凡幾死者亦日有多人民人以温元帥專司瘟疫欲抬神像出巡搜瘟此處雖有元帥廟而神從未出會一切儀從置辦不及且需多金因向城内迎仙館中將會中全套傢伙借去定於六月廿四日起出巡三天徧行鄉鎭殆亦古者大儺之意與 
[霸王落水]  
　　杭有渾號楚霸王者家居艮山門外向充朱家壩夫頭以其爲人强横使酒打降無所不爲故有是名月前從城内飲酒回路過吊橋突遇營勇二人不知何故與之口角繼而用武霸王雖有拔山扛鼎之力然醉後立脚不定兼之雙拳不敵四手遂被打入河中幸河水尙淺不致有性命之憂比及登岸而營勇早已不知去向矣是處居人以霸王向來逞强今爲人打落水中大是快事想霸王此後亦無面目見江東父老也 
 
 

Page 3

 
 
[茶市豐收]  
　　浙省留下鎭地方爲茶商聚集之處近年以來生意尤盛每年銷售約有三十萬金之多蓋因所製紅茶色香呋三者較產自他處者爲尤佳故售與洋商頗能獲利也今年茶市又比往年更盛銷數約增十分之一推原其故因江西福建出茶不多價值昻貴而杭地所產收成較豐往歲所採二茶均在六月杪極遲至七月半卽已停手今逢置閠之年樹上嫩葉尙在發榮滋長據業茶者云可採至七月底八月初歌聲起處殊覺生意盎然也 
[豫章苦旱]  
　　江西各屬天久不雨瑞河袁河撫河水淺異常農田望雨甚殷而蒼蒼者吝澤如故六月廿一日省垣僅得細雨一陣自是廿二三四等日時而北風或轉南風欲雨不雨連日米價每升陡漲三文據米鋪稱不日仍當再漲詢諸老農亦謂早稻旣被蟲災又遭亢旱其收成已不及上年之佳今晚稻多未播種卽有已種者田疇復多龜坼勢恐不免災荒農圃者流因念雨澤愆期不免長吁短歎近日園蔬聲價倍重賣菜傭往往一言議值卽掉頭不顧而去安得蒼蒼者俯念民艱卽日大沛甘霖活我億民耶 
[匡廬瀑布]  
　　六月廿八日爲萬壽聖節九江道鎭誠觀察宋軍門率領文武各官於廿六日黎明在萬壽宫行朝賀禮牌示前後三日均穿蟒袍補褂○九江自閏月十七日得雨後田園又苦乾涸農民盼澤孔殷官府擬再設壇祈禱六月廿七日陰雲四合至午雨絲繽紛大有連朝不已之勢雖未渥沛甘霖而溽暑已潛消於不覺矣○署理九江總鎭宋頌臣軍門履任後連日閱城閱伍點名本館已登前報上月廿八日又親查軍裝火藥馬匹均十分認眞而各營亦無短少○卸署德化縣彭星階明府騰瑞之封翁在籍奉養昨接粤電知有陟岵之憂明府孝心純篤不勝悽愴俟交代畢禀請上憲匍匐奔喪 
[預備宴賓]  
　　本縣黃大令昨日飭丁知照各當道准於初六日十一點鐘在滬北錢江會館公請調補陜西巡撫奎大中丞讌飲並召梨園演劇侑觴届時輿馬紛紜又有一番熱閙也 
[日船來滬]  
　　前日下午有日本兵艦一艘自吳淞口駛至浦江停泊詢諸西人云此艦卽中朝北洋濟遠兵輪爲丁汝昌媚敵獻與日本船尾尙有金色雙龍凡有血氣者覩之無不髮指也 
[電局餘銀]  
　　中國設立電報誠爲便民之舉無論官塲要事均用電傳卽民間商賈皆不惜信資爭相電告蓋取其捷也前年又接通俄線外洋電報可由本綫直逹故報費日增月盛聞今年第十三届結帳每股除派官利一分十元外又派餘利一分十元計每股之本祗洋百元現共得利二十元合長年二分起利近今商賈獲利斷難如是之厚况將來愈推愈廣則分利更有增無减不特與股者欣欣色喜卽局外之人亦無不欣羡也 
[紡織興利]  
　　本埠老公茂洋行經理之紡織有限公司招股之期限至今日正午十二點鐘爲止已在本報後幅登有告白合書數語俾閱者得以共曉也 
[火警續聞]  
　　美界火警已登昨報兹悉火起於周浦路順慶里隔壁文昌閣對面某弄内第六百四十四號門牌霎時冐穿屋頂祝融氏勢甚猖獗延至東首六百四十三號房屋復折而往西至六百五十號爲止捕房旣鳴警鐘黎捕頭深恐匪徒乘間攫物卽督帶中西探浦臨塲彈壓俄而英法美皮帶車聚集吸取自來水四面噴射火始告熄時已鐘鳴十一下矣計被焚石庫門樓房八幢至於起火原由或謂賭博而起然已遠颺他處無從查究矣按此弄係新建尙未取名房屋甫經工竣門牌釘未一禮拜之久内有一姓乃日間遷入至晚遽遭是刦豈眞在數難逃耶 
[鯨鐘悮叩]  
　　昨報紀某家焚化錠紙火光過熾以致蒲牢悮吼等情兹悉某家於前日假垃圾橋南首之壽聖庵作佛事及事畢卽在空庭中堆積帋錠以火燃之一時烈焰紛飛巡街捕見之悮以爲失火也卽飛報捕房鳴鐘告警救火會西人聞警之下莫不風馳電掣而至分路尋視毫無蹤跡比至捕房查訊始知悮擊遂各遄回嗣又將庵僧傳至捕房略訊數語不知能免解案訊辦否 
[時疫依然]  
　　邇來滬上天氣雖漸凉而疫癘流行依然未絶四明公所所置棺木匠工手不停斧竟至日不暇給各處棺木鋪亦異常忙碌無不利市三倍云 
[溺斃可憐]  
　　前日午後潮漲時太古碼頭某輪船起椗開行碼頭上觀者甚衆各小工將跳板拔去適有人立於碼頭之旁跌入浦江倐忽間不知所之想與波臣爲伍矣其時適值潮水洶湧施救不及傷哉 
[報殮浮屍]  
　　前日午後由水巡捕船在下海浦相近浦中撈獲無名男屍一具腹大如五石甕面目已不能辨認未知何時溺斃卽帶往浦左墳山碼頭報請救生局收殮 
[買貨被竊]  
　　寳山縣月浦鎭王永盛京貨店主王子環於初二日來申辦貨午前到城内四牌樓恒升絲線店選辦絲貨携有手巾包内計金葉二兩小錠五隻并零碎銀計五十兩又方銀一塊重五十兩放在櫃前凳上迨論價旣定照票付銀回視手巾包已不翼而飛當時查訪蹤跡毫無卽向該店夥翁姓查問答稱進店時曾經見有此包現已失去終是被人所竊王情急萬分立訴地甲查緝一面擬報縣署求請飭緝未知能珠還合浦否也 
[秃奴狡獪]  
　　李阿本前曾充當華捕因事斥革後卽溷跡八仙橋一帶兹以節近中元李卽糾同某僧四處寫捐建醮名爲地方禳災其實爲歛錢計耳共得捐項一百餘千不料僧得資後與李分道楊鑣自行建醮冀將捐項獨得前日醮壇旣畢僧卽乘輿出外遊行爲李黨所見卽推李爲首譁然擁出將僧扭住欲與爲難僧自知理屈效菩薩之低眉旋經李黨將僧輩所穿法衣法物一併攫取奔往八仙橋僧輩遭此飛災卽喚四百零九號華捕同往將李並法衣等一併送入捕房捕頭詰問之下卽飭押候解送公堂訊究 
[英廨瑣紀]  
　　張子華王國祥二人串騙縫工徐春華之學徒至往來綢莊誆取綢縀約值銀三十餘兩當卽投報捕房立飭包探黃四福將張王二人及各贓一併吊到捕頭略詰數語以張等誆騙情眞理應懲辦遂著押候解送公堂訊辦○雉妓王寳林昨在胡家宅地方拖拉狎客經三百七十八號華捕拘入捕房轉解到廨屠别駕飭交官媒押候今日公堂會訊○金進生叚阿明孫瑞福王阿三張富泉與女子楊金寳等在途口角互相爭毆經三百八十九號華捕拘解到廨請暫行收管屠别駕飭令分别押候訊奪 
[法捕房紀事]  
　　八仙橋居人某姓家有人抺牌旁有人立而觀看不知因何起釁以致用武悮將旁立之人戳傷血流如注正在喧嚷之際爲巡街捕所聞上前拘拿餘人逃散將行兇及受傷人一并拘送捕房捕頭騐明飭將受傷人送仁濟醫館療治行兇人押候解送公堂請問官究訊○清和樓茶館主某甲命其外甥某乙在店照料以乙偷懶另覓木匠某丁照管乙因此懷恨喑將房門撬破誣指木匠行竊洋蚨二元五角及衣服二件將木匠扭送捕房禁押翌晨店主自投捕房向捕頭伸訴挾嫌誣陷情事請將木匠保出捕頭准之卽交店主保去○新街三號弄内有寗人某甲挈其梅鶴僦居小屋中詎其子前在英公堂犯竊懲辦後覓得某輪船水手之役依舊爲探囊胠篋之技邇因輪船竊案甚多捕頭飭探嚴緝前晚十一點鐘探夥瞥見該水手潛入弄内尾隨其後及抵家門探夥聲言拿捉甲夫婦出爲攔阻致其子乘間逃逸旋經探夥同伴徧處搜尋竟無蹤跡遂將甲拘送捕房值班捕頭略訊情由卽子釋出著拘到其子研究 
 
 

Page 4

 
 
[美捕房瑣紀]  
　　江北人王小毛賃居美界裏虹口文昌閣後面第六百七十九號屋内向設順風園花虎灶刻已招盤與某甲所得銀洋若干爲同鄉人吳小松所知昨晨至王處任意拆梢王不堪其累旋購紫霞膏吞服迨午後毒發經人舁送捕房捕頭命送至同仁醫院求治經醫生如法施救當將服毒嘔出得以無恙一面捕頭遺包探倪順泉往拘吳小松送究現尙遠颺未獲○昨報潘榮華被油瓶子阿福恃横毆辱并控捕房經某某二華捕拿獲扭入捕房復將潘妻某氏夥某甲一併拘至捕頭略詰數言卽飭送至英公廨請讞員訊究○黃浦路第五號洋房西語謂拿惟靜公館昨晨遣侍者遞西信至捕房據稱二禮拜前失去銀乂銀刀等諸物當時未及察覺請爲查緝捕頭准之諭令各包探留心訪查○寗波人辛善榮前因犯竊經捕拘解公廨由讞員判令遞籍覊押捕房昨晨捕頭派包探倪順泉帶往英界照相店拍下小照存案候查蓋恐其復來之故後卽送至法界附北京輪船解往寗波原籍 
[仁風翔洽]  
　　本館恊振所昨接雲隱館主人惠函云昨閱報章得悉汴省又遭水災待賑甚亟兹特奉上英洋五十元其中計南寄園十元祈求各友平安綺園廿元祈求諸友康健朱少梅廿元叩求合第清吉懇代爲彚解災區散放明知杯水車薪惟望聚沙成塔此皆來函語也捧　之　具見利齊存心慈祥在抱有此亷泉之廣霈足拯涸轍之顚危較之别項善舉尤易累仁積德除分掣收條外合書數語爲好善者勸 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[武漢天時]  
　　鄂省自入秋已來天時猶覺奇熱奔走道路皆不啻吳牛之　天氣過熱人必貪凉　坐　服　　　　　　發爲時症霍亂　　　冷乍熱西人名之曰脾寒者不一而足上月廿六晨細雨空　西風送　　暑一清時症陡然見賊 
[給領女]  
　　前有沈　春控無賴張伯老卽王伯　將妻嚴氏誘拐由　探張阿五等解廨請究經屠别駕查　　伯老係著名賭棍奉道憲說案尙敢奸拐法無可恕飭笞責一千板送縣嚴辦沈嚴氏旣據沈小春情愿具結雕異自應准如所請飭將嚴氏　　　　看管候核此已紀諸前報前日有嚴氏之父嚴榮卿具詞投案求請領女回家管束　駕旋於　　　座嚴榮卿供小的係吳江同里鎭人　　　氏因不守婦道違犯不端業奉訊明責懲管押候示今小的在家接到女兒來信是以買舟來滬　大老爺恩准將女兒給小的領回威加　　决不再任違犯前項情事嚴氏供小婦人現愿隨父親回里安分度日今後自當革面洗心决不　蹈前轍供畢叩頭如搗蒜别駕判將　氏　　父嚴榮卿具領回家管束飭具領狀送查嚴領女叩謝而退 
[縣案彚錄]  
　　流氓周關生周活生幫同兇徒張煥榮前在下海浦持刀戳傷粤人劉阿亭由虹口巡防局移送縣　　辦當經黃大令騐傷判將張煥榮發收改過所兩周枷號在案刻因劉之傷勢漸平兩周枷期已滿由看管之地甲報　核示昨經發審委員夏　孫明府飭帶至案　周供稱小的現有腹痛之症叩求恩釋明府准之飭卽疎枷取具以後安分　結釋放○昨報紀孫阿茂抬赴縣署攔　　　騐傷一則經夏明府提訊孫妻李氏供稱丈夫孫阿茂家住十六鋪在丁益大花行爲出店平素安分昨日有友人約往龍德橋長興泰烟館數烟其友先去丈夫後往及至該店其友已往他處　店主陸少樵堂倌李阿福等誣指爲竊　而蜂毆拳如雨下並用板凳擊傷求恩騐傷提究　阿茂傷重故不細　卽飭仵騐明孫之左額角據　有木器傷現已封固未便揭着兩肋均有拳傷是　明府判令回去自行醫治卽飭差拘提該東夥到案訊究○鄉婦王周氏具控姪媳王火氏與塾師丁竹生通姦等情黃大令准詞飭提人証昨經夏明府集訊丁竹卿供浦東人年廿三歲是童生前年在王火氏家訓蒙至冬間王火氏之夫逝世辭館去年火氏兩子兩學在童生　内課讀今年三月十八日童生掃墓經過王火氏家進内探望王火氏招留在書房歇宿令長子携田　糧串囑爲代算不意突有王友生周永階糾　不識姓名多人蜂擁而來誣稱捉姦綁住童生勒出　辯連寫四紙始合彼意索去洋蚨十二元後經伊旋王錦心前來勸解王火氏供年四十三歲丈夫故後遺有田產被王友生吞去不少尙不滿慾三月十八日丁先生前來探望住在書房令兒子倍睡託他看算糧串據夫弟王錦心進内說知丁先生被人捆綁小婦人急行出去被王友生阻住口稱事不　爾相干後　王錦心勸開王友生是小婦人之族姪膽敢揑伊祖母之名赴案朦控誣姦求恩明鑒究辦王錦心供與火氏相同王友生供是監生年廿一歲丁竹卿是　衆人押綁監生並未與聞丁竹卿不應夜宿寡嬸火氏家内是以祖母控告明府問曰爾祖母旣做原告爲何不來案質審答稱年已七十五歲不能來案火氏稱伊祖母並未知悉告狀情事周永階供是捆綁之事小的實未同去確是寃枉明府得供衡情判斷丁竹生與王火氏年紀懸殊在　書房令長子相陪决無暧昧之事王友生意圖吞產地步誣指寡嬸姦情并揑祖母具名矇控實屬玩法可惡著令戒責一百下周永階亦喝笞責苦求至再得免諭丁竹生嗣後毋許再到王火氏家行走兩造具結完案 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
