# 1913 - 131 - 4914449

 

Page 1

 
 
社論 
[茶寮議會（上之）]  
　　二十六日大陸報北京通信載國會近狀一則讀之令人慚悚無地其大致謂國會自八日召集以來未辦一事多數議員甚或不知國會議事規則爲何物呶呶哮哮一如茶寮之講理（原文譯講理二字之音今從之）人人發言而無一人靜聽者其表决也若在少數之列則相率退席於是法定人數不足而散會於是要件山積而無從開議矣故中華之國會直一茶寮耳嗚呼吾不知議員諸君讀之能無所動於中否若其天良未滅當如何發憤激勵以一雪此恥也雪恥之道奈何曰顧大局負責任而已顧大局則内訌自滅負責任則辦事有期同心合力以辦事而后議長（指衆議院）舉憲法定總統選而臨時政府告終正式政府成立而外國之承認可冀而民國之鞏固可望也不然者外人卽不我分而我人先已自分他人卽欲保全我而我先巳自戕是猶飲酖而求人救投海而請人援我不知其是何居心也議員諸君而尚有救國之心也請聽我忠告千慮一得或亦有裨於國　　前途乎 
　　今日之所以紛紛擾擾如茶寮之講理而不能定議者非政黨從中作梗乎政黨非惡制也凡立憲國家莫不有黨然用之不愼則足以亡國吾國自共和建設以來凡所謂政客者日奔走於黨事一若黨即國家黨興則國興黨衰則國衰者於是對於異黨如對大敵一若寧爲亡國民不願爲他黨之奴隷者嗚呼此實不明政黨作用之爲害也黨者何國人之一部分政見相同而圑結以成者也其宗旨異者則别樹一幟以相况敵甲黨之附從者多則甲黨勝而其所主張之政策因得實行於是乙黨舍服從外不得作非法之掣肘其分内之事爲培植黨之元氣以冀下屆選舉時得估優勝以行其懐抱舍是之外無他道也故美國之民主黨屈於共和黨者十餘年至今年威爾遜任總統後而始當權然未聞此十餘年中有非法之牽制也此無他顧全大局故也反觀我國則如何退席也多投名刺也凡此卑陋行爲皆以阻止進行議事爲目的吾不知議員諸君之心肝何在若以爲國會不必開也則何必應選爲議員若以爲己黨終須獲勝以不勝爲大辱者則當初又何必入黨彼豈不知二黨無同時優勝之理乎英之政黨發達最早凡國務員皆選自政府黨之魁首故政府提議重要案件而爲在野黨所阻制而不得通過者則全體國務員例須解職去年政府提出愛爾蘭自治案時爲在野黨所阻而不得通過然未聞有辭職之事蓋當時巴爾幹戰事風雲緊急推倒政府則不免生外交上之波瀾故在野黨寧顧全大局而不推翻愛斯葵之内閣然則英人之顧全大局爲何如耶吾國大局之阽危千百倍於英則議員當如何消滅意見正直將事耶 
　　今日之議員非全國人民之代表乎其受託甚深故其責任亦甚重然中國人之特性每每責人周而責己薄政府辦事一有不當則相率以攻之攻 
 
 
 

Page 2

 
 
之誠是也然在參議院未散之前則擔責任者爲參議院在國會召集之後則此責任在民國議會民國議會而延不開會也則政府之舉動限制甚少而責任則不能不由國會分擔之今日大借欵已簽押簽押之後國會又巳攻擊政府不遺餘力者蓋合同之中有喪失主權之條欵也然而國會亦不能完全卸責此則吾敢預告議員諸君者諸君而尚有絲毫責任心在也速袪私見速舉議長（指衆議院）速正式開議 
　　今者參議院之議長已選出衆議院議長之選期又定明日若能屆期選舉則前此之過或可稍掩若仍徒事無謂之劇爭而於開議之日遲延復遲延則茶寮議會之名稱外人倡之而諸君實成之也 
時評 
[近事長歎（無名）]  
　　天何陰雨沉沉其亦憐我中或人民將陷慘 
酷之境也耶 
　　南北之禍機已動所謂謡言者今將一一而 
演諸實事矣今雖欲仍望其爲謡言其能得耶 
　　費二十餘日之紛擾而不能得一議長議會之能力可知也以深夜昏暮之間簽押借款政府之不光明磊落可知也有斯議會斯有斯政府而有所左右者各舍其己而攻人甲與乙其不相等耶 
　　人人各挾一成見取發生之事悉納於成見之中以爲事實是驅人不爲惡而不得也人人驅人爲惡中國寗有善類耶 
　　法律人人所同不能增减之也乃今施用法律之時互欲增減其法律以便於己則法律密有價値耶司法寗能獨立耶 
　　中國全國人民所同有也其同有之權人人所當愛護非人人所當破毁也若以破毁禦被毁所謂以水濟水以火濟火耳其能存耶長沙大水江西告災天亦厭棄我中國民族而有此自相消滅之奮鬥耶噫 
專電 
[北京電]  
　　趙秉鈞爲宋案證據通電略謂宋案前經上海會審公堂分别拘犯預審調查證據密本宣布遂致新聞各界異論紛紛頗淆觀聽現經程應接接收凶犯案証並將一切証據撮要報告到院將來昭示有衆自可消釋羣疑惟詳核開示各項證物有直接間接關係及於本總理者有隠射于中央政府者兹特特申明如下查各証物中其涉及本總理而最有直接關係者卽來電所開本年一月十四日趙總理致應犯函密碼送請檢收以後有電直寄國務院可也外附應密電碼一本上注國務院應密民國二年一月十四日字樣一節查上年十二月中應夔丞北上循例謁見總統及總理力言共進會黨均係靑紅兩帮撫無可撫誅不勝誅惟宜設法解散開具條欵費用政府允許欵由内務部發給擋案可查至本年一月應將南行瀕行求見面請發給國務院密碼電本本總理當以爲奉差各省特派人員向用密電報告以防洩漏理無堅拒因即許可又恐其借事招摇别生枝節因函囑其以後有電直寄國務院藉示在官言官語不及私之義而别嫌明微之隠衷亦可于兹揭示斯則本年一月十四日之函所由來密碼電報本係機要令普通電報 
生代譯卽失秘密初意是以各種密碼電本均交秘書各員掌管以重責成應密電本即分屬洪述祖而來電所稱一月十六日應犯寄趙總理應密徑電及二月一日應犯寄趙總理應密東電本總理至今未見證之來電所稱二月二十二日洪致應犯函有智老巳將應密電本交來純令歸兄一手經理之語可知凡屬應密來電洪述祖均未譯呈本總理無從查閱（未完） 
[北京電]  
　　今日衆議院選舉議長仍以湯化龍吳景濓均未得過半數 
相爭無結果 
[北京電]  
　　參議院討論大借欵後表决反對者多數遂派委員五人調查此事詳情 
[北京電]  
　　參議院今日開會討論大借欵簽押事某議員責問正副議長未經議員與議據何法權徑行通電各省張王答以係用個人名議通告不與院事 
[南京電]  
　　都督府昨發給各軍隊及屬官二月份餉薪 
[南京電]  
　　程都督飭第一師一圑開往六合駐紥藉資防範 
[南京電]  
　　測量局現在會同馬路工程處測量秦淮河道 
[南京電]  
　　女子慈善學校經費已由 
省議員俞仁愈介紹交議會提議請予補助聞該議會已付審查 
此案議時可望通過 
特約路透電 
[北京電]  
　　衆議院今日開會選舉議長共到議員五百四十二人湯化龍得二百六十九票吳景濂得二百六十七票不一合式者五票進步黨宣稱湯化龍已獲選國民黨則稱未足法定人數當作無效斷乃互相激辯至晚始宣告延會而散 
[北京電]  
　　衆議院選舉議長仍無妥法故巳延會現望今晚兩黨將商妥通融辦法明 
日可以切實選定 
[北京電]  
　　參議院今日（二十八日）請國務院到院解釋借欵簽押之理由而周學熙已赴天津趙秉鈞則稱有病共和黨某議員質問張繼王正廷據何法權通電各省都督反對借欵張王答稱彼等乃以私人資格發電繼乃討論前參議院曾否受周學熙之保證須將借欵最後合同交院核議一節後經推舉特别委員會調查該問題蓋前參議院秘密會議似無紀事錄也 
[北京電]  
　　今日（二十九）參議院開會議員到者一百七十一人國務員並未到院政府曾來文辯論借欵簽押問題謂周學熙曾與五國銀圑磋商修改條件故較前參議院贊成者已覺優美云云全院乃討論該借欵是否合法卒乃提出動議謂據該院之意該借欵實違憲法旋付表决反對該借欵者一百零二人實估多數 
[北京電]  
　　近七日來此間盛傳蘇督程德全已軟禁在滬國民黨逼其贊助彼等今夜據上海消息程德全志在爲南方之總統 
[北京電]  
　　　邇來北京事務多屬内政各界人士極爲注意惟政府似頗鎭靜且信反對者終必承認該借欵實有成立之必要蓋歐洲時局近頗摇動政府自應乘機告成此舉云 
[大理府電]  
　　今日正午此間内地敎會爲中政府開特别祈禱會到者甚衆紳商亦有與會者 
[大理府電]  
　　法人近在此間廣購金雉毛出價頗高此種稀美之禽恐不日將無噍類 
[大理府電]  
　　大理府藏品市會洋貨約佔五分之四該會售物六日後業已閉會游者頗衆貿易甚佳場内有民圑携鎗守衛 
[蘭州府電]  
　　昨日甘肅全省基督敎會均爲中華民國祈求幸福 
譯電 
[北京電]  
　　今日（二十八日）參議院開會極形擾攘有議員多人　然否認政府有訂成該借欵之權蓋與前所承認之六國圑合同不相符合前以五釐半起息出售價格九十今則改爲五釐起息出售價格八十四該院决議令簽押之國務員三人擔負責任要求明日到院解釋理由政界對於此事極形鎭靜蓋袁總統現已善自保衛以防意外且無論如何必克控制大局也 
[北京電]  
　　政府皆料國務員今日（二十九日）必不親赴參議院解釋借欵簽押理由將派代表前往 
[北京電]  
　　昨日（二十八日）參議院會議時已將本院議事規則及旁聽規則付股員審查且舉定調查借欵問題之委員五人王正廷亦在其内 
[北京電]  
　　衆議字今日（二十八日）開會選舉議長仍無效果議員出席者五百四十三人湯化龍得二百六十九票吳景濓得二百六十七票以未得過半數均作無效已定明日重選參議院已舉定委員調查上年九月間舊參議院會議六國借欵之紀事錄並請國務院解釋不經國會許可遽行訂成借欵之理由 
[北京電]  
　　此間現悉美政府一俟衆議院選定議長後卽擬承認中華民國 
[北京電]  
　　據國權報載稱袁總統商諸趙秉鈞决議派梁士詒赴南方安慰民心 
[北京電]  
　　袁總統命國務院通電黎副總統及各省都督民政長聲明北軍向南進發之謡全屬子虚 
[漢口電]  
　　瑞記洋行油棧現兆焚如該棧値銀二十萬兩似已全付一炬 
[南昌電]  
　　義賑會調查撫州府以下各區之災情知居民有米可炊者僅十成之一當質衣物糊口而每日僅食小米一餐者約十成之七其餘二成則當賣俱盡無以糊口災情以李家渡（譯音）最重聞因露餓斃者巳有兩人居民均出鬻兒女四歲女孩僅値錢二千文本地紳士已由湘鄂購米四萬兩以辦平糶圍堤大受損傷且有數處全然毁壞半因革命之際未經修理半因雨水過多之故農民多未栽種故無收成可望義賑會中巳籌洋二千餘元爲開辦經費昨日南昌各敎堂均開賑捐某中國敎堂捐洋百元 
[柏林電]  
　　中國借欵在柏林出售價格將折收九十左右 
[倫敦電]  
　　袁總統致電英國敎會申謝彼等爲中國祈禱之盛意曰鄙人誠心祝貴敎之昌達中國人民皆感謝貴敎會中云云 
[倫敦電]  
　　昨日下午駐英中國公使署開祈禱會到者約一百五十人華人居半餘皆敎士華使曾以英語演說謂此會足爲中國人完全新時代之表徴 
[葡京電]  
　　聞今日所擬舉行之示威爲保王黨激烈共和黨無政府黨主謀顯巳失敗政曾得密報知彼等部署極爲縝密繼乃抄獲軍械若干所拘各犯現均送往停泊太格司之某軍艦 
[東京電]  
　　據開列福利亞州首府電稱國務卿白乃安君已抵該處卽將美總統請勿實行關於購地律之舉一節轉達該州各立法員行政部已開會議討論此事結果未悉 
[東京電]  
　　政友會派代表二員赴美安慰開列福利亞州日民及疏通兩國政府與該州立法院之意見俾該州購地問題可易滿意解决 
[倫敦電]  
　　兹接葡京含糊繼續之電音數通該處於今日黎明（二十七日）似曾發生重要之騷亂炸裂炸彈二枚拘獲多人並有示威者一隊自稱爲激烈共民黨勸誘輜重兵離營未遂所願繼乃赴共和黨聨合會總機關部取出軍械内有步軍隊長一員旋經被拘大局似頗摇動内閣已在會議用兵力鎭壓之方法 
[比京電]  
　　比國工人舉行政治罷工之後現已開工 
[倫敦電]  
　　據各報所載之紀事愛山特提督之出此舉乃豫與塞芒兩國秘密約定芒軍之轟擊該城之投降皆爲掩人耳目之計據每日郵報塞京訪事聲稱愛山特提督已與芒國締結聨盟條約芒國允以斯克太里歸屬亞爾巴利亞而彼則保守巴雅那流域之太拉巴墟山脊又據奥京消息謂奥人皆信愛山特提督之自號爲王必由俄人暗施詭計此舉無論如何似必牽擾大局按愛山特提督出自亞爾巴利亞名閥生平頗多驚人之事績 
[倫敦電]  
　　據每日電聞芒京訪事聲稱列强駐芒公使已以公牒要求芒政府退讓斯克太里芒國當局者藉詞正敎節假不卽開議此事奥皇出游某處豫定非五月三日不能回京兹忽返蹕外間對於此舉均頗注意 
[柏林電]  
　　德國外務部大臣在國會宣稱德與列强皆堅主斯克太里應屬亞爾巴利亞該城今雖失陷而列强之决議决不致有所更動駐英列强大使已决議請芒君退讓該城如竟不從則將續議對付方法倫敦列强大使明日（二十八日）若不决定對付芒國之方法奥國將單獨行動奥國各報皆謂奥國無庸請列强之命令且將不復依守列强大使之决議奥國戰艦一隊及大軍萬人已由台爾瑪歇開往巴拉據德國某報載稱媾和草約不日可定最後和約大約將在倫敦簽押 
 
 
 

Page 3

 
 
[公電]  
　　北京大總統國務院參議院衆議院武昌副總統各省都督民政長省議會及北京中英新聞上海時事新報民立報轉各報館均鑒頃接參議院張王二君宥日萬急電讀之駭然政府借欵不由議院議决通過無論君主共和凡世界立憲國均無此例民國憲法未頒布以前臨時約法當然有效曾經大總統三令五申全國人民共聞共曉借欵必由參議院議决明載約法中外皆知憲法未頒布以前今之參議院其職權與前無異國家一日無法則人民一日無命不圖政府竟與五國銀行圑秘借二千五百萬磅未經議院通過徑與簽約人民聞之無不喘汗相告宋案証據内有政府發給巨金貲助兇人之語兹復當政府交替之時蔑視議會秘借巨欵不明用途卽平日謹言守法之人莫不聞之痛心言之髮指萬懇大總統爲國法計爲人心計立罷前議以解天下之疑則國家幸甚一俟正式政府成立指明用途國會議决借欵之事非不可行文蔚雖愚素不敢持迁闊之論阻止大計也若政府今日之所爲誓死以爲不可臨電憂憤敢貢罪言安徽都督兼民政長柏文蔚叩儉 
要聞一 
[英字報之南北交兵談]  
　　大陸報云國民黨領袖現竭力運動發起中國之新革命且已實行入手辦理昨夜（二十八日）大陸報館得確實消息彼等已請滬甯鐵路預備運兵至甯聞彼等之目的乃在佔據南京建設新政府與目下之北京政府抵敵昨夜外間盛傳川汴兩省巳生事變聞國民黨領袖藉公共租界爲安身之所連日數以極激烈之電文傳達各省彼等巳公然與袁總統宣戰不遺餘力近兩星期來彼等嘗公然施加恫嚇阻止　國借欵而該借欵之成立似驅彼等入於實在之擾亂此類人物倡行新革命之意志今巳毫無疑義惟以阻力頗多一因缺乏軍餉雖曾竭力籌募未有所獲一因不能指揮全黨總之彼等行事所必需者今咸缺如殷實華商現皆反對再倡革命聞滬上極重要之會館數處已於前數日内致電北京聲明彼等不贊助新革命之意 
宇林報云現信近曾有人向商界運動輸欵以供抗拒北京政府之用卽經毅然拒絶可望贊助起事之軍隊多已遣散現在之軍隊聞幾全爲嚮於北京政府之員統帶且江南製造局所存之軍火數殊寥寥聞尚不足供一日大戰之用聞北京公使圑現正研究能否准以上海外國租界爲黨人組織起事之根據地問題俟亂象一呈將儆戒上海領袖不准由上海指揮事務聞北京政府已將借欵事宜通告各省且謂各省借與政府之債均將付淸所有紙幣不日亦將贖回云 
[庫倫近况（北京特約訪員一葉子）]  
　　有偵探近自庫倫歸告人曰目下在庫倫者俄兵共有五百人蒙兵屬於陶什陶者約有四千（其中亦有俄兵混入）活佛新募之兵使俄國士官訓練之者有一千人此外各王公所率者半兵半農以無兵式訓練與規則故略焉不舉 
　　庫倫政府之幹部大臣爲松彥光漢海森公陶什陶那木薩賚杭達多爾濟松彥光漢在首相之地位兼陸軍元帥庫倫政府之實權悉由松彥光漢操之然人極獷悍殊缺圓穏而對於部下尤爲殘酷接人無温存寛大之量故蒙人與華人之間聲譽極劣 
　　海森公東蒙產也稍稍活潑而有智識其所長在用兵然不脫蒙人狹量之性情虐待華人之事往往有之當其赴烏里雅蘇臺時驅逐華人而姦其婦女極爲暴亂云 
　　杭達多爾濟爲親俄派之首領恃俄人爲後援而性極專横及使俄京甚不得要領而歸頗不滿於一般之人望屬於其部下之兵悉會集於歸化城方面 
　　那木薩賚爲庫倫之稅務總長管理一切稅務庫倫政府之輸出輪入其稅率爲百分抽五凡輸出輸入品悉課之以其收入充軍費以近來軍費額巨遂向寓庫華人徴收人頭稅以爲新稅源焉 
　　合庫倫恰克圖科布多烏里雅蘇台等之主要地華人共有十三萬人蒙古獨立後减至半數華人執行之業務爲開墾牧畜雜貨舖茶商運送業等自外蒙獨立後輸入杜絶商賈受影響而蒙侵害者最甚 
　　庫倫之電報局本爲華人所管理至去年十月始日俄人占領之因是袁總統所予活佛之電報令其取消獨立多爲電報局所抑置而入於活佛之手者十僅一二而巳 
　　庫倫恰克圖間之金礦在伊溜河之沿岸而色楞河之支流也在恰克圖東南約百里目下在開採中者如布公臺哈爾公那額特爾額圖坡爾沁等皆是金礦之技師前爲英國人今巳易俄國人至於夫役前爲華人今悉爲蒙古人 
　　外蒙人之信仰喇嘛敎其趨於極端實爲外人所能懸想故信仰活佛之念不異於疇昔當初有一那威人黎摩斯爲耶穌敎宣敎師至庫倫謀耶穌之布敎恩惠施與百方勸諭卒不能得一信敎者而去 
　　活佛今年四十四歲靑年之時品行不甚端正在喇嘛之敎戒活佛應禁蓄妻然現今活佛則置有𠖥� 
妾有今年十三歲之男子此妾本爲娼婦活佛愛此娼婦之時在二十年前當初活佛愛戀之心甚熱其究也令其削髮爲尼而置之宮中此種隠秘事情一時喧傳於庫倫喇嘛之間敎戒因之大亂至今喇嘛中多蓄妻者皆自活佛導其源也然活佛之不品行如此而一般蒙人依然不失其信仰之心蓋亦可謂怪事矣 
[陜甘現狀記（本舘西北遊歷通信員匹馬生）]  
　　西安曾上一函諒應入覽甘省物力較陜西尤爲便宜現白麵每斤祇售錢二十文肉每斤售錢一百文惟銀價甚賤每兩銀（甘平較公法每百兩大四兩）換錢不過一千三百文市面祇流行前淸制錢並無銅元旅行至爲不便 
陜西係反正之邦一般人民髮緶俱已剪去地方知事告示亦均照民國法律甘肅當時不過贊成故人民髮緶依然如舊地方官告示仍有加幾品銜字樣民間婚喪大事俱用前淸禮服若不知有民國世界者卽素稱讀書之士猶謂宣統仍做皇帝不過水管事耳 
　　甘肅巡警道賴恩培以得罪甘省回漢軍界全體反對欲以治罪兹悉賴係陜西漢中人平日辦事甚爲認眞並有能聲當時趙都督聞回漢兩軍有不穏之態命賴從中調和其中有與賴素不相能者卽推波助瀾謂賴煽動兩方起事彼將收漁人之利遂通電中英並要求趙都督處賴死刑嗣中央電趙督飭解中央秉公辦理詎甘肅軍界猶未肯了中央命令幾於無效現經隴東張護軍使從中周停已於前月二十六日將賴護送赴京矣此甘肅近來最大之新聞也然而全省軍隊趙督不能節制矣 
自西安至蘭州沿途跋山涉水旅行至以爲苦所涉之水以渭河黑水涇河爲最鉅所跋之山以六盤山爲最高上山下山約有五十里 
　　今日在靜甯州遇雨約五六日卽到蘭州 
雜評一（無名） 
[參議院與衆議院]  
　　參議院對於大借欵始則阻止之繼則要求解釋此種反對政府之舉動合於範圍之内者也若 
衆議院之屢舉議長而屢不成眞所謂休寮之議會有愧參議院多矣 
[衆議院之議長]  
　　衆議院之兩黨其人數祇有如是也兩黨之投票祇有湯吳也而湯吳得票之多少又祗如其黨人之數也每次所投均未得過半數我謂無論投至千百遍其結果終必如此也然則中國之衆議員其永無議長之日乎 
 
 
 

Page 4

 
 
   
 
 

Page 5

 
 
   
 
 

Page 6

 
 
阿爾泰千鈞一髮之危機 
　　阿爾泰近因缺糧情形危迫畢參贊膜視大局不肯代雇駝運日前該處長官華商及哈薩克等紛紛電致中央照錄如左 
[阿爾泰辦事長官電]  
　　蒙藏局貢總裁鑒阿地糧料斷絶軍隊勢將譁變各屬又均請援而塔爾巴哈台畢參贊又始一終堅持意氣用事漠不關心大局岌岌焦灼殊甚乞速轉懇大總統設法維持救援邊軍成敗在此一舉帕勒塔 
[阿爾泰商民電]  
　　國務院轉呈大總統參議院衆議院鈞鑒阿營近日缺糧情形異常危迫商界所存糧石早經搜括罄盡由各處運到之糧又爲軍隊攘去先其所急冀免饑潰日來迭經本管長官帕親王電商新疆都督並派員趕往隣封加緊購運大半因砣駝隻難僱緩不濟急惟塔城相離最近該處蒙哈富有駝隻投資價僱乃畢參贊因與帕親王有隙始終不肯傳僱昨奉楊都督來電深以塔駝掣肘爲詞似此情形塔駝萬難應僱必將束手待斃現已斷炊以肉代食夫帕親王係因上年援軍到阿畢參贊種種膜視軍務誣昧唇齒故有陳明政府之電開罪於畢豈料竟滋惡感畢參贊坐令阿山糜爛以洩個人之忿獨不念及人民生命財產國家領土存亡殊非商等愚料所及人心大爲不平惟有早日愼重回塔另謀生理阿帕親王復再三勸撫不令稍形渙散商等愚陋不識固結圑體同撫邊局無如深悉現象安危塔駝一日不出勢必慘遭塗炭屆時内遭兵變外熾敵氛牽動全疆所關甚鉅理合據實電懇我大總統曁鈞院從速維持一面電飭塔城偏駝刻日起運糧料以濟危迫一面將畢參贊不顧大局實蹟查明懲處勢處萬緊冐昧互陳一髮千鈞立候批覆阿爾泰商界代表顧景文曹成章周乾綱沙里阿洪鳥人爾等謹呈 
[阿爾泰哈薩克電]  
　　國務院轉呈大總統參議院衆議院鈞鑒阿爾泰哈薩克自上年援軍到來未遭庫匪塗炭深知感激除捐助駝羊安設台站外轉運糧料柴草支應人馬烏拉無不謹愼當差誠心歸化雖皆蒙長官發給脚價經費須知我們向來倚遊牧爲生並不是靠駝得錢的要皆出於情願以致牲畜疲乏且罹春瘟倒斃太多仍無怨言現在地方缺糧本管長官電商新疆都督並派員分赴奇台綏來加緊採辦而各處駝隻萬分難僱楊都督又以塔城離阿最近改運倉糧濟急不料畢參贊又藉口哈薩克游牧搬移夏窩不肯出駝我想塔城蒙哈雖不開通具有天良况駝隻繁富人所共知該處地方安靜並無軍務力量比阿爾泰大傷元氣者不同何以如此實在詫異乃詳細打聽纔知是畢參贊要洩個人私憤竟將我等數十萬生命財產置於危地塔城蒙哈並不知道要說搬移夏窩阿塔是一樣的何以如此不顧大局我等老少　　自聞此信後實在懼怕軍隊因饑變亂搶掠騷擾如果塔城糧石不來都想跑往他處躱避惟奉本管長官再四開導不敢擅自逃散復經齊集各界開會公議惟有據實電懇大總統垂念我們阿爾泰哈薩克駝隻死了過半困苦危險先行電飭畢參贊赶緊傳全僱駝隻運糧草卽如畢參贊把持塔城公瑪木爾伯克探案致使瑪木爾伯克有家難歸沉寃莫白我等骨肉相關極爲寒迫泣求長官轉呈昭雪在案奉諭實因畢參贊始終庇護貪劣之花沙布不准到案大總統雖有命令畢參贊並不遵行我們愚蠢想共和政體亦决不是應該如此的所有畢參贊有心破壞抗違命令各節並懇貴兩院查明彈劾以示大公俾我等得早享幸福永沐恩惠仍祈批示祇遵阿爾泰柯勒依哈薩克請襲貝勒愛林公扎克爾雅公姜納伯克公阿岱台吉邁枚叩吉額苗爾太率十二鄂拓克臺吉總管扎蘭大小頭目户民同呈 
[粤省會討論弛禁銀毫下鄉案之不成立]  
　　粤省會於二十一日開議時議員賴孝詢康緝熙提議咨請行政官廰從速馳禁帶銀入鄉限制案由賴議員陳述意見略謂生計自由貨幣流通此一定之理如有限制商場卽受莫大之恐慌價格益形低折查四鄉銀根之短絀與省城相同今政府於繭市初造之時卽下取締銀毫輸出之令同一受治之地故歧視之甯得謂平且政府祇可强逼人民行用紙幣不能强逼人民不需銀毫此爲不正當之干涉故特提出請各位研究簡經綸起而駁之謂紙幣低折於大局甚有妨碍不惟順德爲然查申禁之後紙幣價格日高雖非治本之法而爲目前治標計亦未嘗不足稍事維持若徒以商民損失爲口實遽將禁令取消誠恐奸商藉口四鄉效尤而紙幣終無維持之日李綺菴謂以一隅而變更其命令置全省金融於不顧本員對於此說甚不贊成陳鴻銓謂政府前因維持紙幣曾將銀毫出口嚴禁嗣後取銷命令何以弛禁之後今復申禁本員意見惟有變通辦理於原限五十元推廣數目使之流通亦未嘗不善財政司張司長至此出席說明謂禁運銀毫之理由原因在順德蠶絲頭造將出當四月初間絲商曾先後運載銀毫數十萬往順德於商場不無窒碍故商家多有獻策重申禁令是此舉由各商贊成原非盡出政府一方面意見但以粤市而觀申禁後亦甚有效果本司對於先後申禁之狀况調查每日紙幣價格均經詳細列表溯自去年九月廿三日令禁銀毫出口帋幣日有起色就頒布之項計算港紙驟形低水以廣紙補買港紙而論廣紙價格幾超越九成五之間其每日比較廣紙於未禁運以前價格亦相懸甚遠有表列明故不可以空言泛論隨將去年七月起每月廣紙與港紙比較價格表宣布然此亦但治標之法爲大局計卽封禁亦不無效果至專就順德三水蠶絲商人而論似稍有不便之處但不便之原因因繭市代客買貨每兩應得開數分苟能用銀則蠶市可獲些平餘而且銀則數百可以開平兌紙幣則須多雇數人至若賣繭者則爲數不至過微一次之交換多則百數十兩少十元左右斷無有不使用銀幣之理但買繭者收買桑葉支給人工或收買蠶繭五毫以下或須要銀毫卽用紙幣工價或貴似有些不便然維持紙幣關係大局無論何處均望其日有起色且所取締屬四鄉而不祗順德卽就順德而論亦祇蠶桑一方面有些不便而亦無甚大害兩害相衡取其輕兩利相衡取其重爲大局計故應如此至對於順德一方面將來尚不無補救或者由政府於縣中設一官銀錢局以爲兌換之機關如是則金融不致窒碍故申禁銀毫出口之令似又無庸取消康緝熙謂據司長所言此限制止爲順德而設省鄉同爲受治區域豈順德獨處化外乎且蠶絲暢旺不獨順德爲然今指明蠶絲初造而設此限制似於人民之苦况漠不關心况海關稅全用銀毫政府自謂誠得計矣其如四鄉之商民及小販雇工者何據云限制銀毫落鄉以免省地銀根短絀不知出一限制行使銀幣者商民更受影嚮不揣本而齊末其今日政府之謂矣共和時代斷不宜有此政體關越傑謂禁止銀祚下鄉一案行之旣見其效我人民正當體諒政府維持之苦心豈可再爲變更乎本員對於此案絶對不贊成陳世恩謂限制銀毫落鄉爲一種消極政策適幾張司長所言根據於貨幣行情而認限制爲有效本議員良不以爲然須知粤之紙幣政府發行之故紙幣之漲落不能不問諸政府之收支假如某時期政府有莫大之收入卽紙幣有莫大之數流歸於國庫亦即市面減少莫大之紙幣自需要之原則言之自然紙幣稍有起色烏得盡歸其功於禁令抑本議員尤有不解者現在廣東紙幣巳成爲不換性雖省城之銀毫積極的短少亦未必閙出恐慌然則消極政策何所用之在政府之所藉口志在留保銀毫於省城卽以維持紙幣抑知紙幣流至今日巳成爲一種貨物今讓一步言之弛禁之後紙幣果低折亦非可恐的現象蓋紙幣一方面低折者卽銀毫一方面其價格騰貴自物價原則言之各地之銀毫有勢必多趨於省城者然則消極政策又何必用之張司長又言將來設兌換機關於該地以救補云云其爲十足兌換抑任意低折尤不能無疑須知此事當從根本上解决禁令强制必無效者張司長謂陳議員言紙幣加水其原因在乎國家收入依學說誠然自維持後廣紙加水日起至十元外豈有如是之速廣東情形萬不能以學說論至謂銀毫少則四鄉必陸續運回但各鄉銀毫之價格視乎省城卽如陳村各埠每日必聽省電始能定銀價之高下如果兩方價格相同何必轉運議長宣告此案討論終止今陳議員動議將案修改取消限制五十之數從寛酌定數目卽請陳議員提出實數於是陳議員提出限制三百元陳藹人贊成次由陸孟飛提出限制一百元杜應魁贊成兩說俱依次付表决不能通過復以原案成立付表决亦不能通過遂散會 
[徐聞閙捐抗官詳情]  
　　粤省雷州府徐聞縣原抽牛皮捐反正時已停近因新政需欵不得不復行抽捐即批由盧殿藩攬承而西鄉九十餘村由分商文昌人陳玉豐分承奈市民抗不遵抽迫得回報縣知事饒知事恐辦不下餉源無歸卽派管帶員并縣兵十名協助分商抽收迺兵到未幾游民愈憤以爲官力壓制始而三十餘人游閧於市移時竟聚集數百人附和者大聲言打該管帶及商人陳玉豐見勢不佳帶縣兵十名欲逃無如人多難行只得權避入某紳家迺鄉民迫拆某紳之屋甚急某紳出而調和向管帶云姑繳軍械與彼卽息事矣管帶一時不察將械繳出不料槍械旣繳亂民卽先將管帶打死且破其腹割其頭牙齒盡用石頭敲落游民各買粗碗一具捧於手分一塊肉其縣兵十名除四名逃脫外六名已被打死慘象亦復如前陳玉豐亦被當場擊斃即將尸扛往善堂後復蘇得脫此四月十七號事也迨十八號知事聞知立派陸軍八十縣兵四十鄉圑百餘名馳往查辦該處鄉民聞信立卽備戰四圍理伏舊式大炮以待知事聞報遂親督隊前往首途時揚言往西鄉該匪卽盡將砲埋西鄉要隘知事抵岸即繞道向東行焚燒三十餘村而回該軍退走時見其窮追將及立放一排機關砲傷其百餘人方互相止戰聞此次被燒損失共十餘萬燒米榖糖蔴甚多昨該知事已調廉州陸軍五百抵徐預備痛剿而該西鄉之匪亦預備抗戰甚堅恐尚有一場惡戰也 
[鄂省改設行政公署之波折]  
　　鄂民政長夏壽康以四司合併改設行政公署爲地方官廰組織令所規定各省多巳具報成立湖北分治最早此事豈可落他省後祇以中央所定公署員額以六十人爲標準未免過 
少而現在本府與四司人員合計有三百餘人之多解散則必生怨望沿舊則與定章不符因是蹉跎至今尚未成立頃已電商國務院以原章規定之員額係專指薦任委任之人員至科員以下之雇員（卽事務員）仍准由省長酌量情形支配雇用前日夏氏特發布命令飭各司於二十五號起淸理以前積案所有各下級機關無關緊要文件均令暫行緩投以便專辦取消改組事宜其緊要公牘重大事件則仍隨時核辦至實行合署之期原定於五月一日今因手續赶辦不及確定於初十日以前實行所有應留應裁人員各司長已密呈名單　夏氏核定惟因裁員是否發給恩薪川資未經議决故延未發表聞日昨夏氏爲裁員問題召集四司長會議以薦任委任雇員三項約共需用二百餘人如給回籍川資所費亦頗不支且日前曾有命令以後停止裁員恩薪川資等項令若發給是命令毫無信用故請諸公研究當經屈實業司首先發言云被裁人員與因事撤差者不同當然發給川資去年各機關裁員成例可援而大府客臘取消人員因要求加增薪資閙成風潮尤爲殷鑒現在財政雖極困難此項開支似不可减財政司長黎澍聞屈說卽起駁云被裁人員聞君言必深感激惟敝司庫空如洗點金乏術此欵從何得來敝司萬萬不能承認敎育司長姚晉圻因已具呈辭職未親到會特遣參事李某代表見屈黎兩相爭執乃從中調停云一律給原薪三個月俾資别謀（此係屈司長之言蓋去歲取消人員均如兵士退退給恩薪三個月而美其名曰川資耳）財政上本自不給而一文不予將又生出風潮不如量其勞績及辦公久暫分作等級發給川資一等三個月二等兩個月三等一個月夏氏聞其說亦不置可否因見内務司長饒漢祥在座一言不發乃詢其意見如何饒曰我前　呈遞用人草案但得仿照秦直各省成例敝司委用七八十人可矣夏氏當以四司各執一詞未能决定惟體察情形恐非給資不能取消但恐公家財政太絀耳此事須得與審計處官錢局商議改日再發表罷遂更議他事良久始散 
鄂省財政新談片 
[審計廰檢查財政之意見]  
　　鄂州興業銀行係共和後組織卽元洪銀行之改名該行表面自是營業性質其實則各處賦稅之收入多解該銀行存儲而支出之欵亦每由該銀行撥付是顯爲營業性質而兼含國家金庫性質矣近鄂省審計廰因各行政機關公費减爲二成支放以目下財政支絀當不至如是亟欲得湖北財政之眞實現象業請民政長調集財政司官錢局興業銀行三處收支帳據彼此對照刋發報告以昭大公乃夏民政長謂興業銀行係一種營業性質不便干涉僅令財政司與官錢局對照收付帳目而置該銀行於不顧審計廰長大不謂然巳呈請夏氏以該銀行無論是否純粹營業性質確屬一種官業現在檢查全省財政亦應一覘其内容聞夏氏尚猶疑未准至審計塵長之欲檢查財政中實挾有黨見緣外間謡言此次選舉共和 
黨因基金不充曾挪用鄂省公欵數十萬興業銀行總理爲共和黨鄂支部基金監故異黨深疑其有挪移情事一經檢查諒不難明晰耳 
[官錢局改組銀行之定議]  
　　湖北官錢局自起義至今雖屬存在然不開市兌換鈔票查該局發行之各種紙幣約近四千萬之多全藉社會上素相信用之心理故能維持於不墜且不獨不兌換舊鈔票續又加增新鈔票一千萬鄂中軍隊林立餉精未至缺乏者皆得其力現中央統一財政鄂省無單獨立發行紙幣之特權以後該局卽開辦僅司儲蓄公款爲財政司金庫而已昨夏民政長特商於黎公將該局改組爲湖北工商銀行由華僑唐乃謙等投入現金四百萬兩就其基礎經營匯兌儲蓄及其他之金融事業至前該局紙幣亦徐圖收回惟銅元票於關辦時繼續兌換通用其進行簡章巳指派財政司長黎澍實業司長屈德澤漢商會前總理蔡文惠及官錢局總理呂逵先等爲起草員俟脫稿後卽交省議會討論得其贊同再咨部立案開辦 
湘路要聞種種 
[技師實地查勘]  
　　湘路公司爲建築辰州常德兩府支路與英國資本家交涉擬借欵一千萬兩其條件雙方磋商已將妥協現有英技師由上海來湘爲實地之查勘若該路建築確有利益卽先交四百萬兩聞政府業經認可特令譚都督轉飭公司與英資本家愼重交涉嚴防流弊並將該借欵條件預先報部察核後再行簽押云 
[改編運輪規則]  
　　湘省自長洙鐵路開車以來客貨搭載日形繁盛雖萍洙一段係屬礦路久巳改編規則以謀旅客之愉快希圖貨物之增加兹由湖南鐵路總公司司與洙萍鐵路局訂立合同於五月一號起實行連帶運輸直通列車由長沙至安源（即萍鄉礦地）者卽向長沙購票由安源至長沙者卽向安源購票連帶過洙洲時不必乘降每日來往四次計單道約二百九十里較當日往返一次誠屬便利其連帶行車時間表亦另行改編再搭客由長沙至洙洲者在湘路洙站下車領取行李由洙洲至長沙或至安源者即分向各路購票以免乖錯原因兩站距離里許難爲合併昨巳分别佈告一體知照矣 
地方通信松江 
[絞决男女兩凶犯]  
　　浙省平湖新埭鎭人陸補才與其妻陸蔣氏謀斃鄰童金炳生一案迭詳前報昨奉法部批回准予執行死刑遂由檢察官陸君將男女兩犯自華獄提入婁獄（以舊婁獄空無一犯故也）宣告罪狀飭役如法絞决一時獄外觀者如蟻惟以鐵門嚴局故皆不能入觀云 
[報請檢驗盜屍]  
　　龍珠庵富室李姓前日格斃盜匪略誌本報兹悉李饒有胆識是夜聞打門聲甚急知爲刦盜卽携鎗伏暗陬門關盜入彈丸中盜腹顚去尺有咫一盜繼進亦中彈仆牆隅羣盜知有備閧然鼠竄詰朝見盜屍在田隴間乃來松投檢察廰報 
告朱廰長隨卽派員勘驗矣 
鎭江 
[提出公產損失案]  
　　丹徒公民嚴良輔等爲公產損失呈省議會文云丹徒全縣敎育費恃竇晋洲租爲大宗太平西徒一鄉雖由丹徒劃出然共人口方里僅有丹徒十分之一斷不能享全租二十分之七至中學借撥之三成俟中學歸省設立亦應截留劃還丹徒樂生洲租爲濬河專欵本無撥動之理由惟樂生之租息出於地而保護其地者爲堤圩不得不援固本之義稍爲補助但萬難占十分之三均應按之法理重行釐定云 
[風災地震彚誌]  
　　鎭郡近日天氣異常炎熱二十七號午後陡起大風江中波浪滔天適有大划船一艘載有五十餘人其中多由八港口販菜來鎭者午後未起風時均坐該船回家自鎭江開駛行至江心陡遇狂風將舟顚覆當經某划船救起四十餘人餘悉與波臣爲伍良可慘也至二十八號上午十時地又震動聲若迅雷人心因此頗爲驚駭云 
揚州 
[葦蕩營添築鹽圩]  
　　濟南場商公濟以便利鹽產起見特於淮北葦蕩營地方添築新圩二十條禀請兩淮鹽運使立案經張都轉令行濟南場長逐圩查驗呈復以憑報部并分行灌雲縣知事海屬總場長知照并批令繪呈準確圖說注明全圩半圩各丈尺一面將見鹽日期及產收數目報由該管場長呈司查核 
[出賣區官奇聞]  
　　馬橋鎭巡警區官史允達經汪前民政長委任到鎭設局開辦時卽遭該鎭商民拒絶故至今年餘從未履鎭一步現忽異想天開欲將區官賣與前馬橋汛把總許桂福已經雙方議定代價二百四十元立有條約正擬具呈辭職保許繼任忽爲該鎭董事莫新齋丁惠生等所聞宣言許係前淸貪劣武弁如果接任本鎭斷不承認故許氏不敢貿然交欵尚須遲日實行云 
杭州 
[洋商營業内地之交涉]  
　　洋商前擬在杭垣組織英比銀行支店有違約章迭經官廰交涉前經外交官呈請省長飭知警廰勒令遷赴拱埠兹悉總商會於本日答復警廰略稱前奉公函以英比銀行限定何日遷移無從得悉希卽查復俾資核辦等由查此案先於二月二十七日准該銀行華董李雲書朱子謙等電稱英比實業銀行確係華洋合股銀公司性質專以投資實業界爲宗旨現派朱少梅君在杭州通商場設立分行於城内設一通訊處以期接洽與商界權利無損與内地實業有益除巳由洋總理麥嘉男爵函懇都督曁民政財政二司長准予保護外用再電懇維持代達下情以免誤會等語查該銀行現已將城内經理處實行取銷改爲通訊處曾經函請外交官轉陳民政長旋於本月念二日奉行政公署令同前由遵卽函致該銀行將城内經理處改爲通訊處日期候復兹准前由除再函催切實答復外先行奉聞 
[湖墅鄉議會加收車捐]  
　　湖墅鄉議會以近來人力車損壞道路亟應興修議決征收車捐前經呈請杭知事飭查核辦現因巡警改組復將此種議案擬每輛車除官捐外再加修路費五角等情咨行警廰第三署聞魏署長以湖墅官道新砌石板均由地方 
 
 
 

Page 7

 
 
籌捐自人力車盛行道路損壞歲修實屬不資該議會加收車捐補助修路亦屬正當辦法且各車户有行駛該處道路之權利卽應負担修理道路之義務除原捐外每輛應再加洋五角聞巳出示佈告矣 
安徽 
[米董維持民食]  
　　皖省自柏都督去歲賣米與日商後一般奸商紛紛囤積米石希圖奸利雖經議會咨請民政長禁止出口而米價已日漲一日近因春雨連綿車米不能入市以致市上米價　漲至斗米千錢哀我下民其何以堪頃聞有米業議董汪儀臣等在商會集衆開會業已議决將府倉積榖從速製米平糶以濟民食刻已備文呈請民政長核准施行矣 
[皖省又走一長官]  
　　皖省民政長柏君文蔚赴寗後日久未返財政司長李君國筠前已辭職近實業司長劉君廷鳳又欲辭職刻已私行赴滬並將署内自置器具概行搬去以致人心浮動謡諑紛起刻雖經省議會電請柏民政長速回乃聞復電尚須續假一星期方能回皖云 
湖南 
[湘省又有社圑競進會出矣]  
　　湖南譚都督前因鄂省退伍軍人密謀搆亂湘省相距甚近該匪等難保不潛匿來湘希圖煽惑曾經加派探兵分别查拿在案昨據有人報告謂南門城外某僧菴組織秘密圑體名曰社圑競進會入會者甚多凡會議時先發口號但未悉其首領何人刻正切實偵探俟得確實証據卽行嚴拿究辦 
廣東 
[陸軍揮滬入珠崖]  
　　崖州水土惡劣路途尤非常險阻故昔人有生渡鬼門關之說此關在始入崖界之南關之外又有牛嶺此二處上爲高山森林下爲汪洋大海危險難行黎匪伏此刦殺行客以千萬計現鄧鎭守使深知崖州非重兵駐紥不足以衛治安特檄警備隊一營往崖駐防各兵士多不願往甚至涕淚交流該營長鞠躬至再始肯拔隊首途云 
雜評二（萍） 
[湘省之社圑競爭會]  
　　共和開國同心起義推翻專制薄奏膚功靑黃赤白混爲一鑪固無畛域之差分也國事甫定而改進九龍二次革命諸風潮名目雜杳前佧仆復繼豈其中果有大不得巳者在乎抑亦天性之好亂耶 
　　然而湘省今又有社圑競爭會發現吾恐繼此以往爭權奪利假公濟私不惜犧牲社圑生命以博一巳之競爭者且步該圑之後塵而迄未有已 
嗚呼專制之酷烈未有甚於淸季者也民之憔悴於虐政未有甚於淸季者也共和成立南北統一方謂猜疑永冺權利不競從此食德飲和或者共登袵席矣而孰知事有大謬不然者 
[徐聞之閙捐抗官案]  
　　專制之國君爲主體而輿情往往不得上逹揭竿抗官時有所聞若今則非其倫矣國事悉以民爲主體縣有縣議會省有省議會吾民縱有疾苦顚連未始不可陳情於議會何徐聞鄉民若是之愚以閙捐爲樂事以抗官爲前提至焚燒三十村傷亡百餘人而不悔耶　　然而爲知事者徒以新政需欵之故而驟然復捐不詢謀僉同卽付之於攬承不集衆勸導卽逕行帶兵勦洗放火焚燒以搆成一不可收拾之現象夫亦未免太蠻野矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞宋案果何日開庭耶 
[法庭之組織]  
　　程都督屢以審訊宋案問題與司法部往返電商聞巳决定准將此案歸地方廰審理惟旣歸司法範圍將來照律上訴必至稽延時日故經議定屆時開庭除地方檢審二廰長同時蒞庭外並須邀請蘇省高等檢察審判二長官及大理院委員一同到堂俾得在滬開訊即行判决現已由程都督保舉伍廷芳王寵惠二君爲大理院委員於前日電呈大理院請示一俟奉到復電卽可定期開訊惟法庭地點尚未擇定云 
[西醫之周密]  
　　西醫柯司君以已死正兇武士英之心肺及大小二腸業已化驗並無毒質其胃中亦必無毒第此案關係重大不得不格外鄭重故於前日邀齊各西醫配合各種藥水仍將胞胃詳細考騐以昭周密又聞柯醫生近日詳考醫書凡人吞服燐毒而死者腸中異常盪熱旣死之後室中必有燐氣再查毒質之中性最暴烈者爲　麻子經吞服者致命甚速惟死後手背作反弓式兹查兇犯武士英均無此種現狀必非毒斃但其殞命甚速深爲可異故仍按書化騐約緩一二日定可驗畢宣布昨已報由陳圑長轉報程都督查核矣 
[陳圑長着急]  
　　陸軍六十一圑圑長陳熙甫前日呈程都督云爲任勞受謗監守期滿請示辦法事竊其蔚自本月十七號接收重犯應夔丞武士英朱蔭榛監禁本圑不意武犯於二十四號因病斃命業將當時情形呈報在案竊思其蔚自接禁該犯以來因案重大當傳駐圑官佐士兵替役人等凡遇個人私事一律不准請假並不得擅自出入卽有來賓晋謁必須禀知其蔚允許方可准在客廰接見自頭門直至各印禁門節次派兵荷槍配彈晝夜看守并派連長一員排長二員輪流梭巡監視勤惰卽如各犯飲食亦必親自嘗試其蔚猶恐官兵勤惰不一隨時督同圑附張健副官呂翊親及各營營長通宵逹旦分班嚴密監察無敢稍懈黃中將郛亦不時來圑察視看守之責旣嚴且密乃武犯以猝爾斃命其蔚不勝惶懼當經呈請都督轉飭陳廰長及檢察官等來圑檢察並派柯醫生帶同各西醫將武犯屍身解剖僵行挖去臟腑由該醫生等每件割取一片携回醫院用藥化驗是毒是病俟該醫生完全化驗後必能明白宣布乃近來局外之入捕風捉影謡言蠭起一則曰服毒致死再則謂監守毒斃甚至以不實不盡之言登諸報端然武犯之死在圑臣守人員尚不知其理由何局外者竟言之鑿鑿也雖屬立言者有心誣衊其蔚亦惟置之度外第武犯雖死而應朱尚在應則素有煙癖而朱犯亦有梅毒若不預爲防範將來豈容再誤惟軍人祇育防外邊之不測而於犯人之一切調護素少研究内外兼顧實屬兩難前於接收時曾請黃中將轉禀都督飭派看護及監獄人員來圑看守雖蒙允准尚未派人是以其蔚勉力擔任二十四號下午再由黃中將面禀飭派當時尚水决定二十五號三時又復申請速派妥員來圑看守旋奉黃中將面囑再行擔任三天等語扣至二十八號下午八時業已屆期理合申請都督速示辦法不勝待命之至 
[維持地方治安]  
　　上海市政廰總董陸崧侯君呈奉吳知事於昨日發出第二百三十七號批復云呈悉本埠自宋案發生應武兩犯解交内地案關重大謡諑繁多所稱南市人煙稠密恐有匪徒混迹暗逞不法之行爲自屬愼重地方預先防範起見仰候函致警局及商圑公會查照并呈報都督省長備案以昭鄭重可也此復 
[警備隊商讓餘屋]  
　　淞滬警察廰長穆杼齋君前因宋案要犯應桂馨朱蔭榛均押六十一圑營倉内防範宜嚴曾撥騎巡隊警備隊等在該圑前後駐紮嚴防在案兹因警備隊無從駐紮經周隊長呈報穆廰長商請該圑後面之祝羣女學校騰出前面空屋以便駐紮 
[小客棧受累]  
　　南市第二區陳區長以應朱二犯現均禁錮倉恐有匪黨潛匿生事是以特派長警等每夜至該處附近各小客棧嚴密搜查不准容留可疑之人如違懲罰嗣因海運局對面之榮興小客棧逼近營倉尤應嚴防當卽飭探將其循環簿吊回諭令暫停營業每天由區酌給房租以償虧耗俟此案結束後仍准照常開市 
[三誌潮惠會館之怪劇]  
　　陸軍第三旅目兵於本月二十七號在潮惠會館内觀劇肇釁毆傷潮人高日銘柯成永徐木通三人並打毁大殿上陳設各物詳情已爾紀本報兹由地方檢察廰長於昨日委派司法巡長梅南枝君帶同法警侯鹤祺等前往該會館勘視卽由董事鄭芳鉞等爲之招待引導指示一切梅君勘得大殿上神像前所供各物悉遭擊毁而内庭廊外所掛之大小玻璃燈亦被損壞其兩旁門窗及玻璃屏等物似爲鎗桿擊破損失尤鉅梅君勘舉卽興辭回廰禀奉陳廰長諭候核辦 
[再紀天主堂舉行祈禱之詳情]  
　　本月念日董家渡天主堂江南公敎進行會舉行祈禱大會巳略誌前報兹又據訪員報告詳情節錄如下是日該堂内外遍供鮮花事前往觀者已實繁有徒及至午後二時程都督吳知事穆警長先後到堂餘如江蘇銀行監督陳光甫君市政廰董事兼南市商會總理顧馨一君前江西巡撫周君浩北市商會協理虞君洽卿慈善圑經理郭君聘之亦均赴會此外尚有政界學界共約四五十人商圑總司令朱君少沂亦率領商圑整隊到堂首善堂三德堂普愛堂各敎士及安老拯亡等會各修女亦俱赴會首由凌司鐸登臺演說大致謂祈求上主默佑國家永久治安同謀公益等語旣由土山灣音樂隊奏樂校友會各員鼓琴唱歌及舉行祈福時各人皆除帽鞠躬一片熱誠現於面目禮畢由公敎進行會長陸君伯鴻朱君志堯等導入客廰欵以茶點先由吳知事代表都督致謝各敎士之熱心并望此後中外一家共謀進步云云於是潘司鐸谷聲代表該堂理事邊司鐸伸謝各官紳同禱之誠并謂此事由外交總長陸徴祥君（上海人奉天主敎者）發起爲目下中國開議之國會新成之政府將選之總統民國之憲法祈禱上主足見國民企望太平之誠心並表明中國從前本有求天之舉古語有云人窮則呼天吾人知上主掌護世界能救吾等於患難現在之中國正在患難之中此次之祈禱正合人窮呼天之意又表明基督敎有趨向道德之勢力謂道德從宗敎出宗敎從上主觀念出何爲宗敎卽人與造物之交際也有此觀念然後有責行心有責任心然後有道德個人有道德然後社會亦有道德果有此二種道德中國何患不太平何患不興盛何患不進涉哉故兄親於此會敢代邊公請諸公滿飲一觥謹祝中華民國萬歲中華民國萬歲云云語未畢衆皆和之聲震四座及至散會時已四句鐘矣 
改組招商局最近之函件 
[四月二日新公司致董事會函]  
　　三月二十九日曾泐復函諒邀公鑒再查敝同人等因原議擔任貴局壬子年盈虧以及歷年人欠欠人各欵故屢請開示總略以便查核乃前接貴局開送收支之帳僅至上年八月分止存欠之帳又簡漏不詳爲再函請轉飭貴局速將壬子全年收支盈虧總帳另行開送至存欠之帳存欵一項凡有關於貴局財產各欵均須逐欵開列一併飭送敝公司查閱幸勿再遲不勝盼切 
[四月三日董事會復新公司函]  
　　兩接公函具悉一是公積項王子展爲股東爭回是否屬實等語公積係股東之欵如當爭董事自不應放棄不當爭雖爭無益但此事已請公正人全權在公正人不在董事也至罰欵一節董事實無此權力代股東承認此二事本會早經議决如得貴公司同意卽日便可會議定局如不以爲然尚祈從速示復立一期限定議之後方可將帳目開齊送上也 
[四月二十八日新公司開列條件]  
　　（一删除浮開公積）查二月十三日貴局抄送存欠帳單内有浮開公積銀五十二萬餘兩實與上年施君祿生所列辦事人兩項花紅數目相同當經敝同人屢次駁議無請公判之理由三月十日復承貴會抄送議案公積一項請公正人判斷如新公司不願請公正人董事會亦可不請第此欵必無删除之理等語敝同人曾於三月二十九致函質問至四月二日接奉貴會答復公積係股東之欵如當爭董事會不應放棄不當爭雖爭無益又以全權在公正人爲詞尤滋疑惑何也招商局所有財產何一非股東之欵惟貴會與新公司自上年前後開議抄送議案内云公議新公司承任須出現銀八百萬兩所有人存公司及人欠公司欵目與本年盈虧一概均歸新商承認舊股東但收到現銀二百兩後其餘概不干涉嗣因訂明辦事人花紅四十萬及押欵補息漢口用項四十萬在現銀八百萬價内扣出餘銀七百二十萬兩計股東每股收回現銀一百八十兩不得絲毫扣折彼此照此議定且有董事王子展先生親筆之答復會長伍秩庸先生當衆之宣言新公司如有現銀八百萬兩並擔任舊公司債欵則人欠舊公司欵目概歸新公司收取卽舊公司一招牌一板　皆爲新公司所有是股東應得之欵祇在股票增價七百二十萬兩之内其餘存欠盈虧概由新公司擔任倘舊公司毫無公積新公司豈肯於現銀八百萬兩外復爲承認歷年之存欠本年之盈虧耶今貴會於存欠單内存欵概不詳明欠項復多浮冐即此五十二萬餘兩旣名爲公積則舊股東無可再爭若實爲花紅則新公司豈能承認况公積名義所包者廣舊公司除原股二百萬外所有財產何一非由公積而來此端一開則種種欵目俱可指爲股東公積之欵董事會不應放棄不特與前後議案不符揆之商場交易章程亦無如此辦法故提回公積一欵仍請按照原議删除（二簽訂罰欵數目）查草合同開列罰欵一條原爲杜悔議而堅信用起見按之商場大小交易常規旣締信約理應照訂如貴會以一百萬兩爲數太鉅不妨通融酌减然以代價八百萬兩之一成計之至少亦須八十萬兩倘貴會誠心交易卽按通場通例訂約之後賣主翻悔照收價數目倍罰亦無妨碍况一成罰欵在新公司巳格外通融耶（三重開收支存欠帳略）查貴局於一月十六日開送收支帳單僅抄至上年陰曆八月分止二月十三日開送存欠帳單又僅抄至上年陰曆十月分止不獨參差挂漏亦且揑造浮開令人無從取信雖經屢次面詰加以函駁請予據實重開貴會均延宕示允無論新公司儲欵八百萬承受局務酹係交易性質卽訂明擔任貴局歷年存欠上年盈虧二項亦理應預先開送帳目以備查考前以各局年結未全報到猶可言也今過年已四閱月矣豈總局各帳尚未能結出報告貴會耶以上收支存欠各項帳目新公司旣允負擔任之責自應切實詳明逐欵開列先交敝同人查閱萬無俟定議後再行開送使新公司擔任貴局生意盈虧以及人欠欠人各欵於事前茫無知曉也總之以上各項皆係新公司必要之爭點事實上正當之辦法而亦爲貴會所力當贊同乃貴會開議以來迄不照辦延宕數月未能簽約新公司實不任咎今貴局開派官利亦已定期登報矣無論貴局本届營業果否盈餘無從揣測即就董事温先生屢次詰問見之報章比類而觀巳屬有絀無盈本無官利可派如無商訂另組則挖肉補瘡之計誠非局外所能干預惟此時間不應一面與敝同人訂議本届盈虧歸新公司擔任一面提取局產股票作爲官利分派將來彼此交易新公司豈能於原議之外吃此鉅虧查另組之議新公司本爲貴會代表股東所招致又奉大總統國務院電示所承認檢查上年七八月間議案以及十二月三十日以後續議條件在新公司並無格外苛求而貴會種種刁難延宕至今實非始料所及今日到會所有前開各項貴會如能照辦應請明示限期俾得尅期簽訂以免延悞實紉公誼 
[市政廰索還公地]  
　　上海市政廰查得江蘇海運局舊址後面之葛家灘向有義塜一 
所屍棺堆積當於前淸宣統二年將該塜遷去並將旁邊水池塡塞平坦約有空地三畝餘該地係與積榖倉之地接壞地叚荒凉爲河沿幽曲之所當卽籌款在彼建造求新橋一座俾東西通逹市面日興現又擬在該地興造市房賃民居住不料被積榖倉竪立界石據爲己有市政廰總董以該地係市有之產業己函知倉董請卽劃還未知能免口實否 
[董鯉庭臨訊不到]  
　　閘北商圑董事董鯉庭楊尉如等强佔分水廟房屋燒燬神像並鎗傷鄉民陸桂春等一案前由地方檢察廰送歸第二初級廰訊究嗣因事涉嫌疑仍歸地方廰訊理兹據董鯉庭等到廰禀稱閘北巡邏隊巡士韓明德所受之傷業已告痊請速定期集訊旋由陳廰長飭警查悉陸桂春手上所受鎗傷現亦醫愈遂傳知一干人証定於二十九號提訊昨已屆期原告陸桂春等四人並巡警韓明德皆於午後投廰候訊檢察官正欲開庭預審忽據法警禀稱二十八號往傳董鯉庭等均已允許到廰候質兹由董等遣人來告謂董忽患病不能到案請示核奪陳廰長以董等旣未到案應再飭傳一面令韓回區陸等亦暫退候示 
[巡捕拐騙女子案近聞]  
　　船户戴源春控新閘捕房華捕崔阿四崔釆和誘拐伊女銀蘭及姪女福妹捲逃一案延宕至今爲日已久兹由戴源春禀請地方檢察廰迅速訊結以便專心貿易而崔阿四之父崔保權昨亦邀請律師投廰訴稱兒子崔阿四在押患病甚重可否交保出外醫治陳廰長以崔釆和迄未到案因此案懸未結現請將阿四取保之處礙難照准遂飭崔保權赶將釆和交案以便澈究 
[買良爲娼案續誌]  
　　徐州人顧壽山與其姘婦（卽顧前妻之姊）陳俞氏因價買良家幼女顧桂鳳趙三寳趙根弟與伊前妻及姘婦所生之女孩顧巧雲陳小寳陳二寳在泥城外馬霍路馬德里家中延師敎習彈唱被人用西文信告知濟良所報由老閘捕房派探目張寳榮協同中西包探前往將顧及俞氏並顧桂鳳等幼女六口一併解廨訊得幼女顧桂鳳曾經押入三馬路洪庽妓院爲娼判令分别留押候示在案前日午後由捕將經手顧桂鳳押娼之妓傭阿和提案復訊先由濟良所西女董禀稱女孩顧巧雲因患時症病殁有醫生驗單呈請察閱訊據洪庽及妓傭阿和先後供明由婦人阿妹介紹出洋一百元承包顧桂鳳改名狄美雲懸牌應客及後因顧桂鳳之母病危復由介紹人阿妹將伊領去又訊據女孩陳小寳供年十二歲在顧家學唱烏盆計等戲曲復經顧所延之律師逐一盤詰辯護王襄讞與英領康君判顧與俞氏及妓傭阿和分别還押顧桂鳳等女孩五口仍留濟良所候禮拜五下午再訊女孩顧巧雲經西醫騐明委係感冒時症身死卽着顧之妻母陳氏具結將棺領回自行安葬 
城内 
[地方檢察廰批]  
　　（郝朱氏因伊夫郝勝在押病重請求交保批）前據爾夫狀稱托人四處查詢至今未據報告查案關遺棄未可任其久稽着候將該案卷宗發交該管之初級廰辦理可也所請保釋礙難照准（周江林請求撤銷上訴批）據狀已悉查刑訴律第三百五十九條之規定自應准其撤銷惟此案旣經同級審廰判决刑期三個月着卽投案聽候執行可也（劉金泉等請求迅調案卷嚴訊究辦批）案經預審未能明白據訴前情仰候致函第一初級審廰調取卷宗再行核奪（金朱氏請求減輕省釋朱王氏批）狀悉朱王氏意圖販賣烟土供認確實業巳起訴審廰應候按律判决可也 
[同室操戈]  
　　二十四保八圖龍華嘴地方鄉民孫有根孫倪氏昨至地方檢察廰控被胞弟孫阿三孫龍法並孫施氏等覇阻出路向之理論被毆受傷請爲驗究等情當經危檢察官驗得孫有根夫婦頭面稍受微傷諭令自醫所控各節是否屬實聽候查明再核 
[九畝地開公民會]  
　　五月一號將在小北門内九畝地開公民會討論宋案及大借欵事 
閘北 
[小工肇事]  
　　牛皮廠小工呂阿二戎振然二人前日在九區境内管泉生所開之茶舘内吃茶因付茶資與該店主大起衝突崗巡魯昭丁上前排解被戎咬傷手臂一併拘解司法科凌科長判戎拘留一月呂押二星期該巡士送醫院療治 
[船户索欠]  
　　船户陸堯山前日扭王俊卿至一區控稱三月間王由江北雇船來滬言明船價十千六百文又在途中借去洋一元五角到滬之後僅付過小洋七角錢一千五百文此外延宕至今屢索無着卽經張區長略訊一過解送司法科移交審判廰訊辦 
[拐匿女子]  
　　徐阿四控方連庚陸榮生串拐伊女小妹藏匿承德里王李氏家請爲提究卽經一區張區長派長警將王李氏等逮案解送司法科移交審判廰訊辦 
公共租界 
[代銷竊贓]  
　　南京路同義公總會主周瑞茂聚賭抽頭並收受禮和洋行西崽小和尚所竊洋東金飾各物由探將周與該總會經理陳錦康（卽著名賭棍挑水阿福）司帳陳春生一併拘解公堂訊明判將該總會照會吊銷周等押候查明收贓案再核在案昨晨由廨復訊之下以小和尚所竊金鐲等物悉行輪負由周等經手押與晉成押店且蓋有同義公圖章惟原告洋人住居法界曾經報請法捕房提究有案因判周等併送法公堂俟訊明後帶回本廨再由周與陳春生各存洋五百元交保候示陳錦康仍着押候訊奪 
[另行擇配]  
　　南市巡警張榮和去年價娶楊文藻家十七歲婢女秋桂爲妻詎張近與其母張雲氏賃居南香粉弄七十八號屋内逼女賣娼前日被楊偵悉報明捕房昨派包探將張雲氏母子一併拘解公堂訊供明白判分别各押八月期滿逐出租界秋桂發棲流所擇配 
[私收帳欵]  
　　美商勝家公司控夥王效芬私收帳洋一千五百餘元昨由捕房將王拘解公堂訊供屬實判押西牢一年如能將洋繳淸准予隨時酌减押期 
[勉爲善良]  
　　湖北路迎春坊二百二十四號妓院鴇婦陳趙氏因容留十三歲幼女趙阿娥由探將陳鴇與女一併拘解公堂訊實判令陳鴇罰洋四十元充公女發濟良所候核在案昨由女母趙錢氏投案求領中西官察無冒領情事判女交錢氏覔保領回嗣後不准再入妓院如違查出嚴辦 
[軍人違章]  
　　浙江某營軍士李鳳鳴前日携帶洋鎗指揮刀經過租界由捕帶入捕房存刀作保昨經公堂傳訊判罰洋兩元充公槍刀候派捕送至輪船碼頭給領 
[不善駕馭]  
　　馬夫曹阿才因駕車不愼致馬狂奔在南京路撞壞洋人泮來脫之汽車及劉荃生之東洋車由捕查獲昨將曹解送公堂訊明判令照賠修車費再押三禮拜以儆 
[借欵不理]  
　　况周儀因欠陳翰章借洋不還被控昨由公廨將况傳案判令交保過堂候訊 
[人証未齊]  
　　崑山人朱友蘭串竊同鄉婦人顧丁氏之金珠玉器等物計値洋六百元銷贓於張某及顧耀芳徐坤元等經氏報請捕房昨派包探將各人一併拘解公堂訊供一過以徐無干開釋張等押候補提人證再訊 
[不耐勞苦]  
　　常州女子桂香前在原籍某姓家爲婢因苦逃滬經巡警局查獲發交普育堂留養嗣因吳淞路九百三十四號粤婦楊陳氏領回作婢因遭虐待女復逃出由捕送留公廨昨由捕房傳同楊陳氏將女帶堂質訊之下因兩不愿意遂判陳氏退去桂香送棲流所留養擇配 
[女子可憐]  
　　淸江女子大英仔因父母雙亡近隨其兄大胡子來滬被其兄得洋四十元賣與朱李氏氏又轉托粤婦王計氏希圖販賣被捕查悉昨將三婦與女一併拘解公堂請究女供年十五歲並供明前情訊之該氏等供詞互推孫襄讞商之代理美領陪審之英領康君判大英仔暫留濟良所三婦押候補提人証再訊 
[洋人自刎]  
　　閔行路三號西旅館内庽有西人某甲前晚不知何故乘醉自用利刃戳穿頸項而斃當由館主報告捕房車送驗屍所聽候騐明再核 
[誤認妓院]  
　　昨報紀美國艦兵乘醉擊碎斐倫路妓院玻璃窗一節兹番李姓係江北人向爲小工頭因該艦兵誤認妓院硬欲闖入伊家被李阻止致起衝突刻經捕房查明將該兵送交美領事署請辦 
[黑人酗酒]  
　　前晚有黑人十餘名在斐倫路酒醉滋事毆傷巡捕頭面嗣經拿獲六名押候解辦 
法租界 
[截留小孩]  
　　婦孺救濟會偵探諸德全投廨禀稱在碼頭上查見張鏡軒楊在興帶同男孩李忠旦趙國瑞上輪形似拐販報捕拘案送究張供前在湖北義勇隊當隊官李趙兩孩由王姓薦來當差現欲往福建故帶同啓行是實楊供與張同伴赴閩餘不知情李孩供家住湖北大通街哥哥李應龍在工程營爲司務長我由王姓薦往張處當差被帶來申此次携同赴閩趙孩供父親在湖北當兵住三牌樓地方餘供與李孩相同聶讞員判張楊開釋兩孩交救濟會帶去遣回湖北原籍 
[傭婦受罰]  
　　永安街萬昌報關行起火一事昨由公堂傳到行主宋如林及宋妻周氏傭婦席徐氏胡吳氏等詰訊宋供在三層樓上起火是晚祇傭婦徐氏上過樓去不知如何起火未保火險求宥徐氏供是晚婦人手持蠟燭火上樓取物旋即下樓諒係遺火所致判徐氏罰洋二十元充公餘人斥退 
[車夫不端]  
　　王朱氏投廨控稱婦人與親戚雇王榮喜李寳子李六子等之東洋車至法租界詎王等見婦人手指上帶有金戒强捋而逸幸卽報捕拘獲求究訊之王等推諉不認判各押一月 
[懊悔巳遲]  
　　方克寳方奚氏夫婦二人同至公廨控稱昨晚有張根全帶同七八人將後門踢開入内强將婦人所戴首飾搶去並搶洋傘一把鳴捕拘獲求侒張供與方係鄰居因飲酒過醉至方處胡閙自知不合惟並無搶物之事判押十四天以儆 
[追償房租]  
　　收租人○收租人徐若室控房客楊德意虧欠房租十四元私自逃去今在途遇見向索不還求請訊追等情昨經公堂提訊楊供因家貧無法措還求宥判交保限七天交洋 
[雜評三（鈍根）]  
　　余非黨人余若爲黨人余必爲公直之黨人不爲徇私之黨人同黨有敗類立暴其罪而斥逐之黨德旣修黨綱自整否則對於異黨之小疵指摘惟恐不力對於本黨之大慝默然佯作癡聾若是者名譽已受損傷政黨必不能發逹余願各政黨戒之 
專件 
[中華民國世界語會消息]  
　　紀元二年四月廿八第二十號中央事務所在上海西門林蔭路 
[國外紀事]  
　　世界語曆 
　　請觀歐美人之精神 
　　五月十一至十二　丹馬世界語大會開於阿虎城 
　　同日　世界語法學聨合會開於奥賽 
　　同日　英國世界語大會開於依斯蓬 
　　同日　奥國世界語大會開於格勤士　　六月一日　北法國世界語聨合會開會於多依 
　　同日　薩克森世界語圑開會於法郎格堡城 
　　七月六日至九日　蘇格蘭世界語會開會於格蘭那克城 
　　七月二十七日　和蘭世界語會開常年大會於海牙 
　　八月十九至二十一日　德國世界語大會開於斯多的格 
　　八月二十四至三十一日　第九次大會與寰球世界語年會開於伯爾尼 
本會營業部啓事 
[遺失收據一覽]  
　　朱壽銘君　遺失第二十二號收據一張 
　　周忍安君　遺失第一五八號收據一張 
　　羅輈重君　遺失第二五二號收據一張 
　　以上收據三張一概作廢失票人准俟半月後招保向本事務所營業部領取彩券惟亦以五月底爲截止期特告 
　　中央事務所營業部啓 
[會員題名（五）]  
　　姓　　字　名　現　在　通　信　處　　號數 
周劍虎君　京　蘇州三元坊第二工業學校　　四五 
何光澄君　　　日本東京帝國農科大學　　　四六 
 
 
 

Page 11

 
 
叚嶁生君　家謙衡州布政街古香書室　　　四七 
姜雲痴君　南通四甲　朱義順號轉　　　　四八 
周喬生君　孝曾　溧陽南門外周詠和號　　四九 
何葛民君　　　　安徽天長縣東何莊　　　五○ 
任玉麟君　　　　上海新閘路壽康里　　　五一 
任玉樞君　　　　上海新閘路壽康里　　　五二 
李冠芬君　景蘭　烏鎭南市王源興煙號轉　五三 
本會紀事 
[四月十七日]  
　　無錫華南圭先生交到捐銀十五元 
　　法國去佛罷世界語報社寄贈第一第二號報兩册世界語出品告白多張 
　　汕頭劉也如君松江吳振聲君報名入函授部　 
　　泰興周明德君等續交函授費 
　　盱眙唐品芳君等函索章程計二十七件 
[十八日]  
　　本埠甘鳴輝君等曁來書四十四件索閱章程 
　　常熟陳衡哲女士改通訊處問講議 
　　蘇州黃俊保君函詢本會消息 
　　烏鎭李冠芬君等答函授習題 
　　山東周忍安君等函告遺失彩券收據 
來函 
[嘉定公民致省議會函]  
　　逕啓者議會爲代表人民意思機關責任至爲重鉅地位至爲神聖蘇省夙號文明議員之程度議會之進行自必較他省爲獨優乃閱貴會日刋及報章所載自開會以來議决議案寥寥無幾醜態笑史不一而足多數人民聞見之下物議沸騰雖道路傳聞事之虚實無從懸測但公民等前曾忝爲初選當選人之一分子對於人民爲間接之代表今以貴會之現象如此地方人民羣來詰責非謂公民等於複選時選擇之不當卽私弊之有徇追原禍始咎奚以辭淸夜思維惶汗無地雖議員良否不受局外之干涉而一省之利害惟貴會得操縱之用敢舉所疑慮質詢於貴會條列如左 
　　一開會時間已滿法定之期議案之通過者究有若干　　一報載開會時有不足法定人數以致不能開會議員之缺席者何若此之多 
　　一報載開會時有跳叫怒駡擾亂秩序究竟確否果有其事有無懲戒處分 
　　以上數條均請貴會明白裁答以釋羣疑而慰衆望無任盼禱耑函凟陳卽希察照此上省議會議長先生台鑒　嘉定公民張世雄朱鼎祿錢江同啓四月二十八日 
[陸軍混成第三旅司令部函]  
　　敬啓者昨閱各報載有兵士與潮州人衝突一則其中不無誤會之處因所載之事實與當日發生之事實問有不符之處兹特專函聲明於後前日適逢星期滬南潮州會館演戲酬神午後本管一圑一營兵士數人亦往觀劇因細故互相爭執該館中人遂將該兵士等閉門毆打此爲人人所共見其受傷兵士業經送往上海醫院　騐療治乃各報所載該目兵等在身畔拔出鎗剌將柯徐二人頭面等處剌傷查兵士外出例不帶刀誤會者此其一當時敝司令部得悉之後立派第一營値日官章連長　武率領巡查隊四十名馳赴該處彈壓奉有長官命令係職務上應爲之行爲該目兵等烏得擅自紏合同營目兵有百數十人之多誤會者此其二且該連長帶隊彈壓時有鎗無彈衆目昭彰何至不由分說先放排鎗誤會者此其三貴報有聞必錄天職使然敝管兵士於星期日不知在營休息竟敢外出看戲致起衝突實屬非是待其傷痊自當依法懲治惟當場所本無之事實不得不請貴報更正（下略） 
[浦口摃運風潮始末記]  
　　本路浦口摃運近數月内新舊公司爭執屢起風潮疉釀命案本局幾失管理營運之能力影響所及觀聽或淆措置愈棘今將此案先後情節及本路辦理情形宣布如下查各路定章各站搬運向係雇夫自辦陶前總辦於南京光復後到差任事接准參謀部兵站局來函浦口站台搬運准由夫頭陳山記唐連記承辦凡無符號者商請柏前軍統驅逐出境兵站局撒銷後站台内外搬運由商人設立公司承攬先爲中和繼爲民生均經批准有案嗣因改良辦法由陶前總辦商准柏前軍長請葉子安爲公司經理任事三月卽據葉君報告將公司内部辭卸此光復以後浦口摃運歷史及批歸民生公司承辦之情形也民生承辦未久卽有新立各公司名目發現由甯浦摃帮總公所維持約束疉據該總公所及集成公司等來局呈稱已奉都督批准設立開辦請予保護前來當卽查明以本局並未奉到都督明文且係路局範圍雖約法營業自由亦不能侵人權限節經明白駁復勸令各安生業母滋事端詎新公司始終不聽勸導屢次聚集多人擅入本路地基界内與民生公司爭搬貨物以致新舊交閧疉釀事端先有民生公司搗毁新公司座船及夫頭房屋之案繼有民生公司執事人陳榮被人戕斃之案經軍隊當場獲犯解送法庭據屍屬聲訴係新公司指使迄今案懸未决此新公司攘奪民生公司權利釀成命案之情形也當時浦口裝卸停工三日貨物堆積商旅裹足本路大受虧損約四五十萬元照法律國家受害新公司不能諉卸彼時本局正擬提起訴訟因恐傷地方感情而止當由趙會辦謁見應省長詢悉新公司等均未奉准有案商明省長先由本局自雇長夫裝卸搬運照常行車以維營業經奉都督省長頒布通告在案良由民生公司因此爭端報事人等不敢到站經理停工三日竟自放棄權利本局不得巳仿照各路成例各國通例收回自辦以杜爭競經將情形電請部示疉奉電飭尤以長此爭奪各方面均受大害卽令收回自辦當與民生公司磋商取銷承攬詎該公司以陳榮命案停止裝卸藉口人財兩失諸多要求不肯取銷適交通部鄭僉事洪年因公來寧經與妥商仍由陶總辦酌擬辦法允將房屋器具一律作價收歸局有反復開導幾費唇舌遲之又久乃得該公司内部之同意自行呈請取銷此本局取銷民生公司承攬未能早日解决之情形也民生公司取銷事幸經議妥本局卽發通告定期收回詎新公司等知民生公司取銷已定以爲驅除異已仍可代興地方官廰屢次勸導亦不遵命又連日聚衆到站强搬貨物第一日本局巡警力勸不聽强硬向轉運公司收錢當經警察游廰長傳該公司總董令其不許硬搬該董力負責成由游廰長函復本局在案不料第二日仍復加派多人前來强硬搬運勢甚洶洶警察力勸不聽復蜂湧上前奪取鎗械警兵被其攢擊一傷腦部一傷耳部傷勢甚重警兵防衛急迫不得巳開鎗抵禦爲正當之防衛當場擊斃一人刃傷一人並捕獲現行犯三人解送法庭訊辦此又新公司不遵官廰勸諭解散以致迭釀命案之情形也查本路主權所在理應保持民生公司承攬前經批准旣不容他人豪奪於先現經取銷又豈容他人巧取於後乃一二桀黠陽託貧民生計之美名陰行壟斷罔利之詭計不恤侵犯國家之權利擾亂地方之治安况搬運祇有此數而貧民甚多豈能盡納幸經地方官廰及莊督辦力與維持派兵彈壓不致阻礙行車此次本局取銷民生公司承攬收回自辦係遵中央命令並商明地方官廰秉公辦理現在所雇夫役不分新舊不限省界凡有貧民合格者酌量收用安置已煞費苦心無非爲貧民生計擘畫但願於地方路務商旅人民均有裨益至辦理此事之困難情形當爲衆所共諒謹撮大要以資覽察津浦鐵路南局披露 
[中國救濟婦孺會函]  
　　閱二十七號貴報所登大連江蘇同鄉會扣留大帮拐匪電請上海警察長移提一節稍有差誤請卽更正查此案由法界同胞密函報告得悉時因龍門輪船已開駛本會隨卽要求日本領事電逹大連民政長派警至船搜尋並電逹大連寧波同鄉會帮同辦理復續得回電據已拿住大帮拐匪囑本會前往移提當請檢察廰長派副衛隊長田君督同巡警四名曁本會會員三人同乘神户丸往大連協提因拐匪衆多途中恐有疏虞又蒙大連民政長禀請都督派民政署神野君帶警士四名帮同押解乘撫順丸於二十六號抵申一面咨照警務長穆君派警士乘小輪在浦東守提幸賴中日官場之力拐匪一無漏網實足以快人心而裨世道惟此次拐匪之巨手續之煩非一時可罄詳情容再報告我同胞爲此字懇幸卽登報是荷 
 
 
 

Page 12

 
 
   
 
 

Page 13

 
 
自由談 
游戲文章 
[戲擬算術格致理化控秦始皇訴狀] [  是龍] 　　 
具狀人公民算術格致理化等爲摧殘學術病國殃民呈請按律嚴懲以謝萬世事竊公民等生於三皇時代世居中土代有通人至周而盛降至戰國地無餘利人無棄材工藝日精製造發達公民等皆與有功焉不料暴君嬴政欲私天下爲萬世之業焚書坑儒以遏民智舉公民等列祖列宗之苦心孤詣同歸一炬遂致歷世數百歷年數千國病民窮江湖日下近世雖稍稍發現而在在皆譯諸西書仰人鼻息顧問也工師也敎習也俸給之歲耗不知其幾千萬萬矣頻年國土之削弱國權之喪失國債之重疉亦無一不種因於此誰作厲階至今爲梗謂非嬴政之罪其可得乎夫彼西人之學說亦竊自公民等之緒餘耳盖當嬴政肆虐時一二仗義者不忍公民等之永無血食也遂各挾所傳或東或西分途遠竄西人得之竊爲研究國遂以强近始吐其陳舊沽諸東方實則以公民等視之猶祇十之二三未盡所傳而一經我國人民耳目之接觸已莫不矜奇炫異指爲西法至寳奉之不但數典忘祖抑且强公民等爲西籍每念瘃此未嘗不痛心疾首於嬴政昔以 
階級綦嚴力有未迨隠忍千秋兹聞陰世政府亦已改組共和貴賤平等用敢披肝瀝胆泣血上呈懇請酆都府第一地方檢察廰長准予提起公訴以正典刑俾天下後世曉然於公民等原爲中國國民無復異視至爲感禱謹呈 
[秦始皇辯訴狀]  
　　具辯狀法人秦始皇嬴政爲辯訴事本月某日接奉通知書並抄附公民算術等副狀一紙控訴摧殘學術病國殃民等因兹特詳述原委辯訴如下 
　　一焚書之原因政之焚書志在提創實業以求富强而當時腐儒不好實學專事虚文敎令頻施頑梗不化深恐國力因之孱弱民智因之不開不得巳乃聚而殲之俾年輕學子羣治算術格致理化等學專心致志以收速效故於技術諸書隻字未燬　　一原告之誤會算術諸學說當時羣目爲技術家言爲腐儒所不齒政之所焚均係歷代遺存之經傳至術家言方護之惟恐不力證之史紀已足見政之大有造於算術格致理化諸家而可告無罪於天下謂爲摧殘誤會甚矣 
　　一學術失傳之原因焚書之後算術等學人民漸知研究惟以學理精深能者甚少不幸國祚不永文景無能遺民如伏生輩原係坑餘頑固愚鈍舉儒家所心服之格致一篇攷工一記亦不能道隻字惡奴武帝又力反政意以尊經重道風天下不肖之徒遂爭以一經易富貴而政之所甘冐大不韙以維持之算術諸學遂蕩焉無存至今猶爲恨恨乃原告不察反責政摧殘誣妄甚矣 
　　以上被告所陳辯訴理由卽求 
　　審判長鑒核公判 
　　審判廰判决主文如左 
　　被告秦始皇嬴政宣告無罪此判（三） 
[三畏大夫傳] [  滌骨]  
　　古有三閭大夫今有三畏大夫誰謂古今人不相及耶語云醫不三世不服其藥斯言也可以引爲訓今之所謂醫生者略識之無兩字能誦湯頭歌訣三句即懸壼行道高其聲價自詡爲三折肱殊不知送了幾許生靈良可浩嘆大夫以靑囊術行於三吳三楚間本習牛醫不諳脈理後買得三卷千金方讀之自以爲深得其三昧由是公然懸　於三义路口時有三家村中某富翁患瘡疾三年遍延名醫皆束手乃召大夫大夫即以治牛之法治之三日而愈富翁大悅酬以金三百并登報三日以頌揚之於是大夫之名鵲起一日三遷縉紳先生皆來問道間有不遠在千里而來者大夫又習内科居然内外大方脈矣未及三月死於大夫三指殺人器者三十三人人皆由是畏避之莫敢延請稱之曰三畏大夫然大夫之家已有郭田三十畝麻桑三千枝成小康矣厥名三畏者何畏診脈畏開方畏大夫之名剌入門三畏之名於以出而大夫之三指生涯亦從此一落三丈矣一日大夫三思曰我雖非三世醫然已有三絶得三畏名若不退避三舍恐不止於三畏已也胡不歸胡不歸於是翕然引去滌骨乃借三寸毛錐以傳之 
滌骨曰無辜衆生喪於牛刀下者夥矣然苟有牛性者方距躍三百曲踊三百歡迎大夫而未已今歲老牛値年大夫若再出而行道我知必能奏其功效也（三） 
[特别監督議員意見書] [  何辟塵]  
　　國會成立矣議院開幕矣而諸議員各挾黨見不以國事爲前提有以不出度使不滿法定人數爲制勝之舉者有事經表决多數贊同而居心搗亂相約退席者一星期中諸議員現象如此吾不知再歷幾時更生何種醜態嗚乎是爲中華民國國會之大議員議員之無狀旣如彼矣則憂國者不能不籌解决之法顧凡事須從根本上解决故非卽議員所由來及議員所布望者着想必無從籌一善策夫議員所由來非金錢乎議員所希望非金錢乎金錢者議員之根本也攻其所必救奪其所必爭斯易於解决矣謹陳其策如下 
　　譬如每議員按月薪俸六百元以三十日計算每日當得二十元每天議事七小時每小時當得二元八角五分議院開會時可於議場門首置一時計設一畫到簿議員到時簽名於簿并自註到院時刻乃許入場入場後無論政見同否表决勝負須安坐本席不得退出場外退出場外者扣半日薪俸場門首宜派專員及巡警監視名簿曁給薪俸等事每日散會時諸議員出議場門前亦須在簿上自註到會時刻若干然後按時核算給以薪俸現票一紙倘於未散會時私出場門監視員問明如無正當事實卽扣一日薪俸驅出議院假令不服管東巡警得以壓力干涉其無故不出席者扣二日薪俸是則議員現行之弊可稍免矣 
遺聞軼事 
[繡餘隨筆] [  雙璧女士]  
　　南海沙頭李氏族每育一丁則其家於來歲元宵以甘庶結一塔於村社之前高約一丈結法甚巧延素習者主之窗户雕欄遥　宛似磚製至十八日則拆之鳴金鼓以其蔗遍分諸隣 
　　吾粤白菜之晒乾者名曰酥醪菜然酥醪酒也而以名菜人多疑之不知所始考羅浮有道觀曰酥醪名勝甲全山遊者所必至觀旁有小地闊僅數弓道士以植白菜甘美異於常蔬不忍食曝爲乾遊客有捐資多者贈二三莖以示敬而得者則視爲非常之珍隆冬風雨圍爐而食以剪斷之入鼎一沸便能入口非如尋常菜乾煎一二時始可進食故人多慕之而苦難多致近山土人尤而效之襲其名曰酥醪菜今則惠州全境出者皆爲是名而酥醪觀贈菜之風至今仍未已也 
自由談話會 
　　予讀激烈異常之報大書特書民賊逆賊殺胚等字樣甫觸眼簾怒從心起咬牙張目恨不得將一切民賊逆賊殺胚等隻手擒來投諸苦海汪洋之内而心始爽快於是雙眉倒豎拍案大叫旁觀不知幾誤認匹志有神經病予曰否否不如是不足以顯彼主筆者之精神不如是亦不足以顯我閱報者之精神 
　　始閱畢數份報紙已如敗軍之將氣喘吁吁手顫足輭不能接續作他事矣 
及閱自由談頓覺心曠神怡笑容可掬手執片紙横臥榻上低聲吟詠魂靈兒早已飛入自由談話會中去矣朋儕中雖有譏我誚我而亦置若罔聞絶不與較和平氣象　靄可親何向之金剛怒目忽變爲菩薩低眉一刹那間儼然判若兩人予亦不自知其故噫同一報紙同一閱報之人忽而怒忽而喜感化之力大矣哉 
[  匹志]  
　　武漢起義後有服漢代衣冠者不少此輩倘被選爲總統或議員則其受職時當服何種衣冠敢問琴英女 
[劇談] [  玄郎]  
　　孫菊仙唱空城計其做法與時下略有不同之點三句再探他人見情形一步緊一步發音亦遞次高而急老孫則初二句甚響至第三句做足十二分驚訝之狀輕輕了之他人說再探後必起身一次老孫則依然不動逐段唱句亦多更改之處（設下了空城計我的心中不定）改唱（空城計雖設下我的心中不穏）下字頓挫甚好（我本是臥龍岡散淡的人）改唱（我本南陽散淡人）人字並不使調（論陰陽如反掌保定乾坤）下四字改博古通今（我算就漢家運）改唱（在隆中早算就）下又改唱（小樂毅一日下七十二城孫武子他也曾敎過戰陣）入後數句惟略易一二字而已二六一段詞句仍與時下無少異惟唱句割去甚多難愜衆意其或以日來適沾微恙不得不取巧偷鬆乎抑孫派之曲本固如是特别乎　　　碑等戲滬　　　譚鑫培劉鴻聲後俱醉心於一波　　　纒綿老孫　　　屈　牙雄偉激越屬耳之餘如聽　　　之評話　　　可尋前晚唱此劇時座中但聞笑聲　　　有一　　　卽此可見滬人對於孫調之感情矣 
劇本考實 
[别母亂箭] [  便便]  
　　别母亂箭演明末李　　　山西甯武關總兵官周遇吉力戰殉國其事出於鐵冠　　　　紀實也按明史周遇吉本傳李自成陷太原遇吉守　　　　援絶退保寗武賊亦踵至大呼五日不降者屠其城遇　　　礮殺賊萬人設伏城中誘賊又殺數千人城圯復完者再自成悉力攻破之遇吉巷戰馬蹶徒步跳蕩手格殺數十矢集如蝟毛被報執駡不屈死夫人劉氏率婦女登屋射賊賊縱火焚之闔家盡死城中士民無有降者此齣全唱亂彈與花雲失太平同一格調須唱作均優者始能演之譚叫天聞亦優爲惜於滬上未見其一演也（二） 
小說 
政治小說 
[鐵血男兒（一百十三）] [  常覺　獨鹤]  
　　狄毅然曰謹遵明譮惟臣有一言尚望陛下賜答萊司公爵究爲國家樑棟之才不宜輕棄倘願復　　息影廬主人遺象 
　　先生姓陳字 
雪居號梅卿 
廣東附城人 
卒於一千九 
百十三年一 
月十九日三 
時 
　　出任事：：烏不待詞畢即曰彼如肯復職吾固極表歡迎决不稍事拒絶言旣復環顧諸將曰吾不揣棉薄欲假狄將軍符節自統全師暫屈狄將軍領尼君舊部將軍等亦贊同此意否狄亟曰陛下天縱英武夙著戰功今日六飛親馭不難殄兹公魔張我撻伐臣等幸得從龍敢不勉力疆塲馳驅用命言旣衆皆舉手表同意蓋諸將皆知烏精嫻韜略用兵如神奉爲主將必能叱咤風雲指揮如意也 
烏感且喜乃遍握諸軍官手顧狄曰將軍符信請即刻移交吾將頒發緊急命令也狄躬身應烏復曰吾亟欲入城一行將軍能於半小時内爲吾擇精卒二百人充騶從乎狄聞言迴顧一軍官囑數語軍官領命去狄謂烏曰陛下亦知城中現狀否烏頷首曰吾思盡用城内壯丁任守望之責藉壯聲勢將軍以爲何如狄曰蘇利卡居民頗具忠義之氣又多入圑練殊驍勇可用烏　悅曰果爾事甚善俟朝食後當即入城語時近卒已以早餐進烏與衆共食席間談論軍務滔滔不絶衆皆悅服烏亦大快蓋知諸將亦皆西奥司干城之器也 
至亭午時蘇利卡城内言論龐雜人心惶惑烏方在市政廰與諸官紳集議而外間已紛紛傳播或謂居民皆須從軍或謂外人盡行驅逐一刹那間凡諸道聽塗說俱成事實煌煌明諭遍懸通衢間略云城内壯丁已入民圑者俱暫編入軍籍共任防務所有各國僑民未入西奥司籍者須於十二小時内遷徙出境不得逗遛此令一下寄居蘇利卡之俄人乃大恐慌急集俄領事署内密籌對付詎已有西兵一隊奉上官命接踵而至盡驅在塲諸俄人至車站以汽車監送出境一時謡諑沸騰全城驚駭經烏傳命宣布理由竭力安撫始已蓋蘇利卡城内土著甚少多俄人及猶太人雜處其間經營商業居民日用所需俱取給若輩一旦逐客令下全城幾空其半在烏王此策防間諜絶内應固爲必要之舉而百姓之紛擾殊亦事所不能免也 
　　有頃烏自市政廰出將之他忽遇白來特於途因即止步與語（二） 
愛情小說 
[自由花彈詞（四十七）] [  天虚我生]  
　　楊老二道旣然如此你我便該早去免得他又走别處去了繆成道正是正是一面便叫酒保送上飯來三人一同吃了周夢飛又與楊老二說明蓋天靑的催眠術如何利害又把如何解法敎給與他當下三人一氣竟向杭州進發其時正是六月十八這一日杭州西湖地方好不熱閙但見 
　　綠楊圍繞湧金城　卅里湖光比鏡明　畫舫燈船多似鯽香車寳馬集如雲　斜陽欲下南屏寺　簫鼓齊鳴問水亭扇影衣香迷蛺蝶　游人都在畫中行　其間有一个輕狂士扮做喬裝一美人　眉黛春山顰蹙蹙　眼波秋水笑盈盈綠雲檻髮剛齊額　越顯得𢯡粉搓脂的玉面瑩　柳樣纎腰� 
身嫋娜　羅衫稱體太娉婷　他天生一種妖嬈態　說不盡佚儻風流的一段情　女伴相逢驚絶艶　倒落得裙釵隊裏做假惺惺 
　　無人識得廬山面　那曉得便是姑蘇的穆志誠 
　　原來那穆志誠忽發雅興扮做个女子混入裙釵隊裏去開心取樂人家當做他是眞的女子也就不避嫌疑好生享些艶福誰知他那面貌扮得過於妖麗却被一个人把他看上了眼又見他並無同伴知道容易下手一路跟他到得孤山左近人跡稀少那人便搶先一步回過臉來對他一看穆志誠覺得駭異抬起頭來却不道眼光一逗心裏便糢糊起來猛然覺悟叫聲不好心裏知道遇着催眠術了暗想這種法門今兒使到我身上來不免將機就計耍他一耍當下穆志誠假作痴呆道聲哎吓不好怎麽你便尋着了我那人道你可認得我麽志誠假道你是我的媽媽我如何會不認識那人道那便隨我家去說着便自在前引導論理穆志誠並未着魔何必定要跟他只因穆志誠聽他的口音看他的身段頗似心裏猜着的破廟中人有意要偵探个明白竟自跟了他一路走去看官你道那人是誰 
　　原來便是蓋天靑　假扮做佝僂老婦形　帶引着志誠同一路　旁人只道是親生　買舟直抵張祠畔　喚取烏油轎兩乘　進得錢塘回旅館　却將　語哄他人 
　　原來蓋天靑此來有心要拐兩个尤物轉去所以來的時候便是扮做一个老嫗模樣說是女兒媳婦被人引誘逃了聞說逃在杭州所以蹤尋到此也曾先在報紙上登過尋人的告白如今只說尋到了女兒回來大家都替他歡喜（二） 
文字因緣 
[洞仙歌四首）] [  蝶仙]  
　　小萬柳堂主人囑題馬湘蘭天寒翠袖圖美人空谷悵一般幽獨凄絶鴛鴦伴愁宿仗銀毫翠管描寫深心那時節想見黛蛾雙蹙　歡場隨轉燭細數郎情比到羅衫更嫌薄何物耐思量一首催妝待重倩畫眉人讀試檢點修篁兩三竿早染徧嗁㾗化爲湘竹 
　　右圖湘蘭自題云素卿五姊囑寫天塞翠袖詩意爲錄廣陵納姬　孝升諸公催妝詩十首之一云嬾學盤龍注口脂紉蘭結蕙畏人知曲江公子游方早芳草王孫歸未遲蝶仙以爲所謂詩意殆取夫壻輕薄兒新人美如玉但見新人笑那聞舊人哭之意故作此圖以當長門之賦云（未完） 
[讀天虚我生栩園詩賸新疑雨集二種有懐往事卽題二絶句於三日斷腸詩後] [  拜花] 　　 
　　情中我亦舊知音淸影樓前事巳陳一自讀君詩句後惹儂淸淚又沿襟 
　　一讀新詩剌鼻酸可憐情淚未嘗乾年來若個知心事生不逢辰死更難 
[調張然犀續絃]  
　　高燒連炬沸笙歌荇菜河洲雅韵多網得珊瑚仍七尺張郎畢竟會張羅 
　　珠簾高捲看核頭晴日嵐光映畵樓眉黛可曾忘舊樣畫來能稱細君不 
　　匹志特捐銅版費銀兩元謹登誌感 
[銅版費收支報告]  
　　（收入）三月五日瘦俠移助文潤二角二分四釐　六日覺迷五角四分六　八日夢生三角六分五　十一日瘦蝶五角七分十二日立三五角二分三　十三日琴鹤一角一分二　十五日紀庚二角七分七　十八日超然一元二角六分四　念二日東埜五角三分七　念三日熱廬二角　廿六日率公三角九分二念九日瘦鹤六角一分八　又匹志八角八分二　三十日獨鹤一元一角三分二　本月共七元七角一分四釐　四月二日覺迷三角九分一　三日無我五角二分八　四日瘦蝶七角七分一　十三日覺迷三角八分三　十五日了靑五角零六　十六日瘦蝶三角八分四　念一日了靑八角零六　念减日劍秋三角零八　念四日無我二角二分一　本月共四元二角九分八釐　特捐　四月十一日便特捐五元　鈍根特捐五元 
十三日丁悚特捐二元　熱廬特捐二元　十五日東埜特捐三月份潤資一元二角五分六釐　十六日熱廬特捐一月分潤資一元零五分三釐　二十日寄塵特捐二元　又野鹤特捐去年十二月份潤資五角　念二日玄郎特捐二元　念四日問天生特捐一元　廿九日匹志特捐二元　以上共收入三十五元八角二分一釐 
（支出）三月三十日付銅版十二塊（丁悚慶霖兩君自製版不在内）鑄費十一元五角二分（時中書局製每塊價九角六分）四月三十日付銅版十六塊鑄費十一元五角二分（文明書局製每塊價七角二分）以上共支出二十三元零四分現存銀十二元七角八分一釐銅版兩塊 
 
 

Page 14

 
 
   
 
