# 1908 - 34 - 4912581

 

Page 1

 
 
   
 
 

Page 2

 
 
上諭 
[正月初八日奉]  
　　上諭馮汝騤奏耆紳鄉舉重逢請旨加恩一摺開缺大學士王交韶早年登第敭歷中外晉贊綸扉前因年老准其開缺回籍現屆該大學士鄉舉之年適周花甲洵屬藝林盛事加恩著賞給太子太保銜以惠耆臣欽此 
論說 
[論政会之製造品]  
　　披報紙。閱事實。慘然心傷矣。無一紙無棘手之交涉。無一紙無猖獗之梟匪。無一紙挜猝起之。革命黨。國家之現象危敗傾險。幾於莫可收拾。此其道何哉。 
　　推其危敗傾險之原。漸著危敗傾險之跡。端固繁矣。其遠因由於積數千年專制之威。而積重難返。守數千年閉關之局。而武事不修。泥數千所貨殖之書。而實業不講。其近因之所胎結者。愈不可殫述。其交涉之棘手。一由於無海陸軍爲之後援。二由於一般貪官污吏偷生怕死之徒所弄壞。然無海陸軍之後盾。猶可整頓之。擴張之以。期後效而。一般貪官污吏偷 
 
 
 

Page 3

 
 
生怕死之徒。則無術以除之。其梟匪之猖獗。一由於兵制之窳敗。二由於裁兵之日多。兵制窳敗。則兵即爲匪。且較匪爲尤横。裁兵日多不知與以生計。則驅兵爲匪。而匪益滋蔓。其革命黨之猝發無非由於國恥之日增。專制之難返。故日以傾覆政府伸雪國恥爲目的此。均演成危敗傾險之近因也。而政府不知悔悟。返其道以行之。則後患不可設想。 
　　而觀其近日所執行之政策。無一非構造革命之資料。無一非構造亂黨之資料。亦無一非構造外交之資料。旣許以預備立憲。而復禁人之言論自由。旣許以庶政公諸輿論。而復禁人之開會結社演說。以緝權爲贈禮。以借欵爲邦交。以抑制國民参與政事權爲手叚。近自葡皇及皇子被弑。新王先以回復報館自由權爲急務。自皖撫被剌。雖有庶政公諸輿論之旨。未幾而箍制學生束握輿論之諭下矣。未幾而嚴定報律之舉行矣。此製造革命黨之一徵也。 
　　匪盜固遍伏於各省矣。今且乘其米珠薪桂之時。以助其揭竿起事之勢。而不於鄉團徵兵用人上力加注意。而用此通同匪類之統領。半兵半匪之武弁。或盜或兵之庶卒。放縱匪黨虚張匪勢。以致匪黨之勢愈横。而在上者遂以匪爲不可勦。此製造亂黨之一徵也。 
　　一箸偶輸。全局俱敗。一國充其要求之。志願以去。他國必挾其利益均沾之說以效尤。一事退讓則。事事將援爲比例而莫呆挽救。故他國每借。民氣以爲後援。而吾國則挫民氣以遂彼願。其我涉安得而不棘手乎。且因匪亂縱横。致惹起種種之交涉。如西江緝捕。杭輪被刦。無一非因匪亂而起。此製造交涉之又一徵也。 
　　若政府不變其方針。而袪其製造革命製造匪亂製造外交之資料。則匪黨旣起。革命乘之。革命旣起。各國又乘之。則吾國殆矣。此吾所以不憚痛哭流涕。爲政府告者此也。 
專電 
[電一（北京）]  
　　初七日特召慶邸張中堂密對兩小時事甚秘密 
[電二（北京）]  
　　蘇浙公司續有請求九條外部已允七條 
[電三（北京）]  
　民法兩部所擬報律憲政編查館正在詳細覆覈定二月内出奏 
[電四（天津）]  
　　直督楊士驤擬續募分債四百八十萬 
[電五（北京）]  
　陸軍部將以淮軍改編陸軍 
緊要新聞 
[貴胄自請出洋政察海軍北京]  
　　籌議興復海軍一事迭誌各報聞去臘醇邸召見兩宫又垂詢此事醇邸奏對頗爲稱旨現肅邸振貝子濤貝勒洵貝子等因兩宫注重海軍特於前日面奏請赴各國切實調查情形以便興復時整頓一切頗蒙兩宫嘉許聞擬於二月間即行首途云（天） 
[中日交涉改用和文南京]  
　　江督電覆浙撫略謂日官致華官照會改用日文事前經電詢外部得復以日使來照現用日文間或配送漢文部中去照仍用漢文令外省即照此辦理前蘇鄂均來電詢問當將部電轉逹報載外部拒駁之說不確現浙省日領來牘旣用日文似應接受去牘仍用漢文云云（彼） 
[農工商部奏設華僑商會彚誌]  
　　南洋各埠華僑咸激剌於目今商戰之烈非先組織一機關之地不足以示抵制故年來以設立商會爲請者已有多起兹有合厘日惹仰光等三埠均由部奏准立案頒給關防今將農工商部奏摺節錄於左 
　　合釐埠臣部擬准考察南洋商務大臣楊士琦電開據合釐埠商會總理梁應麟副總理陳瑞村等禀稱合釐埠爲和屬通商口岸人口生聚雖不及新嘉坡然所轄港岸無慮十數不敢睚甘渙散商等遵照部章倡設商務總會於某日當衆投票公舉正副總理各一名協理八名議員二十名特繕具章程並會董名册懇准援照成案頒給關防等情前來臣等伏查合釐一埠爲和蘭領土與巴逹維亞三寶壟各華僑户口不相上下查閱該商會新擬章程核與各外埠所訂尚稱一律應准頒給關防以資信守 
　　日惹埠臣部據日惹埠僑商電稱遵章公舉道銜。李金泉。爲商會總中書科中書張廷儀爲協理中書科中書湯德馨爲坐辦懇請加札委 
 
 

Page 4

 
 
用並頒發關防等情臣等查日惹居爪哇内地本非通商口岸而華僑在彼業米及染造者甚多道光間内閣中書臣魏源海國圖志稱蘇祿嶼極南有石崎山福建人多往生理查蘇祿即梭羅之對音石崎卽日惹之對音梭羅等埠先後設立商會日惹事同一律自應照准 
　　仰光埠臣部接據緬甸中華商務總會正總花翎分部郎中楊逢年禀稱仰光一埠爲緬甸全埠總匯之地與新加坡爪哇島三方鼎立陸路毗連滇省華僑聚處者不下二十萬人於本年夏間倡議遵設商會聯合閩粤各帮紳商籌墊開辦經費試辦數月規模粗具現經投票公舉以逢年爲正總理商人陳世瑞爲副總理同知銜陳國章十二人爲協理繕具章程清摺呈請札委等情前來臣等竊查緬甸仰光爲英轄巨埠華僑經商異域洵非設立商會不足以示聯絡應即准如所請 
[農工商部决議奏設儲蓄銀行北京]  
　　農工商部前議設立儲蓄銀行經度支部咨駁未果現該部以郵傳部旣設交通銀行則本部儲蓄銀行自應一體設立聞各堂業已决議摺底亦已擬定即援照交通銀行成案按照前定章程實行設立以期振興實業并聞開印後即當專摺具奏請旨飭立云（按此則略見前報專電） 
[浙省防匪彚聞]  
　　○汪督通知瑞藩司奉旨勦匪江督端午帥以瑞方伯奉旨勦匪責成甚重特爲刋刻關防一顆并即通電蘇浙撫曁嘉興杜統領松江蕭統帶南潯孟管帶略謂瑞藩司会旨勦匪蘇松太杭嘉湖各屬牧令及營汛防軍均歸節制調遣責成甚重兹飭局刋利關防一顆文曰奏派督辦蘇松太杭嘉湖緝捕清鄉事宜關防已會星帥伯帥台銜飭發印用俾昭信守　　○杜標統禀商客軍勦匪情形初二日江南三十六標新軍杜標統據何管帶正修禀報知距丁家栅三里之遥有匪船十艘在彼游弋遂擬於初三日率隊往勦惟何管帶所帶各營分駐嘉善相家栅楓涇平窰四處實屬不敷調遣而王江涇新塍兩處尤須兼顧遂卽電禀吳統領（十八恊恊統庽杭省城）請轉商撫憲亟飭李統領一軍分隊防守以便客軍聚駐一處隨時助勦 
　　○浙撫電商兩省營隊合力勦匪浙撫馮星帥以梟匪計狡往往蘇勦則竄入浙省浙勦則竄入蘇省非兩省合力必難奏効因特電致陳伯帥云匪勢猖獗此拿彼竄乞飛飭蘇營勿分畛域如匪竄浙境兵卽來浙浙兵即接應所有浙各營隊已嚴飭協力矣騤印 
　　○湖州府查復分駐軍隊營地浙撫馮星帥接知江南新軍出發信息即電飭各屬預備營地以便駐紮現聞湖州府查得湖鄉烏鎭連巿界接蘇嘉可各紮一隊綠葭灣乾村首尾相連太湖要口可合紮一隊廣德界碑地勢扼塞惜少屋宇泗安已有湖防坐營祇可紥廣德城外距界二十里孝豐至寗國交界之章村山關險隘匪徒出没亦宜分駐一隊相爲策應業已禀復浙撫示遵矣 
　　○海鹽縣辦漕爲難實情○海鹽縣災歉過重迭經紳民禀請加歉均未邀准李思敬大令以辦漕爲難焦急萬分特行電禀各憲求請交卸以免貽誤漕政略云鹽邑辦歉一分漕務萬難週轉查本年嘉屬災歉嘉秀鹽爲最餘則次之鹽邑歉數緃不能如嘉秀災歉併計之長然總須核至二分以上方可勉力辦漕務請迅照本府勘轉之數加核否則礦無欵可賠惟有籲求交卸委員接署一面飭府先行委代事在迫切請示祇遵云云乃此電去後仍久無覆准之信遂又上一電詞更激切略云疊電未蒙示復惶急萬分如分數不加將來敬叅追事小誤漕事大非敢危言聳聽委係實在情形轉瞬買米上兌鉅欵從何籌措敬之身家性命不足計其如漕　何務懇俯鑒實情速將歉數加核否則迅賜委員接署以免釀成誤漕重案聞浙撫接到此電已准予加歉五釐連前計有一分五釐大約可以勉强過去矣 
[金華搜匪紀事浙江]  
　　金華壺瓶山一帶毗連蘭溪章山龍門嚴州之馬鈴疊嶂層巒綿亘數百里上通温台皖贛下鄰三衢形勢險阻近爲盜賊出没匪類窩藏之所九月間夥刦金華畈田紅典當後聲勢愈大黨羽愈衆竟占據蘭溪北鄉之嵌山爲巢穴往刦之先交相通告尤以軍火爲最注意錢物次之所持軍械土人呼爲牛腿鎗苗準十倍於官兵當時郡守嵩子山太尊電省請兵遽指爲嵊匪竄入而吕道生軍門遂有離省督剿之行適沈統領琪山駐防蘭溪奉電飭率兵進勦同時浦江縣官已先到白沙禀陳嵌山賊祗百餘人均籍隷温台首匪名蔣陸飛處州人聲言某日破浦江某日破金華樹旗數十幟並擄金華嚴下村鄉民一名爲祭旗之牲其時爲十一月二十三日沈軍已先期揚言某日午刻進剿實未預備詎匪黨聞報早已排隊迎戰出山十餘里未見官軍一騎一卒至夜半沈軍始到互相混戰當塲斃一名生擒一名奪獲匪旗上書漢字石軍第幾隊十一月二十八日沈軍入山追勦焚燬茅蓬十餘座並斬賊探一名是夜匪黨侵巢遁去嚴州馬鈴山沿途鳴鎗吹號所過村莊均被刦掠至十二月初三沈軍追至紮營嚴宅斷其出路預備搜山惟是處林深箐密山路險阻至今搜勦半月仍未大創匪黨復從間道出蘭溪北鄉刧掠無虚日致縣城謡言蠭起紳商咸慄慄有戒心云（光） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[東督徐奏開辦各級審判廳摺]  
　　奏爲開辦各級審判廳謹陳大槪情形恭摺仰祈聖鑒事光緒三十三年五月二十七日奉上諭各省按察使改爲提法使分設審判廳著由東三省先行試辦等因欽此仰見我皇太后皇上勤求治理矜愼庶獄之至意臣等遵即督飭署提法使吳鈁體察奉省情形切實通籌次第規定於本年八月二十六日將酌擬提法司衙門及各級審判廳官制職掌分繕清單具奏欽奉諭旨交法部大理院議奏在案伏念中國刑事向由地方官裁判惟職務甚煩往往聽斷不愼百弊叢滋今改章伊始獨設法庭自應組織機關以期推廣况奉省爲陪都重地尤當從速創辦樹厥風聲臣等謹按照法部奏准直省各級審判廳官制並奏定京師高等以下各級審判廳試辦章程先行試辦惟奉省地方遼闊舉行伊始普及維艱擬先於奉天省城設立高等審判廳一廳於奉天府設立地方審判廳一廳於承德興仁兩縣地方按巡警區域分設初級審判廳六廳各廳均附設檢察廳俟辦有成效再行逐漸推廣應用廳署自應從新建築以合制度但當此百度維新需欵浩大又值隆冬不便興作擬暫借宗人府兩翼公所改設高等審判廳就奉天發審局改設地方審判廳其初級六廳均暫附設於城鄉各巡警局迨欵項稍裕即行叧建至於各廳管轄權限高等掌審理全省上訴案件惟各屬尚未徧設審判廳人民上控者向無已結未結之限制若不劃分界限則階級錯亂臨事必致紛歧今擬已設審判廳之處自應照章定級未設審判廳之處則凡上控各案已經該地方官訊結及應提審者槪歸高等審理未經訊結及不應提審者由提法司分别批令該地方官秉公訊斷奉天府所屬共十二州縣距離過遠管轄難週今擬地方審判廳只審理承德興仁兩首縣地面民刑訴訟之不屬初級者一以爲將來府不轄縣之規畫一以爲人民赴訴之便利初級六廳各按本區域内管理該廳應管之事自各廳成立之日起凡屬承興兩縣管轄之處除行營發審係屬特别裁判暫仍其舊外其餘民事刑事案件悉歸審判廳管理奉天府承德興仁兩縣即不收管訴訟其未結舊案在兩縣呈訴者歸地方分期接收在奉天府上控係兩縣界内者亦歸地方接收其不屬兩縣者槪歸高等接收遇有招解勘轉等件係審判廳之案卽由各該廳逕行解司解院不必由上級審判廳轉解係各州縣之案仍照舊例辦理蓋造端不愼則難期次第推行管轄不明則必致事權凌亂以上分配廳位改設衙署明定區域劃清權限各辦法經該署司遂條妥擬呈明臣等復飭承宣諮議兩廳悉心核議始克就緒唯是司法機關處處與人民直接非得廉明精練之員不足以資倚畀故任用法官較之他項人員倍宜審愼臣等先於奏咨調奉各員内遴派四品銜記名繁缺知府民政部外城巡警總廳行政處僉事許世英試署高等審判廳廳丞丁憂民政部外城巡警總廳司法處僉事汪守珍試署高等檢察廳檢察長大理院詳讞處分核丁憂法部候補主事蕭文華試署地方審判廳推事長民政部外城巡警總廳六品警官廖世經試署地方檢察廳檢察長其許世英廖世經二員應請暫留原缺原俸以示體恤並飭該署司隨時督同各該員等妥愼辦理此外熟諳新舊法律及於審判事理確有經騐者不分京外實缺及候補候選或係奏咨調用或係留奉當差人員均經切實考查詳細甄擇由該署司呈明臣等札委分派各廳以備任使至初級各廳檢察官即分委各巡警局之巡警官暫行兼辦一可以節省經費一可以實資補助部署旣定遂於十二月初一日一律開辦兹據該署司轉呈前來臣等伏查奉省地曠人稀易滋奸宄命盜重案層見疊出又風氣不開民情頑僿間有不肖官吏利用其骫法行私之伎倆恣爲奸貪久則習若故常毫無顧忌案牘之積壓胥吏之騷擾更無論矣此吏治因循民生困苦所由早在聖明洞鑒兹值司法獨立實行之始種種積弊自應掃除廓清雖成效未易驟期而精神已爲一振况奉省交通利便將來法律改良可以鞏固憲政新設各廳當爲嚆矢開辦以後如該員等果能勤愼盡職再行開列銜名請旨簡授並分别奏請補署咨明吏部法部立案以昭愼重其有未盡事宜仍由臣等督飭該署司率同該員等隨時斟酌以期妥善除將各項章程規則咨明法部大理院外所有奉省各級審判廳及附設檢察廳開辦大槪情形理合恭摺具陳伏乞皇太后皇上聖鑒謹奏三十三年十二月二十四日奉硃批著照所請該部知道 
分類新聞政界 
[湘省憲政講習所成立長沙]  
　　湘省憲政講習所係由楊君晳子譚君祖盦龍君萸溪胡君子靜等所組織賃定湘潭師範學堂房屋於去臘十六日開辦定章隔一二日或二三日講演一次蒞所聽講者均可彼此辨難以期研究有得爲異日地方自治之預備云（敏） 
[青浦自治會開辦講習所松江]  
　　青浦縣自治期成會於去臘禀准立案兹悉該會事務所議附設講習所講演法政定研究員正額四十名旁聽額十名所講科目爲憲法行政法地方自治制民法警察法財政學等類以六個月爲一期畢業云（耒） 
[定期開辦水警察湖南]  
　　湘撫岑堯帥前飭湘潭醴陵湘鄉安化第四縣合辦水上警察以資聯絡當委熊匯廷大令從龍爲總辦并飭先期赴各該縣察看情形禀覆核辦去臘熊令赴湘潭縣會同杜大令出示曉諭在該縣窰灣長衡公所設立總避並就醴陵之淥口湘鄉之文家灘安化之藍田各設分避現已布置周妥定期開辦（敏） 
[札飭整頓警察蘇州]  
　　蘇城内警察腐敗情形不堪言狀皆因官畏非學堂出身所致是以鉅竊迭出從無一起破獲現經撫憲諭飭認眞整頓經馮總辦飭派警務畢業生鄭觀濤充稽查差專在城内各路分别查察巡警在事員弁巡捕勤惰及辦事情形隨時禀請核辦並另議整頓章程詳請核示飭遵（魚） 
 
 

Page 11

 
 
交涉 
[駐滬日領催結各案杭州]  
　　日前浙撫馮星帥又接駐滬日領永瀧君電云高慶堂曁温州土民滋擾三五公司温處道推諉不發三聯單各案迭經函電催辦迄未准復此等要案萬難任其延擱請將辦理實情迅即電示以資具詳核辦爲盼滬日領永印（近） 
軍界 
[興復海軍之計畫北京]  
　　去臘軍機處王大臣近日會議據各省詳報鐵甲巡洋艦共十一艘經用者不過三艘各口岸游弋兵輪共二百零三號皆不堪用擬今春着各省分三次送福建船廠修理應需材料皆用本國不必購之外洋以節縻費王大臣近日提議添設海軍部一事議定飭令各省督撫仍按甲午前應解海軍衙門欵項之數援案措籌以憑開辦現擬電商各省籌辦云（如） 
[通飭防營愼重緝匪武昌]  
　　鄂督趙次帥通札各防營略謂准長江提督程軍門咨開巡緝以拿獲匪黨爲要若稍涉鋪張即蹈尋常營員惡習不特不能弋獲且恐匪黨乘我之閑擾害治安務須愼之又愼按名嚴拿不得任其兎脫亦不得妄拿無辜云云現卾省各防營奉札後已一體遵照矣（生） 
[限止陸軍停操日期武昌]  
　　鄂軍張統制彪以各營軍士向例年假後停操數十日或一星期不等任意閑遊難保不在外滋事故定本年起各營兵弁惟初一初二初三等日停止上操并不准無故出營初四日即照常操練（生） 
學務 
[札飭選送游學畢業生南京]  
　　江督端午帥札飭寗學司略謂准學部電開憲政館與本部會奏游學畢業生廷試章程已奉旨允准凡光緒三十二年及三十三年經本部考驗之游學畢業生已賞給舉人進士出身者飭於今年二月内到京應試並飭提學使知照等因准此除電復外合行札飭務即通飭各屬一體遵照（商） 
[批飭分别免繳學費南京]  
　　思益學堂堂長趙酉彝禀請免繳學費奉江督批云該堂長以學額不足請免學費係爲普及教育起見惟查學部所定京外各學堂征收學費章程初等小學學費有限若高等小學已非强迫教育略収學費正可推廣學額補公款之窮堅來學之志各國貧民子弟多有躬爲傭工以所入之資納繳學費者該堂爲兩等小學其高等一班學費仍應遵照部章辦理以免歧異其有貧民子弟實堪造就由父兄來堂申明經堂長查實者可准量予變通以宏教澤至所請通免學費之處礙難准行（商） 
[學使批駁請費游學湖南]  
　　湘省寶慶中學堂監督王君子鑫去臘具禀提學司擬赴京師法政學堂肄業懇予給咨遣送否則請予給補　費游學東洋吳學使以京師法政學堂須經考試錄取並無由省外咨送明文至東洋游學官費新章必須能合高等或專門程度者由總監督商請本督撫改補其餘官費缺出一槪不補所請兩端俱難照准聞已批示知照矣（敏） 
[批准另舉學堂監督長沙]  
　　湘省法政學堂副監督胡紳子清兼任該學堂教科事頗繁賾湘鄉縣曾紳沂春等近又具禀提學司公舉胡紳接充該縣駐省中學堂監督胡紳以勢難兼顧面禀吳提學據實陳明請予擇賢另委已經如禀批飭會同邑紳男行公舉禀候核奪（敏） 
[慰留中學監督長沙]  
　　湘省善化縣中學堂監督唐濟時君前曾禀請提學司辭職吳子修學使以該紳平日任事實心允孚衆望桑梓義務未便固辭已批飭仍留接充以資熟手（敏） 
[奬勵捐欵助學湖南]  
　　湘省衡山縣向紳源綸捐助該縣學堂經費洋二千元業由該縣載訓導等公議永遠收該紳子孫二名入堂不取學費膳費以示奬勸現已據情具禀提學司請予立案矣（敏） 
[學生餞送保姆長沙]  
　　湘省模範初等小學堂兼附屬蒙養院所聘日本保姆佐籐操春山雪李梓三人擬於今年一律更換春山雪君已於云歲八月回國佐籐操李梓兩君亦於去臘十六日啓行東渡敢期由該校教職各員督同全體學生齊集該校餞送（少） 
實業 
[鐵路總公司之報告長沙]  
　　湖南鐵路經本省教育總會及漢口各紳富極力提倡致認定股款驟增至數百萬元近由總公司報告略謂本總公司兩三月來招股尚爲踴躍漢口認百餘萬湘潭認百餘萬省城各學堂認百餘萬數日之間京師來股六七萬元省城及遠近來股亦源源不斷優先股額瞬將収滿敬告各股東幸勿後期自悞工程師覆勘省線已定現正購地約日内開工云云（少） 
[督批禀設樹藝局章程南南京]  
　　鹽城縣訓導游樾卿等近將設立樹藝局章程禀奉江督批示云該紳於鹽城阜寗交界地方設立勸辦樹藝局舉公正紳董赴鄉演說樹藝利益洵爲開通社會提倡實業起見應准立案惟樹藝爲一事置村正村副爲一事按法理言之樹藝爲地方治事之一部分將來只能責令村長保護樹藝不能因樹藝一事而置村正村副蓋町村置長爲下級地方自治制度現旣飭各屬籌辦自治應俟組織成立公舉村長以符法制此時母庸設立村正村副名目暫由各村公舉董事照顧以期周妥仰寗藩司即飭鹽城阜寗兩縣令轉飭遵照（商） 
[萍礦改良煉煤漢口]  
　　萍鄉煤礦駐漢萍煤總辦盧鴻滄觀察查得該礦所出之煤内含油質燒時黑烟彌漫不適於用特延請漢陽鐵廠洋工師用化學提煉以便改良製法（生） 
[條陳鐵路辦法湖南]  
　　湖南留東師範畢業生楊炳謙等聯名遞禀鄂督擬陳湘省鐵路辦法四條經趙次帥批示云所呈辦法四條第二三四各條頗有見地已咨南撫部院札行南提學司會同鐵路公司核議 
 
 

Page 12

 
 
第一條與奏案不合惟查鐵路公司招股章程第十條内載股東權利董事規則曁理財用人各事宜均照廣東湖北並採取各省辦法斟酌損益另有詳章續佈等語即該生條陳推重股東之意近來該公事進步已多該生等第見本督部堂將官權商權分開之示諭煞費苦心尚不知本督部堂派員前往寗滬湘與總恊理商辦各情之調和意見蓋本督部堂向來辦事主維持不主破壞處處開誠布公願與此邦人士同持此義也 
[頒發商會圖記安慶]  
　　皖省東流縣張溪鎭商務分會總理林君正春現經農工商部札派委用並頒發圖記式様咨由皖撫轉給祇領之便應用（時） 
[綢莊虧負倒閉寕波]  
　　甬江後巿增泰綢緞莊虧欠莊欵週折不靈於客臘二十七日遽爾倒閉該莊經夥當晚逃遁聞虧欠莊款約四萬有奇現已將存貨赶售彌縫一面由莊東央人向各錢莊調停展緩繳還以冀寢事（止） 
雜記 
[奏定選秀月期北京]  
　　度支部奏定選擇秀女應由民政部會同辦理並定期於今年二月初十日由内務府查取及歲秀女繕單看選以備選入内廷云（若） 
[官紳因賭挾嫌杭州]  
　　新昌縣官紳聚賭被控賄和曾誌前報詎舊臘該縣城守劉渭捕廳董人俟劣董兪某等因此挾仇賄令地痞石某另案誣攀上控列名之兪殿鈞竟率領警兵將兪毆傷送縣幸華大令洞悉底蘊將該地痞從嚴笞責一面勸兪回家調理現聞旅杭學界大動公憤除聯名致函華令請其查辦外並擬於開印後赴各轅上控（遠） 
[皖垣戒嚴近狀案慶]  
　　日前省城謡傳有革命黨及票匪約期起事之說以致人心惶惶業經撫台出示不准佈散謡言惟官場亦頗有恐慌之象日夜梭巡戒嚴藩臬兩司上撫院時逺有多數健壯荷鎗隨從皖撫近聞黨人匿跡軍界乃傳見常備各營管帶各取具切結藩台連方伯至砲營將該營快砲機準取下帶回衙署又云臘二十日藩台連方伯曾親赴一標營房前有緝捕營勇後有巡防營執鎗帶子儼同遇敵或謂係借事察看行跡（女） 
[允購補運米石浙江]  
　　去臘浙撫電蘇請購補運米六萬石當由陳伯帥電復略云前接來電卽經飭局查明能否照辦呈候電復頃據覆稱浙省旣經補運自應遵辦但請以此六萬石爲限所需護照仍照章俟米過卡由錫金厘局隨時驗明數目墊給以便稽核等情正擬奉聞兹准電詢合併肅復（水） 
[徽商被刦案破獲嚴州]  
　　徽商信客在府城十里之馬目埠被盜刦失巨贜迭經旅居蘭溪之徽商電禀各憲請爲嚴緝兹悉去臘念四日該縣巡警在南門外某茶肆緝獲盜黨四名經新任吳大令分别研訊確係是案夥盜供爲首者已往他處現吳令已分派幹役前往兜捕並電禀省台請示矣（乃） 
[節婦准入清節堂南京]  
　　孀婦李高氏近因矢志守節禀懇江督飭發清節堂留養奉批謂該氏夫李華奉調赴滇在途病故當據徐統制禀請發給三個月薪水俾資撫卹即經批局核發旋據該氏夫父李開第禀以夫子李直曾在水師學堂畢業懇予錄用又經批飭徐統制酌量委用各在案兹復據稱家道困苦懇請飭發清節堂留養安心守節其情可憫其志可嘉仰江寗府飭傳該氏夫父李開第取其該氏情願留堂切結即行如禀飭發以示矜恤（滇） 
路股報告 
[續鹽城路股清單]  
　　上圖鎭陳章甫恒興典北匣通旗各二百股宋勉旃宋硯畬合　二百投劉韵樵孫韻梧劉少青馮少文各一百股聚豐祥方福泰合六十股王采符五十股陳敦五仇敏齋各十股董策三股彭聚五樊伯英劉時卿陶子昭各一百股薰登廷二股何寛如一股 
阜寗本城丁雪岑顧懷棠唐養齋劉紹虞顧木卿陳仲冕方伯來江練吾各二百股王步洲五百股沈海曙武煥廷徐陰宗王雨晴王冀英劉國璋各認一百股劉頌臣惠川帥方耀文鄒奎章陳旭初高朴夫顧信宗各五十股蔣賞白三十股瑞立帥四十股坤一方丈三十股方柳臣一百股楊玉卿五十股 
　　東坎姜德卿二百五十股楊雨田三百股嚴少鳳二百五十股朱海岑朱春國湯幼齋各二百股莊鼎文二百股周肖元一百五十股龍馨吾一百股宋慕陶陳竹軒合一百股董觀吾五十股錢子禧四十股張俊卿周峻于莊允功孔浚卿吳樵紅各一百股邢道之五十股項捷三四十股龎允孚二十股李蔚如五十股 
　　撒家董梓園丁紹仙合一百股丁子和高詠仙各二百股 
　　陸家樓邱景周邱益捕各一百股邱月台楊仲程合一百股邱榖香五十股 
永興集劉醒焦二百股董一山二百五十股廖文泉五十股劉乙晨四十股土月卿三十股陳靜十五股 
　　東溝周子銘余菊卿方仲錦各一百股高禹山　漳臣沈厚甫馬黍梁李恒裕各五十股雲峰師陳輔臣周子元嚴子弼陳開揚各二十股 
　　益林鎭陶小庵陶秀清合五十股游小峯游少峰合二十股徐蔭宗三百股 
　　八灘揚白川四百股委景記一百股王耿齋程禹門趙鑄人季咫雲朱惠田合二千股 
[  蘇路公司報告]  
清談 
[官盜]  
　　有盜之實而無盜之名者官。有盜之名而並有盜之實者盜。未有有盜之實有盜之名。亦曰官而不曰盜。 
　　今方以官剿匪。而官即是匪。則剿匪卽所以剿官。以官剿官。卽是以匪剿匪。然則方且剿匪之官不暇。何暇剿匪之匪。 
　　官而謂之盜似刻官而謂之匪亦刻。然官是匪也。匪是官也。不信請觀蘇鄉黄埭鎭之五盜。 
[盜之姓氏盜之職銜]  
　　李某某營隊長 
孫某某營幕友 
譚某某營　長 
劉某某營什長 
張某撫轅衛隊護勇 
[道盜]  
　　泖浦四太郎作官盜竟。湯還生見而歎。曰社舍上有盜之實者。非僅在官而已。卽吾道中亦有之剽竊他人之箸作。冒爲已有者非盜耶吞没學堂之公欵。逃之遠方者非盜耶。且有吾道中鼎鼎人物。其官銜則道。其名字則道。而亦不免爲盜賊之行者。此眞所謂道亦有盜。而非向之所謂盜亦有道也。謂予不信請舉兩例。 
　　實受歲俸六千金終年不過三次五次列校　 
　　預支編輯費七八千金數年竟無片紙隻字到局 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
   
 
 

Page 19

 
 
小說 
[哀情小說情海波瀾記（四）]  
　　第二章 
　　美芬方俯首不樂。驟聞華特恩至情之語。乃大感勤。力握華時恩之手。目光澄澄。眥涙欲滴。良久。乃發聲謂華特恩曰。我至愛之華特恩君。妾誠不知君之愛我。至於此極。乃以唐突之語。與君牴牾。君幸恕妾之罪。斯時此男女兩人之情愫美滿至於無可言喩。覺世界之内。更不能容他物。惟此男女二人之深情。乃蟠結於心目之中。彌滿而不知所極。此多情之男子華特恩。聞美芬之語。心至暢適。木然立於美芬之側。蚩蚩然不知所云。似舉地球上至可愉快之事。咸叢集於華特恩之一身。矯手頓足厥狀至樂噫。此可憐之男女二人。方相對調笑。情愫至洽而不知刹那之頃。遽有大决裂之變動。後此之日月將坐困於悲恨之中。斯時之伯爵弗利森興雷。已憤憤然自外遽入。後隨一舉動佻儘之少年。則華特恩之從兄勃恩士格雷也。美芬固不識伯爵之面。見一七十許之老人。翔步遽入餐室。立於華特恩之後。美芬自念此來者何人。乃野蠻無禮。至於如此。華特恩聞身後之足音瘋然。疾轉其首外視。驟見伯爵與勃恩士之面出不意。大驚。面色灰敗。噤口不敢出一語。斯時之華特恩。心血潮湧。思慮起伏。乃至不能運動其知覺。伯爵入室之頃。驟見美芬之狀與。華特恩乃至親狎。知勃恩士之言不謬怒甚。挾氣而喘。遽倒身坐餐室之橋中。目光烱烱然。直射華特恩之面勃恩士乃植立伯爵之側。兩手捽衣袋中。三人者皆相嚮不語。美芬見華特恩忐忑之狀。已知來者必爲伯爵。度今日之事不大决裂不止。已與華特恩必且無幸。乃大驚顧無如何。姑退坐室隅。以覘伯爵之舉動。計伯爵果與華特恩爲難者。此兩人之名譽敗矣。 
　　斯時之室内。肅然無聲。彼此相視。惟華特恩斜昵勃恩士。憤怒之狀可掬。知今日之事。必出於勃恩士無疑。自念此鄙傖胡以窖我至此。計非伯爵在座者。華特恩之手鎗出矣。勃恩士目注美芬之面。若不爲意。華特恩愈怒。力握其拳。切齒齦齦之然。良久。伯爵忽發出一種嚴厲之音吐。而謂華特恩曰。彼女子何人。汝不告我而遽營此别業。此胡可者。華特恩殊不意伯爵乃作此語。徐對之曰。此女子名美芬搿來斯。已於七年前。在Ａ字村之禮拜堂。與姪行正式之婚禮。此語一出。伯爵乃躍然而起。厲聲問之曰。然則此女子乃爲汝之婦乎。華特恩悄然答之曰然。伯爵大怒曰咄。汝不肖之子。汝乃敢背我結婚。汝亦知吾家之門弟。爲倫敦最有名譽之世家。汝乃娶此貧賤之女子爲妻。此舉不特辱我。且藐我幾若無物。吾之權力。足以爲汝驅逐此婦。而出諸法律之外。伯爵之語未畢。而華特恩亦怒。抗聲謂伯爵曰。如此野蠻舉動之言語。不當出諸上等紳士之口。且吾與美芬之結婚。乃吾一身應有之權力。雖父母亦不得壓制。此語一出。伯爵咆勃大怒。疾聲叱之曰狗。汝乃敢詈我。汝以我爲野蠻無禮。豈汝不告我而遽娶。乃法律所應有者乎。 
本埠新聞要事 
[杭班小輪遇盜餘聞]  
　　○瑞督辦致浙撫電杭州撫憲鑒寢電訓言敬悉謹遵藩司現正擬定章程俟擬就先赴蘇謁陳帥禀商蘇松太布置之法再赶杭謁憲禀陳一切並順閱航路隨時布置此事要領不外水陸兼防兩省兵隊聯絡一氣所有嘉湖一帶水陸各紮幾營請憲先飭各營漏夜將員弁銜名勇兵數目及駐防處所薪餉若干繕具清摺並請嚴飭杭嘉湖各府廳州縣速繪全境輿圖其梟匪巢穴及屢次出没搶刧地方務於圖内注明分别專送藩司滬寓以期迅速而便預籌不勝迫切待命之至瑞徵叩感 
　　○查緝被刦贓物梟匪行刧小輪一案昨滬道梁觀察又札行公共公廨略云督園文案陶部郎葆廉亦乘戴生昌拖帶來滬失去緊要文件已電禀督憲轉電劉軍門徐統帶等一體嚴緝而定海所開失單爲數甚巨應飭嚴密協緝等語寶讞員奉札後當即遴派幹差分投查緝 
　　○催報勘驗情形日總領事永瀧君昨又函催滬道責令該地方官從速破案梁觀察爰飭松江府札縣先將勘騐大略情形禀報一面赶即會營督同差勇協拿不得逾限 
[界外築路交涉]  
　　工部局欲在滬北穿虹浜附近築造馬路並未商准滬道擅立界石現聞梁觀察以該處爲上寶交界又係在租界邊線之外路政等事應由華官自辦并聞工部局已與滬寗鐵路公司商訂合同惟究竟是否該公司允准抑係另有别情未敢懸揣特移文滬寗鐵路公司查詢明確再行核辦 
[洋商造屋須領執照]  
　　英商在閘北一帶購地造屋者甚多並未遵照巡局定章請領執照聞滬道昨已據巡警總辦汪觀察移文轉致英領事傳諭該處造屋之英商嗣後蓋造房屋須至閘北警察總局請給執照不得違背 
[巡警總局分給槍彈]  
　　巡警局總辦汪觀察因近來梟匪到處肆 
 
 

Page 20

 
 
擾特於昨日發出洋鎗藥彈等件分給浦東警局曁西門警察學堂領用以資防禦沿途派十二號偵探李碧泉妥爲護送經過英法租界先期已照會捕房加派探捕協同照料 
[命案離奇]  
　　本月初五日下海浦修世庵左近小浜内有浮屍一具由住居寶山縣境之蘇阿元蘇張氏女子到場認領稱係阿元之堂兄名蘇阿賢旋捕房以該屍身死不明未便遽准收殮當將阿元拘押捕房飭保報縣仍由張氏禀准免騐並函請捕房將阿元釋放事已了結詎昨日忽有張人租到縣稱該屍實係伊之兒子並非蘇阿賢求請澈查未知將如何辦理也 
瑣事 
[城内]  
　　包漕○蘇撫陳中丞訪聞有人在滬包辦漕米希圖漁利持札飭滬道轉飭上海縣飭拿究辦李大令奉札後立派馬快唐　前往拘提 
　　官事○江陰巡防隊兼砲台統領徐吉雲軍門昨日到道拜會蘇省鐵路彈壓委員廣東試用知縣張恩壽隨辦洋務委員補用州判關廷康等昨均到道禀見浦東楊家渡巡防委員蕭泗勛請假三天赴蘇公幹救生局委員陶鳳威禀知差竣回滬松滬釐避總巡吳煥聲禀知山蘇回武弁　占　元禀知由平望　滬 
[南巿]  
　　撞沉貨船○船户向順宏裝運雜貨駛至日暉港相近被陳阿林之船撞沉漂失貨物當將陳扭至總工程局控告陳裁判以供詞各執判自行赴縣控理 
　　兌取漕米○昨日浙江海運滬局開斛仁和錢塘嘉興嘉善等十四縣漕糧共兌米二萬餘石均由總辦葆太守偕委員赴馬頭監兌並諭令各船户不准攙水舞弊如違督辦　　定期到差○總工程局新舉之正裁判官孫星坦直剌昨日到局與各董商定於二十日到差 
　　札飭禁賭○高昌廟及龍華等處時有賭徒勾引工匠賭博製造局張總辦船塢督辦薩軍滬道梁觀察除出示禁止外昨又札飭訪兩處巡局一體查禁 
　　工程局瑣案○大馬路昇鳳園小茶肆深夜聚賭爲巡土拘獲賭徒十餘人解局各罰洋一元開釋叧提店主究罰吳選章與吳勝賢賭錢被勝賢搶去洋十二元追至法界扭獲到案判押候查辦車夫薛雲山碰傷周景春被周扭案判給醫傷洋五角瞿金生被陳張氏毆擊扭案判氏戒責五十下 
[閘北]  
　　巡士竟如是乎○浦東巡士王步云陳伯卿鉽桂廷戚墉等違章聚賭昨由該處總巡將王等四人及窩賭之剃頭店主吳起明解至巡警總局訊究判吳罰洋六元從寛開釋 
王等各押改過所五月 
　　巡士祇如此耳○巡士陳雨生私吸洋烟昨經三路二區巡官查悉解至總局據供至烟館找人索欠並不吸烟判押候查明再核 
　　禁賭韻示○巡警總辦汪觀察昨出六言禁賭告示云賭博本干例禁誥誡一再嚴申新正暫弛三日已屬格外寛恩諭爾居民舗户其各安分營生倘再窩聚滋事定卽拘罰重懲 
　　警局瑣案○流氓辛玉山動輙滋事昨爲騎巡查獲解局由沈裁判訊判押候再核巡士劉坤因不安本分亦由沈裁判提訊劉供詞游移判押候復訊核奪 
[英租界]  
　　萬壽停訊○今日爲皇后萬壽聖節公廨讞員特於昨日照會西官轉飭捕房停解訊案三天 
　　馬車肇禍○朱趙氏前日行經南京路被馬車撞倒碾傷脚踝由捕將氏及馬夫王阿大一併解入捕房氏送醫院王押候解究 
　　日人賣刀○日本包探孝村男昨在福州路查獲日人候籐等三人私賣利刃當卽解人捕房轉送領事署訊辦 
　　日人失袋○某日人旅居虹口東和洋行昨在英界廣東路被姚阿甫竊去值洋十元之皮袋一只當卽報知捕房飭探查獲候究　　迷雉妓○前晚廣四路某妓院雉妓李小紅被狎客施用迷藥不省人事竊去金表一只昨由鴇婦　訴捕房卽飭包探朱阿巧往查一捕將該妓甫送仁濟醫院設法醫治 
　　拿鴇婦○二馬路興申里某鴇婦前晚紏人聚賭不知如何將賭徒某甲毆傷昨爲捕房查悉飭探拿究 
　　獲盜○老閘捕房包探米順前晚在滿庭坊查獲盜匪方德生李德勝二名搜出手槍兩支當即解入捕房押候究辦 
　　緝賊○廣西路公茂洋行司帳瞿林海失竊狐皮衣服報知捕房飭探查緝 
[美租界]  
　　日人無賴○昨有某日本人至匯山碼頭某麫店果腹不名一錢店夥劉中全向之索取反被兇毆報捕拘人捕房飭令給洋五角斥釋 
　　俄人逞兇○百老匯路某俄人將鄰居某西人毆傷該西人卽投訴捕房飭赴該管領事署控告 
　　失火○梧州路徐順興鐵廠於昨日香後一點鐘失愼燬屋二間　　 
　　獲賊○陳鳴義竊馬章瑞家桌子由捕截獲拘人捕房 
[法租界]  
　　醉漠毆捕○前日下午外洋涇橋畔有甲乙丙三洋人飲酒過醉與英界巡捕齟齬竟將該捕拖至法界東方匯理銀行門前肆行兇毆旋由法捕查見一併送入捕房押候訊核 
　　洋人餞行○法商萬爾農在津沽營業兹因回國過滬工部局總董柏君特於昨日設筵餞行以盡東道之誼 
　　竊板○徐阿大於英界内竊取松板數塊掮至法界由捕拘入捕房飭探送至英界捕房訊辦 
　　攫洋○張阿六强搶行人錢洋由探拘解捕房押候究辦 
　　火警○昨晚七時新開河一林豐水菸店失愼焚燬房屋一埭 
[商界來函]  
　　華茶輸入俄國之統計東清鐵路向以運茶爲大宗一千九百零七年十二閱月由輪船運至海參威向東清鐵路代辦公司報運者計有二百九十六萬四千舗得之多而轉運於火車者三百一十六萬九千舖得至一千九百零八年正月一號海參威東清鐵路代辦公司尚存未運之茶又有十二萬四千舖得之譜客歲十二月間一月之久竟運入茶斤二十一萬八千舖得而由火車運行者二十五萬一千舖得此外二月一月運行者三十三萬舖得三月一月運行者三十二萬舖得其餘每月所運者槪不及三十萬鋪得當未運之前曾估計所之之茶不過二百萬鋪得今就其所運之實數觀之實較其估計之數多及一百一十六萬鋪得實爲向所未見云 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
