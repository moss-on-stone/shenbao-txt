# 1900 - 335 - 4909932

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問　則此二書不可不備并請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[報紀定議回鑾喜而書此]  
　　自聨軍入京皇太后皇上蒙塵西幸一時神京爲之紊亂百官爲之散佚萬民爲之震動數月以來食毛踐土之人莫不繫懐君國翹首跂足以望和議之速成俾得早日還鑾安定天下乃聨軍至今未撤和議至今未成還鑾之說傳信傳疑薄海人心終不能靖有謂朝廷以北省鄰俄慮被侵逼而又海口繁多外侮之來莫可抵禦故當咸同年間恭忠親王已建遷都之議朝廷以兹事體大未果舉行乘此次乘輿西幸卽可於秦中重建新都成築鄗宅豐之基業况西秦爲漢唐舊都山河四塞殽函重關黔蜀翼其左甘隴蔽其右俯瞰宛洛前阻襄鄧居高臨下形勝鬱嵬過於北直萬萬然以鄙人管窺之見則都陝之舉有四不便焉西安雖爲帝王舊都而千百年來已成荒蕪之地欲重建宮闕殊非易事卽朝廷禹儉爲懐然當府庫支絀烏能籌此巨欵一不便也糧賦爲朝廷正供而東南爲財賦所從出天庚玉食取給於此當海禁未開西北道里相若本無難易遲速之别乃自海運以來由滬達津尅期可到自津至京又有鐵道朝發夕至運載之捷莫過於此雖長江亦通輪舶然至漢而止由漢達陝水陸兩程節節濡滯挽粟飛芻不特經費較大而爲時過遲米色恐變江運海運之難易遲速固不待智者而知二不便也 
陵寢爲朝廷根本皇上仁孝爲懐嵗時恭謁必近在畿輔則鑾蹕所經供給尙易倘遠隔數千里不特經費浩繁較前倍蓗而聖躬亦不免過於勞頓三不便也滿洲爲發祥之地盛京爲寳册所藏一旦定都秦中必致疎遠二處四不便也若定議還鑾非特不便者可以皆便而以目前時局而論且有三善焉當聨軍入京時外人本聲言斷不驚及聖駕及鑾輿西幸外人頗多未愜故有必俟二聖還鑾方可開議和事之說若回鑾果能定議則外人之疑可釋其疑旣釋未必定俟還鑾後始肯開議和局一面在西安啓蹕一面將聨軍撤退免致相持和議不决一善也陝省奇荒無異當年晉豫際此千官萬騎無論供億維難且大飢之後或有騷動或成疫癘皆意中事早日啓蹕可以遠避災祲二善也且現在辦理和議交涉繁多雖慶王李相簡有全權可以獨斷獨行然不能不咨商於政府取决於朝廷縱電音可通不無簡略且不免遲滯錯誤之虞還蹕京師則事無鉅細皆可奏陳朝廷得面示機宜政府得朝夕商酌不較爲詳盡而便捷哉三善也有此三善四不便故無論中外人民皆日盼二聖之東歸也乃昨報紀西字報謂皇太后皇上已定回鑾之計草莽小臣因不禁喜而書此焉 
[和局可成]  
　　西字報云欽命議和全權大臣慶王李相於本月十二日與各國駐京欽使開議和局已漸有端緖可望能成矣 
[返蹕述聞]  
　　西字報云傳聞中國皇上甚願回鑾而皇太后之意以爲皇上不妨返蹕皇太后則似未便卽回惟西安亦非久駐之地故已電諭某制軍商築兎裘之處矣 
[德軍回京]  
　　西字報云前德國統領約克氏督率軍士一隊馳赴張家口旣而約克氏中煤毒而殞其軍仍駐守是處今已由德將蓋耳氏督帶回京并載回約克氏靈柩 
[聨軍分駐]  
　　西字報云各國聨軍之駐紥保定者計有二千人英軍在關内外意軍在南德軍在東法軍在西分叚駐防以免拳匪餘孽或思乘機再動也 
[允濟貧民]  
　　西字報云京師自遭變亂居民流離瑣尾困苦難堪甚有饔飱不繼待哺嗷嗷者慶王憫之商請日本以糧食振濟貧民日政府推念同洲之誼業已允許照行矣 
[宦官索費]  
　　西字報云向例各省進貢方物内廷閹寺需索甚苛今者皇太后皇上蒙塵西幸駐蹕長安各疆臣腃念宮廷進呈貢物運抵西安行在而各内侍仍力索規費欲壑難塡噫當此時艱孔迫而内監猶貪劣若此是眞可謂全無心肝者矣 
[法員大言]  
　　法京來電云法提督墨西愛氏在上議院宣言曰以法國現在兵力如欲侵犯英國尙非難事惟須遵其所議水陸練兵章程方克有濟議院各員以其言大而夸未免招鄰國之忌因置之不理 
[俄皇病痊]  
　　西字報云前者俄皇偶攖小極不克視朝一切軍國事宜皆由其叔佛蘭狄墨公暫攝兹俄皇已占勿藥想不日仍可臨朝矣 
[擬禁日工]  
　　西字報云邇來日本人之至美國充當工人者日增月盛美國查核人口官某員因上條陳於美廷略謂如不卽行禁止則此後太平洋一帶以工作爲生者必致人浮於事謀食維艱失業者多事故卽由此而起不可不慮也 
[借道開河續述]  
　　美國欲在呢蓋古拉雅境開濬一河以通大西洋太平洋爲南北阿美利加洲往來捷徑已紀前報兹接路透來電云此項開河經費約須洋銀二百兆元期以十年方可竣事工繁費鉅尤難於法人之開闢蘇彝士河也按今美國欲開之河名巴拿馬河卽前經某國估工勘地擬開而未果者 
[施南不靖]  
　　宜昌訪事友人云施南府屬咸豐來鳳二縣轄境與湖南省之溰州等處壤地毗連邇日聞有匪徒竊發蓋以本年收成歉薄飢民遂聨絡會匪土匪藉詞求振向文武各衙門爲難倘地方官辦理失宜必滋事故不可 
 
 

Page 2

 
 
不設法安集也 
[票匪悔罪]  
　　宜昌訪事友人云逆犯康有爲私設富有貴爲二匪票煽誘愚民羽黨甚衆雖經各大憲寛其旣往俾得繳票投誠而此輩仍多徘徊觀望宜地城廂内外各街巷廣設木桶以便被惑者及早見機初時悔罪者尙不乏人嗣恐後患難防遂各求保甲局員或公正紳耆將票代爲投繳其間以文武各署勇役爲尤多日前宜昌鎭傅弼卿鎭軍會同府縣各官詳檢所收之票共得二百四十餘張遂將姓名號數及某會某黨何日入會居何地操何業開列一榜懸諸墨池書院以爲改過自新之證日後如有被人告發者地方官亦不予查究一面另備册籍以資稽察并責令各人自記號碼及投桶日期卽被供攀亦可立時釋出 
[滇督行程]  
　　武昌訪事友人云雲貴總督崧振軒制軍由京南下道出鄂中因出都時適値拳匪搆亂行李輜重蕩然無存爰於鄂中小作盤桓略加部署現已勾當就緒因飭江夏縣陳介庵大令代雇紅船數艘并由張香濤制軍派撥官輪船代爲拖帶業於本月初九日秉節啓程矣 
[浙撫受篆]  
　　杭州訪事友人云前浙江巡撫劉景韓中丞自奉旨開缺後卽將撫鹽兩院公事辦理妥洽商諸新任撫憲惲菘耘中丞請其從速擇日接印俾得早卸仔肩惲中丞遂擇於初九日申刻接篆届時排齊全副執事親詣撫署更換朝服在大堂恭設香案望闕謝 
恩隨更公服拜受撫鹽兩院關防然後升座司道上前禀揖府廳以下及旗務武職等官均分班叩賀書吏叅叩後四營兵士站立兩廂施放槍砲一排然後撤圍掩門菘帥遂升輿仍回藩署卽日札飭新授藩司榮方伯卽行赴任并委候補道許觀察貞幹接署臬篆榮方伯擇於十一日子時在行臺接印署臬司許廉訪因辦蘇州督銷鹽局事務一時未能交卸故接印尙須時日現在臬篆仍由榮方伯兼署 
[輪船擱淺]  
　　宜昌訪事友人云上月十九日之夜太古洋行新造之洞庭輪船由宜開赴漢口中途陡遇狂風被吹至新堤淺灘上忽爾擱住雖經他船設法施救不稍移動旋由快利輪船將所裝客貨載之以去是夜固陵輪船亦被風吹損篷頂現已回宜不日當赴滬修理聞洞庭輪船係擱在水槽中兩旁均係浮土後倩快利昌和兩輪船協力拽之連斷三練卒苦無法大約須俟春水盛漲時方可駛出也 
[請兵剿匪]  
　　安慶訪事友人云統領安徽武衛楚軍正五營黃軍門呈祥籍隸湖南之邵陽縣日前接到家書知於前月某日原籍家中突來盜匪數十名蜂擁入室劫去贜物甚巨並傷及四命軍門怒甚立詣撫轅請兵一營以便回籍捕剿聞撫憲王芍棠大中丞已允借給兵士一哨矣 
[催提京餉]  
　　杭州訪事友人云自乘輿西幸需欵益繁所有各省庫應解餉項由戶部奏請派員催提浙江省派刑部司員俞正郎啓元前來坐催部郎於某日抵杭因撫憲劉中丞交卸在卽未及往謁至初十日親詣藩署拜會新撫憲惲大中丞面陳一切 
[狹邪受創]  
　　蘇州訪事友人云蘇城三茅觀𤲅某姓土娼家忽於本月十一日有紅木作帮甲乙丙丁四人偕往作狹邪游偶不遂意卽揮拳毆擊龜鴇投北路總巡局鳴控局員丁明府立飭差勇將四人一併拘至局中各重笞一千七百板四人宛轉呼號聲若斬豕責畢喚薙髮匠將四人髮辮薙去一圈荷以雙聨巨枷發犯事地方示衆 
[浙省官塲紀事]  
　　杭州訪事友人云湖墅保甲總辦兼船局事務現由藩臬兩憲會委候補通判黃别駕在申接辦别駕奉委後於本月十一日到差視事○嘉湖内河水師統領費軍門金紐乍浦統領王副戎立堂均於本月初十日來省禀賀惲大中丞新任之禧并面商要公卽於十三日叩辭回防○邇者省城招集練勇千名藉資保衛其欵擬由各業捐助每名每月給洋銀六元現經典業認捐二百四十名錢業認捐一百名其餘由各鋪戶攤派刻經大憲札委朱大令同會同仁和縣陳大令吳大令喜孫會同錢塘縣沈大令按照鋪戶大小分别勸捐惟各商因市面艱難每多觀望一時尙難集有成數也 
[紹郡官塲紀事]  
　　紹興訪事友人云正任諸曁縣倪愚山大令望重前因土匪閙教撤任赴省繼其任者爲葉詠霓大令昭敦惟倪大令晉省兩月未將任内交代算淸甫於本月初八日來紹禀見熊太守與葉大令核算交代○紹郡餘姚等處素產棉花運銷各埠數甚浩繁今年收成甚豐故城鎭市鄉各花行廣爲收買販運出境應完花捐奉藩憲惲菘耘方伯札委候補通判徐皖生别駕恭立來餘設局照章稽抽并飭别駕兼辦餘屬竹山港百貨釐捐局事宜兹已涓吉十六日到差矣○紹郡文武各衙門於初七日始悉懸燈彩停辦公務及初十日黎明文自熊再靑太守武自萬雅伯協戎以下均穿朝服恭詣萬壽宮行禮○新任會稽縣訓導金廣文國鍚蒞任後恐有匪徒冐名招謠撞騙因卽出示關防無論購買物件悉用現錢倘有拐騙等情許卽扭送嚴辦 
[鄂省官塲紀事]  
　　武昌訪事友人云湖北振捐局收支委員李大令昌洵近奉安徽巡撫王芍棠中丞奏調赴皖差遣所遺差使由署藩憲瞿賡甫方伯札委杜别駕煥章接辦尅日到差○漢陽三廠堤工前由督憲札委宗大令得福楊二尹景微督工修理現已一律完竣當赴督轅禀報呈請委員騐收○統領沙防宜防各營朱惠之觀察因公來省詣督轅晉謁適荆宜施道奭觀察奉旨降調所遺篆務聞張香帥擬卽委朱觀察暫行庖代然尙未見明文也○辦理馬鞍山煤礦彈壓兼保甲局江少尉紹禾邇應輪補蘄水縣典史奉藩憲飭赴新任所遺差使由署臬憲札鳳池廉訪檄委譚少尉家劭接辦少尉卽趨轅禀謝尅日赴差○遠安縣黨宴林大令近奉撫憲奏參降補大令籍𨽻粤西適因原籍土匪滋事自願回籍辦團因禀之張香濤制軍請准給假回籍制軍允之刻已禀辭就道矣○署武昌府余堯衢太守署江夏縣陳介庵大令邇經于次裳中丞具疏彚保奉旨嘉獎寅僚聞之咸往稱賀馬龍車水絡繹於途 
[潯上官塲紀事]  
　　九江訪事友人云十月初十日恭逢皇太后萬壽之期九江鎭宋佩珍軍門及道憲明華亭觀察率領所屬文武各官齊赴萬壽宮行朝賀禮雍雍肅肅誠盛典也○本月初九日九江官塲接奉電傳上諭九江鎭總兵宋朝儒者調補安徽壽春鎭總兵一時潯郡寅僚咸趨鎭轅道賀○本月某日九江關道憲兼御窰廠監督明華亭觀察札委候補縣黃麗生明府管解責磁赴西安行在進呈明府奉委後卽日束裝西上 
[皖省官塲紀事]  
　　安慶訪事友人云調署徽州府黟縣知縣吳大令翔雲病故遺缺由藩憲札委候補知縣劉明府籌署理兹因劉明府與休寗縣劉大令彥與係從堂兄弟循例呈請廻避藩憲湯小秋方伯爰於本月十二日懸出牌示改委候補知縣包大令惠疇前往接署○駐防安慶玉虹門武衛楚軍正右營劉副戎利貞久歴戎行頗精韜略所帶兵弁講求技藝朝夕不遑每日借長江營操塲令軍士操演洋槍凡三槍命中者獎小洋銀一角餘以次遞减如一槍不中者罰跪其餘技藝之優者亦分别獎賞一時隸麾下者無不歡聲若雷 
[上海官塲紀事]  
　　廣東省憲所派督解洋欵委員李伯農明府森霖李達九明府承緒於昨日行抵申江將所解之欵交江海關道庫收納兩明府親詣道轅晉謁道憲余觀察面談良久始興辭而出卽就全安棧暫駐襜帷○昨日江南機器製造局總辦番芸蓀觀察因有要公命駕進城詣道轅拜會余觀察商談良久始别○昨日蘇松太兵備道兼江海關監督余晉珊觀察柬邀新簡四川學政吳大宗師郁生讌飮午後宗師應招赴席簉座者爲孫曾桐魏時鉅兩太史陳文銳林開章兩部郎至傍晚始興盡而散 
 
 

Page 3

 
 
[南市火警]  
　　昨日午後二點二刻鐘時本邑南市小南門外裏倉橋西首某姓家因煮午餐不愼遺火積薪霎時間烟𦦨飛　火卽冐穿屋頂二十三七鋪更夫急卽鳴鉦報警俄而錢業萃秀堂曁城内外各洋龍二十餘架飛馳而至汲水灌澆約歴一點餘鐘火始獲烟消火滅計焚燬長順鼎和長泰等木器店某某等舊貨店周萬順花衣行某姓小米店共計樓房三十餘幢當火熾時文武各員均到塲彈壓以故搶火之事尙無所聞 
[法弁云亡]  
　　駐滬法國武弁某君前因患病至公濟醫院求治無效而卒前日午前十點鐘時就醫院中備棺收殮然後用馬車載至法界八仙橋西首外國墳安厝法界捕房特下半旗以志哀悼 
[挾纊銘恩]  
　　日昨松海防同知劉乙笙司馬奉蘇松太道余觀察委赴普育堂查點留堂男婦司馬爰於午前命駕赴堂由董事曹君寄耘迎入升座傳齊各男婦逐一點名計有四百餘人點畢司馬諭令堂中速將棉衣分給各男婦藉以禦寒 
[請吊失贓]  
　　前日美國駐滬領事古衲君因失去馬車上所置之燈查悉質在南市松興押鋪中特於昨午親詣蘇松太兵備道轅請爲吊贓道憲余晉珊觀察立傳上海縣汪瑤庭大令到轅諭令卽行照辦大令回縣卽飭差頭薛貴前赴松興押鋪查吊原贓鋪夥顧鴻靑稱已由捕役吊去送在捕房當將顧帶回縣署禀知大令諭飭移送英美租界公廨訊核 
[上海縣署瑣案]  
　　九月十四夜浦東老船廠飛瑤輪船因行駛不愼與范掌寳駁船互撞范有十二齡之幼姪立足未穩致墮浦身死當經范將機匠徐蘭生扭送縣署訊供管押日前由差續獲舵工陸雲林解案候示前晚縣主汪瑤庭大令升坐二堂提訊先據屍叔范掌寳供稱是晚飛瑤輪船駛至浦東碼頭停泊將小的所駕駁船猛撞小的之姪適在船頭小遺遽爾墮浦溺斃寡嫂祗此一子以後倚靠無人難以度日小的又窮苦不堪將船售去作爲打撈之費詎迄今尙未撈獲求鑒徐蘭生供小的向在船厰爲機匠此次因船中機匠停歇由西人雇小的到船作工爲日未久遽肇此禍當時小的實在艙中不知其細叩求鑒察陸雲林供小的自八月初二到船爲舵工至九月初間因手碾傷不能工作另有友人名阿松者代雇一人司掌舵之職此船肇禍之時小的並未在船大令得供諭范掌寳曰行船之道彼此小心該舵工與爾姪素無仇怨此乃事出無心著徐陸兩人各出洋銀十元爲撫䘏之費徐陸一併還押俟繳到洋銀釋出范遵斷具結完案○潘阿二控妻陳氏不守婦道與流氓私識求爲究辦前晚亦經汪瑤庭大令提訊潘供蘇州人在法租界協盛祥烟館爲夥妻子爲人洗衣度日邇因與流氓私識小的管教不聴反敢糾合流氓與小的爲難並揚言欲傷小的及兒子兩人性命因此情急扭案求請發堂以免後患潘陳氏供稱丈夫潘阿二所得工資甚微難以度日不得已爲人洗衣以佐家用並無私識流氓之事大令以其狡展喝掌頰一百下發普育堂留養再核潘叩謝而退 
[上海巡局紀事]  
　　前日流氓小福壽向木工馬士生訛詐洋銀數元馬不允扭控二十三七鋪巡防局局員盛雨村二尹研訊之下移送保甲總局經總巡傳辛崖明府提訊屬實判責一百板移送攺過所禁押二月以儆○朱潘氏賃居南市恒生馬頭前日與大和米行出店人王桂生無端口角旋互扭至十六鋪巡防中局控訴局員黃衡堂二尹提訊判將王掌頰四十下以儆 
[英美租界公堂會訊案]  
　　英商謙和協隆德商咪吔等洋行控昌大鎰大二錢莊不付票銀迭經前讞員翁笠漁直刺會訊并照會錢業董事理處兹各原告赴案投催經讞員張柄樞司馬補傳股東宋仲蘧王宗培並在押之鍾榖貽於前日午後會同英領事班德瑞君德繙譯佛爾克君研詰各原告延哈華托律師到案聲稱此案前蒙翁分府斷令錢業董事理處誠恐昌大鎰大以外欠私相匯抵且尙有股東張若銘未經到案應請補提覆追被告所延費副律師到案聲稱股東張若銘已赴鄉敝律師來案代理如何判斷無不遵行現因欠出之欵尙未收齊一俟收齊自應料理淸楚司馬核供之下以張若銘旣係股東不能避匿律師雖有到堂申辯之權不能强使被告避不出面因商之班佛二君諭令照會錢業董事將二莊應收各欵若干查明實在情形禀覆一面簽差赶提張若銘於下禮拜四到案覆訊核斷并著兩造邀同錢業董事來案備質○美商有恒洋行金世美投本管領事控買辦陳鳳岐虧欵逃避請提保人林榮祥訊追由領事函致公廨讞員飭將林榮祥傳案張司馬於前日午後會同班君訊詰原告延侯魯公律師到案聲稱陳鳳岐在有恒爲買辦由協順號林榮祥保銀二千兩立有保單嗣陳虧銀三千七百二十一兩逃避應請向保人追賠林榮祥供前保陳鳳岐銀二千兩另有楊秋生之連環保單爲憑嗣後陳曾有方單二紙交與金世美作抵職員業已退保因此單未轉道契故未收回保單叩察林並延博易律師之副手愛立司到案辯駁良久司馬商之班君以原告旣有保單爲憑林榮祥不得藉詞推諉交保出外限一月淸理違干未便○美商削六克延林文德律師代控源泰和絲棧主潘雨臣掯付存銀亦經張司馬傳潘到案於前日會同班君研訊林律師稱削六克前在源泰和存銀一萬一千兩九月底到期向收掯付尙有二萬七千六百二十九兩二錢一分之利息亦未交付兹將存票呈騐請追潘供開設源泰和絲棧前有龎子谷在棧設立益元絲號當時雖有存銀後因貨欵往來扣除外尙欠職員四萬餘金詎龐作先發制人之計唆使洋商出面控追叩求鑒察司馬核供謂林律師曰本分府查核存票係龎子記出面並無與洋商往來字樣顯係龎逞刁朦請洋商誣控貴律師可無須干預旋卽商之班君以此案應作華人控案辦理知照原告銷案一面諭令龎潘二人明白補禀並將所有往來帳目呈案候核龎俯首無詞遵斷而退 
[法租界捕房紀事]  
　　前晚王阿二戚才方陸錦春三水手至小東門外某鴇所開花烟館尋歡一言不合大肆咆哮鴇恐遭其摧辱立喚巡街捕拘入捕房捕頭令押候查明實情然後解送公堂禀請讞員杜枝園大令訊核○前者陳某遞禀公堂控張春林積欠洋銀一百元向索圖賴不還昨經包探將張拘入捕房捕頭令押候解送公堂禀請訊究○偷兒某甲在某輪船竊得衣服數件經包探緝獲拘入捕房捕頭令押候解送公堂禀請究辦 
[美租界捕房紀事]  
　　前晚小竊張阿二濳至靶子路鄉民某姓家竊取衣服若干件携至吳淞路某押鋪質錢適爲某號巡街捕所見以其形跡可疑向之盤詰言語支吾遂將人贜送入捕房捕頭令押候解送公堂禀請讞員張柄樞司馬訊究○昨日淸晨木工顧阿福至西華德路某茶肆向同業人某甲索欠起釁互肆兇毆旋復互扭至捕房呶呶聲訴捕頭以事關錢債揮之使去令投英美租界公廨具控○昨日無賴計阿土在下海浦左近向鄉民張某索詐不遂肆意逞兇張力不能敵致被擊傷額角事後忿不能平奔赴捕房據情聲訴請派包探緝拿究辦捕頭允之 
[救濟電信]  
　　駐滬救濟善會十五日接天津陸純伯部郎來電云救濟會陶齋潤夫諸善長鑒都中官商已由旱道平安抵津在京蒙李中堂以藩辦事頗有膽識獎　並由濟急會撥助銀二千兩屬楊廉翁電諭招商局再派兩輪候用憲恩高厚感激涕零特先電達以慰同志藩頓○同日接津局同志羅　甘嘗來函云申局寄來洋一萬元及銀均託仁記提津已匯京局六千純翁定初十出京約十四日可以到津大約被難官商四五百人同來此間小河已封幸自楊村至津沽一帶鐵路已與洋人商妥買票於前月三十日買起每人六角行李每百斤合大錢十七文保定府約有人五六百今日已到二百餘待海晏輪船進口再用小輪拖往大輪人則坐火車因小輪只可拖二船不能多拖之故羅飴頓百一上海慶順里救濟善會藩赤文等錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江右觀風]  
　　欽加知府銜賞換花翎在任補用直隸州調署南昌縣事上高縣正堂加三級紀錄六次江爲觀風事照得言游學道治行廼譜之絃歌允文好賢秘錄且韞諸材館况乎豫樟有熊虎之表地已責厥瑤楨豐劍燭斗牛之光世盡駭爲神物者乎江右於海内爲上腴南昌於列邑爲首劇吳楚合域翼軫分星龍沙蜿蜒於平蕪鶴嶺翩　於廣野蠡湖倒注壯文字之波瀾匡阜環崎毓儒林之魁壘灌城秋老萬柳已烟蘇圃春濃百花爲障訪南州高士尙餘一榻風淸間東漢梅仙賸有雙池水碧旌陽起而蛟螭鎖寒湫鎭八索之雄帝子去而夾蝶飛傑閣耀三王之筆地靈所薈人傑斯鍾洵克角勝於中原用備陳詩於太史本縣夙居桐國幼勵觚編纔及終軍之所便擲仲升之筆短衣駿馬飲血沙塲火色鳶肩癡心侯印每値磨盾墨香之際舉氈書疾之時未嘗不結想元燈馳神文圃無如鎭南左癖語老兵而孰知院判書囊引章縫而罕遇今者謬承珂里徧閱英髦信我輩之良緣亦藝林之盛事靑燈雪案回頭而况味曾諳紅燭官簾觸目而嗜痂猶切爰定於九月三十日親頒題目省試諸生著前三日報名限後十日繳卷雲章競進月旦權操薰心醰粹之儒綴學方聞之士胥於是萃矣惟是誠立者始生辭藻道炳者乃有文章杭斷港而舍巨川涂徑必悞鶩春華而忘秋實根柢遂疏吾廼推鄉先賢之緒餘進都人士而交朂粤自周澹臺子渡江南來爲此邦文教之袓嗣是范寗典郡拓四姓以膠庠仲倫授徒研三禮於黨塾經學肇始已引其端逮及宋元大儒奮起薪傳虎洞淵源探仲素之遺峯枕鵝湖精義洐象山之派黃勉齋主敬實踐爰秀出乎師門吳草廬衛道自期輙貫串乎經傳理學相望稱極盛焉若夫廬陵淵穆文起五季之衰臨川譎奇雄列八家之幟子固標其正印留南豐之瓣香涪翁振其詩豪闢西江之宗緒此又詞章之學並轡一時而獨有千古也爾等近接賢關皆游學海務各窺情測貎揖古人而進前析異徵同索體要其恐後或闡程朱之藴羽翼微言或破匡劉之藩紛綸經說或以天下自任抒憂樂於積懷或以文學專科抗承明之作者如徒三史挂壁六籍埋塵棲神帖括之文溺志章句之未皆所謂得枝而忌幹守隅而昧方詎足以幹世運樹偉績也哉時局方艱望多士進三千書牘流風未沬願諸君訪廿四先生咸使周知特此告示光緒二十六年九月二十六日届期頒發題目於東湖書院生文題天下歸殷久矣久則難變也武丁朝諸侯有天下猶運之掌也童文題邑於岐山之下居焉邠人曰經文題駟馬彭彭駕言伹東經解題信及豚魚解古文題周勃安劉論團防策張文端朱文端合論駢文題鎖蛟行郭子儀單騎受盟賦以題爲韻詩題賦得宜與諸君論石渠五言八韻得渠字澹臺墓孺子亭均不拘體韻 
[上海縣署紀事]  
　　昨日山東人孔廣川投縣控被鄰人李二調戱其女向斥被毆求爲提究値日差據情禀知縣主汪瑤庭大令諭候訊明騐傷核辦○前日鄉人錢順發投縣控被堂姪某甲强分房屋不遂深夜糾人來家擊毁物件並被毆傷請騐汪大令諭令聽候騐訊○日前寗波人袁子香投縣控被鄭林甫盜賣蜆壳是以扭案求追汪大令飭將鄭交差看管候訊 
[馬路工程局瑣案]  
　　前日召稼樓航船戶龔鑑和投馬路工程局控駁船戶張阿妹誣其呑没所裝之香菌四十斤强取船櫓作抵等情總辦程雨村大令提案研訊因兩造供詞各執斷令管押飭差訪查前晚命提覆訊時有毛綏卿者投案遞禀聲稱在洋行街豐記北貨棧爲夥　月某日雇張阿妹之駁船將香菌一包送至杜家行航船交泰昌號查收嗣龔自行攬載詎被私行藏匿反敢誣控且前數日龔曾挽埠頭調處願賠洋銀數元至此忽又圖賴叩求究追大令提龔研訊仍執前供張亦堅栺送與龔船收留大令得供之下斷令龔張兩造各賠洋銀二元限日交案各具切結而退○前者孀婦陳湯氏投馬路工程局控後夫黃佐山不務正業將其前夫所生遺腹子四寳售錢花用等情總辦程雨村大令提訊之下限黃交到四寶再核兹由黃將四寳交案前晚大令命提案復訊黃供潮州府屬某邑人陳湯氏之夫在日與小的交誼甚深陳身後一切均由小的代爲料理年來小的亦已失業且爲二豎所侵竟至貧病交迫求恩斷給銀錢俾行回籍大令憫其貧病斷令陳湯氏給與洋銀十元氏供小婦人無從措資求恩减斷大令乃諭給洋銀五元限十日内交案大令復當堂賞給洋銀五元著卽回故里黃不肯遵斷堅請判陳湯氏給洋銀五十元方能斷絶葛藤大令惡其不知饜足大加申斥黃始遵諭具領洋銀叩謝而退 
[英美租界晚堂瑣案]  
　　陳宦遣抱謝殿恩控縫工龔鍚堂將承做皮衣質去向索無著請提追究讞員張柄樞司馬提龔鍚堂之母龔朱氏並夥朱義林於前日晚堂研訊原告投案請追龔朱氏供謝送來皮衣料六件被兒子質洋銀四十元在外花用現已逃𨓜無蹤小婦人情願贖取原物歸還惟求恩宥朱義興供質錢之事實不知情求鑒司馬判令押候於三日内贖還違干重比不貸○同興裕雜貨號主周少雲控執事人周永寳呑没股本銀兩一案亦經司馬於前晚提訊周少雲供向在輪船執業二月間由周永寳糾合開設同興裕號小的又糾合漢莊春興裕號主許如臣入股共計資本洋銀三百元由周永泉一人經手與漢莊亦有往來嗣聞天津亂耗永泉卽將號閉歇所有盈餘銀兩均被搬回家内照帳結算應欠小的銀四百餘兩迄今分文未付叩乞追究周永寳供興裕號現已閉歇查核帳目祗欠周少雲銀二百五十兩洋銀四十元現因市面艱難無力措還前曾邀人理處周尙不允叩求公斷司馬判周於月内先還銀七十五兩尙有一百七十五兩於年内交淸餘洋四十元准子緩期歸還兩造各具遵斷切結完案 
[英美租界公堂瑣案]  
　　積賊沈廷法行竊陳良仁家金戒指衣服等物窩匿陳財生小客棧中將衣服質錢質票則交與包小卿金戒指則售與耿開明銀樓後經包探藩應奎查獲將窩賊及收贓人一併拘解公廨禀請訊辦讞員張柄樞司馬提案研訊陳投案請領各贓沈認竊不諱包供不知是竊代其售票餘不知情求鑒耿開明延侯魯公律師到堂聲稱金戒指係客棧主婦持來不知竊物包探吊贓時耿以事隔多日物已鎔化包探卽將耿帶入捕房途中毆辱請究司馬商之梅繙譯判沈廷法陳財生各押捕房三個月期滿遞籍包小卿管押捕房一月至律師所稱耿開明被探毆辱有無其事須指出見証著查明候禮拜一再訊○賭棍羅阿生龎阿福等在虹口地方聚賭經捕頭查知帶同中西探捕往拘同時拘得賭客四十五人昨晨解請訊究羅龎已由捕房各存保洋一百元保去故未到案司馬訊得羅龎畏罪不到將保洋充公蔣文瀾何阿得李阿紅三名各罰洋銀五十元陳阿波等三十五名管押捕房半月○彭和泰花烟間鴇婦投控裘桂寳趙陸氏誘拐烟妓大寳求追司馬判將裘趙押交大寳到案再訊○划船戶王胡氏張朱氏在華順馬頭竊煤半墩經水包探何瑞福拘解請究司馬判將划船充公○美總領事署失去車燈一對經包探查得押在南市某押鋪經美署照會上海縣署縣主汪瑤庭大令移吊原贓飭差提鋪夥顧鴻德移送公廨請究經吳繙譯白君蒞廨同訊顧供來質車燈之人年約二十餘歲短衣窄袖惟爲日已久記憶不淸司馬著差帶顧至美署情求然後開釋 
[蘇垣官報]  
　　十月初九日直隸州周煦山禀銷抽查上元江寗六合江浦等縣保甲團練差知縣方廷鴻由常昭河工米捐局來卽辭倪文范由滬領運洋火藥回舒昭爵禀知奉委解餉赴淸江黃楙禀銷武陽金匱等縣守提公欵回巡檢吳樹德禀銷上海綢捐北卡差管帶飛划左營叅將徐錦堂禀知赴各處巡緝管駕媾鯨輪船把總浦永新由浙江公幹回初十日知縣錢國選禀辭赴崇明勘佑塘工差恩厚由江西回理問周紹涑請期服假二十一天請補太倉州甘草司巡檢程守謙禀謝奉飭先行赴任 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
