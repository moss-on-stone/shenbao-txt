# 1881 - 91 - 4902849

 

Page 1

 
 
[論立言有體]  
　　閱近日邸報知劉雲蓀通參以劾李伯相得罪已奉嚴旨交部議處旋着照部議革職矣因而思出言之不可不愼也夫劉雲蓀曾副郭瀛仙侍郎出使泰西差滿告歸轉授通政使參議之職曩年郭公旋華述及在英國時屢有横被謠諑之事致以不入耳之言傳播海外及於國中幾至堂堂欽使三年之中每貽笑柄殊覺有傷國體其辨論之間似卽有憾於副使可見劉公于守口之義固未甚明然兩君同任出使之職雖或意見微有不合而值睦鄰修好邦交永固之際初無慮乎以口語之微敗壞國事故郭公卽耿耿於心遲之一二年亦卽無人論及此事而不意劉君今日竟以妄言獲罪也盖國家之有大臣上下之所賴也無故而加罪焉人心有因之動搖者而况如李相正爲時望所推乎本朝制度之善亘古未有明太祖得天下以胡惟庸爲相厥後逆謀忽起太祖不動聲色執而誅之卽垂訓於後世曰有建言立丞相者本人斬决家屬戍邊自後遂無丞相之官以六部綜理庶政皇帝親裁永爲定制然明代賢君不世出部臣議事請旨施行往往不能可否而權閹奸䜿乘之以竊國政其禍更甚於立相矣若夫名非丞相而實與相等者終明之世亦不止一人蓋明時太師太傅太保有生而授者其官旣高出於六部之上而其名號又極尊崇雖欲不擅權而勢位所處不可抑也嚴嵩張居正之流有異於歴朝宰相乎我朝沿其舊制亦以六部分治庶政總決於宸衷而特升大學士於六部之上以崇其秩於是明之建極華葢謹身武英文華五殿文淵東閣二閣之大學士列四品者儼然居正一品矣豈非六部之上有宰相乎然而亦非也明之大學士由翰林侍讀侍講學士升授我　雖由尙書總督除拜而所司之事如機軍處者卽唐宋之樞密院掌詔令奏疏之出入及一切重大嚴密事件而其辦事之規模若中書舍人爲之屬與夫輪班入直則仍前代翰林草制中書知制誥之類不過以大學干總其成耳故不由翰林升授而實與前明翰林學士之升階無有大異焉豈宰相之謂哉且品居正一而以資格論必科甲最早始行推擢迨登此位而年已耄老無所作爲不慮其專權也二百四十年間嘗有滿員似前朝權相者和珅穆　　之流也蓋其憑藉者厚黨與門戶易于樹立而又習驕奢侈汰之風不學無術勢分過人不自覺其擅作威福若漢員决無有也同治年間勦平四方逆匪朝廷酬庸優渥首以曾文正入閣次李肅毅次左恪靖不以資格科甲論　京朝老成當時亦無有出其右者說者謂從前大學士養尊處優叅賛樞廷無艱鉅之任而李左二公久督兼圻繫天下安危者二十年因疑其權之過重而李尢甚於左殊不知本朝立法微特入閣之大學士卽持節之大學士亦均無專權者事必奏請而後行案經部議而始定或者章疏語氣畧形驕蹇則有之他非敢言也而况功名震主跋扈不臣哉夫跡李伯相之行事固非無可議者上年俄人還地之議往返未成喜事者以戰爲得計遂謂歴十數年之製适費千百萬之帑銀至於有事之際猶不能與敵一戰不得不歸罪於伯相於是言者踵起至以不經之說横相傾擠而朝廷深知老成謀國持重爲先幸不爲言者所誤乃不謂劉君之劾更有甚焉嗚呼何不知立言之體耶諭旨所舉摺中之言如奏留藩司請緩陛見此同治以來常有之事何足異者至于優保委員則軍興之際文至道府武至提鎭附名案尾而實未嘗出力者不知幾許此等處分何足以搖撼大臣哉乃自知其言不動聽加罪無辭更舉人所不忍言不敢言者而誣衊至于極地噫安漢公之袞冕魏王操之黃鉞今日豈有是事耶如此荒誕不經之語而居然入諸奏牘其殆病狂者歟然則其革職以去也猶國家之寛典云爾 
[濬河告竣]  
　　章門之東湖舊冬經派陸路練勇衡字雄字兩營挑濬已列前報今春雨水早發湖内灌注漸滿卽已歇工大約仍冀乾淺再行起手乃近來日漲一日故於上月念四日禀請銷差按此次沿湖四旁約計挑深入寸許湖心則未之及然亦聊勝於曩時惟將所起之土卽傾諸湖旁一經大雨自必冲入湖中竟如蒸沙作飯立見原樣此則外人不能無微議者豈獨豐干饒舌哉 
[會舘圑拜]  
　　江右山陜會舘乃山東山西陜西三省所共者舊在廣潤門外八叚大街面臨章水屋宇雖高略欠宏敝故又購基移置城内之三眼井左近前兩年落成幾與廣東會舘相將洵足壯觀瞻而崇鄉誼也上月念七日圑拜李大中丞親詣致祭關帝三省官商亦互行慶賀禮容雍揖讓旣而演戲敬神設席肆筵盡歡而罷觀者　酧酢中皆十分整肅云 
[興修城樓]  
　　江右廣潤門城樓舊歲因合同巷失愼延燒已錄前報茲悉上月已由善後總局札委候補縣陳君永康徐君春榮同往估修不日卽將興工云 
[皖垣官報]  
　　藩轅牌示查有前委署太湖後部司郭尙梓不知何往遺缺攺委挨委候補巡儉施慶衍署理署建德永豐司期滿缺以挨委候補州吏目程汶安署理署無爲泥汊司期滿缺以超委試用典史陳延保署理坐選　 
六安和尙灘巡檢吳樽調補合肥梁園巡儉夏家鏡各飭赴新任署全椒典史患病缺以超委分缺間補用巡檢耿國 
 
 

Page 2

 
 
珍署理署華陽巡檢調補合肥梁園巡檢夏家鏡已飭赴新任所遺華陽巡檢缺以挨委試用巡檢秦聯芳署理署宣城典史期滿缺以超委試用巡檢張曙署理 
[皖垣瑣聞]  
　　楚人某甲者在營保得武職數年前雙目俱盲赴皖投其所識未遇卽在西門外賃屋開設烟舘度日每逢新正輒紏同鄉人合股開賭抽頭今正仍循舊轍至上元後經吳二尹訪知飭地保諭令速停違卽拿辦甲乃賄囑保捕得以私下開局近有人赴捕廳署控告二尹於前月二十六夜三更時分密帶差役前往掩捕衆人皆鳥獸散甲被獲住二尹當時研訊甲倚殘廢言語恃蠻二尹帶回署中訊究甲　 
供仍一派支吾乃飭暫押再辦云前月皖垣新到一羣難民呈禀縣署求爲週濟尹明府閱其禀詞稱係天津縣鄉民李佩蘭等四十七名因該處黃河决口逃至南中今聞决口將次修竣故沿途求食歸鄉尹明府諭其不准入城飭書堂妥爲週濟並發護照以便該難民等尅　起程云皖垣東門外地保高某自置草屋一所於三官橋邊居住屢被回祿去秋失愼後攺造瓦房焕然一新詎前月二十九日高某因公外因妻赴隣家抺牌早炊後廚下遺火延燒積薪陡然烈焰穿簷夫婦聞警遄歸屋宇已俱成灰燼矣夫火患特偶然之事豈有一屋連遭數次者或謂高某爲人巧詐故視融屢示以警也皖垣某姓祖塋葬於北門外横水塘本月初二日闔家人携帶麥飯紙帛前去祭掃祭畢而歸行至南庄嶺口忽後面多人追到不分皂曰將某姓人全行縛住鳴保路人詢其情由追者方述伊家掃墓焚燒紙鏹延及我家厝棺致將棺頭燒壞因是决不干休某姓惶急當街跪求並央其同至彼處雇匠修漆衆亦代懇追者方應允息事夫紙鏹之害本舘亦屢言之然此風相沿已久安能一日强人不用哉 
[懇劇毆鬥]  
　　蘇閶外小邾弄戲園生意甚盛座客常滿前月念二日有鑣局甲乙兩客往觀與山西人爭座啓釁旋至揮拳鑣客止有兩人而山西人却有十數人光景乃甲左右冲突乙上下支架竟致衆不敵寡頭破血流披靡走散嗣悉山西各人皆營中兵勇一兵被鑣客擲盞傷臉故致鮮血被面翼日兩造復至戲園將圖尋衅幸爲該管哨官聞知立卽前往斥退復經參戎傳提滋事營兵各責軍棍一百又中飭哨官巖加約束得遂寢事云 
[香會繁盛]  
　　前據杭友函稱今歲香市比往常減色本館曾卽登報并爲論列乃昨接蘇省來信知日内天氣晴和蘇城内外之男婦老幼皆欲赴杭敬香似謂靈山活　舍是無可他求故現在閶門碼頭大小香船宛如魚鱗相接在城各店舖生意亦因之畧旺云 
[縣試遇雨]  
　　初三日爲蘇城縣試之期長元吳三縣邑尊皆於初二日傍晚排齊儀仗進院住宿至四鼓點名正值春雨淋漓簷不停漏是日縣考諸童長元均二百名有零吳縣則四百名左右云 
[運憲淸廉]  
　　兩淮運憲洪琴西都轉履任後疉著美政本舘均經錄及玆聞其發門房諭條云官眷不與揚城紳商各眷來往宴會餽贈不收如有客拜會少爺請師爺代會如定要面晤則由本官出會長隨人等若與商販書吏往來或在外招搖生事狎妓聚　准人控告或密禀並不提原告對質云公之便服不過川紬袍大呢馬褂夫人公子均衣布衣每一飯六殽公子六七人長公子已成名仍在署讀書趨庭承訓接見屬員首以節用愛人相朂常謂節儉之與鄙吝精明之與苛刻風厲之與暴虐其跡相似失之毫厘謬以千里所當于公私理欲之間嚴爲審辨則流弊不蹈而實惠及民云云衆肅然奉教兹衙署修理已竣都轉及官眷于前月十二日辰刻入署辰下六房如水庭可設羅歌頌洽於商民法令行於僚屬行見兩淮之民俗蒸蒸焉進於古處矣 
[南匯縣試終覆題]  
　　淸兮明也前言三日陳仲子章每題各作一小講 
[違禁罰洋]  
　　前述惠捕頭禀請英公堂諭洋涇浜及蘇州河兩傍之木行石行不得在河邊堆積料物致碍行舟業經公堂傳到行主諭禁取具切結昨又據惠捕頭禀稱蘇州河邊豐記木行抗違堂諭仍將木料堆于河畔故傳該行夥到案請罰該伙稱我行木料來去甚多當起落時不過于河于暫置一二日設并此亦禁實屬不便太守謂暫堆一二日顯係飾詞哲譒譯請罰該行洋十元示儆太守從寛判罰五元充醫院經費並限二日内將木料遷開再違重干咎戾云 
[傷指扭控]  
　　擺蔬菜攤之陸阿四赴英公堂控稱有廚司鄭阿五向我賒取芹菜計錢一千三百文我要現錢致啓口角豈其兄鄭阿冲不問情由將我毆打　被咬傷右手中指是以交捕送究鄭阿冲稱因與爭扭誤傷其指實出無心陳太守騐得陸阿四雖受指傷然傷痕却重飭將鄭押候陸投醫院看後傷勢如何再行核斷 
[假票案暫結]  
　　假票兌錢一案捕房昨又將裘其倌解訊而徐迪安陳駿發亦均投到候示翁太守詰陳駿發曰王姓究竟可有着落陳稱實無蹝跡太守謂今此案在肉莊可說錢舖串謀錢舖亦可說肉莊串騙事總不了須尋得王姓到案方可水落石出陳駿發稱此事實乃委屈太守謂爾之委屈尙未失貲肉店較汝何如然肉莊當初實屬疎忽收到銀票極應卽行查對或向復琛問明便無此事今姑念爾等均是貿易中人不宜久訟將所　之錢七十七千零五十作三股分派肉莊疎忽認虧一股錢店糊塗着賠兩股如此暫結日後獲到王姓再行究辦陳駿發稱身係爲夥尙求核減徐迪安則求全行斷賠官謂業已判定若不遵斷是爾等樂於結訟可俟尋訪王姓到案再爲斷結但恐彼此拖累除迪安又聲請斷賠銀兩不要錢文太守謂眞乃糊塗錢銀有何分别陳徐均叩首同稱遵斷官謂兩邊均須交保以便日後傳案陳徐遵諭退出 
[租界賭盛]  
　　昨英公堂據捕房解送擺寳之鄭阿桂與帮手鄭阿二請辦並起到賭具及洋二元二鄭同供肇州人嗣後不敢再犯尚求施恩太守判押鄭阿桂二月鄭阿二一月洋蚨二元充醫院經費賭具銷毁又法捕在打狗橋堍獲住擺牽線賭攤之郭阿東並賭具一并解 
 
 

Page 3

 
 
送郭供係常州人不敢犯賭惟在地上抬錢誤被拘來翁太守謂人與賭具並獲尙敢狡賴飭重責一百板枷示一个月又解到擲骰之　阿新訊實判貴八十板諭以嗣後攺轍如再犯到案定子重懲云按公堂捕房於賭塲賭攤靡不訪拿嚴辦然此風殊難禁絶玩避有術名色實多何其不畏法如此也 
[茶舘獲賊]  
　　小東門外時新樓茶舘夥唐松年獲住偷該店水烟袋之林春甫送捕解法公堂訊辦唐禀稱此賊係當塲捉獲林供係湖北人尋友到滬已來六年太守問友人可曾尋見六年之間住於何處答稱友人未遇六年來均住客寓前日在該茶舘吃茶正在吸　因小遺出外手中適携水烟袋唐卽悞爲行竊太守謂旣欲小便烟袋何不放于桌上而携在手中明明偷竊旋據法包探禀稱在其身畔搜出自來火鐵鑿子一把東洋扇子刀一柄並鎖匙等件太守飭爲管押俟明日臨捕房時發落 
[肇判罰]  
　　法公堂據吉祥街三陽樓茶舘主葉阿龍投稱於前夜有駕小船之李阿增王阿勝胡阿春陸阿心等來店吃茶與堂倌張寳口角旋卽用武將張寳打傷業送仁濟醫館醫治現有陸某從中調停稱李等願出養傷費爲此邀同李等投案請斷太守訊知肇事係李阿增着李出洋兩元給張寳養傷各人叩謝退去 
[分蘇差委道員名單]  
　　蘇省善後局布政使銜候補道陳翰芬仲泉浙江舉人鹽運使銜候補道郜雲鵠荻洲安徽進士二品頂戴候補道蘇元瑞伯賡廣東舉人蘇省水利工程局三品銜試用道李慶雲景卿湖北監生蘇省牙厘局二品銜試用道汪福安耕　安徽監生蘇省保甲局三品銜試用道韓慶雲古農安徽監生蘇省洋務局按察使銜候補班前補用道蔡世保滋齋浙江舉人沙洲淸賦局二品銜候補道朱之榛竹石浙江難廕○分寍差委道員名單署理鹽巡道布政使銜候補班前補用道張銘堅西園安徽拔貢兩江營務處兼護軍督捕營按察使銜試用道趙繼元梓芳安徽進士會辦金陵軍需局試用道孫傳樾仲山安徽監生總辦江南籌防局兼　江營務處二品頂戴遇缺題奏道朱澂子淸浙江優貢○金陵軍械所兼籌防局二品銜遇缺題奏道楊儒子通漢軍舉人會辦金陵善後局兼課吏局試用道韋煐煦齋安徽進士會辦金陵善後局三品銜試用道黃德坊言齋湖南監生三品銜試用道章玕藴卿安徽舉人三品銜試用道朱麟成芑山安徽監生金陵城内保甲局試用道吳邦祺敬思廣西附貢○省外差委道員名單總辦淸淮水利局布政使銜請補徐州道程國熙敬之安徽監生總辦揚州淮軍轉運局布政使銜遇缺題奏道劉鍾靈俊卿安徽監生總辦儀棧布政使銜遇缺題奏道徐文達仁山安徽監生總辦湘　督銷局鹽運使銜候補道劉佐禹治卿江西監生總辦皖岸督銷局二品試用道黃祖絡幼農江西監生總辦皖南茶釐捐局按察使銜候補道李家驊次雲湖南廕生統帶毅字新軍兼兩江營務處三品試用道王之春灼堂湖南監生○外省道員留江委用名單總辦江南籌防局江西試用道賀元彬芷瀾湖南拔貢總辦江南製造局鹽運使銜直隸候補道李興銳勉林湖南附貢金陵洋務局三品銜廣東試用道謝元福子受廣西進士總辦鄂岸督銷局布政使銜廣西候補道程桓生尙齋安徽拔貢總辦西岸督銷局布政使銜前福建按察使張岳齡子蘅湖南附貢○道員未經引　見先行留江差委名單　會辦金陵釐捐局候補道王開炳黼臣湖南監生會辦金陵木釐局按察使銜候補道鄧裕生春田湖北舉人總辦金陵製造局候補道龔照瑗仰蘧安徽監生會辦製造局兼兩江營務處布政使銜候補道郭道直月樓安徽監生會辦金陵善後局兼淮揚水師營務處三品銜候補道郭階慕湖北監生會辦金陵善後局兼三書院監塲三品銜候補道范志熙月槎湖北舉人會辦金陵善後局鹽運使銜候補道雲逢曜晦如廣東監生金陵城外保甲局兼兩江營務處二品頂戴候補道叚喆小湖安徽監生揚州保甲局按祭使銜候補道趙濟川筱溪安微監生正陽關鹽厘捐局候補道湯壽銘小秋湖南監生沙漫洲緝私鹽運使銜候補道楊鍾琛子穆江西監生 
[自閩督餉赴秦道出滬上龍湫舊隱賦詩贈别次韵奉酬卽請郢政]  
　　黃歇江邊路當年槖筆遊遠征經舊地小住伴名流沽酒花迷征經舊地小住伴名流沽酒花迷徑停琴月滿樓無端離合恨好付管城收長征原素志轉餉入西秦任重嫌途遠身孤覺僕親敢云軍待濟願祝境無塵别友還傾涙高堂况有人[  蒔蘭山人晉民黃家眉未是草]  
[喜黃俊生太守自關中差旋作此以贈卽步龍湫舊隱原韵]  
　　匹馬西征去歸來說壯遊關山抄萬里涇渭溯分流下拜班超墓高登李白樓漢唐多勝蹟曾否集中收毛生初捧檄轍跡歴三秦攬勝幾忘客言歸一省親烹茶消渴想把酒洗征塵百二雄關路新交得幾人 
[蒲君作英將游日本賦詩留别作此赠行]  
　　去歲東風裏江頭送故人如何春浪漲又動别愁新萬里扶桑路一尊申浦濵柳條太多事攀折幾回頻○東邦好風雅何患少知音且挾囊中劍還携海上琴才名傳蛭島聲價重雞林倘遇陳無已爲言渴想深龍湫舊隱初稿 
[光緒七年二月二十一日京報全錄]  
　　宮門抄○諭旨四道錄前○缺單○廣西撫慶奏越南使臣抵省及起程赴京日期摺○給事中張奏爲條陳管見摺○晉撫衛奏甄别知縣摺子○二月二十一日内務府國子監侍衛處值日無引見○掌儀司奏二十六日祭奉先殿澂貝勒行　○又奏派致祭黃木神派出廣麟○照公遞遺摺○召見軍機○皇上明日夘正至大高　拈香○○光緒七年二月分缺單道甘肅平慶涇固魏光燾升同知安徽池太熊英浮躁知縣直隸廣昌丁受中不及撫甯福曜有疾河南内鄉張鼎勳不及陜西沔縣孫銘鍾略陽高振鵬罷軟藍田呂懋勳不謹浙江建德華慶成湖北蒲圻姚繩瀛有疾鄖縣張毓麒不及湖南龍陽金兆基有疾廣西富川吳紀雲不謹融縣張瑞芝不及四川温江雷慶雲不謹鹽源楊暹罷軟名山李吉壽浮躁雲南建水章于錦罷軟河西劉建良不及貴州施秉孟永欽不謹安徽旌德陳鎬丁江西安仁锺烈降山西岳陽張容安丁府經直隸廣平劉高全不及湖北官昌楊大齡不謹湖南寳慶孫灝有疾江蘇揚州王蔭堂　限縣丞湖北利川薛 
 
 

Page 4

 
 
 [ >H第四章紹　浮躁山東東阿葉明新不謹安徽婺源褚一飛年老府司獄四川成都馮世傑不謹吏目雲南路南鍾昌信浮躁四川漢州王廷鐸不謹貴州獨山弓廷錫丁河南裕州趙鶴書故巡檢江蘇丹陽縣包港宗巖棟不及武進縣奔牛高濤罷軟安徽蕪湖縣河口彭宅揆不謹河南　 
魯山縣趙家村李維恒不及浙江慈谿縣松浦張欽瑞鎭海縣管界劉熙恩蕭山縣漁浦潘日新餘姚縣中村傅紹弼俱不謹湖北枝江縣江口楊逢吉浮躁廣西藤縣倪佺罷軟典史直隸撫寍李金第不謹河南商邱穆象賢永寍李維城俱不及汜水陶光迪不謹永城張世楫浮躁浙江瑞安高鴻壽不謹樂淸方保艾湖北來鳳陳世榘浮躁湖南城步楊善培不謹永興巫榮標罷軟廣西永福姜學詩藤縣陳運鼎馬平李湑　不謹四川崇甯沈廷熙浮躁新津楊晋爵不謹河南武安章汝霖宜陽沈元傑洛陽戴錫祜查無其人山西和順雷樹文逾限驛丞陜西鳳縣草凉唐立中浮躁○○廣西巡撫臣慶裕跪奏爲恭報越南國使臣抵省及起程赴京各日期仰祈聖鑒事竊照越南國王阮福時遣阮述等齎呈光緒七年辛已例貢品物臣當卽遵旨定於本年九月初一日開關照會該國王遵照並經臣派委文員曁咨會提臣馮子材遴委武員前　鎭南關接護來省嗣據太平府知府黃詠霓具報該國使臣等依期進關並據該國王將表奏各稿曁貢品使臣姓名咨呈前來臣當經分晰開單奏報在案兹於十二月初八日據委員補用道張桐熙等伴送該使臣阮述等三員行人阮維彬等八員隨人阮文榮等九名行抵桂林省城臣飭令在省休息數日照例筵宴按日豐給食物查該使臣所帶衣服無幾不敷長途更換臣查照舊章分别相賞蟒袍紗綾單夾綿皮衣物等件俾資服用卽於筵宴之日按名賞給以廣皇仁現於十二月二十二日自省由水路起程進京當經臣面諭委員補用道張桐熙補用知縣况章美試用縣丞顧樸誠提標融懷營叅將左殿甲沿途妥爲照料並咨會前途各省一體派員護送前進於來年三月内到京以仰副聖主綏懷藩封之至意所有越南國使臣抵省及起程日期謹會同兩廣總督臣張樹聲恭摺奏報伏乞皇太后皇上聖鑒謹奏軍機大臣奉旨知道了欽此○○戶科掌印給事中臣張觀準跪奏爲開源節流防微杜漸以收利權而裕國計恭摺仰祈聖鑒事竊維國家設官分職各有攸司我朝定制外則統之以督撫内則綜之以六部内外相維法至善也戶部總握利權凡内而近畿外而直省苟凡倉庫錢漕關稅鹽課厘金捐輸有一不軌於度者皆其專貴誠得人而理之亦何至富有天下而時形拮据乎康熙朝國家多事帑藏不充世宗憲皇帝卽位之初特簡怡賢親王總理戶部綜核詳明剔除積弊不數年間海内豐盈庫儲充溢迨乾隆朝屢興大役軍需浩繁度支未聞匱乏成効共覩所宜永遠遵守毋愆忘也自粤匪構亂以來各省督撫因時因地每有便宜陳奏朝廷往往曲爲允從部臣亦破例議行原以時局多艱不得不稍通權變今海宇乂安亦有年矣乃各省疆臣積漸成故各存意見或專擅利柄或徇庇私人浸浸乎視定章若弁髦而部臣亦玩愒因循巧於避嫌工於缷過近年以來疆臣建議每每立見施行間有廷臣條奏飭部核議之件部臣每以情形難於遙度仍請交督撫酌議而督撫則積習相沿動以窒碍難行空言搪塞雖有良法　意格而不行内外相蒙亦何怪國計之日絀也臣愚以爲外重内輕漸不可長應請旨飭下戶部堂官破除情面實心經畫勿持畏難之見勿存避怨之私庶利權不致倒持國計日有起色矣謹就臣管見所及矑列四條敬爲我皇太后皇上縷陳之一軍餉擬請由部核實也設兵所以衛民我朝兵制於各省分設旗緑諸營官俸軍餉歲支甚鉅豢養在平時原以備折冲於臨事乃道光末年粤匪猝起所犯之處官兵皆望風而逃猶謂承平日久民不知兵也軍興十餘年來用以削平粤捻諸匪因大半得力於湘皖練軍遂置額兵於不問當日朝廷愼重武備故凡於撥餉練勇之奏無不曲子允行迨查閱近年各省督撫將軍於籌辦邊防海防事宜摺内輙稱從前布置未合機宜先練之兵皆不足恃一遇邊警又須另撥餉需另練兵勇弁目將領亦須另選然則以前統帶之員盡闒冗桃練之兵盡疲弱支放之餉盡虛糜乎果有此弊胡不及早攺弦而更張乎去舉一營數營之勇以奉一將出則旌旂塞途居則枕戈高臥進無戰鬥之苦退有飽煖之安此雖賢督撫孰不欲其私人擅厥尊寵者於是前任之私人非後任之私人無事之時必多方設法更調而所用皆鑽營利祿之徒無拳無勇有事之時又須另募而簡擇平日養勇養兵其不能爲臨時之用一也亦何事此虛糜乎各省軍務海防報銷半皆浮冒戶兵工三部皆得厚賄所以不致挑駮委員送册來京亦可分肥其弊太多夫圖强莫如兵精求富莫如費省欲兵之精莫如簡練欲費之省莫如核實臣愚以爲舉天下兵籍凡老弱疾病帶傷不能騎射及未經戰陣者悉沙汰之就新練兵内簡選積年經歴戎行士卒分置京師及各省地方以爲有備無患之計其歲支餉項統由部臣核撥外臣不得任意浮銷庶兵得實用而餉無虛糜矣一厘金擬請由部綜核出入也軍興以來各省設立卡局抽厘濟餉分爲百貨洋虊鹽斤三項統計各省按年收數總在二千萬金上下實爲餉源一大宗惟厘金數無定額委員亦無考成其中賣放抑勒百弊叢生督撫瞻徇私情仕聽屬吏浮收揑報凡委辦厘金局者每多請獎之案而絶少叅劾之員致竭商賈之脂膏徒實吏胥之囊槖爲政之弊一至於此不特慺經言官條陳部臣核奏卽欽奉聖諭飭查者亦已至再至三而各省仍事宕延置不登覆致戶部無可稽考而勸懲不行應請重申嚴諭飭下各直省督撫將軍府尹鹽政監督等一體懍遵無論所收何項厘金統令遵旨將委員銜名籍貫設局地方某省設局幾處委員幾人某局吏役幾何薪水幾何詳晣分數造具圖册勒限自此次文到日起近省三月遠省半年一律奏報到部由戶部彚案總查收數多者奏獎絀者議罰明定章程俾各省大吏得所遵守委員有所觀感雖不能遽淸積獘亦可漸兾起色矣如各督撫仍不按限造報應由戶部查明該藩司及該管各官職名照溺職例參革以儆玩泄一鹽務擬請由戶部主持經理也國家歲入有常糧漕關鹽四者皆維正之供而糧漕關三項軍興後均多停减惟鹽則自抽厘濟餉以來各省收數甚旺葢舉世無淡食之人卽率土皆銷鹽之地故自古計臣必以鹽鈇爲首務然近來鹽厘雖旺而實則解部之課有减無增盖非僅各省之隨徵隨用也盖分岸以配引卽分引以繳課引不復舊課何由出岸不復舊引何由增自票引發於鹽政而戶部旣失增減之權自引地借於川商而鹽政亦失行銷之利臣閱邸抄屢見言官條陳部臣核議疆臣會覆無不知以禁私復淮爲正辦乃竟格而不行者豈眞昔年計口所配之引今皆淡食不能行銷　　 
 
 

Page 5

 
 
哉臣就邸抄中所見者言之湖北短銷大引二十餘萬道計歲短額課幾及百萬之多使行准鹽則此二十萬引之課利必歸公行川鹽則此　十萬引之厘利盡歸私奪歸私者以歸公此事之所以不行也臣愚以爲引地不宜任其久虛舊商不宜聽其壟斷應請飭令戶部力矯前獘勿得以准駁之柄聽之外臣庶幾復祖宗之舊制收朝廷之利權獘竇一空尤籌餉裕課之要務也一用欵請先俟部議督撫不得專檀專也查道光以前凡各省有大用度必奏奉諭旨方敢動用惟賑飢可便宜行事而次荒亦必俟部議始行軍務雖准報銷亦第於已經指撥之欵開報動用之細數非不經奏請於前僅於旣用後一報了事也且用之不得其當如張照之於軍務高斌之於河工皆着令賠償誠所以重國帑惜民力警妄舉也今自軍興以來各省多設軍械局而今之軍械僅有存者一旦設防又紛紛製造多設機器局而今之機器鮮見用者甚或旣造之輪船一年加一年之價無用之洋槍一桿報數桿之值他如砲臺城工等項均隨督撫这意率爾興工及其旣成則騷然繁費皆所謂無益之舉也又捐輸雖停而四川福建等省常捐及各省厘金多歸督撫支用臣愚以爲核算於旣用之後不若愼重於未用之前請旨飭下各直省督撫凡有應用之需非必不得已者自應遵照道光以前成法奏請部議施行所有各省常捐並應一律飭停統由京捐局辦理以歸畫一不許倒塡年月以杜捐納房之獘庶度支有節而樽節之道部臣可據册以稽矣統觀近數十年以來凡釐局海關地丁所入之項不下數千百萬全爲各省疆吏以及統兵大員聽言機器局船政局海防洋務委員浮冒開銷半屬空册敷衍而所收之利多爲各局委員中飽肥已以致戶部庫内日形空虛可爲長太息者此耳以上四條臣　就見聞所及非剝民以利國非變法以趨時而强幹弱枝規復舊制似於固本足用之道不無裨益用敢披瀝上陳是否有當伏乞皇太后皇上聖鑒訓示施行謹奏奉旨已錄○○頭品頂戴署山西巡撫臣衛榮光跪奏爲知縣期滿甄别恭摺仰祈聖鑒事竊查嘉慶十六年八月十五日奉上諭嗣後各省督撫遇有分發試用期滿人員務須嚴加甄别如實係才具明晰辦事勤能者准予保留等因　此又同治五年三月十九日奉上諭处省試用人員着督無於期滿時考以大淸街例查其能否熟悉分别煩簡補用等因欽此又准吏部奏定章程道府州縣無論何項勞績歸入候補班者以到省之日起予限一年令督撫詳加察看出其切實考語分别煩簡補用等因歴經遵辦在案兹查有同知銜試用知縣高毓崧蓮同銜同知直隸州用候補知縣柳增　同知銜補用知縣楊葆　等三員均到省一年期渍有應詳加甄别據署藩臬兩司造具履歴考語淸間會詳請奏前來臣到在未及三月例不加考據護撫臣松椿查得該員高毓崧年强才裕該員柳增　年壯才明該員　葆藩才具穩練考以大淸律例均能通曉意義該員高毓崧柳增　楊葆齊均出歸入知縣各本班照例補用前署撫臣松椿　經考驗米及具奏旋卽缷事移交到臣臣覆查無異除將履歴淸册送部外理合恭摺具奏伏乞皇太后皇上聖鑒謹奏軍機大臣奉旨吏部知道欽此 
[浙省撫轅抄]  
　　三月初一日補用縣陳錫齡禀辭赴嘉興公幹李光黼臨安提案　銷差並禀知杭府委坐催海甯海鹽南米差叩辭正任奉化縣丞黃恩禧由京騐放回省禀到桐　縣丞　霖禀知藩司飭知回任叩謝府經歴袁晋培淸波司獄俞贊望江縣丞李如金鳳山巡檢姚元鏐慶春從九品莫踰制淸泰典史劉家駿候潮俱稽查城門府經歴李　下一　縣丞侯瑤琨中三　主簿陳壽萱上五從九品楊益晋淸波兼城隍山劉棨下六張瀚下四未入流周志烈中五府照磨徐詒綬下三俱各段分巡保甲卽日到叚俱禀知臬司扎委差叩謝巡檢虞雲驤由京騐看來省禀到未入流許澍禀知本日接辦上城保甲公所稽查差○初二日州同張夢元下五按司獄王孝鼎上城民更局主薄方臻穀下一從九品王德榛中一俱禀銷保甲差府司獄席素德中四巡檢何夢星湧金門稽查到城江錫齡上一典史顧保秦下五均分巡保甲卽日到段俱禀知臬司札委 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
