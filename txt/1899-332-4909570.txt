# 1899 - 332 - 4909570

 

Page 1

 
 
[紹屬諸曁縣水災乞振啓] [  申報館協振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現屆隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑶好宏結善緣萬　多固拜賜少亦懷仁集腋成裘聚沙爲塔博施衆濟用解倒懸本館同人有厚望焉 
[新印傅青主醫書出售] [  圖書集成局代啓]  
　　是書共分男女二科男科後附以兒科女科並附胎前產後各症按病列方用藥和平辨症明浙詳載各種治法凡病家按圖而索　可一目了然誠渡津之寶筏濟世之慈航也今由煥文書局主人以家藏善　托本局用大號新鑄鉛字印成校對精詳紙墨明朗每部價洋三角在本埠三洋涇橋煥文書局外埠漢日鴻文順記書局湖北省城煥文書局發兌 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[報紀寛籌民食系之以論]  
　　昨日本報紀京師訪事友來函云今年京畿一帶秋旱歉收糧價異常昻貴小民生計艱難順天府府尹何質夫大京兆奏請暫停繞鍋以杜雜糧消耗免收米稅以廣糧食來源奉旨交户部議奏現經部臣議准停止順直各屬燒鍋一年俟來歲秋後視收成豐歉再定弛禁與否其一年以内所有酒課均請停征惟舊欠仍飭各州縣嚴催以重庫欵今年秋季如有業經交過　銀署准抵以後賦稅刻已飛咨直隷總督順天府府尹轉飭所屬州縣一體遵照辦理矣至免收米稅一節現由順天府示諭略謂殷實富商有願販運米石雜糧入都者准赴順天府署請領免稅執照無論洋開常關水旱釐卡經過之處一槪蠲免稅釐騐單放行不許留難需索所運米糧到京再由順天府派員查騐一次後聽商人定價自售足見朝廷待民之厚與計臣籌畫之周畿輔一帶從此可無虞乏食矣然執筆人不禁有說焉向來北直雖產雜糧尚不敷本省之需大半民食都仰給於東南各省在南省不遇意歉之時本有盈餘轉輸糧少之處適得其平故雖歲歲轉運而米不見缺價亦不增自去年南省多荒歉之處非但轉輸者仍不見减而又有奸商巿儈私運出口以致南地民無蓋藏米價驟增去歲南地米價卽北地亦向來所未有民心皇皇不可終日於是大吏飛飭嚴禁出口豈知申禁之時而米之去路已多存貨實少米價亦不能過於平减然得以敷衍至接新不至缺乏者尚未始非嚴禁之功也滿意今歲秋收可以大紓民困向來新榖登塲價必大减於陳今歲非但新陳之價相敵而且日增亦從來所未有大吏因籌餉支絀開辦米捐滬上幾致數日不能成巿米價因之愈不能跌現在北地荒歉輸北之米勢必日多又奉免稅之諭則商人之運往者更必踴躍來歲南米之價更難望其平矣南價不平雖北省免稅價亦所减無幾且捐免不一卽多方查騐難保無弊不如一槪蠲免使率土之民同沾厚澤南米之價值旣平北米之轉輸亦易雖現在籌餉支絀勢不能不捐之於民蒙意百貨可捐而米則斷不可捐民以食爲天米爲一日不可缺之物賤則民力卽舒貴則民力卽困與其徵取米捐不如加抽酒稅泰西於烟酒之稅抽之極重以此二者爲日用可省之物價不妨過昻故非但較米糧爲重而且較百貨爲重誠良法也若酒稅一重酒價必貴酒價貴則飲者日少不飲者少則消路自减如此則不必禁燒鍋而食糧無虞消耗矣若果加重酒稅蠲免米釐卽使收成　歉而米價亦斷不致遽貴尤不准運載出口懸爲厲禁若於價平貨多之時稍存疏忽值至價漲　少始申禁令則奚啻賊出閉門雨過遮蓋耶照此辦理非但收成稍歉之時米價可以不增卽遇荒災而民間蓄積旣多自無居奇之患否則齗齗於加捐而不思别籌良法於餉項仍無補於萬一而使民困終不能紓計臣之計不得謂之盡善盡美也 
[本館接奉電音]  
　　昨日午前京師飛電傳來上諭一道敬謹譯登○十月三十日奉上諭前據陶模陳請陛見已有旨准其來京著魏光燾馳赴甘肅署理陜甘總督陶模著自　光燾接署後再行來京欽此 
[意艦宜防]  
　　烟臺訪事友人云近聞登州府屬長山廟島一帶洋面時有意國兵船遊弋其間逐逐眈眈狡焉思逞彼處居民咸有戒心附近駐紥之防營亦嚴加守備並由西路調集勇丁數營以資策應而備不虞 
[川臬過漢]  
　　漢口訪事友人云新任四川臬憲萬蓮初廉訪培因由京南下道經漢上暫假河街高陞棧爲行轅連日詣各當道處拜會聞小作勾留卽赴錦江玉壘間榮膺獬豸也 
[武林大閱]  
　　杭垣訪事友人云浙江巡撫部院劉景帥示期十月二十六日舉行大閱之典是日黎明杭標李副戎中恊管絫戎率同四營都守兵弁整飭隊伍至羅木營轅門外敬謹伺候七點鐘時景帥排齊全副執事出轅詣營遂至演武廳下轎各將弁俱戎服恭迎營兵施放槍砲以誌敬意景帥降輿後小憇片時卽命恭設香案更換朝服望闕謝恩畢仍更公服升座各官參謁後隨發令開操試演各式陣圖俱極純熟演畢復挑選槍砲各隊試演洋操　砰之聲震動山谷繼則打靶以終之直至午刻始行竣事其技藝優劣俱照册分别存記以定賞罰次日復駕臨本署箭道校閱各弁兵馬步等騎射其武員中有請免騎射者槪以步箭代之是日直至三點鐘時始校畢回轅 
[整頓捕務]  
　　邗江訪事友來函云揚州鹽漕河務清軍府周司馬蒞任以來卽以綏靖地方講求捕務爲要圖刻下立冬已過水勢暫平河防得以稍暇因於秦郵工次鼓棹回揚查悉本城盜賊日多而卽時破獲者寥寥無幾因特出示嚴諭鄉保等役略謂照得揚城五方雜處良莠不齊現交冬令竊盜之案甚多居民幾難安枕其間未始不由於鄉保坊快河快更夫等役疎懈以致事前旣不能嚴密巡邏事後又不上緊跴緝且從未見於百案十案中卽時破獲一二者似此捕務廢弛尚復成何事體嗣後捕役等務各實力悛巡案出尤應合力捕緝倘敢玩愒如前視禁令爲具文本廳斷不任爾等逍遥法外合先出示曉諭其各凛遵本廳執法如山毋謂言之不預也一時見者咸謂司馬之盡心民事誠可謂無微不至惟城廂内外河快坊保等役不知凡幾其中安分從公者不乏其人而通同唆使坐地分贓恐亦在所不 
 
 

Page 2

 
 
免正不僅巡邏疎懈已也所望在上者按坊密查有犯必懲使若輩或可稍存儆戒之心則凡隷帡幪者受惠更非淺鮮矣 
[劣奴背主]  
　　揚州訪事友來函云揚城皮巿街小巷内某公館僕人某甲由髻齡服役迄今已二十餘年遇事能得主人歡心以是凡銀錢緊要公事皆交其經理蓋視如心腹也不料甲竟心懷叵測上月某日之夜更深人靜時將主人蓄藏之洋銀約共數百元竊取而逸比至天明衆人起見大門洞開某甲已無蹤影不禁譁然立卽禀知主人檢點各物尚不缺少惟不動尊則已不翼而飛於是急令捷足者飛步出城至各輪船馬頭查緝旋至鈔關門外見某輪船將次開行甲正怱怱登舟擬欲附載得以拘獲之而回現已將甲函請有司嚴加究懲須治以應得之罪也 
[烟臺火警]  
　　烟臺訪事友人云十月十九日之夜更魚二躍時興隆街某鋪不戒於火立兆焚如頃刻棟宇七間及所儲各貨悉付刧灰始　各水龍救熄鄰居得免殃及亦云幸矣 
[津郡官塲紀事]  
　　天津訪事友人云十月二十二十一等日直隷總督北洋大臣裕壽帥以政體違和不見僚屬亦不會客惟日行公事仍照常辦理想吉人天相當可勿藥早占也○前者總統武衛左軍袁慰亭侍郎奉召晉京預備顧問事畢卽於十月二十日乘火車回津司道府縣各官咸詣車站恭請聖安時直隷總督裕壽帥小有不豫未克躬親共事○前任天津府升授永定河道榮伯衡觀察銓前以請咨陛見遺缺由直隷總督裕壽帥檄委保甲局總辦李少雲太守署理時觀察瀛眷尚水遷出故太守接篆之後仍駐保甲局中上月十九日榮視察由京回津二十日赴督轅禀辭二十一日挈眷登程前赴新任想太守不久當賦鶯遷之什矣 
[潯郡官塲紀事]  
　　九江訪事友人云時屆冬令興辦保甲實爲切要之圖近由江西臬憲陳雨人廉訪札委王餘軒少尉光裕盧文亮少尉士璋赴德化縣屬稽查户口發給門牌以戢宵小而安閭閻○十月某日江西候補知府鄧定丞太守承渭因公過潯赴各當道處拜會襜帷小駐卽賦言旋○德化縣應莘臣明府下車以來洞悉差役各種弊端因之釐訂章程嚴加防範凡票傳之案就票上加蓋小戳註明籖差若干名不准私帶夥役違則准原被告扭送究懲愛民之心卽此可見矣 
[皖省官塲紀事]  
　　安慶訪事友來函云本任安徽太和縣署理懷寗縣知縣顧筱山明府前經上游調署宣城縣事未久卽病故遺缺由藩憲湯小秋方伯於十月二十五日牌示轅門著以本任宣城縣陳兆慶回任待辦過冬漕再行給咨赴部引見○壽州州同張剌史紳前因俸滿入都引見旋於前月某日回省藩憲飭回本任○調署泗州虹鄉學訓導本任宣城縣學訓導張廣文國鏞經藩憲飭回宣城本任新選泗州虹鄉學訓導吳廣文祖棻飭赴新任供職均已於某日牌示轅門矣 
[扶桑旭日]  
　　日本長崎埠訪事友人云東歴十一月十四號午後大阪及池田一帶忽爾地震幸爲時未久卽安謐如常故人民亦無甚驚皇也○前者日本各日報偏信談天之說謂東歴十一月十四號慧星與地球衝突至十五號尤甚當激盪時星隕如雨天地震撼飛石揚塵異常慘烈云云愚民信之罔不慄慄危懼屇期有陳設酒醴坐以待旦者有徧邀親友圍坐痛飲以期同歸於盡者有持望遠鏡登高仰觀天象冀有所覩者其最愚者莫如某甲與某妓一事甲與妓狎暱甚深恐一旦地裂死别時屍分兩處因先期約至某處以便互相摟抱墜崖殞命不意屆時天朗氣清入晚更纎雲無翳玉免騰輝遥視天空寂無兆朕於是人始知天文家言猶是井蛙之見也○東京來電謂日皇近以國内人民多患叹司篤疫症其故皆由積穢不治所致爰降諭旨將各國進口之舊布舊棉花舊紙陳牛羊皮及一切污穢之物一槪不准運入以免邪氣所感貽害閭閻亦仁人之用心也○貴族院議長近衛公爵篤麿前赴泰西各國及中國各口岸游歴近已事畢電逹日廷云俟東歴十一月二十六號將航海東歸矣 
[丹崖選勝]  
　　烟臺訪事友人云上月某日縣署捕役某甲至西南河某姓小客棧瞥見一人痂結滿面恣情揮霍形跡可疑向之盤詰供認刦案數起因卽帶回禀請縣主訊究○某甲小本營生薄有積蓄尚賦鰥居無賴某乙見之以爲有隙可乘遂燦生花之舌謂鄰人某姓女待字深閨欲得老成人爲快婿不計貧富君如有意但得大錢五六十千添置妝奩卽可歡諧魚水也甲惑之倩作蹇脩問名納采所費不貲迎娶有日矣乙忽作黄鶴之高飛翩然一去蹤影杳然甲始知被騙懊喪欲絶然已無可如何矣○本年登州府屬飛蝗爲災而西府一帶尤甚田禾大半被嚙小民無可謀生扶老携幼謀適樂土者實繁有徒連日烟地小客棧紛至沓來幾無容足處不知在上者亦能設法安集俾免流離瑣尾之傷否 
[濯纓泉懷屈記]  
　　宜昌訪事友人致書本館云某號掛旗船載貨入川已報關納稅矣行至平善壩卡巡丁某甲查知船户私帶棉花　十包因令某號商另雇他船載貨一面將原船私貨解送洋關罰令一并充公爲小失大招招者得毋悔莫能追乎○上月某日之夜東湖縣主某大令督司勇丁巡至某鋪門首聞内有骨牌聲丁丁然飭差拘至輿前各責數十板以示薄懲未幾至縣署東街見某飯館門首爐灰滿地有碍行人立將鋪中人拘出謂本縣示諭煌煌令爾等清潔街道不准堆積穢物爾何敢有意抗違遂喝令笞責二百板繼至北門外見一孩嚶嚶啜泣傳問其故孩稱奉父母命持錢四文至某雜貨鋪購糖忽失一文鋪中人竟不肯售深恐歸家見責是以悲耳大令飭孩導至某雜貨鋪問糖價每觔需錢若干答稱六十四文大令謂然則四文錢可購糖一兩何吝惜爲令給糖若干俾孩持之而去○老元緒一流人爭以畫舫載姊妹花容與中流藉博纒頭之錦笙歌叢裏令人色授魂輸少年輕薄之徒一入其中往往廢時失業而流氓地痞乘機滋事亦時有所聞東湖縣主某大令聞而惡之立卽出示嚴禁風行雷厲嚴密訪拿若輩不忍將錢樹子無端抛撇相率效出谷之鶯有籍隷本邑者亦罷舞停歌爭以閉門羹餉客煮鶴焚今使君毋乃大殺風景乎 
[章江鼓櫂]  
　　南昌訪事友人云江西藩司張筱船方伯整飭吏治力杜弊端前將十月分州縣輪委單詳愼開列禀請撫憲松鶴齡中丞查核然後揭示官廳計開第一舊班汪鴻第二揷班候補同通第三卽用班石長祜第四拔班楊長逹第五正班劉則敬第六新班蔣家駿第七卽用班彭錫蕃第八新班吳忠謙第九舊班王濟中第十卽用班王繩武彼熱中人見此當亦知終南並無捷徑可稍息其奔競之勞乎○近日贛州寗都南海三屬及鄰郡萬安龍泉各縣境内盛行標賭標賭者隨意寫字懸諸局中誘人猜壓至少猜七字費錢一文多猜一二字須加數十倍由此類推可加至數千倍其法與花會大略相似然花會不過三十六字或四十字標會則多至一百二十字似此設阱陷人爲害閭閻何堪設想不知彼處地方官亦思有以禁之否 
[薇旌赴粤]  
　　廣西藩司李勉林方伯來滬假高昌廟寶順里暫駐襜帷擇日附輪赴任各情已紀前報兹悉方伯於昨日清晨附招商局廣利輪船赴東粤然後遵陸履新瀕行時本埠印委各員均赴馬頭恭送 
[接辦捐差]  
　　南巿籌餉貨捐局總辦王旭莊太守任滿後卽由蘇撫憲鹿芝圃大中丞另委海運津局差使所遺捐局一差札委林文炳太守接辦林大守捧檄來滬筮吉昨日蒞差滬上文武各同寅均往道賀如儀 
[示諭彚登]  
　　欽加運同銜陞用直隷州江蘇卽補縣署理松江府上海縣藍爲出示嚴禁查接管卷内奉前道憲蔡札督辦農工商總局徐函開今夏輯成兵學一書業經刻印不日恭齎進呈御覽並擬在滬寄售以期廣風開氣誠恐坊賈射利石印翻刻將成亥豕魯魚之訛函請札上海縣曁英法會審委員一體示禁等由閱徐道臺所輯兵學新書博羅宏富精語詳洵爲武備指則現請示禁翻印深防舛錯貽悞起見　 
 
 

Page 3

 
 
由道憲出示諭禁並分行外札飭一體查禁毋違等因到縣奉此合行出示嚴禁爲此示仰城廂内外各書坊一體遵照不得私將前項兵學新　翻刻漁利致滋舛錯如敢不遵定干提究切切特示○日昨上海縣主藍雲峯大令接奉署理江蘇藩司陸春江方伯頒發錢糧示諭因卽黏貼署前其文曰爲出示曉諭事照得各屬折收上下忙地漕等項錢糧銀價曾於光緒三年十月間詳奏减價案内聲明自該年爲始每屆二八兩月查明巿價奏報一次現屆本年下忙啓徵之際查核巿肆銀價與本年上忙時數目又相懸殊自應照案每兩折收錢二千文將來銀價增漲隨時察酌辦理除詳奉院憲附片具奏外合亟出示曉諭爲此示仰各屬糧户人等一體知悉爾等須知本年下忙銀價現仍照案核定連公費每兩折收錢二千文係屬格外體恤務當游發天良赶將本年下忙錢糧照例自封投櫃踴躍輸將掃數完納掣串安業倘敢觀望遲延任意遲悞定由府縣提案追辦决不姑寛各宜凛遵毋違特示○上海保甲總巡戴子邁明府日昨發貼冬防示諭云時交冬令宵小多生更深夜靜竊賊宜防居家門户各宜照管火燭一事切忽疎忘諭爾更夫勤鎖栅欄遇人來往蹤跡須盤三更以後燈籠要燃燈火手執任行不妨暗行飛走必非善良當卽阻止細詰形狀巡捕遇見拿問勿寛嚴查匪類以安地方○欽加知府銜辦理滬南工程局江蘇卽補軍民府司徒爲出示再行嚴禁事按得棍徒開塲聚賭引誘愚民小則廢時失業大則蕩產傾家甚至流爲盜賊傷風敗俗最爲地方之害本委接辦工程善後局後曾經會縣出示嚴禁在案不啻三令五申乃該賭徒等愍不畏法竟敢在馬路廣聚興義賑票店後樓開塲聚賭實屬明目張膽藐法已極當由本委密購綫人親臨掩捕當傷拿獲聚賭各犯帶局研訊先將該店查封禀候道憲核示分别嚴辦並將供出爲首開賭之蔣阿龍阿招阿發等移縣飭捕恊同密緝務獲究辦外合再出示諭禁爲此示仰馬路居民人等知悉爾等須知開塲聚賭例禁森嚴豈容輕於嘗試自示之後凡爲父兄者嚴訓其子弟各行店主勸戒其夥徒務須痛改前非各營正業倘敢故違禁令仍蹈故轍復經查獲定卽送縣從重治罪開賭房屋一槪發封充公地甲捕役隣佑人等知情不報或得賄徇庇一經察出定卽嚴提分别究責愼勿視爲具文其各凛遵毋違特示 
[恩周犴狴]  
　　英美租界公廨判押捕房各犯前以人多擁擠不敷收禁將判押半年以上者寄禁外國牢監不知外國牢監爲西人犯罪禁錮之所其中一切章程多仿西法與華人氣體大不相宜以致各犯被覊釀成疾病往往不及醫治遽爾云亡讞員翁笠漁直剌聞而憫之詳加訪察知有三端爲害甚烈因卽函致值年領袖大西洋總領事華德師君略謂近查外國牢監寄禁人犯多患腫病其故因彼處定章或用冷水洗浴無間冬夏或禁止語言使人氣不宣洩或因監地潮濕侵入肌膚皆爲華人釀病之由並聞新押犯人每爲同號老犯任意毒毆殊非體恤獄囚之道商請查照會商各國領事設法保護以重民命想中西官一視同仁當必有以善其後也 
[令出惟行]  
　　美租界北河南路天后宫前自賭棍李某將某甲毆斃後上海縣署仵作雖朦報無傷巧爲開脫而周身青紫衆目共覩釀命之由無可諱飾英界公廨讞員翁笠漁直剌懲前毖後會同新任上海縣主藍雲峯大令出示禁賭並不准小販設攤貿易已錄登昨日報端昨日清晨直剌恐若輩視爲具文帶同差役六名前往巡察並諭令住持羽士務將廟門嚴行扃鐍不得擅開庶若輩無可闌入不致滋生事端直剌思患預防洵不愧爲民之父母矣 
[大令騐屍]  
　　報請騐屍已誌昨報昨日午後縣主藍雲峯大令帶同刑仵人等前往相騐地保吳桂仁供稱查無屍屬亦不知何故致死大令命役將屍舁出飭仵騐看該屍頸項繫有白布帶兩手拱至頸邊左目挖去左耳亦無右目亦有傷痕委係被人謀斃大令親騐相符飭卽棺殮發封交地保厝諸義塚飭令差保赶緊查傳屍屬一面限三日緝獲兇犯解辦 
[自相殘害]  
　　前日流氓銅鍋阿新在西門城脚與同黨各流氓不知何故逞兇被衆流氓挖去雙目一哄而散阿新倒臥城根家屬聞悉往看屬實立卽扛至仁濟醫院求治不知尚欲投縣控告否也 
[包探被控]  
　　英美法各租界所用包探大都各立茶會人或一入其中無論良莠　遭刑逼虐害不可勝言自已革劣探韋阿尤案發捕房懲前毖後不准包探設立茶會致滋私刑私押之弊法至良也乃自英界三洋涇橋玉樓春顧包探茶會處因向車寓主鄧阿炳索賄不遂釀成命案幸得彌縫了事之後各包探所設茶會益覺明目張瞻顧忌毫無英界胡家宅左近西洋樓茶肆爲包探陳金標茶會之處前日陳探獲一竊賊拘入其中大肆盤詰事爲賊母某氏所聞以茶會久于禁令陳探何得私自押人投報新巡捕房　副捕頭查悉之下勃然大怒卽令一併押候解送公堂禀請讞員翁笠漁直剌訊究 
[懸賞緝賊]  
　　本城提右營叅府署失竊巨贓上海縣典史周頴伯少尉前往履勘後卽出賞格飭捕嚴緝如有人拿獲眞贓正賊者賞洋五十元 
[查究失火]  
　　升和里三十四號門牌居民徐姓家前晚不知因何遺火幾致遼原幸鄰居知覺帮同灌救得以息滅翌日爲捕房所聞恐有别情飭探前往查明因何起火禀復核奪 
[滬南瑣述]  
　　滬南董家渡横街立記鹹貨行内夥友某甲年逾五旬人頗篤實前晚偶食鮮魚爲魚骨哽塞咽喉一時無法取出翌日竟因此斃命昨由家屬前來收殮寄語貪朶頤者不可不引爲前車鑒也○南巿一帶素多流丐往往藉端攫人財物屢經有司懲究依然怙惡不悛昨日午後有某木作工人肩荷飯菜一擔行經裏馬路積榖倉馬頭左近爲羣丐所見尾隨至僻靜處突行上前攫取工人大呼救命幸由該處信昌營兵丁聞聲而至若輩始一哄而散有地方之責急宣加意巡邏庶不致行人側足也 
[研訊强姦案]  
　　黄阿三强姦女奴徐阿寶一案由法界公堂復解到縣前晚縣主藍雲峯大令親自提鞫先據薦人張陳氏供本年八月二十八日薦徐阿寶至黄阿三處傭工每月工洋二元十月十七日黄妾命阿寶來喚小婦人前去阿寶卽在小婦人家内哭訴初七日晚間被黄强姦情形小婦人到黄宅後又據黄同居張姓之妻囑小婦人解勸了事小婦人向黄詢問有無其事勸以事如的確須給洋銀數十元著阿寶回蘇奈黄恃蠻不服以至涉訟徐阿寶供年十七歲蘇州元和縣唯亭鎭人父母俱亡有兩姊一弟於本年二月間來滬先在城南馮姓家帮傭數月卽行辭歇後於八月二十八日倩張陳氏薦至黄家服役向與乳媼及黄之夫婦同宿一房十月初六夜正在熟睡時忽有一人來牀摸索小女子極聲呼喊主母未應同居張姓聞聲動問小女子疑係鬼魅答言無事仍各安睡初七日乳媼辭歇而去黄卽於當晚十二點鐘時躍登小女子牀上强行無禮呼喊主母不料主母亦在牀側反勸小女子不可聲張小女子獨力難支致被壓住横遭姦污至三點餘鐘始去翌晨小女子手持穢褲坐在牀沿哭泣主母又來勸慰將穢褲奪去卽給雪青縐褲一條并諭令以後不准出外至十六日黄三新生小孩雉髮備酒請客黄及主母指小女子失其顏面無端辱駡十七日命我喚薦頭到來停歇小女子受寃莫伸卽至茶會上向包探訴明由探帶至捕房禀明捕頭拘黄管押解堂訊問轉解案下求究黄阿三供廣東潮州人年二十三歲在滬開靛青行父母髮妻俱在原籍滬寓祗有一妾並無强姦徐阿寶之事因十三日行中夥友與阿寶口角小的將兩人一併停歇阿寶懷恨串出薦頭訛詐不遂薦頭之婿又爲探夥唆令誣控求鑒大令命官媒帶阿寶下堂檢騐旋據禀稱阿寶確已破身尚無傷痕褲上穢跡雖洗未去大令謂黄曰証據現在何得抵賴從直供招尚可從寛黄仍稱實係被誣大令謂阿寶曰爾被姦污至十日後始告訴薦頭則當時爾或亦自願阿寶供稱實被用强人令判令將黄收押阿寶交官媒看管候再復訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[渡夫不法]  
　　本邑浦左陸家渡鄉人孫錦庭向充該處渡夫頭目因不安本分屢次被人赴縣控告近孫更在鄉間自稱奉遵憲給　承充圖中董事向附近村民恐嚇藉以訛詐錢財事爲新任上海縣主藍雲峯大令訪知前日飭差湯錦下鄉拘獲立卽解縣禀知天令大令飭役看管以便提案訊究 
[賭博被拘]  
　　江北人甲乙丙丁四人前晚在法界某車寓爲葉子戯時已深晚某號巡街捕以賭博違章一并送入捕房捕頭以事屬　微命禁押片時卽子釋放 
[英美租界晚堂瑣案]  
　　鴇婦潘祝氏控妓女朱瑞寶倩龜奴華阿根朱大興作中借去洋銀屢索無著前　讞員翁笠漁直剌倩襄讞張柄樞司馬提訊　祝氏供光緒二十年十二月間有素不相識之妓女朱瑞寶浼姘夫華阿根與朱大興作中繕立票據向小婦人借去洋銀二百五十元當由太和館夥友張坤全經手過付至光緒二十二年八月陸續收到朱瑞寶洋銀一百元尚欠一百五十元仍由原中華朱二人換立借據限期繳還有頭壩地保少悌目覩其事現朱瑞寶串通姘夫華阿根欺小婦人年老意圖吞没爲此來案控追朱瑞寶供　祝氏向開妓院前年小婦人在彼處作賣笑生涯故有借銀之事自小婦人從良後卽將欵如數清償收還借票不料潘祝氏復揑造僞據飾嗣朦控叩求明鑒華　根供小的乃華阿二並非華阿根聞華阿根已於去年身故伊等借銀糾葛小的並不知情求恩明察司馬以兩造供詞各執而朱大興張全坤均未到案無從訊斷著將朱瑞寶華阿根均交妥保俟補提朱大興張全坤到案再核○凌宦控馬夫張益金强索酒資恣行兇横直剌倩張司馬提訊之下張供小的向取酒資不敢吵閙司馬判令笞責一百板荷校五百 
[英美租界公廨紀事]  
　　甬人王松年曾娶同鄉人蔡氏女爲室近以淫蕩性成不守婦道王遂投公廨控被朱德甫將妻誘姦唆令捲逃及追獲時被毆兔脫旋由孫養龍糾衆勒寫離書方允給還所捲各物事後向孫理論避匿不面求提究追讞員翁笠漁直剌准詞飭差將孫及蔡氏拘獲旣而法界公廨讞員朱森庭明府忽乘輿至廨將孫保去○同興酒店主陸鶴林控稱日前流氓楊阿三糾同黨羽三十餘人來店勒索不遂所欲致被毆傷並毁雜物請爲提究直剌准詞飭差將楊提獲押候訊懲 
[美租界捕房紀事]  
　　紹興府屬餘姚縣人阮阿星在北四川路十號洋房某西人處服役日前乘西人不備竊取金銀首飾價值五千餘金逃逸無蹤西人失竊後卽開明失單投報捕房請爲查緝捕頭卽派包探沈阿鶴洪阿寶胡瑞龍馳往查緝旋卽將阮拘獲並在西穿虹浜三　昌糖食店起出原贓因將店主張叔寶一併拘獲捕頭令押候解送公堂禀請讞員翁笠漁直剌訊辦○昨晨梁上君子湯阿二混入北河南路某姓家竊取衣服携之而出適爲巡街捕所見送入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
