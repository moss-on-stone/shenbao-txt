# 1887 - 65 - 4904993

 

Page 1

 
 
[新書出售] [  申報館啓]  
　　華洋通商旣久我中國使臣及文人學士前往游閱業已僂指難數歸而卽其耳聞目見筆之於書人皆詫爲奇觀蓋以其身親經歴初非鑿空之談也然卷帙太富恐未能徧觀而盡識吳興沈君粹生乃搜取各家有爲之剛煩就簡分作十六類顔曰西事類編脫稿後尙未鐫版本舘今用新鉛字排印校對無訛每部訂爲六本計洋三角五分卽日出書售處仍照舊例 
[敬印雍正硃批諭旨招股告白] [  點石齋主人代啓]  
　　雍正硃批諭旨一舊凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以　建極之　心　郅治之謨不著今退補樓主人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢經易聖　敬印硃字赤黑分明殊便展讀惟是石印工料旣貴而套印硃字尤屬不貲現已擇吉開印準本年七月底出書預定者每部價洋二十八元先　八元　取書票書成找洋二十元取書一部其未經附股者統定四十元發售每部計六十册外加文木箱子一只提難鎖匙悉用雲銅隷字顔蓋結　絶倫凡在同志幸早賜顧售股處在上海點石齋南局帳房候敎 
[招股石印阮刻十三經注疎并校勘記] [  點石齋主人代啓]  
　　儀徵阮文達公巡撫江西時重刋宋板十三經注疏書凡四百十六卷後附文達自著校勘記庋其板於南昌府學中此書由元入明遞有修補有　　有明監板有汲古閣毛氏板輾轉翻刻訛謬滋多阮刻旣出爲士林所推重其中卷數棄數行數宇數記載詳明俾後人爰知所自惟憶阮刻距今已　七十年難保無潦草翻刻者轉有魚目混珠之憾春及軒主人藏有初印善本不自思秘特倩點石齋以石印法縮爲巾箱直行本紙取潔白字益顓　并將校勘記附在海經之後庶便檢閱更延通經學古之士悉心勘對用臻全美與阮刻初印價昂而難得姑購字迹模糊之本何如得此精校精印便於取携之縮本似於篤志芸窗者實有裨益但工本校鉅書成須每部洋廿元可舊現擬招股開印酌定每部洋銀十二元願附股　先邀四元給輿　條爲憑　於四月底出書書成再找八元取書一部凡有同志請早賜顧爲幸售股處在上海申報舘帳房點石齋帳房法馬路還讀樓書坊蘇城宏　庄掃葉山房京都正陽門外打磨廠西頭路南聚通　號天津北門外針市街聚通恆號鎭江祥泰典廣東省城楊仁新街德昌乾號揚州申昌號同文生記石門寳成典海寗城廉吉典杭州申昌號常州恆生德錢莊躉買向上海法馬路南申昌後馬路惠泰庄内晉升號面議 
[精選石印巧搭網珊出售] [  點石齋主人啓]  
　　自泰西石印之法盛行大題小題選家林立靡不搜羅宏富集成藝林大觀惟巧搭一書從無專選巨帙以供揣靡未免闕如茸城頌萱室主人　　憾焉爰取同人名手搭題窗稿以及歴届歲科試藝各省書院傑作羅致極廣剔選極精計得巧搭文四千有奇交本齊石印名之曰巧搭網珊其　見於近時石印諸書中者概從割愛准已十二月十五出書每部分訂八本定價洋四元四角在上海南北申昌及各書坊外埠申昌發售如願躉　者問法大馬路南申昌面議價從格外此佈 
[澳門考略]  
　　葡萄牙人之居澳門久矣生於斯長於斯置田宅於斯通貿易於斯久假不歸烏知其非已有道光之季海禁大開歐羅巴各邦次第訂立約章通商互市葡人遂亦散居各口操奇計贏領事之官特爲分設至同治初元始由欽差旣末乃斯明定約章通商各埠數年前葡廷復遺贊烏亞厘阿爲欽差馳詣京師請換旣君所立之約中朝欲將不便者更易贊君不允事遂無成遲之又久始於去歲由赫榷使德之介弟赫政君從中介紹新立約章盖葡人之入澳門在各國先而立約獨在各國後焉有謂當其立約之際我中國宜將澳門索回俾販私者無可偷漏而中國版宇亦不致久爲外人所佔居顧愚以爲此事當軸者自有權衡斷非草莽儒生所敢私叅末議特澳門之鵬於中國固有彰明較著者請將全澳之形勢歴代之沿革與葡人來居之顚末詳攷而縷述之澳門亦名濠鏡其南有四山壁立海中縱横交貫如十字故士人呼之曰十字門其入港之口有南臺北臺兩山遥遥相對扼吭拊背形勝天然地距香山縣鳳棲嶺一百二十里而遥山勢連綿四圍皆海其與内地連屬者惟蓮花莖一綫耳澳之東爲東澳山又東爲九里洲山下有水曰天塘甘美可供吸飲旁連雞拍山又東爲零丁山下瞰零丁洋迤邐至旗纛澳而出虎門北則靑洲山波濤漭瀁繞其四圍由此渡海則爲秋風角爲娘媽角逾逕頂而達鳳棲嶺明萬歴中於此設重兵焉西不踰十里地曰北山西望燈籠洲林深草碧掩映於洪波巨浸之間其與秋風角對峙者曰南埜角旁有掛椗山揚帆過此可直達浪白滘當明初葡人未至澳門之候歐洲各國咸於此設市廛焉南有四山曰蠔田曰馬騮曰上𣽸曰芒洲是爲内十字門逾此二十里有四山曰舵尾曰雞頸曰横琴曰九澳是爲外十字門盖全澳形勢之大略已盡於此矣至攷其官守唐宋以來凡諸蕃之來此者皆領之以市舶提舉並未於此設立專官至明正德末年詔與外洋絶交而提舉亦幾於無用已而巡撫林富上害言互市有四利請弛其禁遂於嘉靖十四年特設都指揮一員其首任者爲黄慶澳門之互市蓋自此而始矣萬歴二年見葡人之來此者日益衆遂建閘於蓮花莖設閘官守之四十二年又設叅將於中路調千人戍之洎天啓元年改設於前山寨所轄有把總二員哨官四員文則有澳門同知專司榷稅之責盖斯時葡人雖有久居之勢而畏威懷德頗循循然就我範圍也亦起我朝朝順治四年詔設前山寨官兵五百名領以叅將如故惟增設千總二把總四康熙元年改設副將增置左右營都司僉書守備當其時海禁之嚴特甚酌定洋船額數每歲所至不准增多雍正八年移香山縣丞於前山以爲澳門同知之輔至乾隆八年改爲海防軍民同知百餘年來相沿無改盖官守之大略又如此至葡人之至澳門雖自明初始而其建立埠頭歲納租欵則肇自萬歴七年查葡人精於算數醋究天文自開闢至元時自相往來鮮通别土至是瀾量日出及星之躔數深知水陸方向遂遣善操舟者駕巨艦南行由亞非利加西境轉而東歴亞非利加東境抵五印度西境迤邐至麻大甲蘇門荅臘噶羅巴遍歴東南洋諸島國到處設立埠頭始得達漠請諸中國准其就隙地建屋歲納租地銀五百金歐羅巴各國俱艶羡之由是西班牙荷蘭意大利接踵而來法蘭西英吉利繼之而商舶賈䑸自此源源不絶允維時尙方珍玩皆於粤取資時或采辦無從則畺臣必爲中涓所嬲適葡人欲在濠鏡通商當事利其居積寳貨便於供應是以奏請曲從非必貪其每年五百金之利也大清定鼎重譯來賓見葡人暫借一枝情極恭順遂一仍其舊不予深求自道光季年邊警旣關海疆不靖葡遂乘機指爲已有旋且於望夏一帶編立門牌按户征稅序沚灣左右建設失廠興築砲臺駸駸乎及於界外而澳門同知一缺有名無實已如告朔之餼羊中國緝私巡船不能至其境地租五百兩更不問可知矣今日者約章旣立和好益敦香港旣許中國緝私澳門亦一律舉辦行見柔懷兼至樽　折衝豈 
 
 

Page 2

 
 
非亘古未有之休中外一家之盛哉因爲攷其厓略綴錄成篇俾辦理交涉事宜者有所考鏡焉 
[本館接奉電音]  
　　昨接在京友人發來電音有本月十七日上諭一道敬謹譯登○二月十七日奉上諭肅親王隆懃奏因病請開緊要差使一摺隆懃着加恩開去一切差使仍留廂藍旗漢軍都統以示體恤欽此 
[春明紀事]  
　　京師平糶局計有三處皆於二月初六日起出糶每日自晨至暮貧民買米者擁擠門前約數千人蒙五城城憲會議以市面挑剔錢文異常苛求非所以體恤貧民令司事者於貧民買米時察其錢稍可行使於市面者不准收留其市面斷不能行使之錢始一律收留該三處每日共售米千石計收價錢三千千文有奇聞所收之錢集至萬千文卽由城憲派司坊官辦解送户部收存於庫○前報前門外冰窰胡同浙江會館經中東坊率役鎖拿數人收禁一節兹聞其詳蓋正月間有南籍人某甲者係爲部中司員在京供職多年其眷屬並未至京惟一子相隨京師客歲媵置一妾年幼貌豓白香山之樊素小蠻亦不是過今年正月間甲接家中要信怱怱南旋京邸除僕從外僅妾與子耳然子齒稍長與妾同居一處恐外人揑造黑白乃於二月逆日將妾權寄于其母家但妾母素來貧苦居於陋巷中四隣咸知其女已鬻於人忽睹其歸大爲詫異遂疑其私逃互相議論傳入棍徒數人之耳棍徒遂起不良之心是夜諸棍徒糾衆將甲妾搶去置於該會館向甲妾云汝主人控汝私逃歸官變價不料甲妾雖係女流久寓京師已悟棍徒圈套乃開口詈駡諸棍徒因其不肯低首相從竟敢任意拷打其時夜深人靜哭喊之聲驚聞四隣次早經隣人濳報中東坊署而甲妾之母適亦至該坊控告該坊官聞之急率役直入該會館將棍徒數人鎖拿無一漏網者不日當詳城審訊矣○廣西省素産桂樹每年刮剥桂皮爲數頗鉅大半行銷各省乃該省一大利藪也近年恒多把持之人因之屢肇釁端刻張香濤制軍奏請定章嚴禁並請粤東西兩省於應征此項稅課遞爲减征聞此奏交户部核議尙未聞准與否云 
[丁沽談屑]  
　　前任天津縣姚鐵珊大令以禮去官由道府兩憲札委吳雲遲大令國棟代理藩憲復委宮玉甫明府昱署事雲遲大令原定於正月十八日接印嗣因署理有人辭不赴任玉甫明府遂於正月廿一日視事此中情節略見前報現聞是缺已由藩憲詳請傳相以闞心源大令綱奏補矣○宮玉甫大令接篆後據前任移交未結案件計四百餘起新案約二百起查點八班覊押人犯多至二百餘名捕班各犯鵠面鳩形情殊可憫詢諸看役據稱該犯因迫於飢寒以致流爲盜賊陳序東直剌在任時特慨　廉俸每名每日賞給小米一升六合前任姚鐵珊明府以欵無從出酌半發給該犯遂又不免啼飢號寒宮玉甫大令憫之着照原日章程如數發給各犯歡聲雷動大令又會同讞員限以兩月清理各案聞於月初已飭房吏檢送鹽丁馬快各押犯卷宗詳加披閱凡事屬細微而覊押日久情有可原者已釋放十三名矣○西沽及院署東飭建鐵橋經列前報院浮橋於去秋動工兩旁石脚均經築就比及冬令暫行停工現届春融依然工作聞改建活橋按照原議加銀二萬三千兩至四沽浮橋亦於月初由天津縣宮玉甫大令會同工程局憲詣騐將擇吉開工橋堍民房有碍工程或當拆卸居人環乞恩施邑尊諭以靜候區處 
[移文照錄]  
　　會帶萬年靑輪船委員兩淮補用鹽知事陳爲移知事本年二月十三日奉頭品頂戴督辦臺灣防務福建巡撫部院一等男劉札開爲抄片札知事案照本爵部院於光緒十三年正月二十七日在臺北府城附片由驛具奏萬年靑輪船被碰沈没所有在船溺斃福建候補直隷州顧鎔等二十八員懇恩敕部從優議卹以慰幽魂一案除俟奉到諭旨另行恭錄札知外合先抄片札知爲此仰該委員卽便轉行該家屬查照毋違等因奉此合行移知到貴縣所有光緒十二年十二月二十七日在萬年靑輪船溺斃各員籍隷治下者希卽轉行該家屬一體查照爲此合行知照前來須至移者計抄黏爵帥附片○再查萬年靑輪船被碰沈没所有在船溺斃械器局採辦委員福建候補直隷州顧鎔縣丞郭雲程軍械所採辦委員直隷州州判王中灝江蘇候補縣丞盧自信銘字營採辦軍米委員縣丞陳明啓楊立本武毅營採運軍米委員安徽績溪縣訓導鄭承鐸從九周洪樸煤礦局採辦機器委員從九盧光淮探弁世襲雲騎尉任汝祥因公赴滬差弁都司劉興泰守備夏芝興守備銜千總王正元六品軍功楊萬雙千總蘇廣萬年靑輪船文案委員從九丁溥霖請假就醫隨營差遣委員四品銜山東補用知州陳穎爍候選直隷州楊典訓請假回籍各營局所委員兩江補用副將張文萃游撃吳開勝都司宋鴻謨守備左成章趙月三千總王家邦增生吳楚璜五品銜吳道新六品軍功嚴登科嚴登高共二十八員一併隨船溺斃死於非命據萬年靑管帶委員兩淮補用鹽知事陳振鴻禀報前來伏查該故員等從軍海外勞苦有年此次同遭慘厄殊堪憫惻其因公赴滬　固等于陷陣捐軀卽暫行請假各員亦慘於在營病故合無仰懇天恩俯准將顧鎔等二十八員一併敕部從優議卹以慰幽魂出自逾格鴻慈謹附片具陳伏乞聖鑒訓示謹奏 
[吳下街談]  
　　江南提督譚靑崖軍門因公赴省刻已啓節回松各大憲均親送出城冠蓋如雲頗形熱閙○平江書院爲蘇屬文童肄業之所向由首府及長元吳三首縣輪流課試每年定以二月開課十月停課兹届開課之期魁太守示期二月十九日甄别諭令各文童先期開具履歴姓名赴府呈報以便造册備卷届期借用試院扃門考試○本月十二日夜十二點鐘時距胥門三里許之殷家橋嚴姓家失愼延燒鄰右四家皆以務農爲業嚴姓第一進住房盡行焚燬鷄犬悉遭火劫米榖數百石亦已盡數烏焦是處離城較遠並無水龍澆灌救火者幾於無所措手云○甪直距省數十里一大市集也向有龍舟數艘爭奇鬥異每逢佳節必競渡以相娱樂今年各富商更訂期賽燈徹夜遊行市上高燒樺燭照耀通街各種五色明燈皆倩巧匠製成心裁各出異樣新奇少年子弟更製扮戯劇如大香山趙家樓等十餘齣其燈彩之華美勝於上海各戯園鶯喉宛轉一路唱歌每逢巨室世家必入内呈技主人出酒食以犒之自正月以來每值星月皎潔之宵皆興高采烈一夜之費多至數十金聞者不遠百里而來莫不嘖嘖稱羡查近年直東一帶水患頻仍災黎侍哺嗷嗷賴各省籌賑諸善士多方勸募以濟飢寒該鎭諸君子曷弗移張燈之費爲助賑之資則陰功莫大焉 
[臨歧話别]  
　　昨報載德國皇姪孫乘輪回去一節兹悉皇姪孫於啓行之行在德國領事公館内設宴邀請中西各官赴宴在座者爲蘇松太道龔仰蘧觀察製造局總辦聶仲芳觀察英會審員蔡二源太守道署繙譯官徐蘭齋司馬曁西官十餘人並有焉樂一班藉以侑酒聽琅璈之一曲浮琥珀之千觴載笑載言其樂　極至鐘鳴十一下盡歡而散皇姪孫卽登三菱公司輪船前往東洋游歴道憲以下各官復送至江干　手而别渺渺雲帆向前程而逕發迢迢水驛問後會以何年送行者於此其有依依不舍之情歟 
[團操紀聞]  
　　本埠西商團練兵近又添入新兵每日在黄浦灘操演均穿常服每禮拜六赴泥城外大操一次改換戎裝已由香港將軍派三道頭二名來滬教習聞此二名一係管砲隊一係管洋鎗隊者俟操演純熟後卽由香港將軍派兵官來滬閱視昨届操練之期正值天氣晴明至三點鐘時在老巡捕房空塲會集前有西樂一班馬隊十餘匹砲四尊團練兵約有二百人由大馬路向西至泥城橋跑馬塲操演各種陣式沿途觀者頗形擁擠至六點鐘始整隊而返 
[觀察啓行]  
　　前蘇松太道湯小秋觀察赴蘇一節已登前報今聞觀察於日前由蘇乘飛雲小火輪船回滬仍在滬南製造局暫駐昨長乘祥雲兵船回金陵 
[蟻棍宜懲]  
　　滬上之慣爲撮合山者俗呼之曰白螞蟻彼中人則諱言之自稱爲小媒人姻緣之簿顚倒從心婦女墮其牢籠斷不能完 
 
 

Page 3

 
 
璧歸趙雖或時經控究而若輩花樣百出幾十妙手通天有著名水販宋子雲者去臘與痞婦松江阿二串通雇得一葉扁舟將阿二載赴南潯售與農人某甲蓋卽所謂放鵓鴒也旣得身價洋元宋卽與阿二分肥而去阿二入閂未匝月忽席捲而遁尋訪無蹤近始探知宋匿跡申江甲遂于昨日來申投縣具控似此刁惡之徒想不能任其幸逃法網也 
[沙船被撞]  
　　前日下午有沙船一艘下椗南市新碼頭外浦中驀遇南琛兵輪鼓浪而來管駕者不及隄防致與該沙船相碰砉然一響幾疑石破天驚舵尾桅杆均有傷損幸未洞穿船腹不致沈溺波心幸矣哉 
[籌欵築路]  
　　本邑西門外迤西由　橋折而南至製造局一帶車路雖已平坦尙嫌狹窄車馬來往碰撞堪虞且數里之内河道紛歧深夜行人時或失足近經製造局總辦聶觀察籌得巨欵筮日鳩工更資購民田將路放闊三倍先是已咨商道憲計地一畝給以官價七十千復商請駐紥滬南各營管帶每營撥出兵丁百餘名從事工築刻已畚挶齊施想不日當可蕆事矣 
[縢薛爭長]  
　　人必有過人之財産又有過人之才能然後可以左擁嬌妻右抱艶妾乃世間庸碌之徒稍有阿堵物便有貪多務得之念存得隴望蜀之心則卽不免大小相爭醋瓶立倒而笑柄卽由此生矣寗人某甲者在滬多年稍有積蓄顧有登徒子之癖問柳尋花視爲常事與蘇婦某氏姘識賃居三馬路之時和里一對野鴛鴦儼然伉儷矣祗以某氏年華老大幾同古井之無波竇桂燕蘭久無消息甲遂有厭棄之意謀欲納小星以冀側生旁挺適有友人某乙以撮合山自任娶某丙之女爲妾已有成議將擇吉過門甲乃以情告某氏某氏私念如納小星則良人恩愛必見移於彼心固不樂然此時阻之勢已不及遂佯許之及昨日吉期已屇甲摒擋諸事振作精神未幾而鼓樂喧於户外彩輿　於庭中某氏見之卽謂甲曰爾向者與我言納妾今若此豈欲以小易大耶抑將無大無小如齊秦之東西並帝耶爾如必欲如是則臥榻之旁斷不能任他人鼾睡甲聞其言婉轉解說而某氏終不爲之稍動正在喧嚷之間而花轎中之新人已惹動了無明火脫下鳳冠驀然下轎不待儐相之高聲請轎矣與某氏相見後各逞娘子軍之威風舌劍唇槍其銳無匹甲不能爲左右袒也其妾遂駕車奔赴捕房將情控告捕頭以爭執大小非捕房所能判斷令赴公堂妾乃如飛而去及抵會審署觀看之人不啻蜂屯蟻聚無不詫爲奇事後經氷上人及甲之親友將妾攔阻多方勸慰妾始回時和里觀者仍隨之而去一路嘲笑不止幸巡捕彈壓始散後甲向某氏婉商至再又經親友勸導令甲終不將姘婦作小星該妾作大婦未知以後能安居否也俗傳徽人有兩頭大之說甲以寗人而亦效徽人之所爲眞所謂習俗移人者矣 
[指拐無憑]  
　　前報列失婢可疑一節昨日原告盧　氏同　夫盧　安　案具禀被告賀蓮笙及傭婦陳薛氏均由保交案王司馬詰問之下據盧稱潮州人在招商局金利源碼頭爲工頭住居泰安里去年八月間搬進家中有妻及子女各一人婢女兩人十七歲者名奏桂十六歲者名桂喜均於七八歲時撫養成人失婢之日我不在滬盧周氏仍照前申訴司馬詰問兩婢何處買來答稱均在上海買來一是山東人一是高昌廟某師爺處薦來司馬詰之賀蓮笙據供寗波人住永安街泰安里第一家盧住裏面第四家中隔兩家素不往來伊家失婢我不得知有管房之王先生說伊失婢後先向弄口老虎灶上要人後又至我家次日早上卽喚西捕到家搜尋我等均未起身後到捕房被押兩夜保出陳薛氏供蘇州人在賀家幫工已兩年在弄内别家亦曾做過王司馬詰盧周氏可通西語答稱略通不見婢女時因丈夫在吳淞故自到英法捕房報過司馬謂爾在家看見第一個婢女走出第二个亦爾自已呌伊出外至隣近家去問則可不應喚西捕去須知西捕不諳華語倘或閙出事來　不　了現須赶緊尋到婢女再行詰問倘是伊拐自當嚴辦如不是伊拐則爾有誣告之罪願罰抑願辦盧周氏請爲公斷司馬着兩人於下期具結到案再訊 
[發落拐犯]  
　　去年十二月十九日禪臣洋行北京輪船由廣東來滬查有越女三人被廣東人陳阿文廣婦盧阿蘇卽阿文之妻并盧阿英等三人誘拐又有住居虹口之廣婦陳王氏到船相接因一併解送法公堂除將越女資遣回國外因陳阿文患病與阿英阿蘇一併舊爲保出尚未發落今陳阿文病已輕減遂於昨日將陳及阿英等傳案阿文之母陳蘇氏亦到案經王司馬將三人逐一研訊三人均照前供并稱在滬染病擬卽回籍王司馬謂閱前後供詞可見阿英素來以烟花爲業現買越女諒亦爲娼故身契上載明無可遁飾理應送縣照律嚴辦陳阿文稱女係出錢買來爲使女我不識字契紙是别人所寫阿蘇等均叩頭請免送縣司馬謂别人不能爲爾如此寫法姑念越女已還故土從寛辦理隨商之祁繙譯官斷將陳阿文枷號二十天期滿後再行交保具結備案盧阿英阿蘇兩人係婦女從寛免究當卽釋放 
[英界公堂瑣案]  
　　包探賀東生禀有開肉店之王仁和來報有陳正行田永香二人私刊中和園圖章印成假票冐領貨物等情因緝獲陳田二人解案請究質之田永香據供我等均做生意有相識之陳正行將假票交我往王仁和肉店取物兹被拘獲求恩寛宥質之陳正行供假票係我友交來我因未便令田永香往取食物今願交出做票之人蔡太守以其私印假票誑取貨物殊屬可惡若不嚴究將來效尤日甚殊爲市廛之害飭將陳正行押候交出做票之人田永香交保王仁和斥退○四馬路中園烟間之走堂張瑞福稱有王保仁等吸烟不給錢文昨日又來開燈向索前欠反遭毆打並被毁壞物件核計角去烟錢一千一百餘文報捕送請追究質之王保仁葉錦榮韋桃金同供我等均是相識王係做煤炭生理葉係馬夫韋無生業且未滋擾張供王葉等動輒行兇請爲究辦蔡太守以張爲堂倌不應被人欠錢至一千餘文之多實屬任意所控被欠之錢不追王保仁行兇枷號十天爲首之葉錦榮枷號十四天韋旣無行兇情事斥退○包探顧阿六禀積竊應雙桂持眼鏡一副諒係竊取送案請究應供蘇州人眼鏡是朋友託賣不敢行竊蔡太守以並無失主報案姑從寛飭差將應押送蘇州航船回籍眼鏡存查○包探顧阿六禀有閱烟館之婦人朱氏與撑船之陳阿金姘識因朱氏另姘别人陳阿金吃醋起見竟欲持刀自尋短見被朱氏將刀奪去自行戳傷　送醫館七日方痊請爲究辦質之陳阿金供稱朱氏係小的價買並非姘識小的本欲自戕被朱氏將刀奪去自戳求恩鑒察蔡太守以受傷之朱氏木到飭將陳阿金押候朱氏傷痊再核○二百二十九號捕禀張仁章醉後跌落浦中幸經麻雀杉板上人救起送請安捕杉板上人未到質之張仁章供實係醉後落浦今被杉板救起願給酬勞蔡太守以張沈醉落浦性命幾乎難保經杉板上人救起其功不小卽飭巡捕與張同往尋杉板上人給以酬勞○江北人王阿大禀稱與同鄉之高阿大因爭奪生意起見致被踢傷眼泡及腰胸等處曾在醫院醫治今將痊可惟腰及眼尚未齊痊求恩究辦高阿大俯首求恩蔡太守以生意悉聽主顧豈容爭奪行兇着罰高洋兩元給王養傷姑准高交保俟王傷痊銷案可也 
[法界公堂案彚紀]  
　　大茂錢莊控豐記猪行結欠往來銀一千一百八十兩一案前經豐記經手人秦炳釗繳到銀一百兩翁太守當堂先給大茂莊領去着各人將經手已收之欵限日繳案對過未收各肉店所欠之銀洋亦趕速繳堂到期不繳卽由公堂出票簽提曾列前報昨據原告投案遞禀申訴限期已過朱友通名下應繳洋三百六十餘元　等名下亦有應繳洋元王司馬問到案之秦炳釗當秤之奚阿竹以及有股之朱友通吳蔭庭王立成王永言王錫榮等此等洋元爾等七人究竟歸何人料理衆稱當歸秦奚二人清理司馬着將七人一併管押再訊○方磨堦控鄷芝琴一案曾登前報昨日方復遞禀并呈經摺一扣請追存款并稱洋是王鳴皋借去詰之鄷芝琴據稱誠生烟館是王鳴皋爲擋手方之摺子是王所寫我在店當手店中六人八股每股出洋二百五十元未立合同祗做一年卽有虧本現將生財抵作洋五百元留存店中以付别 
 
 

Page 4

 
 
處欠欵王嗚臯稱爲誠生店經手店中原定十股計洋二千五百元後祗得八股故未立合同倘立合同此時受累不淺司馬詰在股者何人王鳴臯稱店中並非虧本實因生財之價太昻及修整後資本已罄致不能做生意我已於去年歲底出來在股者達晋陛李雲書張裕興孫養員及鄷與方司馬又詰孫張兩人現在何處答稱均在司馬着將孫張二人邀到再核○捕　甯波人張阿寳請訊法包探禀稱張在鄭家木橋賭　上　伊父瞥見拘送王司馬詰問之下張供父名張安興本在金和源碼頭做工現在新開河飯店中司馬問其父到否答稱未到司馬着押候其父到案再核○陸阿榮控趙阿順吞没經手米洋十五元六角又麻袋八隻賠洋二元四角共計洋十八元等一案當經翁太守訊據趙供飯　是林阿慶盤下本月初四日憑王姓及傳三多等爲中將洋交清米錢非我所欠翁太守以趙阿順旣不認欠着交保將林阿慶尋來昨據陸阿榮投案請追王司馬詰之趙阿順仍照前不認并稱林現往甯波中人王姓已近到寗波傳三多現在外邊土司馬着傳進傳稱我惟認得林姓與趙不相認識司馬問林阿慶開作趙阿順可是爲夥後來將　盤下傳稱不是趙前做别項生意司馬謂現在控欠不過十八元爾等旣與林認識着兩人各出洋九元交陸作爲墊欵將來尋到林阿慶可將墊欵索還他如不允卽可扭到公堂將洋追還卽飭二人交保繳洋違則管押○裕○祥烟館堂倌王阿桂稱昨日早有十數人來吸烟開燈三隻計烟資共八百三十二文因無錢自將靑洋布舊長衫舊棉馬申各一件脫下押抵詭稱取錢來贖不料其赴捕房稱是我等剥衣爲此將伊送捕張永林供常州人前在洋行現已失業因要到中和棧友人處借錢有人說肯爲代說因在　處開燈適友一去不來我自將衣脫下作抵彼不允至十二點鐘時又將我衣剥下王司馬得詞後謂張永林自肯脫衣當備錢往贖衣卽交王阿桂領去帳須算明不可混記又有蕭金茂稱有兩人先後進内吃烟失去烟鎗請追王司馬詰之姚生元據供　灣人收烟渣爲人燒烟前日倦乏吃烟五分烟尙未吸人卽熟睡後伊向我要鎗我尙茫然司馬察得姚所供情眞况失鎗無憑卽行釋放又有潮州人胡阿毛稱郁和坤等兩人進内吸烟偷去烟鎗一枝人已逸去故將郁送案郁供江北通州人現爲乞丏無處棲身有人約我吸烟允我有住處故跟伊同往不料其設心不良將鎗偷去王司馬謂胡阿毛曰爾見伊如此情形安有錢文賠爾烟鎗着同出外將逸去之人找到送案追究 
[招認續到靈柩]  
　　十六日大團鎭土曉滄先生來函并送至萬年靑船上失事之屍棺一具現仍停天后宮後面廠内據騐得年約三十左右身中無鬚其髮辫三股線身穿白在大襟短衫右足穿月灰斜紋夾套褲白洋布裏白布夾襪藍布纒脚餘無别物其所穿之牣俱在棺内如有屍親在申可往該廠内認領特此佈知[  上海三馬路協賑公所竹坪陳煦元謹誌]  
[江督轅門抄]  
　　二月初七日升授順天府尹安徽鳳頴道高萬順到見委辦臺北電報巡檢劉世芳臺北來新選清河澗橋司姚毓琦禀辭赴任○初八日升授順天府尹安徽鳳穎道高萬鵬見辭理問吳鳳池謝委管愛育堂並到差○初九日知府陳琦禀知同知胡汝霖聞訃　父憂○初十日鹽知事吳瞻廷禀辭回揚○十一日候補道丁到見揚州來叩謝給咨典史沈錫麟叩謝咨補溧水典史○十二日甘肅知縣龔炳奎湖南來起服赴甘肅○十三日藩轅牌示溧水縣施春膏捐升道員禀請開缺前來遺缺查有試用大挑知縣齊鈐堪以代理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十三年二月初四日京報全錄]  
　　宮門抄○諭旨三道錄前○發抄○旨六道○刑尙麟等奏爲酌量定擬摺○閩督楊奏報正法盜犯名數片○又奏請補游撃摺○又奏請奬叙摺○黔撫潘奏黔省屬庫並無征存未解銀兩摺○二月初四日刑部都察院大理寺正黄旗值日　引見○那公福森布各假滿請安○廣西知府王賡榮　恩○鍾瑞謝　河南道恩○候補道朱壽鏞謝恩○鄂爾噶台謝卓欽恩○長有郭勒敏布各請假二十日○福楙請假五日○恩公請假十五日○馮光勛續假十五日○掌儀司奏初七日蔡奉先殿載瀅行禮○順天府奏京師得雪二寸有餘○召見軍機桂公大額駙鍾瑞王賡榮○發抄楊昌濬奏寺備毓恩患病請解任　旗奉硃批兵部議奏欽此○又翁燨補營粤北路右營游撃奉硃批兵部議奏欽此○又海防捐輸等九次請奏奉硃批户部核議具奏欽此○又該用通判長勝等期滿甄别奉硃批吏部知道欽此○又清廛錢糧請展緩辦理奉硃批户部知道欽此○又都司志誠先行開缺奉硃批着昭所請兵部知道欽此○○刑部尚書臣宗室麟書籌謹奏爲書吏索詐查無實據按照被叅情形酌量定擬恭摺仰祈聖鑒事光緒十二年十二月初六日奉上諭御史于賡榮張炳林奏蠹役侵扣巨帑請飭交部嚴訊吳兆泰奏户書侵扣帑金部臣委曲遷就劉綸襄奏書吏侵吞巨欵該管堂官失查輕縱各一摺户部銀庫書吏史恩壽着交刑部嚴行審訊其承辦各書吏着一併交部訊究至劉綸襄摺内所稱孫詒經深知其事僅將該吏送坊並許將吞欵吐出卽行釋放吳兆泰所稱張曜函致孫詒經囑其追問該侍郎與該部各堂官籌商辦法送坊看管飭罰　金希圖了事等語着孫詒經及户部各堂官明白回奏欽此當由内閣抄錄該御史等原奏並經户部將史恩濤曁山東司承辦書吏陳世昌解部候訊復由軍機處抄出管理三庫大臣孫詒經及户部堂官明白回奏各一摺交送前來臣等避派司員嚴加審訊據史恩濤俱稱山東請領河工銀一百萬兩經管庫大臣眼同該省委員點放俱係庫平寳銀並無短少亦無勒索便費情事陳世昌供稱山東咨文到部刻卽辦稿劄庫並無遲延至發放銀兩與司内向不于涉各等語詰以如何侵扣勒索該書吏等堅稱並無其事臣等以書吏藉端索詐習爲故常今山東領此巨欵謂其毫無需索殊難憑信卽照該書吏等原供片查户部銀庫去後旋據户部覆稱該省兩次咨文到部並辦稿劄庫各日期與陳世昌所供均屬相符至銀庫如何開成銀兩承辦司向不與知又據銀庫覆稱山東請領河工原庫平銀一百萬兩於光緒十二年十一月十二十三十七二十二等日眼　委員當堂發給均係一律大元寳逐袋領出該委員始行出具並　短少甘結存案各等因是由司劄庫日期並未遲延由庫發放銀兩亦無短短少惟事前有無需索事後有無侵扣該　吏等恃無贓証堅不吐實非訊取該委員等切實親供難期水落石出當卽具奏請旨飭下山東巡撫訊取該委員等確供以憑核辦慈據該撫覆奏聲稱訊據第一起委員劉景寫面稱十一月初四日到京初五日投文十二十三兩日領銀五十萬兩第二起委員沈廷杞面稱十一月初七日到京初八日投文十七二十二兩日領到銀五十萬兩均由順天直隷行走每到州縣由地方官查點銀鞘過秤後與原文數目相符出具印收交上站護送兵役銷差所領實係庫平質銀並無短少惟劉　宸等初次赴部領欵亦以書吏勒索爲慮及投文後堂官催令迅速發給醫吏無計勒索遂將銀如數領出曾聞都人談及此次領欵若非堂官飭令速發庫書勒索恐非萬命或數千金不可此係外人揣度之言如果出過費銀餉銷短少沿途州縣豈肯出具印收逐站護解等語　等查此次山東請領河工巨欵　書吏未能需索使費實由該部堂官催令迅速發放刻不容緩之故旣未抑勒刁難就案而論似係無罪可科惟該書吏史恩濤如果奉公守法毫無弊端何至屢被言官叅奏且此欠山東領欵竟有需索一萬兩之說雖係外人揣度之詞其平日遇事招摇已可概見該書吏盤踞銀庫勢燄日張車馬衣服儼然顯宦若非藉端索詐得權重資何能如此奢侈如因查無情弊卽子勿論殊屬輕　若竟照蠹役詐贓問擬究無贓數可科亦覺情罪不符衡情酌斷應將史恩濤於蠹役詐贓車罪上量减一等擬杖一百徒三年劄交順天府定地發配到配折責拘役山東司書吏陳世昌於咨文到後○卽辦稿劄庫並未稽延訊無不合其發放銀兩與該司亦無干涉應免置議所有臣等定擬　由謹恭摺具奏請旨奉旨已錄○○楊昌濬片再光緒十二年春季分台屬就地正法人犯業經附片奏報在案兹查光緒十二年夏委分據新化縣拿獲著匪卓歪石汶對何阿冬三名訊認移搶得贓拒傷事主不諱均屬情罪重大未便稽誅審明後禀經撫臣劉銘傳批合就地正法以昭炯戒據署臺灣道陳鳴志詳請具奏前來除咨部外謹附片陳明伏乞聖鑒謹奏奉硃批刑部知道欽此○○頭品頂戴革職留任閩浙總督瘘營福建巡撫事臣楊昌濬跪奏爲遴選請補海外陸路遊撃員缺恭摺仰祈聖鑒事竊福建台灣北路協標右營遊撃張得貴營務懈弛開缺另補所遺該遊撃員缺係海外陸路題補之缺准到兵部咨第二輪第六缺輪用揀發班内人員應令照章揀選請補等因臣隨在於閩省陸路揀發班各項遊撃内詳加遴選如軍功補用遊撃方初學於同治六年間請假回籍醫調久未來閩銷假朱先斗於光緒元年起現在何處查無下落　益彪鄰琳玉捐輸案内均應給咨赴部揀發候補遊撃增慶年滿六十六歲應行甄别前署　缺遊撃因病撤委開復候補遊撃顧飛熊亦年滿六十六歲未經甄别均未便遷就請補外惟查有應歸揀發班之軍功留閩補用遊撃翁爔年四十九歲建安縣人由武童隨軍剿匪迭著勞績遞保儘先都司旋克復漳州龍岩等郡縣城池出力案内保奬於同治五年十月初七日奉旨着以遊撃留於福建補用並賞戴花翎欽此嗣經造送履歴咨准部覆收標註册序補該員年强材練從公勤奮曾委署福甯中營遊撃事務措置裕如且前委管帶精兵赴臺查辦案件於臺地風土民情亦爲熟悉以之請補是缺游撃可期勝任與例相符合無仰懇天恩俯念臺灣北路右營游撃員缺緊要准將該員翁補授於營務地方均有裨益如蒙俞允容俟部　到日卽行給咨送部引見恭候欽定除飭取履歴另行咨部外臣謹會同督辦台灣防務撫臣劉銘傳福建水師提督臣彭楚漢合詞恭摺具陳伏乞皇太后皇上聖鑒飭部核覆施行謹奏奉硃批兵部議奏欽此○○頭品頂戴革職留任閩浙總督兼管福建巡撫事臣楊昌濬跪奏爲閩省第九次海防捐輸懇恩奬叙以昭激勸事竊准户部海防需餉甚緊暫准開捐實官併常例以裕餉項欽奉懿　依議欽此計刊刻原奏清單捐例京外准捐各項均以八成實銀上兌由藩司發給實收按月造册送部等因當經遵照辦理並將上年五月十九日起所收捐項分作八次奏奬在案兹自光緒十二年五月初一日起暫截至八月十五日止據劉慶齡等内百六十九員名報捐官職貢監翎枝共收實銀五萬零四百四十五兩六錢八分先填司印實收給領仍俟部頒執照發換所收之跟一經批解奉撥北洋定購船砲使銀四萬兩餘存俟續解據閩省善後局司道編作第九次造册具詳請奬前來臣覆核無異合無仰懇天恩俯准奬叙以昭激勸除開造細册分送部監查核外謹恭摺具陳伏乞皇太后皇聖鑒飭部議覆施行謹奏奉硃批户部核議具奏欽此○○署貴州巡撫臣潘霨跪奏爲黔省屬庫查無徵有未解銀兩交代各案依限結報遵照章程開具清單恭摺彚奏仰所聖鑒事竊查户部議奏各直省交代應令按限清楚一摺欽奉上諭各督撫　飭司道等各官悉心綜核嚴提已徵銀兩統歸司庫其各屬接收交代亦照山東省章程依限結報每年於歲終閱單彚奏等因欽此又户部咨開各省交代除額設倉粮及應留屬庫坐支銀例由該管道府隨同盤查此外徵存應解之欵勒限兩個月掃數提解藩庫逾限不完卽行叅辦統令於年終開單奏報一次明列交代幾案每案有無徵存限滿有無欠解曾否叅辦一一註明等因歴經遵辦在案臣查黔省額徵正耗錢粮爲數無多定例九　開徵以年底完半爲上忙次年三月全完爲下　歴係儘收儘解年清年欵自咸豐四年以來因上下游逆匪滋事地方士庶或集團堵剿或遷徙流離以致田土荒蕪錢粮未能及時完納且被擾之區民力拮据寔難徵收經各任撫臣將曾被賊擾地方節年應徵丁粮秋米先後奏請分别全免咸免在案兹查各屬已徵錢粮均係隨時解司實無徵存未解銀兩至各屬交代因辦理軍務勢難兼顧前經奏明展限所有同治十二年以後交代造册舛錯遲延職名限内結報者邀請免議限外結報者隨案開叅據藩司曾紀鳳開單具詳前來除飭催各屬迅將光緒十二年下忙未完錢粮俟截至年底查明已未完解數目分晰詳報由臣察核另行奏報外所有黔省屬庫查無徵存木解銀兩交代按限清楚緣由理合繕具清單恭摺彚奏伏乞皇上聖鑒謹奏奉硃批該部知單併發欽此 
 
 

Page 10

 
 
[光緒十三年二月初五日京報全錄]  
　　宮門抄○發抄旨五道○直督李李爲審明定擬摺○又奏叅追故員欠欵片○又奏請頒匾額片○又奏都司回旗請照例補用片○江督曾奏請分别絨奬摺○又奏查明覆請給奬片○又奏採辦棕毛動用銀數摺○江撫德奏委署知府片○二月初五日工部鴻臚寺正白旗值○無引見○麟書等謝署稽察備察壇廟恩○咸公續假十五日○烏拉布請假五日○召見軍機王文錦蔣艮清安桂勛○發抄崧駿奏撫標防營確難再撤奉硃批該部知道欽此○又撥解甘肅新餉奉硃批户部知道欽此○吳奇勳奏回任日期謝恩奉硃批　道了欽此○陳學棻奏接試泉州等屬情形奉硃批知道了欽此○啓秀奏籌撥黑龍江接濟銀兩奉硃批户部知道欽此○○大學士直隷總督一等伯臣李鴻章跪奏爲疏脫監犯之刑禁人等審明定擬恭摺仰祈聖鑒事竊前因慶雲縣秋審斬犯靳九監候待質流犯肅八越獄脫逃當將管獄官署典史沈貽桂奏叅革職提同刑禁人等至省嚴審並飭查有獄官前署　縣吳國棟是否先期公出一面勒緝逃犯業蒙諭旨轉行欽遵在案兹據臬司陶模督同保定府知府朱靖旬審明擬議會同藩司松椿招解前來臣親提覆審無異緣劉茂春胡文學均籍隸慶雲縣充當禁卒逃犯靳九係因故殺張素雲身死擬斬監候彚入光緒十二年秋審情實蕭八係販賣私鹽擬流監候待質十二年七月初一日晚署該縣典史沈貽桂帶同刑書魏同人進監收封騐明靳九蕭八等刑具完固收入西房北籠飭令禁卒人等小心看守是夜三更忽起大風又有暴雨禁卒劉茂春胡文學並更夫劉會姜玉文均進屋暫避旋因困倦睡熟詎靳九蕭八乘隙扭斷鐐銬扳拆籠柱窗櫺越墻而逸迨劉茂春等驚覺追捕已無蹤跡時該前縣吳國棟先於六月二十九日會同樂字營員赴山東海豐縣捕拿梟匪公出經該典史沈貽桂禀請吳國棟馳回勘訊差緝通報並經委員覆勘提省審辦兹據審晰前情不諱應卽擬結查例載監犯越獄如獄卒依法看守一時疏忽偶致脫逃並無賄縱情弊　有確據者依律减因罪二等又律載不應爲而爲事理重者杖八十各等語此案禁卒劉茂春胡文學並不小心防範致秋審斬犯靳九流犯蕭八乘間脫逃雖然賄縱情弊實屬疏忽應均依例於靳九斬罪上減二等擬杖一百徒三年劉茂春所供母老丁單是否屬實應否留養飭縣查訊明確核辦胡文學至配折責拘役更夫劉會年逾七十照例收贖姜玉文照擬折責均革役刑書魏同人向不在獄值宿應免　議管獄官署該縣典史沈貽桂業經革職應仍留於地方恊緝俟五年限滿有無獲犯再行照例叅辦有獄官前署該縣知縣吳國棟查明失事之日實已先期公出未回應候部議逸犯靳九等嚴飭設法緝拿務獲另結除備錄供招咨部外所有審明定擬緣由理合恭摺具奏伏乞皇上聖鑒勅部核覆謹奏奉硃批刑部議奏欽此○○李鴻章片再直隷舊案交代事故人員虧項逾限未完迭經奏叅勒追在案兹據藩司松椿詳稱已故知州錫桂虧欠安州等處内結銀一萬三千七百三十三兩七錢一厘其子東河候補主簿春溥直隷候補知州春煦前請俟該員等補官日坐扣廉俸完繳惟本旗不爲出結經部行知仍在春薄春煦名下催追如延不完交卽照前叅徐霖等之案一律辦理今春溥等屢奉札催並未分厘解繳實屬玩違詳請叅辦前來相應請旨將已故知州錫桂卽行革職仍將虧項在于該故員之子春溥春煦名下嚴訊勒追並飭查歴過任所寓所有無資財寄頓查封備抵錫桂係正藍旂滿洲人並請飭下該都統查明該故員家産一併查封備抵以重庫款除分咨部旗外理合附片具陳伏乞聖鑒訓示謹奏奉硃批另有旨欽此○○李鴻章片再據天津道胡燏棻禀稱津郡河神廟風神廟大王廟每遇水旱偏災經官紳前往祈禱輙著靈應上年夏秋迭次大雨天津爲全省諸水匯歸各河異常盛漲又有海潮頂托沿提卽節出險幾于人力難施幸賴神靈佑護水勢旋漲旋落風亦不大時見大王化身得以分投設法搶辦轉危爲安官民同深感幸籲請頒賜匾額前來相應仰懇天恩頒賜津郡河神廟風神廟大王廟匾額各一方由臣轉發該道祗領敬謹摹泐懸挂以答神庥理合附片具陳伏乞聖鑒訓示謹奏奉硃批另有旨欽此○○李鴻章片再通永鎭山永協石門路都司文錦係正白旂滿洲額木歡佐領下人由二品廕生補授三等侍衛旋以都司發往直隷差遣委用神授是缺惟與外任不宜迭據鎭協禀報前已撤回在案查定例旗員補放緑營員缺如不能熟悉營伍不宜外任者仍令回旗在原處當差以相當旂缺補用等語今據該員文錦禀请開缺給咨回旗當差除　給咨文領賚回旗遇有相當旂缺照例補用外理合附片具陳伏乞聖鑒勅部開缺所遺員缺容另揀選請補謹奏奉硃批着照所請兵部知道欽此○○太子少保兩江總督一等威毅伯臣曾國荃跪奏爲查明江北河運漕糧田力各員籲懇天恩分别給獎恭摺仰祈聖鑒事竊江北歴届辦理河運出力人員均經奏准給奬今届光緒十一年分江北河運漕糧十十二年三月初四日開行七月二十六日晚抵通壩八月初七日全數兌竣所有在事出力各員據該司道開單詳請具奏前來臣查本年漕船開行後連河底水甚小微山湖及汲河來源亦均微弱節節游淺經粮道督同勷辦委員候補知縣李德培等設法䟎迅經過貓兒窩張家莊馮家瓦房迭次遇淺起剥套塘灌送趕至十里鋪新閘相機入黄至陶城埠連口排泊適黄水增長趁汛起壩時一晝夜之力進至九　水忽消落立見淺阻復飭逐船提剥雇夫兩岸拉洩並在水中推挽始得全入運河行抵臨清甫交初伏套塘送衛詎外河水勢迭漲逆流湍激嚴催各帮竭力絞挽冐險前進俾得早抵通壩交收無誤在事文武各員奮勉從公備嘗艱苦洵屬異常勞勩謹擇其尤爲出力者擬請援照成案分别給奬除將出力稍次武弁另行咨部給奬　理合繕具清單恭呈御覽合無仰懇天恩俯准一體給奬以示鼓勵謹會同漕連總督臣盧士杰江蘇巡撫臣駿恭摺具陳伏乞皇太后皇上聖鑒訓示謹奏軍機大臣奉旨該議奏單併發欽此○○曾國荃片再准部咨核覆光緒二年十年兩届江北漕粮河運出力各員奬叙案内江蘇候補縣丞王豫熙四品銜江蘇補用通判趙延珍四品銜江蘇候補直隸州州同錢錫賓五品銜江蘇候補知縣江錫珪專是否勞績保舉抑係捐納於何年月日核准何年月日奉旨行令查覆等因當經先後轉行去後兹據江甯布政　許振緯江安督糧道馬恩培飭據各該員陸續查明聲覆開具清摺詳請附奏前來臣覆核無異除將聲覆各員清摺咨送吏部查核外合無仰懇天恩俯准勅部查照分别議給將叙以昭激勸理合會同漕運總督臣盧士杰江蘇巡撫臣崧駿附片陳明伏乞聖鑒謹奏車機大臣奉旨吏部知道欽此○○太子少保兩江總督一等威毅伯臣曾國荃跪奏爲採辦棕毛動用　欵恭摺仰祈聖鑒事竊准工部咨前令採辦棕毛二十萬斤除解到十五萬斤夕未解五萬斤催令趕解並令　辦二十萬斤合前共計二十五萬斤統限一年内分批解部等因當經轉飭遵照去後兹據署安徽布政使丁峻詳稱光緒元年奉取棕毛二十萬斤已分四批委員解竣此次奉取棕毛二十萬斤憑照前案仍以五萬斤爲一批分作四批先將頭批五萬斤派員前赴江西湖北一帶赶速採辦所有每斤例價銀三分共該正銀一千五百兩在於光緒十二年各屬解司正項銀内動給又於耗羡項下撥給協帖價值銀二千六百餘兩又部飯銀一千二百兩並水脚銀一千八百餘兩詳請奏咨前來臣覆核無異除飭催辦到後卽將頭批五萬斤先行報解外所有採辦棕毛動用銀欵緣由謹會同護理安徽巡撫臣阿克達春恭摺具陳伏乞皇太后皇上聖鑒謹奏車機大臣奉旨工部知道欽此○○德馨片再臣接部咨欽奉上諭長蘆鹽運使員缺着賀良楨補授欽此當經轉行欽遵應飭交卸前赴新任所遺南昌府知府印務查有候補知府顔鍾驥精明穏練爲守兼優堪以署理據藩臬兩司便詳前來除檄飭遵照外謹會同兩江總督臣曾國荃附片具奉伏乞聖鑒再光緒十年吏部奏定章程内開首府縣缺　奏請署理時先於通省正途人員内揀選委署如實無合例堪以署理之　或人地不宜始准於摺内詳細聲明以各項出身人員遴選署理等語此次南昌首府印務臣與藩臬兩司在於通省正途人員内揀選一時無人地相宜之員是以委令顔鍾驥暫行署理查顔鍾驥係廣東連平州監生曾經署過南昌府印務合併陳明謹奏軍機大臣奉旨禮部知道欽此 
 
 

Page 11

 
 
[光緒十三年二月初六日京報全錄]  
　　宮門抄○諭旨二道錄前○發抄旨五道○蘇撫崧奏裁剩防營酌改水師緣由摺○又奏查明關程開單奏銷摺○直督李奏知縣回籍修墓片○粤督張奏舉薦人才摺○又奏報本年咨結交代各案摺○大臣額奏請特恩寛免摺○二月初六日内務府國子監正紅旗值日翰林院引見十三名○八額駙請假十日○掌儀司奏十一日祭奏先設澍貝勒行禮○召見軍機龍湛霖崇文明秀果勒敏○發抄李鴻章奏古北口營房被災奏旨該部知道欽此○又委員舒之翼等瘴故請卹奉旨舒之翼等均着照積勞瘴故例議卹該部知道欽此○又守備黎經邦留營序補奉旨兵部知道欽此○又守備李瑜開缺另補奉旨兵部知道欽此○又旗員文錦開缺回旗另補奉旨着照所請兵部知道欽此○○江蘇巡撫奴才崧駿跪奏爲江蘇撫標防營碍難再撤並擬將新中營栽剩陸勇酌改水師以資巡緝而重地方恭摺具陳仰祈聖鑒事竊准户部咨奏請江蘇酌裁勇營以卽經費一摺奉旨依議欽此咨行前來奴才伏查江蘇撫標各防勞經前撫臣衛榮光先後裁撤付後春字二營曁海防勞務處親兵巡丁共五百名並將正副前營添募兩哨及新中營各先裁一百名外現存陸勇五營水師一營駐紥蘇松等處已屬不敷分布自各省遣撤勇丁後游勇甚多到處逗遛經防更屬匪易奴才詳加審察現在所剩防營固礙難再行裁撤且蘇浙夾界地面向有鹽匪出没加以散勇勾串搶刼迭出兼之河汊紛歧僅止水師一營二十餘船巡緝難期周密以目下情形而論必須加增水師方有裨益但經費難籌萬不敢再議添營而地方緊要亦未便因噎廢食兹擬將新中營裁剩陸勇一營四百人改爲水師卽就原支薪糧　别抵給毋須另籌經費惟改設舢板艄樓高而吃水深每遇河窄橋低不能行駛應卽改造小飛划船三十六號每號用艙長舵工頭工砲勇各一名槳勇四名分爲四哨每哨派哨官一員另設四板礮船八號内四號作哨官坐船每船用舵工頭工各一名礮勇一名槳勇八名其餘四號每船用艙長一名舵工頭工各一名礮勇二名槳勇六名亦歸四哨哨官分帶營官坐船一號用舵工頭工各一名礮勇二名槳勇十四名派委管帶親兵水師營候補總兵龍殿揚兼帶不另設立營名祇給隨夫毋庸另支薪糧統計每營共需銀一千七百八十五兩五錢以新中營原領薪糧抵支計可用餘銀九十九兩除每年酌給艌費外通盤核計實餘銀九百餘兩以備大修及雜欵之用應用帳房篷索照章一年一換所需錢文新中營本有帳房折價卽以此項錢文給領製辦其應造各項船隻經費由奴才設法籌湊毋庸報部造銷飭據督辦營務處江蘇臬司張富年會辦營務　候補道韓慶雲會同核議具詳請奏前來奴才查蘇松各屬東通海口西連太湖北濱八江港汊紛歧頭頭是道私梟游勇出没靡常裁剩防營實難再裁原設水師不敷分布特以經費無出未敢議請增添今將新中營改爲水師旣毋須另籌經費又於巡防緝捕藉資得力實屬大有裨益所有裁剩防營礙難再减並新中營酌改水師綠由謹會同兩江總督臣曾國荃恭摺具奏伏乞皇太后皇上聖鑒訓示謹奏奉硃批該部知道欽此○○江蘇巡撫奴才崧駿跪奏爲鎭江關徵收華洋稅鈔扣足四結一年期滿查明收支各數彚開清單恭摺奏銷仰祈聖鑒事竊照各海關徵收洋稅前奉户部奏定飭將收支數目按結開單奏報一次仍按四結奏銷一次一面造具四柱清册曁支銷經費銀兩清單分送核銷等因歴經按結奏報在案兹據管理鎭江關道陳欽銘詳稱光緒十一年八月二十三日第一百一結起至十二年九月初三日第一百四結止扣足四結一年期滿　有徵收華洋各項稅鈔並開支各欵彚造清册詳請具奏前來奴才覆加查核收支各數均屬相符除將原册分咨總理衙門户部查核外理合照繕清單恭摺具陳伏乞皇太后皇上聖鑒飭部查照謹奏奉硃批該衙門知道單併發欽此○○李鴻章片再據藩臬兩司詳稱西寗縣知縣杜受全山西太谷縣舉人以先人墳墓波水沖損須親往修理開缺回籍等情由司核明具詳前來自應准其開缺回籍除咨山西撫臣外理合附片具陳伏乞聖鑒敕部查照謹奏奉硃批該部知道欽此○○兩廣總督兼署廣東巡撫臣張之洞跪奏爲荐舉州縣人才請旨褒嘉以資觀感仰祈聖鑒事竊惟廣東史治頽敝甚於各省歴年以來多方整飭叅撤不少然使有劾無舉亦無以發人興起之思而端其趨向之準臣督同廣東布政使高崇基按察使十陰霖詳加甄選大要以心地爲本操守爲先而復覘其才具考其成效查有現署新會縣准補高要縣知縣包永昌清剛樸訥皎然不欵抵任兩月之間訊結覊犯八十餘名結案百餘起平反盜犯五起前在萬州署任親率團練捍禦黎匪境内又安至今民頌其德無愧悃幅無華之目現署香山縣優貢分發知縣張文瀚明决勤能遇事敢任歴任劇縣皆有政聲到任以來獲著匪五十餘名訊明前任積盜百餘起措置繁難迎刃而解輿情翕服人樂爲用可謂濟事應變之才現署欽州試用知州李受彤廉潔精細條理詳明委員事件不蹈瞻徇之習其在署任殲除地方積匪多起興學化俗百廢具舉頌聲卓然洵屬爲守兼優之選現署澄邁縣試用知縣楊蔭廷樸質少文貧不易操上年冬間客匪滋事募勇禦賊多所保全審理案件下鄉履勘絲毫不累民間前在署文昌縣任内革除傳呈陋習捐修便民所以處候審者親查迅判書役不能索擾去任時父老遮道請留至今民猶思之署連平州知州優貢分發知縣徐多鉁處瘠能廉審斷明愼緝盜有方籌辦倉榖着有成效所謂日計不足月計有餘者庶幾進之署開平縣補用知縣温樹棻操守可信才識老練委辦要案綽有蹤可以理煩治劇以上六員才守治績均有可觀雖才性各有不同要皆盡心民事有實際無俗吏由滑浮靡之積習在粤省州縣中均屬出色之官似應上達朝廷以風羣吏據該兩司會詳請奏前來理合據實上聞合無仰懇天恩俯准將該員等子以嘉勉不獨該員等益當感奮期造循良庶通省牧令皆有所感發興起於吏治大有裨益是否有當伏乞皇太后皇上聖鑒謹奏奉硃批另有旨欽此○○兩廣總督兼署廣東巡撫臣張之洞跪奏爲彚奏廣東省光緒十二年五月起至十月底止半年内咨結交代各案仰祈聖鑒事竊於本年四月准户部咨前經本部於光緒十年八月十五日具奏申明州縣交代例限並請嚴定潘司處分一摺欽奉諭旨行文各省欽遵凡交代各案應令分别已未完結半年彚奏一次並將口結若干案有無未解銀兩於何月日提解司庫逐案聲叙飛催查照辦理等因咨行司粤卽經飭行遵照辦理並將光緒十一年十一月起至十二年四月底止陸續咨結各案列單奏報在案兹據廣東布政使高崇奉詳稱自光緒十二年五月起至十月底止半年届滿所有陸續咨結各屬交代共四十六案均係光緒九年以後新案交代内有四十二案各該員任内徵收正雜錢糧銀米各欵先經支解清楚並無未解之欵其餘四案徵存銀米未據解清各員業已另案奏叅勒追　俟續解有項隨時分别詳辦等情前來臣覆核無異除飭司將四案欠解銀米認眞嚴追並將未結交代嚴催結報外理合繕單具奏再兩廣總督現係臣本任毋庸會銜合併陳明伏乞皇太后皇上聖鑒謹奏奉硃批該部知道欽此○○奴才沙克都林札布額爾慶額跪奏爲科屬烏梁海七旗迭遭重災貂皮實難尋覔籲懇特恩寛免呈進以示體恤恭摺瀝陳下情仰祈聖鑒事竊查科布多所屬烏梁海七旗原有呈進貂皮　使嗣因應付西路台差兼顧不及經前任大臣等奏請暫行豁免兹因規復舊制飭令照舊辦理據該散秩大臣等覆稱災荒貂皮難覔經奴才等覆查屬實奏懇恩施豁免奉旨該衙門議奏欽此旋於光緒十二年十月十八日准總管内務府議覆内稱今該處台差旣復舊制該處産貂之區且非一隅惟有請旨飭下該大臣等謹遵舊制照數呈進以符定制所請概行豁免之處應母庸議等因具奏奉旨依議欽此欽遵咨行查辦前來奴才等當卽復飭烏梁海兩翼散秩大臣等仍遵舊制辦理勿許藉端推諉兹據該散秩大臣等呈覆竊查本屬現當撤裁台差應進皮張自應照例辦理以効微忱無如自同治年間賊匪蹂躪後頻年亢旱水涸草枯又兼瘟疫無止畜斃人亡不堪言狀至塔爾巴哈台所屬額魯特十蘇一帶人衆暫借本屬阿勒台山帶游牧建蓋成化寺已有十餘載尙未歸還且科塔兩城所屬之哈人久在本屬境内雜處時常騷擾種種情形以致貂鼠無出今雖經停止台差現又接當卡倫差使　受聖主深恩但能勉爲萬不敢稍遣餘力藉詞推諉惟此項貂皮實因無處尋覔不得不據實懇請轉奏概行豁免　情呈報前來查該散秩大臣等所呈均係實在情形惟有據情籲懇特恩軫念該旗災重人窮貂皮無出尋覔　否寛免之處出自逾格鴻施奴才等嗣後查看情形該旗如有轉機仍舊産　卽令照例呈進以供内需而符定制是否有當謹恭摺具陳伏乞皇太后皇上聖鑒訓示謹奏奉硃批着照所請該衙門知道欽此 
 
 

Page 12

 
 
[光緒十三年二月初七日京報全錄]  
　　宫門抄○諭旨二　錄前○發抄旨五道○大臣穆奏練兵酌定章程綠由摺○又奏請頂補護軍校片○粤督張奏請旌表摺○汪督曾奏請飭部立宁片○江撫德奏請免武員騎射片○二月初七日理藩院鑾儀衛光祿寺　白旗值日無引見○肅王續假十日並謝寛免處分恩○長順謝署專操大臣恩○耀年假滿請安○召見軍機紹祺徐會澧明　玉衡○發抄張之洞奏請將欠欵之同知潘維麒等摘頂奉旨着照所請該部知道欽此○又請撥定瓊州鄉會試中額奉旨禮部議奏欽此○又特叅庸劣不職之守備等弁奉旨龍得勝等均着卽行革織張德升着以把總降補餘依議欽此○又候補守吳廷輝期滿奉旨吏部知道欽此○又發給王德榜軍賞銀奉旨該部知道欽此○○奴才穆圖善跪奏爲三省練兵一律成軍核計常年餉數並酌定防軍章程恭摺具陳仰乞聖鑿事竊奴才辦理東三省練兵事宜業經會同各該省將軍詳細商籌認眞揀選遵照會議每省挑練馬隊兩趨步隊八營内惟奉省酌撥舊隊兵册一千名吉林酌撥舊隊兵册一千五百名餘俱練新兵江省地曠兵單全屬挑練新兵三省各足成四千五百人之數均已先後點騐成軍會奏任案所有營制餉章會議准照吉林防軍章程辦理應卽查照遵行惟立制期於經久慮事貴乎恊中奴才悉　叅酌向章馬隊一起原設帮帶官二員哨官四員似於營制未恊現擬改爲帮帶官一員　官五員餘俱照章辦理此章程所有而量爲變通者也吉林練軍專爲一省邊防歸將軍就近督辦向章只設分統現辦三省練兵添派總統帮統二員俱係特簡大員該總統等有督標馬步練兵統轄十營之責任重事煩迥非統領可比其月支薪水公費以及勞務文案委員必須照統領章程量爲加增方足以崇體制而資辦公至於奴才所帶隨營差委之摺奏文案營　各員設立三省支應軍械轉運各局月放薪水公費會議均由奴才自行酌定並奏准奴才隨營員弁遠涉三省分别行坐差使加給津貼是留駐各省者爲坐差馳驅三省者爲行差已各按官階之大小事務之簡煩薪水之多寡提由雜欵分别加給以恤行役卽嚴飭自備飲食車馬不准絲毫擾及地方以紓民力此章程所無而遵議酌定者也奴才兹奉懿旨准將三省練餉隨時會商海軍衙門籌備奴才當以餉由海　衙門籌備將東三省用欵請卽按年開單咨由海軍衙門核銷復經奏准在案此後三省馬步各營一律成軍凡奴才營中現行營制均照會議定章隨時咨請海軍衙門籌撥用欵原奏以昭核實合計三省新練馬步各營添設各局以及奴才隨營員弁總統等分帶員弁每　餉乾辦公薪費等項應需銀八萬九千二百餘兩内除奉省抽撥練隊隨帶餉乾錢七千五百餘兩吉省抽撥練隊　帶餉乾銀九千六百餘兩不計外每日實需銀七萬二千一百餘兩通年合計共新增練兵餉乾銀八十六萬五千一百餘兩遇閏加增所有三省操演車火現准海軍衙門咨覆吉江兩省就近由吉林機器局製造奉省距京較近仍由神機營存儲軍火籌撥自應遵照辦理又粤撥克虜伯砲六十尊已飭均撥三省各二十尊分隸兩翼練習將來須用馬匹駕演應俟車砲解到捐馬調齊卽行按日支給馬乾經費每時增餉若干容再查照章程咨請海軍衙門核辦其餘修盖營房製造旗幟號衣鞍䩞鍫鐝帳栅鍋椀應用各欵照章約需銀九萬兩准銷正餉一次不在月餉之内又有領解餉項轉運軍火津貼委員修整槍械置辦物料各項經費事屬雜支而款在必須一時尙難預定統而計之常年需餉一百餘萬兩之譜然常年餉需雖不下百萬兩查照原設一百五十萬兩之　節省已及三分之一惟是練兵以餉項爲重餉足乃可以兵精奴才膺此重任固不敢博寛厚之名稍滋糜費亦不敢存苛刻之見轉礙事擬惟有撙節開支實事求是勤加校閱早成勁旅以仰副朝廷簡練軍實愼固邊防之至意所有三省練兵具報常年餉數並酌定章程綠由理合恭摺陳明伏乞皇太后皇上聖鑒謹奏軍機大臣奉旨該衙門知道欽此○○穆圖善片再奴才穆圖善查軍營出缺例由軍營揀員請補久經遵辦　案兹據統領盛字練車乾清門侍衞鑲白旗護軍統領豐陞阿等呈稱查有令官正黄旗護軍營護軍校福綸在營病故所遺護軍校一缺擬請援照軍營出欽由軍營揀補之例辦理查有正黄旗滿洲德安佐領下上駟院司轡護軍胡松額差操奮勉堪以請稱等情前來查護軍校福綸係奏派充盛字營練軍令官現因病故遣缺擬請以該營教習護軍胡松額頂補人缺旗分均屬相當且辦理三省楝兵與軍營事同一律合無仰懇天恩俯准將福綸所遺之正黄旗護軍校員缺卽以上駟院司轡護軍胡松額頂補之處出自逾格鴻慈是否有當謹附片陳明伏乞聖鑒訓示謹奏軍機大臣奉旨著照所請兵部知道欽此○○兩廣總督兼署廣東巡撫臣張之洞跪奏爲貞女苦節可嘉懇請旌表以維風化仰祈聖鑒事竊據廣東候補鹽運司陳耀先等禀稱查有同鄉河南祥符縣貞女馮張氏現年三十三歲係前廣東香山縣知縣張耀堂之長女秉性貞靜幼侍母疾　數夜不寐病劇刲股以進母遂獲瘳故里黨以孝爯許字浙江仁和縣已故廣東試用通判馮鏜之子儒童馮祖培爲室光緒元年祖培病殁聞訃絶粒三日誓以身殉家人環守得免念夫族近宗無人停棺未葬難歸故鄉請歸馮治喪父母憐而許之乃斬衰奔喪撫棺號痛幾絶葬翁姑及夫回槥儉約持家絜馨將祀經營窀穸心瘁力殫貞操苦節越十餘年如一日伏查貞女過門守節凡經内外臣工奏請者皆蒙恩准旌表今該女事同一律理合聯名開列實據出具切結禀懇奏請旌表等情前來臣查貞女馮張氏幼嫻内則長字名門未脩奠鴈之儀遽賦離鸞之操奔喪告莫誓完太璞之貞負王成墳願畢愼終之禮守身赴義失死靡他節比靑松已歴十餘年之久芳流彤管無慚三錫之褒合無仰懇天恩俯賜旌表以彰貞行而闡幽光除册結咨部外謹會同廣東學政臣汗鳴鑾恭摺具奏再兩廣總督係臣本任毋庸會銜伏乞皇太后皇上聖鑒謹奏軍機大臣奉旨馮張氏著准其旌表禮部知道欽此○○曾國荃片再據兩江督標南字選鋒等營營務處兼帶選鋒左營江蘇卽補道凌陰廷禀稱該員由俊秀投營効力荐保今職内得保同知直隸州知州一案係咸豐十一年於克復黟縣建德等城一役經督臣曾國藩奏保七月初四日奉上諭知縣凌蔭廷差免選知州以同知直隷州知州不論雙單月遇缺卽選並賞戴花翎欽此是年復於克復安慶省城案内奏保八月二十五日奉上諭直隸州知州凌陰廷着以知府留于兩江補用並賞加道銜欽此其時該員實由同知直隷州請保知府因適值軍務倥偬原保摺内漏叙同知二字但言直隷州知州是以上諭卽據以照准兹據禀請奏明立案前來臣覆核無異相應請旨飭部查奏立案以昭核實謹附片陳明伏乞聖鑒訓示謹奏郓機大臣奉旨吏部知道欽此○○德馨片再前准兵部咨開嗣後打仗受傷請免騎射各員弁應照奏准成案一律改綽槍砲凡遇軍政閱伍及一切操練亦均考騐槍砲等因奏奉諭旨依議欽此通行遵照在案兹查有甯都營叅將普永春前於咸豐十年正月内攻克建德縣城被賊矛傷左脚後於同治三年調赴撫州等處助剿三月内在南豐縣先後與賊接仗被賊槍傷右手又贑標城守營都司易洪於咸豐十年十一月内賊　景德鎭奉調攻打古仙渡賊匪浮橋被砲子打傷後脛復於十一年五月内攻克建昌縣城被賊矛傷右手又調署贑標左營守備事南安營守備余步鰲于咸豐六年十一月内克復袁州府城被賊抛擲磚石撃傷左膀肩背復於八年正月克復撫州建昌等府被賊槍傷左腿矛傷右腿又贑標後營守備江清永咸豐六年七月内力解長甯縣城圍被賊抛擲火砲燒傷頭面手足皆裂復於八年十月固守安遠縣城圍被賊槍傷左脚磚石撃傷肩背又贑標中營千總曾騰龍灰同治四年四月内霆營　勇圍攻袁州府城督兵苦戰被槍子撃傷左膀砲子打傷左脚背又建昌營千總陳驤於咸豐三年五月内調守省城六月初四日被賊轟塌城垣搶護垜口左腿𦚼䐐　八寸受槍子傷一處約深寸餘圍圓一寸有零又臣標右營中軍守備劉雙曜於同三年正月　同進攻浙江嘉興府六重街賊矛傷右肩二月進攻嘉興府城右臂受槍子傷三處查該員等從前均隨營剿賊打仗受傷旋經醫治痊愈惟近來每遇陰雨嚴寒舊症不時舉發疼痛騎射難期合式遵照新章請免騎射仍試槍砲由署贑州鎭總兵譚文秀建昌游撃劉有保署臣標右營游撃卽補叅將吉勒通阿騐明傷痕屬實並無揑飾規避情事呈請核辦前來臣覆查無異合無仰懇天恩俯念該員等躬冐槍砲磚石剿賊受傷免其騎射仍試槍砲以示體恤而符定章除將造送各履歴册結咨移部科外謹會同兩江督臣曾國荃附片陳明伏乞聖鑒訓示謹奏軍機大臣奉旨着照所請兵部知道欽此 
 
 

Page 13

 
 
[光緒十三年二月初八日京報全錄]  
　　宮門抄○諭旨二道錄前○發抄旨四道○浙撫衛奏請旌表摺○又三訊明請旨永不叙用摺○又奏請旌表片○雲督岑奏遵駁更補各知州摺○　撫邊奏恭報得雪寸數片○直督李奏爲甄别知縣片○二月初八日吏部翰林院鑲紅旗值日内務府引見十三名○尙宗瑞假滿請安○敬信等各謝署缺恩○清安前往西陵請訓○樊恭煦謝授侍講恩○陳卿雲謝署講官恩○安徽按察使張岳年請訓○謙光請假十日○良貴請假二十日○召見軍機張岳年樊恭煦陳卿雲恩普○發抄岑毓英奏查明宣光出力各員請飭部改奬奏會吏部議奏欽此○又昌門縣訓導趙藩等請改奬奉旨吏部議奏欽此○又委署糧道陳席珍便辦善後厘金局務奉旨知道了欽此○又委昭通鎭總兵吳永安統帶省營奉旨知道了欽此○○頭品頂戴浙江巡撫臣衛榮光跪奏爲慨助賑捐樂書不倦懇恩俯准建坊以昭潡勸恭摺仰祈聖鑒事竊查浙江布政使許應鑅前於護理巡撫任内捐助山東賑銀一千兩經山東撫臣張曜奏明請旨建坊在案兹據委辦順直賑捐道員鄒仁溥禀稱准藩司許應鑅恪遵父母遺命續捐直隷賑銀一千兩聲明受恩深重不敢仰邀議叙等情到臣據此臣查官紳士民捐地方善舉銀至一千兩者例准請旨建坊今該藩司許應鑅勸辦賑捐不辭勞瘁又復仰承行志一再施濟急公可嘉雖據聲明不敢仰邀議叙竊念朝廷微善必彰臣未便安於緘默且核與建坊之例亦屬相符合無仰懇天恩俯准藩司許應鑅爲其故父一品封典許祚光故母旌表節孝一品命婦許何氏在於原籍廣東地方自行捐資合建一坊給予樂善好施字樣以昭激勸理合會同大學士直隷總督臣李鴻章恭摺具陳伏乞皇太后皇上聖鑒訓示謹奏奉硃批着照所請禮部知道欽此○○頭品頂戴浙江婦撫臣衞榮光跪奏爲訊明已革補用提督劉玉田被叅各節事出有因此外尙無劣跡請旨永不叙用以示薄懲恭摺仰祈聖鑒事竊照營帶達字前營頭品頂戴補用提督劉玉田劣跡多端經前護撫臣許應　曾摺奏叅奉旨劉玉田着先行革職聽候查辦該部知道欽此經臣咨飭將該革員提解來省發委審辦旋准提臣歡陽利見咨報本應解省候審伹據該革員劉玉田抱病垂危飭委醫騐尙係實情錄供咨覆核辦復經臣札委甯紹台道薛福成就近提案悉心研究據　議擬詳辦去後兹據甯紹台道薛福　禀稱富卽咨提劉玉田到案細加研鞫緣革員劉玉田在甯管帶達字前營已歴多年平時約束各勇尙有紀律已死營勇柳海臣入會爲匪核革員先經查知並搜獲糾會總簿其爲確係會首無疑于以棍責本爲整頓營務起見况柳海臣以營勇結會罪犯應死該革員身爲管帶遇有部下不法責懲更不容竇乃單簿及綾布等件並不連人解辦僅以燒燬棍責了事致柳海臣因傷殞命得以倖逃顯戳辦理實有不合惟該革員係屬武職不諳體例情尚可原至箕斗不符查訊委因書記舛漏之故曾無冐餉情弊失察之咎究屬難辭而核之原叅情節提臣意在整頓營規所以一有風聞先行咨會嚴叅俾各營知所警惕現經訊供確鑿兼訪輿論事出有因再三研究此外尙無劣跡訪查並無嗜好並據聲明劉玉田前於鎭海　仗案内身臨前敵頗著微勞業經革職可否免子置議等情禀請覆奏前來臣覆加查核該革員　叅各節旣據甯紹台道查訊明確事出有因此外尙無劣跡應請免其置議惟係管帶營員辦事粗率究有不合相應請旨將已革頭口頂戴補用提督劉玉田永不叙用以示　懲除飭拿逃勇祭箕裘等務獲解辦外謹會同閩浙總督臣楊昌濬浙江提督臣歐陽利　合詞具奏伏乞皇太后皇上聖鑒訓示謹奏奉硃批劉玉田着永不叙用餘依議兵部知道欽此○○衛　光片再據署按察使浙江候補道盛康等禀稱查表同鄉江蘇陽湖縣貞女虞大姑係監生四品封職虞東蓂之女浙江候補知府虞慶瀾胞妹許字同色孫貽新爲室道光二十八年貽新病故時大姑年二十三歲尙未過門猝聞噩耗痛哭投繯誓不改適父母知其志堅遂與孫氏議定迎女過門成禮持服善事翁姑竭盡孝道立貽新胞姪如華爲嗣子延師教讀撫育成人親族靡不稱賢現年六十一歲　守貞三十餘年又據候補同知吳軾等禀稱同鄉烈婦張方氏係河南固始縣人前江蘇候補縣丞方乃淦之女許字河南商城縣監生張延禧爲室光緒十年十二月過門不竟延禧于光緒十二年六月初十日病故氏年二十六歲痛不欲生竟於八月二十三日仰藥自殉距夫殁不及百日從容就義節烈凛然職等誼關桑梓見聞較確備具事實册結禀懇奏請旌表前來臣覆查無異合無仰懇天恩俯准勅部照例旌表以維風化除將册結咨部查照外謹會同浙江學政臣瞿鴻禨附片陳請伏乞聖鑒訓示謹奏奉硃批虞大姑張方氏均着准其旌表禮部知道欽此○○降二級留任雲貴總督兼署雲南巡撫臣岑毓英跪奏爲遵照部駁更補選缺各知州恭摺仰祈聖鑒事竊查雲南路南州知州周誥告病遺缺經前撫臣張凱嵩請以軍功保舉候補班前先補用知州謝本崙補授又寗州知州陳文煌病　遺缺請以軍功保舉候補知州陳光溶補授兹准部咨該省知州一項上次用至候補正班止今寗州出缺在先輪應候補班前到班路南州出缺在後輪應候補正班到班疏内聲叙此二缺出缺日期截缺月分均属相符惟將路南州作爲第一缺寗州作爲第二缺並未按照出缺日期先後挨次序補核與定章不符應令另行更補坐九月二十一日行文等因自應遵照辦理今甯州知州缺查有軍功保舉候補班前先補用知州謝本崙年五十七歲貴州仁懷廳人由禀貢生遵例報捐主事分部行走因粤匪入黔竄擾帶團隨同收復定番州等處出力保奏同治二年三月二十日奉上諭着以知州歸部不論雙單月卽選欽此嗣於捻匪竄入山東打仗出力案内保奏七年十一月二十八日奉上諭著分發省分歸軍功候補　前先補用並賞戴花翎欽此籖挈分發雲南光緒八年九月經欽派王大臣騐放奏請發往奉旨依議欽此領照于光緒九年九月初一日到省業經甄别留省補用委署雲龍州知州卸事臣查該員　　穏練才具優長署任並無叅罰　　請以補授寗州知州實屬人地相宜與例亦符又路南州知州缺查有軍功保舉候補知州陳光溶年三十七歲係四川筠連縣人由附貢生兼雲騎尉世職報捐光祿寺署正　旋加捐州同分發試用投効貴州軍營因克復城池肅清邊境案内出力保奏同治九年七月十五日奉上諭着以知州選用欽此旋准核覆改爲知州分發補用是年九月二十七日奉旨依議欽此嗣查原保清單將州同二字誤繕通判亦經呈明奏准更正又於肅清全黔出力保奏光緒元年正月十六日奉上諭着以本班留黔補用欽此由籍呈請兼龔妻騎尉世職經部核准兼襲貴州停止分發改捐雲南補用三月初十日經欽派王大臣騐放奏請發往奉旨依議欽此領照於光緒五年十二月初四日到滇業經甄别留省補用前邏平州知州輪補到班因事扣除查明咨部　銷經部核覆以光緒十年五月十八日咨銷到部之日起以後出之缺照常序補咨覆在案委署人姚縣知縣卸事復委署昆陽州知州臣查該員才具明晣辦事敏捷署任均無叅罰案件請以補授路南州知州實屬人地相宜與例亦符據署藩司史念祖兼署臬司譚宗浚詳請具奏前來合無仰懇天恩俯准以軍功保舉候補班　先補用知州謝本崙補授寍州知州軍功保舉候補知州陳光溶補授路南州知州實于地方均有裨益如蒙俞允該員等俱係候補知州今請補知州銜缺相當毋庸送部引見所有遵駁分别更補知州綠由謹恭摺具奏伏乞皇太后皇上聖鑒勅部議覆施行再此案部文係坐光緒十二年九月二十一日行文按照限减半計算應扣至光緒十三年二月十六日限滿今該司於十一月二十五日具詳係在限内又雲貴總督係臣本任毋庸會銜合併陳明謹奏奉硃批吏部議奏欽此○○邊寳泉片再豫省自交冬以來雨雪稀少農民盻　孔殷兹省城于十二月十六日午時得雪起至十七日已時止積厚四寸正在具奏間又於二十一至二十五等日連番得雪前後並計約有尺許並據各屬次第禀報得雪當此二麥盤根之際闔境迭霈祥霎民情歡忭堪以仰紓宸厪除查明各屬得雪日期寸數彚入月摺奏報外理合附片陳明伏乞聖鑒謹奏奉硃批知道了欽此○○李鴻章片再道府同通州縣勞績保歸候補班人員應自到省之日起察看一年出具考語分别煩簡等因兹查候補同知張觀誠候補班前先補用知州裴敏中候補知縣蔣文霖均到省年期滿據藩臬兩司具詳前來臣查該員張觀誠穏練安詳裴敏中精明篤實蔣文霖勤幹耐勞均堪勝煩缺俟有缺出照例補用除履歴造册咨部外理合附片陳明伏乞聖鑒謹奏奉硃批吏部知道欽此 
 
 

Page 14

 
 
   
 
