# 1882 - 244 - 4903360

 

Page 1

 
 
[招延訪事人] [  申報舘主啓]  
啓者江蘇之江寍鎭江安徽之蕪湖江西之九江湖南之長沙湖北之沙巿宜昌四川之成都重慶貴州之貴陽雲南之 
雲南甘肅之蘭州陜西之西安山西之太原山東之濟南廣西之桂林河南之開封奉天之牛庄琿春等處本館現欲於每處各請一人採訪新聞隨時寄示俾十八省之民風土俗軼事奇文均得羅列報中以供諸君披閱果能叙述詳明郵傳迅速其修羊當從豐致送願承辦者祈卽信致本館幷望先示新聞一二則以便定奪住址姓名務須明白開示庶得修函奉覆此布 
[高麗水道考]  
自來善用兵者必先詳察敵國之山川形勢而後可以扼彼之險要任我之往來或正或奇無不如志昔光武之征隗囂也經馬伏波聚米爲山指畫形勢瞭然可數光武喜曰虜在吾目中矣用能搤吭擣虛長驅直入一舉而式遏亂略可見行軍制勝之方不外講求地利也顧地利亦自有辨馳驅內地則關塞之險阻山嶺之亘綿不可不知角逐外洋則水勢之縈紆海口之廣狹亦不可不知高麗固海中一小國也我朝龍興之時經營遠略高麗首歸王化自是厥後貢獻屆期則高麗遣陪臣以襄事新王初立則中朝頒册命以增榮兩國使臣往來絡繹史不絶書故高麗之風土人情與夫山川形勢之所在中土搢紳多能道之高麗自與日本通商以後事事爲日人所挾制高王於是幡然變計請命中朝斟酌利害思與他國通商以脫日人之羅網中朝麗焉允之遺使以往爲之酌定章程以與美國通商英法亦相繼而往議定和約當此之時日人雖有忌嫉之心而苦於無隙可乘亦惟吞聲飮恨而已論者謂高麗於此可以少安矣乃曾幾何時而卽有毀壞日本使署一事則日人之興師問罪固有所藉口矣刻下日人已派兵艘載戰士駛往高麗以洩其憤而逞其志夫以廢君倡亂之高麗當虎視鯨吞之日本此其勝負得失不待智者而始知之也然則中國之興兵保護曷可緩哉高麗之與他國通商中國實左右之高王因與他國通商之故而爲亂黨所忌致有廢立之禍中國顧可坐視不救耶日人已揚威耀武尅日誓師使中國而不肯苟且自安則簡練軍實駕駛兵船以與日本相角逐固屬意計中事然而大海汪洋瞬息萬變苟非熟悉形勢則臨事倉皇鮮有不僨事者孰謂水戰而可不知水道耶試就高麗之大勢計之其地北自長白發脉南跨全羅界西南盡於海而日本對馬諸島偏在海洋東南與慶尙道之釜山相對蓋東南西三面皆濵臨大海而地形則南北長而東西狹就水道而論則大海之水自上門江口經李鳳坡東稍南爲西水洛城東南折而西數十里又折而西北經大山麓又折而西南二百里許折而南曲曲三百餘里又折而西百數十里稍折西南百數十里始折而南目數十里經端川城之東又南數十里有一小水口又南經利城東又南爲北青城北小水口又西南爲洪源城東小水口懸海中有島嶼又西南數十里經立元山麓又西南經咸興城南又西有小水口又南數十里有永興城東北之小水口水口懸海卽花島沙島其東熊島連島其東南薪島夘島猪島國島遠近相望此高麗東北水道也海自永興東北水口東南百里經大博山北平地又東南百餘里經高源城東又南折而西數十里有文川城東北境小水口又東南百數十里折而南數十里經德源城東又南數十里有安邊城東北水口又南經歙谷城通川城東稍南爲高城東北小水口又南經金城東又東南數十里經襄陽城東又東南有頭蛇山水口又東南經江陵城東又南百里經三涉浦東又東南折而西南百里經蔚珍城東其東南隔海白千山島曰菀陵島又西南數十里經平海城東南有小水口又東南數十里經寍海城又東南百餘里經盈德城東南小水口其南岸清河城也又東南經興海城東又東南經延日城東南有小水口又東南數百里經左兵城東境折而西南有小水口又東南經左水城東又東南數十里折而西南有小水口又南數十里爲東南角盡地隔海東南徑三百數十里爲對馬島大島也此高麗東南水道也他若晉江大同江諸水亦爲巨浸固探水道者所宜知也兹特掇其大槪著於萹未始非考鏡之一助云 
[欽使行旌]  
　　中國美秘日三國欽使鄭玉軒京卿前因公由美赴日現已公畢復回至紐約云 
[埃事電音] 　 
　　倫敦二十二日發來電報云埃及亂民目下已另易新地紥宮英兵欲赶緊前追而運糧及一切夫役均有未便故不能十分迅速惟營中頗覺平安並無疾病之患其由英國添去之兵至埃後仍往阿里雙地亞與英將軍名匯德者合兵因胡思禮將軍所部之兵已到加薩新地方勢相懸隔爰令新到之兵紥於中間使兩邊聯絡聲氣可以互應也 
[譯錄西報] 　　　 
　　字林報載有天津信息云高麗大院君已至天津直督張制軍欲見之而在院君不肯出見聞目 
下東洋人因大院君之事頗不滿意於中國謂如此作爲有輕視伊國之意也 
[華人回港] 　　　 
　　自美至香港輪船目下因互爭生意故價値大減每人只須英洋十二元六月初六日有美船到 
港者聞囘華之人共一千二百名其二百二十五名則事畢仍須赴美也 
[照章查騐] 　　　 
　　十五日下午宜昌火船由羊城抵港因防其船有染疫之人附搭故於未到埠頭之時先行監押 
查其被押之由實因前數日有南灣火船由海口到港當時經已禁押在昻船洲左近但是船有往羊城赴考士子附搭者見試期在邇恐有阻悞遂聯禀呈遞署理總督經已允准由船務司領有人情紙卽於上禮拜六朝由南灣火船用艇載過宜昌火船前往羊城至是禮拜一朝宜昌復由羊城到港於監押船艘章程例有不合故卽命停輪不准灣泊埠頭後經查騐乃始釋放云以上說見香港循環日報本館又聞近來小呂宋時疫盛行凡有船自小呂宋到香港不準進口蓋恐傳染疫氣也一日有船滿載貨物知香港不能起岸爰折而之澳門將貨運上復由澳運至香港嗣被港官查知卽照會澳門官於是澳門亦不準小呂宋船進口停泊矣 
[海洋盜賊] 　　　 
　　香港循環報稱西歴上月二十七日有一華人商船名金順利由本港開行內載搭客十名並有 
烟土棉花等貨欲前往海口行至一處相距中州祱關未遠瞥見拖船三艘非是漁船向金順利船鼓棹而來及至將近 
 
 

Page 2

 
 
用火藥包亂擲金順利始知爲賊船然已避之不及未幾賊卽過船金順利船舵工搭客各持器械與賊相鬥無奈力非賊敵遂爲所敗當時斫斃舵工且傷數人有躍身入水而逸者始得免死其餘搭客被賊困於一艙賊遂將船中貨物盡行運入己船有兩搭客携銀二千亦被掠去後賊將金順利帆　毁裂揚帆竟去猶幸其時潮水高漲金順利得以順流復回香港事經報知差館聞將轉達督憲云近日盜風猖獗如此實爲行旅之患有捕務之責者不思有所以除莠安良耶 
[推廣電線] 　　　　 
　　中國北洋電線又將推廣由天津接線以達煙台因近日高麗軍務甚亟故擬不日動工仍由上海雇匠運料前往開辦云 
[積賊破案] 　　　　 
　　杭垣上城之紅門局地方有朱宦者本苕生部郞之同族也主人司鐸上江家居日少其家事一切皆由少君主持前月某 
日舉家方在夜膳忽見堂樓之上有燈光一射而滅衆咸驚異緣樓上僅堆積箱籠並無人居住也衆急登樓查看而樓門已爲賊閂上不能推開一時無計只得另用長梯從瓦上越窗而進將梯布好而賊已從後窻飛身而出於是上樓檢點一物不少僅於箱中失去首飾拜匣一個約値數百餘金當卽開單報縣緝捕無蹤迨三四日後爲巡防局某弁訪得有某人出售翡翠鐲等物因挽人將其鐲買歸送至失主家辨認果係贓物遂飭差將其人提到遷善局細加研訊堅不承認委員令暫爲看守該賊向地保大言曰煩汝至藩署之茶房內代寄一信令其轉致某門政某簽稿等云我被誣在此囑其求本官名片卽爲討取也次日局中將該賊送至錢唐縣署邑尊知此賊必有熬刑令其脚孤拐五十下始行供招當卽追贓收禁矣 
[風流孽報] 　　 
　　寍郡廣濟橋下某庶常于日前傍晚納凉於庭手倦拋書而睡醒語妻曰頃得一夢甚爲不祥有四女子扭我咽喉扯我同 
去雖掙脫而醒然喉中不能下咽逆氣上冲殊覺不爽遂急命家人煖酒飮之飮未數杯神氣瞀亂擲杯於地所言皆生平花月事語畢而絶噫證因緣於三生石上討宿債於五百年前彼以風流自命者其亦聞此事而必動否 
[賣木傷人] 　　　 
　　雲南解銅船三百餘號過揚州境至今未了歴來此等船在滇省封雇時皆非堅固結寔之質滇省木商借此以售無稅之 
木將大小木綁附之船身夾緊自長江東下可保無虞行至揚州入河北上此木綁船有碍河道向例銅船抵揚揚之各木行卽公同議價收下今年各行因捐重不買該船乃自行扛賣於巿欲俟售完方開因此遷延不無生事地方文武泒弁兵差役日夜巡防幸未出案近日東關大街一扛木者無心中觸傷一人仆地而號扛者一驚稍一退步又碰倒一老婦伏地呻吟地方恐有人命卽拘扛木者禀官幸二人皆未死官乃薄責而遣之由是公議令各木行仍照成例公買其木以希船之速過不知能否如議也 
[嚴禁剝蛙] 　　　 
　　蛙俗名田雞又名水鷄春季生於田間能食傷禾稼之虫幷能嚙蝗有益於穀有功於農之物也江淮到處皆生而揚州四 
面多水所生更繁乃無業貧民卽借此營生本小利重故業此者多其法於半夜點一紅色小燈蹲于田邊蛙見紅燈卽千百成羣跳躍而至取之者卽折其一股入竹篓中取之不竭盈筐始返剝時更爲慘毒此物一名人形菜形狀宛似小孩臨剝時見刀卽啼或一爪推刀一爪抱頭稍有人心者目不忍視而業此者則從容奏刀次日卽擔于街巿盡售之各城門本已勒碑永禁乃日久視爲具文今揚城善局禀明府縣往鄉密查凡剝蛙之家給足大錢一千文令其攺業如再犯此重辦不貸嚴定規條徧鄉張挂如遇蛙担准他人取去不得以搶奪訴前日巿口忽有蛙一担官卽問明自東關門入卽將該處値日門兵各責四百板枷一百日賣者五百板枷五個月以警大衆云 
[索詐釀命] 　　　 
　　永嘉場二都地方之王某素來遊蕩不務正業去年飄泊至樂淸磐石地方沿門求丐間復作梁上君子一日偷鷄被獲而 
該處係海口要道前曾調派練軍駐紥是日王某被執適與練軍沈某撞見詢及緣由始悉王與沈係是同村隣舍沈某於是代爲排解理息其事迄今練軍調回在郡沈某曾已返家卽正某亦投在大順昌戲班充當火夫衣服情形均與前異本月初九日該班在永嘉場演戲而王火頭恰爲沈某遇見覩其身穿拷皮衫褲簇然一新兼之銀鍊數圈圍繞頸間故沈某見艷生心頓思敲詐當經掌班金某從傍勸解令王出洋蚨一元以答前情但沈某在家兄弟五人渾號五虎謂王某在伊手犯案之賊必須數十番始能放過否則定必拖毆等情掌班金某同唱戲班友見其事難以調處復値夜戲開臺故各人統行散去沈某見無人擔認遂將王衣服剝脫罄盡王哀求不放被逼情急卽投河自盡沈用門閂撈之竟無所獲嗣經就地人用網打撈屍方尋着當投地保雇人看守屍親等卽赴兇手家內吵閙並將兇手之叔家搗毁至十三日方行報官而石邑尊立卽傳聞諭以初九晚被逼落河身死至十三日始行呈報何其遲滯如此况路隔匪遙必係索詐拖延當着地保安排一切以便檢驗究辦也 
[盂蘭勝會] 　　 
　　天津寓居之粵人向例每年七月醵資爲盂蘭盆會在閩粵山莊廣延僧衆宣誦梵經度苦刼之衆生作如來之說法於是 
旃檀馥郁燈彩輝煌護法之檀越聽講之游人莫不駢肩接踵紛至沓來不啻入散花會中叅天女三昧也自十六日起至十八日止共歴三晝夜其熱閙情形當不亞滬地之廣肇山莊此一役也所費已屬不貲然而舉國若狂習爲故事殆亦相沿己久不可挽回耶泚筆誌之聊以見此邦風土云爾 
[孝媳伸寃] 　　　 
　　松郡張澤鎭孝媳慘死一節前經本報論列亦已至詳且盡刻聞自媳母赴蘇臬控後上游派員至葺明查暗訪至再至三 
每查一次必更一員兹已訪查確鑿知孝媳實係夫弟聽唆行凶不日卽可擬結惡姑及次子聞均須論抵楊邑尊恐亦未能免議奇寃幾沈海底昭雪卽在崇朝藉非省憲之勤加查察讞員之虛衷硏鞫不幾使姑惡鴞鳴而貞魂鵑哭哉 
[鑿石傷礎] 　　　 
　　前報蘇州元都觀中之三淸殿用盤車機器牮住修理一節兹悉屋柱升起竟及數尺而機輪全付長僅尺餘圓徑亦不過 
數尺其力之鉅如此然屋柱雖已牮起究因四圍墻屋重笨梁椽間鬥筍不無損裂痕皆謂數十年後非加大修則此殿必更欹側日來石匠數人將大殿柱磉遍鑿蟠龍花紋工細可愛不謂工已將竣礎石兩座皆因鑿中裂而碎勢必重換聞工程諸費亦屬不貲藝事不良債敗立見天下事豈獨一石礎爲然哉 
[路隅斃馬] 　　　 
　　蘇城之中有地一區俗名王廢基相傳爲有明張士誠僞宮舊址兵燹前已荒蕪滿目肅淸後撫標左營築壘此間以其半 
爲演武塲雖人烟稍集而剪徑者猶溷跡叢莽中每當日落崦嵫行人必結隊而後敢出其途本月二十日有客從該處歸爲言營舍之左有倒馬己數日無人舁去蠅蚋紛攅臭穢四達行人掩鼻而過猶有觸穢而嘔吐旋作者因思該處爲左營兵丁出入之所馬必營中倒斃豈得任其腐爛毫不顧問使來往行人視爲穢墟以至繞道而趨耶 
[局騙未成] 　　　 
　　揚州新城轅門橋教塲街爲極熱閙之處富商大賈店舖鱗次前日升泰和綢縀洋貨鋪門首忽一肩輿住下內坐說官話 
者徐步而出南頭復來一鮮衣華服亦說官話者直前執手云兄定要到我在彼專候言畢怱怱拱手而去此人逕入店坐下二僕隨侍忽顧一僕云汝速去告知我買了物件還要往某銀號一走須黃昏後方得來僕應聲去須臾復命此人卽在店中挑選各色上等綢縀約値洋一千元卽命 
 
 

Page 3

 
 
僕於腰際取出三百兩某錢庄匯票一紙命僕與店夥先往照票夥回此人卽云先収三百兩可派人携貨同我僕回船兌淸尾數我此時往某銀號去又謂僕汝兌銀後卽往某妓館我就來言畢上轎而去店中正要泒夥上船忽來一蘇州友人目止之卽招店東入內云此非好交易也此人我認得上海同寓時二僕乃其一弟一姪今云二僕可疑者一來時招呼之友乃蘇州一土棍何得如此排場可疑者二汝亦不必呌破愼之可也店東卽出謂其僕云此貨現在無人可送不如明晨來取銀貨兩交最好其僕欣然答應欲將三百兩票交下店東再三令其帶回蓋已有黠者又往照認乃前票是眞而後票是假係照票後僕手巧換也噫騙術如此仍爲人識破此亦店中之幸而騙者之大不幸也 
[豕言誌異]  
　　杭之武林門外三墩地方有邨農某姓家出一異事該村俗例每値中元之節家家必以粉團祀祖祀後分饋諸親隣以給童稚某於是日祀先之後其妻以粉團兩枚與子食之子年僅七齡頗饒獃氣手持粉團從豬棚外行過忽見柵中之猪昻首頓作人言向兒大語曰汝之粉團可與我食之兒聞之詫異然不知其怪也因答之曰若與爾則我無所食矣猪曰爾母於廚抽屜內尙有兩枚爾往索之可得也兒本無慧遂以兩粉團擲與之立而觀其食盡乃回至母房索取粉團且告以猪言如此母斥其妄繼思所藏之物並無人見而彼何先知之遂取粉團姑與之命兒先至柵畔已隨後而覘其變則見猪又向兒作聲曰可知我言之非誑也母聞之失聲驚喚猪忽人立而大言曰去年米賤今年肉賤明年人賤言罷卽以首觸地踊躍奔突移時卽死此事極爲荒誕而該處人言之鑿鑿皆以新聞爭相傳述姑照錄之其所云肉賤者蓋現在各肉店掛牌每斤僅制錢六十文也至人猶貪賤則不知何解也 
[查禁私藏洋鎗示]  
　　鄞縣正堂朱爲出示查禁事本年七月初二日奉府憲宗札奉藩憲德札奉督憲何批太平營叅將李兆儒稟查緝私販洋槍請擬議章程以免混淆諸示由奉批仰浙江布政使會同軍需善後局司道核議詳復移飭遵辦仍候撫部院提督批示繳等因奉此並移准太平營錄案移司查前據台州府城守以該屬洋盜土匪專用洋槍究問軍火來由臨邑北岸一帶盜匪所用洋槍火藥鉛彈均係北岸商船奸販由上海寍波以重價代匪購買黃岩仙居永嘉樂淸土匪所用洋鎗軍火則買自温郡去年自春徂秋非特盜匪添置甚多卽民間假團練爲名亦紛紛採辦遇有口角細故動輒逞兇械鬥殊爲可慮業由府將各處藏匿軍器責成鄉董收儲設法鉗制請專行寍温並蘇松太道照會各領事一體嚴密查禁寍波溫州上海三口並飭泒員查拏等情奉撫憲札飭一體嚴查泒員查拏在案據此業已通行查禁如有應行議章之處應再由寍温台三府確查妥議詳辦除呈復移行遵辦外札府查禁如有應行議章之處卽由府確查妥議通詳察辦毋違切切特札等因奉行除分行外台行專飭札到該縣立卽遵照憲札查禁如有應行議禀之處確查妥議詳府以憑核議彚詳毋違等因計黏抄禀下縣奉此除密飭差保查究外合行出示查禁爲此示仰闔邑軍民地保人等知悉爾等務各遵照須知洋鎗並非民間應有之物倘敢藏匿在家一經訪獲卽照私藏軍器例科罪現奉憲札嚴查爾等如再私藏岅買不卽呈繳銷毁者一經查實定卽從重究辦决不姑寬其各凛遵毋違特示 
[投河遇救]  
　　虹口虹橋河內昨日有人在彼投水覓死經人救起復往凡三次人問其故曰平生愚魯不善謀生且足不良於行更覺遍地荆棘生勞不如死逸耳適有與之熟識者聞而憐之爰呼舟載之而去諒當代謀樂土也 
[礦煤暢銷]  
　　昨過開平歴覽礦局規模宏大布置精詳於講求西法之中寓參攷中國之製開四方風氣敵外國利源富强之成效已收創辦之經營不易嘆爲通商來中國所未有一大局也並聞該局於煤務極究精微除塊煤烟盛極合輪船之用外其餘煤油焦炭火磚各色皆定畫一價値貨美而價平鬯銷可操左劵該礦每日已出有二百數十墩在胥各庄屯煤如山刻已運出一千墩存大沽數百墩存烟台數百墩存天津招商局棧房聞登州東渡水陸各軍現奉大憲行知以開平煤好價廉通飭水師統帶各官皆於煙台天津招商局兩處領煤毋庸外購卽照礦局定價核算並札知招商局多備源源續運川濟軍需先聞該局煤觔旺出本擬秋間運至上海刻有此舉則現雖不卽出口而利用溥矣値此邊防多事方知礦局之益處甚大輪船招商局雖収回中國利權然生意盈虧猶關人事且有長落不時仍有洋商時與爭衡若開平一局採天地自然之利取之不竭用之無窮凡生意以銷暢爲難而礦煤則北方兵輪各船製造機器等局皆取用於斯現今每月加工年內總可出五百墩一日雖運上海亦陸續不窮似較招商尤有把握平泉之銅礦將來旺出固好現今開井做地工尙未出銅亦猶之乎煤礦前兩年蹊徑與礦局已熟果實已成金丹不同吾於是艷羡領袖之人大有心計立此大業有關於國計民生實非淺鮮四方人能前事是師天下名山殊多寳藏曷不繼美以踵興焉[  京東過客有心人稿]  
[電燈費重]  
　　電燈公司照會工部局問公家花園改用電燈之事云凡燈一盞每禮拜須洋四元工部局核之煤氣燈價値則一月不過洋二十七元今改用電燈必須三盞每月費幾加倍且亭中作樂之處仍不能不點自來火是更費矣因尙未覆定蓋聞該公司將有照會商定上海洋塲各處電燈之事工部局擬俟隨後併覆也 
[道中缺陷]  
　　新北門內自今年正月間遭回祿後創造一新北香花橋浜面雖用板舖平奈東首有小石橋尙餘一二尺未曾補好倘逢月暗行人未免有失足之慮惟祈樂善諸公早爲設法防患未然是亦方便之一道也又本縣城外日暺橋西堍被潮水冲刷岸泥傾陷僅餘尺許之石可以行走倘逢黑夜漲潮之際則失足者定有性命之憂又本埠西城內紅欄杆橋下武聖廟後街道年久失修逢雨實難行走該處雖係小街然大街行人挨擠老幼婦女多由此遶道而行今東首各小路均已塡砌此路獨未修及滬上樂善成風諸君子何不出其緒餘化畏途而爲康莊耶 
[西戯新到]  
　　日前車利尼在本埠之虹口巡捕房後設篷演戯奇觀異釆照耀一時中西士女咸以先覩爲快刻下車利尼已往香港而該戯園舊基又有英國戯班來此演劇其裝飾之華麗節奏之玲瓏遠勝從前直覺後來居上且無各種猛獸不至使觀者膽怯想今夜該班開演時中西人之往觀者必愈形熱閙也至坐位之價目本報後已有告白茲不贅述 
[以身發財]  
　　顧增啓者本邑西鄉人也兩肩承一口殊有不能終日之勢不得已隨友來滬欲在貿易場中稍博蠅頭微利不料到滬後一枝未借兩手頻空幾如車轍中之鮒魚非西江水所能沾潤也因思生苦不如死樂遂於前日午後購阿芙蓉膏吞之臥於中虹橋堍下嗣爲旁人所見詢得其情仍送入同仁醫館當卽用藥灌救始慶更生醫舘中憫其困苦給以靑蚨百文囑令歸家詎至夜間仍臥路旁巡街捕見而詢之復以吞煙覔死對捕仍送入同仁醫館醫生見之猶能認識笑曰此似曾相識之燕歸來也豈以尋死爲賺錢計耶揮之使去巡捕乃帶入捕房俗謂要錢不要命此人殆別有肺腸歟 
[疫氣流行]  
　　本埠近日疫氣漸盛亟宜先事防範聞虹口大橋堍下舢板船上之寍人某甲於前日夜半起病狀似急痧迨至天明己斃昨晨滿庭芳街有無錫人之女早起尙嬉戯無恙忽於辰刻起病午前卽死均爲時甚促醫藥有所不及也 
 
 

Page 4

 
 
[扛夫溺死]  
　　英界天祥碼頭停有茶船一艘扛夫某年約二十餘歲肩挑茶箱走上跳板忽失足連担墜入浦中卽經撈救無着此昨早九點鐘之事至下年四點鐘屍力浮起則已淹斃多時矣 
[雇舟滋事]  
　　王阿大滬人也好修飾頗有議之者前日雇坐舢板赴輪船獲對開洋一枚而歸身邊適無零錢卽以洋付舟子令之找錢舟子不願因致爭執被巡捕拘赴法捕房管押翁太守於王阿大所行之事薄有所聞隨令其痛改前非如再蹈覆轍則當杖責不貸王則諾諾而去太守以訊時舟子未經投案故着將王之對開留於捕房如舟子來時再爲給資云 
[助資建欄]  
　　新閘卡司事周某擬在新閘橋兩邊添造欄杆欲勸捐集資卽由上海縣捕役柴樛英會審公廨捕役趙金願爲助資不必再向別人勸募約需洋一百五六十元等情已列前報慈悉已經工竣甚爲堅固幷刻有柴趙二捕役助資添造橋欄字樣祗費用工料銀約九十兩合洋不過一百二十餘元該處鄉民咸皆贊美云 
[控索勞金]  
　　西人貝恩士投英領事署訴稱有陳某托楊炳泉又轉托馮登成邀我同往璉巿鎭地方之秦芷卿處索欠銀三千餘兩立有合同載明加一酬謝隨與馮楊二人同往尋見秦芷卿伴同來滬將秦交與順裕號經絲客顧姓保去銀兩已有着落豈知向索酬銀無着等語司副領事卽傳陳等欲令酌給料理不允爲此照會陳太守請爲差傳陳楊馮三人到案訊斷太守准卽飭差於昨午前傳齊人証會同司副領事庭訊貝恩士投案申訴前因陳則遞禀聲稱去歲冬間南巿之順裕號因被璉巿鎭地方之秦姓欠銀該號托我轉托人往索我就托親戚楊炳泉豈楊又邀馮姓爲伴不知如何又同西人前往然楊等雖與秦姓同來滬交與該號由祥泰絲客顧姓保去立有保單約二月歸銀屆今已有半載餘銀仍無着保單尙在呈閱西人時常到我處索酧吵閙我因怕事已給洋二十元孰料該西人又投英公舘控告奉傳蒙司副領事酌令我給洋五十元然我並未托過洋人况銀則仍未收到故不遵勸茲又奉憲傳審請核楊供陳旗我到璉巿向秦索銀我又央同熟悉該處之馮姓同往馮則與二西人相識說要同去遊玩內地並未托西人包討等語銀確未經收到豈知反有西人貝恩士控告圖賴酧銀馮初供相同繼又稱與西人貝恩士同去索銀立有合同載明收到銀兩應照加一酧勞向收無着酧銀亦無着合同呈閱司副領事鑒閱合同隨向馮曰據供並未央西人向討欠銀西人係隨同遊玩內地去者何又呈合同而稱銀兩討到應得酧謝然則曾央西人之事可見屬實况據西人云已同欠主秦姓來滬交與順裕號經人擔保限期還銀設或逾限無付儘可控向保人追銀事與西人不涉酧銀應給陳太守問該西人曾否收過洋二十元西人答稱陳給我洋九元四角並無二十元太守又謂陳旣未轉輾央出西人緣何給西人銀洋旣據馮稱立有合同可見曾經托過但託西人擅入內地包討銀洋中西人均干咎戾太守又商之司副領事酌斷陳楊馮三人合繳洋一百元着自具保限期措辦銀洋繳案候奪陳又稱因此事我已耗費甚多乞求明察太守諭各遵斷毋庸多瀆俄而馮又上堂稱此事係陳楊二人之事與我毫無干涉求請開釋司副領事謂陳楊固生意中規矩之人馮姓最爲狡猾尙敢反稱無干請向陳楊追洋乎喝令退去 
[鄉人認婦]  
　　自來火洋行寫字洋人挈同傭婦至公堂稱雇用此傭婦已有一年光景不料昨日忽有許多男女前來欲搶傭婦爲此訴捕一併拘案請訊傭婦供係周楊氏年二十六歲係江蘇長洲縣人於十八歲時因父母雙亡由馬阿松領我到上海將我價賣與周阿寳得身價洋八十元嗣後馬阿松之妻馬朱氏時向我借洋已經二次借洋八元今又借洋不遂竟串出素不相識之鄉人同來冐認我爲妻經洋東將伊等交捕送案周阿寳供係嘉定人曾向馬阿松買楊氏爲妻今不知如何有許多人來冒認馬阿和供江蘇長洲縣鄉間人曾由父母作主娶陶雙觀之女陶氏爲童養媳其時年祗六歲後至十九歲與伊成親祇有年餘就被遁光四處訪緝無蹤曾問妻之父母均不知其下落旋聞妻在上海我之兄長馬阿松處爲特來滬詢問無着惟嫂馬朱氏與侄女馬阿三帮我找尋昨在洋人處尋見向領反不認我爲丈夫誣指我兄將伊價賣然我曾在本境地方官衙門備案可以稽查馬朱氏供陶氏係我弟媳背夫遁逃者至我丈夫馬阿松並未將伊價賣與周又未向借過銀洋向來找尋無着今始尋見馬阿三供與馬朱氏同陳太守謂兩造供詞大相逕庭隨向周楊氏曰汝所供之姓氏與馬等所供不合况據汝自稱父母雙亡據馬阿和供汝父母尙在何也周楊氏稱父母實在均亡太守又曰據供父母雖已雙亡馬阿松究竟是汝何人敢將汝價賣與周如果周旣價買汝爲妻何不將賣據呈閱周楊氏供馬阿松係同鄉之隣人被誘來滬我年幼無知竟被價賣周供賣據現在原籍嘉定母親處容函追呈案太守又向馬阿和曰汝旣稱在本境衙門備案應將批語呈閱馬答稱未經抄帶隨令限半月抄批並着馬和邀供稱之妻父陶雙觀夫婦來滬投案候訊馬朱氏馬阿三交保諭俟馬阿和來滬應同馬阿松投質周楊氏交洋東保去如奉傳安卽當投到勿遲 
[蘇城周急局勸募常熟沙賑啓] 　　　 
　　蓋聞六月十七八等日江水驟漲瀕江之江陰靖江常熟三縣各沙灘被水沖淹不特屋廬田圩盡爲澤國卽尸身漂沒悉飽魚腹雖云偏災已屬大難目擊情形實堪憫惻現聞毗陵紳士籌集鉅貲先行賑撫江陰靖江兩邑而常熟一隅尙未舉辦近接來函知被災甚劇經費日繁琴川曾紳君靜面商蘇城衆紳敦請袁君子鵬於七月初八日措資前往常熟之鹿苑地方先行開賑無如杯水車薪殊難爲繼且籌欵維艱勸募匪易不得已仿照成法以一百文爲一原只捐一次十百千愿各隨心力除由蘇城周急局經收悉數彚解災區外容俟辦賑事竣列入報銷如荷金允請於鴈塔題名以示救人一命勝造七級浮屠之意云爾 
　附啓者蘇城周急局在臨頓路菉葭巷西首泰昶錢莊在閶門中巿皆專收常熟沙賑之處也敝寓所收沙賑捐欵一月不及千元且係攤解揚　鎭通泰常蘇六屬常熟應得十分之一何濟於事頃接周急局來函云同事商議將塔捐歸一處收捐掣票俟有成數即由泰昶庄彚解常熟等　因理合代爲登報凡有塔圖捐欵應請各善士逕交周急局俾得專濟常熟沙區萬勿交至敝處以免攤解各沙如須塔圖捐册則周急局泰昶　莊均有印存尙祈好善者隨時向取廣爲募勸是所切禱至各紳商囑敝寓在皖賑捐內借解常熟洋一千元亦望好善君子廣濟博施隨時挹　注俾免同人等以敝邑之偏災侵鄰邦之賑欵懐疚抱歉長此無窮是爲至幸惟祈公鑒蘇州王樞密巷內皖賑公寓桃塢同人啟 
[張君遵濓設醮助賑媾] 　　 
　　今歲吾吳幸不成災天之厚待吾民也此其意不可不答爰擬設一太平羅天大醮以答天庥每人輸錢五十文限幾日收齊不願者聽以人口計之蘇城內外不下五六十萬倘有一半人樂助卽可得錢一萬餘串除建醮爲民祈福外餘卽散賑蘇城倡之於前各城鎭和之於後苟能通行亦成巨欵明知移醮助賑傳爲美談反道而行識者所笑然合數萬人之款以濟賑未始不可行也桃塢同人曰此法甚新安得有靑詞學士羽服名流出而任之耶同人則敬謝不敏 
[補正]  
　　七月念二日報登桃塢同人啓內有約以五成解常州姚惲諸君句其下脫去江陰張雪堂潘二江諸君十字特爲補列 
　　接錄上海福州寗波收解賑捐第四次淸單附福州裕昌洋行第一次募各善士花名淸單崇德堂二十員楊石雪十員吳憲之六員麥麗田二員劉靜修二員李鼎發二員無名氏一員鮑宗璉一員李芝一員劉尙釗一員劉尙彥一員劉啓煌一員葉世興一員鄭墨香半員韋勳田半員劉世安半員劉尙佑半員劉世炎半員吳錦芝半員劉月亭半員西河 
 
 

Page 5

 
 
氏捐五貫張華川五員馬善慶堂五員李松卿五員莫冠和二十員梁竹寶十員拳石山房六員鄭占南五員莫冠和求卓氏平安四員莫易泉二員莫履湘二員莫文浩二　莫　　二員莫冠照求母鄭氏平安二員馮鑑湖二員莫玉泉一員莫金瑚一元莫金敏一員譚傑棠一員鄭如蘭一員鄭硯池一員唐永紹一員黃紫屏一員虞文澤一員林柱石一員莫冠彭一員　德權一員張玉麟一員黎蘆洲一員莫倍之一員亞桂一員戴子豪十員何鐵珊十員梁秩卿五員戴品田二員衞永順一員張傑臣一員林鵬譜三十員林鵬飛十五員黃貴堂十員潘萊升十元張龍軒三元林月圃三員陳麗南三員林誦芬三員楊麗南三員趙爵卿二元林自强二員吳瑞周二員陳連英二員彭棪堂一員朱仲珮一員霍翼堂一元黎殿堦一元李錢芳一元張家閎一員吳瓊山一員蘆瓞初一員梁耀南一員李傑臣一員劉子卿半員凌桐軒半員吳秋琳半員陳小村半員徐廣釗半員馮華耀半員綃麟郊半元福興行四員莫豪星三員余則安二員梁後中一員莫仕庭一員莫福果一員莫福感一員老鈞石一員譚樹棠一員無名氏二員鮑鳳亭四員錦山氏拾員韋勳河二員無名氏一員黃傳略一員韋錦江一員韋勳數半勇韋猷光半員韋東尊半員胡文滔半員林壎半員郭元祥半員楊殿衡半員韋建湖半員韋建安半員韋建壎半員韋雲細半員韋雲就半員共合到規銀三百二兩二錢一分二厘 
[浙省撫轅抄] 　　　 
　　七月十七日南河補用同知姚夢麟禀辭運副宋仁壽由京騐放來省稟到卽用縣周繩武稟謝藩司飭知請補靑田縣缺候補縣丞丁建基稟知臬　下 
[一叚保甲差]  
　　十八日布經歴葉督理印卷事務理問杜俱禀知藩委鄉闈點名隨員差○十九日通判葉元芳禀知藩委文闈內總巡差顏培方禀知藩委文闈東柵頭縣點名差　莫踰制禀知藩委分湖差遣 
[蘇省撫轅抄] 　　　 
　　七月廿一日通判金鴻治奉委解京餉差理問張伯鴻銷丹徒沙洲差咨署金匱縣典史陸鎬謝飭知先行赴任辭○廿二日知府劉文棨辭赴都同知銜仍留江蘇候補班儘先補用知縣沈金午浙江人禀到 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[自破其面]  
　　寍郡西成橋有某中向某乙家索取謝欵始則以蠻語相爭繼且以老拳奉贈一轉瞬間甲已倒地滿面血汚乙懼而遁旋經乙之族人出爲調處延醫養傷所索之項照數給予始得了事或謂中係自破其面借端訛詐亦未可知然甲則欲壑已盈而乙則受虧不小矣 
[誣竊受辱]  
　　寍郡捕役某在江厦一帶巡緝每遇小竊輒擒以歸或得賄縱去或解案訊辦上下其手無不如志前日淸晨在江東某當舖見一人挾物赴質足將進而趦趄該役見之以爲賊也向前究詰不料此人係船埠中人被役誣認心不能耐遂邀集同帮扭役痛毆又欲斷其足脛幸有旁人勸解罰役備酒服禮始得寢事諺云偷雞不着折了米其卽某役之謂歟 
[敬勸减費䘏灾]  
　　僕聞今夏各處蛟氷爲患皖省之安慶浙之嚴州爲尤甚竟有水漫城頭而進者其中人口之傷損房屋之坍毁難以悉數幸而水裏逃生家產湯然財物一空妻離子散無家可歸數十萬災黎嗷嗷待賑據皖省而言一月須賑銀二十萬兩蘇申揚局勸捐諸公多方勸助萬難設法竊思滬上乃中外通商繁華之地仕商雲集如戯園酒館書寓長三以及私局大煙館等日費萬金或賓客交情或友朋遺興雖非盡是無益之費可省則免於中只須十減其三可得十萬金省無益之費造無窮之福數萬災黎共沾實惠鄙俚之言乞登貴報敬勸好善諸公恤災减費倘能共解腰囊以救災區遍地哀鴻重得再生不勝幸甚 
[虞山尋畫社助賑潤目]  
　　季君梅行楷陳芝軒花鳥陳仲芳山水吳儒卿行楷倪墨耕人物花鳥殷伯唐篆隸陸雲生行楷程育生山水石雨之花鳥錢秋畦寫照蔡鯉庭尋行楷紈　扇册頁每件一百文屏幅四五六尺每張四五六百文楹聯三四五六尺每副二三四五百文堂軸照屏加倍橫幅手卷每尺二百文○一定每月逢十爲期諸君各帶筆墨印章所有書畫件隨時動筆○一諸君書畵各有潤例今因善舉减収各件恕不點摹某景○一議雖减潤資亦不可草率了事○一議無論遠近書畵等件隨帶潤筆交常熟寺前街王雙盛扇舖編號給票以憑取付所集潤資槪由蘇州電報局隨時匯解○一信資力金槪行自給 
[潤資助賑]  
　　華亭顧彥人杰人兩先生專書小楷願書紈摺扇二百件每件减取英洋壹角三十方及泥金加倍所得潤資盡數交電報局解充皖賑賜教者請送城內邑廟花園內鷗鄉榭十二樓箋扇店及大東門外大碼頭曹永茂茶棧代收七日取件約期無悞○又讀月廬逸史願繪石等幷篤筆人物紈摺扇三十件每柄計洋兩角賜教者請遞至新開河永安街普安里萬順泰煙行先惠潤格約日不悞○陸秋叔山水紈摺扇兩角姚列齋花鳥紈摺扇兩角盧絣雲楷書紈摺扇兩角秋扇五角吳伴霞花卉紈摺扇一角如蒙賜教望寄交張堰鎭養和堂藥店代收十日取件遠處信資自給 
　 
 
 

Page 10

 
 
   
 
 

Page 11

 
 
[光緒八年七月十四日京報全錄]  
宮門抄○上諭一道錄前○發抄旨四道○閩督何等奏爲請旌表夾片○滇學政盧奏恭報科考完竣摺子○都統恭奏爲第三次杳請優䘏摺子○又奏查明請䘏夾片○川督丁奏遵照部議更補知縣摺○大臣文等奏循例請修船隻摺○又 
奏派送軍械片○兼署湖督彭奏調署知縣片○七月十四日戶部通政司詹事府八旗兩翼値日無引見○棍公橚貝子明安各假滿請安○豐烈預備召見○召見軍機豐烈○皇上明日卯正至奉先殿壽皇殿行禮○發抄左宗棠奏七年下半年淮南徵收課厘數目奉旨戶部知道單併發欽此○又七年分徐州倉奏銷未完一分以上各員職名奉旨該部知道單併發欽此○又江南輪船支用薪糧等項銀數第三次報銷奉旨該部知道單併發欽此○又寍屬泰州等州縣興建倉頡祠工竣請加封號奉　旨禮部議奏欽此○○何等片再陣亡提督林文察之母林戴氏於次子林文明伏誅後其黨欲聚衆報復經該氏力爲禁阻消惠無形復勉其長孫兵部郞中林朝棟遇有地方善舉工程捐資出力情殷報効並勵諸孫遵其家教亦皆和睦鄉隣各安本分實屬深明大義不愧朝廷命婦該氏已年近百齡可否仰懇天恩賞准建坊旌表以昭激勸出自逾格鴻施臣等謹合詞附片具陳伏乞　聖鑒訓示謹奏軍機大臣奉旨着照所請該部知道欽此○○雲南學政臣盧崟跪奏爲恭報微臣按試滇省東西兩迤科考一律完竣仰祈聖鑒事竊臣於上年二月初二日業將考試通省情形專摺具奏在案旋於三月二十日出省科試迤東首澂江府次臨安府次廣西州次曲靖府六月初三日回省科試雲南府武定州兩屬七月十四日竣事先是臣於抵任之日卽飭各屬舉行月課並以距省窵遠各州縣十子誦習經書多係坊間俗本當於省局陸續刷印回省後校閱課卷勘發書籍並設義塾淸厘積牘各事宜半年以來漸次就緒本年二月十五日出省接考迤西大理楚雄等府四月十五日試畢回省查科試文風仍以雲南大理爲優曲靖臨安麗江次之澂江開化楚雄等屬又次之童塲人數以大理一棚爲最多其餘各屬亦視歲試有增無減臣維滇省兵燹之餘士氣必須振作非策勵於平日則文教未能驟興非懲誡於臨時則流弊未能盡革毎爲該十子等申明例禁厘定規條好訟多事者有犯必懲努力濳修者有長必錄其有關涉地方事件隨時咨會督撫臣察核辦理本屇兩迤科試惟省棚昆陽州童生於覆試日查出筆蹟不符者一卷扣除更換麗江棚於點名時盤獲頂名冒考者一名交提調照例懲辦餘悉循循就範恪守塲規臣於發落生童時仍勵以砥行立名深造上進以期仰副聖主作育人材奠撫邊陲之至意所有臣現在科試完竣情形理合恭摺具奏再臣兩次出省經過地方暘雨應時年歲均稱豐稔民氣極爲安謐合併聲明伏乞皇太后皇上聖鑒謹奏軍機大臣奉旨知道了欽此○○烏魯木齊都統奴才恭鏜跪奏爲第三次查出烏魯木齊属境從前滿漢員弁兵丁陣亡殉難各情繕具淸單懇恩優䘏恭摺仰祈聖鑒事竊奴才自五年正月陳請設局委員採訪忠節以扶地方正氣曾將烏屬陣亡殉難之官弁兵丁紳民等一千二百餘員名兩次會同前督辦新疆軍務大學士臣左宗棠奏蒙恩施優䘏在案又據局員鎭迪道福裕等詳報續經查出烏屬吐魯番古城兩處陣亡殉難滿漢員弁兵丅共二百一十員名逐一開具銜名並從前死事情形詳請核奏前來奴才復加訪查該員弁兵丁等於古城吐城失陷時或拚死巷戰力竭陣亡或義不辱身慘遭戕害均屬捐軀報國大節慘然謹繕淸單恭呈禦覽合無仰懇天恩准將此次續行查出吐魯番古城兩處陣亡殉難之協領祥奎等二百一十員名飭部從優議䘏並附祀原任都統平瑞專祠以慰忠魂而彰節烈出自逾格鴻慈除再飭採訪並將殉難家屬一併確切查明分別續陳外所有第三次查出吐魯番古城陣亡殉難員弁兵丁繕單請䘏緣由謹會同督辦新疆軍務通政使臣劉錦棠合詞恭摺具陳伏乞皇太后皇上聖鑒訓示施行謹奏軍機大臣奉旨詳奎等均着交部從優議䘏餘依議單併發欽此○○恭鏜片再奴才前准都察院咨開據廂藍旗孀婦木爾佳氏呈稱伊夫叅將倭賀於同治三年在濟木薩城內陣亡未蒙䘏典懇請咨查等因到營奴才當卽檄飭採訪局確切採訪茲據該局員申稱同治三年冬月十三日逆將濟木薩城攻陷該城叅將倭賀卽於是日殉節詢之該處耆民稱論僉同申報前來奴才伏查原任濟木薩叅將倭賀臨難捐軀克全大節旣據查訪確實合無仰懇天恩准予優䘏之處出自逾格鴻慈爲此附片籲陳伏乞聖鑒訓示遵行謹奏軍機大臣奉旨倭賀着交部從優議䘏欽此○○太子少保頭品頂戴四川總督臣丁寳楨跪奏爲遵照部議更補萬縣隣水兩知縣缺恭摺具奏仰祈聖鑒事竊查夔州府屬萬縣知縣糜獻珍順慶府屬隣水縣知縣白鶴林前經奏叅降補於光緒七年正月十八日奉旨應扣至七年三月初二日作爲開缺日期查三月分出有萬縣隣水縣二缺掣得萬縣知縣缺第一隣水縣知縣缺第二當以候補班前先補用知縣鄒放題補萬縣知縣另補知縣路朝霖奏補隣水縣知縣旋准部咨以鄒放題補萬縣與定章不符令另行更補等因臣查萬縣隣水本係同月出缺不分先後路朝霖已經奏補隣水若撤回另補往返諸多周轉於未奉部覆之先仍以原補之員請補在案茲准吏部咨覆以萬縣旣掣在第一自應以不積各項班次之留省另補知縣路朝霖先儘補授斯缺其簽掣第二之隣水縣知縣缺應接上次卽用班次序補照章應以候補班前與候補本班人員酌量補用行令按照議駁之案更換請補坐三月十六日接准等因查路朝霖年三十一歲貴州畢節縣舉人中式光緒二年丙子恩科貢士殿試二甲進士欽點翰林院庶吉士散舘以知縣用選授東鄉縣知縣四年七月初六日到任旋因奉文提解欽案人証誤被叅揭降調經臣查明奏請開復六年九月二十日奉旨路朝霖着准其開復降調處分仍以知縣留於四川另補並免其送部引見欽此查該員才具明達以之更補萬縣知縣實堪勝任又簽掣第二之隣水縣知縣缺應積上卽用班後輪應借補到班自應按班序補查有前次請補萬縣之候補班前先補用知縣鄒放年四十五歲江蘇上元縣人由監生遵例報捐州判指發四川因克復大理府城出力保奏同治十二年十月初五日奉上諭着免補本班以知縣仍留原省歸候補班前先補用欽此光緒二年四月初五日經王大臣騐放領照起程六月初五日到省甄別留川補用該員辦事勤能向未在川流寓寄籍置產經商遊幕亦無例應廻避之人及捐免廻避情事以之更補隣水縣知縣堪以勝任據藩臬兩司會詳請奏前來臣覆加杳核均與部議相符路朝霖係另補知縣鄒放係候補知縣各請補知縣銜缺相當均毋庸送部引見亦毋庸開叙叅罰鄒放仍俟試署年滿另請實授所有查照部議更補萬縣隣水兩知縣缺緣由理合恭摺具奏伏乞皇太后皇上聖鑒訓示再此案由司詳請奏補係在限內合併聲明謹奏軍機大臣奉旨吏部議奏欽此○○奴才文緒祿彭跪奏爲循例請修船隻以資應用恭摺抑祈聖鑒事竊照黑龍江通省額設大小船一百二十隻內除已屆例限應修船四十二隻因庫欵去絀南料未至歴經奏請展緩停修外茲據各屬查報齊齊哈爾已屆例限應行拆修次船九隻渡船二隻黑爾根應行拆修江船二隻呼蘭應行小修渡船二隻均逾例限　朽不堪應用呈請修補前來奴才等詳核無異查前次緩修各船四十二隻仍俟南料解京奉部准領再行補足額外所有齊齊哈爾墨爾根呼蘭三城現在已屆例限應修大小船十五隻擬請明年修理所需物料相應請旨飭部給發以資應用如蒙兪允再行照例具題所有請修船隻緣由理合恭摺具奏伏乞皇太后皇上聖鑒謹奏軍機大臣奉旨該部知道欽此○○文緒等片再呼蘭地方每于夏秋之交賊匪竄入滋擾則緝遏截實爲意中之事前經副都統博棟阿請留省兵五百名防俟秋後察看情形再請咨撤業經奴才等隨時奏明在案查該隊本係練兵西丹所使均係鳥槍剿匪不甚得力今派員送去洋馬槍三百桿攢竹杆子二百根交統領記名副都統副管成福祇領應用將鳥槍撤回該員久歴戎行勇敢有爲氣識遠大爲原任盛京將都興阿所深在識在奉帶隊剿賊十有餘年以少勝衆保全地方甚多去秋由奉撤回卽派前往接統以來地方尙稱安謐因恐該副都統調派不能展布已咨令毋庸節制由該員遇事相機調度得以一意辦賊以免貽悞理合附片具陳伏乞聖鑒謹奏軍機大臣奉旨知道了欽此○○彭祖賢片再查恩施縣知縣劉鑑尙欠練習現經檄調來省所遺該縣卽務查有建始縣知縣盧夢麟辦公勤愼堪以調署據布政使王大經兼署按察使惲彥埼會詳前來除檄飭遵照外理合附片具陳伏乞聖鑒再湖廣總督係臣兼署毋庸列銜合併陳明謹奏軍機大臣奉旨知道了欽此 
 
 

Page 12

 
 
   
 
