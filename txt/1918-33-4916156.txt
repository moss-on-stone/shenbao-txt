# 1918 - 33 - 4916156

 

Page 1

 
 
   
 
 

Page 2

 
 
時評 
[讓（冷）]  
　　政府言巳讓無可讓余謂即爭亦無可爭也世界交際惟有二道不能爭則讓不能讓則爭今旣爭無可爭而又讓無可讓然則其事之終於不能解决也可知矣 
　　讓無可讓政府之意我不能爲之說明也若爭無可爭則情勢顯然略知時局者盡人能言之觀之過去之戰事證之當事之人心况復加之以即戰勝於一時一地而於爭之主義終亦不達然則爭亦究有何益哉 
[命令]  
[二月一日大總統令]  
　　各國在華商民屢經嚴飭妥爲保護以重邦交現值大局未寗亂民思逞據報忠縣監利等處竟有擊傷英美輪艦情事殊堪痛恨應即責成該管軍民長官澈查究辦並著各省督軍省長都統嚴飭所屬關於外人生命財産務須隨時切實保護勿稍疎虞此令 
[又令]  
　　任命巴噶巴第爲呼倫貝爾副都統公署右廳廳長此令 
[又令]  
　　財政總長王克敏呈僉事居益宏另有差委請免去本職應照准此令 
[又令]  
　　財政總長王克敏呈請任命郭則范爲僉事安海瀾湯昭署僉事均照准此令 
[又令]  
　　陸軍總長段芝貴呈請任命白豫庚爲陸軍第二十七師步兵第一百五團團附孫旭昌爲步兵一百六團團附均照准此令 
[又令]  
　　陸軍總長段芝貴呈請任命劉邦俊爲四川督軍公署副官長洪璧爲軍務課課長曾鵬程爲軍需課課長吳榮本爲軍法課課長夏堃培爲軍醫課課長均照准此令 
[又令]  
　　參謀總長蔭昌呈請任命孟慶三署陸軍第二十八師二等參謀官應照准此令 
專電 
[北京電]  
　　岑春煊三十日致電政府言譚浩明巳示不進攻望當局始終主持和平同日及三十一又兩電章行嚴言中央擬下討伐令学啻與西南全體宣戰現譚確巳令止前進李督據以入告湘鄂决無衝突請就近開陳利害諫阻（一日下午八鐘） 
[北京電]  
　　某要人言當局意政府已讓無可讓如南方先示和平之意然後可以轉圜（一日下午八鐘） 
[北京電]  
　　據某軍事家觀察南征軍隊隊敬堯部下尙有戰鬭力且張亦有計畫餘無足數　　（一日下午八鐘） 
[北京電]  
　　王占元昨來電重守而不重戰（一日下午八鐘） 
[北京電]  
　　北京電車建築權已歸日人四月開辦（一日下午八鐘） 
[香港電]  
　　梁士詒昨乘日船抵港（二日下午二鐘） 
[香港電]  
　　林虎一日克復陽江（二日下午二鐘） 
[香港電]  
　　唐紹儀昨抵廣州（二日下午二鐘） 
[南京電]  
　　王芝祥電述到京謁馮王勸和馮王爲所動段派力持反對謂王不利於北系（二日下午八鐘） 
[南京電]  
　　李督仍主調停態度極鎭定（二日下午八鐘） 
[南京電]  
　　外電傳暗殺黨二名潛入督署被獲查無其事（二日下午八鐘） 
[南京電]  
　　岑西林頃又電李督主和（二日下午八鐘） 
[南京電]  
　　贛督電李烈鈞經梅嶺攻大廋（二日下午八鐘） 
外電 
[北京電]  
　　直隸平山縣罹疫死者已有五十人平山距京漢鐵路不遠故鐵政當道决議封閉平山與順德間之各小車站僅留車站九處各設檢疫所旅客欲乘車者須先駐所五日楊格醫士自太原電稱晋省至一月二十九日止共有疫症二百三十三起一月三十日止之一星期内代州無疫症發現張家口各段巳由醫士檢查目一月十八日設立防疫局以來未聞有疫（一日） 
[北京電]  
　　匯業銀行今日開幕該行由中日合辦數月後擬設分行於上海（一日） 
[北京電]  
　　北軍現由岳退走秩序大亂且轟擊日船一艘聞並無死傷（一日） 
　　字林報按昨日漢口電稱漢口至宜昌與長沙之航路均不通兩日前有日船一艘因以折回 
[哈爾濱電]  
　　哈爾濱領事團通告海參崴外國領事謂俄滿邊界業巳封鎖伹中政府仍許必要之糧食運入泊里亞末省惟須由對於地方官負責之團體示明此項運過邊界之糧食專以利便平民之相當保證始可放行（一日）以上字林報 
[北京電]  
　　今日（一日）馮總統提出諮詢案於國務院大致謂岳州之失敗余不能辭其咎故巳决意俟舊曆年關過後即行率師親征傅良佐王汝賢范國璋吳光新等宜即行懲罰抑宜令建功贖罪應請國務院公决之聞明日（二日）國務會議即將討論此案據一般人士之觀測親征說之决議與否尙屬未定對於傅良佐等之處置大約將照建功贖罪之說决議云（一日） 
[北京電]  
　　　　　　消息本日國務會議再討論　　　　　　　决議不採放逐法將敵僑收　　　　　　岳州討伐軍費一各萬元　　　　　統諮詢案（二日） 
[北京電]  
　　　　　　因亂民擊傷英美艦船事殊堪痛　　　　轄軍民長官查辦並令各督軍省長等　　　護外國人之生命財産（一日） 
[北京電]  
　　一日王占元有武漢危機迫切之急電（一日） 
[北京電]  
　　傳聞外交團中有爲南北妥協勸之說（一日） 
[北京電]  
　　據某處來廣東電龍濟光與陸榮廷現有進行妥協調停之說伹眞僞尙未明定（一日） 
[漢口電]  
　　昨日及本日（一日）增派援軍第七第十五各師並直隸混成第一第二等旅陸續到漢急開向蒲圻方面有曹錕擬於二日來漢之報（一日） 
[漢口電]  
　　此問商務總會昨日派代表四人以　於武漢兩地維持治安事與領事團協議致電南北兩軍以武漢爲中立地點劃出戰線之外（一日） 
[濟南電]  
　　日前張督軍曾向中央建議討伐南方擬用飛行機助戰當即由京派來飛行機兩架因經試演成績不良復加修繕現巳竣工於本日（一日）在第五師兵營内試演該機上昇後環繞商埠一周而下成績極佳（一日） 
[濟南電]  
　　山東軍隊因討伐令已發表籌備出師甚爲汲汲不日將由張督軍親率南下駐徐州之魯軍先發隊聞將由浦口赴南昌（一日） 
[漢口電]  
　　各國領事恐南北兩軍在漢口交戰特開會討論維持治安之方法决議辦法如下一通告中國官場將漢口劃作中立地點不得在後堤以内有戰鬭行爲二以各國商團及碇泊漢口之各艦協同當租界自衛之任公舉日本漢口駐屯隊司令官爲總指揮官（二日） 
[廣東電]  
　　唐紹儀三十一日晚抵廣東（一日） 
[廣東電]  
　　據公報云林虎軍未受龍軍之抵抗而佔領陽春自三十日晚起更與魏邦平軍協力向陽江攻擊三十一日上午奪回陽江仍繼續追擊未巳（一日） 
　　以上東方通信社電 
戰電 
[亞姆斯特丹電]  
　　白里斯特土夫斯克媾和大會復開會議德國外交大臣庫爾滿男爵宣稱巴伐里亞將另派代表過激黨外交總長特羅資基氏宣稱烏克蘭民國代表二人已併入俄國代表團内特羅資基氏謂烏克蘭軍工代表會現管理杜里資河煤礦全部分伊加特里洛斯拉夫礦區及查爾柯夫與波爾太伐二省軍工代表之權力日增基夫烏克蘭議會之勢力漸弱故與烏克蘭議會代表所訂之和約斷不能視爲與烏克蘭民國所訂之和約云（三十一日） 
[倫敦電]  
　　柏林罷工者共約七十萬人聞社會黨領袖巳有多人就逮亨寶與亞爾土拉已宣布戒嚴令工部大臣華爾拉夫氏與普魯士陸軍大臣斯丹將軍現正會商阻遏罷工方法柏林日報等之被禁出版似因違抗檢查之故　柯洛業報載稱亨寳船廠至少當有二萬人罷工要求卽行媾和多發糧食柯爾尼斯施民報促政府拒絶罷工人之奢求北德意報向殊冷靜今亦諄勸工人勿罷工（三十一日） 
[亞姆斯特丹電]  
　　昨日柏林電稱罷工者僅十二萬人報章除數種外均復出版各街道交通照常全國各處並無騷亂此電顯出自半宫界（三十一日） 
[巴黎電]  
　　協約國大會曾交換對於德首相赫特林伯爵奥國外交大臣塞林伯爵演說之意見及討論應否予以答覆據會議情形觀之協約國對於軍務政治各事完全同意法内閣總理克勒滿沙氏宣稱彼對於討論之結果甚爲滿意（三十一日） 
[巴黎電]  
　　公報云敵飛機四隊越過香巴業北面法軍防線因天氣清朗飛行極高由北面與東北面進抵巴黎在數鄉接續抛擲炸彈繼乃飛於巴黎之上於片刻間將所有炸彈幾全擲盡約死二十人傷五十人内有婦孺多人擊中醫院兩所燬損房屋數所巴黎北面有天空戰事多次德飛機一架中彈墜落機中二人均就俘法飛機一架被迫降地機中之人巳受傷（三十一日） 
[巴黎電]  
　　公報云昨夜敵飛機襲擊一役死三十六人其中二十二人寓巴黎十四人寓四鄉傷一百九十人在巴黎者一百十四人在四鄉者七十六人婦孺死傷頗多醫院三所中炸彈一曾起火法飛機六十架曾升空擊退敵軍（三十一日） 
公電 
[李純通電]  
　　（銜略）長岳停戰已兩月矣比以荆襄之故重起釁端愧無徙薪之謀恐成燎原之勢調人惟當引咎何敢再贊一詞然而國家興亡匹夫有責調人固國家一分子也今日興亡之機可謂間不容髮矣姑置調人之地位試進最後之忠言爲我四萬萬同胞一請命焉夫古今變革之亟中外交迫之險未有甚於民國之歷史而急於今日之局勢者也言戰言和皆非得已顧戰有戰之目的何以策全何以善後和有和之範圍孰爲先决孰爲結果要必以國家爲前提以人民公意爲從違然後能得根本解决否則戰固足以召亡和亦不過敷衍一時之計而來車之覆轍仍將復循前軌今言和已兩月矣空文往返迄無要領民間各方從事接洽而當局者已發令進攻今戰禍又重開矣北逐荆襄獨立之師南進岳州防禦之地變生倉卒勢多牽連詰其原因皆非本願雙方有詞可執而調人無策可施矣雖然求其何以爲和之故不得求其何以爲戰之故亦不得也波詭雲譎地黯天昏馴至大陸化龍蛇之場而漁人獲鷸蚌之利紛紜混沌以亡其國而國民茫然不知所由豈不重可哀哉今誠何力禁使不戰抑又何心忍使不和然今之爲此言者固非調人主和之表示也荆襄已矣岳州亦已矣南軍已有電聲明嚴勒所部勿再前進此固戰和一關鍵也請爲斬截簡單之要約先各停戰雙方限日提出一定條件明白宣布通告國人必如此而後和苟不如此則必戰使吾四民之顚沛流離者吾三軍之冒鋒鏑摩血肉者知我死焉亡焉果何所爲而至此則亦甘心暝目而無怨而所提條件果爲國也爲民也爲一人權利之私也乃至非法非理而無所爲也亦使四萬萬國人確知其是非曲直之所在其可和也無論何等條件或依法理爲去取或視民意爲從違上之可推中央主持下之可聽輿論評斷乃至特開會議别設機關果有尊法理重民意之誠心何患無解决糾紛之道且可進而共謀國是確立政本永禁挾武力以供同爭自可式遏亂萌長享和平之幸福其不可和也則以堂堂之鼓正正之旗興問罪之師而討國人之公敵其孰敢抗亦孰敢議其非今日之言盡此矣欲一明戰和眞相耳如以和爲是請各賜電言和即聨名申請中央立頒停戰之命統兵者亦各歛兵以待靜候公决决而不服至於用兵則討公敵也督軍自有天職義不容辭若以戰爲是亦請各賜電言戰苟有不能不戰之故亦何敢違但以混沌莫名之狀而致傾覆我國家塗炭我民族旣依違之不忍復挽救之無從惟有披髮入山不問世事不敢負此鉅責坐視淪胥明知多言獲咎而憂國愚誠難安　默時機迫矣存亡呼吸之間急何擇言言難盡意天日在上自矢靡他知我罪我非所計已伏願當局英賢在野明哲共抒偉言破此沈冥存亡祗有兩途是非决於一語馨香　祝惟在是耳擬將以上辦法　呈我大總統倘荷省納必有轉　迫切哀鳴敬候明敎李純卅一 
要聞一 
[英人屬望華茶改良]  
　　字林報云據昨日路透電稱英政府現巳决定果有充分之噸位將爲糧食部購買華茶三百萬磅此種消息誠可歡迎以久懸未决之間題至是或有途徑可循惟旣令英政府達於如是境地而茶商之所爲或將努力直前超過於是但有兩端應所注意其一則中國所積之茶如前所述共有三百萬磅而英政府於一九一八年所欲購者亦適爲此數果英政府盡運所有而去而聲言一九一八年特定茶額業巳購齊將來再買時應俟至一九一九年則是言也不得謂爲無理然所運者實上季之茶而新茶上市幾又因之而遲至來年且杳杳無期矣其第二端則今之華茶三百萬磅之中偶有細茶五十萬磅有可以運往歐洲之價值其餘所有大都爲福建茶此茶僅可謂之清潔然在英國茶市中無厚利可得此類茶之要求全恃茶價爲上下即謂此茶可與印度及錫蘭茶拌合而價值可以低廉但即若此華茶亦必較他茶賤二三便士一磅始可令大茶商購之以彼等習慣輙目之爲劣茶也總之華茶中其有出口之價值者惟細茶而英國所嗜之茶味將可藉此保存夫所謂細茶或自飲之茶者其解釋固有特異其最著之品即漢口區内各種黑茶之提尖例如荆門茶宜昌茶寗州茶霧拂茶（上二者皆譯音）及福州茶中之少數世所謂紅茶者與其清荷茶（譯音）之揀選者凡此皆可超然於英國茶市英人猶知其爲華茶其餘諸種則與他茶拼合其爲華茶與否莫知之矣不寗惟是英政府决購華茶純以中國爲協約國而讓與之此顯而易見者也夫此三百萬磅較平常進口之平均數目僅約百分之一以此區區政府大可於印錫兩處求之不必中國是則此三百萬磅者當視之爲特施之惠惟華政府旣有此讓與諒必不僅示仁讓且亦出以賢達而允商人以此種巨量運入國中期其大有濟於茶市之全體不僅限於英國而并及中國之種茶者也然則中國宜有應盡之道德者矣此意即謂中國應舉行其國人及英國所時時敦促迄未舉行之事此事也即中國宜注其精神鼓勵用新法種茶并施以當之方略果中國所施之勸導所用之人力所操之機械所組織之方法如吾人所見於印錫兩處者僅約其四分之一則中國在英之茶市雖印度相距不遠有其特利亦必能屹然莫可動搖而去年二月間之标令亦絶不致發生良以華茶關係過大不容割棄也顧今日印錫之茶巳絶塵而馳萬非華茶所能望其項背而英人之大半因氣候太濕多嗜香味如洋葱薄荷之類故寗取粗糲之印茶尤嗜終日煎燃之用以滌蕩其腸胃然英人亦未甞無嗜華茶者設有人由華返國携荆門茶歸而獻諸友人告以眞正之華茶如此料於是際足以試明華茶行用之增加果若何之易也惟中國自振之機會不得再得矣自振之術爲 
 
 
 

Page 3

 
 
　　何即以新而有效之法種茶而一去其陳腐者并與湖北各等省之茶商以種種助力而蠲免一切稅釐及省當道所施之弊竇若此其庶幾乎 
[討伐令發表之經過情形]  
　　醖釀多時之討伐命令竟於昨晚發表矣此項命令自前日（二十九日）公府聨席會議决定方針後比交府院兩秘書長會同擬稿當晚全稿巳竣昨晨九時由張仲仁秘書長呈請馮披閱馮即囑張秘書長電約王總理及各部總長入府參閱下午二時各部總長先後到齊王聘卿總理經馮一再電催始行入府馮遂將討伐命令交王總理及各部總長傳閱閱畢無甚修正之處王總理亦巳副署七時後由惲公孚秘書長携回國務院八時左右始交印鑄局刋布又聞是日下午三點公府召集參陸辦公處人員籌議戰時各種準備未幾卽發出通電通告各省區嚴行戒備並各抽調得力軍隊預備開赴前方爲曹張後應一面並商財政部補發第一第二兩路開拔費各三十萬元聞巳决定以攻討荆襄有功之旅長張聨陞升補黎天才原缺爲九師師長以公府軍法課長前蘇州鎭守使殷鴻壽爲前敵總執法官並聞此兩項均將見命令大約今晚可發表並聞討伐命令公布之後曾用參陸辦公處名義致各省（除滇黔湘）重要密電一通除將討伐令全文叙入外并述及中央此次萬不得不發此命令之苦衷措詞極爲委曲已於昨晚七時由公府專電處拍往省 
　　討伐明令旣巳發表則惟一緊要問題卽此後作戰之計劃而已茲據陸軍某當局云此項作戰計劃馮回京後連日與王聘卿總理及段蔭兩總長等在府會商確有把握但事關秘密未便宣布其可告人者則各路軍隊之布置耳中央此次擬以湘鄂兩省爲作戰區域第一路曹仲三司令則率兵南下暫駐漢口吳佩孚師長所率之第三師李奎元師長所率之第十一師劉詢師長所率之第十五師均歸其節制第二路張子志司令則軍隊先暫開至南昌李秀山所派之一旅及馮玉祥之軍隊歸其節制至攻岳州之軍隊則全歸張勳臣司令統轄而吳光新王金鏡兩氏則擬飭其分駐鄂東鄂西以爲各路之後援 
　　據國務院某要人云王總理自得南軍佔據岳州警訊後極爲憤慨巳將十日前所持之對南方針改變昨口上午曾在院中對某閣員言元首旣對譚浩明程潛以武力待遇鄙人始終服從元首主張至外間所謂主戰令發表後鄙人即行辭職一說尙非鄙人刻下之蓄意也云云 
　　昨據政界某要人云嗣後南北形勢實有巨大變化惟預察此中内幕須依定三種程序進行其一手續上之佈置先謀恢復岳州（討伐令在内）次聨絡各處防務再次察視南北要人趨向其二内幕中之進行一面竭力疏通各界意見一面改變對南方針（即以和易戰是也）其三籌劃間之結果表面雖貫澈武裝調停主義而實際仍須局部作戰然後設法言和（此項含有恢復岳州進兵湘陰後再謀和局之說）上列各項業經當軸者議定施行程序云云 
　　聞昨晚鄂督王占元有密電致馮略云岳州失陷後西南已决定會師進攻武昌大局至爲急數日以來各路援軍尙未至鄂如何策應惶恐異常倘西南此舉一成事實鄂局必至搖動千鈞一髮之時萬不可一誤再誤貽丰全局務乞速定方針急切待命云云又聞王督昨又有萬急火速電到京略謂岳州不守武漢危亟務懇速派知兵大員並率大隊兼程赴鄂以救危局而固根本云云奉諭交參陸辦公處從速議辦 
[閣議與特别軍費　]  
　　今日（星期四）爲國務例會之期據聞列入議事日程者雖均爲外交財政内務交通各部之普通例案數起但馮昨日下午曾與王財政總長面商此後接濟各路軍費問題王總長已擬有辦法數條預定本日提交閣議此外則外交部提出之英商火油公司安瀾輪船在川省被土匪　損交涉案及大總統交議熊希齡等呈請迅撥巨帑拯濟湘省兵災案其餘所列出議案綱要亦極簡單其一討論局部討伐令發表後維持鄂省秩序及實行派軍討伐之一切重要手續其二分撥第一第二兩路軍費之辦法 
　　自西南戰爭起後特别軍費之支出當然浩繁然求其確數亦罕能言之者頃聞參陸辦公處目前趕辦此項報銷係從湘中戰事起後以每月爲一期而計其特别軍費之額計自十月十日起至十一月九日止共用五百二十五萬十一月十日起至十二月九日共用六百零七萬餘十二月十日起至一月九日止共用五百五十萬此三個月之軍費總額爲一千六百八十萬數目之大甚爲可驚然目今戰禍方未停息而主戰令下又將繼續戰爭此後之支出又不知凡幾且不知此届軍事待用至若干萬方能了結也 
[南京快信]  
　　王芝祥因中央已下討伐令時局緊急卽於昨日下午由寗專車回京陳復赴粤接洽經過一切情形 
　　李督以和局無望戰事又將延長昨召集本城各師旅團長到署開軍事會議關防枵嚴 
　　駐浦第十六混成旅旅長馮玉祥於昨日由浦督率所部乘招商局江新江永輪船開拔前往援鄂浦防現由王廷樍所部第十六師擔任 
　　譚浩明以岳州爲湘省轄境今旣奪回爲息戰禍計自無再進攻鄂之必要日前特電李督商請轉電政府以北軍不再攻岳南軍亦不侵入鄂境各守疆界兩不侵犯靜待議和當經李督轉電中央請示昨奉復電不准並數譚種種罪狀决用武力討伐 
　　淮揚鎭守使馬玉仁蘇常鎭守使朱熙昨均乘車來省禀謁李督請示機宜 
　　齊省長因某項要公昨日下午四時親過軍署面謁李督密商一切 
　　贛督陳光遠之總參議李廷玉由粤事畢於前日由滬來寗茲因陳督有電來寗促其回贛李卽於今晨乘輪赴潯換車回贛矣 
　　聞魯督張懷芝巳由津遄回濟南准備南下徐州張敬堯領到軍費三十萬准明日（三日）由徐拔隊援鄂 
　　贛省議會商會曁各團體連日紛紛來電力阻魯軍入贛 
　　江寗鎭守使齊燮元因省防吃緊昨親赴獅子山紫金山雨花台各要隘察看形勢以重省防 
　　省警廳長王桂林因防疫事連日與軍署朱參議商設立防疫事務局並草擬預防方法張貼各通衢俾人民周知預爲防範 
　　李督因各營士兵時有外出滋擾情事咋面諭齊師長黄張二旅長嚴飭所部恪守紀律如違查出從重懲辦 
　　鄂督王占元來電稱截獲譚浩明謀攻武漢通電譚自稱武岳總司令程潛爲副司令 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[郭涵不贊成聨邦制]  
　　　希齡近電岑西林倡聨邦救國之說郭涵君昨特致書　氏對於此事有所討論其函云秉三先生鑒報載先生致岑西林電以組織聨邦爲解决時局之法一則曰統一日見其　再則曰不得已而創此議意必見夫今日各省已成離析之局故發爲此論以促其成而速時局之解决竊謂統一聨邦國體永久問題也解决時局則一時問題也以一時問題不惜舉永久之國體以殉之已大不可况聨邦必先有邦存在今之各省歷史上似爲統一國家之行政區域邦之基礎毫末不具今以將成割據之省誤認爲邦而欲造成德美之聨邦國家豈可能哉苟其爲之恐聨邦不成徒爲圖割據者藉口之資究其終極攘奪纂取無日無之前此之害似在於爭總統後此之禍則羣起而爭邦之首長是以今日混亂之局爲未足而更增益之也一國有一國之歷史即一國有一國之治法日法之不能强同於德美亦猶德美之不能强同於日法不幸民國締造以來當局者以詐術相敎唆以暴力相鉗制致演成今日之局然物極必反時窮則復以詐僞勝者終以詐僞敗此詐術之必窮者也今之督軍抗顔中央則意氣凌轢而内顧部下已有隠憂始則自督督至師旅團營輾轉以相媚終且自營團旅師以至督軍輾轉以相抗此暴力之必窮者也詐術窮則不得不以誠相見暴力窮則不得不以法相維今日混亂之局適爲澄清之資今日分裂之象必肇統一之機歷史習慣之窮而復始必然之勢也至於國會乃在國體下産生之物無論如何解决斷不能以彼而易此若謂組織聨邦即可謂之新革命而免約法之拘束則安用此附會法律爲哉或謂先生之意可仿德制以全國海陸軍之權歸之中央而各邦則選任首長仍達軍民分治之旨然在今日組織聨邦邦之首長是否仍在軍人掌握不問可知而并以重其紛爭若爲注重民事則在集權分權之適當不在國體之單複數年以來海内人士有倡爲聨邦之說者至近日已歸銷沉實賴老成名宿如先生輩之主張統一藉挽頽波今日之局原因複雜非聨邦所能救故驟聞先生之論而迷惑不解用故發其愚慮還以質之先生伏惟察而敎之幸甚此頌道安郭涵謹啓 
[雷震春運動贖罪]  
　　梁士詒張鎭芳等之特赦令在距今一星期前已有成熟之說然以時局緊急且司法總長江庸氏對於特赦之呈請及副署表示拒絶之意故此信之下竟以中止然雷震春以與張鎭芳犯同式之復辟罪軍事裁判亦處以與張鎭芳同等之刑前當張鎭芳以病重爲名交保出獄時雷即大動歸家之念從事於赦罪與出獄之運動然迄未聞有成梁張等之特赦雷自然亦包括其中然今又成畫餅昨日某方面消息雷震春將發往軍前効力贖罪且有謂不日將以明令發表者殆亦雷之一種運動期脫離陸軍監獄者 
[敎實兩廳中之實業人才]  
　　敎育部近日對於各省敎育實業兩廳中之實業人才問題頗爲注意昨已有關於此事之通令兩則發表其一云查全國實業學校校長會議議决直鄂會員建議案内稱實業學校旣謀推廣則敎育廳辦公職員必具有實業學識方能切中肯緊應請大部通令各省敎育廳務必參用實業專門人材以謀實業敎育之發達又普通視學員對於普通學校固能稱職對於實業學校每多隔　查學者旣無優劣　學者卽無　戒應請大部通令各省考查實業學校成績須選派實業人員萬一經費支絀缺乏卽臨時委遣亦可等語查該校長等建議旣全體討論公决不無可採應令行　廳長查照酌量採行其二云案查全國實業學校校長會議議覆本部交議第七案内稱實業學校敎材欲求切地方情形應請敎育部咨農商部會飭各省敎實兩廳特設實業敎育敎材調查員將調查結果一年一次編成表册分發各校藉資參考等語查該校長等爲徵求實業敎材起見所擬辦法尙　可行除各省實業　應由本部咨行農商部轉令外合行令仰該廳長即便查照採錄施行 
[豐同間之疫症消息]  
　　二十八夜何守仁自豐鎭致北京電云今日疫死七人因有一染疫旅客自桌子山（離豐鎭約二百里）來此寓雙盛旅館於本月二十五日病故該旅館主人並未報告遽將屍體於晚間埋葬該主人與同寓者五人均染疫症皆於今日身死該旅館及各屍體將於明日燒毁又電云今晨邵（譯音）工程師訪余謂近堡子灣地方之某村發現疑似患疫者數人余即電致丁局長開放專車派黄醫士前往查騐頃據黄醫士報告稱於今日下午六時抵紅樹村查有病人董寬年六十二歲自昨日起患病甚重有咳嗽氣促吐血寒慄等情恐於今曉或明日身死並將其血痰用顯微鏡檢騐確係疫菌伊子現年二十九歲於本月二十五患有同樣之病於二十七日身死伊子之病係被一旅客傳染該客年約四十歲於十一日由歸化來此寄寓伊家次日卽斃病人有一妻一女一孫此接觸者四人現已在其家中隔離疫死者所居之二室亦已消毒紅樹村係大同所轄離鐵路一里半離保子灣車站八里有房屋三百居民一千余將電請大同鎭守使將該村交通斷絶又二十九日電云今日死八人共計死五十四人頃接大同鎭守使復電稱已派兵前往紅樹村遮斷交通據昨晚報告該村近已發現疫症三起 
　　蔡成勳致内務部電云有電敬悉此次防疫於辦理之先將防疫利害曁必須各項辦法屢經刷印布告及白話告示分發各縣局廣爲傳布俾衆周知各在案迭據各縣局報告自旬日前隔絶交通以來人民尙無驚疑誤會等情相應電復查照蔡成動儉印 
[岳州陷失後之京中鄂訊]  
　　昨日公府國務院兩處均得卾督王占元勘電請遴選大員坐鎭武漢俾得親赴前敵督戰但總統回京後曾以南巡時與各軍事長官接洽後出兵援卾計畫拍電告慰卾督昨日卾督急電來京表示歡迎曹張兩督及徐州張督辦南下特懇政府仍迅轉令星夜拔隊前來聞政府已將此電一一分轉促令迅即開拔又據中華通信社三十日漢口電云王金鏡因所部潰散於咋回省調查並面謁王督今晨趕赴防次潰兵到卾甚多人民恐惶北軍現均集中蒲圻以上趙李橋等處防守者爲李奎元王金鏡昨日似無戰事離省三十里之武昌關分關昨夜被刦謠傳通城崇陽新堤爲南軍佔領並有熊克武抵宜桂軍續抵衡州之說又據新民通信社消息外傳通城失守之說頃就詢參陸部要人據云頃得王占元二十九日發來艶電轉據駐通旅長劉錫廣電稱勘日（二十八）敵兵來攻北港趙團長正與啟戰通城無恙云云外人方面所得消息亦謂南軍以一師攻通正在激戰中云云又云岳州失守後蒲圻通城兩處至爲吃緊聞王子春督軍昨有艶電致政府請以范國璋暫充蒲通正司令李奎元充副司令 
　　又聞王鄂督昨有長電到京報告岳州失陷詳情自請議處並劾王金鏡調度乖方請即撤消其總司令之職昨日午後二時春藕齋軍事會議有某要人主張坐王金鏡以失守名城之罪惟當軸之意以此種罪名必先從傅良佐辦起方足服人會議結果則僅申斥王金鏡令其戴罪圖功與昔日對於傅王之辦法相類聞此令日内可下同時馮與王總理商議良久當即覆王督一電略事慰勉略謂此次出京初　本擬赴鄂一行視察前　狀况並慰勞軍隊嗣因岳州告警武漢岌岌可危對於撥隊赴援各節不能不與内閣商定是以　促回京未能前往尙望將此意轉知前敵各將士至此次岳州失陷實由敵軍不顧大局乘間開釁非中央意料所及貴督軍在鄂苦心維持殊深嘉許且岳州之失敗由於軍心渙散統率乏人咎不在貴督軍所請嚴議之處應毋庸議一俟援師齊集首當規復岳州再行進取長沙以寒敵　而振軍威尙望與派援各軍和衷共濟等語 
　　昨日參陸部接王金鏡二十八日發來勘電叙述此次失敗原因第一彼衆我寡彼有四師我　萬人衆寡懸殊自難相敵第二援軍不至彼軍陸續增加我軍無一更替曠日持久自難支持加以輸卒大少供應不給范軍旣逃蕭旅續潰城内隊伍已先調出協同防守防線旣失空城難守不得已下令退却云云至何時離岳以及離岳後布置情形迄無一言提及電末自請議處並懇開去岳防總司令速派知兵大員接替等語但岳防主客各軍數在三萬以外受攻四日來電云云殆亦掩飾之詞也 
　　又據陸軍某當局云現駐武昌省城者有衛戌總司令南元超一師第十一師一旅第二師一旅第十五師一旅第七師一旅分駐宜昌新堤蒲圻荆州襄陽黄州各處者有吳光新所率之三旅王金鏡一師王汝賢十營李奎元一旅閻煥文一旅吳佩孚一師吳新田一旅張聨陞一旅謝超一團合計數目已在十師以上（范國璋軍隊不在數内）云云 
[攻岳前之程潛通電]  
　　湘軍總司令程潛於攻岳之前曾發通電　謂以義師之興本爲護國苟可得巳何必窮兵前者師次長沙李王陳諸督軍首倡調和代總統亦宣示明令罷免段氏潛以爲天心旣有悔禍之機公理或有伸張之望扫兵不動靜候解决乃磋商累月變端屢起段氏雖倒而其腹心爪牙奔走運動悍然主戰調兵轉餉汲汲不遑未幾而段氏復任爲參戰督辦芝貴出長陸軍曹張分兵南下搆龍擾粤縱劉殃川雖於其時下停戰命令其結果反至爲段氏利用懈我軍心潛早知慶父不去魯難未已但本意爲護國救民不忍戰禍延長即使吾民軍受目前之痛苦且念代總統主持於上長江三督調停於中或有一線之轉圜得達和平之希望躊躇審顧職此之由不圖逆熖梟張陰謀暴露皖魯之師競出蘇贛直豫之衆進規襄樊連日接到荆襄報告北來諸軍已進扼唐縣蹂躪棗陽吳光新收集潰卒由宜陵東下卾軍亦紛紛進發夾攻荆州雖王督軍極力斡旋信使不終然已陷入四面包圍之中勢成連雲不能自拔遂使代總統煌煌停戰明令置若罔聞李陳王督軍調和苦衷付之流水是誠何心敢冒不韙且彼輩不惟違抗代總統之命令而巳直欲遂推翻玫局使段祺瑞獨攬大權之計畫不惟漠視調和之說而已直乃仇視李陳諸督軍不肯附和欲并剪除之以爲快潛撫心憂國渴望和平當逐傅周時乘勝東下本可席捲岳州直　武漢一聞和議便爾頓兵兩月以還披肝瀝膽商榷解决之辦法積電盈尺而我以誠往彼以詐應戰端再起豐自誰開全國自有公論若猶誤於虚僞調和之說緩我撻伐問罪之師則時局收拾愈難生民痛苦愈甚和平之望更不可期耿耿此心夙夜不寐用是協同桂軍卽日進擊岳州以破段派之奸謀而伸天下之公憤嗚呼人之欲善誰不如我凡在區域之内不乏同志之仇尙望羣起擊之戎裝待發敢布腹心願聞明敎程潛叩馬 
[武漢四面受敵中之鄂訊]  
　　南軍攻克岳州後進逼鄂省昨報卾訪員二十九日所發快函新堤亦已入南軍之手蒲圻正在危急而京電則謂蒲圻亦巳失守嘉魚被圍是武漢亦正危急矣茲接鄂訪員二十八日所發一函叙述南軍得領岳州後之戰事狀况茲爲補紀於下 
　　岳州於二十六夜完全失守聞南軍並非由前方攻入係通城崇陽兩縣於二十五六兩日先後失去南軍乃由羊樓洞攻進趙李橋（蒲圻縣屬武岳車之小站）截斷武岳交通王金鏡等以後方已經受敵萬不能守是夜退至城陵磯由水路轉至蒲圻二十七日蒲圻新堤兩方戰極猛烈武漢均傳北軍戰勝圍困南軍於岳州武岳車滿載猪牛肉饅首前往犒賞似戰勝說頗可信但軍情瞬息萬變是夜武漢由水陸兩路運兵往新蒲澈夜未絶軍署中人皆通夜不睡二十八日由漢口開上游宜沙長岳之中外大小商輪均停開班聞荆沙宜昌附近皆有戰事石星川張學濟之軍復返斾轉攻宜昌英領事署傳已被焚其原因現尙未悉襄陽城於二十三日經直豫二軍圍攻巳破黎天才率兵向鄖陽退走後悉岳州南軍大勝復整隊回攻二十六夜黎軍又佔襄陽雖一時不能進窺武漢然可以截斷京漢交通王子春處茲四圍受敵大軍壓境之際舉止極爲倉皇窘困之狀見於詞色前日曾懸賞三十萬元恢復岳州十萬元固守新蒲聞曾請命中央須將臨陣退縮之范國璋及該師四十旅長張建功等於軍前正法以嚴賞罰鼓士氣中央未許現在由岳通各路退回之敗兵至武漢尙少聞由火車奉諭不載而沿路設防甚固敗兵亦不敢自由搶車二十六七兩日裝載來之敗傷軍尙祇數百人有屍棺千餘具均係官佐之類士兵之屍則由紅會當地收埋武漢社會至二十八日始爲震動是日下水輪船京漢火車皆非常擁擠挑抬行李出城者又絡繹於途官廳尙未禁止二十七日下午省議會商會各團代表往謁王督由何參謀長代見仍云和局有望南軍不致下侵武漢此說恐係安慰人心之言未可信也曹錕之弟曹鍈二十七夜已到武昌所率爲直隸第四混成旅曹錕尙無抵鄂確期張敬堯亦未來戰局如是緊迫武漢危如纍卵主戰派諸公皮不欲戰此事眞大可怪矣又聞王督於二十七日下令前敵云南軍已乏子彈我軍器械充足如與力持三日敵之子彈告竭必可復岳州克長沙務望一致努力切勿再餒但岳州之失損耗子彈軍械不少南軍已大獲北軍之戰利品王督之謂其難支三日想係鼓勵士氣之作用也現新蒲沔陽崇陽一帶前敵已一律改用王部諸軍由王直接指揮王向日執行軍法頗嚴各軍或能竭力奮鬭亦未可知 
[北軍紛紛南下之汴　訊]  
[第七師]  
　　陸軍第七師長張敬堯奉中央命令全師開赴湘岳現各營已陸續開拔惟須派員前往統轄故令十三旅田旅長前往田帶衛兵十餘名已於昨日乘　海車至徐由徐鄭轉京漢車南下矣又駐紥徐州北洋陸軍第七師三團步兵第一營日前奉令調遣豫南鎭懾荆襄該營長冷萬春於日昨上午七時率領全營兵士及子彈米麫二車由徐州乘車到汴約停一鐘許卽開車南下赴豫南駐馬店駐紥又第七師補充團一營營長姚成章奉命開赴岳州姚巳於今日帶步兵一營炮兵一連過山砲二尊乘專車於上午十一句鐘抵鄭約停一小時卽鼓輪起行 
[十六旅]  
　　前駐浦口北洋陸軍第十六旅長馮玉祥奉中央令由浦口開回天津另派軍隊赴閩助援業經整隊預備出發現以卾防吃緊該旅近又奉到電令就近拔隊開赴武漢駐防已於日昨（二十八號）夜間十二句鐘由徐州乘　海東路專車裝載該旅抵汴　因沿途鐵道被沙壅積不便夜車駛行迨至次早黎明即開赴鄭縣換京漢兵車赴漢 
[第二旅]  
　　昨晚京漢北車至鄭時有陸軍十五師第二旅吳桂峰旅長係奉中央諭令帶領該旅全軍由南苑開往岳州駐防該旅長奉諭後隨帶該旅軍隊以及輜重搭載京漢車於昨晚三句鐘到鄭在站稍有休息即行開駛南下 
[第二十九旅]  
　　駐紥南苑陸軍第五師軍隊前奉中央命令將所部兵士業經陸續開赴岳州駐防現因鄂事緊急迭據湖北王督軍電請派兵赴援已令該師將現駐紥琉璃河二十九旅迅速抽調開拔赴漢日昨（二十八號）上午乘京漢北車過鄭裝載該師軍隊一旅機關鎗二連隨帶軍械輜重甚多當由兵站委員預備蒸饃鹹菜等物運送車上略停片刻即開駛南下 
[粤省攻龍聲中之種種]  
　　粤省莫代督近以龍軍聲勢蔓延業經决定實行三路環攻之策除第一二軍已陸續出發外其第三軍魏邦平所領全部及第二軍黄勉陳斌魁兩營亦於昨日（二十六日）遵照指定進兵區域分别水陸出發兼程赴敵現聞第一軍總司令沈鴻英本部實有陸軍游擊九營又特令劃歸該司令調遣之警衛軍十四營共二十三營機關鎗一連第二軍林虎本部陸軍　營復奉特令撥歸該司令指揮之陸軍游擊隊四營共兵十三營第三軍魏邦平所部警衛軍四營砲一連機關槍一連又陸軍游擊隊吕定祥張福勝等各營亦將撥入林軍節遣聞現在討龍軍旗幟下之粤軍實有步兵四十三營砲一營一連機關鎗三連其臨時加入之援閩粤軍若干營尙不在内又聞陽江恩平方面指定由魏邦平陳德春合力規復高雷方面指定由沈鴻英林虎會師盪平至瓊崖方面則因四面環海非有海軍艦隊不能往攻昨巳商請海軍總長程璧光派遣艦隊載運陸戰軍隊會同夾擊 
　　聞第二軍司令林虎日昨馳抵新昌後經飭所轄各營分頭進發并向陽春方面開始攻擊而龍軍司令普懷安以陽春爲肇屬咽喉須以全力堅守乃與李嘉品商准於二十三日起將現駐陽江之陸朝珍兩營閘坡之高如驤一營悉數調赴陽春集合縣城以厚兵力並在合川那扶大澳長陸一帶高崗險要徧築砲壘十餘座連日趕急興工俟工竣後即一律撥駐砲隊以堵省軍入陽之路又龍氏此次旋粤純係利用土匪近已委任四邑匪首李捷爲共和軍統領二十日李捷召集土匪數千攻陷恩平城蔣知事聞風遠遁李捷又派開平匪目朱炳到古儒宅　集合土匪千餘乘機進取龍黨利用土匪爲先鋒隊土匪復假保龍團名義肆其刦掠手段　龍　普鐸日前由陽接濟軍械派撥濟軍兩營携有退管砲數尊機關鎗十餘架砲兵陣地設在聖堂墟附近某高山預爲抵抗省軍之計昨林虎軍隊數營由新昌拔隊取道開平城所有　重彈子雇夫數百人輪運又新會知事來電云督軍省長鈞鑒茲接振武軍第二軍總司令陸朝珍公函内稱本司令率同李司令恩賜李統領捷不日出巡是邦請飭所屬知照以免誤會等語查封面發自思 
 
 
 

Page 7

 
 
　　平除電王帮統知照外究先應如何辦理乞迅電示新會知事曾昭聲叩二十五印 
　　新昌來電云龍口入寇陽江搆合土匪進擾恩平在恩平一部約二千名有開花砲六門機關鎗十二枝其前鋒巳至聖堂附近勢頗披猖宥日拂曉被本軍右翼陳副司令黄團長所擊追本午據報我右翼已逼近恩平城敵兵死傷甚多酉刻據報關營長奪獲管退砲一尊敵軍迭向那隆求救巳首尾不能兼顧只有陽江之敵到一部出援現職部復派後方各隊繼續前進並飭前敵隊向前猛攻查陽城守兵無多請電麗堂速乘勢夾擊恩平陽江均指顧可下矣謹此電聞餘俟續報林虎呈宥酉又電云宥酉電計達亥刻得前敵報告我軍巳將恩平城邊之敵陣地完全佔領生擒敵連長司務長各一人敵兵十九人奪克虜伯山砲兩尊雙筒漏底步鎗百餘枝敵兵退守城内現正包圍猛攻等語合肅電聞林虎呈宥亥 
　　隆鎭守使世儲戰死各情經紀前報頃得高州消息隆部參謀長張幹清亦受重傷不知下落桂軍統領農有興亦因衆寡不敵化州一役爲龍軍包圍竟至陣亡至警衛軍統領成國學則因餉項問題又爲殘軍所殺至統領胡漢卿足部受傷須半月痊愈 
　　督軍署布告云照得亂黨蔡春華顔啟漢等確在香港組織機關希圖潛入本省内擾亂治安現香港政府業將機關破獲惟恐此拿彼竄法外逍遙如該亂黨蔡春華顔啓漢等膽敢潛入内地各屬無論軍民人等有能拿獲送案每名由本署賞銀一千元仰各軍民人一體協緝爲要特此布告 
[援閩粤軍出發紀]  
　　援閩粤軍總司令陳炯明於昨日出發先期僱定河頭船四十餘艘排列天字碼頭左傍右傍泊有紫洞艇兩艘爲招待各界送行者之休息所上午七時統領李炳榮李次臯所部整隊而出排列天字碼頭兩邊并有滇軍方師長派隊歡送排列天字碼頭右傍八時許陳總司令偕同副官長黄强乘坐馬車而至各軍行舉鎗禮畢陸續登舟各軍秩序不稍紊亂後有女子職業傳習所全體員生送至河干致贈顧繡祝捷旗兩面一爲掃除妖孽一爲保障共和另國會省會亦贈祝捷旗數面總司令致謝各界後登舟鼓輪而去計送行者有孫中山代表胡漢民督軍代表某參謀省長代表羅曉峯李軍長吳議長國會議員等約百餘人曁法國魏金兩敎士等聞陳炯明軍隊出發後留省者尙有步砲兩隊因後方諸事不能無人主持昨特照會督署及通飭該部所屬隊伍自後一切事務槪由副官長黄强代拆代行 
　　聞陳炯明於出發之前曾發通電云天禍民國降此鞠凶閱時六稔變亂三遘自袁氏殞命共和再覩炯明擬閉門養親修吾初服不意羣凶謀逆破紀壞法解散國會脅迫總統釀成復辟非法内閣接踵而起宇内鼎沸維時炯明適在上海追隨孫公親率艦隊南下號召討賊元凶鷹犬數月以來一敗於湘再敗於川三敗於潮屢喪師徒曾不懺悔反率其醜類反對和議以圖一逞不惜舉民黨艱難搆造之民國供其犧牲長此以往奸宄盈廷厮養秉政何以爲國炯明救亡志切疾惡性成此次出師援閩承吾粤父老屬望之殷孫大元帥責勉之切日初督軍寄託之重邦人諸友馳電敦促旣受逾量之奬借必圖相當之報稱現正提師東出爲國討賊爲民除害謹與首義同事諸公約曰自民國創建姦回竊位屢圖傾覆國祚重苦吾民今日非有誓守約法恢復國會確立共和之保證者炯明雖刀折矢盡誓不還顧寗裹馬革之屍斷不與敗法逆豎同戴天日師行在即謹布區區佇候敎言俾匡不逮烱明叩徑 
[川省議會開臨時會紀略]  
　　一月八號川省議會開臨時會首議災民代表鮑恩澤請願案秘書長將擬定電報宣讀衆皆贊成次議傅議員春宣提議禁銷燬制錢案衆亦贊成又議劉議員元杰提議墾殖軍提鎗案議决請省長轉咨督軍懲處衆亦贊成議員又提及清賬事又請更換會計科長衆亦贊成末由議員汪全義動議請護法免戰事議員等亦贊成惟此事關係重大須得督軍回復再議遂散會 
　　十號省議會開會首議清算賬目問題辯論數十分鐘乃分别推定蘇啟元楊重岳伍鋆鄒宗魯四議員監察現欵又推定廖澤寬馬文勛二議員查算舊賬後馬議員動議民國二年之議長問題多數議員一鬨而散遂未提議正案 
[黑省陸軍改編後之現狀]  
　　江省陸軍暫編混成六旅茲經各旅長編制完全并將駐防地點呈報軍署計第一旅部旅長李慶祿駐綏化所屬第三團團長張永貴駐望奎分兵四營駐靑岡慶城安鎭綏楞所屬第一團長李德義駐海倫分兵一營防守德奥俘虜收容所并分兵五營駐防拜泉三道鎭通北克山省城等處第二旅部旅長劉德權駐巴彦所屬第二團團長吳俊陞紥木蘭撥兵五營分駐於通河湯原漢伊通興隆龍門所屬第四團團長李少白駐呼蘭分兵四營駐蘭西靑岡肇東大賚等處第三旅部旅長鄂雙全駐黑河所屬第五團團長吳士傑駐嫩江分兵六營駐防呼瑪連崟漠河璦琿蘿北龍門奇克特等處第四旅部旅長袁慶恩分兵六營駐太來所屬第八團團長李榮九駐景興分兵三營駐防於索倫濟沁武興等處第五旅部旅長張奎武駐省城分撥四營駐防於昻昻溪富拉爾基札蘭屯博克圖海拉滿洲里各車站并留二營駐省城等處第六旅部旅長張鳴九全部駐省現由清鄉借去二營其餘在省保　並則辦近省鬍匪 
[皖省近事]  
　　徐州張敬堯軍隊巳由浦口乘江永商輪裝運赴漢昨日（二十九）過皖未停 
　　前援湘之安武軍尙有十餘營駐紥贛境未回近倪嗣冲以湘鄂風雲日緊特令該軍兵站司令陶文泉前赴該處以備後援 
　　皖省自得岳州失陷警耗以後軍警戒備綦嚴而城門出入旅館妓院郵悞種種檢查更甚於前（如夜間出城無統部出城券不得放行其他機關如省公署警廳之出城劵皆不生效力）謠言遂因之而生人心甚爲惶懼 
　　皖省長黄雋珊現以省庫支絀擬籌辦地方公債一百萬元俟省議會開臨時會（即三月十日召集）提交議會公决實行 
　　省城近來雨雪甚少菜麥多被凍枯春收失望現菜油麵粉米糧均大漲價 
[杭州快信]  
　　楊督軍昨召師旅各長官到署協商發兵援閩事宜 
　　永嘉許成光赴平政院陳訴該邑知事擅將民田没收入官咨行到浙請派員查勘繪圖咨復省署昨委知事袁家聲馳往確查勘明具報 
　　財政部來咨定海縣洛舵鄉朱家尖新漲沙田現已一律成熟自六年份起應即照額起征已令財政廳知照 
　　新錢塘道尹沈致堅原訂三號接任現王守恂急欲赴卾商請提早交替已於一號下午實行視事合署辦公人員暫不更動 
　　省敎育會視察團員確定三十二名昨由省署發給護照並咨請駐日公使查照 
　　兩浙鹽業協會請追繳浙江病院向有商人公所基地半價昨令行清理官産處查核辦理 
　　奉省咨復張鴻聲（省署第一科長）准調浙任用 
地方通信 
[松江]  
[越獄犯就擒]  
　　昨晨（三十一號）越獄脫逃之盜犯李阿榮今日（一號）上午在東門外被丐頭龍海識破行裝扭解縣署當由縣署賞洋五十元又同時脫逃之竊犯沈勤三及申才生二人一在今日下午西園浴堂内被前充法警之楊照及一區警探掌生拿獲一在西外秀野橋堍被西三區眼線湯小和截獲均於當日解縣亦由縣署各賞五十元以資奬勵 
[盜刧案破獲]  
　　上月二十號楓涇區吊鈎浜地方盜刦胥姓刃傷事主胥右亭父子案内之盜犯沈阿小顧阿小二人由楓涇警察分所長尹伯華於三十號親自率警帶同眼線至用吊灣地方緝獲據供沈阿小分得贓洋三元錢六百文顧阿小得贓洋七元不諱當由尹分所長於一號押解警察總所由所移縣押辦 
[勘驗盜案紀]  
　　楓涇三保二十八圖用釣灣南黄祥德家被盜行劫殺害兩命一案　誌一日本報李　事於三十一日親往驗勘當經勘得黄祥德家被盜拆毁之屋頂適在黄母臥房閣樓之上所储樓上之箱籠物件已搶刦一空及驗黄祥德母屍左額角左耳根並咽喉等處共有刀傷十一處而黄祥德幼女屍身祗受腦後一刀頸項劈去大半身首幾將分離訊據黄祥德供稱盜匪來刦諒必有熟悉人引導因民家銀洋物件俱藏母房閣樓之上而拆毁之屋頂適在該處翻箱倒篋亦祗在閣上其他臥房均未擾及且屋上揭去磚瓦疊砌整齊一似工匠所爲至寡母之死確因叫喊之故而幼女被砍係直喚盜匪之名所致觀此數端已足證明爲熟人云云詢其所失物件幾何據稱有本洋五百元尙能記憶其他金銀衣飾及現洋銅元向由母經管一時難知榷確數當由知事撫慰一番囑將屍身收殮而返現除據情呈報通緝外並令行水陸警察限緝贓盜究懲 
鎭海 
[官廳愼重冬防]  
　　鎭海張總台官百期以陰曆年關在卽匪徒不靖商民恐慌爰於本月二十六日會同外海水警廳來醉樵及知事洪伯言議定每夜自東門到南門大街一帶由砲台派兵放哨自南門大街至西門一帶由水警廳派兵放哨地方警察及保衛團丁則梭巡各處以嚴防範而備不虞張總台官並令各台砲兵聞有匪警務各協力兜拿地方防務擘畫周詳殊不徒盡職海防爲能事也 
無錫 
[學生練習商業]  
　　無錫市立第一國民小學校縣立乙種實業學校省立第三假範附屬小學校爲學生實地練習商業起見定於本届寒假期内自陰曆元旦起至元宵止在崇安寺市立第一國民小學校内開設一乙小小商店分玩品食品文具家用等六部均派該校學生主持營業藉資實習 
鎭江 
[知事查禁私娼]  
　　鎭郡城外菜市街一帶私娼充斥丹徒縣倪知事昨通飭各警區一體嚴禁如查有實據即行拿辦 
[師船游弋防匪]  
　　鎭郡之東小河口港汊紛歧盜匪時有出没現經瓜洲水警第一專署趙署長分撥師船十號駛往小河一帶常川游弋如遇形迹可疑之船必盤問底細然後放行以免匪盜混跡 
[匪徒投信借銀]  
　　鎭郡對江沙頭地方王玉成家稍有積蓄日前忽有某甲持投一信人卽逸去信内言因日用不足特借銀一千元以濟要需定於日内來取等語王得信後知係匪徒所爲惶恐異常現擬遷居鎭城暫避云 
[雜評一]  
[漢商會進商領事團（步陶）]  
　　漢商會之商領事團以致電南北兩軍其意蓋欲免武漢於戰禍也其原因蓋鑒於辛亥之戰事餘痕而思有以預防也然而漢商會固中國之商會也南北兩軍固皆中國之軍隊也同是中國人有何意見不可直接相商而必依賴於領事團以爲他力之援助此亦中國人過於崇拜他力之一種劣根性矣 
　　且維持治安本當地軍民長官之專責微商會微領事團對於南北兩軍亦當有適當之約束特卾官場以地盤之關係於北則敦促赴援於南則力行抵拒事實上早無中立之可言旅津鄂人雖對於張軍有所聲訴而下文如何至今猶寂寂無所聞覩焉然則武漢商民爲自衛計甯能不於當地官長外别求其所以自達目的之嗚呼誰爲爲之而使我江漢商民無可告語乃至借領事團以聊自抒其襟懷耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[援閩援鄂之忙碌]  
　　浙江督軍楊善德松滬護軍使盧永祥自同奉參陸辦公處電令派軍援閩後即經楊盧兩君迭遣專員往來磋商經已妥定出兵計劃俟有輪船即可出發詳情已紀前報茲又得一消息據云奉令抽調浙滬兩地防軍援閩一事係馮總統未出京以前之主張迨總統出京岳州失陷消息傳來總統會晤各督軍返京之後卽下討伐令决計用兵參陸辦公處即又續電楊盧請於浙滬兩地防軍内合抽若干以一半赴閩援助一半開往卾省楊盧兩氏奉電後查得岳州爲鄂省門戶異常緊要自應迅調重兵前往援應是以盧護軍使特於前日召集部下各軍官在署會議咸以閩省現旣由李督軍將鹽巡隊改編陸軍其新招兵士亦已訓練成熟次第補充况近日運輸船隻一時難覔故决計稍緩出發惟援鄂軍隊因岳州失陷武漢振動自應從速開拔以資援應議定後卽由莮使傳諭從事預備並電告楊督軍與之接洽一面電請李秀山督軍迅於蘇屬防軍内抽調若于即日開拔來滬塡紥以重防務故日來各軍營預備出發異常忙碌　年内尙須開拔云 
[護軍使注意年關防務]  
　　松滬盧護軍使以近日外間又有謠言惑人聞聽且陰曆年關在邇保護治安務期有備無患故於昨日（二號）午後二時餘特在軍署邀集軍界各官佐曁淞滬徐廳長上海縣沈知事滬海王道尹等集議大致以陰曆年關已届正爲商人收賬之期應即分投傳知商民照常營業安心度歲萬不可輕信謠言致誤商業並面諭與議軍警各宫佐各處要道如小東門大街十六舖内外馬路老北門至西門大街皆爲華界商業薈萃之區均應加派軍警盡力保護沿浦碼頭亦須派兵彈壓此外凡防守線内自即日起一律輪流巡哨官佐士兵星期例假除停操外禁止出門總期保衛嚴密彌患無形云云軍警各官佐均唯唯遵命而退 
[法租界捕務加嚴三誌]  
　　法捕房施總巡邇因法新租界迭出盜案業已加派探捕不分晝夜持械梭巡並飭嚴查界内各客棧以絶匪蹤在案現又以新租界地方遼闊恐有鞭長莫及之憾故於即日起在各要道及僻靜之處加派雙崗並因匪徒行刧時往往持有器械故除發給各探捕手鎗等械外另派越捕一百餘名各持實彈鎗枝分往新老兩租界協同各探捕嚴密查緝如有匪徒行兇拒捕准予格殺勿論以寒匪膽而保治安云 
[美人違約運土之科罰]  
　　美人胡特華特氏被控於一九一七年十二月十九日違背一八八○年中美條約以鴉片四百四十磅運入中國蓋卽前報所載爲海關查出置於漂白粉箱内之私土也該案前晨在駐華美國裁判所開庭審訊由地方檢事郝爾柯白氏起訴並由古沃律師代表海關觀審被告謂上年十二月間該案發生之時彼猶在温哥武彼雖自知無辜但爲息事起見願自認罪請主審員從寬發落檢事郝爾柯白氏謂法律所定懲罰殊不適當請判罰美金五百元主審員問應否下令没收此項鴉片郝氏答稱已存海關無庸下令遂判被告繳罰金五百元了案 
[公廨預審沈强夫案五誌]  
　　奉天人尹神武被護軍使署偵探雷應春指爲民黨首領沈强夫（即孫祥夫又名蔣介石）指使已經伏法之王曉峰王銘山在黄浦灘禮查西飯店門首擊斃前上海鄭鎭守使鄭汝成及憲兵營司務長舒錦秀並在福州路西安坊口暗殺榮記報關行主金琴蓀業經老閘捕房專查特别事件之中西包探協同法捕房探捕將尹提解公共公廨迭經訊供詳情巳屢誌本報昨晨仍由原審官關讞員會同英卓副領事在第四刑庭繼續研訊先由見證西人索忒倫上堂由被告代表禮明律師詰據聲稱我到中國已有十一年向開照相館研究照相極有經騐日前禮明律師交來照片一張託我代爲放大言至此由禮明律師將照片四張給伊閱看該見證將甲照片（即通緝文上所攝沈强夫之肖像）與乙照片（即被告尹神武之小影）詳細察看聲稱兩照片面貌不相同一望而知非一人可以毋庸研究等語並由捕房代表牛門律師向該見證盤詰數語而退又據美國人殺拉文到堂仍由禮明律師詰據聲稱做照相生意有十五年之久照相面貌辨别不難其時即由禮明律師將甲乙兩種照片交伊察看該見證略視一過卽稱甲乙兩照片耳額眉目不同顯係兩人甲種照片確非被告而乙種照片則微與被告之面貌相同言至此亦經牛門律師向之逐層盤詰而中央政府代表穆安素與已故鄭鎭守使之子鄭大爲所延代表葛福來兩律師亦略述數語因時已過午中西官宣佈退庭判被告帶回捕房候下禮拜一（即明日）上午再訊 
[蛋質運美之折衷辦法]  
　　上海總商會昨接北京農商部來電云美禁含鉛蛋質進口接駐美公使電稱美農部藉口衛生堅執不允難以取銷現擬折衷辦法將所限不逾萬分之一者改爲十分之一並請展期六個月施行俾業此者得以改良不致受損過重能否辦到雖難預料然美外部旣允帮忙或有希望等因特電轉知農商部東印 
[一星期間之金融調查]  
　　上星期一（二十八號）至昨日止本埠各外國銀行由外洋運來銀洋除華比花旗兩銀行所到大條銀三百二十三條外甚爲寥寥惟國内天津漢口濟南曁蘇州杭州來往銀洋尙稱暢旺茲將此七天中進出口銀洋之數錄下　二十八號各帮由内地裝來洋十萬元二十九號各錢莊從蘇州裝來洋五萬元正金銀行裝赴漢口銀十萬兩三十號客帮從常州崑山來洋五萬元又裝往漢口銀十萬兩三十一號各錢莊由杭州來洋十萬元匯豐銀行裝赴漢口銀十萬兩鹽業銀行裝赴漢口洋十五萬元二月一號恒通由杭州來洋十萬元各莊從蘇州嘉興來洋十萬元中國銀行裝往天津洋十萬元交通銀行裝往濟南洋五萬元中孚銀行裝往漢口洋五萬元鹽業銀行裝往漢口洋五萬元信康錢莊與恒通合裝往天津洋十萬元二號華比銀行由東洋公司輪船　來大條銀二百八十六條花旗銀行亦由該公司船運到大條銀三十七條匯豐銀行裝往漢口銀十萬兩 
　　匯豐等行所存大條銀本有一千四百六十六條上星期間囑後馬路各銀爐熔化寶銀計九百八十三條是以昨日祇存四百八十三條惟午後所到大英公司輪船又儎有各銀行之大條銀因係星期六須待明日報關提貨方知數目俟探明再錄 
　　此一週間之國外匯水先令因解欵有限共長半辦士大條銀價反縮二五日本匯水小去日幣五釐 
　　墨洋與龍洋近日因有出口故三日間之價略漲每元五毫至七毫半銀拆因各錢莊平日放出之欵現届年關紛紛收回故最大者爲二分惟往歲各銀行匯兌至舊曆除夕二三點鐘方可結束今届除夕適值星期日休息之期故一切匯劃銀洋至陰曆二十八日止休息五天陰曆正月初五日照常營業 
　　昨爲星期六調查中外各銀行所存大條銀及銀洋之數錄後　麥加利存銀二百三十一萬洋一百五十八萬匯豐存銀三百萬洋一百九十萬大條銀七十五條德華存銀四十六萬正金存銀四百八十一萬洋七十萬道勝存銀一百七十三萬洋二十三萬大條十條通商存銀二十萬洋五十萬東方存銀二百零九萬洋十五萬花旗存銀一百七十萬洋九十二萬大條一百十二條華比存銀三十萬洋四十四萬大條二百八十六條和蘭存銀二十九萬洋九十五萬中國存銀一百七十三萬洋二百四十一萬台灣存銀九十七萬洋六十九萬住友存銀十九萬洋五萬各錢莊街底存銀五百十萬洋一百二十萬交通存銀四十六萬洋一百十萬有利存銀二十七萬洋十萬中法存銀三十三萬洋二十六萬三井存銀十三萬洋一萬三菱存銀十四萬洋二萬總計存銀二千六百二十一萬洋一千三百二十萬大條銀四百八十三條比較上月二十六日多存銀七十萬洋二萬大條銀則少存九百八十三條各錢莊之街底較上届多存一百七十五萬兩 
[元旦開車時刻之通告]  
　　滬杭甬鐵路舊曆元旦開行車輛由車務總管更改時刻除下開各列車仍舊開行外餘均停止一日茲特探錄如下（滬杭段）下行特别快車上海北站開下午二點五十分上海南站開三點正上行特别快車閘口開下午二點十分（江墅支線）下行混合車拱宸橋開下午二點正上行混合車杭州開七點十五分　（寗　段）上行車寗波開下午二點二十分下行車曹娥江開十二點二十分 
　　又該路發售頭二三等星期尾來回票往來於上海北站上海南站松江嘉善嘉興硤石長安拱宸及杭州各站間者其有效期間係民國七年二月八日星期五起至二月十八日止 
　　又除上海北站外該路發售由上開各站至滬甯鐵路蘇州無錫常州丹陽鎭江及南京各站之聨運來回票按照各站票價計一程半收費滬寗上述各站亦仿此發售該路各站之聨運來回票上開該路來回票及聨運來回票一律用塡寫票出售業巳通告各站遵照矣 
[發達農業助長運輸之辦法]  
　　滬寗滬杭甬路局奉交通部令開據京漢路局呈稱直豫一帶向爲糧食出産之區哂路貨運除鑛煤而外糧食即占大宗惟吾國農民狃於故常農業卒鮮進步以視歐美各國對於奬勸農業不遺餘力誠爲至　茲擬將沿路所運各種糧食製成標本分别標識名稱産地産額運地運價於各大站候車室設橱陳列任人觀覽藉以興起講求農業之意此中消息直接及於民食間接即益於鐵路運輸惟農林係專門學問擬請咨行農商部酌派農林專員於本路運輸稍暇時前赴各站演講以資提倡等情據此查所呈各節係爲發達農業助長運輸當務之急除指令妥籌辦法切實籌備並咨請農商部酌派專員演講外該路全線所經之地農産素豐亟應仿照辦理以期勸業而利運輸仰即將辦理情形具報查考 
[財政部復總商會電]  
　　爲中國銀行選舉事 
　　上海總商會鑒蒸電悉中國銀行董事監事修正則例第十六條已載明由股東總會送任並無官商股各占幾人之規定該行組織旣爲股分有限公司則選舉事務自應遵照則例辦理詎可留派員額致蹈違法之嫌該股東等　　各節未免誤會仰即查照歌電詳細辨告特復財政部東 
[取締官中額外需索之部令]  
　　上海縣沈知事接財政廳快郵代電開查辦理官中爲稽查契稅隠漏起見蘇省自通行以後稅契收壧較前暢旺所有官中應辦手續及承售契紙應得中佣須照定章辦理不應額外需索分文違則察出或被告發即須分别處罰革辦章程第七及第九等條均有明白規定限制綦嚴惟閱時已久訪聞有不肖之徒見利思遷藉端多取亟應嚴防查辦爲特申明定章電仰該知事遵照督飭稅契處隨時嚴密糾察切實取締飭令恪守定章不得稍有逾越倘有故違應即立予照章嚴辦萬勿從寬致貽口實此係特電除弊之令務須注意切切廳東 
[革除躺關舊習之鎭壓]  
　　内河各港運貨航船照章經過稅卡按貨抽釐惟前清慣例每至舊曆元旦航船儎貨經過關卡免驗免稅（俗名躺關）自民國成立以來此習已奉禁革詎各船戶仍不遵照是以每至年終必由各稅所先期布告一面由水警加派師船爲之保護茲届年終又由水警第一專署長調派師船八艘於昨日分住嚴家橋得勝五庫周太僕廟等各稅卡每卡各駐二艘以資保護如有船戶抗不納稅者即行拘送司法公署訊辦以重課稅云 
[修改稅則委員會添派會辦之辭謝]  
　　修改稅則委員會主任曾霽生奉稅務處督辦會辦電以修改稅則關係重要特委　商會副會長沈鏞南商會副會長蘇本炎兩君爲該會會辦以資襄助等因當即致函沈蘇兩君查照各情已紀昨報茲悉昨由沈副會長復曾主任函云昨奉知會奉稅務處督會辦來電以修改稅則關係重要（中口中）卽希惠臨本公所襄辦等因伏查修改稅則外而國際内而商情關係甚重事體自繁非有經濟實學豈敢冒昧參預鏞置身商界經營事業已不勝其煩謬任總商會副會長迫於商界公舉不能不供奔走之勞終朝碌碌　無暇　若徒擁該會會辦之虚名而毫無劻助於心不安於事無益若欲追隨襄辦旣無才力又乏閒暇不如懇切聲謝之爲是至於調查貨價等事隨時協助及商人一方面有下情隨時轉達皆商會應辦之事已經切實進行不必再假名義務乞轉達稅務處督會辦俯賜察核免其派委至紉雲誼 
[整頓長江下游要塞之防務]  
　　長江四路要塞司令齊奬元以所轄之江寗鎭江江陰吳淞四路要塞砲台係爲長江入口之緊要門戶當此岳州軍事吃緊之際下游各砲台防禦亦關重要所有砲械零件自應配足砲彈亦應多備如有砲械機括不靈尤宜飭匠修整以固江防業已分令寗鎭澄淞四砲台官妥愼整頓矣 
[福建路押店被刦]  
　　昨晚六時半有身穿長衣之盜匪兩人突至公共租界福建路（即石路）四百六十八號門睡昇大押店内各出手鎗嚇禁聲張一匪闖入店堂搶取賬臺上所置小洋一百九十餘角而逸事後由該店主蔡桂春報告老閘捕房立飭中西包探往拿未獲即向事主詢明該兩盜年貌服式回禀捕頭　禀麥總巡通飭各捕房中西探捕一併留心偵緝 
[法租界四處盜案俱發]  
　　法捕房華探目黄金榮包探韓邦達方福林華春林程子卿偵悉搶刦法新租界敏體呢蔭路元豐米店之盜匪匿跡閘北華界四區德仁里内當卽前往拘獲齊少彭洪雲中劉永年王金榮趙鶴庭張有三張起等七名帶回法捕房盤詰供認搶刦該米店不諱現西探長石維也因恐該匪等或尙另犯他案故又於昨日由押所中提出詰問齊少彭等始則抵賴後經嚴加盤詰該匪等始稱於搶刦元豐米店之前曾至新貝勒路協順皮坊白爾路新萬昌槽坊貝勒路恒豐雜貨店等三戶搶刦得贓云石探長諭令還押候詳細錄供解送公堂訊核 
　　又聞該匪等在法捕房供出同居婦人潘王氏處尙有手鎗一支故昨日上午又派包探帶同眼線及齊少彭乘坐汽車至閘北四區警署報請協緝即經余署長加派探警同往搜查詎該氏已於前晚移住新民路安吉客棧昨日黎明搭乘火車他往矣 
[盜犯送回法公堂]  
　　新閘白克路九十二號門牌周德英及老朱家宅一千三百五十三號門牌劉同慶兩家先後被盜刦去值洋六百五十元之衣飾現洋經老閘捕房特别機關中西包探查得係現押法捕房之浙江人章兆良山東人于永源與鎭江人秦瑞堂（即秦子文）所爲業將章于兩人與秦一併提解公共公廨訊供收押在案昨晨復訊先由中西包探上堂禀明前情並稱搶刦時之手鎗係由章兆良發給惟查秦與本案無甚關係等語訊之章兆良延佑尼干帮辦羅斯律師與禮明帮辦台維司律師上堂聲稱堂上如欲將被告送請法公堂執行判决刑期一月後再行解回貴公堂發落敝律師等並不反對云云卽經兪襄讞商之日副領事林君判秦無干開釋章于兩人送回法公堂執行刑期俟期滿後再行解送本公堂訊奪 
[君盜不及細鞫]  
　　公共租界兆豐路四百四十二號門牌陳眞敎乍浦路四百十七號門牌祥和盛又二百十七號門牌王品翰愛而近路七百十七號門牌馬錦桂海寗路三千零零四號門眚張姓有恒路三號洋房西入馬利文又十五號門牌某日本人等七戶於西曆一千九百十七年六月起至九月七號止先後被盜刦去現洋衣飾等物業經老鄫捕房特别機關中西包探查得崇明人朱阿四（即郭正興）海門人王阿江朱西郎南通人王桂林（即小寶林）陳金川楊裕慶等六人與以上各案均有關係禀請公共公廨備文至崇明等處先後將朱等六人移提到廨經中西官諭着押候訊究在案昨晨復由捕房解廨據華探目陳雲忠石金榮李星福西探目壳羅香等相繼上堂禀明前情請爲澈究即經兪襄讞會同日副領事林君向各被告略訊一過以此案人證衆多隨堂審訊時問侷促遂判被告六人帶回捕房候另行訂期研訊 
[水警署起解强盜]  
　　水警第一專署偵探張敬全緝獲盜犯葉秋山湯老二朱生三名由滬解往閔行經沈專署長提訊據該盜葉秋山供稱前充兵士於今年春間斥革後聽糾夥同前往松江縣屬之吊鈎灣某姓家搶刦得贓俵分各自竄逸等語惟湯老二朱生二犯迭次研鞫堅不供認判令暫押所有已據供認之葉秋山一犯已於前日特派師船一艘護解松江縣公署歸案究辦矣 
[破獲私造假鈔票機關]  
　　寓居福州路（即四馬路）二百九十八號門牌某旅館内之杭州人陳雲松前日將某銀行五元假鈔票在公共租界内混用被派駐老閘捕房專查特别事件之中西包探查獲搜出僞鈔票一百零五張將陳帶入捕房詢悉同黨鄭連生匿居居蒙古路新慶里二百六十三號　内當即會同四區一分所警探將鄭拿獲搜出製造僞鈔票機器連同婦人張洪氏帶入該分所寄押昨將陳雲松解送公共公廨由華探目陳雲忠李星福上堂禀明前情聲請備文將寄押之鄭連生等提奉澈究卽經張襄讞商之義副傾事羅君判陳押候備文移提同黨及製造僞票之機器等物到廨再行訊核 
[各學校種種消息]  
[師範附屬小學]  
　　尙文門内省立第二師範附屬小學定於三日（即明日）行寒假休業式是日上午九時校生齊集禮堂先向國旗及校長師長行鞠躬禮次唱校歌並勉學歌即由校長致朂勉詞列入優等者給授賞狀聞定於七年二月二十三日開學授課 
[倉基國民學校]  
　　小南門外中華路市立倉基國民學校開辦六載頗著成績該校係義務性質不取學費共集學生二百二十餘人由吳璧誠君主任茲定於三日行寒假式聞得奬憑者共有四十人定來年陰曆正月十三日開學 
[染業國民學校]  
　　新北門内侯家路染業國民學校創辦以來學生甚爲發達巳有百餘名之多茲定於星期日午後二時舉行寒假休業式校董黄性初等蒞校發給最優等學生奬品以資鼓勵並由主任敎員致訓詞聞定於二月二十三號開學廣招新生照常上課 
[南州中學]  
　　虹口老靶子路同昌里南州中學校昨日（二號）行寒假休業禮各界來賓及各敎員相繼演說旋發給奬品及修業證書該校由林君嵩尊創辦學科完備明年益加擴　邀請楊伯良共襄校務將英文數術兩科增加時間至楊君自設立友仁英算專修夜校現巳移設於中學内聞近日報名入學者甚衆云 
[守眞中學]  
　　北四川路厚德里守眞中學爲美國敎士伍培來君家屬所創設迄今數十載畢業多次成績斐然故各處學子負笈來學者日多本屆寒假有學生多人肄業期滿定於陽曆二月四日假圓明圖路角蘇州路二號新大安堂舉行畢業禮聞該校内部組織極爲完善管理敎授均能實事求是是以學生畢業後就職於郵局海關及各重要機關者甚衆云 
[四明職業學校]  
　　寗波旅滬鉅商胡鳴鳳項鴻生徐玉笙陳順楚諸君邀集同志在海寗路鴻安里捐資創辦四明職業學校凡寒苦子弟無力求學者均可入校肄業不取學費所定章程頗稱完備規模亦極宏敞聞報名者已達七十餘名定正月十五日開校 
[宏達小學]  
　　北四川路宜樂里宏達小學校開辦九載成效　著中西科學夙稱完備本年陰曆十二月二十一日舉行寒假休業禮頒給奬賞秩序如左一校長宣布成績二校員演說三宣示訓詞四分給奬品五禮成散學其中尤以敎員吳君演說愛惜光陰與學業精進之關係語尤透闢合校學生無不鼓掌歡呼聞明年尙擬加聘敎員添設加畫音樂手工等美術科力求完美云 
[養性女校]  
　　英租界派克路養性女校曁附屬小學開辦多年成效卓著昨日（二號）舉行寒假禮於午後一時開會全體學生並家庭之預會者约四百餘人首由學生唱歌繼由校董代表周埜公致頌詞名譽校長胡德貞女士曁校長謝强公訓詞經理周學孟女士報告春季始業進行事宜畢卽請李墨西演幻術演畢行謁聖禮及同學暫别禮末唱寒假歌並由周女士欵以中西茶點至鐘鳴五下始散聞該校春季定夏暦正月十二日始業並擬推廣學額添聘女敎員數人 
[聖德女校]  
　　滬西聖德女學校於一日上午十時舉行放假禮由敎職員致訓詞發還成績並由主任朱介夫奬給學行優等諸生之奬牌計最優等奬牌爲女生許琳珍所得優等奬牌爲女生江秀瑛所得甲等奬牌爲李春芳程順林郭先榮盛荷珍等所得乙等奬牌爲吳琴仙保志寗汪璇珠戴文娟馬良臣戴旭初周根和江炳生等所得禮畢已十一時餘矣該校定新曆二月二十六日開學並擬添招新生二十名 
[愛羣女校]  
　　本城愛羣女校校董蔣式言君係南滙人（字道南）日本明治大學商科畢業生現爲朝鮮新義州隨習領事日前有事赴都道經滬上該校特於昨日下午二時開會歡迎其秩序如下一開會二報告三讀歡迎詞四答詞五學生唱歡迎歌六攝影七茶點八散會 
[競雄女學]  
　　白克路競雄女學於民國元年開辦六載以來成效卓著國文一科尤爲注重雖經濟竭蹶諸敎員咸熱心敎授現 
 
 
 

Page 11

 
 
仍擬添設甲種師範招考新生本月二日舉行寒假禮並有第四届高小畢業因歲聿云暮各將歸里故開懇親會給憑等事留待二十六號（即陰曆正月十六日）開學時舉行 
[圖畫美術學校]  
　　該校正科第四届畢業並明年擴充校舍曾誌本報茲　該校附設之技術師範科昨經中國靑年曾中學校校長朱樹翹君到校參觀各種成績非常優美而尤以手工圖案二科爲最出色將來於職業敎育之推行大有補助該校長張聿光劉海粟二君巳將第二學期科目修改完備注重敎育畫職業畫及金工木工石膏細工之敎授法並於寒假期内續招新生三十名日來報名投考者甚形踴躍 
[天主堂舉行典禮]  
　　滬南董家渡天主堂昨日爲直隸河間新主敎劉大司牧舉行祝聖典禮中外男女敎友到者三千餘人協約國領事軍官等亦均到堂瞻禮同江南全省主敎姚宗李大司牧爲主禮主敎並有襄理主敎兩人一係天津杜主敎一係河南梅主敎首行祝聖典禮旣畢復舉行彌撒禮頗極一時之盛 
[靑年會請人演說]  
　　今曻（三號）七時半四川路靑年會特請内地會祝牧師到會演講（余未虧待汝）對於吾人身心道德皆有關係届時無論何人均可往聽 
[商團隊長之命令]  
　　上海萬國商團中華隊正隊長葛君於一月三十日發出第十九號命令照錄如下（操練）第三次團操（日期）二月三日星期日（排隊）十時十五分（聚集）南洋公學門前（服裝）行軍服 
[兵工廠縮短假期]  
　　上海兵工廠謝總辦每届舊曆年　例有給假之舉俾便工匠度歲今年因值趕造軍械緊要之時祗可略爲變通擬自臘月二十八日起至正月初二日爲止給假四天初三日爲始仍照常工作昨已飭由各廠主任轉飭知照矣 
[陸建章挈眷來滬]  
　　陸建章此次力疾南下本欲爲時局之調人現因討伐令下戰釁重開調和無望乃於前日挈眷來滬養疴聞現寓法界霞飛路並擬開春後赴日一游云 
[四區署長到差]  
　　前二區署長余炎卿由徐警廳長委調閘北四區署長已誌前報茲悉余君業於前日下午二句鐘蒞署視事該區各分所署員及署中巡官書記均趨謁道賀經余君分别接見叙談片刻而散 
[新交涉員定期拜客]  
　　新任江蘇特派交涉員陳貽範君自本月一日上午接篆後當即呈報外交部及軍民兩署並出示布告已誌昨報茲悉陳君現定於下星期一二（即三四兩日）專謁駐滬領袖總領事及各國總正領事並美國海軍艦隊等聞巳通函知照矣 
[交際科長由部存記]  
　　江蘇特派交涉公署交際科長陳世光昨奉第三百十六號　令略謂案查該員在署有年按照外交部二年份通行之職務細則第十五條内開任三年以上得呈報存記以主事調用并認爲荐任官資格遇有僉字缺出酌量荐任等因茲奉指令内開呈悉准予照章存記此令等因令等因令抄呈稿仰該員知照此令 
[蔡牧師發起大佈道]  
　　上海監理會慕爾堂牧師蔡式之集合同人發起大佈道自夏曆十二月十九夜起至二十九夜止假座西新橋菜市街口三一堂講道每夜摘錄聖經中要旨分十一次演講主理諸君如蔡式之楊錦帆瞿復初周子松陳杏芳張義人吳憲章粟去非李烜霖程東屏陳子卿劉德軒王粹林楊德榮每夜以二人輪值刻已宣講二次聽者甚衆 
[洋涇鎭巡官易人]  
　　浦東洋涇鎭三區二分駐所巡官劉延年奉徐廳長調升吳淞第六區警署一等巡官遺缺以督察員史九經調充昨已分别到差接事 
[警廳長晉省]  
　　淞滬警察廳徐輔洲廳長昨日上午乘火車前往江寗謁見李督軍齊省長等面陳要公聞今日卽可返滬 
[地方廳遷移之布置]  
　　地方審檢廳陸達權林仲立兩廳長會銜布告定期陽曆二月四日將該廳遷至小西門外新建廳署並於四日起至八日止停理民刑訴訟以便布置已紀前報茲悉兩廳各書記官昨日已將民刑訴訟一切案卷分别整理由書記官長保存定於四日搬往新廳所有檯櫈及其他粗重物件昨日巳飭小工先行車運前往佈置矣 
[縣公署催繳印花稅]  
　　上海縣公署昨日訓令各市鄉印花稅勸導員云爲訓令事案照勸銷印花稅票奉令將稅欵按月彙解並由各市鄉經董及各鄉分商會會長兼充印花稅勸導委員多方勸導茲查各委員原領票額尙有未解之數迭次奉令催解勢難　延據會計處開單請令催前來合亟開單令催仰即迅將勸銷印花稅欵悉數繳縣報解切切此令 
[航商注意]  
　　中國各口巡工司戴君通告航商云查瓊海關稅務司所屬界内瓊州島邊之北舖前灣沉有中華（譯音）輪船一艘水深約一丈三尺自沉船處視舖前海角外高有十英尺之礁石爲北六千六度東相距三百九十丈該沉船左身及艙面均偏露水外所有舵樓艙房等亦可視察各處船隻務宜留心詳記以免疏虞 
[養傷費不願具領]  
　　烟酒公賣局羅局長之馬車因馬夫孫阿志駕駛不愼在王家　路撞倒住在林蔭路松盛里第一家之婦人楊朱氏車輪輾過受傷由警拘送地檢廳訊供之下判孫押候交保該氏着伊媳楊唐氏領回自醫在案茲於昨日由該廳檢察官飭派法警往傳楊唐氏來案具領伊姑養傷費洋三元楊唐氏以伊姑所用傷費雖爲數不資不必賴人貼償要求將該馬夫孫阿志訊明律辦昨日午後已向檢廳具狀聲請矣 
[冒牌案和平了結]  
　　五洲大藥房經理項世澄前投法公堂控老仁濟孚記藥房主周鳳銓私自仿冒五洲自來血出售即被查悉報告捕房前往拘拿時周聞風避匿當即將僞商標及裝自來血之玻璃瓶十箱又四蒲包等證據一併車往捕房直至日前始將周尋見扭案請追損失等情判候訊究在案前日傳案覆訊原告投稱被告周鳳銓自知不應冒牌倩伊友人出場前來再三懇商將未曾交出之造瓶模型及假商標一切印刷冒牌證據如數交出銷燬再償還五洲藥房損失洋三百元並由商勸人出立保信永遠不再有冒牌情事商人格外原諒依勸了結求請銷案堂上得禀將保信給周鳳銓閱看問是否如此辦法周稱屬實以後决不再冒求宥中　讞員在保信上加蓋公堂印證發交五洲藥房收執爲憑並以此案雖經原告求銷所控損失係屬民事准予註銷冒牌案關刑事始念原告求銷從輕罰洋十元充公堂費歸被告　任完案 
[同是錢債糾葛]  
　　意商理喬在公共公廨呈控吳慶雲借銀四千三百兩又美商湯姆生控德國人發立斐司欠洋一百五十元又江裕記控陸蓮卿不理擔保陳子榮抵借銀一千兩又瑞康莊與王全英同控朱錦如不理往來銀一千五百四十九兩又染價洋一千五百九十二元等案業經捕房將被告各人傳至公共公廨由中西官諭令分别交保候訊 
[經理推諉股東]  
　　趙冠慶前至法公堂控南興公司經理顧南浦不還借欵本利銀一萬零七百兩又朱謹信控該公司虧欠煤價銀一千八百零五兩李薔廊控欠煤價銀九百兩同請訊追判顧交人銀兩保所有趙冠慶之欵限期一月朱李二人之欵各限七天一併措繳在案昨日覆訊顧稱各戶所控虧欠之銀數目相符惟商人係是經理無力料理須俟股東出場方能措置請爲核示旋由原被律師同稱現請將顧交尋常保出外此係原被兩方之同意請求堂上核示中西讞員會商之下判顧南浦准交尋常保出外候查明該公司究竟有無股東再行核辦 
[私收賬欵案訂期研鞫]  
　　日商東亞公司控用人包士奎陸續私收　賬洋一千开百餘元由捕將包拘解公共公廨訊供暫押在案昨晨復由捕房解究經中西官略訊一過判包帶回捕房訂期下禮拜六上午研訊 
[嚴禁調戲婦女之惡習]  
　　浦東陸家嘴地方廠棧林立人烟稠密如英美香烟廠鴻源紗廠華章造紙廠等女工數達萬人乃邇來有種船戶惡少人等號稱南北帮弟兄黨羽頗衆每於夕陽西下女工放工之際三五成羣任意調戲因此口角打架之事時有所聞事爲三區解警正得悉以若輩沿途調戲婦女　實於風化大有關礙故特會同游巡四隊杜隊長諭飭各長警一體嚴禁如有前項情事發生立卽拘署　究不貸以整風化而保治安云 
[逆子毆父之公憤]  
　　　城舊校場姚醫馬弄口點心店主何了珍之子阿興現年二十一歲平日不務正業與匪徒爲伍昨日阿興又向乃父索錢不遂將父扭住痛毆左右鄰人大動公憤即將阿興扭交崗巡連同乃父拘送一區二分所經王警佐訊得案關毆打尊親着併父子申送警廳發交司法科訊究 
[醉漢乘車吵鬧之結果]  
　　葉榮芳葉子良葉仁元兄弟三人日前在某處飲酒大醉至法租界見有電車到來車未停駛榮芳卽先行跳上嗣見子良仁元尙未上車故即自行拉鈴司機人立即停駛後由售票人顧盈春向之理論詎葉等非但不服反將售票人扭住兇毆以致失去號帽旋喚巡捕到來一併帶入捕房交保候訊昨日傳至法公堂先由修票人　盈春投訴前情繼由查票人楊長根聲稱是日商人上車解勸囑令賣票詎葉等仍不聽從是以鳴捕扭案詰之葉榮芳供　因飲酒過多所致子良仁元同稱因榮芳飲酒過多深恐肇禍上前解勸並未帮同行兇求察中西官以葉榮芳擅自拉鈴有違定章着罰洋十元子良仁元各罰洋一元充公並着榮芳賠償售票人號帽洋四元了事 
[鷄鴨客商提起上訴]  
　　已閉雞鴨行主夏子榮前被雞鴨客商江永慶途遇扭控地方審判廳請追被欠貨洋四十二元有零當奉推事官訊供之下夏堅稱實遭江虧欠洋三十六元二角求追等情嗣奉判决着江歸還夏之欠歎在案江奉判不服檢出夏子榮於雞鴨行閉歇後所出親筆存洋四十二元有零之證據提起上訴前日奉推事官開庭辯論當以夏子榮不到一面之詞難以憑信判候傳夏到案再訊 
[西人違抗堂諭]  
　　西人魯意沙指控北就路某洋行經理無領事管束西人阿生古麥父羅麥帝於去年十一月七號向伊恐嚇並欲毁壞名譽等情業經捕房將被告西人拘解公共公廨判令存洋五百元保出嗣因傳訊不到飭於七天内自行投質在案昨晨由廨復訊原告投案聲訴前情中西官以被告仍不投質違抗堂諭着將被告所存保洋先行充公仍候出票提究 
[拾獲鈔票之爭鬧]  
　　昨日上午十一時半大東門外花園弄口鼎裕洋貨號遣司從台灣銀行取回鈔票洋八百元分紥八捲滿置袋内行至鹹瓜街某炭店門口適該店送貨裝車一時擁擠被軋漏失鈔洋一百元被皮鞋匠鄔金庭瞥見拾　適被在旁挑皮匠擔之某甲窺見堅欲分肥由鄔給洋五十元又加五元旋復爲裝炭之店夥等得悉亦欲　潤爭嚷不已復經該出店回號點查缺少仍回被擠處找尋始知爲伊等拾獲當即訴知崗警一併帶至一區三分駐所己則回號報告由司賬莊桂池同赴所内證實宋警佐諭候訊明實情再行核奪 
[划船戶擾害行旅]  
　　淮揚帮盪槳划船專在浦東西兩岸各碼頭駁連客貨並載客過浦向來相安無事乃近來該帮人衆往往在浦畔爭拉主顧以致客商失去行李或口角打架等事時有所聞前日又有某姓客商由廈門附搭山東輪船來滬停泊於浦東爛泥渡經該客商通知法租界同鄉商號派棧司二人前往搬取行李旣抵該輪將行李搬運時突有划船戶數人擁上拉奪爭攬生意不知如何毆傷棧司林阿大林阿五後由警察到來拘獲兇證張得雨邱永林楊有得等三名送由該管三區警署申解警廳轉送地檢廳預審之下飭令傷者自行醫治張等分别拘留該客商亦以失去行李多種開明失單訴請究追 
[匪徒攫取洋紗]  
　　鄉人楊咸福昨午在滬北購得洋紗一包往南行經小東門中華路忽有匪徒顧貴珍趕上將洋紗攫取奔逃楊大聲呼喊由崗警攔獲抄出原贓押送一區二分駐所連同失主一併申送警察廳訊辦 
[串竊與收贓之懲罰]  
　　日商某甲指控姜德標周怡生串竊托運之煤炭七籮昨由捕房將姜周兩人與收贓之周阿福一併拘解公共公廨經中日官訊實判姜與周怡生各押西牢三月周阿福罰洋二十元充公 
[竹匠店失愼]  
　　前晚十一時公共租界福建路（即石路）三百三十九號門牌竹匠店忽爾起火經巡街捕瞥見奔訴捕房用電話通知瞭望台鳴鐘警告救火會西人立驅皮帶車馳往澆息燬去樓房一幢 
[匪徒搶取金簪]  
　　匪徒張文明前日午後在南京路攫取許王氏金簪一支圖逃當由印捕帮同追獲人贓昨解公共公廨經中西官訊供屬實判張押西牢二月贓交王氏領回 
[女工私取肥皂]  
　　日商植田廣成在閘北五區境内開設瑞寶皂廠前日送女　工李牛氏王徐氏蔡小妹陳王氏王陳氏陳秀英張玉蓮等七人至區控被私取廠内肥皂二十一塊請爲訊究即經薛署長併解司法科訊據各女工供稱向例年終停工廠主分贈各女工每人肥皂兩塊今年忽然革除舊規衆心不服是以各自携取三塊詎被察破求宥判各押三天以儆 
[香烟來歷不明]  
江北人朱大昨將香烟一大匣携至楊樹浦路圖售被匯山捕房包探徐申慶查見向詰來歷支吾以對遂將人喊帶入捕房禀明捕頭押獲解廨請究 
[包探撞見竊賊]  
魯人劉壽星串合同黨至虹口東西華德路三百二十號門牌張玉田家竊得值洋二十元之皮袍子一件逃　適被包探王金茂所見將劉拘獲連贓帶入捕房禀明捕頭押候解廨請究 
[賭具被捕取去]  
　　東嘉興路一千三百五十五號門牌小茶館主通州人包　東容留外人聚賭抽頭被九百五十六號華捕查見以其有違定章即將賭具帶入捕房禀明捕頭押候解送公廨訊究 
[上海縣公署批示四則]  
[孫子安呈爲搶匿契據請求備案由]  
　　據稱孫竹亭絶賣與孫蓉卿之産由孫蓉卿絶賣與孫月槎分撥於該民嗣父孫錫華由該民執受現由孫竹亭之後裔孫鑑堂將原契　匿等情此係民事訴訟着呈候地方審判廳核示此批 
[乾昌槽坊史炳墀呈爲租期未滿礙難遷讓請求察核由]  
着呈候官産處核示此批 
[吳長春呈爲田單燬呈送報紙糧串請立案由　]  
候令册書查復核奪此批糧串報紙存 
[劉裕忠呈爲浮收國稅請求提案懲辦由]  
　　候提張俊卿候根泉訊究該民亦到案備質此批糧串黏單存 
[滬海道公署批示二則]  
[船商高銀元等呈爲揑名誣控據實聲明請求准予銷案以全名譽由]  
　　呈悉查此案前奉省長公署訓令業經令行上海縣知事澈查在案該商等被人冒列姓名旣已赴縣聲明應卽聽候該縣知事核明呈候核轉可也 
[福茂皂廠呈請給示保護以杜假冒由]  
　　呈悉旣據聲稱赴縣註册有案所請給示保護應予照准 
[淞滬警察廳批示三則]  
[郁信全批]  
　　呈悉查流氓滋擾最爲地方之害以後遇有此種情事應由該商民隨時報告該處崗警拘案重辦 
[吳繼生批]  
　　呈悉所請是否可行候飭該管警署查復核辦 
[大陸報館徐承鈺批]  
　　呈悉候飭行二區一分駐所從嚴禁止可也 
[介紹賀年信片]  
　　我國新歲無論遠邇例有賀年信片但式樣陳陳相因不適時下所用茲有文明書局仿西式製成賀年信片十餘種祝賀詞句分紳商學界及普通四式最合我國習慣封面用五彩精印面背具明信片式均極雅觀用誌數語以爲介紹 
來件 
[水災根本救治方法]  
　　（林學碩士凌道揚） 
　　英國戴樂仁君旣著　治直隸水災計畫一篇而論洪水發生之由其言曰近畿各山童童不毛一遇盛雨則狂流陡下推巖石挾泥沙沛然莫之能禦防止之法舍多植林木外無他道焉觀遼河之爲災可以恍然於此故矣夫遼河發源地在昔森林徧布鬱鬱葱葱遼行紆緩從不爲害近則山坡崗側墾植時施林木旣稀草根復盡霖雨一至急流崩沙一瀉而下而災禍以成今歲由山上衝下砂石平地厚積可十尺許田園房屋掩没過多而新民附近之鐵路橋梁葬入於泥砂中者蓋三次焉 
　　依桑君平君方君楊君戴君之言觀之水災之根本解决徵造林之外别無他術固屬不待多論然恐國人對於森林所以減免水災科學上事實上　史上之效用未能盡明仍復遲遲不辦茲故詳言如後 
　　（一）水災之近因 
　　水之所以爲災而害地方人民之生命財産者其最明確最淺近之原因不外後表所列之數端而巳 
　　水災之近因 
雨水過多河底塡塞水勢驟增堤壩崩决 
　　由此表觀之堤壩所以崩决水勢所以驟增者則由河底塡塞雨水過多之所致是欲使堤壩不至崩决水勢不至驟增而水災無由發生即有之决無劇烈之害者則須解决河底及兩水　　固爲不易之理但河底而能使之不至塡塞雨水使之不至過多當爲國人所欲詳聞之矣試分别以言如后 
　　（一）泥土之障固 
　　河底塡塞者泥土爲之也泥土何自而至則由河之上端及左右山陵隨雨崩溜來也欲泥土不致崩溜觀左列之表而自知 
　　泥土之障固 
　　蟠根蔓鬚强固泥土之結合力不致崩　枝葉及林内地被物重重掩護不受打擊水因林各種阻碍舒徐下流乏冲刷之力水因林分容緩流則運力弱含帶泥土少 
　　泥土之崩溜因輕鬆而乏障固也障固泥土之功能則爲森林所獨有蓋有森林之地而樹木之下端蟠根蔓鬚分佈於泥土之内泥土旣得樹之庇蔭不至輕鬆復經根鬚之縛束結合力自然强固如是而崩溜之弊可不虞矣 
　　樹之上端枝葉布於空間爲泥土之庇護而枝葉之已殘敗者復墜積地面之上地面更因林構生最厚之地被物及雜草叢枝以重重之掩護無論若何狂風暴雨均不受直接打擊惟其不受打擊則無崩溜之理矣 
　　有森林之地雨水注於其内被樹木之殘敗枝葉及其構成之　物與夫積存之殘敗枝葉多方阻礙其流速之力并減少其　量（詳后段）以最少之水量舒徐下流冲刷之力必然缺乏夫地面愈裸赤則雨水打擊之力愈大地勢愈傾斜則雨水冲刷之力愈猛水雨冲刷山間之泥土沙石若充其量儼如刀鋸之伐樹木終必使之顚覆惟有森林則雨水失其破壞土地之冲刷力矣 
　　由前言之有森林之山而泥土不致崩溜然或山陵不能盡植森林仍有泥土溜入溝澗亦可移塡河底豈知森林之功能亦能減少雨水之流量（詳后段）水之流量旣減又復緩流則運力甚弱據　國水利工程專家之研究同量之河流苟其流愈急則載運之力愈大假如流行之速率增至十倍載運之力則增至百萬倍其速率每點鐘能流二英里者僅可載運重如二兩至三兩之小石若每點鐘能流二十英里即一百嚬之大石亦可推移而去是有森林之地方河流之運力旣弱則水中含帶之泥土自屬極少河流之尾閭必不至於塡塞矣（未完） 
雜評二 
[安心度歲（步陶）]  
　　日昨軍署會議頗致意於滬地防務而尤以傳知商民安心度歲爲其扼要主張顧滬上官場近所忙碌者惟是運兵造械以助閩鄂等處之殺機而同時又力禁謠言以防滬上之或有他故其用心亦良苦矣然而商民之所被於官場實惠其究何如哉 
　　商民依於習慣自以舊曆年關爲一重大結束之時會其唯一希望自以度此殘年一無意外遭逢爲其莫大幸事然而商之爲商乃合全國以爲籌計倘四圍景象全屬紛爭僅此一隅之地偶獲旦暮之無事則商市根本上之打擊已非淺鮮雖勉强自持不遽作失望之懷思而實際之賬項所收以關於時局影響至不免多所阻難乃情理所必至然則爲商民者心雖欲安其如此厄人之年關不易卒度何嗚呼此中無可告語之商艱蓋非僅僅官廳一二傳知即能代爲解免者而奈之何其恃之以爲安民之至計也 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 

Page 12

 
 
   
 
 

Page 13

 
 
自由談 
游戲文章 
[送討債魁文] [  鳳公]  
　　丁巳十二月某日鳳公謹代表負債人以柔毛一玄酒一致送於討債鬼之前而告之曰嗚呼苦哉臘鼓將敲年關伊邇足使英雄短氣者其唯爾乎憶爾之誕生也尙在戰國兩漢之間其時馮諼爲孟嘗君收爾於薛漢高帝歲竟兩家常折劵棄爾　錯賣田宅鬻子孫以償爾歴觀史傳無一不唯爾是苦至今家無餘資囊空羞澀之徒見爾之洶洶而來也羅雀掘鼠亦所不辭否則身無長物爾雖無如吾何而伺我於朝出暮入之候辱我於大廷廣衆之中曾不肯稍讓一步必欲擠我於無可奈何之地位而後已嗚呼爾何忍哉夫爾之偶一來討吾猶可約爾以異日異日復來約之如前所謂千年不賴萬年不還而乃年近歲偪爾之蹤跡一日數至致令我欲避無門點金無術不特底裏盡露而且牌子亦倒從此一蹶不振　非爾之咎而將誰咎乎嗚呼爾何忍哉不寗唯是爾之於今日乘我民窮財盡之際方且厚幣以餂我甘言以誘我使一般艶羡者貪爾回扣貪墨者沾爾餘潤入爾圈套之中而不自悟而爾乃實偪處此不留餘地與我爲難一至於斯在上者仰屋空嗟而無法在下者呼號奔走而無門乃嘆爾之與我相往來也實爾之負吾而非吾之負爾嗚呼爾何忍哉迺爲歌以送之曰歲云暮兮手無洋維彼鬼兮嬉以狂門前喊呌兮何披猖窮凶極惡兮我實傷爰飭寒士兮屏諸遐方命窮措大前驅兮毋遲疑而徬徨俾優游而卒歲兮願爾形之潜藏交富豪與大王兮驅小鬼於其旁狎　財神以爲友兮相東游而徜徉泃爾等之得所兮長與吾乎相忘過年年之歲底兮免吃盡而當光六 
家庭常識 
[風菜]  
　　摘極嫩之冬菜心穿以線掛在通風處風乾後用清水洗淨以鹽醃之隔一日榨去滷汁再覆以鹽緊實小壜中泥封其口倒放稻草灰中至春夏之交取而食之則香而且脆 
[糟菜] [  睡仙]  
　　以醃過風菜擇其大葉（即風菜葉）包之每一小包鋪茴香一層與酒糟同藏入壜内緊封其口閱一星期卽可取食則糟不着菜而菜已得糟味矣 
[漂象牙法] [  吳素娟]  
　　象牙入玻璃器注松香油曬三四日（不曬則需日稍多）即白此法不獨能脫色兼能除臭氣及脂質惟玻璃器底宜横鐘條上置象牙否則松香油酸化能蝕牙 
新酒令 
[百美酒籌百種] [  雪香]  
　　織女（與對坐猜七拳得籌者只許呼七數）蘇小小（公賀浙人一杯）弄玉（座中姓名上有玉字偏傍者飲）西施（手近心者飲有姓范者代飲）羅敷（未有婚事者飲）虞姬（有鬍鬚者飲一杯）阿嬌（有年少美妻者飲）李夫人（遲到席者飲）卓文君（與合席斟酒有立飲者可令再斟）昭君（有善畫者罰飲五杯）班倢妤（有姓趙者罰飲兩杯）趙飛燕（身輕者飲）趙合德（體膚滑潤者飲）蔡文姬（行拍七令至十八數而止）廿后（面白者飲有姓劉者代飲）蘇若蘭（旅客罰一杯）潘貴妃（著新履者飲）木蘭（有武功者飲）馮小憐（善笑者飲）倩娘（善催眠術者飲）開元宫女（先著寒衣者飲）張紅紅（善歌曲者飲）紅綃（飲酒三匙）李師師（善琴者飲）花不如（善毬戲者飲）南威（不喜女色者飲（玉女（善奕者飲）蕭后（席問善誣人者飲）粉兒（說生平眞個銷魂故事不說罰三杯）霍小玉（有薄情負妓者飲）小蠻（腰細者飲）完 
工業須知 
[凍豆腐製造法（續昨）] [  雨田]  
　　待豆次第膨軟後即連豆帶水移石磨中使用人力或騾力而使磨碎成汁磨下安置受器取受器中之汁液移入於棉製或麻製之袋中濾去殘渣取其濾液入釜中加熱煑沸其時釜底易生焦臭故以徐加火力煑沸較爲安全若以二重釜而用蒸氣煑沸可免此憾於煑沸時每有泡沬膨騰易溢釜外嵵皮普通之油類（豆油棉實油均可）數滴滴下時時用棒攪拌即可消滅如是十分間可取出移入於普通之桶中（名之曰豆乳）徐加苦鹽汁不絶攪拌不多時而蛋白質漸行凝固其鹽汁之用景普通容豆乳百斤之桶中一桶時可加苦鹽汁一升俟蛋白質充分凝固後將此凝固之蛋白質移入於豆腐箱中此箱之構造用普通之木材作成長二尺五闊一尺五六寸高一寸五六分之方形匡底蓋可得自由裝卸當此蛋白質放入之際下部裝底底上敷以棉布或麻布上置此蛋白質後復以此布及覆蓋於其上取以數個之小石輕壓之待二十分鐘左右去蓋取出者即名豆腐取此豆腐適宜劃分等大之塊入夜放置戶外使受寒氣而行氷結倘一夜不能充分可二夜繼續行之及充分氷結之後可行乾燥法庶便於貯藏或搬運其乾燥之法可分爲二其一卽利用風日而陽乾之其一則用火力而乾燥之乾燥之法雖不同而結果則一也故無論何法只取便利行之可也陽乾之法尤甚簡單取旣凍之豆腐放於陽光烈日之下使溶去水分而徐行乾燥然用此而乾燥者色多帶黑烘乾法則取此豆腐入於攝氏八十度之温湯中溶去其剩餘水分此時豆腐呈海綿狀取出列置　中入乾燥室或烘竈中乾燥之若無此乾燥室或烘竈之設備可於籩下加以熱度八十度乃至九十度之炭火盆如是凡六時間内可得完全乾燥若是而所得者其品質佳良不特具固有之風味且其外觀之色澤帶淡黄色而美麗可觀取此乾燥物再行細切成片即可直接送於市場收利可也 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中第二十一章（一） 
　　竇瑪齊夫婦偕其新客重上公車將入東關時已入暮關吏循例盤詰中有一卒携燈近車竇瑪齊曰夾克我也其人固竇黨略致數語即掩燈自去車至聖安東街乃下車徒步夜已深靜四顧無人馬丹乃曰東關之夾克何語竇瑪齊悄聲曰自卡柏事敗官府頗疑吾村今日已有一暗探至馬丹睫毛微動曰有是乎暗探其人何名曰英人且曾爲愛芙孟侯爵之走狗馬丹曰然則何名者曰姓白莎名約翰曰形狀如何竇瑪齊曰夾克謂斯上可四十身長不滿六尺髮黑而膚色微椶故不類乎英人目亦深色面狹而長無血色鼻端微微左偏馬丹曰足矣汝言我已歷歷如覩其人歸即爲之註册可矣言次及門竇瑪齊揮客登樓己即偕馬丹入其酒肆此時座客已散燈火亦熄惟酒櫃之後一燭熒然二侍者坐俟主人之歸馬丹略詰今夜酒市如何即揮之退自據酒櫃倒其錢篋左手稽簿册右手作算草覈核頗愼竇瑪齊倚身櫃次口銜菸斗中心私贊覺其妻之精　不特庶務如此即大事亦如此也是日天氣頗熱窗戶旣閉室中酒氣撲人馬丹治事猶未已竇瑪齊殊不能耐輒下其菸斗而嘘馬丹昻首曰汝狀何疲竇瑪齊微伸欠曰倦甚乃思渴睡馬丹曰汝儕男子殊弗耐勞竟不及一婦人矣竇瑪齊曰汝言何指若吾心正躍躍欲試如何能疲馬丹曰汝心吾焉不知汝覩王儀之盛而民氣偃蹇不振此心不禁爲之灰冷矣然乎竇瑪齊太息曰雖不至於灰冷然吾儕謀伸民權經營十餘年而朕兆寂然徒見貴族氣燄之增長誠與吾志日相左也馬丹曰夾克此如何事而欲急切收功須知欲速則不達也竇瑪齊曰然而電震人死地震城陷其事亦俄頃耳馬丹曰汝但見其發動之時若其醖釀之功固非一朝一夕而然然吾今者亦知其成功當不遠試觀王室奢侈於今益烈而威福之逼人正無異於濃雲密霧醖釀　燠熱之時也竇瑪齊曰汝言良然但事勢太緩竊恐凉風掃地而至木葉且黄落矣馬丹忿然曰夾克汝言裏頽天下事之種其因者即獲其果奚爭於遲　間者言次以手裏之巾力擲於案如擲仇人之頭竇瑪齊爲之噤然乃叩其菸斗殘灰携燭登樓就寢搴幃外視則馬丹又　其針就燈下織罪網矣（未完） 
 
 
 

Page 14

 
 
   
 
