# 1901 - 161 - 4910116

 

Page 1

 
 
[聲明更正]  
　　近日本報登聲明杭州匪棍孫佑臣冐稱本館訪事友向人訛詐緣由告白現經本館查明孫佑臣之事皆屬子虛蓋孫係中外日報訪事人今將前報更正並祈閱者諒之 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粵逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟刪汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧茲書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞古香閣祥記書莊宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利使惜坊間輾轉翻刻魯魚亥豕遺悮良多邗江夏君毓芝有鑒於此爰覔得初印善本倩本局以大號鉛字排印校讐詳愼紙墨精良每部十六本分裝兩函碼洋二元八角寄語海內諸家尙其各置一編以備衛生之用售處在上海申昌書室愼記書莊及各書坊均可選購請就近移玉可也 
 
　　泰西保險章程苟非自行放火無不如數賠償故自在滬上開辦以來英法美三租界中華人之信從者日益衆近更推行於城內及南巿等處無論房產貨物一經納資倩保設有不測立可取盈舉凡闤闠中人欲求計出萬全莫不以保險爲第一要義不必富家鉅鋪始有此舉保險之業可謂盛矣保險之益可謂宏矣然自此法風行之後凡力能保險者皆自以爲有恃無恐防範之道未免稍疏火警之多半由於此其不肖者或竟視爲生財之秘計本無長物故保數千金本無巨資僞稱一二萬不惜多糜保費冀得乘間一逞以博什伯倍蓰之償自利之念生殃人之禍烈忍心害理莫甚於斯初時保險行雖明知其弊深恐一不照賠啓人疑竇又苦物已化爲灰燼無可細查不得不忍氣吞聲籌銀以付嗣見此輩瞻愈張燄愈熾保險之術幾爲所窮於是議加保費且必查明實非放火始仍照數賠償自美租界北四川路榮昇昌外國成衣鋪主毛桂土放火被捕頭查出眞憑獲送公堂禀請前讞員翁笠漁直剌判押一年若輩始稍稍歛跡然狡黠之徒往往串令近鄰乘機下手俟得賠欵如數瓜分保險行以火非起於保險之家絕不疑其有別故而不知實由保險者階之厲　凡若此者耳聞目見猶堪指而數之謹愿良民慘遭波累流離失所家業蕩然其甚者爛額焦頭竟以身殉而此輩乃視爲得計顧盼自豪若而人者吾恐虎狼亦不食其肉而謂子孫能安享其餘耶前年蔡和甫觀察備兵海上時目擊心傷力圖挽救議定起火之家如保有火險者令將所得賠欵分爲三股一股撥充各洋龍經費一股撫恤被災鄰居一股爲本人自得並謂保險之家如被比隣貽累亦應分別辦理蓋彼時觀察鑒於老北門內恊昌紙烟店恃曾保險私自縱火因之立法嚴防防微杜漸之心固爲中外所共諒矣詎意定章未久法租界公館馬路永泰絲線店首攖祝融氏之怒災及二酉堂書坊等家時朱森庭明府方攝讞政查知永泰曾保火險銀一千兩擬飭繳案遵章分派法總領事署何繙譯官藉口於英美德各總領事並未簽字堅不允從僅罰繳洋銀六十元自是以後英法美三租界火災迭告而保險者所得之銀官長從未過問去年八月初十日小東門外恒泰藥材行失火房主潘祖德知其曾保火險銀七八千兩控諸上海縣署請令照章酌償縣主汪瑤庭大令批斥不准坐使觀察良法美意不能一旦見諸施行乃近日南巿鹹瓜街義泰藥材行火災大令忽以其曾保火險銀一萬二千兩援章飭令遵照義泰執事人余愼齋以所燬貨物共値三萬餘金卽令照賠已得不償失且從前未有成案不肯遵行將來如何核辦大令自有權衡執筆人不敢妄參末議惟念觀察之釐訂此章係防保險流弊起見不知當時何繙譯有何見解起而阻之今永泰旣有案在前恒泰復有案於後遽於義泰責照新章非惟無以服義泰之心且事出兩歧恐亦無此政體然則如之何而可曰觀察所定章程本欲爲吾民造福除害也今觀察旣已去任宜由繼其後者祥加考察利則行之害則去之未臻美善則斟酌而變通之然後與西官和衷商榷告以有益無損政在必行吾知西官亦必樂從如此方足以示大公而杜口實否則同一章程或遵或不遵人心不能平訟案不能息啓民間覬覦之漸長胥吏舞弊之風揆諸防弊之法究有何益當軸者其亦熟思而審處之哉 
[船隖被焚]  
　　華歴四月二十九日英京倫敦來電云俄京聖彼得羅堡船隖中忽然火起有一快艦正在工作一炬成灰約計所失値盧布一千萬枚可謂鉅矣 
[俄工滋閙]  
　　華歴四月二十九日英京倫敦來電云近日俄京聖彼羅堡各局廠工人無端滋事直至國家調兵彈壓始匿蹟銷聲 
[恭記蹕路]  
　　西字報云月前兩宮已明降諭旨擇吉回京茲特探悉路由照登于下自陜西西安入河南商州自商州至河南府自河南府至孟津縣自孟津縣至懷慶府自懷慶府至衛輝府自衛輝府至彰德府自彰德府入直隸正定府自正定府至保定府自保定府至京師 
[藩邸調員]  
　　天津直報云和議旣成皇上特簡醕親王赴德國謝罪旋奏調張燕謀閣學蔭午樓統制爲叅贊大臣大約不日即當就道矣 
[駐軍互議]  
　　京師友人來信云目下和局粗定聯軍將次出京邸相恐土匪乘間爲非特與各使會商奏調某軍入京以資鎭懾月初軍旆當可北上邸相遂復與各使議定將來此軍旣至應令駐紥朝陽門外不得擅自入城至洋兵未退之前亦不准出朝陽門以免肇事各使允之 
[華權漸復]  
　　京師友人來信云刻下東南各門外英人暫管界址已漸次交還中國四月某日巡城御史傳集韓賀亭嚴立堂二指揮及南城某指揮在清化寺街南城司會商令各捕房將一切事宜送南城司辦理民間涉訟亦准赴司呈遞禀詞惟牽涉洋兵者仍與英員會判 
[兵船計數]  
　　天津直報云四月二十四日駐泊大沽口內外之各國兵艦運船已减至二十艘其中英國五艘德國八艘法國三艘俄國一艘日本國二艘奧國一艘 
[東撫丁艱]  
　　西字報云昨得濟南來電悉山東巡撫袁慰帥已丁內艱行將交卸按慰帥以名臣之後開府靑齊文治武功中外彪炳一旦遭此大變國家臂助無人是以西人扼腕興嗟欲望朝廷下詔奪情俾慰帥仍綰撫 
 
 

Page 2

 
 
篆亦可見威德之入人者深矣 
[奏陳議結河南教案情形摺]  
　　頭品頂戴調補湖北巡撫河南巡撫臣子蔭霖跪奏爲河北各屬法國教案現派監司大員會同法主教議訂條約簽立合同一律商妥畫押完結謹將擬辦情形恭摺具陳仰祈聖鑒事竊臣於光緒二十六年十二月三十日欽奉電諭飭將河南北境教案妥籌辦結等因欽此並准全權大臣摘叙法使函電催查到臣當將各屬教案已辦現辦情形電請軍機大臣代奏一面加派候補道馮光元馳赴河北督飭印委各員赶緊會同法主教司德望妥議籌辦去後據該道馮光元將河北各屬法國教案會同該主教一律定議簽立合同議約畫押完結回省呈請覆奏並據司德望將議結緣由函報前來謹將全案始末並商辦情形縷晰陳之當上年夏間拳匪起釁之初直隸南境嘯聚蔓延河北彰德衛輝等府與直境處處毗連向有匪徒往來竄誘又値天時亢旱人心浮動民教雜處平時已多疑忌至此更起猜嫌甚或教民自相攻噬加以飢民乘間竊掠地方官非不機力彈壓而變起倉卒時勢所迫種種爲難是以彰德府屬則有孤懸直隸境內之武安縣首被鄰省亂民勾竄入境焚燒高村教堂困阻教士掘動已故教士墳墓以致境內教民仇憤愈深旋有教民持刃糾黨搶奪激怒居民放砲轉鬥彼此互有殺傷之案其餘各縣雖未殺傷教民而涉縣有温村教堂屋頂燒毀教民失去錢物之案臨漳縣教堂封鎖則有教民門窗被毀數家失去財物之案湯陰縣則有教民毀教自相訛索之案內黃縣則有鄉民李得安搶掠四村教民財物毀屋訛錢之案安陽縣水冶鎭教士空屋又有土棍竊去家具之案衛輝府屬雖無殺害教民匪徒倡亂情事而附郡汲縣城內教士由該府縣護送出境暫避所存教堂門窗突遭拆毀滑縣小塞村教堂及齊繼等村教民房屋均有傷損並有教民隱匿教士寄存衣物之事又續查得輝縣高莊范家嶺兩處教堂器具房屋各有殘缺教民拆毀房屋二十餘家此外新鄕獲嘉均有教民被掠之事此查明上年河北法國教案之實在情形也臣上年十月到任時通省舉發教案繁如亂絲藩司延祉代巡撫事正在委員認眞查辦臣復添派幹員嚴飭印委分投查報嗣又接到法主教司德望驛遞公文一件催辦各案即在省城專設交涉局委按察使及糧鹽道綜理其事于是各屬續查補禀紛至沓來經臣督飭該局司道縷晰條分粗有端緒恭奉電諭嚴催遵卽籌銀五萬兩發交候補道馮光元携欵渡河訪晤司德望妥爲議辦現經該道一再酌商所有教堂被毀之武安涉縣臨漳汲縣滑縣輝縣內黃湯陰八縣估計共賠銀十一萬兩教民毀壞房屋失去財物之武安涉縣臨漳汲縣滑縣輝縣內黃湯陰獲嘉新鄕十縣共賠銀六萬兩二共銀十七萬兩遵奉諭旨先付銀五萬兩其餘十二萬兩分作三月七月十一月四期清結其避患遷徙教民急宜撫恤前己由司德望籌發銀一萬餘兩議明無庸償還外再由各縣動發倉穀武安縣一千二百石滑縣六百石涉縣輝縣各三百石臨漳湯陰內黃各三百石交教士轉發窮民分領倉穀不敷每石折銀一兩照數核給至案情較重之琥安縣前經和縣陳世偉捐賠修墓賃屋撫恤各項銀一萬三千二百兩倉米二百石涉縣境內前由知縣車均籌給房銀二千兩捐放小米二百石及代賃民房養傷雜用約計銀二百兩均已先經立約完案交割清楚不在此數此摺未畢明日續登 
[諸案述聞]  
　　紹興訪事友人來函云諸曁教案現由英教士柯君偕倪牧師前往查勘詳細情形與熊再靑太守李石朋大令議定當日被匪毀壞之房屋物件共値洋銀四百元又教民周姓毆傷醫藥養贍費洋銀八十元應由官照認至於被匪劫去之二犯雖經紳董縳送到縣查得實非親毆周姓之人尙須另緝正兇懲辦 
[秦災客述]  
　　南昌訪事友來函云客有自陜西至贛省者述及一入陜境卽見餓殍載途目下巿中灰麪每斤售錢八十文然僅八兩居民咸以樹葉樹皮煮食充飢憔悴情形不堪寓目是誠從來未有之奇災也 
[松試十六誌]  
　　松江訪事人云本月朔日江蘇提督學政李大宗師覆試八學新進文童四書文題行已有耻經文題一人元良萬邦以貞詩題賦得寰海鏡清得清字五言六韻 
[蠶政難興]  
　　杭州訪事友人云大吏就西湖金沙港開設蠶桑學堂招集生徒肆業額定三十名開辦迄今已逾三載其已經卒業者由教習派往各鄕傳授育蠶之法無如民間狃於故習鮮克信從諸生遂大半廢然而返邇者大吏因堂中經費無多大有停辦之意半途而廢殊可惜也 
[豫推今歲九月望月蝕表]  
　　徐家匯匯報云月繞地轉至與日相衝且入地日引長之切線則月必入地影而蝕顧何以月每月必與日相衝而不必皆蝕者蓋黃白二道非至交點在一十二度之內外則不蝕也已亥冬曾用御纂歴象考成前編法推算今歲九月望月蝕恐尙未準因又於今歲春仲用天文揭要太陽太陰表所記根數叅以考成後編及賈君步綽表算法推得九月望戊寅月蝕降婁之次所蝕者不過月之一截入地影而過爲之分蝕共蝕二小時逾三分四秒蝕甚時掩蔽月光三分稍弱三法所推得數俱同惟以集成前編法推得時刻稍晚耳今將各省會以及松江上海徐家匯蝕甚初虧復圓時刻列表如左順天初虧亥正四十一分一十三秒食甚子初四十二分四十五秒復圓子正四十四分一十七秒直隸初虧亥正三十七分四十九秒食甚子初三十九分二十一秒復圓子正四十分零五十三秒江蘇初虧亥正三十五分二十五秒食甚子初三十六分五十七秒復圓子正三十八分二十九秒安徽初虧亥正四十三分二十九秒食甚子初四十五分零一秒復圓子正四十六分三十三秒山東初虧亥正四十三分五十七杪食甚子初四十五分二十九秒復圓子正四十七分零一杪山西初虧亥正二十五分二十九杪食甚子初二十七分零一杪復圓子正二十八分三十三杪河南初虧亥正三十三分三十三杪食甚子初三十五分零五杪復圓子正三十六分三十七杪陜西初虧亥正一十一分零五杪食甚子初一十二分三十七杪復圓子正一十四分零九杪甘肅初虧亥初四十九分五十七杪食甚亥正五十一分二十九杪復圓子初五十三分零一杪新疆初虧戌正五十一分四十五杪食甚亥初五十三分一十七杪復圓亥正五十四分四十九杪福建初虧亥正五十三分一十三杪食甚子初五十四分四十五杪復圓子正五十六分一十七杪浙江初虧亥正五十五分四十一杪食甚子初五十七分一十三杪復圓子正五十八分四十五杪江西初虧亥正三十八分四十五杪食甚子初四十分一十七杪復圓子正四十一分四十九杪湖北初虧亥正三十二分一十三杪食甚子初三十三分四十五杪復圓子正三十五分一十七杪湖南初虧亥正二十六分三十三杪食甚子初二十八分零五杪復圓子正二十九分三十七杪四川初虧亥初五十二分零九杪食甚亥正五十三分四十一杪復圓子初五十五分一十三杪廣東初虧亥正二十七分零一秒食甚子初二十八分三十三杪復圓子正三十分零五秒廣西初虧一十六分二十一杪食甚子初一十七分五十三杪復圓子正一十九分二十五杪雲南初虧亥初四十六分四十一杪食甚亥正四十八分一十三杪復圓子初四十九分四十五杪貴州初虧亥正一分四十五杪食甚子初三分一十七杪復圓子正四分四十九杪盛京初虧子初一十分零五杪食甚子正一十一分三十七杪復圓丑初一十三分零九杪吉林初虧子初二十三分零一杪食甚子正二十四分三十三杪復圓丑初二十六分零五杪黑龍江初虧子初五十一分零九杪食甚子正五十二分四十一杪復圓丑初五十四分一十三杪松江初虧亥正五十九分零一杪食甚子初二十初分三十三秒復圓丑初二分零五秒上海初虧子初初分一十三杪食甚子正一分四十五杪復圓丑初三分一十七秒徐家匯初虧子初初分零一秒食甚子正一分三十三杪復圓丑初三分零五秒 
 
 

Page 3

 
 
[直省官塲紀事]  
　　四月某日直隸總督兼北洋大臣李傅相之瀛眷由第四公子陪伴附某輪船抵津旋乘火車北上○新任直隸臬司周瀚如廉訪於四月二十四日由京乘火車抵保定假西大街同興店爲行轅涓吉二十六日接印 
[西湖佳話]  
　　杭州訪事友人云有某中者向在杭垣羊巿街紅廟前賃居某乙餘房其妻某氏淮安人貌寢而性甚悍伉儷之間幾如冰炭乙妻略有姿色性又和平甲時與絮語其妻遂心焉疑之時借端詬詈乙妻怒告諸其夫下逐客之令甲妻忿火益熾四月二十三日乘甲乙均不在家大肆雌威突掣壁匕刀向乙妻亂砍適中頭上血流如注而殞其母亦被刃傷一時比鄰咸集將甲妻縛送縣署縣主黃大令升堂研訊旋於次日清晨帶同仵役刑書前往相騐將甲乙帶回核奪○羊巿街某姓子年方九甫終日在外遊蕩時效狗偷鼠竊之爲四月二十三日至比鄰某姓家竊一錫茶壺持至舊貨攤求售旋由失主獲送至家其母羞忿交加將子痛毆適中要害而斃是亦可爲失於管束者鑑○精勝營右旗管帶黎遊戎天才於四月某日由衢嚴防次來省禀見撫憲余晉珊申丞面陳公務旋於二十四日稟辭回防○四月二十二日孝廉堂師課由山長樊介軒太史主持文題齊宣王問曰人皆謂我毀明堂一章詩題賦得天旋地轉廻龍馭得廻字○四月某日菜巿橋大街梁宏泰紙店失火延燒房屋二百餘間左近店鋪之幸未被災者於二十二三等日在廣福廟演劇二本以答神庥○四月二十一日之夜分巡　城某二尹巡至貫巷見有一賊蝟伏牆陬拘回審訊供認圖竊不諱因飭重責五百板禀請提調王靖臣太守枷號示衆 
[禾中瑣誌]  
　　嘉興訪事人云新任浙江杭嘉湖道王心齋觀察於上月二十四日由滬起程是晚行抵禾中文武各員均至舟次呈遞手版觀察略一欵接卽命啓輪駛赴杭垣○本年蠶汛豐歉不齊各鎭絲行現已一律開巿惟定價甚賤是以鄉民持繭求售者尙覺寥寥○嘉秀兩邑宰知目下新絲上巿鄉民囊有餘貲可以完納正賦爰卽設櫃征收上忙條銀某日嘉興縣巢邑尋復乘舟親赴各鄉拜會諸紳面諭地保圩長令赶緊如數清完以重國課○天時亢旱久未得沛甘霖以致巿河枯涸不堪往來重載之船時虞擱淺若日內兩師仍不降臨居民殊形不便矣 
[浣紗豔語]  
　　紹興訪事友人云山陰會稽二縣應徵南漕及隨漕經費向于四月內解淸今歲尙未掃數報解署浙江糧儲道時蓬仙觀察委米少尹習耕來紹嚴催當由何俞二大令備文禀覆大約不日即可照數解赴省垣矣○紹屬大嵐山與寗台二府接壞袤延七縣內有四十八堡民風最爲强悍自去歲連刼梁湖王紳等九家後省憲委候補道李鳴九觀察來紹與提憲余軍門所派之練軍會同剿捕事畢分駐勁旅以資鎭懾茲因各軍已將裁汰議卽另設巡防局以便稽查現已派人詳繪形勢呈送憲轅矣○入夏以來雨澤甚稀田疇龜坼目下新秧初插農人望澤尤殷如碧翁翁不卽早降甘霖勢必農事大有妨礙矣○靑陽山中日有土民採石顧山勢險削屢次傷人本月某日許姓昆季從高墜下同時殞命誠無妄之災也 
[滕王蛺蝶]  
　　南昌訪事友人來函云內閣中書梅內翰光遠爲原任浙撫梅少巖中丞之文孫現任編修李少垣太史之佳壻月前接奉前護撫李薌垣中丞移文請分辦山陜實官新捐兼陜西籌振捐需因卽在省開局未及一月集至數千金不日卽須解往災區藉資振濟矣○江西籌餉實官新捐迭經藩憲張筱船方伯遴委員紳就省垣設立總局并委各員分赴所屬府州縣設法勸募計合省七十九州縣分爲大中小三等每縣約捐銀一二萬兩又恐本省捐欵無多爰於月前移請分部郎中梅部郞台源親往江蘇浙江札委湖南候補知府周太守聨親往長沙相度情形悉心勸募○南豐縣天心善堂每年施醫藥棺木育嬰孩恤孤嫠各項善事所費不貲月前董其事者將上年收付實存各欵開列淸帳張貼通衢其中捐欵以包冰淸堂六千金爲首屈一指誠哉好行其德矣○南昌新建兩縣宰現奉上憲札飭舉縣試定於四月十八日取齊二十一日開考○上月某日南豐縣莠民阻建教堂肆行滋閙幾至釀成事端旋經縣主派兵前往拘獲數名懲辦日內堂中已照常工作無復有人阻撓矣 
[龍眠晴翠]  
　　安慶訪事友人云安慶府方太守考試各屬文童事竣旋卽舉行武試衆武童躍馬彎弓日在城北黃花亭箭道申演習上月十九日某縣武童正當馳驟之際馬夫某甲立於道側任意指揮偶不經心遽仆於將被馬踏破頭顱鮮血淋漓經人舁至官醫處求治未知能免性命之憂否○距城四十餘里有大龍山焉近年時有虎豹出沒其間左近居民咸慄慄危懼離山二十餘里北門外人王某膂力過人上月初七日晨起忽失一豕急持鐵尺入山尋覓瞥見一金錢豹正在大肆咀嚼遂奮身躍登其頸以鐵尺猛擊之頃刻豹斃乃連嚙餘之半豕拽回貨之頗獲厚利 
[電飭赴引]  
　　前日江南機器製造局總辦毛實君觀察接奉兩江總督兼南洋通商大臣劉峴莊制軍來電命即赴省領咨趨詣行在引見果爾則局務須另委他員接辦矣 
[考騐廠工]  
　　江南機器製造局總辦毛實君觀察到差後親歴各工廠查閱所製各種軍機旋又明定章程將工匠之在廠未滿三載技藝生蔬者逐加考覈以定去留茲已擇定本月初八日委提調周君及砲廠委員陳明府開嵐傳集各工人次第攷察至作工三年以外者如果精於製造藝術通明當優給工資以示獎勵 
[局所喬遷]  
　　江南輪船支應局向設本城七鋪小橋左近茲者總辦朱森庭明府以是處辦公不甚合宜另擇虹橋堍某民房已於前日將局遷入矣 
[總巡謁客]  
　　昨日午後本邑城廂內外保甲總巡朱森庭明府因有要公命駕至上海縣署拜會縣主汪瑤庭大令晤商良久然後興辭而出 
[獄犯解回]  
　　上海縣獄寄禁之太倉州解道訊勘人犯張老全忽於前日患病禁卒據情禀報縣主汪瑤庭大令立撥官醫赴獄診治昨日查得此案共錢爆鄒藹堂顧周氏張老全李阿龍等六犯中有三犯前已解回太倉錢燦則於上月某日瘐斃當經禀請上憲札委鄰封相騐尙有張及李阿龍兩犯在獄遂申請蘇松太兵備道袁海觀觀察核示遵行昨奉觀察札文飭卽解回太倉爰命書吏繕就公文日內卽將派差押解就道矣 
[政嚴清道]  
　　前晚本邑保甲總巡襄辦清道局務朱森庭明府傳集城廂內外各叚打掃夫將怠惰不事事者子以笞責諭令嗣後務宜格外勤愼倘再違犯一經察出定當斥革嚴懲各役皆諾諾遵諭而退 
[流氓請訊]  
　　日前某教民行經本城太平街被小流氓攫去牙骨摺扇訴請某司鐸函致蘇松太兵備道兼江海關監督袁海觀觀察轉飭上海縣查拿辦理縣主汪瑤庭大令奉諭立飭差頭薛貴前往訪查茲據薛差禀稱小的查得是處居民僉稱前晚雖無前項情事惟小流氓每晚成羣結黨在街坊滋閙時有所聞七鋪地甲劉貴通同一氣匿不禀報爲特將劉及附近之阿毛等人一并解請訊究大令諭令小心看管聽候訊懲 
[振欵誌謝]  
　　蘇州仁和莊倪錫疇大善士交來山振晉谷三槐貴記助規元銀五百四十兩零五錢又周頌淸善士經募順直振欵洋一百九十八元敝善會拜領之餘實深感級除掣收條外合乞登報謹代北地災黎望雲泥首[  救濟善會總局謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[石工肇禍]  
　　重慶訪事友人云距上江六十里有地名魚洞溪者一水盈盈渡船輙至失事去歲由紳士籌集銀萬餘兩創建大石橋下闢三洞以利舟行自開工迄今將次告竣不意上月某日石工頭目華復興將中洞所支巨木貿然撤去以致全橋倒塌壓傷工匠三十餘人紳士某君惡之立卽將華送縣究辦 
[滬南零墨]  
　　上月杪船戶王老四在他埠裝運子花五百包行駛來滬小泊南市浦江中夜半時被陳開山所駕之船撞覆漂失子花八包當晚卽經他船撈獲二包酬以洋蚨兩翼餘六包則盡付東流昨日投報捕房請爲核辦捕頭令傳到管帮人某甲著出外帮同撈取如延拘解馬路工程局禀請總辦葉孟紀司馬訊辦○前晚竊犯王標在南巿萬裕馬頭裘乾豐烟店撬門圖竊汛捕陸升見之拘送二十三七鋪巡防局請局員盛雨村二尹訊明移解保甲總巡局總巡朱森庭明府研訊之下判責一百板枷號一月發犯事地方示衆○日前南巿商船會館董事函送船戶張連生金阿虎二人至馬路工程局禀稱伊等均在浦濵掘取淤泥請爲訊辦總辦葉孟紀司馬研訊之下判令分別笞責枷號十天昨已期滿命提案疏枷具呈安分切結然後交保開釋 
[英美租界公堂瑣案]  
　　前夜更魚三躍時偷兒徐生華顧嘉林趙金福濳至新閘某西人宅內竊得白兎十頭綢布衣服十餘件正欲携之而逸適被細崽章惠軒所見一併拘解捕房昨晨捕頭令某包探解案請訊讞員張柄樞司馬商之梅副領事判責徐三百板發押捕房半年期滿逐出租界顧責三百板驅逐出境趙責三百板遞解回籍○張鼎成所開某錢莊夥王啓堂被盧少堂騙去洋銀二百元因之投報捕房包探趙銀河將盧拘獲起出原贓洋銀一百元解案請究張投案訴稱前日莊夥王啓堂携洋銀二百元出外收買小銀錢不料被盧設局誘騙求即究追王啓堂供小的當日持洋銀出外與盧相遇言及其友劉紅懋有金四開欲調換因卽隨盧至法界某烟館見劉與項少卿等在彼吸烟嗣後伊等邀至某處賭博以至將洋銀輸罄盧囑小的不必回莊暫住法界某客棧今被尋獲求恩寛宥盧一味求恩王啓堂之叔福卿投案訴稱啓堂在張處爲夥由小的薦保今因受人之愚以致犯案求恩給領回家管束司馬判責盧三百板押候十日內追還洋銀一百元如違管押半年王啓堂交其叔領回起到之洋銀一百元給張先行領去○程本德專以購物爲名乘間竊取各貨前日向李少卿李松泉鄭芝松安開美等家肆其故智竊得銀質對時表綢縀官紗剪刀等物事後各失主投報捕房旋由包探金立生拘獲昨晨解案請究司馬判責三百板遞解回籍贓給各失主分別認領○包探沈阿岳解積竊陸柏林到案禀稱此人屢犯竊案迭經遞解今復潛來滬上竊取董樹信姚阿二兩家銀質對時表報時鐘等物經小的拘獲解請究懲司馬判責五百板管押一年期滿遞回原籍○西人王阿五被蔡錫林許文奎霍松牛金阿三等至家中將鎖扭斷竊取洋銀二百七十五元金約指二枚及銀臂釧銀練等物報經捕頭派包探倪順泉拘獲送請究追王投案申訴前情蔡等供詞閃爍司馬判將蔡許各責二百板管押三月霍金各責二百板起到之洋銀二百餘元給失主領去○包據陳金標解李永生到案禀稱此人竊取施順之家衣服八件是以小的拘解請究司馬判責三百板遞解回籍○包探石錦榮解錢阿三到案禀稱此人不知在何處竊得布被一條是以小的拘解請究司馬判責二百板○鍾小堂貿然至某西人家大便西人喚令一百四十三號巡捕拘入捕房昨晨由包探竇如海解案請究鍾供小的一時內急未暇尋覓厠所以致誤犯求鑒司馬判枷號二日 
[法租界捕房瑣案]  
　　積竊俞阿榮竊取各保險行銅牌經某包探拘獲解送公堂讞員杜枝園大令研訊之下供認原贓銷於南巿銅匠沈阿狗處昨日包探吊到原贓重復解案大令判枷一個月罰沈洋銀五十元沈遵諭繳呈大令著管押一個月期滿開釋○前者流氓姚信三屠小光攫取鄉人某甲所負草鞋數十雙包探見之拘請大令訊供判各枷號一月昨日期滿命帶案疏枷重責五百板然後釋歸○偷兒汪和尙前因竊取藥材被包探拘獲解案大令判枷號一月昨日期滿命帶案疏枷笞臀三百板然後釋歸○孔華山在租界中開設車寓嗣因犯竊被包探拘獲傳同失主解案大令訊取口供暫行管押昨日命提到案先行荷校三月期滿責釋○偷兒王富榮竊取吉祥街德順祥洋貨店洋布一疋被店夥扭入捕房解經大令訊明將贓給失主領去王重責二百板 
[美租界捕房紀事]  
　　前晚本邑人陳炳生投捕房聲稱僑居新記浜路第二百三十五號門牌屋內庭中有一老樹雀巢其上四百七十二號巡街捕見之意欲升梯以捕向之阻止非但不允反掣木棍肆毆鄰人顧慕金從旁解勸亦被毆傷爲特訴請查辦捕頭詢得情由卽於昨晨將陳顧二人及巡捕一幷送至四馬路老巡捕房請總巡捕頭究治○昨晨甬人戎彩喜投捕房訴稱賃居裏虹口第四百八十四號門牌屋內昨日突有不識姓名之流氓若干人闖至家中强借洋銀數元不遂所求遂將家內器物擊毀無遺請爲究辦捕頭允之○昨晨梁上君子陸存林張阿三潛入茂海路第六號門牌某姓煤棧內竊煤數十斤適爲包探劉阿炳所見㧦入捕房捕頭令押候解送公堂禀請讞員張柄樞司馬訊辦 
[仁心爲質]  
　　昨承求是堂大善士求慈親康健却病延年慨助振欵由百川通票號交來規銀一百六十四兩一錢七分又東來升金號交來無名氏病愈完願助振洋銀一百元又無名氏助振洋銀七十五元張春芝求合家平安病魔速退并求續嗣助振洋銀一百元太倉聞國均求得子助振洋銀一百元孝思不匱爰伸報本之忱宿諾無忘藉免斯飢之厄一般好善用並誌之上海六馬路仁齊善堂籌振公所施則敬等謹誌 
[金陵官報]  
　　四月二十三日丁憂江西保送知府王以慜見縣丞呂鳳書巡檢李明海均奉示騐看龍山營遊擊劉恩霖到江寗駐防鑲黃旂恊領文衡禀知奉委京口鎭江左司並帶㨗勝營卽辭鹽大使劉　鴻奉示考試前江西撫臺德馨總統武衛先鋒左軍雲南提臺張春發均會請補桃源縣武麟叩謝飭知赴任二十四日　補阜寗縣張樞謝委調署六合縣皖南臨淮土銷分同知縣鄧琳禀知奉藩同飭知以知縣先行到省註冊差委指分江蘇試用州判湯承蔭禀知到省二十五日江南提　李軍門總統武衛先鋒左軍調補雲南提督張春發均請會總統護軍新元等營揚傳見請補阜甯縣張樞謝委調補六合縣均見二十六日陸師學堂候補道俞候補道潘學祖均禀知陸師學堂考畢正任邳孔祥霦到請補桃源縣　武均見運判盛曾緒揚州來課大使沈紹勛稟知奉蘭州府委解上元縣秋審人犯來開濟兵船李田禀謝監考水師學堂差 
[蘇省官報]  
　　四月二十四日知州趙謹琪由盛澤厘局來知縣沈祖燕交缷署崇明縣任事回省鍾鴻鈞專丁來省禀謝奉委吳淞沙釣船捐局差錢浦專丁來省禀謝奉委吳淞貨捐局差陳昌基由錫金厘局差次專丁來省禀報於二十日在局丁母憂靑浦縣縣丞丁光燧禀辭赴任正任江陰縣典史浦冠英禀謝奉飭回任五品頂戴指分江蘇試用縣丞　壽增試用主簿鄭寶恆試用從九品鄭蘭聲均浙江人奉撫憲　到省管帶巡緝快船儘先都司莊長勝由橫涇浦莊等處巡緝回二十五日首府向昨日禀知接印任事知府田庚昨日禀知交缷代理蘇州府任事通判徐敦業禀知赴滬公幹卽辭知縣吳兆楣禀銷吳淞沙釣船捐局差准補武進縣縣丞趙應珪交缷署震澤縣縣丞事回從九司徒汝禀知奉委赴廣東大埔守提被拐幼孩江陰縣典史浦冠英禀辭赴任五品頂戴江蘇試用從九品劉西雲湖北人奉撫憲騐看　省二十六日署徐州府羅章禀到並謝飭知請補徐州府缺通判徐敦業禀辭赴滬知縣周相輔由寳山來管帶飛划左營叅將徐錦堂各處巡緝回管帶蘇防前營補用都司徐誠檀由宜興查哨回一十七日統領蘇防營候補道丁鶚通知由各處巡哨冋候補道李維翰由甯來知府莫枚禀辭赴楓橋查繭捐委駐江浙勸辦閩省福建水災賑捐委員候補同知趙時　浙江人由籍來署常熟縣楊禀到句容縣黃傅祁禀到知縣廖倬淸禀謝奉委江震絲捐局差卽辭呂慶堂上海解餉回兩淮候補鹽經歴許崇興由揚州來縣氶曾延齡禀辭赴黃莊釐卡差巡檢邵光煦專丁來省禀知奉憲札委隨轅差遣典史高式　禀辭赴寳山塘工差江蘇候補知縣程南金於本日卯時在申衙前寓所疾終 
 
 

Page 10

 
 
[江西官報]  
　　張仁荃辦自新所舒龍夔解關餉勞績插委厘卡一次李興邦往金谿劉慶章往建昌俱催稅契劉瑞聰往樂平催漕折柏長靑往淸江催减平賴家濬辦河背厘卡改指從九何楷由廣西來省何厚恩由瓜洲來江魏開運禀見騐看署新昌大姑嶺譚典缷事回崇議長龍司張嘉會據報病故以馬維翰署　刑部主事張美玉由德化籍來省從九葉春芳銷辦南昌保甲新選鉛山縣訓導漆耀廷考騐領憑南豐汛額外邱廷書例應廻避以廣昌營額外魏勝魁互相更署 
 
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴署理浙江巡撫湖南布正使臣余聯沅跪奏爲查明浙江省光緒二十六年秋冬二季司道各庫籌撥餉需動用銀數恭摺仰祈聖鑒事竊查浙江省司道各庫籌撥餉需動用銀數截至光緒二十六年六月底止業經奏報在案茲查光緒二十六年七月起至十二月底止藩庫籌動光緒二十六年地丁撥解二十六年第一批籌備餉需銀五萬兩運司庫動支綱票課釐項下協濟藩庫償還英德洋欵銀三萬兩又償還俄法洋欵銀二萬七千兩共銀五萬七千兩作解二十六年分海防經費又動支鹽課作二十六年鐵路經費銀一萬五千兩又動支銀三萬兩以爲淸江轉運局採買米石之用又動支銀二萬兩協解直隸保定軍餉計運庫共動撥銀一十二萬二千兩又糧道庫動支光緒二十二年起運至二十一年分折色月糧銀三萬兩恊解淸江轉運局米價經費又動支光緒二十三年起至二十二年分淺貢銀一萬七千二百三十六兩一錢二分一釐永福銀二千七百六十三兩八錢七分九釐共銀二萬兩解爲直隸保定協餉又動支二十二年起運二十一年分淺貢銀九千二百兩一錢四釐永福銀六千七百三十二兩九錢二分二釐餘租銀一千三百一十五兩八錢一分一釐光緒二十三年起運二十二年分折色行糧銀九百八十二兩二錢四分六釐灰石銀三百八十三兩七錢九分五釐搬控脚價銀一百九十九兩七錢五分五釐永减備料銀六百四十三兩五錢五釐淺貢銀一萬五百四十一兩八錢六分二釐共銀三萬兩移解藩庫作爲撥補浙東釐金又動支光緒二十二年起運二十一年分折色月糧銀一萬兩移解藩庫作爲協陜振銀以上計道庫共動撥銀九萬兩據該司道先後詳請奏咨前來臣覆覈無異所有查明光緒二十六年秋冬二季司道各庫籌撥餉需動用銀數緣由理合恭摺具奏伏乞皇太后皇上聖鑒謹奏三月初八日奉硃批戶部知道欽此 
　　丁振鐸片再臣接據雲南昭通鎭總兵何雄輝電稱據署永善縣知縣賀宗章會同署右營遊擊楊永壽禀稱川蠻因上年遭旱乏食値茲江水乾涸匪徒乘機煽惑大股出巢濳行偷渡滇邊滋擾沿江各村燒殺搶擄勢甚猖獗該遊擊會同該縣調派各兵團前往堵剿但沿江上下千餘里處處可通地廣兵單難資防範請速派營赴援等情臣查永善縣毗連四川雷波廳與凉山蠻夷一江之隔時虞竄擾歴來于冬春兩季添兵設防並招撫熟蠻頭目藉資鈐束近數年尙覺安靜現値年荒水涸匪徒乘機勾結以致大股出巢爲害邊境當飭該總兵速募親兵百名添募防江一營委卸任右營遊擊陳貴營帶飛往助剿一面飭局解運軍火前往俾免貽誤並據情電商四川督臣奎俊速飭雷波廳營派兵兠截歸路以免彼剿此竄去後旋據何鎭迭次禀報本年正月十五日夜蠻匪前後糾聚六七千人由小屋基阿羅灘等處分途渡越居民受害甚衆奪踞隘口亦多遊擊楊永壽親率兵團迎剿行至靑龍嘴與蠻匪相遇該匪多報快槍弩箭飛石如雨兵團奮力抵禦擊破蠻船一隻陣斬首級一顆生擒一名落水淹斃數十人我軍兵團傷亡百餘人楊永壽亦受石傷因衆寡不敵退守大屋基適該鎭先桃鎭標親兵五棚並遊擊營兩哨弁勇點交遊擊陳貴督率添募營勇馳抵該處會商楊永壽挑派得力營團於二十五日分三路進兵大獲勝仗當將該蠻匪佔踞阿羅灘黃泥㘭沙灣營小屋基石包營大營新營等處各賊壘次第掃蕩奪回擊沈蠻船數隻槍斃蠻匪百餘人生擒數十人落河淹斃三四百人救出難民男婦百餘丁口餘匪四潰逃匿石梁子一帶楊永壽復分兵往牛皮寨陳貴分兵往阿羅灘等搜剿餘匪以淸江岸各等情先後電禀前來均飭該遊擊等督率兵團痛加剿洗以淨根株毋留餘孽養癰貽患並飭將救出難民給資遣送歸家以免流離查該處江防係右營遊擊專責實任遊擊陳貴前因調省於上年十月內委補用叅將楊永壽署理聞該員到任未久將熟蠻頭目撤換辦理不善以致勾串出巢滋擾亟應委員前往查辦以照核實惟此起川蠻聚衆至六七千人偷渡肆擾事起倉卒地廣兵單有迫不及防之勢幸該鎭接報後卽調兵馳往半月之久殄此蠻氛以淸兩省邊患辦理尙稱迅速所有出力各員弁不無微勞足錄一俟事竣容臣查明擇優酌保以示鼓勵陣亡各兵團亦飭清查彚案請䘏以慰幽魂除俟查明出巢滋事情形及將餘匪搜剿凈盡辦理善後各事宜另行奏報外理合附片具陳伏乞聖鑒訓示再雲南巡撫係臣本任毋庸列銜合併陳明謹奏三月初八日奉硃批著准其擇優酌保毋許冐濫餘依議欽此 
　　護理陜西巡撫河南布政使奴才端方跪奏爲秦晉賑捐現擬變通發照章程以歸簡易而祛弊端恭摺仰祈聖鑒事竊據陜西籌賑局司道詳稱前因秦晉省開辦振捐奉部頒發空白執照三萬五千張旋以分發不敷擬再續請一萬五千張准部咨覆查捐輸空白執照開辦偶有不愼弊竇卽因而叢生此次陜省請頒空白照紙先後己發給三萬五千張如果利弊兼籌自可俟勸辦有效再行續請等因遵查此次秦晉振捐前經調任撫臣岑春煊飭局逕塡執照不給實收原爲鼓舞捐輸起見第思名器所關宜求詳審現已空白執照分給委員一總塡發不致稽時而儲藏究虞非地兼之取携自便散漫無歸誠有如部臣所慮者從前籌餉事例發空白執照承辦人員往往折减無已轉礙捐途侵蝕相尋改成叅案百端弊混不可勝窮自應遵照部咨愼始圖終妥籌辦法擬請除南洋等處捐務仍由該大臣照前經理外其各省辦捐分局及勸捐各委員均先發給實收俾資勸辦應領空白執照統交各省藩司計數收存編號蓋印遇有捐生報捐准由各局塡發實收持赴本省藩司衙門換領部照每屇三月各省藩司將塡發執照號數及所收呈繳實收開單咨陜局備核應收捐欵責成各分局勸捐委員按照秦六晉四奏章分解兩省備用如有短解卽由兩省自行催提遲滯者奏參追繳似此量爲變通於事局藉其整一於弊蠧胥可蠲除據該司道等會詳請奏前來臣等公同覆覈前擬逕塡部照原期鼓勵捐輸惟是振需固待勸籌流弊必宜預戢如因始謀未審一旦捐路壅塞欲速不達轉虞無裨振需該司道等係爲愼重名器以維捐務起見自宜量爲變通辦理以期杜絕弊端除咨部查照並分咨各省藩司遵章舉辦外所有擬議變速給發部照緣由是否有當謹會同會辦振務大臣刑部尙書臣薛允升山西巡撫臣岑春煊合詞恭摺具陳伏乞皇太后皇上聖鑒飭部覈覆施行謹奏三月初十日奉硃批戶部知道欽此 
　　二品頂戴雲南按察使臣全楙績跪奏爲恭報微臣接授臬篆日期謹具摺叩謝天恩仰祈聖鑒事竊臣在雲南迤西道任內接奉行知光緒二十四年閏八月二十四日奉上諭雲南按察使著全楙績補授欽此遵卽具摺謝恩籲懇陛見嗣於十二月二十八日差弁齋回原摺欽奉硃批毋庸來見跪聆之下感激莫名旋蒙雲南巡撫兼署督臣丁振鐸飭赴新任並准署臬司迤東道曹鴻勛將臬司印信文卷移交前來臣遵於二十七年正月二十四日恭設香案望闕叩頭祗領任事伏念臣籍隸東浙供職南滇於咸豐同治間軍務　興投筆從戎邊疆効力疉蒙前雲貴督臣岑毓英先後保奏補授臨安鎭遠等知府二十四年升授迤西道委署臬篆權鹽司之重任愧報稱之毫無茲復渥膺寵命除授斯職正期趨謁長安恭聆聖訓乃荷温綸下齎莫遂孺忱翹望宮廷曷勝依戀查雲南爲荒服邊隅臬司乃刑名總匯審斷以哀矜爲本法固貴乎持平訟獄亦民命所關治必先於弼教現值邊防孔亟時事日艱舉凡戢强暴以靖地方勵廉能而肅吏治嚴查保甲以清奸宄認眞團練以衛閭閻圖自强之基行因時之政事事均關緊要如臣檮味深懼弗勝惟有欽遵迭奉諭旨事求切實力戒因循殫竭血誠隨時隨事禀商督撫臣秉公辦理萬不敢蹈敷衍積習自外生成以酬高厚鴻慈於萬一所有微臣感激下忱並接授臬篆日期謹恭摺叩謝天恩伏乞皇太后皇上聖鑒謹奏三月初十日奉硃批知道了欽此 
 
