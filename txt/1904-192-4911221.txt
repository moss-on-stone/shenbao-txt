# 1904 - 192 - 4911221

 

Page 1

 
 
[分類歴代通鑑輯覽售歸本局啓] [  圖書集成局白]  
　　分類歴代通鑑輯覽現己歸併本局出售業經禀請英領事署存案禁止翻印並易名混售等事如有書肆中人膽敢翻板發售定卽禀提嚴究按是書係取御批通鑑輯覽析爲六十三類條分件繫依類相從而殿之以歴代亂世羣雄歴代治亂興亡鏡二卷故爲卷六十有五觸長引伸最便繙閱價目如前批發克己欲購者請移玉申報館選取可也此佈 
[重印十三經注疏○五經備旨○十七史商搉出售] 　　[  點石齋啓]  
自來　經解經之說莫詳　十二經注疏一書其次若五經備旨則疏解五經語意雖各樹一　而其　發　　類皆詳　無　木齋前將此二書　校精詳悉心石印以惠士林海内風行早已不脛而走茲更用頭等潔白連史紙印成計十三經註疏裝釘三十二厚本每部定價洋銀六元五經備旨每部定價洋銀七角○十七中商榷一書爲王西莊先生所輯議諭超卓　据詳明諭世知人折衷至當　志由學者不當不加意　求茲亦用頭等潔白連史紙印成每部定價洋銀五角卽日出售 
[論巡局委員不得濫用刑責]  
　　巡防局之設所以使之巡緝匪類綏靖地方以佐州縣官耳目之不逮大都皆以候補佐貳酌量差委每屇冬令各府州縣一律舉行至春始撤歲以爲常省垣重要之區則於冬防外更增夏防任以候補同通州縣各官蓋皆藉保衛士庶之名陰爲調劑間員之地也上海爲通商第一大埠五方雜處良莠不齊故巡防局棋布星羅亦閱四時而弗撤除總巡必用候補知縣外餘皆由各項雜職分任其勞膺是差者苟能使境内晏然絶無流氓地痞偷兒賭棍之蹝卽已盡其能事即有犯者拘而懲之大抵薄責數十板至多一二百板其遇情罪較重懲治不得稍輕者當申送縣署至於商民忿爭之事錢債田土之案本非巡局所應理偶有扭控來局者審其曲直秉公判斷總以不輕用刑爲主義蓋小民一受刑責終身不得洗雪故慈祥愷悌之君子用之惟愼所以養人之廉　此固不惟巡員爲然而巡員尤當於此兢兢焉乃吾觀今日各處之職司巡防者其始以鬻產稱貸之資捐納一職其繼藉請託夤緣之力謀幹一差幾費經營幸得如願以爲一旦得所籍手從前花費皆將有以取盈而僅此每月十餘兩之薪銀日用開支尙虞不給左瞻右顧更何能奢望之是償於是利慾薰心狡　百出不察事理不恤聲名營營焉逐逐焉凡其所轄治之人苟有一隙之可乘便百計吹求務盈其慾壑而後已蓋惟是流氓地痞偷兒賭棍執法以懲分固盡矣利將何自而生乎嘗聞熟悉此輩行徑者言及商民欲倩巡局懲辦一人祇須餽以洋銀四五元多者十元八元笞之枷之即可惟命否則雖係當場被獲之賊犯亦必多方推諉不肯收管其他可想而知而其所最欲得而甘心者境内如有小康之户或薄有積蓄之鋪商不幸而因案牵連或爲人藉端誣陷則爲局員者利令智昏更視爲可居之奇貨猶記前者某二尹辦理本城巡局事務時境内某　店夥某甲因與某紳之輿夫某乙爭毆乙受傷而歸愬諸紳轉告二尹二尹卽飭局勇拘甲未獲遂欲傳其店主到案店主性謹愿畏見官府急浼人出爲緩顂已允將已留養延醫調治亦可以已矣乃二尹再三飭勇催令將甲交出嚴詞恐嚇勒索百金輾轉求情卒以八十金了事而彼店主者已因驚成疾至今尙未告痊此雖由店主之性成愚懦而然而局員索詐之謀大率類此蓋不遂其欲必將以官刑懾之故稍知自愛者畏之如虎狼也抑不觀去冬本邑引翔港巡防局員沈霞標二尹之事乎沈二尹不知何愛於邢慶華邢唐氏輕信其言妄指鄉民張桂全掯贖所押之田不由分辯貿然將張拘局喝責千板鎖繫局中逐日嚴刑追比意猶未足復波及其叔張毛毛受責七百板後經張妻某氏投縣禀陳得蒙縣主汪瑤庭大令訊明昭雪禀知蘇松太兵備道袁海觀觀察立將沈二尹撤差此皆近事之確實可證者向使局員不得擅用刑責小民之受害何至如斯雖近者觀察頒定新章自今以後無論流氓土匪各巡局不得擅押皆須送請縣署核奪而批頰笞臀鞭背責掌各種刑法猶得任情施用近見某少尹自到局以來尋常細故動輒判責四百板則此外用刑之濫更不問可知夫國家定例佐雜不得擅理民間詞訟詞訟且不准理况刑也而可濫施乎懲前瑟後杜漸防微是所望於有整頓巡防之責者 
[日報傷亡]  
　　昨晚承駐滬日本總領事小田切君以六月初一日上午十黠五十分鐘東京官電見示内開奥將軍報知大本營稱攻蓋平時自五月二十二二十三二十四三日計我兵傷二十名死四名五月二十五二十六兩日我兵死傷約一百五十名 
[粤督岑制軍桂撫柯中丞奏廣西應解新舊賠欵籲懇敕部另撥摺]  
　　署理兩廣總督臣岑春煊廣西巡撫臣柯逢時跪奏爲廣西應解新舊賠欵無從籌解籲懇敕部另撥免誤要需恭摺具陳仰祈聖鍳事竊臣逢時前因廣西餉項窘迫奏請將每年應解新舊洋欵及磅價等項銀五十二萬餘兩暫由户部另籌撥解經户部議准緩解五個月扣至本年二月期满三月卽係應解之期須於二月初間豫解惟入春以來剿匪正在得手需餉尤急實無術騰挪事關重要復將實在情形電請外務部代奏懇恩准將廣西應解新舊洋欵多緩數月奉旨户部議奏欽此兹准部咨近時各省庫儲奇絀無可搜羅惟期限已近自應設法騰挪查原奏請緩洋欵有三月間應解新案賠欵二萬五千兩俄法洋欵六成銀五萬二千五百兩共銀七萬七千五百兩擬在上年十月間派撥江蘇應恊廣西餉銀六萬兩全數提作三月應解之欵尙不敷銀一萬七千五百兩卽在江蘇應恊廣西新餉八萬兩内照數撥交該關道一併代付嗣後仍令依限自行籌解不得再事瀆請推展等因具奏奉旨依議欽此等因自應遵照辦理此次奉文已在西月而本月應解新案賠欵二萬五千兩又已逾期祇得電商上海銀號如數借墊爲數旣鉅爲日方長此後無可挪移必至臨時貽誤查廣西歲入之欵計錢糧稅釐兩項年額不及百萬加以天災匪患困苦連年入少出多交左絀右拈据萬 
 
 

Page 2

 
 
狀已非一時蓋自隴州設防以來歲餉四十餘萬各省恊餉從未解清歲賠三十餘萬又派新舊洋欵五十餘萬力本不勝前升任藩司張曾敭綜核精密籌畫至周萬不得已乃開賭收捐其臚陳籌備洋欵七條内以賭規爲最鉅歲大约三十餘萬迨經聖主洞燭民隠毅然停止臣逢時到任後嚴行查禁遂少此大宗從前豫籌之欵所收僅六七萬兩不敷甚鉅故雖蒙停解五月而實無的欵可存臣逢時奉命撫桂即經奏請寛籌餉項蒙恩允准乃江西借撥二十萬不足購槍砲之需户部撥給三十萬不敷墊邊關之餉所恃以維持至今者以紙票搭放軍餉收抵賦稅惟冀振餉捐輸得以補苴而户部又開捐大花樣並非三項小花樣减成收捐遂至開辦已經半歲而捐生未收一名復蒙部撥各省關一百萬兩乃直𨽻已請另撥蘇滬又扣賠欵及提臣咨取槍砲價共九萬餘兩卽各省關顧大局一律解齊止有此數此係奉　　旨東西兩省匀撥之欵臣春煊亦緣東軍派剿西匪餉需不足與臣逢時往返電商於今年各省解到現餉匀分一半以供東軍之放則西省用欵愈形竭蹶又於撥補　浙釐十萬兩向係截留爲廣西軍餉上年户部又忽提解挖肉補瘡苦於無肉日累一日設想何堪本年試辦土藥稅釐及百貨統捐數月以來所增無幾此廣西餉項艱窘異常應解賠欵萬難照辦不得不迭請籌撥展緩之實在情形也又上年户部派解練兵費二十萬業蒙體恤俟匪平再解查官捐一項廣西官吏貧瘠不能自存上年奏請匀缺尙須由公家歲籌十萬兩何能更行提取徒事追捕又烟酒兩項通省加徵不過數千兩卽匪平之後仍難遵解此亦不能不豫爲陳明者也夫籌欵之法不取之民則取之商今廣西遭匪蹂躪十室九空四野荒蕪荆楱彌望往往數十里不見人烟市鎭墟塲焚劫殆盡商賈裹足水陸戒嚴絶峒探林孒遺靡數方將勞徠安集培養元氣之不暇總使向來横徵暴斂之吏恐亦敲骨吸髓之俱窮臣等受　　恩深重具有天良苟可力籌何敢推諉無奈欲解賠欵惟有振捐若議撤兵必致召亂廣西各營兵勇卽各匪肅清後不惟不能少减且須增多若東軍抽回勢必塡紥而各府親兵尙須一律撥給目前已朝不慮夕善後之事何所取資此皆共見共聞不敢一言欺飾惟有籲懇　　天恩俯念廣西糜爛之區自本年五月以後所有新舊賠欵及磅價等項　　敕部另籌撥給免誤要需至撥補松滬浙江釐金十萬兩仍准照舊截留以濟軍食出自　　逾格鴻慈除電咨户部外謹合詞恭摺凟陳伏乞　　　皇太后　　皇上聖鍳訓示謹奏奉　　硃批户部議奏欽此 
[臨軒策士]  
　　奉　　　天承運　　皇帝制曰朕誕膺大寶今三十年仰承　　　列聖之詥謀恪秉　　　慈闈之懿訓宵旰憂勤無時不以民事艱難爲念本年恭值　　　　皇太后七旬萬壽慶榜特開冀求時彥集思廣益以沃朕心爾多士其揚摧陳之君人之道子育爲心雖深居九重而慮周億兆民間疾苦惟守令知之最真漢以六條察二千石而察令之權寄之於守此與今制用意無殊而循良之績今不如古粉飾欺蔽之習何以杜之世局日變任事需才學堂警察交涉工藝諸政皆非不學之人所能董理將欲任以繁劇必先擴其聞見陶成之責是在長官顧各省設館課吏多屬具文上以誠求下以僞應宜籌良法以振策之漢制縣邑丞尉多以本郡人爲之猶有周官遺意其法尙可行否三代之制寓兵於農自井田溝洫之法廢遂專用徵兵豈因時而變各得其宜歟漢高祖設輕車騎士材官樓船常以秋後講肄課試三者各隨其地之所宜盍析言之唐初置府兵中葉府兵制壞專用徵兵能詳陳其得失利弊歟宋韓琦之議養兵蘇軾之言定軍制練軍實最爲深切著明能以今日情勢互證之歟兵强於學學興於教環球列邦多以尙武立國知兵之選徧於士夫體育之規基諸童稚師人長技可不深究其原歟周禮太宰以九式均節財用注云式謂用財之節度職内掌邦之賦入職歲掌邦之賦出此與各國之豫算决算有異同否蘇軾之策理財謂天下之費有去之甚易而無捐存之甚難而無益曾鞏之議經費謂浮者必求其所以浮之自而杜之約者必本其所以約之由而從之皆扼要之諭能引申其旨歟節流不外省冗費裁冗官施行之序能籌其輕重緩急歟開源之法以農工商賅之今特設專部悉心區畫整齊利導之方能縷陳之歟士習之邪正視乎教育之得失古者司徒修明禮教以選士俊士造士爲任官之法漢重明經復設孝廉賢良諸科其時賈董之徒最稱淵茂東漢之士以節義相高論者或病其清議標榜果定評歟唐初文學最盛中葉而後干進者至有求知已與温卷之名隆　盛衰之故試探其原宋世名儒輩出各有師承至於崇廉恥敦氣節流風所被迄有明而未衰果人人能自樹立歟抑師道立而善人多歟今欲使四海之内邪慝不興正學日著其何道之從凡此皆體國之宏綱濟時之要政也多士博覽古今通經致用其各直言無隠朕將親覽焉 
[創開金礦]  
　　廣州訪事人云日前粤省大憲擬開採開建縣涌流之金礦特委陳太守武純爲總辦夏司馬錫疇爲文案兼支應傅少尹錫疇莊二尹鶴清爲分辦以濬利源俟有成效再行陸續推廣 
[捐欵助學]  
　　湘省友人來函云原任員外郎銜大理寺評事李君前音係原任浙江布政使李方伯續賓之孫原任二品銜浙江按察使李廉訪光久之次子仰承先緖世篤忠貞因迭丁父母憂哀毁搆疾遽於前年病殁彌留時曾囑以遺產三分之一計值銀二萬兩之田畝盡數捐充學堂經費邇者其德配李曾氏禀由撫憲趙中丞據情入　奏已奉　　硃批賞給正一品封典矣　　 
[飭查豪吏]  
　　蘇州訪事人云各處大小衙門書吏皆分吏户禮兵刑工六房以專厥職惟織造署並無六房名目僅分東西二帳房此中領袖謂之經承十餘年前蘇州織造署西帳房嚴姓與朱姓爭奪經承致肇訟事經前織造將西帳房名目裁撤攺爲文案處前年有王紫涵者復朦充經承大權獨攬倚勢招搖連年侵蝕不下二十萬金本年爲　　　皇太后七旬萬壽自上年起開辦綵綢漳縀以絲價昻貴爲名朦請織造憲榮尙衣諭示合署上下一切開銷慨行節省於是署中人莫不被其尅扣而王乃詡詡得計終日酒地花天揮金如土有上海某絲廠夥侯某慫恿王爲會票銀七千五百兩悉數化爲烏有旋又股開木行及造紙公司向外洋購辦機器等共費四五萬金近因夫婦不睦置一小星雇如梨園子弟在家中演戱三晝夜一時遠近哄傅咸往觀看司閽人不准閒人擅入以致互相鬥毆聲勢洶洶幾釀巨禍事爲尙衣所知以該吏如此狂爲恐於官馨有碍因傅王面加申斥旋訪悉種種狂妄情事不覺勃然震怒飭將歴年帳目悉數檢呈以憑詳細查核照例嚴懲 
[飭查緣起]  
　　松江訪事人云本月初九日兩江總督魏午帥行文江南提督楊鏡巖軍門請查明松城正營帮帶准補水師把總李满斗劣跡十欵馨覆核辦軍門奉文後立飭中軍何雪門參戎限五日確查禀覆一面派弁將李看管李平時恃勢妄爲頗不满於衆口兹者軍門自省回郡卽傳見李弁詢以有無私售軍火等情良久或謂此案係由午帥訪聞或謂有人繕列正營四哨各什長正兵公禀一扣歴叙李弁種種省跡由郵政局逕達金陵督轅午帥見有私賣軍火一欵虚實均應澈究故移咨軍門請爲查辦軍門以此項禀詞有類匿名揭帖恐啓揑飾攻訐之漸惟私售軍火關係重大爰飭中軍將藥庫出入帳目逐細清查一面查詢四哨什長正兵飭各呈並未揑遞公禀切結以便申送午帥核奪 
[移拿盜夥]  
　　寗波訪事人云前者紹興府上虞縣境仁豐當鋪被盜一案當由事主開單投報縣署縣主儲大令家藻勘明後卽派差役 
 
 

Page 3

 
 
　緝曾獲夥盜數人詰知有陳廷敖一犯事後逃匿鄞縣署前某轎行爲夥因卽備文飭差持赴鄞縣禀請周少軒大令派差恊拿詎料陳已聞風遠颺周大令勒令轎行主交出未知能尅明弋獲不使漏網否 
[獲梟解府]  
　　松江訪事人云昨日飛划左營哨弁拘獲著名某皖梟用槍船押解至郡禀知府尊田紹白太守隨奉飭發華亭縣收　候辦一時聞風來觀者如堵牆或謂該梟卽著名之衛姓不知是否 
[拒捕紀實]  
　　松江訪事人云前日金山縣錢家圩左近皖梟拒捕當塲擊斃三人一事兹悉事在錢家圩之北干巷之南六保七圖有土梟陶蔣之遺黨張阿補平時逃竄在外此次忽然潛歸營汛地保卽偕駐防該鎮之副營兵十餘人馳往兠拿不料張隠匿門後突發手槍擊斃地保趙小書營兵于宜春兩人乘間兎脫僅獲其黨田大官一名現已報請縣主蔣瀾江大令馳往相驗緝拿究辦矣 
[淞水客譚]  
　　松江訪事人云新任江南提督楊鏡巖軍門前日繞道滬瀆折赴蘇垣謁晤升任漕運總督恩藝棠漕帥事畢卽轉斾歸郡本月十五日亭午行抵茸城卽赴提轅拜會李壽亭軍門籌商公事良久而别○正任江南提督李壽亭軍門卸篆後於本月十九日挈眷赴吳淞就湘軍公所駐節養疴○江南提督楊鏡巖軍門挈眷蒞新駐節貢院松郡庠序中人聨合同志四十人刊發傳單赴江陰學院衙門呈請唐春鄕宗師電咨督撫憲轉札松郡府縣各官嗣後無論文武官員概不准借居貢院○兩江督憲魏午帥訪知水師把總現充松城正營帮帶李满斗劣跡昭著移請提督楊鏡巖軍門迅查嚴辦軍門遂札中軍何雪門參戎尅日查覆並派人將李看管昨日軍門回松傳見李弁詢以爾曾售賣軍火幾次李稱不敢復問軍火管鑰汝操之乎李弁對曰然軍門遂飭退下想須嚴行責核也○前日金山縣蔣瀾江大令親自押解差役姚姓兄弟二人至府遂發華亭縣釘鐐暫寄化莠所至十七日蔣大令又飭人齎文詣府署投遞不片刻府尊田紹伯太守卽遣人至華署飭將二姚調入縣獄收禁 
[上海官塲紀事]  
　　新任荆州將軍清秋浦留守銳松江府知府田紹白太守庚候補知府宗子戴太守舜年江蘇候補道黃觀察大壎保甲總巡朱森庭明府璞上海縣學教諭邱賛思廣文正襄典史趙敬臣少尉煕中局巡防委員沈積臣二尹瑚寳太陽廟巡局委員章次葭二尹仲英虹鎭巡局委員王肇之二尹篤基北新涇巡局委員陳仲玉二尹爾音楊家渡巡局委員蕭馥亭二尹泗勛前攺過局委員王坤元參軍清芝昨日均赴縣署拜會○華亭縣知縣孫花樓大令昨赴道轅禀辭赴茸城接印任事○太倉州知州謝桂鄕刺史謙昨日亦赴道轅禀辭回任○前任太倉州知州謝子安刺史陶昨赴道轅禀辭赴蘇○西門外巡局委員李浩然二尹朝植因患感冒飭丁投道轅請假二天○救生局委員陳嵩屏刖駕刻奉淞滬釐捐總局督辦陳亦漁觀察委解餉銀赴蘇交納昨日投道轅禀知卽日起程○蘇松太兵備道袁海觀觀察札委沈春山都戎及沙千戎濟管解飛划營餉赴蘇都戎等奉札後卽詣轅禀知卽日起程 
[提憲回松]  
　　日前江南提督楊鏡巖軍門因公來滬泊舟南市董家渡兹已事畢因詣各署辭行昨日清晨已起程遄返茸城矣 
[局員會哨]  
　　前晚輪應南市十六鋪巡防北局會哨之期届時局員陳仲賢二尹預備茗點以待俄而二十三七鋪十六鋪中南各局委員次第戾止二尹延入廳事略談片刻卽偕各員繞往各叚嚴密梭巡 
[整頓華捕]  
　　前者南市馬路工程局總辦翁子文太守因見捕房所雇各華捕往往不守章程玩悮公事曾諭令捕頭隨時查察在案前日查得第四號巡捕林鏡臣年老目盲不勝巡緝之任著將卯名開除此外尙有三十二號黃金萬十八號談桂香暨阮淡村王安典嚴得勝王有清熊春祺朱金發劉美學董秋陽黃紫英曾昌林楊萬源張明漢等十五名從公疎懈分别各予記過如再不知振作卽行斥革 
[移查機器]  
　　昨日英租界捕房某號西包探帶同華包探二名投南市捕房聲稱現有某某等匪入私造銅圓事發拘押詰知有機器一架匿在永盛碼頭某姓絲網船上請派探役水巡捕恊同查吊捕頭允之卽派人至船將機器查出暫存捕房俟禀知馬路工程局總辦翁子文太守再行核奪 
[嚴追債帥]  
　　本埠福懋詳號主蔣石鄕蔣子衢蔣瑞森等虧欠各錢莊票號銀四十餘萬兩迭經上憲嚴飭查追前日蘇松太兵備道袁觀察又奉移文遵卽移知商業會議公所其文曰爲轉移事本年五月初七日准蘇臬司朱移光緖三十年四月二十四日奉巡撫部院恩批上海商業會議公所嚴道信厚等禀滬漢各錢莊票號被江寗蔣姓福懋祥倒騙鉅欵𤁋陳原委詳請立案由查此案前准督部堂咨會卽經分别蘇藩司臬司飭屬一體緝拿蔣石鄕等解滬追辦在案據禀蔣瑞森既已獲案仰按察司轉行上海道將倒騙之欵嚴行追繳並查照前檄迅飭各屬一體恊拿蔣子衢蔣石鄕務獲解滬歸案嚴追俾安商業勿任遠颺爲要仍移該道知照繳禀仍黏抄發等因奉此查此案前奉撫憲准咨行司當經移行遵辦在案兹奉前因除行江寗府飭拿蔣石鄕等解滬追辦外合亟抄黏移道查照卽飭在押之蔣瑞森速將倒騙之欵嚴行追繳如敢抗違先予詳革監追並飭各屬一體恊拿蔣子衢蔣石鄕務獲解滬歸案嚴追以安商業暨移嚴道等知照等因並附抄黏到道准此除抄黏係由貴總會主稿不復重錄外合亟備文轉移爲此合移貴總會請煩查照施行須至移者 
[美界火警]  
　　前晚一點鐘時美界斐倫路重慶里口某甲所開柴行内不戒於火忽兆焚如霎時烈𦦨熊熊冒穿屋頂當經英美二界各洋龍馳至急開自來水龍頭竭力狂噴始得烟消火滅然已焚去門面房屋四幢及里中石庫門房屋二間矣 
[撞船肇禍]  
　　前日夜半時有某國商輪船一艘由滬满載貨物開行至虹口公平碼頭左近適有廣成合駁船一艘載小工十一名迎面而來不及避讓致被撞覆所載小工悉數溺斃無一生還殊可憫也 
[車夫滋事]  
　　昨日午前東洋車夫蕭炳文拉車至美界漢碧禮路奮歩飛奔漫不經心致將某姓四輪馬車撞破車板七百七十九號巡捕見之遂將蕭拘入捕房捕頭令押候解送公堂禀請讞員黃耀宿司馬訊辦 
[南市瑣聞]  
　　歹人陳梅生至某馬頭所泊航船上行竊某姓客所帶竹籃一只携之而逸適爲水巡捕所見當場拘獲帶入捕房捕頭令押候解送馬路工程局禀請總辦翁子文太守訊懲○南市馬路工程局差役周升近因玩悮公事經總辦翁子文太守查知因於昨日傳案略詰數語著將卯名斥革逐出局外以示懲儆 
[贈書志謝]  
　　掌故時務教科書三册爲泰州儲君桂山所著邇經競化書局印行中分聖德武功内亂外交行政變法等篇言簡意賅實爲蒙學教科之善本昨承以一帙見貽例書數言藉鳴謝悃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[烟臺雜志]  
　　烟臺訪事人云本月初四日雲　街某水果攤不戒於火致將板棚焚燬幸附近人等場力灌救不致肇成巨禍○有自旅順乘漁舟避難來烟者據稱彼處俄兵每見居民儲有糧食牲畜等物卽時掠去民間畏其凶鋒不敢與較因之抛棄室家携眷　居此地亦可憐矣○日前著名流氓王二至海濵小船上强索食物未遂其願遽持小刀將水手某甲手腕砍傷經船中人扭赴巡司署巡檢崔二尹飭重責三百板鎖押捕班處鬚凡到烟民船向在大關卸貨完稅日前有客自奉天乘船來烟帶有參　四箱因不諳關章卽在洋關馬頭起卸爲縣差查獲送交稅務司將貨存儲候估價拍賣充公○金州人駕漁船一艘來烟售賣鹹魚停泊新築馬頭岸前某夜忽有匪徒五六人各持刀械乘小杉板　擁至船向舵工索取銀錢時水手六人均在後艙聞信各取木棒向賊亂毆並呼鄰船救援匪人見勢不佳乘間泅水逃去水手中有一人被賊用刀砍傷左手經人送至善堂醫治○日本領事遣人在本埠海岸一帶嚴密校巡如遇裝運牛乳牲畜之船隻立即扣留送關究治○巡警局勇與大羅洋行杉板船上人口角爭毆勇力不能支被杉板船上人毆傷目睛爲巡弁扭送分司署巡檢崔二尹以各勇並未穿有號衣膽敢與人爭毆實屬違犯營規飭令片送巡警局請總辦陳大令嚴加懲辦杉板船上人則送至法領事署轉送大羅行營　○某甲携眷至烟產貸屋僑居無賴某乙窺其幼女少艾陡起淫心前日乘甲出外突然而往將女抱住求歡女大聲呼救乙順手取菜刀砍傷女之肩　然後逸出及甲赴官喊禀乙已遠颺矣○烟臺商人張德山在青泥窪被　匪劫去勒令贖回嗣於四月三十日乘隙逃回據稱自四月十二日俄兵逼守後卽爲　匪數十人劫之而去及抵復州乘匪衆困憊急逃至海邊附漁舟星夜逃至山東登州府蓬萊縣劉家旺地方彼處巡勇見其形跡可疑又被拘解縣署幸邑宰李大令訊知實非歹人諭令取保得以遄返故鄉 
[上海縣署瑣案]  
　　劉信初前控升和洋行經理人瞿勝銓將葛姓田單抵借九百餘元一案經縣主汪瑤庭大令提案研訊瞿供並非在升和爲經理人劉則稱有現押英美租界公廨之郭華鄕亦在升和爲夥曾知此事原委旣而有美國某牧師函請汪大令嚴究此事大令照會美總領事古納君旋接古君函復謂某牧師早已返國信係僞造大令遂移提郭華鄕至案於前晚復訊劉瞿各執如前郭華鄉供前曾與瞿同居素知瞿並未在升和充當經理人劉則向不相識小的前在寄園吸烟時有葛松華持一田單來向朱姓押洋銀十三元後悉朱亦去世不知如何單在劉處大令向劉詰問僞函稱係友人代求大令嚴加申斥請追之欵因無憑証不予准理郭仍送歸公廨收押○周振林之妾於前月潛行逃逸有周阿莊者聲稱情願帮同尋訪惟須出尋費洋銀十元周當時給與二元餘俟尋獲徐再給至前日阿莊偕伊父周才寳向周振林聲稱爾妾現已尋獲須將洋銀找清始可送交迨振林如數將洋銀交付阿莊忽避不見面因卽告知包探將阿莊掌頰兩下限令五日交出　　不意翌日阿莊私吞洋烟倒斃於小東門外城根某柴炭店門首其友陳林有恊同十鋪地甲張仁投縣報案請汪大令相騐大令因有公要札委水利應孫立幹少尹到塲代騐昨日少尹騐得委係吞烟身死遂命棺殮發壇標記一面飭差將應訊人証提案訊究 
[英美等國租界公廨會訊案]  
　　西棋盤街金隆里裕盛和皮貨店失火後中西包探以其形跡可疑訴由捕房將該店司帳人楊洪記拘入捕房曾經解案訊供已載本報昨届復訊之期裕順和延律師丹威生到堂聲辯先據對鄰泰康號主吳慶炳供稱商人於五月二十五日七點餘鐘見裕盛和樓上濃烟　　知係失火當卽前往告知見有四人在樓下抹牌初不知其如何起火請察廣忠信烟館主任少堂禀稱二十五日晚忽見裕盛和樓上火光通紅當卽取水上樓帮同澆滅當時救火者有六七人中西探亦來帮救但其火如何而起不得而知求鍳孫慶才供在裕盛和爲夥本年正月進店是晚小的等在樓下抹牌忽泰康號主前來告知樓上火起卽經任少堂等灌救在後中西包探亦至帮同救滅司馬訊其火究從何而起孫供祇有置放傳油燈之桌已經十餘年油　甚夥恐係燈花堕下致肇此禍求鍳周慶法供在號爲出店已二年燈係小的所司之事現在桌已燒去由板壁延及牀帳此外則實不知情包探李星福將被焚之皮棉衣服數件呈驗周慶法供此衣是上年十二月有人押下置放於牀上近欲　晾故復取出捕頭與中西包探等各訴當時施救情形律師丹威生逐條駁詰並無縱火實跡黃司馬隨商之英總領事署繙譯官德爲門君定於明日午後四下鐘親臨該店履勘實在情形訂於禮拜一覆訊楊洪記著捕房帶回以現洋一千元存捕房始可取保○工部局控華人張星甫李彩福董生昌陳德惠等以房屋租與西人開設妓院有違定章請卽傅案懲究讞員黃耀宿司馬出牌將張等移提至案昨日早堂經司馬會同英繙譯德爲門君研訊先據捕房六十六號西探禀訴前情司馬質之張李等均稱租出之屋尙未满期一俟期满自當著令遷去司馬商之德君判張星甫罰洋銀五十元李彩福罰三十元董生昌罰二十元陳德法罰五十元到期不遷再行嚴辦尙有袁阿二一户攺日再訊○工部局洋人控洗衣作主王阿水王寳根傅阿福等以西人交洗之衣服任意圍於下身請爲究罰司馬將王等移提到案王等同供此作係小的等合開餘俱推諉司馬檢得該作所領之照係王阿水出名遂判罰洋銀二十元以儆 
[英美等國租界公堂瑣案]  
　　拔維晏洋行被鄧銀和羅榮洲串竊報時鐘玻璃盃等物報由包探徐申慶緝獲人贓昨日解案請辦讞員黃耀宿司馬商之英總領事署繙譯德爲門君判令各責二百板管押一月贓給失主領去○濟良所西國女董包氏帶同王氏及婢愛英投案禀稱王氏因夫不願贍養反圖價賣求恩超豁愛英年十二其主賃居八仙橋左近因時遭凌虐來所求恩是以一并帶案尙求察核司馬著將王氏與愛英准交包氏帶去旋有本廨差夥王杏金投案禀稱王氏係小的之妻自幼童養在家並無價賣情事求准領回司馬謂何不及早聲明著於晚堂具禀陳明再核○虹口裕豐衣莊因被執事金子鄕無弊營私致於五月十九日閉歇次日金復至往來陳震記周豫記日昇等家　取生絲三疋紗三疋拷綢若干疋經各店主投訴捕房捕頭立派包探前往吊到原贓昨日解案裕豐股東孫榮甫馬緝如投案聲訴前情陳震記周豫記日昇號請追失贓司馬著將起案之物先給各原主領去金判押捕房一年 
[法租界公堂瑣案]  
　　本年二月間高詎林將男四畝有奇托應元程爲中永遠出租與洋商茂和洋行議定每畝價銀一千七百兩當付定銀四百兩訂期十日内立契成交延宕至今契仍未立洋商遣陳文彩投法界公廨據情具控讞員陳楚生大令准詞飭提到案昨日傅同原告解案請訊高兆林供並非小的延宕因陳一再延約故將是田轉售他人大令與魏繙譯會商判將高交人保出候傅齊中証復訊核奪○紀亥金前日由浦東三林塘鎮收得帳洋一百八十三元來滬至小東門外倩復泰錢莊估看迨携回店内見内一百元已易錢條爰將稪泰夥喬洪清扭訴小東門捕房昨日轉解總巡捕房傅同原告解案請訊紀伸訴前情質之喬洪清供代伊估看後當場點交紀自已包好携回豈能調換求請明察大令著押候查明復核○周振聲訴稱錢根榮之子托小的薦至李公館服役向主人支用洋銀三十七元一去不回主人根蹝追究故將根榮 
 
 

Page 10

 
 
扭案請追錢供因兒子有病請假回家醫治一俟病痊卽來服役周稱李公館不欲再用求請追還洋銀大令著押候追繳○張陳氏之五龄男孩偶至鄰女屬蘭貞處遊玩蘭貞給予糖一枚詎食後卽口不能言倩醫生察核云内有砒毒設法將糖嘔出始得痊愈陳氏心不能甘昨日將蘭貞扭案請辦蘭貞供與此孩並無仇怨何致用砒霜藥斃求恩明察大令著當堂具結如有不惻情事尙須提究○周鄒氏訴稱小婦人有五齡之男孩被張阿三與夏四誘拐轉托夏阿松寄與虹口某姓家報捕查獲將孩領回求請嚴辦拐匪張等同供由徐姓托小的轉寄並非小的誘拐大令供者一并管押交到徐姓再核○牛奶棚主劉小弟前因將攙水牛奶入市混售被捕房查悉解堂判罰已三次矣前日故態復萌被包探查獲解案請辦大令著罰洋銀八十元押候繳欵釋出 
 
 
