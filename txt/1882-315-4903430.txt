# 1882 - 315 - 4903430

 

Page 1

 
 
[啓矇眞諦] [  本舘告白]  
　　啓矇眞諦一書爲清江博望鄧君苑所撰專精眼科前列論說後備諸方於治自疾大有裨益本舘取原本用活字板排印成書刻已工竣定於十月初二日出售每部訂成二本收回工料洋一角二分售處仍照曩例諸君請卽賜顧爲幸 
[銀錢市價升降不時論]  
　　務財用而謂之小人者非以其務財用而小之也以其專務聚歛急國用而不理民財也古者畎畆之夫蠶桑之婦以粟與布易其所無以勞計以力均其價不甚相懸曁周之世皮幣頒矣錢刀鑄矣厥制盛行爲用愈廣貿遷居積審物價之低昻以爲出入於是農工之利奪於商賈不耕而食不織而衣者亦皆取給於市廛之間此市師廛人所由設也今之錢儈布經其制猶爲近古而奸商滑賈得以頤指氣使驅策而奔走之彼庸庸者仰其鼻息乞墦間之餘栩栩然以爲得計安所謂經之紀之主持會計者哉且以錢易貨者牟利病及農工以錢易錢者貨商亦受其病蓋業貨者其出入視貨價之低昻業錢者錢價之低昻視其田入高下其手可謂有權按上海市物胥準鷹餅其價之升降以九八規銀爲之程而銅錢之價又以現存之多寡爲換數之低昻是則鷹餅銅錢各樹一幟足以自雄而九八規銀朱入墨出不過爲合計之虚數間有過客入市以銀易錢而老於錢業者不識白鏹爲何物銀成没奈何其信然矣其操心積慮惟以鷹餅銅錢爲利市符必勝之權如操方劵藉番餅獲利者其術在以操爲縱藉銅錢獲利者其術在鑄輕鎔重何言乎以操爲縱也鷹餅作價每當茶絲棉三市必致暴長凡逐什一之利者先三市之將屇搜括鷹餅悉數無遺非必以銀易之在筐盈筐在櫝盈櫝也其購之也或以票或以貨作爲抵折甚或一諾千金堅於契據謂之買空賣空勒之既久其價日增譬諸彎弓者開至十分滿仍持以養勢留矢不發必俟矟欲折弦欲絕而後一發破的彼買空作拆之徒固不啻張弮注矢以利爲的持滿而發皆挽强命中手也然養由基之射烏號猿避其妙入神楚莊猶謂必死於技近歳以空拆失算致喪重貲而無力可償因而隕命者指不勝屈而利之所在人共爭趨相繼傾覆　鑑前車自以爲巧反形其拙自以爲智適成其愚可哀也已夫夫者卽算無失策十獲八九此贏彼絀又何以堪不但此也曾有貨商擁貲十萬未市一物而程本已折數千蓋以數雖猶是價已先虧也何言乎鑄輕鎔重也鉛鐵私錢鑄用胥千例禁鎔化通寳罪惡更不容誅無如貪夫玩法習爲故常以銅六斤和入鉛砂鑄私錢二十五千利至厚也錢肆主人則以千錢重六斤十兩以上者謂之銅坯易私錢十四千攙兌之數敏百二三焉又爲銅器作坊揀選白銅紫銅二色錢之極重者每錢八百償以鷹餅一枚其法以繩懸鐵鈎挂而不落之錢卽歸入常行市串挂鈎鈎覆鏗然而墮者卽入是選蓋錢重於鈎則鈎覆以爲量衡也錢肆深宵則户藉作生徒餘課實爲獲利之門漏巵無算良切隱憂職此二端私鑄日滋官錢日耗宜設法嚴禁科鎔化通寳之罪應視私鑄有加庶懲一儆百正本清源鑄無新舊無重輕皆得永寳厥用而百貨賴以流通錢價亦不至甚貴與銀價相維持閭閻均沾實惠矣不然斯二者吾得而斷之曰大盜不操戈矛蛀虫可傾梁棟 
[華傭增價]  
　　美國自禁阻華傭之後其華人之向居美國者則仍自若也昨閱舊金山新聞紙云有人欲雇華人作工該工頭言現在華人既經禁止華傭日少舊例工資一元現在必須增至一元半方可雇用否則我華人等亦有生意可做足以自贍不願受人驅策也 
[輪船炸裂]  
　　九月二十六日香港有小輪船名飛龍者爲某行延往口外拖船當赴船政廳領憑展輪開駛不料水鍋枯渴遽爾炸裂全船震碎船中共有十人俱罹此厄由隣艇陸續撈獲六人三人受傷甚重未幾卽斃三人殘息尚延則傷處較輕故也餘四人未知下落聞死者一姓彭名儉其二人皆李姓盖父子也屍身傷痕重疉骨斷肉穿慘不認覩而未獲之四人尚不知作何形狀此案現已禀官勘驗押候訊明定讞云 
[軍門渡遼]  
　　津沽水師自高麗耀武以來士氣爲之大振刻下吳軍門仍駐朝鮮丁軍門所部各營業已凱撤回津李傅相以海防固爲緊洒而邊防亦未可蹈空因檄調丁軍門所統之水師卽日渡遼駐紥旅順口防營以壯聲威而固邊圉聞茂苑姚賦秋貳尹亦與幕府叅軍之列則是鳳凰城畔尋遺鏃子隋唐貔虎軍中緬故都于箕子儒將詩人德星並聚行見軍無折矢海不揚波邊陲賴以乂安豈不懿歟 
[津門瑞雪]  
　　本館友人由津發到電音云入冬以來津地雖寒信疉催人皆　纊而祥霙尚未渥沛初四日上午天公玉戯紛沓而來鎭日扯絮搓棉連綿未輟薄暮已積有四寸餘約計此次開霽後均河定必不遠矣 
[釘封到蘇]  
　　上月二十七日有總理各國事務衙門釘封緊要公文到蘇投入撫署次日卽札府縣分飭所　汛營内開近有西人數十名散佈各省内地均未領有遊歷憑照並穿中國服飾在各處窺探各該汎遇有此項西人經過着卽　密盤詰一面通知地方衙門云云究未悉是何舉動聞者駭之其總署文件則於二十三日發遞二十七日抵蘇亦神速矣哉 
[星使行程]  
　　江南大主考許星使出闈後在甯小住旬餘旋卽拜摺請假回浙江原籍省墓已於初三日辰刻舟行抵蘇胥門官碼頭各憲均出城拜謁星使旋登岸回拜卽在婁門北街新第中小駐行旌葢星使之兄於數年前新營别墅於此也垂老荆枝客中話舊其樂事爲何如又浙江大主試許公應騤乃江蘇許廉訪之胞弟初四日由浙抵　三夥供應已絡繹無暇聞排日公讌第一日在滄浪亭係官塲第二日在八旗會舘係年世至交第三日在兩廣會館係鄉誼公宴冠盖如雲星軺頻蒞極省會一時之盛云 
[綿雨不輟]  
　　蘇垣氣候自上月杪暢晴數日北風勁甚農民多從事町場以春新穀詎月朔午間卽細雨迷濛入夜簷溜如瀑歷初二初三計三畫夜未曾片刻停點初二日爲嫁娶周堂吉日城中喜事之家送往迎來皆從事於泥淖中賀客傔從莫不苦之又是日爲業尸開倉總日各佃農多雨笠烟簑結隊入城街巷如織尤爲可憫且新穀雖大半登塲而若礱若碓農事正多故鄉人多望空吁喟　審扶桑若木何日始吐晴曦也 
 
 

Page 2

 
 
[營勇多病]  
　　近來各省駐防之軍多從事於畚挶盖所以勞其筋骨也金陵因夏間江潮倒灌遍地成渠城内居民因潦致疾者十居八九而營勇之不服水土尤加劇焉現聞派築赤山湖　之營勇及城北修路挑河建屋各勇積勞成病日聞呻吟聲且多致斃者　胼足胝瀝盡半生之血天寒月黑誰招壯士之魂可悲也已 
[鰉魚脫鈎]  
　　勾欄中有所謂鰉魚者不知其何昉惟蕪湖揚州兩處有之他埠則莫知其名也上年金陵忽來一　亭亭者鰉魚之翹楚也賃居彩霞街某錢庄某甲見而悅之往來者稔矣人非弄玉鍋已銷金亭亭自願以白首　託甲亦擬購金屋以藏之今夏某縣令卸篆約甲代購去思碑甲怱怱去閱兩度之蟾圓修三生之鴛譜於是豔亭亭者咸聞所聞而來無不見所見而去箇中有某乙者尢爲亭亭所鍾情甲歸而知之未免忿怒語侵亭亭而亭亭亦知甲前納簉室名巧雲者寵嬖臻至彼尚爲德不終我若委身於彼彼卽以待巧雲者待我悮我事矣曷若見機自便也適時值秋試甲送子入闈無暇兼顧遂與某乙席捲所有一葉扁舟出水西關圉圉焉洋洋焉攸然向眞州而逝於是爲甲解嘲者僉謂鰉魚脫鈎云 
[邑廟落成]  
　　甯郡脩造邑廟現已落成美輪美奐氣象一新各店舖及各社會擇於十三日起演戯敬神現已鋪陳一切以壯觀瞻想　時必有一番熱閙也 
[小錢宜禁]  
　　甯郡小錢屢禁屢弛朱邑尊下車伊始卽出示嚴禁無如禁者自禁而犯者仍犯近聞各錢舖兌出之錢其細已甚砂壳鵝眼攙雜其中民間大爲不便每有爭論情事若不急爲整頓恐射利者日甚一日流弊伊於何底也 
[盜案兩見]  
　　前月焦山脚下出一盜案至今尚未破獲乃一波未平一波又起有朱某者在江北開設典舖有一女嫁京口某紳前月朱某迎女歸家小住數日復送回鎭船至八濠口地方亦被盜刼計失洋一百六十元并玉杯一封而衆盜携物遠遁被盜之舟卽順潮駛至丹徒口荷花池地方在丹徒縣報案馮邑尊因盜案兩見心甚焦急况計時將及一月而尚未弋獲只得嚴比捕快以期破案也 
[靈鬼責子]  
　　陰陽之理微報應之說遠儒者弗道然事之彰明較著共覩共聞者亦不能概作無鬼論也揚州舊城雙井街有徐姓者係舊家子家已中衰不得已將祖塋地賣與某紳當恃言明此地但許種地不得另葬他棺不意某紳挾勢竟將原葬之十三柩另遷他處徐以勢不能敵隱忍而已九月初十日爲徐父忌辰祭於家忽大呌一聲仆地不起口噴鮮血稍頃忽踞地坐自掌其頰駡曰不肖子不能守先業以致祖宗骸骨爲他人抛　心何忍耶言畢慟哭隣叟審音乃其祖也旋又改音駡曰我苦讀數十年不過得一優貢生平心血盡在詩文數卷中汝不惜賣與他人今乃并我骨而亦賣之耶天乎我何罪言時亦自撾不已一室之中聲音遞變音自徐口出親戚奔至爲之乞哀且言此事固應歸罪於伊但遷棺實某紳所爲何不往與理論鬼答曰某紳氣運方盛然如此施爲九年之後自有果報公等猶及見也次日有述其事於某紳者紳卽遣人至徐室多焚冥鏹且允歸柩舊塋而加封樹焉徐子竟不　紳爲出資棺殮且恤其家此係聞諸揚友者姑照錄之 
[浙垣官報]  
　　正任杭州府龔幼安太守現已由京回浙於本月二十五日抵杭聞太守仍有回杭州府泉任之說維尚未見有牌示也許朱兩星使因二十五日不及起行改於二十八日就途由下碼頭登舟揚帆北上孫稼堂廉訪之官眷已於二十五日動身由武林門外登舟其春属僕婦跟隨人等共有一百餘人故行裝亦發至數日擔云遷善局中紳董陸君蔭堂坭因患病力請告退代其職者爲王君同伯三係丁丑追二現在籍爲詁經精舍之監院者也 
[歡喜寃家]  
　　皖垣某甲年三十餘幼習泥水匠賃居西門外太平寺側娶妻某氏潑悍異常不守婦道外遇頗多甲素性柔懦聽之而已前月上旬氏復借事生釁與甲口角不辭而别甲以妻至岳家亦不爲意越兩日赴岳家詢之岳家謂未見女來且出惡言甲不得己懇隣友代訪蹤跡隣友中有知其事者言甲事己逃往楚北地方甲乃與外戚赴楚尋妻獲之甲以妻反覆無常終不能安於室乃控諸官官判掌頰數十命甲領妻管束甫下公堂甲妻卽哭詈不止洵乎怨耦而非嘉耦矣 
[釁起蕭墻]  
　　九江德化縣少河爲李鹿萍先生矿居其曾孫某於今秋病故似續無人族中人乃紛紛爭繼共有五六人經親友調停尚未妥協聞已據情控官矣或謂鹿萍先生自幼單寒中年始入詞林躋協揆又總督湖廣等處嗣因與泰西諸國通商辦理不善　廷旨嚴譴充發烏魯木齊而卒雖不能保全晚節然位登宰輔富中吳西亦極人生難得之遭矣今乃門祚中衰蕭牆起釁先生有靈能無隱痛耶 
[鐵石心腸]  
　　月白風清之夜有女來窺錦心繡口之才見色不亂考之於册原爲勸善之資行之於人竟獲操劵之報不特爲登科之佳話尤可證古訓之非誣聞某生者揚州人也以附生捐監應京兆試榜發竟列前茅人皆嘖嘖稱羨而不知所以獲雋之故有知生之隱事者爲人述之始恍然悟矣盖生入都後因闈期伊邇特賃小寓一所以便出入寓主亦舊家中落者也生年少美丰儀有翩翩濁世之概入闈之前二夕隣庽小飲歸啓鑰入房然燈欲臥乃帳幃甫揭見一少女先臥於牀生駭極欲號女急起摇手止之言我爲寓主之女愛君才貌願以身從此時父母已睡熟矣君如聲張我卽死於君前生尚疑爲鬼怪問何由得入女指窻示之生正色拒之女終不去生乃携燈仍至隣友處托以他辭堅坐達且次早卽携行李去托言此屋有鬼友亦不疑生之族人有在都都是夕夢生之祖來笑謂曰可告我孫今科伊本不中因行此陰隲事已中第幾十名矣倘善念不衰必大昌吾後試畢族人以告生笑置之及榜發名數果符族人固問不已生爲略述梗概如此 
[金陵瑣聞]  
　　左侯相移節江左舊時部曲亦隨鞭鐙而來夏間以湘楚之人投効者日衆於是明定章程概不收錄綜計遠近而貲遣之在下關給貲一半至漢皋又給一半並嚴飭漢口招商局不准載投効人員東下至員弁之閑散者特飭營務處傳諭有省分者咨送到省願歸標者咨送歸標願歸田者咨送歸田當無不各得其所矣○金陵奇望街有理事分府府西有屋一幢高敞而疏爽今夏有皖省二生賃爲試寓二生係昆季行揮金似土健僕如雲梁上君子偵知其爲貴少也瞯其止而胠其篋所失物約值數十元兄尚不爲意然其季則隱有戒心已假館於鍼南製造局内而其兄仍翩翩如故也乃重陽前數夕賊忽撬窗潛入携箱而去次晨查檢則所失皮箱内有英洋二百元玉玩等件約值千金乃詣縣報案云○南闈自九月十五放榜之後主考卽出闈拜客各官亦陸續移出上月十九日午後有内簾友人由貢院前登舟甫卸行裝卽有親兵一人前來搜檢該友不服卽將其扭入内簾之官問以奉何人之命則以供給總辦之門上某二爺對於是十八房齊動公忿諧内簾供應向由供給分送載在典例卽使偶有贏餘亦爲分所應得並非盜竊可比何得加以搜查遂各持名剌遣僕至供給所索人適總辦某太尊他出卽將其門上某甲擁至闈内加以扑刑未知以後如何了給也又是日内監試官因刻闈墨未能迅速怒責一刻字人加以鞭扑該匠受責後乃自投於清流以洗此恥○釣魚台某甲家小康頗足温飽然喜刀筆或勸阻之弗能聽也前日因事得洋百餘元意頗自得因置臥室行篋中某故有烟霞癖漏盡始臥是夜街鼓已報三通妻及女僕均入黑甜某尚未寢忽間門外剝啄聲急起視之則乘醉來訪者果其友也因移烟具於書室相與縱談良 
 
 

Page 3

 
 
久客去始扃門而寢次日覓行篋則已不見急與家人分覓得於東墻之隅已空諸所有矣蓋當客來之時某談興甚豪故内外門户均未下鑰能篋者遂得攔入也○又城北某甲向業賈覊旅於外家中有一母一妻子女各二日前其妻因親串家招飲向母家假金首飾數件是夜漏已三下因檢點衣履尚未就枕忽聞院中有悉索聲急令女出視則一鬼物赤面黑衣狀甚獰惡女駭而號婦因持燈出一見卽呼曰勿惡作劇我固識汝矣因呼其名鬼物卽逡巡啓門而逸蓋婦向母家借物時有隣子某乙知其事其人素無賴因試猜之不意果其人也雖然該婦可謂有急智矣○江寍向例自十月起在聚寳門外設廠施賑難民之就食者大率由徐海而來多至二萬餘人至次年二月停止刻已屇期聞府憲已酌派委員專司其事矣○金陵沿前明之勝花明草秀水軟山温每閱余澹心板橋雜記輒令人悠然神往然當時南苑十四樓之勝皆在東花園武定橋一帶自經癸丑之亂尋芳者多在秦淮水榭昔日歌舞之塲鞠爲茂草盛衰之感豈獨朝市也耶有某甲者積有微貲近因待聘暫居客舍一日偕友散步過磊功巷見一妓心好之由是昕夕往來繾綣備至妓亦願矢白頭妓家雖賃屋數椽然頗脩潔且僅有一母一女僕近日情好愈密甲遂移寓其家蓋將以温柔鄉爲終老計矣前日午後甲因友人招飲更深始返至則枇杷樹下雙扉已扃剝啄良久内無應者尚疑人在睡鄉迨舉燈照之則已從户外下鑰急叩隣人之門而詢之乃知妓家已於薄暮遷去詢以所往以不知對闔户竟入甲大窘時已夜深無可投宿遂立於簷下藉避風露迨天明復至友人處擬㨿情控官事不果行日來雖偵騎四出而鴻飛竟已冥冥矣○六合姚邑尊蒞任兩年賢聲卓著現因署事期滿大憲已委敖蘭波明府前往接署所遺江陰厘捐差卽以陸碧臣刺史接辦敖明府藉西川夙稱幹練想見花栽滿縣定當來暮興歌也○東花園後之觀音庵優婆夷焚修之所也長廊數折曲徑通幽亦一莊嚴寳刹兵燹後僅遺破屋八九椽一老尼居其中此庵向無恒産尼又老病不能募化因將餘屋收租得微資以供香火夏間有維榻藍嫗願與尼同証善果賃屋兩椽尼喜從之未幾有男婦二人蹤跡而至藍嫗認爲子媳與尼密商令暫居傍室日後再當遷移尼唯唯半月後見該婦淡粧濃抹夜出曉歸尼漸知其行蹤促令速遷藍子置之不答且出惡聲尼無如之何藍子見尼可欺往往攘竊其柴米尼有違言卽以老拳從事隣婦知其事心不能平與藍嫗辯曲直藍子怒其越俎卽以待尼者待之婦受創頗得因赴保甲分局聲訴迨委員提訊藍子自稱監生咆哮不服委員乃移送總局總局憲廉得其實加以扑刑並飭親兵押令搬讓矣○金陵每逢大比之年每有眩異之徒作種種變相藉爲賺錢之計然皆出自造作並非廬山眞面也近聞數友散步於教塲之側忽見壯士貿貿然來岸其體袒其胸有小手一隻大如初生之孩自右臂搭於胸前五指悉具天然聯合並無斧鑿痕友人廹而視之不怪不驚其行如故異哉殆奇肱交趾之外别開生面者歟 
[法公司船抵埠]  
　　法國公司輪船自上禮拜二由香港開行迄今逾期不到本埠法人深爲憂慮特發兵船前往探尋此均列報乃該公司輪船於昨日業經抵埠不禁爲該船額手慶之 
[撞船案結]  
　　麥邊洋行之漢陽輪船與馬立師洋行之鴨屁股船在長江相撞一節已列前報兹悉本月初三四兩日有英國兵船上之兵官英國公司輪船之船主及某帆船之船主在英領事公廨審問此事英副邻事亦臨質焉查得鴨屁脫船名亞尼係抛錨停泊者漢陽船被撞之後卽回船將船上諸人救之上岸至次日而船遂沉下據漢陽船上人稱亞尼船上無燈亞尼則云有燈懸照漢陽船上人又云其燈太小光不甚明目力所不能見必須用遠鏡方可窺測審問諸人斷爲曲在漢陽當撞時船上諸人皆睡獨大副率水手等在船梭巡而不能當心致遭碰撞其咎難辭判將大副執照收回扣留六閱月以示罰而仍以二副執照子之殆亦如華例之有降調者然其訟費則斷令漢陽船主呈繳完案 
[諭各業户完納契稅示]  
　　欽加運同銜特用同知直隸州署理松江府上海縣正堂范爲出示曉諭事照得民間置買田房例應隨時呈契投稅過户完粮所以杜隱匿也今本縣到任以來查核完納契稅年不如年甚屬寥寥上海五方雜處買賣田房必多何致稅契如此之少顯係有心隱漏兹奉藩憲札飭田房契稅係無額錢糧應由地方官實力整頓認眞稽察該縣契尾尚係七年分請領恐有漏稅之弊亟應嚴加整頓以裕稅課如有隱匿漏稅照例究罰糧書差保扶同隱庇一併詳辦等因憲札森嚴若不重定章程設法整頓將來民間所執盡是白契又不過户承糧田房糾葛不清尚復成何事體溯查同治七年間曾奉各大憲頒示定章民間置買田房一經立契成交定限一個月納稅過户如敢不遵卽將房産充公等因奉經前縣示諭有案本縣當查明漏稅各户照章辦理惟念積習相沿寛其既往凡從前未稅白契概不深究擬自十月初一日爲始十日一限分作四限一律赴房投稅過户完糧新買産業立契之後卽照例限納稅過户四限滿後如再抗不投納則是明知過犯卽當遵照章程田房充公不僅罰道半價除諭飭通邑册書地保隨時稽查禀報外合再出示曉諭爲此示仰合邑商富士民人等知悉稅契爲數無多爾等既有錢置産自應隨時投稅過户完糧何苦省此區區之稅自于禁令自示之後務各遵照定限檢契納稅各安生理並須備齊稅銀親自赴房交明投稅本縣當一月三旬按旬核明粘連契尾發給爾等切勿托人代稅致被欺朦延宕并恐有將契抵押情事倘敢仍前隱漏希圖朦混一經查出或被告發定卽照章辦理本縣令出惟行决不曲貸至册書地保果能催辦得力當由縣酌量給賞不准於稅價之外另行需索業户并於諭單之上另盖紅戮以期觸目警心如有前項情事准由業户指名禀究其各凛遵切切特示光緒八年九月二十五日發貼 
[修治街道]  
　　虹口地方之馬路向無陰溝現因人烟稠密捐欵充裕是以工部局仿照英法租界章程在各馬路中開掘陰溝用磚緊砌直至裏虹口新虹橋爲止工程頗屬不小西人之修治道路誠不遺餘力也 
[茶客爭毆]  
　　前夜裏虹口新街之小茶館内有母子二人與一瞿姓者同桌吃茶三人皆江北人也不知因何啓釁彼此爭毆其子將水烟筒戮傷瞿某頣下血出如注後經旁人以藥末止住勸令歸去茶舘内打毁物件亦經旁人議令賠償息事其子早在人叢中乘間遁逸瞿某回時復訴捕房捕頭見其受傷卽送同仁醫館調治云 
[好事被拘]  
　　包探至英界公堂禀稱在路見花烟館妓混名爛脚阿大者將李春泉扭毆我卽拘該妓至捕房有己革捕夥高阿桂謂我多管閒事擅擬將阿大開釋爲此將高阿桂一併解案旋據李春泉供前與該妓相識費錢不少嗣後我爲母所管束不得出外今忽與該妓相見伊欲强拖　去我不允伊卽誣我欠伊銀洋云云然打受傷己重請爲究辦又據金鄭氏卽阿大供李向我借洋四元卽允薦我到别處爲娼無如借洋後一去不來今得見面是以與之理論又據高阿桂供我爲伊等解勸不意包探嫌我多事致被拘解另有孫顧氏控稱前被高詐索洋十五元今知高犯事到案請予追究陳太守以高阿桂非安分之人判押至年終金鄭氏交官媒管押一月李春泉着自行養傷孫顧氏所控無據不准 
[法界公堂案三則]  
　　昨晨翁太守臨法捕房時據花烟館鴇婦吳周氏訴稱前晚有三人到來吃煙兩盒並不給錢向索反肆凶毆致失去銀圈等物因鳴捕送請究辦翁太守詰之該三人一稱姓劉名六四一稱姓左名錫全均在豐裕彈子房帮夥尚有一人姓胡名和尚乃江表輪船之水手三人同稱吸煙已給錢文並未毆打實係該鴇有心誣䧟太守以兩造均非安分之徒劉左胡三人既毆毁滋事罰出洋半元賠償失物 
 
 

Page 4

 
 
案結○殷富林控告局賭一案張杏村蔣士龍發押法捕房蔣士龍已分次繳洋七十元昨晨又據其家屬呈繳洋三十元連前共合百元之數求請釋放翁太守准其交保出外着將陳錫卿尋到交案否則尚不能脫身事外云○前報列趙桂寳控王順興欠洋三百元一案公堂酌斷二百元疉次訊追又據王順興繳到現洋三十元連前共繳洋六十三元核之諭令先繳洋一百元尚短洋三十七元請子寛限翁太守准緩至十五日呈繳尚有洋一百元十一月間務須呈案清欵毋得自悮于咎 
[更正]  
　　前報登十二樓代收書畫件尚有張君希棠蓮華峯樵漏未列名而所收潤資共洋二十元悮作六十用特更正 
[贈胡君雲山]  
　　岐黄不再扁盧死當今誰擅活人技吾從海上數名賢乎讓先生屈一指先生家住皖南城讀書十年名未成暇以餘力窺諸藝聿斯青鳥無不精君兼精星學及形家言就中醫理尤默契霏霏玉屑皆妙諦能從隔幕識病形能對重衾知詭計淵源家學本有承君先世本業醫此道豈徒三折肱着手沈疴無不起奇方肘後世爭稱世人但稱君術妙揄揚猶未中要竅吾計與君交最深願將心迹爲遍告先生平生不愛錢利己爲後利人先先生平生不愛名韓康到處俱識荆驅車兹偶來滬境縣壺勉徇同人請藥囊丹竃部已周君心不無還耿耿吾更勸君勿固辭存心祗貴在仁慈况乎昔日文正曾有說不爲良相爲良醫[  嶺南宦隱初稿]  
[附横濱同人七十五户花名清册]  
　　俞嚮伍三百員廣萬榮拾員孔振成一百一十員鄭履階五員陳玉池一百員方瑞軒二十五員繆醴泉一百一拾員關虞聲五員太德堂六十員鄭敏夫四十員協泰源五十員廣昌店拾員毛璋一百五十員乾一莊十五員袁玉成五拾員黄北溟五員福泰號八十員寳康莊拾五員東同泰六十員福順莊拾五員順和棧七十員張茗香八元鄙誦之六十員德泰十元廣福昌十五元鼎盛莊八元廣萬泰二十五元盧桂園二元永昌和三十五元瑞德號十元鄭榮山四十元輝記二十元鮑卿雲十五元鄧榮袞十元鮑載之二十元人和店十元昌記號十五元陳毓階十元文經號十元陳坤田五元鮑守銳二十五元東昌發五元鄭秩錦十二元鄭紹枝五元華記號十元俊盛店五元阮月湖十元復興昌十元鮑守泮十元俞敬齋二十二元馮佐廷十元茂昌五元均昌號十元招相記五元泉生莊十元陳生記五元三盛永十五元陳佩之五元義昌號五元陳麗生五元廣榮泰十三元廣記五元東生隆十五元廣興號十元黄寗淡十元兩宜號五圓陳海珊五圓咸安押五圓吳寛疇十圓陳奕鴻十圓鄭輝山十圓永生和十五圓忠和泰五十圓關　輝十五圓陳光遠三十圓以上共二千零拾圓○東沄使署來第二批湘舘捐户清册萬順號六十圓成大號二十圓東和號十五圓祥記號十圓源記號十五圓志成泰十五圓益記號十圓得記號十圓潘荻洲十圓愼昌號二十圓刁瑞軒二十圓袁敬思十圓魏學勤十圓關泮香十圓陳大侯五圓張安　五圓江玉田五圓同德堂五百圓顔仲元二圓刁永茂三圓保善堂二圓徐德良二圓蕭紅梅二圓林達廣一圓潘二泉五圓何杰庭黄榮耀穆生福李長庚孔榮生陳揚開蔣光皡林其維魏光寳周芝服各一圓三十五户共洋七百七十七圓合到規銀五百六十六兩三錢三分 
[蘇省撫轅抄] 十月初四日候補同知朱啓勛解餉赴揚州金陵回五品銜遇缺選用都察院都事夏崇正高郵州人由籍來進京縣丞胡晋柱禀知辭奉委直寳山塘工差未入胡長慶禀知奉委冬防差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年九月二十五日京報全錄]  
　　宫門抄○上諭一道錄前○直督張奏爲恭報起程赴省日期摺子○閩督何奏爲恭報交卸兼署撫篆日期摺子○閩撫張奏爲恭報接署撫篆日期摺子○漕督慶奏爲派員接押剝船摺子○宫保彭奏爲請暫緩武員北上夾片○皖撫裕奏爲援案請改發兼轄省分片○浙撫陳奏爲撫恤遭風難人夾片○九月二十五日理藩院鑾儀衛光祿寺八旗兩翼值日無引見○橚貝子謝守護陵寢恩○杭州副都統恭壽請訓○莊王續假十日○内閣奏派騐放之大臣派出靈中堂徐桐阿昌阿王之翰○兵部奏派查齋之大臣派留成志海英明魁明秀清凱富勒渾泰本謙錫祉○順天府奏武塲監臨○召見軍機○恭壽○○光緒八年九月分選單知府貴州石阡員鳳林陝西甲直牧安徽廣德張崇河南甲知縣廣西隆安劉應楨四川監荔浦高紹福順天附貢巡檢廣東南涨林鴻順天供事福建連江吳廷杰四川監典史四川綦江孫郁釗山東監○○署直隸總督兩廣總督臣張樹聲跪奏爲恭報微臣由津起程赴省日期恭摺抑祈聖鑒事竊臣於七月二十七日奏報交卸通商篆務日期籲懇先開兩廣總督本缺欽奉温綸不責曠官之咎復蒙褒勉之加感激涕零五内惶悚伏念臣歷官南北廿有餘年未嘗以疾病之故乞一日之假誠以一介書生起自寒素渥被殊知分當殫竭駑鈍冀答涓埃但使精力能支義不可苟求安逸比因衰病日甚伏念久承重寄必至溺職辜恩是以瀝陳下悃仰荷訓詷之深厚惟時局之艱難臣雖捐糜頂踵亦不足以上報生成又何敢固執初衷頻煩天聽現在朝鮮國事業已大定善　事宜已　李鴻章次第籌辦臣卽于本月二十四日由天津起程前赴省垣暫行力疾治事一面赶緊調理如能漸臻痊愈必當竭力支持以仰副聖主覆幬裁成之至意所有微臣由津赴省日期謹繕摺具陳伏乞皇太后皇上聖鑒謹奏軍機大臣奉旨知道了欽此○○閩浙總督兼署福建巡撫臣何璟跪奏爲恭　微臣交卸兼署撫篆日期仰祈聖鑒事竊臣於光緒八年五月二十五日准兵部火票遞到光緒八年五月初七日内閣奉上諭劉長佑着來京陛見雲貴總督着岑毓英署理張兆棟着署理福建巡撫未到任以前着何璟兼署等因欽此當於本年六月初一日接篆兼署並將任事日期奏蒙聖鑒在案兹撫臣張兆棟抵閩謹於八月初六日將巡撫關防王命旗牌吏書文卷委員齎交張兆棟接收任事臣卽於是日卸篆除循例題報外理合恭摺奏聞伏乞皇太后皇上聖鑒謹奏軍機大臣奉旨知道了欽此○○署理福建巡撫臣張兆棟跪奏爲恭報微臣接印任事日期叩謝天恩仰祈聖鑒事竊臣於本年五月初一日入京恭覲天顔蒙恩署理福建巡撫訓誨周詳無微不至下懷感悚依戀莫名陛辭後由京起程八月初五日行抵閩省初六日准兼署撫臣何璟檄委代理福州府知府孫壽銘撫標中軍叅將莊鎭藩將福建巡撫關防並王命旗牌文卷等項齎送前來臣卽恭設香案望闕叩頭祇領任事竊思致治之道必須固結民心而御民之方要在整飭吏治福建華洋錯處瀛嶠奥區舉凡裕財賦以　民興學校以教民修武備以衛民愼刑法以恤民一切事宜均關緊要臣才識短淺情形未諳控馭撫綏深虞措理失當惟有懍遵聖諭任怨任勞不敢操切以圖功不敢因循以廢事隨時與將軍臣穆圖善督臣何環妥商辦理共濟時艱以期仰酬高厚鴻慈於萬一至臺灣海外孤懸邊防最要俟將地方公事稍爲清厘俶裝渡台履勘情形再行具奏所有微臣接印任事日期並感激下忱除恭疏題報外謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○漕運總督奴才慶裕跪奏爲湖北管押剝船道員在途病故現經暫行派隊催儧仍應由鄂派員接管以資統轄而免遲延恭摺具陳仰祈聖鑒事竊照湖北承進直續增漕剝船三百隻派委候補道張之淵管押北上於本年六月内行抵江寕省城奴才接據該道禀報各船所帶搪浪木植較多行走不無遲滯等情卽經批令迅速儧行並節次嚴檄飭催以免渡運遲悮直至七月底仍未到浦奴才復派堪勝總兵儘先副將田恩來酌帶隊伍彈壓迎提至八月初間始有抵浦船隻正在上緊催提間復接據署揚州府知府程儀洛禀報道員張之淵積勞致疾於八月二十五日在揚病故前來伏查此項剝船大半已到高寳一帶尾帮尚在江都甘泉境内行走本已遲緩水手多至千餘人躭延愈久工食易耗更恐别滋事端何能因管押之員任其停待鄂省原派遊擊黄銘新盧良金都司吕炳煇等各帶砲船隨同張之淵沿途彈壓奴才督飭田恩來暫行督同該弁等催令各船照常前進不任逗遛一俟到浦卽行提挽上閘通飭沿途防軍催儧出境惟千餘水手向秉命於管押一員其沿途水脚如何支領存留到直後如何遣散非二三武弁所能經理必須卾省派委大員接手統轄俾船夫無可觀望其行自速奴才現已飛咨兩湖督臣湖北撫臣迅速派員由江路輪船來浦接管剝　並咨會山東撫臣俟該船入境派隊接替催儧以免貽悮理合恭摺具陳伏乞皇太后皇上聖鑒訓示謹奏軍機大臣奉旨知道了欽此○○彭玉麟片再臣巡閱江海水師與江南提臣李朝斌會議固在講求操練有方尤以留意將才爲急而海防將領更以深明洋務爲先查有提督銜留江儘先題奏總兵操練輪船營務處吳安康先在黔省勦賊歷著戰功經前貴州提督欽差大臣田興恕前雲南巡撫劉嶽昭先後保奏洊至今職隨前臺灣道統領兵輪吳大廷在上海帮辦營務多年實力講求光緒二年十月初四日由前兩江總督沈葆楨奏留江南仍以總兵遇缺題奏奉上諭着照所請兵部知道欽此四年九月復經前兩江總督沈葆楨江南提督李朝斌會同保奏提督銜留江儘先題奏總兵吳安康等熟悉海洋風潮沙線尤爲出色之員開具清單請以原官留於江蘇外海内洋水師補用十月十二日由軍機大臣奉旨着照所請兵部知道單併發欽此欽遵在案又查提督銜留江補用總兵現署南匯營遊擊王金楷前在湖南水師營並在陝甘江南隨征打仗出力屢立戰功經前湖南巡撫駱秉章福建水師提督楊載福前兩江總督曾國藩前陝甘總督楊岳斌前長江提督黄翼升及臣等歷奉戰績保至今職後經臣及前長江提督黄翼升委署狼山鎭標海門營左哨都司嗣委署蘇松鎭外海水師中營輪船都司光緒三年前兩江總督沈葆楨委署内洋水師蘇松右營遊擊四年九月經前兩江總督沈葆楨奏請留於江蘇外海内洋水師補用十月十二日奉旨着照所請欽此現在署外海水師南匯營遊擊臣查該二員皆隨征出力十餘年及在江南操練海防最爲熟悉實屬海防不可多得之員惟該二員前在黔在甘曾有革職處分旋于立功奏保奉旨開復原官例應送部引見當今海防緊要而將才尤爲難得該二員身膺防務多年未便離營致易生手臣與兩江總督左宗棠江南提督李朝斌會商所見相同相應請旨司否准子該二員暫緩引見遇有外海内洋水師缺出由督臣奏請補缺卯行給咨送部引見此臣爲海防　才起見理合附片陳明伏乞聖鑒謹奏軍機大臣奉旨着照所請兵部知道欽此○○裕祿片再二品銜安徽儘先補用道員吳修敳係江西新建縣人由監生投効軍營轉戰江皖等省歷於克復江西安徽各城隘並援勦金陵雨花台肅清直東捻股各案内荐保道員指分安徽於光緒五年九月騐放到省並於一年期滿循例甄别留省補用在案兹據該員禀稱以安省額設道缺皆係請旨並無外補之缺查有從前安徽候補道員忠廉王大經王嵩齡均因本省無缺可補呈請奏明改發總督兼轄省分補用理合援案呈請改發奏明歷經辦理有案今該員吳修敳援照忠廉等前案請改發總督兼轄省分補用核與成案尚屬相符理合會同大學士兩江總督臣左宗棠附片具陳伏乞聖鑒敕部核覆施行謹奏軍機大臣奉旨吏部議奏欽此○○陳士杰片再據布政使詳轉據署臨海縣知縣吳俊禀稱允緒八年六月十五日東機洋面有番船一隻隨浪飄蕩當經營弁救護進口據難番船主安仁屋正德面稱係琉球大理間人與那呈村人水手及從那島往八重山島塔船客人共三十二人在八重山一帶爲商賈六月初六日被風吹出洋而不能收口至初九日夜暴風吹壞帆具打破什物飄至台州幸師船救護得生乞求護送福州等語除照例妥爲撫恤並將原船勘估修整配齊帆桅槓具優給衣粮移撥兵船護送于六月三十日起程赴閩等情由司核詳請奏前來臣覆核無異除咨部查照外理合附片具奏伏乞聖鑒謹奏軍機大臣奉旨知道了欽此 
 
