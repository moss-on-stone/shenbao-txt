# 1888 - 150 - 4905434

 

Page 1

 
 
[一百五十二號畫報出售] [  點石齋啓]  
　　學養后嫁古所未有乃竟有所養之子卽其所嫁之夫始也　燈夜課渾疑鞠我劬勞繼也花燭宵停笑道爲郎憔悴以處女而相夫以賢妻而代母其事罕聞其情入畫准於廿六日出售前後仍附漫游淞隱兩圖說○再此期新增風箏誤繪圖傳奇係第一齣賀歲寄語閱報諸君自此餉購起積至末期便可訂成全本幸弗半塗而廢焉此佈 
[二次石印陳毛詩出售] [  點石齋啓]  
　　長洲碩甫徵君陳氏奐所箸毛詩傳疏一書上登○乙覽收入○四庫後學宗仰咸知可貴前年本齋曾取家藏雙套初印本不加修潤縮付石印故筆畫一準諸說文非如近今坊間翻刻譌誤滋多者可比前印早經售罄茲印亦巳出書價洋一元二角欲購者請至三馬路申昌并法馬路文匯舘皆可此佈 
[招售揅經室續經解股票啓] [  點石齋主人謹白]  
　　經解彚刻首推通志堂體例可謂善矣然所采多宋元儒先之說時好不尚焉及學海堂行世而士知實學直可爼豆漢儒衣被天下矣然所取或非足本次第僅據生世疇人之傳廣雅之編盡列其中通儒微嫌其體例後學又苦於檢尋此編所定依經編次則全仿之通志堂而棄取之間一以澫學爲宗凡稍入宋儒諭說者概從割愛廣徵鄉籍力闡幽光采成書至百七十餘種之多積卷牘凡千四百有奇又復甄綜加精條流不　博而有要富有倫東海九京可作儀徵英靈未泯其許爲功臣視爲克子乎凡所採諸書除坊間所有者十居其三此外或孤本行世未入燬於兵燹或家　稿本珍秘殊甚未經鉛槧博學通材欲覩其書甚於飢渴或知其名而未見其本或懸百金於布搆之累年而不得者皆不惜重　竭力　致都爲一集實儒林之鉅觀不朽之盛事也閱所編目便知其書之可貴核其卷　又悉其價之甚亷本齋志在壽世匪以圖利預定者僅取工本先繳洋八元後找十八元取書一部外加文木箱子一只約六月終成書截數後不預股者準售每部四十元滬上股票頗多訾議惟本齋從未失信於人諒早在　諸公洞鑒之中無俟贅言目錄列後特此佈聞售股處在上海垃圾碼頭點石齋南局帳房及三馬路申報舘帳房蘇州察院塲奎文書局京都源豐潤票號揚州多子街申昌汕頭吳明麗福州復利洋行香港文裕堂書坊廣東十八鋪中約申昌南京申昌天津裕通恒申昌本埠三馬路申昌 
[詩賦韻海出書告白] [  點石齋主人代啓]  
　　詩賦兩　與八股並行始於縣府院試迄館課而尤重惜坊刻詩賦各選分類居多而分類之弊遇彼此皆可互收者便苦混　文匯舘主仿詩句題解之例將題之末字分排平上去入逐韻挨選詩註於目錄每題之下詳載出處取其易於檢尋較詩句題解更爲醒目賦註仍於題後詮解計詩選二萬有奇賦選八千肴奇總以淸新俊逸工麗芊綿悉協應試體制爲主凡經史中可以命題而向無程作者敦請名手補入一切刻鷄跖集玉盆珠試律大觀聯珠等集概不濫入并於詩目錄之後附刋字類標韻辨兩種如遇平仄兼收一時虛實不能立辨者翻閱使可了然是集始於癸未迄戊子夏　得竣事定於四月初八日出書價洋十元分書亦可詩韻海分裝八本洋四元賦韻海分裝十二本洋六元售處在法大馬路文匯舘南北申昌各埠申昌各書坊購取　售到文匯舘面議 
[接續前論]  
　　一開納粟之例國以民爲本民以食爲天在昔鼂錯有募民入粟於邊之議歷代有常平社倉之議今擬變通其例特開一捐募天下民入穀於京師照南省漕運之數儲備於京倉各省如有災歉卽可斟酌輕重行令南省少運若干折銀移解災區設遇災重地廣可將海運漕米如上年河運之例并其水脚經費翻數移賑南省少運一石京倉撥出一石俟闕額至一百萬石以上再行開捐募補如此則雖有大災可以有備無患矣○補救之策　一徙被災之民梁惠王移民移粟而孟子譏之此特欲望其行王道耳若論臨時補救之計實舍此別無良法方今鄭州决口合龍無日百萬災民嗷嗷待哺官賑民賑皆形竭蹶以工代賑亦實難容若令麕聚一處難保不滋生事端不如留其老弱簡具丁壯及早移出災區分插於近省完善之地斟酌地方之沃瘠以爲留養之多寡俟水退後資送回鄉則人地分而用力可以稍紓矣　一察致亂之民民窮則思亂亂之初生必有一二技勇之士倡率之一二桀驁之徒煽惑之而後一唱百和挺而走險小則爲刧盜之謀大則成負嵎之勢皖省向多伏莽民風剽悍近富善士放賑之時且有恃强搶奪之事設後賑欸不繼斷無願甘坐斃之理竊謂於查賑之時宜有人細心察識隨處留意凡屬刁監劣衿一切略有材武之人陰爲籍記或先安其家室或稍假以事權或移而出之於災民之外無使其有抑鬱不伸之患則陰禍可以潛消矣　一廣籌捐之道東南非不竭之源若全恃善士之自爲解囊深恐氣竭而衰終有杯水車薪之慮求其無礙於國計無擾於民生款項較鉅而猶可籍措者約有數端一仿壬午科江南成例請將士子月餅錢悉數移賑合十八省計之可得三四萬串一藩司中例給舉貢旗匾銀兩大半爲書吏中飽本人領得者十無一二移以助賑統計亦不下一二萬金一仿近日滇鹽之例每斤加價一文助賑　淮鹽川鹽額大課重屢輕加價長蘆山東引地半屬災區粵省私鹽充牣浙省新集巨捐皆未便於議加惟閩鹽先經左文襄豁免鉅欠獨邀曠典河東鹽行銷山陜獨稱完善似均可以酌加以滇省例之可得賑欵六萬串　一就廣東闈姓彩洋扣一成以助賑可得二三十萬金此事若成最爲鉅欵一呂宋票本爲該國賑孤貧之需救災卹貧中外一理行令售票之店每張加價一元每月可得萬餘元一金作贖刑三代猶行此法凡有罪犯情理可原者罰令助賑自贖一凡地方上姦胥猾吏劣幕奸商訟師賭棍之屬密訪嚴拿量力科罰卽懲惡以救災尤爲一舉兩得一城鄉市鎭遍設　桶俾人人知有災况之急而隨地可輸助賑之欵以上數則俱就今日事勢而言推而廣之作而成之其繫於大人先生一言一札之間哉　一撥隣省之積穀社章程每以捐自本鄉不准別鄉動借此固具有深意然譬諸居家使果其顧不暇固不容從井救人如其　有餘粟府有餘錢而隣有餓夫坐視其死而莫之卹無乃忍心害理乎今如江蘇四川福建等省俱有積穀歷少歉年積而不散亦非善全之道擬請酌撥若干運往賑卹或減價平　收回半値歸還原省　一借巨債以應急治生之道以負債爲大戒然使借債而爲飾服玩供揮霍之資固有所不可使當疾病奄奄死生危迫而猶拘守不負債之小節曰吾自有生計在姑徐徐以待之則一時之父母妻子將何所依賴議蠲議賑稍緩須臾卽無救於死亡今綜豫皖兩省災民非有五十萬金不能完此春賑現値捐欵疲敝卽有巨欵可籌亦非一時所能猝辦擬請向上海銀行息借商銀數十萬兩儘數批解分投並賑俟將所籌各欵收齊徐圖歸趙庶幾可免死亡之患矣　此論係格致書院課作近自蘇垣寄來囑爲登報以字數太多故分兩日排出至係何人手筆則來稿並未注明姑從闕如　本館附識 
 
 

Page 2

 
 
[皇畿紀事] ○成貴妃金棺於十七晨奉移田村暫安其儀仗槓制悉照　國禮與平常迥不相侔所有經行之路經緑步官兵逐叚修墊一律平坦沿途派緑步司坊官兵人役攔阻閒人○戶部筆帖式每値四七十等月命題考試精於詩文者作論一篇倘能通曉淸文則作繙譯文一首由堂官酌定等第以便優給養廉此章已辦理三年矣刻下又値考期堂官擬定四月二十日令各該員於淸晨入署聽候點名如不願考務於五日前遞禀聲明○客冬戶部曾預撥明年京餉銀七百萬兩續撥銀一百萬兩奏明今年五月解到至十二月掃數解淸當經飛咨各省督撫監督關道鹽運可一體遵照目今該部以各省解到者寥寥無幾且五月限期轉瞬卽至乃於月初具摺奏請　飭令迅速解部以濟要需如逾五月限期延不報解定必按名嚴叅云○吏部示傳所有在部投供坐補　國史館漢謄錄官胡壽蘭甘樹蕭振英楊士鏊等四員限五日內取具六品以上同鄉京官印結塡寫履歷親供赴部騐到如領有執照携帶呈騐以憑送館勿得自誤○銳字威遠隊帮操八十一身故遺缺經總理神機營營務處將該隊所報之本隊辦事章京護軍叅領文英正令官五品頂戴領催巴哈布暨委員慶玉等數人缮寫履歷親單禀請慶邸點派當奉慶邸諭以着乾淸門頭等侍衛委員慶玉充銳字威遠隊帮操刻已由營務處傳諭檄知馬步各隊查照矣○戶部山東司示傳黑龍江領餉委員佐領吉拉閔泰等知悉本部於本月十六日開庫放給相應傳令該委員務於是日辰刻親身赴庫支領勿誤又戶部示傳天津　器局請由部發吉林練餉內扣出軍火價値銀兩委員慶志於明日辰刻親赴本部庫領取此項銀兩勿得遲誤○景運門値班前鋒護軍統領交諭三五旗司鑰長稱近見端門東西闕門天安門東西長安等門有閒雜人等不戴官帽擅行穿走絡繹不絕幾同街市往來宜再申嚴禁以昭嚴愼爲此曉諭各門値班官兵嗣後嚴稽出入盤詰何往按照腰牌細核面貌如無官帽希圖近便穿走內廷一概不准倘該門値班官兵仍前玩泄不爲禁阻一經察出或別經發覺定卽指名糾劾革退以挽積習而嚴門禁本堂言出法隨斷不寬宥該官兵等各宜凛遵勿得自蹈咎戾將此傳諭各門知之○神機營分撥一半隊伍前赴南苑駐操近因天氣漸熱理宜撤隊回京歸營訓練以節經費而示體恤刻聞神機營管營王大臣擬於五月初三日撤回歸伍不日當具摺奏　聞矣○時屆仲夏炎熱如蒸泰西士女多有赴京西租賃山寺以避炎威者大車小輛裝載西國物件出阜成門者絡繹不絕○十四日下午三點鐘時濃雲密布天陰如墨俄而暴雨驟至雜以水雹其大如李遍地皆是歷四十餘分時始止約得雨三寸有奇○四月初六日有石工多人擁至前門外粮食店中和戲園站立臺前指手畫脚園主人見之令看座夥善言勸出石工大怒毆罵並施園主人忿甚喝令諸夥一齊動手縛住兩石工餘皆狼狽而遁閱時未久突來石工百餘人各持鐵器峰擁入內觀劇者驚駭異常紛紛躲避諸石工遂將櫃房諸物摔砸一空然後尋獲園主人意圖報復正在進退維谷之際適有承修石路之廣興木廠主傳華亭聞釁而至爲之解和始得息事 
[捕盜譯聞] ○前報載澳門相近中國地界盜刧當鋪并戕害兵官云云茲閱西字報謂此案盜犯業經澳門巡捕拘住二十餘人解經西官審訊現已送歸華官辦理矣西報又云本月十四日澳門巡捕偵知有盜卽派人至盜所住處一擁而入內有男盜八名女盜三名一女見捕至從窗內跳出跌折一足巡捕卽舁至醫院療治餘盜皆就擒搜其身畔都有洋槍又搜出表二隻洋三十元箱兩隻內有衣服及各物至十五日巡捕又得信息知別處有盜三道頭捕率捕數名於半夜時悄然以往將盜屋圍住方欲動手盜已知覺從屋內放槍乘間逃逸未得弋獲有兩西捕一華捕均爲槍子所傷云 
[盜刦厘卡] ○由蕪湖入內河過高淳湖有定埠鎭焉其地屬建平縣轄蘇杭之由內湖來皖者過東壩後必於此經行鎭上設有厘卡由皖南牙厘總局派員駐收厘金本月中浣卡中收得厘金洋二千餘元擬卽解往總局匪人見而涎甚入晚二更後卽糾集多人持械撞門而入將局中人綑縛搜刧洋蚨及細軟衣物呼嘯而去內有一盜係本地某農戶之傭人分得洋蚨一百五十元及衣物等件連夜歸家將洋交主人收存主人問其來歷言語支吾疑而細細訪查　晨卽聞厘卡被掠事急將洋送交卡上查騐圖印分明的係贓物於是派巡丁偕農戶前往拿獲該傭到卡詰訊之下供出爲首者兩人皆籍湖北邀同土人八名入夥同搶得贓首犯各得洋三百餘元爲從者各得一百五十元姓名住址一一供明及巡丁等前往捉拿僅獲從犯兩名首犯及其餘各犯皆巳鴻飛冥冥無從弋獲矣遂將所獲三犯解交建平縣訊供 
[闈事瑣聞] ○江南科塲事務向由江藩司主政就貢院相近地方設一局爲供給所由藩憲委府廳州縣之幹練者駐所經理或三人或五人不等本屆係委南捕廳鄧司馬爲正辦而以劉大令學畬兪大令德炤爲會辦三月初一日已試匕箸綠廚房係闈內之第一重大事承是役者必先將滿漢酒席應用之山珍海錯一一調和鹽醬請委員按品嘗試視其能否而後簽定一席之費可抵中人十家之產其爲美差可知矣聞供給有數大帳房曰貨曰銀錢曰油燭曰木器曰磁器此數者皆非老手不辦委員但仰面坐受其成未能增一分以私所厚减一分以補所親然往往不盡如人意故或則搆薏苡明珠以謗之或則挾蜃樓海市以難之然其人從不反唇相報因此旁觀者轉喜其能化有事爲無事楊梅遂爲君家果矣據此中人語云向來部章准支銷十六萬兩亂後甲子科猶用十萬嗣後遞减至上屆乙酉僅支七萬兩本屆更酌减五千由是委員悉羅舊人諉以撙節之法而數米量柴無非瞞上不瞞下而已會辦某以已類伴食中書有其名無其實而且星羅棋布無一親友位置其間未免不平一日以衙叅相會于微省互相斥詰一據功過有同情未能爲人受過一援官塲成例謂會辦向不置可否後有知其事者謂此事實起於東方朔之割肉以遺細君鄧仲華因而笑人總辦閩人閩語謂豬爲地馬搆釁者遂附會謂詈其爹媽云刻下供給所揭示通衢謂本所採買各項物件均照市公平交易並無官價名目誠恐有不肖之徒冒充司役需索訛詐准卽扭禀懲究等語因本屆紙張磁器木植准在本城購辦故不得不杜漸防微如此又本屆輪應安徽巡撫入闈監臨前日安省來一委員將承辦監臨所有供給後查閱向來帳目竟謝不敏夫以此公之挂帆而來斷非貿貿然一人之見乃竟見難思退料此中必有故矣或曰此欸約五千餘金多非生手所能領悟熟則生巧此公無待再索解人矣又飛虹橋以內之雙桂堂乃正副主司玉尺量才之地重簷複壁壯麗宏深相傳爲胡氏子姓所竊據每屆放榜之第二日兩主司必移榻監臨堂內否則燈影下卽有古衣冠者與人相雜令人不敢逼視相沿已久刻下一律鳩工修造此堂合厦七櫳毫無繊塵明窗凈几間若有人朝夕爲之汎掃者然上下審睇又絕不見綦履痕迹仙人好樓居或者更上一層當必與之抗禮惜乎靑雲至此無梯也倘肯點頭願以朱衣事之 
[出殯盛儀] ○唐泉伯觀察之元配張夫人自其哲嗣又泉明府宣城任所到金陵不數月壽終寓次內寢次泉觀察以降服子由湘省奔喪擇於之月中旬設奠請江藩許仙屏方伯題主次日出殯計開路神之後有四大高人靑獅白象麒麟犼獸十二花神　誥封亭香亭麥穀亭銘旌亭哀門亭又用采運船懸掛眞容在緑呢大轎之前督憲司道以下均送祭幛銜牌甚多最動目者有紅縀紅呢繡金萬民傘廿餘柄馬隊護從夾以僧道排列各色約有數里之遙隨借紫電輪船送靈櫬回江右原籍是日道旁觀者咸嘖嘖稱羨云 
[永嘉餘話] ○溫州新河街應道觀中奉呂祖仙師神像上月十五日俗傳仙師誕辰觀中懸燈挂彩畫夜彈唱攤黃香客往來如魚之貫甚無益也○慶年坊某甲室人某氏素稱兇悍胭脂虎之冠也日前其姑取脚盆澣衣該氏謂此係我奩中物何物老媼竟敢予取予求乎言罷奮力奪回姑不敢則聲含忍而已上月十一午後黑雲密佈大雨傾盆霹靂一聲驀將所奪脚盆擊成　粉該氏心懷畏懼長跪庭中聲稱嗣後謹愼奉姑不敢稍逆跪求多時雷聲始緩○源豐絲線店係蔡某所開一日被賊撬開店門迤邐入其母臥房竟將櫃內現洋七百餘元及錢莊條等竊 
 
 

Page 3

 
 
取一空約計洋一千餘元次日禀請陸捕廉飭役往看情形據捕役云竊賊撬門進內而店堂所存之湖絲若干無一失去臥房中亦衣服首飾俱全獨將櫃內之洋竊去必有人爲內應云○男女小孩均患痳疹輕者尚可占勿藥之喜重者每致夭殤○各項生意異常淸淡洋布夏布夏扇等店更覺景象蕭條往年將近端陽樂瑞平泰四邑走水及處州木客早已陸續抵甌今年雖有平陽客布到來卽紅花布無人顧問以致應售之夏貨仍復堆積如山時事艱難江河日下矣 
[南市巨災] ○前晚四鼓時本邑小南門外草鞋灣南首協泰昌布莊忽然失愼烈　狂飛胃穿屋頂店夥隣人均在黑甜鄉驚覺之餘踉蹌奔避携箱取物鼎沸聲喧二十七鋪地甲急嗚羅告警并禀報文武各衙門道署卽嗚砲四門招集各勇丁駕洋龍往救其時火已延及比鄰德盛錢莊對門合興糕　舖俄而縣署捐厘局同仁輔元堂果育堂濟善堂春申侯祠荳業萃秀堂古雲臺錢業木業各水龍風馳電掣而來相率噴救無如火己燎原不可嚮邇廿三七鋪巡防局員張明府王二尹城守李千戎各帶勇丁在火塲分投彈壓移時道憲龔觀察上海縣裴邑尊總巡馮直刺松海防同知劉司馬提右營陳叅戎守備傳守戎次第畢集督令各勇丁各火夫竭力施救但見火鴉成隊四面狂飛直至東方既明祝融氏始興盡而返各官亦嗚騶回署是役也向西者自該布莊起迤南迤北燬去裘萬昌錫作合興鷄鴨行永福隆烟膏店恒利煤炭店水果店某麫館同泰衣莊養泰舊貨店鮮魚攤水果店吉祥樓茶館南至新造樓房止北至外倉橋止西首燬去張桂林招牌店益美帽子店小烟館兩戶森大煤炭店至新姜衍澤堂藥店　向東者南至狗肉弄口同德燭舖止西北至長源泰嫁粧店止中間有范宏盛小鐵店小烟館徐湧興茶食店萬昌隆烟膏店羊肉麫館剃頭店鼎記衣莊切麫店等約計共燬房屋二百七十餘閒誠巨災也查該布莊主係浦東嚴家橋人嚴姓兩子均不肖前已閉歇今歲與邱姓合夥重開嚴姓於火起時自念子既不材又遭回祿如此折磨生不如死遂整肅衣冠坐以待斃夥友勸令逃避嚴堅不允以致葬身火宅中後在瓦礫中翻出屍骸慘難寓目有老婦對之號哭諒卽其妻昨日午前邑尊復親臨察勘并諭令地甲傳諭屍屬赶速將屍棺殮 
[研訊質鋪火災事] ○允大質鋪被火情形疊經登報昨日包探王阿二拘獲應錦華馬口鐵店夥張發朋解送英公堂蔡太守向之研詰張供寍波人該質鋪房係萬順豐顏料行主王姓之產王喚小的於禮拜六淸晨前往修理屋沿水落至下午五點鐘後始返禮拜日復往修理屋面鉛片是屋用鉛片代瓦四角以螺絲釘鏇緊並不用火鎔錫至下午三點半鐘修好下屋櫃上有一老者命小的再修後面水落小的言尚須添料必先知照房東言畢卽出外行至新虹橋驀聞捕房中亂擊警鐘始知此屋焚燒小的實不知因何起火蔡太守問爾由房主雇去修理登屋時可帶火爐及鎔錫傢伙答稱確曾帶上問火爐放在何處答稱火爐可弗用是以放在露臺上問淸晨至午刻飯食如何答稱就近購食訊至此質鋪夥龎善甫投案聲稱張係妄供當禮拜日復來時手持火爐及傢伙登前面樓屋修理至三點鐘後始下來先在櫃前昂頭探望俄又至後面望之後忽不見不知其曾否出外前一日下午去時曾向帳房索酒錢如果第二日已經修好亦必索取酒錢如何並未啓齒當火之未熾見張所穿之襪從上墜下一隻又見有火星下墮斯時誤爲張仍在屋面風吹爐中之火飄下卽知照管包人將門閉上免致火星燃及衣包繼又墜下鉛片一方燒至通紅因此駭異急登更樓察看而後面同文書局門前之人已大聲呼曰屋面鉛片縫中濃烟四出矣始知張已不在諒必火爐遺火致兆焚如至張供火爐放在露臺上第二天並不生火櫃上老者囑伊再修後面水落云云更爲荒謬蓋所修者爲前面之屋露臺在後面相去甚遠况第二天張隨帶許多鉛料而來何謂不生火是日下祗我一人在櫃上收質衣物並無所謂老者太守問包探曰是否屋面潑翻火爐以致上織該包探禀稱實不知如何起火惟揆度情形諒是火爐遺火太守問張曰屋面鉛片下是否椽木答稱小的惟見鉛片下有木板不見椽木太守謂其下諒是樑椽否則如何可蓋鉛片案情甚巨須會同上海縣商辦遂飭將張管押候示按該鋪實名允大前昨報上作久大者譌也 
[上海縣署瑣案] ○引翔港殷氏女斃命轎中裴邑尊諭令趕卽棺殮云云迭詳前報前日邑尊徥到奸夫殷友棠訊供發押候查明該棧主何人再行核辦○前日裴邑尊傳到廿五保頭圖地保陸叙功飭往天后宮河工局當差并令舊地保陸彝召帮同辦事毋許推諉陸等遵諭而退陸麟華陳福堂一併具結開釋○前日浦東洋涇鎭鄉人黃允疇控稱小的生有二子長名茂園早故次名慶園娶錢氏女爲妻並無生育胞姪立夫生三子長子已嗣於長房第二子承己業二子阿二本應嗣於慶園無如甘入下流不思習上乃由小的作主撫外甥孫張裕松爲慶園之子爲之娶妻慶園今忽病故阿二胆敢糾衆將錢氏毆擊並毀壞什物意圖恃强奪繼小的喝阻不依卯求提究裴邑尊庭訊之下黃一再稱小的惟有薄田四五畝何堪阿二揮霍且有不端事恐遭拖累邑尊諭令退候提訊核辦○前日裴邑尊飭傳廿三保二圖地保錢孟揚廿五保十圖地保徐子良到案諭令嗣後租界地方如有火災必須立時禀報如再躭延惟爾等是問錢徐遵諭而退○上海縣六房卯首書吏胡毓秀病故其子鳳藻禀請接充裴邑尊着六房書辦集議禀核該書辦等議得鳳藻年少無知難保無疎忽情事乃以吏房喬際昌禀請諭充六房夘首書吏邑尊准之於前日當堂令鳳藻將一切卷宗交喬接辦○萬利等洋廣貨店二十餘戶控朱渭東欠銀一案迭見報章前日之晚各原告投案催訊朱一再求寬裴邑尊怒其玩延喝令答責向枷赶速淸理○前充陰陽學之趙正卿并淸書金某經裴邑尊飭押在案前日之晚邑尊將趙金訊供開釋諭令金入錢糧櫃經理徵收金遵諭叩謝而退 
[英界公堂瑣案] ○華捕禀稱昨日下午梭巡至洋涇浜見小孩朱和尚荷板檯過小木橋至法界設賭攤一見小的前來棄檯逃避小的僱小車將板檯載去行不數武卽有德寳阿福二人赶來將檯拋入河中小的欲拘二人忽有十餘人蜂擁而來扭住小的毆擊小的寡不敵衆以致受傷急吹號筒喚各捕至時德寳阿福皆泅水從彼岸逃去祇拘朱及屢犯賭博之陳阿金阿泉望風之王錦山搖寳之陳洪義形跡可疑之王阿新陳阿春送案錦山身畔搜出骨骰一副一幷齊呈又有三華捕的禀與同朱供年十四歲替人荷板檯過橋被捕拘獲阿金阿泉同供十幾年前曾犯賭博由陳大老爺懲辦後卽改過自新昨日該處茶肆內病斃一人僱小的父子去看守死屍聞喧譁聲前往觀看致被巡捕拘來錦山供小的手足殘廢小本營生不敢犯賭洪義供小的办在茶肆中看守死人阿新阿春同供小的等二人實不與賭被捕悮拿蔡太守問該捕曰是處茶肆中是否有病斃之人禀稱確有其事查該茶肆卽賭徒聚集之所小的受傷吐血住在醫院不克當差尚須告假幾日太守問獲案各人中有逞凶者否答稱逞凶之德寳阿福現已遁逃太守判阿金阿泉錦山洪義各責白板管押一月朱年幼押候責手心二百下阿春阿新從寬斥釋如日後犯賭到案加等治罪并飭差協捕拿德寳阿福究辦骨骰銷毀○祥生船廠印度更夫禀稱昨日散工時小工張三和竊取舊鐵藏在身邊阻獲人贓交捕送案張供寍波人並未竊鐵印度人又將竊藏形跡妝演一番蔡太守判管押十四天贓交印度人領去○巡捕解送擺設字謎情同賭博之蔡如山請辦字謎紙條呈閱蔡供洞庭山人失亲初犯向乞施恩蔡太守判押候遞籍○貝福壽訴稱胡州南潯鎭人現在絲棧當庖丁昨日上街購物路逢東洋車夫載西人飛奔撞傷右肋由捕拘車夫陸雲山送案陸供小的載西人前去適有馬車迎面而來欲避不遑以致悮撞絲棧執事人稱貝初來滬上在棧內當庖丁並無親人在滬昨被陸撞傷時並無馬車迎面來實因陸飛奔之故且聞西人大呼漫些恐致肇禍陸不依撞貝後西人卽下車命載貝至捕房惟陸亦窮苦食力之人請爲暫押幾天飯食當由棧中代給設貝傷　碍請卽開釋如果傷重惟陸是問蔡太守俯准所請判陸押三天貝自行醫傷覆候核辦 
 
 

Page 4

 
 
[上海陳家木橋電報總局豫皖賑所接嚴佑之先生周口來信] ○杏蓀竹　少欽蕃甫詠南心如蓮珊綏之諸先生大人閣下前布公函諒已達覽三月來往於陳州周口沈邱槐店數次故各處來信不甚接洽經培兄來諸同人卽欲南下以培兄無人帮辦豫賑必須暫停不得已敦留劉郭二公與河北許紳同往扶溝查戶錢已兌換四萬九千串以備扶尉之用弟勸同人云非帮培翁實帮災民非帮災民實爲已做了陳州粥廠巳放今至周口結帳報銷二三日內卽買棹南旋豫省情形培兄不熟弟一一告知不令培兄作難聞振兄前月二十出京不久當到汴矣振培兄均實心辦事之人大約意氣必相得也孫劉聞巳赴皖救護事弟實不才不敢與聞前已電復杏翁祈諸公諒之並將經手收支數目另具淸摺呈核禀稿抄陳此番來汴遷延時日未能多放有負諸公饑溺之意人情之不古實所罕見弟向不避嫌怨然招怨而有益於地方何怕招怨弟經此次閱歷不禁心志己灰從此當閉門思過不敢問津祈諸公勿以弟爲念也專此佈達敬請台安愚弟嚴作霖頓首四月初六日周口泐 
[小詩補祝紫詮先生六十大壽卽請法家教正] ○其人其遇總非常榮世何如壽世長海外撐犁通縞紵筵前渾脫侑壺觴讀書萬卷搜　廣下筆千言著述忙近到西湖留句否莫教猜作駱賓土　桐溪達叟嚴辰井草 
[浙省撫轅抄] ○四月十八日候補同知郭之楨禀知臬司委查城門差叩謝常熙亷禀知期滿交缷餘姚竹山港厘局並聞訃丁父　回省禀到○十九日准補處州府經歷張炤禀見辭赴都解京餉差○二十日金華府繼奉憲臺飭知准補是缺專丁來省禀謝徐國柱禀知藩司委解京餉差禀見○念一日候補道王禀奉委署理溫處道禀銷查城差進見禀謝蔣禀奉委查省垣城門督巡差進見禀謝 
[江督轅門抄] ○四月十九日候補道張連杰奉委催提江西欠解南洋經費○二十日代理泰興縣馬光勛謝委沐陽縣丞熊慶祥赴任均辭 
[蘇省撫轅抄] ○二十三日候補府沈鳳韶禀辭赴都請補新陽縣周　禀謝飭知准補斯缺府經歷孫毓藻金陵來謝飭知請補松江府經歷缺蘇州府城守叅府曾毓衢於五月初十日紫陽書院山長潘遵祁於五月十二日江寗鹽巡道田老太太於五月二十七日均壽辰 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[朝鮮近事] ○朝鮮婚娶尚　和禮夫往女家女亦往夫家媒妁伴之拜翁姑夫飲宴半日始歸慶尚道有新娶有女至而夫亦在房衆莫知其由少頌又一夫至不知誰眞誰假新娘于此頗費躊躇○慶尚道一女夢與鬼交而生子舉家皆不悅將棄之野其舅往視之曰此吾鬼甥也當携歸養育之遂負去○王買定洋人機器若干件以備造錢之用又向日本買銅運到仁港者甚多○燈花爆竹中華所造朝鮮罕見四月初八浴佛大會燈花盛行華商多有先期販賣者是日武營中爲放燈至失火王知之禁止鮮人買放○仁港新修房屋十餘處大有興旺之勢○海昌輪船更小於廣濟前者商人在烟買妥之貨皆係鮮地急需之物遲遲未到貨已過時將來折耗在所不免○日本小船甚多泊仁港者有數十艘○近時鮮人吸食鴉片者不少往往煩華人購買○四月初一日忠淸道調來新軍三營百姓無不驚恐○初二日王出遊以觀新軍是日狂風大作沙土飛揚　駕之官多有墜馬者○凡飲食之物華人必知其名而後敢食鮮人先食之而後問名○鮮官在都城中爲其國王買物所欠之債多有索討者王且如此何况於民 
[閩垣官報] ○四月十六日知縣邱錫璋蔡軒張鳴謙何文樹施錫衛李有琨李樹敏金玉堂顧芹張道亨俱禀明在府署閱越山書院課卷知縣錢夀益辭赴浙江典史吳宗彥交卸廷平西卡厘務十七日候選道蔡鈞禀明接辦通商局務十八日通判楊萬淸禀明奉船政大臣委代辦發審兼保甲局事十九日先用巡檢高軒委守催與永府屬地丁錢糧鄭工先補用縣丞劉永祺由京來閩巡檢吳炳輝解犯回臺灣同知柴棠自京領制憲　關防禀到并銷管解制錢差知縣李溥霖交卸沙埕稅厘分局按司獄馬啓英奉委臬署監印核對羡南安縣典史張紹慶古田縣典史李企曾禀辭回任巡檢費廷禧禀銷徵信局核算差巡檢卜爾康禀銷西局觀音亭鑄錢差通判許金綬辭赴建陽稅厘分局同知張有年謝海防勸損勞績二次飭知代理馬巷通判郭榮禧交卸夾省同知劉鈞辭回琯頭稅厘分局藩轅牌示永春州沈夀昌調省差委遺缺以候補班前同知張文治署理 
[法界公堂瑣案] ○前日午後法界紫來街口城河浜地方有洋藥局巡丁夥王阿記攔住高晉其查究蒲包內土件該巡丁說是私土必須查看高則堅稱官上不許查看兩下爭毆吵閙適　捕房查差之中國三道頭張湘寶路過將兩人及土一併拘入捕房巡丁帶有腰牌當時釋放高則管押一杳昨晨經備捕頭查看實有印花土則暫留以候帶案高晉其放出着伊投案高出外後邀同厚記土行李如培到案該巡丁王阿記亦到案法包探將士十五日包并在高身畔搜出之質禀十二張土行　票一張巡丁　牌一塊一併呈騐王司馬詰之李如培據稱高於二十四日前來買去土件在後伊等打架不得而知高稱買土十包裝入蒲包在城河浜雇小車推到鎭祥碼頭榮茂店中當講價時彼來查問答以不是私土非但不信卽走攏五六人將我拉辮痛打旋育巡捕來拘進捕房時已失土五包當被打得昏迷不知如何失去王司馬詰其身畔何有如許押票答稱家寒無錢近來初有生意索逋有來店中甚爲不便是以質錢聊爲部署篆王阿記稱伊有二人携土我不過查問彼等卽逞兇王司馬着將土仍留捕房李高王三人均退去俟今日到捕房時間明張湘寶再核○太古碼頭扛棒夫王阿順俞阿富陳孟林等於前日輪船到時正在扛貨適有小東門外所停之野雞馬車其馬溜韁向北狂奔後面有馬夫追捉而馬背尚拖皮帶鐵練等物將三人撞倒陳傷右手左右膝蓋左額被馬足帶傷俞王兩人均被練傷脚骨當經別扛夫將馬追獲報捕昨解公堂陳俞王到案伸訴傷情據該馬夫陸順林供在別馬車行溜韁之馬不知何家其馬夫名長生可习交到王司馬謂旣能拘到着法包探帶出俄頃將長生獲到據供名施阿勝車主名陸勝林行無招牌東家有車兩輛司馬指陸順林詰施伊是否與爾同夥答稱同在一輛馬車上司馬則詰陸頃間問爾何不直供着先掌頰一百下帶出隨謂施阿勝爾尚誠實今將人碰傷着與陸合罰洋三元寄信出外將洋繳來施又求請放出明晨將洋交案司馬准之○昨報列私尚入彀一節捕房將烟妓王朱氏卽大實眾間士楊阿慶　役吳阿全男女三人解案法包探李雲發當將押票等呈案據楊供本地人在興聖街開客寓樓上是花烟館和尚是江北人路過上每躭擱寓內已有年所陸續積欠烟資寓資洋四元前日和尚要到南京回伊要錢伊將布衣八件交我囑去暫當日間燒烟無暇故　晚上去當得洋三元五角和尚日間已去　阿全供醉後到花烟館要洋半元與妓吵閙一併被拘和尚並不認識王朱氏供常熟人在楊處寫夥　我一人本往樓上爲生病嫌天熱故睡在樓下披屋內樓下本是淸烟間王司馬謂楊阿慶爾開烟館不肯　說爲何又說客寓和尚竟到花烟館去實屬不該着將吳阿全交保楊阿慶管押待交到和尚再行釋放王朱氏斥退○湖北人劉幹臣在滬屢次犯事經公堂　懲本年二月中旬同半鳳鳴在洋貨舖中乘間竊花布飯單破案後於二月十七日　歸公堂判令荷校昨日將劉解訊王司馬詰問之下着報送縣遞解回籍○和泰小烟間夥朱洪之投案稱田文奎吸烟呌取烟杆答以盤內有杆一人何用兩枝彼卽將我打罵將烟鎗打傷左耳爲此鳴捕田供江北人本住伊寓內吸烟去要杆是伊打我壬司馬謂事甚細微何致涉訟旣稱傷耳判令田押三日○昨報列吸白烟之胡錫桂嗣經解　據供實被張桂生誆騙所致伊欠我錢令我在淸芬堂暫候詎竟不來王司馬問原告到否法包探稱未到司馬着押候原告到案再核○王金氏訴稱家無子女祇丈夫一人犯病不能做事小婦人傭工度日現亦年老祇得在舊時東家處吃便飯半生積蓄得布衣三箱租屋半間丈夫卽住在內前日欲取衣豈知三箱均已空諸所有爲此先行報捕後將同居顧喚三扭案請追據顧供洞庭山人爲木匠本年學徒回去無人燒飯故於三月底停歇兒子現學鉛板房屋已退於四月初一日爲止初八日伊已另招人所有押票十四張均是己物王司馬着交保候查明再核○如泰祥煙館夥李德甫　店夥秦方根昨投公堂據李稱有八人於日間九點鐘時來吸烟至晚十二點時吸去烟資四百五十文六人逸去祇有兩人身無半文爲之鳴捕秦稱伊等先來呌麫四碗後又添四碗共八碗計錢二百二十八文無者王司馬詰解案之蘇州人王阿松周巧生兩人據王供做玉器生意周爲　餅司務同供六人中認得兩人一名迎春在城中開帳薄店一名福堂是迎春之友其餘四人不認識王司馬謂此等卽是小流氓着押候繳錢再核○泰昌不鮮行股東寗波人王茂三訴稱與嘉定鄧恒昌行來往三年被積欠洋一百八十五元有零屢索不還今該行夥張寶全來滬販魚現洋買貨却倒別家交易向伊索欠置之不理爲此送案王司馬詰之張寶全據稱在家開小酒店招牌張順昌今年初次做販黃魚生意於本月間販起第一次是二十二日向公盛買魚二十元二十四日第二次買三十四元將魚裝船伊卽說我是鄧恒昌行夥將我船上櫓取去以致不能開船但黃魚在船上三日恐已發變王司馬詰其魚價若干答稱每洋一元天平秤可買四十觔司馬又詰公盛交易時何牌答稱卽張順昌王司馬着法包探王榮培且帶張至公盛查看帳簿如是張順昌卽將寶全交該行保去以便卽行開船倘是鄧恒昌卽將張寶全帶回押候查核并着原告同往 
[薄抽米捐助賑說] ○嘅自去秋鄭隄潰决皖豫平地澤國災民到處哀號而又工程浩大庫欵空虛現且水長之時修築亦復不易言念時艱民困不禁日夜焦思凡此踐土食毛咸宜廣籌利源上抒　朝廷宵旰之憂下拯生民災溺之苦竊查厘捐一項百貨皆有捐輸獨米麥二宗以係家用戶食之物於同治年間免其釐稅而　江則尚抽收如故現在江浙米船甚夥因恃無抽捐之例每逢過卡令其靠船騐艙率皆置若罔聞苟欲强騐反以惡聲相向各卡亦以上無抽捐　令或恐滋事遂亦不敢過問而各船戶更肆無忌憚往來私帶他貨浮面鋪米或麥習以為常矣目今鄭工需欵賑務孔　絲茶兩項皆已加抽助賑則於米　一宗亦可議定章程每石薄抽二三十文作爲助賑之用或論船隻大小抽捐有如寍波鎭海船捐局例　酌减之待鄭工合龍立卽截止另頒米捐票單照絲茶一倒由釐卡帶收使地方官會辦先行曉諭各米行傳知船戶尤須設法嚴禁　得藉此少昻價值凡米船所經頭卡卽令捐足給票以次之卡只許驗票蓋戳不許再補分文更嚴禁需索照票等錢倘遇偷漏减捐亦只罰而不補如此每石只捐二三十文於船戶旣無大損而積少成多亦一巨欵不惟於工賑少有裨益更免夾帶私貨于釐務亦一舉而兩得夫釐捐本係苛政爲　朝廷不得已之舉理宜暫減不應頻加然亦當視時勢之所至今則水災盛甚　國困民艱分潤於兹濟急於彼亦屬權時之宜但不可經久不去昔如抽房租收丁錢皆一時救困之計獨怪事旣平定人每瞻前顧后不能决然勇於裁止致天下日見其窮不幸而再有事必至束手無策不得不更剝削於民此天下多事之由甚至有不可收拾有無他實皆失於防患未形消患未然之道也又有認捐一項爲厘金之大損而嘉湖一帶更有日焉所謂捐者各行店於落地之貨每月認定捐欵若干貨之多寡不問竟有照章應捐十千者而僞認一二千每月出入之貨往往十倍於認捐之數　國家從有抽厘之名而無集欵之實局員明知其弊稍欲整頓各行店皆以罷市停船以要挾之縱有果敢才識不爲其要挾所動然亦非三兩月卽可猝辦尤先須拚舍數月之厘金而後可兾整頓可收成效奈當道者以事無把握任事者以差有限期不求有功先求無過故皆隱忍遷延敷衍了事日積月累淹弊已一時難去此後如能於認捐出入貨船由卡查驗薄抽捐賑亦未始無小補並可爲徐國整頓厘金之地步也有心者以爲何如　　　度量成 
 
 

Page 12

 
 
[有懷　調寄西江月] ○昨日閒來信步嬌娥獨自憑樓見他長嘆復低頭粉額雙蛾頻皺　無語自含微笑回眸常帶嬌羞且看今夜擁衾裯畢竟夢中來否○前題　調寄秋波媚　曉烟滿院獨遨遊徐步繞汀州桃花如笑梨花似雪欲去還留　春情只在眉頭住離恨幾時休鶯聲樹底風光檻外無限春愁[  護花館主張景房倚聲]  
[雜感呈醉墨知白兩吟壇錄請夢皖生正刊] ○寂寥無客叩柴門撩亂情懷欲斷魂江管漫嗟才思退阮囊剩有淚痕存悔同紅友聯交誼慣倚靑萍訴怨恩一自采蘭人去後琴心顦顇與誰論　擎筑高歌涕泗漣佯狂散髮醉江邊修文錯哭汪倫死飽德深叨漂母賢口舌污人成底事心頭評已比參禪羈留海國嗟徽逐願早歸營屋數椽　談鋒偶觸漫相爭贏得人傳薄倖名事已枉投分水石飢來肯受閉門羹落花江上添新恨明月樓頭憶舊盟到中年多感慨聊將絲竹譜淸聲　夕陽樓閣畫闌東鴻雪因緣似夢中沽酒醉花情自樂焚香禮佛媚無功蕉心緊卷能禁兩柳絮輕飛莫怨風萬事總由天位置安懷從不問窮通[  新虹橋畔閒吟客問梅氏初草]  
[四月初八日恭值先母忌辰祀後誌痛卽呈懷喬夏初兩兄大人教政] ○母歿靈常在年周祀致　齊僧庸有益從俗奈無錢纘緒恐虛望歸眞結善緣去年此時日抱恨竟終天　母歿靈當常在兒回月未周　時余返舍未及一月　征衣身忍着別淚血交流訊記支牀切悲看剩藥留胥江重返棹哀思白雲秋　母歿靈常在孫離步學纔嘉名思肇錫　豚兒方兩歲家慈珍愛異常錫名祖寶　遺蔭勉深培一室尊卑聚重泉笑語陪　余家自庚申歲先嚴殉難後長兄春初少尉嫂吳　人及余元配潘宜人繼兩小兒均相繼下世　承歡還許否除是夢中來　母歿靈常在門衰命苦若斯箕裘　父業燈火憶兒時不惑仍多惑　余年已四十矣　無爲待有爲女嬃遙念爾田舍力支持　家計蕭索均賴胞姊支持[  吳縣管斯駿秋初氏流血稿]  
 
 

Page 13

 
 
   
 
 

Page 14

 
 
   
 
