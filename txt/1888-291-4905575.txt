# 1888 - 291 - 4905575

 

Page 1

 
 
[新印浙江闈墨出售] [  申報館主人啓]  
　　浙闈揭曉本舘亟覔聚奎堂原刋闈墨用新鑄鉛字赶緊印成計文五十餘篇冠以主司同考宫銜名及題名全錄後附試帖詩刻已裝釘成書每本售洋七分諸君子以先覩爲快者本埠請向南北申昌及各書坊購取外埠則槪歸各處申昌發售其餘各省一俟購得卽當陸續刋印此佈 
[新印東華錄東華續錄出售] [  圖書集成局啓]  
　　東華錄一書初　于蔣氏後長沙王益吾祭酒從事史館復取累期掌故列聖宏謨編纂成書箸爲續錄由是自天命迄道光九朝治績燦然大　恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外　恭順之情邊疆開拓之事亦皆編年記月一置可知固宜家置一編朝夕披閱者也第原本已多漫　坊間翻刻又皆魯魚亥豕訛悮良多兹用新式鉛字排印精選上白紙張校對裝潢俱極佳妙刻已告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲蔓　買請移玉至申報舘帳房面議可也此佈 
[閱微草堂發售] [  點石齋啓]  
　　河間紀文逹公所著閱微艸堂筆記體例謹嚴情文樸茂功深閱歴事祗述夫見聞舌運廣長旨必歸乎懲勸不衒便便之笥廿四卷垂布帛菽粟之言獨搴正正之旗九百家踵睽車諾臯之志洵儒林之辨才稗官之腐史也本齋詳校無譌精印發售每部四册外加綢套乙個價洋乙元二角售南北申昌及各書坊特此佈告 
[西友述保險之弊]  
　　九秋中浣天氣驟凉閉窓寂坐與二三知已抵掌談心適有西友在坐卒然問曰外國保險各行將不肯爲華人店鋪保險子知之否余愕然曰未之知也西友曰僕前日因英界香粉弄口被災頗巨便道往觀其瓦礫塲見有某米店粒米狼戾盖被焚而不盡者也因詢之曰此處被焚各鋪亦有保險者乎對曰未也詢以何故而不保險則曰本欲保之而西人不肯爲之保其奈之何僕聞此言頗爲詫異夫保險行以是爲生意豈有不肯保之理旣而聞香港吉豐米店一事然後知不保之故蓋有由也香港有吉豐米鋪曾冋保康保險行爲之保險保本一千元其店之樓面則另租與他人居住而置梯於店屋之側店主另住他處鋪中惟夥友出店等三人住宿其内店面臨街每值夏間港中人多有沿街露宿者有一香山人不知其名咸呼之香山仔香山仔時在該米鋪對面露宿一日睡至半夜忽焉而醒見該鋪夥搬運鋪蓋什物雖心異之亦不措意復蘧蘧然尋漆園之蝶睡尙未久雨忽至白點跳珠濺滿身上遂移至該鋪門前蓋門前披水板可以稍避甫移就之聞鋪中有聲如移置物件狀門適有罅微窺之乃見該店夥移柴於櫃下注火油於柴内又一人取自來火劃之火卽炎炎上熾香山仔於此知爲放火正在驚駭間突然門啓一人奔出扭住香山仔此時香山仔更無他計惟大聲呼火起又一人出曳之行而樓上已聞聲驚起衆隣亦各畢集比及救熄而延燒香已不止一家矣事後香山仔報之捕房保康行主人聞之乃控吉豐以運去貨物縱火圖賠之罪並查得吉豐虧折已屬不少故下此毒手香山仔有老父在該舖托人向之婉說囑其轉告其子勿再執定前說當有厚酬其父不之應復與香山仔婉商而香山仔矢口不移刑司遂判將吉豐店主及店夥三人各定監禁二年罰作苦工刑司且云此事情罪殊重惜保康行僅以此控故罪至如此而止否則其罪當不止此夫保險行爲人保險原不過爲生意起見彼此咸獲太平之福則保險行亦有利益可沾若以保險故而私運其貨放火焚店計圖索償其居心之狡惡爲何如西人懲於前而毖於後以爲華人之不可信大都類此故銅山西傾洛鐘東應因香港有此一節并上海各店鋪亦不願保也自此以後恐華人店鋪更無有保之者矣余曰子言誠是也夫保險一業每千以十兩計萬金之本每年止收得百金十年止得千金百年乃盈萬金之數若保至九十年而有不測則已耗去千金矣所利者不過以利生利但得歴年太平則保險行皆慶發財故業此者惟望地方平安一無意外其存心亦與函人等中國向來無此近年以來漸行漸廣欲保者多然聞前有保海險者以泥假爲洋藥而中道沈之於海以索保險行賠償保險行第一次竟爲所朦至第二次復有人尤而效之乃爲西人所窺破控之於官議以重罰又有保火險者以稻草紥作湖絲而縱火於棧房以索保險行之償西人取絲焚之以騐其灰然後撥開火塲檢騐絶無絲灰形跡乃亦控之於官而懲之故知華人雖狡而西人之狡且有過於華人者矣上海前數年有保險而被焚者保險行往往多方搜求百端推諉馴至華人不敢過問至近年而漸復其舊信義昭然故保險生意目下頗覺勝於從前至於大街店鋪其大店大約保險者居多小者則力有不及不能保險或以人烟太多板屋櫛比則西人亦不願爲之保華人亦不願求其保何則店屋板壁鱗次櫛比易於蔓延西人見此明知其爲難苟欲多做生意則惟有加重其費華人見費重卽不願保夫是以該處店鋪有不保險者初非一槪不保也亦非因有香港吉豐之一節而西人遽因噎而廢食也雖然保險之事在行中不過稍沾其利在店鋪中則實大受其益卽如前者余寓清河里正月間甫遭第一樓之驚二月間卽欲回籍營葬眷口在外未免胆小乃將家具保險始得飄然遠出無復繫念是保險之法最爲佳妙設以吉豐東夥之心爲心其有不令人寒心者乎西友此言究亦不得謂之過慮也爰錄而存之 
[都下委談]  
　　九月初六日清晨某旗兵正在德勝門外教塲操演忽有甲乙二兵互相毆鬥甲驀舉鳥鎗架下之鐵箭頭刺傷乙胸脇痛極暈倒口吐鮮紅地面官役見之立將甲鎖交北城外坊署旋經李副指揮榮三親赴教塲騐視傷痕而乙因傷重難堪早經氣絶遂將案情屍格詳報城憲城憲令移解刑部訊懲○上月下旬某日薄暮時有甲乙丙丁四人自南而北適某戊自北而南相遇於前門外迤南石頭胡同某藥鋪前各脫衣衫互相毆鬥戊孤掌難鳴竟被按倒淤泥中羣以老拳奉敬遍身青紫肌綻血流猶自怒詈喃喃毫無畏怯行人恐釀成命案苦勸四人釋手四人遂欲散去藥鋪主出爲攔住稱汝等旣係好漢不可遠颺須自投中西坊署禀報案情莫使我鋪受累也四人曰諾因投坊署自首聞戊係木工甲乙丙丁皆瓦匠因某家欲建大厦四人已有成約戊潜以廉價奪包是以勢不兩立云○回人王姓在前門外迤西紙巷子開設燒餅店後院有閒房數椽租與同教之小本營生者朝出暮歸麕聚其内九月初八夜有梁上君子潛入後院諸人正熟睡乃撬開室門竊取玉器潛身逸去迨次晨諸人得知則已無濟於事相顧大哭皆欲自經 
 
 

Page 2

 
 
經好事者勸慰再三諸人遂往西河沿汛守戎衙門北城坊署呈報近日兩衙門派役嚴查然尙未聞有所弋獲也 
[吳下官場紀事]  
　　新授江蘇按察使正任常鎭道陳少希廉訪由滬來蘇於十三日抵埠晉謁撫軍并徧拜各憲十四日蘇州府及長元吳三縣公讌於顧子山觀察之怡園簉座者爲署臬憲田熾庭廉訪及候補道諸君一時賢主嘉賓盡情歡洽自申刻至二鼓始各興辭○署江蘇糧儲道韓古農觀察涓吉本月十九日夘時在包衙前公館中接篆想轅門聽鼓者又有脚靴手版之勞矣○藩憲黃子壽方伯政體違和近延吳下名醫多方診治始得漸漸告痊矣 
[祭旗盛典]  
　　本月十九日節逢霜降蘇省各營循例於十八日行祭旗禮是日城守中軍撫標中軍及四營守備咸擐甲頂盔恪恭將事戈矛森列肅靜無譁 
[臺亂餘聞]  
　　臺南彰化嘉義等處土匪起事城市戒嚴劉省帥咨請水師提督在廈門募勇五百名九月十二日經科麽沙輪舟載一百五十名至淡水十四日又經福建輪船載去若干名○土匪中聞有施猴端許天成二人爲首聲言須除厘金减鹽課免賦稅裁地租乃可投誠云○聞安平地方有一厘局分卡被匪人於夜間行刦將委員司巡綑綁然未傷其性命云 
[再記兵輪失事情形]  
　　兵輪失事已從西報譯登兹接廈門訪事人來函與所譯不無歧異合再登報其詳須俟續聞據云九月初八日有中國兵輪一艘由淡水駛往臺灣府城行至澎湖島觸礁沉没船中有某統領及臺灣府臺灣縣城守營諸官前往淡水祝劉省帥夫人壽誕幸均無恙唯溺斃旗後某營官曁餘人十數名此乃爹利士輪舟於十五日來廈所言 
[厦門零語]  
　　淡水茶市目下將届收盤計本年共到厦門茶三十餘萬担刻下淡水所存茶葉不滿一萬件西商聞彰化嘉義民亂淡水必將茶葉赶運至厦門茶價當或從廉是以多觀望不前不肯收買華商亦因淡水存茶無多不願過於虧折日前科麽沙輪舟來廈所售中上茶價仍每担四十六七元左右云○厦門隔水諸鄉每多虎患但傷牲畜並不噬人旅廈各西人每喜赴鄉獵取一日德記洋行主人在太武山左近鎗斃一虎權之重二百餘磅其大可知矣又月前鄉人獲一小虎較犬稍小德記洋行主人聞之立卽購去置諸鐵柙聞須寄往外洋云 
[因色釀命]  
　　安徽含山縣屬某甲兩手癱瘓病不能興其婦半老徐娘尙饒風韻日藉烟露滋味句引狂且其行雖不端其情亦大可憫矣鎭上有無賴小漢子者膂力過人横行無忌一日因酒醉至該烟館尋友誤入婦房婦怒謂閨幃三尺地豈容浪蝶尋香爾何人斯竟敢涉我土地耶小漢子謂爾旣以紫霞膏誘人子弟而獨禁我來此是明覷我不能腰纒十萬貫騎鶴上揚州也婦亦勢不相下各集蝦兵蟹將奮勇互毆忙亂之中誤碎小漢子腎囊立卽殞命死後屍親赴含山縣呼寃邑宰親臨檢騐飭提兇手而該婦已鴻飛冥冥不知去向因拘其夫帶回監禁一面復懸重賞緝拿 
[鳩江耳食]  
　　蕪湖街巷素本窄狹居民鋪户不爲之時時打掃反任意傾倒污穢甚至尿糞淋漓臭氣樸鼻行人聞而嘔惡如入蜣蛣城中每歲夏秋之交往往蒸爲疫癘蕪湖縣錢孟超明府留心民瘼惄然憂之飭令各鋪地保傳諭鋪户居民各自勤加糞除如違提責决不稍寛○城東隅清水河以上之萬頃湖寛數十里向爲江寗將軍牧馬之區春去秋來歲以爲例邇際秋水平槽軍帥委派某官督率各馬夫將各色馬匹於此放青玉勒金韉頗形偉壯安得曹將軍潑墨圖之○某日之晚大雨傾盆阿香車隆隆而至令人震耳欲聾時當秋蟄忽地聞雷亦天時之不正也○目下疫氣仍未稍减操岐黃術者奔走街市來往如梭咸皆謂天時乖和所致也○前報紀兩江督標某弁在金陵拿獲蕪湖懸賞緝訪之會匪一名兹已由江甯派舢板押解於本月十六日抵蕪錢孟超明府訊取口供知卽七月十五日在北京輪船滋事之毛林林當命加以鐐銬監禁獄中以便通詳大憲 
[琵琶亭餞秋記]  
　　九江豫康錢莊向爲錢業中巨擘各路匯票皆於此取資每逢新茶上市之時放出資本銀不下二三十萬去年茶市大形虧折該莊放欵大半無可收回以致右絀左支難以支拄副執事桂某迭次催正執事周介圭由滬來潯周窘極將潯莊匯晉康錢店往申銀票打轉晉康索取原銀急如屋火桂東挪西借呼應不靈無奈禀請德化縣發封以便清理○有一村婦濃裝艷裹獨自出城日將西沉行至小東門外突來一丐將婦掀倒意欲拔其首飾幸有一人前來丐始畏懼而　○九華門内某弁因事與婦口角婦忿極奔至機灣江墈邊聳身躍入水中以致淹死旋經親屬赶到撈起屍身則已巨腹隆然渾身氷冷矣慘哉　 
[四明秋信]  
　　寗波府胡練溪太守於上月二十四日因公晉省已於本月十四日回署○南門外段塘鄉民每逢九月十五十六等日舉行競渡之戯十五日奉康將軍神乘舟入南水門巡遊月湖月湖西畔有虹橋橋下江祠門首擺列酒筵以俟神駕之臨又搭牌樓一座五色斑斕照耀滿眼河畔搭臺演戯金鼓初鳴霓裳乍舞一聲喝采萬目爭觀隄上香車湖中畫舫交相掩映其樂何極上已曲水清明上河不是過也○寗郡賭博之風近來又熾經各處營汛及各叚保甲局嚴密查拿無如該賭棍東奔西竄終未能盡法懲辦未識良有司有美法以處此否 
[上海四馬路奉災協賑公所接到營口海防章友樵司馬九月初一發信]  
　　竹坪少欽詠南心如蕃甫　椎蓮山紹勤成忠九齡葆珊春瀾仁兄大人執事屬耳仁聞久深景仰今秋七月奉省霪雨浹旬山水漲發靉江遼河並溢由興京龍岡分下勢若建瓴泛濫十數城池近河村屯輕則屋蕩如舟　生於　重則人畜禾黍一刷而盡矣激湍傾瀉直　營口海水三日無潮耆老僉云此實奉省從來未有之災也人情一日不再食則飢當飢病垂斃之頃旣急饘粥又急醫藥延頸待救難緩須臾樾海澨閒曹才輇力簿雖無倉庫之寄敢忘芻牧之求曾經禀商榷憲各捐廉俸遴選員弁購備餅糧藥物於雨止之晨由近而遠分往百里内外散放便卽審查户口蓋散賑以户口爲重而奉省之審户最難旗民界連犬牙相錯若憑書吏之檔籍鄉保之册報則各私其私弊端叢出樾躬親檢校比户清釐凡牛莊海城災區足跡所到尙未及半已有三萬八千餘口將來一律查竣恐十萬而强賑務一開何以爲繼正在事薪杯水四顧躊躇幸賴諸善長以二萬金鉅欵爲之援手自蒙徧德之施大有其蘇之望且喜姚彥蓀阮星階李枝仙諸君子惠然肯來相助爲理本諸已飢已溺之懷以收無濫無遺之效旣承高誼謹將奉省情形爲諸善長覼縷及之竊念北地苦寒歲僅一穫民食所賴秋禾而已驟罹荒年便無生路又風俗敦樸不善經營凡日用所需莫不取給於地糶販遂多蓋藏益寡其在豐稔榖賤傷農或謂固本之說以陪都重地糧運宜禁其說難行樾曾忝任牧令十有餘年亦深知民間疾苦思則古義社諸倉法斟酌行之旋以扞格中止所謀不臧良用愧恧營口係通商咽喉其南去者油豆豆餅其接濟天津蘆台與東郡登萊者紅梁也而津蘆登萊無糧以濟奉省南來秔米貧民又不可得而飽也同此被災奉省之受害有獨重乃者畿輔及晉豫齊皖南粤各行省水旱偏災籍諸善長廣勸散財聚萬民而活之此周禮大司徒荒政之要也凡所以勞來安集之術纎悉委曲無弗備是眞能先事爲之計矣已荷鼎力得將助於南天尙　玉成更大迨於東土從此體國恤隣聲滿天下袁彥升不云乎何嘗見明鏡疲於屢照諸善長於各省災區無不始終救援事爲綦難功乃丕著豈於奉省獨保全於前而恝寘於後耶敢申不情之請而爲無厭之求願此際福被蒼生都爲山中之宰相卜他時天語褒奬同邀華袞之光榮專肅瀆懇並鳴謝悃敬請德安不勝盼禱章樾頓首 
 
 

Page 3

 
 
[判斷僧尼]  
　　鄧蘭控僧法乘一案昨已列諸報端而摽其目曰撲索迷離昨日王司馬臨捕房傳鄧到案詰其可曾偕李玉山來答稱偕來詰畢李卽投案司馬着帶出間鄧究從何處來何日抵滬答稱由金陵至烟臺路經上海於初六日進棧問帶洋多少可有衣　行李到棧時李在棧中否答稱帶有衣箱鋪蓋及洋銀三十餘元初次來滬李住樓下此次則同住三號房内問和尙在何日向爾借洋答稱初九日清晨伊至房内稱欲買物借去洋八元是晚伊又邀李偕往留春園觀劇稱買物不敷又借去洋十六元司馬謂爾旣有箱籠爲何洋元不放在箱内日逐隨帶在身爾係出門人與和尙素無一面綠爲何肯連次借洋與彼鄧稱伊之師兄在南市曾來兩次與之識面司馬謂爾自已將洋借與伊並非伊來行竊昨日究伊伊竟不認萬一追不出將若之何鄧稱還求大老爺嚴追司馬着帶李到案問爲何住在棧中李稱川沙人在大同書局作工前因機器暫停是以歇出現聞又將開手祗得候在棧中司馬詰和尚借洋之事李供與鄧相同司馬詰鄧可曾到過杭州答稱不曾司馬謂旣未去過何以得知和尙所住之菴名鄧稱家父曾在天竺山建水陸道塲今和尙所說相符因之悮信司馬謂爾等可有隱情鄧如不能說出李可代說鄧李兩人均答稱無之司馬着提寳眞卽法乘到案詰問堅不承認借洋并供自幼出家十三歲時受戒今忽遭此不白之寃鄧稱前晚遇見後曾同至城中白衣庵叩門有一老者詰其是男是女伊云是女尼此語是伊親口說出司馬詰幾人同去答稱李及伊友人與和尙共四人司馬詰寳眞可有是事答並未進城伊等遇見小僧欲軋至茶館小僧不肯卽被送入捕房司馬謂鄧白衣庵一事伊不肯認如何包探李雲發禀稱昨日帶去取愿簿伊云在英大馬路同泰客棧中因之未經吊到司馬詰寳眞供稱寄在同泰還有行李在彼司馬着提在押之李昌來詰爾可知伊究竟是和尙是尼姑李供伊自已向小的輕說云是女尼司馬謂伊旣輕說他客何由知道李堅稱是女尼寳眞堅執是和尙求送縣騐看可也司馬着寳眞脫去上身衣服露出胸前雙乳則小如荳蔲並非新剝雞頭司馬大怒喝令將李昌來掌頰一百下與寳眞分别還押又謂鄧曰爾之借洋與彼寔是無情無理看爾年輕忠厚不至訛詐伊等當在此靜候判斷李玉山仍交保着包探往吊愿簿再爲解案嘗見京伶演天齊廟一折王觀保問懶雲和尙曰你這秃馿有一個頭還是兩個頭今試以之詰寳眞不知將何詞以對 
[車夫倒斃]  
　　昨晨廿三鋪地甲禀稱車夫顧照倒斃小南門外小石橋車上查顧向寓廿七鋪陸家浜毛福郎車寓中王　臣司馬着傳毛到案訊供核辦旋由差役將毛傳到於傍晚時經司馬升堂訊究毛稱小的並非寓主不過躭擱在内向賣酒釀度日此寓係叔母毛沈氏所　顧自江北來滬纔三天由車寓頭王琴作保寓居叔母寓中聞昨晚顧與坐車人論價口角突被踢倒斃命然未知虚寶司馬飭令暫退着傳沈氏到案訊究俄而沈氏投案所禀從同司馬着退去候傳王琴到案訊辦 
[英界公堂瑣案]  
　　麥捕頭稱奉發捕房管押二年之犯人王阿才冋管押二十八天之犯人仇阿寳圖詐不遂毆傷仇之左額送案請懲二百二十八號華捕禀稱小的偕西捕押令各犯工作目擊王逞蠻毆仇仇供奉發捕房時王索規費洋二元小的辭以無力應酬及由捕帶出作工時各犯腰束皮帶繫以小練總鎖在大練上王有心將小的皮帶收緊繼又屢次尋釁昨在路工作又以小的行走遲速不均拳打左額叩請騐傷王供收緊皮帶係西捕所使是日出外作工路途甚遠深恐寛則被逃不料竟被辱駡與論爭毆並無圖詐規費不成挾嫌播弄之事蔡太守以老犯欺負新犯最爲可惡判先笞王二百板交捕房帶回如再不安分則俟期滿開釋時再笞二百板仇仍照原斷期滿開釋○包探唐青山禀稱張阿狗扭張順全至捕房訴被竊衣四件并言順全前在杭州時因竊洋銀累人吞烟致死現有張榮桂爲原告阿狗供稱小的操舟爲業順全閫入船中行竊因之獲住順全前在杭州附航船行竊搭客張榮桂之洋七十四元事後向同船之人追究以致情急吞烟致死榮桂因此受累故此次一同扭交捕房榮桂供與相同并稱其時小的與順全同趁杭船被竊洋銀逃逸小的向航船户報追致有人吞烟而死小的有一島山船被扣留在仁和縣署順全供寍波人行竊榮桂之洋早已用罄現在又竊阿狗衣服已經交案蔡太守飭阿狗領贓順全押候移送上海縣解歸杭州究辦榮桂着自投質○粤東木匠李金乾訴稱小的與同鄉李阿海蔣亞太同事膳時口角爭毆蔣擊傷李之頭顱小的申飭蔣之不是蔣遂與小的尋仇持斧欲砍爲此報捕送案但蔣之凶横人所共知深恐日後仇怨更深務求保護李供與同并請騐傷蔣供小的與李口角將李碰傷不敢持斧向砍木作主某甲稱伊等均是夥計可保蔣不再與之尋釁蔡太守騐得李受傷屬實飭將蔣管押十日視李傷勢如何再行核示斧存堂○包探秦少卿禀稱竊犯周杏生前經移縣遞回南匯今又來滬爲特拘獲捕役趙金禀稱周由縣派差遞解中途逃脫裴大老爺以該差蔬忽判令荷枷一月發在憲署前示衆後該差患病票乞開枷旋卽身死周俯首求恩蔡太守飭押候備文移送上海縣究辦○包探唐青山禀稱日前申源洋貨鋪失火因曾保險將搬出之自鳴鐘等件留存捕房被陳榮桂竊鐘六具交與王阿毛押洋四元二角經小的拘獲陳王吊贓送案所押之洋在身邊搜出一併送呈陳認竊求恩王稱不知竊贓誤爲代押押鋪夥請追押本麥捕頭稱王衣衫藍縷安有如許自鳴鐘顯見竊贓該押鋪不應受質蔡太守判陳管押一月王管押七天鐘還失主押贓之洋不准給還存候撥充善舉○胡富南訴稱失洋二十五元查被葛阿巧行竊向索不還交捕洋案請追葛供不敢犯竊蔡太守以胡指竊尙無實據飭將葛交捕房帶囘查明實在情形再行解訊 
[法界捕房瑣案]  
　　日前包探江德林在泰豐客棧查悉袁瑞甫由甯波逃來滬上曾私取店中洋二十三元日在花烟館花銷因之解案昨晨袁叔希亭投案具領王司馬詰訊之下瑞甫供在花烟館住過兩宵花洋三元司馬謂爾年歲甚輕竟如是之大胆着取竹枝到來令伊叔鞭背四十下希亭稱伊尙有父母不便動手司馬謂着爾責之還是家法旣不肯動手飭役鞭責可也責畢交希亭領回○誘拐蘭芳里四號花烟館鴇婦錢朱氏家妓女巧珠之陳仲押在捕房昨晨王司馬飭提至案詰其家中尙有何人在客棧每月工資若干答稱家有父母每月工資二三元司馬謂工資祗二三元不顧父母而至花烟館遨遊實屬不合着笞責一百板所有前次搜出之洋二元錢七百文充公○昨報列小東門外設烘山芋攤之宣阿鳳與華捕打架一節昨晨三十三號華捕范銀全携呈被碎之號衣號褲禀稱指頭被伊咬傷王司馬怒其逞强着掌頰一百下 
[浙江婦女殉難傳序]  
　　食毛踐土荷國家休養生息之恩君父以外不知其他此天地之大經也不幸而遭際時艱卒膺禍患槍林劍樹之中恫疑虚喝雖極危險百出而其志不渝此古今之大義也廼有淟涊忍辱之徒呰窳偷生之輩當夫運值昇平每樂高談氣節一旦變故猝乘是非之見搖惑於利害之私驚孱巽怯不知自許何在始而因循繼而恇懼匡懼之甚終以乖違遂致委曲求全廉耻喪盡迨事過境遷依然視息世間謬托於哲人之知幾若此者何可勝道然則慷慨激烈視死如歸須眉丈夫難言之而况巾幗婦人哉詎知陰陽無二理忠孝有同心在昔粤逆竄擾蹂躪數千里兩浙襟江帶海爲賊騎出入孔道所過通都大邑僻壤遐陬靡不被其荼毒一時女子之以禮自守秉節不屈者或殉夫以畢命或駡賊以捐軀其挺然之志浩然之氣非必有所激發感奮而自足不朽於千古耳同治三年全省肅清各府縣奉大憲舉行採訪五年撫憲馬復奏請將所採諸人設祠致祭雨露之潤澤普窮檐日月之明照澈幽谷閭閻之毅魄貞魂皆得上之輶軒光諸史册所以樹風聲而勵名義者典至　也　至厚也時余蒙許太守瑤光舉爲地方董事隨同蘆瀝葉鹺尹基奎於場境附近採其死難尢烈者彚詳請卹並建忠義祠奉黃公金友覃公聯陞爲祠主另分士庶婦女三等附列兩廂設主致祭祠中所採婦女不過一鄉一邑之間而漏萬之譏猶不能免則全省之躬遘憫凶而採訪未能遍及不得邀綽禊之榮而沐旌揚之典者誠非可以僂指數矣海鹽徐君古春善人也有鑒於此欲使湮没不彰者有以發潛德 
 
 

Page 4

 
 
而闡幽光爰於忠義錄之外就見聞所及成浙江殉難婦女傳四卷將謀剞劂有志未逮蓋古春家故貧精岐黃術曩年遊學四方足跡半天下所交亦多賢士大夫現在懸壺海上踵門求治者相屬於道自朝至於日中昃尠片刻暇然不計酬資而又任俠好施有所得輙以濟人以是囊乏餘錢甕無儲粟簟瓢屢空晏如也余孫文卿恭壽在其門下余故知之最詳是編藏之篋笥久矣適譚茂才俊臣見而悅之旣任校讐之役並願捐貲鋟版以垂永久索序於余余曰此盛德事也何敢以不文辭爲述其顚末如此光緒十四年九月之望平湖醒緣道人少瀛氏黃福增拜序於滬江之嘗膽樓寓次時年六十有一 
[聞風興起]  
　　日前抛球塲東首回祿養和藥鋪僅隔東仁里一弄且斯時東北風甚勁而以申源三層高樓自上下下養和較爲吃緊幸堂主人濟世心誠今年本堂施藥均由養和給發藥旣道地價又持平一念之善上感天和竟於間不容髮之時東北風勢忽轉西北養和得保無恙天之默佑善人誠非意想所能及也兹聞利亨莊節移醮金創助本堂今年施粥經費養和主人聞風興起善與人同蒙亦慨助英洋三十元以答天庥將來作善之家必有餘慶可爲堂主人預卜也敬此登報爲食粥貧民百叩鳴謝[  上海虹口寳順四弄元濟堂司董謹啓]  
[正誤]  
　　廿三次報内廣昌和三元脫廣昌二字朱鶴聲誤刊朱鷄聲蕺錦誤戟錦嚴大鏞誤嚴大庸吳明倫誤粱明倫俞玉符悮余王符念岵氏悮念古氏合亟更正以昭信實奉省協賑公所啓九月二十日 
[浣溪紗季秋朔日之晚太痴生邀赴詠霓觀劇棖觸幽懷歸而塡此]  
　　漫寫哀詞誄茜紗閒揮清淚哭黃花星星兩鬢在天涯庚信傷時猶有賦杜陵惜别已無家且將絲竹送年華[  申左夢畹生]  
[展重陽後一夕侍桂笙夫子偕鍾君洪南觀詠霓園牡丹花賦四十韵呈政并爲牡丹乞詩]  
　　歌舞娱情性風流愛我師帳前羅玉樹座上秀桐芝自整紅牙拍閒聽玉笛吹秋光揚月朗芳氣漱泉滋徐介玉周桐蓀李月秋小泉兒皆邀賞識顧曲希公瑾聆音屬子期琴尊常跌宕裙屐許追隨體重西崑雅名嫌北部卑勝游惟向此雅愛更鍾誰嘗侍游讌知師素喜崑腔故每向丹桂天仙觀劇可惜三霄種猶虚一顧知良宵逢勝友延譽到佳兒亟致慇懃請頻邀盼睞垂傾心緣國色刮目賞天姿渺渺情難託姗姗步故遲未曾搴繡箔先已促哀絲想像猶虚擬聞聲始覺奇低徊障袖處搖曳出簾時年紀嬌何小身材瘦不支態明春淡冶光膩艷離披語好珠能綻肌匀玉去疵兩圑荑樣手雙鎖柳痕眉粉頸含羞暈朱脣吐玅辭薰衣煩荳蔲開靨藉胭脂纎履勾菱角長裙嚲柘枝輕盈翩欲舉荏弱立防欹孔雀輸文采靈犀運妙思喉探音嚦嚦齒貫字纍纍裂石穿雲響繁絃急管悲轉春鶯出谷鳴盛鳳來儀俯首愁無那回眸笑更腚新腔洗塵俗仙曲醉心脾緩緩聞蓮漏徐徐陰桂旗月光圓未足花影淡仍疑轉瞬成遙阻銷魂易别離將飛猶立鶴臨去復委蛇是夕演算糧登殿妙絶無倫香散何從覓屏深不可窺多情看未厭得意竟忘疲師大加傾賞觀至曲終始返歌調當塲擅容顏絶世推所欣頻擊節自信不阿私得寳歡無比尋芳約可追東風憑着力願爲乞新詩[  太痴高瑩未定草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[看鏡中花贈意中人希知音者心鑒]  
　　倡條冶葉非無主異卉奇花别有叢四座華燈香影密一聲清漏艷歌終會期迢遞書難準情思氤氲酒易中記取吟魂銷斷處胭脂山下見紅紅○魚更暗度鴈歸翔底事春宵樂未央憑仗靈槎通碧漢不愁仙路阻紅牆覆來翠被情何熱過去羊車影亦香了了三生痴絶語品茶燒燭與商量○漫將青眼幾摩挲醉把瓊枝綺思多織愛鴛梭抛密緒締歡鸞帶剪香羅人間幻作拈花笑天上曾聞倚樹歌綵筆　金都失色不堪持贈奈君何○生受瑤臺夜月寒雲裳霞帔凭欄干縱教聲價猶珠鬵須把身軀比玉看抵死憐才同一哭如痴　色當三餐纒綿悱惻何由見會取并刀剖肺肝[  太痴戲筆]  
[上海北市絲業會舘籌賑公所施少欽經收河南皖北賑捐六月廿七八九日第一千八百零一二三次清單]  
　　　揚州糧臺萬松山房主人求保幼子平安由同茂莊來洋一百元上虞袁百源求病全五十元太原氏祈病全五十元東海求平安清吉十五元慈谿盛沛樹求病速愈並求一家平安十元春水綠波主人求萱堂康健由春源行來十元黃袁氏祈生產平安十元徐文傑祈病愈十元寓羅慈邑隱民士爲父七十陰壽懺資移賑六元如臯東門求病全人五元章漢良爲次子祈病速愈五元延陵士由和生莊來二元安爲福兩元胥江洽記金錦齋求子病愈兩洋鎭海厘局李佐飛求夏月平安二元梁溪戴冠卿募黃德興一元益記力不足一元浙慈鄭蘭舟藥錢移賑求病速愈五角常熟孫大淵爲母舅華映喬舅母陸氏表弟廷卿資冥福乙元又募求去灾一洋並一元錢廿文陳憲亭五百金廷松三伯六十文季鳳章三伯支小亭乙百共七人合洋四洋錢二伯三十以上十七日清江蕭科元求母病身體康强洋念元山陰無名十五洋蘇城謝蔭軒十元寳寗堂祝十元馮存仁堂將烟口並西瓜錢助賑六洋合順質六元湖州愼興莊潜龍氏六元羅雲鰲求病愈五洋漢口春源油號無民四元南州貧吏節省馬車費三元天保棧來江西三湖吳佩慶募王德興堂羣賢各二元嚴之生孫病愈乙洋式如氏祈身體清吉一洋大甫縣署彭河濱由汕頭廣泰棧梁梓彬寄托長盛棧交到爛板兩洋計重乙兩二錢蔚豐厚號趙容生兄交到陜西鳳翔府隴州暑陜隴敦本堂　五兩彭宋亭譚恊唐内直南三户各一兩龔貞揆淵揆乙兩浣揆彤揆乙兩癸貴定貴唐兆溪楊幹堂甘天德童敬亭周陞海潘麗吾陽希顏譚春元十户各五錢舒雪村錢五千文馮祖四千文周雲殿封志庭馬舒範李冲霄石廷玉牛茂倉張毓祥韓韋鄭桂岩九户各一千文薛仰清陳際堯程國楨劉鼎錫四户各八百文馬國度王道平朱正午三户各五百文李佩芬春樹堂畊石田齋馬澄本四户各四百文蔣鎭劉用章高守先楊樹瀛馬祥何張寶咸李壽陳嘉謨丁金斌全性馬賛勳十一户各二百文共四十九户合規元三十三兩一錢四分二厘○坦直橋鏡茂湯滌初募　善卿王鳳亭各洋二角葉家聲五分無名氏錢四百七十文又五十文又十文張馥亭同源花米行陸驚人莊南書屋四户各三百文周炳春吳德興晉昌居士恊興淺漂四户各二百文張憩庭一百四十文杭麒陸清香天生堂懋駕軒張卓卿仁壽堂六户各一百文義記莊徐簡齋朱恊昌傅書槎王兆蘭嚴長生六户各五十文張錦卿逢喜小兒廿文胡有人十文不留名羅松全范虞堂三户各四文共三十二户合洋四元不留名銅洋　元以上廿八日○杭城觀成堂仍將戲資移助由趙子芳兄來洋一百十六元錢五百五十文嘉生福生病愈完愿由沈芝庭兄來洋廿元無名氏爲次孫病愈以醫藥費移助十元無名氏祈次留消灾益壽以冠履服飾費移助廿元松郡王安雅沈柳東以金陵人罰欵助十元山陰不求人知氏拾元劉菊記由源豐潤來十元揚州鳴珂堂主人募無求氏十元夾州韓廣興默佑居士爲次女病速愈五元泗涇同天壽無力子五元揚州成志善祈母子平安五元太倉善昌募元成典萬隆典均祈保平安各二元五角又不留名祈疾早痊一元香港恊善昌由大通寄來二員二角芹香書屋李二元隱士祈病愈二元海昌周子翰募錢我士求長子病愈二員孔門陳氏祈兄病速愈二員徐錢朱病愈一員葉潔甫還愿一員同春一員錢一百零五文○天順祥來江西小金台施廣壽和尙共募九三八平銀十兩施招姑舵塢山人各銀五兩郁氏安人求冥福十兩共四户合規元三十二兩一錢○烟台東海關下營稅局委員鍾鶴臯周子珍募昌邑縣正堂羅竟仁津錢十千文富國場正堂王嘵湘四千文儒學正堂劉俊甫二千文副堂周省三一千文東廳楊子瑜西廳須蓉岩各二千文昌邑訊丁顯武二千文又阮彝亭一千文鍾鶴臬十千文周子珍四千文朱融展胡殿秀懷珍三户各二千文羅植慶劉仁各一千文李吉成姜　各五百下營口天興義盛同聚泰興隆廣泰同和公順廣德和恊成雙盛永順德順十三店一千共三十户合庫平銀十九兩一錢六分二厘以上廿九日 
 
 
 

Page 11

 
 
   
 
 

Page 12

 
 
   
 
