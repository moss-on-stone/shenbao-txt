# 1892 - 216 - 4906933

 

Page 1

 
 
[新印鉛板大字康熙字典告成] [  圖書集成局啓]  
　　康熙字典一書家絃户誦垂二百餘年目今殿板不易購業近時所出者雖極精工然細若毫毛久閱恐傷目力本局特用新鉛鑄成大字排印而成讎校再三毫無髮憾卽燈脣酒尾老眼昏花者亦能一目了然全不費力兹己告竣釘成十二厚本靈白連史者每部連套收實洋一元六角上等竹紙者連套收實洋一元二角由上海申報館帳房伋外埠經理申報處出售寄語芸窻秀士青瑣才人移玉惠臨及時購取也可 
[重印經籍籑詁出售] [  點石齋啓]  
　　是書爲儀徵阮文達公所輯公當視學浙江時以經術倡迪士子思治經必先通詁訓庶免鑿空逃虚之病爰集經生若干人分籍籑訓依韻歸字而公復以精心卓識總其大成可謂經學之統宗詁訓之淵藪矣本齋前用横行三層式縮成五本頗蒙士林稱賞迄今銷售久罄而賜顧者尚源源而來因仍遵前式用潔白聯史紙重印成書較之初印尤爲精美臨文繙閱一目了然現己告成卽日由本分局汲申昌發兌每部碼洋二元五角今躉售與雪印軒主人此佈 
[論制器]  
　　今年酷暑較甚於往年而入中伏以後一連五六日炎熇之氣逼人揮扇不凉食瓜不解竟至夜不成寐余去年亦於夏間患腿瘡牙痛今年又適符來復之占閉門不出者久矣近則腿瘡己愈而頭額及頦下皆成癤醫者云腿瘡由於濕熱此則暑熱之所蒸而發也對鏡自照嶄然見頭角益復不敢見客惟脫略形骸者乃請見焉昨有同鄉桑鐵山太守介陸韻樵明府來擋駕不及遂以黄冠芒屩出肅客旣坐相與叙寒喧乃知爲鄉先達桑文恪公之孫而爲曾惠敏公之高足弟子性極脫略絶無貴介氣前者曾在張小唐少尉席上見之客多不及細談故未之知也遂命奚童瀹雲霧茶以進促膝清談因言及此來蓋奉張香帥之檄來滬觀製造煉鋼等事將取法以歸卽以創興於楚漢談次詢余以制器等事余唯唯謝不敏嘅然而歎曰中國之製造近來皆仿自泰西其實則泰西皆仿諸中國者也上古聖人觀鳥篆蟲書而心裁獨出舟楫弧矢之利天下賴之後人踵事增華總不能越其範圍卽如魯攻墨守制器皆出人意表木鳶戾天三日而不下木牛流馬行之者亦不止武侯一人元順帝刻銅爲蓮花宮漏是卽今之自鳴鐘表一類卽槍砲等物亦中國先有之特西人精益求精所謂文翻空而易奇用是而製造之精乃獨擅於西人耳桑君曰然西人風氣之開較中國爲遲此時泰西競尚製器譬之中屬中古之世未嘗無奇技異能之人迭出其間第禮記有言德成而上藝成而下緣是而人遂目藝事爲下品凡有所作皆斥爲奇技淫巧於是乎中國之藝事漸以失傳中國人之心思亦不復深入西人且以此傲我矣自近年以來中國講求製造者日益精卽如上海製造局經劉康侯觀察悉心振作凡從前所未行之事創之者己非一端而莫妙於煉鋼一法蓋禦敵全在乎利器而制器全在乎煉鋼泰西煉鋼之法亦歴年不多前此亦不過蘸火淬鐵以爲鋼其鋼之成否成而何等皆不能自主也自瓦瓦斯創爲煉鋼之廠而後西人乃知煉鋼之法大有益於製造現在瓦瓦斯與阿姆斯合而爲一故英國之製器愈精而各國多仿行之惟中國猶闕如自劉觀察創開此廠而後中國之製器亦可與泰西並駕且局中所製一切大都華人爲之而西人可無與焉僕不勝欽佩之至故自奉檄來此昕猸在局中逐細考校虚心咨訪其鋼之剛約有數等可以合制器之用者皆縷晰而條分之此實探源之學此法旣得則推而至於機器製造不難一以貫之矣余曰局中工匠竟無一西人乎桑君曰工匠絶無一西人且中國工匠類皆能獨出新裁别開生面請以一事爲之証曾見有自製洋燭者無論牛羊之油皆可爲之但須提之使淨其提出之水向無人知其用處惟有時人或嘗之其味甘如蜂蜜不知其另有何用也乃有某匠入硝强調之卽成爲極猛烈之炸藥屢試屢騐此則中國新得之法並非傳自西人者也夫以中國之地廣人稠逺勝泰西人之聰明才力初何嘗果遜於西人特以風氣使然泰西尚藝事故人人窮思極想以期藉技以致富中國視藝事也輕列諸下等遂無有於此殫其心力者至於今日則各處設立製造船政諸局制器尚象日見講究將來僕以煉鋼製造等事考核完竣之後湖北亦將增設卽織布軋花一切利用凡上海所己成者香帥皆派人來此稽核訪問他日皆當踵而行之吾知人才以愈用而愈出心思以愈進而愈深竊原竟委聞一知十格物窮理之功中國何嘗肯讓西人以獨步耶余聞而欣然曰聞君此言不覺爲之一快暑氣頓忘矣然卽此而知吾子之於此事其用心爲何如當必有不負香帥之委而楚地將來之局面可於此卜之矣桑君抑然謝不敏興辭而出乃錄而存之 
[營口火警]  
　　營口訪事人云初九夜半大水蕩南孫家大柴欄失火時則狂飈怒煽赤焰漫天水會洋龍及營兵勇隊齊集灌救究以祝融氏勢太猖狂杯水車薪無濟於事後面大柴垜十三座盡成灰燼前面房屋皆租與小户人　居住雖未殃及池魚然當火勢猛烈時無不驚心吊瞻紛紛然搬移物件遺失不少次日道廳兩署派差傳諭以後此處不准再堆柴草以免意外之虞因此處自去冬以迄於今己焚燒三次不得不作懲前毖後之計也 
[遼陽市景]  
　　前聞通江一帶均被水淹遂致營口糧價因而提漲近日荳子價值亦有增無减十一日午後有人自北來者據言距營北五十里之石佛寺地方亦被水淹收成恐無望矣幸蓋平熊岳等處紅糧運至營口販售不少詢其田畝豐歉據稱所種雜糧大率生機蓬勃近來略嫌亢旱然關東一帶畏雨不畏旱卽使一月不雨尚無大礙一旦雨師稅駕依然萬象回春也 
[白門瑣紀]  
　　某武弁金陵人喜以拳勇恣横於鄉里某日彳亍河子呼一葉扁舟納凉於九曲青溪之渚夕陽西下興盡而歸不名一錢躍登彼岸招招者牽衣索取弁怒不可遏贈以老拳船户固甚黠者自糜其體俾血迹模糊扭而呼寃於縣署藍雲峰大令睹此情形詢知曾許船價洋銀二賀後竟恃强不付復毆傷良懦不覺怒髮衝冠將弁嚴加申斥著交兵房看管擬禀請大憲懲辦越數日始有人爲之緩頰取保釋歸○金陵各大憲設壇祈雨後雖霈甘霖尚未旣霑旣足日内劉峴帥瑞方伯委本署文　委員某君赴茅山龍池請回五龍承以玉盤供奉香案之上虔心叩禱致慤致誠特不知見首不見尾者果能使雨師命駕以潤田疇耶抑竟如葉公之所好者耶 
[江州喜雨]  
　　九江訪事人云天久不雨禾苗漸枯德化縣羅明府心切杞憂遂於初九日齋戒求雨禁止屠牲以期上格蒼穹普施甘㴻初十日午刻隂雲四合雷聲隆隆細雨如絲歴一點鐘時卽止然田中禾稻亦可稍有生機矣 
 
 

Page 2

 
 
[水火虚驚]  
　　本月初九夜鐘鳴十一點時有某甲者納凉於九江招商局碼頭上就艸地弛然而臥偶一轉側墮入江中慒然尚未知也幸納凉人見之躍上小划船取竹篙拯救雖得免於及溺然己如飲河鼴鼠腹滿清泉矣○九江南門灣浴肆比鄰某姓家遺火於屋外積薪忽然上熾飛騰跋扈幾同萬道金蛇幸運水非遥得以登時撲滅僅焚去柴八綑餘物俱未被災 
[皖水素波]  
　　安徽潁州府知府鳳韻生太守林太平府知府王子範太守汝礪奉嵩書農方伯檄飭互相對調○本月初十日會辦保甲事宜城守協劉煥章協戎訪知縣城隍廟後大土閣邊某民房内有匪人私鑄砂錢遂拿獲九名解回協署升堂提訊各予重懲復將爲首之五名荷以重枷諭令地保協同兵目押令游行示衆計一百日其餘四名移送懷寗縣班房收繫○安慶某甲年三十餘家在省城御碑亭側平日依人家爲客作妻則爲人浣濯縫級生有女孩年甫五歳本月初八日步至屋外被騙子誘入麥子巷某烟寮甲夫婦失去小嬌生不覺心中忐忑遍向鄰家尋覓無影無蹤遂於起更時四處鳴鑼央人尋訪騙子恐事洩將女孩送至本叚任家坡地保馬姓家馬問其來由詭云此女失路不能回家哭泣中途是以帶交尊處如有人來認望向索酬儀若干可也馬允之次日有人遞信與甲往認果然遂給錢四百文意欲領女馬竟索洋蚨十翼否則不准領回甲無可奈何據實訴諸保甲局局員以案關拐帶將兩造移交懷寗縣核辦包伯琴明府升堂訊究飭責馬二百板枷號示衆初十日訪悉素行不法遂飭開枷提訊復重責二百板諭飭差役收繫以爲誘拐小孩者儆 
[巴山話雨]  
　　宜昌城内某錢店開設有年生涯頗旺邇者不知何故謡言四起致各家皆往取錢幸店中錢積如山尚能敷衍否則未有不被擠倒者貿易之道誠難矣哉○鎭川門外河街鋪捐集貲財雇慶雲班演劇雖炎熇蒸灼汗透蕉衫而鑼鼓聲中人如蟻附是殆所謂一國之人皆若狂者歟○前報紀城中某大户在上海購得衣料若干以漏稅受罰云云後又傳聞有上憲札查宦藉冒官免稅飭卽訊懲兹悉此札並非上憲所發其中尚有别情云○江水現己不漲輪船之往漢口者不十日卽可復回惟生意清寥貨物不能裝滿云 
[豫章紀事]  
　　江西學憲盛省傳宗師炳緯於三月初旬由省垣起馬考試吉安府屬接考南安寍都贑州三府州屬早己告竣於六月下旬回省文武員弁皆赴江干恭迓如禮聞宗師在省度夏料理部册等件定於七月初旬按臨撫州府屬想庠序中人皆當摩厲以須及鋒而試冀邀良工賞識也○撫憲德曉峰中丞之文孫年方十二貌旣端莊性尤聰頴奉祖母命由京南下於上月某日抵江中丞顧而色喜盖以建旄外省久别春明侍奉之餘可以詢悉京華近事正不獨雛鳳清聲爲足盡天倫樂事也惟以年方幼樨教導需人中丞旋聘丁憂在江之張玉珊大令鳴珂爲教讀先生想大令必當竭誠講貫遇事匡襄以無負中丞之雅意也○南昌爲附郭道邑人烟稠密良莠不齊打降之案時有所聞南昌縣汪芍卿明府以濟人利物爲心製備止血補傷丹多瓶遇有受傷者酌量給予無不應手奏效保全不知凡幾由是輿人頌德幾於有口皆碑又有興泰厚棧接踵而起製備多瓶以廣善緣凡受傷之人有願乞刀圭以療瘡痍者無不取懷而子著手成春謂非好行其德者歟○上年各省匪徒滋鬧教堂皆藉口於收養嬰孩爲起釁之端江省各屬事同一轍地方官揪焉慮之查兩湖督憲張香帥曾飭鄂湘兩省推廣育嬰章程將幼孩之失所者廣爲羅致竭力維持以免匪人有所藉口誠爲法良意美近日南昌縣汪芍卿明府亦推廣成法在各鄉及謝埠等處多設育嬰堂凡貧民之無力育嬰者皆可送往果能實力辦理不持可以保全無數性命而且可以斬盡無數葛藤其裨益於國計民生豈淺尠哉 
[珠江夜泛]  
　　南海縣監獄日前有要犯二名逸去尚未緝獲以獄官潘大令管獄官徐少尉疏於防範己由臯憲額玉如廉訪詳請兩院憲撤叅所遺南海縣缺擬飭准補是缺之李大令徵庸赴任但未見有明文也○衙門收受狀詞向有一定規費州縣每狀收銀一兩八錢府道以上遞加若督撫兩院衙則非十餘金不可故民間往往有因禀費難籌以至含寃莫訴者下情何由而上達耶撫憲剛子良大中丞蒞任以來孜孜然以勤求民隱爲急務遂將禀費一項概行删去嗣後紳民遞禀只須費青銅六十文每逢放告之日親自坐堂接收蠧胥劣役以留難需索爲事者遂無所施其技倆旬日之間小民赴訴者不下數百人歌頌之聲流傳道路萬家生佛非中丞孰能當之哉○新選南雄州州同李少刺達三由京領取文憑來粤履任己於某日到省當卽趨詣憲轅禀呈履歴聽候傳見○客有自惠州來者據言該處有某廣文会擁臯比行同市儈時向生員勒索必償其慾而後己由是怨聲載道日前擅將某生監押勒索多金某生忿無所洩服毒自盡外人聞之咸抱不平羣起而與廣文爲難置之死地廣文有一子見父被害與衆力爭亦爲衆殺斃當經地方官騐明詳禀大憲未　如何辦理也○粤秀書院掌教潘仲瑜太史學問宏深久爲士林所翕服上月歸自京師卽膺講席院中課卷細心評改多士欽佩逾恒想當爭自濯靡以無負春風化雨也 
[粤東官報]  
　　藩憲牌示連州直隸州缺委試用同知冐樹稱署理清逺縣缺委准補東莞縣　汝霖署理曲江縣典史缺委候補興史周源深署理南海五斗司巡檢陸致祥從化縣典史徐錫齡始興縣清化司巡檢裘士瀛歸善縣平海司巡檢蘇錫禧均飭赴本任 
[紅橋翫月記]  
　　邇日揚州印委各官查緝烟館城門密益加密每至上燈以後城守營嚴守戎卽督率兵勇向各烟館稽查勒令一律於二砲時熄燈不准留人寄宿迨二砲後又躬往查騐如有不遵功令以及屋内人數與門牌不符者立將烟館主嚴辦房屋發封保甲局趙觀察亦躬親邏察凡街巷木栅均令於二更時下鑰非緊要事不准私開郡守則會商叅　宋叅戎請將各城門額兵之外每門再加派數人嚴稽出入一切布置較冬防尤嚴密非常有知者謂各憲於本月十二日風聞有匪徒溷跡城内雖無眞實形跡然江甘兩邑宰適當捕蝗未回故不得不部署周詳以爲未雨綢繆之計也○本月初十日揚城得雨己紀報章十二十三等日又得大雨數陣統計己得四寸有奇遥想北陌南阡早稻晚禾可望生機蜴遂矣有自田簡來者詢之曰此眞及時好雨也非惟田禾可轉黄莠爲青葱　四野蝗蝻亦己淹斃不少現在江甘兩邑宰尚在鄉冐雨收買蓋飛蝗沽濕難飛蝻子被淹欲斃乘此加緊收捕冀可盡絶根株也倘從此秋禾復生蝗蝻盡滅雨師之功不亦偉哉惟是各處得雨多寡間有不同如西北鄉懷子橋則有四五寸許東鄉僅一二寸不等若南鄉湯家汪等處則更少矣所異者初八九日城中涓滴全無而邵伯及下河各莊均得甘霖渥沛豈蒼蒼者亦如人世有畛域之分耶○某少尉聽鼓江寍寄居邦水賦閒終歳株守家門落落寡交性情耿介遂致相如之病范丹之貧兼而有焉年來幸得瓜州某鎭軍青睞春風嘘植時荷提撕八口之家賴以存活不虞月初鎭軍忽爾騎箕少尉噩耗遽聞不覺惶然色變旣而回溯知己之感幾致悲痛摧腸勉具生芻買舟往奠撫柩大慟知者哀之翌午解纜遄歸中途又陡遇急雨狂風舟子轉舵不遑登時船欹舵折艙内皆水滅頂幾占正危急中幸上游來一划船停橈拯救始得俱慶更生有識少尉者不禁慨然曰何人生時運　齊至於斯極耶宦途况味亦可憫己 
[好雨知時]  
　　旱旣太甚藴隆蟲蟲杭州各鄉民待澤孔殷昕宵翹企本月十一日午後忽聞雷聲殷殷西北角濃雲潑墨閃電飛青俄而風送雨來跳珠濺王無如片時卽止得雨不多是以龍隰鱗塍尚未旣霑旣足惟東北鄉一帶頗覺滂沱次日時雨時晴大有秋意銀床却暑就簟生凉矣十三日申初雷電交馳雨師忽降約半點鐘許天又放晴十四日東方向明紅光四射自晨及夕炎威鬱鬱扇不停揮至戍亥之交雷則隆然而起電則倐然而來雲則油然而作雨則沛然而下繼以風之刁刁調調如萬馬千軍破空而至階除積水約深半尺許四野禾苗一律青葱喜雨之亭可以復築矣 
 
 

Page 3

 
 
[虎林新語]  
　　杭州官塲傳說撫憲崧振帥於閏六月初六日陛辭請訓初八日由京起節回任大小文武各員均預備恭迎節鋮然至今未接到電音也○潤板橋同仁祠供奉鄉先哲王文成孫忠烈胡端敏三公栗主咸豐庚辛間粤逆陷城祠遂廢爲瓦礫迄今己歴三十餘寒暑荒蕪滿目未復舊觀春間紳士議修曠典重新廟貌就故址擴充之鳩工旣成擇於閏六月十四日奉主升座行見冠裳蹌躋祠宇輝煌祀典煌煌馨香千古矣○敷文書院就城中葵巷沈輔之舊宅改建榜其門曰敷文講學之廬閏六月某日落成署理杭嘉湖道宗觀察傳集兩監院面諭新章凡諸生之住院者以三十六人爲額如有缺出挨次充補不得紊亂每逢朔望兩課均需監院供給飯食平日諸生之在院者自備資斧初擬以二月甄别案超等前列者得充其額復因課卷均己散給無從查騐改以五月朔課爲準進院日須各備筆硯默寫五月朔課題起講以防頂冐院中購備經史子集準疑業諸生到院翻閱不得携帶出院至於兩監院亦需輪流在院居住隨時照料每至年終視監院之勤惰定來年之黜陟大略如此其詳須俟崧振帥回任後斟酌施行也 
[大雨時行]  
　　寍波禁屠求雨己見報章本月十二日下午墨雲羃天大有雨意入夜屏翳稅駕惟聞屋漏牀牀十五日大霈甘霖惜龍隰魚塍未能一律霑足河中水淺舟楫難通但願感召天和雨師再降則不特秋稼豐收可望卽疾病亦因此可稀矣 
[威逼釀命]  
　　寍波湖西歡喜菴畔豆芽廠某姓夫婦屢占脫輻反目時聞某日不知何故夫婦又起忿爭復召共母來家帮同將婿毆辱某姓不勝其擾誓不欲生躍入水中以致淹斃死後族中人以其被妻母威逼身死相約多人登門索命妻母畏罪挽人講和願出鷹銀數十元爲棺殮之費 
[潯陽紀事]  
　　稽查兵輪船一差向委王子壽林輔臣二少尹辦理兹上游以育嬰堂事繁任重札調王少尹接辦而以九江府經廳黄藻濱叅軍副之所遺稽查兵輪船事務另委余桂芬少尹接辦均於日内到差矣○天久未雨鄉民望澤甚殷九江關道涂觀察率同崇太守王司馬羅明府虔詣各廟拈香祈求至本月初十午刻細雨如絲十二日亭午時又得某霖詹溜如繩約歴半點鐘許十二日霢霂崇朝雖不能潤遍郊原然亦可免田疇紋裂矣○當求雨禁屠時大官旣己三令五申而小民仍無知悞犯某屠户故違禁令經巡兵查獲將肉奪歸屠户向之扭毆致被將頭劃破羅明府聞知其事以地保不善約束飭傳到案薄予責懲○有一瘋僧肩荷大門一扇沿街呌賣迨有人向買則又吝不肯售且復胡言亂語蠱惑愚人羅明府見之喝令拿下謂本縣只重忠孝節義從不信左道旁門似此惑世誣民法所不貸勒令立時出境不准逗留○本月初十日炎威甚熾居人皆喘若吳牛城内正街老府門口某鐵店仍令學徒爇火爐中搥煉鋼鐵稍稍憩息抶詈交加以致火氣攻心登時倒斃噫慘哉○十三日上午十點鐘時有某甲者一肩行李惘惘出門行至洋街就柳隂小坐意似待渡舟傍岸附之過江神思昏昏不覺睡魔纒擾甫一轉瞬滾入江中黄粱之飯未炊白水之盟己應嘻異哉 
[東戲五志]  
　　前晚急雨初過輕雷送晴清風徐來爽人心魄乃復駈車過和春園觀鐵子媽戲其中神奇微妙更非楮墨所能傳請略奉一二端以作諸君子酒後茶餘之談助焉臺上懸繩圈二相離約四尺餘術者梯而升以首及足套二圈中下搘以棍有頃繩去術者乃横臥棍上不摇亦不墜旋有女子名操者衣絳綃衣而出植立小方兀背倚於棍旁一人去其兀使四無依傍而植立如前有頃棍忽旋轉如渦而臥者倚者亦隨之而轉嘻其果所操何術哉眞令人不可思議矣術者假客一鈔票令客記明號數就燭上焚之旣成灰忽驚訝曰殆矣殆矣我將無以償客矣一舉首見鈔票黏正廳頂玻璃牕上高可四五丈費盡數人之力始層累而上得以取回去焚之固假也然屋頂有如此之高何以頃刻間見　黏貼是非具紅線取盒手叚者安得能之至於米雅諾烏都利較前數次尤覺可觀麗人衣淡碧衫下曳茜羅裙手持二素練長可丈餘翔舞盤　忽上忽下竟如二龍戲水雙燕穿花歴亂之中鬥成和文數十字昔有觀舞劍而悟草書者惜鄙人生具鈍根不克由此而會通其意耳其贈物也有茶有酒有餅餌有衣服有戲具有文玩而某客無意中得手銬一具斯眞奇之有奇矣至於麗人彈箜篌一闋與昨所記者無殊推節奏悠揚似或少異會當與能識减筆字者按譜而求之 
[捕頭下窆]  
　　法捕頭備德祿逝世己詳昨日報章當日卽由家屬備成棺衾爲之收殮昨日黎明舁柩至新北門外天主堂安置下午五點鐘時延神甫在堂中誦追思經然後舁往八仙橋外國墳下窆當舉哀時法總領事及中西各官工部局諸董中西巡捕餘及某某等華商皆執紼以送 
[雷殛紀聞]  
　　本埠亢旱己久近雖得雨數次尚未旣霑旣足前日午後二點鐘時忽覺雲低如羃大有催詩之意俄而阿香稅駕空中隆隆送響風伯雨師相隨而至驀聞霹靂一聲不啻天驚石破在後哄傳滬城登雲橋南梭子弄中某姓家庭柱被雷擊毁一時哄動多人前往看視又聞滬北某花園中亭子頂亦被雷擊是何祥焉吉凶焉在此次得雨較透四鄉農人可以大慰雲霓之望矣 
[雍容揄揚]  
　　前署上海縣袁海觀大令因丁外艱交卸篆務昨有浦東紳董置備匾額一方其文曰學道愛人又萬民傘一頂滬北紳士仁濟善堂亦置萬民傘一頂德政牌數對用鼓吹執事送至縣署各董衣冠楚楚入署送賀大令命幕友代爲欵接瀹茗清談極雍容酬酢之致大令果何修而得此於民歟 
[派員讞案]  
　　新任上海縣黄愛棠大令接篆以來以案牘紛繁精力恐難徧應遂禀明上憲派員襄讞案牘業經上憲允准派蔣司馬金生來滬藉供指臂司馬己於前日來滬旋於昨日乘輿拜會黄大令想日内卽當視事也 
[楚弓楚得]  
　　某甲者向在支應局辦公前晚自外歸家行至十六鋪裏街因褲帶己散遂將牙柄洋傘放在身畔俯而扣帶忽來一丐將傘攫去甲欲追赶勢己不及只有喪氣而回丐自得傘後向北行走適被十六鋪地甲裘鎭所見以其形跡可疑上前盤問初以言語支吾繼以事難隱諱始吐眞情裘查知甲在支應局辦公遂將原贓送至甲處失而復得是眞喜出望外矣 
[續獲帮兇]  
　　宋新香偷竊徐阿木家衣服被徐糾衆毆傷抛入河中以致溺斃由宋之叔父宋光華投縣請騐經新任上海縣黄大令相騐訊供並據廿一保五圖地保何安成禀稱行兇者除徐阿木之外尚有甲乙丙三人動手大令立飭幹差薛貴下鄉將甲等拘送到案以憑訊辦此己詳列前報兹悉甲卽喬永發係在吳春金航船上遇見宋新香喝令私刑吊打之人乙卽張麻狗渾名刺麻狗係將宋新香砍落手指之人丙卽曹阿福係將新香擲入河中者該差奉諭後星夜帶同夥役往閔行鎭東閘港左近將喬張曹三人先後拘獲押入舟中於昨晨行抵滬濱遂卽解至縣署黄大令飭令看管候訊 
[梟黨成擒]  
　　鹽梟魏坤發前在高橋鎭開鎗轟斃舟子高子林金福海兩人逃來滬上經子林之父福泰獲諸法租界中扭送公堂葛同轉質訊之餘移送上海縣請辦此己詳登上月十七日本報矣嗣同轉以魏羽黨甚多漏網在外諭令嚴密緝拿昨日眼線協同捕役公差查知魏黨名阿狗者匿跡租界中遂投報捕房由包探孫錦榮等前往掌獲禀請同轉另行派差解送到縣歸案究辦 
[縣案彚錄]  
　　前日薄暮時上海縣黄愛棠大令閱城回署行至晝錦牌坊渭園茶館門首忽有某甲攔輿遞禀大聲呼寃大令卽飭帶回 
 
 

Page 4

 
 
敬業書院公館晚間升堂訊問甲供稱係本邑人現在老北門外紫來街某棕榻店營生素來安分不敢肇事此次有素識之某乙代薦生意爲名藉端訛詐小的因此情急來案控告叩求明察大令向甲駁詰甲言語含餬大令著退去不理○薙髮匠高德華前年與胡徐氏之子胡三寳又名楊三寳在滬南花衣街合股開設剃頭店嗣與楊意見不合將股份拆出立有証據由高一人承開生涯頗稱茂盛不料三寳突於前日糾領.數人奔至高德華店中肆行吵閙高卽央人解勸置若罔聞高不得己投縣喊控值日差據情禀明黄大令諭飭該差協同高德華前往押逐如果不服禀請提究○謝陸氏於前曰投縣控稱係本邑人家住浦東廿四保廿三圖地方有屋一間借與無錫人袁福泰居住每月房租五百文至今己及三年近來袁將病人留住屋中小婦人不知其人姓氏至前日其人因病溘逝袁卽避匿他處棄屍不顧小婦人因此情急來案禀明求恩提究由幹差倪耀據情禀報黄大令諭著該差恊同該氏下鄉先將屍身收殮再行核示迨該差抵鄉其屍己由袁福泰備棺成殮該差遂回縣禀覆 
[英界公堂瑣案]  
　　美商茂生洋行主人控福泰號定買銅管若干其價約銀八千兩中西官會訊之餘先由經手人葛錦榮投質其供詞大略因價值日疲一時無措置遂斷令三個月内出貨惟先須墊付定銀五百八十八兩此五月二十八日讞詞也葛管押迄今應繳定銀無從設法茂生因指控其東人周文燾蔡太守傳訊之下吊閱福泰帳簿見所控之貨並未列入帳中宜周謂葛私自交易昨日又與美國易副領事會商周依然稱此項定貨先未得知旣未列帳不便干預葛供稱太古謙和等洋行另有經手定貨皆由周賺錢豈能置虧折於不問太守諭周曰福泰號旣用葛爲夥當有令其定貨之權易君亦曰茂生本控福泰號周旣爲福泰號主未便置身事外諭以此案原係葛弊混是卽用人不濟之悞太守遂斷令周具保出外料理葛仍應管押俟定銀有著事有端倪始准交人保釋如果所爲不善應由周另追保薦人指控不得藉此將茂生所控之事推諉○三百零五號巡捕禀稱江北人陳錦發等慣在虹口一帶干預賭博之事結成黨羽動輙兇毆昨日往拿反被扭結是以會司印捕拘獲送請訊懲陳供稱小的從某烟館走出與巡捕磕碰適有人因賭滋閙致被悞拘蔡太守語易副領事曰現在並無賭具姑免深究仍令具保如東將來查有不法情事定干重處同獲到案之王小隆現開老虎灶准卽開釋包探江阿三禀稱有年祗七齬之專孩張照弟與同鄉人韋阿九在途中玩耍將韋戳傷手臂是以拘張請懲蔡太守詰訊之下韋供稱小的在路用小洋刀削瓜與張磕碰致肇禍端江探又禀稱小的曾送韋至某醫館騐過傷甚輕微約一禮拜内可平復且韋父亦自願延醫施治蔡太守諭令自行醫傷料理○某棕榻店主奚長生向同宗奚阿長索取舊欠棕料錢昨在某茶肆中稍有爭論突有金阿寳者揷身多事謂奚故意掃人顏面勒罰洋銀兩元甚至逞兇滋閙適有巡捕至連茶客石寳生等送案蔡太守判令將金管押一禮拜交人保出償還茶館所失茶貲○王端生徐竹廷因賭爭閙有人以被其毆辱扭至捕房昨經捕房送案蔡太守因原告臨審不到概予省釋○三百四十號巡捕遇見馬天王阿苟停車某戲館門外坐在車中磕睡因之拘送公堂蔡太守判罰洋銀兩元歸捕房充醫院經費○包探江阿三禀稱小的曾將彭煒生指控竊土之劉三和解訊及大老爺諭令帶回捕房確查並無証據蔡太守著卽開釋 
[法廨停訊]  
　　昨日禮拜二爲法公廨訊案之期緣中西官皆未及到堂是以停訊一次 
[法界捕房紀事]  
　　前日孀婦李金氏投公堂控稱台州婦張陳氏等誘往下海浦逼令再醮葛同轉訊明情節又將被誘來滬質諸某龜花烟館内之台州女子金三妹查到送入善堂寄養其中詳細均載報端前日三妹之母由台州得信來申投公堂具領昨日同轉飭將三妹由堂中帶出暫押捕房候有堂期解案質訊○操洋貨業之顧長星有胞弟名壽星者不務正業屢次送請訊懲至再至三仍不悔悟長星究以手足之誼訴請開釋荐往法公司某輪船俾稍得辛金以資餬口詎料壽星性情不改依然作事不端經船中執事人辭歇回家長星無可奈何遂又於昨日送入捕房管押噫其眞如諺所謂老壽星討砒霜呼歟我恐壽星將自此拆算矣 
[叩募四明清節堂創建善捐]  
　　謹啓者敝堂接奉寗紹台道吳福茨觀察來函以四明節婦虞李氏創建清節堂爲寍郡向來未有之大善舉出之巾幗中人尤爲難得先由虞李氏倡募三千餘金購地八畝八分　工庀材己成二進一埭刻下第三進並辦公之所亦在開工惟事關創始工程浩繁除常年經費就地籌勸月捐外建造之貲尚需萬金囑善昌於同鄉中代爲籌勸善昌竭力設法正值各賑交迫之時未免顧此失彼而該堂工程需欵孔亟目下敝堂籌勸祗有二千元之數亦未能一時收齊計收到趙馥疇大善士募塡洋二百元朱葆三大善士募塡洋二百元周詠春大善士募塡洋一百元何瑞棠大善士助洋一百元費鴻生大善士助洋一百元盧束橋大善士募塡洋一百元胡芝青大善士助洋一百元昨日敝堂先行湊解一千元一面據情登報惟冀仁人君子俯念保全苦節功德無量况寍波同鄉出仕經商所在多有務懇大發慈悲玉成善舉長宜富貴永保平安不特虞李氏曁衆嫠婦一瓣心香望風拜祝卽善昌亦九頓百叩永戴鴻慈敬盼雲天惟祈公鑒上海六馬路仁濟善堂施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[同登仁壽]  
　　本堂承杭省萬承志堂馮聽五大善士募棣華堂主人樂助八寳紅靈丹一百瓶太乙救疫丹四百錠藿香正氣丸五百服本埠黄景春善士蟾酥丸三百六十瓶全亨寳號蟾酥丸二百瓶童涵春臥龍丹一百瓶福蘭堂痧氣丸二百瓶南泰山堂周益大布寳　臥龍丹各五十瓶又蒙鷺江任大善士宗保經募無名氏施藥經費五十元杭省振德堂楊知足齋孫各二元江右萬綬青善士募助二十二元崇　縣署嚴大善士經募十元金石丞善士經募三十元澱山司李大善士一元義生源記饒交來無名氏藥平銀五兩四錢七分本埠絲茶北卡二　裕盛成來無名氏十元顧大善士來不留名五元拜領之餘莫名欽佩仰見靈丹廣捨疫癘之回春慨解青囊濟垂危之疾病福田翼種值植撫基除當時掣奉收條請登報牘以誌謝悃[  上海同仁永善堂司董王承緒等謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
