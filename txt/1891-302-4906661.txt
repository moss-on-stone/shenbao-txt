# 1891 - 302 - 4906661

 

Page 1

 
 
[申明蘇州售報處] [  申報舘啓]  
　　本舘申報之寄往蘇州者只由閶門内東大街王萬盛桂帶店内炳華室一家經售近聞有人在外冒名分送用特聲請閱報諸官商務向炳華室購取庶無舛錯之弊敬此佈知諸維垂鑒 
[新科順天江南江西浙江闈墨出售] [  申報館啓]  
　　制藝雖小道然理法必準諸先民花樣必宗乎時尚率爾操觚者斷不能工本舘每逢大比之年卽將直省闈墨排印問世誠欲爲揣摩風氣者導以先路也本科順天江南江西浙江等省闈墨類多炳炳琅琅之作亟付手民冠以主司同考官姓名爵里新貴題名全錄後附試帖如干首每本碼洋七分有欲觀絶時眉樣者本埠請至三馬路申昌書室及掃葉山房外埠卽向申昌及賣報人購取可也此佈 
[論卞制軍飭辦育嬰事]  
　　溺女之風福建最甚本報所載不可枚舉閩中非無樂善行仁之士豈竟忍坐視而不之救祗以積習旣深勸之未必能聽且育嬰之堂雖亦有之而要不過有名而無實一切章程皆未能盡善盡美雖有如無前報登卞頌臣制軍飭辦育嬰等事而知閩地之撫嬰無術蓋已久矣閩人專喜購螟蛉之子假如一人有四五處店鋪而僅得一二丈夫子則必多方覔購作爲義子不嫌其多養之教之竭盡心力教之而成人則與以一店使之主持出入管理帳目其照管之貼切究勝於所雇用之夥友而所獲之利所謂馬蹄刀吊桶裏切菓滴水不漏其計可謂得矣然其待螟蛉之子則如此其厚而獨於親生之女反視之如仇或令正果係瓦窰年年弄瓦不免心有所厭然究亦不忍置之死地諺云虎毒不食兒閩人之毒未必甚於虎狼而何以竟出此毒手甚有頭胎生女亦以爲不祥而溺之者在婦女識見淺陋甘爲非義而爲家長者亦絶不一阻止之此何說哉卞制軍惄焉憫之以爲此事大傷天地之和於是札飭屬下曉諭通知勸其凡有善堂之處講求育嬰撫嬰等事其向來所無者勸令地方宫紳設法創立庶幾無辜女嬰不至慘遭浩刦其用心可謂仁矣然竊揣頌帥之意以爲凡此溺女之風皆貧苦小民無力乳養以至置之死地苟有育嬰堂以養之此風必當一變而不知溺女者而果係貧苦無力乳養之家猶可說也竟有富家以及小康之家而亦有此有因多女生厭而溺之者有頭胎生女以爲不祥而溺之者此等人别有肺腸卽有育嬰之處斷不肯送往乳養盖彼謂送在育嬰堂將來長成擇配或至流爲下賤反至有玷門楣不如及其初生也而溺殺之爲得計噫此其心之很毒爲何如哉故頌帥而必欲行此仁政俾嬰孩獲全其生必須嚴定溺嬰之罪律載無故殺子孫者本有應得之罪按律定擬毋稍寛縱一面通飭各州縣傳諭城廂内外坊保令其隨地密查遇有此等溺女情事首報者有賞匿報者有罰則若輩自必貪賞避罰暗中窺伺無可掩飾凡有溺女者必不敢明目張膽或者又恐坊保卽藉此以爲生財之道一經得賄代爲蒙蔽官府又豈能盡知是亦一弊然得人之財而斃一孩命坊保之輩雖曰下役或亦不至天良澌滅至此彼欲溺女者先須致賂於坊保而後可以自斃其女則此心亦必有所不甘如此則溺女之風卽不能盡絶必當稍殺於從前若得查獲一二人照律懲辦以示懲儆則更當知所忌憚而不敢再動殺機所以回天和而廣仁政者其功德當更不淺也雖然此風豈僅福建爲然哉月前有甬東友人談及浙江台州溺女之風慘不可言凡生而得女則置之脚盆内浸以冷水逾刻面斃亦有孩之筋骨好者揚手擲足一時竟不得死或至次日始斃其傷心慘目爲何如者又有活埋者則不論其生死裹以蒲包瘞之土中有埋孩之處越日有人過之尚聞其呱呱而泣者言之殊堪髮指而台州之溺女則與福建情形又有不同台州地方瘠苦人心强悍故有此等情事凡家中稍有可以自贍者一二女孩尚不至生厭非若福建之富家亦有溺女之事也惟台州地方貧苦善堂甚少而育嬰之堂尤不多見吾友鹿洞後人前者曾欲創議集衆勸捐隨地設堂以加惠於彼處嬰孩明定章程其送至嬰堂願書姓名者將來可以仍由其父母具領惟不知姓名者則由堂中擇配而擇配之時亦必兩相允洽無所强抑且必令爲正妻而不使淪爲下賤由紳捐辦而由官給示爲之保護如有地方痞棍藉端訛擾者禀官究治果能及時舉行此舉則實台郡赤子之福乃迄今猶未舉行陳鹿笙太守桂林望族素稱爲愷悌君子現綰郡篆度必能推曁其慈愛之心以廣生生之德敬告鹿洞後人盍速起而行之余因錄卞頌帥飭辦嬰堂一事而連類及於台州台州亦頌帥兼圻之所及及此時而行之則亦上憲之所聞而深喜者也竊願爲閩浙各嬰之獲生者祝制軍福壽無疆 
[金華紀麗]  
　　吏部爲批示事據廣西試用縣丞周家琳呈稱竊職湖南寗鄉縣監生遵照省例歴捐縣丞指分廣西試用並免騐看同治十三年二月蒙前貴州撫院曾騐看給咨卽於同治十三年四月十五日到省旋丁父憂回籍守制光緖五年回省奉准起復在案八年二月十二日丁母憂三月二十日到籍守制十年十二月起復回省均聲叙明白在案十一年春飭查由廣西起程日期當經據實申覆在案迄今未奉行知核准起復亦未奉准同治十三年四月十五日到省挨班序補明文以致在省需次徒屬虚懸兹由籍措資來京取具同鄉京官印結縷晰聲明伏乞恩准查明同治十三年四月十五日到省例應准其到省挨班序補並光緖十年服滿起復例應准其起復等語查定例内載官員丁憂漏報到籍日期者查其服滿文内亦未聲叙凡有來京後取具同鄉京官印結在部呈明到籍日期聲請起復者概不准行總俟原籍咨文到部報明到籍日期方准其起復等語今廣西試用縣丞周家琳丁父憂前准湖南巡撫咨報該員服滿經本部以該員並無咨報到籍日期服滿文内亦未聲叙於光緖十年十二月三十日辦理行查在案遵今者據咨報到部無憑辦理起復至該員到省俟班序補之處俟准其起復後再行辦理吏部批示據保舉候選知州劉遠訓呈稱竊職四川貢生由捐納候選縣丞光緖二年關隴肅淸出力經前任陝甘總督左保奏以州同分省補用並給五品頂翎又於五年瑪納斯南城出力經伊犁將軍金保奏免選本班以知州不論雙單月遇缺卽選並戴花翎職前奉批示保舉知州坐銜不符應令原保大臣奏明更正再行核辦惟原保大臣金業經病故無從禀請聲覆今旣奉駁令奏明自係更正不易職情願就已核准前保分省補用州同加捐官階等語具呈到部前來查前據該員呈明原保底銜本部核與原保淸單坐銜不符應令奏明更正再行核辦批示在案今復據該員呈稱原保大臣伊犁將軍金業經病故無從聲覆情願就前保分省補用州同知捐官階等因查該員遇缺卽選知州原保大臣雖經病故應由後任將軍奏明辦理所有 
 
 

Page 2

 
 
該員呈請就前保分省補用州同加捐官階之處本部並無辦過似此成案未便准行○書吏劉某之子名七者遊手好閒夙與匪徒爲伍邇日有某妓令作义桿意以爲一生吃着不盡矣上月十二日有某宦之子約集諸士子在琉璃廠紅錄局内觀紅錄七猛然闖入公子被擠幾乎傾跌因大聲斥其無禮七以惡語答之公子忿不能平立遣跟丁送交練局委員懲辦七詈益甚並辱及局員局員怒令懸諸空際以待解坊○龜子李開甲在百興胡同開設寳和妓院通州人黄某吃倉匪徒也性情凶悍人皆以黄一刀呼之上月十四夜三鼓後赴李處索錢聲稱非如數不能了結李料其來意不良立喝龜奴各持木械很很毆之直至遍體幾無完膚依舊詈不絶口李復喝令買漁油蠟一條插入臀竅黄痰氣上壅登卽嗚呼哀哉洎天明中西甲捕聞而前往李卽逃逸無蹤因拿龜奴妓女等十二名口移解中正司署分押班房官媒兩處以待檢騐後帶城訊辦至十六日獲李到案押收妓僕等始得釋出○龜子張虎在蔡家胡同開設妓院义桿趙第夙與某匪徒有仇適匪徒於數日前往張處索錢趙喝聚衆龜奴持械毒毆匪徒筋斷骨折延至十四日午後名登鬼錄本地中捕聞悉前往獲趙解收中正司署正指揮蘇君急帶仵作前往檢騐塡爲屍格禀詳城憲以待城期帶訊○王皮胡同龜子趙姓家有妓名老小者與某客囓囓臂盟花下閉門誓不迎新送舊並常將私蓄銀兩付客俾作贖身資鴇母查悉情形將妓鞭責約令從此絶客老小唯唯遵從詎回院之次夜卽吞服紫霞膏灌救無靈毒發殞命本地甲捕聞悉呈報中正指揮蘇君帶領仵作前往檢驗一面塡寫屍格禀詳城憲一面獲趙曁鴇分押班房官媒兩處以備帶城審訊○魁升班中人相約赴外洋學習文武戲法能變花卉樹木諸物神妙無窮及回京寓居燕家胡同想生面别開必有一番利市也○刺肘充徒之竊犯張倉兒客歲五月逃回京邸經北城甲捕拿獲由城移交刑署分司擬以刺面充軍由兵部起解至二月又逃回京邸匿跡南城地面地城甲捕查悉拿獲送城移解刑署交當舟官飭收監獄以持呈堂掣司訊辦 
[牛庄客述]  
　　上月十七日傍晚西潮溝沿慶隆昶南棧失愼焚去靑麻黄荳數屯值價約數千兩幸道署洋龍首先馳到且是處起水亦便得卽撲滅不至殃及池魚惟於各水會及衙署差役兵弁救火時有一窮漢被槍尖搠破右腹腸已流出仍向南疾馳而去約行數十步卽自倒臥當時只顧救火無人查問少頃經其親人扶去次日訪查有云是某處畫鋪夥已當晚因傷殞命云○營口自申秋後風雨絶少天氣頗和煖惟於九月十九夜疾風暴雨霹靂交加二十早起天雖放晴似覺寒威可畏詎廿三日將曙又得暴風雷雨旋卽晴和日内仍不須皮服也○新任海關道壽觀察將卽到營道署書吏早已預備供張矣○户部新捐事務半年來仍無頭緖前日又聞省憲另委幹員到營辦理所帶隨從人等多至百數十名然到經旬日未見動靜大約候新道憲臨莅云○營街客帮之辦南貨者向推關裏帮爲最每於開河封河時更興高采烈今年則大不然家家停運各貨咸謂夏秋以來不但不能獲利且消塲遲滯難以脫手云 
[閩垣官話]  
　　福建正副兩主考於揭曉後一日出闈駐節皇華館當日乘輿拜客冠蓋往來絡繹道左上月廿二日經湖南江西同鄉官分請赴兩省會館公宴座滿簪裾極稱歡洽○廿六日正主試由海道晉京覆命副主試亦於三十日持節言旋云○本科武闈主試卞制軍業已出示定於十月初三日親出南較塲先考馬箭所有應試前鋒等項及緑營千總把總曁各學武生均當預備弓箭聽候考試其提調官委陳展堂儲憲監試官委孫蘭江觀察云 
[派兵剿匪]  
　　德化縣鄉民勾同匪類退守山後以冀死灰復然前已列報兹聞卞制軍赫然震怒除已調南字營建威兩營擢勝三營凱字右營福字左營鎭武練營駐紥泉州永春尤溪德化一帶外復札令霆慶前營廖軍門前往助剿兵力已厚當不難芟薙無遺也 
[白鹿霜鐘]  
　　温州訪事人云協昌懋號東史君春芳與萃昌和各家在毆郡設立順和公司專做煤油生意查温郡近年菜油價昻鋪户均用洋燈煤油銷塲甚旺該公司現擇曠地建造棧房堆積煤油此後銷塲順利固有如操左劵者矣○温郡出産以柑爲大宗節屆霜降販柑者咸躍躍欲試欲赶頭幫生意上次輪船開行已裝四百餘桶之多想下次開行時裝運必更多也○時際初冬山笋叢生參玉版禪者莫不操奇計贏爭先恐後第笋山有大小年之别本年適值小年將來笋價恐有增無减云○浙闈揭曉後温州獲雋四名有某甲素以走差爲事九月十五日携帶信件後陸路趲行限定四日抵毆冀趕頭報可得重賞不料十七日午後路經西溪山下坦適山洪漲發將甲衝墮溪中隨波逐流以去後經鄉民撈救得慶更生然包裹衣裳早淋漓濕透不得已卽在該處晒晾躭擱一宵迨十九早起僕僕登程至午後始抵温郡而提塘報房已於十九日辰刻捷足先登矣甲垂頭喪氣惟自恨命途之偃蹇致多意外淹留失却一宗財帛也○本科温州登賢書者四人皆係閉户潛修之士永嘉陳君頤百爲乙酉選拔生家世靑衿已歴二十傳頤百於十三歲入泮屢列優等而阻於廪額未得食餼上庠迨乙酉科試以增廣而膺選拔其仲弟子萬亦於是科補廪今者破壁飛去文章果有定價耶○虞師里某甲十餘年前曾充典商邇來子姪零落家道蕭條春間將住屋典與某乙得價一千五百餘元約於四月底遷移出屋現因典價已罄無力遷居而乙以逾期已久再三催迫九月廿二日乙携健儀數人偕同中人催索出屋甲亦糾集多人互相抵拒初猶舌劍唇鎗繼則拳飛脚踢血濺衣襟若非涉訟琴堂恐不能棄嫌修好也 
[嚴辦惡鴇]  
　　寍波江北岸山海居弄有海門人俞蘇氏居焉氏平日販賣人口無惡不作年前領得潘連元之妹阿嬌爲養媳年僅十三歲一日忽被鎭海周某誘至柴橋適有里紳胡某見其形跡可疑卽將阿嬌留住正在查明根由赴縣報案而該氏輕聽外來積慣訟棍賀丙坤之言反控胡某等同拐且指鎭海某紳爲唆使楊邑尊廉得其情立提俞蘇氏賀丙坤及一干人証到案研究之下邑尊怒俞蘇氏無禮妄控飭差鞭責籐條該氏尚不知罪胆敢將懷中所藏小刀取出自刎經差役瞥見將刀奪下邑尊見此情形拍案大怒判以重枷遊街示衆再候核辦又將賀内坤重責發押翼房不准保釋周某亦分别懲辦阿嬌交伊兄潘連元收領俞蘇氏所住房屋封鎖入官案遂了結 
[江西官報]  
　　同知許莘委往揚州催運新鹽縣丞童必江禀往德興辦保甲指分縣丞邵立銘禀到係安徽人左營右哨千總徐廷弼病故遺缺以現充武巡捕張壽桂拔補知縣周景祁委解地丁銀進京中書科中書翁同模由江蘇籍進京來江 
[江西善政]  
　　江右各武生平日多結黨横行尤以娼賭爲性命攬訟爲才幹卽來省應試亦不改其習俗德曉峰中丞洞悉斯弊出示嚴禁大致謂應試者志切觀光身求通顯理宜恪遵禮法仰副國家拔擢至意本科文闈鄉試諸生無不規行矩步可見江西士習尚端本部院實深嘉悅兹屆接考武闈訪聞有等不法武生成羣結黨藐法横行或訛索商民或挾妓聚賭稍不遂意輙加毁毆甚至赴兩縣典史衙門謊報竊贓憑空干擾合亟出示嚴禁爲此示仰應試武生一體知悉爾等務各安守本分勤操弓馬力圖上進如敢言諄聽藐則是不知自愛非　功名而來本部院定卽扣考並飭各地方官嚴拿究辦决不寛縱從此赳赳武夫或當稍知斂迹歟○督辦江西全省輿圖局頭品頂戴布政使司方爲榜諭事照得投考測量輿地各人業經本司命題扄試取定正取七名備取八名分别酌給奬賞行知各該原籍地方官知照聽候將來傳知派用先用正取之人如不敷分派再行酌用備取之人所有奬賞銀兩各於出榜次日前赴理問廳面領至未取各名應毋庸置議今將考定正取備取姓名酌給奬賞銀數開列於後須至榜者今開正取七名每名酌給奬賞銀四兩胡啓成譚映斗李鍾華劉國泰吳璿光羅欽明張箸備取八名每名酌給奬賞銀二兩朱光璧鄒珏王仁煦傅蘭生郭均焱蔡筠齊廷琛齊廷璜○江省科塲招摇撞騙之風極盛方佑民方伯訪悉其弊卽出示曉諭謂 
 
 

Page 3

 
 
武闈鄉試爲國家掄才大典取中與否悉由撫憲親裁秉公核定在事之弁兵書役諸色人等無從窺測斷不能從中舞弊誠恐有不法棍徒招摇撞騙爾等功名念切悞認爲眞可帮扶往往墮其術中今屆塲期在邇撫憲曁本司關防甚密功令極爲森嚴斷不能僥倖於萬一刑章具在愼勿求榮反辱本司愛惜人才深恐爾等悞蹈法網故不憚諄諄誥誡除密訪查拿外合行出示曉諭爲此示仰應試武生人等知悉爾等如果弓馬嫻熟技勇出衆自然立邀拔擢倘有不安義命聽信匪徒煽惑妄事鑽營一經發覺定卽從嚴究辦 
[錢塘霜信]  
　　浙江副主考費屺懷典試使於上月二十八日已刻由下碼頭起節崧振帥曁文武各員恭送如儀在城新貴亦皆鵠列河干宼裳蹌濟○皇誥兒巷土墻門内某姓菜園西面隙地向有老屋三椽一白頭翁在内供奉觀音大士像近日地主某甲將建造房屋囑翁退租翁卽以香花燈燭移供他處忽見有烏梢蛇長約三四尺從像後蜒蜿而出一時愚夫愚婦咸謂係觀音化身相與扶老携幼而來向蛇頂禮噫何其惑哉○俗傳九月廿八日爲財神誕辰各店鋪咸齋供財神懸燈結彩綢布兩業及洋廣貨店尤爭相炫耀或唱淸音或彈徽調肆筵設席飲酒猜拳至於街頭巷尾之財神堂好事者亦鳩集番銀舉行財神會會中人多者開演鸚哥班少則演木人戲楊凌子巷有五聖堂於某日夜傳鸚哥班唱全本倭袍燈燭輝煌笙簫瀏亮其四圍俱無空地一時觀者如鳧趨鵠立不惜露冷沾衣雖曰勝游亦何謂哉○鎭海樓落成後崧振帥就樓陰篆書湖山偉觀四大字匾額筆力矯健觀者莫不稱嘆 
[九峯梅信]  
　　茸城西門外秀野橋附近有阿安者積年小竊也嶽廟鄉勇局頭目趙某訪得其詳潛於上月下旬率勇拘拿到局阿安見事不諧暗倩人說合餽以英餅十餘翼始得脫然無累詎事爲某捕班所知亦卽往捕冀圖一飽阿安無以應命乃解入婁署覊諸囹圄趙知之逕向縣署門吏吵閙張邑尊聞之大怒立加呵斥擬撤退該局巡防名目趙始匍匐乞憐復經某鹺員多方說情得仍掛名巡局云○塔弄内方老九年逾不惑家景蕭條得親朋力薦在浙江某厘卡爲書記詎偶不經意悞寫至數百元之多關吏疑其有弊責令賠償方摒擋一切僅得二三十枚殊不足以濟事卒至生意辭歇襥被歸家形影相隨徒增浩歎上月杪某夜更深人靜竟以三尺白綾懸梁自盡聞者傷之○金山衛楊侯廟前花巷地方於上月廿七淸晨驀見一屍首横臥道旁年約三旬外該圖地保立卽禀報金山縣王邑遵隨於次日帶同仵作等到鄉騐得死者除天門頸項致命外上下身復有尖刀傷六七處並裁去手指數節邑尊令塡明屍格着地保備棺收殮發壇標記一面卽籖差嚴密緝兇務獲究辦 
[辨艾名言]  
　　前閱安南同文報有百日艾一篇頗爲可異兹閱該報復有辨艾名言一則爰并照而錄之曰儒者教人以言猶醫者治人以藥藥有苦口而利於病醫者慮苦藥之或不堪受則必和甘味以濟之欲其易飲也言有逆耳而利於行儒者慮正言之或不樂聞則必用微語以諷之欲其易入也不特此也經籍大義聖哲名言尚矣齊諧野史古說村談戲笑之中儘皆義理故讀小傳辨小說小人則以爲月裏花前小供談柄君子則以爲鐘聲偈響大警心頭所謂舉一毛端建寳王刹皆小中見大之不可忽也前報在日艾傳有山人含艾日久不歸迨歸身帶沈琦囊毛爪生而獸此事奇矣然艾非能獸人人自獸耳夫有生之初人獸各别人自人獸自獸其形異也非獨形異也心亦異也衣冠禮貌外束其形綱常廉恥内束其性不衣不冠則形異人也而近於獸無廉無恥則心異人也而近於獸且夫兩其角四其足大其牙張其目終日營營惟求滿腹苟得食焉利其身而不顧其羣雖陷阱當前機械在後罔罔焉惟求一飽而不知其有人凡貪心者皆獸性也彼含艾之人其用心使智惟在沈琦一物貪心生矣入山之後已經三月爲日久矣日愈久則貪心愈深貪心日深則獸心日長兒候於門婦嘆於室卜其爲異物而不知其人獸半也彼妻子之樂已淡於心日所與遊者不鹿羣則麋友烟火之味已絶於口日所與食者不虎喫則蛇吞衣裙敝裂裹身於草蓁叢莽間不知燥與濕寒與熱也皮膚芒刺吾知其爲虺蝪頭髮散亂枕藉於山溪石峒間不知風與暑雨與暘也毛爪日長吾知其爲虎狼猱之啼猿之鳴日習焉而忘其人聲緣木登高吾知其爲猿與猱豺之搏獅六捕日習焉而忘其故步怒目張眉吾知其爲豺與獅嗚呼含艾人含艾人爾性爾形雖無艾亦居然獸矣其帶沈琦而歸家歸家而抱子其聞言而下階下階而引爪特一點綱常之存於心者未盡泯如火之在灰下不盡滅而復生明也然其不盡滅者幸耳不幸而滅安知此人不冥心長反以獸鄉爲人境乎是則艾非能獸人也亦非眞有艾也貪心所使也嗟乎獸心日生則獸形亦具人生世上好箇鬚眉男子凡事要當去一貪字存中庸以制外誘養天性而盡人倫不然亦含艾人而已矣更有一證者泰西有一商人駛船遠行遇大風舟覆舟中役者貨者皆没於水獨此商人幸遇海中一島登焉此島絶無人跡滿目皆獸此人居之日久其飲食形體亦變而獸矣後有一海舟過此島求甘水遇於島中近至則走如獸之避人然引歸舟與之食則皆獸食與之言則皆獸言其形則毛爪珊珊然幾於獸矣在舟中數十日漸漸言人言食人食又數十日而獸形盡落始憶到前言覆舟事盡道所以與含艾相似并錄以補一說 
[秋郊觀賽曲]  
　　北新水令瘦書生何處散愁苗引詩情夕陽古道紅旗翻日暗金勒逐風驕得意聨鑣大瀛西諸年少○步步嬌趁芳塵油壁香車花閒繞時樣梳妝巧柳姹更花嬌浪蝶狂蜂一例兒向枝頭閙十里莽塵囂辨不出昏相曉○折桂令想當年鞏皇圖海鏡塵消驀地長鯨捲起洪濤大江頭日夜征鐃任海市烟迷更海舶旗飄到如今月地雲天都變了脂夜花妖還說是錦繡乾坤好游遨○江兒水漫揚傷時涙閒携買酒瓢且銜杯學作蘇門嘯更調絲譜出漁陽操還揮金買盡陽城笑休尋煩惱落得个向熱閙犁中放懷憑眺○雁兒落猛然間突重圍十騎鏖爭說道雪夫牛身手好你看那殺那時李梯君奪錦標眞个是五龍中英姿表驀笳聲嗚咽催秋老更角聲淸峭催花笑六名駒齊逞四蹄驕只李南君得意衝鋒到氣也麽豪賃功成齊摘低簷帽興也麽高喚筵開同醉凍春醪○僥僥令重將金勒按再把玉鞭摇連錢十一圍塲遶只有那道耳斯眞技藝超○收江南呀猛擡頭追風六騎捷於猱一霎烟雲去路遥不多時三軍齊唱凱歌高說雪夫牛又先籌報向長圍走遭更李梯得梟艷說是龍媒十四獨稱驍○園林好盼長天晴霞漸消望荒原炊烟暗飄還有那道耳斯雄心未耗代沙遜整鞭梢賈餘勇怒還哮○沽美酒帶太平令只見那掛疎林新月高掛疎林新月高裊鞭絲尋歸道有的呵隔著花枝手亂招向人前賣俏更愛那俊丰姿鄭櫻桃翦霞弰月兒扇小裁霧　卐字紋交爭看著跳花萁蹄邊風嘯還有那躍長河　邊星耀看銀鞭亂敲羡金錢亂抛纔知道和興歐客眞奇矯○尾聲壼中日月雙丸跳你看白髮催人不暫饒倒不如縱酒看花隨意好 
[馬車闖禍]  
　　昨爲西商賽馬之末一日負者自負勝者自勝個中人遂欣欣自得競向壚頭覓醉高坐車中西歪東倒不復諳控馭之術昨日五點餘鐘有一西人高駕馬車行至虹口西華德路適有一東洋車載客已到停車路角坐客方數車錢而馬車忽將東洋車撞碎疾馳而去經東洋車夫雇人將壞車整理舁赴捕房控訴未知以後如何按醉漢由跑馬塲迤𨓦而來不知巡捕何以不加阻止豈以都在跑馬塲一帶照料遂無暇顧及他處耶噫異矣 
[文旌過滬]  
　　福建正主考由痋乘斯美輪船來申在滬北天后宮爲行轅昨日午後坐緑呢大轎前導有江蘇撫標護軍營親兵入城至文武各衙門拜會 
[賭徒凶毆]  
　　浦東洋涇鎭地方邇有賭徒聚賭前晚有某船户入塲賭博不知如何兩相口角繼而用武某寡不敵衆身受重傷現經某之父母聞之意欲涉訟公庭云 
 
 

Page 4

 
 
[縣案彚錄]  
　　崇明人朱永康投上海縣訴稱小的憑陸錫昌爲媒聘定卞張氏花烟館中妓女王桂寳爲室當付禮洋六十元執有庚帖近欲迎娶竟遭圖賴爲此來案喊控求恩提究袁大令准詞飭提一干人到案前晚升堂提訊朱投案伸訴前情陸錫昌供稱爲媒是實卞張氏同媳卞盤氏供稱小婦人等前在英界賃屋居住時朱在房主處爲打掃夫以致與朱認識小婦人前開花烟間時曾用王大之妻王桂寳爲夥妓現已閉歇桂寳仍由伊夫領回並無將桂寳許朱爲妻之事實被誣控求請鑒察大令謂兩造此案本縣業已訪查明確朱永康朦控已可概見陸錫昌杠帮肇訟亦非善類卽着將朱笞責一百板陸芽責一百下均着具誣告結備查卞張氏等旣開花烟間亦非好人本當究辦姑念年邁從寛着令赶緊回籍案遂結○沈掌文投縣訴稱與周文美合股開設福記煤炭店小的有資本二股半計洋二百五十元並經手存項洋三百廿元其店務由周經理現被吞没叩求提究並據福昌湧記源大恒等投縣附追被欠往來貨洋一千九百餘元袁大令准詞飭提到案集訊各原告投案伸訴前情周文美供稱股開福記煤號因連年虧本以致閉歇並無圖吞之事現在店中生財等物由董事理處估值洋三百元左右只得將此洋攤償各欠惟福昌等欠欵並無如許之多求請明察大令得供卽着收所限十天淸理如延嚴辦 
[英界公堂瑣案]  
　　包探何瑞福稱查得蘇人方雲廷寓居生泰客寓携有金飾衣服情殊可疑前往盤問寓主楊小大不肯說明且認方爲親戚又查方住該寓先有人知其所帶來歴不明楊囑其回蘇押去金飾復來滬上楊曾向方借衣二件質洋五元兹故將方雲廷拘拿認竊其母親金飾衣服祗存金戒銀洋二元及當質票二十餘紙並將楊借質之衣服吊到一併送案方雲廷供蘇州人年十五歲曾在蘇城中護龍街衣莊習業私取母親金飾現在祗存金戒一只銀洋二元當質票而已楊小大供開生泰客寓方雲廷來借在並不知其竊取其母金飾衣服我因急需曾向借衣二件質洋五元今被包探吊案小的已備質本請爲給還質鋪至小的並未認方是親戚宋二尹謂楊小大不應窩留年未成丁之方雲廷且向借衣質洋殊屬非是旣將質本繳案給還質鋪外再罰洋六元以儆方雲廷暫押俟其親長來滬再行核辦金戒銀洋質票衣服概暫存堂○包探何瑞福稱據張王氏投捕房報稱姚玉亭冐名取去金壓髮一只嗣知被騙請爲究追當卽拿獲姚玉亭已將金壓髮質洋十七元用去二元現存十五元現已吊到金壓髮及銀洋一併送案張王氏稱我兒向與姚玉亭爲友姚來言我兒囑取金壓髮故不疑慮及問兒子始知冐取報捕拘案請爲給還姚玉亭供已蒙訊明原是不合願卽湊足質本繳還乞求施恩宋二尹判姚玉亭管押十四天着再找繳質本金壓髮給該氏銀洋給償質本○包探王阿二稱昨見薛錦川將銅調羹一隻賣與劉有才情形可疑拘拿盤詰支吾以對又在薛之住處搜出大餐义一隻皆有密采里西字密采里係開在法租界今將人贓送案薛錦川供前在密采里做侍者因失去調羹認賠後又尋見因思已經賠過卽留在家中大餐义是從前買來者現因歇業賦閒需用將調羹賣與劉有才被拘到案劉有才供並不知是失贓向買如今只求施恩副巡捕頭稱查明的係密采里之失贓宋二尹判罰收贓之劉有才洋半元開釋薛錦川及調羹义一併函送法公堂以便就近傳失主質訊究辦○華捕稱查得顧坤全所拖之東洋車冐稱包車並無捐照問其車主言語支吾顯係取巧漏捐爲此拘案並稱東洋車扣留捕房顧坤全俯首求恩宋二尹着顧繳洋二元半其間一元半補領捐照一元爲罰欵始准領車 
[法捕房瑣事]  
　　浦東某甲家前月間被竊賊昆季兩人竊去衣物甚鉅當卽報官請緝經捕役等將季拿獲訊究之下據稱尚有其昆取去物件不少曾雇某乙之小舟載運至租界内希圖變賣等情故將該舟子續獲到案訊供實情着交保限日將逃竊扭送到案舟子前日來滬在法界途中將該賊拘獲意欲扭送浦東不料該賊倔强不依兩下在丹鳳樓茶寮中口角當經法捕房包探孫錦榮得悉情形立將兩人一併拘入捕房昨晨經備捕頭訊明原委看押候解送公堂請究○甲乙兩水手前晚八點鐘時約伴至法界新街上入花烟間内開燈直至十二點鐘時共吸烟兩盒鴇婦嫌其俄延過久意欲催走甲等卽告知囊中無物以致不得動身該鴇立卽出外鳴捕將甲乙等拘入捕房管押昨晨經捕頭訊明情節着甲說下衣服諭令持錢往贖甲祗唯唯而去 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[廣州官報]  
　　藩轅牌示准調潮陽縣知縣何福海准補四會縣知縣劉德恒准升陴水縣寳停司巡檢祝廷傑均飭赴新任曲江縣知縣缺委新選會同縣知縣陳志哲署理新甯縣知縣缺委缷曲江縣知縣鄭守昌調署博羅縣知縣邱鴻炳詳請與廣西宜山縣知縣志燮互相調補澄海縣知縣缺委截取知縣李作楨署理陽山縣知縣缺委候補班前先補用知縣陳慶篪署理翁源縣際卜鄉司巡檢缺委從九品温濟川署封川典史缺委從九品汪圻署歸善縣平山司巡檢缺委烟瘴俸滿典史　賡署曲江縣丞缺委試用縣丞曾紀典署潮陽縣丞缺委試用縣丞周爾吉署理 
[閩省官報]  
　　同知陳模委上杭稅厘局知府侯材驥委稅厘提調未入李篤輝委坑口厘局同知長勝委深坑厘局巡檢李日新委拿口厘局卽用縣李夢斗委南門茶卡從九徐承祿委代理府司獄府經李烺委署水口縣丞另補知縣張景祁委督轅文案通判李春輝缷辦稅厘提調委建陽縣事南日縣丞黄昌石缷事到省政和縣張鴻書病故藩司委教職知縣王寳善接署南靖縣永豐巡檢阮世棠飭赴新任從九韓學詩奉委東二叚保甲兼東城應援局 
[上海六馬路仁濟善堂籌賑公所施少欽經收山東賑捐九月二十一至三十日止淸單]  
　　揚州不留名二十八位大善士洋二百元陸秋園請符治六媳産後諸病速愈王益翁交來洪竹卿病愈完愿二户各洋五十元吳興怡然氏將女公子六禮移賑洋三十六元馬仲炘洋三十元隱名氏洋廿五元陸煥堯求符治寒熱頭痛汗冷溺多速愈温殷垣爲父母五旬雙壽增福壽平安二户各洋二十元淸勤堂居士爲妻宋葉氏期年求資冥福洋十二元李公舘七月會期得彩移賑恩親薄命子求先慈冥福陳唐階求保楊氏懷孕母子平安無名氏吳松江無名氏求事事平安室六户各洋十元不留名洋七元吉祥止止室祈先姊冥福洋六元金陵仇求妻病速愈完愿王哲明求病愈培梓氏求保淸吉三户各洋五元吳趙氏服符求肝心痛速愈榮陽無力子求病速愈吳冠亭三户各洋二元無名氏完愿無名氏吳芷叔張宗廉四户各洋一元金盤謝雙桂堂三户各洋五角共收英洋五百四十二元五角 
 
 
