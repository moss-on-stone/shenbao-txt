# 1882 - 264 - 4903379

 

Page 1

 
 
[論輪船往羹被阻]  
　　嗟乎器量之狹未有如美民者也時至今日天地之精華愈久而闢生人之識見愈擴而愈宏四大洲之人物可以互相往來爾無我詐我無爾虞俾生其際者咸得馳域外之觀化拘墟之習此誠千載一時之會也泰西人識見開展局量宏通遠勝中國故其與隣國相交率皆推誠布公而無嫉忌猜嫌之意君主則彼此結爲婚姻公使領事等官則彼此互設駐紥京外士則彼此觀摩學習語言文字商則彼此來往任其貿易有無是以各色人等無不遠涉萬里之外以擴其見聞沾其利益盖未聞下逐客令廣絶交書也是則器量之大當首推泰西也明矣若狹小之習則惟數十年前之中國曾蹈此弊當時風氣未開私見未化搢紳先生雍容巖廊之上指揮疆場之外謂他國人之入我境者將不利於我也於是兢兢焉惕惕焉閉關謝客而不敢與他國交一二腐儒又復以管窺天以蠡測海稱已國則曰華稱他國則曰夷海濱居民見洋舶之來則目不敢正視手不敢正指見人則竊竊私語曰洋人來矣則皆扶老携幼相率而走避之噫狹小如此何怪泰西人之相非相笑耶不謂中國從前之陋習今美人乃反蹈之知前日東洋西字報載有輪船一隻名西底亞西利從新金山駛往美國船内用有華人數名方欲進口而義國以該船載有華人干犯禁止華傭新例不准泊岸該船遂將華人寄於躉船方得壠岸運貨然所用華人亦皆自美雇定立有合同船主遂赴美國衙門控告吾不知美官如何判斷也夫美國曩日所頒禁止華傭新例纎悉周詳密於文網其所以妬恨華人遏阻華人者亦可謂無微不至矣然新例所載亦惟美國自行禁止而不聞强使他國共行禁止旣不能强使他國共行禁止則他國之雇用華人亦奚煩美國顧問哉若以該船雇用華人之故而卽不許其傍岸停泊則貨物裝運一切有所不便各國商人必至裹足不前恐日後不免生釁卽美人之所以自爲計者亦不爲得也且美人之意不過因華人在彼傭工價廉工倍恐奪土人之生業耳若他國之雇華人固於美人無損也卽使他國輪船載華人往彼船已近岸矣人亦上岸矣而該華人旣爲他國雇定豈得冉傭工於美國乎此亦顯而易見之事又何必竊竊然疑之以惡華人而惡及該船以恐華人上岸而并不許該船攏岸因噎而廢食　豎子之見何異各船雇用他國人則來往無阻而獨於雇用華人之船則多方爲難此豈合於理協於情乎且美人何不易地以觀也中美互巿以來美人之居中土者中國待之有加禮與英法德諸大國毫無區别任其或往或來中國不過面閱焉可謂廓然大公矣而美人之待華人非特不許其傭工抑且不許其上岸合觀兩國之交際孰公孰私孰廣孰狹在旁觀必有能辨之者吾想此等狹小之見美總統當不至出此爲此計者大都美國之民逞其私智騰其簧鼓以慫恿美官而美官爲其所脅以致作此舉動貽笑大方豈非辦理不善之故然則美總統何不向美民剴切曉諭使之曉然于大義而不復自逞其私衷庶内則保衞民生不使他人奪其利外則善待與國不致他人議其私二者並行而不悖固自有大中至正之規何必守坐井之見棄萬國公法而不顧耶願美廷一再思之 
[埃事電音]  
　　倫敦十一日發来電報云埃及各處之兵均繳還兵器散隊而偃武矣 
[日使來華]  
　　日本新放欽使名榎本武揚聞下次三菱公司船來時欽使卽附輪而至其官眷亦隨同而至矣 
[彗星復見]  
　　中國美利輪船自海防駛回香港在海上見東方出一彗星去水面高約五度云 
[江南鄉試二塲題]  
　　易象也者像也彖者材也爻也者效天下之動者也書平章百姓百姓昭明　詩度其鮮原居岐之陽在渭之將萬邦之方下民之王春秋六月齊侯來獻戎捷莊公三十有一年禮記一年視離　辯志 
[秋雨可慮]  
　　寧郡自七月下旬起連日陰雨如晴霽卽起大風本月初十日隂雲四合雷聲轟轟雨勢亦驟迄一晝夜不止十一日稍覺放晴十二日又大雨滂沱河水漲溢與隄岸相平恐晚禾棉花均受其損但願羲輪速耀則農功猶不至盡棄耳 
[寧城失火]  
　　本月初九日一點鐘時寧城三法卿橋下朝南第三間門面篾籃店樓上竹屑堆起火一時烟燄迷漫當經對門某店黟見而呼救火已鑽入間壁之棺木店幸臨安水龍近在咫尺爭先赴救在城文武官員齊往彈壓各處水龍亦相繼而到且水口較便竭力澆灌得以撲滅雖僅焚樓面三間樓底一間而被搶之家惟舊貨店尤甚所失物約值二百餘金當塲拿獲搶火者數名帶入縣署想當從嚴懲辦也 
[女僕捲逃]  
　　寧郡潮西某姓家雇一僕婦凡灑掃縫紉浣濯烹調等事頗洽主母意由是信任愈篤日前主母 
將往親串家賀喜命該僕婦準備衣飾遂將箱籠鑰匙悉付之迨傍晚回家而僕婦已杳然主母待之良久不至入房檢視則已席捲一空所失物約值百餘金現聞某家　荐保追究尚無蹤跡用人者可不愼哉 
[查荒新章]  
向章蘇省於秋冬之閴藩憲衙門例委各屬查荒差使不過一葉扁舟飽啖大嚼過一葉扁舟飽啖大嚼獲程敬以歸耳本屇各州縣報荒之稟絡驛而來經前蘇總捕府朱竹垞觀察繕上條呈請予清查俾無浮冒撫憲批飭准行卽委朱觀察爲督辦每邑派候補同通州縣二員同赴查荒庶不致徇情扶冒現已奉藩憲先後札委分赴清查是亦蘇省新章之一也 
[燈船復興]  
　　中元節蘇有某紳雇無錫燈船來蘇山塘七里耳目一新雇坐者莫不爭先爲快已登前報兹有沈某者綽號沈皮蛋素撐燈船兵燹後至上海開設妓寮現間虎阜試演燈船生意茂盛心計忽生卽離滬至蘇並帶雛姬三人以作下艙租賃逆水船一只喚匠修理燈架上明角小燈七十餘盞光明照耀銀海都迷每日價洋十四元蓋卽用逆水船價而加燈價兩洋也名曰半探所謂全探者卽從前燈船較逆水船稍大每日十六元沈皮蛋船於初六日下水近日紈絝子弟擊楫中流殆無虚日復有助興者引儔呼侣聚賭鬥牌故逆水船生意亦利巿三倍酒闌燈炧猶聞竹肉之聲吳俗奢侈於此可見一斑矣 
[女子難養]  
蘇垣胥門外竹器店某甲年四十餘娶裝水烟之女爲繼室女纔十八歲老少旣殊性情亦異一 
 
 

Page 2

 
 
則蒲柳之姿經秋而落一則夭桃之質當春而華基旣愛色傾心女亦恃寵肆志竟日取櫃内錢數百恣其揮霍茶坊酒肆約侣招羣未及一年店中資本已去其半某謂女曰小店空虚恐不能持久卿卿盍稍儉耶女曰儂在家時久已用慣笑爾守錢奴如此慳吝問殺人也始則反脣繼且反目某不堪其撾遣之行且謂曰我已憊矣子其歸乎前生之夙債已清今出之姻　亦了女答曰婦人之義從一而終爾卽甘爲薄倖郎我却不願作失節婦也於是旦夕相詈隣里不安欲與其女母相商使接女歸去若再締並頭之好恐終成刎頸之交也 
[更定局章]  
　　温郡各處厘局業經統由省總局委員接辦府局不得仍舊委人所以昭平允而杜鑽謀也至於收數過少之局如樂清竹嶼瑞安東門小南橋墩門各處省委之員不能前往者亦由省局札派分府人員就近辦理刻下如隻門狀元橋古鰲頭后墠諸局均已期滿多時故省中札委候補者四員於上月二十二日抵温接手矣 
[貧家失愼]  
　　揚州中秋節俗尚以寳塔燈供月全盛時交易有萬金之大近年亦數千金不等大家小户無不購買以供節景貴重者以銅錫爲匡玻璃飾之外裝男女仙人飛禽走獸之屬蠟炬輝煌五光十色價則百元數十元購者不吝也其價輕精巧之燈以各色紙加工剪刻細竹爲骨嵌空玲瓏殊見匠心之苦而獲利轉微燈工張兆魁事親甚孝向開紙紥店技藝素稱佳妙以前年葬父并病中藥餌一切遂傾其家無力再興店業惟倚製風筝龍船及寳塔等件謀食供養老母年已三十許貧而未娶因中秋已近日夜赶工窮極巧麗龔博蠅頭之得夜深倦極偶一伏几不意燈花爆落延及草屋遂兆焚如張驚起不遑他顧急負母出號呼乞救其處爲舊城西門城根地復僻冷及水龍至火已撲滅計焚去草屋九家衆憐張之旣貧且孝究遭无妄之災有某牛爲之乞援於著名之善人某希兾不過五千文而大衆再集五千文共十千之數畀張餬口養母不料張弟慈三者爲該善人所痛惡因摇首笑曰本局向無此例峻拒之某生亦笑而退蓋自哂其目之盲也持向衆人略爲說項竟得聚十千文助張以謀生焉 
[江西火災]  
　　江西省垣廣潤門内羅甫巿街於本月初二日八點鐘時忽遭火災延燒街道五條約店房二百七八十間連廣潤門城樓一併燒去其街上之屋均係新造係庚辰年九月二十六日遭回祿故也三年之内兩次被焚何祝融之肆虐歟 
[小工受傷]  
　　前日下午虹口有小工數名用車拉運自來水鐵管偶不小心一小工脚被車輪輾傷卽舁送公濟醫院醫治未知能無碍　 
否也 
[改用電燈]  
　　本埠浦灘沿之西人總會於前夜已改用電燈矣其餘中國店家若華衆會一品香遂園等處亦皆次第點用矣 
[令節停訊]  
　　今日係中秋令節英會審公堂照章停訊一日已由陳太守于昨晨知照各捕頭所有案件併歸明日解訊云 
[花鼓盛行]  
　　滬上近日花鼓戲盛行有客舟夜泊周浦塘口侯潮聞岸上人聲嘈雜問之知茶館内演唱花鼓戲客因登岸往觀見男婦混坐醜態百出不覺爲之慨然按上海新邑尊范公下車後頒發告示有八禁之條花鼓戲亦在禁内何該茶舘之藐法乎抑以該處偏僻官憲之耳目有所不及耶然保甲之容隱圖利於此可見矣 
[嘉定命案續聞]  
　　六月初九日本報載嘉定縣屬南翔鎭念八圖地方成衣匠某甲之妻開設烟館與漆匠某乙有染甲間之突於五月杪挾刃往捉奸夫已聞信而逸婦恐甲追及將甲抱住甲卽以所帶之刃將婦戮傷立時斃命甲隨遠颺後經房東地何報縣請騐當經程邑尊詣騐屬實飭令該房東地保赶緊　緝交案究辦一則兹悉該兇手與奸夫於本月初先後投案經現署嘉定縣吳明府訊詰據兇手官正祥供妻官劉氏與漆匠姚春山有染起意殺奸被妻將奸夫縱逸反將我抱住使不得追忿極將妻戳死並據漆匠姚春山供認與官劉氏和奸不諱吳明府卽將官正祥笞責二百板暫收外監姚春山笞責八百板收内監再候復訊詳辦 
[新屋驟坍]  
　　近來租界中往往有新造房屋坍塌壓人之事此其故蓋由包工起造則木工但知漁利而房屋之堅否有所不顧本館前曾論及乃前日勝春樓茶肆又因傾坍傷人良可駭已本埠老北門外吊橋北堍西首房屋本係楊泰記管業年久不修屋皆坍塌今夏拆缷翻造竣工後煥然一新其靠城河浜之屋經寧人集資開勝春樓茶肆於十二日開張滬俗凡新開店每雇樂工演唱或一二日三四日不等以招徠生意而勝春樓屋雖新造料實不堅前晚九點半鐘正在唱曲之時聽者環聚一處忽櫊栅摧裂衆不及避朝東門面正中一間坍下壓傷信豐錢店夥一人羊肉麫店夥兩人某花烟館鴇婦及小孩共兩人另有茶客亦受傷共計受傷十三人該茶店夥傳長春見此情形一面將受傷人安頓一面收拾燈盞忽來數人將傅弟兄拖至河浜毆打復有一人持刀向傅春泉大腿戳傷刀痕甚深傅春泉痛極喊救衆已各鳥獸散竟無一人就獲法捕房聞信派捕彈壓捕頭亦親到令該茶肆樓上暫停賣茶俟勘查定核云 
[牧童滿涙]  
　　前日午後二馬路萬發吕宋票號門前有幼童啼哭觀者如堵或詢之據稱姓鄭家住松江年纔十四怙恃俱失親族難依不得已爲人牧牛度日因牛性不馴撞傷胸腹是以逃至上海觀其腹已隆然脤矣或勸往仁濟醫舘敷治又稱前已去過但與藥水一盌而不能在彼住宿現欲求一住處云云有好事者給以錢數十文令坐車往同仁醫館醫治嗣悉該童得錢後並未至同仁醫舘也 
[駑馬不前]  
　　前日晡時有西人與二西婦在虹口某馬車行雇雙馬車至英租界遊玩行至大橋堍下兩馬忽跳躍不前將二西婦掀翻在地一婦已受重傷是以該西人卽將馬車交還車行另雇東洋東載婦至英界醫傷云　 
[各執一詞]  
　　昨報載拆梢誣欠一則兹悉捕房訊明原告汪少坪供實被拆梢請爲究辦被告王誠齋則稱前住法界玉露春茶館對門汪少坪曾與同居積欠飯食洋兩元并借胞弟錢四百文屢索不償今知其身畔有洋是以向索討不料誣指拆梢等語捕頭以兩造各執一嗣當　解公堂訊斷也 
[貪小被騙]  
　　本埠租界地方有一種無業流民專以僞造金銀各飾百計哄人爲害匪淺有本邑西鄉人某甲常在英租界泥城橋堍之小茶館吃茶一日見茶友某乙手持金印戒向甲稱有急需欲赴銀樓兌洋君如欲得當兌與君免被銀樓取利也甲允之遂同往某銀樓估價付洋成交　令人細看知係僞物蓋已爲乙掉換尋乙無蹤却遇見乙友某丙告以受欺之由丙索戒觀之曰物雖僞造然可以亂眞當爲爾轉兌與人甲大喜過望蓋幸飛眣之得復也遂偕丙招售同赴某烟館丙將戒轉輾給與相識之人　看衆咸謂此係僞物從何而來須禀官究辦丙稱甲之物甲稱向乙購來者衆無賴勒令將乙交出甲無人可交衆等罰甲洋十元分用而散乙丙與無賴輩固皆係一氣者甲受其愚弄忿欲控官有識者勸之而罷因恐此等情節必難剖白也 
[英公堂瑣案]  
　　包探康阿順至公堂稱在路見林阿三馮阿木二人身穿衣服甚多林復持衣包一個盤問支吾及搜馮身邊有洋六元四開洋二箇　日質票一紙計錢七千另固詰之林馮等始認諸物竊自周茂照家所質者爲皮衣及銀飾卽此銀洋六元及四開洋分毫禾經用 
 
 

Page 3

 
 
去布衣十餘件尚在當卽告知周茂昭令逐一報明失贓無錯今將人贓一併送案周供被賊掘洞而進竊去衣飾約值五六十千文今由包探關照前來認贓無錯云林馮同供是福建人行竊不諱陳太守判林馮二人發捕房各押三個月贓交周領並譣周酬謝該包探洋五元周遵斷叩謝而去○邵發茂訴稱在虹口開呌貨店雇用施子卿爲夥詎昨到施之住處搜出西式椅二只竹簾一條係被竊而未獲者因將人贓交捕送究施供浦東人在邵處帮夥每月辛俸錢三千文椅簾等件係向邵借用者今因隣近有人新開呌貨店邀我帮彼每月許給工洋三元故向邵告辭不允爭執邵就懷恨將借物誣爲行竊訴捕拘案求請明察又有施之表兄某投案申訴邵姓誣竊各情可請訪查設有虚詞願甘與施同罪陳太守廉得其情隨斥邵不應妄指行竊卽將施開釋○三十三號華捕至公堂禀稱查得朱西園所駕之野鷄馬車馬匹前蹄均有傷痕干違局章是以將朱及馬送案請罰朱供備馬駕車時未曾看見傷痕想係拖車而擦傷者叩求免罰陳太守騐得馬之前蹄均有傷處飭差將馬交與公一馬車行醫治俟傷痊着朱照給醫資料價始准領取○馮玉山訴稱昨午後有賊挨進門來竊取布棉馬甲一件旱烟筒一枝見卽趕獲人贓交捕送究朱錦生供紹興人昨在伊門首候友伊卽說竊其煙筒被搜無贓故向之理論伊將布馬甲煙筒放在傍邊聲稱贓已搜獲揮拳就打扭到捕房扯破布衫拉落頭髮無數然實並未行竊請究陳太守騐得朱髮落衣破情眞馮雖獲賊豈容毒毆姑置不究一併斥釋○朱茂生訴稱住居老閘西首之偷雞橋相近門前土地堂供有鐵香爐昨晨被賊撬開棚子竊取鐵爐當被賣點心之人撞見呼喊人贓並獲交捕送究該竊犯劉阿三府首無詞陳太守見該犯狀似乞丐隨判發頭門地保鎖押一月贓交朱領 
[論元魁會書]  
　　元魁奪彩會以與試者一人經募九人彚成十元由募者出名寄局章程備載申報意美法良信爲仁術但事關善舉不嫌推勘入微應募者踴躍輸捐原不斤斤計較而經募者旣有馮婦之名又得榜花之彩美名厚寔萃於一身託鉢沿門未免將言囁嚅夫福田利益尚在虚無至科第之榮兼金之侑旣懸的以招徠立法宜歸平允乃一則借花獻佛福不唐捐一則送炭入爐空爲人熱福先者如此附驥者如彼質諸鴈鳩均平之意似未盡洽人心會之不集職此之由今就此法小爲變通集同志十人各助一元或公舉一文望素著者或祈神拈一人用以褎然居首會票卽歸收執另刊刷小票十紙叙明原委鈐以騎縫居首者中後得彩十股均分各持小票領取首得俱得首失俱失如其分以相償返諸心而各慊應募者旣堅其向善之誠經募者亦易於向人啓齒推廣行之卽不與試者亦無妨以佛番一餅冀博奇贏庶幾會資集而賑務亦有裨焉合肥味古齋主人書○桃塢再拜致復云仰辱損書以温文爾雅之詞抒綿密無閒之論盥薇百讀入木三分仰企芳輝感銘心版是會擬章之初本求與試者自助程儀一元勸不與試者助賑九元通十八行省二十萬試友計之但得二十人中有一人與會以募九萬不與試者助賑似十萬金可立而待迨刊布稽遲賓興已賦欲於選佛塲中求助賑之九人固已惴惴焉心知其難不得已續擬章程减收半會冀獨解夫爨金展限三旬俾歸謀於朋好至於居首得采十股均分儗章業已聲明本從諸君之便卽捐賑九人亦本每人一票鈐以騎縫各歸收執似已暗合道妙辱荷垂教心感萬分敬布數行以報雅貺承助皖賑一百一十元業己拜登敬代災黎叩謝臨頴瞻馳不旣願言諸惟惠照不宣 
[來書照登]  
　　竊以飢溺厪懷聖賢是急救援徒手將伯宜呼本年皖省水災居民慘罹斯厄當路旣獨任其難旣獨任其難善士亦好行其德無如災區甚廣惠澤難周僕一寒微有心無力勉思下策聊罄愚忱敬勸本年各直省諸新貴稍節懸匾費用協助賑需各交電報局彚解以蘇涸轍而種福田從此穩渡蓬瀛聯芳杏苑感應之機知不爽耳是爲啓[  三吳不憚煩入頓書]  
[來書照登]  
　　逕啓者僕每閱申報知今歲災荒甚漙待賑孔殷始則皖北繼則沙洲近則浙江遠則兩廣數十萬之饑民等性命於呼吸想諸善長計窮力極誠恐賑濟難周僕一個窮夥自顧不遑然每得一飯之安卽念災民之苦因思同是光天赤子我何德而安享飽食彼何罪而慘罹奇災苟具天良能毋嘅惻兹籌思一策不自知其可否獻告諸善長倘能採擇而行可得鉅萬之欵可救災黎不少也大約典舖一業皆爲殷富所開蘇松常鎭太四府一州計有二百餘典每典有坐地捐名之曰月捐每月城典捐錢三十千今减爲二十千鄉典十千一年核算不下四五萬千此欵也有入印官私囊要都設法報銷有歸地方善後無非膏火修志均非亟亟需用者今若禀求大憲飭縣每典提出一月之捐移作賑濟可得四五千緡倘能再飭各州縣諭知各典商勸令譬如閏年每典多捐一月井作捐賑亦可得四五千緡倘能推而至于他府他省皆仿而行之豈非可得鉅萬之欵乎災民幸甚在大憲痌瘝在抱應無不准在富商好善爲懷諒亦樂從在地方提出一月無關緊要在典舖多捐一月亦屬無傷較諸挨户寫捐似覺事易功倍惟諸善長圖之如不可行付之一笑可也無益子寓瀨水寄 
[接錄桃埠同人經收皖賑附沙洲捐八月上旬清單]  
　　蘇字册蘇州電局經收鹽官伯卿氏十元乳溪懺悔氏五十元吳興湘帆氏五元語漢周惇叙堂五元凝善堂募黄念庭子病求愈十元俞笙詩募七十二册二户兩元又七十一册四户四元孫永覺二元王夢仙募六百七十一册十四户三十七元望遄喜氏兒愈四元青溪程祝壽受笄十元曙霞堂何五元督銷局來長元吳公堂一百元三百四十册十户十九元三百廿六册十户廿二元朱有心廿元申蘇彚源中秋筵費十元談庚元幼福一元南潯全盛局王贄儀四元無錫鹽公堂六百九十八册四户四元正心崇善局來梅花館奪綵會二次三元八百文又世德堂錢七元留畊堂孫二元姚還全五角湊成五角張大觀五元王漢章來十一户三十五元補過居五十元胡叔云來張陳氏十元又張陸氏六元又張金氏十一元又張聲義十三元黎里毛大源七百六十册五户二十八元吳貞女一元陳李氏一元二二六三一元同源義節席費二元永和信局捐信洋力三百四十文錢趙氏五元二二六七三元北坼趙小浦募茶捐十五元常熟陳亦才募保安室十元香雪庵奎永金戒指兌見十三元植槐軒主人瘍愈還願一元桐川敬畏齋四元保赤局募六百七十六册六户洋五元銅洋三元又六百七十五册十户十元周賡揚祈合家平安十元湯邦達六元王記一元二二八五一元久大典同人六十元蔡豐盛棧五百七十七册念户三十四元二二九六小寳寳帽件兌見洋一元孫王氏求病速愈一元嚴手六百另一册廿一户三十三元吕芷翁墓六百念八册五户十四元浮溪舊隱氏念元保毓氏十元嚴受人募六百號册四户八元席孟則來五百九十三册二户十元保安子洪一元冰谷居士募三百另五號册七户四十元松江輔德堂來奉賢信義典十元乾泰典八元羅堅志堂四元任子全一元汪馥堂一元程姓吳炳江琛一元四友記二元鮑藝斌二元永義典十元乾泰典二元德昌典二元鼎豐典二元程桂徐元詹九一元程敬宗一元源裕衆友三元莊少蓮一元永義典吳鶴書二元乾泰衆友四元德昌衆友四元汪春華一元洪成江廣一元李梓卿一元汪仲蘭兩元莊永裕堂六元丁杏樓一元改再薌一元敦素總二元錢伯彝一元游竹樓一元不留名黄一元徐穆君一元閔淑蕙銀四錢陽湖新塘卿雪堰鎭衆姓卅元張聿清陳德興二元楊子翁來顧藻生募三百四十一册三十五月一百念三元趙景山賈聿修募各户一百元山陰楊雲乘答金琢如禮二元澹道人四元月陽居士二元安節來桶捐二次四元四開一個錢一千六百九十五文青蒲祥號念元厚德堂廿元蘇煜記十元研田集腋二次二元薛伯時仲吉募無錫北門鄉王祈鎭三十户廿八元二百九十九文查彦翁募十二户十二元吳貞女二元黎里衆善堂來三十七册求子信士五十元二三三四念元達順醬園節費十元上海緒綸公所廿元侯釐廷十二元二三三八十元杭紹各位無名氏十元太倉完原人四元常熟凝善堂來不書名劉念元公和興號一元師善堂募五户七元無力人一元仰蕺山房三元正心崇善局來邵綏亭一元二百世文錫山隱名氏一百元邵少雲募廿九册廿八户一百元十二開一個可園募保裕興棧坊十元頴川周氏保病愈兒安十元陳恊盛行募廿七户十四元南林清輝室主病愈還愿五元元和南吏房王三元○沙字册江南北各沙捐隴西銓記散人一元耐久主人十元姚陸氏祈夫姚蘭生心偏立愈三十元永春公典中秋折席十元源隆廿六元安節來二次桶捐四元八開一個錢一千六百九十五文○本旬共收寳銀六十五兩九錢六分洋三千一百五十四元八角錢二拾六千四百九十文銅洋三元對開三個四開三個八開兩個十二開一個○共解蕪湖局周裁五先生第二批銀五千兩鎭江柳少雲諸君第三批洋五伯元江陰張潘諸君第一批洋五百元常熟袁君子鵬第三批洋二百五十元○除收元魁會内賑捐七千三百餘元共虧錢莊善堂墊欵銀八千兩另 
[浙省撫轅抄]  
　　八月初八日補用通判郭文翹稟銷海運差布理問張師斅禀知臬委稽查艮山門差初九日補用運判熙霖禀銷查勘玉山西安龍游開化四縣鹽棧差回省禀到 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年八月初四日京報全錄]  
　　宫門抄○上諭一道錄前○御史李奏請予申儆大員摺○又奏爲請旨飭下嚴禁片○川督丁奏審明冒襲世職按律定擬摺○又奏調委署知府片○鄂撫彭奏調署道員夾片○大臣文等奏酌撥還墊銀兩片○川督丁奏爲叅革知縣夾片○八月初四日刑部都察院大理寺廂藍旗值日無引見○王文韶等各謝署缺恩○誠端致祭明陵請訓○英麟請假十日○召見軍機○○掌江西道監察御史臣李肇錫跪奏爲大臣濫保人員請予申儆以防流弊仰祈聖鑒事竊維人臣之義莫大乎以人事君蓋百司庶政必待人而理樹一賢卽舉一職所以名臣相業必汲汲於夾袋儲才也顧自世風日下作僞日滋往往揣摩迎合以蘄見用喜事功則務爲夸詐總核實則習尚嚴苛削下奉上以邀譽奔走趨承以乞憐人之好惡不能無所偏狡譎者卽測其好惡以中之遂墮其術中而不覺如售物然率多贋品彼營私植黨者更無論已列聖深知其弊於是乎有所舉貪劣罪及舉主之條恭查乾隆二年三月二十四日三年三月十五日嘉慶二十五年九月二十六日迭經欽奉諭旨訓誡周詳於培植人才之中仍曲示防維之意蓋人縱不自愛必不忍貽知已羞而登諸薦牘者亦不敢意爲愛憎徇私濫舉防其後正以勵其初情法至平者也近日山西撫臣張之洞奏叅前任冀甯道王定業貪黷營私種種荒謬奉旨革職發往軍台効力贖罪仰見皇太后皇上整肅官常嚴懲墨夷之至意查王定安本係直隸候補道員以前撫臣曾國荃疏調襄辦賑務於光緒五年送部引見奉旨發往旋奏補兾寧道員缺曾國荃以例不應調之員稱其學識兼優才幹明敏一似知之甚深信之至篤乃何以未滿一考而改行易操竟至如此且藩司葆亨一切弊端大半王定安播弄則更以已之惡成人之惡夫以監司大員貪劣至此地方之被害者何限不審曾國基當日何以獨加識拔隔省請調豈山西一省人員内遂無是人耶濫舉之咎夫復何辭或謂人不易知知人則哲曾國荃勛高望重倚畀方隆薦士失實究屬賢者之過朝廷豈忍苛求然而可議者功也不廢者法也臣聞近來疆臣中有臚舉人才連篇累牘不一其人者試問果確有所　乎抑僅採虚聲乎姑無深諭第問朝廷之用與否耳使用之而事濟則受進賢之上賞用之而事敗輒諉其咎於他人是以汲引爲嘗試適開躁倖之門竊恐薰蕕雜進轉無以副立賢無方之盛黄也應請誡飭中外大臣延攬羣才必實有所試而後薦不得以虚譽空言互相標榜致滋浮僞如所舉非人劣蹟昭著被人叅劾原保大臣必如律議罪以符定制而杜偏私至曾國荃職任兼圻其應否照例議處之處應請斷自宸衷非微臣所敢妄擬愚昧之見是否有當伏乞皇太后皇上聖鑒訓示謹奏奉旨已錄○○御史李肇錫片再錢糧爲維正之供夏稅定於五六月秋粮定於九十月届期不完始行催比此定例也乃臣近聞山東各州縣每於開徴之始糧票先由糧差領出該户尚未及交櫃粮差輒爲代納事過之後揣其肥瘠加倍取償欲壑未饜卽禀官追押需索更多地方官利其易於清完輒庇役而責民以致閭閻之苦莫伸胥役之横日甚大抵役之肯爲代輸者在小户不在大户巨紳富室多與官府往來彼猶有所顧忌惟鄉僻愚氓無門控訴乃得恣共魚肉往往種數畝之田償費之數倍於納賦是朝廷僅取其一而蠧役後取其二三也小民終歲勤動不能贍其身家近來澤不下究而各省水旱頻仍未必非窮黎怨咨之氣致此灾沴相應請旨飭下該撫嚴行查禁除頑户照例追比外糧差有以代墊索費者許該糧户告發懲辦地方官縱役殃民卽子叅撤此等弊端聞他省亦所不免應並請飭禁以甦民困而廣皇仁謹附片具陳伏乞聖鑒謹奏奉旨已錄○○太子少保頭品頂戴四川總督臣丁寳楨跪奏爲審明已革雲騎尉世職王士玉詐冒承襲按律定擬恭摺仰祈聖鑒事竊據布政使鹿傳霖按察使張凱嵩詳據署通江縣知縣王經酉准通江營守備羅玉華移稱查有營内稿書雲騎尉王士玉揑稱係彭縣世職王榮芳嫡子詐冐承襲之事移請拿究正擬查拿適准前任彭縣吳鼎立訪聞前情移會協拿王士玉到案集訊狡不認供當經批飭提省發委成都府等審辦復因王士玉恃符狡展禀請奏叅革審奉旨着照所請該部知道欽此欽遵行知下局兹據前署成都府知府王祖源等訊明議擬詳由藩臬兩司審解前來臣親提覆鞫緣王士玉籍隸通江縣早年搬至彭縣居住與世職王榮芳同姓不宗交好往來咸豐四年王榮芳之胞兄王榮茂前赴湖北軍營投効得保軍功頂戴九年因攻勦賊匪在小池驛地方打仗陣亡經部議給雲騎尉世職王榮芳因王榮茂未娶無嗣　例呈請承襲歸入標中營學習隨後王榮芳赴營供職家中無人卽將所領誥勅及履歴宗支底稿一併交與王士玉代爲收存王榮芳旋於同治十年春間在營病故十二年四月王士玉聞知憶及王榮芳並無子嗣所遺世職無人襲廕揑稱係王榮芳嫡長子央允已故之袁定山張蘭儒竊聯王榮華之名呈明前任彭縣吳鼎立取具供結詳請具奏承襲奉部覆准撥入川北通江營學習充當稿書旋經該營守備羅玉華查知移縣拿辦維時吳鼎立亦自訪聞會同將王士玉拿獲送由通江縣提訊狡不認供復傳王士玉之胞叔王廷俸訉供禀經批飭提省發委成都府等審辦因王士玉恃符狡展奏叅革審奉旨著照所請該部知道欽此欽遵行知下局兹攄該府等訊明定擬詳由藩泉兩司審解前來臣親提覆鞫據供前情不諱詰無另犯不法别案亦無教令之人案無遁飾查例載世職族屬疏遠之人詐冐承襲已經到官襲過者照乞養子冐襲律發邊遠充軍等語此案已革世職王士玉因同姓不宗之王榮芳承襲胞兄王榮茂雲騎尉世職王榮芳病故乏嗣無人襲廕起意揑作王榮芳之嫡長子詐冒承襲實屬不法自應按例問擬王士玉合依世職族屬疏遠之人詐冒承襲已經到官襲過者照乞養子冒襲律發邊遠充軍例擬發邊遠充軍該犯承襲雖在同治十三年十一月十五及光緒元年正月二十等日恭逢恩旨恩赦以前但冒領俸銀在後應不准其援免惟事犯到官在光緒七年五月十四日恭逢恩詔以前核其情節不在不准援减之列所得軍罪應减爲杖一百徒三年到配折責充徒袁定山張蘭儒聯名蒙保罪有應得現均病故與訊無知情朦結之王榮華不知詐冒各情之王廷俸均毋庸議王士玉所支俸銀追繳還官王榮芳所遺雲騎尉世職照例不得承襲此案詐冒承襲係吳頂立自行訪聞協同獲犯究辦所有失察保勘職名請免開送除全案供招分别咨部外所有審明已革世職詐冒承襲按律定擬緣由是否允協理合恭摺具陳伏乞皇太后皇上聖鑒勅部核議施行謹奏軍機大臣奉旨刑部議奏欽此○○丁寳楨片再前署成都府知府王祖源升補成綿龍茂道員缺業經飭知赴任所遺成都府事因本任知府徐景軾署理建昌道一時不及交缷當以重慶府知府丁鶴年暫行代理均經奏明在案兹成都府知府徐景軾卸署建昌道任回省自應卽飭赴任因查本年正值舉行鄉試川省向來科塲弊竇極多且深臣現飭藩司力圖整飾亟須得一塲務熟諳之員方資佐理適夔州府知府黄毓恩因公晋省臣與之講求科塲一切積弊情形極爲練悉堪以署理成都府知府俾隨同藩司認瞶整頓以冀挽回其夔州府知府員缺查徐景軾前經署理一次於關務徴收各事宜勾稽頗爲精熟堪以互相調署應卽以徐景軾前往署理夔州府知府如此一轉移間該員等各盡所長於塲事關務均有裨益至代理成都府之重慶府知府丁鶴年現因該缺地極冲繁且多有民敎交涉之事自應卽飭赴任以專責成除分别檄飭遵照外謹附片具奏伏乞聖鑒謹奏軍機大臣奉旨知道了欽此○○彭祖賢片再湖北督粮道惲彦琦現准吏部咨准其調補漢黄德道員缺應卽飭赴新任以重職守所遺督粮道篆務查有新授安襄鄖荆道黄彭年歴練老成堪以調署除分檄飭遵外理合附片具陳伏乞聖鑒再湖廣總督係臣兼署毋庸列銜合併陳明謹奏軍機大臣奉旨知道了欽此○○文緒等片再現在赴奉天換防官兵十九名應需整裝銀兩查庫存無項支發不能不由商通融借墊以資急用兹照歴次减半給與章程　騎校委叅領一員整裝銀五十九兩六錢六分兵十八名每名整裝銀二十兩四錢一分六厘計共借墊銀四百四十五兩一錢四分八厘先行應付第從前歴次由鋪商借墊整裝銀兩尚未歸還此次該商亦属勉强支應相應請旨飭部將此項借墊銀兩酌撥還商以免苦累理合附片具陳伏乞聖鑒謹奏軍機大臣奉旨户部知道欽此○○丁寳楨片再督撫有舉劾寮属之責其大端莫要於察吏第知人爲難加以近日流品極雜考核尤爲不易計惟有程事課功考其實行可用則留之不才則去之舍此别無良法兹臣查有什邡知縣張惟一徇縱書役不恤民隱且於酌定差規一事違功令幾釀事端又委辦厘局委員候補知縣徐世潢巧於舞弊迨被人控告札飭查覆竟敢抗置不理嗣經訉明舞弊属實已撤省查辦常此整飭地方厘務之際未便稍事姑容致滋效尤相應請旨將什邡縣知縣張惟一候補知縣徐世潢卽行革職以飭吏治而重厘務謹附片具奏冉什邡縣知縣員缺川省現有應補人員應請扣留外補合併陳明伏乞聖鑒訓示謹奏奉旨已錄 
 
