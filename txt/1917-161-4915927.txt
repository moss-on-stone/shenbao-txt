# 1917 - 161 - 4915927

 

Page 1

 
 
   
 
 

Page 2

 
 
時評 
[告今後之調人]  
　　督軍團獨立之初張勳態度未表示且又挾有左右時局之勢力非國人屬望之一人乎張奉命入京後能申大義以扶助大總統使督軍團不敢有所要挾則大局即可轉危爲安張勳之勳等於共和再造名譽從此陡增國人從此欽敬策之上焉者也即不然以誠心實行調和之責任婉勸各督軍勿爲已甚使國會命運得以苟延則西南省當不若是之憤激時局即不致加重困難猶不失爲策之次焉者也張乃見不及此名爲調和而實以助督軍團迫脅之力今其結果在督軍團方面非特不以爲感反啣其獨享漁人之利而紛起反對在西南方面則又失望於張之調和而益速其動兵之機故張苟返己以思有不自悔其失策者乎 
　　嗚呼前之調和已矣今後有値調和之機會佔調和之勢力負調和之責任而爲人屬望如張勳者可不放開眼光熟審利害而自取惠取之策哉 
[命令]  
　　六月十六日大總統令司法次長代理部務徐謙呈請辭戳徐謙准免本職此令 
　　又令任命江庸署司法次長暫行代理部務此令 
[專電]  
　　北京電李純急告駐粵師長張開儒等聯絡粵桂滇黔川湘六省舉兵護法將進規武漢分趨湘贛直衝長江要隘馮自由陳炯明李烈鈞任籌餉李有電致贛前督彭程萬將次以舊部分道向贛進發粵軍分道入閩滇軍由湘窺贛舉陸榮廷爲盟主特囑彭程萬預備一切張開儒所部已開至萬仙山村等處（十七日下午六鐘） 
　　北京電李純來電據報張開儒等聚合粵桂滇黔川湘出師進窺武漢分兵贛湘直衝揚子江要隘陳炯明馮自由李烈鈞擔任籌餉舉陸榮廷爲盟主並陳炳焜宣布戒嚴又報彭程萬軍隊將向江西進發張開儒調重兵赴南雄及與贛南毗連之萬仙山村等處梅嶺亦駐重兵各等語贛省風氣囂陵易動難靜師來境外必起爭端請設法維持切電勸阻（十七日下午一鐘） 
　　北京電李純再電西南事非空言能勸解（十七日下午二鐘） 
　　北京電王江張昨因西南發動馮亦來電忠告以獨立省恢復原狀爲第一要著遂在國務院會議公决請徐段迅勸倪張等取消獨立即派吳炳湘持三人公函赴津（十七日下午一鐘） 
　　北京電張王江公函至段請電致各獨立省速即取消並爲李內閣疏通又致電西南告以此次舉兵目的以免誤會函由吳笈蓀送津（十七日下午六鐘） 
　　北京電黎接西南發動電擬電請馮調和（十七日下午一鐘） 
　　北京電蔣雁行住津不能回歸綏都統任該處王旅長已自稱都統又黑督兼省長畢桂芳昨忽電告交卸由許蘭洲師長接任（十七日下午六鐘） 
　　北京電黑督畢桂芳爲師長許蘭洲逼退許即取以自代（十七日下午一鐘） 
　　北京電張因獨立省不遵約取消以反對李內閣甚烈深悔來京憤形於色（十七日下午一鐘） 
　　北京電元首對張提出四件（一）獨立省一律取消服從中央（二）津機關即行解散（三）速撤出動之軍隊（四）應解中央之欵不得截留張允力辦張所要求附件（一）優待條件入憲（二）以孔敎爲國敎（三）添兵二十營（十七日下午六鐘） 
　　北京電張勳通電各省徵集組閣意見奉直晉魯浙均主聘老任揆席並要求閣員必擇北洋派聲望素著者惟浙兼推東海此外尙未復到（十七日下午二鐘） 
　　北京電奉直晋魯浙一致主張王士珍組內閣督軍不肯即撤兵之原因在監視組織內閣（十七日下午六鐘） 
　　北京電省議會解散令决從馮請緩發國會改選事務處日內即可成立（十七日下午一鐘） 
　　北京電張昨率四統領入見宣統自稱奴才口奏優待條件必當加入憲法當蒙慰勞賞宴後頒古磁多種謝恩出（十七日下午一鐘） 
　　北京電張力爲李內閣斡旋李仍居公府（十七日下午六鐘） 
　　北京電今日公府特開會議指定者爲張李王江夏鈕及丁槐陳光遠吳炳湘馬龍標等四十餘人與政局及治安有大關係（十七日下午六鐘） 
　　北京電倪派代表來謁張已電獨立省三日內撤兵（十七日下午二鐘） 
　　北京電黎命財部籌現銀數萬備犒張軍（十七日下午二鐘） 
　　北京電定武軍官奉命至地廳保陳錦濤以定明午公判却之（十七日下午二鐘） 
　　東京電日本本野外相謂本月六日美國提議各國聯合警告中國日本以取不干涉主義反對之英國亦反對美國乃單獨提出警告今不信再有聯合警告之提議云云芮恩施氏謂日本國民以美國警告中國頗形激昂由報紙誤傳而起實則警告之意不過希望東亞和平而已云云 
[外電]  
　　北京電政象依然混沌奉魯直豫四省督軍及倪嗣冲雖未反對獨立之取消然對於李經羲不允副署解散國會令一事頗多訾議主張恢復段職唐繼堯李烈鈞陳炳焜孫文譚浩明等有電到京責總統不應解散國會並謂决用全力保護約法與國會今晨會議總統向張勳表示大局粗定必自辭職之意（十六日）大陸報 
　　北京電張勳如曾信一到京師即可解决時局則至今日當知時局之困難大異於其所料遲至目前僅議及撤回軍隊恢復原狀一事若組織內閣之問題則迄未着手同時天津督軍團寂然不動頗使張勳懾氣而李經羲見反對者日多亦必大爲失望日前李任財政總長之任命頗爲衆所歡迎今則報紙攻擊不遺餘力縱李就總理職組織內閣亦必不能持久李旣熱中於總理一席而又不允副署解散國會之令各方面對之皆有違言再李藉張勳爲護符尤爲衆所指摘（十六日）路透電 
　　東京電茲據確聞滿鮮鐵道統一一事業經當局調查著著進步惟尙未至决定故其實行　需幾多時日又於滿洲各機關間有圖開發方策統一之計畫是亦關連民政外交警備各種方面之問題故亦未易决定非至今年通常議會之時恐難確定而此滿洲各機關之整備與滿鮮鐵道之併合混同恰似圖滿鮮兩地行政上之 
 
 
 

Page 3

 
 
統一如作如是見解則誠誤會蓋一係純然之殖民地一則爲他國之租借地性質旣異全然不能一槪律之政府此次之計畫全由開發滿洲之必要而起不外整備各種機關云（十七日） 
　　濟南電公言報記者李芳銘（譯音）因觸官場之忌前被拘禁茲經訊問並無罪跡業已釋放此事實爲前濟南警察廳長雷存修對該記者洩憤故人咸非難其暴戾（十七日）東方通信社電 
[戰電]  
　　華盛頓電 
　　今日旗節威爾遜總統在華盛頓紀念碑場演說警告美國人民謂德國旣施行其　武計畫之大部分今乃運動議和以期安享其侵佔之物德人之倡和議已歷年餘伹不以自己名義出之而運動他國爲其口舌多屬私言絶少公佈藉各方以　言施掩飾之手段德國之媾和條件終未宣布今德政府進旣不能退又不敢故思及早媾和以圖自保德國陸軍領袖深知若敗退一寸則彼等在國內外之權力盡將墜落彼等尤注意刻已搖動之國內權力中心　　餘於今日尙佔優勢可以謝告　民之時結束戰局而外别無保其武力及其政權之機會蓋佔優勢而媾和彼等所允可以必得之物如　張德國權力大　德國工商業機會均可藉以得之即彼等之威望與政權亦可安固否則將爲國民所棄而國民將於國內另行組織衆所　有之政府如英美法國然故彼等勝則彼等安而德國與世界危彼等敗則彼國可以保全世界可以和平威爾遜總統續言曰彼等之特别目的刻在欺惑全世界擁護國民權利與國家自治之人彼等見公道與自由主義之偉大力量因此次戰事而團結乃利用自由黨以求　志一旦事成則凡爲彼等利用者均將爲軍人帝國之重力所踐踏無遺而俄國革命黨將不得西歐之扶助復古風潮將因以釀成德國固將失其自由之機會而歐洲復將武裝準備以待最後之大戰威爾遜總統又謂德國此種議和陰　蔓延全歐遠及美國凡屬美人勿爲德人黨徒所惑均當同心協力善用生命財產以求生人之大道而增國旗之光輝云云（十四日） 
　　華盛頓電美國工人聯合會會長龔佩士氏致電赴俄代表團工人代表鄧康氏勸其應招參列俄京大會討論可否召集各國社會黨與工人聯合會公開萬國大會之問題又謂　主張者爲各國採用民政及各國人民自由生活自行發展其命運之根本主義今美國之加入戰局卽爲保障此項主義起見美國工人定與專制奮鬭務使專制滅亡民政永固云云（十四日） 
　　倫敦電銀巿星期報告云銀巿鎭定　逾一月今又大爲活動價格驟漲再中國不靖之消息尤增銀巿之堅穩（十四日） 
[公電]  
　　孫洪伊致各督軍及南北諸將士之通電某某督軍曁某某師旅團長公鑒羣逆盜兵矯命禍國於是有六月十三日非法解散國會之令耗矣哀哉發難於倪嗣冲雷震春肆毒於張勳江朝　包藏禍心甘爲戎首國之　民之賊也武人稱兵民國大戒而必欲行使强權以壓倒一切使全國之民氣民力民德頓憔悴萎縮敗壞於二三暴夫鎗彈刀鋸之下而國之根本清而網維絶國命岌岌儳焉不可終日即此猖獗䟦扈而開一建國以來未有之惡例則奬道政治執道以外之舉動法蘭西大流血之恐怖墨西哥爭亂之覆轍後患何堪設想耶此政治上所絶對不容者也總統由國會而出民國由約法而成憲法未公佈以前約法爲民國根本大法制憲係國會特權不受外力之干涉散國會則約法破破約法則民國亡夫國家所恃以維持者祇此法耳而必以暴力蹂躪而根本推翻之陷全國於橫决之域上無道撥下無法守則喪無日此又法律上所絶對不容者也今也宵小弄兵　偪畿甸亡國之孽跳擲神京叛人之黨蔽塞公府牽羊以迎元首涕泣而盟城下瞻烏何止邦人危難而巢幕中然而公理尙存人心不死以暴秦數百萬之大軍終亡於三户以袁氏數十年之威力卒敗於一朝無他邪正殊塗順逆異勢也况逆等跳梁妄作旣背大義徒事虛聲者乎朔方健兒秣馬厲兵以待西南勁旅馳風掣電而興爲護國法而戰爲爭人格而戰事非獲已師出有名大勢終歸於人心强權必屈服於公理勝敗之數無待　蔡我公熱誠愛國慷慨誓師萬世千秋實欽敬之臨電痛迫瞻企無任掬血陳詞幸張大業孫洪伊叩寒 
要聞一 
[東京通信（十）（九）（心危）美國對華警告之反響]  
　　東報反對美國對華警告之評論旣詳前函近觀其論調及日政府之態度大有不肯干休之勢朝野皆曰日本在中國政治上佔特殊地位美國單獨警告干涉中國內政是蔑視之也故必對美交涉務令美國了解日本在華之地位云云嗚呼獨立國家之內政容人置喙耶獨立國家之政治上亦容他國佔有特殊地位耶國人苟不及早自悟國亡無日矣 
　　東京朝日新聞云據北京電駐華美使藍辛氏將美政府干涉中國內政之訓電交於外交總長伍廷芳曰美政府對中國內閧悲觀無極深望中國能共和統一國權今以對內治平爲第一要義對外宣戰次之以振國勢而獲得世界的地位美國在友誼上有助之之責云又據紐約電美國國務卿林因氏聞中國報紙有美國將助中國革命之說卽聲明美國在華有巨大不可勳之利益在乎中國之安靖云其後又得北京電謂美國對於中國時局曾向各國作抽象的交涉而未明言其體的行動故各國公使見美國突發警告皆頗驚駭云又電謂美公使並未先向各國公使商議且各國公使個人之意見一致主張不干涉云總合上述消息以觀之美國雖打消援助中國革命之說然美國國務卿以擁護在華利益防止擾亂之蔓延爲藉口不與協商國各公使熟議而單獨干涉中國內政乃不可諱言之事實夫美國干涉之影響於中國內政者如何固視實力之厚薄而定似不足介意然總統府之親美派因是而有得色則知美國行動之影響於中國政爭之精神上者决非鮮淺黎總統旣免段屢有辭職之說而卒不辭或謂美國陰助之此說殆不盡謬蓋中國內閧常有他國勢力潛伏其中故紊亂中國內政者非中國之政客乃列國也然則希望中國治平列國宜取旁觀態度今次各公使一致主張不干涉得其當矣美獨不然抑又何歟美於中國久唱機會均等開放門户等主義徵之史乘事蹟歷歷今次突然干涉實反常之行動也列國與中國關係之密接莫若日本北京法人之評論美國警告曰美國此舉與其對待墨西哥者同此則不自知其在亞地位之過也美國干涉墨西哥乃當然之事今離日本而警告中國豈有當哉云云斯書也實獲　心日本苟以此態度臨之墨西哥恐亦美國之所不甘願美國反省云云 
　　各報之論　皆與此類似日政府亦引爲不安將與美國發生重大交涉其要點有四（一）認美政府之警告爲失當（二）促美政府之反省（三）要求美政府承認日本在華所佔之特殊地位　要求美政府以後不再有此行動其所據之理由卽自認在華有不可侵犯之特殊地位而美國此種行動將動搖其地位也其終極之方針須待美國答覆後再行决定然大體辦法已在十二日之閣議議决惟秘而不宜耳逹到終極方針之前現定三種進行其一訓令駐華林公使向駐華各國公使交涉其二訓令駐美佐藤大使向美政府交涉此其已經着手者也其三遣特使至美國以解决本問題及妥商日美二國對華之永遠問題以圖日美親善云 
[西報論今後時局南方舉動張勳氣派]  
　　大陸報十四日北京通訊云此後舉動在於南方今北京已爲南方開挑戰之端矣近日南人之在京者多已悄然出京尤以國會議員爲甚據識者云總統解散國會之命令議員必不承認其合法有效行將在南京或上海聚集開會以爲中國之唯一立法機關計議員已赴津者共有二百五十餘人附外人船隻陸續赴滬固甚易也其留京者頗屬危險聞兩院議長已得通告非經特許不得出京警察分赴各重要議員住處探聽是否在京今日六國飯店無異議院休息室蓋該飯店在使署區域內非政府勢力所可及凡自信須暫避者不得不集於此也目下王正廷陳友琴等皆寓此其他議員等避隱不出乘間附車南下若　有何舉動須視南方軍隊行動之成敗而定據稱粵桂滇黔確有把握湘蜀兩省亦必繼起即閩浙兩省亦將響應李厚基與楊善德雖抱相反之態度亦無能爲有若干議員尤屬望於馮國璋如南方組織臨時政府或將擁馮爲總統至於馮願否繼位能否扶助民黨能否出兵討逆尙屬問題惟隸屬馮氏之模範軍萬人刻被圈禁於京馮於此或不能無所躊躇耳督軍等對於張勳之感情大堪注意督軍團分離歧異早爲人所共知其原因不一約略言之不外因恢復帝政推翻總統推爲元首孰任總理各問題意見不能一致但其中最主要者則爲張勳之舉動張勳以調人自命插身其間公然以一己名義致哀的美敦書於總統此舉旣告成功張勳之威望乃倐然大增逈非他督軍所可及督軍等儘爲搖旗呐喊之人物而享大名　實力者則爲張勳督軍等因妨成恨亦固其然聞督軍頗有中自悔從前孟浪者當張勳致哀的美　書時彼等雖明稱用其勢力强迫總統解散國會暗中則希望總統堅拒不納嚴加申斥今張勳之連遲來京未始非督軍等從中梗阻所致總之督軍等極不願張勳在京蓋稍有舉動張即可爲中國極有勢力之人也 
[民友會之時局主張]  
　　　國會將解散未解散之頃各政團之主張有以爲議員宜自辭免以違法解散陷總統於困難者有以爲議員宜靜待勿自辭以徒自苦者民友會一派即爲後者之主張曾有宣言書表明其對於最近時局之態度其文曰一月以來政局紛擾以國家守土之官爲據地稱兵之舉溯厥原因根於段祺瑞之免職段祺瑞免職令下而政局上軒然大波起矣吾人處此時局不能不爲鄭重簡切之宣言根本立論當從段祺瑞應否免職免段祺瑞職之當否予以精密推究則一切枝葉上之難題者然解矣以事實論在段未免職之先有陸軍部職員組織公民團圍攻國會脅迫通過外交案繼有督軍團干涉外交干涉國會干涉政治干涉憲法接葉連枝相緣而起如此行動是否在政治上軌道之內是否立憲國家責任內閣之所應爲且閣員星散國務會議不能成會十有餘日總統爲國家行政領袖於此究應以國家爲重乎應以段祺瑞個人之祿位爲重乎明乎此則段祺瑞免職之事瞭然矣以法律論總統係約法所賦與有任免文武官吏特權發布命令有國務員副署總統無責任可言無違法可指縱令違法當然有副署之人負責况並不違法乎明乎此則免段祺瑞職之當否更可瞭然矣乃叛徒倪嗣冲等據地興兵明知私心　段有涉黨嫌乃藉口於國會不良明知國會爲國家最高立法機關非無端所可摧毀乃藉口於憲法不善由是以往推波助瀾武人專制而解散國會推翻約法元首退位清帝復辟種種非法之聲洋洋乎益耳而舉國騷然矣夫國會爲國民之代表官吏爲國民之公僕國會不良可由國民監督豈容官吏刦持憲法不善自有修正之手續豈能受叛徒之嗾使况良與不良善與不善見仁見智各有不同今四萬萬國民皆未嘗以爲不良不善　三　叛徒之無　　又安能口銜天意一手掩盡天下目哉至於非法解散國會推翻約法逼迫元首變更國體有一於此皆爲叛逆則凡具有人心者皆知之無待深辯者也叛亂以來知爲天下萬國所不容不得已乃　逼京　實行脅迫名示調停夫倪嗣冲等之行動按之法律實爲叛逆旣爲叛逆祗有聲罪致討絶無寬　餘　有何調停可言生張調停者是承認叛逆行爲爲正當自附叛逆之列衡之國法厥罪維均其有機　取巧號稱中立者同爲民國之官不能正名定分興師討賊即爲助逆罪亦難逭大總統不能明發命令聲其叛逆之罪以昭告於天下若乃納調停之繼續征討之師　以春秋之義恐亦難爲天下後世諒卽云逆黨勢衆困逼京畿兵力不充不能討賊然循國君死社稷之義大義昭然豈有他途可越故調停之說爲本會所絶對否認者也中華民國係由臨時約法所搆成　憲機關屬之國會乃爲約法所特許今叛徒倪嗣冲等竟敢主張另設制憲機關是不訾根本破壞約法旣根本破壞約法是根本推翻中華民國甘心叛國逆迹彰彰此而可予以調停則紀　掃地何以爲國依臨時約法制憲旣爲國會特權則其內容　文之主張究應如何方合國內之情勢應世界之潮流則必依法定手續俟議場討論結果縱或一部分政見稍有參差本會同人伹求於法律上事實上有磋商餘地無論如何讓步卽使舍己從人在所不吝蓋制憲爲國家永遠大業初非一黨派一時間之關係也特私衷耿耿爲國家法律上生存起見萬不能因武力壓迫而有絲毫屈　以長叛徒之燄而貽國家之憂縱令有人存敷衍遷就之心而本會則抱定主張决不爲動此心皦皦可誓神明成敗利鈍之數盡其在己而已尙有昭告於天下者法律之軌道不可無端破壞者也逆黨今日藉口所定憲法不良而從法外之更張天下有武力者何止此數則他日所定必有效尤而疵其後者循環輾轉憲法寗有成立之持國家安有敉平之望國將不國吾爲此懼云云 
[南京快信]  
　　馮副座昨電中央對於解散國會令頗不滿意詞甚長並促速籌新國會辦法 
　　馮副座昨又密電西南六省聞係請各省暫緩舉兵俟新內閣新國會新憲法成立是否合法再圖進行 
　　聞馮副座電覆黎總統允任調和西南各省 
　　西南六省昨又有反對解散國會電來寗並稱已電政府要求收回成命聞係唐繼堯領銜 
　　聞張勳此次調赴京津之定武軍十八營一律暫不開回徐州現又派馬振廷赴魯續招二十營 
　　倪嗣冲近與張勳意見極深倪與天津僞參謀處極力攻擊張勳破壞李經羲內閣 
　　各省不肯撤兵取消獨立聞因反對李經羲組織內閣並對於其他問題尙有爭端 
　　閩浙奉皖內訌極烈各團體紛紛來電攻擊各該省督軍 
　　贛督軍李純派何副官來寗謁馮副座商承蘇贛聯防辦法並聞鄂浙督軍代表日內亦即來寗商决聯防事 
　　粵省長朱慶瀾派唐兆麟來寗謁馮副座有所接洽 
　　孫武昨由鄂乘輪過寗赴滬 
　　徐海道尹李慶琿確有升任皖省長消息倪嗣冲專任安武軍司令駐節蚌埠 
　　本省敎育經費已停擱兩月未發各學校現因暑假疊呈財廳請領聞該廳因省庫空虛各屬解欵寥寥無欵可撥 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[內閣問題之天津派别]  
　　解散國會之命令昨早旣然發表第一問題旣已解决更有當前急待解决者即組織內閣一事據天津消息此次與稱兵團聯合一起之政客對於組織內閣收拾殘局其派别如下（甲）倪嗣冲雷震春主張暫不組織內閣大約對於元首之地位尙存搖動之心且極端排斥馮華甫仍主張推戴徐東海爲大總統並願段祺瑞復職充國務總　（乙）與李經羲有舊誼之淮軍舊部如姜桂題等人均推戴黎黃陂仍推重李經羲爲國務總理但交通系極端反對（丙）此外另有一派卽所謂超然派不論誰何組織內閣均不加擇别只要以第一流人物相待彼等即無妨加入內閣（丁）反對李經羲之一派其目的在擴張自己之能力故反對李氏大約其派首領亦有出而組織內閣之熱心某某兩會之鉅子亦有與焉者（戊）復辟派之主腦人王揖唐曹汝霖陸宗輿等現因提倡復辟大遭同黨之反對並聞清室又極端反對故對於其主張旣已犧牲伹不過欲在憲法委員中博得一席而已據上述之情形故組織內閣一事李經羲仍陷於孤立之地位勢難早觀厥成 
[西南動機與川陜衝突]  
　　據政府消息昨日京中接待兩廣督軍聯銜來電主張立卽用兵討伐宣告獨立之浙江楊善德與安徽倪嗣冲措辭異常激烈略謂因循姑息終非了局即應大張撻伐以警效尤並謂已公推巡閱使陸榮廷主持一切云云並聞陳譚等已與雲貴接洽一切發兵北征之計畫亦已佈置就緒不日粵閩間必有戰事發生又由某方面消息云廣東省長朱慶瀾原係浙籍對於楊善德專制自用深惡痛疾昨日對於黃陂通電已有覆電謂倪楊等擾亂大局干涉國會非嚴行懲辦不可南方對於發難督軍態度之堅决於此可見一斑又刻據某部秘息駐　西鳳翔府之陸軍九十二混成旅（漢中亦有一部份）已獲得川省北伐軍之偵探次日卽有大批川軍赴該府塘池鎭現在已陷於交戰態度更聞陜軍防閑各路客旅並將良善之旅客無端殺害誣爲奸細故汴陜間之交通業已斷絶云 
[六省聯盟出兵之電商統一機關將設在粵]  
　　日來當道迭接稱兵團電告謂國事有和平解决消息茲悉此種消息殊未可靠聞軍署十號接到北京某要人密電一通內容略謂倪禍驟發着着進兵請火速聲罪致討等語陳督軍接電後卽與李烈鈞上將秘密磋商僉以事機急迫稍縱即逝西南各省督軍省長皆屬當日再造共和之人此次擁護共和更屬責無旁貸自應以同心合力捍衛共和始終不渝爲職志應即發起滇黔湘蜀桂粵六省聯盟公推陸榮廷爲盟主先就粵省組織一軍事統一機關籌畫出師方略當由李上將陳督軍聯名於蒸日（十號）分電滇黔湘蜀桂五省督軍省長徵求同意一致進行一面電促陸君兼程旋粵俾資策應同日並有一電拍致北京國會某議員勸其體念締造艱難毋　退志致　奸人之計親此情形則大局正未易和平解决而粵省出師之事當在旦夕間耳茲將粵滇湘等省關於聯師之文電分别錄下 
　　廣東陳督軍與李烈鈞致陸巡閱電云火急南寗陸巡閱使鑑頃接北京某某諸君庚電開倪禍驟發等情烈鈞與炳焜詳審來電其所述槪屬實情各種計畫尤復周妥時勢至此弓弦已滿倘有緘默則民國命脉與我輩人格皆淪胥以亡烈鈞炳焜磋商結果决定聯合川滇湘黔桂粵六省同盟舉義興師討逆以遵守約法擁護共和爲始終不渝之宗旨并推舉我公爲盟主除一面電覆北京某某諸君轉呈元首并通電聯盟各省徵求同意外敢懇我公尅日來粵以便承商一切事機緊急萬乞早臨至叩至禱烈鈞炳焜同叩青印又聞陳督軍定今日兩點鐘通請朱省長李協和及各高級軍官各界要人齊集督署會商大計此種會議於廣東大局甚有關係 
　　廣東陳督軍等致北京電云加急北京衆議院鑒轉某諸君鑒庚電青悉烈鈞庚日抵粵與炳焜等籌商一切現經决議聯合川滇黔湘桂粵六省聯盟舉義興師討逆以遵守約法擁護共和爲始終不渝之宗旨並擬公推陸武鳴爲盟主主持一切除電促武鳴尅日來粵並通電聯盟各省徵求同意外敢請諸君密陳主峰爲國任重萬勿告退是爲切要餘當續佈並候示復烈鈞炳焜同叩青又電云南寧陸巡閱使譚督軍雲南唐督軍貴州劉督軍成都戴督軍羅行營羅前督軍長沙譚督軍均鑒義密冥公（唐繼堯）陽電組公（譚延凱）虞電敬悉妄議復辟僞立政府逆謀已著斷非空言所能阻止鈞焜青電所陳舉義辦法諒荷察及應請公同研究速表决心並請幹老力任主持早定大計以策進行無任企禱烈鈞炳焜叩蒸又電云南寧陸巡閱使譚督軍雲南唐督軍貴陽劉督軍長沙譚督軍均鑒義密譚羅虞日轉公府魚電敬悉時機急迫炳焜已於青日會同李公協和通電徵求意見俟彼此同意即當一致進行尊意如何佇候明敎炳焜印蒸 
　　雲南督軍唐繼堯電云萬急南甯譚督軍並飛送陸巡閱使廣州陳督軍長沙譚督軍成都戴督軍貴陽劉督軍鑒義密如周（劉顯世）卅一電主聯銜勸告鄙意極表贊同現聞天津設立僞總參謀部聞議更國體事機至急擬請陸幹公主稿挈銜警勸無效當實行干涉以貫澈救國初志我西南舊侶如果同心協力事固大有可爲萬一北京政府遂被推倒則應由西南組織政府遙戴總統以圖恢復政府所在地以粵省爲最宜並請公議酌定至勸告之電萬不宜遲諸公如有同意請速示復或即由敝處主稿拍發均請飛速賜示爲盼唐繼堯陽印 
　　湖南譚督軍電云萬急南寧陸巡閱使譚督軍廣州陳督軍朱省長雲南唐督軍貴陽劉督軍羅行營羅前督軍成都戴督軍鑒義密頃得津電復辟主張甚力望卽通電反對以遏其勢又有在津組織臨時政府之語亦請力阻事機甚迫乞連施行延愷虞印又電云南寗陸巡閱使譚督軍雲南唐督軍廣州陳督軍朱省長貴陽劉督軍鑒義密頃接公府魚電倪派密使兇燄大減意謂禍由己發無法收束若根本推翻復辟難成事實又不欲河間得此便易另行擁戴更難一致恐因此牽動外人張勳陽日來京亦同此意天津僞總參謀部照會外交團原封退回電致獨立各省亦無回音若輩多台下人物意在乘勢發召獨立各省知其隱衷又部下多欲取而代之故祗求和平解决現在所爭者祇在國會主峯始終把守約法萬一無濟惟有辭職繼之議員有堅持聽其解散者有順辭職不使元首違法者缺席甚多幾難開會際此解决時機稍縱即逝望轉逹西南各省圖之等因特聞盼復延愷虞印 
[廣東戒嚴後之狀况]  
　　粵省此次頒布戒嚴令從各方面探得消息頗有足紀者先是當道因倪嗣冲等亂事暴露後擁護中央政策早已成竹在胸特以南北相隔遙遠且粵省頻年多故民氣未蘇不欲驟以非常之舉令人驚懼故一切計畫均從鎭靜着手故昨始下令戒嚴惟督軍省長各衙署均照常辦公未嘗添一兵一卒守衛卽東西南北各城門以及附近衙署各要隘亦然一切舉動皆以鎭靜出之人民覩此亦知當道此舉不過表示警備非如年前龍濟光戒嚴時之如臨大敵日惟架砲築壘殺人拿人示威故皆安靜如常絶無驚懼態度連日以來商場貿易如常東堤之畫舫酒樓陳塘之花叢以及各戲院笙歌不絶如故人黑後各街商店均仍舊大開夜巿熙來攘往七鬯不驚 
　　粵省海防前經水上警廳會同海防辦事所派撥軍艦分路巡緝惟自宣布戒嚴後虎門欽屬海口汕尾等處海防較爲緊要又經該廳分别緩急妥爲布置茲將各艦分防情形略誌如下海琛艦泊汕尾洋廣元廣金泊海口廣玉艦泊白龍尾廣亨陽江艦泊雷州廣貞艦泊崖門廣利艦泊九洲洋鐵城廣海功濟艦泊虎門寳璧江漢艦則分赴東西兩路 
　　本省戒嚴令宣布後當道特飭由警廳通飭各區嚴行查察並派稽查分往省河輪舶實行盤詰往來至廣九廣三粵漢各路火車則飭憲兵營長酌撥所部輪値馳往搜查禁品係屬軍用者槪解軍署訊辦如屬私烟或其他禁品則交由警廳發落 
　　聞大吏現以閩省宣告獨立湘省長岳等處現又背叛宣布戒嚴湖南現狀甚爲可慮查湘閩兩省均與吾粵毗連現在風雲日急防務亟應整飭昨特飛令潮梅莫鎭守使南韶連張鎭守使先派重兵扼要駐守一俟計畫已定再策進行陳督軍以虎門要塞實爲粵省咽喉現准日內偕同水上警廳馬愼堂曁署內參謀乘坐兵艦親往巡閱刻已電飭馬廳長撥定寳璧兵艦駐泊天字碼頭預備差遣 
　　皖浙獨立消息傳佈後粵省各部軍官同深憤慨而尤以南韻連鎭守使張開儒爲最激昂昨聞張使由省回韶後卽召集參謀長張惟聖團長張惟信趙德裕及所部軍官十餘人到署會商防務辦法至將來軍隊實行出發决由張使督帶全師六千人自任頭鋒以揚滇軍聲譽韶屬防務改由方聲濤所轄十營擔任駐守觀日來駐香山之楊益謹所部三營奉令調省則此說或將徵實也 
　　段爾源前充濟軍旅長素爲龍濟光所倚重自昨歲佛山之役交通都司令表同情於民黨近以倪氏背叛民國風雲緊急龍氏擁兵駐瓊頗滋粵人疑慮特以私人名義致書龍氏曉以利害力勸其擁護中央匡扶民國中有謂某與公生長滇南游宦粵海兩地之政府與人民均有與共和相終始之槪揆之於情與勢當爲何如之語詞極懇切 
　　廣東華僑國民黨員俱樂部通電云北京大總統國務院參謀衆兩院南京副總統各省督軍省長護軍使鎭守使各師長各報館均鑒倪楊等逆稱兵倡亂背叛共和按法創懲實無調停之理應請大總統當機立斷聲罪致討以維國紀各省長官曁共和鉅子均宜包起贊助元首會師討賊以鞏邦基僑民等誓必協力籌捐爲國後盾事關民國存亡用敢掬誠奉告幸埀察焉 
　　粵議會電陸使云梧州潯州南甯沿途探投陸巡閱使鈞鑒逆氛日逼國事益危務請即日蒞粵確定大計以慰衆望粵議會陽印 
[查辦使到渝後之軍隊行動]  
　　王張兩查辦使到渝已逾兩星期各方面函電往來均望其早日到省昨成都商會總理樊孔周特往謁兩使陳述成都方面希望兩使早到之意并云王大使未到川時所發電文末尾云此次本爲弔災而來現在爲日已久災民之引領而望者已苦矣言罷張使似有活動意王使則尙未有表示移時二使均言此刻已派代表前往與羅鎔軒接洽不得不待代表回復樊君云由叙到省覆命與到渝路途相等聞遲君本約定以函電覆命不再至渝同是函逹正不必在渝坐待兩使以再商量三字答之聞兩使派往叙府與羅接洽之代表係二十七號晚上元濟輪船二十八號黎明開行船上護送水警十六名警長一人並由關監督與以護照因輪船裝運携帶鎗枝之軍士無關監督護照即須受稅務司干涉也計該輪一號可到叙羅尙無到叙之電聞查辦使又電羅謂各代表已起程前往請速到叙接洽 
　　王張兩使到渝本宣言不宴會日前惟修道尹備有便飯一席就查辦使行轅安設函約數人相陪不過借以聚談一切此外則别無宴會之事兩使亦不常出行轅二十八號爲籌賑省災展覽會開會之日會地在商會查辦使行轅即在商會樓上商會正副會長因約兩使往城外魏氏怡園一遊借以避煩先是當未開會之前由各機關各團體共銷去入場劵二萬餘張每劵五角約可收入一萬餘元此舉中外人士無不竭力帮助尤以德育社之楊國屏爲最熱心惟開會之日適値天雨遊人甚少不免掃興耳 
　　此次省垣事變永川駐防之第一師第一旅軍隊開赴榮隆內等縣繼事定又陸續退還原防第二旅亦陸續由永退歸重慶茲聞第一旅又復向隆內開㧞二旅亦復西上刻間甚爲忙碌重慶黔軍西上者聞約三營已於陰曆初八日過永川此係一批尙有將西上尙未起程者又一批於初九日午後過隆約兩營多人軍服係灰藍兩色亦有着軍服無鎗支者是夜四更後即開上內江當該軍將到時第一師第一團團長陳能方出有布告一通文云照得本團前奉師長周寒電開准成都黔軍熊旅長皞日電該旅駐涪州袁團奉調赴省附近駐防通過貴師防地乞飭屬放行等由希即轉飭所屬遵 
照如該旅袁團通過本師防區時卽亦放行等因奉此現聞袁團將扺渝西上特此預告俾衆週知云云以上各項軍隊紛紛行動不知又將造成如何因果也 
[蜀省改選參議員情形]  
　　國會解散矣此次各省改選之參議員將作爲有效否亦將來之一問題也但解散令旣彰明較著公言非法則各省依法所改選之參議員當然不能一筆抹煞茲錄蜀省改選參議員情形如下 
　　六月一號四川省議會舉行參議員選舉午前十二時選舉人陸續劃到者一百一十人各派之人業已在外運動成熟今日來會又復分頭運動此聚彼集再三叮嚀籌備員見到者已足法定人數省長未到派西川道尹周恭壽代行監督事宜周至時有選舉人林毓樸邱兆熊諸人面遞一公函云去年選舉訴訟尙未終結今日選舉貴監督能否負責周道尹即詢問曾檢查長據云去年之事因無實據周道尹又電問戴省長回電話云今日選舉人已過法定之數去年之選舉訴訟旣無證據當舉行午後一時搖鈴入場周代監督請投票監查員帥正邦鄒宗魯（初爲黃萬里黃辭臨時請鄒）就職請點人數得一百一十人分散鉛筆選舉票後選舉人相繼書名照章書被選舉人籍貫２ 
於上并將票匭檢驗內無一物乃開始投票二時投票畢選舉人退出選舉場在集合室用茶點記票員在場內分别唱名各被選舉人人名票數如下（一）巴縣楊庶堪得五十四票（二）西昌楊肇錫得四十八票（三）西昌楊敏生得一票（四）西昌楊肇錫得一票因名字糢糊當作廢票（五）犍爲印燠門得二票（六）仁壽辜增榮得一票（七）瀘州蘇啟元得一票（八）樂山王志仁得一票（九）王大官得一票（不知何許人）依法楊庶堪與楊肇錫得入場人數三分之一票數當選爲改選第一班之參議員尙缺一人時間尙早又搖鈴已無多人入場選舉監督宣布展期於二日補選一人二號省議會又選舉參議員午後二鐘時開票開縣潘大道得八十八票當選連前日當選之楊庶堪楊肇錫共三人參議員已完全產出聞一號開票時尙有簡陽方于彬得二票內江范春膏得一票又有投王士珍一票張獻忠一票趙公明一票者 
[魯省獨立後之地方預算]  
　　魯省議會前日怱怱閉會已詳前報所有六年度地方預算已經議會議决咨復省公署查照施行矣茲將原案收支欵目誌之如左 
　　（甲）收入經常門（一）田賦一百二十六萬七千四百二十二元（二）落地稅一萬五千元（三）正雜各捐一十七萬九千二百五十八元（四）官業收入八千六百八十九元（五）雜收入一萬九千四百三十六元 
　　（乙）支出經常門內務項下（一）省議會經費一十五萬五千六十八元（二）中西醫院經費二萬六千三百元（三）中西醫院附設西醫分院經費五千元（四）全節堂經費二千七百九十五元（五）省會警廳所管工程經費四千六百元（六）小清河警署經費七千六百二十五元（七）公報處補助費三千元（八）烟台公共碼頭修理費七百一十六元（九）各縣孤貧口糧三萬六千八百元（十）慈善補助費兩萬一千元（十一）災賑補助費六萬元財政項下（一）地丁附加稅徵收費五萬零二百九十二元（二）省會警廳捐務股經費二千四百三十六元（三）烟台陸警捐徵收費六千三百五十元（四）烟台水警捐徵收費三千七百六十元（五）洛口斗捐局經費二千六百七十元（六）洛口船捐局經費六百元（七）德臨斗捐經費九百元（八）運河船捐局經費四千三百八十七元（九）濟寗落地稅捐局經費二千元實業項下（一）農事試騐場經費六千四百八十六元（二）工藝傳習所補助費一萬四千百元（三）商品陳列館經費一千六百八十元（四）城河監閘局經費一千二百四十八元（五）省農會補助費三千元（六）實業公報經費三千元（七）沿海水產講習會經費三千三百元（八）蠶絲勸業場經費一萬一千零四十二元（九）水產試驗場經費六千一百五十元（十）工業試驗　經費一萬零四百八十二元（十一）礦業實習所經費一萬零二百四十元實業臨時支出項下（一）絲廠補助費三萬元（二）清明種林費四百元（三）模範蠶絲勸業場開辦費四萬零八百一十元（四）實業調查費二萬五千元（五）實業補助費四萬元（六）實業奬勵費一萬元敎育項下（一）第一師範經費四萬五千元附屬小校經費一萬一千三百四十元（二）第二師範經費二萬八千元附屬小校經費三千元（三）第三師範經費二萬六千五百元附屬小校三千五百元（四）第四師範經費二萬九千元附屬小校經費三千三百元（五）女子師範經費三萬二千四百元附屬小校經費二千九百七十四元（六）師範講習所補助費三千九百六十元（七）法政專門學校經費三萬五千元（八）農業專門學校經費四萬五千八百零八元（九）工業專校經費三萬九千九百二十元（十）乙種工業經費四千四百元（十一）模範工業講習所經費七千四百九十四元（十二）商業專校經費一萬六千六百二十八元附屬敎員講習班三千三百六十元（十三）甲種農校經費一萬九千元（十四）女子蠶桑講習所經費六千六百元（十五）山東醫校經費八千元附設醫院四千七百四十元（十六）女子職業學校經費五千元（十七）省立十中校經費共十萬五千四百五十元（十八）省立小校經費共三萬三千五百零四元（十九）檢定小學敎員委員會經費三千元（二十）奬勵國民學校敎員經費一萬八千元（廿一）實業敎育調查曁研究會經費三千四百六十二元（廿二）留學東西洋經費七萬零七百八十四元省外留學經費一萬九千四百四十元（廿三）各學校補助費四萬三千二百九十元（廿四）圖書館經費四千七百七十二元（二十五）社會敎育補助費共一萬九千三百九十六元敎育臨時支出項下共五萬八千七百零八元 
[贛商會再請取消潯關加稅案]  
　　江西潯關免料完鈔加徵稅貨一案贛省各商會因僅爭得緩辦二字雖聞大總統有意取消原案然尙未見諸實行現九江南昌景鎭三總商會又擬將加稅困難情形上呈財政部及稅務處請爲准予取銷文稿已由九江總商會擬定茲錄其原文如下商會等惕於再行提議故不得不將加徵貨稅與民船生計華商貿易絲毫不能維持補救之實在情形一爲直切陳之夫維持民船之理由應不外於（一）慮民船生計將爲外人攘盡（一）慮民船將漸次改爲洋船恐與主權有碍之兩項而其實不然查九江小輪與拖駁雖共計有五十餘隻其中完全洋商之船不及十隻餘則仍屬華商以不及十隻輪駁之洋商與數十號民船相角逐焉有生計盡被攘奪之理此其第一項不能成爲問題洋駁基本動需數千金且無小輪拖帶不能行動民船基本類多僅需數百金且全憑風帆而行凡洋船所難行到之處帆船皆能往來自便焉有民船之户並不開設小輪公司而將船改爲不能行動自由之洋駁此其第二項亦不能成爲問題然則細譯副稅務司之詳文其主旨何在殆確係借維持民船生計之名而行加徵貨稅彌補短收之實也其用意未免甚左夫加徵貨稅與民船生計華商貿易非但不能維持補救且受極大之反響夫民船生計華商貿易不皆本於國貨之盛衰乎加徵貨稅國貨停滯四民交困將上而稅收下而船户與一切貿易均同歸於盡此理至顯豈待煩言公家若果眞心體念民船不能與洋商享同等之利益免料改鈔可也何須加稅如因完鈔之短絀悉取償於商貨設令全國關卡因國貨衰敗稅貨短絀皆援九江常關之例任意加徵試問我國國民今日財力能否肩此重負全球稅政能否有此辦法乎且因加稅而百貨滯銷商人虧累尤甚公家能否仿照各國常設法以補助商力之不及乎總之民船生計之影響究竟不全在輪船而病實在火車輪與車未得廢除自無可維持之餘步華商貿易之衰旺不病在土貨無銷路而病在國稅難減輕稅與貨有生死關頭斷非空言補救可能救死今若依照副稅司之主張加稅是直接速國貨以死間接速民船輪船火車一並有死無生一髮千鈞關係過大除分陳外爲此凟呈請懇鈞部俯賜查核准予照舊章辦理迅將原案取銷 
[皖省近事]  
　　近據蚌埠消息倪嗣冲於前日已帶隊四營又赴津至蚌埠倪軍現因四五兩月軍餉均未發給 
 
 
 

Page 7

 
 
頗露不平意聞倪已電請張督軍分撥數營駐蚌以資　　 
　　皖北鎭守使殷恭先昨來電云日昨本署毘鄰失愼延燒居民房屋數十户當經本署派兵撲滅幸未殃及本署恐外間傳聞失實特此電聞 
　　水上警察廳長程炎勳以現値戒嚴防務尤宜鄭重昨特召集各員會議（甲）劃分各署管轄區段責任（乙）通飭各署官長不得無故擅離職守認眞巡緝以重江防（丙）添召偵緝隊四十名沿江稽查（丁）委任章伯衡密查各署界域職務以免疏懈（戊）令各署派員稽查上下輪船往來客商携帶禁品 
　　前印花分處咨行商會當票貼用印花准財部暫緩以本年六月底爲限現期届滿業由商會瀝陳困難情形請再延緩以蘇民困頃已得中央財商兩部核准延至本年十二月底爲止 
　　商品陳列所定於六月十九日開展覽會已徵集各屬物品限十日以前到所並囑每件塡寫出品書以備查考 
[江北得雨與魯境苦旱]  
　　大陸報十三日泰州通訊云泰州已得甘霖惟各河道之水仍不能行船蓋降雨一夜得水約三寸許豆熟可望保全農民喜形於色十一日宿遷通訊云今日二時左右時雨已降初小後大旱荒可免途人皆爲忻然小麥收穫及半但不足食至來年苟再無雨則芋薯之收成亦將無望此間周圍之餓莩將以數千計矣十二日清江浦通訊云昨日大雨如注約十二小時之久各項食物價已爲落人心大慰十一日濰縣通訊云六月一日此間有兵千人㧞隊西往聞乃與濟南之軍同赴北方兩日後卽有步兵六百名由平度開至以代調出之軍防守各地本縣小麥無收成之可云農田大部分所得者僅足　種子之用且有毫無所穫者三星期前曾降小雨故農民得種高梁後此遂未得雨恐亦難望豐收人民現多患饑間有因饑而自盡者有某甲因生計艱難全家以砒置入肉饅頭食之而死目下設非坊子英國招工局每日發欵數千元則餓莩必將甚多聞該局在樂安安邱昌樂濰縣每日散給人民之欵約四五千元左右濰縣今有乏水之虞蓋全城與四鄉之水皆仰給於白狼河近因久旱河水已涸乃於河道鑿井深至數尺得水少許若再無雨恐此少許之水亦不可得城中之井水黑而臭僅能用以洗物若用以充飲料則必有疫患繼之而起城中現欵甚少雖富户亦無蓄積蓋盡於上年爲所謂民軍者搜括而去矣以致紳士今亦出繡　家具等物鬻錢以購糧食富户如是貧民可知矣 
[杭州快信]  
　　溫州警備隊六區統帶戴任以該處防務緊要電呈軍民兩署請撥過山砲四尊鎗五百枝並添委敎習兩員軍署已咨請省長核辦 
　　督署副官吳斌昨忽奉飭逮訊不知因何案牽涉警廳傳諭杭地各報館出版樣張每日須先送廳檢定昨已實行 
　　拱埠拿獲暗殺黨湯阿順沈阿三二名已由警屬解送督署軍法課訊辦 
泰順發現逆倫案省署得報電飭該縣勒限十日內務將逆犯陳永方（刃斃生母陳沈氏）緝獲詳辦 
　　嘉興管獄員兪濂遂安管獄員李沅俱因疏防監犯越獄奉飭撤任仍留協緝 
　　前南監場知事施經杰稅欵交代未清擋案簿據復又携去胡運司飭現任龔輝祖嚴催呈繳會同清算六年度退伍官佐士兵應領上期年金恩撫已由團區司令部會縣示期催領 
　　浙江求是社昨（十七）午後二時在水亭址錢塘學開成立大會投票選舉社長 
地方通信 
[松江]  
　　淫雨恐成水荒松江日來狂風驟雨夾旬未已河水一時盛漲街頭積潦如渠頽垣敗屋日有倒塌稻草每斤漲至十餘文爲從來所未有鄉農有來城者謂新插秧苗往往因不及放水半被衝毀亦可哀已 
　　公民呈請積穀公民吳光注等因積穀一事本以備災現松江各倉幾無粒穀設遇災荒害不勝言特呈縣署請將地丁帶征之備荒費實行買備穀災 
[蘇州]  
　　蘇商會請免加征貨釐蘇州總商會以省議會議决加征貨稅釐金一案仍執前議特電呈齊省長胡財政廳長略云蘇垣自省治遷甯巿面一落千丈頻遭喪亂元氣未蘇上年曾奉大部令加貨稅亦援浙省成案當以蘇省貨稅係承釐金秕政由臨時議會按照各卡道數酌中起定稅率併以錢文改易洋元嗣又產銷並征商民擔負已較前清爲重爲浙省統捐情形不同節經各屬商會籲蒙准免在案歐戰未平國難未已百貨停滯工商輟業減稅尙難救甦豈堪再事加征省會諸公代表民意凡茲困苦亦在鑒中第爭漕稅農民僅巿口惠之恩貨釐加征商人先受剥膚之痛鈞座關懷民瘼一視同仁恤商惠農當無分乎畛域醫瘡剜肉又何取於變更不揣冒昧馳電干凟懇祈俯賜始終維持務將前項加征貨釐議案免予公布實行藉安人心而維危局 
　　盜犯上告後仍照原判吳縣東橋鄉事主張得森家上年被方四名送縣訊明判决各處一等有期徒刑禁錮十五年該犯等不服上訴高等廳刑庭復審仍照原判决該犯等又復上告大理院發回重審前日高等廳刑庭開庭審理預先飭吳縣知事令原拿各犯之偵緝隊長潘秀清到庭指證是日刑庭長提集錢等四犯審問經潘隊長逐一指證各犯俯首無詞辯論終結後仍照原判辦理 
[無錫]  
　　署長得奬駐錫水警第二專署長師景山蒙水警廳長趙會　以防衛地方著有勞　專案呈報軍民兩署轉報中央後昨日已由大總統下令頒給四等文虎章以示嘉獎 
　　白日攔刦有鄒姓婦人偕同女友行經城中熱閙之區大　巷內忽有身穿縐紗短衣之形似流氓四五人突然上前攔住鄒姓婦人將髮髻上所插之金挖耳搶去鄒婦大聲呼救幸該處地營衝要人衆手多即將搶匪陳阿根一名擒住拘送警察分駐所經陶巡官詢問一過隨備文詳解縣署司法處核辦 
　　手鎗恐嚇昨日北門內新開恒昌衣莊正在熱鬧之際忽來一異鄉口音之人欲買夾紗馬褂因式樣不合未能成交其人臨去時忽厲聲怒駡並在懷中掏出手鎗向櫃內恐嚇夥友大驚不敢與較一任該客揚長而去事後街鄰紛紛議論北門內爲巿面熱鬧之所崗警林立竟敢以手鎗恐嚇殊是駭人聽聞有擔保治安之責者其速注意之 
[鎭江]  
　　鎭郡絲巿現狀鎭屬徒陽兩縣係產絲之區今因時局多故銀根奇緊是以絲巿停頓頗抱悲顴各絲行雖經開秤祗因價格低落售者未見踴躍現在上白細絲每百兩三十五元次者三十二元左右 
　　攻擊商會總理前有周某等臚列鎭江商會總理吳澤民罪狀十六條由寗垣發寄各機關及各埠商會吳總理得此消息當即在商會邀集各業董開會辭職經各業董議以此項揑各函件不足深信諄諄慰留並提議由各業董刊發通告剖白現已由某業董將稿　就商之各業董薟字發刊不日即可宣布茲又有某甲以吳總理弁髦高等廳判决案呈控丹徒縣公署現聞已有某紳出爲調處未知如何了結 
　　淮北匪患紀聞聞淮北阜寗縣北鄉一帶近由鄰境竄入土匪百餘名均有鎗械白晝搶刦鄉民不敢抵抗該縣知事擬會同鄰縣合力痛剿以除匪患又淮北大興集仰化集一帶聚有盜匪多人四出搶擄架人勒贖之案層見疊出經官軍認眞剿辦現幸一律擊散矣 
　　江北喜得暢雨江北高　　泰東鹽等六縣久無大雨旱荒將成各縣官紳循例祈雨並禁屠宰各縣鄉間農民有茹　者有抬偶像置外曝　者奇態百出直至日前陰霾連天聞各縣鄉莊均獲雨三寸有餘十四十五兩號又大雨如注續得甘霖六寸左右各縣農民轉憂爲喜刻已紛紛插秧忙碌異常云 
[揚州]  
　　反對屠稅委員江都大橋鎭屠宰委員史濤迭經該鎭肉業商反對在縣署指控均未批聞該業商人意見欲自認屠稅無須委員經收現周知事除出示佈告外並令屠宰總董姜廷棟觀往該鎭監收稅欵免生事端 
　　定期會議學欵江都縣地方敎育經費本月份因無來源由欵產處特向中交兩行暫借四千元撥發各校現縣公署以本月學欵虧短甚鉅鹽釐附稅搜括已窮動用基金尙另貸款本月如此下月尤危特令行敎育欵產經理處於本月二十五日下午三時開會集議維持辦法該處長奉此後卽先期通知各受欵機關及各學董委届時一體與議會議地點擇在新城圖書館內 
　　更委偵緝隊長江都縣偵緝隊長陸軍少將朱殿揚現已病故刻由公府侍衛武官徐浩然保薦前充江陰陸軍營長朱英南接充聞周知事准如所請約日內即可頒給委狀到差視事 
[杭州]  
　　蘇浙海警會哨辦法外海水警五醉卿廳長近以海防緊要定於本月二十日起會同在蘇浙洋面會哨昨將新定之會哨辦法四則呈請齊省長察核其辦法如下（一）會哨由督察長及水警廳直轄各隊隊長輪充每次酌量派隊會同前往協巡其輪充次序及隨帶警船應由督察長及各隊隊長會商辦理（二）會哨之前由警察長或各隊隊長先將出發時日及指定會哨地點備文呈核（三）會哨時兩方須互通口號藉以聯絡聲氣（四）會哨畢後由督察長或各隊隊長將會哨時本省及蘇省實到人員銜名巡察地段署隊數目及會哨時有無捕獲盜匪並地方有無刧案各項情事詳細具報 
　　省議會更選預聞浙江省長公署前准內務部通電省議會第三届常會限六年上半年開畢俾自下半年起籌備選舉事務嗣因各省議會否認部電以會期如何計算應以解散議員任期爲先决問題現在國會解散另行選舉聞省議會議員第一次更選仍擬查照部電自本年七月起開始籌備初選事宜云 
　　軍警長官之宴會陸軍測量局長董紹祺警務處長夏超軍學補習所長兪焯昨日下午七鐘在城站大利公司讌請前第六師長葉頌清軍署參謀長趙禪第一師長童保暄第七旅長陳樂山前警備隊司令官徐樂堯前衆議員張烈等多人觥籌交錯頗極一時之盛 
來函 
[松江縣户書辦公處來函]  
　　本月十四日貴報載過户須憑印單一節中有誤會茲本處以此事責任攸歸惟恐各業户見此以誤傳訛爲特詳列此事眞相於后請爲更正收户須憑推收證凡業户買田時向官中價買契紙須附交推收證一紙迨完稅時即將此推收證附於契紙內併送稅契處由該處將推收證轉交户書收册過户此法已行之年餘並非七月一日起所定新章報載過户須憑印單云云印單爲執業要憑從無持交户書驗看之理特此聲明 
雜評一 
[李內閣（一子）]  
　　前此李內閣之產出也民意機關產出之也乃千呼萬喚而不來今李內閣之來也挾張勳武力而來也雖各方反對而不去然則李內閣其早知民意不足重而武力之足以消滅此民意機關耶抑以今日之內閣必挾武力爲後盾而後可指揮如意耶 
　　夫使挾武力以組內閣而果能指揮如意也則亦未始非一種主張然而今日之支配閣員須一一聽命於張而不能稍參己意試問能指揮如意耶武力之束縛較之前日民意機關之束縛爲何如耶李旣以張爲靈魂而攻張者即以李爲矢的然則武力果足長恃耶 
　　嗚呼李內閣看題仍未了澈也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[再催殖邊銀行開兌鈔票]  
　　上海殖邊銀行自去年陰曆四月初十日停兌鈔票以後迄尙未有開兌確期凡執有該行鈔票者受累已久頗多怨恨茲又由上海總商會於昨日（十七號）函請交涉公署催促北京總行擔負責任尅期開兌以維信用其情詞頗爲激切原函錄下敬啓者前因新康號等催促殖邊銀行開兌鈔票函請貴公署飭知該行迅速定期開兌當蒙復示已函致該行尙未得復等由在案茲又據新康號永生祥德華銀行等紛紛來函詰責敝會不予維持並登本日報紙情詞甚爲激切查殖邊銀行自停兌以來敝會曾疊次向該行催促迄無切實答復因知該行係農商部所提倡有部欵資本在內並有單行則例與尋常商業銀行不同又疊向商部請示有曾經國務會議維持之說而終無切實辦法前交涉員楊小川君擔任設法籌辦農商部司員吳蘊齋君擔任查理帳目由該行登載各報衆所共見今該行北京總行西北各省分行照常營業卽近如浙江之杭州亦且營業如故鈔票通行如故且有添設分行之舉獨上海一處杳無聲息無怪各商號急切陳詞敝會之力亦不可謂不竭應再向貴公署陳明槪略此事應由該總行負責該總行若不出而擔認於該行各處分行之信用大有關係宜若不可任聽呼籲置之不理也專此再懇敬頌台祺 
[截漕救荒之爲難]  
　　省公署咨復省議會文云爲咨復事案准貴會建議截漕救荒案到署准此查南漕改折以後業已列入預算分配用途故歷年水旱頻仍僅有請振之呈並無截漕之舉蓋旣改折色無可截留本有用途無從改撥實與前清辦法逈乎不同至六年漕糧前准部咨仍列國家預算册內非但難以邀准并且開徵需時緩不濟急本署前已電陳中央撥欵二十萬元開辦平糶現正函商上海義振會統籌辦理相應先行咨復貴會查照此咨 
[楊盧二氏之嚴防]  
　　聞浙江楊善德因自解散國會令下後省垣謠言迭起且現届端節商界收賬之時防務尤爲吃緊是以於前日起將駐紥城外及派往楓涇嘉善等處之軍隊陸續調回杭垣以資防衛而外間傳稱取銷獨立即因此誤會云 
　　滬杭鐵路自涇浙江楊善德加派稽查員隨車偵查以來對於駛杭之車檢查頗爲嚴密每到一站旅客所帶之行李須逐一啟視方始放行駛滬之車則稽查稍寬近日因謠言迭起各稽查員尤極注意 
　　松滬護軍使盧永祥因悉西南各省擬聯合稱兵各處民黨中人日來亦紛紛來滬轉道赴粵頗覺活動是以於前日起加派防軍每晚分往華法交界南陽橋等處往來遊巡並囑淞滬警察廳長徐國樑面諭偵緝隊長翟世清於每晚六時後傳令各隊士全體歸隊除派數名至警廳守衛外餘均派往城內外及華法交界秘密偵查至十二時後始可返廳銷差並令翟隊長親自分赴各段監察會查以防疏解 
[商界所得福州消息]  
　　昨日本埠商界接福州商家電告該處到有某國兵艦人民恐慌益甚省城居户間有搬遷以避護法軍之進攻商貨均行緩運雖有官廳勸諭鎭壓然人心惶惶頗難安枕聞馮副座現已由寗派員前赴閩省竭力調停云 
[伍總長襆被出京消息]  
　　本埠某團體昨得津電謂外交總長伍廷芳博士擬不俟批准辭職即欲來申休養云云是以滬寓已預備一切矣 
[副總統派員來滬紀聞]  
　　聞江寗馮副總統昨日特派副官某來滬訪晤盧護軍使聞係關於時局及防務問題會商良久旋即回寗呈復云 
[海關驗放軍用品之凖則]  
　　江海關監督公所昨奉北京總稅務處電開案查軍用服裝數在五百件以內者應由各省督軍護軍使塡發舊式大護照報關查驗放行其數在五百件以外須候通知方能驗放至報運鎗砲子彈軍火秣糧現在時局多艱必須由部發照由部通知方能驗放以昭愼重除分電外仰即遵照 
[洪述祖又須連訊三天]  
　　謀剌前農林總長宋敎仁案內之要證洪述祖因被德商控告不理抵欵經公共公廨逮案後洪即設法料理正欲釋出爲宋君之子宋振呂得悉復將洪洪扭控公廨迭經訊供判候訂期復審在案茲悉此案經原審華官王崧生襄讞與陪審西官美博副領事商明訂於十八十九二十三天午後接續研訊前日已由檢察處分别函致兩造代表律師及捕房觀審員牛門律師等一體知照矣 
[查究看守所逃犯之主謀]  
　　地方檢察廳第一看守所內分監寄禁之押犯金恒德王永德夏清歧劉同棠等四名在所毀去鐐銬越門脫逃當由法警等將金王夏三犯追獲惟劉被逃脫卽經林檢察長令將金等分别釘鐐收押聽候根究主使之犯再行起訴究懲一面飭緝在逃之劉同棠到案究辦各情迭紀前報現林廳長已查悉此事實由押犯王步農起意（王因以僞造湖北官錢票騙取馬貽銀洋六百六十五元昨已判决監禁三個月）當時王少農亦欲乘隙逸出因被該所所丁趕將總鐵栅門關閉是以未及脫逃昨晨林廳長已將王少農提案研訊一過判令釘鐐收押候起訴審判廳從嚴懲治一面仍飭該所黃所長趕將逃犯劉同棠獲案究懲 
[公廨判决龍江路盜案續誌]  
　　盜匪王金標呂秀海曾經持械搶刦楊樹浦龍江路蔡杏生雜貨店內現洋衣物現爲閘北警區拿獲移解公共公廨迭經中西官研訊屬實判併解護軍使署按例懲辦並請於執行之前一日送回公廨押赴犯事處游街示衆等情已誌昨報茲悉此案已由讞員關炯之君於前日詳報軍署一面飭承檢齊全案卷宗發交捕房着令即日起解 
[炸彈隔牆抛擲]  
　　城內畝地懷眞路中華里第二十七號門牌住户鎭江人金某向在北巿經商近日連接恫嚇信函索詐洋五千元金置之不理詎本月十六日晚九時半由金宅後弄隔牆抛入炸彈落於後天井內訇然一聲致將該宅壁牆門窗炸燬數處幸未傷人維時巡邏隊適經其側聞聲趨視見有一人自弄內狂奔而出神色慌張遂拘入淞滬警察二區一分駐所經警佐杜錦釗詰詢據稱安徽人並述其姓氏餘語含混杜警佐立派警察連夜押解警廳請爲訊辦並聞警察在此人身上搜見一袋似係裝置炸彈所用者詢其何來則稱在途拾取云 
[數見不鮮之嚇詐]  
　　公共租界馬霍路九百零二號門牌錢四德所開之馬車行近日屢接揑名信函恐嚇圖詐均置不睬詎前日又有人投函一封外附形似香烟盒之洋鐵罐一只是時錢因事外出由其夥代爲收下迨錢回來展閱仍是嚇詐信函因恐洋鐵罐內藏有危險物品故卽報告老閘捕房飭派中西包探往查一過即將信函與洋鐵罐一併帶回捕房經捕頭察得罐內並無炸藥乃係假炸彈諭令銷燬並著偵緝遞送之人務獲嚴究 
　　漢口路（卽三馬路）華清池浴堂因迭接恐嚇圖詐信函多封前日經該浴堂經理人將所接信函一併送至老閘捕房禀明捕頭允爲飭探查緝 
[勸業場炸彈案餘聞兩則]  
　　淞滬警察廳徐廳長據九畝地崗警拘獲在途兜售勸業場游覽劵之劉某解廳訊據供出該場自迭次被人抛擲炸彈後曾挽數人與某某等接洽賄給銀洋二千元並該場游覽劵二千紙作爲和平解决等語徐廳長以此事與地方治安大有關係遂飭傳該場主任孫鋆卿經理褚慶雲等到廳由司法科劉科長向之詢問孫等答稱並無行賄情事劉君諭令退去據情面禀徐廳長請示徐廳長以旣經劉某供明自應澈底根究又於昨晨面諭劉科長再傳孫鋆卿等到案盤詰以期水落石出劉君奉諭後已遵照辦理矣 
　　豫園勸業場自迭次被人抛擲炸彈後本月六號曾由淞滬警廳游巡隊長郝采章拘獲投送恫嚇信件並携帶炸彈之唐奇生（即劉紹良）解經司法科業由劉科長訊實昨日已將唐奇生備文移送檢察廳請爲懲辦其文略謂案據勸業場禀稱該場迭被匪徒抛擲炸彈勒索鉅欵等情經本廳特派偵緝隊長翟世清嚴行偵緝外復據游巡隊長郝采章由線密報於本月六號在該場三層樓緝獲投送恫嚇信件之唐奇生當在該犯身畔搜出炸彈一枚立即帶廳交科研訊明確起獲之炸彈送請兵工廠化驗實係爆烈性質異常危險特將該犯唐奇生一名解送貴廳按律嚴懲以保治安云云 
[梟匪戰敗鹽警之反動]  
　　上南川鹽捕緝私營第一隊八號十一號兩巡船日前在南滙東六團灣沿海塘一帶小港內見有大帮鹽梟在彼聚賭販私不服詰問彼此開鎗抵敵二巡船敗逃回滬禀由該隊官張良臣轉禀左營營長魏卓文請示辦理昨經魏營長飭令第一隊張良臣及副隊官王某督帶部下鎗船十六隻砲船四隻並派安濤鵬飛兩小快輪拖帶備足子彈在南碼頭薛家浜排齊隊伍即晚出發開往六團灣各港嚴行剿捕 
[雨後坍倒房屋續誌]  
　　南巿陸家浜口三角街面西之樓平房十四間因連日大雨柱脚欹側於前日傍晚時悉數坍倒幸未傷人已紀昨報昨日由一分駐所張警佐派警往勘後復親往調查各業店舖之生財器具損失頗屬不資並據業主胡裕木行等聲稱該處房屋營造至今已歷五六十年久未翻造屢次知照各店主設法興遷以便動工修築無如該處已屬采場熱鬧之區商店林立一時未能興遷以致延緩至今但房租已於今春二月始停收催遷此次忽遭坍倒咎實自取云 
[部飭保護電線]  
　　滬海道尹公署昨奉省公署令開准交通部電稱近查各省電線時被匪人偷竊損燬當此時局紛紜各省風雲朝夕變遷遞信息全賴電線萬一阻滯爲患匪淺爰特電請飭屬嚴加保護等因到署合行令仰轉飭所屬各縣警所認眞保護以維電政云云王道尹業已轉令十二縣知事遵照矣 
[請除轉契積弊之指令]  
　　本邑上海巿正副經董陸文麓朱開甲前因各圖地保對於洋商租契蓋戳弊竇甚多呈請江蘇省公署財政廳滬海道尹外交部特派員上海縣各公署請由縣知事會丈局嚴飭各圖地保截清永遠租契以便革除積弊整頓契稅等情已誌昨日本報茲悉該經董陸文麓等已接奉上海縣沈知事指令內并該經董呈請截清租契一案已奉省長令行財政廳會同滬海道尹江蘇交涉員核議並先奉財政廳曁交涉員道尹令行縣局核議除遵令議復候令行遵辦外仰卽知照此令 
[縣敎育會選舉大會紀事]  
　　六月十七日上海縣敎育會在公共體育場開選舉大會到會者計一百餘人先由會長率同全體會員攝影後遂於午後二時搖鈴開會其秩序如下一開會二入座三報告一年內會務（甲）組織上海公共體育場六年四月成立（乙）本會事務所同時遷移（丙）小學敎員暑假講習會於五年暑假舉行一次（丁）小學敎育研究部報告出版第三第四次（戊）五年收支報告四選舉第一次投票選舉會長每票書一人第二次投票選舉副會長每票書一人第三次投票選舉評議員每票書五人五閉會開會後由會長吳懷疚報告一年內會務之進行狀况畢卽投票選舉正副會長及評議員開票結果計吳馨得七十七票當選爲正會長賈豐臻得四十五票當選爲副會長評議員二十四人當選者爲李宗鄴二十一票朱贇十九票錢允中十八票丁熙咸十八票賈豐芸十八票奚敬垚十六票朱光熊十五票潘玉書十五票瞿慶普十四票王錦雲十四票陳紹周十二票曹棅十一票曹儒剛十票顧昀十票高壽基十票李然昌九票陳錦珩九票趙宗預九票曾鈞八票張蟾芬八票姚時競八票濮光龍七票顧良七票方存廉六票選舉畢略用茶點遂散會時已鐘鳴五下矣 
[中華書局股東常會紀事]  
　　中華書局前日（十六號）假北巿總商會開常年股東會各股東到會者約計一萬七千五十八權于下午三時開會公推唐少川君爲主席會場秩序如下（一）搖鈴開會（二）推舉臨時主席（三）報告上届營業狀况（四）提議事件（五）選舉董事（六）選舉監察（七）茶點（八）搖鈴散會開會後經各股東按照秩序公同提議因該局營業擴充資本不敷故收受定期活期存欵數十萬小有搖動紛紛提取以致周轉不靈現有該局股東兩淮鹽商徐靜仁君願加添股欵積極進行因此公同决定除推舉吳敬元黃毅之二君爲查賬員調查公司賬目外特公推兪仲還康心如二君爲公司代表先與徐靜仁君接洽磋商進行辦法故原定失序內之選舉董事監察員各節均未舉行散會時已鐘鳴七下矣 
[甯波同鄉會常年大會紀事]  
　　寗波旅滬同鄉會昨日在四明公所開第六次常年大會並推舉會長下午二時振鈴開會其秩序如下（一）推舉臨時議長（二）推舉開票監察員（三）開選舉票（四）報告經辦事宜（五）報告帳略（六）報告籌募建築捐（七）演說（八）散會 
　　開會後公推陳良玉爲臨時議長何梅仙錢逹三劉耀廷爲監察員選舉結果虞洽卿五百十票張讓三四百四十票朱葆三四百十三票方樵岑三百四十四票沈仲禮二百六十一票李徵五二百五十八票謝蘅牕二百零七票張良玉一百九十六票錢逹三一百七十一票陳文鑑一百三十五票以虞洽卿君爲最多數當選會長宣告畢卽搖鈴散會已鐘鳴四下矣 
[烟酒聯合會常會紀事]  
　　中國烟酒聯合會昨日星期例開常會首由總幹事陳良玉報告接京師全國商會聯合會函開准菸酒事務署復函內稱改良稅則辦法現正在審愼籌議中一俟草案議定卽當徵求卓見藉臻完善并抄附與事務署往返函件及福州總商會原電綏遠總商會原案二件又抄案二件公决請願已及半年稅則迄未議定且於公賣存廢問題至今敷衍不决商人困苦伊於何底應函請商會聯合會繼續催詢次宣布接京師全國菸酒事務署來電聲明並無外商某烟公司運動包辦菸牌照稅之力（原電已見前報）次宣布泗陽烟業代表陶海軒等來函報告該處公賣苛擾情形并函詢南京維持會究竟抱何宗旨公决據情函復議至此適山東臨沂縣新組菸酒分會會長李信余派人持片到會接洽公决將本會疊次次印刷品檢送一份旋經决定節支分組等辦法時已逾五鐘卽行散會 
[前日進口之美貨]  
　　邇來疋頭銷路甚爲暢旺惜來源稀少巿價頻漲頗有求過於供之勢查花旗布一項向來外洋船進口至少必有一二百箱乃前日太平洋郵船伊可大號由美抵滬布疋竟完全絶跡今將該船　來各貨摘錄如後鐵條一萬零四百十八件（每件約重一百餘磅）鐵絲一百八十件鐵釘八百二十件鐵箍六百四十件鐵器六百五十七件桶料二千三百十件鐵柱角五百零三件檸檬一百三十六件鮮橘一百五十七件果子十八件啤酒五百件又其他各種酒六十件奶油二十五件白糖四百件紙捲烟三百四十四件咖啡五百五十件波蘿蜜五十件各種罐頭食品一百三十一件機器四十九件手提皮袋一百件滑油二百八十件粗皂四千件煤汽爐二十五件鐵櫃一件文具一件小羊皮四件棉花六百件電具二件儀器三十二件油漆一件油蠟二百三十二件碱八十五件鉛粉一千二百八十件藥料二十件參五件汽車器具六十件雜用物二十八件 
 
 
 

Page 11

 
 
[乾繭運滬仍由水警保護]  
　　本埠絲繭總公所昨接蘇省水警第二廳廳長趙會鵬來函以華洋各商在無錫江陰武進等處收繭前接來函當派水警妥爲保護在案現在各該處繭巿均已一律停秤惟烘乾運滬尙須再過數日方能告竣値此地方不靖乾繭運滬恐有危險本廳爲格外愼重起見特飭各專署長自停秤之日起遇有乾繭運滬仍照常派警隨時護遂須一星期方可脫離關係請爲轉知各商查照云 
[綢緞業送往朝鮮之傳單]  
　　上海蘇帮綢緞業雲錦公所因所產紗緞行銷高麗近被奸商將劣貨混充致受影響特將此中黑幕撰成傳單送請駐韓各領事官代爲公發俾韓人購貨免致受欺以保該業海外貿易之信用茲將傳單照錄於後啓者敝業向在蘇州創辦紗緞各機已歷百有餘年挑選良工製造本機各式紗緞花色鮮明等貨運銷韓國配合適用素蒙貴商贊美極其歡迎故承賜顧定貨聯絡不絶彼此持久詎料前由元山領事來函云我華近來運韓之貨絲料減輕尺碼收短不敷韓人之用同業等得悉之下不勝驚惶究其貪利之徒所造今查該等之貨非但抽絲減輕短尺等情而且用極下等之次料再加膠漿造成即取其硬意爲取合韓人之心同業等因此等劣機皆屬各莊淘汰工人不可理喩且有僞牌冒充種種期人取巧只知圖利皆托掮客在上海賤價兜售旣不顧商界大局又不顧韓商置衣不能久用更不願敗壞百餘年運外大宗商業竊同業等均屬官正莊家素重名譽所造各貨均用江浙有名絲經純絨清水所織是以質地旣佳置衣亦頗爲經久耐用兩相比較非但貨身大相懸殊而成本亦大不相同又查該項極劣之貨近來運韓甚多同業等禀請本國長官嚴禁冒牌立案並請我華長官在貴國分送此項傳單將各莊牌號聲明於後以别眞僞嗣後務請貴商賜顧須考究貨身認明以下牌號採辦庶不致悞惟希公鑒上海雲錦公所謹啓蘇紗緞牌號列下裕豐仁正記曹載記永興洽裕泰豐徐協記五義豐和記震泰榮正裕裕豐仁泰記正泰豐德裕豐生記 
[陜西督軍之安謐電]  
　　松滬護軍使署昨接陜西陳督軍來電云上海盧護軍使鑒賡密咸電敬悉秦中現狀安謐全省軍民極守秩序報紙謠傳當係本省厠身報界者故爲蜚語以淆觀聽耳敝處交通不便此項報紙未能閱及承示極感特復陳樹藩咸印 
[交涉員往見護軍使]  
　　駐滬朱交涉員日前因公赴寗業已回滬於昨日午後特赴龍華訪晤盧護軍使茗談良久聞因某項要公有所接洽云 
[城東女學開會續誌]  
　　昨爲城東女學下五週紀念會之第二日因天請來賓甚爲擁擠秩序略如第一日惟中間插以錢劍秋君之演說詳述研究書法之心得演畢繼以音樂及體操聞售去書畫及綉品不少中以趙林士洪承祁馮新吾諸君購去最多除零星售出外共售得銀五十元之譜凡熱心敎育者今日曷往一觀 
[尊孔會發行佩章]  
　　法租界寳昌路寳康里各省公民尊孔會以在會會員人數衆多無由聯絡情誼故由總部同人公决發行一種佩章印有孔子聖像遍發各會員佩帶以爲識别日來總部各職員編理該佩章號數甚形忙碌計已發出者河南四川湖北浙江安徽山西陜西江蘇等八省本埠各會員定期四月二十八日卽星期日起發給以一星期爲限云 
[基督敎佈道團今晚開會]  
　　中華基督徒上海佈道團第四次夏令露天日夜講道一節略誌前報茲定於下星期一分隊出發宣講今晚（十八）八時在會所開出隊交誼大會敦請余士廉柯駿行牧師演說佈道之方法各部員報告部務各團員討論出隊之手續宣講之題目及選派職務演員之銜名並備茗點互聯情誼 
[水警巡船次第回防]  
　　水警第一專署日前准絲繭總公所之請派遣巡船三十餘艘分赴平望楓涇金山衛及江浙交界之處保護繭商現因收繭事竣所派各巡船均已次第回防當經沈探署長仍飭駛赴原駐汛地停泊並於日昨將派駐回防情形呈復第二廳查核 
[水警署長赴蘇吊喪]  
　　水警第二廳長趙雲生之夫人於上月在蘇逝世擇於昨日（十七日）設奠舉殯暫厝齊門內奉直會館故第一專署沈葆義率同沈王李池四分署長及安靖兵艦段艦長等於昨晨乘特别快車赴蘇吊唁 
[上海印刷有限公司開幕]  
　　昨日（十六日）爲上海印刷有限公司開幕之期設筵備柬方邀本埠印刷同業如商務書館中國圖書公司逹利洋行等觥籌交錯代表會宴自六時至九時始散聞該公司係東京小柴英侍澀權之助等合資四十萬元所創本埠經理爲木本勝太郎小平元諸氏華人則有何五良田起歡等聞今日尙須請該國旅滬諸鉅商會餐云 
[浦東亦有坍屋慘劇]  
　　南巿三角街因雨坍倒巿房已誌昨報茲悉浦東洋涇鎭張姓巿平房八間亦因年久失修柱脚被雨浸爛於前日午後雨霽之時同時坍倒幸在日間僅壓傷房客楊學庸之妻某氏手足等處尙無大碍當經三區二分駐所馬警佐派警前往照料俾房客翻尋貨物 
[頑童不知危險]  
　　英法電車公司因各電車行經方浜橋地方每有劣孩將磚瓦碎石抛擲於鐵軌之內並在電車踏板上任意上落諸多危險故已呈由朱交涉員函請淞滬警察廳轉飭崗警注意該處劣孩如有上項情事隨時禁阻 
[兩絲廠裝設水管]  
　　蘇州河兩岸舖户如欲在河內裝設水管應照海關規定報由河泊司察核允准方可埋設茲有閘北長安路新建之慶華永絲廠機器間須裝水管又舢板廠之英子絲廠因舊有水管不敷應用擬添設新管均須由蘇州河內吸入故均禀由海關河泊司核准昨已雇匠興工矣 
[兩女被拐逃回一人]  
　　住居英租界山海關路南京婦人孫李氏之十一歲女孩阿寳向與鄰人郭明昌之十六歲胞妹金寳同在絲廠做工舊曆本月十八日阿寳金寳均失所在經李氏等各處找尋無着直至前日郭金寳突然歸家聲稱是日與阿寳放工之後在途被住居閘北地方之李姓婦人誘騙前去住宿伊家尙有素不認識之十餘歲女子同宿今日該婦囑令伊子阿福雇車令我等乘坐不知何往我即逃回阿寳等不知車往何處等語郭明昌立即知照孫李氏前往閘北地方將李尋獲鳴警到來又在李　拘獲同黨張國路許本啓二名李阿福之母已被脫逃由警將李張許三人拘入警區因案屬刑事遂備文將原被申送警廳轉送地方廳即經檢察官預審之下判張等三犯分别收押候究原告孫李氏證人郭明昌郭金寳等着令退去 
[控訴串拐小孩]  
　　住居閘北益愼里之皮匠潘文彬台州人生有五歲男孩九子近來忽然失蹤經王東安證明係被沈阿元東干卿王明坤等串拐控經四區警署姚警佐飭警將沈陳王三人拘送警廳發交司法科略訊一過昨日傳到潘文彬並證人王東安連同沈等三人函送地方檢察廳請爲訊究 
[扭控誘拐養媳]  
　　浦東爛泥渡三區警署轄境居民張全福控甬人李炳良至警署控稱張將伊家八歲童養媳順香拐往西門外寗波會館附近擬販賣出口正在論價之際前往尋獲故特扭案請求訊究當經解警正略詰一過判原被併送檢察廳訊核 
[地保開拓利源]  
　　上海縣公署昨訓令洋涇巿經董文云案據二十三保十四圖捆保傅悅巖傅啓明包利生陳國良等呈稱竊民等承臨捆保以來勤愼奉公諸事悉遵定章辦理查租產一項向章居户租屋先擇中保並經地保蓋戳擔任來歷如果發生事故查究追根較爲容易使宵小匪徒不易托足此係最完善之規定乃近年來房主不擇租户任人遷租不但不經中保而且取消地保蓋戳從此地方所居何等人類地保均不得知縱使隨時注意亦未便置問頗難悉其底蘊日前警廳訓令取締租户辦法民等奉文理應遵照竊思民圖地臨浦濱廠棧林立客民雜居人齒日繁致掠取樹木農產之事時有發生現在雖奉示禁然此種頑民導化爲難清查殊非容易整本清源之法務從調查入手取締租户方有把握理合呈明伏乞公鑒恩准先行布告諭飭屋主仍照昔日租户用中保並地保蓋戳辦理杜奸防微原屬造福地方如蒙兪允地方幸甚等情據此所陳是否可行其中有無窒碍合行訓令仰該經董即便體察地方情形妥議具復核奪 
[溜韁馬幸未肇禍]  
　　昨日下午一時十分鐘公共租界福州路石路口有某公館轎式馬車之馬溜韁向南狂逃馬夫由車上跌下幸未受傷當經某號華捕督見急吹警笛追至鄭家木橋相近始爲他捕攔住旋將該馬連同馬車馬夫一併帶至新巡捕房禀請捕頭核奪 
[暗昧事並無實據]  
　　揚州人劉慶銀住居閘北大統路五十二間地方其妻楊氏時與鄰居王其發閒談劉疑該氏與王有曖昧情事扭控四區警署姚警正質訊之下以劉所訴無據案難成立判氏交本夫領回管束王其發申斥開釋 
[復訊浦五房肉店訟案]  
　　浦五房肉店主浦朝鈞在公共公廨呈控李桂亭租店不還並請追償應得利益李亦以浦擅請諭單押遷致受損失互相控訴所有訊供詳情已屢誌本報茲於上星期六由廨復訊先由原告代表律師上堂詰據見證李夢花供稱與原告係屬親戚於本年正月十七日接到原告之母來信謂租與被告之浦五房店基合同期限已滿籌齊押租洋三千元欲將該店收回自行接開我即通知被告勸其將店交還嗣因李空言搪塞故由原告禀請公堂押遷所存底貨由我知照原告代爲賣去計得洋七百十五元有細帳呈案請察並由被告代表甘維露律師向被告將租店情形盤詰一過經關讞員商之義副領事羅君判兩造各交原保候再復訊 
[擔保貨欵之辯論]  
　　陳阿榮控畢生章不理擔保陸泰記貨價洋六百八十元上星期六由公共公廨傳訊原告延海德禮律師上堂譯訴陸泰記於前清宣統二年十二月間向原告購買作場內木料除收尙欠洋六百八十元由畢成據擔保後因逾期不還向之索討畢陸二人均多方推諉是以控請飭追訊之畢亦延律師到堂代辯否認擔保中西官判畢交保候再復訊 
[經理舞弊之拖累]  
　　敬盛號主張振廷控經理劉炳生不理財欵一案上星期六由公共公廨傳同保人兪家鼎集訊據原告代表律師上堂譯稱被告係由兪家鼎保薦至原告店內經理詎劉濫放帳欵並私用帳洋四百餘元應請追償訊之兪亦延律師到堂辯護中西官判兪交保候展期再訊 
[索討借欵之衝突]  
　　住居新民路之徐阿狗前日因向劉二寳索還借洋十五元致起衝突由四區崗警一併拘入區署經姚警正質訊一過判解司法科訊辦 
[追索貨價之辯論]  
　　林倍盛前至法公堂控被林理庭虧欠貨價銀四百二十一兩六錢請求訊追等情林理庭供原告所開之林永和號係由林在賓爲經手在賓前與商人往來除去所控之數反欠商人銀一百九十八兩今將簿據呈案請察林倍盛聲稱商人前托林在賓運貨納稅確有其事故掛林永和牌號在內今林在賓已負債避往他處實與商人無涉聶讞員判限十四天着原告交林在賓到案質證再行核辦 
[罰欵展限措繳]  
　　陸家楨於去年私帶紅土行經法馬路被探查獲解經法公堂訊究陸供認不諱判令罰洋五百元嗣因無力措繳警押日久復解公堂請示判先繳洋二百五十元着交王維藩保出限三個月再繳一半在案昨已届限由保人將陸交案聲稱實因貧苦無力措繳請求寬免聶讞員判交原保展限六個月仍照前斷繳洋 
[管棧人疏忽受罰]  
　　太古洋行洋人昨至法公堂控稱管棧人李金生疏忽失察致被搖船人生寳竊去洋酒兩瓶今將人贓一併查獲解請訊究李金生供在該棧執役已二十餘年是日適在寫賬竊酒之事實未知悉求察訊之生實供稱是日至該棧內取傘乘間行竊李實未見中西官判生寶押一月李金生罰洋五十元以儆 
[車夫誣攀串竊]  
徐大龍至法公堂控稱殷阿福龔阿三於上月十八日串通商人所雇之車夫張兆明將値洋一百五十元之包車一輛竊去變價朋分後經商人向張詰問始悉其事當卽報由捕房派探將殷龔兩人拘獲惟原贓售於何人不得而知請求訊究張兆明供在徐處爲車夫是日由殷龔兩人前來竊車允給民人洋二元故未阻止至次日前往找尋祗取得洋一元不料被主人查悉向我追問是以據實直陳求宥問官詰其與殷等素來相識否答稱並不相識訊之殷阿福供民人開設車行雇龔爲夥與徐張兩人素不相識豈能竊車實被張等誣攀求察中西官以原告所控證據不足遂判將案註銷並以張兆明不應誣攀本應重辦姑念初犯從寬判押三天以儆 
[洋台上傾倒穢水]  
　　住居北四川路一千八百四十九號門牌之甬人張阿六昨在洋台上傾倒污水被美捕房二百二十三號印捕查見以其違章回禀捕頭請廨出單傳究 
[函請挑除垃圾]  
　　十六舖寗紹商輪公司碼頭近被清道夫役將各處挑來垃圾任意傾積久不運去日復一日愈積愈多該公司以値此夏令穢氣逼人殊與行旅衛生有碍是以函致第一區警署請即轉知各分駐所清道員督飭夫役限日挑除運往浦東傾棄 
[被訴人傳案交保]  
　　逹茂公司控周寳慶徐來發不還貨銀三百九十五兩又會文堂書局控朱芝軒李錦文胡瑞生殷祥生等翻印書籍等案業經捕房將被告各人傳至公共公廨請示中西官諭令分别交保候訊 
[無賴希圖食肉]  
　　無賴沈阿金前日在虹口愛而近路小菜場內葉阿毛所設之肉攤上攫取鮮腿一只飛奔圖逸經葉在後大聲喊捕適四百四十四號華捕與包探施金生迎面而來帮同攔獲將沈連贓帶入捕房禀明捕頭押候解廨訊究 
[包探攔獲竊賊]  
　　崇明人姚阿三前晚串同瞿阿法至北江西路許泉生木作場內竊得鐵絲等物携贓圖逸被包探王桂亭查見當將姚瞿兩人連贓帶入捕房禀明捕頭押候解送公廨究辦 
[巡警破獲竊案]  
　　浦東爛泥渡居民康金寳家於前夜被偷兒挖洞入室竊去衣服白米等物翌晨由康報告三區警署派警查獲竊賊宋乃生一名當在身畔抄出當票十一張並赴宋之寓所將原贓全數抄出帶署旋又拘獲宋之同黨張福堂周竹青二名經解警正略詰一過飭將宋等三竊併解警廳司法科訊辦 
[介紹種菊新譜]  
　　宋啓綏君於園藝研究多年極有心得曾辦浙江定海仙樂園十餘年專事實習近日新著菊花栽培秘訣詳論日本四大養菊家之秘訣而于新種育成法尤多實驗共分五十餘節言之綦詳想抱此雅癖者必以先覩爲快也 
[中華職業敎育社通訊]  
　　六年六月十六日第四次臨時幹事會 
　　到會者朱少屏君沈信卿君 
　　一件報告張菊生君函告因事不能到會 
　　一件報告通信選舉議事員事已於六月五日將選舉票并通告特别社員錄分寄各特别社員計共發出一百八十九件一日以後續到特别社員仍照章寄與選舉票惟不及列名特别社員錄 
　　一件報告社務叢刊第二册已由劉君琴生編輯付印不日可以出版 
　　一件報告商務印書館印贈本社章程一十册托寄各社員分送已覆函道謝擬即并社務叢刊第二册發出 
　　一件報告新入社社員特别三十七人普通二十一人 
　　一件報告自五月二十八日至六月十五日共收到來函及意見書類二十四件印刷品兩種一千零五册發出函及通告類三百八十五件印刷品三種二百二十册 
來函 
[項誠夔啓事]  
　　昨日接到一函封面上有項忱葵朱立人同啓及滿庭芳公緘字樣展閱內容不勝詫異查本館並無朱立人其人今來函中旣有（朱君駕臨）字樣自必有人前往詐騙而又牽冒鄙人之名以施其鬼　技倆殊爲可惡務望投函人勿受其欺儘將此人送捕請究或即扭交本館俾便送請官廳訊明處治是所切盼 
[徐詠青來函]  
　　敬啓者日前貴報本埠新聞欄有鄙人等發起女子圖畫專門學校一節鄙人實非發起人想係傳聞之誤敢請更正爲禱徐詠青謹上 
[松江程欣木來函]  
　　讀夏曆二十日貴報來函門內載有程欣木致救濟婦孺會函一則內述室人丁氏被人拐逃無蹤等語此事憑空揑造冒名投函實深駭異欣木原居楓涇行醫松江已歷數稔內人素行端謹鄉里咸知此次突被宵小挾嫌橫加污衊戚䣊咸抱不平想貴報對此居心險惡污人名節之徒當亦深惡痛疾除設法澈查外乞將敝函登入來函門內代爲聲明更正不勝感禱松江程欣木啓 
[上海布業公所來函]  
　　逕啓者昨據廣帮綢布業守經堂公函內開邇因海關忽改土布稅收每百斤估價値元四十五兩應完出口正稅元二兩二錢五分較原有之向章增加一倍二五查稅務處特令減輕土布稅率純爲振興土貨起見今出口稅收反加倍征收對於輸出貿易生絶大障礙與稅務處振興土貨之義務背道而馳此中情形出口加倍征稅不無誤會貴公會與敝堂利害相關務懇設法維持若不要求取消估價之條先增水脚繼加關稅敝帮所定灰藍土布難以擔任一律作退云云敝公所聞之驚惶失措查前奉稅務處令文內開劃一棉織品稅釐載明舊式土布爲織户生計攸關並量予維持除仍照土布稅減輕成案每百斤征收出口稅銀一兩運往內地照納沿途稅釐外其由此口運至彼口應得免征復進口半稅仰見稅務處及總稅務司維持國貨救濟織户生計普及人生日用所必需自宜減輕稅率等因凡我商民奉令之下額首稱頌所有第六項內惟不得織成後加染亦係榷定須按照稅則及向章征稅並非指令估價收稅若係切實估價抽收征稅一道外别無重征此兩層征稅分别甚明伏查通商稅則善後條約內開（出口布疋花幔類）第三行（土布各色）不論原白及色布並無區别征稅總之舊式土布係牢不可破窮民服用先織後染者實居多數先染後織者不滿千分之一無論先染後染苦不能花樣新異海關稅則原有之向章不得分别固如是也今出口忽加倍稅收實與處令奬勵減輕原案相反征收關員未免誤會否則此項減輕處令抑是加重稅耶昨禀呈關監督曁稅務司未奉批飭以致本商停滯方今歐戰風雲國內多事水脚驟漲幸賴減稅尙可流通今則倍加稅收迫遭歇業者尙屬小事而織户生命待斃之慘務乞貴主筆鑒及窮民生計登入來函門內俾賢有司早鑒及此解决處令仍照向章征稅俾得餘生公侯萬代上海布公所啓事 
雜評二 
[今後之恐慌庸]  
　　造成時局之擾攘使社會受劇烈恐慌而有商歇於巿士輟於學之悲者非䟦扈諸武人之賜乎今雖國會非法解散䟦扈者口頭上第一要求條件已如其所願然脫離中央之武人宣布回復原狀者旣未有人而西南方面因國會之解散已有武力擁護之表示則此後時局之擾攘殆將倍甚於前彼西南諸省之示威舉動是否亦祇如督軍團之以虛聲相恫喝而自稱調人力持解散國會之張勳是否亦能如黎總統之屈己從人一變其態度兩者苟有不然則自今以後社會所震驚失次之兵禍眞將實現矣 
　　雖然吾人前此所受之恐慌爲武力破壞國會今後所受之恐慌則爲以武力反對破壞國會國民而非不願有國會者其良心上之觀念殆有不可同日語乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[題自由談編輯部長聯] [  濟航]  
　　仿孫髯如雲南大觀樓長聯 
　　（聯內嵌自由談人名處以者爲識） 
　　集千里名流紛投稿紙俶髠臣朔喜元元文俊齊來任江樓醉者塵世恨人天樂鄉農山陰漁叟慨風嫉俗何妨濡穎沉吟即酒丐詩癯都借此怡情養性儘琴生書癖好發些逸韵清歌莫漫賞半園紅樹十畝碧波三徑黃華孤城翠嶂 
　　抒寸心憤事放自筆頭硯伯筑公羡濟濟羣英共會盡句選青蓮詞補白傳學稱墨稼才佐彤廷大章小研無非妬時悲嘯兼瘦鵑病鳳咳唾得凍血氷心更倦鶴閒鷗唱和若金聲玉振勝遊徧萬壑雲林一帆雪舫五湖星嶼兩岸烟橋（一） 
家庭常識 
　　治瘵用小兒胞衣洗潔加少許陳酒淡煑而食之或將胞衣切細餌鴨待食吃鴨毛逆立不待其遺糞即殺而煑食之效極大云若餌鴨而鴨遺糞後則功效全失矣[  左丹]  
　　鰣魚鱗爲拔疔聖藥宜於生時勿着水用手揭下陰乾貯玻瓶中勿受濕用時以金銀花汁浸軟用銀針撥破疔頭貼一片於上以清凉膏一張蓋之經一宿揭開其疔連根拔去用生肌散收功惟揭時不免痛苦宜令人先飲酒醉臥爲宜又生鰣魚鱗焙乾煆研末名白龍丹用菜油調塗治湯火傷[  栩園]  
　　保存眞珠寳石光彩法眞珠寳石欲保存其光澤可用鹼水洗之上等者則易變色可再加以酒精少許洗後光彩奪目與新者無異亦不起異樣之光彩 
　　製膠水法膠水可自製其法用明礬一分水一百二十分黃明膠一百二十分醋酸十分酒精四十分即成 
　　製荷蘭水法用潔淨糖汁入蒸溜水中如欲其味佳可加香蕉油或檸檬油楊梅油橙皮油等數滴然後用果酸（即酒石酸）六分及炭酸曹逹（即小蘇打）十二分混合後即成 
　　去汗臭法夏時天氣炎熱多運動者出汗必多然易有一種汗臭令人觸鼻或於洗浴水中加安母尼亞（西藥房購）二三滴和水中肌肉潤滑是患可免 
　　洗去機油漬法白色衣褲往往爲裁縫染得機油色黃而不雅觀洗去法用安母尼亞刷油漬處以白紙覆其上用烙鐵燙之其漬自去 
　　洗去霉跡法天氣潮濕衣服等易有霉跡用安母尼亞少許和水中在霉跡上擦之擦畢置在風中吹乾乾後用清水如平常洗法洗之即去毫無斑點[  望竹] 不受酬 
工業須知 
　　蓖蔴油製法蓖蔴油（或作蓖蔴油）爲藥用工業上重要之物其製法甚易茲譯出以貢工業界之施行『粗製法』取蓖蔴子置蒸籠內以七十度之熱蒸之使其油細胞之細胞膜破裂而成半融性之液體乃以壓榨器（與榨豆油之器同）榨之油自流出（即與中國顏料店所售者同）『精製法』取第一次榨出之油倒入釜中之沸水中殷勤攪掉使油中污物之輕者發爲泡沫而浮於上層即除去之污物之重者卽沉於水之下層釜若爲二重釜（二重釜以二層之鐵造成中間通以蒸汽釜底有孔活塞隨時啓閉）即可啓活塞除去之中層即爲純粹之蓖蔴油也若釜爲普通釜則徐徐傾出中層之油去其下層之水可矣[  伯宜左丹]  
詞話 
　　羽仙歌一調抝句極多往往有刻意求工而全失自然者頃得蕭君子羽寄內一闋乃信操觚者自有高下初不關於調也詞云蓬窗乍啓征人櫂蠻箋寫來無緒昨夕江雲今朝山霧一樣春光如許新凉似水料故土楊花又飛殘絮夕照簾櫳可還有個閒鸚鵡征帆十里又去看野棠灘畔如此嫣嫵擁髻山靈含顰岸草勝似當年烟浦離愁暗鑟便忘却卿卿也難挨過描入新詞沉吟又自苦[  竹軒] 栩按羽仙歌乃洞仙歌也與此逈異蕭君此作當是） 
齊天樂惟其中亦有誤處如新凉如水之水字當叶韵（水字出韵）兩結句均應抝可還有個閒鸚鵡句則有字應平閒字應仄沈吟又自苦句則沈字庶仄又字應平歷觀古名家詞皆如是也 
集益錄 
　　第二十七問夏間常有一種硬壳蟲出現嚙膚起疹旣痛且癢今歲尤覺繁衍門窗户壁均有停歇人多患之或謂屋基潮濕所致然詢之他處亦有發見未知此蟲何名由何發生有無驅除之法及療治之方特將蟲樣附奉希指敎爲幸[  羅裕昆]  
　　答第二十七問栩曩在岱山曾見此種甲蟲生於斥滷之地腐草之中實斑蝥之類也其狀至肖螢而大則倍之尾端無燐重翼凡四分內外層外重者硬色黃帶草綠色尖端則黑內重者軟色絳爲膜狀類蠅翅而大逾外層飛則四翼俱張止則僅見外翼身絳黑有鬚長短各二六足亦黑着人皮膚立起水泡其實並非被嚙而然乃其腹中之毒液被手所按遂排洩而出亟用安母尼亞水搽之立愈如無則用黃蓮泡濃茶汁或靛青汁塗之立解驅除之法則用紫丹參甘草等分作烟燻之自不敢近又蠶豆莢腐爛能化昆蟲宜糞除之此蟲亦可入藥功用與斑蝥同[  栩園]  
　　附白苕溪漁隱鑒犁婆形狀乞照右式詳細示知 
長篇小說 
[寫情小說柳暗花明錄] [  常覺小蝶天虛我生合譯]  
　　第十二章（二） 
　　維廉此時樂極其身乃似登仙飄飄更非己有口中言曰薏德汝聞我之佳運乎薏德曰聞之且爲汝快樂維廉聞語信以爲眞則愈樂曰信耶此事殆爲羅倫告汝汝近來亦見羅倫乎薏德曰否且彼亦何必告我噫汝又第二次踏我裙邊矣汝口中但顧空談足乃不應其節再如此者我不舞矣維廉大赬曰勿勿以後必不再言汝且少俟吾當爲汝覓鼻針來嗟乎我誠蠢蠢足乃不由自主薏德曰休矣我亦倦甚且少休息汝其爲我取檸檬水來又曰但勿用香檳飲之使人棘喉維廉聞語如奉懿旨則立唯諾而去薏德乃自就帳門之次擇一軟椅而坐而一片空靈之心又不知飛往何處當彼來時以爲今晚必無一人更言伯爵而孰知維廉又道及之致其心曲重復廻念及於前事舉凡海船風雨之中田塍月色之夜所歷境象一一如繪盡至目前豈知此念方起而室之對面忽有人影一動旣而全身湧現則竟非他乃爲羅倫伯爵也其時方與鮑倫夫人寒暄旣又行近茜雪雙頰之上微現一絲笑影正足以掩其憔悴之色薏德覩此殊出意外則不禁以口問心彼人果何爲乎來哉念次心乃不期一躍知羅倫且近己矣而孰知羅倫竟似不見揚長出彼端之帳門而去頃之乃聞身後有人低呼之聲曰薏德汝不跳舞耶薏德廻首則羅倫已搴棚帳而進立於薏德身後薏德乃不仰視仍迴其首以視室中頃之曰暫時休息耳且亦不見一人之身乃須節節登場羅倫曰然乎我亦不喜跳舞但使君句薏德卽曰謝汝吾正休息汝欲舞者寗不可覔别人爲伴羅倫曰否我亦正欲休息耳兩日以來途次奔波亦殊乏矣薏德笑曰汝與維廉可爲同志吾誠不解汝儕何事乃必急急欲赴此會羅倫一聞維廉之名其目光即頓時一變且視薏德始曰今夜之來吾亦固有目的薏德不待語畢卽曰目的乎此則誰人無目的者如我則目的卽在跳舞及晱冷雞檸檬水而······言次忽起立曰我之舞伴來矣不見有人方覔我耶羅倫不俟語畢遽以帳門之一幅曳蔽薏德之身適爲其人視線所不能及其人遂自薏德身前而過猶四面張皇現爲失望之狀然竟不見薏德薏德乃慍然曰伯爵此何爲耶 
　　投函諸君鑒來函如須答復務請繕就回片同時寄下以便塡註付郵因篇幅有限而來函甚多殊不便於報尾答復也諒之 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之邊訊]  
　　將軍魁玉等奏番夷向化情願改土歸流摺 
　　（見本報甲戍年三月二十四日） 
　　四川成都將軍臣魁玉頭品頂戴四川總督臣吳棠跪奏爲番夷向化情願改土歸流曁漢民無糧地土一體納糧當差籲懇天恩編籍廣額恭摺會奏仰祈聖鑒事竊照松潘廳屬之柴門關內外郭元壩固水溝等十五寨番衆自雍正年間受撫涵濡聖化百數十載上年松潘逆番滋事該處被脅良番多未甘心附和故官兵得以踰險深入迅殄醜類平定之後良番各安本業地方無事前據柴門關內外十五寨土目馬成子扶貴子等赴松潘廳具禀內稱土目等所管夷衆歷代耕種爲業與漢俗無異近年復覩太平番等延師訓讀漢字經書粗知大義情願改土歸流納糧當差一體應試並據南坪柴門關附近漢民張光朗彭晋魁等呈稱紳等祖輩遷自內地與番夷雜處所種地土或自關榛莽或買自夷人向來納賦情願照松潘廳腹地按畝起科各等情由松潘廳同知劉廷植傳詢無異據情轉詳經臣等批飭司道委員查辦去後旋據委員候補同知周儕亮馳往會同松潘廳同知劉廷植勘明柴門關在松潘廳東北距廳城可四百餘里與甘肅文縣夷地接壤毗連口外生番其間兩山對峙鳥道中通關之內外咸係夷地其大小十五寨爲松潘緊要邊地隨傳同各土目親歷所屬十五寨逐加查訊各寨夷民莫不歡忻鼓舞環籲求籖稱伊等久沐聖朝聲敎語言衣服悉與漢民相同近多讀書識字之人恒以不得同列齊民爲恥是以一心嚮化願作靈世編氓務祈轉禀准其改土歸流納糧當差一體應試其附近漢民亦懇各將無糧地土悉照腹地按畝起科該委員等疊集該漢番土目再三訊詰衆口一詞委係情詞肫切毫無勉强復查松潘廳屬歲科兩考歷來取進文武學額僅各四名察看柴門關一帶雖漢番雜處循循有禮讓風近來讀書習武頗不乏人咸願改土歸流足見深明大義其地方風俗之轉移賴士子爲倡率並請永加文武學定額各一名以昭獎勸等情覆由布政使王德固按觀使英祥成緜龍茂道謝膺禧查核無異會詳請奏前來臣等查松潘廳屬柴門關內外郭元壩等十五案番民係雍正年間投誠向於各寨分置頭目牌番並未領有號紙等件亦無土千百户名目百數十年久沐聖朝聲敎言語衣服無異漢民且多讀書識字不敢屏棄化外情願改土歸流納糧當差一體應試其附近漢民本係遷自內地世守耕讀今見番氏向化亦願將無糧土地照膓地按畝起科旣由司道委員會同松潘廳同知詳請查詢委係出於至誠並無勉强未便阻其向化之忱合無仰懇天恩俯准將松潘廳屬柴門關內外郭元壩等十五寨土地人民撥歸該廳編入漢甲納糧當差一體應試並懇鴻慈逾格永加松潘廳文武學定額各一名所有附近漢民無糧地土亦准其按畝起科以昭盛朝一視同仁之意其一切保甲差役均照腹地一律辦理至此次新編户口確數地畝糧數各項册籍及應辦事宜飭司另行查核議詳分别題咨外理合會同提督臣胡中扣合詞恭摺具陳伏乞聖鑒謹奏 
[尊聞閣筆記]  
　　黔客（見本報癸酉年五月二十二日） 
　　浙省金華府李姓爲郡望族至李逹民早卒遺二子長宗敏補郡弟子員次宗成不得志於小試循例捐上舍生宗敏兄弟皆慷慨好施有湖海風去秋有欵門入者檻褸異常其人長揖曰僕黔地之難人也父某壯歲舉於鄉長兄副貢次兄亦與鄉選惟某與詩書無緣早歲投筆學賈黔地亂家園邱墟父及長兄皆死於難惟仲兄不知所往某流離至楚復轉徙至此聞賢昆仲有古孟嘗風且辱在同姓故投奔至此宗敏審其姓字蓋李姓度名敏兄弟優待之其人誠樸無華飲食外即緘默不語然有問必答且所談多中理敏兄弟甚折服李度居敏家數月飽食後即酣眠或枯坐不言所長人亦不知其有何長也李家人見度碌碌無奇从以海客遇之惟敏昆仲敬禮弗衰李家殷富盜涎之歲暮率黨刦其家並分黨拒絶援路復恐嚇鄰右謂有敢出者死李兄弟蹲坐室內震慴無人色家人雖分拒門內而大門已將壞矣家人大恐携鎗爲禦盜計俄聞有聲似巨霆從內堂腰門出手挺長矛勢如餓虎大叱勿懼我在此叱家人啓户家人皆震怖搖手使勿爾度叱曰庸夫無用勿在此礙人手脚於是一手挺矛一手啓門門甫啓挺矛飛出當者皆辟易盜見門將壞方喜及門啓一手突出猶不以爲意迨見其人所至輒有死傷遂發號傳黨圍之度雖勇奈羣獸纏象勢頗紛擾偶不措意被中一戈幸其時援者已至盜分頭拒捕其勢略懈度乘間殺出李家人有登屋觀戰者見度出圍遂發號開門度入盜亦隨之度叱放鎗聲如串珠斃盜無數盜急退出而捕盜者亦大至盜勢大餒謀遁度復出追襲盜之喪於矛下者又數人忽接兵隊中一鎗突發悞中度腰下不能舉步從人亟負之歸傷頗重敏兄弟爲之數治時盜已爲捕者逐退至曉敏兄弟延醫治度傷勢甚危篤苦難奏效李家人皆爲之傷感度曰一身落難蒙賢昆仲推誠收恤受恩極重今以死報復何憾乎越三日遂卒李家厚葬之且立碑以記其事 
文苑 
[春閨六詠（蘭臺蘇韻雪）]  
　　（見本報癸酉年二月二十九日） 
　　脈脈情懷半似凝撩人天氣暮春時紅窻鎭日支頤坐移過花陰午不知（春思） 
　　不斷春來萬斛愁纔離心上又眉頭亭臺十二無憑處風雨黃昏掩畫樓（春愁） 
　　粧樓殘夢日　　鍼線輕抛手怕拈誤却歸巢雙紫燕更無情緒捲珠簾（春懶） 
　　流鶯寂寂閉重門人在深閨有淚痕看到茶蔴花似雪停針無語立黃昏（春悶） 
　　剪剪輕風怯嫩寒伶俜無力倚欄干絶憐瘦骨清如許自掩菱花不忍看（春病） 
　　葳蕤一衴任欹斜悄悄簾櫳櫳冷碧紗紅日半庭人未起隔窗閒殺海棠花（春睡） 
[雜錄]  
　　便血良方用生黑豆煑熟連湯淡食即愈（按此方因有舟人大便下血見岸田黑豆遂取而代點煑食一飽初不介意竟將多年便血治愈） 
　　邪風歪嘴忽大風（俗名恠風）將嘴吹歪用活鱔兩條盛水盆內以一條一手捉頭一手捉尾如嘴向那邊歪即由歪向正拖如魚拖久放入冷水盆內再換再拖以拖正爲止用過之鱔送入河內（按是方余兒時在海洲見署中一工人爲風將嘴吹歪有人傳述此方施治頃即見效） 
　　治心氣痛用剌蝟心掛　口風乾研末用陳酒或開水冲服甚效 
　　治吐血良方用桑樹根皮去粗皮（即桑白皮）煆精燉肉淡食數次奇效（楊典臣） 
　　來函照錄敬啓者鄙人之目力本遜於當人近以多閱小字又以睡時稍晚遂致雙目生翳遠視不見近視不明欲治則苦無良醫不治則又慮失明再三思維計無可施惟自常沈悶而已幸天不我棄乃於六月二號見貴報雜錄欄內登有目疾驗方一則遂依法試之未至三天不覺頓然若失私心竊喜言難形容因思貴館具濟世之心登良驗之方俾人免脫苦海誠造福不淺也鄙人目疾因見貴報驗方而得愈尤銘感肺腑而不敢忘書此鳴謝敬請登入報端以廣流傳爲盼（羅溪杜鄉逸）栩按原方係用艾葉置碗內焚之蓋一紙刺小孔無數置黃連於紙上薰便微現焦色以人乳一杯浸一晝夜臨睡點眼角二三日即愈云 
 
 
 

Page 18

 
 
   
 
