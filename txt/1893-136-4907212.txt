# 1893 - 136 - 4907212

 

Page 1

 
 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校　裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟冀雅鑒 
[三百三十六號畫報告白] [  點石齋啓]  
　　英國漫志得布廠主人某豪富異常生前思建一公家書房未及成功而殁其妻席有餘資欲成其志購得有名之書房復　一大宅藏書其中任人取觀計共費銀一百五十萬兩亦創舉也他若劍仙之軼事蛇蠱之奇聞猪則具有二身犬則能護幼主　神者麗人越嶺賽會者　子成羣或吸白烟而被凌國善燒烟而膺聘及所附叢抄等圖說並范　載西子遊五湖册頁一張前報實係早朝圖一時誤書合爲附正准於初六日出　此佈 
[聞美國新例不行喜而書此]  
　　事之最不平者莫如美國添設新例限制華人前去夫美與中國訂約通商亦有年矣當訂約之時固歴歴載明美人之居華地者與最優待之國均霑利益華人之至美國者亦然聨彼此之情泯偏陂之憾使後之秉政者蕭規曹隨一遵曩軌中美之交雖萬年不敝可也乃曾幾何時而忽以限制華人至美爲事置約章於不顧創爲新例使華人之在美者若何而拍照若何而掛號若何而納稅揆其意直欲令美國屬地無華人之車轍馬跡而後快不知美國於華人有何深仇宿怨而設此限制之苛例也夫美洲自科倫布探得新地以來迄今垂四百年自華盛頓崛起爲雄成民主之國迄今纔百數十年耳其國中土地荒蕪菁華未闢於是有招工開墾之舉華人之年少力壯者遂不憚遠涉重洋爲牟利之計或以淘金爲事或以種植爲生地主貪其價廉而工勤相率雇用土人不能與之爭勝而嫉妒之心起矣嫉妒不已繼以傾軋傾軋不已繼以仇殺而華人之在美者遂覺身世皆成荆棘然土人之憾華人猶得曰奪彼生計也政府於華人何憾而必欲設例以限制之耶爲原心之論者謂其欲取媚國人得以永持政柄立意旣堅雖冐不韙之名而亦有所不惜中國總署及駐美欽差以文牘相詰難動之以情喻之以理幾於筆秃而唇焦而美國政府終不肯爲轉圜之計卽西國教會中人亦曾呈遞禀詞請廢苛例美國政府雖善爲說詞終置諸不論不議之列遂使留心時事者太息咨嗟撫膺扼腕以不顧公論爲美國惜以蹙蹙靡騁爲寓美之數百萬華人惜也夫天下大矣謀生之計亦正多矣此數百萬華人旣爲美人之所深惡原不難翩然就道復我邦族卽不然而巴西秘魯等國近日招工開墾亦可適彼樂國共覓安身之計惟安土重遷人情不免華人之寓美也已久一旦舍此他適必將棄其產業抛其廬舍勞其跋涉别聲被色之儔勢必有所不願總署與駐美欽差向美政府往復辨論職此之故迨至辨論多時而美政府之意不爲少動幾疑此事非口舌所能爭爲昨接倫敦電信謂美國律政司已允將限制華人至美之例照辦如寓美華人不遵新例掛號納稅者概行送回中國嗣因無從籌此鉅欵遂不照新例辦理而今而後凡寓美華人可以不受新例之限制矣蓋美人之必使華人掛號納稅者所以困阨之也如有不遵則送回中國豈不謂如此辦理則華人之在美者勢必日見其少土人之心可以大慰而政府之心亦因之而慰遂毅然設此新例不暇顧及其他洎乎新例已定而始計及於資送之費爲數浩繁無從籌措遂不照新例辦理初不料向之百計爭之而不得者今竟不待旁觀之規勸無煩與國之婉端而絶大風波一旦竟歸平靜此豈美國政府始念所及料哉卽我寓美華人綢繆未雨具禀欽使延請律師向美政府辨駁費盡九牛二虎之力又豈料其置然而起者竟戞然而止哉夫美亦泱泱大國也南北兩洲幅　廣闊物產富饒出銀尤多其國庫中藏鏹不可以數計誠能罄其財力以逞志於華人卽使盡舉數百萬寓美之華人一一資送回國使美國屬地無一華人之跡拔去眼中釘落得一塲清淨政府而欲取媚於國人固當如是辦理雖庫帑爲之一空亦正不必計及乃始則率然定之繼則猝然廢之不意堂堂大國乃亦爲財力所窘也使美人而早計及此則亦何必多行不義更張成法以貽笑於天下哉惟美人若果行此新例則於寓美華人良多不便今幸自定之而自廢之中國内而總署外而欽使可以省却無數辨論無數調停而寓美華人亦可晏然高枕而臥不復見逐於他邦豈非絶大快事乎哉書竟爲浮一大白 
[玉京瑤札]  
　　吏部爲知照事所有揀選户部漢軍堂主事等缺本部於三月二十六日開列滿洲大學士六部九卿滿漢堂銜奏請欽派揀選相應知照貴衙門轉請各堂於是日五鼓齊赴午門前聽候宣旨一經派出卽請遵旨前赴天安門外本部朝房會同揀選○吏部爲示傳事所有揀補黑龍江呼蘭廳巡檢一缺定於三月二十六日奏請欽派揀選相應傳令俸滿刑部司獄王朝堂應補從九品馮廣義候選巡檢朱遇德朱文源徐廷芬孫廷煕張桂馨候選從九品王治增陳瀛陳際增滿益堂王濬國國承瑞李薰姜善培借揀巡檢許恩銓李桐許世泉陳鏞胡錕等同出結官於是日黎明赴天安門外朝房識認聽候點名揀選○兵部爲知照事武選司案呈現出浙江金華協巡防都司廣東石城營都司二缺應歸三月分截歸部選按照奏定銓選及變通章程係漢藍翎侍衛月缺應用儘先人員查有關在田順天通州人年四十歲由丙戍科武進士漢藍翎侍衛行走四年期滿引見奉硃筆圈出以都司用欽此嗣遵新海防例報捐本班儘先選用又雷庭瑞福建上杭縣人年四十五歲由丙戍科武進士漢藍翎侍衛行走四年期滿引見奉硃筆圈出以都司用欽此嗣因大婚典禮慶成保以本班儘先選用應將該二員擬選相應知照貴領侍衛内大臣處轉令該二員於三月二十五日黎明赴天安門外朝房聽候掣簽○吏部爲示傳事所有揀補雲南邱北縣典史一缺定於三月二十六日奉請欽派揀選相應傳令在部投遞揀選呈結之候選典史趙慶和陳振民候選禾入流汪堉鄧勛臣潘棟張逹鴖曲星璧王超斌等八員於是日黎明赴天安門外本部朝房書到聽候點名以便揀選○兵部爲移知事職方司案呈所有俸滿卓異黑龍江齊齊哈爾正紅旗協領花翎副都統銜記名副都統雙福一員本部於三月十四日帶領引見奉旨雙福著准其卓異仍交軍機處以副都統記名欽此欽遵到部合卽黏抄原摺移知黑龍江將軍曁齊齊哈爾副都統查照○莊靜皇貴妃等金棺奉移陵寢迭經錄報兹經工部開列滿漢侍郎堂銜於三月二十三日具奏請派恭送莊靜皇貴妃金棺玫貴妃金棺於四月十三日寅時由田村奉移順水峪園寢之臣部侍郎一員奉硃筆圈出工部右侍郎克們泰欽此請派恭送佳貴妃金棺於四月十三日寅時由田村奉移慕東陵園寢之臣部侍郎一員奉硃筆圈出工部右侍郎徐會澧欽此○值年旗爲咨行事查八旂護軍營兩翼前 
 
 

Page 2

 
 
鋒營兵丁軍政業經欽派王大臣考騐馬步騎射所有記雙圈若干名記單圈若干名有無記直相應咨行各翼旗逐一查明聲覆並飭承辦人員携帶堂册於五日内一併到旗覈對以昭畫一而便分行○兵部爲知照事武選司案呈現出浙江湖州協右營福建邵武城守左營湖北宜昌鎭左營守備三缺應歸三月分由部推升按照奏定銓選及變通章程應以漢藍翎侍衛推選一人查有許壽昌江蘇山陰縣人年三十八歲由已丑科武進士漢藍翎侍衛行走二年咨部以守備選用應將該員掣選一缺其餘二缺歸本省相應知照貴領侍衛内大臣處轉令該員於三月二十五日黎明赴天安門外朝房聽候掣簽 
[北通近聞]  
　　新簡漢坐糧廳葛寳華部郎振卿浙江山陰縣人癸未進士户部郎中軍機處行走於三月二十日由京抵通寓北門外北王恕園廿一日排導進署接篆所有司員書差百家經紀人等均以次叩賀○江蘇海運通局恒總辦江會辦於三月十九日到通浙江海運通局張錢二總辦於廿一日到通預備交漕事宜○江蘇海運通局於廿四日開局浙江海運通局於廿六日開局兩局總辦會辦委員先後謁見倉憲坐糧廳禀報開局日期近日漕白糧報到者兩局各有七八起之多惟倉署收漕公務尚未告竣擬擇於四月初三日祭壩騐米○廿三日坐糧廳憲傳集百家經紀當堂烙斛廿四日倉帥騐收裏河新排吊載船隻廿五日騐收發縫袋布是日坐糧廳憲會同大通橋某侍御在裏河高密店套斛○三月廿二日爲許筠庵倉憲壽辰闔城印委各員均趨轅祝嘏衣冠蹌濟極盛一時○三月二十日香河縣孟大令來通請領春撫米石廿一日開常平倉放米二百五十石交該縣領運散放又發交通州修補漷縣堤工九百二十名以工代賑又撥給京都普善堂粥廠米一百石○廿三日　州吳刺史來通謁見道憲面禀地方事宜○前順天府府丞示期四月初八日按臨通州考試吳邑尊因四月十三日有某貴妃金棺經過通地承辦橋梁修墊道路差務紛繁恐難兼顧當卽具禀憲轅請緩期十日未識能邀准否○通州中西兩倉圍墻外向有撥准責成首領派兵巡邏支更近來巡兵日久怠生並不常住撥堆竟有乞丐盤踞其中倉憲訪聞之下飛飭首領轉飭巡兵常川居住晝夜看守不准擅離違干究懲倉憲之愼重倉儲已可概見○新城水局三月廿二日在北后街演戱恭慶水火二部一時青衫白袷緑鬢紅裙逐隊往觀如潮如海詎知好事多磨天不做美正值袍笏登塲管絃並奏雨師忽爾稅駕衆人躱避不遑帶水拖泥十分狼狽○三月二十六日爲通永道張筱傳觀察夫人壽辰闔城文武印委均登堂祝嘏惟餽送一切壽儀概行璧謝觀察之清風亮節可見一斑○東門外後辛莊妓寮有名張翠蘭者貎僅中人性極活潑工妍善媚遂爾艷幟高張某甲者與妓有舊兩情似火不减赤帝江頭詎妓又與某乙結不解緣上月二十八日東嶽廟演戱酬神該廟與妓竂偪近以故向桃花源問津者倍於往昔一日甲與乙不期而遇兩下爭風甲遂糾集多人將乙毆打遍體鱗傷乙父兄聞之將乙舁回並不興訟惟聲言俟傷愈後再爲復仇云 
[滄州客述]  
　　滄州隷天津府有所謂舊滄州者花明柳暗村落紛歧某村人與鄰村某姓結朱陳之好正月間由其兄接妹歸寍兩村相離約四五十里比崦嵫日落未抵家門騾逸不能控當將婦兄顚堕車下昏不知人騾仍絶靷而馳婦亦堕婉轉呼號迄無援救者洎乎月色昏黄有販猪客兩人　程過此聞嬌聲呼救詢之婦備陳顚末客曰肅肅宵征無論男女嫌疑宜避且汝去家尚遠豈纎纎蓮步所能飛越耶倘附近有親串家可以投宿請送子一程可乎婦曰姨母家離此不遠如蒙憐而相送得避虎狼誓當啣結以報也客於是送婦至前村欵其門而納之姨夫見婦夤夜來且偕二男子大爲愕眙婦備述前事且言非客則不知死所矣姨乃具酒食爲婦壓驚且以餉客堅留信宿客以情不可却遂安之客固携有腰纒者就枕時爲姨之夫弟所見陡起歹心商於乃兄置客於死地留其銀物舁屍投村外枯井中恐婦洩漏風聲或難免禍一併將婦勒死亦投其屍於枯井詎婦死而復甦黎明時有車自井旁經過婦聞車聲粼粼啼號救命御者側耳傾聽知聲從井出脫轅騾繮繩投入井中令婦援之而上詎尚有兩屍沈於井底大駭婦泣訴被害各情御者見婦稍有姿色頓起淫心意圖刦婦惟車上尚有客在碍難爲所欲爲四顧無人潜出戚夫人匕首出其不意將客刺死棄屍路側逼婦登車曰汝已釀命無家可歸若肯俯從結爲夫婦管教汝一生喫著不盡也否則當爲客續婦出於無奈勉强登車行約十數里之遥與兄相遇蓋兄自堕車後昏絶移時比醒則車去已杳妹亦不知何往因匍匐歸家糾率族人沿途覓妹不期遇之於塗人則猶是而車輛全非赶喝令停車叩其所以婦飭將御者綑縛然後歴叙已堕車狀猪客相送狀姨夫圖財害命狀車夫殺人逼勒狀兄廼送妹歸家將御者送官究辦並爲猪客伸寃請提姨夫兄弟訊抵贓証確鑿碍難抵賴刻聞兇犯三人業已畫供議擬上詳一命一抵矣 
[觀察行程]  
　　新授湖北糧儲道岑堯階觀察由滬坐江裕輪船於昨日抵漢一時文武官員皆至江干恭迓如儀旋換坐官船渡江晉省禀到大約拜謁督撫憲後再行擇吉履新也 
[高亂敉平續聞]  
　　昨報謂東學黨揭示街衢卽經高廷查禁得漸敉平云云兹又接日本訪事人來函云三月十五號該黨追迫政府謂所求三事若遷延日久宜與我糧食政府不與將索于富豪而充之各國公使館日夜警戒益嚴京中米價暴漲賣買停止外人尤增恐慮惟時英美法俄皆有兵船下椗仁川清國及日本又添派兵船到來直至政府下令擒拿一面用婉言勸令退散始有鎭靜頭緒日歴四月十五號水源捕殺黨類十二名十八號日本派遣外務叅事官松岡君偕八重山兵艦士官入京直進公使館十九號午後六點鐘時日本公使館大門首擒獲黨員三名年不過十八九至廿三四歲風采頗有可觀經捕吏落手時猶舉止從容不改常度及乎就訊滔滔清辯口若懸河大致謂政府弊政不除官吏不正致外國人敢於跋扈我等何惜一死以救其厄惜事未成而身亡爲可恨耳廿五號駐京日本大石公使特發電咨本國外務大臣略謂東學黨事件前土曜日有暴發之懼至近日已歸平穏目下該事件可早無慮云是日陸與外務大臣接電後卽整理衣冠恭趨内廷奏聞以慰日皇厪系 
[松江府試塲期單]  
　　四月初三考華婁初五奉金上出華婁案初七南青出奉金上案初九出南青案初十初覆華奉婁金十二初覆上南青出上四縣案十四出下三縣案十六二覆闔屬兼考經古性理論十八早出二覆案十九三覆廿一早出三覆案廿二四覆廿三出長案 
[蘇州試事]  
　　蘇州府魁太守示期四月初二日考試長元吳三首縣文童正塲所有題目照錄於下長洲樹塞門管氏元和爲兩君之好有反坫管氏吳縣亦有反玷管氏通塲次題昔者堯薦舜於天至天不言通塲詩題日永吳蠶上箔時得蠶字○長洲縣文童盧某翩翩年少雅擅文名向在鹽商潘某處當司事當縣試前潘邀盧赴杭同試商籍川資考費潘請獨任之塲中文藝則請盧兼任之盧家計蕭條一家八口皆仰承潘之眉　不敢不從遂於縣試正塲畢怱怱就道正在杭省同補縣試忽接家報知縣案高列第三盧懊惱萬分無可爲計而潘怡然自得若越人視秦之肥瘠漠然不加喜戚於其心迨試畢回蘇瞬届府試認保廪生鄒某盧之師也以其跨考勒索小保結費若干金盧一時無從措辦倩戚友某甲爲之介紹剖明赴杭考試緣由併言其家境艱窘可否懇情出結而鄒狃於鹽業景况必佳不肯爲之畫押潘亦絶不爲援手盧乃不得入塲大吳而返嘻是誰之咎哉 
[蘇垣秋審]  
　　江蘇撫憲奎大中丞示期四月初一日舉行朝審大典各州縣預將應入秋審人犯派委押解來省初一日清晨蘇州府魁 
 
 

Page 3

 
 
太守遴委文武幹員率領勇丁於各巷口分頭彈壓鐘鳴六下長元吳三首縣偕委員及差役人等親至司監將各犯押出由司前街寺祺巷一路解至撫轅俄聞號砲三聲中丞升坐大堂某委員在傍唱名三縣尊押令各犯由東角門進繞至大堂中丞親視一週各賞凉蓆一條蒲扇一柄饅首二個大錢二百文各犯領賞之下叩首謝恩旋由西角門出仍由原路回監共計案四十四起犯四十七名女犯二口聞一女犯卽係上海租界中毆斃妓女之惡鴇何陸氏一女犯聞係丹徒毆斃童養媳之洪胡氏云 
[輪船擱淺續聞]  
　　黄埔輪船在成山頭失事一節已紀前報兹聞該船中所裝布疋糖貨較多業已浸濕前次雇到役夫百餘名前往起缷内有一名傾跌受傷後又續雇多人至今尚無動靜究未知可能出險否也 
[臺疆撮要]  
　　臺南府屬之嘉義縣向有武毅軍駐紥以資彈壓管帶鄧裕香叅戎前次因公晉郡奉邵中丞札飭調帶府城東門外之定海右營所遺武毅軍卽由叅戎薦某君接帶某君前在此軍充當差弁歴年以來爲上游所信任　至帮帶惟平日馭下過嚴軍心未甚翕服此次奉檄前往涓吉於某日到防視事營勇不受約束鼓噪而起咸謂與其隱忍偷生受人剥削不若羣赴府城向邵中丞乞恩兾得遣散歸田免致流傳海外於是一唱百和聲勢洶洶鄧叅戎多方開導而營勇仍不肯依深恐因此激變遂電禀撫藩兩憲請示祗遵按臺北離嘉義數百里電信飛落瞬息可到想大憲必有善全之計也○臺北現當院試各屬生童咸於城内外賃屋而居五方雜處良莠難分且冬防甫經撤局巡緝又恐不周幸經艋舺叅府陳錫榮協戎籌及於此嚴定新章傳齊各城練兵諭以夜間二鼓閉門後無論軍民人等非有公事可憑概不准其出入倘有得賄私放立卽重究不貸協戎並於更深時微服出行見有形跡可疑者卽於暗中細察爲良爲匪不難立見分曉故自三月十六日院考迄今居民得以高枕無憂羣頌協戎之德於不置○署安平縣事姚西牧大令交缷晋郡已登前報兹悉大令於三月廿三日奉大府委辦善後局稽察各營所開海防保案及鐵路報銷盤查司庫等事按大令前曾在局歴當文案支應各要差今奉是委亦足見大府知人善任矣○大嵙崁三角湧雙溪等處地近内山沿山所立腦灶數千有餘大憲特派專員稽查一切並於每灶每月按抽厘金洋若干以助防費委員某君因公晉郡不出數日内山一帶生番出草殺人已有數起某君聞信之下卽於廿二日清晨飛速遄返日内又聞該處腦灶已有因此停工者然則番事恐不免又生荆棘矣○前辦臺南支應總局包哲臣太守籍隷江右客冬請假三月回籍展墓上月十七日由上海乘坐斯美輪船回臺暫住寅賓客邸廿四日奉邵大中丞札飭仍回臺南原差當時官塲傳說太守接辦鐵路商務蓋傳之非其眞也○淡水縣屬滬尾海口有稽查船隻照章收稅之責前縣派司事某甲專管瓜期旣届現由翁子文大令另派跟丁朱某接管一面出單諭知在口差役云照得滬尾口進出船隻向應報騐完稅亟宜派人管理以專責成兹本縣已派定管理朱桐常川住滬稽查徴收該差役等自應歸其約束此後凡遇丈騐船隻徴收口費一切該差等務須認眞隨同經理毋得飾混舞弊怠玩不前如違定究 
[五茸藻夏]  
　　距茸城西北十餘里有地名靛江村者係婁縣轄境村民楊姓與陸姓有葭莩誼此來彼往意洽情投上月二十日爲立夏良辰陸招楊讌飲於家櫻紅梅緑其樂陶陶洎乎酒闌席散已近黄昏時候楊興辭而出主人固情重者擬遣僕相送楊固郤之醉態蹣跚欣然自得行不一里突被匪徒刃傷太陽穴委諸河堤翌晨有陸姓族人某甲行經楊門乘便往探叩以夜來曾否回家子婦輩以未歸對乃相與驚愕沿途蹤迹之至河濱見一人横臥水灘邊滿身泥汚撫之已僵審之楊也不覺大慟意以爲深入醉鄉失足跌斃耳隨負之而歸家人等爭以水洗濯泥垢忽見血液從太陽穴流出始知爲夜行人暗算乃急赴婁署禀報夏邑尊帶同刑仵人等前往檢騐確係刃傷遂塡明屍格飭候緝兇究辦○婁縣管轄之石湖塘地勢函僻最易藏垢納汚近有賭棍某甲支搭蓬廠聚賭捕頭永夕永朝興高采烈又恐迷龍陣内旗鼓不張更貲雇妖冶女子四人演唱花鼓淫戯雲情雨意描寫逼眞傷風敗俗莫此爲甚有地方之責者何竟效於陵仲子無見無聞耶○松俗每於三月廿八日迎賽東嶽帝劉郡王温天君痘神施公楊侯六神勝會先期於廿六日由西起節駐蹕東郊各廟逾日而回會中一切鹵簿陸離光怪飾色爭妍遠近鄉民趨之若鶩凡神像經過官衙神廟諸健兒無不奮足爭先謂之搶轎習俗相沿甚無謂也 
[使旌來滬]  
　　出使美日秘大臣楊子通京卿將次來滬預備供張已列前報兹悉星使於昨日午前乘輪抵滬本邑各官均往迎接星使卽在滬北天后宫旁行臺暫駐襜帷 
[軍門巡洋]  
　　江南提督譚青崖軍門巡閲洋面經過滬上泊舟吳淞碼頭已紀前報兹悉軍門已於昨日換坐輪船出口矣本邑守備程守戎等均至江干送行 
[會商築路]  
　　美租界起築西華線路疉經上海縣黄大令英廨讞員蔡太守會同美國易副領事會勘厥後鄉民以築路佔地由各圖地保禀明上海縣英公廨飭候會商核辦疉詳前報昨日下午三點鐘時黄大令鳴騶蒞廨美國易副領事偕工部局打樣西人帶拉司接踵而至善堂董事瞿梧笙朱吟香王鴻伯曹基善汪濤等亦先後齊集會商築路事宜 
[研訊種火]  
　　寳山縣境舊江地方陸道生所設冰廠被人種火焚燒富獲劉洪子及其兄劉高乾移送英公廨此已列報昨由蔡太守庭訊陸鼎隆卽陸道生聲稱劉洪子之放火必有人唆使被焚冰廠二所及存氷約值銀三千兩劉洪子供年十四歲原籍通州向住虹口東桂芳里父親已殁尚有繼母祖母在堂胞兄高乾拖包車餬口小的於前晚七八點鐘時在路閒遊初遇賣五香荳之阿生繼遇徐文松同行至冰廠相近阿生等言有自來火半匣紙煤頭一個囑小的至廠旁劃火燃點紙煤頭抛入冰廠小的膽怯作文松言俟伊　進籬笆點火後見火發阿生囑小的假作敘火狀小的取銅勺盛水潑火當被指竊銅勺因而拘拿劉高乾供通州人在虹口王姓家拖名車胞弟洪子屢托人荐習手藝迄無成就常出外遊蕩至如何種火小的毫不知情前日弟拘至巡防局小的前去探望奉陸老爺訊供開釋後送洪子到廨小的一路隨行地保言恐大老爺傳訊故與同來太守問劉洪子曰究竟何人點火答稱阿生徐文松均在塲何人動手確未看明太守問陸鼎隆曰爾知何人挾怨種火陸稱寡嫂與開冰廠之唐小和有曖昧事監生屢經管教有二侄女年均長大代爲擇嫁伊等因此挾怨種火之事或係唐小和唉使務求澈底根空太守以劉高乾本無干涉卽行開釋飭差帶劉洪子尋阿生徐文松到案再訊 
[捉姦送捕]  
　　江北人葛恒豐在滬北鐵馬路匯業公所前開設車庽短裝勁服者羣聚其中門常如市其妻王氏係鹽城人細數芳齡剛度楝花風信性淫蕩多外遇有宋全元者向爲洋行侍者喜作狎邪遊近日歇業在家所居與王氏相離不遠紅牆一抺時度鶯聲月地雲階閒來携手久之竟效結璘奔月故事葛自失妻後明查暗訪始悉被宋誘匿昨晨六點半鐘時約同小車夫十餘人擁至宋處破扉直入將被底鴛鴦雙雙拽出玉肩相並黑索牢拴裹以破棉絮舁赴美捕房經過之處觀者爲之齒冷捕頭著葛速將男婦衣服交出令二人穿著然後送往英公廨請蔡太守發落 
[定期相騐]  
　　昨報紀養媳輕生一則由女之母舅江某及姑母錢氏等於昨晨協同廿七鋪地甲赴縣禀報　大令諭候今日莅騐　　 
[南市瑣聞]  
　　猪船户謝長順至十六鋪内新興館吃麫嗣因惠帳口角繼而爭毆堂倌某甲偶一失手將謝　　額擊傷謝心不能甘訴 
 
 

Page 4

 
 
知十六鋪地甲同投局中禀報局員以事起細微飭甲理處旋經該地甲令甲雇傷科石姓爲之醫治兩造首肯始寢其事○瘋人王桂生前日下午手持破爛衣服一件向南市新碼頭和隆小押店押錢押店夥拒絶不收王大肆咆哮卽將該店招牌脫下抛在街心店夥知事不佳奔投十六鋪南局喊控局員鍾偉臣二尹立飭局勇往拘王自知理虧一味苦求情願服禮了事當卽將王釋放○十六鋪橋南首民記水果行中前晚忽被梁上君子竊去皮貨及綢縐衣服十餘件約值錢數百千文昨晨始行知覺前後查緝並無痕跡旋見壁隣唐玉金所開老虎灶中天窓上有元縐大小袖皮馬褂各一件立向唐處查究始悉設老虎灶内前晚共有九人躭擱内有二人一名李阿大一名吳小壽已於黎明時趁舟往蘇情有可疑立投巡防局禀報局員卽飭汛捕地甲緝拿李吳到案查辦○傳某本邑人在大東門外開設協泰鞋店前日傳有事他出店中祗有學徒某甲等看守午後二點鐘時有某乙到店購鞋選擇布縀鞋各一雙言明價洋九角五分卽將所持洋信油紙包一個暫行作抵言定卽來取贖甲見有洋信深信不疑當卽允許及傳回店甲將前情告明候至晚上杳如黄鶴傳遂將油紙包拆看内係破布一條約長二寸許洋信内係銅洋一元祗值一二百文信面上書何東生寄交父親大人收拆傳始知受騙立投局中禀報○老北門外猪作主婦王某氏與寄子王阿榮將媳忱氏凌虐服毒致斃一節已列昨報兹悉前日午後沈王氏到縣後正欲喊控王阿榮等自知理屈央現住三牌樓之朱某及王姓等向沈王氏再三開導情願將沈氏從豐棺殮外再出英洋一百廿元給償沈王氏爲撫卹之資沈王氏始應允了事 
[調停命案]  
　　滬城大南門外裕昌印花坊主某甲日前買房一所係李阿仁之產李得價後盡情揮霍不轉瞬而資財告匱窮途落魄餬口無資遂倩原中王步雲同至甲處欲思加價甲不允令坊中人將李凶毆王見勢不佳亦卽兎脫李身受重傷臥地不起甲遣人將李扶掖至伊兄李阿茂處阿茂見弟受傷不肯收受復送至印花坊内令甲出資醫治俟傷勢平復始肯干休不料阿仁受傷頗重延至昨晨斃命阿茂知弟已死向甲理論後經該處地甲理勸令甲出洋五十元給阿茂爲棺殮之費始寢其事 
[縣案彚錄]  
　　金朱氏投上海縣喊稱媳婦遭徐春生誘拐求請提究前晚黄愛棠大令請幫審委員葉司馬升堂提訊金朱氏訴稱本邑人家住閔行鎭相近小婦人生有一子名阿男曾娶吳氏爲室過門後相安無事不料去冬忽遭徐春生誘拐無蹤現悉春生將吳氏藏匿浦東地方向領遭覇因此情急來案喊控司馬著退去候示○韓萬氏偕胞弟萬雲再控寳善街天寳棧主陸子文吞没銀洋由英公堂送縣訊辦經葉司馬研訊其詳已記前報昨日亭午黄大令拜客回署時萬雲再在大堂上攔輿遞禀求請比追大令問曰現在爾等住在何處答稱住洪昇棧大令曰前堂諭飭爾等仍往天寳棧居住若陸不將銀洋交案爾等在伊處便可吃退何以至此時尚未去耶萬供稱天寳棧在租界中小的恐伊等行兇是以不去大令曰旣有此情爾且退去本縣與爾等比追可也萬叩謝而退○鎭洋縣差役某甲跪禀稱小的係鎭洋縣差役因本衙門有鄉人某甲具控伊媳遭某乙誘拐來申避匿治下肇河涇地方本官准詞飭派小的帶同原告來申關提蒙恩派差協同小的前往指提到縣不料前日憲差乘　將乙釋放小的守候多日川資已盡不得已今日特來禀明大令曰爾是差役前來協提旣將被告提到爾所管何事何以任憑該差將乙釋放耶該差俯首不語大令著退去候示○寳源祥公司與黄鑑田地紏葛一案前日黄愛棠大令請　審委縣葉司馬升堂提訊該公司遣夥投案訴稱我公司中收買田畝向托黄鑑經理歴年以來共買田四百八十畝有奇當付過銀十萬零九千餘兩收過黄鑑田一百六十餘畝缺少三百廿餘畝黄竟抗匿不歸爲此來案具控叩求訊究黄供稱本邑人前爲地保後往潘源昌公司經買田畝兼代訓蒙職員與該公司所買之田除交一百六十餘畝外其餘田畞由我自賣去六十畝有零共計三户職員所收之銀實係十萬零七千餘兩與該公司所付之欵缺少一千五百餘兩所收之田共有二百七十餘户各田數現在記憶不清目下並非將田不交實因田價未清銀數不符之故求請鑒核司馬以黄不應將田抗不清交且敢從中自賣去六十餘畝殊屬不合著卽將田數逐一開單註明呈案聽候覆訊核辦 
[法廨停訊]  
　　昨日禮拜六爲法廨訊案之期因魯繙譯别有要公照會葛蕃甫同轉飭捕房將各案件停解一日統俟下期集訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[官船覆没]  
　　江西章江門外煤炭坡一帶灣泊大小船不下千百艘帆槳如林烟波入畫上月間有官舫過而停泊聞係江西佐　人員捐升州縣改發浙江者携瀛眷十餘口望淛水進發是夜三鼓後忽起大風走鍢斷纜漂至中流覆没水底舟中人同殉於水　　　丁從　中驚醒素諳水　得以出死入生隨手挽一髮辫登岸視之卽官也氣息已不屬矣瀛眷十餘口已不知何往船户亦靡有孑遺雇人打　亦不見形影於是將官殯殮並出錢二百文倩待詔爲之薙髮從其鄉俗也以佐雜加捐州縣不知已費幾許心力乃銅符未綰遽賦招魂甚至禍及一門　無瞧類天之待之者何竟若是之酷哉 
[八閩紀事]  
　　秋審爲大典所關近日各州縣人犯已陸續解齊由臬司詳請督憲定於三月二十九日率同司道過堂以重刑獄○日來多雨少晴上游水源洶湧十三四日城外滄下洲等處水已上岸城内文藻山一帶谱岌岌堪虞十五六七等日晴雨參半水勢漸退○原任藩司潘彬卿方伯駿文仙逝後於三月十三四日開弔請閩督譚文帥親臨題主十五日由少君扶柩登程執紼而送者頗形濟濟至南城一路設筵祭奠亦復不少閩藩自嘉道以來從無殁於任者方伯居官清正孝友傳家後起尤多英才清門碩望爲近代所罕　方伯體氣雖贏精神尚健易　前二日尚能批判公牘生平極愛二少君臨終之日果得一見遂含笑而逝來去分明亦由　澤之厚有以致之耳○南關外洗馬橋金泉錢店關張有年生涯頗旺忽於上月十八日倒閉執票往支者擁入店中眷屬夥徒早已躱避主人張保鑑無從籌措服毒身故海防廳朱子香司馬閩縣蔡伯昻大令聞報親往彈壓黏貼諭條不准軍民人等拆毁店屋應候吊出根簿查明出票若干所遺產業若干酌量變抵示期開支衆始散去聞該店票張約倒二三千串云○候補府邱太守於上月十五日衙叅正在官廳與同寅晤語忽站立不住暈倒在地跟丁卽時扶掖登輿延醫療治漸就痊愈可見吉人自有天相也○南臺某洋布棧於上月間倒帳城内外布店爲之搖動亦相繼倒帳不下五六家福州近來鋪家倒帳并無須閉歇諺所謂明倒也如欠債主若干挽人說和作幾折算便可安然無事不必暫停貿易市景如此眞有江河日下之勢 
[粤試交萹]  
　　南海番禺兩邑宰於三月十九日同赴貢院覆試文童是日南海題孟子曰有不虞之譽三章賦得薦賢端合拔其尤得尤字謝傳東山賦以斯人不出如蒼生何爲韻番禺題曰豈謂是與至不如是不足以有爲也賦得樽前絳雪點春衣得衣字波羅樹賦以葉如蘋婆而光潤爲韻○三月十八日有某甲者由鄉間赴省欲應縣試登岸時行李衣箱雇人挑運行至十八鋪入厠小遺囑挑夫暫就路旁小憇挑夫領之詎甲溺畢回來而挑夫已不知所往矣徬徨四顧愁急異常頓足搥胸懊惱欲絶聞箱内有抄本四書文一部所值不貲云 
[潯陽紀事]  
　　九江府崇濟川太守札委李明五二尹士智林子豪二尹福頤朱明齋少尹偉于蘭軒少尹桂芬郭子範少尹模前往德化湖口彭澤德安瑞昌五屬催解本年上忙地丁錢糧於日内分馳就道○三月二十二日相傳爲天后聖母誕辰福建帮中人在九華門外天后宫醵貲筵宴以聨桑梓之情并召梨園子弟登臺演劇紅男緑女把臂偕來眞有舉國若狂之勢○日前江孚輪船下水有搭客扮作主僕二人衣服麗都惟目灼灼似賊時在各艙門外往來窺伺稽查輪船委員劉蔭薌明府見而疑之適有某客聲稱被賊竊去朱提一包明府卽飭親兵在二人身畔搜出原銀查檢數目相符交失主領去二人各責一百板送縣管押觀者咸服明府之神明○廿二日西門外花牌樓口有一男屍年約四十餘經地保禀報收殮有識者謂此人姓陳孑然一身居負郭家巷夙有烟霞癖病魔甫退困苦異常擬入城往各茶棧篩茶爲餬口計茶棧眲其偃蹇麾之門外陳飢餓交迫烟癮又發遂倒斃於路隅噫慘矣○上月廿四日酉刻太古洋行某西人渡江至小池口迤上荒郊畋獵開放手鎗悞傷農民湯作金之腿倒地血流觀者甚衆幸小池司汪子嘉少尹曰賓馳往彈壓并未滋事俄而德化縣羅少垣明府洋務委員王植東盛菊蓀兩司馬聞信渡江騐明傷不甚重卽倩西醫將彈丸取出敷以藥末明府當賞青蚨四竿又與領事官商議擬酌給養傷貲若干以敦和好○某茶棧之夥竊茶百餘斤售與某洋行夥廿二夜從樓上吊下適城外保甲委員王紫綬少尹祖蔭查夜過此喝令拘拿登時拿獲一人餘二人遁去帶至保甲局訊問供明前情卽送德化縣請訊羅明府請洋務發審委員玉盛兩司馬照會領事官關提洋行夥到案與棧夥對質領事官卽將人送至庭訊之餘飭令收押候辦茶交該棧領回 
[英界公堂瑣案]  
　　華捕解因賭爭毆之鈕嘉生朱寳山張小富請訊鈕供爲小工在老虎灶與朱寳山等接龍被朱毆傷朱供偶因接龍起釁張供伊等打架小的曾爲解勸不敢帮凶蔡太守謂因賭起釁未便輕恕姑念鈕已受微傷從寛免究朱管押十四日張管押七日分别示儆○一層樓茶館夥訴稱失竊錫燭檯一副由捕阻獲人贓李阿巧供向爲皮匠在此處貪小竊物蔡太守判管押十四日贓給失主○包探唐寳榮禀邵阿華專竊玻璃售與張阿三等查獲人贓惟不知爲誰邵供所竊玻璃售與張阿三等各家張阿三周紀福章高奎等同供收買玻璃爲數無多不知來歴不明蔡太守判邵管押二十一日張阿三等旣不知情從寛開釋贓存捕房待失主認領○馬金奎楊小弟等同訴稱先後失竊水烟袋三枝現由捕房查獲人贓請領王老三供認行竊蔡太守判管押二十八日贓分别給領○二百六十號華捕禀昨見王長生在馬車上磕睡拘案請罰王供困倦異常偶然假寐蔡太守判罰洋三元充西醫院經費 
[美捕房紀事]  
　　趙銀和在江灣鎭開設油車滕下一女小字琴娟年甫六齡趙夫婦愛之如掌上珠上月廿八日在門前游戱一轉瞬忽失所在倩人尋訪杳無蹤影盖已入匪人之手矣前日薄暮有川沙人金阿虎在虹口北河南路地方東探西望似將竊物者適包探唐寳榮行經是處見而疑之拘住盤問金言曾在江灣拐得一女孩携往川沙祝家橋欲禀變賣包探遂將金拘押捕房聽候解案請訊○松江人王阿茂携妻某氏來滬賃居外虹橋堍小弄内王日在碼頭以肩挑爲生計其妻性甚悍潑前日清晨携筐至菜市向鄉人某甲買笋論價不合繼以用武遂扭赴美捕房黎副捕頭以事起細微著押至亭午時釋放甲引爲大辱奔赴親戚成衣匠陶春和處泣訴陶妻某氏亦臙脂虎也一聞是語不覺柳眉倒竪率領娘子軍馳往問罪並糾無賴百餘人助陣王妻亦號召女兵女將並小工數十人齊集鬥雞塲某茶肆評論振臂一呼喧聲雷動圍而觀者如堵適爲包探所聞恐遭巨禍立卽帶同探夥將爲首之男女數人拘送捕房餘皆逃散捕頭著押至十二點鐘釋放諭以此後如再胡閙當送公堂重究 
[法捕房瑣事]  
　　昨報紀江阿六卽賣珠寳阿六因騙賣朝珠被某甲控告法公廨由地甲拘送公廨候質一節兹悉江阿六卽江六姐雖以販賣珠寳爲業實則夤緣奔競慣做牽頭引誘良家子弟作傷風敗俗之事葛同轉聞而惡之密出信票飭包探王榮培持同轉手書至該鋪巡防局通知局員轉飭地甲至六姐所住之獅子弄内拿獲押解公廨遂飭暫押捕房其詳細情形俟訊供後再行續錄○法捕房所雇收捐人王某家住卜鄰里前日午前其妻往灶下執炊忽然失去金押髮一支水烟筒一根並茶壺上所用之銀杯共值洋三四十元光景業經報捕查緝昨日王見所雇之傭婦藏頭露尾形跡慌張將該傭婦衣物逐一稽查搜至衣箱内則圖窮而匕首見焉遂將人贓送入捕房○孀婦某氏至法公廨控稱王寳珠當做妓女時曾借洋五十元向索不還求請追究同轉准詞飭包探持票至英公堂會同英廨差役往同德里内將王寳珠提到候解公堂待訊○有小竊在長浜北首之某姓家竊物適被覺察當塲擒獲痛打一番卽行放出詎行至法界又被包探拿獲在身畔抄出押票廿一張拘入捕房候解待質 
[上海北市絲業會館籌賑公所施少欽經收順直山東河南山西賑捐三月初七至十二日第三千五百廿二至廿七次清單]  
　　初七日無名氏廿四户由天來棧春華泰交來合洋廿四元無名氏由裕盛莊來十五元不留名由揚城愼記緞莊奇來漕平銀五兩零三分洋十元彭文榮爲胞姪行卓嘔吐以醮資移助求速愈小洋二百角無錫諸彝仲完願洋十元皖省不書名十元陸覺氏爲次兒寒疾求痊愈由閩省恆德寄來二元吳記求病愈二元玉峰寳善堂九角葉長春求合家平安銅洋三元○初八日溧陽　燦堂由永逹仁來洋一百元松江沈仲起爲顧子豐執柯承送柯儀代席並劉宅花紅移助十六元馮門胡氏求病愈十元隱名氏家宅平安完願二元　衛泉祈喑病速愈一元乍川曹古　堂資冥福洋一元錢二百三十一文○初九日延暉齋主人由恊源莊來二七寳銀一千兩合規元一千零七十五兩五錢王程氏爲病求速愈洋十元盡心子求母病脫體十元蘇城顧求病速愈十元顧三保求病速愈十元永澤堂十元奉賢朱維翰爲室人唐氏腰痛骨疼求痊六元益泰求生意興隆五元清和氏爲孫女惠珍患染痧症沈重求愈二元夏門陸氏疾愈完願二元蕪湖代募人一元天水朗記送何右　潤資移助對開洋一元無名氏銅洋三元○江孚船來贛岑居士洋六元又募醉翁十元清芬堂繡芝生畫梅室三户各六元無名氏四元古潢居士三元潛菴子夢璧生笋香廬杞桐堂居敬堂鳳鳴書屋頴川堂七户各二元光輝堂東園舊主麗川道人三户各一元饒鼎臣南樓主人愛蓮堂紫陽郡無民氏蕭培六户各五角共廿三户合洋六十一元○初十日龍溪老人爲媳分娩危險許願卽案產完願由鴻順莊來洋一百元陳鄧氏病愈完願廿元曹省旃求妻病愈十元通州豫豐銅洋八元周女求目疾速愈身體平安洋五元姚伯欣三四月捐二元温州榮壽堂閻二元姑蘇桐橋東首山東會館失愼幸卽救息鄰居得保平安集資建醮餘資移助由同三和源號寄來洋二元錢七百三十二文揚郡陳寳書募錢李氏洋一元旭字求人口平安少字求身體精壯無名氏求安不留名求人口平安恊成記苗少記未保身體平安六户由恊成乾來各五角合洋三元○十一日翔鳳書屋洋五十元延陵京兆子廿四元常郡積慶堂不書名因女病許願求愈十元王錫齡求妻病速痊十元江西趙宜珍求保生育　 
 
 

Page 10

 
 
　臨盆清吉四元湖城周敦睦堂主人爲内子頭騚祈保平安二元溧陽陳鴻吉二元○十二日江西廬陵縣李大善士官印毓凝爲子名結病患濕腫續助求速愈由維揚李　　士託恊源莊來洋一千元補不足齋由壽康莊來漕平銀一百兩合規元一百零七兩一錢四分三釐心記由萬祥永來洋五十元洪老太太爲孫安寳病痊廿元臨賀李紹宗　蘇城顧求病速愈十元顧三保求病速愈十元常熟陶華因室人董氏產後病求全愈五元襄垣不書名人因妻病願四元溧陽陳糼記三元常熟濟誠典不虚名人一元譚姓銅洋一元 
 
 
 

Page 11

 
 
   
 
 

Page 12

 
 
   
 
