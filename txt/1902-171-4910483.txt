# 1902 - 171 - 4910483

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[讀本月十九日上諭謹書於後]  
　　人受天地之中以生不能無寒暑之侵隂陽之感故起居飮食偶一不愼而疾病生焉顧古人之患疾也未嘗不遇凶危之症然札瘥夭荒之慘於古究屬罕聞初不若後世之朝染微疴夕歌薤露揆其身世幾等蜉蝣是豈古今人之體質强弱或有不同與夫亦醫治者之未得其術耳間嘗考之周禮醫師掌醫之政令凡邦之有疾病者疕瘍者造焉則使醫分而治之歳終則稽其醫事以制其食十全爲上十失一次之十失二次之十失三次之十失四爲下疾醫掌養萬民之疾病四時皆有癘疾春時有痟首疾夏時有痔疥疾秋時有瘧寒疾冬時有潄上氣疾以五味五榖五藥養其病以五氣五聲五色眂共死生兩之以六竅變參之以九藏之動凡民之有疾病者分而治之皆各書所以而入於醫師觀此可知古之習岐黄家言者皆隷於冡宰一職稽其術之優劣然後判其祿之等差故其操業也神而不致草菅人命迨後世有國者不甚以民之疾苦爲念於是醫者之一業皆視爲遊民餬口之方而無人焉爲之考核貧苦小民偶爲二豎所祟相率委之於數而人事遂以無權嗚呼是豈聖王懷保小民之意耶吾聞泰西各國之爲政也於育民之術最爲周至都會之處皆有醫院以安置病人凡民間之有疾者無論貧富皆可送入院中醫治其屋字必精其起居必適其飮食必潔其調護必周故病者一入其中無不心曠神怡神志頓爲之一爽所延之醫又必研究有素於人身之筋骸血脈無不洞垣一方然後予以文憑俾入院爲人治疾每歳又須將來醫者若干人治愈者若干人一一書之於册以資考核蓋與周禮所謂稽其醫事以制其食者義相實同用能國享太平民登仁夀也今者皇太后以京師貧民衆我天氣炎熱易染疾病特發恩銀一萬兩交張百熙陸潤庠會同順天府五城御史妥定章程設立醫局以衛民生上以治周代之休風下以仿歐州之良法所以爲斯民計者至周且詳且陸鳳石總憲淵源家學醫理素精以之總理其事必能愼選良醫斷不至令不學無術者流濫竽其間以人命爲兒戱然則此舉也君若相造福於蒼生者豈有涯哉抑又思之京師爲首善之區户口星繁人民錯雜際兹天時炎暑疫癘叢興自宜特設醫院以資醫治此外省會人民雖不及京師之盛而當疫癘盛興之際朝生夕死亦殊可虞倘能各處均有人捐貲廣設病院則其中受益實非一端蓋省會之人民旅居者多士著者少無論爲夥友爲傭工大抵萍迹願零寄人廡下設一旦猝患時症送回故鄉旣多未便若任其展轉牀褥病亦何能遽痊若有醫院則可以隨時送入此其爲益者一也四時不正之氣集於黎霍爲獨多然當病之初來速爲延醫亦或可救無加世之稍解湯頭歌訣者無不身價自高苟非家貲富饒實無力爲之延請因之病日增劇挽救無從倘有醫院則可以入院醫治或冀漸次告痊此其爲益者二也世有民胞物與之君子苟能起而行之當不難釀宇宙之太和登斯民於仁夀已 
[本館接奉電音]  
　　昨日午前十一點鐘時京師飛電傳來上諭一道敬謹譯登○五月十九日内閣抄奉上諭朕奉慈禧端佑康頤昭豫莊誠夀恭欽獻崇熙皇太后懿旨給事中吳鴻甲奏請安插流民並設立醫局一摺京師貧民衆多天氣炎熱易染疾病亟宜設法保全隨時醫治著加恩賞銀一萬兩交張百熙陸潤庠庠同順天府五城御史妥議章程認眞興辦以衛民生而迓天和欽此 
[英皇抱恙]  
　　本日爲英皇加冕之期乃昨日接倫敦來電云英皇猝患腸腑之疾大禮難行並據醫生診治非用刀剖割不能奏功大約一時未能平復是以須展緩數日舉行加冕典禮也 
[英修藏路]  
　　天津大公報登西藏來信云靖西廳干壩之那冲山外平地數十里近由英人興修道路日夜程工刻已律告成市面亦日漸繁盛矣 
[任法睦誼]  
　　日本訪事人云得聖彼得堡消息謂俄王於猪挨兒屍哭也衰六之大宫殿内盛張筵宴以饗法國大統領飮次俄王操法語云大統領閣下朕滿腔之熱祝閣下安全無恙憶朕及朕后去年在貴國深感厚誼至今耿耿在念今蒙閣下降臨亦望永久勿忘此宴乃爲同盟國友誼深厚之意遂舉杯以賀法國大統領亦起而宣曰辱承陛下招待感謝優渥惟望陛下與余法國永久結好法國對陛下之赤誠想陛下親臨時已有所實見同盟友誼之感情非可言喻舉杯以祝陛下並王后陛下及皇太后陛下與法國之親密共享安寗之福宴罷俄王即於是晚十下鐘同隨員等乘火車逕赴聖彼得堡亦可見兩君之親睦矣 
[法朝有隙]  
　　天津大公報譯登法京巴黎來信云觀法政府之意不久將與朝鮮開釁以故俄國各報多不滿 
 
 

Page 2

 
 
意於吉青納爵帥卽英搭和局亦多所譏評然俄人甚望法之早圖朝鮮但不欲其過於擾亂耳 
[主教謝恩]  
　　天津大公報云天主教駐京樊主教國樑林君懋德等前蒙皇上優加奬勵錫以崇銜兹又以山東南界主教安君治泰署北界主教陶君萬里襄辦教務著有微勞分别賞給之三品頂戴已於上月某日經外務部電達東撫轉行知會矣樊林二主教所上謝恩之摺頌揚得體當亦留心時務者所快覩爰備錄之花翎頭品頂戴北京正主教臣樊國樑花翎二品頂戴北京副主教臣林懋德跪奏爲恭謝天恩仰祈聖鑒事竊臣等恭閱邸抄光緒二十八年二月十四日直隷總督臣袁世凱於酌保辦理善後事宜案内奏請賞給法正主教樊國樑頭品頂戴副主教林懋德賞戴花翎奉硃批覽欽此聞命之下感愧莫名竊臣等猥以西土銓才東邦税駕觀光上國屢荷恩榮前拜温綸加臣國樑賞戴花翎賞臣懋德二品頂戴今承優詔賞臣國樑頭品頂戴臣懋德賞戴花翎曾涓効之毫無叨恩施之渥被頂晉銜荷龍光而篤慶翎飄羽翠具鳳彩以呈祥臣等戴德如天感恩無地惟有廣播柔遠洪慈令寰區盟國益敦輯睦之誠恭頌敬天明德俾直省教民共祝岡陵之盛以永保帝歴於無窮斯敬迓天庥而勿替所有遠臣等感激下忱謹具摺叩謝天恩伏乞皇太后皇上聖鑒謹奏 
[京師大學堂編書處章程]  
　　一編纂書籍謹遵原奏專備普通學課本之用應取中國學問爲學堂所必須肄習者分門編輔派員辦理爲編書處其西學各項課本俱由譯述西書應歸譯書處一手辦理一編纂課本擬按照中小學堂課程門目分類編纂一曰經學課本二曰史學課本三曰地理課本四曰修身倫理課本五曰諸子課本六曰文章課本七曰詩學課本一經學課本除四書五經分年誦習外其諸家註擇擬編纂羣經通義一書略仿爾雅之例天地人物禮樂政刑類别部居依次叙列務取簡賅不求繁富其大義微言師承派别亦區分門目略加詮次要必符乎普通之義取資誦習爲通經致用之先何異乎漢宋專家探微騁博之業也一史學課本擬以編年爲主删除繁瑣務存綱要至史家論斷所以明是非而别嫌疑於人事至爲切要擬就先哲史論文集精爲　取或逐條系附或另卷編列一地理課本擬區分行省府廳州縣凡經緯度數山川形勢户口丁漕驛傳道路關榷税欵物産工藝備載大略惟地圖一門率多舊製絶少採擇除參用洋圖外擬俟將來各州縣學堂徧設之後略取馮氏抗議繪圖之法各由本地學堂諳悉測繪之人分製詳圖以備肄業之用註西國小學堂地理一門必先習本鄉地理一修　倫理課本擬分編修身爲一書倫理爲一書均略取朱子小學體例分類編纂一諸子課本考周秦諸子爲後世各種學派所自出猶泰西學術必溯源於希臘七賢今擬提要鈎元彚爲一集支條流别燦然具陳至古書詰屈通曉非易理董又宇則取之國朝校勘諸家一文章課本溯自秦漢以降文學繁興其大端可分兩派一以理勝一以辭勝凡奏議論說之屬　繫於政治學術者皆理勝者也凡詞賦記述諸家爭較於文章派别者皆辭勝者也兹所選擇一以理勝於辭爲主部析類從以資誦習冀得擴充學諳洞明源流凡十家八家之標名陽湖桐城之别派一空故見無取苟同此章程未畢明日續登 
[不取諸民]  
　　天津大公報云直隸全省教案償欵未付者尚有二十餘萬金督憲袁慰帥與藩司周玉山方伯鑒於廣鉅之事概不令取之民間已派善後局會辦劉雲門觀察赴都與法使互商全數由官付給矣 
[藏匪横行]  
　　天津大公報言西藏有地名緑野番者近來夾巴横行出有截劫公文巨案目下米糧奇貴以致明火刼人之事益無日無之衆藏商聨名禀求駐藏大臣設法防維星使安公隨飭屬捕獲十三人卽行正法按夾巴係藏語意卽緑林豪客也 
[兵船慘劫續述]  
　　開濟兵船在金陵下關失事已紀昨日報章兹得金陵訪事人來函云本月十七日午膳時停泊草鞋夾江口之開濟兵船無端失愼匉然一震幾如石破天驚船卽立時沈没訪問炸裂之故咸稱火藥艙蓋藏未愼所致幸船主李管帶田先時登岸未罹奇災其在船之兵弁水手人等遭劫者約一百七十餘人大率不死於火卽死於水惟因公登陸之二十餘人幸而得免 
[英擴租界]  
　　漢口訪事友人云駐漢英領事官近以擴充租界須展至東嶽廟一帶地方照會華官飭將彼處蓬尸一律驅逐以便興工 
[法求拓界]  
　　漢口訪事友人云日來法國駐漢領事擬將租界推廣至通濟門外建築鐵路地方以便振興商務商諸湖廣總督張香濤宫保湖北巡撫端午橋中丞未知能如願以償否 
[浙辦關差]  
　　杭州訪事人云本屇舉行庚子辛丑恩正兩科鄉試浙江已由藩司誠果泉方伯札委仁和錢塘兩縣主籌辦供給并藍修貢院事宜本月十六日撫憲任筱沅中丞復委候補道許豫生觀察貞幹爲文　提調朱小笏觀察起鳳爲監試二觀察卽日趨詣撫轅禀謝 
[杭試請緩]  
　　杭州訪事人云前者浙江提督學政張大宗師札飭杭屬於五月十九日縣試六月十五日府試等因各州縣奉又之下僉以目下將次舉辦奏銷催徵錢糧刻不容緩未能舉辦禀由府尊宗子材太守轉詳宗師展緩半月大約須俟荷花吐蕊時方能舉行縣試也 
[推廣蒙學]  
　　松江訪事人云西門外甘棠　學塾經婁縣屈吉士大令捐廉創設額設學生十名不取修膳近經中教習蔡孔兩君擬定章程十則大旨仿城中蒙學堂推廣辦理定以學額四十名年取修儀十二元仍留不貼修者十名以惠寒畯禀准屈大令借白龍潭某禪寺爲學舍現已出示通衢招各童目八歳以迄十四歳者報名考試以定去留 
[吉人天相]  
　　杭州訪事友人云前者浙江巡撫任筱沅大中丞偶沾微疾當經延醫調治旋卽漸次告痊本月十五日已接見司道各員照常視事矣 
[教堂之案]  
　　九江訪事人云九江天主堂教士樊君因近來民教不睦皆由不法之徒藉教爲非以致平民屢屢受害乃出示曉諭其文曰照得潯江設立教堂歴有年所民教久已相安近聞有等莠民在城　内外藉教堂名色遇事招摇把持到處生波以及吸洋烟鬧娼家包攬詞訟等事無所不爲言之殊堪痛恨若不極力整頓殊非安和民教之道爲此示仰城廂内外商民人等一體知悉爾等須知教堂傳教原屬勸人爲善起見教民平民同係中國子民理宜共相輯睦自此次示諭之後如再有前項藉教爲非情事許受害之家來堂指名禀訴定卽送官從嚴懲辦决不稍爲寛貸若隱忍不發一經查覺併十送究勿謂言之不預也各宜凛遵毋違特示 
[武林火警]  
　　杭州訪事人云艮山門外離城五里之遥地名草塘居民向多織造羅紡爲業近因生意頗盛均作夜工本月十一夜三更時某姓後面廚房因煮食失愼致肇焚如有匪徒數人意圖搶火當被拘獲次日送官訊懲至所毁則僅披屋二間尚云幸事 
 
 

Page 3

 
 
[武林絲價]  
　　杭州訪事人云本屆新絲入市各行均於上月十五日開秤每兩定價四百三十文來貨甚稀不敷銷售旣而鄉民之貿絲者源源而至而各行因身本較重不敢多買又以市上銀根緊急苦無現銀以致市面轉形减色遂漸跌價迨二十日收市每兩减至四百零五文然較之往年已加至十分之五六矣 
[訪拿賭棍]  
　　姑蘇訪事友人云著名賭棍顧子善恒與顧蓮生顧艾生卽顧老元及顧鑑生繆根伯陸某等日以聚賭抽頭爲事輸贏甚巨富豪子弟誤入其彀受其害者幾不可以僂指終近日復誘得某宦及某紳等子姪輩甲乙丙丁戊五人至仁孝里顧老元家互博不數日甲輸去洋銀一萬餘元其餘四人亦各輸七八千或四五千不等以至無面見江東父老避匿不歸事爲臬憲效述堂廉訪查悉立飭差役將賭棍六人按名拘拿務獲究辦 
[展期慶賀]  
　　英皇加冕之期本定今日寓滬各西商已先期結彩以便於今晚燃燈慶賀藉伸蟻慕之忱不意昨日忽接倫敦來電知英皇現患疾病大典難行須展緩數天始行此禮故滬上慶賀之典亦擬暫不舉行一俟倫敦定期然後張燈遥祝 
[兵艦將行]  
　　前日江南機器製造局總辦毛實君觀察接奉兩江總督兼南洋通商大臣劉峴莊宫太保頒到札文内開准北洋大臣直隷總督袁慰庭宫保電稱前者北洋所轄飛鷹兵艦曾以船身損壞駛至滬江修理目今北地海軍正欲整頓需船孔亟應請仍令駛回原省以資防堵等因爰定於本月二十五日鼓浪登程 
[飮和有日]  
　　本邑内地自來水前經楊唐兩觀察由南市包家廠左近鳩工造廠疏鑿水池數載以來近已告竣爰就老北門設北局大東門𥲑笠橋設中局大東門外龍德橋附近設南局並製擔桶五十副雇夫五十名凡商民汲水每擔取錢十文如係雇人自挑减收四文已定於禮拜五卽本月二十二日試辦矣 
[盜劫信船]  
　　本埠全盛和記永泰豐正源林仁記四家信局之划船前晚開往浙江湖州一帶行經西門外日暉港與盜船相遇被盜匪上船將划櫓砍毁刼去土物洋銀約值五百元之譜有一船夥喊救被盜歡傷携贓而去昨晨船夥許阿有吳桂生投上海縣署禀報汪瑶庭大令諭候履勘跴緝 
[短命堪憐]  
　　上月杪揚州小孩陸文祥隨父來滬忽在中途相失蜷宿楊家渡馬頭凍亭内被十六鋪汛捕夥褫去衣服嗣經巡街捕解入工程局總辦翁子文太守函送普育善堂留養以待家屬認領昨日忽患急病竟爾斃命由堂董曹寄耘函告知太守飭卽備棺收殮再行核奪 
[上海縣署紀事]  
　　上海縣汪瑶庭大令昨日偶沾清恙遣丁投蘇松太兵備道轅請假一日○馬路工程局委員翁子文太守昨日詣上海縣署　會　汪瑶庭大令略談片刻而别 
[馬路工程局瑣案]  
　　前日宋杜氏扭車夫朱錫口至工程局控被欠去租錢若干向索不還反遭毆傷總辦翁子文太守倩襄讞委員黄衡堂二尹訊得以事起細微飭地甲帶去理處○船户方和尚潘長裕在浦江互爭下碇之處致相扭毆控諸工程局翁太守倩黄二尹研訊因方腰際受傷令潘給償養傷費洋銀二元具結斥退○偷兒康炳坤行竊江海關工程處木板一方由巡街捕解送工程局黄二尹研訊之下判責五十板贓給還失主 
[法租界捕房紀事]  
　　麥馬氏前控楊昭生倩吳德標擔保洋銀一千二百五十元逃避蘇州滸墅關奉杜大令備文關提到案訊供除吳德標認賠洋銀六百元尚少六百五十元諭令交人保出勒限措繳前日命提覆訊楊供有友在城内開設烟膏店可否准其保出理處大令飭包探查明能否擔保禀覆候核昨據包探禀稱此店資本不足恐難勝任大令著另覓殷實保人赶緊措繳○水萬慶鐘表店夥陳阿寳竊取代客修理之表十九枚潛行逃逸將薦保之　勝才扭案奉大令訊供除追到原贓外尚少五枚值洋銀一百餘元迭奉覆訊勒限賠償尚未繳案昨日命提覆訊鄭供現有表兄李寳生由寗波來滬代小的措置呈繳洋銀五十元餘求恩寛限大令著還押赶緊措繳延干追比○積竊王阿六前在江永輪船將搭客所帶箱籠割開竊取衣服洋銀控奉大令訊供責比干供衣服爲同黨取去押候追繳昨日命帶案著重責四百板還押再比扒竊李金桂馬林甫經大令判先行枷號一月期滿責放○偷兒王阿寳姚桂堂潘阿桂著各責二百板斥釋○偷兒王阿根陳阿四周阿四均著照原斷王責三百板陳周各責二百板一併釋出 
[五續分發人員騐看名單]  
　　府照磨陳習謙湖南監生江蘇縣主簿鄧代麟湖南附監江蘇鍾期藻湖南監生安徽州吏目高世奎順天監生安徽常家繩湖南監生安徽朱爕陽安徽監生直隸鄧龍光四川監生道庫大使吳慶覃湖北監生江蘇冷葆貞山東監生江西李貢璵　南監生江西府司獄邵廷烈浙江監生湖北巡檢崑河廂黄滿附貢山東劉蔭榕直隸監生湖北丁仁濟廣東附貢廣西和全璧山西附監河南楊存開正紅漢附貢廣東蕭延綱湖北監生江西周岫春湖南監生四川周煒湖南監生廣東喻茇棠湖南監生湖北陶漢湖北監生江西楊寳勛湖南監生安徽金瑞正白蒙監生江蘇方銓安徽監生湖北劉鼎元江蘇監生山東陳廷鑣江蘇監生安徽陳文翰江西監生安徽郭登榖江西監生湖北謝家玉江西監生安徽楊同鎬江蘇監生湖北徐鴻慈江西監生湖南程楫安徽監生湖北顧容鏡江蘇監生安徽袁肇敏江蘇監生安徽諶業燾江西監生湖北傅弼江西附貢湖北龔時瀛浙江監生江蘇何爾昌四川監生湖北張湘四川監生湖北管鐸浙江監生江蘇鄭江湖南文童湖北從九品唐步月湖南監生廣東沈寳田湖南監生四川熊鋆陽湖南監生江西趙守詔江蘇監生廣東王炳照浙江監生山東陶乃謙浙江監生湖北典史韓士林直隷附監河南金國鈞順天監生江蘇李鴻慈順天監生貴州李樹慈直隷監生河南周家齊直隸監生陜西袁勵恭順天監生安徽王文學湖北監生陜西陳運燊湖南附貢廣東陳蔭棠湖南監生安徽王樹勳湖南監生陜西李鑫湖南監生直隸周淦湖南監生湖北范蔭煌湖北監生江西沈鼎勳湖南監生江西胡承瑞湖北監生陜西黄景隆湖南監生四川李文銓湖北監生貴州包允榮江蘇監生廣東管祖培江蘇監生湖北朱福昌江蘇監生直隸朱業松安徽監生江蘇王希和江西監生廣西王必達安徽監生江西曾友顔江西監生雲南汪汝楫安徽監生廣西洪錫疇江西監生江蘇程國楨安徽監生江蘇金英安徽監生江蘇吳家模河南監生湖北熊樹藩河南監生湖北幸宗仁四川監生廣東任立誠浙江監生直隸朱効忠河南附監安徽任慶源浙江監生山西張炳陽四川監生雲南未入流孔昭然袁文藻浙江監生湖北 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[研訊妻妾爭産案]  
　　前有候選道馬良投臬轅上控長姪錫俊霸佔産業禀請親提當奉效廉訪批云查分家産必須兩造及公親人等一併到案方可訊斷若紛紛提省未免拖累堪虞如僅提馬錫俊等一造亦恐不足以昭折服姑候遴委幹員前往會同該縣親提馬錫俊等並傳同人証到案秉公訊斷詳復察奪上海縣汪大令奉批立即催差傳集人証日前傳到西席陶寅保司帳沈雲濤馬妻王氏及馬觀察之妾姚氏解案請訊原告及公親均未到案前晚大令會同臬憲委員陳仲陶明府升坐花廳提訊大令謂陶沈曰本縣前堂命爾等將分産一案赶緊清理何以未經禀覆陶供奉諭後先理外欠惟其中頭緒紛繁欠欵亦巨大令曰欠欵共有若干答稱洋欵莊欵共有四五十萬又馬故道家産幾何答稱故東在日尚言上海房産祇能抵作外欠其遺書中除將外欠劃抵外倘有盈餘再行按子分派等語可見故東在日虧欠已巨非故後所欠貢生之意欲理外欠必須請馬氏家長一人再要有名望之親戚一人方可帮同辦理欠欵分别久暫可向各洋商婉勸情讓折償如有餘多若干遵照堂諭公平分晣較爲妥洽大令頷之沈供監生向在豐財公司司帳馬氏一應家務由女東自行經理生等並不與聞月收房租係抵償利息明府曰馬氏房産究有幾何答稱租地造屋爲多如或向人租地數畝年出租金若干造成房屋後可向洋行抵押所收房金抵息房産雖多借欵亦巨此係實在情形王氏遞上親供稱故夫在日所欠甚巨大半開創礦務被人所累亦有與人合股在外洋生理虧耗亦巨所有道契抵押怡和等洋行　屬有名無實夫妾姚氏因故夫在日給付金銀不少姚氏托伊妹夫陳姓在申置買房産甚多現存豐財公司亦有數千金其房租利息均由姚氏支取曾勸姚氏以後置産不必央他人出面并勸其與氏同居以免開銷糜費爾子卽我子清償外如有餘多應遵照遺書按子分派無如姚氏不聽反聽人離間唆弄慫恿夫兄出名一再上控迨奉提訊曾遣人往問夫兄則稱此次伊並未上控實不知何人揑名因此不到求鑒大令謂姚曰爾嫁馬道已有幾年答有十八年生子錫純現年十四又問馬故道之喪爾知之束答伊等並未通報又問家産究有幾何答實不知其細惟昌夀里房産值銀二十萬現因日用維艱求賜斷給大令曰馬王氏本令爾同居可省一切閒費况爾之私蓄不入公欵之内昌夀里房屋卽使判斷與爾而洋欵未償爾亦不能置身事外姚氏沉思良久答稱素與王氏分居現難同住大令遂傳諭馬王氏等可將馬氏外欠及房産均應切實開明呈核又諭姚氏爾可出外探實外欠及實有房産若干開明清帳限三日内分别禀覆核奪兩造叩謝而退 
[上海巡局瑣案]  
　　髹工孫掌銓與木工余錦堂在南市蘆蓆街賭博負錢三百餘文向索無著以致口角扭控二十三七鋪巡防局局員姚榖蓀二尹升堂研訊以兩造各有不合判責孫一百板余姑念受傷免予究辦尚有在旁解勸之曹桂松不應多事責五十板具結交人保出○汛捕某甲在大南門外高昌廟前查獲流丐曹介友送至二十三七鋪巡防局局員姚二尹升堂研訊曹供小的係湖州府屬某邑人向業成衣今因賦閑日久欲歸不得尚乞恩施二尹諭令赶緊回籍不准逗遛○偷兒王阿二行竊某姓家木板一方爲汛捕查獲解送二十三七鋪巡防局局員盛雨村二尹研訊之下判責二百板贓存候失主認領 
[英美租界公堂瑣案]  
　　汪蔚文前控薛炳飛將值價洋銀四百八十元之眞珠二十五粒易以贋鼎經讞員張柄樞司馬訊得此案牽涉畢阿崑諭候提畢訊追昨日包探竇如海將畢提到連薛解案請究薛供小的祇换珠九粒現願照式買還叩求恩宥司馬商之英總領事署迪繙譯著一并押候照式賠償眞珠二十五粒再行核辦○積賊楊友生前因犯案遞解回籍今又潛入租界行竊陳炳華倪同華等家衣物報經包探顧福其查獲人贓解案請究司馬以楊怙惡不悛判責五百板押捕房一年期滿仍予遞籍贓分給各失主領云○金歡歡至某姓家圖竊經某包探拘獲由其身畔搜出小尖刀一柄解案請究金供此刀係得諸路上餘詞含混司馬判責五百板押捕房一年○陳貴榮被剪綹賊劉起順曹得貴持銅質僞洋銀調去洋銀十二元報由包探顧阿六查獲解案請辦劉曹一味求恩司馬判各責五百板押捕房半年期滿分别遞解回籍○積賊王阿品騙取童子周小銀所携行李等物質錢花用經包探張天林查獲送案請辦司馬判責二百板遞解寍波原籍○流氓錢杏仁向朱毛毛朱嚴氏訛詐洋銀六元報由包探張才寳查獲解案請辦司馬判責五百板荷校一月期滿押捕房半年然後逐出租界○沈福祥被梅光卿少去繭子八十四磅報經包探陳金標解案請究梅供並無缺少情弊尚求明察司馬以其中别有糾葛著將梅省釋自行理處○謝張氏以夫謝金隆被顧裕林騙至公廨由麥邊洋行式拉夫陶國章扭控訊押未奉簽提投案控訴司馬提訊之下謝供是日小的在樓上工作忽有人稱顧唤小的至公廨小的不察貿然而至致被扭案司馬問當時唤爾者何人謝不能指司馬著一併還押候復訊核奪○前者福利公司失去花洋布報由包探長桂拘獲竊賊陶仁生起出原贓解案請究司馬判責三百板贓給還失主○包探李星福禀稱前者沈吳氏被王富卿竊去金戒指報由小的查獲王愿賠洋銀二十元先付十元事巳了矣前日王忽被人毆擊疑係沈吳氏唆使彼此均曾投報捕房今由捕頭命小的一并解案○究沈吳氏供二月初失去金戒指因憶及當時祇有王富卿來過故向索取伊愿還洋銀二十元已付十元小婦人亦無異言不意前日伊被人毆擊妄疑小婦人播弄所致尚求明察司馬判將王之金戒指給償沈吳氏一併斥釋 
[美租界捕房紀事]  
　　前日虹口捕房五百零五號華捕忽患時疫救治無效旋卽斃命由其家屬投報捕房捕頭令某西探至其家徧灑藥水以免傳染嗣以捕家一貧如洗經各探捕湊集洋銀數十元始得備棺收殮○西華德路陳利坤所開整容店近以不遵公議减價招徠被同業吳雲亭謝世祥等查知禀控上海縣署昨日縣主汪瑶庭大令飭差至捕房恊同包探倪順泉將陳拘獲捕頭令押候解送公堂禀　讞員張柄樞司馬訊明然後轉解縣署歸案訊懲○昨晨跑難賊王老四謝阿寳混入公和祥碼頭竊取舊鐵若干磅適爲管碼頭之某西人所見扭交六百四十八五百六十二號兩華捕帶入捕房捕頭令押候解送公堂禀請訊辦○前晚妙手空空兒彭連思掩入新記浜路王福順家行竊水烟袋等物携至某押鋪質錢後經包探朱桂生查獲吊出原贓帶入捕房捕頭令押候轉送公堂禀請訊辦○昨晨小竊楊玉貞潛入吳淞路某姓家行竊衣物爲包探顧福其查獲送入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
