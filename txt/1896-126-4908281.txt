# 1896 - 126 - 4908281

 

Page 1

 
 
[葛仙翁肘後方陶弘景百一方] [  圖書集成局代啓]  
　　抱朴子葛洪晉之仙人也撰有醫方八卷精論療治内外各症之法苟能十讀三復則上可療君親之疾下可救貧賤之厄中可保己身無疾眞醫林中不傳之秘也茲由天祿書局倩本局精工校印以廣流傳後附陶眞人方褚氏醫論合之堪稱三絶皆孟河費氏鈔本也每部計洋七角 
[廣學會新著中東戰紀本末出售每部一圓五角翻刻必究] [  圖書集成局代啓]  
　　中東之戰千古奇變懲前毖後宜策治安上海廣學會經總稅司赫德榷使駐滬英總領事哲美森亷訪曁英美德諸名士創立八年久抱振興中國之志朝鮮難作林樂知進士主政延蔡君芝紱成戰紀一書中外兼權本末畢具事皆從實意必求新全書八卷都四億七萬言宏綱細目具詳二月下浣三月朔十二念二等日申報後幅告白今由申報舘曁其東西鄰申昌書畫室格致書室并北京路美華書舘虹口中西書院代售外埠託售申報處敎士售書處各分售○附售文學興國策每部兩本價洋兩角 
[論械鬥宜防其漸]  
　　孔子曰君子有三戒少之時血氣未定戒之在色及其壯也血氣方剛戒之在鬥及其老也血氣旣衰戒之在得夫以君子而且戒此則常人以下必不能免三者之通病而三者之中以鬥之一病爲尤重蓋與人爭色與人爭財未有不至於鬥者是終身皆當戒鬥不徒在壯時也顧等是鬥也或一人與一人鬥或一人與數人鬥或糾合數人與數人鬥律皆謂之鬥毆猶民間詞訟中所常有獨有積讐甚深蓄怨旣久兩造各糾合數十人甚至數百人約期鬥於某所鎗砲刀械如臨大敵謂之曰械鬥此風也閩粤等省較盛浙江若温台各屬亦間有之惟江蘇民氣素馴鮮聞械鬥乃觀前日申報紀械鬥互傷一則事雖細故要之此風不可開也其略謂去冬本邑南市萃豐碼頭船戶盛榮桂包裝趙桂曾之米多裝一石被同業張阿二告趙旋向索取遂與張結成不解之讐屢次找尋冀洩胸中之忿前日各邀多人手執器械在碼頭上互相鏖敵盛被刃傷三處張受扁擔傷數處經十六鋪巡防中局勇丁將盛張解送局中李蘭史二尹察得兩造皆受重傷卽派勇甲押送上海縣署請騐核辦黃大令飭差役看管候騐夫此一事也盛與張同業船戶大約皆本地人平日本無仇隙徒以一石之采旣已多裝仍被趙姓索還未償所欲盛乃銜張刺骨糾黨尋仇是其肇事之由曲本在盛惟張亦不應邀集多人手執器械迎敵以致與盛各受重傷此等頑民罔知法律情同光棍罪狀則尤過之倘令因傷身死亦不足惜黃大令嫉惡如仇素以安良除暴爲志想其辦理此案自必不稍寛縱所慮者滬上一隅爲華洋互市要區五方不逞之徒羣萃州處每喜藉端生事更相效尤今若械鬥之風一開恐將來習以爲常動輙糾黨約鬥以人命爲兒戲視土章若弁髦流弊所叢伊於胡底不可不有以防其漸不可不有以杜其萌是所望於民之父母矣猶憶四十年前上海小鏡子之亂實維閩廣帮中之無賴潛滋暗長以圖不軌地方官未能嚴懲解散致成巨禍前車可鑒往事非遙今聞租界中外若虹口若楊樹浦若浦東爛泥渡等處皆有流氓時爲地方之患或係土著或係客帮要皆不安本分之徒視官法之寛嚴以爲斂縱苟不預防其弊將來若械鬥等案恐不一而足至於致鬥之原不外財色二事則於姦拐賭博等犯先當痛懲之以清其原而又責成鄉約講生亭耆父老時時以安分保身之義諭誡大衆俾知守法斯政刑與德禮庶幾相輔而行矣推而論之鬥者爭也君子無所爭非君子則不能無爭是故貴者以權勢爭富者以物力爭辯者以口舌爭儒者以文章爭至若械鬥之爭爭之末也治天下者不在平小民之爭而在平士大夫之爭朋黨則爭門戶清流則爭意氣政府則爭秉鈞利藪則爭登壟有一於此皆足爲患誠使平心以處反己自忠能見己過自訟不暇何有於爭人卽横逆相加可以理遣情恕更奚事於爭惟衣食之源性命所繫簞食豆羹死生攸判似乎不得不爭然而在天有定此理宜明有爭安樂而適蹈憂危者有不爭捷足而可免意外者歴觀往事能不爽然所冀明理之君子以己之無爭導人以不爭爲官長則有法度爲師儒則有教化萬物熙熙烝然太和乖戾之氣旣消爭競之風自息唐虞三代之隆不是過焉然而難矣 
[本館接奉電音]  
　　昨日下午京電傳來上諭三道敬謹譯登○三月二十五日奉上諭前據工部議覆御史胡景桂奏請將山東河南河工變通辦理熙麟奏河督應轄全河請飭另議先後諭令覆奏兹據任道鎔奏稱河督移紥濟寗窒礙難行山東河工應仍歸巡撫兼管等語自係實在情形河南山東兩省河工應仍照歴年辦法著河道總督山東巡撫各專責成認眞經理以一事權而免貽誤至疎濬海口一節著李秉衡酌度情形奏明辦理該部知道欽此同日奉上諭王文韶奏叅知縣虧短交代請飭查抄等語已革前署三河縣知縣陳澤醴虧欠交項銀兩迭經勒限飭催仍未補繳著王文韶查明該革員任所寓所有無資財寄頓嚴密查封備抵並著山東巡撫將該革員原籍家産一倂查抄變價解交直隸以重庫欵該部知道欽此同日奉上諭前據御史齊蘭奏叅密雲縣副都統謙光貪黷營私各欵當諭令王文韶確查具奏兹據奏稱謙光被叅各欵均無實據惟旗營挑補馬甲該副都統止憑弓力挑補並未騐看騎射究屬錯悞密雲副都統謙光著交部察議驍騎校崇慶查無比朋歛賄情弊而寅緣躁進物議沸騰實屬不知檢束著卽行革職以肅營伍餘著照所議辦理該部知道欽此 
[榕下清譚]  
　　福州采訪友人云邇來米價甚昻爲數十年來所未有上憲憂之日内將開倉平糶南臺保甲局各委員逐日親赴各鋪稽查戶口凡鰥寡孤獨及極貧者皆准報名造册給單往糶閩人士聞之咸稱頌不置○福州痞棍以過大橋一帶爲最多某日有某甲者被若輩擁至某烟館勒詐銀錢事後甲控諸海防同知署温司馬以此風斷不可長會同南臺保甲局員舒司馬督帶差勇前往拿辦至則痞棍已杳如黄鶴祗將烟館主拘獲并弔出若輩所用矛盾木棍之類約九十餘件○中日和局巳成各營勇例須裁撤大吏以庫款支絀難籌川費祗得下令攺營爲旗其應裁者有安靖恪靖等營某日二點鐘著卽乘靖遠官輪船回籍 
[沙渚鷓鴣]  
　　沙市訪事人函云匠人倪某者以冶鐵世其家百鍊千錘積有薄産壯年始娶婦晚而有子名之曰大萬小萬珍如拱璧雖家僅中資而驕之縱之無微不至迨二子授室匠人夫婦始瞑目焉二子旣習業不精且性躭安逸由是箕裘墜而業頓歇益游蕩不顧家家中人聒之不聽也娣姒私相議曰枵腹坐斃何如各自謀生乃先後委身爲傭二子蹤跡得其耗惡詐百般必罄其衣飾工資而始罷如是者屢矣二婦不得己乃匿跡銷聲受雇於大家重樓洞室不一露其身首二子旣失接濟困且憊上月廿八日大萬病臥於旅寄園門首啼泣呌化類乞人焉旅寄園雖距市不盈里而地處荒僻曠如窅如鮮賣熟食者大萬又新入卑田院無貧賤交竟日呌號得錢十數文託某丐爲之購食久之 
 
 

Page 2

 
 
不至竟　　卒　保以無名男屍鳴鑼其婿王某識之走大家告其傭婦婦因出資備皮棺薄殮瘞之荒原小萬亦路死於江瀆觀距兄之亡僅四日耳殮之日旅寄園之司香火者述其候食不至之言曰吾父誤我矣以余兄弟之才之慧席先人舊業習勞食苦尙不至窮餓至此乃因少無正業坐是游閒後雖欲勉自努力爭奈身無一藝吾父誤我矣後以其言證諸其婦始深悉其世德焉嗟乎人之將死其言也善味大萬之言其兄弟亦屬可成可敗之姿卒以舚犢之愛家破人亡雖二萬愚庸不識過則歸己之義抑亦可謂知非矣善乎前哲之言曰父母無不愛其子者然愛之過則驕其性養之過亦弱其身敢以斯語爲天下溺愛者銘諸座右○宜都縣宏順仁錢店被刦獲盜舊歲已列報章今有客駕一葉舟破萬里浪自彼地而來者言及本月縣内又出刼案一起頗駭聽聞據云宏順仁被刼後地方鶴唳風驚舉辦團練保甲以衛地方又撥在沙鎭南營四十名常川駐守以資臂助防範巳屬嚴密似從此盜賊可以遠颺閭閻可以安堵矣不意又有從而竊發者西門外燕子岩亨豫大錢训係龐姓所開鋪設於前家住其後誠安樂窩也三月初三夜十一點鐘有王姓客在店與店東龎錫之攀談忽有緑林豪十一人手執器械蠭　而入龎驚問何來賊卽以棒當頭奉敬店中諸人駭而奔賊乘勢搜尋迄未得銀錢所在更撞門入内見婦女驚惶避走益料其錢銀必尰於内詎知銀錢所卽設右偏廂房外障以板門開於隠僻處忙亂之中賊未識其門徑惟直嚮内室搜尋二重毁棄器具無算終未覔得銀錢僅將衣服數包零錢十六串刦之出門此時鎭南營駐紥佑聖觀離此較遠未聞警信團練得知卽分兩股一圍住門前一攔新街口俟其出田恒泰醬園田煥章團首也執刀鬥賊賊反奪其刀用木棍傷田要害登時隕命團練勢却賊得冲圍而出一路呐喊閑人讓路至新街口團練見勢兇猛不敢抵敵任其穿向家巷循南門而　龎錫之登時禀報縣署陳曼秋明府親臨勘騐當卽咨照城守明振亭都戎與鎭南營協同追捕出南門至白水港地方燃鎗一響賊在船中誤會爲黨羽暗號亦燃鎗以應都戎急至船邊見艙中四人擺設酒饌開懐暢飲盤詰數語知係賊類一鼓成擒内中有綽號吳么老爺者倔强非常當綑綁時肘不能屈營勇以好漢誇稱之始就縛復將駕舟者三人一倂拘縶回城時天已曉行至小寳塔見一人約二十許身披背心倉皇行走龎認係己物指向鎭南營進前獲住解交縣署明府升堂研訊舟子供姓奔枝江縣奔家岔籍兄弟二人夥伴一人素業行船並非賊黨此次泊船沙市上米廠皆歸船行招寫包兩日往返船價二串八百意以爲是客商理乐料其爲賊明府轉問賊賊操河南音謂我等爲首沈姓者去歲被殺埋此今同其二子與其甥來掃墓棖觸舊情豪興勃發我等與其甥旣爲所獲有死而己奚問爲但我黨有三百餘人爾等防之不勝防卽誅之亦難勝誅矣再訊則不發一語明府飭釘鐐收禁一面捕緝沈子等一面申詳上憲想不日必當奉文正法矣 
[文旌過境]  
　　揚州友人來函云江蘇學政龍大宗師於本月十九夜由長江進口揚州府沈太守曁江甘兩邑宰均於黎明至徐凝門官廳鵠候須臾憲舟駛抵碼頭鹽揚等營均各列成隊伍鳴槍示敬迨下碇旣定運憲江都轉亦命輿而來文武印委各員當卽呈遞手版禀安聞憲躬偶有不適遂一槪道乏旋復飭役持片至各衙署謝步稍泊片時卽揚帆北上按臨海州傳聞乙未歲考宗師由淮安出棚時已歲闌故海州未及考試此次前往擬歲科並考云 
[海上招魂]  
　　揚州友人來函云本月十九晚忽聞怡和洋行安和輪船於十七晚由滬開行駛出吳淞口被撞沈没揚城各店號以及居戶凡有夥友在滬購物者無不心焉惴惴駭急非常二十日紛紛至電報避發電詢問該局由晨至暮收電發電無刻晷之閒現悉吳正大香店小主人汪啓源銅錫店友恊茂藥店夥曁古董店夥某紙店夥某錢店友等數人己得確信均搭此船回揚不料同罹是刦現各店及各家屬哀痛之餘已派人至吳淞江上招魂其餘尙無確耗至各信局所帶貨物亦均入蛟宫矣 
[蕪湖盜刦五志]  
　　據訪事人函云同茂錢店在蕪湖西門城外白家鋪陡門巷口自被盜搶刦後文武各官憲撥派差勇帶同眼綫連日在江口二街等處先後拿獲套匪游兵十數名由縣尊李明府造次研訊供詞皆閃礫含混並聞由省憲派委某君來蕪查訊亦未得切實供詞是以案懸至今仍未定讞精健營統領劉子幹觀察以此案有散勇在内亦留心嚴加查緝蓋刻下贓已瓜分人已星散且贓係銀洋就使贓在目前本鋪亦未必確能指認所以迭獲匪徒供詞游移所謂撫一日過一日此江湖老套也無如官府不能戞然中止定須水落石出方能無事現在特懸賞撫謂如有人知此案眞贓窩頓處所赴營禀報者定賞洋二百元其有受其寄頓自首者免罪不究云云未審重賞之下有誰爲暴虎馮何之勇夫否也 
[京江氣候]  
　　鎭江采訪友人云清明節後天氣晴和居人服單祫之衣猶覺汗流浹背論者謂熱極必生風至三月朔果狂飈忽起蕉窓竹瓦莫不震撼有聲初二日淡日無光天氣寒冷初四日濃雲密布蓋疑急雨將飛然屏翳氏迄未稅駕也初五夜電光閃閃雷聲隆隆大雨繼之徹夜不息初六日以來陰雨連綿江水驟漲六七尺鴨頭新緑暖泛桃花江干所泊各船均不敢解維就道田疇低處積氷盈渠若不早放晴光恐於二麥有損矣 
[京江試事]  
　　鎭江采訪友人云彦詠之太守考試丹徒京口駐防文童正塲案已贴示期本月初六日覆試黎明太守排導詣校士館升案點名及扃門後令巡捕官促歸本號不得此往彼來違者蓋犯規戳并限三鼓凈塲遲則不閱是日丹徒四書文題他日子夏子張子游駐防四書文題如琴張曾晢牧皮者通塲經題元首明哉三句詩諟曲賦得二三豪俊爲時出得字五言六韻初八日考丹陽正塲已冠首題訥至切切未冠首題厲至未信上句次題未詳詩題賦得惠風蕩繁囿得繁字五言六韻十二日初覆四書文題齊景公有馬經文題未詳詩題賦得澹雲微雨養花天得花字五言六韻旋定於十五日終覆 
[營口述聞]  
　　據訪事人函云前錄厘局會辦福太尊奉依軍帥札委查營口各鋪戶收存上年倭人踞營客商所交七厘捐欵解省充餉旋經各店呈有萬餘兩當倭踞營時官已遠避各店售貨間有照舊章開列七厘捐者蓋前年進口貨先已完捐去年新貨卽不應開列然新舊難分惟東永茂仁裕等家進出槪不交收捐項餘者希圖微利多寡不等初十日厘局總辦會辦帮辦並監收之筆帖式四人會銜出示通衢限十日内將已收未交之捐赴局呈繳逾限不交一經查出或被告發從重究罰不恕○初十日十點鐘敵愾軍勇丁因奉文裁撤索餉滋事搶出槍械開放人聲洶洶東營住勇之店恐勇閙事遂將排門上板阻攔一時大街自東至西全行閉市署同知范司馬聞信卽邀同喬副戎輕騎前往安撫彈壓立時平復大街開市照常貿易是日英領事附輪往申江門擱淺尙未長行英商請領事回署發電烟臺調兵船來營保護當擾攘時大街所擺貨攤間被搶去魚肉等物榮統領卽親自點名放兩月餉至恩餉須俟到省求軍帥增加兵心始定十二日申刻因糧臺每干麫一斤扣勇錢二百六十實價則止二百兵心不服將管帳員弁綑出蜂擁向東而去聞此軍尙有一營駐蓋平同時遣散亦滋事肆搶云○十二日道憲出示創辦商務局以向來大會議事之火神廟後廳作爲商務公所令各帮原有公所會館董事值年商人姓名並原章程開呈各帮各舉正副董事然後會商公舉總董每五日一次各董事商人到所會議商務考求利弊等因大會尙無舉動三公所已請會議定辦法俟大會信息行事○今日銀市七吊九百廿河金三兩八錢元荳三兩七靑荳三兩九白眉四兩二高粱三兩二至二兩六七八餅五兩一 
[私鑄被獲]  
　　杭州采訪友人云省垣制錢缺少洋銀價值日低推原其弊皆由奸人私銷私鑄所致前經藩司龍仁陔方伯懸賞訪拿而閔不畏法之徒仍敢在冷僻處開爐鼓鑄本月十八日保甲局總巡祁大令訪聞中城新聞弄有匪徒在彼銷鑄因密告提調沈太守會同鑄錢局 
 
 

Page 3

 
 
員派差撥勇偕分巡委員方二尹前往掩捕是處房屋深遠路徑紆廻時已夜深各匪俱散祗獲徐廣標一名起出鑪模銅斤及已鑄小錢之類隨帶回嚴訊徐供詞狡猾次日送縣懲辦并究餘黨姓名 
[杭試尾聲]  
　　杭州采訪友人云府試於本月十二日終覆十七日發案仁和共取一百七十六名前列陳駿烈張兆樞王立昌詹樹聲王鳳鳴王體章鍾飛均陳昌濟劉燕棣鍾仁壽錢塘共取二百二十四名前列劉瀚吳煊吳善寳丁濤陳大馨董安清陸紹周商籍共取一百零八名前列楊文炳童廷黻汪恩灝吳寳珩陳宦鼎王有林吳鴻基王學詩陳壽嵩計德辰附錄終覆題通塲百姓足君孰與不足百姓不足君孰與足十名前先之勞之富之教之商籍德行言語政事文學每人各作四小講 
[甬江近事]  
　　據訪事人云浙江提督張奎垣軍門於三月十九日乘坐兵輪出關巡洋標下營弁均到江北岸恭送兵勇皆到新江橋上站俟憲節赴輪出口始各回營也○日前寗郡周裕新漆店突來一人口操外路之音手執銅鑣二個寳劍一柄自稱江湖朋友强討錢文以作旅費店夥給錢數文是人將劍向櫃上敲擊必欲二百文始肯收受適店内有某客熟悉江湖行徑知是人必非善類先借端將其手中銅鑣寳劍設計奪下一面著人報縣是人始知必無好意向客求饒乞還原物並稱立刻出境决不再在此地賣藝言猶未已差役前來捉之而去不知在後若何也 
[揚城苦雨]  
　　揚州友人來函云揚城自二月下旬以來迄今匝月雨絲風片幾於無日無之且氣候甚寒萬紫千紅類皆含苞不吐四鄉田畝所種來牟爲雨水所浸半多傷損老農老圃之流無不愁眉雙鎻曰如再不霽則收成定然歉薄江甘兩邑宰遂於二十日起在郡廟設壇每日虔誠祈禱並會銜出示禁止屠宰三日以迓天和想蒼蒼者定可鑒此悃忱推出一輪紅日也 
[二尹接篆]  
　　新委署理上海縣丞蔡二尹保昌定於昨日接篆已　前報昨日午刻二尹身穿朝服進署恭設香案望闕謝恩行三跪九叩禮畢旋易公服行拜印禮本署書差一齊叩賀俄而各同僚亦陸續到來以次道賀二尹事畢卽赴道轅叩謝然後至各衙門謝步 
[比使哀榮]  
　　比國駐京欽使陸彌業君請假回國來滬小作勾留偶抱清恙竟殁於公濟醫院駐滬各國領事同深哀悼均下半旗昨上午十點鐘新北門外天主堂舉撞哀鐘其聲悽惻神甫身穿金線法衣誦經追薦事畢將棺舁出駕以馬車由法大馬路往西過八仙橋至外國墳山安厝各國領事及西商多往恭送法捕房克總巡亦派探捕多人分投照料 
[减糧被訪]  
　　虹口著名流氓沈在忠住居沈家灣地方黨羽甚多一呼百集搭栅聚賭魚肉鄉愚去秋爲犯賭曾經縣主黃大令訪拿在案今春又向鄉人王阿順訛詐洋銀二十元王妻控諸基界老巡捕房麥總巡曾飭各包探查拿未獲兹沈有基地一方係虹口港沈家灣漲灘計十五畆餘沈向减報納糧兹經葉臨恭司馬訪悉以其田糧大相懸殊飭傳到案訊核詎沈抗不到案司馬大怒因於昨晨飭差薛貴至虹口恊同二圖地保瞿子賢查拿務獲到案訊辦 
[衆怒難犯]  
　　王允之者向充實應縣值堂家丁狐假虎威遇事招搖卒至事敗斥退後遂鑽謀得充本埠保甲總巡局隨役去年夏間又忽故態復萌譸張爲幻與同事尹某狼狽爲奸借查烟間之名暗與廣邦各戶諸般爲難婪索不遂卽無中生有恐嚇多端以致各烟館閉市相率投道轅上控札飭本縣黃大令訊諭遵章在案旋由前總巡夏明府查知王胡作非爲正欲送縣訊辦王知風先逸大令亦不予深究然而廣邦衆人咸知受王欺侮務欲得而甘心日前王適在南市行走被粤人某甲撞見招集同邦數人按倒於地飽嘗木樨香味王自知前犯衆怒祇得隠忍抱頭而去街坊行人一時密若堵墻詢知原委莫不同爲一疑云 
[逝者胡爲]  
　　山家園迤西之張家浜側有一潭深可八九尺近因久雨初晴積水一泓清漣可愛昨晨有行人經過見潭中露出小帽一頂視之係有人淹斃矗立中央僅露髮頂一時遠近譁傳咸往觀看見淹斃之人年約四十歲左右身穿黑布夾襖當經人知照該圖地保想須報縣請騐矣或曰淹斃之人直立不倒者其人必身帶貴重之物不知然否 
[死得其所]  
　　本城西門内迤北城上有房屋一所爲冬防圍勇棲止之所刻下空無人居前日有行人經過見内有一人倚於壁間諦視之乃一屍身也已貞不可聞當訴知該處地甲檢視屍身毫無傷痕必是病斃然無屍屬來認立卽報請善堂給棺收殮 
[上海縣案]  
　　昨報紀總巡局移送竊賊張嘉林張子才弟兄到縣請辦一則前晚經委員曹明府提訉張嘉林供本地人父親在日開設布店小的亦習布店生意後因失業無依五年前曾經犯案經裴陸兩老爺拘獲嚴責後攺過自新出門貿易直至去冬歸來又因失業不得己復萌故智行竊同豐號内自鳴鐘錫三事件等物元吉泰錫箔店内衣物等件均已起案再有衣服均是小的已物明府問曰還有贓物寄放别處否答稱尙有零物寄在滬北會香里楊百順家餘無别處小的在總巡大老爺案下責過八百板此次叩求恩恕張子才供是胞弟聽從行竊贓物均由嘉林收放求恩典明府喝將張嘉林責三百板子才責一百五十板分别收入自新所送案贓物一倂儲庫候傳失主到案再行提訊交贓○小船邦盛桂榮與張阿二互毆受傷由十六鋪巡防中局獲送縣署聽候騐訊一則已詳前報前晚亦經曹明府提訊地甲裘鎭供稱南市小船邦往往無端滋閙逞兇此案亦因細故致成互鬥迨小的等走到餘人奔散獨伊等兩人受傷在地解送中局移案求訊盛供小的本地人撑船度日去冬攬裝趙姓客人米包後來張阿二向趙說小的竊取一石小的與他口角一番並無别情前日在渭水樓茶館啜茗相遇張尋釁爭閙經衆人解勸始散至晚張又邀多人尋至萃豐碼頭先向小的嘲笑旋卽動手兇毆小的之船常在萃豐碼頭張船停在洪升碼頭可知是伊來尋小的逞兇頭面被他連砍數下求騐張阿二供本邑人盛桂榮屢次謀奪生意不遵定章小的是以尋他理論伊就糾衆手持扁擔扛棒將小的毆擊幸勇甲來拘小的受傷甚重求騐明府訊得兩人供詞各執飭仵驗得盛桂榮頭面有刀傷三處入不甚深張阿二腰間有扛棒傷一處報畢明府以兩人皆非安分之輩交差看管延醫診治一面補提帮兇人等到案再　 
[法捕房瑣案]  
　　毛成山寓小東門老復興客棧與毛春山　房失去紡綢銀洋翡翠約指控經鄭大令訊押候比昨日大令蒞捕房發落命提毛春山包探禀稱此係積竊去年曾竊永興里皮貨行統子一仵解送公堂責懲大令以毛尙狡辨著重笞一百板供稱房内有小孩一名大令問陳阿土此孩爲誰供稱棧由郭姓盤下小的僅接手五天小孩名洪阿慶大令著還押飭提洪再核又問原告如何失竊供稱八點鐘回棧見箱鎖已撬壞當向棧主查問在春山榻上搜獲原贓大令飭候傳質○積竊王榮富同馬金標來滬行竊爲包探拘獲解經訊押候比昨日命提二人復訊馬供當票均自己之衣大令再三盤詰所當何物當堂背誦馬逐一供認某日某物當於某店因令跪在一旁惟王榮富怙惡不悛著照原斷笞責二百板從寛斥釋勒令卽回原籍不准逗留馬金標供認各節顯有不盡不實著還押查明再核○命提江天馬頭竊煤之顧炳紹並竊烟槍之夏和尙著照原斷各笞二百板釋出勒令回籍不准逗留又提竊金利源碼頭鐵條之馮有才與窩留順泰烟館之張阿二著照原斷各責二百板一并釋出又提北京輪船竊衣之周阿四奚阿毛照原斷各責五十板海琛輪船竊鐵之袁開仲責一百板釋出○老復興客棧主張傅氏偕小孩張阿有投案禀稱小的在前棧主處帮傭毛成山所失之紡綢在毛春山帳頂内查獲旋據張慶元持義昌衣莊保單投保陳阿六大令准其保出張傅氏張阿有斥退○中和棧帳房莫玉山偕廪生林啓翔投案禀稱願賠洋二十元了案奈林不允林供有陳姓調處賠洋廪生因與此人 
 
 

Page 4

 
 
素不認識且所失甚多是以未允大令謂莫曰棧内失竊爾終不得辭咎命提茶房周桂林供小的接到林客雇車裝載鋪蓋二個鞋籃一只皮箱一隻小的隨後並無疎失大令謂據爾所供未必屬實究竟如何陳姓調處何人邀出莫供此人名陳雨堂與林客同鄉兼非小的邀出又問賠洋廿元是否允許林供並未答應又問求銷之禀何人所做林稱陳姓繕寫莫供並未見但口允賠洋廿元大令謂爾旣願賠洋尙稱不見禀帖　見爾從中舞弊實爲老奸巨滑爾棧主何處人供紹興籍現居湖北家眷住棧内大令著將莫玉山禁押捕房周桂林釋出找尋車夫到案復核原告斥退○朱春齋偕其子朱二觀並保人石榮生投案呈具切結大令著將保結寫明不准來滬帮傭及再醮他人卜四觀包大金著爾保出又問自涉訟至今所費若干公堂差夥曾否有人用錢不得事後饒舌供稱並無費用著將朱包氏交與帶回○探夥沈長林著仍遵原斷先行枷號兩個月期滿責放 
[美捕房瑣事]  
　　湘人某甲在外虹口老街開設湯團店昨晨往鄰近某肉店購買鮮肉與店主某乙口角繼卽用武正在互相扭毆經巡街印度捕一倂拿送捕房押候解送英公堂訊辦○百老匯路裕昌機器鐵店日前被所雇木工甲乙二人竊去機器數具店主杜秋亭控諸捕房前晚經包探石金榮將二木工查獲拘解捕房捕頭令傳失主到案杜因念生意中人不欲多事因求捕頭令將失物飭還原主開釋○偷兒王江乾某日由英界北京路第一千三百十號屋内竊取川土一隻昨晨經包探石金榮將王緝獲解入捕房捕頭詰問之下王供贓售與抛球塲陳玉山所開豐德榮烟間捕頭倩石探將陳拘至一倂禁押候送英廨訊究○江北人范嵩山與同鄉某老嫗合居穿虹浜第五十二號屋内前日下午嫗忽失去靑蚨二串二百文卽奔告捕房指范所竊捕頭卽遣包探石金榮將范拘至捕房詰問之餘知非范所竊因卽開釋○昨日上午有挑皮匠擔之某甲行至吳淞路萬陽茶肆門首由路旁拾得英餅外用手巾包裹甚緊餘無别物不覺喜出望外適爲撑船之某乙所見隨與爭奪與乙同業之姚金林聞聲赶至亦欲分肥正在難解難分之際某號走街捕巡至甲始得懐洋負擔而去乙與姚被捕拘至捕房押候倂送英公堂究辦 
[公舉堂董]  
　　謹啓者敝堂自光緒九年開辦其時經費未充規模尙隘洎請施少欽先生來堂主持一切始能善緣廣結創建堂宇舉凡義塾卹嫠贍老施粥給藥及惜字育嬰等善舉無不次第興辦規爲於是大備頻年各省水旱偏災盡力籌欵賑濟災黎賴以存活者無　想久在諸公洞鑒之中兹於本月二十四日已刻壽終正寢同人等聞耗之餘同聲一哭典型遽失行路增悲惟是堂務賑捐在在均關緊要不可無衆望素孚之人爲之領袖現擬公舉嚴觀察筱舫葉觀察澄衷楊太守子萱黃太守佐卿爲總董并延少欽先生哲嗣子英太守爲帮辦向辦義賑劉紳蘭階常川駐堂稽察一切庶幾纘承勿替永爲前事之師隕越無虞聊學後塵之步冀以綿初基於勿壞云爾除請道憲縣尊批示立案外誠恐各埠諸善長未及周知爲此謹列報章伏乞公鑒[  上海六馬路仁濟善堂諸董謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨早堂案]  
　　包探沈金隆禀稱寗人楊阿有在正金銀行寫字之日本人納生麥干處爲侍者前日竊取該日人皮袋内有洋三十元又銅表腰刀各一報捕後經小的緝獲洋已用去八元皮袋已用刀割破今特送究納生麥干投案申訴楊阿有供因東家去看跑馬一時貪小竊取今贓已吊齊惟洋少十三元求鑒别駕得供商之薩副領事然後判將楊阿有笞責一百板交捕房管押一個月贓由捕房交還失主○顧月山前因犯案懲辦數次今甫釋出又竊取談氏家衣服銀飾由包探陳阿九緝獲人贓送究談氏投案領贓顧供浦東人行竊自知不合現在惟求寛宥别駕訊得顧月山委係積竊判令笞責五百板交捕房管押六個月○包探范進才禀稱竊賊王桂生先後竊取趙容法等十餘家衣服棉被什物今由小的吊到贓物一倂送究趙等各失主紛紛投案領贓王供浦東人向來安分不敢行竊現在城中爲薙髮匠可請大老爺訪查别駕得供以王桂生行竊有贓豈容抵賴判笞一百板管押三個月贓分給各失主認領○包探竇如海禀稱王阿法前因犯事遞解今又來滬由小的拘獲送究王供寍波人現已攺過在小担文律師處爲出训不敢犯事叩求鑒核竇包探又謂王實無業均係荒言别駕判令再行遞解○包探張阿五禀稱積竊吳德順專在長江各輪船行竊行李什物曾經辦過昨有馮光奎者因失業向友借洋數元購德興船票回南京嗣被吳竊去洋銀二元九角船票一紙以致不能回里復又上岸借居小客棧中今由小的緝獲人贓惟洋只剩一元二角送究馮供南京人盤川被竊不能回籍務求大老爺究追吳供湖北人行竊該死叩求恩典别駕判將吳德順笞責二百板管押三禮拜期滿遞解好捕頭見馮無資回籍惻然憫之因助給川資洋二元馮光奎叩謝而退○包探顧阿六禀稱前有董三福被倪長林控告管押後有董黨葛永泉代董報仇用刀刺倪董已懲辦遞解葛則在逃未獲今由小的緝獲送究倪供傷已平復當日却被葛刺傷腿際求鑒葛供崑山人餘供含糊别駕得供著將曷笞責二百板管押一月期滿遞解○鄉人黃揚榮嚴榮生等家均有婦女在寳昌繅絲廠做工廠前適有顧彩亭邱瑞生等泥水匠多人在彼工作每見女工出入伊等卽多方戲謔無所不至前晚又復多方肆擾女工將言相勸顧等竟帶斧爭閙至劃傷一女之額當由華捕將顧邱二人拘解來案請訊各女工亦紛紛投案一時羣雌粥粥擠滿一堂均稱該處係必由之路泥水匠在被肆擾若不請嚴恐從此益無忌憚矣質之顧彩亭邱瑞生同供實是他人小的等向來安分不敢爲非叩求鑒核别駕以調戲婦女最爲可惡著枷號一月發犯事處示衆○一百九十二號華捕禀稱馬夫楊子來駕車不愼致將老者曹配義碾傷脚骨經小的拘獲今曹在醫院據醫生言傷勢頗重約須兩月方可告痊爲特送案請究曹子投案稱父親年邁在外不便且家有老母恐聞信來滬現在情愿將父送回原籍醫治求鑒楊供實係呌喊不應以致悞撞如今只求恩斷薩副領事謂曹曰爾父足骨受傷恐途中不便不苦仍在醫院俟略平復再行回籍曹子堅要送回並謂如有不測付之天命别駕乃判罰楊子來洋三十元給曹養傷並交的保 
[虹口元濟善堂經收正二月分月捐一文愿常捐清單]  
　　唐茂枝正二月分洋十員陳可良韋又圃翁醉樓三戶各洋四員怡如號義成號錦章號唐冠卿鄭程先陳鴈初六戶各洋二員永增祥廣泰祥萬順豐三戶各洋一員李珊記元昌號燧泰號長和號四戶各洋六角順興源聚昌號源泰號寳昌號寳興號生昌號恆昌號長茂號　成號升和號利亨號同春祥成昶利恆裕昌震泰來十五戶各洋四角以上共計收洋四十五員四角○另收張明之月捐全年洋十二員○陳鴈記每日五十愿王岐記謝鑑記凌雲閣三戶各三十愿梁日三二十五愿鄭程先禮和帳房九章號三戶各二十愿華榮和永義源怡珍居戚益齋巢子餘巢潘氏潤德堂宏仁堂張敬和湯鴻賓十戶各十愿致寳長洗亮光各七愿至義居六愿湯雲亭華榮昌殷茂庭殷守泰殷守源殷許氏殷恆懐讓德堂八戶各五愿筆喇帳房沈公舘沈公舘吳云德四戶各四愿鄧崔氏裕祥莊愼安堂滋源靜怡軒傅一笠山人禮發押鄔達齋鄔棠林鄔識深恊大莊史致泰沈紜福張榮官鄔銘德金阿方樂善居士十六戶各三愿守拙子湧幢氏靜慮居黃富饒黃觀樞衆友康健孫元振張季　王榮生高林生寄在洪元鄔宅十三戶各二愿李芹香江蓉生胡玉如嚴頌元四戶各一愿以上共計四百七十九愿正二月分收錢二十八千七百四十文○翁公泰一愿正二三月錢九十文洽盛恆榮順號正二月分各洋二角○梁日三正二月分惜字捐洋四員○佘明三恤嫠一名正二月分錢一千二百文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
