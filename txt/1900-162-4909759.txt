# 1900 - 162 - 4909759

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[諧語]  
　　嗟乎義和拳匪之禍果何日而始敉平乎初時沿途毁教堂戕教士斷鐵路阻電音擾擾紛紛東奔西竄猶曰此特烏合之衆近於流宼所爲耳乃觀昨報所紀情形而知刻巳闌入京師將東城内教民及各西人家傭工次第刃斃天主堂禮拜堂稅關辦公西人寓所則一律縱火焚之噫星星之火可以燎原涓涓不塞將成江河及此時而再不張我三軍大加撻伐驅其醜類聚而殲旃萬一嘯聚愈多猖獗益甚潜匿宫寢震驚乘輿將若之何時有客在座鼓掌而起曰今而康有爲可大用矣使皇上而果用康有爲運籌决策雖强鄰亦不難帖服何有於區區義和拳乎執筆人聞而艴然曰康有爲逆臣也亦叛犯也事發而遁朝廷方懸十萬金以購之似此大逆不道之人戮之方足以伸法紀子乃謂可大用豈將用之以助義和拳勢燄耶抑尚望其能忠君愛國輔翼我聖朝耶客曰子毋然子毋然子試靜以聽之夫康有爲之議設保皇會於南洋也曰以保我皇上使之平安耳其印成小啓勸人各出洋銀一圓曰將合四萬萬人貲財倩西人保皇上之壽耳聆其語無非忠愛纒綿觀其行有類豪俠仗義以故商於南洋工於南洋傭役於南洋之閩粤氓庶類皆躍躍欲試爭先輸貲入其會中今者拳匪騷擾柙京正皇上岌岌可危之候及此而不保護豈非大負初心况拳匪所毁之鐵路我皇上之鐵路也康有爲宜有以保之拳匪所斷之電綫我皇上之電綫也康有爲宜有以保之拳匪所戕斃之人民我皇上之人民也康有爲宜有以保之至於堂中教士以及鐵路工程師雖非中國民人然旣在中國補戕我皇上卽不能有所諉卸康有爲更宜有以保之我意及此之時康有爲必大舉義旗號召同志公忠體國萬衆一心使皇上安而天下胥安而康有爲之志乃伸康有爲之名乃震康有爲所設之會乃益令人欽崇無巳而輸貲入會者乃益多卽曰遠隔重洋不能飛越君門萬里保護良難亦宜遍赴各邦宣明大義效申包胥秦廷之哭乞師戡亂鞏我京畿仗各與國之聲威使我皇上匕鬯無驚而匪類卽銷聲匿蹟又不然則不避斧龯奔赴帝京伏闕上書直陳利害黜尸位素餐之舊黨獻强兵富國之宏猷使習染漸除新機丕煥庶跳梁小醜懾於天威之顯赫不戢自消若是則康有爲之忠忱得以大白於天下而保皇之會乃不致有名無實徒令人鄙其爲惑衆騙錢時乎時乎不再來我意康有爲必盡心力而行之而不徒以歛銀四萬萬圓爲皇上保壽險之笑柄貽譏於地毬九萬里内大小數十友邦也執筆人笑應之曰子言誠可謂謔而不虐矣子亦知義和拳匪之患實更甚於大逆不道之康有爲乎康有爲旣巳事敗而逃萬不能重回故土其所紏合入會者不過出洋之販夫走卒與夫粤滬諸處趾高氣揚之狂蕩少年在稍知大義之人斷不肯推波助瀾從而阿附獨至義和拳匪則不特無業棍徒入其黨甚且羣公袞袞亦或悮信其說以習拳自衛蠱惑聖聰致皇上綸綍屢頒始終不主剿而主撫他日其黨益盛滋蔓難圖豈第保皇會逆臣固無術以保疆土卽如荼如火之將士亦未必能一律殲除坐令各國雄師代爲撲滅而瓜分蠶食之慘禍且近在眉睫間豈不大可危哉客唯唯而退爰備錄問答語於報首標其目曰諧語蓋以概正言難入反不若詼諧之易於感人也 
[俄勢寖張]  
　　南洋新加坡叻報云俄國政府旣以甘言誘惑波斯借與銀二千二百五十萬留使之清償外債僅取利息五釐由是波斯財政之權盡歸俄人掌握近更進而不巳漸漸得其種要之港灣又在國中併力經營使鐵路日益推廣勢力如此可謂雄矣泰晤士報館寓奥京訪事人從而論之曰俄國巳將由波斯齊由魯胡亞打勃里司等處達巴打魯阿巴斯港之鐵路興工修築責成陸軍總營務處監督限一千九百零三年之杪竣工觀其若此經營明明注意於阿巴斯港蓋俄人苟據有此港卽可隔斷由亞丁入印度之路此後印度必當警備加嚴由是觀之俄國於亞細亞之根株益深固不拔囊括席卷直指顧間事耳可不防哉 
[德民滋盛]  
　　南洋新加坡叻報云德意志國於西歴一千八百七十年時核計全國人民從事於農業者居其半自是以後每年遞减今則百人中僅有農民三十六人而巳至於丁口滋生之數則年盛一年惟出洋經商者較諸二十年前殆只十分之一從前每年全國丁口約增五十萬嗣增至七十五萬今則每年增至八十五萬之多總總林林可謂盛矣 
[申明定例]  
　　昨承京師友人遠貽雙鯉云月前禮部咨行各省督撫内開查定例各省鄉試揭曉後中式士子地方遠者限兩月近者限一月赴學政衙門填寫親供照限解送禮部以備磨勘筆跡其未經填寫者不准會試至親供不能與試卷一同解部者以試卷解到日期爲始地方遠者限兩月近者限一月補送到部如逾限不卽送部將學政照例題叅議處各等語定例甚嚴遵行巳久從未有各省中式士子不赴學政衙門填寫親供徑行赴部補填者咸豐初年軍興以來士子中式後或有因賊匪滋擾道路梗阻不獲赴學政衙門填寫不得巳徑行來京呈請在部補填親供本部核其所呈各節係屬實在情形並非該士子自誤始據情奏准在案今各省軍務告竣所有考試事宜自當確遵定例不容稍涉遷就相應通行各省巡撫嚴飭該士子於揭曉後親身赴學政衙門填寫親供由學政按照期限解部如逾限不 
 
 

Page 2

 
 
到者照例題叅如士子仍有不在本省填寫來京後藉口他故呈請在部補填者概不准行以符定例又定例新中舉人有巳在本省填寫親供尚未解部准其取結呈明先行會試仍由部行查該省將所填親供送部核對如未經填寫揑稱巳填是該舉人朦混取巧應罰停會試三科出結之員照例議處近年以來外省士子竟有在本省未填親供揑稱巳填經部查明後罰停會試三科者在該士子不諳例禁希圖僥倖一時孰知查出後竟至三科不能應試後悔何及一併由該撫剴切曉諭毋使該士子仍前玩忽自誤功名等因今歲適逢恩科鄉試之其寄語秋風得意諸君尚其恪守定章不致因循自悮也可 
[遠迎帥節]  
　　松江采訪友人云松江府張子虞太守探知欽派閱兵大臣江蘇巡撫鹿滋圃大中丞定於本月十九日秉節出轅先赴澱山湖校閱水師然後按臨松郡因於十二日清曉命駕赴南門外大漲涇浦口以便恭迓節麾聞之細柳營中人謂帥節約於二十二日蒞松中軍守備朱守戎先期派差分投禀報俾正副兩營兵士同於二十一日拔隊郊迎至闔郡文武印委各員弁則定期二十二日齊集江滸鵠俟　麾 
[提憲蒐軍]  
　　松江訪事友人云江南提督兼自强軍統領李壽亭軍門知江蘇巡撫鹿滋圃中丞將次按臨大閱先期自江隂防次遄返節轅卽日本擬校閱正副兩營曁所調本標各營叅遊都守千把外額嗣忽患瘧未先力疾從公迨稍痊卽飭巡捕官朱梅泉守戎傳諭本月十六日午後閱視正副兩營弁兵打靶届時軍門乘輿至小校塲升座後中軍張華園叅戎城守楊克明遊戎會同松五營及金柘青三營將備千把排班叅謁軍門發令飭正營帮帶李都戎以次五哨哨弁曁什長親兵一一試放洋槍次及副營適因細雨紛霏送暫止旋諭令松五營及金柘青三營將備弁兵於十七日清晨齊集轅左演武廳馬道聽候閱看馬球馬槍等技自上午十一點鐘起至午後三點鐘始竣事迨回轅後各將備仍恣心演習槍聲隆隆如雷貫耳蓋知大帥將臨不敢復如平日之視同兒戲矣十八日軍門在内箭道校閱標下中左右前後城守金柘青九營叅遊以下馬箭馬槍校畢復至小校塲閱各汛外委額外及馬兵技勇十九日清晨九營弁兵齊集校塲少焉軍門命駕遥臨張華　叅戎躬擐中胄　同合標員弁肅恭迎迓朱梅泉守戎服上帳請令驀見布城開處貔貅萬隊一擁而前义棍刀矛以次盤舞午膳後接操正副兩營練軍五哨由中哨李愷臣守戎率同獻技及收隊後復操車砲曁都守千把各武弁打靶軍門分别獎勵然後起節回轅 
[鐵路竣工]  
　　漢口訪事友來函云漢陽鐵政局就赫山建廠製造無烟火藥當事者因相隔太遠運物維艱遂禀請上憲建一鐵路以便往來兹巳全工告竣奉委督工之宗明府得福遂束裝赴應城縣履新 
[嚴防匪患]  
　　漢口訪事友來函云北省義和拳匪揭竿起事京津鐵路業經拆毁楚督張香濤制軍深恐各處匪徒聞風響應爰卽札飭護軍營統領撥勇一百名會同彈壓鐵路勇丁分叚駐守以資震懾亦未雨綢繆之意也 
[派員監督]  
　　廣州訪事友人云粤省釐金前經大憲批准商人包辦定於五月初十日開局辦公猶恐不足取信於民特稟請派員監督督憲李傅相准之批示曰應如禀派委藩臬兩司前往監督另委候補道朱恩縉常川駐局督催彈壓并准以候補知縣姚大令紹書隨同入局辦事其抽收數目應遵照前遞第七條章程所開仍照向定釐則辦理該商等務當秉公持正開導各行踴躍認餉按限清繳勿稍觀望貽誤要需是爲至要仍候撫部院批 
[武林火警]  
　　杭州訪事友人云本月十六日巳初忽聞警鉦四起各水龍咸整隊而出急出訪問知火起於宗陽宫對門某姓茶葉店幸與保甲總局相近局憲立飭勇丁舁洋龍赴救然巳延燒某釘靴鋪及某銀樓房屋各二間茶葉店主有一小孩年方二歲臥於樓上未及救出葬身火窟之中亦慘矣哉 
[浙省官塲紀事]  
　　杭州訪事友人云錢江防軍水師湘勇後營統帶候補縣黎大令錦紱另有差委本月十三日撫憲劉景韓中丞札委候補守備于守戎接帶守戎奉檄後巳於十六日到營任事矣○新後軍左營管帶馬遊戎長春向駐孝豐本月十三日因公赴省禀見撫憲劉大中丞旋於十五日辭回防次○候補縣林渭如大令師尚試用縣李雲卿大令元龍均由京師領憑到省本月十三日赴各憲轅禀到○仁和縣學教諭謝廣文貴樞考騐後擇於本月十六日接印任事○本年恭逢皇上三旬萬壽慶榜宏開棘闈例應修葺業經仁和錢塘兩縣主擇於本月十六日開工并由藩憲札委杭捕同知孟司馬帮同照料 
[潯郡官塲紀事]  
　　九江訪事人云督辦江西淮鹽總局達右文觀察交卸後於本月十三日過潯附江裕輪船回省銷差○正任彭澤縣黄叔希明府因二豎爲災回省就醫旋於上月某日騎箕西去訃音傳至士民惜之 
[皖省官塲紀事]  
　　安慶訪事友來函云安徽候補巡檢李少尹懷永辦理洋務局文案措置得宜經上憲記大功并准拔委釐卡優差一次本月某日少尹接奉行知卽詣憲轅禀謝○准補鳳陽縣主簿王少尹念瑜現奉瀋憲湯小秋方伯札飭赴任○廣德州知州王直剌康平因事調省遺缺經藩憲湯方伯札署懷寗縣陳大令諤前往署理所遺懷甯縣缺委正任石埭縣姚明府錫光代理遞遺石埭縣缺委議叙知縣韓大令澤埏接署○本月某日委辦宣城分銷局兼寗太緝私總巡王大令開甲乘舟詣省向各大憲面禀要公○貴池縣學教諭萬廣文國霖接奉藩憲湯方伯飭知與建德縣學教諭吕廣文賢棟調署 
[鎮郡官塲紀事]  
　　鎮江訪事友來函云下游釐捐總局委員候補知縣李明府玉芳一年期滿江蘇巡撫鹿滋圃大中丞以比較有餘仍飭留辦一年以資熟手○本月十七日英國駐鎮領事吳理斯君端坐緑呢大轎詣道署拜會道憲長久山觀察觀察迎入花廳煮茗清談良久而别○日前鎮江府向子振太守赴姑蘇謁見各大憲面禀要公兹巳事畢於本月十八日傍晚乘鄱陽輪船旋鎮丹徒縣及保甲局各員咸赴江干迎迓 
[武林雜錄]  
　　杭州訪事友來函云遷善所被焚後藩憲惲菘耘方伯撥欵重建計需洋蚨五千翼擇於本月十六日開工所中嚴字號房屋雖多損壞然略爲修整尚可支持某日有男犯五人因寛字號未曾營造暫押嚴字號中惟鐐銬概行放鬆以示區别○浙省文闈供給向由仁和錢塘兩縣主經理按照時價由帳房給發不准差役在外需索分文本年舉行恩科鄉試劉中丞深恐不肖書差及承辦匠頭有苛派規費情事爰卽查照成案出示曉諭俾衆咸知 
[江漢炳靈]  
　　漢口訪事人來函云武漢拐匪猖獗情菜屢登前報現在若輩又串同婦女肆其狡謀本月某日熊家巷及後堤連獲二女匪搜出迷藥一併解送夏口廳想一經訊實口供卽須置之於法矣○夏口廳有蠧役余貞者狐假虎威無惡不作近爲廳尊陳少石司馬所悉特於某日提案笞責想懲一當可以儆百矣○鄂垣著名賭棍余丹山黄崑山彭金等案積如山近又設局陷人爲江夏縣陳介菴大令所悉逐一拘拿到案分别笞責管押聞者快之○日前漢黄德道兼江漢關監督岑馥莊觀察會同武昌漢陽二府及江夏漢陽兩縣夏口廳至喬口巷新獄内查勘各犯均有賞賚○漢鎮黄陂街怡慶倒閉各節巳紀報端兹悉怡慶開張未及旬日遽不能支實係管事徐福堂串騙所致故各債户將徐拘送廳署廳尊陳少石司馬以此風斷不可長將徐重懲收押追繳○現署漢陽府施鶴　太守巳奉旨補授德安府缺聞太守赴任在卽所遺 
 
 

Page 3

 
 
漢陽府篆尚不知憲委何人也 
[鐵甕濤聲]  
　　鎮江訪事友來函云亢旱巳久山田尚未揷秧本月十六日午後狂風陡作飛沙走石幾如昆陽之戰屋瓦皆飛於是犁雲鋤雨者流咸額手稱慶以爲好雨知時必當從天而降乃曾不逾時而風靜雲開依然杲杲日出天氣轉熱汗雨涔涔向之笑逐顔開者至此又愁眉雙鎖矣迨夜半夢回角枕始聞鴛鴦瓦上淅瀝有聲逾時卽止約得甘霖二寸有奇然四野田疇尚未能賦旣沾旣足之句也○有某甲者年逾而立素有劉盤龍之癖然五木無靈屢戰屢敗以致衣衫典盡無計彌縫不得巳購取阿芙蓉膏背人吞下幸其母覺察急覓藥灌救得以將毒物吐盡不致魂返重泉越數日又因某乙向之追索賭欵苦無以應致受窘辱旣而愈思愈忿自念生而苦不如死而樂翌日至京幾嶺下投井自盡賭之害人烈矣哉 
[備迎帥節]  
　　江蘇巡撫鹿滋帥出轅校閱營伍約在本月二十三四日抵滬在江南製造局暫駐袛帷日昨總辦潘芸蓀觀察巳在局中懸燈結綵陳設一新以備憲旌戾止矣 
[思思預防]  
　　特用府補用直隷州題補江蘇陽湖縣正堂辦理上海英美租界會審分府翁爲出示嚴禁事准上海縣移奉本府憲張札開照得本府訪聞近有一種雙刀長不盈尺刃尖柄短制如七首分之則爲兩合之則始一又與雌雄劍彷彿相似名爲揷子鋒利輕便土棍流氓往往掖在腰間或藏袖管幾至無人不備與人爭毆卽拔而逞兇及至爲匪遂持以拒捕以故近來鬥毆搶竊之案多致殺傷大半皆因於此等土棍流氓本屬兇惡異常兹復持有此具勢更如虎添翼推原其故皆因無知　鋪私造式樣巧立名目藉以圖利該匪等以其便於携帶而值價又賤尤易購取於是此項兇器隨處皆有古人謂揚湯止沸不如釜底抽薪若不嚴行示禁則逞兇貽害流毒無窮除分檄各屬查禁外合亟札伤札到該縣立卽遵照迅速出示城鄉村鎮各鐵鋪將造成前項揷子盡數銷燬嗣後永遠不准再行造賣倘尚有人赴該鋪購賈許卽指名禀究一面訪拿土棍流氓務獲搜其身畔凡帶有此項揷子卽行從嚴加等懲辦勿稍姑容仍將遵辦緣由具復查考毋違等因到縣奉此除遵札出示嚴禁外移請一體示禁等由到廨准此合行出示嚴禁爲此示仰租界各鐵鋪一體遵照如有巳經造成前項揷子卽行盡數銷燬此後永遠不准再行造賣如有人來鋪購買許卽指名禀究至土棍流氓亦各宜滌面洗心勉爲良善倘敢恬惡不悛一經獲案定干加等嚴辦决不姑寛凛之切切特示 
[禀稿照錄]  
　　當戴子邁明府署上海縣篆時蘇松太兵備道兼江海關監督余晉珊觀察札飭訪查西捕越界拘人一案明府當卽查明禀覆兹得其禀稿照錄左方謹禀大人閣下敬禀者竊卑職於本月十九日奉憲臺札開訪聞兆豐花園洋商鷄鵝被竊派捕赴周太僕廟搜贓又以廣藝肥皂冐用祥藏牌號亦有派探前往製造局拘人之事當經飭據會審公廨翁令及周太僕朝釐卡郭委員先後禀覆前來查巡捕房所用捕探定章祗能在租界内查緝所有製造局及周太僕廟匀遠在租界之外且爲中國辦公重地該捕探竟敢前往搜贓拿人實係違章大屬不成事體本應據禀照會領袖飭查究禁惟係委員自行查覆或有不實不盡抄禀飭卽確查據實禀覆等因奉此遵查此案先於本年三月二十三日奉淞滬釐捐總局憲札飭將竊鷄一案會同左丞確切查覆等因遵卽輕裝减從前往密加查訪該處居民僉稱二月初十日午前有外國人一名華包探一名帶同偷鷄賊二名到釐卡直進廚房見有養鷄一只白鴨一只包探指爲賊贓不由分辯卽將府役阿吳扭鎖帶去鄉人不平局中人出爲解散十六日午後又有縣差與公堂差持票偕同初十日來過的洋人包探並偷鷄賊及北新涇飯店主人二名到卡指名要提郭友者到案局中回說並無其人包探云卡上老爺姓郭洋人聽說竟至上房將房門用木棍洞穿此稿未畢 
[前令辭行]  
　　前署理上海縣篆務之王欣甫大令交卸後僑寓南巿紗布公所昨日命駕赴各當道處辭行蓋卽　將返浙江海昌珂里也 
[批斥荒謬]  
　　前者妓女錢慶寳投英美租界公廨控韓藩卽韓榮根騙納爲妾藏匿衣飾等情讞員翁笠漁直剌研訊之下著將錢妓發堂擇配旣而韓具禀公廨呈繳一年飯資並願嗣後按年照數呈繳直剌卽援筆批兵牘尾曰納妓爲妾本非佳子弟所爲該生前有張書圡後有錢慶　人言嘖嘖未必無因本分府不予深究發堂擇配准貼飯食不過因滬上一妓數嫁淫亂無恥爲風化起見今閱來禀呈繳一年飯食并云以後按年呈繳是直欲永遠收所如匪盜永遠監禁爲洩忿之地殊屬狂妄絶倫昨訊錢戈氏該生預以三百元買斷永不上門衣飾是否串漏毫無憑証本分府不能爲該生累及無辜也一家之主咎有攸歸更屬荒謬兹將飯食發還候將錢慶寳提案交其母具領回籍擇配不准爲娼該生務當束身自愛弗蹈輕薄少年惡習也勉之 
[清理欠欵]  
　　鍾友道薛蘭塘何金記傅合順水木作主及各鋪户投英美租界公廨控木作頭孫少卿與王毛毛王仲發包造二馬路業廣公司房屋積欠各欵迭經讞員翁笠漁直剌訊供將孫交保出外著木業公所董事嚴茂堂清算帳目禀復核奪前晚直剌提案覆訊嚴供王仲發與孫少卿包造房屋被孫吞欠銀兩奉諭查明核辦今職董查得被孫所欠者共十五户其中鍾薛何傅四姓被欠洋銀三千零三十四元照五折歸還應付洋銀一千五百零七元其餘沈合順周太生周天順義泰裕源茗源元記等七户被欠一千三百七十二元盛泰成泰兩家被欠五千零三十四元均係貨欵應照三折歸還職董勸令王仲發王毛毛帮同孫少卿措銀一千兩刻巳如數措齊惟孫祗呈莊票銀五百兩尚有一千兩求寛限數天繳案鍾投案供稱此案旣由嚴董理明求將銀分别給領孫供監生自知不合今經嚴董理明願卽將銀繳案直剌著將孫交保出外仍令嚴將銀分給各户所有孫玉紏葛候覆訊核奪 
[編造册籍]  
　　八仙橋迤西長浜一帶現巳劃入法國租界所有居民户口及地畝若干經工部局西人帶同前地保吳桂仁按照魚鱗圖册逐叚丈量造成册籍將業户註入以便稽查 
[幸未成災]  
　　前晚十一點鐘時美租界虹口百老匯路第十六號門牌寗順泰刻花作中人潑翻火油燈霎時烈烈轟轟幾致不可收拾幸竭力提水灌救始得熄滅祗被焚去地板數塊然四鄰巳飽受虚驚矣○昨日午後一點鐘時上海縣署南首陸順興彈棉花店不知因何忽有火星飛入棉花堆霎時炎炎直上店中人情急大聲呼救衆鄰畢集汲水灌澆幸火卽就衰未穿屋頂○昨日城内三牌樓徐恒昌零剪店未知如何失火隨經隣人救熄 
[英美租界公廨紀事]  
　　襄讞委員張柄樞司馬前赴蘇垣向各大憲禀陳要公事昨晨乘舟回滬旋卽命駕入署○前晚著名流氓老白相桂生小鬼榮生等在老閘北首將某甲曳至荒僻處持刃恐嚇詐去洋銀三十元事後甲心不能甘據情投公廨稟控未知讞員翁笠漁直剌如何訊理也 
[法界瑣聞]  
　　租界向章每届五年編查居民户口一次本年又届編查之期前日工部局董飭收捐人按户編查以便造册稽核○名利客棧接客人某甲與同業某乙爭攬寓客互相毆擊被乙踢傷因投捕房聲訴捕頭令將乙押候解送公堂禀請讞員朱森庭明府訊究甲自行醫治俟堂期投案備質 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　解　　　　　　氏　　　　　　　　　　　　　　　　　　　　　　　　　　　　　　　　　　　　　之兄鴻圖送縣時王欣甫大令方攝縣篆責令尋獲菊初訊供收押邇日金寳之夫毆某具　禀　　　　　　　　　　　　　　　　　　　供小的所携衣飾約值洋銀六百餘元業巳用盡無力措繳叩乞恩寛大令喝笞責二百板還押予限十日繳案○前有楊讓堂者控孰華卿代買田産侵吞銀兩經前縣主王欣甫大令斷令郭措繳洋銀三千元郭無力繳案以致收押至今前日汪大令提案究追郭供現銀無處措借祗有房屋一所值銀數各兩願以之作抵但刻下楊讓堂方回楓涇求恩寛限俟楊到案料理大令以其言多粉飾喝掌頰五十下還押限十日内清理○王笏發投江蘇臬轅上控周耀卿朱榮泉盜賣田産臬憲陸廉訪批發原縣提集訊理前日汪大令升堂研訊王供小的由母舅王全全撫爲義子母舅故後被周耀卿朱榮泉唆令舅母王陶氏盜賣田畝控經前縣主迭訊不直是以上控王陶氏供丈夫王全全病費及故後棺木所需均借債敷衍後又無力理葬托朱榮泉賣田應用小婦人因不識字故倩外甥周耀卿襄理王笏發素不務正早由丈夫逐出後屢次誣控蒙前縣憲訊責今又上控求恩嚴辦周耀卿供小的由舅平令清理欠欵並不干預賣田之事朱榮泉供小的爲中是實大令謂王笏發不應架詞上控著掌頰七十下笞臀二百板取具切結存案並據情詳覆臬憲 
[上海巡局紀事]  
　　本邑浦東三林塘人傅木林向習成衣業日前携帶衣包回鄉突被三林塘巡防局差兼充門丁之董阿福拘解局中局員孫二尹向之研訊傅供稱小的前爲小流氓現巳攺過自新十餘年來從未犯事二尹以訊無拆梢實據釋之使去詎知董復串令陸妙林陸杏桃沈虞林等人赴局禀稱傅木林訛詐不法請提究辦二尹悮信其言飭差提傅復訊陸等恐究出實情不敢到案二尹貿貿然飭將傅笞責枷示期滿移解保甲總巡局請送攺過所覊禁總巡傅辛崖明府提案研詰傅供小的向在施家弄設肆營生並不滋事今被董阿福唆人至局指小的爲流氓因被移送案下當時曾被董攫去衣包一個錢三千文求鑒明府以　二尹訊案荒唐將情禀知蘇松太兵備道余晉珊觀察未知觀察若何措置也○日前二十三七鋪巡防局中人在途查獲迷路女孩一口帶至局中禀知局員盛雨村二尹留候家屬領回至昨日有韓姓者投局具領二尹准之○前晚十六鋪巡防南局委員曾虚齋二尹督勇巡至某處見栅欄塌毁諭令栅夫速爲修理每夜二鼓後一律下鎖不准玩延及巡至王家馬頭見有王阿福者在路旁蜷臥飭提至輿前略詰數語責手心一百下 
[馬路工程局紀事]  
　　前日寡婦徐陳氏扭周扣子至捕房聲稱其妻無端辱駡捕頭令移解馬路工程局總辦程雨村大令升堂研訊氏供小婦人係揚州府屬儀徵縣人在浦江中駕駛渡船周妻薛氏因爭渡客辱駡不休叩請究辦周供小的係河南開封府人與徐陳氏爲親串伊等口角之事小的並不知悉陳小素供徐陳氏係小的之胞姊伊等前次曾因事口角由小的從中勸散今又爭執懇求公斷周薛氏供詞一味支吾大令判掌頰十下著各具切結以後毋庸滋生事端○前日王順成劉阿三在馬路中爭扭由某號印度捕拘入捕房解經工程局程大令研訊劉供小的係南通州人在招商局豐順輪船當茶房與王賭博曾負洋銀十一元除付還六元外尚欠五元今向小的索取小的無以應付致被兇毆王供小的係鄞縣人劉欠小的賭帳洋銀五元前日祗向索取並無毆擊情事大令判罰劉洋銀三元充公嗣後不准再行滋閙○前日羅阿炳携銅箍及錫茶壺在馬路中行走八號巡街捕見其形迹可疑拘入捕房解經工程局程大令研訊供稱此物小的在叔母家取來並非竊取大令判責三十板押候傳其叔母到來再核○本月十七日船户学和尚蜷臥南巿捕房之側門差捕見其病勢非輕告知捕頭轉稟馬路工程局總辦程雨村大令大令備函舁送普育堂留養延至十九夜半身死昨日堂董曹寄耘飭家丁持單至工程局禀請大令查問有無屍屬旋經大令飭地甲訪得並無屍親因卽據情函覆并請給棺收殮 
[美租界捕房紀事]  
　　有混名小松江者流氓也專在西華德路菜巿一帶訛詐鄉愚昨爲藍副捕頭訪聞遣包探劉光震前往拘獲押候 
解送公堂禀請翁笠漁直剌訊辦○某流氓綽號娘姨子卿在提藍橋一帶横行不法昨日由四十三號西包探拘獲解入捕房捕頭令押候解送公堂禀請訊辦○昨晨積竊周阿順混入西華德路永寳里甬人錢酉生家竊取報時鐘及衣服適爲包探沈阿岳所見拘入捕房捕頭令押候解送公堂禀請訊究○昨晨偷兒陳肇林在楊樹浦某姓家竊得布衣二件携至某押鋪質錢適爲包探沈阿岳所見扭送捕房捕頭令押候解送公堂禀請究辦○山東人王樂江近由膠州挈眷來滬賃居裏虹口某里流氓胡桂林見其人地生疏紏集黨羽多人擁至漢璧禮路二十號門牌某小茶肆中聲稱王以販賣人口爲事百般恫嚇王無奈以番佛十尊爲壽始各散去事後心不甘服奔赴捕房聲訴捕頭詢得確情卽遣包探劉光震將胡拘押聽候解送公堂禀請究辦○甬婦胡陳氏僑居吳淞路六百三十六號門牌屋内前日誘匿密勒路二百七十六號門牌某姓家十一歲女孩昨爲女孩之母查知投報捕房捕頭遣某包探將胡陳氏拘押聽候解送公堂禀請究辦○昨日亭午時甲乙二人在百老匯路互相兇毆乙力不能敵被甲擊破其額血流滿面適爲三百十二號巡捕所見喝阻不依因一併拘入捕房捕頭騐得乙受傷屬實令人送往同仁醫院醫治甲押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年五月初十日京報全錄]  
　　宫門抄○諭旨一道錄前○署江督鹿奏揀員請補陸路守備員缺摺○皖撫王奏恭報到任接印日期摺○署江督鹿奏巳故撫臣前任江寗藩司功德在民籲恩附祀專祠摺○吉林將軍長奏知府三年期滿照章送部引見摺○皖撫鄧奏爲恭報交卸起程北上日期摺○五月初十日兵部太常寺太僕寺正藍旗值日無引見○睿王等盤查内銀庫覆命○榮中堂假滿請安○溥善謝管理幼官學恩○世續前往西陸請訓○錫伯營領隊大臣桂斌請訓○榮廷謝授安徽鳳頴六泗道恩○堃岫續假五日○澤公陸潤庠各請假十日○那王等考試文童馬步射覆命○户部奏派管理三庫派出陳學棻○倉塲奏漕船五日回空○召見軍機桂斌榮廷○○頭品頂戴署理兩江總督江蘇巡撫臣鹿傳霖跪奏爲揀員請補陸路守備員缺恭摺仰祈聖鑒事竊常州營中軍守備朱永璜叅某遺缺接准部咨係陸路部推之缺應用儘先人員行令照章揀補等因伏查是缺守備駐紥常州府城管　兵馬錢糧有巡城守獄之責巡防彈壓極關緊要非精明幹練之員難期勝任兹於通標候補各員内逐加遴選查有都司銜儘先補用守備朱正義年五十五歲江蘇高郵州人於咸豐十一年投効軍營隨剿出力案内經前督臣曾國藩奏保同治三年八月二十一日内閣奉上諭著免補千總以守備儘先補用並加都司銜欽此光緒十二年三月内到標經部覆准在案該員樸誠勤慎以之請補是缺守備洵堪勝任雖所保守備名次稍後惟尚在二十名以内核與請補部章相符例得聲明奏請謹將儘先守備一班名次在該員之前者共二十員逐一查明事故未便遷就請補繕具清單恭呈御覽合無仰懇天恩俯准以儘先守備朱正義補授常州營中軍守備員缺實於營伍地方均有裨益如蒙俞允俟部覆到日卽行給咨送部引見以符定制除將該員履歴及前在他省並無叅革朦保切結咨部查核外謹會同江南提督臣李占椿恭摺具陳伏乞皇太后皇上聖鑒訓示謹奏奉硃批兵部議奏單併發欽此○○頭品頂戴調補安徽巡撫兼提督銜臣王之春跪奏爲恭報微臣到皖接印任事日期叩謝天恩仰祈聖鑒事竊臣理由西巡撫欽奉恩命調補安徽巡撫光緒二十六年正月十六日到京仰蒙召見四次懿訓周詳聖謨廣示跪聆之下欽感難名陛辭後起程出都遵海南來於四月初四日行抵安慶省城初五日准調撫臣鄧華熙將安徽巡撫兼提督銜關防蕪湖關監督關防各一顆旣王命旗牌文卷等件飭委安慶府知府方連軫撫標中軍叅將齊金鰲齎送前來臣卽恭設香案望闕叩頭謝恩抵領任事伏查皖省扼長江之險南北要衝巡撫兼提督之權文武攸筦如察吏以正治原飭戎以固封守在在均關緊要當此時事孔艱江防吃重練兵增備貴乎選將之得人籌餉赡軍惟慮開源之乏術以及教案商務交涉機宜尤須因地因時經權互用臣材輕任重隕越時虞惟有時遵懿訓恪守聖謨殫竭血誠隨時會商督臣並率同司道鎮將實力講求認真經理不敢稍涉疏懈以期仰答高厚鴻施於萬一除恭疏題報外所有微臣接印任事日期並感激下忱謹繕摺叩謝天恩伏乞皇太后皇上聖鑒再臣經過直隷江蘇安徽各省境内雨水調匀民情安謐合併陳明謹奏奉硃批知道了欽此○○頭品頂戴署理兩江總督江蘇巡撫臣鹿傳霖跪奏爲巳故撫臣前任江寗藩司時功德在民籲懇恩准附祀專祠以彰藎績恭摺仰祈聖鑒事竊據江寗紳士三品銜前河南南陽府知府濮文暹等聯名禀稱巳故廣東巡撫許振褘由翰林起家咸豐年間佐故大學士曾國藩戎幕從平江南襄理之勞爲多及官江寗藩司講求吏治崇廉儉之行黜貪猾之吏用人理財一秉至公綜理精密他如實倉儲修火政興水利濬治城内外河道增籌育嬰清節各堂經費凡有益地方之舉爲之不遺餘力歲飢貸民牛種民不能償者輙捐廉以代之輸助因災辦賑必使實惠及於窮黎蒞任三年百廢具舉暇時勤見紳士諮民疾苦以振興文教爲巳任創建文正書院於省城中奉故大學士曾國藩像旁建齋舍用欵鉅萬悉出巳資復籌欵生息以垂永久手定章程俾士趨正學至今疑業其中者絃誦彬彬皆前藩司之培植也稽諸傳記以勞宣國則記之有功德於　則祀之江南士民之於前藩司謳思感頌出於至誠實合於有功德則祀之典查前江寍藩司祁嶲藻附祀江寗府將軍祥厚專祠曾家奏准有　爲特臚舉政績禀乞具奏等情前來臣查故撫臣許振褘服官各省聲績卓在其任陜甘學政時正值河湼間降回復叛地方殘破未試巳十四年故撫臣按臨各郡錄降人子弟入學安反側於無形故大學士左宗棠奏言學臣不避艱險親歴窮邊漢回驩迎爭拜馬首其有功關隴如此　任東河總督奏設河防局力餘河工積弊攺章以後河南未出險工歴届安瀾未始非整頓之效其巡撫廣東遇事認真一如在江甯東河時迨奉裁缺回籍不久病故惜未竟其設施臣昔任河南巡撫時故撫臣正官河北是深知其實心任事現署兩江訪諸輿論如該紳士等所陳尚非虚　旣據援案籲請附祀未便壅於上聞合無仰懇天恩俯准將巳故廣東巡撫原任江寗布政使許振褘附祀故大學士曾國藩專祠以彰藎績而順輿情之處出自高厚鴻施除飭取事實清册咨部查照外謹恭摺具陳伏乞皇太后皇上聖鑒訓示謹奏奉硃批著照所請該衙門知道欽此○○奴才長順跪奏爲知府三年期滿照章送部引見恭摺具陳仰祈聖鑒事竊查吉林府知府一缺前奉吏部議覆作爲繁疲難題調要缺三年俸滿如果著有成效准照奉天昌圖府知府俸滿章程辦理令該將軍詳加查看出具切實考語送部引見候旨升用仍回任候升等因歴經照辦在案兹查吉林府知府鄂齡自光緒二十一年十月初五實授吉林府知府之日起至二十二年四月二十七交卸前一日止計在任六個月零二十二日又二十二年十一月二十二回吉林府知府本任之日起至二十三年正月二十六交卸前一日止計在任兩個月零四日又二十三年二月初六調署長春府知府到任之日起至十十四年十二月初十交卸前一日止連　扣算計在任一年十一個月零四日又二十五年十月初二回吉林府知府本任之日起至二十六年二月初一日止計在任四個月前後接算三年俸滿例應造具履歴清册詳由吉林分巡道加考檢同履歴清册轉請具奏前來奴才查吉林府知府鄂齡明敏練達才識俱優歴經吉林長春兩府措置裕如任内並無叅罰處分現巳三年俸滿自應照章送部相見候旨升用除將該員履歴咨部查核外所有知府三年俸滿緣由理合恭摺具陳伏乞皇太后皇上聖鑒飭部覈覆施行謹奏奉硃批吏部知道欽此○○頭品頂戴調補貴州巡撫安徽巡撫臣鄧華熙跪奏爲恭報微臣交卸安徽撫篆起程北上日期仰祈聖鑒事竊臣前奉諭旨調補山西巡撫當經奏准入都陛見嗣奉調補貴州巡撫又於謝恩摺内陳明俟新任安徽撫臣王之春到皖卽行遵旨赴京在案兹王之春巳到安慶省城臣於四月初五日謹將安徽巡撫兼提督銜關防蕪湖關監督關防各一顆曁王命旗牌文卷等件飭委安慶府知府方連軫撫標中軍叅將齊金鰲　送接收任事臣卽於是日交卸任内一切經手事件紏理清楚　一移交定於初六日束裝起程取道長江乘輪船遵海北上入覲聖顔恭承訓誨除恭疏題報外所有微臣交卸撫篆起程北上日期理合恭摺具陳伏乞皇太后皇上聖鑒再此摺仍用安徽巡撫關防拜發合併陳明謹奏奉硃批吏部知道了欽此 
 
