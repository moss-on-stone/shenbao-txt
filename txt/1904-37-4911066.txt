# 1904 - 37 - 4911066

 

Page 1

 
 
[新印歷代史事政治論] [  點石齋啓]  
　　是書集古今論史之作多至五百種如王夫之讀通鑑論沙張白讀史大略之類悉數採入無一遺漏其中更有不經見之書如明刻于愼行讀史漫錄王穀讀史管見魏禧史諭尤侗看鑑偶評夏之蓉讀史提要等類不下數百種一一搜錄并各爲之標題以時代編次史書中可命之題無一下備購此一種可免别購他書讀者觸類旁通自有左右逢源之樂凡三百零八卷訂二十八本欲購者請至上洋三馬路申報館申昌書室及各書坊均有代售 
[保藏篇]  
　　西藏非利藪也其土地磽瘠而無可耕其民人惷愚而不能教其物產惟藏香藏佛之類無一可轉運出洋而又路徑崎嫗氣候寒冱苟非長生於此者幾不可以一朝居曷爲而俄人旣涎之於前英人復爭之於後各興師旅冞入其中咸思捷足先登據有其地曰是非爭西藏也特爭印度耳印度爲英之外府經營締造歷百餘年其土物之富饒户口之蕃庶環毬各處幾莫與京而又自西徂東爲輪舶必經之地祇木棉鴉片機器紗三者源源販運利源已日盛月新以視西藏之荒落窶貧誠相懸如天壤使英無印度則本國三島度支萬不能敷是印度者固英人養命之源而斷不能一日無此者也若俄則疆域大而無當人稀地廣沙漠無垠不得不肆共鯨吞蠶食之心圖闢利源於國外兹者東三省旣歸其掌握漸且侵入高麗而獲利無多欲壑難饜日本國雖小而力頗勁非可圖而取之苟欲伸其權力於歐洲則柏林之盟誓猶新兵船不得出黑海之口私心竊計以爲我一旦得有印度則取無盡而用不竭從此富强可冠五洲所惜西藏横亘於中未易長驅直入於是逞其私智時欲借題生釁將全藏收入版圖而後乃能爲所欲爲漸漸窺伺印境此固深謀遠慮蓄之數十載然後微露其端倪者也英人知之乃於數年前築鐵路以通坎巨提俾轉饟運兵朝發夕至俄人氣爲之奪隱忍迄今今乃乘日本有事之時逆料英與日同盟日旣被兵英必籌所以佽助之策無暇分其心力貫注藏中因之誘以甘言脅以兵力佯稱測地擇險駐兵此卽假途伐虢之陰謀豈眞利藏之土宇哉英人曰無藏是無我印度也機不可失我必圖之因之急起直追揮兵深入盡力抵制使毋蔓延噫印度固利之所在人所爭趨然亦知西藏爲我聖淸二百數十年不侵不叛之藩封非可任他人覬覦者乎說者謂日本之與俄搆怨爲俄占我中國遼東也遼東旣欲爲我中國存之西藏亦何不爲我中國保之但使日人仗義執言顧全脣齒則英係同盟之國當可婉言止其進兵俄旣開釁在前亦無難侃侃陳詞迫令毋稍侵入藏地則藏之賴以弗失者中國當益銘曰人高誼於弗諼矣執筆人嗤之以鼻曰唉爲此說者其眞昧於時局者哉今天下惟己之利是圖耳獨不觀英之爲土耳其拒俄人與夫俄之爲中國索返遼東半島乎夫英豈有愛於土耳其特以土亡則俄得奮厲直前出黑海而懮歐洲而英必先承其敝故當土爲俄敗英卽成師而出偪使言和俾土仍不致危亡而俄得常被土人所阻中國之敗於日本也馬關定約已將遼東半島及臺灣全境割而畀之以臺較遼臺之富庶且倍蓰使俄眞眷念鄰邦之誼自應併臺灣索返我華乃置臺灣不言而獨遼東是索則以臺灣於俄如風馬牛之不相及遼東則與俄接壤與韓亦祇隔一衣帶水遼東苟淪於日不特日人漸偪漸近抑且高麗亦必盡入日人之手而俄之勢力不得伸是以脅令歸還使中國感俄之情而日本懾俄之勢也兹者西藏一地就日人而論亦如俄之於臺灣惟英則視如土耳其可以阻俄之窺印度故英必進兵以與俄拒而日本决不肯移遼東之師旅轉而拒俄人於藏中其理顯而易明誠有不煩揣測者矣然則西藏危矣中國將何以保之曰仍恃英人保之而已攷印度地廣萬餘里除英人所轄外亦有法葡諸國屬土參錯其間中國當遺使於英告以俄人之詭計勸令轉商法葡諸國同心恊力以保印度封疆有萌窺伺之心者擊之毋稍懈俄人知印度萬難得手徒得此大而無當之西藏不特不能開利藪且將費巨欵以事經營則其心自灰而印度得安穩無虞卽西藏亦不憂宰割非然者以達賴喇嘛之愚而無識惑於俄必受其欺誑倚於英亦不足圖存奈何中國二百數十年不侵不叛之藩封而坐視其顚連杌隉或似此設施明係策之下者然亦差勝於束手無策矣於此援筆而爲保藏篇 
[諭旨恭錄]  
　　十二月初七日奉旨兵部主事著郭人凱補授工部主事著高銓補授廣西河池州知州著李本誠補授廣東高州府通判著毓隆補授河南陳留縣知縣縣劉世謍補授四川南江縣知縣著魏鴻儀補授福建永福縣知縣著陳應辰補授福建德化縣知縣著譚宗晉補授四川璧山縣知縣著程矞雲補授直隷平山縣知縣著呂慶坡補授江蘇宜興縣知縣著張仲儒補授廣東大埔縣知縣著胡良銓補授直隷武邑縣知縣著李綺靑補授廣西貴平縣知縣縣聶延祜補授江西大庾縣知縣著周寳琦補授直隷平谷縣知縣縣郭廷謹補授福建長樂縣知縣著王祖錫補授截取舉人陳桂齡著以知縣用俸滿教諭于書雲著以教職用常瑜著以知縣用鑾儀衛筆帖式著文樸補授起居注筆帖式二缺著國仁耆泰補授都察院筆帖式著恩鑑補授廕生榮鐸著以文職用聨增著以文職用黄承憲著内用梁德懋著内用胡承業著外用常文炳著外用張國勳著外用查辦前任陜西澄城縣知縣斌術著内用前任直隷吳橋縣知縣銘彝著外用江西道監察御史著劉汝驥補授截取户部郎中黎大鈞鄭德霖刑部郎中喬樹枬内閣中書涂宗瀚劉秉權陳湘濤俱照例用保送知府翰林院檢討洪汝源著以知府分發省分補用保送直隷州知州刑部主事汪世杰著交部記名以直隷州知州用保舉直隷候補道繆桂榮著照例用保舉山東候補知縣李蔚初著照例用卓異俸滿貴州遵義府知府王聨璧著回任准其卓異加一級仍註册候升開復前安徽東流縣知縣郭繼泰著准其開復原官照例用開缺送部引見四川綏定府知府豐紳布著回原衙門行走擬補内閣中書潤麟吏部筆帖式象鏞盛京刑部筆帖式怡欽俱准其補授盛京户部本處郎中錫齡阿著准其補授察哈爾游牧司員著全立補授明保直隷補用知府鄒振淸著於初十日預備召見欽此 
 
 

Page 2

 
 
[電傳宫門抄]  
　　昨日午後京師友人專電告知本館云十二月十九日皇上召見軍大臣及楊芾是日並無明降上諭 
[俄備出師]  
　　英京倫敦來電云此間笛利那路報登有俄京聖彼得羅堡電音大旨謂俄國刻已調集第一豫備兵以及卡路誇天幾賢夫哇迭之殺各師團計兵士八萬六千名一俟朝廷命下卽可鼓行而東矣 
[俄兵西進]  
　　日本大阪某日報云頃得中國天津電信悉東歷一月二十二日註卽華歷十二月初六日有俄國騎兵二百名闌入奉天府城分駐各旅店翼晨卽開赴遼西義州註此義州係奉天所轄非韓之義州也至溝帮子向有淮軍三營刻已移駐中後所嘻遼西一帶中國固明言局外中立矣奈何亦任俄人蹂躪及之乎 
[俄艦瞰臺]  
　　日本大阪某日報云邇日俄人增派三軍艦率同水雷艇一十八艘鼓輪東下東歷一月二十五日註卽華歷十二月初九日道出蘇彝士河目下方經行紅海屈指本月之杪可抵臺灣此事我日全國人民皆所注目不知能任其平安過臺否按三艦一名哇司拉皮耶一名獨米托利勝司誇伊一名馬路馬之另有艦隊中哇陸拉一船尚未悉其駛往何處 
[日舉國債]  
　　日本東京某日報云政府議定稱貸國債一億圓常年利息五釐每百圓實收九十五圓限於五年内償淸刻已由國庫印發貸券矣註日本所謂一億卽一千萬非十萬曰億也 
[加賦續聞]  
　　日本議加賦稅以備軍需昨已譯自日本大阪報章詳登本報矣兹得橋寄東京友人手書云日來日政府諸巨公議定所加地稅可得日銀三千萬圓糖稅可得一千數百萬圓合共五千萬圓其中地稅三千萬圓已由各地主承認惟操土木業者私相計議其意尚望免加云 
[藏民拒英]  
　　日本東京某日報登中國京師來電云華歷十二月某日駐藏大臣電達華政府大旨謂合藏人民咸與達賴喇嘛同心力阻英兵罙入英兵堅持不退藏民遂訴之俄羅斯政府請與英人相見以戎衣目下全藏各處喇嘛僧皆被俄人甘詞誘惑以致通國一致人情洶洶 
[法使陳詞]  
　　某西字報登中國京師來電云本月某日駐京法國使臣入謁慶親王告以滿洲之事迄未和平貴國實不利焉鄙意弗論俄日如何了局中俄兩國務須速定妥善章程慶王頷之且深謝盛情窺其情蓋欲以調人自任也 
[法韓交涉]  
　　高麗漢京來信云俄日事起人心皇皇英意俄美各國使臣咸豫期照會韓官然後派兵入京保護使署獨法人並未白諸政储貿然調駐重兵韓政府因於西歷正月十七號註華歷十二月初二日移文法使曰爲照會事昨據仁川監理申稱本日第三次火車附有法弁二員法兵三十九名駛赴漢城查目下本國與各友邦睦誼甚敦且國中安靖如常絶無騷擾之處卽使變故猝起我國亦應將各使館妥爲保護俾獲安全何圖貴使先未聲明遽召多兵入城其意何居殊堪驚訝爲此備文照會請煩查照覆并將該兵立卽撤還須至照會者未幾卽得法使覆音大旨謂爲照覆事昨日本國兵士入城一事實緣本使與貴國素敦友誼故令來此護衛俾少意外之虞誠無慮兩國友誼有傷且可冀此後日益親密至恐人心驚訝則數日之内各國皆派兵來駐爲數甚多本使惟是援例施行且已落他人之後何至見他國之兵不驚訝而獨驚訝本國之兵乎爲此據情照覆須至照覆者觀此亦以見法使之强詞奪理斷非蕞爾韓所能齗齗與爭也 
[允韓中立]  
　　高麗漢京來電云俄日事起高麗决計爲局外中立之邦其意固出自宫廷而外部亦與聞斯議日前傳電各國一一聲明未幾即接德國及丁抹覆文皆已唯唯允諾矣 
[韓民慘狀]  
　　高麗漢京來電云邇日天氣嚴寒爲數十年來所僅見英國法倫海寒暑表低下三十二度適値市中錢價驟貶兼之各國駐使咸兵入京保護以致米穀薪炭價値奇昻貧民無以爲生每僵斃於冰天雪地聞有一家九口次第凍死無一存者眞非常之慘事也國法倫海表共二百四十度以二度又八分合法國百度表一度 
[無礙主權]  
　　美京華盛頓某日報云中國奉天省安東縣及大東溝二處旣准美國通商美人卽議設領事官辦理開闢口岸之事并願出全力以保中國俾滿洲中部得仍獨握行政之權 
[譯日本報詳述天津道勝銀行被火事]  
　　天津華俄道勝銀行火災前已從四字報譯登大略兹閱日本大阪某日報云道勝銀行設在天津英國租界日本正金銀行分鋪對門鳥革翬飛規模宏壯西歷正月二十號夜半一下鐘時忽然火發是屋鳩工建造工程將及九成擬於西歷三月中旬賦鶯遷之句其時方在裝設煖氣管以却寒威又圖慺上一小室中驀稅回祿之駕登時上下左右四處延燒英國工部局水龍夫及中國巡驚勇印度英德法俄日諸國戍兵咸來救護惟見火燄從樓窻射出照耀通紅雖有火機器及皮帶五條分投噴激一霎時樓下亦已火毬亂滚以致崇樓傑閣頓成瓦礫之場猶幸正金銀行飽受虚驚毫不殃及事後人言藉藉僉稱道勝曾倩瑞麕洋行保火險銀十五萬圓遭此飛災損害正不少也 
[蜀興商務]  
　　重慶訪事人云四川總督錫淸弼制軍前將川東各營改爲續備軍委劉觀察總握師干以資整頓近又以振興商務仍命觀察總理興商局事宜已就公館中設局興辦矣 
[盗案存疑]  
　　本月初三日松郡城東南隅修身庵被盗行劫曾志報端兹又接訪事人來函悉事後住持尼控之提標城守營署守備曾遊戎飭上塘汛楊鶴和千戎查緝千戎遂飭菴内香工某甲指引拿獲江西游勇胡某及土著陳張人解送華亭縣署縣主陳仲陶大令升堂細鞫見甲及尼供詞閃爍陳張年甫及冠曾當勇丁贜證全無似難指實退而往謁遊戎籌商一是洎回署重復提訊仍無端倪乃於初八日帶仝地保赴庵細勘旋訪知陳固舊家子弟其父名列膠庠張則初四夜尚隨什長巡夜至菴欵門小憇旣而婁縣屈吉士大令查知胡實姓傳夥劫陸家橋張姓時實與其列遂備文移提歸案訊辦現已供出曾充營勇并指出聞風逃遁之某某數人姓名屈大令遂遴派公差赴滬密緝務獲究懲張陳訊係無辜擬卽押候交人保釋 
[宦途苦况]  
　　揚州訪事人云兩淮候補人員不乏履厚席豐之子而貧無聊賴者亦實繁有徒平日惟賴數兩坐薪以資事畜迨程雨亭廉訪綰鹾篆餘將坐薪核减祇留七十分改其名曰貧員津貼月給錢六千文洎恩新甫都轉移節兩淮又改爲月課將此項津貼减爲三十分專給閒苦貧老不能應課之員於整飭之中寓矜恤之意識者韙之詎意承辦者匆促造册未及細查致極貧者反抱河隅而富厚者不免濫竽充數 
 
 

Page 3

 
 
當此風雪交加之際竟有嗷嗷八口終日不得飽餐者噫者皆之爲貧而仕者今則仕而益貧時事滄桑宦途顚沛眞有非管城子所能盡其苦情已 
[瀘州大火]  
　　重慶訪事人云近有客來自瀘州言及十一月十三日之夜東門口某姓家失火延燒至小十字街及鈕子街共燬去房屋三百餘所此處前十年曾遭火患瘡痍未復奇禍又臨殊可慨也 
[邗上客譚]  
　　揚州訪事人云市上錢荒情形急迫兩淮運憲恩新甫都轉詳請督鹽憲魏午帥迅飭藩司撥發大批銅圓藉以維持市面午帥允之諭令銅圓局員加工鼓鑄一面發出銅圓十萬枚正待運抵揚州忽有聚盛大生等錢莊執事人聨名投運轅及淮南總局遞禀請將各商存店代繳之五成鹽價尾欵暫准以銀抵錢局員批示云該莊等請將五成鹽價尾欵暫行以銀抵錢自是權宜之計旣已逕禀運憲仰侯憲示祗遵可也說者謂年來銀賤錢貴商民無不受虧指顧歲闌需錢甚夥孔方兄身價更不識如何增昻殊非市廛之福也○兩淮運轅庖人於十月某日之夜因事行經明巷突遇斷路匪人報官請拿迄今未獲都轉以庫儲重地豈容此等奸宄溷跡其間當此歲序將闌出入之人尤衆因飭司閽之甲乙二役在三門内設一簿籍凡署内署外之人出入均令報名登記以便稽查○揚州保甲總巡姚大令崇義之眷口前本寄寓淮安兹特派人迎迓來揚暫賃韋家井某姓大厦爲公館各寅僚均往道賀衣冠車馬熱閙異常 
[示赴律會]  
　　日前蘇松太兵備道兼江海關監督袁海觀觀察接奉兩江總督兼南洋通商大臣魏午莊制軍札文内開准外務部咨准美國康大臣函稱萬國律師會於西歷九月在散魯伊斯聚集請届時派員赴會並將情散佈各省俾司律之人均得知悉照錄原函咨行本大臣轉飭札關遵照等因爰卽出示曉諭俾衆周知 
[典重鞭春]  
　　昨爲立春令節時交未刻上海縣主汪瑶庭大令飭將芒神春牛舁置大堂恭設香案邀同學師邱廣文縣丞楊二尹主簿孫少尹典史趙少尉衣冠行禮隨親執彩鞭繞行一周鞭牛腹數下腹裂五穀滿地人爭取之蓋卜明歲豐穰之兆也 
[已允讓墳]  
　　前日午後上海縣主汪瑶庭大令偕洋商租地會丈局員陳明府會同法總領事巨籟達君命駕至新闢租界中勘視二十七保三圖邑紳李蘭墅明府祖塋朱錫伯庶常姚子讓孝廉及闔城紳董同懇大令竭力保全大令察視一週旋與巨君再四商略巨君謂此地前由副領事魏武達丈勘繪圖遇有墳塋自應遷讓况地非李氏一家之產應令盡遷前曾貲雇工人將李氏墳旁之地已雇工剷平兩次李氏仍復填高似此抗阻工程萬難從命大令察閱地圖見所築馬路概闊三丈李氏之墳在馬路旁僅礙及二尺遂復商之巨君請將馬路收進二尺各董事咸請收進五尺巨君允如大令所請改爲二丈八尺惟稱魏副領事現往他處俟三禮拜後回滬與彼商明可也大令允之遂握手分道而返 
[令節停公]  
　　昨日爲法租界公廨讞案之期適屆立春令節讞員魏蒓塢大令理應趨詣蘇松太兵備道轅叩賀因先期飭丁咨照捕房暫停訊案一日 
[五訊惡棍]  
　　前者金榮記報關行執事人某甲投英美等國公共租界公堂控陸毛囡竊取洋紗牽涉上海縣署捕役曹良卽惡棍范毛毛旋又察知有私和人命重情迭經前讞員鄧鳴謙司馬會同蘇松太兵備道袁海觀觀察所委江蘇侯補知縣朱霞林明府與英總領事署繙譯官寳述德君研訊前日午後復訊之期明府與新任讞員關絅之司馬會同寳君升座捕頭派印捕四名高乘怒馬將范毛毛陸毛囡陸仁元押解至廨工部局律師瓊司聲稱此案前後供詞己甚明晰范毛毛有罪無罪諒堂上已知應請定讞旣而西包探頭目阿姆斯脫郎禀稱查得楊春泉之柩有撬挖痕恐有别情尚祈明察范浼律師畢道立辯稱查范並無謀斃楊春泉實據不能憑空言定罪葉香蘭所供前次相同畢律師復將各人供詞逐一駁斥明府及司馬商之寳君會商飭將一干人還押候下禮拜一午後訊斷 
[上海縣署瑣案]  
　　木工趙友香疑王杏卿誘姦伊妻持斧擲傷投縣自首縣主汪瑶庭大令飭將王送入仁濟醫館醫治旣而二十五保三圖地保毛大悞報斃命大令諭候親臨相驗旋查悉王傷勢雖重一息尚存因於前晚提趙研訊趙供小的係本邑人在老北門内殺猪弄開木作與王同業前日王向小的妄稱爾妻前曾與我結露水之緣小的意甚惡之後伊時來索詐且於本月十六日糾同著名流氓王雙喜王和尚等九人各持利刃欲向小的行兇小的無奈借給洋銀四元前日又來强借十元并令同黨四人坐索小的正言申斥王持手槍欲擊小的時適持斧斵木乘勢砍之斷其一手復斫數下隨卽仆地伊黨四人乃奪回手槍飛步逃逸此事實與妻子無干叩求明鑒大令以王生死難知飭具保辜結存案然後收入所中其妻飭卽回去○顧傅氏控張國良冐收存銀前日大令升堂研訊氏供小婦人年五十有八家住南門昔年丈夫在日曾將銀六百兩存在大南門外奚義興米店小婦人浼張國良之妻携摺往收利息日久無悞今米店主忽稱此欵已由張國良携摺前往收淸小婦人大駭向張查問果有其事求恩究追張供此欵小的悞認妻子所存適因急需取回應用今已知過求恩寛限措還大令喝令掌頰一百下收押所中限十日内如數措缴○嚴順咸控袁春瑞圖賴柴價洋銀大令研訊之下嚴供小的係浙江紹興府屬某邑人在南市集水街開福森柴炭行與袁同業袁前將伊店所出本票據倩陳富泉持來購取樹柴計洋銀五十七元小的轉向某客購以應付今向袁取票銀推諉不認顯係有心圖賴叩乞究追袁供小的亦開柴炭行並無繕立本票向嚴購柴之事陳富泉亦非小的所雇小的細加查訪知是嚴夥名全全者假冐小的店號致啓訟端尚求明察陳供小的係本邑人駕船度日福森店夥全全來雇小的之船稱袁欲裝樹柴至某處小的允之及將柴售去其價卽由全全收取小的僅得船資若干大令著嚴將全全交案以憑訊核 
[招領迷路小孩]  
　　啓者本公所奉會審公廨發下捕解迷路小孩留養待領兹恐家屬未盡周知特將姓氏年歲籍貫乞登報紙如確係該孩家屬不論父兄親戚來所兩相認識者卽可取保領回本公所不取分文望勿遲疑特此佈告計開蔣阿金十五歲常熟西門外人夏雲卿十五歲揚州人許小品十五歲寗波鎭海人朱二寳十五歲句容人朱小五十五歲阜寗人居連登十三歲浦東人金金十二歲常熟人張財元十一歲浦東大灣裏人姚增寳十一歲南灣人啞吧約五六歲身穿秋香色舊棉　黑馬甲頭戴和尚帽上海新閘棲流公所啓 
[鉅欵助振]  
　　山東罹災後荒歉頻仍甚至道殣相望慘莫能言在勸募者幾於無法可籌矣今有浙慈守拙居大善士還心願求慈親康健闔家平安助急振洋一千元委解災區接濟冬令甫闌痛奇災之未已春心圖報欣鉅欵之樂輸福萃門庭彼困憊無依者其亦羣焉交頌乎上海北市絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
