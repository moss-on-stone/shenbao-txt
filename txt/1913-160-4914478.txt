# 1913 - 160 - 4914478

 

Page 1

 
 
論說 
[蒙古政治攷（續）]  
　　彼等皆有封爵惟其封爵與西洋貴族之類異當清初旣扑明朝而建國撫有多數之漢民而惴惴焉常欲自保其地位深恐北方蒙人爲其壓迫藉其風俗習慣有稍稍類似之點遂出於滿蒙提携之策悅蒙人而托爲同盟以爲懷柔之手叚或稱王公或予爵號以是有今日曖昧不明之王公旗盟制度其封爵本有數等之差級然其實權各王公但以實力爲基礎不因何等爵位而輕重均之爲一扎薩克即一旗之酋長而已極言之蒙古之一旗直一稍大之家族其家長執共同生活之牛耳而已人民之服從之者爲族長制度之習慣决非有一種之權力依政治機能之運用而左右其領民者也從而其行政機關毫不足重如某旗之首領恒亘數年之久而滯在北京即不歸其所領之旗其人民亦不知之或又擁寡婦之孤立舉其旗務悉委之於一族下僚而亦無害於施政又或醉心於喇嘛之敎而不顧政務亦無害於治安或者日常並不置屬役一人以一身親自辦理旗務而竟無所妨碍通蒙古内外所稱爲旗者其數極多其中非無一二例外如彼庫倫有爲外蒙中心之勢力或如彼喀喇沁郡王屢聘日本人謀文明制度之輸入特不過偶有之現象耳雖喀喇沁王之心事極可欽然遇其人民使之服從者此前清所謂久遠之政策也今蒙古人民其智識殆窒閉無所通一日欲改良刷新夫豈易易此所以蒙古之狀態依然爲無智游民之集合狀態而不見進步以至百政不舉士氣衰頽當時席捲歐亞二洲震駭世界之拔都遠征成吉思汗之壯圖殊令人懷想而不能置也 
　　在前清時代雖其政府直屬之官僚亦往往悖規定之法度而恬不爲怪况蒙地遼遠千里地皆沙漠所謂迅速之交通機關殆無一焉一旦欲謀其政令之徧及不可能也加之各旗之自治其首長蔑視從來之規則恒隨意自爲行動亦無足怪然其人民多蒙昧無智不知天下之大勢與有如何之交涉并不解自己之地位如何惟族長之命是從而已 
　　夫如是各首長之政治頗各隨意有時全脫旗制之範圍就已之所好而行專斷之政治者又因外來之激刺與俄人之煽動不得已而改其舊習者亦復不少故取記載於大清會典等法規而就現今之蒙古以懸揣其内治行政固屬無由亦不能謂爲全然放棄舊來之規定而悉蔑視之也 
　　質言之蒙古之民純朴之民也内蒙開墾地附近多華民與華民雜錯以居頗染狡獪之惡習所謂惟約法三章可以御之者縱令有幾多之規約亦屬無用實際上非可適用也其人民善服從而族長（即各族之首長）握有絕對之專制權力外無何等之掣肘其政廳與首長之家庭同屬一處且無分界中央政府雖有監督然限於土地之開墾與關於外交之問題至於各旗内之行政一任其旗長之隨意更不加以干與故各旗之首長殆如一小獨立國之君主與戰國時代之羣雄及東西洋古代之封建諸侯頗相埒也（未完） 
要件 
[工商部咨各省摘録吳匡時報告請轉飭各商會文（附報告）（續）]  
　　竊嘗迭往銷綢各舖探詢情形設法兜售不自厭倦以求此中興相在華人中知吾者則誚吾爲愚爲獃以爲謀不可必得之利且謂有失商務委員體統但吾對於外人並不以委員招摇誰其知吾而所謀未來之利不在於己而在於國故亦不自知其愚且獃也在外國商家則或示厭惡之意不願盡情見告則必多方結交耐心探問至於稅關上尤須先事交與甚或微與賄賂方能告我細情及他國來貨各節蓋稅關上人之嗜利舞弊雖不能如吾國之無惡不作而彼等究多嗜利小人故亦有可以賄通者調查之得以詳知者如此（考法國商務隨員之在遠東者在所駐國居有一年後有特許回國六個月專與各商家說明一切改良推廣商業之組織近日法之商務隨員專注意於日本而吾國亦將次第及之若銀國則商務隨員之出外調查另行開支以求詳備）盛澤張汪二家於一千九百十一年以前其貨早託巴黎華商通運公司經理代售但彼等經理以來從未有大宗定貨於一次内可達數千金者據華商通運公司之主任者謂此綢來價太貴不克與日貨相競而未求其究竟惟通運公司專業於古玩珠寶故未特别注意於綢况代人經理本無調查經營之責其不能力圖發達亦不足怪今吾調查張注二家來貨之昻貴難銷之處蓋有故也 
　　一張汪二家之綢定價業已較本國銷價抬高甚巨今就所知以證之如表第一藍格之綢其來價每疋十一元而進口稅及運費尙不在内惟吾自向上海販賣綢店中購來者則其價反僅八元三角其每疋之相差直有二元七角之多 
　　品　　名　　出　　賣　　價 
　　號　　數　 
　　藍黑色小方格紡　兩疋每洋十一元　　 
　　黑藍色小方格紡　兩疋每同絲織 
　　雙線小條格紡　　一疋同上絲織 
　　藍條斗紋桂花紡　一疋同上絲織 
　　藍條梅花桂花紡　一疋同上絲織 
　　白條胡蝶桂花紡　一疋同上絲織 
　　大小方格紡　　　一疋同上絲織 
　　藍色小方格紡　　兩疋每同上絲織 
　　藍色細柳條紡　　兩疋每同上絲織 
　　二亦有確存與外貨競爭之心而不圖日前之利者如秀水春源昇是也今以春源昇來貨與盛澤張汪二家之貨比之可知彼此經商性質之不同矣如表第二春源昇來之薄綢兩種與盛澤張之加重洋紡名雖異而物質實同其價目則盛澤張之綢照舊尺二六門面者價五十七元六角照 
品　　　名　　　　出　　賣　　價 
26加重洋紡　　　一疋洋五十七元六絲織 
15加重洋紡　　　一疋洋三十四元絲織 
15洋紡　　　　　一疋廿一元六角絲織 
18加重花紡　　　一疋洋十六元二角絲織 
18新花盛紡　　　一疋洋十三元三角絲織 
　　薄綢二種　　　每兩四角共二十五元二角 
　　薄綢一疋　　　三十四兩十三元六角 
　　薄綢一疋　　　二十九兩十一元六角 
　　舊尺一尺五寸門面者價三十四元即以此疋爲標準與春源昇第一種薄綢比較考其物質重量毫無軒輊而張之每疋三十四元春源昇祇須十三元六角所以張汪之貨不能暢銷蓋以華貨與華貨比已見其昻貴更何能與日人之廉價者競爭乎若春源昇綢本易廣銷惜花色太少苟能力圖改良機織使出貨迅速且每季必自出心裁於中國舊有花樣中隨時變更參用各國通行之色澤用上等之染色令遇光遇水而不退色可期風行於全球蓋外人每季必更易花色以爲時裝故隨季變換花色尤易銷售而獲利現在大部提倡實業無微不至倘能勸諭張汪之向銷洋莊者勿僅目前之計從長籌畫或卽與春源昇合力進行改用鐡機設立於太湖左近之城以均沾利益則不惟彼此有益且太湖一帶業織工人賴以保存不至劣敗爲福亦非淺鮮且此項工業尤宜設於太湖之濱蓋太湖之水不含石灰猶法之綢織工廠之設於里昻一帶取里昻何納江源於瑞士來茫湖之清水也義大利綢廠之設於瓜摩全賴瓜摩湖之水清也瑞士綢廠之設於就思客城取其水之源公泗當湖之清也德之綢廠設於愛而白反而特城取來因江水之清也此等之水皆澄清而現緑色者非如黃河長江等水之泥沙石混雜而莫辨者也一國商業之發達及保存不當全恃本國之銷路在保存國粹者咸謂吾國男女今當仍用絲織品爲衣料以示保存國貨體恤商艱之意然知其一而未知其二也時裝之品有一定之趨向無可以道德相强故今日吾國旣改洋裝勢必减銷絲織於内國但内國之減銷未必卽爲此項工業之銷滅如法國及義國男女衣服多用羊毛者而其絲織品之發達日進而不已此豈所出之貨盡銷於本國者耶蓋大都銷往他邦而尤以南北美爲最甚且銷至中國者亦甚多如法之輸入中國數目之數爲佛郎一專門出口運華有一一零九四○○○二普通出口運華有一一一○六○○○然則吾國之保存絲業豈徒當斤斤於本國之銷路哉則試設廠以與日本爭美與義法爭利爲吾國計遠大較之强迫國人之用土貨以爲杜門謝客之計其得失優劣爲何如耶附述綢帕吾國綢帕與日本銷歐者毫無分别查日本之售於法市者小號者每匣十二塊批價十二佛郎關稅運費一切在内店家零售每塊自三佛至三佛郎五大號者批價十八至二十佛郎零售自四佛至五佛而吾盛澤來者其價小號者每打六元大號八元四角加以己國出口稅及到法進口稅每打批價亦倍於日本 
 
 
 

Page 2

 
 
　　此銷路之所以阻碍也若日本之以綢帕銷歐市者非常之鉅每打裝成一匣匣以光潔紙板成之匣面以麥柴爲地加以貼絨之日女或印成之女以表明日本之來路吾國亦每打裝成一匣而以彩色洋紙糊之旣不壯觀且毫無表示東方物之意思已覺相形見絀今苟能平其價而廣銷之已可獲利若更改良機織以輕成本何難與日本相競至所裝匣面似可以舊日通草貼花法而變通之或附以五色國旗以表彰中華民國之産品當亦有利可圖也 
時評 
[說恐（時局心理談之二）（無名）]  
　　事前無不顧前後之舉動者事後斷無手足無措之驚恐是故恐者不恐之原也自以爲無恐者恐之原也 
　　夫世人主見之不同者不外二派一則固守其主義一則審度乎時勢夫固守其主義則當以殉其主義爲止境無所謂恐也審度乎時勢則當權其利害量其力量勝而後動何至有恐也固守主義派而有恐者是爲不忠審度時勢派而有恐者是爲不智 
　　是故太上者光明磊落不計榮辱是以不恐其次者死生以之不計利害是以不恐又其次者度德量力榮辱利害審之已熟是以不恐非惟不恐且亦不願使人恐何則以武力使人恐者武力去而卽恐人武力以財力使人恐者財力盡而即恐人財力以勢位虚聲使人恐者勢位虚聲墮而卽恐人之勢位虚聲 
　　然而今日之官員也政客也黨人也游士也不張大其聲勢以恐人卽倉皇失措以自恐此聲明之電所以多也此反悔之詞所由來也此所以逃所以賴所以自首所以作眼線層出而不窮也此皆恐之罪也嗚呼 
[命令]  
　　五月二十六日臨時大總統命令　據兩淮鹽運使張弧及揚州第二軍全體軍官先後電陳第二軍軍長徐寳山先於二十三日晚有人僞充骨董商持一小盒求售徐寳山時已就寢二十四日晨自起開視炸藥猝發傷身隕命等情兇徒譎詐賊害勳良深堪駭悼徐寳山駐兵揚州夙著威望前年光復江北一帶旋師屯鎭保障一方尤能尊重國權維持風紀近因破壞之徒時往煽動該軍長搜查破獲已有數起防範不爲不周乃奸人故設網羅竟遭毒手殲我良將憤慨何窮業經電令徐寳珍暫代該軍司令責成拊循將士保守地方並嚴緝兇手務獲究治應由江蘇都督徐代司令分懸重賞窮究主名徐寳山照上將例治喪並由陸軍部照上將陣亡例從優議卹此等暗殺兇徒旣爲人道所不容卽爲國民所共棄着各省都督民政長嚴飭軍警一體緝拿防範以懲兇逆而慰英靈此令 
　　任命顔惠慶爲全權代表前往和京會議禁煙事宜此令 
　　徐寳珍授爲中將此令 
　　陸軍總長段祺瑞呈請將陳錦章前授陸軍步兵中校并加陸軍步兵上校銜原案取消改授爲陸軍一等測量正應照准此令 
　　領參謀總長事黎元洪呈請任命區家俊爲廣西都督府參謀應照准此令 
　　領參謀總長事黎元洪呈請任命舒和鈞爲熱河都統府參謀長應照准此令 
　　領參謀總長事黎元洪呈請任命劉恩鴻爲奉天陸軍第二十七師參謀長應照准此令 
　　陸軍總長段瑞呈請授趙啓明林亦涵陳樹德翁忠霖王深孫鼎爲陸軍步兵中校傅全扆爲陸軍騎兵中校包煥庚爲陸軍憲兵少校陳森俊何添紳吳俊杰陶質彬黃雪岩賀能斌閔壽鯤江濤唐岱鋆黃擁奇林文瑛爲陸軍步兵少校楊國祥陳桂森爲陸軍炮兵少校王嘉凱爲陸軍工兵少校應照准此令 
　　陸軍總長段祺瑞呈核覆甘肅都督擬以羅開福補游擊劉尙忠馬國明李長齡補都司蔣福祥馬國景補守備請予准補等語應照准此令 
　　蒙藏事務局呈稱核覆甘肅都督請獎南番拉卜楞寺呼圖克圖擬請准予封獎等語南番拉卜楞寺呼圖克圖嘉木樣首贊共和深明大義應加封靖覺妙嚴名號其餘輸忱効順之各喇嘛等並由該都督查取職名呈候核獎用昭激勸此令 
　　五月二十七日臨時大總統命令　任命季新益署江蘇實業司長此令 
[專電]  
　　南昌電　鄂派黃祖徽二十六到此寓招待所顧問官賀國昌等二十七在商會歡迎磋議調停辦法南北不致决裂　 
　　南昌電　此間各公團政黨報館歡迎黃祖徽後以李督允調近鄂軍隊陸續回防電懇副總統轉電中央及各省釋疑息謡黃祖徽電副總統云晤李督面陳鈞意至爲感佩贛省各界會議已請李督飭統將嚴束軍士勿越範圍並請將軍隊調防以息謠諑第一件已照辦第二件已允陸續調防詳細情形李督另有詳函由徽帶呈云云 
　　南昌電　李督擬組省議會臨時會續議預算各案出席陳述質問各件 
　　南昌電　程都督現派馬錦春朱先志赴揚州查辦徐案並飭與該地軍界人員協商以維持地方秩序 
　　南京電　程督頃接張運司電第二軍軍官昨開軍事會議决該軍隊由都督府直接管轄現已電請政府核准 
　　南京電　應省長現派程輝裕調查江北各釐局收數情形以便改辦貨物稅 
　　南京電　應省長現派陳疇會同江浦縣知事查勘浦口商場事宜 
　　南京電　調查台營局現已改爲清理江蘇省水陸台營公産局定於六月一日實行開局 
　　南京電　女子工藝學校及某等女學校請願補助經費之案省議會均未通過昨日各女學校聯名呈請省議會維持風潮甚烈 
　　南京電　昨（二十七）都督府新修大門内旁牆傾倒壓斃小工一人受傷二人 
　　南京電　商場督辦莊藴寛昨已赴京聞要求財政部撥給籌辦欵項 
[特約路透電]  
　　北京電　政府於幣制借欵發行之後大約將續與五國銀行團訂借英金一千萬磅其條件與近今之借欵相同此事現正在討論之中其細則尙未確切商定說者謂此事之要點乃在五國願以足用之欵供給中政府恢復全國財政工商實業之平衡庶中國財政可復原狀而後始可求完美之進步 
　　北京電　奥國借欵顯已展期德國之一部分因德政府竭力反對聞已失效 
　　北京電　蒙古問題大約將暫由中俄兩國交換公文解决因兩方面皆願早日商妥俾能攻剿匪徒或謂國會若長此俶擾則亦無庸以此事移請核奪云 
　　北京電　京師大學復起風潮似因監督近出通告凡學生欲入專科者須先考試之故向例預科卒業後卽可升入專科以故學生羣爲不服聚集三百人往見監督質問理由並令冩定辭職書以某某二辦事員爲證今日各學生復派代表往見敎育總長面陳一切 
　　貴陽電　省議會咨告都督反對警察鎗斃二囚之舉動並詰問是否奉大總統之命或都督民政長之命而處決查警署職權至大祇能判罰三十元覊押三十日云云都督尚未答覆 
　　開封府電　南鄕所設之蘆棚療治災民之醫院已於今日開幕可容二百人其欵由河南義賑會撥給 
　　東京電　近者日本釐整警政裁去警長多人彼等現定明日赴華至東山（譯音）警察學校充當敎員 
[譯電]  
　　北京電　駐紥距内蒙古班廠（譯音）電報局六十里之華軍一隊約數百名由李某統帶怱遭蒙匪襲擊被逼退走華軍死者二十人傷者十人李統帶亦在其内 
　　北京電　袁總統電命東三省都督注意保漢黨（譯音）與宗社黨暗相勾結並命查拿叛徒從重懲辦 
　　北京電　第二第三第四師團及毅軍拱衛軍各師長電請袁總統卽以武力對付南方擾亂和平之人袁總統答稱現可和平調停無庸依賴武力並命各師長勿再自行驚擾 
　　北京電　據國權報載稱廣東商民屢請中央政府撤銷胡都督否則彼等將自令退任國務院正在討論此事 
　　倫敦電　中國議任溫宗堯爲專使以與英國調停西藏問題英政府聞之頗爲歡迎惟原議在倫敦進行談判今將改在印度大吉嶺 
　　北京電　姚錫光有任内務總長之說 
　　東京電　樞密院前因日皇患病停止會議日皇今幾復原故該院定於明日（二十九日）開會討論整頓行政修改簡任海陸軍大臣及文官之勅令 
　　海牙電　荷蘭政府復定期七月一日召集萬國禁煙大會雖列國未全加入該會届時將議决修改條約問題 
　　巴黎電　警察搜查商務協會事務所及反對軍備各員之住宅抄出與軍隊來往之函牘及付欵之存據 
　　倫敦電　要求女子參政權之領袖潘克赫斯特夫人因由獄釋出養病之後並未如期投到已復被逮下獄 
　　俄京電　據西凡斯托帕爾電稱有日本陸軍少佐一員久庽俄國近由巴爾幹回俄京時因被告偵探軍務爲該處當道所拘搜其室内並無證據乃向道歉而釋之又據他電聲稱該員乃柏林日本大使署武隨員釋出之後當道令其卽行離境 
　　倫敦電　路透電社得確實消息外間所傳土耳其已將西泊納斯一地讓與英國之說實係無根之詞 
　　布京電　據米爾半官報載稱塞國要求修改聯盟條約不啻要求註銷該約現信俄國將竭力阻止各邦互啓兵戎列强亦將助俄成事 
　　希京電　據政界宣稱希兵在班希盎與布兵開戰後查點損失共死五十九人傷一百三十七人 
　　倫敦電　駐英列强大使今日（二十六日）開會歷時兩點半鐘之久後乃延會至星期五日聞各使皆願從速簽定媾和草約無需修改希塞代表今日會商後决意請英國外相葛雷君卽行召集普通大會 
[公電]  
　　南京電　各報舘鑒昨閱時事新報載程督有長電致大總統大致謂大借欵簽字南方反對甚力黃等亦逼迫附和謠傳德全已就黃範圍等語德全何嘗辭職何嘗有此長電現在時局擾攘似此造謠揑電誠恐摇惑人心應請時事新報館查明此電稿所由來趕速見示以便窮究程德全儉 
要聞一 
[英國下議院討論鴉片問題之詳情]  
　　五月七日英國下議院開議停止鴉片貿易問題自由黨議員瓊司君提出動議如下全院今復深知印度與中國之鴉片貿易就道德而論實無維持之理今者中國一面從事禁止本國人民栽種可以生利之罌粟一面仍須容納印藥入口故本院特請政府免除中國履行條約上規定准印藥入口之義務並許中國禁止香港與各通商口岸存積之印藥運銷内地瓊司君復謂印華鴉片貿易非特爲中國第一大患且爲吾英莫大之辱其害之及於華人遠勝水火兵疫吾人於本國旣標示鴉片爲毒品卽不能以此間之毒品以充中國之食品（衆歡呼） 
　　次由統一黨議員開斯維克君起言彼嘗寓華十有九年親見華人種吸鴉片彼等設能信諸所云則自將恍悟吸食鴉片爲害之劇實則其害不過如飲啤酒一杯而酷嗜鴉片之害尙遠不及濫飲烈酒之甚中國道中尋常之人皆不能吸食鴉片僅能得些須以於作事時過癮至所謂鴉片烟館並不劣於華人平常所住之房屋幻想家討論該問題與彼討論全然禁酒問題者實同一偏見今彼不欲討論烟酒之道德如何惟擬聲明凡與東方之國辦理事務則當置身於東方之一方面立言夫吾人已與中政府訂定契約中國如能採納願除煙患者之進言則吾人自應放棄種種利益以助中國之自新今吾國之責任已盡所未盡責者惟中政府耳總之此種現狀若不更變則彼殊不以促請解脫中國束縛之動議爲然 
　　次復由統一黨議員里斯君起謂罌粟一物並無粘附之害毒其物極爲悅目若能用之得當爲益極大濫用鴉片者不第中國一隅美國催眠各藥近亦大需此物上年運入該國之鴉片總計共值英金五十五萬五千磅有奇東方之人以鴉片治感冒腹瀉諸症印度之保壽險會社對於吸食鴉片者並不加收保費故反對鴉片貿易之諸議員討論此木 
事不可從道德着想如願以公允之道對付該問題則當少安毋躁中國各省是否切願禁絕種吸鴉片今尙不無可疑近據印度各土商具名之公函聲稱或謂土商之困難實由彼等自致之此言實不可不辯當知中國之改革者今惟竭力排拒易於遏制之洋藥而於本國所産者則全無掃除之能力云云里斯君乃提出以下之修正文曰本院因英政府前曾與中政府訂定禁絶華英鴉片貿易之辦法故不願未經妥定辦法保全英國印度納稅人 
 
 
 

Page 3

 
 
及英印土商之利益而率然更變條約促進鴉片貿易之終止 
　　統一黨議員斯考特君謂雖信吸食鴉片實爲巨害然不願於除害之際而行極不公允之舉彼意英政府今當會同印政府與中政府磋商設法現在堆積之存貨以消東方未來之金融大恐慌云 
　　後由印度藩務次官芒台格君宣言謂中政府及中國國民之謀除煙患其熱誠果敢今已絲毫無疑證據昭然實可深信夫革除舊習本爲極難之事中國幅員廣郭户口繁盛鴉片之害遍及全國失其國家之資格損其發達之機會者皆此物也而華人今乃不避艱難誓除此患世界歷史上可與比較之事實不多見此敢斷言而不畏人之指摘者也（衆歡呼）中國於德勇之上已示一模範此實世界歷史上所罕有印度總督及印度藩務大臣亦嘗計及此事然中國如無此願則二君所圖斷難有效亦徒令中國創設專賣之制耳而吾人且將因以坐失入稅而與華民無纎毫之益故二君曾研究極有效益且可裨助中國之良法以贊成中國之態度中國之禁煙頗多困難不特須禁全國之栽種復須對付煙民之欲望故吾人前若忽停輸運鴉片入華則其結果轉將鼓動中國栽種罌粟之心此中國前所以提出同步進行之政策按其禁止本國栽種之成績以禁外國運入之數額也（未完） 
[華命鉅子尤列到京記]  
　　中國最初革命家尤列先生於二十年前提倡革命前清光緒乙未年在廣州爲大吏搜捕與孫中山同逃海外首倡報館鼓吹革命手創中興會一切章程均其手定其後改爲中和堂又分一部分爲同盟會因主張與孫中山不合中和堂屹然獨立尤列爲首領十餘年凡屢次起事實行家出於中和堂會員者爲多老革命家自黃興劉揆一張繼等以下皆爲後輩對於尤氏亦極信仰南洋羣島美洲暹羅越南及内地之雲南廣西中和堂會員數十萬人團體極爲堅固及革命事起盡力極多爲同盟派所排斥中和堂派極爲不平民國成立乃改爲中國共和黨近者以國内黨爭極爲激烈尤君思以至誠感格之乃自日本繞道朝鮮返國於昨日早車到京共和統一黨各派代表至車站歡迎王賡代表大總統歡迎之大總統復派總司令叚芝貴接待遣馬隊護衛迎至東廠胡同軍人俱樂部居住卽去年接待黃克强處供張甚爲周備尤君爲海外數百萬華僑所敬仰此來極欲提倡實業又聞共和統一兩黨均擬於數日内開特别會歡迎云 
[摘奸日報與警廳]  
　　京師警察廳訓令云檢閱民主報載有摘奸日報宣言書及其簡章並摘奸日報事務所設在粉房琉璃街世界語學堂等語當由行政處函知該區署詳查旋據覆稱摘奸日報係吳鹵弢吳天民與比國人那克哈拉等發起組織等情查報律第二條凡本國人民年滿二十歲以上無左列情事者得充報紙發行人編輯人印刷人特舉本國者卽對於非本國而言特舉得充者卽對於不得充而言是外國人不得爲報紙發行編輯印刷等人當然應有限制又元年九月外交部函本部於本年九月初四日通照駐京各使館聲明自九月起無論何項洋商均不得新行開設店舖等因報館雖與店舖不同究係營業之一種摘奸日報旣由吳鹵弢吳天民與比國人那克哈拉發起組織核與報律及外交部現行辦法均有抵觸事關主權自應由該區署嚴重干涉迅飭將該報籌備事務所尅日取消如果吳鹵弢等意在組織報館應按照報律辦理另案呈報候核爲此令行該區署仰卽遵照并於辦結後詳細具覆備案此令 
[章炳麟之勳二位]  
　　孫武胡瑛孫毓筠王賡諸人均爲章太炎請勳已具呈大總統請給勳典其文云竊惟民國肇造以來於稽勳之典特加注重凡屬微勞皆膺獎叙其有事功昭著嘖在人口者更無論矣竊查東三省籌邊使章炳麟於締造民國厥功甚偉在前清光緒中葉章炳麟卽以革命之說鼓吹人心自駁康有爲書出海内人士益曉然於民權之精義夷夏之大防革命之機遂動章炳麟因事被逮下獄幽於囹圄者數年艱難困苦窮而愈堅出獄後東渡日本與留東學子集會討論擴張勢力復與汪兆銘等主辦民報以共和眞理灌輸國人全國人心爲之大變及武昌起義章炳麟附舟歸國與國中豪傑相聚海上設立中華民國聯合會以促統一國家之成立苦心孤詣百折不回猶復遇事敢言不畏强禦於國家大計多所維持眞民國有數之人物也竊以章炳麟之功有非尋常所可比者中邦古以專制立國君權之說深入人心此次民國告成全由於人心之傾向共和而養成最近之人心不得不歸功於十餘年來之言論至言論之中堅則當以章炳麟稱首考之輿論莫不皆然且章炳麟處前清專制之下出萬死不顧一生之計悍然以個人言論與政府爲敵乃至下獄不悔流落海外不悔終以民權學說養成一般社會之心理卒至武漢一呼天下響應百日之間共和宣布此其功業比於孫文黃興殆難相下惟酬庸之典至今尙付闕如揆諸民國旌功之義容有未盡用特合辭陳請可否援例給予勳位旌其功業在章炳麟淡泊自甘原無矜功伐能之意武等念論功行賞政理攸關不得不據實縷陳以彰湮滯云云聞此呈上後大總統已批准給勳二位不日便可發表云 
[財政部駁斥桂議會通電]  
　　財政部以廣西議會反對借欵之電文特再將詳細情形致武昌黎副總統各省都督民政長省議會並轉各政黨各報館電云借欵事項奉大總統發下廣西省議會寒日通電閱之不勝詫異查借欵用途大半清償洋賠積欠原係萬不獲已之舉所有合同内容曁通過前參議院實情迭詳通電全國共聞乃廣西議會忽以本部宥電證之前參議院報告稱爲矛盾嚴責本部自不能不逐與辦白原電稱前參議院秘密會議無正式交議公文亦未正式咨復不能認爲通過等語查借欵爲雙方協商之舉且事涉外交與别種法律案不同會議時嚴守秘密尙虞洩漏似無正式交議之必要况上年克利斯浦與海蘭鐡路兩借欵均事後始行咨院並未事先正式交議先例可證前參議院旣不以未提出正式咨文爲不完備而付之會議逐條表决且近日前參議員湯化龍等四十八人通電各省證明此項借欵約確爲通過之件在身親其事均承認此案爲通過而該省議會相隔萬里未覩實情堅指爲未經通過竊謂未免武斷原電又稱前參議院僅可决五條餘條並未付議等語推該會之意殆以議事録所載其餘普通條件無庸表决誤爲未經付議不知議事録所載無庸表决者乃省略表决之謂並非未經付議之謂蓋普通條件乃借欵合同中必有之條件大體相同無研討之必要當時議長諮詢全院議員應否逐條表决衆將普通條件覆閱一過僉以關係較輕無須討論表决全體贊同該議會如以本部宥電爲硬認表决則試覆按前參議員湯化龍等通電不難瞭然原電又稱院議祇許稽核鹽務聘用洋員會同華員辦理今易稽核爲總辦與院議不符一節查合同第五欵稽核總所用洋會辦一員及各分所用洋協理皆上年原議條件經前參議院通過者總辦與稽核協理權限責任顯有不同合同具在並無總辦名稱該議會何得妄加臆測致啓外人以敎猱升木之漸原電又稱美國退團主體已易縱經院議亦歸無效等語查向來借欵皆有准其轉讓之條此次合同第十九欵亦載此節銀團易六爲五乃債權者内部之事美雖脫團條件未更試問此後該團内設再有一二銀行輔議或託付他團我亦將謂爲與原案不符卽可不生效力耶總之借欵由於欠欵由於各省之無力解欵議會代表人民一方面監督政府一方面贊助政府借欵一事動議經年憂時之彦方懼不能成立或蹈破産之禍廣西議會果能不恃借欵别有救亡之策豈特本部拜賜良多全國人胥受其福否則事前莫展一籌事後任意吹求非盲於事實致生誤會卽别有用意借端鼓煽是原電所責本部以荒謬絕倫者恐不在本部而别有在矣辱承遠誨敢布腹心戇直陳詞無任惶悚財政部個 
[雜評一（無名）]  
　　調和與决裂調和矣終不見赤心以相示决裂矣亦不見鐡血之相爭故調和不過暫息風潮之謂而決裂亦不過擾亂人心之詞中國人之力量有限良心有限充其所極如斯而已然而如斯無已望國事進步難哉 
　　學界與政界政界風潮無已學界亦風潮無已中央學會爭選舉權後今日又有京師大學之考選風潮夫學風而不嚴行整頓波流所及中國永無不風潮之日矣主持敎育者其善圖之 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[徐軍長被炸案三誌]  
　　徐軍長被炸情形迭紀前報兹將近日情形録左 
　　嫌疑犯之提訊第二軍連日對於緝兇問題甚爲注意聞已查出前日送古玩之古董客一名姓吳名人傑本人在滬家小在揚已由司令部派人將吳住宅發封并電滬上官廳請捕吳歸案訊辦迨二十七日拘獲該古董客吳人傑及其夥友艾二二名由鎭至揚由徐代理軍長將吳及艾釘鐐發交軍事審判處審訊吳供匣中確係古董並有信一封均託艾二覔人轉交信爲艾所代書（吳不能書）艾則語意含糊頗涉嫌疑云 
　　清江兵船過境徐軍長寶山被炸後全城秩序安甯尙無紛擾惟徐軍長之死適在扣留過境兵船之後二日聞者已爲談虎色變矣詎昨日又有駛往清江兵船過境居民頗現不安以致城中左衛街一帶遷居者甚多立由淮運司李知事出示禁止遷居藉資鎭靜一面由商會發電致清江馬師長詢問兹已得馬師長復電促令吳團長從速開行不得逗留矣 
　　小喜子之入殮徐軍長入殮時在城各界均往候殮其與軍長同殉之小喜子亦於是日入殮由軍隊護送至萬壽寺暫頓喪儀亦極盛云 
　　各同僚之哀悼徐軍長凶耗通報後南京程都督應省長清江馬師長劉護軍使均有電來揚唁問其餘各處來電頗多江都李忍庵知事本偕四十八團團長陳兆豐及軍法籌備處處長李士哉在鄕捕盜聞耗回城偕同陳李二君哭奠盡禮由李知事立懸賞格如獲得眞兇者賞洋一萬元探聽確實報信因而拿獲者賞五千元 
　　贛省之危機略轉 
　　調和南北之大集議駐潯扼守鄂邊司令官歐陽師長武昨接黎副總統來電謂南北軍隊夾江而守彼此均不能越雷池一步北方軍隊由派處負担完全責任是否貴師長亦能同負責任並謂已派黃祖徽卽日赴贛解釋一切云云經歐陽師長轉電李督並請於黃祖徽到贛時開誠接洽李督閱電得卽於二十三號在府集合各顧問官十餘人由特别大會公同討論當推定代表曾秉鈺張魯璠賀國昌宋育德四人於本晚九點鐘假商務總會開會研究聯合各界公電中央解釋嫌疑當晚决定由四代表聯名公請各政黨首領各報館主任於二十四號午後七時在商會設讌公同磋商電稿用意再行譯發聞李督對各顧問官宣言此次對於兩案實爲擴張民權起見並非以個人權利之故反抗中央旣黎副總統肯出任調停自應靜候解决云 
　　更換李督之對付法贛省議會於五月二十三號開會提議事件有議員尹士倫謂頃閱豫章報　　贛都督有撤換消息如係確有其事自必謀對付方法則前途異常危險副議長顔丙臨遂變更議事日表先以尹君提議事請衆討論對付之法黃用中謂中央自宋案借欵發生後日日整軍經武以備戰爭然吾省總以鎭定爲是鄙意擬以贛省純賴李督維持之言分電國務參衆等院及黎副總統亦函請李都督採取保守主義尹士倫旋以擬稿遞與議長書於墨版請衆表决羣起贊成遂按日表提議他案 
[鄂長官之維持治安策]  
　　都督府之集議鄂自北兵來鄂後好事者又大造謠言謂將有戰事故意挑動惡感黎副總統特於昨日邀請南北軍官豫南總司令李純江南留鄂軍師長黎天才及湖北三師師長兩旅旅長黎本唐等並各上級軍官集合於都督府由黎副總統演說軍人保護之天職及南北軍融和之必要并責成各師旅長力任擔負聞各軍官均表同意始而茶話繼而西餐至日暮始散 
　　民政長之嚴令武漢地方近來結社集會苟含有政治性質者當道無不取干涉主義一般激烈派見武漢不能逞其志乃分赴各屬秘密運動各屬知事不敢查禁連日電呈來省兹聞夏民政長以行政機關自有統系不容他人藉端干涉致滋擾害卽各屬人民對於地方利弊問題確有所見原可呈候官廳採擇亦斷不容以個人私意妄肆要挾而保以必從乃近來各屬地方竟有一種人跋扈異常上則把持長官下則欺壓愚民　不遂其所求則薦謗飛誣無所不至長此不禁則官廳事事掣肘且恐擾害秩序故昨特刋發示諭飭令各屬擇要張貼隨時查訪遇有前項情事許即拿送法庭究治 
[湘省又有兩風潮出現]  
　　國稅廳用人風潮湘省國稅廳長陳炳煥以國稅建始征收需才呈請財政部特設征收員練習館一所招考人員入所練習分課授業以資任用此消息傳出後第一財政學校及經國法政學校首出反對謂其將現有學生不用而倡此任用私人之法遂停課要求取消詎經濟協會全體會員亦不贊成由該協會通知第一第二財政學校以及第一經濟學校一概罷課並由三校中共舉代表龍安華徐邦彦至國稅廳面謁陳處長陳不見以彭繼曾出而招待純以好言安慰代表聞代表回報協會知不能用和平手段可以取消遂决定本星期三假敎育會開經濟討論會一方面由省議員紹介請省議會開議一面由起章員擬定電文電中央財政部如各手續均不能達取消之目的即由該協會同人提起正式訴訟此爲最後之對付方法云 
　　饑民排飯風潮湘鄕永豐鎭以榖米翔貴地方貧民閙成排飯風潮近日該鎭痞徒在王存厚堂盤踞數日王家大小男女均各奔避外出所有磁器（博古碗約三十餘席上年在九鎭任内製歸者）及皮貨珍貴之品一搶而空桌椅窗櫺則或燬或壞少有孑遺言之慘然十二號該痞等又號衆至蕭琴閣家藉糶滋閙始則每石二千四百文繼以來糴者增多遞减至一斗百錢猶不甘休遂相率上樓胠篋肆掠蕭氏家人亦均外逃痞匪罄其所有而去幸經清鄕委員朱君倬生開槍嚇之使鳥獸散然是時蕭家器物已無一存者逃者歸至求一碗而不得聞此旬日内該鎭富室被害者約四十餘家而王蕭二宅爲最甚當該痞至朱筱山堂適遇軍隊到彼在外鎗斃一人遂四散去至璜璧堂朱紹元家問糴紹卽慨允捐榖千石以爲賑荒之用痞等則未闖入二者均幸獲保全日昨該邑知事在永拿獲李求十（匪首）一名搜出竹製僞印卽已明正典刑而該痞等猶且時聚時散一夕數驚該邑鍾營長聞與縣知事以爭功閙意氣以故該邑下里閙糴風聲日益洶湧云 
[粤警廳大與報館爲難]  
　　陳景華大罵各報館廣東警察廳令報界公會云現奉都督來函近日各報對於南北事情類多造謠生事而尤以特電爲尤甚如本日南越報電報欄載陜西山西直隸奉天山東河南甘肅各都督等通電力詆黃興及贛粤兩督不愛國家甘爲戎首本府并未接此通電定係該報造謠又昨日今日粤事欄載孫中山之北行有待徵集對外之意見及胡都督責備兩院議員三則均無其事又南越報國華報本日特電載粤東護軍使陳炯明電陳弭亂之策及分任某爲特任鎭撫使辦法當以電話詢陳軍長亦云未有其事又國華報昨日本省要聞載梁士詒面面俱到之電文又粤省財政人員聯翩北上本府日來并未接有梁士詒此項電報亦未派財政人員北上似該兩報造謠生事實欲煽内亂遂其破壞之心不知該兩報編輯意果何居是否必欲釀成亂端滋擾商場而後快又如各報本日特電載粤都督電保汪精衞爲國史舘協修官袁總統已准等語亦無其事應飭令更正并諭以後關於無根之電報新聞不得登載以免淆亂是非爲要等因查近日有等報館其紀載與言論儼有南北業已分裂不日宣戰之景象查南北同是一家何來惡感其對於宋案借欵兩事或有不以爲然者亦爲政見之不同共和時代言論自由應得有研究而罔識大體之報舘動輒持此以爲反抗中央肆其排擊實足製成南北惡感破壞大局而有餘今奉都督函令如此近在咫尺尙且造謠何况其他卽如本日南越人權華國民治等各報載有胡都督電禀辭職消息當卽詢問并無其事以上種種謠言殊囑妨害治安擾亂人心本廳長爲顧全大局計不能不嚴加取締嗣後如再有此等造謡煽惑之新聞電報論說等等則本廳惟有予以停版之處分請爲愼重出言論可也除分令南越報國華報人權報華國報民治報查照更正外合令該公會轉飭各報如有登載以上情事並卽更正爲要此令 
　　拘解訪員黃憲昭黃憲昭係勞打電駐廣州訪員兼内務司委充瞽目等三堂院管理其人交游衆多前時曾爲警廳長傳到廳中加以戒飭日昨又爲警兵解案卽經警廳宣佈謂爲造謠摇惑之犯人送軍法處也聞其被逮之原因實因香港華字報特電欄内有勞打駐廣州訪事電稱陳炯明胡漢民二人聯同反對中央政府陳炯明并謂香港商人不能代表南省國民之意見云云政界閱之大怒以該電語過於挑撥惡感及細加察查有人謂此電由黃氏所發故將其解案云 
[粤人之時局觀]  
　　議會再表明意見省議會十九號一點鐘開議謝議長主席秘書宣佈函電曾國琮動議近有商家電京贊成借欵似以爲否認者卽有南北惡感之意其實不然匯通電各省表明本議會意見非不認借欵實不認違法借欵請諸君研究李綺菴和議成符孟謂如電國務院不合因前經發電彈劾今又再電解釋未免前倨後恭應不贊成杜應魁謂對於電文内加入奉天黑龍江亦有反對作證此可表明非本省單獨之意見乃將通電各省付表决多數通過 
　　商界又安慰人心總商會九善堂昨又發傳單云粤自前年光復以來商會善堂募捐籌餉奔走不遑無非欲促進共和爲人民永謀幸福然爲大局治安計曷敢云勞方幸秩序日就安寗商民復業乃自宋案借欵發生而後奸暴之徒造謠煽惑遂至邪說沸騰商塲疊受影響百貨停滯人心惶惶幾若大亂之將至涓涓不塞流爲江河神州陸沉可爲浩嘆竊維宋案取决於法庭借儥亦已成實事公是公非自有眞諦卽袁總統胡都督曁各省都督民政長當共和民國締造之艱難人心傾向於統一萬不欲再見破壞自取滅亡均能以治安爲前提必不以大局爲孤注力謀保護利國福民凡我商人務宜各持定見安居樂業切勿爲流言所惑互相驚擾以自害而害人是所至盼 
[粤垣拆毁街閘之大風潮]  
　　粤垣各街閘門原爲街坊舖户自衞而設現警廳欲利便交通免爲匪人上落行竊起見飭令各街一律拆去兹據各行紛紛到總商會投訴請從緩拆并擬卽日大集各行商會議僉請本省城門尙存各街閘未可遽先毁拆且宵小潛伏時局亦未大定似難撤去蓋各行商心理多有鑒於上年王和順之役如無街閘則一旦有警無以自衞若慮門樓爲竊匪階梯則電杆林立詎不能爲匪上落如謂交通不便則相安已久亦未見其實有妨碍之處故公議卽日函請警察廳長暫從緩辦以順輿情云云總商會狗各坊人之請已函請當道暫緩執行惟當道持之甚力連日由各警區督拆不稍假借西關十一甫大巷及西砲台附近各街之閘門樓多已拆去因有街坊出而阻止故暫緩拆現各街因此連日紛紛集議對待復有多街發起繕就呈詞向各街簽名蓋章聯請政府維持其簽名蓋章者有百餘人聲勢頗壯咸謂此次爭之不得定以强硬對待然警長素來强硬恐未必知難而退也兹將警廳覆函録左 
　　逕復者現接來函據將各處街閘門樓從緩拆卸等由細核來函所稱各節均無充分之理由如所稱本省城門尙存各街閘未可遽先毁拆等語查城門性質與街閘不同以彼例此已屬誤會且拆城一事經前省議會贊成祗以工程浩大未易遽行告竣耳至此等街閘門樓實爲有害無益之障礙物一轉瞬間卽可盡平何必斤斤愛惜又所稱各該行商心理多有鑒於上年王和順之役如無街閘設遇有警無以自衛等語查惠軍肇亂係事出非常該行商所持心理實屬過慮且使果有此等奇變試問所設街閘果能抵禦否適足以自困而已又所稱電杆林立卽無門樓匪徒何嘗不可緣杆上落亦未見有妨碍之虞等語查匪徒雖可緣電杆上落然無藏身之所稍爲加意卽可發覺殊與門樓可以藏匿匪徒大有差别至此項閘門在民智閉塞時代憚於改革儘可因陋就簡方今文明進步倘狃於習慣長此蔽錮又安有改良之日總之該行商及貴總會對於此舉係主張暫從緩辦本廳長以爲旣知其益則應辦理惟恐不速此項命令旣經宣布於前遽行取銷於後尤屬無此政體且各街不止店舖其屬於家屋者居多豈能以少數之商人不便其私輒防碍大多數之公益又街道爲公家所有實於店舖無干今政府爲之整理而貴商會乃徇此無意之要求允溢出商務範圍之外萬難照准應請貴總會將本廳拆毁閘門不能緩辦理由明白宣佈是所至盻此致廣州商務總會葉君舜琴陳君鑑持 
　　自警長答後商人大憤連日總商會維持公安會紛紛接各街坊信函多責該會等坐視不理請其設法維持故該會等於昨日再行集議此事當將警廳復文當衆宣佈其和平派人僉以警廳此舉無非保護人民公安各行商已咸喻此意惟各閘門之有樓閣者慮其藏匿匪徒爲地方隠患且各閘夜間緊閉亦礙警察換班現擬變通辦理將閘上之樓閣自行拆去并於通衢大道之處夜間勿再閉閘以便交通云云遂將此意電知廳長已蒙許可照辦旋復會同公議應由本總會曁九善堂公安會刋佈傳單請將各街門之有樓閣者迅速自行拆卸夜間勿再閉閘其各閘之無樓閣者一律照舊一面由會函覆警廳轉飭各區毋庸干涉以安人心乃散會兹將警察廳令警察各區長及各分區長文録左 
　　拆卸街閘以利交通且免窩匪此係爲地方安寗起見本廳長毫無成見兹接總商會陳鑑持君電話謂各街坊自願將閘門之門樓自行拆卸及夜間不閉閘門等語足見各街坊尙知公德事屬可行用特令行各區如該街閘門尙非阻碍道路暫仍其舊惟各街閘之門樓應得盡行拆卸并令夜問各街閘一律開放如有仍閉閘門以困人自困者卽必令拆卸其夜間遇有盜賊則由各站崗警察合力追捕不得放棄責任此令 
[魯省地方上之惡潮]  
　　商河閙捐風潮商河閙捐風潮已有二次第一次經縣官託人調停允爲呈請减輕附捐鄕民得以暫退該鄕中有王姓者在前清時薄有功名旣而入孔道會思想極舊一聞加賦之說卽藉爲題目倡議反對鄕衆素仰此輩若神明聞其說益得所恃乃更大言無忌誓非取銷附捐决不干休且王平日與學界激躁少年不相謀故諸少年乘之即搆於官官卽拘王鄕民聞之遂傳檄嘯聚而第二次暴動以起時爲本月十一號四鄕各團持械入城者數千人常將議參兩會搗毁兩會附近爲實業小學亦毁傷學生三人又有單級養成所學員某適在實業小學談話亦爲所傷議參兩會會員俱因散會得免於難獨文牘李子珍君受傷極重現聞已死搗毁後鄕民氣猶未平將繼以焚燒運到煤油數箱旣傾注矣時駐防隊官寗君率隊馳來彈壓見勢不了令放空鎗一排衆始懼紛紛散去 
　　鄕民散後次日復至城門早閉不得入相拒至暮而退次日又至迭次相拒官終怯懦遂將王某釋放自此少安然而人情洶洶誠不敢斷其善後何如也 
　　利津覇墾風潮利津河灘淤地爲東省最有希望之墾植塲所而其最大障碍卽本地人之握持壟斷是也前有壽光縣民於清光緒三十四年曾在利境領得荒地一百七十餘頃因恐土人欺凌排擠故特集合多户結爲團體前往墾治今已墾出百頃有奇而土人疾忌益甚日前卽有人運動聚衆驅逐諸墾户占領其已經墾熟之地擬據爲己有聲勢頗大墾户大恐乃急報告本縣並有壽光公民派代表往利交涉一方電請公署速爲維持未知能不閙成大事否 
[嗚呼川省之法庭]  
　　戴鴻疇之控案警政助會被毁由該會代表馮壽堃呈控警廳長戴鴻疇於地方審判廳經原告催訊數次始於五月六號公開刑庭訊問是日原告馮壽堃及證人均已到案惟被告戴鴻疇遣馬弁田某到庭始終不承認由戴打毁之事法官有意袒戴貿然令書記宣布判詞略云打毁助進會係馬弁所爲戴鴻疇不過失於覺查應勿庸議至田馬弁不應帶槍闖入該會特判監禁三月馮壽堃等堅不承認田馬弁爲被告人請法官宣告被訴人不到案改日傳訊法官無法只云戴鴻疇現任廳長其階級與本廳平等不便傳訊如原告不服由本廳將判詞申送高等廳審判可也馮云鴻疇旣不到案足見情虚然原告人不服自有上訴之權無須貴廳申送乃退庭蓋地方廳對於此案之關係遂告終矣審問時法官處處爲戴辯護原告當庭質問云法官乃爲被告人作辯護士耶無論何國無此法律法官置之不聞而旁聽者則鼓掌大笑云 
　　四川報之傳訊近來川省紙幣價落其中原因雖複雜而職司財政者自不能辭其責任各報對於兹事咸有不滿意之言論昨聞財政司長董修武將四川日報之編緝某向初級審判廳提起訴訟指爲造謠該庭竟受理之聞將傳訊矣目下川省報界對於此事甚爲不平 
[四川浮圖關兵變追紀（二）]  
　　詳情之别報另一函云此次兵變不僅因軍票價值低落要求改發生銀且借口於新換趙連長之不愜人望以致全體譁變戳傷李排長串通礮隊營嘯聚一隅熊師長錦帆派妥員前往安撫並允彼輩要求條件遂各歸本營熊師長一面出示安民方謂風潮可靜不料是日午後忽傳叛兵又有激進之說據軍界消息如左一叛兵已預備軍用各物期在激進二叛兵推丁某爲指揮官三砍毁電桿斷成渝交通四事敗時擬將大炮運往他省以上係四號午後消息熊師長得信於午後九點鐘時前往宣慰無效乃調李營長守南紀門陳排長守使署龍旅長爲臨時總指揮官黃營長爲主攻模範營與李營長爲輔攻李營長兵由中路進模範營由桂花園左路進某營由黃沙溪進鄒團長由石橋舖攻其後面此四號夜間第五師布置之情節也先是叛兵有大炮數尊熊師長於四號午間令王彭兩營長暗將大砲針簧摘出帶回師部故五號相持竟日大炮寂然無聲五號午前五點鐘官軍與叛兵在木牌坊等處相遇叛兵先有埋伏忽擲炸彈官軍死一人傷十餘人有頃官軍拿獲叛兵十餘人（有在宜園内拿獲者）旋卽奪占遺愛祠十一鐘時師長以投誠免死旗往招而鄒團長兵一營由醪糟舖（先有叛兵一連紥此）進攻其背李營長復猛擊其前至是叛兵遂插白旗投降一點鐘時叛兵派中下士六人 
 
 
 

Page 7

 
 
爲代表詣軍前議降是時降者及被擒者計有八十餘人然該叛兵心不一致有欲降者有欲逃者有欲戰者熊師長一面掘散兵壕仍準備進攻至四點鐘時該叛兵始將見習排長劉占元首級獻出投降並願繳械有叛兵多人欲逃入城内者經通遠南紀兩門被捕獲五六人卽礮斃云 
[蘇垣最近之兩衝突]  
　　法官受辱煙婦案已結蘇垣司婆巷殷氏傷科家被地方檢察廳率同巡警入室搜查卽見殷夫婦同榻吸煙並在地板底下查獲煙土十餘隻煙膏數缸該檢察官又復令殷某夫婦二人均須解衣該檢殷以妻年輕未便解衣檢察官不許殷妻憤　立卽脫褲聽憑查看檢察官以其有意污辱心頗憤恨迨拘廳後卽有福音醫院將殷姓夫婦二人保出在院戒烟後經同級審判廳判殷某夫婦各罰洋五百元原檢察官以所罰過輕特聲明提起公訴呈請原審判廳另行判斷殷氏即延唐愼坊律師到庭辯護該檢察官當庭以殷妻在搜查之時有意脫去褲子出身露體污辱法官亦屬有罪唐律師辯駁云是日檢察官旣已拿獲燈鎗又在地板下搜得煙土是証據已獲何必再在年輕婦女身上搜查致有污辱之舉此乃檢察官自取其辱何能成立罪名檢察官無詞以答旋經審判官改判殷氏夫婦各罰洋六百元結案 
　　消防隊龍社衝突已了警察消防隊因日前在救火場搶奪水担致起爭端經救火聯合會開會議定質問警廳後石廳長以警廳中向有水龍一座名有水夫若干人實則水夫並無專人均須各路警士担任警士多不願意以故遇救火時必有消防隊攔截他龍水担之事辦法殊爲不合當卽議定消防隊改組整頓之處亟當隨時商酌進行至攔截水担一事亦應禁止嗣後除各龍社自願商借水擔外概不准沿途攔奪倘再有前項情事許隨時查拿送懲日昨已將以上情形函復聯合會矣 
地方通信 
[蘇州]  
　　飛划師船保護繭市本屆繭市經繭業公所商定請派飛划師船一百號分防保護各處繭行當經飛划統領酌定計本部各營飛划船一百六十餘號除照派赴無錫一帶保護繭行師船一百號外餘則仍分駐常熟崑山吳江太倉嘉定等各原處防地梭巡緝捕鍾統領則親乘保蘇小輪酌帶師船往來各處遊弋督察以期周密日前已先令飛划一營管帶鄭宜富四營管帶湯飛各帶本部師船先行開往無錫駐巡其五營二營孫李二管帶留蘇督巡近日各飛划船陸續開行計一百號全已出發鍾統領亦於五月二十五日乘輪啓行前往無錫云 
　　律師公會成立吳縣律師公會於陽曆五月廿五號在郡廟前開會當推陸家鼐爲主席報告開會並報告成立情形次討論會則提議進行方法次選舉職員當選名姓列下（正會長） 
陸家鼐（副會長）陳則民（評議員）蔡倪培沈兆九陸炳章潘承鍔唐愼坊費廷璜沈預善（幹事）周祖培司徒衡 
[鎭江]  
　　司法機關酌提禁煙罰欵鎭江地方檢察廳陳錫卿廳長頃接高等檢察總分廳會函以蘇省禁烟廢弛推其原因不外無激勸之方隠忍不發及行政機關侵越權限逮捕罰辦二端嗣後行政機關祗可協助其預審起訴一切手續仍由司法機關執行至所需經濟應仿照浙省辦法酌提罰欵五成以資挹注司法機關耳目難周准人告發如不虚誣酌賞以昭激勸如有挾嫌誣告亦當按律辦理除函致省長外希卽會同行政官辦理云云陳廳長接函後已咨請縣知事警察廳查照並通告各界遵照矣 
　　劇盜依舊梟首鎭江前刼城内四牌樓王姓洋貨店起意盜犯王德明一名及刧東鄕等處積案盜犯蕭撰能王長順周士全李月卿四名獲案復經丹徒縣知事于定一君會同審檢各廳長分别審訊供認不諱迨二十六號奉都督令會同軍警將該盜犯五名騐明正身綁赴寶蓋山下一律處决梟首示衆云 
[江寗]  
　　濱江鄕民爭執區域之批斥江寗濱江鄕民余占魁等爭執區域一節迭經省長批駁在案日前又被江甯市公民吳祖培等八十餘人聯名向省行政公署控訴該鄕民等種種不合亦經省長批示在案批詞録右内務司案呈據該民人等呈請履勘濱江鄕與江寧市區域等情已悉查此案前經令行江寧縣知事轉飭該鄕仍照原定區域爲界現據江寗知事呈稱該鄕所佔水西門廂區選民議定撥還市自治籌備處近聞該鄕少數人民又忽煽惑鄕愚改悔前議等情到署正核辦間接閱來呈措詞多　　　市鄕制第三條載市鄕區域各以本地方固有之境界爲　江甯市自治公所於前清宣統二年成立根據同治縣志與地方習慣劃定區域該濱江鄕於民國元年乘市自治公所職員解職之時將水西門外街巷混入該鄕今以之撥還市區乃係規復固有境界並非應行變更問題何得藉口俟縣議會公斷綜核此案情節恐係余占魁從中杷持江寧辛鍾兩前知事本可照章照理乃屢次派員與余占魁協商以冀調停息事已屬寬容該民人等猶復故作不解曉曉置辯是否余占魁煽惑所致候訓令江寧知事仍遵前令查明如有主使妨害公務之人卽行按名函知司法官廳按律懲辦該民等旣業農商各宜守分應卽聽候遵照定章另辦選舉毋得受人愚弄自貽伊戚 
　　稽查烟禁賞罰章程之規定江甯警察廳長游澤寰以本廳戒烟所稽查一職原係專派查察鄕鎭禁煙事宜間或訪聞城區違禁烟犯巡警未及查覺該稽查等亦得報區協警獲案解辦歷經辦理在案兹已遵奉省長令於四月底將戒煙所取銷所有派往各鄕鎭稽查員一俟查畢卽應一律取消嗣後關於查煙事項除各鄕鎭由廳函請江甯縣知事查照辦理外其城厢内外警區所管地叚自應由各區署長署員長警擔負完全責任各署長署員務須督率長警勤愼厥職昨特根據刑律擬定禁煙賞罰單行章程十一條將應行賞罰各事項逐一列明飭令各署長及各分署一體遵照辦理矣 
[江西]  
　　李督嚴禁内地遏糶贛省李督於二十三號佈告謂照得本省糧價日益騰貴雖經在皖湘一帶購有米石尙未到齊餓莩在途良堪測憫查本省所存米榖暫時尙能接濟惟外縣各鄕村鎭市大半遏糶以致不能流通前經本都督指令財政内務兩司公佈曉諭准人民在内地自由販運不准遏糶在案乃近據各處報告仍間有遏糶者亟應重申告誡以後本省各縣及鄕村鎭市有米榖之區准由各公團販運接濟並一體加以保護本都督飭更各關卡嚴密稽查如有奸商嗜利私運出省者立卽拿案重辦 
[武昌]  
　　鄂省斬决駐漢僞探程經世者前豫軍退伍官佐北直人也現因伏居漢口假借中央名義冒充駐漢偵探詐騙錢財昨經杜鎭守使訪悉派弁在太安棧破獲提訊供認不諱證據中有白綾長方徽章大總統府駐漢秘探長程經世字樣及日記木戳甚夥併解軍法處覆審的確並電詢中央回答並無派探駐漢情事是以二十三號黎公按照陸軍懲罰令第一百二十三條第五項之規定發令斬决 
[河南]  
　　伊陽盜賣石幢案結果伊洛之間爲歷代建都地點龍門白馬寺等處尤屬佛敎勝境帝王陵寢及一切金石遺跡所在皆是當前清末葉官吏不加保護地方亦不過問遂使嗜古之徒以鉅資誘買去者不可枚舉今政體旣變該屬自治團體對於一切古跡極力保存詎日前竟有某甲由京到洛携該邑劉某雷二等潛赴伊陽縣北鄕清凉寺内將該寺石幢一根乘夜盜去爲該區自治公所董事邢樂羣等所聞追至洛城知爲雷等所竊當卽向審判廳起訴雷某等已將石幢運往北京私售某當道并由某當道電請審判廳將雷等釋放審檢兩廳均據法謝絕現有人受某當道出託從中託人向邢樂羣等婉說允出金錢若干爲雷等了結 
[雜評二]  
　　徐案嫌疑犯前次宋案越三日而緝獲兇犯今徐案亦越三日而拿獲吳艾二人吳艾雖未能確定爲兇犯然觀二人之供詞支離惝怩亦大可疑矣此案之眞相或因此究出未可知也 
　　告粤議員粤省會提議中央借欵事議員多主張通電國務院表明意見成議員謂前已發電彈劾今又發電解釋未免前倨後恭斯言誤已前之彈劾而是也則今之解釋亦無妨前之劾彈而過舉也則今之解釋尤爲正當蓋議會之爭爲大局也無膠執不變之理更無倨恭之可言 
　　告鄂民政長我本我主張而反對借欵可也因反對借欵而遂挑撥借欵外之種種惡感不可也恐挑撥惡感而干涉不正當之會議可也因干涉不正當之會議而并其他一切含有政治性質之會議而干涉之不可也此中界限不可不明（默） 
　　法律家之舊知識檢察官查煙其天職也而入見夫婦同榻吸煙而查獲烟土十餘隻煙膏數缸是烟犯之罪已成立矣而必欲逼令殷夫婦解衣搜檢是其用心固已軼出於法律範圍外矣 
　　果也殷妻脫褲受檢是適該檢察官之求仁而得仁也而必一再起訴兢兢焉以引爲大辱何居豈今日文明世界猶有所謂袚除不祥之意見者存乎 
　　嗚呼殷妻固不知廉恥矣於污辱乎何有而檢察官必欲以污辱法官之罪加諸其身而唐律師直駁之以法律官自取其辱何能成立罪名均之皆囿於舊日之習慣也吾是以知舊習慣脫除之難特不意一再見之稗販東西洋新知識之法律家（萍） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[對付擾亂治安之防備]  
　　聞城内混成第三旅司令部昨據暗探報告謂有某某等三人携有手鎗快鎗各三十枝匿居租界勾結退伍軍員及各處棍徒約定二十八號夜間九時將製造局先行動手李英石君得報後立卽密飭所部水陸各營嚴加防範製造局陳督理陸軍三十七團梁團長六十一團陳團長淞滬警廳穆廳長及商團公會等亦得有報告謂探聞該匪徒等聲稱無論如何今夜（卽二十八晚）定須動手如果失敗卽可他逸等語各機關得悉之下遂卽互商辦法議定二十八夜如果有匪徒擾事當場格殺勿論遂各密發口號分投巡緝一面由李英石君向製造局借用機關槍數枝配足子彈發給各軍營擇要安設並選派得力探訪員四處搜查冀絕匪患又探聞該叛黨等名爲攻奪製造局其實在目的無非欲於擾亂之後乘機刧掠云 
　　另一訪員報告云製造局陳督理因近有圖搶本局軍裝之謠雖屬無稽之言亦應加意防範故將本局所造之機關鎗飭令裝配完齊備足子彈以防不測並查得西栅外之滬杭鐡路附近曁東首之望道橋兩處係爲本局進出要道如有變故可將機關鎗置於該二處抵禦一面諭令本局警員張玉發將炮廠鑄成之新式快炮連日在西炮台試驗應用並仍飭令防守本局之警衛兵晝夜巡邏凡有進出之人均須盤詰明白以免奸徒混入云 
　　又一訪函云淞滬警察廳長穆杼齋君以近來謠言蠭起頗駭聞聽深恐無知之徒隨聲附和易滋禍害除剴切布告外恐有外來匪徒潛匿煽惑爰復令知各區署長轉知各崗巡偵探等加意防範巡士落差後仍須駐守區室以備隨時差遣南市商團公會基本隊亦因外間謠諑繁興是以組織游擊暗探隊每夜聯絡出巡在陸家洪等處實力偵察各業商團及商團公會各會友亦各持械出防並在滬杭車站附近多派會員巡邏以佐崗巡之不逮 
　　附商團公會通告兩則（其一）近有匪徒造謠希冀藉端生事此種謠傳本不足信惟現在人心惶惑市虎杯蛇適足以墮其奸計防範固宜嚴密處置尤當鎭靜本公會與軍警兩界責負保商業已協同佈置周密務期謠諑屏息閭閻安謐萬祈燕居樂業勿信讕言惟防範手續最宜肅靜務望各商號於今夕起晚間提早收市以利保衛是所企禱再凡遇警信切囑各夥友不得出外觀望上海商團公會謹佈（其二）頃傳聞有匪徒藉端生事意圖行刦西南兩區之說雖屬謠言然不得不防患未然爲特通告貴商團一體預備以防不測禱切此上貴商團司令台鑒上海商團公會長王震蘇本炎葉增銘啓五月廿八日 
[宋案今日觀]  
　　蔡廳長函索供詞地方檢察廳長蔡季平君昨致公共公廨關讞員函云敬啓者宋案各犯前在貴廨歷次堂訊供詞昨經商承台允移送過廳現在此案審判在卽用特專人走領卽祈貴廨將各犯前後供詞檢齊擲交來人帶下以資考証實紉公誼 
　　巡警加意嚴防淞滬巡警廳長穆君以本月三十就爲地方審判廳審判宋案各犯之期現值謠言蠭起防範益宜週密業於昨日分令第一第二兩署長轉飭各分署員諭知長警巡士人等務於是日加意嚴防以昭愼重 
　　宋夫人添聘律師宋鈍初君之堂叔宋宗潤及弟宋敎修前已延定金泯瀾等兩律師爲代表兹悉宋君之夫人方氏復聘高朔律師担任代表（高君字養志武進縣人）昨日午前已自無錫來滬當至地方審判廳謁見廳長呈繳委任狀並索閱此案卷証適值張廳長因公外出未經面晤高律師卽於午後致函張廳長聲明來意 
　　金律師借閱抄件宋君家屬所延之金泯瀾律師因現在開庭在邇對於此案卷證亟須研究惟往地方審判廳索閱時間怱促未能細閱因思陸惠生君於公共公廨預審應武兩犯時曾奉程都督派充代表録有全案業已向陸君借閱悉心推究矣 
　　索閱卷證之徒勞應犯家屬委任之辯護律師楊景斌日至地方審判廳檢閱卷証尙未得其要領兹因前日（二十七）至廳未得檢閱故於昨日復偕應妻薛氏續延之盧尙同律師到廳索閱午前因張清樾廳長尙未到署被人拒却午後再去又值張廳長因公外出未得會晤楊盧兩律師在律師休憇室坐待良久堅欲檢閱該廳典簿以卷宗關係重要廳長外出未敢擅專却之該律師等乃憤憤而去 
[三誌陶煥卿案與應桂馨之關係]  
　　已故前浙江都督陶煥卿君之妻陶孫氏以伊夫被害一事曾據應桂馨於充當滬軍都督府牒報科長時自認知情已赴地方檢察廳起訴在案昨日陶孫氏因聞宋案開庭有期又至該廳請求廳長派員録供移送審判廳歸入宋案一併訊辦檢察長諭候核奪 
[改組招商局之函牘]  
　　四月二十八夜董事會致新公司函敬啓者本日貴公司同人到敝會會議各節謹將議案録送察閱務祈本星期三以前賜復是爲至盼録送四月二十八日新公司董事會會議議案一公積五十二萬兩一應定有無罰欵並數若干一派分漢冶萍股票四十萬元以上三項問題公積一項本已入公正人範圍之内今新公司又詰問第二第三項公議亦併入前公積問題均歸公正人判斷當經新公司允與同人商議但一經公正人判决均須允從 
　　五月十日新公司覆董事會函敬啓者上星期一接奉函開貴會議案所列公積罰欵派利三項請付公正人公判等因刻經敝同人公同集議皆以四月二十八日敝同人到會提議册除浮開公積簽訂罰欵數目重開收支存欠帳略及貴會不應提取局産漢冶萍股票作爲官利分派四項理由業經條分縷晰詳細開陳均可復按旣爲敝公司必要之爭點事實上正當之辦法而亦爲貴會所應當贊同者不料貴會始終堅持於公積罰欵派利三者本無請公正人之理由而均欲付之公判於敝同人提議重開收支存欠各帳略竟置不答種種刁難幾無情理可喻實爲敝同人始料所不及爲再具函復申前議倘貴會果能開誠相見出以持平應請卽日示復敝同人擬訂下星期三卽十四日貴會常會之期再行到會按照四月二十八日提議各欵請貴會面决照辦以便尅期簽約成交否則敝公司改組本貴會代表股東所招致而遷延阻難又復出自貴會不獨敝公司不任其咎所有敝公司因此備受損失均須貴會擔其責任也 
　　五月十四日董事會覆新公司函敬復者日前接奉惠函具悉壹是公積罰欵股票三事均請公正人判斷此乃敝會當面與貴公司商量開誠相見之辦法如貴公司可得同意再行定期會議如仍不同意自可無庸再議招商局另組一事全係買賣性質必須彼此願意若所定條欵兩方面均不願意彼此均可停止無所謂擔其責任也 
　　五月二十八日新公司再復董事會函敬復者十四晚接奉函示聆悉一一惟是敝同人等前承函約賡續開議滿幸貴會具有法人資格而又代表股東擔負完全責任一經磋商當易就緒詎料貴會對於敝同人所商條件毫無誠意他不具論卽如四月二十八日提議删除浮開公積重開收支存欠帳略簽訂罰欵數目以及不應將局産漢冶萍股票分派官利四項貴會旣知商局改組全係買賣性質卽應知此四項實爲新公司承受商局必要之辦法且爲情理所當然斷無請公正人公判之理乃貴會始終堅執阻礙進行揆之情理兩無一當所謂具有法人資格及擔負完全責任者固如是乎今者停止之議出自尊意已見明示是事須兩願以敝同人正當要求尙不能得貴會之同意而貴會非理固執又何能强敝同人以俯從兹將敝同人議案抄呈總之改組無成全出貴會不克持平所致敝同人並無格外苛求屢次議案俱可復按可以質諸公論所有改組經年一切損失應須貴會擔其責任並希卽日示復爲荷 
[程都督通電緝兇]  
　　江蘇水警第二廳廳長昨奉程都督通電以傷害揚州徐軍長之兇犯難保不濳逸滬上着卽上緊協拿現李廳長已諭飭探訪隊長劉彬君等嚴密偵緝矣 
[崇明匪亂未靖]  
　　崇明堡鎭土匪聚衆滋事闖營刦械焚燬學堂曾經駐浦步隊第一營廖營長督兵往剿格斃匪首沈秀之等在案兹由崇明縣王知事查悉内外沙一帶尙有餘匪千餘人並有匪首顧鑄嚴周榮郎匿居上海虹口地方私購鎗彈頗有死灰復燃之勢故於前日致函上海縣吳知事請速轉懇通商交涉使照會公共捕房迅卽派探密拿一面函致廖秀山營長請卽由滬趕緊率隊前往内外沙一帶嚴加剿捕以靖地方 
[票提烟議員]  
　　本邑西鄕蒲淞市議員張禄違禁吸煙迭經上海禁烟局傳令調驗抗違不到移請第一初級檢察廳派警往傳亦不到案業已回禀吳檢察官另出提票往拘矣 
[男煙鬼庇護女烟鬼續誌]  
　　賃居小南門内喬家浜之姜衍澤蕊記藥店主姜登三同妾鄒氏在家吸烟被禁烟局調查員抄出煙具將姜帶局移解第一初級檢察廳預審令姜繳呈保証金四百元先行保出限交鄒氏旣而姜忽呈訴託詞鄒氏有病請將保証金没收一半當經檢察官批斥並候調查在案兹又派令法警姜木前赴姜處飭傳鄒氏歸案詎氏已避入北市新馬路母家據云現患心痛每日須吸鴉片烟錢餘方能過癮昨該法警已據情回禀改出提票提究矣 
[證明保證二字之意義]  
　　浙江鐡路公司控李伯勤担保潘渚訂立合同承運東洋枕木騙取銀三萬兩避往東洋迭經公共公廨集訊判候函請商會派會董到堂証明保証二字應否擔負責任再行核辦在案前晚復訊先由商會董事匡鳳逵上堂証明保証二字卽担保之義惟應否負責須視合同所載非局外人所能指定旋據浙路公司司帳于畏三書記謝榮珍相繼上堂証明潘渚與公司訂立合同由潘央李伯勤簽押担保各節復經兩造律師互辯良久聶襄讞判李仍交原保候下禮拜四上午再訊 
[劉郇膏之霖雨]  
　　滬西靜安寺廟内所塑之前清官吏劉郇膏像由好事之徒定期昨日迎賽已紀前報昨日届期各會首莫不興高采烈觀賽之中西士女亦途爲之塞於上午九時起馬繞行各處迨至池浜橋適逢天雨遂卽折回各會首與觀賽者均掃興而散 
[空言不能取信]  
　　上海縣知事吳君批周金殿呈云據呈已悉周太僕祠列入祀典功德昭垂民不能忘所有祠宇田産歲收祠租以備春禴秋嘗修繕之需本公署當然有永遠保存監督收管之責卽該生爲名人之裔更屬理無薄視此項田租刻已分别切實清理靜侯查辦可也據稱該生並未物故周鴻波係該生别號亦非該生之子調換祠田因舊有祀産之鄰田均皆賣給洋商建造織呢廠致被圈入中心無路出入難以耕種不得不賣出買進禀明立案檢核尙屬相符惟與蒲淞市議事會議决議案所叙該生業已物故其子周鴻波不克繼承先志盜賣祀産得洋二千左右是以公議將此項田産祠宇收歸管理等由大相逕庭議會爲地方輿論機關縱使盜賣得價等事爲傳聞所誤何得指該生爲已故以别號爲該生之子似不致離奇若此惟據聲明艱於步履不能到滬係屬空言仍難取信應着遵批來滬面詢以昭覈實並候函請華亭縣知事就近派員調查見復察奪 
[保存翠竹庵財産]  
　　上海縣知事批陳孟祥等呈云呈悉此案前准鄕議事會移送議案前來卽經明晰批示移知鄕公所轉告各公民一體知悉諒該公民等於此案事理當已明瞭嗣准法華鄕公所將翠竹庵田單三紙呈送到署又經核准儲庫備案自必永遠保存毋庸過慮所請給示勒石應俟各處公産規劃就緒彚案核辦可也又批示據呈並賑均悉所稱餘欵須歸翠竹庵公用不能移作他需旣經公議事可照行惟欵存何處仍應聲明以備察核粘賬附 
[城内]  
　　私和無效○浦東王家宅鄕婦王金氏前因伊子病故尙無後嗣招王阿大到家爲子卽以寡媳沈氏醮與阿大爲妻嗣經同族不服向王金氏理論口角爭毆致氏受傷曾於舊曆本月初七日控經地方檢察廳驗明諭令自行醫治候查明爲首行兇之人提案懲辦在案不料該氏延至二十日因傷身死連日經該圖地保王永和解勸未妥始於昨午由王阿大等到廳具報卽經葛檢察官略加詰問諭令退去候次日下鄕相驗 
　　誘佔婦女陸盤春因妻王氏被拐無蹤來滬尋覔昨日探悉被卜培生誘佔逃在城内遂同其弟陸盤海將卜尋獲扭送地方檢察廳訊辦 
　　查究縱火莊松濤莊子卿等控徐順林縱火焚屋由第三初級廳函送地方檢察廳派員預審徐順林堅稱被誣判令收押候查在案昨蔡廳長已飭派法警赴浦東陸家行地方詳細查明復候核辦矣 
　　資遣婦人拐匪阮占奎誘拐婦人劉宗氏至奉天等處販賣未成重復返滬被巡警拘送檢察廳訊辦在案昨經蔡廳長諭將阮占奎押候起訴審判廳判决劉宗氏卽命省釋並賞給川資諭令自行回里切勿逗留 
[南市]  
[從事修葺]  
　　第一初級檢察廳檢察官吳運昌君前擬將比隣第二號石庫門房屋設立看守所曾紀前報兹已開工修葺昨日午後新任地方檢察廳長蔡季平君詣廳卽由吳檢察官導引至該處察視一周而返 
[閘北]  
[牽合小牛]  
　　沈道春前央鮑雲芝爲媒聘定楊小牛爲妻刻因小牛之父已死母又再醮家内無人照顧於前日將小牛送至沈處詎沈不肯接受致起衝突由崗巡併送一區解至司法科質訊一過判沈具結領回擇日完婚 
[兄妹失散]  
　　迷路女子劉妹妹前日由二區解至司法科訊據該女供年十六天津人偕兄劉田來滬庽某客棧昨晚在某戲園觀劇出園時被人擠散判送惠兒院留養候領 
[是否串通]  
　　前日有吳永福從英大馬路雇史阿四之黃包車載運舖蓋至閘北行經火車站地方因無華界照會換雇某甲之車被甲拖車而逃吳疑史串同扭控四區解送司法科押候查明核辦 
[處分烟犯]  
　　吳有才私吸洋煙趙瑤軒私藏煙具前日由檢察廳提起公訴經審判廳判决趙罰洋十五元吳拘役三十天以儆 
[公共租界]  
[尙難定斷]  
　　紹興人熊詩庭控妾父袁海松（卽袁金龍）及妾弟袁長生乘伊妾袁三寶病重串竊内儲值洋七千餘元金飾田單之鐡箱業經公堂先後拘案判交五千元人洋並保在案前日午後由廨復訊兩造仍各延律師到堂互辯良久關讞員與英領康君判仍各交原保候再復訊 
[幸有女兒]  
　　沈陳氏控徐阿狗不理存欵洋一千元一案前晚由廨傳訊據原告代表律師聲稱原告刻已病故惟有存摺爲憑且原告之女金珠亦可到堂證明被告亦延律師到堂代辯王襄讞判徐交原保候原告之女金珠到堂證明再核 
[展緩訊理]  
　　葉春岩控張瘦石又姚省三控徐志偉均因不理欠欵前晚由廨傳訊張因往蘇州由保人譚福元投案聲請展緩徐由代表律師投稱現正在外央人理處請予展期再訊王襄讞准予分别展緩惟張如再臨訊不到卽須缺席判决限令繳還 
[查究匪徒]  
　　匪徒王四前日夜半身藏利刃與馬泉曾洪義二人在途行走被探查見以王曾犯搶帽案辦遇遂將三人一併拘入捕房昨解公堂經關讞員會同英領康君訊悉前情以馬曾二人查無爲匪情事判均開釋王押候查明另案再訊 
[領回瘋婦]  
　　孟河婦人陸王氏投浦圖盡由捕送廨經中西官恐其有神經病判送醫院醫治在案昨晨氏夫陸根法投案禀稱王氏實有神經病請予領回自行醫治中西官以旣無别情准卽將氏交陸具結領回 
[不應行兇]  
　　甬人張長發控被同鄕人趙來耀用刀戳傷肩背等情曾經公堂提訊據張供稱趙係著名賭棍由其父訴請原籍地方紳董禀官拿辦致被挾嫌而被告供稱由張奸佔其妻氣憤所致判趙押候張傷愈再核在案昨日復訊兩造均執前言中西官以趙所供無憑惟持刀行兇屬實判趙押三月以儆兇刀存捕房備查 
[父子重叙]  
　　理髮匠徐開洪近在南京誘拐十四歲男孩李元泰來滬圖賣由探查獲解送公堂訊判李孩暫留棲流所徐押候函致該處檢察廳派警移提在案兹經孩父李裕得悉於前日來滬至捕房聲明昨晨投廨請領並稱不須將徐移解聶襄讞商之英領哲君以原告旣願在本公堂判决遂判徐押西牢一年孩交李領回完案 
[證據不足]  
　　地販費經三綽號雞蒸肝與地保孟慶祥合購房産近因孟拆屋費以孟佔及其地向論爭執後費卽以孟喝令工人毆打受傷等詞控經公廨將孟傳案諭令交保在案昨經中西官集訊兩造均延律師上堂代辯並據見證周阿榮等投訴當時並不見孟在場實因費在扶梯上持磚抛擲工人失足跌下中西官以原告證據不足判令將案註銷 
[分别處治]  
　　舟子袁海華偷竊船主陳阿炳寶銀一錠托姚初卿轉托武昌路祥興外國帳簿店主粤人程阿齊代消得洋七十三元分用業已由探將三人拘解公堂判令程存洋一百元交保袁姚收押在案昨日復訊程延律師上堂代表中西官以程未得贓姑寬斥釋袁押三月姚押二月以儆 
[攫取草帽]  
　　無賴袁計如前日在蓬路攫取施來寶草帽當被包探追獲昨解公堂經中西官訊供一過判袁押候查明另案於禮拜五再訊 
[被告候審]  
　　甯波豫康莊控陸元才不理往來銀二千一百八十七兩又吳松濤控韓榮源顧少雲担保于幼安造屋延不竣工等情昨由捕房將陸與韓榮源傳至公堂請示判分别交保過堂候訊 
[任意誣攀]  
　　海寧路十七號住户某洋人控小西崽李鶴亭竊取大衣銀器等情由廨訊據李供贓托陳阿二趙明根毛五寶胡和尙代消判李押候補提人證再訊在案昨由捕房將各人一併拘解公堂與李質訊不實判李發押改良所一年餘人無干省釋 
[串竊棉花]  
　　蕭洪生湯阿五因串竊日本人棉花由探查獲昨解公堂請究判均押候照會日領蒞廨會訊 
[怒不可遏]  
　　陳鶴松之妻蔡氏前晚與姘夫鄭阿文在路同行被本夫撞見將鄭痛毆扭控捕房經捕頭詢明情由斥釋不理 
[及時而動]  
　　孫祥發昨報捕房云家住百老匯路八百零五號女兒金蘭年十八歲被人拐逃四尋無着請爲查緝捕頭准之 
[小孩被拐]  
　　住居百老匯路靖遠街三十六號之陳金福前日被匪拐失十二歲之男兒阿堂昨報捕房捕頭允爲查究 
[婢女逃逸]  
　　武昌路二百七十號陳恒初家有十三歲婢女一口昨忽逃逸陳報捕房捕頭論候查究 
[償還醫費]  
　　陳連元昨坐脚踏車過乍浦路撞傷鍾姓女孩由捕拘入捕房着陳認償醫費 
[法租界]  
[拐賣小孩]  
　　婦孺救濟會偵探投廨禀稱在輪船上查見王德茂左朝良帶同男孩寶子小福龍子三口起行形似拐販交捕送案請訊王供寶子係是姪兒因哥哥在温州身故是以帶姪回籍並非拐來左供兩孩均係自己兒子不敢拐帶質之三孩均供實被人拐賣與王左兩人餘不能知判王左管押三孩留候查明再核　 
[違禁售烟]  
　　周金生家中私設烟具售賣燈吸被包探查見共有吸煙者九人又有胡松友亦因私售洋烟被探查獲煙具等物昨由捕房一併解廨訊究周等同供以後不敢再犯求宥判周罰洋三十元胡罰洋二十元充公煙具銷燬 
[賭博受罰]  
　　捕房派人投廨禀稱王正喜家深夜聚衆賭博有違定章查獲賭具送案訊究王供係自家人接龍消遣不敢抽頭聚賭判罰洋五元充公 
[指認盜匪]  
　　上月間新租界麋鹿路梅興里張裕山家被盜匪二十餘人打門入内搶去銀洋衣飾並强捋女兒金戒等物報捕後由探拘獲王桂林艾子香羅阿二顧阿林等六人訊無干涉分别交保開釋另緝正犯在案今又獲到周阿二一名昨解公堂請究張女指明卽强捋金戒之人質之周堅不供認判押候查明再核 
[抵賴不認]  
　　黃包車公司經理王祥生投廨控稱前用唐文彬爲放租工頭今已停歇另用别人詎唐覇持與新工頭爲難其虧欠公司洋銀亦不歸還求請訊究唐供並無覇持之事亦未虧欠判交保候核 
[祗可押遷]  
　　公和公司前控房客胡錦甫虧欠房租洋四十二元經公判令交保限七天交洋在案昨復提訊胡供無力措繳求宥判令開釋着卽押遷 
[雜評三（訥）]  
[驚人之謠言又起]  
　　滬上自宋案發生以來無日不在謠言之中至近數日則已平靜矣而不謂今日驚人之謠言又大起官廳因而出示巡警商團因而嚴防至探其所謂驚人之謠言則誠有可驚駭者或謂有某某等三匪首勾結多人匿居租界定二十八晚起事或謂先佔製造局或謂圖刧西南兩區且經商團公會通告令各商民於今晚起提早收市則知此謠言非盡無因者也夫當人心甫稍平息之時而又突現此驚擾人心之風說其殆因宋案將次開審而匪徒欲乘此以圖煽亂耶嗚呼異已 
　　雖然彼謂無論如何今晚必須動手者而今晚則已安然而過矣然則謠言雖可驚人而我人實不必驚也防範有負責任之人在商民其各安營業毋自擾 
專件 
[江蘇省會議决案]  
　　咨民政長議决支配市鄕敎育經費標準案爲咨行事本月十二日本會議决支配市鄕敎育經費標準案一件相應抄具議案咨請貴民政長查照公布施行此咨 
　　查市鄕敎育經費支配舊案市區較鄕區爲少誠以市區學務外之公益事項在在宜辦卽在在需欵鄕區所辦較簡故規定鄕區占十分之八市區占十分之五並不得少於十分之四但市區不過爲縣治所在合五萬人法定之人數其敎育經費之需要實與鄕區無甚出入若加以市立高等小學或高等初小學敎育之需費較鄕尤鉅而敎育費之支配標準視鄕區獨少十之三四是市區之國民敎育費較鄕區更絀辦理更難措手將敎育普及之謂何本會以爲宜改定一支配標準市鄕敎育費均不得少於附稅十分之四多於十分之八仍由各該市鄕議會酌量本區情形於此範圍内支配辦理謹議 
　　咨民政長議决提倡貧民敎育案爲咨行事五月十日本會議决提倡貧民敎育案一件相應抄具原案咨請貴民政長查照辦理此咨 
　　比來民生困瘁已極苦力之家衣食不給遑云學費市鄕以有限之附加稅勉設一二公立小學雖或酌設免費額若干名而貧户滋多向隅者衆誰非民國同胞乃以貧富境遇之制限不獲受相當之敎育如約法人民一律平等之謂何竊思國民敎育本主普及而平民政治之精神尤在提倡貧民敎育且爲實行强迫敎育之先導是不可不特别注意也辦法應限於一年内由所司規定此項敎育辦理方法交會議决刻日進行一面令飭六十縣知事 
 
 
 

Page 11

 
 
查報境内有無私立貧民小學如有辦理三年以上成績較優者應卽擇尤分别獎勵以資激勸而示方針謹議 
　　咨民政長議决修正市鄕制案爲咨行事五月十二日本會議決修正市鄕制案一件相應抄具議案咨請貴民政長查照公布施行此咨 
　　查江蘇暫行市鄕制第一百十條本制爲暫行制俟常年省議會中再行增删修改修改定後再由都督公布另定日期施行是當議决該制時已認本屆議會有增删修改之必要况行之期年確有阻礙市鄕行政進行之點是以本議會對於該項暫行制確認爲有修正之必要兹將第一第三十六第一百一等條及第一百二條一項重行修正又增入第一百一條二項其餘無庸修改各條自應照原案將民政長都督字樣分别改爲縣知事及民政長以符現制謹議 
[（原文）江蘇暫江市鄕制]  
[（修正案）江蘇市鄕制]  
　　（原文）第一條市鄕以專辦地方公益事宜爲主按照定章由地方公選職員辦理仍受本管民政長官監督 
　　（修正案）市鄕專辦地方公益事宜按照定章由地方公選職員辦理受本省民政長及本管縣知事之監督 
　　（原文）第三十六條議事會議决事件由議長呈報該管民政長查核後移交董事會或鄕董按章執行 
　　（修正案）議事會議决事件由議長呈報該管縣知事並移交董事會或鄕董執行 
　　（原文）第一百一條市鄕職員各以該管民政長監督之該管民政長應按照本制查其有無違背之處而紏正之並令其報告辦理成績徵其預算决算表册隨時親往檢查將辦事情形按期申報都督府其分屬二縣以上由各該縣會同監督之 
　　（修正案）市鄕職員以本省民政長及本管縣知事監督之縣知事應按照本制查其有無違背之處而糾正之並令其報告辦理成績徵其預算决算表册隨時親往檢查將辦理情形按期申報民政長其分屬二縣以上者各該縣知事會同行使其監督權 
　　（原文無）第一百一條第二項 
　　（修正增加案）關於市鄕行政事件縣知事之處分或裁决有不服時得援用省議會暫行法第十六條第八項提出行政請願在省議會閉會時得訴願於民政長 
　　（原文）第一百二條第一項民政長有按照法律申請都督府解散市鄕議事會市董事會及撤消職員之權 
　　（修正案）縣知事認市鄕議事會市董事會鄕董鄕佐有違背法律或本省單行條例應行解散及撤消情事得呈由民政長交省議會議决之 
　　（原文）第一百十條本制爲暫行制俟常年省議會中再行增删修改修改定後再由都督公布另定日期施行 
　　（修正案）本制修正後得因中央頒布之法律修改或廢止之 
　　咨民政長議决公斷東海灌雲分縣爭議案爲咨行事五月十日本會議决東海灌雲兩縣各團體請議公斷東海灌分縣爭議案一件相應抄具議案咨請貴民政長查照辦理此咨 
　　查兩縣各團體請議原案東海主合灌雲主分東西路鎭代表願歸東海而同鎭蒼梧等鄕議會願附灌雲此一是非彼一是非本會以爲本案係處分行政區域問題係上級機關之權限非地方人民所能意爲左右則兩方所持均不能視爲有權之論斷而東灌兩縣幅員遼闊經前都督核准析置年餘組織粗備人民亦多數相安則合併一節不成問題應就分析一層議定一標準及處理方法查本省各縣肥瘠相懸所在多有然沿襲已久政俗相安其不能宰割平均亦無可如何之事今東灌本屬一區開始劃分人情不靖自應肥瘠適均俾兩方意氣悉準於平庶爭議得以寢息而政治漸可進行至於適均結果或未能銖兩悉稱亦係事實上應有之事在處理者不可預存此心而當事者要當共諒此意想東灌兩方人士向稱明恕斷不至或有吹求也兹訂定標準及處理方法如左應咨請民政長查照辦理謹議 
　　（甲）分配之標準 
　　一舊日所有公産及現存公欵東灌兩縣平均分配 
　　二東灌兩縣之轄地須以肥瘠適均劃定之 
　　（乙）處理之方法 
　　一甲項第一欵由東灌兩縣知事調查列表說明會同報告於省行政長官核定之 
　　二甲項第二欵由省行政長官派主管司長前往該處按照形勢之便利面積之廣狹丁漕之多寡三項折衷平均勘定之 
　　三前二欵處理完竣後須報告本會備查 
中華民國世界語會消息 
紀元二來五月廿八第二九號中央事務所在上海西門林蔭路 
[會員題名（十二）]  
姓　　字　　名　　通　　　訊　　　處　　號　　數 
吳野村君　　林　　泰州北門英算專修社 
汪玉如君　　　　　南京如意橋汪宅 
樂旡爲君　　　　　漢口法捕房對門世號樓上 
陳　融君　　　　　上海北浙江路延昌里 
王守成君　　　　　同　　　　　　　　　上 
羅輈重君　　春馭　湘鄕谷水白鷺灣晝竹園 
潘承初君　　　　　蘇州申衙前東石庫門内 
包獻珍君　　琛　　蘇州中市義成裕莊 
楊子漢君　　一放　紹興公報館 
本會紀事 
[五月五日]  
劉陽春林學校新國楊琴新君等索閱章程函共十七起 
鎭江袁韋卿君等寄來函授練習題 
蘇州沈眉孫君等均取世界語彩券 
杭州張子成君函詢本會函授講義能否一次併寄 
（答）照章兩星期一寄　 
長春于漢卿君函商組織本會長春事務所並托代聘敎員 
（答）請卽查照本會章程第六章辦理至代訂敎員一節須俟本會高等班畢業後或當介紹來長 
本日寄出函授講義國内一百七十八件東西洋各國一百四十一件 
本會通告第二十八 
[執有形彩券收據者注意]  
[取券統限本月底截止]  
　　托辦比國世界語博覽會彩券諸君鑒本會前代諸君向比國訂購之世界語博覽會彩券到會已有月餘曾一再登報通告以便訂購諸君早日領回兹以期限將届轉瞬出月卽須開彩未便再事展緩凡執有前項收據而未經領取該券者統限本月底截止請卽查照本會通告第二十六赶速將收據交下以便將彩券領回逾期概作無效特此通告 
　　[  中央事務所營業部啓]  
來函 
[狄沈兩律師函]  
　　申報舘編輯諸君公鑒前日本埠各報登載陶煥卿起訴應桂馨一節有延請律師狄梁孫沈豫善提起公訴等語查梁孫豫善並未受有陶煥卿家屬之委任辦理此案恐係訛傳合亟備函知照請卽照章登報更正且梁孫因病不受新案豫善又常駐在蘇合并奉告此請箸安[  狄梁孫沈豫善同啓]  
 
 
 

Page 12

 
 
   
 
 

Page 13

 
 
自由談 
游戲文章 
[與河南周德培論孔子新詮書] [  劍秋]  
　　德培先生撰席尊著孔子新詮鈎沈索隠獨闢創解許鄭馬孔應退三舍佩甚佩甚唯鄙人管見以爲孔子所擅長者尙不止於此請引經傳以証之會夾谷返汶陽則可謂外交大家臨事而懼好謀而成則可謂軍學大家有敎無類誨人不倦則可謂敎育大家美玉於斯善價而沽則可謂商學大家苗而不秀秀而不實則可謂農學大家工欲善事必先利器則可謂工學大家匪特此也七十二國周流幾遍則游歷大家也乘桴浮海欲居九夷則航海大家也道千乘國節用愛人則理財大家也老者安少者懷則慈善大家也又如聽訟而使無訟則爲法律大家述而不作信而好古則爲史學大家聞一知二聞一知十則爲算術大家北辰居所衆星拱之則爲天文大家過江識萍實歲寒知松柏則爲植物學大家在左右衣前後足蹜　則爲體操大家雅頌得所取瑟而歌則爲音樂兼唱歌大家更有進者改周王魯卽今之革命大家也周急不繼富卽今之社會主義大家也仰之彌高鑽之彌堅瞻之在前忽焉在後卽今之幻術大家也不甯維是世所稱嫖賭吃着等事孔子亦無弗精絕一車兩馬則爲坐雙馬車大家子見南子則爲弔膀子大家讚雌雉於山梁則爲打野雞大家歎飽食之不如博奕則爲叉麻雀大家膾不厭細肉不正不食則爲吃大菜大家居則衣狐貉當暑則表絺絡則爲考究四季衣服大家總而言之今人所視爲專門之學者孔子固無一不擅長也彼不嘗自云乎某少也賤故多能鄙事鄙事云者孔子自謙之詞也其實彼之多材多藝豈今人所能望其項背哉鄙見如此如以爲然乞補入大著爲幸此請箸安（三） 
尊聞閣詞選 
[苦病吟] [  華吟梅女士絕筆]  
　　女界生來念二年滿腔熱血問誰憐媿無巾幗英雄手撥去浮雲重霧天 
　　藎篋搜殘沽酒錢藥鐳苦與我爲緣驀然悟到南華旨生死關頭無主權 
　　枕上連宵檢淚痕半悲公益半私恩貍奴登屋如臯復只怕梅花欲斷魂 
　　姊妹天涯秋水隔翁姑未面涙潸然堂前二老懷中女惟願藁砧共保全 
　　微生已自恨孤貧轉念孤貧倍愴神幸喜共和漸成立相期各奮自由身 
自由談話會 
　　谷議員駡湯議長爲亡國議長吁使湯固爲亡國議長者谷亦亡國議員耳嗚呼谷鍾秀何樂爲亡國議員 
　　俄人增兵蒙古不遺餘力而吾政府則寂焉無聞豈尙大夢未醒耶恐汝夢醒之時卽中國亡國之日也哀哉 
　　吾國商人大半少年失學故知識較淺此亦商業不發達一大原因也顧安得各鎭各鄕多設夜課學校以補其不足乎嗚呼予日望之 
　　蝶仙等發起自由雜誌鄙人深表同意事果有成鄙人認消三份[  海寧無我]  
　　孽兒君謂上海報紙分三派我亦云然三者之中自以中立和平派爲最有價值 
　　近來閱報很是辛苦看一張激烈派報再看一張反對激烈派報唇鎗舌劍針鋒相對眞是好看煞人 
　　或謂激烈派報全屬同盟分子愛國狂熱言論不無過激反對激烈派報全屬共和機關擁護中央言論不無偏袒我謂兩派立於反對地位之原因多半挾有意見處於騎虎難下之勢若謂全爲政治起見恐怕未必 
　　今日之筆戰不啻兩議院之拳足交加三寸毛錐抵得十萬毛瑟我知用兵正無已時 
　　讒駡文章淋漓滿紙却搜不得許多材料乃爲之尋垢索瘢揭發陰私名譽爲之掃地故有人目這兩種報均爲借發題揮 
　　激烈派報是則反對激烈派報非反對激烈派報是則激烈派報非是是非非是益混淆而眞相愈不可得 
　　惟中立和平派報則不然事事從實際上立論是則是之非則非之無偏袒語無挑撥語挾其政見發爲論調自是海内不刋之論[  熱廬]  
　　自由雜誌之刻鄙人亦極贊成但須自自由談出版之日始俾人人得窺全豹觀近時愛閱自由談者如是之踴躍歡迎倘雜誌出版不愁無人購閱何發起是舉者一顧再顧遲疑不决也耶 
　　自由雜誌之次序宜照自由談單張式（一）游戲文章（二）海國叢談（三）尊聞閣詞選（四）自由談話會（五）劇談（六）劇評（七）短篇小說再冠以插畫每月一册每册六七十頁定以相當之價值果如是不獨投稿人爭先購置卽愛讀自由談者亦必欲窺全豹惟恐不及也時乎時乎不再來主張是舉者奈何不急起行之乎[  愛樓]  
　　自由雜誌異日發行自由談話會會員皆有代銷之義務予亦認銷五份預以爲定[  野樓]  
　　自由雜誌之發行想自由談話會諸君均屬熱心定能逹到目的待刋行後志堯亦認銷三分[  志堯]  
　　吾愛自由談如嬌妻膩友不可一日無之但恨胸無點墨懶散性成不能時時投稿附諸君驥尾惟願諸君長壽與自由談同垂不朽則吾之眼福深矣[  倚紅]  
劇談 
[紀念七夜之中舞臺] [  玄郎]  
　　沈華軒之艶陽樓花逢春等探府演起此劇溜馬赶會幾場亦甚緊要該臺以碼子過多割而不演甚可惜也沈身段雄偉高大飾惡覇極稱硬脚工夫亦不弱摹幾場架子俱很潑兇惡直截爽快直逼小俞打出手共使六件傢伙長鎗大刀件件如百鍊鋼之化爲繞指柔而從胯下抽過一鎗緊卽翻轉其身肩背直挺兩腿屹立架子摹得得機得勢精采尤好惟姚寶森馬春樵等配角不甚搭當交手　常格格不相入故打工上稍欠緊練不見精采且心慌意亂時有脫鎗墜刀之病更見減色 
　　紫金仙之查頭關予不聽該伶之戲已四年於兹矣前晚見其旗裝登場風光旖旎姿態嬌憨丰韻較諸往昔益形嫵媚嗓音亦較前清潤許多一種婀娜之身材嬌嫩之口齒能令人心醉魂消好自爲之不難恢復夙昔之盛名也李百歲之蘇延詼諧百出語語解頤一副賊頭賊腦之神氣更出神入化得未曾有而說蛇攢一竅爲吸紙捲烟者借時下惡習以插科謔雖近虐亦足見其慧心苦意後對公主倣唱小生聲調摹繪神情亦妙肖動聽惟馬振東飾劉唐建年齒太老扮相殊不雅觀 
小說 
政治小說 
[鐵血男兒（一百三十八）] [  常覺　獨鹤]  
　　第四十六章 
　　旌旗影亂桴鼓聲喧白來特與烏突立馬山峯觀兩軍鏖戰白謂烏曰槍林彈雨駭目驚心人生獲覩此景亦可自詡壯觀烏曰兵凶戰危黷武本非吾志爲自救計不得不爾倘今兹背城借一得以徼倖成功社稷獲保則後此風雲太平時願永永勿忘斯日之難也白取望遠鏡四矚曰敵軍隊伍成半圓形方一意前進西軍藉土壘爲掩護頗占優勢况所設炮位俱隠而不露復有騎巡隊往來接應布置絕佳必獲勝利敢問土軍砲攻此壘幾時矣烏曰已竟日砲聲未絕幸我軍守禦合法不過傷五十人無大損失敵軍進攻在今日已爲第二次當其第一次進攻時土兵死傷及千敗績而退前鋒頓挫我軍所以能堅持至今略無懼色者正賴有是役以作其氣焉 
　　語次一將校馳馬至向烏躬身報告一切烏略囑數語麾令去乃與其部下參謀官口講指畫商量戰事時山下槍礮聲益烈硝煙藥霧中但見衣灰色軍服之土兵如蟻聚如蜂湧進行不已東倒西起前仆後繼遠而望之猶之立海岸數碎石正不知有若干千萬須臾已近逼西軍所築土壘而西軍方面砲火聲反漸見鬆懈白覩此狀大驚駭默念西軍若已子彈告竭則今日之事何堪設想急縱日四望見烏率其參謀部官員已馳離極遠度其意似欲接近戰地俾觀察一切得較清晰乃急策馬從一刹那間已至前山俯瞰山下瞭如指掌見西軍皆伏於土壘後深濠内軍容整飭絕無張皇凌亂之象白始恍然於砲火射擊漸弱實爲誘敵計也卽大快慰亟視烏王所在則方與部下駐馬前坡相距約一箭地（二） 
言情小說 
[麗綃記（二十五）] [  栩]  
　　諸君乎諸君亦知九姊之欲殺綰春者爲公敵耶爲私敵耶無他蓋爲愛情之敵而假公以濟私耳綰春之盟姊妹初凡十人皆爲同學而綰春最穉間嘗聚首一堂而翟愛亦必與焉其八人年齒稍長惟九姊則與綰春翟愛相彷彿故彼三人之形影相偎初無異於皇英之誼而翟愛對於二人之愛情亦無五雀六燕之差乃自兩人者之宗旨忽相背道而馳遂不免有猜忌之心且九姊者復不自檢俄而於翟愛之外又有所兼愛者焉則翟愛之與綰春自覺愈見稠密而於是嫉忌之心因之而愈深矣就名位論綰春爲最初之盟主其黨權要不下於九姊而惟九姊者面首三千莫不爲黨中重要之人物故其行使權實高出於綰春之上蓋九姊之能力直不愧爲女界之英雌耳彼綰春與翟愛則皆和平温厚之人其勢力不足與抗固可知也今者九姊以不得綰春而甘心日翟愛之愛情已偏注於綰春之身而無涉於已則亦忍心冥性而出其至辣之手段馳書以促翟愛之死曰翟愛汝試屈指而數未來之日汝之死期不將屆至乎吾以感汝疇昔之愛情不忍見汝觳𧥆受刑之狀特馳書以告汝果汝業於應執行之期前已告凶訃則汝猶不失爲樂天知命之人如其不然則無情之使者必不能體我愛憐汝之深心致汝痛苦而死則予心實傷予今詔汝汝宜自飲伊打或哥魯方以失其知覺而自投於河則絕無所苦此自裁法之至良美者也汝其識之予愛汝特不死汝無以飭我黨規故以善良之死法馳書告汝汝其愼自擇之 
　　此書旣付郵七日而達於翟愛翟愛識爲九姊之書則不禁悽惶變色匆匆閱竟亟投於火而胸中絞切直已肝腸寸斷方兀坐於書案之傍猛見壁上之月份牌因駭然曰爲期乃不滿五十日歟則浩然歎曰天乎不敗九姊而敗我何懵懵哉方竊嘆間俄有人推門而進則僕人以刺入視之爲喜尤乃思心緒方惡劣至於不堪渠坐不過爲麗綃事絮煩我耳不如拒絕勿見因使從者諉爲遠出喜尤亦遂廢然而返（二） 
文字因緣 
　　讀雙璧女士慧作并蜀西閒人和作珠玉炳燐詩興勃發率成兩絕敬步原韻[  頤盦]  
　　無端留我苦吟身得句推敲煞費神寸寸枯腸搜索苦何時脫此軟紅塵 
　　玉照深憎覩已遲詩交敢許結心知自慚俚句難邀晒提到霜毫不自持 
[和雙璧女士原韵] [  槁木子]  
　　當年咏絮是前身文字今看泣鬼神笑我班門空弄斧誰將紅袖拂清塵 
　　書到今生讀也遲頻年落魄負相知鬚眉從此無顔色大局憑君好護持 
　　同是天涯淪落身關心桑梓倍傷神無端參得莊嚴相長使胸懷積渴鏖 
　　行歌宫哭此恓遲肝胆原期寶劍知狂恐貽君巾幗笑寸心費煞自矜持 
[代徵華吟梅女士悼詞啓]  
　　華吟梅女士華亭後岡人侍仙君之弱息也生長名門幼秉庭訓早歲卽悲女界之黑暗恨滿族之專制慨然以提倡女權爲職志不樂纒足歲乙巳入滬江天足學校肄業時節返里諄諄然勸人放足讀書又於其鄕創設天足分會浦以南會員逢數百人上海天足會會長沈仲禮先生鑒女士之熱忱任爲浦南天足分會部長女士不遺餘力礪志進行至今浦南閫閫藉藉稱女士不置丙午入松江景賢女校同學翕服校長宋占梅先生尤器重之申以蘭盟洎丁月心先生掌校務女士以先生爲祖姑母期副親愛學益孟晉旋因事至上海卽留學上海務本女校丁未秋侍仙君被羣小挾嫌周内入獄女士奔走呼號上書當道有願以身代之請因之不克竟其求學之志後侍仙昭雪出獄而女士之病根從此伏焉先是女士與龐君鏡如爲文字交因互相重遂自由訂婚吾松之自由訂婚蓋女士始也旣結褵家務凌雜而女士求學之初衷更不得逞每一言及輙引以爲憾於是乃謀扶持社會責任如代籌孤貧院捐欵現有後岡捐田畝及常年經費皆女士之力去歲民軍起義之始女士擬赴武漢入赤十字會病不果行方是時吾松餉輸竭蹶女士先自拔簪珥爲倡復由楊了公先生委任爲女界籌餉員而女士所籌頗鉅郡人士莫不交口稱道中華女子共和恊進會成立會長伍廷芳夫人耳女士名函邀赴滬旋公舉爲書記長湯漢明女士躬致禮焉女士緣母疾不就惟痛女權之旁落也力贊女子參政權故入女子參政同志會滬松往來數十次不辭勞瘁今歲春又與其父侍仙君發起自由黨黨員遂六百人抑亦女士贊助之力居多近聞蒙藏事迫促龐君從軍龐君因去冬在山左從戎積勞未卽投袂而斯時女士固先已攖疾矣矣中手日報一紙感懷時局恒惓惓不已一日接孤貧院院長函述朱孔陽先生所捐入院中田畝與佃户尙有瓜葛屬取原契爲證女士病已劇尙力疾修書遣价敦取其篤於公義如此彌留之際與其家人戚好訣别之言皆纒綿悱惻聞者無不慘痛噫女士以純懿之性發揚社會之旨實欲有造於民國胡乃天不假年遽於九月十二號子時逝世年僅二十有二豈不哀哉婷華等佩女士之熱心詳悉其種種事實可爲言坊行表愛擬擇日開會追悼緣侍仙鏡如兩君謂女士無功社會竭力固辭致不果行然婷華等仍不忍湮没其勞績故撰成小啓伏乞當世君子錫以鴻篇垂之不朽則婷華等所馨香頂祝者也此啓發起人鈕婷華鈕纎華耿浣薇耿肇熙吳湘濱吳采芝張則華楊劍鳴張宗英湯月明陸麗芳侯佩琛姚芷香程韻蘭金靜安姚文秀朱菊仙楊孝傑沈冠春沈伯剛郭端書壽瑞璋金麗蓉盛彬書 
[題華吟梅遺像] [  宏農蔣端容女士]  
　　早正閨門講孝經經書曾復效緹縈女兒身具英雄氣笑彼尋常不櫛名 
　　天賦蛾眉絕世才纎纎手挽女權來名媛奮起今無數多奉芬芳一樹梅 
　　批茶義俠羅蘭志黃胄塵塵未有人認取鏡中眞色相非關形式在精神 
　　社會開通阻末流化粧空事仿西歐買絲若把斯人繡方見文明眞自由 
[題華吟梅女士遺像] [  罕冉朱光]  
　　巾幗而有丈夫之風矧其具若安之志緹縈之節孟光之德徐淑之聰鈞天之沈醉而遽隕厥躬仰瞻遺像骨俠氣雄凡百淑媛是式是崇 
　　劉寅陳省三兩君鑒來示因缺自由談囑爲補寄敝處實無餘紙希向原賣報人追取或函致本館發報處吳先生補購鈍根覆莽漢特捐銅版費一圓蠙湖豆蘆翁移捐一月分潤資二元九角一分六釐謹登誌感 
 
 

Page 14

 
 
   
 
