# 1896 - 344 - 4908458

 

Page 1

 
 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[校宋本黄帝内經靈樞王氷註告成] [  圖書集成局代啓]  
　　内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉敕校正全部倩本局新字排印用以潔白連泗裝訂六本碼洋一元存上海棋盤街文瑞樓蘇州閶門綠蔭堂書坊出售 
[論本報所紀拿犯轇轕事]  
　　本月二十一日報章譯登倫敦電信云有中國醫生名三狹言者前在廣東謀叛嗣以事發逃往泰西市上懸壺藉歧黄術以餬其口本月初五日被中國使署所拘幽之密室其人設法傳言於外捕頭得聞其事派巡捕日夜在署外守候使不得押解回華旣而英外部行文使署請星使立將其人開釋星使爰送交外部并具文聲覆略謂兩國交涉定有章程將來再行文申論可也來電又言其人並非三狹言實姓孫名文字逸仙目下倫敦都中聞此事者皆爭相詫異云星期無事舊雨重逢卒然問於執筆人曰孫文旣爲中國人且在中國犯此叛逆之案我中國使署執而懲之固其分也英與我素稱和好孫旣逃至英國英人苟眷念友邦之誼正宜同心戮力共捕元兇毋使爲漏網之魚以致兇燄復張於他日乃使署方得禽獲而外部忽地索還此中委曲情由急索解人而不得子其能明以告之乎執筆人曰此特使署有違兩國拘犯章程故外部不能默爾而息耳攷咸豐八年中英所定天津和約第二十一欵云中國民人因犯法逃在香港或潛住英國船中者中國官照會英國官訪查嚴拿查明實係罪犯交出通商各國倘有中國犯罪民人潛匿英國船中房屋一經中國官員照會領事官卽行交出不得隱匿庇袒其中意義明晰盡人可一覽而知厥後北京烟臺兩次修改約章此欵一仍舊貫此次外部將孫索去意者使署未經照會先自拘拿是以外部嫌其與約不符向之饒舌乎然鄙人竊以爲外部固不能不將孫交出也聞孫係粤東香山人氏少年佻闥初在澳門行醫業嗣因犯不端事避地至香江潛匿有年始回香山縣原籍後知南海素無種鶯粟者瞰其利之厚也意欲賃田播種禀之縣主經縣主大加申斥始息其謀彼時本館已紀諸報章且兩次著爲論說痛陳其弊大聲疾呼旣而孫又擬就條陳呈諸北洋某大憲洋洋灑灑多至千萬言幾似鴻文無範末乃圖窮匕首見仍以種植鶯粟爲言其時中東戰事未興某大憲方養尊處優置之不答孫計無所出仍返粤東戢羽潛鱗又經寒暑至去歲乃潛謀作亂糾黨至千萬輩私購軍裝糧食居然欲以螳臂當車輪幸天誘其衷事機不密經官訪悉四出兠拿孫狡獪性成竟得脱身海外雖官吏懸萬金之賞終不能入我網羅而所上之書則已分登甲午年某處報簡雖不署姓氏但書其名曰文而陬澨流傳早已視爲魏收之穢史矣今者雖不得立卽解回治罪而謂爲犯法則固百喙難辭潜住在英亦已有目共覩特以遽行緝獲未經先事照會英官我知英官卽一時意見稍歧日後使署向之據理婉商斷不至終於固執英固海外素推望國者何惜區區一罪犯而與我中國遽有違言乎然則他日者惡貫旣盈典刑斯正誠意計中事目前固不必多所猜疑也客曰然則使署曷爲而不先照會英官遽爾緝捕豈堂堂星使尚未明兩國約章乎曰非也孫固犯彌天大罪而又性情狡變工於脱逃者也試觀去年犯事在中華地方官嚴密查拿尚被高飛遠引今旣潜蹤海外行止無常使必先事張皇與英國文移來往彼已得知消息豈有不舍而之他者是以星使不惜稍違約章先行禽獲此則行權而不失於正外部想能曲諒其苦心安可責以與約不符以致始終齟齬耶君如不信請俟續音客半晌沈思首爲之肯執筆人乃引申其說脱藁以付手民 
[覆訊革員]  
　　金陵采訪友人云大憲檄調安徽臬司趙廉訪爾巽至江寗訊理已革元和縣葉懷善挾妓飲酒欠銀圖賴一案前已詳紀報端本月十七日廉訪又派某員提訊十八日復升坐貢院至公堂將葉革員及曹秉權督轅某巡捕京口駐防甲乙二旗人反覆駁詰務使案無遁飾事劑其平訊畢仍交代質公所收管聽候發落究竟供詞若何及將來如何定案則以關防嚴密外人尚不得知惟悉因案撤任之胡觀察家楨已禀明督憲免其備質以省株連矣 
[松江試題初志]  
　　松江采訪友人云江蘇提督學政龍大宗師於本月二十五日考試闔屬八學生員經古經學題易重卦作於何人考釋訟書書序次第考古文尚書說多存史記考詩毛詩逸萹考朱傳多同三家詩考春秋母以子貴說申江熙春秋書衞世子說爾雅律遹述也解律謂之分解詞章司馬長卿慕藺相如賦以慕藺相如之爲人爲韻秋燈賦不拘韻賦得辨雕萬物得雕字五言八韻史學張晏所見古今人表與今本異同考唐書以後五行志但紀災祥不言事應論蔣琬費褘姜維論春秋管夷吾孫叔敖百里奚論鬻拳論算學勾弦和九十八尺容圓徑廿四尺求勾股弦有大小兩三乘方共積四千一百七十七尺只云兩方邊之較五尺問大小各幾何籌算考兵學漢世祖得郡兵之力論南宋用兵得失論火輪船撞截抽擊諸法論重設法軍議俄國鐵艦有若干艘能舉其數否其水師規制與英制同否時務問西洋各國郵政歲入之數講求西學宜先變通各省書院議光學問日體之火何以常行不息西洋造遠鏡窺天其法能仿行之否聲學雷聲與礮聲相距之處可求其里數舊法界可行否問創造德律風之制雜學擬韓昌黎薦士表擬莊子逍遥遊折桂閣問俗亭不拘體韻 
[憲批照錄]  
　　江蘇提督學政龍大宗師按臨松郡定於本月二十四日循例放告昨已紀諸報章兹得采訪友人來信云宗師所收諸禀刻已一一批示計舉人童迥呈該舉人前由監生錄科册上所載三代與附生童汝福册一一相符何也又舉人童迥職員唐煥章監生王介福職員顧子香等呈此案已據上海縣禀請臬司提省審究該舉人等赴省候質可也又舉人汪廷弼等呈教官有多大權勢能憑空將生員扭去鎖押不令考試所控殊不近情理難保非姜承烈自行躱避希圖陷害仰松江府就近查明禀覆禀並發又職員黄錫正等呈居喪嫁娶例有明條何須再行禁止爲此禀者無非欲借題發揮殊不知舉人違禁本部院不能管理也又附貢生歸錦衣呈别人借錢干卿何事且所謂違禁者究是何物卽使將來犯案亦何至累及親戚儘可放心 
 
 

Page 2

 
 
[窰事尾聲]  
　　江西采訪友人來函云景德鎭窰案自夏徂秋詳細情形備列前報兹德中丞札飭酌留振武軍勇丁二哨駐守該處會同保安軍親兵營勇丁巡查彈壓至現在押禁之四犯應如何擬抵懲治均歸饒州府吳太守督同續委隨員黄菊秋刺史斟酌辦理賀觀察王鎭軍督勇三哨回省臨行之際窰戶坯工衣冠恭送并製萬民牌傘以頌德政日前觀察鎭軍已抵省垣禀復中丞銷差現在景德市面安謐如常坯工每日赶作甚勤直至宵分未歇當不至再有波折矣 
[花叢小刦]  
　　沙市采訪人函云土妓丁二姑者生成媚態裝就治容有好之者每致令心迷如醉身輭於綿故人皆以汾酒盃呼之築香巢於瑤草巷尾有某生者與二姑歡暮雨朝雲往來甚密俗有吃得卯時酒昏昏醉到酉之諺正可移贈而二姑亦如某小說中之柳碧英常焚香私祝願保長生本月初五日可人不來已過夜半二姑以地近幽僻恐出入爲鬼所祟致嘆離魂遂燒紙施食歌招魂曲詎知日干逢丁適與姓合兩相湊遇竟將祝融氏請來歌舞樓臺盡付阿房一炬爲池魚之殃及者計有四十餘家次日有張道士者手擊叮噹口宣寳籙按火化之家數竈而壓以符卽俗所謂廻神者是走至一處指欲縮者再問此爨下爲誰有作鄭五歇後語以答之曰不逢甲乙丙安得申酉戌道上曰嘻無怪其炙手可熱也 
[宏我漢京]  
　　京師采訪友人云本月十四日翁叔平大司農堂諭令北檔房傳知各省司迅將兵勇數目並月需餉銀各若干兩詳查聲覆○中城地面賭局如林孫侍御勞怨不辭時或微服私訪旋訪得賭首名姓具摺入陳欽奉廷旨嚴拿地面遂爲之清肅○南城兵馬司正指揮劉君因案撤任遺缺由城憲劄委揀發指揮趙君署理不日卽可到任視事矣○聞之秋曹友人言去年因案獲咎奉旨發往軍臺効力贖罪之已革御史鍾德祥在臺病故勘驗屬實交家人備棺收殮刻已由某都統咨部銷案矣○九月十五日五城練勇局循例合操於東曉市满漢諸城憲均於午前臨閱正副指揮吏目檢發人員効力紳董効力哨弁預期齊集伺候城憲次第閱畢標明奬賞然後遄回 
[津客談新] 天津采訪友人云某日新授直隸布政司員梧岡方伯鳳林薇旌戾止闔城文武印委員弁循例恭迎方伯禀見夔帥後於十三日接奉飭知十五日趨詣督轅禀辭十六日往保陽履任司道府縣恭送如儀○機器紡紗織布之類上海局廠林立均有成效可觀杭州甫經開埠通商亦復設局以爭權利惟天津尚抱闕如之憾現由籍隷滇南之廣東候補道李文山觀察光翰具禀北洋大臣擬集資財設立機器紡紗織布局以便與上海杭州鼎峙業經夔帥俯准經之營之不日成之不禁拭目以俟矣○本月十七日俗傳財神誕神不列於祀典而家家戶戶供奉維虔闤闠中人更期默迓神庥預於十六夜燈燭輝煌香花頂禮闔市燈火徹夜通明比三鼓紞如鞭爆之聲東鳴西應直至東方旣白猶復纍纍如貫珠不知果有是神焉享此瓣香而向面圓如月之富家翁默加呵護否也 
[榕垣寒籟]  
　　福州采訪友人云某日南臺下横路保甲局委員楊慕程少尹親出巡行時已鼉鼓四撾瞥見南園有一醉人在某縫衣店門前任情呌駡因詢悉里居姓氏遣勇伴送回家○南臺税厘總局統轄附城各局卡征收課項隨時飭通源錢莊領去如欲撥解省局或支發各營軍餉則向之提取以期周轉靈通日前通源主人頓發婆心願捐善欵銀五百兩督辦何陳二觀察嘉之允將此欵一半撥歸普濟堂爲孤貧口糧一半卹故員之貧無以殮者○南臺巷霞洲新開大同典鋪懸牌之日無賴痞棍强將破爛不堪衣物典質錢文不遂所求任情滋擾鋪主人忿甚函請保甲局委員楊慕程少尉督帶差勇前往彈衆無賴始漸漸散歸 
[珠江秋月]  
　　廣東訪事人函云粤垣官書局日前由番禺陶山長向十八鋪伍長濬售買粤雅堂叢書價銀二千元另擡工銀廿兩不料伍氏將銀退回另圖主顧將銀三千八百元書局禀請番邑尊飭差追究并曉諭此書不許各書坊重爲刊刻如有私印者定將該店封閉不貸聞伍已將此書頭四架繳出矣○日前瑶臺鄉人肩挑菜蔬由菓欄經過偶與菓欄人相撞致觸其怒欲奪取其菜蔬有同鄉蔡某者願以魯仲連自居調和其事不意菓欄人凶横異常難以理喻兩相口角遂至用武蔡爲菓欄人擊中要害傷勢甚重於是瑶臺人糾合同鄉將傷者擡入店内店東深恐釀成人命已願請醫調治倘有不測恐不能安然無事也○夏茅鄉與望江鄉鄰近日前望江賣魚人在涌内洗魚夏茅人喝阻不服以致糾黨爭鬥望江傷斃一人餘衆鳬水而遁有一人未諳水性復被溺死已禀請番禺裴邑尊前往相騐矣○有全彩人某者癖嗜五木戲每向帶河基之牛館賭博但性慳吝贏則以錢歸囊輸則任意圖賴以致各賭徒不能相容日前某復輸錢不予并將席上之錢搶之在手賭徒忿不能平爭以老拳相奉敬某連日糾黨尋釁各賭徒禦備不遑恐將來必致釀禍事也○承充闈姓公司新商現經善後總局批准懸牌開辦出示曉諭其諭云現據該商等繳到銀七十萬兩尚欠繳銀六十三萬兩據該商等當堂具結分限年内繳清餘六十萬兩另據具結赶緊完解已奉督憲核定准子給發示諭接辦所有認繳冬餉務須遵批依期繳足其省外各廠抽收經費及分廠按櫃等項俱歸兩堂彚收均分以備續繳餉項至兩堂一切雜項費用彼此各自料理似此明定章程自應一律遵辦給諭該商開辦并詳請兩院憲具奏及分别移行遵照外合行出示曉諭爲此示仰軍民人等知悉所有廣東全省闈姓准萬安孚信兩堂合股同辦認眞稽查如有私開許該商兩堂指名禀究其文武衙門兵役人等均不得藉端需索至舊商公和瑞成兩堂省城總廠及省外各號分廠卽行停止此後槪歸新商辦理毋得把持致于嚴究各宜凛遵毋違特示　　　　　二 
[三潭涼月]  
　　杭州訪事人云杭州官錢局兌換新鑄制錢兼搭銀圓錢市日有起色惟因銅斤缺乏防軍局憲擬在本省搜買廢銅并委員赴申購辦俾得源源接濟不致匱乏也○織造書尚衣正現奉諭旨仍舊接管省中官憲紳士咸往賀喜書吏人等亦恭其衣冠進署叩賀○拱宸橋租界中塡築馬路所需亂石四處採買前者豐禾巷中有土阜一座售錢四十千亦意外之財也今又由洋務局派兵在保佑坊火塲中將瓦礫挑撥一空由三橋雇船裝運出城語云天下無棄物於斯不益可信哉○武林自重陽前一日天放晴霽連日和煖非常宛如初秋天氣至十九日北風大作驟雨飛來直至二鼓始息夜間寒冷非常近日民間患吐瀉之症者不知凡幾醫家生意極爲熱閙據云皆由寒煖不齊以致疫氣流行其病來勢甚重一時不能就痊故雖無腸公子肥满之時而保身者均不敢爲左手之持贅以致郭索横行於市殊無利市之可發也　二 
[禾中諺語]  
　　嘉興訪事人函云北門月城灣合興刷染店與對門花粉店兩學徒同於數日前逃出店主知悉四出偵尋竟如大海撈鍼毫無蹤跡聞年皆十五六不識以後可能尋獲否○硤石鎭經好事諸人集資賽會數天于本月二十五日爲止會中一切儀仗以及各項執事並演扮諸劇鰲山擡閣等類較月初王店鎭更盛是以遠近往觀者肩摩轂擊絡繹於途○各坊水龍每年必演戲設筵欵待　夫一次以奬其赴救之竭力本屆北門外北麗坊已由經辦紳董雇定京班搭臺演劇並設筵以欵龍夫其餘城内外各坊聞亦當陸續舉辦也○前報北門内鍾秀坊設建羅天醮五日至十九夜告圓特傳奏樂全部以爲恭送諸神回鑾之意至翌日又延禪堂戒僧啓建水陸道塲兩日至　一夜施放瑜珈燄口以濟無祀孤魂蓋循每年常例也 
[夔城秋眺]  
　　宜昌訪事人云慶升文錢店以東人去世外間來往又周轉不靈鋪中司事等人相商謂與其倒閉不若請地方官封閉之爲愈於是以一紙紅條黏之雙扉之上地方官又恐民間爭持肇事因將店中司事張某拘入縣署押令將帳目清釐○宜地自開碼頭以來方有妓船灣泊河唇以待抱江州司馬之感者爲相逢何必曾相識之舉就中以趙崔兩姓爲領袖各有船五六號日前崔姓在船上因與賣栗之某甲索欠口角各糾黨羽爲鷸蜯之爭甲黨有一人被擊墮河身死崔姓卽邀人調處願出洋二百元了事所有崔姓之船五六隻全行變賣不准再在 
 
 

Page 3

 
 
河干作送舊迎新之舉矣○宜昌米糧前因漢口水大售價頓長故宜昌亦有增無減幸此次快利輪船來宜又帶有平糶米八百石大約可不至於再長矣○快利輪船此次來宜往返不過十日所裝貨物惟棉花一千數百包因本年上路時雨不時以致棉花歉收故來宜運往此外各貨共四千數百件聞又須赶往漢口裝貨以各商家多喜此船之穩便也○美國某官於數日前來宜蓋欲上川而取道於此者因江水尚大不能早行近日浪息潮平已雇民船入蜀地方官派一紅船相送以資保衞云 
[沙渚寒潮]  
　　沙市訪事人函云沙市雖已開關互市而日本租界尚無定處意欲選擇地叚由地方官代爲購就然後令各商採買商之俞觀察而所言頗難照辦觀察再四躊躇因於本月初間特委魏大令宏先至蘇州探詢與日本通商如休辦理以便倣行云○江陵所屬之地遭水害者十居八九今歲夏秋兩季旣顆粒無收而河伯又淹留日久卽明年春季亦未必能種是以大江南北災民之逃荒者接踵於道月前有下游流民三四百人男婦老幼逐隊成羣至草市朱家覓食朱家憐其窮爲代募青蚨百串善遣之後遂遷至郡城小北門外之延慶寺寢於斯食於斯終日絶無所事事附近居民從未見其沿門托鉢而式飲式食亦有旨酒嘉殽心竊詫異好事者潛往偵之見其晝則尚寐無訛夜則寥寥無幾輩且時有爲摴蒱戲者囊中所贮悉白打錢究不知其何自有也地保聞其事疑爲江湖搬運之術或所稱鐵算盤一流卽於本月初六日禀報縣尊請爲驅逐出境而不知其人皆由河内以移至河東者也○拖船埠瑞和昌福建帮字號也揀選河溶絲成包本月十一日由沙市輪舟載赴下流此爲開關收税之始先是瑞和昌號欲附固陵輪船運下已向招商局說知旋接固陵來電以在宜裝貨甚多幾無位置故改就太古之沙市裝載而去 
[贛水雙流]  
　　江西訪事人函云江西創興蠶利刻經總理蠶桑局務翁方伯出示頒發執照其諭示云爲諭領執照以保桑秧事本司於今春購到湖州桑身分發民間栽植並示禁鄰近居民不准任意剪伐及縱放猪牛六畜擾害在案爾鄉民等自當彼此一心防護仰體本司爲民興利之意乃近聞有因爭地而擅拔桑秧畜猪牛而縱淇殘踏者顯係有違前示殊屬不合現在本司特備執照分發領桑各戶裱掛門前嚴禁砍折爲此再行出示曉諭凡爾領桑之戶各自赴局具禀載明某都某圖某地名某姓名從前領栽桑秧若干株請發執照以憑保護等語其局中所發執照仍不取一錢嗣後鄰居人等亦應互相保重不得妄行剪拔亦不准縱畜肆擾違者鳴衆議罰不服者禀官究懲倘有藉栽桑秧爲名侵佔民地官地以及經官封禁之處亦准該業主及地鄰人等赴局呈明由本司發交地方官查明訊究不得顯違官示自取咎戾爾領桑之家不費分文領取本司執照直同管業契據永禁侵害可謂體貼備至務速具禀來局領照保桑或邀集同都同圖桑戶公具一禀另開清摺載明請領執照各戶姓名赴局總領分給亦聽其便此係除害保桑廣爲興利起見爾桑戶等毋得遲回觀望致失生理各宜謹遵切切特示○私宰賭博二項皆在禁例而江省則日盛月增誠以月規所在無不可賄逼也南昌府江太守近復會同保甲局出示嚴禁其文曰私宰爲農功之害賭博實盜賊之源定例科罪均極森嚴豈容輕犯本府局訪聞城廂内外有等不法之徒以賭博爲生涯私宰爲事業不知牛之爲物其品最重非郊祭大典不得輕用每見罔顧觳觫之慘者恒受種種惡報無或倖免至賭之爲害其患尤深一經墮其術中勢必傾家敗産賣子鬻妻甚至習爲匪類流爲盜賊終身不齒於人數推原其故皆由私宰可以代賊銷贓窩賭可以誘人入阱居心險惡尤爲天理國法所不容若不嚴行禁止何以安農業而正風俗除飭縣及保甲委員隨時嚴密查拿外合行出示會禁爲此示仰該私宰賭博人等知悉私宰賭博均干法紀輕則枷杖重則軍流何苦害物害人終歸自害自示之後務當各謀生業勉爲善良倘再怙惡不悛有心于犯一經拿獲或被告發定卽照例從嚴究辦决不姑寛地保隣佑知情容隱察出一併治罪本府局爲整頓地方起見言出法隨愼勿視爲具文以身試法自貽後悔其各凛遵毋違特示 
[鳩水餘波]  
　　蕪湖當塗等縣農田咸報歉收大憲仰體皇仁例許核實減征以蘇民困第災情輕重必得通盤壽算始得議蠲議緩一律公平蕪湖民間應納錢糧前經朱邑尊估勘大略藩司尚嫌所減太多遂由新任萬明府從新勘定照七成兌收小民踐土食毛當必踴躍輸將免致催租吏之擾人清夢也○本月十二日爲蕪湖縣考正塲先一夕萬邑尊排道詣書院至四更二點重門洞闢童子軍逐隊而來計共三百十四名點名旣畢扃門命題已冠首題如樂何林放問禮之本未冠首題則爲之也難通塲次題國人皆曰賢詩題賦得澗水泉流石有聲得聲字五言六韻及案出示期十五日舉行初覆 
[備迎憲節]  
　　新任江海關道吕鏡定觀察將於本月二十八日蒞甲縣署辦差家丁會集各項人役於二十八日黎明至金利源馬頭伺候憲旌戾止 
[百兩將迎]  
　　上海縣黄大令之三公子隨侍任所延師課讀公子名一鶴丰姿挺秀不愧獨立雞羣前大令爲聘同鄉某宦之女公子卜吉小春月二十一日完娶坤宅送女至申屆期由縣署備輿迎娶故縣署已修葺一新丁役赶辦彩輿等事忙碌非常惟玉人尚未送來大約須俟庾嶺梅開方可抵埠聞已假得英界新馬路中某華厦作公館矣 
[請更成案]  
　　南市振豐協昌盛益茂等各水果行環投上海縣禀稱各業上落貨物照例均由碼頭船裝運惟水果一項容易變腐霉爛苦於每年更調船牙及埠頭管帮人等故多悮事折本爲特環叩詳請各大憲更易成案不必每年更調則南市各業均沾利益等情未識黄大令作何辦理也 
[售地轕轇]  
　　鄉民周慶福扭廿二鋪地甲夥顧加倌投上海縣喊控稱寡媳邱氏素來安守近被武生周渭濵誘領至申匿居西門内沈浩永家向尋逃避經沈帮同尋獲乃喚地甲夥顧加倌令其解局索賄洋二元比取洋送往則已將邱氏放走是以扭請嚴究值差據情入内禀明黄大令飭卽看管候示○鄉民黄桂翔控黄子鄉挖買四面田畝售與洋商咪吔行開造火油池棧以致將田畝圍住無路出入經黄大令勘明著黄子卿讓一出路旣而桂翔又控稱妻子張氏於六月十一日被黄子卿紏同蔡桐君等毆傷大令騐明屬實出單飭拿行兇人等前晩蔣壽林刺史升坐花廳提訊黄桂翔投案供稱黄子卿係地皮販子專門包買地皮托大販子轉售與洋商獲利不少小的自業田五分餘在黄子卿挖買大塊田畝之中被其圍住逼令併售小的聞係造火油池之用深恐累及鄉人受人唾罵决意不賣子卿因此挾怨糾同祭桐君等攢毆妻子張氏遍體鱗傷已蒙騐明求爲嚴辦黄子卿供小的販賣田畝無非貪些微利現桂翔之地已丈出交還小的並不敢毆打張氏現求寛恩蔡桐君黄鶴卿蔡信發同供不敢帮兇惟從中拉勸恐張氏或係自已碰傷叩求明鑒見証黄理卿供年一十有四目見黄子卿等將張氏攢毆應求重辦刺史謂爾尚年輕不可說謊理卿堅稱小的不敢妄言刺史擬嚴爲懲治因黄子卿等一再叩首願罰出養傷費免責刺史乃笑謂爾等地販伎倆甚大實是爲鬼爲蜮硬逼鄉愚異常兇横又復肆意毆人本應重辦姑念知錯從寛罰洋十元給桂翔妻張氏爲養傷費具結斥釋 
[秋賽屆期]  
　　今日爲寓滬西商秋季賽馬之第一日天光暢好鞠塵不揚玉勒錦韀追風逐電青樓妙選黄閣才人對此美景良辰莫不駕言出游以抒騷懷而遣綺思誠勝事也 
[冒充暗捕]  
　　　邑英租界胡家宅一帶爲野雞倡婦麕集之所登徒子一流人物每喜徵逐其際一聞裙帶微馨而無業流氓輙致遇事生風拆梢訛詐前晩有某甲者與　　新囡囡在途齟齬忽一人上前拉住詢以何事喧譁甲置若罔聞其人大言曰我乃捕頭派出暗中伺察之 
 
 

Page 4

 
 
人如願自了亦佳否則須拘入捕房解送公堂請訊也甲以其語言唐突贈以老拳旋有巡街華捕到來將一千人拘送捕房捕頭詰問情由以兩造均非安分之徒斥逐不理 
[滬南贅語]  
　　趙炳奎在外郎家橋開設協順祥烟館王根基時來吸烟積欠烟資五百餘文向索無著後經楊關生作保約日付清至期仍舊枝梧昨日趙又向索以致口角互毆扭至十六鋪中局請斷李蘭史二尹審斷之餘判責王手心二十下交保了案○滬南馬路工程局前日雇得駁船數十艘至浦不裝載泥土以作塡築馬路之用昨日船戶張毛毛貪逸不往意圖蒙混被滬軍營帮帶劉叅戎查知將張毛毛發交十六鋪小甲看管俟辦○小流氓何阿六日前曾借天生洋三角昨於滬南大王廟左近某酒肆中相遇天生卽向阿六催索口角之餘互相毆打阿六力大如牛竟將天生毆傷頭顱血流满面欲扭至此處巡防局中請究經人解勸始鳥獸散 
[法界捕房紀事]  
　　昨有張蘭生者投捕房控稱五月間在壳件洋行拍買粉乾二百廿包計銀三百餘兩後轉售與近水坊邱寳林所開榮誠德號内另加用銀三十七兩言定六月底歸銀經俞馬二姓爲中至期不付延宕迄今求請追給未識捕頭准否○石作主聞松林承包電氣燈公司房屋内石料立有合同約期工竣近房屋告竣而機器房内之石板尚未鋪齊昨日管理西人以聞逾限悮公扭送捕房押候訊究○甲乙丙三人寗波産也日前在小東門某花烟館取樂吸烟兩匣計錢四百文臨行將大洋一枚抵押至昨日往贖烟鴇忽稱前押之洋已作夜度資掯勒不付爭閙之際經巡街捕一併拘入捕房捕頭詢得兩造各有不合一併斥退 
[福緣善慶]  
　　日來本館協振所承溧陽退思齋主人助順直災民棉衣洋銀一百圓又映雪軒求病速愈助洋銀五十圓白雲居士助順直票銀一百兩當此秋盡冬來寒飇漸至嗷嗷鴻雁益苦眞連得諸大善士慨解腰纏旣挾纊以騰歡亦含哺而笑語福緣善慶有不喜集門楣者哉謹綴蕪詞以當左劵 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[英界公堂紀事]  
　　日前朱信甫等人呈控石子榮一産兩抵屠别駕提訊之下以人証未齊飭候復訊在案刻已由差役　到通案人　　共二十餘名口想不日卽當禀請訊判矣○有張毅者投公廨訴稱生員欲捐同知銜趙秀山願爲代辦生員信之將衣物付伊質銀輸納趙匿不見面明知入其彀中務請提訊追給屠别駕准之業已簽差將趙拘押矣○昨日余張氏扭朱邱氏至公廨訴稱女兒杏紅至朱邱氏家間玩被　　　請卽訊追别駕著留候核奪○病民胡春生倒臥路隅經一百九十二號華捕舁送公堂請爲安揷别駕飭送請棧流公所醫養 
[美界捕房紀事]  
　　昨日江北東洋車夫吳幹生持絲巾一包計十餘方至西華德路某押店求質適包探石金榮至此見其情節可疑拘入捕房捕頭諸問之餘據言並非竊得實係坐客所遺捕頭令押候查明失主何人再行核辦○浙東人周阿蘭竊取吳阿林家衣飾遁至租界中學經失主訪知因至虹口偵尋昨日上午遇諸百老匯路某烟館立卽扭入捕房捕頭詢悉緣由謂事在浦東非捕房所能管理遂遣某華捕將原被告一併解送英界公堂禀請屠别駕訊核○寗波積竊吳學忠屢經屠别駕所懲終屬不知悔悟昨晨又溷蹟天潼路某姓家圖竊經包探竇如海緝獲拘入捕房捕頭令押候解送公堂禀請訊究○昨日午前在一四輪馬車飛馳至北河南路猝將王壽良撞倒某號巡街捕連御者洪阿二帶入捕房捕頭令人送王至同仁醫院求治醫生騐得傷勢尚輕閱一禮拜可痊因責令洪給以養傷洋銀一圓不復深究○篷路第二百五十二號門牌房屋有日本人某甲居焉某日遣其僕某乙至武昌路第二百四十八號門牌某彈棉花店定購被絮三十三條翌日仍遣甲取回至昨晨彈棉花店主往索絮價日本人佯爲不知詢之其僕則避不見面店主不得已據情訴諸捕房捕頭令自投日本總領事署控告○前任傍晩有某甲者由北蘇州路雇小車一輛裝載衣箱行李往怡和碼頭蓋欲附輪船他適也行至百老匯路甲跟追不上以致車夫無從交卸祗得將原物送入捕房捕頭嘉其誠實令存候認領○前晩三百八十七號巡捕巡至北河南路某弄内突有一　犬飛奔而出恣意狂嚙致將號衣號　撕碎　卽奔回告知捕頭捕頭遣捉狗夫二名往捕至則已不知所之矣○昨日午刻本邑人某甲携一錫茶壺至漢壁禮路途遇一百零二號三道華捕疑是偷兒遂拘入捕房捕頭詢知係安分良民卽行開釋 
 
 
