# 1893 - 81 - 4907157

 

Page 1

 
 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當泃乎昭代之鴻寳醫林之大成也茲由煥文書局主人倩本局用活字排印刻巳告成紙墨並佳裝潢益美計分釘二十四本碼洋四元如祇買外科書則收洋八角寄語杏林老宿橘升名賢有欲得盧扁眞傳者請向上洋申報館二馬路東首煥文書局鴻寳齋千頃堂古香閣文賢閣文玉山房外埠則山東膠州成文堂廣東鴻文書局購取可也 
[勸各善堂愼重施診贈藥說]  
　　去冬本館曾著論說勸各善堂將施診贈藥之費改而施粥誠以施診而一經悮事反致貽害貧氏不若施粥之惠及飢黎咸得含哺鼓腹俾風雪連天之際不致餓殍盈途同一以善及人而一實一虚功德當有天淵之隔也目下嚴冬已過風日晴和貧民　可利覓蠅頭是以粥廠亦漸次停杓止放諸善士見有呻吟道左疾病顚連者惻然於懷勢不得不籌施診贈藥之舉噫施診贈藥豈易事哉我見今之以名醫自命者俯視一切位置自高人家非具重幣以延斷不肯出門往診卽往診矣猶必捱至三更半夜然後乘轎籠燈而至甫一按脉遽爾胡亂開方不問病之來源不觀人之氣色温凉並進攻補兼投幸而病得告痊人卽頌其爲國手其門如巿應接不遑不幸而病入膏盲卒致不起則曰此絶病也於醫生何尤若而人者而欲其降格相從日日莅善堂施診不特堂董不敢往聘卽聘之亦决不肯來至於名不出里閭終歲無人過問者非惟玉函金匱未嘗從事於斯卽幼時所讀本草從新湯頭歌訣亦且終年抛　日漸遺忘非糊紙　以易錢卽訓蒙童而餬口一聞某處有施醫之舉便多方設法求得薦書捱入堂中爲之診治無論其不肯細心研究卽便孶孶爲善略不苟且於心而生平學問全無烏得以瘳沈痼惟日博午餐一頓輿金數白文以濟目前之急而已　於贈藥尤爲有名無實在堂董之意未嘗不欲實事求是普惠病氓而或則經費不敷或則司事從中舞弊但購不甚　　之藥寥寥數味儲諸籠中其有價値稍昻者卽一概付之闕如並不購致醫生仰承其意方上但書草木之品如遇病人之應用參　珠珀者聊以他味代之而其炮製之精良與否儲藏之得法與否更不問可知已嗚呼噫嘻施診所以惠貧民也然貧民手持藥方仍無從解囊以購藥堂中乃製以贈送使持歸煎服不費分文此其意美法良夫亦可謂空前絶後矣乃徒有良法美意而有名無實反致害及無辜其亦不可以已乎我乃深服西人醫院之美善矣西人之設醫院以施治者如仁濟如同仁如公濟如婦嬰大抵其欵出自教中延名醫以主持院務每日診至數百號不厭不倦務求明理饜心其須用刀鍼或病重不能行步者可在院中寄宿飮食茶水在在周詳甚且醫生徹夜輪流爲之守候藥必自製從不購自肆中病愈而回不索酬謝每有多年重症華醫束手無能者一入院中不數日而霍然以去其醫必由官攷試果係學有成效給以憑証始得出而濟人故醫院中從無如南郭之濫竽充數者特以華人多不敢輕試西法苟非貧難購藥者不肯入醫院求醫嘻成見非易除積重果難返天下事大抵如是豈獨醫之一道爲然哉僕以爲善堂而不施診則已善堂而必欲施診也當精心選擇愼聘名望素著之醫生每日限定若于時施治若干症務須悉心靜氣屏去輕浮躁率之心按脉開方細心斟酌不因就診者之無所贈遺而歧而視之庶幾著手成春登斯民於仁壽不特堂董一念之善必獲佑於上蒼卽醫生愷則待人其福報亦豈有涯涘哉其贈藥也必預籌公欵毋使有不給之虞然後延精於炮製之人向藥材行一一選購賤者固宜預備貴者亦不可或遺每一方來立時配就則卽醫生或有疎忽之處而我心旣盡卽不致因行善而反造孽多端矣聞之先哲言富人悮於醫家卽至不起而膏腴坐擁子孫仍充　自如獨此貧病之人一旦溘然而逝非獨衣衾棺槨一事無成且𣘮下寡婦孤兒由誰撫養此中光景誠有慘不忍言者然則贈藥施醫造福於此造孽亦於此而謂可掉以輕心乎芻蕘之言或有一得質之各堂董其毋視爲老生常談焉 
[本館接奉電音]  
　　昨由京友電傳上諭二道敬謹譯登○二月初九日奉上諭沈源深奏病難速痊懇請開缺並開去學政差使一摺福建學政兵部右侍郎沈源深著准其開缺欽此同日奉上諭福建學政著王錫蕃去欽此 
[瀛洲草緑]  
　　二月十八日清明節應遣王公等分詣東西陵行敷土禮讀文致祭經太常寺開列王公銜名繕本進呈題請派遣正月二十二日奉旨致祭昭西陵遣和碩莊親王載勛行禮致祭孝陵遣奉恩鎭國公溥齡行禮致祭孝東陵遣奉恩輔國公意普行禮致祭景陵遣奉恩輔國公光裕行禮致祭泰陵遣和碩肅親王隆懃行禮致祭泰東陵遣奉恩輔國公載卓行禮致祭裕陵遣奉恩輔國公奎瑛行禮致祭昌陵遣奉恩鎭國公載遷行禮致祭昌西陵遣奉恩輔國公麟嘉行禮致祭慕陵擬遣和碩禮親王世鐸改遣奉恩輔國公載澤　禮致祭慕東陵遣奉恩鎭國公載帛行禮致祭定陵擬遣和碩怡親王溥靜改遣多羅貝勒載澍行禮致祭普神峪 
定東陵擬遣和碩怡親王溥靜改遣多羅貝勒載澍行禮致祭惠陵擬遣和碩睿親王魁斌改遣郡王銜多羅貝勒載瀅行禮致祭端慧皇太子園寢遣奉恩鎭國公榮毓行禮致祭莊順富貴妃園寢擬遣和碩禮親王世鐸改遣奉恩輔國公載澤行禮欽此又題二月十八日清明節遣員致祭三陵奉旨永陵遣奉恩將軍裕誠行禮福陵遣奉恩將軍怡昌阿行禮昭陵遣奉恩將軍恩常行禮欽此○本年例應舉行世爵世職幼官軍政由兵部咨行値年旗轉行八旗滿蒙漢曁宗人府各將上屆光緒十七年舉行世爵世職幼官軍政共實入看世爵若干員世職若干員各項事故貼簽若干員逾歲若干員馬步嫻熟人材出衆帶領引見若干員有無應劾之員逐一查明務於文到十日内詳細開報過部以備覈辦○太常寺咨行户部所有本寺應支光緒十九年春季辦公經費銀四百兩請希貴部卽行覈支傳領以資辦公等因當由陜西司呈堂覈稽移付銀庫照數支給○轉補刑部左侍郎阿允庭少司宼克丹涓吉於二月初三日午刻履任經刑部司務廳示仰闔署官員書吏以及皂役禁卒人等至期一體謁見各宜懍遵毋違特示○侍衞處奉到清字諭旨鎭國將軍溥侗頭品頂戴溥僎均著加恩挑在乾清門行走欽此按溥侗爲已故郡王銜貝勒載治之次子現任貝了溥倫之胞弟溥僎爲現任御前大臣郡王銜貝勒載漪之子少年英俊今旣備員近侍自卜擢用有期也○左右兩翼前鋒營前鋒營八旗護軍營每歲由廣儲司支領公費銀一萬兩自光緒建元後廣儲司庫儲支绌公費難 
 
 

Page 2

 
 
籌至十五年冬經内務府瀝陳内庫歲入有常放款頻年遞增入不敷出請將十營歲支公費改由户部給發奉旨依議欽此本年兩翼八旗十營應領公費銀一萬兩由各營咨行户部請卽照案覈支傳領以資辦公惟銀庫尙未定期開放也○神機營總理糧餉支發處於上月二十二日支給撥往新疆充當教習統帶隊官隊長隊兵等口分等銀四千五百數十兩并行文兵部咨取勘合以備按站供應車馬解送槍砲○工部琉璃窰監督奉文燒造太和門工程應需琉璃磚瓦刻已造成過半雇覓騾馬由京西三家店琉璃局運進京城至東安門起卸交太和門工程處收儲備用○禮部爲通行事所有加上慈禧端佑康頤昭豫莊誠壽恭欽獻皇太后徽號一摺本部會同總辦萬壽慶典王大臣於正月二十七日具奏相應通行各衙門遇有應行廻避事件勿與同日呈遞○户部准四川總督劉咨送四川川東道光緒十七年分下半年鹽厘收數逐欵核算彚造收數清册照章送由大部查核奏銷等因刻已由户部四川司掌印飭吏先行鈎覈以便禀堂辦理 
[粤東火警]  
　　初三日已刻粤垣西關寳源新街順祥紙料店因早炊遺火積薪中遂致烈燄飛騰不可向邇鳴鑼號救喧擾異常各街水車紛紛馳救多至數十乘奈其時潮水己退汲引維艱救火諸人有力難施延至午後火勢漸衰計焚去隔鄰燈籠鋪對門酒館柴店麫食店共五間當水龍齊集時有一人手携水桶向寳華卡羅姓住宅叩門汲水羅姓疑爲搶掠大聲呼喊練通不察竟以利刃剌其手水會中人見此情形咸抱不平相率不顧而去其時火猶未熄南海縣潘子玖大令在塲彈壓見練勇開罪卽向水會中人作揖冉四挽留若輩皆悻悻然掉頭逕去大令以羅某與更練無理取閙遂飭差役鎖押回署聽候懲治後得街隣協力將火路拆斷聽其自滅幸未傷及人口外間譁然謂焚斃數人乃傳聞之悮耳 
[石敢當]  
　　石某向在蘇州府署東首瑞豐磨坊爲夥以其膂力過人咸呼爲石敢當月初某日操作之餘偕其友至西美巷德隆烟鋪短楊横陳領略烟霞風味時有某柴行婦某氏亦在是處過癮甲漸與之稔軟語商量宛似梁間雙燕俄而移燈就教一氣成烟兩情似火不知足之舞之手之蹈之鋪主見之將燈吹滅謂此處係迷烟館非迷香洞也若欲眞個消魂敢請别尋佳境石無詞可對變羞成怒奮躍而起將德昌扭住盡情毆擊德昌區區鷄肋不足以　老拳遂致頭面腰際均受重傷旋經旁人及地甲竭力勸散翌日磨坊主急央人調停延傷科醫治並出養傷費令石備香燭鞭爆登門服禮事始寢聞之石可碎不可轉似此前倨後恭未免有玷雅號矣一笑 
[悖入悖出]  
　　山西人梁某向居蘇州閶門外顔家巷專以放印子錢爲業盤剥重利凡借錢者無不傾家蕩産聞其同業者云梁初到蘇城祗有二百金未逾四五載已積至二千餘金去年雇用同鄉某甲爲夥爲之多方牽引生涯較前愈旺甲於前數日忽將櫃中所有洋銀席捲一空又至素與往來之某錢鋪取洋數百元竟效黄鶴之高翔一去不返總計不下千餘元梁踏破鐵鞋杳無蹤影惟有垂頭喪氣書空咄咄而已悖而入者亦悖而出守錢奴可作當頭棒喝 
[錦江春色]  
　　立德洋行在渝州創設利川保險公司近因江水淺涸無甚險阻請保者尙未踴躍聞立德業已携眷東下矣○前任巴縣周大令雖已卸篆尙未回省銷差聞因虧欠倉榖二千餘石須俟設法彌補始可了却一重公案云○開棺盜墓例有明條兩路口地方有某甲於夜半無人時鑿開某姓新墳將衣物盜去入城求售坊捕見其形迹可疑扣住船問底藴畢露禀請巴縣勘騐仍以原棺掩埋甲則裝入詀籠示衆三日而斃按盜墓之風各處皆有地方官姑息爲懷每遇事主報案訪輙含糊了事卽有一二拘獲者亦不過笞責枷號長宼盜之風飮泉臺之恨事之不平無過於此巴縣此舉誠大快人心矣○美國教士鹿君在城西目市租賃房屋爲施醫傳教之所鄉民見所未見疑慮滋深紛紛撓阻耿大令以相隔百里保護難周勸令教士暫緩前去以免意外之虞教士允之○正月二十爲黄道吉日各商號一律開張惟樂材帮中之萬和行停止貿易共欠外帳四千餘兩各債主齊往索取責成買辦羅姓賠還未識能否歸趙也○川東追黎觀察晉省賀年兼禀要公事竣言旋由巴縣飭差預備迎接大約中和節後卽可返渝 
[巴山春曉]  
　　北門外某轎行春酒宴客入夜餘興未闌遂作牧猪奴戲忽有柴行中之某甲行過門首聞呼渴聲不覺見獵心喜叩門欲入轎行不允口角之餘競以拳足從事甲寡不敵衆被創回家邀集娘子軍登門　罪轎行中亦令巾幗梟雄上前禦侮時新雨初過香街泥濕蓮鈎起處玉山遽頽雲鬢蓬鬆忽作藥又變相鄰人啓户出視爲之解勸令轎行出錢二吊爲甲養傷甲個臥門前不肯遽去再四服罪將甲舁回未博局中勝負遽興門外干戈殊嫌掃興况以堂堂男子借　於裙釵未免辱寞鬚眉矣○某客棧生涯甚旺座客常滿以時在新年邀人賭博少年喜事駢肩接踵而來爲差役所聞往索酒資棧主頗諳世務唯唯應命差役始欣然而去○近日河于亦多擺設賭桌逢人勾引因此喪財者頗覺不少想亦有差役得賄包庇故敢明目張瞻也○宜昌轎行甚多附近一帶山嶺崎嶇欲效謝靈連之遊山價値甚廉若用三人擡之自宜昌至生慶路程二千餘里祇須三吊四百文近有人見轎鋪頗可獲利欲别創一家與役爭勝如有貨物送至重慶可以雇人代送免遇風波之險亦一便也○春來雨澤甚多麥隴菜畦青葱滿目生意盎然上月廿三四日嫩晴乍放草色如烟郊外踏青又動樊川雅興矣○自去臘至今河下米糧頗少價値較前昂貴近日鯚魚鯿魚雖已上巿每斤貴至八十餘文雞子　來者亦少羊芋出産不多西人食用多向漢口購賈殊形不便 
[江右採風]  
　　廣潤門内萬壽宫供奉許眞君香烟極盛同治初年各大紳集捐巨疑興修廟字附建逍遙别館工竣核算仍餘二萬數千金存放典鋪以八釐生息加以店棧攤貲歲收數千金原議積爲本省狀元花　迄今三十年狀元旣未有其人存銀本利亦化爲烏有嗚呼利之所在悍然不顧眞君有靈能無時怨時恫○新正以來本城各官迭爲賓主往來酬酢幾無虚日卽外縣之人郡賀年者亦復冠蓋如雲連日在八旗會館江南會館全浙會館等處招僱梨園登臺演劇清歌妙舞傾倒一時鴻雪因緣可以留傳佳話矣○出使英法義比四國隨員内務府掌儀司員外郎聯少儀豫任滿回京由廣東行至江西與各憲有舊停車過訪各憲以其遠涉重洋勤勞王事遂張盛宴藉洗征塵少儀於酒酣時綜論外洋時事抵掌傾襟彷彿王景略見桓司馬時盤桓數日取道長江而去○德勝門内吕祖祠某道人日荷長鑱並挑筐筥赴鄉村僻靜處檢拾死鼠死貓死孩之類聚而埋之日前至德勝門外沙窩地方見有小棺一具顔色甚新浮置士面知係土工貪懶任意抛棄者道人見而則然方欲掘土代埋忽聞棺中啼聲知已復蘇劈而視之孩備歲餘目光熒然氣息僅續亟解衣裏之抱至撫院東轅門心仁堂乞醫爲之療治并覓乳哺之人一時傳爲異事遠近來觀者不下數百人適某婦有乳允爲代哺孩尙能吸自此可期活命矣似此現成功德勝造浮圖七級矣 
[清河小志]  
　　油價時跌時漲巿情不一兹又每石加錢一千六百文○清河縣署各房胥吏於新正開印時設筵公讌燈紅酒緑意興甚豪復傳喚優伶彈絲品竹邑尊亦於二十四日之夜施放烟火以樂良宵士女來觀蜂屯蟻聚迨舉火時忽砉然一震摧毁公生明木牌坊有傷及頭面者有墮珥遺簪者熱閙之塲頃刻哀聲四起誠大殺風景也○正月二十二夜十一點鐘時行臺迤東小巷内被火焚去六家計草屋二十一椽幸水龍絡繹而來立時救熄○淮揚鎭標廟灣營遊擊錢樹臣遊戎昌德於正月初十日由省垣抵浦叅謁上游○劉觀察在任時保甲最嚴閭閻得以安謐此次任滿交卸各鋪户皆排列香案以送行旌 
[臺嶠魚書]  
　　正月十六日爲臺北各屬縣考之期淡水縣翁子文司馬移居試院中一切悉行廻避官塲體例如是也○正月二十七日 
 
 

Page 3

 
 
靖海兵輪船由澎湖回臺北王蘭亭鎭軍乘之而至暫駐府城登瀛閣文武印委各員莫不前往拜謁○南通小火輪船專備往來各港運送軍裝管駕爲畢松林都戎前以該船年久失修禀明開往香港整理及工竣回臺大憲卽面諭開赴鹿港公幹業於正月二十八日清晨由滬尾起程矣○去冬臺南府屬桓春縣後山生番又妄起釁端邵中丞聞報之餘立調統領福山鎭海等營張月樓軍門會同臺滬總兵萬道生鎭軍督率勁旅星夜前往　辦雄師旣至番衆皆畏罪求降日來想已平安無事矣○去年邵中丞曾委令行營中軍徐曉湘總戎管帶定海右營袁佐卿遊戎各招精壯勇丁二日名設立防軍旋令總戎所帶者分駐城外三板橋及機器局軍械所以資彈壓游戎所帶者盡駐四門城樓晝則督率　練夜則分投巡緝以靖閭閻日來將次撤防因將總戎所帶者概歸袁游戎統帶改爲定海正營以一事權而重防務○前在大龍洞管帶定海副營之姚松亭鎭軍秀芳偶因生悉滋事奉調赴大嵙崁一帶恊同進剿未幾奉邵中丞札飭以定海正副兩營併作棟字一營鎭軍因請假兩月内渡省親刻下復航海來臺僑寓城内某宅○稽察臺北腦灶事務之徐心田大令由大嵙崁差次赴郡謁見撫藩兩憲暫假公泰洋行爲寓所連日拜謁各當道樽酒言歡大約暫作平慶十日之劉卽須命駕遄返也 
[吳王獵塲踏青記]  
　　松江雲間求忠景賢三書院奉恩太守示期二月十二日在校士館甄别濟濟多士不知誰奪錦標也○緝私船甲乙二勇丁繫纜西門外河于有全節司傭工丙丁二人滿載糧米飛駛而來偶相碰撞甲乙固不肯讓人者傭工亦以糧米爲天庾正供烏能相下互相詬詈繼以揮拳丁見勢不佳奔入堂中申訴隨由堂董禀諸華亭縣王邑尊急飭家丁持柬至某巡員處道達一是始得瓦解冰消○客歲春間華亭縣門丁戴姓家被妙手兒所算失去金銀珠翠爲數甚多嗣經捕役購線密拿在青浦縣屬朱家角拿獲竊賊俞阿和黄皮阿小二名解送來縣庭訊之下供出在署充當捕役之阿晉唆使行竊贓物亦多被阿晉花銷王邑尊飭將阿晉拘案一併嚴懲覊禁内監以待治罪至本年開篆後邑尊復飭提訊阿和阿小供認如前阿晉無言可辯俯首求恩邑尊令笞責一千板仍行覊禁並編成六言告示黏貼二木牌令差役逐日押阿和阿小遊行四門鳴鑼示衆其阿和之牌曰此係俞姓阿和向來　賊著名現因犯案拿獲本縣已加嚴刑誠恐釋出冉犯特押各處游行爾等仔細認識年歲面貎記清倘再看見此人毋任窩頓留停爲此簡明示諭一律牢記在心阿小之牌僅易首句名字所到之處觀者塞途 
[查勘河工]  
　　杭州府屬海寍州與仁和縣界毗連之長安壩地當衝要上至省垣下及嘉湖舟楫往來必由此經過惟河身漸爲茭蘆所淤塞水淺膠舟駛行不易客臘經上憲派撥楚軍逐叚疏濬今春由仁和縣伍芝孫大令會同在籍紳士丁松生明府前往查勘春水深時空明如鏡蒲帆十幅桃浪三稿浮家泛宅者流當無不同聲稱便也 
[六橋新柳]  
　　杭州訪事人云二月初四日爲上丁釋菜之展是日黎明崧振青中丞督率各官詣府學致祭至聖先師向例先一刻由學憲祭崇聖祠兹因陳六舟宗師按試衢嚴兩府特委杭州府陳大笙太守恭代○客冬大憲添派冬防保甲委員分巡城廂内外兹已於二月初一日一律撤防矣○詁經精舍甄别各生業經崧中丞牌示二月初六日仰諸生於黎明時赴院聽候點名命題扃試 
[功鹽助賑]  
　　前報紀白塔河功鹽經運憲江都轉札委柴壽生鹺尹領連赴皖交皖岸督銷局提前出售云云兹聞此鹽計有十二票以八包成引計之每票應得九百六十包共一萬一千五百廿包約九十二萬餘斤巳由鹺尹先雇内河船隻駛赴白塔河裝載至十二圩再上江船領照赴皖並悉巳禀奉督鹽憲劉峴帥批淮將此項鹽價除水脚等費外悉數撥充本省振欵當此青黄不接之時得此鉅欵洵足生死人而肉白骨峴帥誠不愧萬家生佛哉 
[養狗成癖]  
　　京師西直門内扒兒胡同内有何姓婦寡鵠淒凉含辛茹苦生一女年近破瓜期愆嫁杏性喜養狗脂奩粉盝之旁非此不樂附近永祥寺内有某甲居焉生二子尙幼時往女家嬉戲上丹十七日因狗啓釁致相口解經人勸散女愈思愈忿奔往廟中與甲拚鬥甲力大如牛非弱女子所能敵女羞忿交并順取桌上刀將甲頭顱砍傷一處鮮血淋漓女不敢復砍卽赴官㕔旨控步軍校以事關重大立將女解送提署經　署移　　　　交山東司蕃訊黄耳傳書自昔垂爲佳話今則以變狗之故拔刃尋仇卒致對簿公庭覊身犴狴其亦不可以已乎 
[沙船失火]  
　　有沙船名全治泰者在滬南萃豐碼頭前停泊已將糧米裝齊正待出口不料昨日午後四點三刻鐘時頭艙内忽然火發濃烟　　　泊之船兇　大驚將纜斬斷以避炎威執該船者舵水手人等竭力施救得以火滅烟消誠大幸也 
[頭銜焜耀]  
　　宋莘樂二尹在英公堂襄理案牘歴有年所聽斷公平聞者悅服近已捐升通判换戴晶頂滬上各官均往道賀冠蓋紛紜極一時之盛 
[名妓削髮]  
　　有妓名如意者生長闔閭城畔移家黄歇浦邊在四馬路高張艷幟揮金巨買挾　王孫爭以接一談聆一曲爲幸妓亦善伺人意圓轉如珠名副其實邇以滄　屢易車馬漸稀百級債臺無從彌補遂於去臘泛棹西泠欲藉山色湖光蕩滌塵襟俗障舊時傭僕會掮債項署探知蹤跡卽遣海燕傳書略謂區區債務勿以爲慮倘肯重游滬價再築香果敢以催逋敗興者有如皎日妓接書後已覷破此中奥窔遂裁箋寫恨潑墨緘愁備述情天易老不如証果靈山近在某菴削髮從此懴除綺障永謝塵寰寄語故人勿以我爲念並附青絲一縷以爲徵信昔魚元機爲女道士才貎雙絶有焚香登玉堂　簡禮金闕之句所惜情魔誤惹歇節不終如意勉旃愼勿再墮紅塵致使山靈騰笑也 
[淞南閒話]  
　　前日傍晚有某姓傭婦手　小主人出外閒遊行至小東門内忽被剪綹賊將孩帽上所釘金四開一枚竊之而去傭婦未之覺也直主回家主人查問始悉情由奔至原處偵尋杳無蹤跡遂狼狽而返想不能免於追賠矣○昨日清晨本邑人某甲至南巿董家渡南碼頭一帶販售食物旋有浦東人某乙向買青菜　價不合以致互毆旁人排解再三堅不釋手槩而甲偶一不愼將乙之頭額擊破鮮血直流排解者恐釀禍端將兩造扭往南首某茶肆後遂不知所終 
[尋花肇釁]  
　　花烟館爲粉黛中之卜乘不謂衣履翩翩者亦復厠足其間前夕有某甲大搖大擺口操上柒音自稱在某署爲幕賓行至法界新街　舊　之　妓適妓另有狎客某乙高踞百尺樓上元龍意氣正豪未肯退避三舍妓遂令申暫住小房間紙壁籚廉湫隘已甚中以妓爲慢巳也輕携玉臂勾住香肩叨叨絮語使不得蹀𨇾往來蓋謂乙不能久待必將掃興而去乙以妓久不來錯疑神女襄王已赴巫山之會遂在樓上高聲詈罵甲聞之醋心大起忿火中燒卽欲一决雌雄繼念隻手單拳恐不能敵因馳入城中邀集無賴多人蜂擁而至欲得乙而甘心妓至此頗覺左右爲難柳眉一縐忽得貽禍江東之計謂爾不可錯認頃間辱駡者乃前樓狎客某丙也甲信以爲眞卽在樓下守候欲待丙下樓肆行毆擊因所識之妓已知消息囑内早爲之備丙本游手好閒一聞妓語正中下懷立卽繕信一函使龜奴送往虹口賭棍邀集羽黨未幾卽有賭棍數輩年輕力壯風馳而來勢甚洶洶丙見救兵已至勇氣百倍其黨數十人磨拳擦掌以待花烟館鴇婦恐釀大禍往告花烟館狂事某丁丁與該鴇婦同來勸兩造免動干戈約於次日至寳心園茶寮話評曲直尙未知鹿死誰手也 
[蠻觸相爭]  
　　法界太古碼頭小工甲乙等前日因爭奪生意各邀多人欲在碼頭爭鬥爲捕房所知立派中西巡捕前往拘拿該小工始紛紛逃散巡捕奮力追拿拘獲五人送入捕房管押昨晨經工頭投訴捕房將五人保去自行理處 
 
 

Page 4

 
 
[店夥被押]  
　　法界上海城河畔小押店夥某甲日前將白銅邊眼鏡俟作　邊收下在後審知其僞若照店規理應賠償甲忽生一計持往他店矇押被他店夥看出破綻疑甲專押僞物立卽扣住送入捕房　押弄巧成拙其中之謂歟 
[捕役索賄]  
　　趙瞎子者盲於目而不盲於心素以販賣人口爲事近在江北販　女子來滬售與某妓院旋被捕役所知向買買之人索賄趙瞎子以此事甚秘知之者惟曹太毛一人此闪捕役索賄必係曹走漏消息卽糾多人將曹尋　飽以老拳捕役知之馳往解勸後不知所終販　人口有干例禁旣爲捕役所知卽應解送官署治以應得之罪乃慨置不問而惟賄賂之是索誠不解其何心 
[攫錢受責]  
　　前日清晨七點鐘時有一年約十四五歲之孩子持木盛沿街喚買盛中盛錢三百文之譜行至南巿陸家石橋忽被寍波小孩桂寳仁曹順保攫取孩大聲呼救經人將桂曹拘獲送交十六鋪保甲北　局員　龔雲二尹提訊之下孩聲訴前情並求究辦桂供稱小的係寜波人家有父母現住治下洽興街今日母親臥病在牀小的前往邀請某醫悮被拘獲曹供稱小的亦寍波人今日小的奉母親之命往莊寳源銀樓取簪環中途悮遭拘案二尹以桂曹年雖幼穉均非善類判令一責手心廿下一責手心四十下責畢交父母領回嚴加管束 
[上海縣署瑣案]  
　　楊金桂糾同黄壽山傅三金其順向易坤仁劉棍橋李老和爭奪抗連糧米工頭在丹桂茶寮兇毆受傷　十六鋪地甲將一干人拘送局中轉解到縣黄愛棠大令研訊之下判令將易劉李送往仁濟醫院療治黄傅分别笞責枷號發南碼頭示衆楊與其順收入所中旣而易在醫院患病而斃大令詣騐之下飭將黄傅疎枷管押劉仍發醫院候屍屬到案核辦其詳已列報端閱數日劉傷亦告痊本月初七日經黄醫生送歸縣署劉忽稱失去洋銀晚間大令升堂提訊劉供稱小的身畔有鷹銀三十二元小洋銀十角當時被毆鏎暈至目下始覺察小的係食力之人不能受此巨虧叩求查究大令問爾可將洋銀交與何人答稱小的將洋銀置諸袋内大令曰此事全無証據未便聽爾一面之詞著卽押候再核差役禀稱劉素居治下十二圖可交該圖地保收管大令准之飭將劉次地保顧調梅保去○船户俞寳生扭同業曹仁甫姚阿華至縣以霸阻不准入行等情呶呶聲訴本月初七日黄大令研訊之下俞訴稱小的係浙江人向以操舟爲業有嘉興航船一號挨日行駛已歴多年曹等忽硬指小的尙未入行不許行駛小的向之理論反被兇毆不得已扭案控陳叩求訊究曹姚同供稱小的等均藉駕舟餬口前年均當差使惟俞乘間他往旋因某某等人紊亂行規控諸案下有案可稽邇來俞另置新船來往上海嘉興小的等令其入行並無不合大令謂爾等供詞各執本縣難以定讞遂諭令暫行退去候傳嘉興管帮頭目到案查吊前卷覆訊判斷○十圖地保金梅亭偕法華司差役毛桂至某處牛奶棚主夏全全家指爲聚賭向之訛索經人勸令夏賄以洋銀十餘元夏心不能甘投報捕房將金毛解送公堂請辦蔡太守飭送上海縣黄大令諭飭分别收所昨日夏投縣候訊想一經推鞫曲直當可顯分也 
[英廨瑣紀]  
　　無錫人王婁氏扭婿丁阿桂至廨控丁辱罵尊長値日差盤問如何起釁該氏言女與婿在家口角我卽迎女歸家不數日婿來邀女去我言暫住數天卽當送回以後不可吵閙婿出言無狀是以扭送案下丁言妻回母家理應往接泰水置諸不理以致口角該差稟明蔡太守飭候訊辦○王大娘偕子阿桂扭李勝泉至廨控稱路遇李勝泉强欲借錢不遂所欲致被行兇扭案請究蔡太守飭候訊斷○二百六十一號華捕送安徽人吳月亮四百十三號華捕送李許亭四百十四號華捕送王連成均係貧病臥路送請安插蔡太守飭發棲流公所醫養俟病痊再籌安置 
[福自天申]  
　　昨承白嶽山下無名氏以洋銀五十元送交本館協振所屬充災區振欵緣由我結福自天申旣推善以及人自降祥之在已矣除照章掣奉收照外書此以達謝忱 
[上海六馬路仁濟堂彚解山東第六批賑欵啟]  
　　啓者昨接潘振聲先生自津來函内開齊東利津等處災村户口業經一律查竣核計尙短七千金請速解濟湊放民表現奉盛杏憲電邀赴晉放賑於正月十九日到津所有東賑事宜已請妥友何子貞李笱甫諸兄接辦等因今於本月初七日由各協所湊解第六批規元七千兩卽交海晏輪船裝運到烟函請李子木觀察轉解濟南賑撫局發交何子貞李升甫二兄查收散放藉濟賑需此批計申報館接助規銀一千兩絲業會舘三千兩仁濟堂三千兩運脚仍收招商局　　不收合併聲明 
[續頒義粟]  
　　謹啓者敝堂今奉煤炭業黄省三大善士續助施　白米十石先後祗收仰見仁人樂善之心有加無　俯念鴻嗷鮒涸飮之太和允宜天佑神欽俾爾多福善人是富大道生財倘蒙源源而來定卜蒸范日上敬乞登報叩謝並誌心儀上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年二月初二日京報全錄]  
　　宫門抄○發抄硃批四道○湘撫吳奏保奬剿捕醴陵縣會匪出力之將弁團紳摺○御史恩等奏保奬獲盜出力之司坊紳董摺○又奏東城副指揮一缺請飭部速議留補章程摺○蘇撫奎奏道員清完欠欵請免解部治罪並開復原官摺○江撫德 
奏察看知縣片○二月初二日兵部太常寺太僕寺廂黄旗値日無引見○熙敬等閱卷覆命○晵公雍和宫聽經覆命○召見軍機○發抄崧駿奏請將續完南米之秀水令劉頌年處分减議奉硃批該部議奏欽此○又象山恊副將陳勝文留浙海口炮臺差委奉硃批着照所請兵部知道欽此○又解籌邊軍餉奉硃批該衙門知道欽此○長庚奏擬設塔城遊擊等缺奉硃批該部議奏單併發欽此○○頭口頂戴硝南巡撫臣吳大澂跪奏爲遵旨擇尤酌保剿捕醴陵縣刼獄拒敵會匪出力將弁團紳及查辦餘匪地方一律安謐恭摺仰祈聖鑒事竊查醴陵縣監禁會匪鄧雲輝等被江西萍鄉縣會匪鄧海山等刼出合謀糾衆抗拒官兵經臣分飭地方文武實力剿捕已將首要各犯先後擒獲懲辦並於醴陵萍鄉等縣交界之船灣地方拿獲著名匪首謝兼山及餘黨謝笛秋卽鐵秋等五名嚴訊分别究辦聲明出力將弁團紳請照異常勞績從優給奬會同湖廣總督臣張之洞恭摺具陳欽奉硃批知道了卽着將匪首李金山等嚴拿務獲毋任漏網出力員弁准其擇尤酌保毋許冐濫等因欽此當卽欽遵轉飭各屬一體嚴拿匪首李金山等務獲究報在案臣於醴陵會匪平定之後恐有伏莽未凈潜匿爲患通飭嚴密查拿訊辦旋據總兵余虎恩署醴陵縣知縣徐壔會禀訊據船灣查獲之謝兼山供認開立山堂散和票布鄧海山等前往醴陵刦獄告知情事該犯紏衆謀同拒敵又據謝滿林卽謝海元供認聽從謝兼山入會復夥同醴陵縣逃獄已獲正法之劉發秀等行刦廖秋高家得贓分用並隨同鄧海山等刦獄各等情不諱經臣批飭照章就地正法梟示其餘謝笛秋卽鐵秋胡仙山王秋貴周萬盛等四名訊係誘脅入會圖保身家均未聽從爲匪質之該處團族僉稱無異公同結保亦經批飭交保管束子以自新鄉愚之悮被誘脅者莫不聞風興起感戴皇仁紛紛繳票首悔地方一律靜謐派出各營調回原所駐紥以重操防臣維去莠務盡根株治棼宜求綱領但期有匪之必懲則萌孽不至復生不因入會而株連則群情自無紛擾此次將弁團紳赴機迅速匪焰立就撲滅不至蔓延爲害查拿餘黨均能始終勤奮洵屬有勞足錄臣逐一覆加嚴核其次出力員弁酌給外奬不敢稍涉冐濫所有尤爲出力員弁自應遵旨保奬頭品頂戴儘先間放提督前陜西陜安鎭總兵一等輕車都尉兼一雲騎尉奇車博巴圖魯余虎恩請交部從優議叙提督銜記名總兵花尙阿巴圖魯余福章請加頭品頂戴記名簡放總兵顔武林請給勇號並加提督銜留黔補用副將張德朝請免補副將以總兵記名簡放廣西補用叅將譚尙貴請免補叅將以副將儘先補用補用遊擊李運隆請免補遊擊以叅將補用並加副將銜補用都司吳岳雲張昌吉郭俊武劉榮華均請免補都司以遊擊補用儘先守備毛清明請免補守備以都司儘先補用並加遊擊銜守備銜左營左哨千總周吉泰請免補守備以都司儘先補用儘先千總謝澍泉胡連福張得桂翟廷蔚均請免補千總以守備儘先補用謝澍泉翟廷蔚並加都司銜署長沙協分防醴陵汛把總劉望南請加五品頂戴同知銜補缺後以應升之缺升用分缺先用知縣署醴陵縣知縣徐壔請俟補缺後以直隷州知州在任候補並换四品銜分省補用知州閔家鎭請加四品銜並隨帶加三級留浙補用分縣黎玉屏請免補本班以同知直隷州知州仍留原省補用並加四品銜候選鹽知事余紹熙請免選本班以鹽大使選用候選從九余際盛請免選本班以縣丞選用附生蘇鍾澍請以縣丞不論雙單月選用從九職銜彭燿焜監生李有薌均請以巡檢歸部選用禀生易光琭增生趙澍涵均請以訓導歸部前先選用附生謝樹名王家賓州同銜歐陽大福監生王俊卿均請給五品頂戴監生徐鍾岱俊秀謝熙焯鄧有姜李炳文均請以從九品歸部選用已革漵浦縣典史汪廷燦請開復原官仍留原省補用相應仰懇天恩准如所請給奬以昭激勸出自逾格鴻施除查取各員弁履歴咨部查核武職千把以上照章咨部請奬傷亡勇丁鄭雲廷及受傷各勇分别賞給卹銀外所有擇尤酌保剿捕醴陵會匪出力將弁團紳及查辦餘匪地方一律肅清緣由理合會同湖廣總督臣張之洞合詞具陳伏乞皇上聖鑒謹奏奉硃批顔武林着賞給壯勇巴圖魯名號餘着照所請奬勵該部知道欽此○○巡視東城陜西道監察御史臣恩溥等跪奏爲遵保拿獲迭次結夥持械施放洋槍搶刦盜犯出力之司坊紳董彚案請奬恭摺具陳仰祈聖鑒事竊臣等據步軍統領衙門移稱據北營叅將鵬展等會同東城副指揮沈銘新南城紳士陳庚經等拿獲結夥執持洋槍搶刼盜犯趙二卽趙及鳳等一案又據北營千總張得海等會同揀發東城正指揮陳文熙紳士王程等拿獲迭次搶刦盜犯廖錢舜卽小廖等一案當經奏交刑部審辦嗣准刑部訊明將趙二卽趙及鳳龔舜兒卽龔舜廖錢舜卽小廖梁伏兒卽小梁均擬斬决梟示餘犯分别軍流徒杖辦理業經奏結並聲明會同獲盜之司坊紳士等由各該衙門自行請奬鈔錄原奏供招及官紳銜名開列清單移會到城臣等查該司坊紳士等均能不分畛域設法緝獲首盜多名尙屬勤奮未便没其微勞謹將出力各員照章查明獲盜案由遵照向章會同奏請保奬以昭激勸謹繕清單恭呈御覽除將各該員履歴造册送部外仰懇天恩飭部核覆施行再此摺係東城主稿會同中南西北城保奬合併聲明伏乞皇上聖鑒謹奏奉旨已錄○○巡視東城陜西道監察御嗲臣恩溥掌福建道監察御史臣謝雋杭跪奏爲東城副指揮一缺任重事繁懇照西北兩城調煩之例飭部速議留補章程以資整頓恭摺仰祈聖鑒事竊臣城副指揮分駐外坊所轄朝陽東直東便三門關廂内外地面之闊詞訟之多無異西北兩城又係倉儲重地每値漕糧入境客民日見加增良莠不齊較西北城尤稱難治臣等先後到任體察東城積弊以外坊差役疲骩爲最雖經從嚴懲辦無如根蒂有年勢難一律芟除總由副指揮一缺向歸部選多係初任之員人地生疏一切駕馭稽察未能悉中竅要若再遷就恐日久補救愈難惟有仰懇天恩俯念地方緊要嗣後如遇東城副指揮缺出准照西北兩城調繁之例先儘五城差委之熟悉地方情形人員留補可否飭下吏部迅速議覆以資整頓之處臣等爲愼重地方起見是否有當謹恭摺具奏伏乞皇上聖鑒謹奏奉旨已錄○○頭品頂戴江蘇巡撫奴才奎俊跪奏爲已革在籍道員虧欠公私各欵全數清完請旨免其解部治罪並可否開復原官恭摺仰祈聖鑒事竊查在籍已革道員劉翊宸前因虧欠公私各欵經前撫臣衞榮光奏叅旋准户部以該革員與胡光墉事同一律奏奉諭旨解交刑部嚴追治罪等因當經前撫臣衞榮光飭據藩臬兩司委員會同常州府查明該革員公欵銀錢業於被叅後全數交出經各該紳董承領其各户交存私欵亦據分别將産業抵償並立票攤還該司等以該革員將虧欠公欵全數交清取有各紳董承領足據而其所欠私欵據稱抵償攤還必須無欠户告發其在閩有年經手代存之欵並歴過任所有無資財隱寄亦須咨查方可查究詳經前撫臣衞榮光奏請將該革員暫緩解部奉旨依議欽此一面飭屬廣爲招告並咨查去後兹據蘇州布政使鄧華熙按察使陳湜詳稱據紳士前署浙江按察使盛康等禀稱該革道劉翊宸所欠各户私欵實已抵還清楚是以招告七年之久並無一人告追其爲並無短欠毫無疑義該革員虧欠公私各欵旣已一律交還應請免其解部治罪並請開復原官等情由司會詳請奏並准閩浙總督臣譚鍾麟以飭司查明該革員在閩及歴過任所並無資財隱寄亦無經手代存之欵咨覆前來奴才查該革員劉翊宸積欠公私各欵業經查明公欵本息無虧私債亦經清理閩省歴過任所均無資財隱寄及經手代存欵項此鎀亦無應追之欵且事在恭逢恩詔以前相應請旨將已革福建候補道劉翊宸免其解部治罪該革員原官可否開復出自逾格鴻施除鈔摺咨明户刑二部外伏乞皇上聖鑒訓示謹奏奉硃批該部議奏欽此○○德馨片再准部咨嗣後道府州縣無論捐納勞績各項人員應於到省一年後察看考核分别補用等因歴經遵辦在案兹查有捐納試用知縣姚敷典試看一年期滿應行照章甄别據藩司方汝翼會同臬司福裕祥請留省照例補用前來臣詳加察看捐納試用知縣姚敷典年壯才明堪以知縣留於江西補用相應請旨留省照例補用謹會同兩江總督臣劉坤一附片具陳伏乞聖鑒謹奏奉硃批吏部知道欽此 
 
