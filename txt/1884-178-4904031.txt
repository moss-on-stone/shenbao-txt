# 1884 - 178 - 4904031

 

Page 1

 
 
[論追理倒帳不得其平]  
　　倒帳之案莫多於近兩年同一倒閉而其事實有不同一則支撐塲面結交官紳藉應酬以通聲氣費用浩繁而每歳所作貿易不能一一如意放息則本無所歸販貨則價不加漲由絲毫分厘之出入積算於數十百萬資本之中一項之虧輒至千萬金苟月一㭒值短絀亦既不少因而漸成外强中乾之勢負於人者過人之所負市中有警銀根緊急偶不流通偪而倒帳淸理之後實存十之一二而家中産業男女衣飾又先隨時變價於將倒未倒之時暗中彌補及至收塲毫無可抵被欠者亦止吞聲忍受不敢取盈此則其情可諒而其事更甚可憐也一則故扯闊架逢迎財主與之往來或先以便宜與人小節慷慨以誘大宗之來或更以樸實自飾絲毫不苟以冀大權之攬或廣布黨與互爲喻揚使聞其名者意見淆惑徒慕其稱譽之藉藉而於家計之虚實根柢之厚薄不暇探訪授受重資絶無疑慮迨所　既盈存項纍纍然後私自掩蓋僞作虧折移匿寄運以空其藏一旦風聲外露通市傳　稽其出入至無存餘理者自理訟者自訟不得已而一折半折被欠者亦無能爲而彼萬金買隣千金買妾不過數年之心計而後半世宛作富家翁棄業居鄉優游娱老子孫相席出守其成豈不甚善此固非不得已之所爲當其創始之時已早有今日也若彼者智竭慮窮心實愧疚若此者弱竊强刦罪已貫盈故辦理倒帳之案自當分别真僞也近年倒案如銅山東傾洛鐘西應宗連者每多至百十户蓋錫錢所以通轉生意維持市面一有變動人心惶懼收而不放票號錢莊往來恆日數十店休戚相關有無相劑倒則俱倒奚怪其多然　機攘奪者亦羣焉而起即如礦務初止一二處辦無成效議欲暫停市中聞信遽收股票减售因彼疑此於是百礦皆賤而經理之人以跌餘之價使人收回頓悟此中可獲大利遂不惜數年之營創而亦一旦廢棄之嗟嗟以今之綺局比前之開塲豈非汲汲焉上條陳謁中堂刻章程收股號者皆念秧局　之所爲而鐵算盤與五鬼搬運之妖術也耶然則今時之倒帳真廹於虧耗者十之四而借徑以攫奪者十之六矣然倒者若是之不同而被倒者於既失之中求得其未盡失之數而有無多少更屬不能從同嘗謂此事當立至公之法勿可有所偏頗盖被倒之人氣結心灰深自懊喪忽聞倒者猶有所存不覺色喜以爲能還舊物固屬萬幸即不能還而折其半以相償或并不及半亦曰聊勝於無而已乃不公之甚者則又有官欵私之名目而商民不能與官長爭也夫國家庫帑雖多至數千萬不能出而放利自咸同之間各軍需餉浩繁地方被匪城池未復衙署未修加以欵多恊濟各省湊撥不能不由號商匯兑於是始開存號之風迨軍務肅淸善後事宜尤須次第興辦遂至沿爲成例而狡豔者藉此逞私向號家算息一遇倒帳則官爲嚴追凡商民之往來結欠者雖大亦皆落後自必先抵官存之項如數繳足而其餘始分攤於各户甚有官欵無着追及私欠敲比禁押以取其盈不亦張冠李戴也耶且不特公欵也商號資本較巨每欲結交官塲以自誇耀因而存欠往來以爲有無相通氣誼投合而成千盈萬之銀借以支持局面及至虧累往往先提此等欵項盡數歸還而其餘悉置不顧在各户之往來者不知其平時藉某紳某官之資以爲挹注方謂倒閉之後减成匀攤猶得過半孰意還此一欵而所餘已無幾也蓋彼素仰聲勢希冀將來復業猶可借用故不敢負也然則有此等欵項而尋常存銀之户吃虧更甚矣至於存放巨欵事後被彈提充公用如昨報諭旨順天府奏請催追阜康銀號應交充公銀十萬兩一案此即官塲存欵中之銀而一經充公分毫不能減折盈於此者必絀於彼其他存項所以抵者愈微矣吾故謂倒帳之案仍累生意人而已非倒者之累之也惟有公欵與官塲之存欵而後累益加累而已噫民財日匱市面日艱職此之由安得調劑其間而使之平乎哉 
[本館接奉電音]  
　　○昨由通州電局專發電音到本館有閏五月初八日諭旨三道敬謹譯登○閏五月初八日奉上諭前據張樹聲覆奏內閣學士周德潤所叅倪文蔚濫保徇私各欵並無情弊降旨毋庸置議兹復據周德潤奏督臣覆奏欺飾請旨嚴議等語廣東試用知府鄒覲皋經張樹聲委赴廣西查辦事件綜計該員往返程途日期何能遠至關外著有勞積其爲徇私濫保有心廻護毫無疑義鄒覲皋保案着即撤銷張樹聲倪文蔚均着交部議處欽此同日奉上諭都察院奏已革雲南補用道劉鳳苞遣抱以被叅寃抑等詞赴該衙門呈訴據稱該革員在滇服官十有餘年毫無貽悞上年告病後唐炯以居心鄙詐惟利是圖叅劾名節所關不得不辨等語着岑毓英張凱嵩確切查明該革員是否有鄙詐圖利實跡奏明辦理嗣後各省督撫甄别屬員務當據實糾叅不得僅以空言彈劾至被叅人員紛紛呈訴亦屬不成事體如查無寃抑定當照例懲辦欽此同日奉上諭內閣學士尚賢奏遵旨保荐人才一摺湖北荆宜施道于蔭霖着交軍機處存記刑部郎中王應孚着該堂官出具切實考語由吏部帶領引見至已革禮部　郎寳廷前因差次不自檢束厥咎甚重當照部議革職已革河南廵撫李鶴年辦理命案有意羅織前經降旨罷斥該學士率請將該革員等量予起用殊屬冐昧尚賢着傳旨嚴行申飭欽此 
[京師電音]  
　　○在京訪事人於昨午發來電報云據都中傳言此次法人違約因中國在滇粤之防營未撤以致興戎法帥孤拔將率師船二十餘艘到津理論此事也又聞上月念九日廣西有六百里摺差到京其奏疏中亦係法越 
 
 

Page 2

 
 
緊要事宜云按師船到津之説不過都中人傳言未必實有其事然人心已不免惶惶矣 
[天津電音]  
　　○昨日下午四點鐘又接天津訪事人來電云中法復失和好傳聞駐津之法領事與駐京之法欽使署均須下旗而去蓋接有法廷電音也是以戰務孔急大沽口復經華官飭置水旱各雷藉以防禦云 
[法將近耗]  
　　○昨晚本館接到確信云　水師提督孤拔約今明兩日可到吳淞既到吳淞後再行北上也又云法國兵船聞須一齊開至中國洋面以與中國理論云云按此信息與京師天津兩電頗相吻合法提督之來或係與在滬之法欽差巴德諾脱商議事件惟兵船是否隨法提督一并駛來抑係陸續開行尚未能預揣也 
[英京市情]  
　　○昨得倫敦路德電報云中國運去之茶每磅又落一辨士湖絲價亦稍疲至銀利計每百磅當年不過一磅半耳按英商於本地放債利薄如此中國苟欲向之借貸其利想亦未必過昻也 
[和約續述]  
　　○昨報和約有成一節係由港報錄登所謂金邊者實即真臘也和約簽字在五月二十四日香港西字報尚載有西貢總督告示大略言前一千八百六十三年所定和約今已簽名由我法國管理認真布置自當除舊更新共籌善政自後爾真臘人各得自主販人爲奴之例永與删除其田地亦聽民自置惟教中人産業則仍當歸教中管轄不得另與他人我法國現派員與真臘官共理政務必公必正其所有糧税等項皆留爲國內一切用度如造橋開路置電線等類必令國政日新月盛王城之內設立工部局爲國家辦事如此則商務日盛境內又安各歸各業滇民可以漸致富庶我法國保護爾國必求悉臻上理俾爾國泰民安也此示係五月二十五日所出并飭真員將此示遍諭居民云西貢西字報又言近得電報云真員見此示後莫不喜悦咸往王城　會法員皆願遵照辦理也 
[傅相回津]  
　　○中國海防以北洋爲第一近來張香濤制軍張幼樵欽使欲整頓閩粤海防道出津門皆就李傅相詳加諮訪適北洋會辦吳淸帥襜帷先在傅相因與三帥歷觀機噐製造各局嗣於前月二十八日同乘兵輪出海至旅順大沽等處廵視砲台魚雷本月初三日張制軍與張許兩星使展輪南下傅相遂偕吳淸帥於初五日回津是役從行者惟羅司馬豐祿鄭協戎崇義王都戎得勝聞三君皆熟悉洋務者故令隨節往返云 
[欽使愛才]  
　　○吳淸卿欽使自至北洋即留意人才有督轅視兵營管帶王都戎得勝者頗蒙賞識聞都戎前曾游學歐洲於泰西水陸戰守之法靡弗講求有得春間防務方嚴傅相令有砲各軍皆派員來津隨同都戎學習子母砲彈操用各法淸帥聞之尋調赴新城防次校試後門炮位大加稱賞向來洋務人才以北洋爲盛傅相既倡之於前今欽使復和之於後行見北洋人才必更有蒸蒸日上者矣 
[提督廵洋]  
　　○寧波來信云傳聞保舉黄金滿之王孝廉不知何故近竟自尋短見同保金滿之某茂才亦全家被戮所帶粤軍潰散流入匪類在台州洋面大肆刦掠現由台州府禀報劉中丞札飭該屬文武認真緝拿一面咨會浙江提督故歐陽軍門已於初七日出洋廵緝矣 
[革除廵勇]  
　　○前報九江平嶺有廵視電柱之廵勇聲稱牛損電柱訛索廖姓錢五百文一事兹聞爲九江電局委員盛通守查知即將該管徐哨官傳到斥其約束不嚴致該勇有藉端訛索等情徐哨官當即請罪隨將某廵勇革除另選老成者統當由是電局各哨官管束廵勇愈加嚴密百姓亦聞風相誡禁止牲口游行現在九江一帶電柱均屬安好聞者無不頌該局委員之仁明云 
[禾郡瑣聞]  
　　○嘉興鳳橋鎭武生陳四有弟行六一日有某向陳四言日內有人圖君財物須自留意陳四疑其戲己一笑置之詎越三四日果有十幾人乘夜破門而入陳聞警即取長槍迎敵衆盜無可下手而後門已有盜闖進將內室刦掠浄盡復至前門呼嘯而去該盜皆以墨塗面未能審是誰何次日陳四至市將圖報縣在茶館中纔言昨夜事并稱如我弟陳六在家决不致爲羣盜所算也後又憶及前日某友之言諒其定知底細往尋請問某以事關重大不肯説陳隨進城稟報邑尊知有某之先言即飭差拿菜詳訊某始禀稱即陳六所爲復飭差捕至鄉拿陳六到案略加訊問即飭收禁俟拿到夥犯再究據捕班訪得陳六尚有别案數件並某尼庵前被盜刦其失單內有被數床被頭上有香眼爲憑現在陳六家抄出被頭亦有香眼是所刦當非一次想必照律懲辦也○新塍鎭許大生醬園前日被就近之老少婦女共三圩約一百五六十人至該園打毁一切事緣去冬有在鎭之某紳作墳被就近某甲唆稱此墳作後於圩內不利衆鄉民聞言阻止嗣經許大生園主出爲開導又暗贈某甲以銀事即了結不料今二月以來近墳三圩病死者七八人失火四次鄉民復問某甲甲含糊回答隨至某紳家告以故謂尊塋果有碍於鄉如酬我百元可保無事紳以甲索詐不理又至許處亦不理甲乃揚言於鄉墳不拆去圩內之禍當更有甚於此者鄉愚因是至大生醬園吵鬧旋由秀水朱邑尊帶同典史並嘉恊弁兵開船至新塍勘騐即經朱典史講和毁物照賠墳則另請地師更改云○前報誘賣鄉姑之丁大姐因武康縣有文來關提已於前日解往武康俟武康審結再行帶回了案○東門外南堰街松鶴堂藥店夥張姓本郡人年甫三十性情端方乃前日在店自盡衆尚莫明其故即關會薦頭買棺收殮旋於枕畔檢出一紙載明曾與某友代借洋五十圓期在蠶開門繳還無如欠户早已遠颺不知去向債主將到無言可對所以輕生與店無涉殁後當將餘俸及衣服什物估作棺殮埋葬之費僧道等可勿用也云云噫吁斯何人歟其古之尾生一流歟○嘉秀兩縣已於前日開徵設櫃銀每兩連耗秤餘收錢二千二百七十二文秀邑尊已諭各地保庄書趕緊催收毋得遲緩○前日有鄉艇至東栅賣絲途經北門暫泊城匯上船內共有六七人以一人守船餘皆入市購物突有四五人自稱洋藥局廵丁稽查私土開艙遍尋見有絲包一人取之先逸守船人尚不知也迨衆去後衆鄉人回船檢查失去絲一包約三十兩無門可訴垂涕而歸正未知有性命之虞否查此等匪類皆冐充廵丁者設局憲能知其弊凡真正廵丁各給以號褂腰牌則魚目不能混珠鄉民何至受累捐局之聲名亦何至貽譏也○土行兹尚停閉訪聞確情實以有土船由滬赴禾繞卡在陶庄地方爲私廵船踏住索贈洋三百五十圓放行土船不允旋被郡城總局得信開船趕至該處私廵船逃去將土船帶回土係萬生恊順洽豐三家萬生最多共有六十餘隻該行調處未竣適有客向萬生買土四隻在途爲廵丁拿去該客復至萬生問及如係滬土須還我原洋若係甯土望寳行理直歸我但此土的係甯土故該行以此爲詞邀集同行一律停歇刻下惟萬生協順洽豐恒大等關門其餘小土行兼售烟膏者已略開市矣 
[本埠官報]  
　　○昨日許星使往密采里外國飯店拜會吕宋正副欽使及繙譯官又拜謁日斯巴尼亞欽差及領事駐滬之日本領事安藤君則赴天后宫拜會星使聞星使將於今晚用小火輪拖帶坐船回嘉興原籍小住十日當即來滬大約於六月十二日乘法公使船出洋也張湘帥則於今早十點鐘乘招商局廣利輪船赴粤故滬上各官均往恭送云 
[營兵過境]  
　　○初八日有兵輪四艘來滬停在吳淞口外計三號四號兩艘每船載兵六百名念三號輪船載兵七百五十名念四號輪船載兵九百名統共二千八百五十名由蕪湖招來赴粤防堵也 
[美員北上]  
　　○美國哲副領事現補美國駐京欽差叅贊之缺於昨日乘招商局之海定輪船北上云 
 
 

Page 3

 
 
[觀燈小誌]  
　　○本埠法工部局擬在六角亭中奏樂一節本定於禮拜一舉行已登前報嗣因天雨裝點各工未竟改期於前晚舉行其大自鳴鐘前面所立之銅人週圍裝以花檯數層上下排以各種花卉紅紫芳菲十分絢爛花之外樹以綠色木桿桿之上分三層每層分出六枝各懸五色玻璃燈加以頂上一燈則爲十九燈園中共有四十桿約計燈有七八百盞又由桿横接鐵條懸藍白各式料燈計亦有四五百盞用洋燭燃之萬樹琪花如同白晝其石級下兩面樹以瓶式地火燈兩桿紥有西字樹上及木桿上用紅紬紥成蝙蝠式大小不一不知其名法馬路中觀者男女老幼實繁有徒法捕頭恐人多肇事着包探嚴頌眉孫寳生中西各廵捕各穿號衣兩邊彈壓尚有擲石抛磚者兩人肇釁者一人均被拘入捕房至八點鐘後各燈一律點齊各西人男婦寳馬香車絡繹於道衆西客到後皆列坐園中間有聨袂相携繞砌觀玩者其所請新到之巴欽使聞未駕臨法總領事李君暨副領事以及公廳寫字各西人并工部局各董事莫不畢集或吹或唱宛轉悠揚至入妙處衆西人咸拍手歡忭直至十下點始各敗去頗極一時之雅興也 
[整頓車夫]  
　　○前報東洋車夫由工部局議定於英七月初一日起須一律由車主給穿號衣兹悉該車夫號衣均係藍馬甲背後用白布一方中書外國號碼其中國號數則上下分開車後之洋鐵皮號數一律改用紅色黑字云 
[命案初訊]  
　　○前報王家碼頭龔祥順蔑作店夥宋阿春猝被寄兄宋掌生戳斃旋亦自刎傷而未死當由該店主協同十六鋪地甲報經黎邑尊詣騐飭將宋掌生發普育堂醫治今醫治稍痊堂董以命案兇犯在堂恐有疎虞故前日將宋掌生送縣監禁前晚黎邑尊升堂訊問先問店主龔昌茂當時起釁情形爾曾目覩否龔稱小的在外間做工忽聽得後門喊救命一燈急往觀看見兩人跌仆在地血流如注我即驚喊隣人看守一面即協同地甲報案故不知起釁情由邑尊問宋順仁供稱住居浦東三圖地方已死之宋阿春是我親子宋掌生是我堂弟三勝之養子本姓張後因隨　改嫁馬姓故又姓馬六歳時寄與我弟爲子嗣於十六歳時因其不務正業故送還其母已趕出十餘年時常向我子阿春借錢纒擾前日亦因索借錢四百文不遂致將我子戳斃現求伸寃邑尊問爾子阿春曾否娶親答稱已聘王姓女爲媳現年十七歳本擇於今年十月間完姻邑尊謂本縣訪得此案因宋掌生妻室而起究竟如何起釁爾欲伸寃須要實供答稱宋掌生並未聘有養媳惟兄弟尚有一螟蛉女章姓現年念一歳尚未配親餘供含混邑尊先察宋掌生之傷痕喉骨底下刀傷有半寸餘業已結疤邑尊問宋掌生現年三十一歳向業皮匠自幼過繼與宋三勝爲螟蛉子並未趕出家中已領有養媳曹氏現年十九歳尚未完姻小的向在蘇州貿易於四月間回家不料曹氏已不見我即來滬偶在龔祥順篾作店後面出恭忽見我妻與宋阿春在該店後門口見我即行進去我即跟蹤而入宋阿春稱邀我去吃茶不防宋阿春突出利刃向我喉間直刺我即奪刀還戳詎用勢太猛以致戳斃邑尊謂爾見妻與宋阿春在該處諒係爾用刀戳傷宋阿春是實决無阿春平空戳爾之理邑尊問龔昌茂曰爾家有此刀否龔答稱我店只有削竹刀並無小尖刀邑尊謂宋順仁曰現據宋掌生供明有妻爾稱伊無妻何也宋順仁初仍含混邑尊再三研詰始供稱兄弟之螟蛉女當初曾許過掌生爲妻後因掌生不務正業赶出後不相問聞詎該女於今年三月間回母家據稱近已不見其中是否屬實我亦未能深悉邑尊得供後仍飭將宋掌生收禁再行研鞫 
[尋獲失女]  
　　○蘇鄉人牛金和投上海縣控稱我女阿大現年九歳前日忽然不見嗣悉被顧阿川張明照二人拐去在董家渡地方欲賣我即追至該處女在沈姓家顧張二人已聞風避匿我問沈姓領女不肯求恩飭差提追蔣明府即飭值日差恊同牛金和前往令將女給還 
[求减地租]  
　　○本埠之地價自西人通商以來日漸加貴至前年更爲飛漲其間有租地造屋出租者地租價亦極貴前歳迄今房租漸減且房屋空閉無人承租者甚多租地造屋人未免大受虧累故各懇請西商酌减地租然在滬之洋東大半皆經手人業主在外洋者居多莫不信致外洋得有回信始可定奪須隔半載有回音奈各租户已有廹不及待之　昨據租户王全記等三十五人聨名具禀至英公堂遞呈聲訴虧折緣由并稱曾已具情禀蒙道憲允准照會英領事轉飭各商酌減然尚無回示爲特稟求云云太守深知若輩苦衷商之翟君謂若輩向西商租地造屋均立有年限及如何章程之合同其間年限章程不一且有期限將滿或甫租一二載者不等况老沙遜洋行控追胡小松之租地價銀一案未結須令胡將應付之租銀如數繳足王全記等則各將所立之合同開呈以憑核辦太守然之其間又有人言我公禀共有三十五户皆有合同惟抵押銀兩者多殊難呈電等語太守謂抄呈亦可斥衆退去 
[英界公堂瑣案]  
　　○孩子李雲德至英公堂稱昨因在河灘脱去鞋襪洗足詎此三人指我鞋爲竊贓竟把我拖扭痛打受傷幸逢廵捕拘案然鞋已失去矣葉順才王阿九王阿六同供我等因酒醇自相口角爭毆誤碰在該孩身上又致爭論那孩子稱失去鞋子並無誣指竊贓情事黄太守隨判葉順才等三人各罰洋一元給償李雲德賠鞋養傷○二百三十一號華捕至英公堂稱捉獲擺設小賭攤者五名王阿慶王雲福係過犯王阿三與阿金係擲骰賭錢余阿六係擺字謎博彩者令將各人及賭具一併送案請辦王阿慶等四人同供以後不敢乞求施恩余阿六供並非字謎賭錢實係擺設象棋任人下棋叨惠薄利餬口黄太守隨判過犯之王阿慶王雲福各押半月王阿三鄭阿金各押七天余阿六之字謎紙條已經起案豈容狡展姑念文人落魄格外從寛責掌五十賭具存毁○包探陳阿九至英公堂稱查得陸阿德有金四開一個押洋三元又將押票抵押烟資錢七十文因前有西人報失金四開等件爲此拘陸先起押票後吊原贓并在陸身邊搜出洋二元據言是開烟館之人托彼買土者陸供在石路之上元館門口拾得金四開托開烟館之小開兑洋祗一元八角曾將一元交與我八角吃煙吃酒費去後來我知被吞兑價爲此饒舌詎被告知包探拘案至銀洋二元實係另有開烟館人托我買土者黄太守商之翟副領事飭將陸及金四開交捕帶回俟報失之西人投質再訊○浦東祥生船廠竊鐵逞蠻之小工曾經會縣緝捕前由捕房獲到某甲送案判押三月以儆昨由上海縣派差移送楊金和王阿利二人到案太守商之翟副領事姑照前斷判楊王各押三月 
[法界公堂瑣案]  
　　○前報自稱監生之李四即力四又名曜堂翁太守着其將監照呈騐力四自限於兩禮拜內當從原籍淸江寄出昨及限期翁太守因又提問據供實無人通信未曾取到惟我到上海二十餘年從未爲非作歹伏求明察太守詰其在滬作何勾當答稱當勇太守仍飭將力四管押以憑核辦○翁太守昨臨法捕房飭提在押之薙髮匠妻王黄氏聞寄住之魏姓究竟避在何處現其父投案請追當速將人交出王黄氏供家住新橋相近丈夫出外作生意家中祗有十齡兒子不知現在如何至魏姓即名魏梅之彼欠六馬路房租四月不能存身故住在我處曾欲領我回家去現於四月間彼父母令其到四川不在上海多時此其父母所深悉不知因何現在又向我誣控翁太守謂本諭爾交保出外帮同將魏尋到何不具保答稱實無保人翁太守着仍將該婦管押於今日解案核斷旋據魏梅之之父到案聲請追人并稱去年間該婦到過家內兒子實被其藏匿太守謂爾子在租界狠有聲名並非安分之人既去歳該婦到過爾家爾何默無一言直至今日始行投控爾亦難免治家不正現既嚴追爾明日亦當到案 
[分發人員議看名單]  
　　○籌餉例掣籖分發　縣丞　黄道開安徽○籌餉例指省分發　道　花翎許薩阿湖南江蘇　知府　花翎三 
 
 

Page 4

 
 
品銜譚泰來江西江蘇　直隷州知州　吳若烺浙江河南　通判　鹽提舉銜江文蔚廣西廣東　知縣　謝維曾江西陝西李祖裕安徽四川藍翎五品銜謝文彬江蘇江西　鹽大使　六品銜方榮直隷山東張鼎勳浙江福建姚體茂浙江長蘆　布政司理問　彭福田湖南江西　鹽運司經歷　張壽祺湖南兩淮　府經歷　沈乃楫浙江江蘇　縣丞　韋享承廣西廣東梁達士廣東福建李晉河南北河　縣主簿　李渤湖北江蘇　州吏目　吳乃壎安徽陝西謝金銓貴州雲南李正芳浙江湖北　鹽廵檢　童煜章順天兩淮　按察司司獄　董世榮順天安徽　廵檢　倪積慶雲南四川朱昌齡江蘇福建張仁孝江蘇廣西劉孔恭山東江蘇　從九品　熊欽文貴州雲南宣捷生江蘇山東龔彦師安徽北河　典史　任恩照湖北河南王玉樹山東直隸馬桓麟山西直隷尹文蔚江蘇安徽楊傳煦浙江江西　未入流　瞿慶昌江蘇河南○勞績掣籖分發　知府　劉思詳湖南　知縣　白書林廣西羅運甓江西　鹽大使　蕭郁文江西任洪九山東　廵檢　周樹德河南楊書霙湖南○勞績指省分發　知州　陳亮采江蘇廣西花翎運同銜吕調陽貴州雲南　知縣　喬傳昆湖北四川藍翎吳鎣四川雲南楊正淸湖北雲南　州判　藍翎知州銜朱吉林四川雲南　縣丞　王道轆湖南貴州藍翎熊炳文貴州雲南　典史　艾榮淸湖南廣東○教習呈請掣籖分發　知縣　王雲燦山西孫棠順天○孝廉方正呈請製籖分發　直隷州州判　任玉衡山西○應補呈請分發　未入流　蕭忠楷湖北江西梁上林陝西山西余世恩四川廣西 
[題小樓主人小樓吟飲圖]  
　　○高樓百尺俯江潯中有詩人抱膝吟萬里帎檣來眼底四時風月蕩胸襟爭衡酒國多奇氣能辨方言具慧心會見乘查同漢使更傳佳句到雞林　　[  伯雅嚴錫康拜稿]  
[恭輓郭遼堂中丞七律二首]  
　　○一夕台星隕海湄　熙朝重器失鐘彝豈定憂樂關天下能以忠誠結　主知晚歳功勳龍虎節世家聲譽鳯凰池　哲嗣穀齋太守以名孝廉典郡吾浙文孫已登詞館　生平遭際無遺憾名播千秋更有詩　公有江山圖畫閣詩詞集行世○江左當年侍典型百官座上倚垂青八州作督霓旌遠兩浙看山雀舫停　公於權楚督後即解組就養浙中　噩耗俄驚　魯殿　恩褒會見錫　虞廷不才無可酬知己往事廻思益涕零　　[  餐花室主人稿]  
[輪船來滬電音]  
　　○招商局海晏輪船初九早保大輪船初十早均由天津繞　燕臺開回上海 
[浙省撫轅抄]  
　　○閏五月初四日通判郭文翹禀知臬委兼辦鳳山門外總廵差　○初五日廵檢江錫齡交缷括蒼厘卡回省叩見 
[蘇省撫轅抄]  
　　○初六日請領恊餉委員廣西補用知縣劉譚鎭禀辭赴滬　從九丁炳文禀知牙厘局委解淮餉赴揚州即辭　○初七日陽湖縣祁禀到並謝飭知調補南匯縣缺　○初八日藩轅牌示照得崇明縣典史王家言病故開缺查有分缺間前典史劉培淸堪以請補　○初九日前任浙江學臺祁開行北上　簽掣江蘇大挑知縣程桂林江西人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年五月初三日京報全錄]  
　　宫門抄○諭旨五道錄前○發抄旨九道○署黔撫李奏遵旨籌議安置軍流徒犯緣由摺子○江督曾奏爲仍請緩辦各緣由摺子○東撫陳奏爲請議叙夾片○直督李奏爲請加給武弁養廉緣由夾片○東撫棹奏爲叅革各員片○又奏爲報募勇成軍日期夾片○又奏爲調署知縣夾片○閏五月初三日吏部翰林院廂藍旗值日無引見○嵩申等各謝調授缺恩○福錕等各謝在總理各國事務衙門行走恩○儘先副將郭大勝謝恩○熙貝勒請假五日○明魁請假十日○召見軍機徐儀用　郭大勝○發抄　譚鍾麟奏候補令周丕澧補西和令奉旨吏部議奏欽此○又大挑令林紹勳借補階州西固直隸州同奉旨吏部議奏欽此○又儘先叅將胡培錦借補南古城堡守備奉旨兵部議奏欽此○又補用令盧世堃等期滿甄别奉旨吏部知道欽此○又補用令尢樹槐補隆德令奉旨吏部議奏欽此○張凱嵩奏建水縣職員席永春捐助社穀請給匾額奉旨户部議奏欽此○又查明故令張晟殁於王事情形奉旨張晟着交部照例議卹欽此○衛榮光奏青村營都司陳光全暫緩引見奉旨着照所請兵部知道欽此○又審明江陰縣民曹禾尚因瘋砍死親母趙氏案定擬奉旨刑部議奏欽此　○○署理貴州廵撫布政使臣李用淸跪奏爲遵旨籌議安置軍　徒犯酌擬嚴加處分量予生計兩端恭摺覆爲仰祈聖鑒事竊准刑部咨以各省軍流徒犯脱逃日衆亟宜變通整頓請旨飭下各省督撫體察地方情形妥議安置以維法紀等因於光緒九年十月三十日奏奉旨依議欽此欽遵抄錄原奏各摺片咨行到黔當經前撫臣林肇元檄飭臬司妥議去後兹據該司曾紀鳳詳稱遵查五徒三流爰始於隋五軍起自前明相沿已久固難一概更張况我朝深仁厚澤逈逾前代且有重犯罪在流徒以上不忍遽置重典者特賴此充軍成法以爲處置惟是今之五軍既無役使之實其充發道里轉有較三流爲近者似亦不足以示加重懲儆之意黔省解到軍犯向均與流犯一律安置並無區别現經部議酌留極邊四千里及烟瘴充軍二項去其　近近邊邊遠三層應請照此變通以别軍流輕重之等俾無名　實减之嫌至覊管配犯歷係府廳州縣轉發所屬之經歷州同州判縣丞主簿吏目廵檢粇史等官收管以收管之員爲專管轉發之員有兼轄該管官果能認真管束何致脱逃然欲防脱逃亦祗　加嚴官吏處分籌畫配犯生計之兩端查軍流徒犯同日脱逃在一二名及四名以上者專管兼轄各官例止罰俸三名及五名以上則分别降留罰俸均係公罪例准抵銷處分既不甚重官吏自不經心應請由部核議加重處分則官吏知所忌憚於配犯自嚴稽約矣第軍流到配背井離鄉凍餧交加每有不能不逃之勢况黔處邊儌土瘠民貧若不爲籌畫生計恐仍無以杜潜逃之路查軍流到配實係貧窮又無以手藝者例給口糧徒犯則無之擬請嗣後軍流徒犯到配有年逾六十及已成篤疾遵照定例撥入養濟院按名給予孤貧口糧以本犯在配病故或釋回之日止少壯軍流徒犯初到配者無論是否實係貧窮有無手藝亦遵定例按名給與口糧自到配日起以一年爲止一年之內及一年之後或有工程力作之事先儘配犯充當夫役照章給發工食如無工作由印佐各官在於本署所需把門聽事各役及挑水欻釁更夫等類酌量充當如再無可充之事飭令里保代覓雇主領去傭工仍取印佐各官印收及里保領狀在案以專責成並由兼轄專管各官於朔望日親自點夘查問勤惰分别奬懲庶官吏顧考成而稽約不懈配犯有生計而凍餒無虞人孰無良或能安分守法不盡甘蹈脱逃加等之咎在部議疏通軍犯一節查新疆肅淸已久由遣改軍各犯仍復舊例實發非特內地軍犯無擁擠之虞且新疆地方遼闊該犯等種地當差亦可以杜其脱逃之弊更爲法良意美惟新疆能否發往應由新疆大臣酌量辦理等情詳請具奏前來前撫臣張凱嵩未及覆核移交到臣臣就黔省地方情形與該司所議詳加體察如加嚴官吏處分籌畫配犯生計兩端尚屬周妥足以維持成憲相應請旨飭下部臣彚核辦理以資採擇除咨部查照外謹將籌議安置軍流徒犯緣由恭摺覆奏伏乞皇太后皇上聖鑒訓示謹奏軍機大臣奉旨刑部知道欽此　○○太子少保署兩江總督一等威毅伯臣曾國荃跪奏爲遵照部議按年添發織造大運銀兩其前欠之大縀目下無力補解仍請緩辦緣由恭摺具陳仰祈聖鑒事竊前督臣左宗棠任內迭准江南織造文琳咨准內務府文開奏派三織造辦解甲申年大運綢縀並照部議添給織造額撥用欵一摺又奏派甲申年江南織造辦解經絲一摺並准户部文開奏派江南織造綢辦縀疋暨催欠解縀綢一摺先後均奉旨依議欽此咨請飭司迅即籌解各等因當經前督臣左宗棠札飭遵照去後兹接據江甯布政使梁肇煌詳稱江甯藩庫向係入不敷出屬徵地蘆錢糧抵放旗綠各營官兵俸餉及年例一切放欵不敷甚鉅兼之近年來各屬灾歉頻仍熟田錢糧半歸緩徵入欵愈少而出欵又遞年增多以致竭蹶情形日甚一日今此項大運工料每年即仍照四萬兩撥解籌措已非易事本係無可籌添第業經户部奏准酌量添撥並將添辦之川縀停止係爲整頓織務起見自應於無可設法之中勉謀添解擬請從本年起每年於例撥四萬兩之外再行儘力添籌銀二萬兩由織造儘數辦解至前奉派辦大縀二千疋內除續奉改織明黄縀五百疋工料銀兩早經由司籌解外尚欠大縀一千五百疋估需工料銀七萬五千兩前因無欵可籌詳經前署督臣吳元炳於光緒六年五月間奏明緩解奉旨着照所請該衙門知道欽此此時庫欵更形支絀並非從前可比是以昨者奉旨派辦龍袍等件二成工料銀二十萬兩司庫僅能認籌銀十萬兩尚須分由司道各庫恊解方能湊足二十萬兩之數是司庫悉需情形已可想見此項前欠大縀一千五百疋工料銀兩委實無可再籌詳請具奏前來臣查江甯藩庫異常支絀係屬實情今於每年大運四萬兩外復遵照部議添撥銀二萬兩另又認籌奉旨派辦龍袍等件六萬兩實屬勉强籌應不遺餘力所有前經奉旨緩辦大縀一千五百疋刻下委無欵項可撥惟有仰懇天恩仍准從緩一俟庫欵稍充再行補辦理合將遵照部議按年添撥織造大運銀兩其前欠之大縀目下無力補解仍請緩辦各緣由恭摺具陳伏乞皇太后皇上聖鑒謹奏軍機大臣奉旨着照所請該衙門知道欽此　○○陳士杰片　再大學士臣左宗棠前在兩江總督任內爲東省節次籌措賑欵並自捐銀三千兩當經臣奏報在案昨准咨稱現值蒙恩賞假念及灾黎良深心惻並將所有廉俸湊足銀二千兩再行捐助賑需又浙江撫臣劉秉璋捐廉及代爲籌勸共銀一千兩前粤海關監督臣崇光捐銀二千兩福建臬司裴蔭森捐銀五百兩均經匯解到東歸入賑欵項下散放乞念被水災黎既蒙聖恩截漕撥帑又荷各疆臣及司道官紳多方佽助藉免委填溝壑左宗棠居官廉潔家不中資今交缷以後復念及東災捐此鉅欵　急公慷慨之忱固非常人所及臣不敢壅於上聞所有大學士臣左宗棠浙江撫臣劉秉璋前粤海關監督臣崇光應否給奬之處伏候聖裁至福建臬司裴蔭森擬請飭部從優議叙以照激勸出自逾格鴻慈謹兩片具陳伏乞聖鑒訓示謹奏軍機大臣奉旨另有旨欽此　○○李鴻章片　再提標河屯恊營移駐熱河圍場弁兵原食扣成俸餉米折不敷餬口前經奏准加給一成官按七成實銀兵按八成實銀分别給領惟未經議及養廉嗣據該恊營送到淸册內有千總一員經制外委三員應照察哈爾成案將養廉一體加給一成當經咨部在案兹准户部覆稱核與察哈爾加給養廉成數原案相符應由直奏明辦理等因所有移駐熱河圍塲武弁歳支養廉照俸銀成數一體加給緣由理合附片陳明伏乞聖鑒謹奏軍機大臣奉旨該部知道欽此　○○陳士杰片　再現任候補各員辦理地方河工事務如有庸劣不職者均經臣隨時叅奏兹查試用鹽大使張謙偷安悞工試用典史陳擢妄誕浮華試用廵檢戴潤璜嗜好甚深均未便稍涉姑容相應請旨將該員等即行革職以肅官方而淸吏治謹附片具陳伏乞聖鑒訓示謹奏軍機大臣奉旨另有旨欽此　○○陳士杰片　再臣於本年三月間奏明添募楚軍兩營並照會兗州鎭總兵全祖凱自募親軍一營駐防烟台各營均歸節制兹全祖凱　營已於四月十五日到省成軍臣點騐後於該鎭而商機宜飭令即日帶隊起程星夜馳赴烟台衝要扼札督率在防各營勤加操練嚴密籌防不得稍涉疎懈以期仰副聖主愼重海疆之至意所有成軍日期除咨部查照外理合附片陳明伏乞聖鑒訓示謹奏軍機大臣奉旨該部知道欽此　○○陳士杰片　再據藩臬兩司詳報館陶縣知縣倉爾英代理單縣印務所遺館陶縣員缺飭委正任歷城縣知縣孫符乾調署該員任內並無已起四叅命盜案件及錢糧未完有關降調展叅處分詳請具奏前來除事飭遵照外謹附片陳明伏乞聖鑒謹奏軍機大臣奉旨吏部知道欽此 
 
