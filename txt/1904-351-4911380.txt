# 1904 - 351 - 4911380

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[論俄國水師在上海租界中殺人事]  
　　上海者戰時局外中立地也旣爲局外中立之地俄國水師曷爲乎來曰爲其軍艦竄入浦江歸中國覊留守護艦中士卒遂於此暫行棲止俟戰畢始釋歸也嗟乎俄之海陸軍可謂一敗塗地矣俄之兵士當潛鱗戢羽不復有雄心矣乃以畏怯疲弱之水師而獨因圖賴車資逞兇戕害旁觀袖手者是何桀驁不法視軍律若弁髦哉說者謂兵士殺人者也各國之隸名軍籍者大抵性好酗酒逞兇以殺人爲兒戲人每謂華兵不知紀律一或戰敗則姦淫擄刼無所不爲種種兇殘較宼盜而尤甚乃以觀於拳匪作亂之際各國調兵來滬設防軍士之告假出營或由軍艦登岸游行者輒混跡市肆中轟飲喧呶不知天地爲何物虹口屢肇刃斃行人之禍大東門更强行闌入傷及守兵其他無理逞强更不可以僂指計直至綂將嚴禁帶刀入市人始免觸兇鋒然猶一語及西兵幾若談虎者之色變此次俄兵之戕及無辜華民周生友僕以爲其咎不專在俄兵之無狀而獨於俄官之咎雖百喙其難辭何則俄艦之竄入此間旣交與華官守護駐滬日總領事復迭經照會請愼防此輩入市横行於是備兵使者袁公與俄總領事往復函商幾致墨乾筆秃議定將艦下椗東清馬頭左近兵士除在道勝銀行空地操演外不得遠離即或因事至租界中亦必派人照料防閑决不任其肇事爲之管帶者旣知中國爲難之處自必確遵文約約束從嚴覊諸艦中無任登岸卽不得已而入租界亦必悉心彈壓依限召還乃一任其結隊游行醉中釀禍在兵士固無足責而管帶之尸位溺職實已罪無可逃矣迨至縱酒持刀釀成命案揆之此艦旣歸中國守護自應將兇手移交中國按律以懲卽使顏面攸關辱國是懼不肯遽爾交出聽命華官亦當於相騐之餘請華官會同訊鞫按律定讞務劑其平一面憫死者無罪喪身出資撫卹庶足示大信於天下而免致衆人公憤難平乃詢之俄總領事官而領事諉爲無權以訊兇手責之俄軍艦管帶而管帶托稱我國自有軍律他人不必與聞輾轉捱延言無著實就輕避重心迹顯然豈視殺華人如刲豕羊心中竟毫無憐憫耶抑燭知華官之畏怯無用故不妨腦後置之耶嗟乎我華人之困苦顚連誠無異水深火熱矣家近戰地者旣槍林砲雨血肉横飛廬舍田園搉毁殆盡乃至如周生友之安居滬上守分營生而亦白刃飛來頃刻喪命踞天蹖地其尚有安樂之鄉乎哉猶幸此次俄兵所戕者華人耳設不幸在上海租界中戕及西人勢必睦誼頓隳釀爲交涉之案奈何俄之官吏竟未一思之也抑不觀日前波羅的海艦隊之過哈而乎當其發砲悮擊英漁船傷及人命英人激成衆怒致俄之艦隊幾不能航海東來今雖事已辨明而主使肇禍之人猶留在彼處公庭對簿兹者俄兵之殺周生友雖較哈而之事大小不同而其釁起平空則如出一轍假使周生友而籍隸英國則肇事之後試問俄總領事能諉爲無權訊理乎俄管帶能任情袒庇兇人乎我恐不特俄官不得缷其責卽中國之爲地主者亦且被其所累而辯至舌敝脣焦矣我故曰此一事也其咎不專在俄兵之無狀而獨於俄官之咎雖百喙其難辭也 
[本館接奉電音]  
　　昨晚十點半鐘時京師友人飛電傳來上諭一道敬謹譯登○十一月十三日内閣抄奉上諭本年恭逢慈禧端佑康頤昭豫莊誠壽恭欽獻崇熙皇太后七旬萬壽隨班祝嘏之革休等項人員經軍機處開單呈覽所有單開各員除另有餘罪業經開釋及軍臺新疆釋回人員毋庸加恩外五品以上者均著照原官降級賞給職銜六品以下者均著賞還原銜其餘有職銜等均著賞加一級隨同叩祝之耆民等應如何恤賚之處著該衙門查照成案辦理單一件併發欽此 
[日攻旅順詳情]  
　　昨晚二點一刻鐘時接日本東京專電云華歴十一月十一日日本大本營接聯合艦隊司令長官東鄉海軍大將報稱華歴十一月初八日之夜十二點鐘時我水雷艦隊咸集旅順港外襲擊俄艦其第一隊及水雷艇先深入敵軍防禦線内詳加偵察至翌日午前一點鐘時各隊决計進擊時甲乙丙丁戊五艦隊已與敵相接由午前二點鐘迄四點鐘兩軍戰鬥甚酣我軍中隊大尉以下士卒九名死於難高橋中尉以下士卒八名負傷十二日午前一點鐘時又據東鄉海軍大將報稱初九日之夜我水雷艇隊襲擊俄艦於城頭山下第一隊冐雪突入俄艦色伐斯圓波爾及驅逐艦之中間旣而各艦隊又向色伐斯圖波爾及烏兎風都你兩俄艦發水雷攻擊每次均能命中是役共戰死江副少佐以下士卒二名傷損渡邊中機突士以下士卒二名是日又據望樓報稱謂有敵之驅逐艦一艘被砲擊中因卽沈没其艦腹及機器均現於水面未幾又據東鄉海軍大將報稱旅順港内所沈没敵艦已不復能用在港外之色伐斯圖波爾俄艦爲我水雷攻擊已失其航海力其他驅逐艦六艘尚存惟亦殘毁不堪另有攻圍軍之一部隊於華歴十一月十二日午後二點鐘時進攻東雞冠山北砲臺蛟島陸軍中將自率豫備隊漸進至外岸穹窖内繳屬部下奮勇進攻至午前一點鐘遂將其砲臺占據敵人却退之時在該砲臺遺棄野戰砲五尊機器砲四尊查敵人屍骸約有四五十具我軍死傷則未詳 
 
 

Page 2

 
 
[力爭懲犯]  
　　聞之在滬甬人云俄艦愛司可兩兵士於華歴十一月初七日在上海英界大馬路馬浦濱頭上攫取木工所用之斧斫斃寗波人周生友報經上海縣汪瑤庭大令蒞騐後俄官强將兇手索回謂須照水師法律判斷此種情節實與租界中歴來辦法大相逕庭因之旅滬甬上官紳沈仲禮蘇寳森周金箴虞洽卿朱葆三嚴筱舫諸君憤不能平聯名電請南洋大臣周玉山制軍詳查核辦一面由商務局函致蘇松太兵備道袁海觀觀察申明中立國權利俾爲死者雪沈寃甬人勇往好義大都類此我知俄官迫於公論斷不能曲袒兇徒也 
[俄人逆料]  
　　華歴十一月十一日德京柏林來電云俄國海軍部中人聲稱我俄波羅的海艦隊以實情度之刻下必不能救援旅順俾得轉危爲安因逆料此項艦隊駛近遠東時途中必有阻礙也 
[日人預計]  
　　華歴十一月初五日日本東京來電云依目下戰地情勢度之日軍所擬進攻旅順東北方各砲臺之策現已將次成功卽東雞冠山之戰亦頗有進境想是處不久當被火焚燬戰局之了或可逆料而知矣 
[海陸協攻]  
　　華歴十一月十二日日本東京來電云昨日日軍復以砲火猛攻旅順海軍砲隊亦發彈擊沈俄人魚雷艇一艘并轟毁子藥庫及各砲臺圍牆 
[廠庫被彈]  
　　華歴十一月十一日日本東京來電云昨日日軍特發大砲攻擊旅順新市俄人所建製造軍械廠業已被焚子藥庫等處亦彈丸密綴然並不聞有爆炸之聲庫中子藥無多蓋可想見矣 
[滿洲捷音]  
　　華歴十一月十一日日本東京來電云本月初九日獻城西北之燒香河地方復有戰事此一役也日軍頗獲勝利 
[醫船被撞]  
　　華歴十一月十一日日本東京來電云有一日本醫船載運受傷兵士在門司上岸後忽與某輪船相碰至左舷裂成一孔約闊八尺當即駛上淺灘以免海水浸入 
[奉天近事錄]  
　　營口來電云俄人近在奉天一帶儲峙軍需四圍密埋地雷其外更開掘陷阱無數防備可謂嚴矣目下鐵路火車自北而南一日往返四次每車一輛約可載客千餘人鐵嶺撫順之間分設糧臺五處芻蕘糧食高積如山防戍之嚴幾與奉天無異數日前有右翼軍士之分屯長山子哈拉巴塔灣寺處者約三萬五千名奉令開赴迤南拔金湯嶺註地名原用和文今照其音譯出石灰城前山嘴王大人屯各地方相機配置殆爲奉天西南部守備空虚故也 
[述俄人添派艦隊東來事]  
　　日本東京某日報云邇者各處喧傳俄人編制第三艦隊行將遣赴亞東本館初疑其爲無據浮詞兹得烏亞路訪事人電音始悉所言固眞確可信電中大旨謂俄皇下詔此項艦隊著於西歴十二月七號編成明年正月中旬鼓輪東下隊中有戰艦七艘鐵甲巡洋艦四艘滅水雷艦一十五艘以外類皆波羅的海編制艦隊時所餘賸者所苦將弁及水師皆甚缺乏爲極艱難耳又聞俄國諾烏啞賢及烏列米耶諸日報咸著爲論說力勸政府另調黑海諸軍艦東征其言頗極痛切云 
[記俄人添築火車避讓之路]  
　　日本東京某日報云自俄日搆兵而後俄人西伯利亞鐵路轉運之力日有所增計由伊羅科以抵科臘司諾耶路司科其間火車往還須有七處互相避讓俄政府因卽添築交年之路俾去車得於此避讓來革刻已將次興工爰先價買沿路民房改爲監督委員以及工程師駐宿舍 
[創開巨河]  
　　華歴十一月十一日英京倫敦來電云安其歐君近日創議輪船經過蘇彞士河時所征稅銀未免太昻故擬鑿通蘇彞士第二河以便商賈今已有一大工師與埃及工程師允籌資本以辦此項大工商務中人聞有此議頗爲踴躍 
[英人鑄砲]  
　　華歴十一月十一日英京倫敦來電云英國軍務大臣已將合同畫押鑄造最新式大小各砲若干尊其價合英金二百二十五萬磅内有一百三十尊限九個月交付 
[七續練兵處奏定陸軍營制餉章]  
　　軍服制略近日操法起伏分合進退轉旋均貴迅捷臨敵接仗隱藏居多貴不可測故軍服必須窄小適體靈便合宜尤忌顏色華麗易招敵目寒時尚黑色暖時尚土色使人不能遠望瞄擊又須分色綠邊肩頭列號自官長以至兵目各按等分設記號務使截然不紊本國將士易爲辨認操戰號帽亦應分别等差記號前簷稍寛取蔽風日以便瞄準命中其詳細式樣另行專案奏定官長冠服均依式自製兵目衣帽由公家發給標旗制略步馬各隊每標應有標旗一面平時設專弁奉持之藉以振勵軍心遇征戰時標綂擁以偕行進退攻守視爲標準奉持之弁宜精其選此項標旗關乎國體軍聲在軍中最爲鄭重標隊之存殁與此旗共之標旗失去卽無異全標覆没該管標綂應予嚴處各國標旗向由國主頒發將士見之儼如謁君示以雖在軍中不忘君上之意我亦宜略仿其意由練兵處擬定式樣請旨頒發旗到軍中綂將以下列隊虔迎敬謹供奉凡遇聖節曁元旦冬至各期將士排班對旗行禮或路遇標旗皆應正立致敬亦敎忠之一道也軍器制略各國軍器愈出愈新愈新愈利我國現值整頓軍政釐定槍砲式樣應擇其最新最利者以資戰備蓋軍器不徒取其靈巧尤貴機件簡少質地堅牢旣能適用並可耐久近來詳加考校快槍口徑宜用七密逹以下出口速率須六百密逹以上取準擊遠須二千密逹以上過山砲出口速率須三百密逹以上取準擊遠須三千密逹以上至攻守砲或十生特十二生特十五生特不等各因利用分别鑄造長短大小不拘一格所有槍砲均應用無烟藥惟各省軍營器械攙雜驟難畫一兹擬先訂歸併之法如各省步隊或使一標歸成一律馬砲工程輜重各隊或使一營歸成一律其可以歸併不止此數者固屬多多益善但不准一標一營之中雜有兩式之械俟各省籌有的欵由該將軍督撫咨商練兵處兵部核定式樣逐漸備換概以新軍編成後五年爲限其舊有軍械或收藏該省武庫以備不時演習之需或發交巡防各隊以供地方彈壓之用迨本國推廣製造以後所出之械實能與各國相　專向製造局源源購取卽不須仰給於人矣此文甚長容俟繼續 
[旌節雙臨]  
　　蕪湖訪事人云欽差大臣鐵寳臣星使及兩江總督兼南洋通商大臣周玉山制軍均於本月初五日秉節蒞蕪初七日清晨乘官舫詣灣沚履勘遷移江南機器製造局地基徽寗池太廣兵備道童瑤圃觀察蕪湖縣蕭策吾大令均隨之同往宣城縣何潤生大令則先期整備行臺憲舟抵灣沚之次日星使制軍各乘肩輿至方山一帶巡視一周旋鼓棹而初九日辰刻飭隨員某觀察登岸閱視精健武衛巡警各營操演午後鐘鳴二下童觀察曁巡警局志文圃觀察商務局童次三觀察米釐局卞柳門觀察先後趨詣行轅禀謁旣而星使仍乘均和兵輪船溯江赴皖垣制軍仍乘南琛兵輪船順流回白下 
[慰留宿將]  
　　廣州訪事人云廣東碣石鎭總兵劉淵亭鎭軍永福近赴督轅以積勞成疾禀乞奏請開缺歸田旋奉督憲岑制軍批示慰留略謂碣石爲海濱重鎭控制南溟非威望素著之員不足以資鎭懾當此海疆多故時事日非尚其力疾從公仍一面安心調理不負朝廷 
 
 

Page 3

 
 
委任之至意所請奏請開缺委員接署之處應毋庸議刻聞劉鎭軍已遄返鎭轅矣 
[秣陵興學]  
　　金陵訪事人云前護理兩江總督江蘇巡撫端午帥飭就省城東南西北四區設立初等小學堂四十一所委傳太守增　任大令憲吉恊同在籍紳士金太守先甲妥籌興辦之法所需學舍卽以就近寺觀改充迨將次交缷催飭官紳迅速興工於是黄衍長孝廉季金伯茂才等四人商准各領一區每區十堂卽歸其人管轄日來已將區内公所寺觀之堪改學堂者限令遷讓一面禀請學務處招考敎習限於年内一律告成以副午帥作育人才之盛意 
[上海官塲紀事]  
　　新委浙江海運滬局總辦葉太守將次來滬開辦光緒三十年冬漕局中人聞之已將局屋灑掃清潔預備供張矣○新委南市二十三七鋪保甲巡防局員汪晉嶠二尹甫於本月初十日到差卽命勇目將在局辦事人及各勇花名次第造册呈核並飭地甲開呈二十三七鋪十二圖各叚董事姓名住址以待親往拜謁○昨日洋商租地會丈局員俞虁坿大令及前崇明縣知縣李明府如松先後詣道轅謁見蘇松太兵備道袁海觀觀察 
[命案請示]  
　　日前俄兵亞勒夫等三人乘東洋車至英界大馬路浦濱英公司馬頭不給車資反奪取木工所用之斧向之亂砍悮傷行人陳生友旋卽殞命一案相經上海縣知縣汪瑤庭大令蒞驗後據情申詳道轅現已由蘇松太兵備道袁海觀觀觀電禀南洋大臣兩江總督周玉帥請示辦理矣 
[催繳契稅]  
　　江蘇藩司陸申甫方伯札行上海縣署内開爲通飭事照得民間置買洲塲田房業經前司通飭自四月初一日起一律改用官板契紙從前未稅白契綂限六个月内檢契補稅在案兹據各屬禀詳以補稅限内正值農忙鄉民不克分身投稅或有遠在他省未及周知請展限前來察核所禀尚屬實情應准展限三个月以示體恤合行通飭札到該縣立卽遵照迅速曉示城鄉各業户務於展限内一律檢契報補倘再逾限不稅則是有意延宕應卽照例罰辦决不姑寛仍將出過示式處所錄報查考毋稍違延切速速等因縣主汪瑤庭大令披閱之餘行將出示曉諭矣 
[勘犯餘聞]  
　　前日蘇松太兵備道袁海觀觀察提勘寳山縣申解之著名惡棍凌毛毛卽火燒毛毛張和尚卽朱和尚等犯已登昨日報章兹悉觀察當日所勘尚有南匯匯縣申解之惡棍梟匪陸宗堂張阿大徐秀卿三名盤詰再三堅不承認觀察以該縣申文内有三犯擄人勒贖販賣私鹽種種不法情事因飭發交上海縣分别寄禁候派妥員速赴南匯確切查明禀復核辦 
[瓜代有人]  
　　上海縣知縣汪瑤庭大令將次任滿申禀督撫憲請卽交缷回籍修墓當奉前護理兩江總督端午帥及護理江蘇巡撫效述堂中丞奏請以正任長洲縣知縣王大令念祖調補日前已札行到縣矣 
[定期會訊]  
　　刺客萬福華謀刺已革廣西巡撫王之春一案前經英美等國租界公廨讞員黄耀宿司馬會同英副領事德爲門君研訊兹已訂於禮拜三卽本月十五日午後二點半鐘復訊核斷矣 
[會鞫狎客騙銀案讞詞]  
　　前者妓女吳麗卿投英美等國租界公堂控狎客曹汝驥誑騙洋銀一千一百元一案已紀報端昨日午後二點半鐘時蘇松太兵備道袁海觀觀察札委關絅之司馬詣公廨與英副領事德爲門君升堂質訊原告律師侯魯公被告律師雪門齊集案下司馬先詰麗卿供稱小婦人向在四馬路東薈芳里爲歌妓本年五月二十六日曹初次喚至一品香番菜館侑酒旋知小婦人曾購闈姓得彩起意誑騙七月十四日至小婦人家作狹邪遊小婦人見伊心緒不佳向之叩問伊言有訟事在身欲借洋銀一千二百元因新署讞員老爺要索二千元之故小婦人卽於午後一下鐘時以金水烟袋一枝金臂釧二雙金練一條持至源來典質得洋銀一千一百元洎二點鐘時給曹取去曹約五日後歸還并言待案結另酬小婦人洋銀四百元臨去將金對時表及扣帶一條留下據云此帶值洋銀一萬元後小婦人見伊逾期不來至天保祥茶棧探聽與伊相遇伊云日後自當還爾九月十八日復至天保祥見伊將遷居因告以將延律師控告伊大言曰爾卽請領事大人來此亦何懼之有是以於九月二十八日赴捕房聲訴雪律師起而言曰原告當日控曹行騙之事實與今之所訴不符爰卽訊麗卿曰曹前次與爾言及有訟事爾知伊自之事歟抑别人之事歟麗卿稱伊言自已之事侯律師稱此項訟事伊自已有分朋友亦有分雪律師問爾曾有許嫁與曹之語否麗卿稱並未許嫁侯律師稱雪律師所問之詞頗不合例雪律師稱總須問至供詞確鑿而後已矧此案情節重大必須盤問詳明因又問麗卿曰聞爾曾至天保祥取洋銀或一百元或五十元果有其事否麗卿稱共取過一百元作爲酒席及碰和之費餘未取過旋傳訊源來典夥陶耀昌供稱七月二十日午後一點鐘時麗卿以金臂釧金水烟袋金練等物質去洋銀一千一百元典中付伊宏元錢莊卽期票一紙並不知其轉付何人包探李星福禀稱源來所付之票詢之莊上人言由天保祥茶棧蓋戮收去候律師稱收取此項洋銀之人必須傳案質訊司馬允之隨商諸德君著傳到天保祥往收洋銀之人然後訂期覆訊 
[南市火警續聞]  
　　前日午後南市新太平街某姓家火起殃及鄰居昨已略紀報上兹悉火起於弄内夏長生酒店因遺火洋油桶内頃刻上炎時適北風怒號致一霎時延燒毘連之瑞昌泰烟紙店老泰元襪店純興繩索店福興成衣店某姓整容店北首面東之老寳基鞋鋪恊和衣莊裕春羊毛店義順石灰行對面面西之南豫泰炒貨店某姓洋瓶店長興粥店趙福元廣東雜貨店恒心里迤南新寳基鞋店松春樓麫館約共燬去樓房五十餘幢當火熾時上海縣知縣汪瑤庭大令江南提標右營參將周子安參戎城廂内外保甲總巡朱森庭明府均臨塲彈壓至黄昏時火滅始各折回 
[閘北火警]  
　　前晚十點鐘時新閘橋北堍迤西蘇州河畔豫昌花棧不戒於火地在租界之外瞭臺臺上並不鳴鐘只經地甲等人舁洋龍往救至則火已延及比鄰同裕花棧及至熄滅已焚去房屋十餘椽矣 
[勸捐善欵收埋崑新境内寗滬鐵路所掘屍骨啓]  
　　蓋聞道路有平均之制因爲王政所必行而棺木多暴露之區實屬仁心所難忍蘇省自寗滬鐵路興工後平原一望荒塚纍纍白骨如山無人收拾我同人心焉憫之因思聖德堪師東山之敝帷不棄王風可扇西士之枯骨無遺某等均冀勸成斯舉惟恐杯水車薪無以濟事所望海内仁人君子逹官貴紳或酌廉泉或分薪水或勸親朋以解囊槖或導婦女以質釵環將集腋以爲裘卽聚沙而成塔幽冥共鑒克徵埋掩胔骼之仁窀穸重安應圖結草銜環之報敬申小啓專盼宏施所有錢洋出入細帳均乞登申報以徵信實滬上如荷宏施乞交申報館協振所[  光緒甲辰十月崑山永安局收埋所經理人李小康王松喬鮑榮廷衛秉章葉望之唐少齋等謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[海天霞唱]  
　　廣州訪事人云粵東惠州府屬自吳軍門祥逹辦理清鄉日久無效以致人言藉藉咸謂軍門辦事失之疲緩地方官紳又不肯相助爲理是以兵來賊去兵去賊來軍門東馳西逐疲於因應而地方亦終無肅清之時○沙面某洋行買辦何采言被美國某兵艦水兵推墮水中以致斃命迭經中美官員會訊未得確信現聞各紳商會議願集巨資懸賞購得證人務爲死者伸雪○日前督憲岑雲帥訪聞廣西滕縣武生胡郁廷平日無惡不作近又勾通亂匪貽害地方特飭梧州府張太守會同地方官督率圑兵馳往圍捕胡負嵎抗拒官兵血戰良久始得擒囘迨解府轅飭卽就地正法○粵東自設清查鹽務局以來原擬招集商股設立公司近日此議已息祗由官派輪船前往鹽場拖帶鹽船回省而已并聞省中大憲欲將此局裁撤因秦中所設清查鹽務局辦理未善致釀重案粵中各憲有鑒於此且官運之鹽成本較商運尤重未能暢銷故欲仍歸商運也 
[隋苑寒鴉]  
　　揚州訪事人云兩淮鹽運司恩新甫都轉自本月初二晚恭送江蘇巡撫端午帥行旌後卽渡江赴江寗謁見新任兩江總督周玉帥初七日鼓棹回揚屬下各員紛紛詣轅禀謁○總辦裕寗官銀錢局司道禀准大憲訂定兌換新章刊刷告示發交駐揚分局遍爲曉諭大旨謂鑄行銅角原爲補制錢之缺以救錢荒乃近聞市儈奸商不顧大局竟以備作零用之銅角躉批私運以爲利藪致各處錢價仍不能平商民交相受困苦本局博訪周諮議定新章無論官局商號民店凡購銅角者止准三二千文如數至十千或數十百千卽以鈔票銀圓票抵算等因說者謂似此一轉移間非特杜絶私運并無私錢短串等弊誠深得維持圜法之道哉也○入冬以後雨澤甚稀氣候和煦無異三春景象至本月初五日午後忽陰雲密布細雨霏霏入夜朔風怒號滕六君翩然而至直至次日下午三春柳絮依然飛舞長空嗣聞來自田間者云邵伯等鄉原積至二寸有奇此爲本年降雪之始特誌之以爲來歲豐穰之兆 
[上海縣署瑣案]  
　　金渭生控徐貞之欠銀五百兩等情前晚縣主汪瑤庭大令升堂研訊金供小的松江府屬婁縣人在治下南市十六鋪開設紙棧徐積欠貨價日久不歸求恩追給徐供小的係南匯縣人在治下開設雜貨店與金往來歴有年所曾爲顧張兩姓向金賒取紙貨共欠洋銀五百元其中小的所欠只二百餘元求恩交人保出如數收齊一併繳案大令准交的實人保去限半月内繳清○前日船户郭永福扭控華永春孫似蘭謀奪船牙等情大令研訊之下郭供小的係本地人向以縫衣爲業今由孫勸令投充船牙遂交伊洋銀四百五十元並用去規費三百元日久未奉諭單傳聞被華與孫串同逞强奪去爲此情急控案叩乞究追華供小的向充船牙夥役郭與小的言明合充船牙小的出洋銀一百餘元今郭意圖獨充不許小的干預心不能甘尚求恩斷孫供郭等謀充船牙曾倩小的營謀小的並不經手銀錢尚求明鑒大令諭令郭華兩人概不准充候另召妥實人承辦○西門外保甲巡防局員某君移送滋事之李阿四到縣前晚大令升堂研訊李供小的係江北某邑人向在西門外日暉港一帶當小車夫前日途遇索不相識之鄉民某甲負擔而過撞翻小的之車致相口角旣而甲所仆地及傷頭顱遂誣指小的行兇迨局員老爺訊究時甲以無甚傷自願回去叩乞恩寛大令判責一百板 
[南市捕房紀事]  
　　南市楊家渡順源飯館主趙嘉炳被同業陳岳雲陳妙雲昆季二人借錢不遂任情滋閙因　訴諸捕房捕頭命各交保出外妥爲理處○前日某號巡街捕巡至太平馬頭火塲見歹人某甲攫取焚餘之白米一袋因卽拘入捕房捕頭著禁押候片時麾之使去米存候失主認領 
[英美等國租界公廨會訊案]  
　　英婦雪司氏投本管總領事署控張忠來欠銀不還等情經英副領事德爲門君照會公廨昨日讞員黄耀宿司馬會同德君升座後雪司氏投案氏稱上年冬張浼徐蓮魁徐掌掌二人爲中保將唐姓户名之田九分有奇抵借洋銀六百元言明按月王分起息至今將届一年尚未歸還求爲追給張供此項田單冋蓮魁借得所抵洋銀亦與二徐分用今已措得三百五十元餘欵求再寛限理楚司馬商之德君謂連利計算尚少洋銀四百元著於一月内歸楚隨將張卽交趙發茂保去 
[英美等國租界公堂瑣案]  
　　前者鴻昌西國首飾鋪主霍俊光控工匠嚴誰南短交所餘金八兩有奇一案讞員黄耀宿司馬與英副領事德爲門君疉次研訊嚴供此項餘金於上年十二月二十六日火災後一併交與號主霍將歴年帳簿呈閱聲稱照上年中秋節結算尚短金八兩有奇洋銀四十餘元司馬詰嚴曰交付伊金子時有人目見否嚴稱有老司帳人潘仲增目見現已到堂請卽傳訊司馬允之立卽傳潘訊問潘稱火災時親見嚴取一抽斗内有磁盤中藏金銀珠寳交與霍收霍言貲須零物無關緊要惟金鋼鑽二粒所值不貲爾須好好收管嚴應之後見嚴在華彰洋貨號將金鋼鑽交還司馬又問尚有别人知覺否嚴稱尚有沈生林惟彼現在霍處恐不肯直言司馬傳沈研訊沈供詞與潘相同司馬與德君互商之下著將嚴開釋○李侍萱訴稱在劉公館司帳此次劉大人遷居金陵家丁曾祥乘忽忙之際行竊狐皮被一條皮衣四件銀酒器一箱計四十餘件綂計值洋銀四百五十元報由包探將贜緝獲送案請懲司馬商之德君著將曾押候訊辦起案之贜轉發捕房○任萬有訴稱去年由楊媽媽及顧氏李氏等人爲媒送去聘禮洋銀五十元娶馬氏爲室至七月某日被馬氏席捲一空而去現訪知藏匿虹口請提究辦司馬准卽飭差至虹口拘提詎料有王四君者稱係公廨中人出爲覇阻因之連王拘案司馬商之德君著將王及馬氏分别管押聽候晚堂訊辦○殷阿毛訴稱王阿榮朱百全二人屢向小的訛詐前日强借不允致被拔刀戮傷雙目下求爲懲辦王供小的與殷同拜一師習業向之索欠不敢行兇朱一味狡展司馬商之德君判各責一百板枷號一個月○某錢莊主周雲控莊夥錢惠甫私刻圖章鈐於僞憑條上冐取銀六百兩等情司馬准詞飭差協同包探劉光震將錢提案商之德君飭收禁西獄一年以儆 
[法租界公堂瑣案]  
　　英租界棋盤街某衣莊夥鄭樹生賃居法人新拓租界中芝蘭里其妻某氏被鳳凰臺茶館内唱攤簧人鄔長根姦佔已歴多時鄭朝出暮歸尚未知悉前晚回家突與鄔遇被鄔凶毆並出利刃恐嚇鄭心不甘服據情投報捕房捕頭立遣包探前往拘拿鄔與鄔妻已先逃逸祇將傭婦張龔氏拘獲至晚鄔亦成禽昨日一併解案鄭訴稱事後查點箱内衣服首飾已被席捲一空此事由傭婦張龔氏從中勾引所致求卽嚴懲讞員陳楚生大令詰以鄭妻所在鄔與張龔氏互相推諉大令著押交鄭妻到案一併嚴辦○曾入法蘭西籍之梁福慶托楊伯寅購取二十八保七圖法華鎭談亮卿之田二畝有奇早經納稅執有紅契田單近被地保鍾書堂圍以竹籬托稱已爲英工部局所買梁遂據情呈控法總領事署法總領事巨君咨照公廨隨由大令出票將鍾談拘入捕房昨日傳梁質訊梁偕楊呈遞紅契請騐鍾供去年正月工部局托韓根生經手買田八十餘畝韓轉托小的承買五十餘畞議定價銀三千餘兩小的祗收到一千餘兩現已立有界石種植各種樹木大令以談並無不合商諸法總領事署魏繙譯官先行開釋鍾押候三日内交還田畝如違重懲不貸○沈炳生訴稱小的原籍紹興在滬執業前日同鄉人徐德 
 
 

Page 10

 
 
寳由蘇州來申據云在蘇建設殯房以便同鄉寄柩旋屢次勒索捐欵共被索去洋銀七十八元兹者又來滋擾因此拘案請懲大令著徐覓人保出呈繳洋銀四十元給沈具領另罰洋銀二十元○船户陳金福竊取招商局金利源所儲棉花二包被控到案供出船户陳和尚與聞其事大令著將金福枷號十日發馬頭示衆期滿責二百板和尚交人保去○招商局金利源馬頭巡丁吳某控小工王少卿行竊胡椒十餘斤大令著笞責一百板贜給吳領回 
[美租界捕房紀事]  
　　昨日江北人曹桂三投捕房訴稱賃得界内華記路第三百十一號門牌房屋開設車庽前晚胞弟掌恒與車夫胡阿金俞揚扣潘友慶王廷榮賭博不知緣何起釁口角之下繼以兇毆迨經人勸散後胞弟忽萌短見潛購紫霞膏吞服未幾卽毒發而斃用特報知捕頭以事關人命未便草率了事令地保前往確查○昨日馬夫戴文生駕車至百老匯路悮觸王阿二所曳東洋車軸爲之折王忿甚將戴扭交五十六號巡捕帶入捕房捕頭令償洋銀二元爲修車之費○昨晨一百四十號巡捕巡至唐山路見澄衷蒙學堂左近荒地上遺有孩屍一具因卽回報捕房捕頭令地保報請某善堂妥爲殮瘞 
 
 

Page 11

 
 
   
 
 

Page 12

 
 
日准署藩司尚其亨將印信文卷等件移送前來奴才當卽恭設香案望闕叩頭謝恩祗領任事伏念奴才滿洲世僕才識庸愚供職秋曹計踰十稔分巡畿輔復閱五年由是命總鹺綱量移山左涓埃未報兢惕方深兹迺渥被殊恩忝權藩篆查山左本政務繁劇之區藩司有表率僚屬之責凡興辦要政籌畫度支責任至爲重大如奴才愚昧深慮弗勝惟有遇事商承護撫臣矢勤矢愼不敢以暫時攝篆稍涉因循以期仰答高厚鴻慈於萬一所有奴才接署藩篆日期並感激下忱謹恭摺叩謝天恩伏乞皇太后皇上聖鑒謹奏奉硃批知道了欽此 
[直隸總督袁奏爲揀員升補知州要缺以資治理摺廿六日]  
　　太子少保北洋大臣直隸總督臣袁世凱跪奏爲揀員升補知州要缺以資治理恭摺仰祈聖鑒事竊查滄州知州王前彰經臣奏叅開缺另補應以光緒三十年六月初七日接到部文之日作爲開缺日期歸六月分截缺所遺滄州知州係衝繁疲難沿河要缺例應在外揀選調補查定例州縣應調缺出俱令於現任人員揀選調補如無合例堪調之員始准以候補人員請補如無人准於應升人員内揀選題升又州縣以上應升缺出應先將卓異引見回任候升之員先儘升用不准於摺内聲稱於人地未宜以别項人員請升各等語今滄州知州一缺臣督同藩臬兩司在於現任人員内逐加遴選並無合例堪調之員卽候補知州各員亦均與此缺人地不宜自應在於卓異候升人員内遴選兹據藩司楊士驤某司寳棻查有卓異候升之清苑縣知縣戚朝卿堪以升補會詳請奏前來臣查戚朝卿年五十五歲貴州修文縣進士由卽用先知縣請補成安縣知縣光緒十六年閏二月到任調補邢臺縣知縣二十七年大計保荐卓異飭赴邢臺縣本任二十八年十月十八日到任復調補今職三十年三月十三日接准部覆該員勤政愛民循聲卓著以之升補滄州知州沿河要缺實堪勝任與例亦屬相符合無仰懇天恩俯念員缺緊要准以清苑縣知縣戚朝卿升補滄州知州實於吏治有裨如蒙俞允俟接到部覆再行給咨送部引見該員係屬初升任内並無審案緝盜徵解錢糧已起降調革職停升叅限處分且題升要缺任内一切因公處分例免核計亦無叅罰案件除將該員履歴咨部外理合恭摺具奏伏乞皇太后皇上聖鑒訓示再所遺清苑縣知縣係省會首邑要缺俟接到准補部覆覈明開缺日期再行照例揀員請補謹奏奉硃批吏部議奏欽此 
[直隸總督袁奏爲揀員請署選缺知縣以資治理摺廿六日]  
　　太子少保北洋大臣直隸總督臣袁世凱跪奏爲揀員請署選缺知縣以資治理恭摺仰祈聖鑒事竊查深澤縣知縣續曾經臣奏叅開缺另補應以光緒三十年六月初七接到部文之日作爲開缺日期歸六月分截缺所遺深澤縣知縣員缺係屬選缺應卽照例序補查定例知縣改敎撤回降補廻避所遺選缺係進士卽用與候補分班酌補輪用進士卽用卽將進士卽用班前與進士卽用本班合爲一班酌量請補卽積進士卽用正班之缺輪用候補卽將候補班前與候補本班合爲一班酌量請補卽積候補正班之缺各等語上次靈壽縣知縣蔡詠裳撤回另補遺缺因拔貢主事改就知縣無人已以進士卽用知縣張樸請補今深澤縣知縣一缺輪應候補人員到班兹據藩司楊士驤臬司寳棻查有候補知縣孫毓琇堪以請署會詳請奏前來臣查孫毓琇年四十七歲浙江會稽縣監生由府經歴因辦海運出力保俟補缺後以知縣用遵例捐升知縣光緒十五年十一月引見奉旨照例發往欽此十二月二十七日到省業經甄别在案該員才長心細辦事勤能以之請署深澤縣知縣選缺實堪勝任與例亦屬相符合無仰懇天恩俯准候補知縣孫毓琇署理深澤縣知縣選缺實於吏治有裨如蒙俞允該員銜缺相當毋庸送部引見仍俟試署期滿另請實授除將該員履歴清册咨部外理合恭摺具陳伏乞皇太后皇上聖鑒訓示謹奏奉硃批吏部議奏欽此 
[直隸總督袁奏爲天津鈔關五十里外各分口一年期滿徵收常稅銀兩數目摺廿六日]  
　　太子少保北洋大臣直隸總督臣袁世凱跪奏爲天津鈔關五十里外各分口一年期滿徵收常稅銀兩數目恭摺具陳仰祈聖鑒事竊據護理津海關道天津府知府凌福彭詳稱天津鈔關五十里外各分口按照辛丑公約仍由津海關道派員經理所有光緒二十八年七月起至二十九年六月止共徵銀一千八百六十六兩八錢三釐作爲每年額解之欵業經升任關道唐紹儀詳請奏咨並造册　解在案兹自光緒二十九年六月十二日起至三十年六月十一日止一年期滿共徵銀一千八百六十六兩八錢三釐除五十里之内常關各稅項會同稅司稽徵數目另文詳請奏咨外所有常關五十里以外各口徵收稅項數目係升任關道唐紹儀經徵未及核辦移交該護道凌福彭詳請奏咨前來臣覆核無異除咨户部查照外理合恭摺具陳伏乞皇太后皇上聖鑒謹奏奉硃批户部知道欽此 
[伊犁將軍馬等奏爲領隊大臣呈請告休據情代奏摺廿六日]  
　　奴才馬亮廣福跪奏爲領隊大臣呈請告休據情代奏恭摺仰祈聖鑒事竊奴才等准頭品頂戴副都綂銜伊犁錫伯營領隊大臣果勇巴圖魯色普西賢咨呈領隊現年六十七歲光緒二年經前署將軍榮全調赴塔爾巴哈台行營檄委管領西伯營官兵在瑪納斯一帶出征一次隨隊克復瑪納斯南北兩城勦辦陜回收復伊犂歴保頭品頂戴巴圖魯名號薦擢總管於光緒二十七年七月二十八日奉旨賞給副都綂銜作爲西伯營領隊大臣領隊自顧何人受兹恩遇自應黽勉供職力圖報効無如前在軍營染受潮濕得患咳嗽之症雖經服藥療治時發時愈病根迄未全除兹因年逾六旬精力漸衰自上年入冬以來感受風寒舊疾復發兼之氣促心跳步履維艱節次延醫調治病未少痊伏思領隊病勢概已至此若以年邁殘軀遷延戀棧不特撫衷難安誠恐貽悮公事辜恩愈甚再四思維惟有呈請據情代奏籲懇天恩俯准致仕俾得回旗安心調養實荷聖慈矜全等情呈請代奏前來領隊大臣到任以來辦理該營一切公事悉臻妥善洵屬歴練老成深資得力惟因年邁力衰加以宿疾復發步履艱難係屬 
 
