# 1902 - 104 - 4910416

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有冋各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚旱遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十完卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之十皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[請准旗民出資爲商議]  
　　我朝肇基東土滿蒙漢各建八旗世祖章皇帝定鼎中原特圈環京五百里地以行酬庸之典而又使之分駐各省防衛閭閻萬世子孫世食天祿恩至渥也然而二百數十年來生齒日繁生計日蹙國家雖歲糜八旗兵餉甚巨而旗人家室仍窮苦而不能裕如推原其故以皆無農工商費之業不使人自爲養而無一不仰食於官也策八旗生計者名臣碩儒指不勝屈要皆不外乎乾隆九年御史柴潮生所奏提給餉項遣漢軍一律出旗而已開邊外屯田移養滿蒙之閒散而已更有爲不移戶而移丁之議者謂宜仿圈地之遺制而推廣之酌給以近畿之田地使之就近屯墾成爲世業立法皆善無不可行然此不過爲八旗謀給衣食已耳愚竊更有一法焉不徒爲八旗謀給衣食而衣食之給已無不在其中其法維何曰莫如使八旗子弟皆出資爲商攷國家定制旗人之私置田產者禁之出資營運者亦禁之無事而忽然他出者亦禁之原祖宗初意蓋以旗人皆有世祿不必與漢民爭毫末之利也旗漢界畫釐然不雜無端他出或致别啓齟齬也聖訓周詳原無遺議但事貴因時以制宜法無一成而不變今明詔且許旗漢兩民互聨姻婭則偶居無猜之意已早爲聖慮所洞明矧更迭遣親藩出使英德兩國俾之熟習外務攷察良規以佐國家振興新法之宏猷漸底於反弱爲强轉貧爲富之盛業宸慮深遠薄海咸欽而愚竊以爲尤宜弛旗人私置田產出資營運之禁夫今海外各國無不重商獨中國視之甚輕不甚措意於是商受其病而資財乃日以外流數十年來國家致病之由半亦以此論者每以中國商業之疲敗憾商人之不善經營不善經營彼商人固不能辭其責然卽善矣而國家不知其關繫之重漠然處之彼商人亦終受壓制之力末由維持而振作之也嗚呼今之爲官長者豈必欲抑勒商人乎抑朝廷果不知各國之皆以商務立國乎無親臣近臣以開其先深知商業中之得失利害爲之上陳於天子之前則風氣錮蔽而亦遂無以鼓動在下之情旗人國家之親臣近臣也誠使爲商必能聨上下爲一氣興利除弊之事乃可次第設施諸凡懋遷化居之輩亦無人以市儈鄙之矣是故中國而不欲興商也則已如欲興商必弛置產營運之禁使旗人得出資爲商而後始可以整頓商務且其中更有三利焉八旗之民孶生日衆無論老圈五百里内之房地不足以爲養卽使移屯他方亦苦於一時不能成熟而邊遠之地又多不肯遷移惟使之出而爲商則無人不樂而亦無人不可自謀其生此一利也國家錢糧有數旣不能添給於額餉之外使旗民皆足食而豐衣若僅取給於額餉之中則兵弁之開支斷不足以供閒散之坐食家計益窘患何可言惟使之出而爲商則旂民皆有生聚之資漸至富饒國家且可徐减其額餉此二利也旗民休養生息無所事事旣安於怠惰復耽於逸樂旣處於愚蒙復習於奢侈惟使之出而爲商則知牽車服賈之苦怠惰去而逸樂亦除矣知操奇計贏之難愚蒙闢而奢侈亦免矣此三利也細人一得之見敢以貢之當軸備芻蕘之採焉 
[電傳行在宮門抄]  
　　三月初十日理藩院代奏達喇麻等得賞銀縀謝恩内務府奏回鑾次日告祭奉先殿親詣行禮崑中堂續假五日宗人府代奏溥芸病故召見軍機大臣本日並無上諭 
[約章用寳]  
　　日本東京日日新聞云頃得中國京師來電悉中俄和約已於東歴四月四日卽華歴二月二十六日經皇上鈐印御璽矣 
[英旌戰功]  
　　英京倫敦中國報云上月八號英皇揩其后臨幸基咸水師營分賜出征南阿非利加及中國北方之戰士功牌計受賞者共水師弁兵三百五十員名先旌中國戰功首水師提督西摩次三等提督布撈士均與之握手爲禮其餘以次遞及賜至巴付撈亞戰艦武弁巴素時英皇親將功牌扣于胸前蓋邇日已奉旨陞遷故格外隆以禮貌也 
[駐軍紀數]  
　　聞之日本友人云西歴二月十八日德國議會中人互論中國駐兵之事大約謂列國軍人之派駐直隸各要地及保衛在京使署者計英國三千二百人俄國六百人德國三千零三十人此外駐守上海租界者計英 
 
 

Page 2

 
 
國八百人法國七百二十人日本國四百五十八德國八百人 
[撤兵紀數]  
　　西字報云俄國執政大臣議由滿洲撤去兵士三萬五千八百人其中步兵二萬人馬兵八千人砲兵六千人機器兵一千六百人祗留八百人護衛火車鐵路 
[議阻加稅]  
　　西字報云某日英國郵船由倫敦啓行時中國會總理人某君接文遮士打埠商務局來函力阻中國入口貨稅值百抽至十五如只值百抽十則英人當俯首遵從 
[議攺商約]  
　　日本神戶西字報云日高兩國所訂通商航海之約殊未妥善兩國商務因之阻滯目下日本政府議將此約更訂以期利益均沾並商攺高麗禁止五榖出口章程以裕鄰邦民食 
[示期賽會]  
　　香港循環日報云法人將次在安南河内賽會粤海關稅務司馬君出示曉諭曰現奉總稅務司赫札行奉外務部劄開光緒二十八年正月初十准法國駐京署使賈大臣照稱法國所屬河内地方於本年冬季十月初四日開辦賽會應行辦法各節業於變亂之前達知赫總稅務司現今事仍歸舊查東海各國經我國召請入會而中國與安南最近目當尤係在會之列按照越南總督所訂賽會章程凡有法國及法國所屬並東海各國所出農工各産以及珍奇各物均可入會且開賽會時河内紅江大橋並不久由北圻通至滇省鐵路之頭叚均皆告蕆查如此賽會必能有中國與法國在東亞之屬地通商往來日加振興之效騐若中國入賽頗盛則所獲裨益實深爲此請外務部通咨各省督撫凡有此次入河内賽會之人務使便直前往所有設立該會條規及總章程附送查收等因查賽會爲振興商務之本河内與中國鄰近各商赴會較更便易除將該會條規及總章程譯出附送外相應札行總稅務司派員照料並轉飭各口稅務司遵照等因奉此並奉督部堂札同前由亦在案合行曉諭爲此示仰中外商民人等如有情願運寄各項物產赴河内賽會者按照後開條規章程來關報明准其免納出口稅項可也特示擇譯河内賽會章程條規第一叚陳設考古學一考究古碑古物人類教務各物二繪畫雕刻建造各物三刻板石印印宇照相書籍各物四樂器戯具五地圖畫圖具六治理屬地及常人理財務七醫學外科衛生保生各事第二叚陳設種植商務手藝礦務鍛錬各物八農務材料九種植藝十農產食物製造食物十一釀酒法十二蠶桑養魚珠蚌各物十三樹木十四種花陳設花草各物十五棹椅彩飾烘暖換氣各具十六陶器料器玻璃十七棉線絲衣服十八毛皮皮板皮貨十九香料玩物二十金銀器首飾鐘表刀剪各物二十一化學材料藥物二十二製造紙張二十三礦産石礦二十四煆鍊各物第三段陳設建造工程機器電氣運載各物二十五營造材料二十六工程圖式二十七汽機各種機器二十八各種機器傢具二十九電氣具三十電氣製造器具三十一各種用電法三十二鐵路火車三十三行船各物三十四氣學各物 
[創興官學]  
　　漢口訪事人云署湖北武昌府梁集菴太守禀請督撫二憲就省垣擇地起造官學堂一所令省中候補佐雜各員入内肄業大約端陽佳節卽可落成矣 
[學堂派員]  
　　南昌訪事人云江西省垣大學堂將次開辦撫憲李勉帥旣聘定湘紳劉庚生觀察爲教習復委鹽道唐煇亭觀察爲總辦並札委王大令濟中管理一切鄭大令季相爲文案高二尹先庚何二尹舉爲帮辦文案 
[典捐難辦]  
　　金陵訪事人云兩江督憲劉峴莊宮太保前飭藩司吳重懌方伯創興典捐各典商均不遵繳遂由上元江寗兩縣諭催月初某日各典商邀集同業中人公禀藩轅大致謂生意清寥叩求恩减藩憲吳仲懌方伯批示云寗蘇兩屬分辦各捐蘇屬房膏捐歲可得錢一百萬串寗屬房膏捐則僅得十之二三典捐一項蘇屬亦捐有六十萬串而寗屬僅得其半寗屬商富具有天良豈甘退居人後况國家需欵甚　籌抽各項捐欵實屬萬不得已之圖今據求減典捐不獨本司難爲上陳卽該商等亦不應禀减務各按照架本贖本遵繳踴躍輸將云云旣而宮太保亦批示云查此案前據江藩司禀請檢發安徽章程當經抄發批令叅仿議詳在案據擬各就府屬常年統籌報効究擬何屬每年籌繳若干如何分派是否公允未據明晰聲叙且按照架本飭提息錢數目尙未酌定均屬無憑核辦仰江藩司飭催開送架本贖本淸摺至日確核妥議詳辦 
[郵政新章]  
　　金陵訪事人云省垣郵政總局西員多復生君邇准金陵新關稅務司安格廉君轉行總稅務司赫鷺賓榷使來文酌减郵稅除寄遞外洋信件照常收取外其中國境内惟龍州蒙自海口思茅四處仍照西例懲收此外各口岸向來每函重在五錢以内應納費四分者現在攺納一分餘可類推包裹及刷印書籍報紙之類亦一律减收約只三分之一自本年三月朔日起照章辦理其民局彚寄信件包封亦以是日爲始不取郵費分文 
[刑人于市]  
　　京師訪事人云二月十五日刑部綁出斬梟罪犯六名凌遲罪犯二名照例行刑傳道示衆有知其案情者謂凌遲處死之二犯父子也家在八間房距京師東北十餘里向當宣武門内某貴胄家墳丁貴胄兄弟甲乙二人庚子秋洋兵入城甲死於非命乙携眷挾貲至墳舍中避亂詎料二犯頓起歹心繫乙於樹斃之以槍復欲將其妻置之死地其妻見夫已死沈冤莫伸遂哀求免死誓不洩言犯子因迫令相從迨客冬有族人至彼省墓猝晤乙妻駭而詢之密以情千族人控之官率差往捕犯未及防束手就縛旋經刑部訊明顚末處以極刑蓋亦情眞罪當者也 
[巨梟成擒]  
　　金陵訪事人云新勝營統帶徐寳山都戎拿獲積年巨梟十有三名本月初四日親率勇丁押解省垣禀請督憲劉峴帥究辦聞此十三犯均係梟匪頭目混名十三太保迭次拒捕逞兇久緝未獲大約無待推敲卽將置之大辟也 
[設所救難]  
　　甯波訪事人云浙江鎮海縣紳士李厚禧鄞縣紳士王澄聨名禀諸鄞署略謂去年十二月鄞人徐仲星俞鹿鳴戴永福徐正榮陳繼昌凌利生張世標沈和春馬友生等以淘金爲名招集本籍工人四百七十餘名用輪船載往外洋新加坡現在衆工人流落異鄉甚爲可憫職等誼關桑梓不忍坐視擬設法派人救回鄉里特借江北岸前街美頤洋行爲救難公所凡被難人之家屬或親友速卽開明本人姓名住址及平日所操何業到公所掛號以便彚册寄新加坡按名資遣回籍交其家屬認明領回本公所爲善舉起見並不收取分文望勿過遲自二月十九日爲始限定十日限外不能補報云云縣主黃菊友大令收閱禀詞深恐被難之家散處各鄉未及周知其事特傳城鄉各圖地保到堂著卽分投傳諭俾衆咸知誠莫大功德也 
 
 

Page 3

 
 
[松郡府試七誌]  
　　松江采訪友人云本月初十日府尊余石蓀太守牌示試院前飭上南靑三學教官各傳知本學廪保及與考文童著於十一日進院覆試是日試以一論一策上海論題擬歐陽子爲君難論南匯論題擬蘇東坡留侯論靑浦論題擬蘇子由六國論通塲策題正吏沙求民情策 
[鄂省官塲紀事]  
　　漢口訪事人云黃二尹仁　前辦鄂垣望山門查鋪差頗稱得力兹奉藩憲札委法泗洲籌餉局差二尹奉札後已上院禀謝擇吉到差矣○長江水師提督程從周軍門將次蒞鄂校閱營伍漢上各營員弁聞之咸率隊至江干恭迓節鉞○漢陽鎮總兵周雲卿鎭軍因長江水師提督程從周軍門不日戾止爰於本月初三日起在大校塲校閱各營技藝務期操練純熟俾免臨時貽誤○正任漢陽府余堯衢太守卸署襄陽道篆後回至漢皋示期本月初一日接受漢陽府篆其署事之趙楚江太守仍回官錢局差 
[貝子行邸紀事]  
　　昨日午前本邑文武印委各員次第至行邸請安十一點一刻振貝子命駕至新關馬頭拜會英國某兵船統帶茗談數語卽握手言别午後四點一刻甫回行邸卽有比國出使大臣兼礦務鐵路總辦福印克君投刺入謁互談良久而出五點一刻貝子偕梁叅贊乘馬車至張氏味蒓園一遊旋復游覽愚園等處 
[學堂盛讌]  
　　昨日亭午時上海各商董假虹口張家灣澄衷蒙學堂特備中西盛饌恭讌專使英國致賀加冕之振貝子鐘鳴一下貝子偕參贊梁觀察乘紫韁雙馬車戾止導以印度馬捕七名其時商務大臣盛杏蓀宮保議約大臣呂鏡宇尙書前出使日本大臣李木齋星使蘇松太兵備道袁海觀觀察招商局總辦顧緝庭觀察商務董事嚴筱舫楊子萱施子英三觀察及何君丹書何君瑞棠虞君協卿蒙學堂總理樊君時勛總巡朱森庭明府排班伺候及貝子下車堂中各學生亦分站兩旁恭申迎迓至一點二刻時入席二點二刻席散貝子與各商董及施觀察暢談商務略謂上海爲衆商薈萃之處風氣先開刻下時事多艱商務亟須振作其大旨在有益於國無損於民觀察唯唯稱是旋復列坐階除用攝影鏡印成小影始握手言旋時報時鐘已鳴四下矣 
[淞口蒐軍]  
　　昨日清晨六點鐘時江蘇巡撫恩大中丞由滬上行轅帶同隨員錢怡甫觀察蔡二源太守乘火車赴吳淞陸營公所獅子林砲隊營統領班馥齋軍門整集隊伍持械恭迎中丞傳令簡閱蘇狼福三鎭營兵演陣然後閱吳淞營打靶隨於十二點鐘時進午膳膳畢挑選營官十員打靶事畢步出營門察看砲臺形勢及水師合操并令各營齊集獅子林試放巨砲 
[西兵演陣]  
　　昨爲本埠西商團練兵演陣之期凡在細柳營中人咸於午後三下三刻時在浦灘齊集旋遊邐赴賽馬廳前操演計馬隊四十名車砲五尊印度軍樂一部德日英美等國商兵各若干名至六下鐘時操畢回至浦灘分道而散 
[示防疫癘]  
　　上海縣正堂汪爲出示嚴禁事奉道憲面諭以近日城廂内外疫氣流行傳染之速甚爲憐憫城内居民往往將新死之棺木停放橋面三五日不等沿城垃圾堆上恒有數具之多患疫而死者其氣甚癘最易感觸致成疾病飭卽傳諭各該地甲轉千居民設法埋葬並出示嚴禁等因奉此除飭差傳諭外合行出示嚴禁爲此示仰城廂居民人等一體知悉自示之後如有新死者棺柩務宜及早埋葬不准停放橋面以及沿城垃圾堆上等處倘敢故違定卽查提柩廚到案重懲决不寛貸各宜凛遵毋違特示 
[監司謁客]  
　　昨日清晨江蘇候補道松受峰觀察因有要公由江寗來滬行裝甫卸卽命駕入城拜會各當道各當道皆以禮欵之蓋亦官樣文章也 
[法員閱獄]  
　　昨日午後法國駐滬副領事龍仁君帶同譯員費亨祿君乘輿入城拜會上海縣主汪瑤庭大令言欲赴獄中閱視囚徒及各種刑具大令允之委令典史趙少尉導至内外監巡視一週然後回至花廳握手言别 
[抄閱章程]  
　　本邑南市馬路工程局總辦翁子文太守辦理馬路諸務槪仿租界章程惟捕房定章二十四條立法未盡美善爰向英租界捕房抄得章程百餘條昨日又飭副捕頭函致法租界巡捕房抄閱章程博採旁搜折衷一是亦足見太守辦事之勤懇也 
[局員到差]  
　　南市十六鋪巡防南局委員陳禾亭二尹因事經蘇松太兵備道袁海觀觀察撤差札委賈礎玉二尹慶恩接辦二尹奉札後已於昨日到差視事矣 
[捕頭將返]  
　　上月二十四日南市捕頭王經年赴蘇松太兵備道轅請假一月前往保定禀見署直隸總督北洋大臣袁慰庭宮保創辦巡警事宜昨日捕房中接直隸來電悉諸事已竣定於今日乘招商局廣濟輪船返滬 
[鳴寃送縣]  
　　海門人陸翰卿伺於新閘大王廟碼頭迨江蘇巡撫恩藝棠大中丞登岸卽攔舆呈遞禀詞中丞發入捕房暫押昨日捕頭遣包探解送英美租界公廨并將在陸身畔搜出之禀稿數紙呈案讞員張柄樞司馬研訊之下陸供妻子某氏被法界裕興街四十六號門牌花烟館龜子黃姓誘偪爲娼控之上海縣署蒙縣主江大老爺飭差著交黃龜串同僑居大東門外沙塲街之貢生厲温及縣差吳松向小的婪索洋銀五十元不得已赴撫憲大人處鳴寃叩求鑒宥司馬商之佛繙繹將陸移送上海縣訊辦　 
[來信照登]  
　　筱舫子英禹廷諸善長大人閣下敬啓者復瑞等前往金陵採辦小麥一千五百石隨回辦災區查戶事宜先至孟河城之北木橋地方查放天口一斗小口五升繼至六洲五六沙新沙新洲盪洲陰婪沙黃山北大成橋童家橋陳家弄顧巷橋河莊西北門一帶查放窮黎情形因苦難堪所辦之麥尙有不敷之勢一切麥子進價及大小戶口細目容俟事畢來申再乞登報惟瀆神感之實功德於無量矣肅此敬請善安晚生孫復瑞丁鹿笙同頓首拜附啓者此項振捐俱係孫君復瑞以及諸同人解囊樂輸自備資斧前往散放囑敝堂代乞附登報章今春代收振洋五十六元八角當亦如數交解合倂聲明[  廣益堂同人謹啓]  
[申報館恊振所經收順直江西長江振捐三月初一日至三月初十日止第六交淸單]  
　　三月初一日金裕卿洋五元銅洋十元殷阿四銅洋一元莊姓求子平安洋十元謝榮林洋二元南通州全泰盛來皖南憫世子洋一元無力子銅洋四角○初三日灌城劉祥記毛銀二兩四錢兌見洋一元七角九分銅洋六元樹德堂洋五十元○初四日羅滋鑫求合家平安洋一元全昌仁來京口周先魁銅洋四元無名氏銅洋一元李月林求保合家平安洋十元無名氏求三官關煞開通洋一元○初六日朱程氏求藍兒病速愈洋二元注觀豐汪秦澤求保咳嗽速愈洋十元○初七日徐趙氏還庚子春間求病速愈愿洋十元　　氏求手速愈洋十元○初八日眷紅晚白軒主洋十元蘇州老正大來退思主人求三女冥福洋十元京兆子求合家平安洋卄元○初九日世恩堂洋十元培德堂洋五元○初十日楓涇全盛來桂香館洋廿元無名氏洋五元以上總共收洋一百九十三元七角九分銅洋廿二元四角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[匹婦輕身]  
　　昨日清晨丹陽婦人毛朱氏貿貿然至南市聳身躍入浦中某號巡街捕見之鳬水救起帶至捕房後由其夫毛壽領回不知其有何沈寃致萌短見也 
[法界停訊]  
　　昨日禮拜六爲法租界公廨讞案之期讞員杜枝園大令須隨同蘇松太兵備道袁海觀觀察　　江蘇撫憲恩藝棠中丞無暇升堂判斷因飭家丁咨照捕房暫停讞政一日 
[上海縣瑣案]  
　　本城新北門内快得利萬寳全兩彩票店向售江南義振彩票現在兼售湖北簽捐票及浙江協濟票日前江南義振彩票公司經理人王某據情函告縣主汪瑤庭大令略謂浙江並未移文來滬聲明一體出售請將兩店發封提究大令因卽飭差前往封閉並提快得利店主某甲店夥朱蘭生吳寳生萬寳全店主宋春生到案前晚升堂訊鞫朱吳同供素來祗賣江南票宋稱小的失就無聊故暫售浙江協濟票以圖餬口不知犯禁求賜鑒原大令飭差暫行啓封俟禀請上憲核示○前日孀婦孫曹氏投縣呼寃大令研訊之下氏供小婦人自幼在城内某紳家服役旣長嫁浦東孫姓爲妻不幸丈夫逝世小婦人願守柏舟之節去年夫弟麗生兩次調戲意欲姦佔小婦人小婦人矢死不從至紳之親戚家傭工本年二月二十七日偕鄰婦喬家嫂嫂回鄉掃墓是晚卽宿借喬家二十八日淸晨夫兄聚卿率黨將小婦人劫回逼令與麗生成親爲此乘間逃出投案鳴寃求提訊辦大令諭候飭差查明核奪 
[上海巡局紀事]  
　　前晚南市二十七鋪石街宣公館被賊竊去衣服及零星器物翌晨開具失單投報二十三七鋪巡防局局員盛雨村二尹親往勘明飭傳汛捕地甲到案研訊之下判令各笞責二百板勒限三天赶緊將贓賊解訊○南市北施家弄夏蘭生家被賊竊去器物萬裕馬頭合興板木行被賊竊去木植一株同於昨日投十六鋪巡防局報請緝賊追贓○昨日午後有甲乙丙丁四人相約至南市恒生馬頭莊永興飯肆内果腹不知緣何與值堂人口角遽將碗盞擊毁飯肆主忿甚遣人赴十六鋪巡防中局報知局員黃二尹飭勇一倂拘案押候研訊○前日江北人王鶴林扭王裕生至十六鋪巡防中局訴稱被欠錢六千文向索不付求卽究追局員黃二尹飭送保甲總巡局總巡朱森庭明府升堂研訊王供前由王裕生爲羅姓作保借去錢六千文未幾羅卽逝世此欵由裕生認還今向追償意圖吞賴裕生供小的不敢圖賴明府斷令折還洋銀三元○前日南市恒生馬頭植泰押鋪主翁阿三偕夥張阿六扭周子鴻朱壽卿至十六鋪巡防中局訴稱伊等以僞銀首飾求質爲請卽訊究局員黃二尹飭送總巡局經朱明府訊明判將周責一百板 
[英美租界公堂瑣案]  
　　騐花所洋人訴稱鄉人張桂泉魏阿坤趙成仁售花攙水請卽訊懲張等同供小的等不敢攙水實因連日天雨途中略沾泥水求大老爺法外施恩讞員張柄樞司馬謂近來鄉人混售攙水棉花之案公堂無日無之爾等亟宜將所售之花就火上烘乾以省株累隨判罰張洋銀三元五角魏洋銀一元趙洋銀一元八角○王阿福行竊陸忠耀劉順昌周志法等家衣物經包探張寳成拘解請究司馬判責三百板遞回原藉○鄔阿五向張阿開之妻强搶銀臂釧一枝經包探劉光震拘解請究司馬判責三百板遞解回籍○某西人控小細崽宋阿金行竊洋銀三元司馬判責手心二百下管押十天○徐才發行竊美華書館點銅錫若干經包探邵仁初拘解請訊司馬判押捕房半月以儆○王金世至某西人家鑿壁圖竊經巡街捕拘解訊究司馬判責一百板○西人蠻亞控朱炳生邵祥之在宅内吵閙朱邵同供小的等實因索欠口角司馬判各罰洋銀一元○樂琴軒張福記不遵租界定章深夜出售烟酒經包探趙銀河陳根寳解案禀請訊懲司馬判罰樂洋銀三元張洋銀五元 
[法租界捕房紀事]  
　　昨有某甲者手持某店招紙在租界中粘貼巡街捕以未經報捕輸捐拘入捕房捕頭令罰洋銀二元以儆○偷兒某乙竊得藥材在途求售被某包探拘入捕房捕頭食押候堂期解請讞員杜枝園大令訊究○積竊小崇明竊得銀首飾及烟燈等物行經八仙橋被包探緝獲解送捕房捕頭命押候解送公堂禀請訊究 
[美租界捕房紀事]  
　　昨日午前甬人某甲投捕房訴稱在百老匯路第一千零八十一號門牌開設小客棧前日有一西人突來借宿旋卽患病延至今晨身死捕頭令包探倪順泉前往查明以便妥爲殯殮○昨午無賴王阿桂至裏虹口某姓飯店中果腹不名一錢揚長而去值堂人某乙向索飯資反遭毆擊因喚令某號華捕拘入捕房捕頭令押乞丐牢半日以儆○前晚小竊梁阿二潛入北山西路某姓家圖竊被事主拘送捕房捕頭令押候解送公堂禀請讞員張柄樞司馬訊辦○昨晨積竊張金泉掩入元昌路某姓家竊取報時鐘及衣服之類旋由包探錢榮堂拘獲連贓送入捕房捕頭令押候轉解公堂禀請懲辦 
[金陵官報]  
　　二月二十五日督轅牌示江甯城守副將蔣良眷奉旨升授狼山鎭總兵所遺員缺本部堂查有蘇撫中軍叅將章宗瀚現署太湖恊實任江陰營遊擊仉志鵬堪以遞行請補遺出太湖協副將署缺查有管帶撫標水師中營正任蘇松鎭標右營遊擊許國祥堪以委署藩轅牌示委辦興化縣安豐司巡緝差缺委員韓銓期滿遺缺查有候補巡檢孫紹文堪以接緝吳淞開埠事宜候補道何福海到候補道薛華培由蘇回委署海門恊徐耀廷辭赴任鏡淸兵船董全才禀知赴大勝關彈壓知州吳式晸到由湖北回知縣鮑炳麟謝委漢西門稽查差又陳玉斌謝委通港厘捐差卽辭府經歴丁乃菑禀知過知縣班請另赴引縣丞朱燮堯巡檢王錫祺均奉示騐看廣東從九馬步鑾到新授鎭江府祥禀到州吏目高家恩禀知到省二十六日藩轅牌示宿遷縣陳守晸丁憂遺缺查有候補知縣羅治霖堪以署理二十七日統領江勝全軍候補道杜俞辭候補道李光瑜由京回叩謝分省補用道陣翼棟由湖南來赴京引見上元縣戴禀知赴靑龍山勘河工卽回知縣羅治霖叩謝署宿遷縣牌示又齊堯年禀知江浦查案回二十八日藩轅牌示海州州同巡緝彈壓委員葉漢霄期滿遺差查有布理問王肇鴻堪以接辦徐州鎭劉靑煦辭准補海州直隸州傅昀章提調知縣吳用威收獲支應均奉委課吏館差同知曹榮黼通海通判程埏鹽臯鍾南銅碭豐蕭沛知州許炳常儀興東知縣梅長元海屬又左杕周句溧高浦六楊治善高寳泰均奉藩司委赴各州縣公幹卽辭通判王萬選上元知縣龍矅樞江甯均奉委查典當架本並地丁錢糧差知州保謙奉委解餉赴蘇並見撫憲辭新選通分司栟茶塲大使方思允奉示考試州吏目查承恩禀知到省補二十六日格致書院候補道吳禀知遵派游學日本學生二十八日啓行並赴蘇見撫憲二十九日商務局兼洋務局候補道劉記名總兵譚文秀督代新勝水師營徐　山到均傳見知府徐乃斌禀知入都引見卽辭直隸州張義澍叩謝咨文安徽知州婁國華請假赴皖繳憑正任如臯縣單儒由蘇回崇安輪船劉德輝辭送杜統領赴鎭江文正書院山長張賽會籌防局候補道龔禀謝加札攺委總辦 
[江西官報]  
　　候補府劉世芳製造廠開用關防代武寗縣楊焜缷事淸理交代回汪鴻禀謝准補靖安縣行知李德利銷永平藥庫往辦良江厘卡羅毓椿樂平審案回李啓煃張鼎銘張仁荃俱提前酌委一次署按經狄祖年提前司道首領一次署樟樹通判郁震培解烟膏欵來省上饒典史章葆樹缷事回指分從九沈成益投文周贊元接查章内保甲紀華峻帮辦收發公文所指分州判方孝熙從九顧如惠俱騐看指分四川知縣鄒上鼐謝咨赴引候補府王祖蔭謝咨赴引陳伯文往五桂寨監修堤工張承鋆張炳炎俱投文布理朱履吉沿江一帶查穀價回徐恩榮帮辦吳城分局回署南昌通判董允斌據報病故以賈壽頤署理萍鄉縣吳忠謙病故以泰和縣郭曾準署理遞遺印務以候補縣楊炤署理委署東鄉縣黃子箴在省病故以新選宜黃縣孫家璠署理代安縣孫沈秉權調省差委以卽用縣張鳳岡署理署上高縣王繩祖期滿更替以卽用縣向步瀛署理 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年二月二十七日京報全]  
　　宮門抄諭旨均錄前○接續前摺又工程隊一旗管帶遊擊一員橋梁地壘電雷修械四司哨官均設守備哨長均設把總測繪電報兩司哨官均設千總親軍衛隊　帝設叅將一員哨官設守備哨長設把總計撫標共設總兵銜副將一員副將一員副將銜參將二員叅將三員遊擊九員都司四員守備十五員千總三十弁把總九十四弁大同鎭總兵充統領一員管帶步隊第一旗步隊第二旗管帶設叅將一員步隊第三第四旗管帶均設遊擊馬隊各旗管帶均設都司各旗中哨哨官均設守備左右哨哨官均設千總各哨哨長均設把總計大同鎮標共設叅將一員遊擊二員都司五員守備四員千總十八弁把總二十七弁太原鎭總兵充統領一員兼帶步隊第一旗步隊第二旗管帶設叅將一員步隊第三第四旗管帶均設逰擊馬隊各旗管帶均設都司各旗中哨哨官均設守備左右哨哨官均設千總各哨哨長均設把總計太原鎭標共設叅將一員遊擊兩員都司三員守備四員千總十四弁把總二十一弁各軍正副兵目皆分設外委額外弁缺叧行咨部守備以上應頒發關防條記者俟奉俞允再行造具印模奏請飭部鑄造頒發以存體制一請通融署補也所擬各軍統領管帶員缺大者至副將叅遊而晉省現僅就地挑選或於各省武備學生内遴派官階資格斷難一一符合卽請信照海軍成案准以小銜試署大缺請署之時卽將該員詳細履歴咨部該員試署之後如果訓練勤奮每屇三年奏請升轉一階至試署之官而止倘該員試署後或始勤終懈或任意廢弛重則正法輕則並將其原官奏叅惟該員或因疾病自行請退者應准其仍以原官歸原省補用其有官階較大而又難勝統領營官之任者亦請准照借補成案分别辦理又周六鄕皆典兵漢卿尹亦出入將較我朝八旗都統多以六部長貳兼充近今旗員亦有由道府保攺副都統之案擬請如查有深明韜略現膺文秩之武備學生均准其一體借署借補以上各端蓋因甫立新軍得人最要而各省武備學堂造就尙隘晉省拘於時地選擇尤難不得不請通融辦理以濟用人之窮抑臣更有請者今日勇營果其統率得人尙較緑營爲能著效者固由餉糈之厚而其本尤在於管帶可由外間選擇惟才是用並不拘以定章兹擬攺設之各員缺雖沿用緑營官名實與勇營之管帶無異若仍按輸選補恐未能一一得人且請通融借署借補之初衹能察得各員之梗槪至其究竟能否勝任則非俟其任事後不知卽由外間奏請署補撤換之頻猶難盡免而内選之未必全宜更可見矣查緑營定例副將以下有題缺推缺之分緊要者爲題缺簡僻者爲推缺今新設各缺均關緊要又奉旨攺題爲奏擬請將現設常備續備各軍副將至守備員缺一律由外揀補均鴂爲奏補之缺千把等弁亦由臣揀選勝任者彚案咨補槪免計算輪次俟規模大定武備學堂將才日出後再行詳議選補章程照章辦理一分别駐所也撫標常備軍步隊八旂馬隊四旗砲隊兩旗工程隊一旂遵照政務處原咨駐紥省城屯聚訓練大同鎭續備軍步隊第一旂隨總兵駐大同府步隊第二旂駐保德州步隊第三旗駐豐鎭廳步隊第四旗駐殺虎口馬隊第一旗駐代州馬隊第二旂駐歸化城馬隊第三旗駐包頭馬隊第四旗駐歸化廳北之可可以力更馬隊第五旗駐纒金太原鎮續備軍步隊第一旗隨總兵駐平陽府步隊第二旗駐潞安府步隊第三旗駐平定州步隊第四旗駐澤州府馬隊第一旗駐運城馬隊第二旗駐蒲州府馬隊第三旗駐汾州府一專各軍責成也緑營練軍之弊半由兼任護送諸事以致曠操習惰廢弛遂深今擬攺練常備續備各軍斷宜令其專意操防不再兼管地方之事惟是巡警軍因絀於餉項遽難多練而晉省地當孔道時有過現要差巡警軍恐不敷撥護擬除常備軍槪不令兼管地方之事外如有來往過境要差仍飭駐紥該處之續備軍撥兵護送倘有疏虞卽惟該旗官兵是問其緝捕等事則專責成巡警軍至緑營武職冋皆例汛分營有地方之責是以例定各項處分綦嚴今旣請將武職員缺攺設於各旗則所重專在操規並無地方之責所有例定琥職處分應並請飭部詳議酌攺以便遵行一支發宜派專員也晉省防練各營旗缺額冐餉幾成痼習固由營員这不肖亦由無專員經理支發領放餉銀一聽營員主政之所致未見可欲而以不亂非中人以上者不若旣假以可侵蝕之權而又嚴懲其侵蝕是不啻誘而陷之参今新軍餉項加優侵蝕一名卽少一兵之用欲杜其弊惟有查照武衛右軍成案設立糧餉局每屇發餉均由避員按分平足分赴各旗點名散發局員每月點騐則營員之缺冐自不敢有營員可以稽查則局員之尅扣亦不敢有互相監察庶幾侵蝕之弊可以全清惟局員點名散餉只能施於常備軍其分駐各廳州縣之續備軍擬照滿緑各營散發米石向章由局核明該旗通軍餉數飭知該廳州縣於解司欵内提出存庫按月會同營員點名散發如有汰革曠銀分釐亦必節存不得朦混隨時由省委員前往點騐稽查庶免日久生懈至該廳州縣每年所征銀兩是否足敷所駐之兵餉項或須就近移撥統俟奉准後飭司局確核辦理一分執掌以專責成也新軍攺練伊始頭緒極繁且各國兵學日異而歲不同我今日視之爲新法彼明日或棄之爲舊法必廣益集思時時攷究始能兼攬衆長查武衛右軍督練官之下復有參謀營務處執法營務處教習之外復有督操營務處而糧餉軍械醫藥轉運偵探等事莫不設專局各委專員良以晚近全才難得集思乃可奏功一人精力無多專精始能責效也擬並援照武衛右軍章程分設各項局處一切支項槪照武衛右軍酌擬一請飭定簡明軍律也治軍之效在於有勇知方而齊萬衆之心作萬衆之氣尤在信賞必罰第近賞多罰少欲除積習似非重典不爲功查會典律例中樞政考兵部則例等書於整軍經武之謨實已詳備第時移勢異修攺攸資且詳於官而略於兵遇有兵丁犯罪之時殊難援引臣愚以爲則例等書在包括萬事故不能不繁軍律則在儆懲士卒尤不能不簡繁則多所出入或不免失於縱簡則無可規避乃能出於嚴兩兩相權則簡明軍律其尤要矣應請飭下政務處會同兵刑兩部詳查成案叅取各國軍律勒爲簡明軍律恭呈欽定頒行俾資遵守至軍律尙未勒定之先晉省新軍官弁兵丁如尙仍蹈從前積習者謹當請旨嚴懲重則立予正法輕則分别責革以期仰副朝廷修明武備之至意一籌議餉欵也查現擬常備續備兩軍應需薪餉六十八萬二千餘兩各局所員弁兵夫應需薪餉四萬七千餘兩全軍常年經費等項需銀八萬二千餘兩三項共銀八十一萬三千餘兩軍火工料工程營材料並一切雜支尚不在内晉省向無防軍餉欵惟有請將裁撤緑練晉威軍節存之餉曁額支緑營俸廉米頭公費原與雜支各欵减成减平各欵准其一律發充常備續備兩軍之用第卽全數發充亦僅五十餘萬尙不敷二十餘萬兩部庫正值拮据决無請留京恊各餉之理晉省民窮財盡亦實無搜羅挹注之方若因而减少兵數餉數又恐難收攺練之效臣與藩司再四籌商明知練兵係屬要圖而籌餉實無善策徬徨焦灼莫展一籌此所以審愼遲回而未敢輕於覆奏者也然明諭諄諄以振興戎政在此一舉况晉省爲神京右輔更何敢不亟圖攺練以鞏屏藩所有新軍餉銀不敷之二十餘萬兩擬設法就地自籌繼以不挪京協各餉新舊洋欵爲主惟民力十分困竭籌欵之道决不能限數取盈必俟辦有端倪始能知某欵可以湊撥若干某欵未足恃爲的餉是以新軍餉銀不敷之數究以何欵湊足目下實難豫定合無仰懇天恩飭部暫准立案俟籌有成數再指定欵目續行奏咨以上十案略舉大綱並分繕擬訂營制餉章清單一件擬訂募兵章程清單一件恭呈御覽未盡事宜隨時奏咨辦理惟兹事體大未易精詳如臣之愚尤多絓漏且窮變通久貴因其時卽如緑練防軍定制何嘗不善而歴時漸久積弊叢生安知今日攺練之新軍異日不更資整頓治人治法相輔而成[  此摺未完]  
 
