# 1903 - 185 - 4910856

 

Page 1

 
 
[酌改邸抄式樣啓] [  申報館主人特白]  
　　臣工章奏逐日發抄邸報流行未免删繁就簡登諸報牘閱者憾焉本館諄託在京妥友凡摺件之關涉民生國計者概行抄錄付郵又以報章篇幅無多仍不免珠遺滄海因自閏五月朔日起改爲每日幝聯而下不拘葉數以便全登並將書眉書腦放寛俾每届月終得以裝釘成本盡善盡美諸君子當亦共諒此微忱也特此布陳諸維雅鑒 
[重印十三經注疏○五經備旨○十七史商搉出售] [  點石齋啓]  
　　自來詁經解經之說莫詳于十三經注疏一書其次若五經備旨則疏解五經語意雖各樹一幟而其闡發精義類皆詳盡無遺本齋前將此二書讐校精詳悉心石印以惠士林海内風行早已不脛而走兹更用頭等潔白連史紙印成計十三經註疏裝釘三十二厚本每部定價洋銀六元五經備旨每部定價洋銀七角○十七史商搉一書爲王西莊先生所輯議論超卓考据詳明論世知人折衷至當有志史學者不可不加意講求兹亦用頭等潔白連史紙印成每部定價洋銀五角卽日出售 
[崇儉說]  
　　唐虞之茅茨土階夏禹之菲飲食惡衣服卑宮室漢文帝之集上書囊爲殿帷此自古帝皇之以節儉著者也秦始皇之封禪漢武帝之求神仙開邊釁隋煬帝之溺情聲色此自古帝皇之以奢侈著者也一人之奢儉旣殊一國之貧富即因之而判故有國者欲求國用充盈府庫不竭端賴持躬淡汨不生泰侈之心若取之如錙銖用之如泥沙則雖盡括天下之貲財以供深宮之揮霍未有不匱乏立見者我朝起自東陲尊尚樸質順治八年諭停陜西織造羢鍻妝蟒却江西造進龍盌十一年以江浙連年水旱停織二年聖祖常論本朝自入關以來外廷軍國之費與明代略相彷彿至宮中服用則以各宮計之尚不及妃嬪一宮之數三十六年之間尚不及當時一年所用之數康熙二十九年上以前明宮殿樓亭門名并關甯宮甯壽宮朝汪宮及老媪數目宣示外廷諭天旱欲减宮人及所用器物因自來未嘗有餘故不能再减先是光祿寺每歲用銀六七十萬工部百餘萬聖祖末年光祿寺祗用四五萬工部不過十餘萬而已嗚呼儉德相承昭垂奕䙫較之前代帝皇以侈靡相尚者不亦有霄壤之别哉雖然黜華崇實以示後世子孫者聖主之用心也然天府用財苟無一定之限制則後之繼綂者雖能祖制恪遵而左右便辟者流安保無以奢侈之說導其上者嘗考泰西各國帝皇總綂食祿皆有定制俄國地方八兆里人民十二京俄皇自享入息一百八十萬磅俄后又享一百二十五萬磅奧國地方二十四萬里人民四十一兆奥皇自享九十萬磅德國地方一百萬里人民六十二兆德皇自享七十萬磅意國地方十一萬里人民三十兆意王自享五十八萬磅波斯地方六十萬里人民九兆波王自享三十萬磅英國地方十一兆里人民三十八京英皇自享三十八萬五千磅比利時瑞典二國地方人民皆小弱比王自享十三萬二千磅瑞王自享十一萬五千磅荷蘭地方七十五萬里人民三十八兆荷王自享六萬磅希臘國甚小人民二兆希王自享五萬二千磅法國地方不及三兆里人民八京總綂食祿四萬九千磅另游歴醫藥費各一萬二千磅美國地方三兆里有半人民七十二兆總綂食祿一萬磅瑞士國地小人稀總綂每月不過五十磅以上俄爲君主國奥德意波斯英比利時瑞典荷蘭希臘爲君民共主國法美瑞士爲民主國約而言之俄國計四十人歲俸一磅於其君是奢之甚者也美國地方將及俄國之半人民已過俄國之半而總綂所食之祿較俄君后所享相去不下三百倍是儉之甚者也夫以富有四海之一人而終歲所需竟有一定之限制揆之體制似欠尊崇然因此而左右僉人不敢以增飾園囿製造淫巧之詞獻媚於君上於宮庭節儉之德不無稍裨愚故略述故事書之於簡彼大臣之有匡正君德之責者或亦有取乎此哉 
[本館接奉電音]  
　　昨日午後京師友人飛電傳來上諭四道旨二道敬謹譯登○閏五月十五日内閣抄奉上諭江西南昌府知府員缺緊要著該督撫於通省知府内揀員調補所遺員缺著關以鏞補授欽此同日奉上諭湖南按察使著沈瑜慶補授欽此同日奉上諭江西督糧道員缺著錫恩補授欽此同日奉上諭山西大同鎭總兵員缺著從周補授欽此同日奉旨振格現在穿孝廂白旗滿軍副都綂著棍布札布署理欽此同日奉旨景恩現在穿孝廂黄旗蒙古副都綂著祥年署理欽此 
[宮門抄]  
　　閏五月初四日吏部翰林院正白旗值日無引見普公惲毓鼎各假滿請安歐陽述朱溍交軍機處存記謝恩錢錫寳預備召見肅王續假五日順天府奏京師得雨連日情形召見軍機○初五日户部正紅旗值日吏部引見六十五員大理寺一員鑲藍漢十一員廣東學政文治到京請安　王假滿請安西甯辦事大臣準良請訓並請假兩個月張百熙等謝寛免處分恩直隸副將鄭國俊謝恩貴州副將余孝安謝恩河南叅將蔚文謝恩橚貝子請假十日睿王續假十日海公續假二十日錢錫寳延齡文淇預備召見召見軍機及準良錢錫寳延齡文淇 
[電傳宮門抄]  
　　昨日午後一下鐘時京師友人專電告知本館云閏五月十五日皇上召見軍機大臣及鍾福澤宣盛 
[清查庫欵]  
　　京師訪事人云户部銀庫被火後槩不收放銀兩外來解欵皆在客棧久候直至五月二十八日始將舊存銀兩查明開平收兌 
[一木能支]  
　　京師訪事人云吏部大堂忽於五月十五日午後折斷一樑聲音甚大　署官員吏役一時莫不驚駭幸樑木僅折一半司務廳差役急覓大木支拄然後雇工修茸 
[調辦闈差]  
　　安慶采訪友人云今歲豫行恩科鄉試安徽大吏檄調現任官一十三員分執闈中各事計 
 
 

Page 2

 
 
太和縣王大令樹中南陵縣傳大令毓湘建平縣周大令捷三壽州州同張别駕紳亳州州同張别駕杏圃桐縣城北峽司巡檢　少尹梓泉合肥縣青陽司巡檢周少尹國琛六安州麻埠司巡檢張少尹曙馬頭司巡檢王少尹洪文懷寗縣三橋司巡檢童少尹楨寗國府經歴史參軍昌治貴池縣縣丞呂二尹檀宣城縣典史馮少尉聲茂 
[官報難行]  
金陵訪事友人云此間大富前擬仿照北洋官報章程創興南洋官報江寗藩憲李薌垣方伯札委學務處提調張子虞太守主持筆政旣而太守以未遑兼顧特舉茅廣文自代而以湘人饒明經副之設館學務處左近布置整齊出報有日矣不意日前方伯忽謂學務處各員曰方今邪說横流迭見於中西各報不闢其說殊失創行是報之心若辯駁頻仍則筆墨之爭勢必糾纒不已旣滋紛擾且虞淆惑是非不如暫時斂手之爲愈各員唯唯諾諾不敢置一辭自此官報遂獨讓北洋專美矣 
[愼選學生]  
　　杭州訪事人云省垣大學堂自諸生散學後留者祗四十餘人前經出示招考嗣以報名者類多幼穉未能合格總理勞玉初主政因念學堂之設須由蒙養而入小學由小學而入中學由中學而至大學循例漸連方無凌躐之虞因禀商護撫翁筱山中丞通飭各屬中小學堂如果學有進步堪以造就者准其擇尤送至省垣會考以便選取肄業一時報名者計有三百名左右迨上月二十六日在堂扃試到者僅一百八十餘人其餘或因别有事故或因風雨所阻未免憾抱向隅爰於本月初六日復行補考俾英俊之得盡歸珊網也 
[彈壓錢店]  
　　京師訪事人云恒和錢店關閉後當道市面不靖所以並不封錮且於該店門首張帖步軍綂領告示復派兵丁在門首彈壓免致莠民藉端搶掠其示文略云該錢店並不歇業係因一時應付不及暫且閉門籌備欵項一俟備齊卽照舊生理開發如有存恒和錢店銀票者須安心靜候勿得驚疑惟迄今半月錢店尚未開門云 
[又獲鑄匪]  
　　蘇州訪事友人云前日西路警察局警勇查知糾察司廟前朱家園相近地方又有翻砂作帮客民租認民房私鑄制錢當卽報由總巡楊受之大令派同衆捕前往破扉入内拘獲鑄匪八名及爐灶砂錢等物至中途被脫一名由大令略訊一過卽移送該管吳縣李紫璈大令收押究辦 
[抽租興學]  
　　紹興訪事人云浙東各屬創辦學堂均須就地籌欵其向有書院者尚易改爲而著名瘠苦之區則往往無所藉手宣平縣楊大令葆光辦理此事煞費躊躇兹得其詳請上憲禀稿照錄左方其言曰竊奉憲行各縣均設小學堂或就向有之書院改辦等因原以培植人材爲當今之急務變通學術實振興之要圖海内風行各知變計惟處屬本著名瘠壤宣邑更貧陋蠢愚素不講究讀書更不知時務西學爲何物卑前縣彭令任内將鰲峯書院改務本學堂之後迄未能遵章開辦不過徒變其名良以宣邑瘠苦萬分經費支絀卑縣抵任後見讀書人少致頑梗者多先籌化莠之方旣勸各鄉多設蒙學堂庶望潛移默化然無小學堂以爲領袖仍恐趨向不專且事經迭奉通行豈能以地瘠民貧因而延宕卑縣籌思至再惟有先行創辦再求逐漸擴充查西學以英文爲宗而各藝均從算學入手當先課此兩學惟近來堪充敎習者甚少大半濫竽尠有實學卑縣訪得前奉劉撫憲考取通省第二名擬派赴日本肄業之西安縣學增生詹翰來於譯算兩學頗有根柢現雖由於潛縣延充彼處小學堂敎習至今尚未赴於卑縣卽請其先行就近來宣已擇於本月十四日開課將來無論何處再託其轉邀妥友作代各生童聞風興起向學甚殷惟經費爲難祗得先取正額二十名副額六名一律入學肄業中學仍令温習由卑縣按期試以策論不延敎習以圖撙節其學級課程仿照各處小學堂稍從簡略事屬創始俾易遵守至查學堂向來經費常年祇數百千文現在需用繁多不敷甚鉅卑縣商諸紳董惟有酌抽各寺廟田租一法現擬各寺廟田在四十畝以上者抽二成將近百畝者抽三成化無益爲有益各紳董均以爲然伏思學堂經費原准就地籌欵且如宣邑鄰近之松陽武義等縣均已奉辦當經禀蒙本府憲台批委典史督紳抽查在案除俟查竣後共得若干再行禀報并將學堂認眞興辦外合將宣邑延聘敎習開辦小學堂并抽寺租以充經費緣由開具章程肅　具禀等語誠移緩就急通逹時變者之所爲也特不知將來之收效何如耳 
[盜犯候訊]  
　　寗波訪事人云寍屬各處近來搶劫之案月出數起前次集士港裕昇當被劫失贜甚巨此後胡家墳胡和生家又被盜匪搶劫槍傷事主日前上下史地方史姓又遭肆刼各事主先後報縣經縣主購線破獲盜匪先後正法尚有夥劫各盜漏網刻經邑宰周少軒大令派捕拘拿到署遂一併釘鐐收禁俟訊明後按例治罪 
[甬江市情]  
　　寗波訪事人云棉花向來銷路最暢近因出口不多各處到貨稀少以致市價較前漸昻前每洋銀一元可售花四斤十二兩現已减至四斤四兩市中現洋逐日有人搜羅裝運出口致現洋日見缺乏昔每百元進出升水不過五六角近已擡至一元七角寗郡入夏以來天氣寒冷夏布銷塲頓形呆滯牛豆餅一項往年由糧船載回不下數十萬之多近來到貨甚少因資本過巨每多虧蝕未敢多運刻下售價每百斤二元八角各號尚須虧本云 
[贛省官塲紀事]  
　　江西訪事友人云省垣警察軍原係臬司督辦大學堂則由道員督辦近奉督憲札令臬司周味西廉訪交缷警察軍督辦大學堂事務候補道汪頡荀觀察則交缷大學堂督辦警察軍事務已於五月二十四日接替矣○盧觀察宗儀奉委綂領内河水師兼巡警軍朱觀察子春奉委會辦派辦政事處兼清賦所事務均於五月二十二日到差 
[蘇省官塲紀事]  
　　蘇州訪事友人云督辦江蘇大學堂兼商務總局候補道張楠楨觀察因奉江督傳問蘇地商務情形于上月赴寗刻已公畢於十四日返蘇詣撫轅禀到○調補兩淮運司恩省甫都轉由浙赴淮於十二日道出蘇垣當至撫轅晉謁○委署海州直隸州知州周秋江因冐名頂替由司撤委另委謝直刺陶前往接署直刺以未奉蘇撫飭知故由寗來蘇謁見恩中丞中丞當卽加札飭令赴任於十四日禀辭首途○辦理趙屯港釐卡巡檢孫寳瑞少尹兩載期滿比較盈餘至成半以上奉省中督辦司道加札留辦以示鼓勵 
[神京珥筆]  
　　京師訪事人云五月二十四日姜軍門桂題傳集所部之第一第二兩營於辰刻齊集崇文門内帥府園神機營操塲操演請張香帥同往閱看操畢香帥賞賚有差○彰儀門内報國寺地極寛廠聨軍入城時殿宇盡被德兵拆毁只餘圍廊及僧寮數處刻陳玉蒼大京兆奉命開設銀元局久未得相宜地勢近與報國寺僧商議擬購廟基改設局廠已傳該僧數次到府商議惟尚未妥協耳○五月二十五日陰雲四合細雨如絲旋下旋止者一晝夜次日依舊連纎向晚始歇綜計兩日約得雨五寸餘閏月初二日又　霂竟日四野雖未深透然得雨之處甚寛畿輔西南數十里外約可得雨六七寸許好雨知時人心頓安糧價亦定○閏月初三日大栅欄慶樂戲園蓋成關市是日演昆弋二腔係安慶班登臺角色大半皓首台背者次日改演寳勝和班係徽秦二腔更翻遞唱連朝觀劇者接踵連肩園中幾無隙地云 
 
 

Page 3

 
 
[鄂渚晴波]  
　　武昌訪事人云兼署湖廣總督正任湖北巡撫端午帥以省垣各衙門皆距撫轅較遠每有緊要公務輾轉商榷跋涉殊勞爰飭安設德律風自藩署以迄首縣一一布置整齊以便遞息傳消較前靈捷○前郵政局司事陳某私拆銀信經稅務司送請漢陽縣周大令訊明嗣以看役防範稍疎致被逃逸大令因此記過飭捕查緝嚴密異常近由原役至漢川縣境内拘獲禀知大令押候重懲○湖北省創用銅元頗便民用日來行消漸廣所鑄尚覺不敷兼督端午帥爰札飭銀元局開爐加鑄并在局中設櫃交易以濟民艱 
[洪都客述]  
　　江西訪事友人云省垣大學堂向有柔軟體操並無兵式體操撫憲柯遜菴中丞因商諸總辦汪頡荀觀察轉飭各學生兼習武事限四月卒業○江西各屬典鋪有領帖納稅者每月二分取息其不領帖納稅之典鋪每月三分有名爲典榖實則銀錢衣物概皆受質其息重至三四分若小押小質則竟有每月四五分或六七分起息者前經大憲札委幹員會同地方官就近清查抽捐助餉領帖納稅各典因是聯名具禀備細剖陳大憲允准分别辦理 
[潤州近事]  
　　鎭江訪事人云本月初十日有一英國兵艦由滬來潤艦中管帶登岸拜會駐鎭各西官聞須小作勾留然後向漢皋進發○江北各處米船近日銜尾而來泊於江干帆穡林立聞到米多至二三萬石市中米價較前陡减○鎭郡南門外三里村某姓家道小康久爲匪徒垂涎月之初十日三更時分突來盜匪十餘人踰墻而入大肆搶掠幸某姓子從後門逸出鳴鑼喊救村人聞聲畢集該匪等見勢不佳各鳥獸散事後檢點所失不多故未經報案云○前者鎭江洋務局總辦邵虎伯直刺命駕赴金陵晉謁上憲事畢於月之初九日乘某輪船遄回京口 
[綠揚城郭]  
　　揚州訪事人云前日運憲程都轉奉上憲密電飭查西鄉某梟匪蹤跡當卽遴委甘邑宰曁某分轉前往偵察兹分轉已回郡禀覆若何情形外間尚未得有眞實消息惟邇日閭巷流傳謂匪目蟠踞之處名金家集距天長縣不遠横行無忌無惡不爲黨羽雖衆平日皆散伏四方有事則聚而爲匪是以歴任地方官皆未能查獲此次因天長縣宰某大令據情通禀上游鄭重其事故先令偵探確情也刻聞都轉已據情詳覆并檄調武衛楚軍等營在金家集左近駐紥以覘動靜○今春寗省大憲檄委陳大令來揚仿照寗省章程試辦認捐爲將來裁釐改稅張本乃大令辦理未洽商情又加城門分局用人未當致通城各業相率罷市兹上憲以此舉意在必行未便因噎廢食爰又遴委前署揚州府知府吳太守炳仁來揚接辦太守已捧檄到揚連日會同地方官邀集各業司董公同籌議妥訂章程務期利國便商盡善盡美而後施行云○兩淮鹽運司庫廳洪友蘭鹺尹現奉運憲程雨亭都轉調署伍祐塲缺所遺庫廳以現署經廳莫鹺尹如滋調署遞遺經廳札飭現署伍祐塲正任經廳龍鹺尹回任未到任以前仍令莫鹺尹兼署又通屬金沙塲缺現届期滿經都轉札飭本署首領知廳梁鹺尹前往署理遞遺知廳查有挨委到班之褚鹺尹繼銘堪以接署日前已分别下札各鹺尹謝委後隨擇於本月初三日任事 
[雲間近事]  
　　松江訪事人云距郡治北門外約里許生生橋南首有地一區縱横五六畝四圍碧波瀠繞在水中央天然可愛天主敎某司鐸見而悅之致函華亭縣署擬購數畞起建别墅縣主陳仲陶大令查得此地爲前明董文敏公讀書處鼎革後亭臺樓榭鞠爲茂草郡人士捐資就其地築蓮生菴延某高僧駐錫其間迨僧羽化卽瘞於菴旁樹碑記之迄今猶可稽考然不忍過拂司鐸之意擬割讓三畝惟需於此菴故址别築一亭供奉文敏公栗主本月初十日大令復傳丈量書親往彼處逐一勘丈並繪圖式以備稽查○南鄉山陽鎭糕店主某甲向與某氏嫗結露水緣嗣嫗水性楊花復與縫工張某有染爲甲偵悉前往掩捕張急起拒之倉猝間竟將甲砍傷倒地飄然而逸甲向無親族祗夥十人每日携糕輪往四鄉求售事後各夥見甲醫治無效奄然物化遂將姦夫淫婦扭入華亭縣署禀請蒞騐縣主陳大令准詞卽於初十日帶同刑仵人等馳往相騐本月十一日午後華亭縣署頭門外兩廡中所枷甲乙兩頑佃乘間圖逸幸經看役瞥見奮力追捕直至西門口始就獲仍繫原處由值日差訴知門丁令收押班房禀請大令訊辦 
[上海官塲紀事]  
　　江蘇撫標常備右軍綂領杜雲秋觀察日前奉撫憲恩藝棠大中丞札飭往浦東剿辦梟匪到滬後駐節舟次昨午命駕進城赴道轅拜會蘇松太兵備道袁海觀觀察晤商良久嗣至縣署縣主汪瑤庭大令飭丁擋駕○署理奉賢縣傳栢梅大令昨日來申詣道轅謁見袁觀察面禀南橋鎭梟匪情形繼至縣署投刺汪大令延入花廳商談良久始别○署理南匯縣知縣戴子邁明府日前因公來滬昨已事畢赴道縣各署辭行卽日遄回南邑照常視事 
[二尹接鈐]  
　　委署上海縣縣丞楊玉史二尹家書擇吉昨日接鈐届時由代理縣丞翁玉岡二尹將鈴記敬謹送交楊二尹衣冠行禮然後收受 
[示期提勘]  
　　昨日太倉州謝柱卿刺史派差押解擬定徒罪之命案犯人沈茂堂一名來申投道轅請蘇松太兵備道袁海觀觀察勘訊當奉觀察飭發上海縣寄禁聽候示期提勘 
[定期設祭]  
　　招商局提調嚴芝楣觀察本月十一日在籍病故兹聞十七日盛杏蓀宮保在壽聖菴設祭誦經後滬局董事唐鳳墀觀察及各銀行錢業執事商局同人等皆日有祭奠觀察生平亦概可見矣 
[滬城火警續聞]  
　　前晚九點鐘時本邑南市鹹瓜街老太平弄火警情形略志昨報兹悉火起於義大藥材棧房内當時以烘焙藥料偶然遺火致肇此災延及比鄰立成藥材棧聚盛糖棧直至十一點鐘時始熄不意三點餘鐘火勢復熾更大急鳴鑼報警附近各洋龍復馳往澆灌移時熄滅約計焚燬房屋四十椽左右 
[嚴飭退讓]  
　　南市大馬頭鄭洽記土行主前因雇工修屋所砌階石有碍道塗經馬路工程局總辦翁子文太守飭令讓進數尺鄭抗不遵諭反將地甲夥嚴蘭生毆辱太守大怒立卽申禀蘇松太兵備道袁海觀觀察轉飭上海縣汪瑤庭大令派差押令退讓昨日觀察發出批示云鄭廷楨興建市屋旣未遵章赴局報明迨至差役向阻復敢肆毆殊屬藐玩候飭縣傳案訊究並諭令遵章退讓可也 
[法廨停訊]  
　　昨日爲法租界公廨堂期緣法總領事訊斷外國案件咨照捕房暫停讞案 
[限緝逃捕]  
　　南市捕房八十八號巡捕倪富全因事管押前晚乘隙脫逃經捕頭禀知馬路工程局總辦翁子文太守將當夜看守之第四號巡捕宋宗海押候訊追旋交人保出並派包探黄量海協同緝拿旣而查得捕頭防範疏忽咎實難辭因予限帮同尋覓違干未便 
[疑竊被責]  
　　日前南市永盛馬頭豐茂彩蛋行失竊皮衣雜物報經二十三七鋪巡防局查緝旣而行主某甲以庖丁趙洪生形跡可疑送請訊究局員姚谷蓀二尹提案細鞫並無實供遂判責二百板押候再行訊追 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[厦島街談]  
　　厦門訪事人云厦門米價昻貴經紳董傳某等在南洋一帶鳩集巨貲設局平糶近因局中司事弊端百出所糶之米分爲等次高者售之戚友貧民所糶皆係次等怨聲載道惟幸未滋事耳○厦防分府黎司馬景嵩近因請假上憲委厦門稅釐總局提調鄭霽霖别駕煦署理○厦門各鄉早禾現已結實邇因風雨連綿以致稻穗均受損傷恐將來秋收不能豐足矣○厦門現在吐瀉之症甚多雖因天時不正然亦未始非起居不愼所致也 
[縣批彚登]  
　　謝源深尤彭熙借寺爲學堂一事兹得上海縣汪瑤庭大令各批照錄於左批云此案前據該職監等禀請借用積善寺開設學堂當經批准給示轉詳繼據疉禀該僧阻撓詞已不免失實而本縣維持學務又經批飭傳諭該僧如敢抗違候札飭僧綱司另行選充在案如果該僧不服理喻儘可禀縣驅逐乃置縣批於不顧輙敢率領多人擅作威勢赴寺打毁各物並追該僧尋毆不獨該僧來縣喊控卽地方紳士多已咸抱不平聨名具禀其爲該職監等恃勢欺人不言可喻乃又舞文弄墨將毁物滋擾各情諉之於人衆擠踏所致圖飾已過是欲蓋而彌彰也否則毆毁各物該職監等何以甘心認賠寺僧如果蠻横毆人何以轉甘服禮若謂該僧控或不確豈地方紳士不願振興學校而轉袒庇異類察閱來禀並不提及以何屋設立學堂徒假演說之名爲佔據廟産之計試問此眞設學堂者之所爲耶要知創立學堂宜如何通情逹理考求敎訓之法然後童智漸開方期造就今開學尚無端倪而已擾成訟案似此作爲何以資學者之表率現該職監與寺僧已成訟嫌其勢萬難融洽本縣前往屢勘該廟房屋無多地方獗窄不堪爲學堂之用所有該職監等議借積善寺開設學堂之處著毋庸議致於毁壞寺物仍應責令賠償以爲假公濟私者戒其各凛遵毋違切切○又批查閱禀詞該生等於設學借廟兩事評論利弊頗覺持平其舉人謝源深等借廣福寺開設學堂旣經該生等妥爲調處暫可定局仍著協同善爲經理勿任滋事至職監尤彭熙等議假積善寺開學一節開辦尚無端倪卽與寺僧尋釁甚至率衆揪毆打毁多物已據該寺僧喊控在案似此假公濟私辦事强横何以爲學者之表率該寺被毁物件應責令照數賠償至該寺是否堪設學堂候移會儒學與城内各紳查議核辦○又批查尤彭熙與積善寺僧爭釁一案前據尤彭熙具禀業經嚴批申斥兹閱來禀並續據務本學堂吳馨養正學堂葉逵禀函均稱此禀係被人盜名私列則此外具名之各學堂亦難保必非盜列揆度情節此禀顯係尤彭熙等所具希圖訟制大屬荒謬特斥 
[上海縣署瑣案]  
　　南市十六鋪廣興土店夥沈凈波等毆辱收取房捐差甲經差甲禀知縣主汪大令拘提到案前晚升堂訊究甲夥金錦寳供稱廣興土店抗繳前月房捐奉飭協提詎店夥沈凈波僞稱房捐業已豁免何得冐收命衆用竹棒毆打擊傷差役及小的之頭求恩究辦竹棒呈騐沈供稱店主周姓原籍廣東今往北市未回店内祗小的及學徒陳水惕兩人差甲來店不將捐票給閱强欲拘人司帳洪姓突被扭住以致兩相口角小的同主婦竭力解勸洪卽逸去小的被拘到案求開恩典陳供小的廣東人年十三在店習業甫及一月諸事不預求鑒大令判將沈重責二百板交差押回店内傳諭店主立卽繳捐再違提究陳省釋○前日黄季芳控梁阿連圖賴帳欵大令提訊之下黄供稱小的開設合興板木行與梁爲友自前年始梁與小的行内貨物往來至去臘共結欠洋銀五十八元銀十三兩屢次向催一味遊約求請究追梁供稱小的開設木作與黄行内往來貨物已有二年去臘因虧本結欠尾找洋銀數十元今因有病情商從緩黄不允致被扭控求寛限措還大令判梁折還洋銀七十元交保分限五六七三個月内還清○前日姜蔣氏投縣喊控逆媳行兇大令訊問之下氏供婦人住居鄉間兒子在滬贸易娶媳楊氏向與婦人同居嗣因媳性情悍潑故令與子一同遷在城内今婦人在鄉聞兒子患病來申看視始知逆媳久在母家兒子一人臥床無人料理婦人當至親家處喚回詎媳恃蠻抗違婦人向之斥責竟敢將婦人毆傷求騐提辦大令察得並無傷痕判令退去候飭差查明核辦 
[南市捕房紀事]  
　　昨日十六鋪河南中華茶樓執事人殷茂棠扭餅師毛愛生至捕房稱被積欠房租向索無著等情捕頭令押候解送馬路工程局禀請總辦翁子文太守訊究○青浦縣境朱家角人周菊田以所生年甫十一之女兒被姨母范氏領至滬上圖賣扭訴捕房捕頭令解送工程局禀請訊究 
[英美租界晚堂瑣案]  
　　前日英租界後馬路誠正學堂敎習張致鋆孝廉至康瑞興京廣貨鋪購燈罩一枚議定價錢數十文付以小銀錢一枚囑令找錢康藉口小銀錢係屬贋鼎欺張懦弱肆意蜂毆事後張忿不能平據情禀請提究讞員孫建臣直刺准詞簽差將康提案前晚升堂研訊張遣丁張升投案訴稱主人因傷未痊故遣小的來案備質務求究懲康供張來購燈罩因所付小銀錢實係僞造故向調換小敢兇毆直刺謂生意中人以和爲貴不應率爾逞兇殊屬可惡本擬重責姑念苦求飭差押至張處叩頭服禮如違逮案究懲康遵諭叩謝而退○前者寡婦陸黄氏扭控夫弟陸金虎等强搶借據方單等情經直刺訊明開釋著交族長妥爲調處在案前晚陸黄氏投案訴稱小婦人隨夫陸桂軒住居上海夫故後所遺方單一紙及徐少雲抵借據一紙均被夫弟金虎四榮等糾人攫去小婦人生有一子名兆芝今甫七齡母子二人均賴此餬口况陸氏鄉間尚有房産故夫未得分毫求恩究追直刺著退去候傳齊陸金虎等復訊察核○前者程兆基控趙寳元邢某等串吞帳欵逃逸無蹤求提薦保各人訊究等情時張柄樞司馬方操讞政飭差將趙提訊押令追繳洋銀三百元在案前晚原差將保人周子東提案程投案求追周供保人曹宣方現在上海惟邢逃匿南翔求寛限十日將邢曹尋交到案直刺著押候交的實人保出赶將邢曹交案訊追違干未便 
[英美租界公堂瑣案]  
　　包探何阿春解恒泰錢莊主孔雲海到案禀稱此人將僞呂宋銀票囑夥林子莊持至道勝銀行朦取洋銀五十七元被銀行中某洋人察知報由小的拿獲解經大老爺訊供交人保出諭候查明此票根由復核兹將孔林解案請訊讞員孫建臣直刺商之英總領事署繙譯官迪比南君以孔在日本亦設分莊此種僞票豈有不知之理著押候仍交原保俟禮拜一復訊核辦○包探倪順泉解某國人沙露門到案禀稱此人並無領事管束近因時至西婦埃甫來盛家吵閙報由捕頭派小的恊同四十三號西探拘案請究直刺判令管押二個月如不改過從重究懲○包探王長桂解盛阿才邱允生到案禀稱邱將怡和洋行所失樹膠皮帶浼盛倩張消售經失主查見報由小的拿獲送請訊追尚少各贜約　洋銀九十一元求鑒直刺判將邱押繳洋銀五十一元盛張押令合繳四十元限一禮拜繳清再核○包探李星福解潘寳康到案禀稱此人前將王月卿所佩銀質對時表及綢衣等件乘機竊去報由小的缉獲人贜解經大老爺訊得潘供稱係湖州某縣廪生押候過堂再核旋交人保出詎料潘不知改悔膽敢向王索詐洋銀十元置備紗長衫復至小的處任情滋擾訴知捕頭命小的拘案請究直刺以潘咎由自取判發押捕房兩個月期滿遞解回籍○包探張天林解王福林到案禀稱此人前曾犯竊解經懲責釋出未久又至馬德畢家行竊衣物報由小的 
 
 

Page 10

 
 
拿獲送究直刺判責二百板發押西獄九個月○包探陳金標解王阿三到案禀稱此人在某洋行經收房租私用洋銀一百零九元乘機逃避報捕查緝一案昨由原告孫仲芳扭案今特解請訊追直刺著卽押繳如違笞責三百板枷號一個月發押西獄一年○包探唐湘舟解李裕卿到案禀稱此人行竊李月山家衣物報由小的緝獲人贜送請究辦直刺判責二百板○包探方長華解邵炳記徐王氏到案禀稱此一人將王張氏之女秀珍誘拐至滬售與劉王氏所開妓院賣娼報由小的拿獲一干人送請訊究直刺著分别押候過堂訊究 
[法租界捕房紀事]  
　　某氏婦自幼許配與某甲爲妻結褵三載甲出外贸易不知所之氏寂守空房時深怨恨近爲氏兄另配與寗波木匠某乙爲室昨日乙挈之附輪舟回甬詎爲原配某甲家屬所悉將男婦一併拘送法租界捕房捕頭命押候堂期解請讞員魏蒓塢大令訊究○前者周阿元李三毛因藉端訛詐刦奪銀對時表爲人控知法租界公堂奉魏大令訊供押候傳同原告質訊昨日續獲甲乙丙丁四人並搜出贜物一併解入捕房捕頭令令押候解送公堂訊究核辦 
[美租界捕房紀事]  
　　昨晨積竊林容然掩入虹口某姓家行竊衣服首飾後經包探顧福其查獲拘入捕房捕頭令押候轉解公堂禀請讞員孫建臣直刺懲辦○昨晨甲乙二小工在華記路某茶肆中與工頭張某結算工資一言不合互相扭毆旋至捕房據情聲訴捕頭詰知事關錢債令自投公堂具詞禀控○前晚小竊劉阿榮潛入北河南路某姓家圖竊爲事主當塲察覺拘入捕房捕頭令押候解送公堂禀請訊辦○昨日賭徒某丙在天后宮前設攤誘賭某號華捕見之拘入捕房捕頭令押候　送公堂禀請究辦 
[金陵官報]  
　　閏五月初七日藩轅牌示江甯府秣陵司巡檢温士俊病故遺缺輸應分缺先補用巡檢高朗又高郵州界首司巡檢胡廷藩病故遺缺輪應遇缺先補用巡檢蔡爾乾均堪以請補又阜甯縣草堰司巡檢史書春病故遺缺輪應鄭工巡檢廖思誦均堪以咨署壽春鎭王幼山到交缷祖山鎭回海贑商業公捐候補道顆紹濓見鎭江關洋務彈壓兼關道發審直隸州邵文炳辭知州徐履泰由日本考察學校回知縣成希縉奉委履勘卜關各炮分發江西試用府李士彥到由京引見回借補鹽捕營都司劉福春由揚解餉來都司歐陽翥湖南來守備温祥瑞叩謝回湖南縣丞易簡交缷常備軍文案差回初八日藩轅牌示寳應縣朱士俊聘調入簾遺缺查有候補知縣劉思懃又泰興縣龍璋聘調入簾遺缺查有截取知縣游毅之均前往代理又江都縣吳式晸期滿遺缺查有江甯縣廬維雝調署所遺江甯縣缺查有知縣袁國鈞堪以署理又沐陽縣丞張廷棟病故遺缺查有縣丞史久慶堪以請補揚屬運河提工局候補道范德培到　西駐滬採辦軍火直隸候補道鄭業斅奏調廣西差委安徽候補道趙上逹均見知府楊逢辰由蘇來知縣劉廷舉萬國華龍振翌均奉示察看成希縉奉示考試甘肅知縣李佳翰見前陜西知縣杜樹勳由京來分部主事趙濬田日本回候選訓導龍再麟湖南來世襲雲騎尉宗良瀚奉示騐看叅將程紹甲由京來施振瀛由鹽城解賑欵回方時聚到由蘇來安徽阜陽縣李應鈺到正任蕭縣劉辭赴蘇見撫憲丁憂知縣賀家保奉學務處調委會辦文案並銷兩江官報收支差府經歴易爲淦由蘇來巡檢魏華熙奉示繕寫履歴初九日藩轅牌示准補江都縣典史李倬英飭赴新任新授廣西右江道易順鼎到由京來卽辭常州延陵書院山長前廣東雷州府劉懌辭候補道鄧琦禀知見漕憲回知府方政知縣符振庠辭赴江西公幹明善奉藩憲委徐州四屬催錢粮差指分江蘇試用縣土佑之到安徽州判曾希文由皖來初十日直隸州王茂中禀知修雨花台工竣陳嘉榖銷上海製造局　應差回襲裔馬華茂奉示騐看知縣劉懋均叩謝甄别加考 
[皖省官報]  
　　閏五月初七八日委辦大通厘　知府許炳榛到鳳頴道庫務委員　判李文蕃到解鳳陽關餉來省指分安徽試用從九陳開中到江蘇人候補知府惲毓齡面試直隸州張賛襄謝奉督憲行知湖北轉運案内　補缺後以知府用知縣李維源奉臬憲委赴太平訊案縣丞苗世銘辭改省江蘇初九日指分安徽試用直隸州判張沅到雲南人前當塗縣呂躍軫知交代清楚典史孝褘到由皖南指資回初十日委辦大通釐卡知府許炳榛面試指分安徽試用巡檢王紀樂到江蘇人縣丞王道吉起服來省十一二日四品銜指分安徽議叙通判顏曾到湖南人缷署頴州府通判朱雲驥到典史孔繁褆辭請假赴皖南指資巡檢丁朝棟到由來安查蝗蝻回 
[上海北市絲業會館籌賑公所施英經收各處水災賑捐四月初三至三十日第一百三十次清單]  
　　初二日蘇城元裕易隱名氏洋四元○初三日周仕沅率子懋德懋功懋昭龍洋九元銅洋一元○初四日常熟元豫典程萬之洋廿元鄭少亭十元○初五日江西吳記洋五元○初六日敬恕堂主人求人口平安由永康莊來洋五十元○初七日菱湖德昌醬園程味書爲父七旬壽辰奉命將壽筵資移助洋七十元又爲母了生平善願廿元又爲妹金寳十齡十元如臯甘邑氏求精神日强合家平安小洋一百角○初八日震澤縣署張一枝英洋十元龍洋二元○初九日　州存心堂由元泰莊來洋一百元龔文浩求母病速愈五十元浙嘉完願人移香資　元○初十日杭垣沈伯馴募許寳傳求子耀祥病速痊由延源莊來洋十元又隱名氏洋一百元悔多事江君銅洋六元○十一日淮安袁江張之溥十歲戚友賜麫資移助計楊姑母洋三元孫寄之翁華銘卿翁韋養之翁三户各二元華太親母楊益齋翁楊健卿翁陳冠三翁華大伯母韋際韶唐治乾翁華雨蓀翁八户各一元秉齋六叔五角楊幼符翁四角余先瑾翁三角楊太親母二角璧軒大哥錢五百文合洋六角九分四釐李清泉翁錢二百文合洋二角七分八釐共十八户合洋十七元小洋廿三角錢五十二文○十二日龔少渤募無名氏由道生莊來洋十元杭省無名氏求頸愈一元○十三日無錫逹源莊募無名氏求内外平安洋二百元又榮承祖三十元○十四日無名氏洋五元○十五日張姓銅洋六元○十七日袁問一　由晉大莊來洋廿元○十八日道勝銀行大寫密司老孛生洋一元隱名氏五角無名氏銅洋一元四角○十九日山西閻志立堂張思九各洋一元馬超甫五角郝樂仁二角振大銅洋四元○二十日陳逸卿求病速愈洋五十元泰康號三元小洋十九角安定錢鳴記龍洋三元銅洋一元杭垣無名氏洋一元○陳子香嚴晉記陳寳記三户各洋一元陳瑞厚石昌大袁康記合浦記樊金記俞九記六户各五角共九户合洋六元○廿一日三六居士洋五元致財氏一元○廿二日浙慈邑廟人平安心願洋十元○廿四日戴崧生爲母身患濕瘟求愈洋廿元常熟昌盛無力子求妻病愈龍洋二元○廿五日永源陞經募王善後英洋十元龍洋十五元香港票洋廿元天津票洋五元○廿六日淮安干何氏由元泰莊來洋一百元東海寄居人祈保合家平安還願廿元籲安子雲陽無名氏各五元蘇城元裕易隱名氏四元○廿七日誠心子求妊婦大小平安洋五十元松江積厚軒廿元○廿八日台州江夏厘局盛蟄存求妻孕平安産後無病洋三十元○宣署愼思堂洋十元楊靜山四元五雲氏積慶堂楊王星垣三户各二元吳明椿李曜文劉棻張秉春何仁德堂劉壽祉堂六户各一元○三十日衍大莊秦洋二十元雲間不留名保病速痊十元○四月分共收英洋一千一百四十五元扯七四八合規元八百五十六兩四錢六分龍洋三十一元天津香港票洋廿五元扯七三五合規元四十一兩一錢六分小洋一百五址四角扯六七五合規元十兩零三錢九分五釐錢五十二文作規元五分九釐以上共收規元九百零八兩零七分四厘銅洋十九元四角連前共收規元三十四萬九千五百三十兩零一錢五分八厘銅洋二百零四元九角貂套一件 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
奏奉硃批著照所請吏部知道欽此 
[兩廣總督德奏請奬拿獲私鑄人犯之知縣片初一日]  
　　德壽等片再准總理各國事務衙門咨行奏定章程内開拿獲私鑄人犯准予優奬等因查署廣東歸善縣知縣劉鎭寰前在樂昌任縣内於光緒二十六年十二月十七日訪聞樂昌縣屬與湖南宜章縣交界之中塘地方有匪首王祥金等開鑪私鑄僞銀情形當經會營飭差親督查拿當塲格斃拒捕匪首王祥金一名並拏獲匪夥朱亞生戴炳章二名起獲私鑄器具大小共十五項查封匪屋訊據該犯朱亞生等供認聽從王祥金起意開鑪私鑄不諱將朱亞生等犯連私鑄器具解由韶州府轉解臬司審擬詳咨在案現據廣東善後局司道核明詳請奬叙前來臣等覆加查核尚無冐濫除在事出力哨弁人等飭取履歴咨部請奬外合無仰懇天恩俯准將同知銜署廣東歸善縣事樂昌縣知縣劉鎭寰以直隸州知州在任候補並加四品銜以示鼓勵謹合詞附片具奏伏乞聖鑒訓示謹奏奉硃批著照所請該部知道欽此 
[兩廣總督德奏爲留員治理常備中軍營制片初一日]  
　　德壽等片再練兵之道選將爲先廣東省現擬改編常備續備各軍非有深通中西兵法者爲之綂率難期收效適臣興銳前在江西保送引見之江西記名道徐紹楨於領咨後取道廣東正擬航海北上臣德壽諗知該員曾在江西綂領常備中軍總理全省營務兼辦講武館傳見數次留意諮詢知其於中西兵法研究素深因會商札委該員綂領廣東省常備中軍於光緒二十八年十二月初一日到營接綂以來整飭營規訓練士卒嚴明整肅規畫井然於治軍之道頗能得其要領惟該員係奏准送部引見人員業已領咨卽應北上合無仰懇天恩俯准將江西記名道徐紹楨暫留廣東綂領常備中軍俟辦有規模再由粵省給咨送部出自逾格鴻施理合附片具陳伏乞聖鑒訓示謹奏奉硃批著照所請該部知道欽此 
[兩廣總督德奏爲辦理洋務需才留員襄助片初一日]  
　　德壽片再奴才衙門洋務繙譯委員候選知縣薛永年由廣東同文館學生歴次考取保送前總理衙門同文館肄業光緒二十四年十二月大考取錄一等保以知縣不論雙單月歸各項議叙班前儘先選用並加同知銜奉旨允准二十五年四月升補英文副敎習旋經請假回粵次年六月在籍丁親父憂適奴才衙門洋務繙譯需員經前督臣陶模札委來署差遣兩年以來始終勤愼查粵省洋務素形繁重廣州口岸爲各國領事駐紥之區時有交涉事宜須與領事會晤商辦非得精通西語熟悉洋務之員與之周旋其間難期得力該員心術純正學識明通非特繙譯爲素所優長且於各國約章亦能研求有得故隨辦交涉事件皆能動中竅要爲洋務中不可多得之員可否仰懇天恩俯准將候選知縣薛永年留於廣東仍歸議叙班前儘先補用並免繳留省銀兩出自逾格鴻慈奴才爲廣東洋務緊要辦事需員起見除該員履歴分咨外務部吏部外謹附片具陳伏乞聖鑒訓示謹奏奉硃批著照所請該部知道欽此 
[廣西巡撫王奏爲揀員請補苗疆烟瘴要缺同知摺初一日]  
　　頭品頂戴廣西巡撫臣王之春跪奏爲苗疆烟瘴要缺需員籲懇聖恩俯准揀員請補以裨地方事竊照百色直隸廳同知謝廷澤於光緒二十八年十月二十六日在任病故應歸十月三十日截缺所遺員缺係烟瘴惡劣衝繁至要三年俸滿撤回内地候升之缺應卽遴選調補查該同知駐紥土田州地方與滇南接壤改設理苗直隸廳兼轄一縣民處邊徼伏莽未靖一切整飭搜捕尤非精明幹練之員弗克勝任伏查定例道府同知直隸州通判知州如係奉旨命往或督撫題明留於該省候補者均無論應題應調應選之缺該督撫　其人地相宜者悉准先儘補用又道府同知直隸州知州通判酌量以候補人員請補時該省如有截取記名分發正途人員應先儘酌量請補如果實係人地不宜始准聲叙以各項候補人員請補又定例烟瘴地方文武缺出向例調補者若有可以題升之員亦准其題升又廣西烟瘴各缺不必計俸惟擇才優與能耐烟瘴之員卽准升補又定例烟瘴苗疆缺出應於太平泗城鎭安思恩慶遠歸順百色等五府二州廳内先儘籍隸廣東福建湖南雲南貴州等五省人員揀選調補如人地未宜以别省人員揀選再人地不宜於别府别縣内先儘籍隸五省人員揀選調補又前於奏補百色直隸廳同知案内奉准部咨百色直隸廳員缺無論請調請補請升時先儘籍隸廣東福建湖南雲南貴州等五省人員揀選如果實係人地未宜准其聲叙再以别省人員揀選至龍勝通判等三十三缺請調請補請升亦應一律變通比照百色直隸同知之例辦理以歸畫一而資治理各等因遵奉在案今百色直隸同知係烟瘴要缺按例應於太平等五府二州廳内籍隸廣東等五省人員揀選請調請補請升查廣西太平等五府二州廳及别府别州廳内實缺同知雖有籍隸伍省及别省人員非現居要缺卽人地不宜一時實無可調之員其應升班内記名分發及籍隸五省人員於烟瘴邊要不甚相宜至於應升班内籍隸五省並别省者於此缺人地亦不相宜未便稍涉遷就兹於别省應補人員内逐加遴選查有前先補用同知直隸州靈川縣知縣高忠藩現年五十四歲係順天大興縣人由俊秀於同治四年在廣西藩庫遵籌餉例報捐准作監生以縣丞雙月選用因節次剿平各股土匪案内出力保奏同治六年五月二十四日奉上諭候選縣丞高忠藩著賞給六品頂戴欽此八年由本班加捐不論雙單月指分廣西試用並捐免赴部騐看拾一年四月十五日騐看到省旋丁父憂回籍光緒元年九月服闋起復到省六年十二月接准部覆核准註册序補八年七月内因關外官軍生擒逆渠陸三平在事出力隨摺具奏光緒八年九月初八日奉上諭著免補縣丞以知縣歸候補班前補用並加同知銜換戴花翎欽此嗣經部議免補縣丞以知縣歸候補班前補用並加同知銜註册所叙在後之花翎已逾准奬層數應毋庸議等因是年十月二十八日具奏奉旨依議欽此九年十二月丁母憂回籍守制十二年三月服闋起復光緒十二年六月二十八日領咨到省業已試用期滿甄别留省補用十七年因邊防五年期滿在事出力奏保俟補缺後以同知直隸州前先補用光緒十八年三月十八日具奏奉旨依 
 
 

Page 16

 
 
議欽此照例請咨晉引於光緒十八年九月十五日由吏部帶領引見奉旨著照例用欽此是月二十二日領照出京光緒十八年十二月初一日回省歴委署理南明州昭平縣柳城縣懷遠縣各篆務二十五年二月奉文准補靈川縣知縣十月調署賓州知州十一月到任二十六年十月交缷飭赴靈川縣本任二十七年二月初八日到任二十八年試俸一年期滿詳請實授在案該員由候補班前補用知縣因邊防期滿案内保俟補缺後以同知直隸州前先補用准補靈川縣知縣坐於光緒二十五年正月初一日行文按照限减半計算扣至二月二十一日作爲補用同知直隸州到省日期查該員才具　展任事精勤能耐烟瘴以之請補百色直隸廳同知員缺實屬人地相宜該員雖非籍隸廣東等五省例得聲明請補據藩司湯壽銘臬司希賢會詳前來相應仰懇天恩俯念邊疆烟瘴要缺需員准以補用同知直隸州靈川縣知縣高忠藩補授百色直隸廳同知員缺俾烟瘴要區收得人之效如蒙俞允聽候部覆遵照所遺靈川縣知縣員缺係内地腹俸選缺廣西現有應補人員應請扣留在外俟奉准部覆再行遴員請補再該員係勞績保舉補用同知直隸州今請補同知銜缺相當毋庸核計叅罰俟該員經手事竣再行給咨送部引見恭候欽定合併陳明謹會同署兩廣總督臣德壽恭摺具奏伏乞皇太后皇上聖鑒勅部核覆施行謹奏奉硃批吏部議奏欽此 
[河南巡撫張奏爲調補署缺知縣摺初二日]  
　　調補廣東巡撫河南巡撫兼管河工事務臣張人駿跪奏爲請調補署缺知縣裨地方恭摺仰祈聖鑒事竊照内黄縣知縣周雲調補永城縣知縣於光緒二十九年三月初三日奉旨例按行文並照限减半計算扣至二十九年三月二十二日爲開缺日期業經勒歸是月分截缺咨報在案查定例知縣如遇題調缺出俱准升調兼行聽督撫酌量具題又調補官員任内如有承審承緝征解錢糧已起降調革職叅限者概不准調如因缺係繁要人地實在相需應令該督撫據實陳明吏部查無别項不合例亦卽議准等語今内黄縣係繁難題調要缺例應在外揀補該縣濱臨運河與直隸山東接壤犬牙相錯俗悍民刁夙稱難治非精明强幹之員不足以資治理臣與藩臬兩司在於通省現任候補正途及各項出身應調應補應升人員内逐加遴選查有偃師縣知縣潘毓岱年四十二歲江蘇溧陽縣監生由分部行走主事遵新海防例改捐知縣并加同知銜指分河南試用光緒十九年十月引見奉旨著照例發往欽此領照到省期滿甄别復遵新海防例捐遇缺先補用題補偃師縣知縣奉部覆准二十四年十月初五日到任二十六年五月恭逢恩詔加一級試俸三年期滿請銷任内并無承審案件承緝盜案徵解錢糧已起降調革職叅限處分歴俸已滿等情據布政使延祉按察使覺羅鍾培會詳請奏前來臣查該員才具明敏講求吏治以之調補斯缺委係人地相宜於例相符合無仰懇天恩俯准以偃師縣知縣潘毓岱調補内黄縣知縣俾期得人而理如蒙俞允該員係現任知縣請補知縣銜缺相當毋庸送部引見初調人員任内因公一切處分例免核計所遺偃師縣選缺豫省現有應補人員應俟奉准部覆另行截缺請調除咨部查照外理合遵　恭摺具陳伏乞皇太后皇上聖鑒訓示謹奏奉硃批吏部知道欽此 
[河南巡撫張奏爲遴員署理知府片初二日]  
　　張人駿片再河南府知府文悌升授貴州貴西道遺缺當經奏委候補知府王繼香前往接署兹據該員禀因中途染病未能接印請假回省就醫自應另委署理以便文悌尅日交缷赴任查有候補知府袁鎭南堪以接署據藩臬兩司會詳請奏前來除批飭遵照外理合附片具陳伏乞聖鑒謹奏奉硃批吏部知道欽此 
[河南巡撫張奏爲知縣呈請開缺回籍修墓片初二日]  
　　張人駿片再據實任榮澤縣知縣雷蔚瑞禀在豫服官有年松楸遠隔瞻拜久闕近接家書知原籍先塋因去秋雨水過多被山水冲刷多有坍塌之處亟應修理懇請准予開缺回籍修墓等情由司詳請具奏前來除飭確查出具並無規避營私供結照例辦理　咨部外所遺榮澤縣要缺豫省現有應補人員容俟奉准部文截缺請補理合附片陳明伏乞聖鑒謹奏奉硃批吏部知道欽此 
[河南巡撫張奏恭報奉旨飭修關林工竣摺初二日]  
　　調補廣東巡撫河南巡撫兼管河工事務臣張人駿跪奏爲奉旨勅修河南府關林工竣恭摺仰祈聖鑒事竊據升任貴　道河南府知府文悌光緒二十七年九月皇太后皇上行幸洛陽詣郅南關廟拈香欽奉懿旨頒發銀一千兩交府祗領承修欽遵在案嗣經派委員紳核實勘估須銀三千兩之數除原領内帑銀一千兩外該府捐添銀一千兩復另籌銀一千兩於二十八年四月督率興工是年九月工程完竣並於廟前後栽種樹株當卽行香祭告恭將御書匾額六方敬謹懸掛等情造册繪圖呈請具奏前來臣維國家崇德敎忠禮神錫福值鑾輅經行之地興虎臣異代之思山呼正效於嵩高廟貌特崇於漢壽丹青式奐恩榮分少府之錢珠璧交輝褒錄荷御屏之字堂垣旣飭俎豆重新俾英靈永壯乎風雲庶瞻仰長依於日月幸覲盛典敬告成功除咨禮工二部查照曁將在事出力員紳由臣酌給外奬外所有河南府關林工竣緣由理合恭摺具陳伏乞皇太后皇上聖鑒謹奏奉硃批該部知道欽此 
[河南巡撫張奏爲故員虧短交代現經家屬解清片初二日]  
　　張人駿片再前署安陽縣事已故候補知縣周應麟交代虧短正雜驛站等銀二萬三千五百五十五兩零據該管府督同監交會算揭報札催未解當經前撫臣錫良彚案奏叅革職飭發開封府看管勒限清解奉硃批著照所請等因欽此遵轉飭勒交去後旋據報周應麟病故當將該家屬看管兹據該故員家屬先後全數措解正雜並驛站等銀二萬三千五百五十五兩二錢八分均收各本欵歸入二十七二十九等年銷撥季報各册内並分别移交造報等情據藩臬兩司會詳請奏前來臣覆核無異除飭造交 
 
