# 1886 - 92 - 4904662

 

Page 1

 
 
[夢華廬賦海出書] [  點石齋主人啓]  
　　夢華廬主人選得古賦律賦一萬首分爲四集茲先出初集二千五百首交本齋石印業已竣工准於初六日出售凡八本外束錦函定價二元四角所願人置一編揣摩有得則屈宋班揚無難繼軌矣上海南申昌文瑞樓皆可購取如願躉售卽向文瑞樓議價可也此佈 
[出售乙酉各省闈墨預啓] [  點石齋主人啓]  
　　制藝隨風氣爲轉移故每届一科必有一科傑作本齋羅致得乙酉年十八省前列闈墨二百五十餘首後附試帖用石板印成字形較他書加大　　一頁兩篇便於選讀出書在卽價目極廉先此布知 
[石印五經備旨出書] [  點石齋主人啓]  
　　鄒梧岡先生纂輯之五經備旨向有通行版本後有人以七經精義一書分列諸經之上並附標題益便來學惟書中訛字甚多杖杜伏獵指不勝屈坊友以石印請爰延名下士悉心校正字仿正韻一律繕寫而白文以下之註講等字皆用陰文俾眉目清問字之大小適乎其中至於紙張之潔白装訂之整齊則閲者能自辨之分装十二本外用錦函取携之便無踰於此准於三月初一日出書售價每部四元本埠掃　山房文瑞樓醉六堂　懷書屋南申昌皆可購取此佈 
[七十二號畫報出售] [  點石齋主人啓]  
　　緬甸内山有部民一種徧體皆有毛而面部尤爲蒙茸緬王好之居以别宫以爲玩物今爲英人所得携往歐洲以售觀於人本齋圖之列入畫報以明天下之大無奇不有焉准於初六日出售淞隱漫錄圖説一則仍附畫報之末此布 
[論横海兵輪失事]  
　　國家歲縻　百萬銀錢派欽使招工匠購機器開船廠以成輪舶其堅且大者仍復購自外洋操船政者必當愼之又愼熟察其人之曾否學習於海道之經行風雲之起止該舟之可進可退一一試之皆有把握而後付以管駕之任彼稱管駕者亦當自量其才力果能勝任而愉快始無愧此管駕之名若横海兵輪之失事厥咎将安歸乎昨據厦門訪事人郵寄謂署臺灣道陳展堂觀察于正月某日乘此兵輪前往澎湖淡水然後駛赴榕垣船上管駕官於南洋海面不甚了了以至在澎湖延閣數天始至淡水由淡水駛行數日方抵馬江時楊石泉制軍已坐美富輪船蒞厦觀祭進省公幹後次日卽回羅星塔乘坐原船令速鼓輪出口甫至五虎門隨卽擱淺待潮水大上始克動輪初十日兩點鐘駛到厦門制軍已将赴澎湖觀察卽過船禀見面陳一切至四點半鐘美富鼓浪出口觀察亦卽開行水師提督彭紀南軍門本擬隨制軍赴澎閲視砲臺至此亦附坐横海前往不意美富輪船于十一日晨已安抵澎湖媽宫島而横海竟悞認海程直駛至臺灣之鹿港方始折回忙迫中駛上山坡猛觸石礁碰傷龍骨以致全船皆壤軍門及觀察幸登彼岸其餘官弁兵丁亦經陸續出險然已受驚不小矣夫輪而曰兵則其能衝風破浪也可知使委諸善於操縱之人駕輕就熟斷不至猝然　事且尋常來往又非臨陣之時何所怱忙致於沈没将來盤起脩理復需數萬金錢或并全船竟無所用誰爲爲之孰令致之漫付此憒憒不曉事　哉原管駕之所以不得其人一曰循資格耳一曰徇情面耳水師将弁循序漸進幸至十餘年之久便謂其熟悉洋面輕爲倚畀實則不知許事養尊處優徒轉恃乎大副二副而又偶經險要强作解人不肯虚心詳審俾黽勉以圖功試問鯨波鱷浪之中尚得以官樣文章謂安坐而必邀神助哉仕宦之途鑽營奔競今古皆然破除情面言亦祇爲官場門面語承平無事更以輪船管帶爲優差其眞能習知沙綫者或置散而投閒求一有氣力人居間緩頰輒不加甄别幾以朝廷之公物作酬酢之私情而于成此兵輪時如何鄭重如何遲回竟置之不顧若秦人視越人之肥瘠焉不亦偵乎且由臺灣而至閩省尚在内洋又無大風猝難把握何至身爲管駕全船之命係于一人平時旣漫不經心臨事又毫無主見俄焉決裂徑送水晶宫設一旦大敵當前互相攻撃将何以取勝夫人耶又使此等兵輪駛往歐洲諸國周歴七萬餘里其尚能帆隨湘轉獨往而獨來耶自削平髮捻後講求西學漸有端倪迨法國違盟益加精審唯有治人者無治法有治法者無治人向嘗謂事事爭西人之先著著落西人之後今觀横海兵輪而益信且昔者福星輪船嘗失事矣然猶曰此商舶耳本屬不甚堅固加以重霧迷漫因之貽誤揚武輪船亦嘗失事矣然猶曰此臨敵耳雖經約戰彼仍先發制人倉猝以迎宜其傾覆兹則旣非商船亦非臨敵徒以管駕之員不甚了了致監司提憲幾占　頂之凶不能爲管駕寛其責且不能爲使之管駕者寛其責也嗟乎往者不可諫來者猶可追中國鐡甲兵輪日多一日所冀精益求精愼之又愼其派充管駕者勿循資格勿徇情面庶一船可得一船之用亦不必請外國人與聞船政乃爲可大可久耳 
[東瀛茶信]  
　　日本新聞紙言今年日本因天時甚好所出之茶多而且美現已陸續選製大約第一批運往外洋當在本月二十日云 
[鸞輅過通恭紀]  
　　皇上奉皇太后祗謁東陵各衙門之預備大差者均于二月廿六日由京啓行是日自晨迄晚東華門至燕郊六十餘里中車轎蟬聨不斷沿途客店無可容身多有在車上打盹者二十七日皇上啓鑾乘黄輦出城李傅相率同文武大小官員在定福莊跪接倉憲率同坐糧廳在八里橋跪接聖駕於十一點鐘時幸通州城北三里許之尖營入宫用膳畢換坐八抬黄轎皇上端坐轎中日　龍顔令人望而生畏轎前有對馬數十御前侍衛手扶轎摃在轎之左右步行轎後王公大臣乘馬跟隨更有兵弁護衛道旁黎庶跪覲天顔者人山人海莫不肅穆無譁至十二點鐘時皇太后亦端坐八抬黄轎幸尖營用膳換坐黄輦輦前對子馬兩排輦左右有内侍多名扶掖官弁皆騎馬在輦後隨護後隨黄輦一乘杏黄輦四乘紅輦二乘青輦數十乘皆公主貴人宫女所坐也殿之以官弁兵丁車水馬龍塵埃四起是晚在燕郊北行宫駐蹕所有各部院衙門及督藩提鎭通府州縣各員均在行宫前後左右安搭帳篷住宿夜間燈燭輝煌無殊白晝翌日黎明啓鑾駕經八里橋有河間府民女蒲愛　在道旁叩閽呈遞寃狀當被侍衛拿住接過狀紙遞與内侍敬謹齎呈皇太后皇太后覽畢諭将此女帶至北門外尖營并飭預備一車載該女至燕郊行宫沿路從優看待足見愛民如子無微弗至之至意敬聞駕幸行宫時尚欲親提審訊此女因父被人害死未得伸寃故冒死叩閽閴此女叩閽時侍衛拿住向之詰問該女對答如流神色不變誠烈矣哉當皇上幸北門外東栅欄有墊道夫不及躱避卽跪在御路之旁被侍衛拿住詰問何人該夫以辦差對侍衛問旣係辦差爲 
 
 

Page 2

 
 
何不戴大帽答稱有腰牌爲據侍衛令扭至店内訊明實係墊道夫又因站道員弁代爲具保始得釋放旣而皇上由尖營起駕有隨駕之鑾輿衛馬夫所騎之馬忽爾跳躍将馬人掀倒在地東西亂竄道旁人紛紛逃避如鼎沸騰侍衛等恐驚聖駕卽将此馬截回云 
[華官正論]  
　　西報云美屬約紐地方某新聞舘主筆人曾謁見中朝駐紐領事官茗談之次問曰僕聞華人之傭於敝地者将令悉數回華不知果有此事否領事官曰僕固無其説且亦未見國家明文惟聞華人之在舊金山工作者被土人凌虐萬分幾不能一日安處彼處領事官有諭令收拾　旋之信至此事由領事官主裁抑係禀承朝旨則敝領事亦未深悉不敢臆斷照愚見中美貿易每年多至鷹銀八千萬元若竟因土人殺害華傭以致彼此齟齬則兩國市道皆不免吃虧也主筆人聞言遂興辭而出 
[虎林雜記]  
　　杭垣商籍文童於二月十六日開考十九日初覆廿二日二覆二十五日終覆因季分轉之太夫人於二十六日八秩大慶署中将開壽域而介華觴故試事倍形怱促也所有各題照登於後晉平公之於亥唐也身其康强子孫其逢吉賦得江上晴雲雜雨雲得雲字案出共招覆四十名二覆其文則史長江繞郭知魚美賦以題爲韻春陰春晴春祈春耕各七律一首賦得名列蓬萊第幾仙得仙字三覆題未詳運司考于初六日塡册十六日開考聞成竹銘都轉須俟考竣再行交卸也○二月二十五日午後有挑人行至仙林橋上栅門畔見地上遺有手巾包拾而檢之中有信一封并洋票八九紙計洋五百二十八元係清明期錢店在廣興巷内相違祗數武大喜過望方擬向店兑洋而失主已聞信奔至央人懇説願出謝洋八十元将票收回挑夫見之遂得洋四十元餘則零星分散據云洋係沈同豐絲行付某錫箔鋪者該夥因至聨橋買物失落於此然僅費番佛八十卽能合浦珠還亦未始非不幸中之大幸也○上月二十四夜初更乍報紅光燭天城内水龍皆電掣風馳而出乃至武林門門仍扃閉火光亦熄各龍遂廢然而返嗣知失火者乃響水閘地方僅焚去草房二間云 
[甬事彚紀]  
　　甯城戒珠橋某雕花作有學徒年稚性靈刻畫雕鏤如有天授不一年已盡其技去歲有覔徒爲夥者徒以三年未滿仍與某帮工不取辛資迨今正滿師意欲辭工某仍　留延至日前徒又力辭某怒氣沖霄便拾木料向徒亂撃徒卽昏暈倒地隣人聞聲往視急扶上床覔藥灌救歴久始醒滿口鮮血神志昏瞀深恐不測當卽通知其家其母急召地保向某評理令某出費養傷否則衆怒難犯恐有不便某不得已而允之徒得回家養傷然生死尚未可定師之不肯放徒他去祇爲其帮已賺錢耳然期限已滿豈能强留况欲以威力脅之耶經紀中人逞小忿而忘大禍往往類此○大廟前張姓家雇一女僕已數月矣上月望後忽捲物逃去當卽着人追尋查無蹝跡計所失衣飾約值數十金嗣因該女僕将所竊各物向長生庫質錢得以破案並知其窩頓于横街頭某姓家卽同地保前往搜檢十無一二追究餘物及女僕着落某俱諉爲不知聞張姓将禀縣追究也○薛叔耘觀察已於上月二十四日由省回署駐防楚軍均至郵亭排隊迎迓○西門外某姓女髫年綺質風韻天然幼時其父母許字城中某甲嗣以父母相繼去世甲亦無力婚娶今正由女之嬸氏另字某乙其母舅不與嬸氏謀又将女許字某丙各得聘金垷在甲乙丙三家均欲迎娶各執婚帖或議槍親或議涉訟而女無分身術遂不作彩鳳之雙飛而效孤鴻之遠引不知此後作何收束此正與前報所登一女三字一案遙遙相對○甯人素以侫佛爲事日來江東等處鄉船咸往普陀山進香經過城外絡繹如梭若本地婦女或往靈峯或往招寳山雖七八十歲老嫗亦不惜以紡績之資供香燭之費其愚誠有不可及者或曰若無此輩則諸秃奴之一年衣食於何取給哉此説亦殊有理 
[甯郡辨志文會三月分課題]  
　　漢學易無虚象説詩有譎諫説春秋書歸入奔納繋國不繋國説○宋學釋忠精義入神説逹天流説○史學兼掌故漢書無世家説雲臺功臣世系食邑攷起居注考○天文兼算學問日必逾五月而再食晋書天文志載泰始二年七月丙午晦十月丙午朔九年四月戊辰朔七月丁酉朔並日食其故何歟勾弦較股弦較相乘爲長方其長闊較卽勾股較倍其積與弦和較自乘方等試言其理礮昻五十度與四十度子落界同昻六十度與三十度子落界同其理若何○輿地錢唐六井考武陵五溪考水經註沔水篇南江至餘姚入海試證明今地之所在○詞章學者稱東觀爲老氏臧室道家蓬萊山賦以薦入東觀爲校書郎爲韻能用古韻者不限韵擬梁簡文帝答新渝侯和詩書擬楊鐡厓花游曲 
[京控發回]  
　　旌德縣江姓有祖遺地基若干坐落蕪湖驛前鋪赭宼削平後江氏僅存孤兒寡婦流落他鄉是地遂被湖南人馮某造屋其上鵲巢鳩佔已三十年於兹矣數年前江婦執契來蕪認地馮自知理屈又不願歸還因将屋轉售與某紳執業某紳者恃强無道虎而冠者也江婦疉次央人商懇并願給價若干紳終置若罔聞大有聽客所爲之意江婦憤極挈孫疉控諸各大憲紳皆以夤緣得免去年遂赴都察院衙門控訴奉旨發回本省研訊磪情大吏接奉旨諭立将是案委關道督同蕪湖縣提集人証審訊禀覆楊明府提訊數堂飭将馮某等押候提到某紳及中証人等再行詳訊云 
[襄垣雜誌]  
　　前洋務提調沈輔廷直剌烺於上月廿二日起程入都引見官紳設筵祖餞多若繁星○怡和洋行各輪船抵蕪寄泊太古躉船上月廿三晚太古洋行接得鎭江來電悉福和輪船在京口碰壞人皆驚駭異常至次日午刻該船安抵蕪湖探之則船身之左雖已碰傷並無大碍云 
[鹿洞甄别]  
　　南康白鹿洞爲先賢朱考亭先生講學之所後人攺爲書院俾諸生得以絃誦其中千百年來依然春風入坐也本年南康府王少巖太守示期二月十八日甄别各府縣士子先期麕至多至數百人講舍幾無隙地後來者惟有宫墻外望而已所有甄别名題照錄於左生書曰天降下民至天下曷敢有越厥志童彼以其爵至爵一詩賦得中和節進農書得欽字 
[湓城問俗]  
　　九江自上月十七迄今輕寒輕暖天氣晴和四鄉牟麥芃芃三農皆歡生雀躍云○龍開河自二月望前連朝霪雨江水　漲機船不能挖濬淤泥因於望後暫停工作數天現在天氣暢晴江水暗消三四尺故機器船又擇日興工矣 
[槜李瑣談]  
　　近日天甯莊油車港南匯楊廟連泗蕩王江涇等處絡繹賽會四鄉男女紛至沓來眞有舉國若狂之勢○近數日來城内賽燈較形熱閙微風過處但聞玉簫幽咽銅鼓喧闐所扮雑劇栩栩如生小兒女多在兩旁店舖倚欄縱眺以故攫簪墮珥之事尚不多見并聞新豐鎭近日亦賽龍馬各燈云○報忠埭覺海寺内向設施醫局現　循例開設以三六九日爲期俾貧病之人得以踵門求治誠惠愛之一端也○海鹽縣屬近日禁用小錢砂殻　眼一槪剔除商民交口稱便○南潯鎭東有蘭若一所相傳係明時所建佛殿巍峨禪房幽䆳春秋佳日游人每隨喜於此殿上挂長明燈一夜燈花爆炸延燒他物其時衆僧皆已入定及枕畔夢回忽聞拉拉剝剝聲急爲起視則殿廊盡着火勢通紅衆僧見勢不妙紛紛逃命都如熱鍋上馬蟻有一老和尚猛憶小沙彌尚在黑甜鄉中何可任其焚斃急奔而入則火路已合不可復出於是老的小的皆在三昧火中示寂次日在瓦礫中扒出法身祗剩殘骸數叚而已數百年古寺一旦盡付劫灰和尚們得無怨我佛之無靈耶 
[津沽談藪]  
　　津海關税務司德璀璘於正月下旬入都勾當旋卽回津至二月二十一日又挈同幕友晋京僕僕道途不遑啓處德君誠能者多勞哉聞德君䇿騎首途幕友及傔從人等則先一日乘小輪船赴通州起岸云○二月十九晨新浮橋側覆没小火輪一艘猶幸人均無恙旋於翌日橯起○操江輪船因有要公於二月二十七日開往旅順口 
 
 

Page 3

 
 
[遼客談邊]  
　　今年開河之日冰塊卽沈入波心舟行毫無阻滯老於江湖者皆謂昔年所未有也○營河自上月二十日至廿六日共到輪船二艘沙船九艘寗船三艘生意塲中頓形生色○前紀奉天府府丞朱少京兆奉太夫人之靈柩至營云云數日前有希度輪船開行少京兆卽附坐至上海再回太倉原籍守制道廳州縣均往送行○開河之始有一大登由船載客三百七八十人由龍口赴營中途陡遇狂風船卽傾覆各人無一生還者亦可慘矣○西忘八街馬姓鴇婦淫而狠素有雌虎之名日前騙得西錦州民婦某氏逼令爲娼事爲巡司所聞一併拘押庭訊之下無役将氏送回原籍收留該鴇檢查舊案尚有因拐致命之事似須從重究懲因飭押候申詳定讞○王素仙者營口名妓也芙蓉其面楊柳其腰愛好天然無異畫圖中人物是以芳名大噪非豪商顯宦未易向桃花源裏問津上月十八日有一哨弁尋芳而至正在烟霞一榻絮語喁喁忽有如幕友模樣者兩人各携一僕緩步而來見哨弁不禁大怒曰何物武奴不向濠溝邊擊柝報更而效癩蟆想天鵝肉吃耶哨弁亦矢口詈之二人怒益甚顧僕曰速與我送向營中管教兩顆驢頭砍下如切菜也哨弁知勢不能敵逡巡遁去二人亦掃興而回不復尋陽臺神女矣 
[日使抵滬]  
　　日本派駐中國欽差起程來華一節前已由日報譯登兹聞日欽差已於昨日乘輪抵滬矣 
[本埠官報]  
　　松江府姚少讀太守於昨日黎明時由松乘民船從内河來滬薄募抵西門外下椗片時旋移泊英界珊記碼頭上海縣莫邑尊當卽前往迎接聞太守此來恭賀湯小秋觀察接篆之喜并以教堂一案教士之意除房屋物件開單索償外尚須究辦爲首滋事之人故太守謁見道憲後尚欲赴省禀商云○王魯薌都轉亦于昨日薄暮抵申船泊珊記碼頭本埠各官次第往舟次謁見聞都轉須回籍一行再赴新任云 
[黑白相爭]  
　　美國俗呼之爲花旂其地有南北之分以故其人面色亦分黑白前夜有輪船水手二人一黑一白同在西酒店歡呼飲酒醉後又同到洋涇浜粤妓家尋樂白者以番餅交鴇兒作眞個銷魂之想黑者亦欲領略此中滋味自顧囊内空空乃向曰日商借計不得遂黑有竟用武毆傷白者之左眼又攫其袋内之洋四元飛奔出外白者不但受傷且又失洋不覺忿甚投老巡捕房訴明情由請爲查拿總巡捕頭着三十號西包探同華包探楊阿炳往酒店妓寮尋察至昨晨在三洋涇橋堍粤妓家尋見當卽拘至捕房傳同原告一併送美領事署旋經美領事訊得黑人尚戳傷商船水手二人姑念醉後所致且受傷亦不甚重判将黑人監禁二禮拜并罰作苦工 
[法界停訊]  
　　本報告白内列有法儒卜羅南奉法總領事之命准作公廨訟師並另聘繙譯及中國文案專寫華文禀結中國商民不論大小事件意欲上控者皆可面商逢禮拜二四六則訟師親　公堂代人申訴緣由等情昨日禮拜四爲法會審公廨堂　捕房巳将人犯解到翁太守閲知此事謂中國在租界設立公堂凡遇中外交涉事件間有延請状師上堂辯駁者若華人互控之事自有華官明斷母　状師伸訴十餘年來從無異議今忽更章辦理實與定例未符且本分府未接關道憲札文未便卽時應允遂諭将人犯帶回且俟商定後再行會訊 
[抄單照錄]  
　　初四日法公堂瑣案内載楊富林被客寓婦周李氏控竊夾被楊稱因看夜戯不及回營故住客寓等語兹聞楊早經請假出營暫住客店行将回籍並無竊被事爰将法公堂抄單照錄于左計送楊福林一名係周李氏控住伊開客寓竊取夾被當時搜獲訊供在日暉港營後哨馮祥勝名下當勇請假回籍暫住周李氏客寓等候輪船實無竊被情事杳騐護票屬實並搜出英洋五元一併送請核辦 
[僞盜餘波]  
　　昨報列僞盜案結一節兹悉藍張氏之祖母張楊氏姑夫吳錦梅等當卽分别具領具結各自畫押羅太守旋飭差恊司包探帶該氏等到聨發烟膏鋪令将藍張氏之衣箱飾物交出所有起鞌之物著藍照南偕長姪媳藍楊氏收領藍張氏言巳之衣飾缺少甚多且被毆傷老年祖母斷不干休該差據情回禀太守立卽升堂再行集訊照南及楊氏同訴前因并稱是夜該氏盜去之衣飾銀洋起案無幾聞事後被吳錦梅夫婦逐出尚乞究追藍張氏執定前詞并稱實被誣陷圖逐且蒙斷給還之物尚被藏去甚多决難遵斷太守謂照南曰爾卽稱事後被吳運去衣飾當時何不阻搜又諭該氏及吳日本府姑不深究下情以示體卹爾等亦不得執迷該氏與吳皆稱誣陷難堪藍張氏又哭稱我今年祗二十一歳所有區區衣飾多被侵吞日後如何過活太守又開導照南曰爾當明白些可再繳洋二十元給藍張氏具領兩造始遵斷而退 
[佔妻受責]  
　　侯錦堂控被范錦堂佔妻蔡氏范稱憑媒荘金海等説合娶該氏爲室曾出財禮銀洋　有　　因将各媒及該氏交捕解案羅太守訊供之下飭分别押候補傳錢阿永再訊　皆前報所巳述者也前日錢阿永遣子投質太守晚堂提訊侯范各訴前因侯蔡氏亦堅執如前荘江薛及照朱氏四媒同稱錢阿永見該氏落魄無依深爲憐惜適范欲娶妻爲之説合併央我等爲媒實不知其尚有丈夫阿永之子錢某訴稱父病不能投案惟當日實知伊等已經説合父親始肯列名范又将婚帖呈閲太守見係該氏自己出名央媒嫁范隨向該氏曰爾旣有丈夫兒子竟可自行另嫁乎喝令掌頰百下媒人荘金海等各人擅與有夫之婦爲媒殊屬不是分别笞臀掌頰各百下又諭范曰爾年近六旬不察來歴貿貿然續娶該婦咎亦難辭亦令笞責百板蔡氏給侯具領其餘各人槪予釋出阿永未到押令其子交來又問差役曰范是否應提之賭攤地主該差差稱奉飭拘拿地主范錦堂等十餘名昨令地保指提范及瞿梅牛因范有案應訊故先解案太守飭将范瞿暫押候訊 
[捕述擲包情節]  
　　盜犯擲包一事鴠據法巡捕云前晚我巡至小東門外河脣遥見城墻上墮下一人黑暗之中面目模糊莫辨正疑駭間復見五六人如飛将軍從天而下始知非竊卽盜祇以一河間隔不能越界拘拿旋見諸人往南而行我卽繞河尾其後迨至吊橋南首水關橋諸人竟喚開栅欄徜徉而去我飛步狂追諸人将包擲下逃避無蹤云或曰諸人卽行劫北門内觀音閣之匪徒想一經廷訊便知分曉也 
[縣訊劫案]  
　　觀咅閣被劫之案昨已錄登至昨晨該處北三舖地甲赴縣據情禀報下午莫邑尊飭傳住持僧大光詰訊大光訴稱小僧住持觀音閣巳閲多年寺中有徒弟兩人客師及香工各一人前晚三鼓後忽聞門響披衣起視門巳洞開正在高呌捕賊忽黑暗中竄中六七人皆操湖南音聲稱我等並非行竊實向爾告借盤川小僧以無錢對卽有兩人将小僧扭住隨有四五人蜂擁上樓逼問徒弟錢物放在何處徒弟答以並無錢物急欲下樓呼救被若輩用繩綑縳徒弟倔强被傷左足邑尊問可是刀傷抑是擊傷現在可無妨礙答稱略受皮傷不致有碍問進内時撬門而入抑破扉而入事後見其從何處去答稱察看形跡大約向東方去門上並無損壞想是掘門而入邑尊問爾意若何可欲踏勘答稱所失甚微叩求免勘惟請勒緝可也邑尊揮令退去明白補詞禀候嚴緝 
[傳訊牛行]  
　　日前滬北八仙橋牛行主邊桂前投牙帖局控金子源陳合興沈茂元等十家白拉牛行並不領帖有碍市面叩請究查該局准卽移請上海縣查辦莫邑尊飭差傳齊十户邊則並不投到邑尊研訊之下金及二陳同稱我等三户開設牛行向有牙帖並無隱射事情至沈裘王等七人向爲掮客不過經手買賣並不開行邑尊詰之沈等供與金同邑尊以邊匿不投到顯見情虚遂将金及兩陳斥退沈裘土等七人旣無行家牌號着具並不開行切結各人遵諭叩謝而退 
[書吏庇娼]  
　　前日代理蘇松太道湯小秋觀祭因公出署回時突有張廖氏李廖氏攔輿喊寃觀察詰訊之下李廖氏供稱小婦人係上 
 
 

Page 4

 
 
元縣人與張廖氏爲姊妹行小婦人生有一女年将及笄去年忽被歹人拐匿無蹤邇經訪悉在滬北石路中某妓院爲娼向之認領忽有某署書吏出頭霸阻不得己叩乞提懲觀察飭備文将兩婦押送英分廨辦理 
[英界公堂瑣案]  
　　昨禮拜四英公堂係美繙譯易孟士君會訊之期易君另有要公故捕房移解之案皆由羅太守一人獨斷云○七十七號印度巡捕禀稱昨由滬往靜安寺之路上梭巡見王錦祥駕駛馬車飛奔而去有違租界章程爲特拘案請罰士供小的原籍甯波現在西人麥根所開馬房爲圉人昨日駕車出去並不違例飛奔麥根投案聲稱王是我所用之夥素知一切章程决不違背昨日駕車前去印捕至馬前呵喝馬見伊以紅布紥頭驚慌跳躍該捕遂指爲違章副巡捕頭禀稱巡捕在外梭巡無不謹守工部局定章安有平空拘罰之理維太守判罰王洋一元撥充醫院經費○客寓主洪長林訴稱李金堂來寓住宿一宵出門時竊取被窩幸卽看見阻獲人贓李稱小的素日與洪相識昨取被窩原思暫時質用卽要贖還羅太守判管押七天贓交洪領○烟舘主張寳初訴稱朱阿保來館吸烟乘間竊去烟槍知而追赶伊卽奔逃由捕阻獲人贓送案請辦羅太守判朱發捕房管押七天贓交張領 
　　丙戌春仲計偕入都道出滬上蒙鴛湖子雲金君以詩寵行并示書懷兩作時杏花雨細榜子催人未遑揮答舟抵津門率次原韻奉贈附 
[竹報郵呈]  
　　道味覃深俯仰舒不隨流俗競聲譽室清只下高人榻巷隘恒留長者車狂草雨過蕉院冷瘦吟月上竹窗庸崚嶒一例撑奇骨莫笑嵇生性懶疏拔幟文壇意態雄苔岑臭味訝相同書編七略誇中壘賦鍊三都識太冲玩世襟期金盞滿照人風采玉壺融天涯無限𦆑綿思半在輕烟細雨中[  芷卿顧麟稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬上贈霧裏看花客]  
　　讀罷安南策胸懷己共欽文章總經濟租界一山林賤子獨迂拙先生宜砭鍼無窮親炙意淞水晚來深海帆鄧裕濤待政稿 
[金陵恊賑公所經收大沾來江寗捐清單]  
　　統帶大沾營劉軍門介山募江寗昌宇三百六册豫章堂羅銀十六兩大沽恊右營大沽協前右營又後左營前左營又水雷營又中左營又中右營七户各捐銀二兩又三百七册劉介山銀五十兩柴筠曇銀六兩楊炳臣銀三兩孫椿年銀二兩鄭兩塘銀一兩五錢馮曉亭銀一兩張耀亭銀十二兩封開亭銀六兩馬桐生銀四兩王立亭銀三兩王朋三銀一兩王朋亭銀二兩王棟臣銀二兩宋錦棠銀一兩謝岐山銀二兩王一堂銀一兩袁煥侯銀一兩陸凱臣銀一兩馬占元銀一兩馬瑞廷銀一兩蒋雲峯銀二兩李蘭亭銀一兩何巨源銀二兩陳捷三銀一兩馬榮三銀一兩劉潤齋銀二兩戴鳳亭銀一兩何兩生銀二兩吕耀卿一兩王鳳池銀一兩李子安銀一兩常鳴九銀一兩石亷泉銀一兩唐次元銀五錢傅向亭馬雲超吳維耀曹戎齋石雲峰史子元鄭顯廷鞏立齋鐃以培戴輔臣王蘇安胡梅亭王右軒鄭來坡王香　劉奉之張香舟楊振廷劉雨樵賈金堂張蔭軒張少泉張厚巷李竹軒龍鼎臣共廿六户各捐銀五錢李海舟銀三錢又三百八册統帶保定練軍恊鎭史銀六兩蕭朗亭銀一兩馮瑞堂銀一兩陳立臣銀一兩胡月樓銀一兩統領盛軍馬隊恊鎭吕英洋三十元三百九册韻翰堂葉銀一百兩無名氏共十一户各捐銀二兩正定練軍炮隊左哨官張銀一兩炮隊右哨長王銀五錢左哨長王銀五錢又水雷營葉銀三兩無名氏銀二兩水雷營幫帶孫銀一兩無名氏銀二兩水雷營庫官宋銀一兩無名氏銀二兩水雷營頭隊何銀五錢無名氏銀一兩雷水營二隊長徐銀五錢無名氏銀二兩水雷水隊長郭銀五錢三省山房曾銀二兩中營中哨長鍾銀五錢前哨官高銀一兩前哨長王銀五錢左哨官吳銀一兩左哨長李銀五錢右哨官陸銀一兩右哨長方銀五錢後哨官楊銀一兩後哨長李銀五錢無名氏銀一兩九錢前營前哨長胡銀五錢貞列堂卞银十兩正定練軍左營哨官哨長銀六兩五錢又步隊營劉銀八兩又前哨長銀四錢又前哨官銀一兩左哨長銀五錢左哨官銀一兩右哨長銀四錢右哨官銀一兩後哨長銀三錢後哨官銀一兩中哨長銀五錢餘慶堂卡銀三兩前營左哨唐銀一兩勵志堂張銀八兩前營右硝蒋銀一兩正定練軍後哨李銀二兩後哨長吳銀五錢前營前哨楊銀一兩前營右哨長周銀五錢前營中哨長何銀五錢又左哨長夏銀五錢以上應收湘平銀三百七十一兩八錢又英洋三十元 
[金陵恊賑公所經收河南募第一次江甯捐清單]  
　　昌字第二百七十四册河南杞縣席紋銀一百兩許州方紋銀一百兩喬見堂見堂紋銀廿兩宋鄭氏銀十兩仲低氏救保長孫成立五兩以上應收紋銀二百三十五兩由楊樂翁除去會費銀三兩實收紋銀二百三十二兩又伸平三錢 
[上海在馬路與昌絲棧陳竹坪經募山東沙洲賑捐三月初一二三日第二百六十三四五次清單]  
　　昌字一千一百十六號册九江鄭齊東先生經募寧邑茶帮罄茗堂二四紋銀十二兩寗邑李性仁二四紋銀二兩以上二户合中規銀十五兩零三分四厘○嘉　縣學王善士經募申字單延生子洋二十元由恆利荘交來○皖城嚴心田大善士轉託平蕺山善士經募昌字一千六百三十一號册修德堂望雲堂陸沈氏求壽三户各洋十元平蕺山洋六元徐德齋洋四元沈丁氏求病速愈榖詒堂謙益堂俞致虚室四户各洋二元永信堂宋錢一千文平蕺山補數洋一元錢一百二十文以上十一户共來洋五十元由永興錢店交來○高易籌賑公所銅洋六十一元四角郭無名氏郭無名氏二户各洋十五元無名氏銅洋六元不留名銅洋四元陳昌錦求合家平安洋五元泰亨源交來常山樵客銅洋十五元孫瑞亭銅洋二元淞隱子祈保三兒咳嗆速愈洋二元無名氏洋三元徐姓乾泰藥行交來周韻清隱名氏三户各洋一元廣東黄門弟子錢四百文○杭省元昌錢荘經募隱名氏銅洋三十元永泰豐局來○長興縣署戴大善士經募申字單遐壽堂陳洋二元戴次記銅洋二元思誠堂戴荆桂堂金陳希甫温蔗青王耕梅朱月如江少巖戴捷三八户各洋一元以上十户共來洋十元銅洋二元○江西廬正興寶號經募昌字一千二百十五號盧正興號洋二元懷德堂盧志心堂乾記堂三户各洋一元以上四户共來洋五元○蘇州永隆典經募昌字七百另四號册保平安洋五元○申字單南通州鼎元烟號銀洋六元○申報舘交來胡子樵洋一元○日生局交來大圑盛小雲銅洋一元○三天共收英洋一百三十四元規銀十五兩另三分七厘銅洋一百廿七元四角錢四百二十文告併聲明 
　　 
 
 

Page 10

 
 
[光緒十二年二月廿七八日京報全錄]  
　　宫門抄○諭旨二道錄前○發抄旨四道○直督李奏叅失防被盜各員摺○又奏爲撥欵接濟春撫片○陜撫鹿奏爲調補知府片○黔撫潘奏爲調署知縣片○疆撫劉等奏請派員暫護都統片○直督李奏爲揀員調補知縣摺○又奏爲甄别道員片○關督明奏接印日期摺○關督恩奏報卸任日期摺○發抄卞寳第奏請将完解錢糧之前署華容令汪文煥開復頂戴奉旨着照所請該部知道欽此王嵩齡奏請假送母回豫奉旨着賞假一月欽此○陳士杰奏審明因瘋砍傷父母身死之臨朐縣民殷汰禾定擬奉旨刑部知道欽此○又德州營叅将馮儀德補膠州營副将奉旨兵部議奏欽此○大學士直隷總督一等伯臣李鴻章跪奏爲查明地方官衙署被劫分别叅辦恭摺仰祈聖鑒事竊臣欽奉光緒十一年十一月二十四日寄諭給事中劉恩濤奏近來游勇四出直隸隆平束鹿等五縣衙署皆被搶劫等因欽此遵查廣宗縣衙署於上年九月二十九日夜被賊行劫拒傷巡役當據禀報飭緝並因勒限已逾贓賊　獲先将該署縣葉祖茀奏叅在案其束鹿隆平南和衙署被賊暗進明出拒捕傷人亦據各該縣禀報均經勒限嚴拿並飭署臬司劉樹堂派員往查據覆束鹿縣衙署於九月初四日夜被賊越墻進内行竊經勇役驚覺捕拿賊卽行强與勇役格鬥互有受傷携贓而逸該縣知縣司銘三先於八月二十八日丁憂例不理事接署知縣張振棨　事後到任卽經查明禀報又隆平縣衙署於九月二十八日夜被賊越墻進内臨時行强搜劫贓物經該縣沈秉鈞督率丁役追捕擊傷賊人當　獲住劉得沅一名並事前盤獲同黨趙保柱等二名賊亦拒傷沈秉鈞及捕役王德玉等又南和縣衙署於十月初三夜被賊越墻廷内當有丁役警覺喊捕卽持械相拒劫去衣物無幾臣復派員密往確查情形相同蓋在九十月之交練軍尚未出防以前失事者實止四縣並無五縣訪係直東連界匪徒因挾李辦之仇勾結夥黨潛圖報復並非游勇所爲並據大名鎭總兵徐道奎起獲廣宗南和案犯孫得勝等訊有山東濮州班役在内實屬愍不畏法已迭飭購線懸賞嚴緝逃犯原贓務獲懲辦庶昭炯戒該地方官雖無諱匿不報情事倉庫監獄亦均無失但不能加意防節贓賊尚多未獲咎寔難　除廣宗縣葉祖茀前已奏叅束鹿縣司銘三失事在丁憂之後仍照例題叅外應請旨将隆平縣知縣沈秉鈞署南和縣知縣候補通判陳乃璣均交部議處仍先行摘去頂戴勒限緝賊倘逾限不獲再行嚴叅直隸幅員遼闊豫東接壤地面素多盜匪全在地方官實力嚴防業由三省會商巡緝章程飭令無分畛域認眞遵辦前因山東海豐梟匪越境搶劫當派統帶樂字營李得成密往該處擒獲二十人格殺五人盜風可期稍戢目前各路練軍梭巡兠緝地方尚屬安靜亦尚無游勇滋擾臣仍嚴飭各屬文武認眞整頓捕務設法訪拿不得養癰貽患以肅吏治而清亂源倘有玩縱諱匿卽行隨時查叅懲辦所有查明緣由理合恭摺據實覆陳伏乞皇太后皇上聖鑒訓示謹奏軍機大臣奉旨知道了沈秉鈞陳乃璣均着交部議處仍先行摘夫頂戴勒限緝拿贓賊務獲懲辦以靖地方餘依議欽此○○李鴻章片再上年順直各屬秋禾被水成災民情困苦蒙恩賞撥漕糧十萬石並由藩庫籌撥銀十萬兩辦理冬賑在案現在應辦各處春撫及以工代賑需欵甚鉅所存銀米無多不敷分撥雖值庫儲支絀但積歉之後青黄不接窮黎餬口維艱必須妥籌接濟現飭由藩庫地丁等項下設法湊撥銀三萬兩運庫正雜課項下湊撥銀二萬兩共五萬兩以濟春撫要需容臣督同司道酌量分撥災區嚴飭印委各員及時核實妥辦冀以甦民命而廣皇仁理合附片具陳伏乞聖鑒勅部查照謹奏軍機大臣奉旨户部知道欽此○○鹿傳霖片再興安府知府童兆蓉與漢中府知府奇臣對調署理經臣具奏在案惟查童兆蓉現因安康縣錢糧一案辦理不甚妥協刻已交卸興安應行留省察看未便飭赴調任所遺漢中府缺自應另委妥員接署查有鄜州直隷州知州周銘旗樸實廉能政聲素著以之調署漢中府事可期得力所遺鄜州員缺查有候補直隷州知州賈春暄老練安詳堪以署理據藩臬兩司會詳前來臣覆核無異理合附片具陳伏乞皇太后皇上聖鑒謹奏軍機大臣奉旨吏部知道欽此○○潘尉片再署鎭遠縣知縣張本閭調省遺缺查有甕安縣知縣尹宗堯堪以調署臣到任未及三月例不加考據藩臬兩司會詳前來除檄飭遵照外謹會同雲貴總督臣岑毓英合詞附片陳明伏乞聖鑒謹奏軍機大臣奉旨知道了欽此○○劉錦棠等片再烏魯木齊都統員缺前經奉旨裁撤惟止議歸併旗營之際尚多應行事件升泰現在丁憂應否派員暫行護理印務俾升泰得以迅速交卸回旗伏候諭旨遵行謹會同陜甘總督臣譚鍾麟合　附奏再此摺亦係臣錦棠主稿合併聲明伏乞聖鑒訓示謹奏軍機大臣奉旨卽着富勒銘額暫行護理欽此○○大學士直隷總督一等伯臣李鴻章跪奏爲知縣要缺分别揀員調補恭摺仰祈聖鑒事竊查邢台縣知縣李雲藥於上年十一月初二日病故業紅題報開缺應歸十一月分截缺又靜海縣知縣姚長齡調補天津縣知縣經部覆准坐上年十二月初二日行文開缺應歸十二月分截缺所遺邢台縣知縣係衝煩難三字附郡首邑要缺靜海縣知縣係冲煩疲難四字沿河要缺均應在外揀選調補定例現任要缺之員各更調最要之缺卽行議准向來兩字三字煩要更調三字四字煩缺均經照行有案臣督同署藩司松椿署臬司劉樹堂在於選缺知縣内逐加遴邇或歴俸未滿或人地未宜一時無合例堪調之員自應在於三字煩缺各員内揀選據該司等查有大名縣知縣陶鈺堪以調補邢台縣知縣雄縣知縣趙映辰堪調補靜海縣知縣具詳前來臣等查陶鈺年四十五歲江蘇長洲縣監生由直隷府經歴保歸知縣同治十二年到省題補唐山縣知縣調補肅甯縣知縣大名縣知縣該員精明幹練聽斷頗勤以之調補邢台縣知縣實堪勝任趙映辰年五十一歲奉天承德縣進士以知縣卽用攺掣直隷同治十一年到省題補高陽縣知縣丁憂開缺服滿起復回省題補鹿鉅縣知縣調補雄縣知縣該員精細安詳實心愛民以之調補靜海縣知縣實堪勝任該員等雖以繁調繁但邢台縣冲煩難三字較大名煩難二字爲尤要靜海冲煩疲難四字較雄縣沖煩難三字爲尤要核與更調定例亦甚相需應請以大名縣知縣陶鈺調補邢台縣知縣雄縣知縣趙映辰調補靜海縣知縣以資治理銜缺相當母庸送部引見該員等均係再調任内並無承審積案承緝盜案經徵錢糧已起降調革職叅限處分且題調要缺一切因公處分例免核計所有罰俸案件係在光緒十年十月十一日欽奉恩旨寛免以前無庸完解銀兩其奉旨寛免以後並無罰俸案件應免造册所遺大名縣知縣雄縣知縣各缺俟該員等准謂後再行照例由外揀補理合恭摺具陳伏乞皇太后皇上聖鑒勅部核覆再邢台縣知縣缺應以光緒十一年十二月初一日起限靜海縣知縣缺應以十二年正月初一日起限合併陳明謹奏軍機大臣奉旨吏部議奏欽此○○李鴻章片再道府知縣勞績保歸候補班人員應自到省之起察看一年出具考語分别煩簡等因兹查有三品銜儘先候補道吳廷斌到省一年期滿例應甄别臣查該道吳廷斌樸誠明練勇往耐勞堪勝煩缺俟有應補缺出照例補用除咨吏部外理合附片陳明伏乞聖鑒謹奏軍機大臣奉旨吏部知道欽此○○武備院卿銜淮安關監督奴才明勳跪奏爲恭報接印任事日期叩謝天恩仰祈聖鑒事竊奴才渥蒙恩命簡任淮安關監督當卽趨詣宫門叩謝天恩嗣於陛辭之日仰蒙召見訓誨周詳跪聆之餘敬銘五内遵卽起程出京兹於光緒十二年正月二十四日行抵淮安准前任監督恩林将淮安關關防一顆書吏文卷等項委員齎送前來奴才恭設香案望闕叩頭祗領任事伏查淮安關兼轄宿海二關分設大小口岸責重事繁在在均關緊要奴才内府世僕知識庸愚昔曾視織江南涓埃未效兹復躬膺寵命兢惕彌深當此税務短絀之時尤須操縱得宜寛嚴並濟奴才惟有相機整頓設法招徠遇有緊要事件隨時典督撫臣咨商或就近與漕臣商辦庶稍伸夫螘悃異仰答夫鴻慈所有奴才接印任事日期並感激下悦除另疏題報外理合恭摺具奏叩謝皇太后皇上天恩伏乞聖鑒再奴才經過直隷山東一帶地方綏凊民氣安和堪以仰紓宸厪合併陳明謹奏軍機大臣奉旨知道了欽此○○二品項戴淮安關監督奴才恩林跪奏爲恭報交卸印務日期循例奏聞仰　聖鑒事竊奴才接管任滿承准部文光緒十一年九月二十九日奉旨淮安關監督着明勳去欽此兹于十二年正月二十四日新任監督明勳到淮奴才謹将淮安關關防一顆書吏文卷等項委員齎送移交接管並将庫儲錢糧逐款交代清楚明勳查明具奏奴才卽行起程回京供職所有交卸印務日期除恭疏題報外理合循例繕摺奏聞伏乞皇太后皇上聖鑒謹奏軍機大臣奉旨知道了欽此 
 
