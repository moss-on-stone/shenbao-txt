# 1901 - 183 - 4910205

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸昔明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨　由古以証今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等網洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如鎭江文成堂書莊揚州寶文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局四川成都河南開封江西南昌廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[礦師不必專延洋人說]  
俄國採金于烏拉嶺東西伯里部始于嘉慶十九年美國採金于舊金山始于道光二十八年英國採金于新金山始于咸豐元年俄人採金最久故藏金亦最富西歴一千八百九十六年其國庫存金八百八兆有五十萬值銀一千二百一十二兆七十五萬羅卜此英國朝郵報之所載也今中國貧困日甚洋債日多而又驟增四百五十兆之賠欵竭澤而漁不足以償言理財者習聞西人之所以致富亦皆能言開礦之利而又咸畏開礦之難謂相土石辨三古泄積水鑿石隔滅地火非洋礦師不能也礦質之優劣礦脈之斜直礦層之多寡非洋礦師不察也其成效最著者如開平之煤礦漠河觀音山之金礦其礦師皆西人爲之而徐州利國監之礦師則西人巴爾山東平度州之礦師則西人阿魯士威熱河之礦師則西人哲爾者也亦有請東洋人爲礦師者唐炯之督辦雲南礦務是也他如廣西潯州府貴縣平天寨之銀礦梧州金星尾之金礦南甯太平二府之　石礦廣東瓊州元門洞德慶州開建縣之金礦湖南衡永諸府之煤礦四川諸府之五金火油各礦金陵靑龍山江西萍鄉縣之煤礦河南羅山縣之銀礦山西澤潞諸府之煤鐵礦山東寗海州招遠縣之金礦新疆迪化縣温宿州之銅礦和聞州之金礦奉省邊外寛甸縣屬小荒溝小湯石北弔幌子之鉛礦懐仁縣屬凉水泉子老營溝礦洞子夾道子大東溝之銀礦通化縣屬大小廟兒溝之金銀鉛鐵礦岫巖州屬黑島之鉛銅礦木耳山南尖頭之砟鐵礦直隸承德府濼平縣寛溝豐寗縣大營子等處之金礦線窒溝之銀礦平泉州之錫礦銀子園之銅礦豐甯縣牛圈子溝之銀鉛礦喀刺沁旗十槽子羅圈溝之銀礦建甯縣金廠溝翁牛特旗紅花溝水泉子溝拐棒溝等處之金礦建昌縣朝陽縣諸山之金礦皆華官延洋礦師勘之而阿爾泰山金礦之屢爲俄人所勘西藏靑海金礦之屢爲英人所勘者不與焉此英國大礦師沙克立之所以禮聘於合肥李相國也此南皮張制府所以言西國礦師之精者不肯來華其來華者皆中下駟也然吾觀薛公福成出使四國日記知南洋石郎國之吉壠埠卑力國之罅律埠華工採錫礦者十餘萬罅律埠之三萬人屬粤人鄭泉者三之二新金山之雪梨埠本打穏埠湯市威路埠域多利亞者袞司倫省大金山等處華人之在其地掘金採錫者尤多意其人旣衆則必有精于開採之事可爲礦師者然又慮其從事西人未久人雖衆而學習未精閱歴未深也繼攷瀛環志略有云息力大山金礦極盛别有銓山産銓石銓石卽金剛石近年粤之嘉應州人多入内山開礦屯聚日多遂成土著初娶黎女爲婦生齒漸繁自相婚配近已逾數萬人擇長老爲公司理事謂之客長然則華民之往南洋採礦者當道光時已甚殷繁寒暑六七十易父子祖孫世習其業當已盡得西人之長技矣然猶未有可爲礦師之明證也繼閱光緒二十三年六月循環報知英國新嘉坡巡撫麥公移任非洲俄吕高總督見其處金産甚旺土人採取未得其法因憶南洋吉壠諸華人採錫甚精函致吉壠中必丹葉君觀盛託其代覓妥善之人葉君選得精于採金者十八人由麥公子挈之前往此南洋華人可爲礦師之明證也嗚乎人但知西國之礦師可爲華人用而不知中國之礦師亦可爲西人用此與道在邇而求諸遠楚有材而棄之晉者何異豈英之麥公能致書葉觀盛而中國大皇帝反不能賜詔于葉觀盛乎豈吉壟之精於採金者止肯往俄吕高不肯返中國乎吾恐政府諸公封疆大吏有未知麥公之事者也恭讀光緒二十七年五月二十三日上諭爲政之要首在人才聞出洋華商子弟就近遊學者頗多可造之才著各出使大臣留心察訪如有精通專門之學領有憑照或著有成效者準由各使臣認眞攷試分别等第咨送回華由政務處奏請簡派大臣按其所學分門攷試中卷後帶領引見聽候錄用賜以進士舉人貢生各科目將來著有實在勞績卽當重予擢用欽此仰見聖天子求才若渴在遠不遺之至意今醇親王以皇上介弟出使德國新嘉坡爲往來必經之所若命領事精選礦師並召回前往俄吕高之十八人挈之回京聽候召見錄用而亦以科目榮之使領辦金銀最旺之礦卽于山中立礦務學堂以教聰頴子弟則礦務旣興而人才亦出如以司農告匱籌資維艱無以備延礦師雇夫匠購機器及買山置廠建屋修路砌蓋爐座購買柴炭之資而南洋富商如葉觀盛鄭貴張沛霖陳金鐘李戴清等皆有惓懐故國之思如賜以詔書令其招集股本設立公司奬以成官俾督礦務嚴禁貪庸謬戾之官婪索掣肘妄薦匪人吾知諸人必有感激知遇慷慨任事興中華之礦政追蹤于俄英美諸邦者也而謂礦師必借材異域如總稅務司之必用赫德同文館之必用丁韙良也豈其然哉豈其然哉 
[硃筆恭錄]  
　　戶部奏粤海關監督留任期滿請旨更換一摺六月十九日奉硃筆仍著莊山接管欽此戶部奏内倉監督樂平二年差滿奏請留任一年一摺奉硃筆依議欽此戶部奏本部學習主事劉雲藺姚景崇二員學習期滿奏請留部一摺奉硃筆依議欽此吏部奏江南道御史一缺六月二十六日奉硃筆圈出陳田欽此吏部奏欽天監右監副一缺奉硃筆圈出文厚欽此大理寺奏請擬補漢左寺丞沈廷樞一摺六月初八日奉旨依議欽此 
[本館接奉電音]  
　　昨日午後西安行在飛電傳來上諭三道謹敬譯登○七月三十日行在内 
 
 

Page 2

 
 
閣抄奉上諭前因各省制兵防勇甚爲疲弱業經通諭各督撫認眞裁汰另練有用之兵因念練兵必先選將而將才端由教育而成自應廣建武備學堂挑選練習用儲腹心干城之選但學堂成效旣非旦夕可期其各省之設有學堂者學成之員現尙不敷分調惟有仍就原有將弁擇其樸實勤奮者遴選　用著各省將軍督撫將原有各營嚴行裁汰精選若干營分爲常備續備巡警等軍律操習新式槍砲認眞訓練以成勁旅仍隨時嚴切考校如有沾染舊習窳廢弛即行嚴叅懲辦朝廷振興戎政在此一舉各該將軍督撫務當實力整頓加意修明以期日有起色無負諄諄誥誡之至意所有攺練章程及應何如更定餉章著政務處咨行各省悉心核議奏明辦理將此通諭知之欽此同日奉上諭本日召見之道員用廣西鎭安府知府嚴震著開缺以道員仍留廣西遇缺卽補並交軍機處存記欽此同日奉上諭胡廷幹奏革員虧短鉅欵請飭嚴拿並查抄備抵一摺山東已革候補知縣吳明昭前署陵縣任内虧短正雜各欵共銀一萬二千九百餘兩之多屢催未繳携眷潛逃實屬膽玩已極著胡廷幹查明該革員歴過任所寓所有無貲財寄頓嚴密查抄並著江蘇巡撫曁各直省督撫一體嚴拿解赴山東監追並將原籍家産查封備抵以重庫欵該部知道欽此 
[總統創甚]  
　　美國總統麥根利氏在巴勿祿省博物院被波羅尼亞人突出手槍擊傷胸際已紀前日報章兹又接外洋電報云麥根利氏傷勢甚重雖經諸　用心醫治然頗棘手也 
[星軺戾止]  
　　那琴軒星使銜命赴日本道達歉忱日前道出長崎一切情形已詳報牘兹得日本東京友人來信云華歴七月二十二日星使行抵神戶卽率同叅隨繙譯十有一人乘火車詣東京翌日午前十下鐘時駛至新橋車站駐日大臣李木齋星使派令叅隨五員迎謁隨伴送至山下町帝國花鐵而小駐註日人呼旅邸爲花鐵而帝國花鐵而爲旅邸之至大者旋往拜日本外務省大臣及次官訂定呈遞國書之期二十六日派譯員陶杏南太守訪甬人王惕齋上舍購求化學農學諸器至日皇如何接見及一切欵待情形刻尙未知其細也 
[預備回鑾]  
　　京師訪事友人云禁城各門刻已次第修葺保定府行宫所需鋪墊由後門外天桂車圍鋪承辦應黏畫片在京雇覓工匠晝夜緰成觀此則廻鑾之期當不至再行展緩矣 
[毁屋擴界]  
　　京師訪事友人云擴充各國使館界址一事前經劃定北至東單牌樓迤北英度八十邁當曾經示諭居民遷讓在案嗣因洋工拆屋至長安街暫行停止都人士遂疑界址或未必越過牌樓迨七月二十日重復開工拆至頭條胡同之北二條胡同之南鋪戶數百家大約又須遷讓矣至崇文門甕城業經攺爲四達之衢前之鑿毁處現已砌成門洞一如城門式惟其上是否另建敵樓其下有無城門刻下尙未定局 
[法兵撤退]  
　　京師訪事友人云列國暫管之京城地面久已次第交還惟法國遲遲未果都人士因之心生疑忌迨七月中旬以後駐紥北海之法國軍隊亦復以次乘火車赴天津其所管西華門内外一帶地方曁阜成門城門均已交還中國此後　輦轂之下洋兵當不再交錯於途矣 
[能者多勞]  
　　京師訪事人云陳玉蒼給諫現雖升任少京兆然舊管五城地面一切事務仍留辦一年吏部案牘亦須時時親往察閱以是異常劬瘁寢處不遑詩所謂王事鞅掌給諫有焉 
[洋兵來往]  
　　天津直報云上月二十四日午後五點鐘時駐津法兵二百餘名統以武弁十餘員各帶軍械行李乘車東去翌晨七點半鐘時火車東行又載去德兵一百餘名武弁數員日本兵二十餘名印度長夫四十餘名携帶軍械行李若干午後一點鐘時火車由京到津載到法兵五十餘名義大利兵十餘名暫就天津駐紥 
[兵船計數]  
　　天津直報云七月二十五日駐泊大沽口内外之各國兵艦運船計共二十五艘其中英國七艘美國一艘德國六艘法國五艘俄國一艘日本二艘 
[革道遣戍]  
　　杭州訪事人云已革浙江金衢嚴道鮑祖齡奉旨發往極邊充軍業於上月某日由藩誠果泉方伯臬司許豫生廉訪札委候補縣周大令錫康偕胡把戎福海解赴行在兵部投交正擬俶裝就道接奉電傳諭旨飭將該革道發配新疆撫憲任筱沅大中丞遂札飭廉訪於二十一日添委候補縣陳大令明倫協同解往新疆戍所大令奉委後卽於次日首途 
[會匪伏誅]  
　　杭州訪事人云上月二十日哥老會匪頭目黃祥發匿跡拱宸橋某烟館中營務處某君偵知密派吳叅戎忠選帶勇前往獲解入城研訊口供毫不諱飾隨發交仁和縣收禁一面據情申禀撫轅二十二日撫憲任筱沅大中丞批飭卽行正法隨發下令箭委叅戎會同仁和縣蕭明府綁赴清波門外斬首示衆 
[劇盜正法]  
　　蘇州采訪友人云本年四月某日行劫蘇州葑門外某醬園之盜首張錦標及甲乙二夥盜經元和縣王大令飭捕邏獲悉心研詰錄供申詳旋由上憲批飭將張錦標一犯先行就地正法大令遂於七月三十日午後解至府署府尊向子振太守會同文武各員親詣撫轅恭請令箭旋卽升坐大堂略詰口供喝令如法綑綁押赴北寺大校塲處决 
[催解餉銀]  
　　金陵訪事友人云廣西提督軍門兼邊防大臣蘇子熙宫保所部各軍月需餉銀前經奏奉諭旨就江南籌欵恊濟分季起解邇者兩江總督劉峴帥以籌解行在餉銀及兩宫廻鑾經費未免左支右絀致此欵尙付闕如月前宫保以需餉孔殷支持不易爰委候選道嚴少和觀察捧檄赴江寗催解 
[查閱水師]  
　　杭州訪事人云浙江撫憲任筱沅大中丞蒞任後查得錢塘江爲杭紹往來要區上達徽嚴下通海道中間西興一帶支河甚多時有盜匪出没其間爲行旅之害防營布置亟宜分外謹嚴爰飭營務處認眞查察上月二十二日營務處督辦某君札委候補縣梁大令庭楷前赴各防次查勘水師悉心校閱 
[漢皋命案]  
　　漢口訪事人云大王廟左近某縫衣店主某甲性素暴戾七月下浣某日因學徒某乙不受約束遽肆兇毆適中要害竟致傷斃四鄰聞之咸抱不平紛紛投夏口廳署報案廳尊張堯臣司馬准詞委員蒞騐并將甲逮案以便按律重懲越日老官廟相近太生金箔店張龔二夥因事互毆張非龔敵受傷而殞店主見已釀禍立卽將龔交地保看管旋由屍親赴廳報案刻下司馬亦已委員蒞騐矣 
[揚城火警]  
　　揚州訪事人云上月二十三日之夜四鼓時鈔關門月城内某店不戒於火轟轟烈烈俄頃卽冒穿屋頂上薄雲霄守門弁兵急洞開城門遣人鳴鑼報警少選本街及各善堂水龍飛馳而至吸水狂噴得卽熄滅僅燬去某錢店某絨線店等三家其餘皆得無恙亦云幸矣 
[扶桑旭日]  
　　日本長崎訪事友人云本年日本農田經農商務省大臣派出熟悉農事之員分投察騐旋報稱此後倘無風雨之災秋收可望十分豐稔是誠日本人民之幸也○自東歴七月以來臺灣運到米三萬零八百九十五石其由西貢仰光等處運至長崎神戶横濱三埠者亦不計其數所惜來源雖旺而市價仍不稍廉市儈居奇殊可恨也○日本人嗜淡芭菇如性命今年各地所種烟草迭被風雨所侵致較去年减 
 
 

Page 3

 
 
收三四成之譜日來市價已因之繼長增高矣○某日天氣晴朗四無纎雲忽霹靂一聲火車塲轉運所屋瓦爲之震毁誠異事也○日前電報局門外海岸上忽有男屍一具經居民投報捕房捕頭卽帶醫生前往騐視似係被人絞斃者然剖其腹中尙有食物未化細察衣服類學校中肄業生年約十四五因無屍親認領遂將屍焚化○南松浦郡富江村黑瀨鄉民山崎木太郎糾集同伴八人乘一漁艇下海捕魚甫離海岸遙見　物順流而下因卽揚帆向前審視之乃一釣艇上載髑髏二具男女各一觀其衣服似係華人大約來自福建或臺灣等處當卽移至岸上埋之亦可謂好行其德者矣 
[南浦雲飛]  
　　南昌訪事友人云辦理江西省城内外保甲總局兼營務處會辦補用道涂仲舫觀察近奉撫憲李勉林中丞委修溝道已於七月十九日興工深恐各匠役或有意滋擾閭閻先期出示嚴禁大致謂此次修濬城内溝道所需經費由官籌給不費民間分文惟地方遼廓匠役繁多誠恐有向居民鋪戶需索酒錢情事合亟出示嚴禁爲此示仰城内軍民人等一體知悉如有修溝匠役人等需索酒錢准卽扭送來局立予從嚴究辦各匠頭等亦須隨時稽察約束倘敢扶同容隠一經發覺倂辦不貸○省垣開辦籌餉實官新捐初議將各鋪戶分爲上中下二等上等捐銀六十兩中等四十兩下等二十兩旋以下戶貧困不堪萬難措繳爰議專捐上中二戶約計此項可得五萬金推而廣之力而行之誠於餉源不無小補也 
[上海官塲紀事]  
　　昨日江蘇候補知府李琴伯太守命駕至上海縣署投刺縣主汪瑤庭大令飭家丁擋駕○昨日浙江海運局總辦郭誦茗太守及原任靑浦縣汪南陔明府之介弟汪頡莘明府因有要公先後命駕至上海縣署拜會縣主汪瑤庭大令大令延入花廳茗談良久始興辭而别○昨日午前十點鐘時蘇松太兵備道袁海觀觀察排導至美租界北四川路葡萄牙國總領事署拜會署理總領事濮琚君茗談片刻而别 
[政重催科]  
　　昨日上海縣汪瑤庭大令發貼紅諭定於本月初六日開徵下忙錢糧著各花戶踴躍輸將毋稍觀望並飭糧差赶緊傳闔邑地保到縣諭令四出催科 
[大令騐屍]  
　　揚州人劉炳餘之妻張氏年二十有四略具姿首而有淫行夙與金陵人翁增年有染本年六月劉至鎭江貿易氏遂串同其戚邵姚氏偕翁逃至　上匿蹟法界八仙橋左近某鞋鋪主姜長桂家繼由邵姚氏浼稔惡蟻媒汪繁長陸得園介紹押入英界四馬路西合興里第八十七號門牌龜子田朝園所開野雞妓院言明身價洋銀一百四十元以兩年爲期當由邵姚氏與翁出立筆據取去洋銀五十五元爲日未久被劉偵知襥被來申尋見田龜意欲領妻旋里張氏某墮惡趣不願回家迫之急則背人吞服鴉片烟翁知之亦願相從地下突取阿芙蓉餘瀝一吸而盡田龜見已肇禍立卽投報捕房捕頭派包探趙銀河前往查明舁送仁濟醫館救治一面將劉及田龜拘入捕房張氏受毒未深得以一吐而愈翁則延至前日午後毒發殞而地保曹福卿先投捕頭報知然後赴上海縣署禀請相騐昨晨捕頭令趙探將一干人解送英美租界公堂請示讞員張柄樞司馬商之偉繙譯官諭令一并押送屍塲候上海縣主汪瑤庭大令騐訊核奪至午後四點鐘時大令帶同刑仵鳴騶至仁濟醫館旣升座曹保禀稱劉張氏與翁增年在田朝園野雞妓院内同服生鴉片烟及送至此間救治劉張氏受毒較淺得卽蘇甦翁隨斃命所有人證均已解送公堂惟劉張氏尙臥在病房中未能行動大令飭仵作細心騐視旋唱報騐得翁委係吞烟致死並無别情大令親視一周飭卽棺殮發封交曹保收管劉張氏俟由公堂移送到縣再行訊核諭畢遂排導而回 
[召認屍棺]  
　　上月十一日本邑救生局船在南市王家馬頭浦江中撈獲無名男屍一具報由同仁輔元堂董禀請上海縣主汪瑶庭大令騐明委係失足淹斃並無謀害等情因卽備棺收殮交地保發壇暫厝一面查傳屍屬認領迄今日久無人顧問大令遂於昨日出示召認略謂此屍年約二十餘歲上身無衣下穿破藍布單褲足登草鞋示仰諸色人等如有親屬出外不歸者須認明服色年歲相符速卽投案報明具領毋得觀望 
[局員新政]  
　　南市馬路工程局總辦翁子文太守推廣馬路車捐所有各戶自備之馬車東洋車仿照租界章程責令一律輸捐領照　馬路之北與法界毗連其有自北來南之各項車輛恐尙未盡周知爰於昨日申請蘇松太兵備道兼江海關監督袁海觀觀察據情照會英法美各國駐　總領事查照施行特不知觀察將如何批示也○南市新馬路清潔所夫役出外擔糞向不限定時刻以致自朝至夕糞擔絡繹穢氣薰蒸邇經馬路上程局總辦翁子文太守查知爰釐定章程著於春冬兩季八點鐘時夏秋兩季十點鐘時承挑并就桶上加用木蓋逾時及無蓋者查出從嚴訊罰業已飭吏繕發告示俾衆周知矣 
[巡局鶯遷]  
　　裏虹口一帶爲華洋交界流氓聚會之區前經彼處圖董聨名禀請上海縣汪瑤庭大令轉禀蘇松太兵備道袁海觀觀察設立巡防局派勇駐紥以安閭閻觀察准之卽飭引翔港巡防局員李二尹將局移設彼處二尹奉諭後已於昨日帶領局勇數名及辦差人役等移至虹鎭猛將堂開局視事矣 
[暫讞政]  
　　昨日　拜六爲法租界公堂會訊之期適讞員杜枝園大令别有要公飭丁咨照捕頭暫停讞政一期所有各案統歸下禮拜二解訊 
[斥革包探]  
　　本邑法界捕房克總捕頭以華包探嚴頌眉辦公不愼兼之虎威狐假不洽輿情因於前日將卯名斥革聽候另選妥人給照承充 
[茗寮恒化]  
　　前日傍晚時無錫人薛阿二至虹口乍浦路某小茶肆啜茗入門時談笑自若並無病容坐席未暖突然倒地撫之氣絲不續業已命嗚呼後經家屬聞信前來舁回棺殮 
[英美租界公堂瑣案]  
　　七月十八日美界三泰路劉姓家遣婢夏蘭出外購取火油不知因何與某整容店　張氏陳王氏口角嗣爲劉姓所知將夏蘭訓斥數語次日夏蘭忽身死劉姓倩應三寳陸阿二備棺收殮並給以洋銀三十元令舁出埋葬事爲捕頭訪知派包探顧阿六清潘張氏等一千人拘獲昨晨解案請究劉遣女傭孫高氏投案禀稱此婢於七月十八日出外購火油與人口角回家後主人略加訓斥並不毒毆至晚忽稱腹痛小婦人恐係發痧因卽倩人挑治不料延至次日遽爾斃命潘張氏陳王氏同供小婦人等與此婢口角是實至回家後如何情形實不知悉應陸同供劉姓令小　等瘞埋婢棺並無得賄之事讞員張柄樞司馬著併開釋○日前傅仁卿在九江里流娼馮文蘭家竊得金釧一枚持至公泰典鋪質錢旋又串同某押店主王雲生備本贖出持至慶雲銀樓兌得洋銀五十元經包探胡瑞龍查獲解案請究司馬判責傅三百板管押捕房一月王罰洋銀十元○前日小工頭王魯高在某茶肆發給各小工工錢被陳阿六姚文彩搶去錢十一千文報經包探劉光震拘獲解案請究司馬判各押一禮拜責令如數繳錢然後交人保釋○洋人嚴而蓋以王阿明入室圖竊投報捕房捕頭令包探錢榮生將王拘獲解案請究司馬判責一百板○程文炳竊取陳阿泉家鋼表一枚報經包探陳金標拘獲解案請究司馬判責三百板○李阿四竊取某姓家絲巾四方報經包探竇如海拘獲解案請究司馬判責三百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　張川寶投英美租界公寠控楊顧氏秦阿四王雲卿串拐伊妻謝氏一案由讞員張柄樞司馬派差移送到縣前日縣主汪瑤庭大令升堂研訊楊顧氏供張謝氏向傭於某妓院後因患病租住小婦人家餘屋以便調養比兪自行出外賣娼旋又與秦私識七月二十五日被張尋見扭入捕房隨卽釋出彼遂逃逸無蹤今由某包探在楊樹浦左近秦家緝獲張謝氏供小婦人年二十有一因被丈夫毆詈忿而出外藉傭工餬口月得工資洋銀二元悉數寄至家中今春因患病至顧氏家醫養愈後卽操賣笑生涯與秦私識繼又與王往來今被丈夫尋獲恐回家必遭鞭撻故至秦處暫避叩求恩宥秦供小的前與謝氏同在妓院服役因之相識今氏恐丈夫凌虐來家暫避小的情不能却故敢容留張供小的在蘇州耕作妻子謝氏逃出已閱多年今始來申尋見王出爲霸阻致被逃避秦處今已解案求恩給領王供小的亦在妓院傭工與謝氏素識不敢霸阻大令　將謝氏掌頰五十下交其夫領回管柬秦王斥釋○北新涇巡防局勇拘獲賊船一艘禀經局員某君連賊犯張雲泉吳阿福陳阿堂汪許氏張潘氏送縣大令研訊之下陳阿堂供小的係崑山縣人於兩月前至松江七月十四日在某飯店遇吳阿福等談及近况貧苦遂起意駕舟至亭林鎭行竊某姓家衣物旋於二十四日到申泊舟漕河涇被北新涇巡局拘獲小的已被笞責尙乞施恩張雲泉吳阿福供調大略相同張潘氏供小婦人籍隸松江與吳誼關親戚今因患病來此求醫約吳同伴不知伊等作何勾當求鑒汪許氏供小婦人籍隸泰州夫故後掉一小船沿途喚賣火石日前由松到滬陳等卽附之而來有何不端之事小婦人實不知情縣捕禀稱小的查得陳吳均著名積竊善猱升屋脊探囊胠篋如取如携汪許氏與陳私識張潘氏與吳私識曾在船中搜出軟底女鞋係升屋行竊時所用大令喝將汪許氏掌頰五十下張潘氏掌頰二十下分别遞解原籍交地方官嚴加管束吳張各責三百板陳責二百板一倂釘上脚鐐發攺過所收禁 
[上海巡局紀事]  
　　前日上海縣縣丞劉耀廷二尹親率差勇至南市各叚徵收烟膏捐行經大東門外高巷頭見華春園小茶肆内團聚多人作葉子戲遂飭差拘獲一賭徒帶至輿前研訊供稱小的偶爾遣悶不敢再犯二尹訓斥一番命送至十六鋪巡防南局請局員陳和亭二尹訊懲二尹飭將賭具當塲銷毁○浦東楊家渡人蕭羊桂之妻某氏略有姿色邇來時被村中無賴子調戲蕭見而惡之浼圖董某君投楊家渡巡防局指名控訴局員羅秋阜二尹准之業已傳提訊究矣 
[英美租界晚堂瑣案]  
　　前者唐杜氏控高德泰串同鄧小山之妻王氏强搶伊女唐小生等情讞員張柄樞司馬飭提訊詰高堅稱小生由任裕才爲媒許字小的並非小的强搶司馬諭令押候補提任到案以便質訊核奪前日廨差將任及其母任某氏提到至晚司馬升堂推鞫唐杜氏供訴前情任供小的以整容爲業並無爲高德泰執柯之事鄧王氏泥首求恩高嘵嘵强辯司馬大怒命重責四百板始崩角籲恩吐露揑誣情事司馬復命掌頰一百五十下交人保釋鄧　氏掌頰二百下交其夫領回管束餘人無干省釋○孫瑞初扭孫汝昇至公廨訴稱前者孫向小的借去洋銀二百元今向索取一味延約叩乞究追司馬研訊之下汝昇供稱小的開設正昌染坊瑞初前存洋銀二百元并薦伊弟至坊中爲夥嗣被伊弟虧欠銀六十一兩曾投法界公堂控追迭經杜大老爺研訊尙未了案不料瑞初復來歧控叩求明察司馬著一倂押候送往法界歸案訊辦 
[法界案牘]  
　　正昌印花店主孫幼皋前投法界公廨控孫福生圖吞靛靑價向索不還等情讞員杜枝園大令提案訊究孫福生供稱前爲幼皋向章勝記借洋銀二百元屢索不還故將貨欵相抵大令諭令兩造出外赶緊清理迄今日久尙未了結前日福生行經英界與幼皋相遇因之口角互毆旋復投英美租界公堂控訴讞員張柄樞司馬以兩造先在法界涉訟因於昨日飭差役一併移送法界公堂歸案辦理執筆人按此事似卽本日報中所記英美租界晚堂案第二則特二孫名字旣不相同案情亦稍有歧異究竟是一是二還當質之采訪友人○有某甲者向在某輪船上執役昨日乘間竊取船主所置千里鏡等物經船主扭送捕房捕頭令押候解送公堂禀請讞員杜枝園大令訊究 
[美租界捕房紀事]  
　　木工王阿秀兪阿貴與羅文波同居伯頓路第八十七號門牌屋内前晚偶因細故將羅扭至鄰近某小茶肆中詐去洋銀二元事後羅心不甘服奔投捕房聲訴捕頭令包探張阿五將王兪拘押聽候轉解公堂禀請讞員張柄樞司馬訊辦○昨晨徐阿五投捕房訴稱頃在天潼路協源烟館向王茂祥卽王阿順索取舊欠非特無著反敢行兇捕頭詢悉情由卽遺包探速往拘拿以便轉送公堂稟請懲辦 
[光緒二十六年八月至二十七年六月雙月選單]  
　　郎中吏部騐封司徐堉山東甲小京官内閣典籍區湛森廣東甲鑾儀衛經歴包發鸞江西廪國子監博士崔崙順天甲中書科中書倉爾爽河南監翰林院待詔洪紹朋安徽與朱桐順天附道江西瑞袁臨鹽法唐椿森廣西甲知府安徽池州畢念承山東廕直牧山西沁州王旭東河南監陜西邠州劉瞻漢江蘇甲雲南武定趙鑾揚直隸甲知州廣西象州廖俊四川監横州吳玉堂江蘇舉四川重慶寳震内務府人雲南南安崇謙正紅舉通判　西思恩張傳芳浙江舉柳州賈春澤安徽人江西南昌王澐浙江供山西大同畢肇霦安徽監知縣四川興文林福熙福建甲江西峽江陳惠麟河南新城傅維新湖南湖南桂東呼延楨陜西山西定襄董志敏順天湖北遠安金慶慈安徽山西右玉孫德祖浙江夏縣良杰正黄湖南永興趙維城廂黄河南濬縣奎保廂黄廣東曲江崇良廂黄河南靈寳慶礽正黄山東臨朐恒豫廂黄河南中牟慶安廂黄俱舉江西石城王賓基浙江附河南涉縣陳德峻山東增陜西長武畢振銓安徽文童山西趙城王國鐸江西監陽高萬國樑正紅義學生湖北恩施王鴻賓河南拔來鳳金文藻浙江監山西潞城劉祖陶順天附汾西劉鎭壎江西監山東靑城慶綸正紅監湖北濳江畢井田順天供四川南溪滕含英山東供雲南祿勸李紹閔直隸廪山東蒲臺汪張斆浙江　陜西安塞會朝康四川監安徽銅陵王佑曾順天廪浙江常山韓錫鏞廣東監四川黔江廣厚内務府人福建順昌陳勷光廣西廪湖北黄梅慧濟廂白生員江蘇荆溪閻嘉祥雲南監河南汜水程遵堯安徽人山西榆社戚勳雲南副四种隆昌馬墉甘肅拔福建安溪謝金元四川廩山西壽陽高廷椿四川監山西寗鄉陳德輿山東廪直州同直隸定州孫藎卿山東舉山東濟寗潘清蔭四川舉直州判山西代州李桂林奉天恩貢府經歴甘肅甘州張伊泮山東拔縣丞湖南長沙張雲浦山東監浙江海鹽吳燮梅湖南監按司獄廣東毓森廂白監巡檢湖南攸縣陳桐廣東湖北江陵查美榛浙江直隸平山余澄清四川廣東東莞曾炳揚福建山西陽曲許文煥四川俱監典史廣東文昌沈明德順天廣東西甯張繼珍四川安徽當塗任春森河南山西陽城王恩鴻順天直隸昌黎王龍文四川陜西華陰李毓蕃順天俱監直隸南樂張慶祥四川廪江西新昌葉永灼浙江供江西石城周重福浙江供 
[惠濟東南]  
　　昨接蘇君筱齋自西安來電藉悉沈淇泉學使籌捐振欵銀二千兩爲東南被災等處稍資補救不日由蘇君携帶南旋内一千兩係淇翁如夫人章氏將飾物蠻價助振鄙人聆悉之下仰見淇翁救災恤鄰籌勸不遺餘力而其如夫人深明大義捐此鉅欵尤覺難能而可貴矣爰綴數言以彰有德上海延康莊洪德生謹誌 
 
 
 

Page 10

 
 
   
 
