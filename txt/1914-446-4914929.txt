# 1914 - 446 - 4914929

 

Page 1

 
 
遊記 
[羗海雜誌（十八）] [  （生入）]  
　　東科呼圖克圖在北京圓寂。寺僧已得其確耗。擇日諷經。香錯親來訃告。爰備香楮往弔。香錯引至設靈所行禮。高椅架裟一襲。案旁牟尼一串。皆呼圖克圖生前所御者也。刺麻數人披袈裟。坐地諷經。階前掛招魂旛。滿印番文。後堂一室。為呼圖克圖習靜所。中為坐禪牀亦燃酥油燈。陳淸水盞。一榻以外。惟桌椅數事而已。房外執事僧屏息以伺。如事其生。旋至大經堂。五色紙黏冥物。委積如山邱。門外蒙番男女膜拜頂禮者已數百計。皆跣足。人陳經珠於地。近額端。數為百八顆。其拜。手合掌雙膝齊跪而伏。伸其脛。兩掌义於前。身挺直如蛀之游水面然。再以額叩地而後起。將起。撥移經珠一顆為記。凡起立百八次。磕雙倍頭者。則起立共二百一十六次。汗下如水淋而無敢倦。惟有軀肉與沙土磨擊之聲而無敢譁。寺僧岀入呵之斥之而無敢怨。後至者猶相屬於道。步步諷經。無敢少逸也。入門則僧徒數十輩盤膝坐階下。此皆俗番之初為僧者。堂階歷數級。檐下鋪木板。光明可鍳。深印痕長狹圓曲不一形。皆僧徒跪拜所磨陷者也。其前長而狹者為兩肘痕。其後圓者為膝痕。曲者為趾痕。是時革鞾狼藉滿地。詢而知殿上各僧皆跣足。僧例。至檐下脱鞾入室。退即着靴而去。不辨為人履我履也。佛堂深數重。白晝如暗室。中懸大琉璃燈。上供宗喀巴像。及達賴數世像。以外大小神佛不暇詳考。小佛像高自七八分至五寸者。或纍於龕。或藏於匣。不可畢數。俗所稱歡喜佛者。形同秘戲。乃元季番僧誨欲導淫之術。今乃公然塑於佛殿。紗幔之内。香烟繚繞。觀者不便逼視。而僧徒不以為諱。又有竹架張掛僧衣二襲。詢知為西藏堪布某紀念衣。神前各燃酥以供。小銅釭盛淸水各數十百盞。地上鋪氈毹刺麻數十人依次盤膝坐。衆僧官分坐於衆刺麻之後。中間兩楹之下。設兩高座。為僧綱坐位。監督衆僧諷經。居中高座。疊黄氆氌數重。旁置梯上下。則呼圖克圖講經之位也。呼圖克圖公岀。則以法台之資深經熟者代之。或西藏高僧過此。亦可坐此宣講。 
來稿 
[為歐戰事擬上政府書]  
　　（直隸廵按使公署股員胡為一稿） 
　　竊欲禦外悔。先修内政。欲謀國强。先培國本。此在吾中國五千年王覇迭興。五大洲各國興滅大勢。皆莫能外也。自海禁開後。外交繁重。强食弱肉。歷騐不爽。説者謂。二十世紀之世界。為一有强權無公理之世界。要非無見之言也。洎乎民國成立。政體共和。暴民運終。梟雄首授。全國殷殷望治。以為得大總統劃一政權。休養訓練。不過十年。可以駕歐美而雄東亞矣。吴天不弔。禍起歐洲奧塞失和。於前羣雄稱戈於後。兵連禍結。開數十年未有之戰争。在不知大勢者。以為鬬在鄉隣。雖閉户而已可。即圖懷時局者。亦以為宣告中立。得各公使認可而有餘。此誠厝火積薪之下。而臥於其上也。今試問香港威海。昔之為我國内地者。能使之永不圏入戰線否。膠州乃山東門户。今德與英日交涉。能必其終不影響及山東否。外此商務損失借欵無望。何一非我親受剥膚之痛乎。前者比利時曾宣布中立。而今則為交戰最烈國矣。前者日本曾主張和平。今又加入戰團矣。向者吾之所恃。合力以維持東亞者。而今復無望矣。此猶可以一紙文告宣傳。遂可望大局救平乎。近半月來。我政府經營擘畫。制定中立條件。電知各國認可。於是由中央設立中立機關。各省亦分設中立處。大總統不遑宵旰。且有聯合美大總統為調停戰争之舉。又有派員赴戰地觀戰之説。其振作奮發。洵為中國五千年帝王所未有者。而為一竊有不能已於言者焉。我國久示弱於列國。自聯軍入津京後。瓜分之説幾成為各國口頭禪。今雖政體變更。共和二字足使外人見吾國民氣之不可量。而其平日之耽耽於我者。蓋無時或忘焉。我果由此而能大加振刷。力圖自强何嘗不可與之並駕。我而潰潰猶昨。則此後之對待政策。俟彼戰争結果後更不可思議。秦之滅六國也。當其用兵於五國。齊方謂秦與我結親。必不害我而不自振。乃俄而松柏之歌。即岀於愛我之秦。今各國認我中立。其真愛我耶。愚以為綢繆未雨。宜及時增修内政。凡練兵備邊安民諸政策。必較平時加倍認真而後可非然者。守中立之名。而此省設一局。添派多少局員。彼省設一局。開支多少經費。空文往返。實用全無。萬一有事。徒喚奈何。此可為長太息者也。雖然處今日而言練兵備邊安民。司農仰屋。財政乏而兵費窮。將卒驕而潰變起。兼以國基幼穉。匪黨潛藏。况各國争戰方酣。火既燃眉。而補瘡割肉。非徒無益。恐又害之。似不如中立中立。嚴守嚴守。可獲旦夕之安歟。不知事之發生自我者。必我之力量足以制人。其効力乃大。否則即足救目前未有不遺悔於後者。况當物競時代。而徒以口舌争壇坫之光。此魯秉周禮。識者知其覇業。終虚也。今之時為何時乎。海牙平和會已不足恃。玄黄之血。其為狡焉思啓封疆無疑。雖莒子之城惡。尚慮兼并。而請廣土衆民地大物博如我中國者。竟終無人議及也。即無人議及。而事事仰鼻息於他人。亦終非長久計。孟子曰。浩浩其國家。雖敢侮之。易曰。其亡其亡。繫於苞桑。語曰。殷憂所以啓　。多難所以興邦。今我民國内亂初平。而各國戰端遂起。此中機括。其所以期望我中華民國之政府與人民者。書有在也。 
 
 
