# 1900 - 157 - 4909754

 

Page 1

 
 
[嚴究招搖] [  申報館主人啓]  
本館前曾招人采訪英美租界事宜兹巳選定一人暫行試辦乃聞有朱文標者妄謂本館新訪事人雇伊爲夥日在衙署及茶坊烟室大言炎炎但本館定章各租界采訪之人務必親身從事萬不准有雇用夥友名目并禁倩人代繕或代送主筆房敬告滬上諸君如有藉事招摇自稱申報訪事人夥計者卽係匪棍隱戤無論有否訛詐需索情事請卽告知本館或扭送前來以便解送到官盡法懲究毫不株累請勿懷疑倘訪事之人果在外私雇夥計一經查出定將正身立卽斥去决不姑容也此布 
[新印讀史兵略續編] [  圖書集成局代啓]  
　　胡文忠公讀史兵略正編自春秋至唐歴述兵家機要其續編有宋至明原稿秘藏未經付梓去冬紹先書局主人向公之後　　轉覔得倩本局以大號鉛字排印成書按文忠經濟學問盡在此書不特鄉會塲中足資條對卽身爲大帥者閱之亦足長識見面熟韜　每部分釘十本價洋二圓五角所印無多賞鑒者速向上海西棋盤街紹先書局及各書坊購取可也 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[簡重臣巡閱長江以免梟匪蠢動論]  
　　近年以來江浙兩省鹽梟充斥民間皆以光蛋呼之其實皆舊時營勇遣撤無歸爲商爲農均非素習謀生無計相率販私此雖有犯王章而實亦有不得巳之苦顧鹽課關繫國庫私鹽盛則官鹽必到滯銷而鹽課卽因之短折此又販私之不得不禁而不能姑予寛容者也惟是緝私之令嚴而若輩不能以私鹽爲生計於是散處各鄉鎮藉賭博以爲生贏則雖可相安而小民巳受蕩産傾家之禍負則無可爲計而若輩必肆擄人刼物之爲刑部尚書趙展如大司宼昔年開府吳中深知鹽梟之爲害閭里嚴飭將弁實力擒拿且有格殺弗論之諭梟匪遂得以潛踨戢影後之繼其任者皆不以此事有爲關民生休戚漠然置之於是鹽梟之風復大熾横行不法更甚於前朝聞擄掠某人暮聞搶劫某姓日前崑山縣鄉度塲附近各村聚突遭梟匪蹂躪居民倉皇奔避幾至十室九空而南匯之周浦鎮嘉定之南翔鎮先皆有梟匪拒捕之事此皆因案情較大故紀之於各日報漙之於各省會人人皆得知其兇横之情其實則小有擄劫爲采訪所不及者尚復書不勝書也今者北省拳匪揭竿起事濫觴於山左沿流於京畿陽託仇教之名隂肆作亂之實近且拆斷國家所造之鐵路毁壞國家所立之電桿不徒戕害西士焚燒教堂而平民之遭其荼毒者巳不可勝計是其叛逆之象巳若是昭彰而國家尚未立遣熊羆痛加剿洗微特養癰貽思恐江南一帶鹽梟皆有　勳之　是非急飭疆吏先事綢繆則梟匪必致乘隙蹈瑕猖獗益甚倘竟爲拳匪所勾結與之聯絡一氣互相　聚爲非則　　干戈將蹈明委流賊之覆轍及此而始謀剿殄恐南征北討兵餉有不給之虞是則防剿鹽梟實爲當今之急務竊謂目下梟匪未動辦理尚不爲難朝廷苟能簡一威望卓著之大臣巡視長江如昔年彭剛直公故事則梟匪之　必能俏弭於無形蓋緝梟本水師專職而若輩又每每與不肖弁勇相通故得無法無天肆行悖逆也憶同治十一年剛直公訪膺巡閱長江整頓水師之命卽扁舟一葉東下洞庭經武漢繞鄱湖而至狼山海口統計五省之中上下五千餘里周歴二十四營考核官弁七百數十員一一認真查辦卽有身經百戰汗馬勛高者苟或不稱厥職亦未能免白簡之登兵弁股慄積弊一清自是朝命公每歲巡江一次而公以往返長途太形促迫爰定一年自本籍出巡至下　江蘇差竣卽在江浙客籍度歲次年卽由江浙下游起程逆江泝流巡至上游湖南差竣卽在衡州本籍度歲自此歲以爲例而營伍肅然羣盜慴伏迄公之薨萑苻安靖未始非整頓水師之功也今則巡江之事雖依舊有人而不能如剛直公之實事實心整齊嚴肅以致梟匪竊發擾害閭閻矧今北地拳匪勢燄方熾苟無清嚴如剛直公者震懾其間恐南雀梟匪亦必有非常之患是不可不慮及也或曰長江固宜簡知兵重臣以資巡視然目下北省拳匪其勢正盛先其所急自應早使敉平不知拳匪雖横究係烏合之徒苟朝廷一意主勦則山東巡撫袁中丞直隷提督聶軍門所練之軍頗有紀律以之削平小醜似尚非難不可輕視長江致貽後患惟目今熟悉氷師者巳不可多得祗求能知兵有威望者畀以是任俾之實力整頓則梟匪當亦不敢鴟張間嘗默察諸臣工之材略此事似當屬之前四川總督李鑑帥秉衡蓋鑑帥雖不以水師見稱而尚係中興後之名將且其持躬剛正馭下威嚴猶得似剛直公之一二倘如剛直公例專其責成使之年年巡視則水師必不至於廢弛而梟匪亦斷不敢横行特未識九重明達之知亦有所見及否草茅私議　猶是野人之獻曝之意而巳 
[津電譯登]  
　　華歴五月十五日天津來電云泰西各國之兵旣抵天津陸續乘火車北上其所以不能迅速者因鐵路被拳匪所毁尚須逐叚興修也至於俄人聞巳在旅順口備兵一萬數千名如京師有意外之虞卽可飛調前往云 
[兵船續到]  
　　東西各國官商之旅居中國者因防義和拳匪擾害檄調兵船至大沽此巳紀諸昨報矣兹者天津國聞報云日内又有兵船續到計本月初七日英國到有滅魚雷艦一艘名曰費没初八日復到英艦二艘一爲巡洋艦名曰恩底明一爲小戰艦名曰亞勒苦利地初十日英國又到戰艦一艘名曰排非兒俄國又到巡洋艦一艘名曰露西亞法國又到巡洋艦二艘一名恩脫路揩斯底而一名奇音至日本巡洋艦名笠置者刻下亦巳到津蓋至此而連前到者共得二十四艘矣 
[拳匪猖獗八志]  
　　天津訪事友人云本月初八日拳匪焚燒郡城迤南梁王莊郭村及西北炒米店諸處凡教民房屋悉化刦灰直隷總督兼北洋大臣裕壽山制軍聞警飛調向駐南門外之武衛前軍後路勇丁相機剿辦初九日又派馬隊往南窪駐紥以壯聲威至午後某處解到拳匪首級三顆懸掛新馬路及梁家園等處示衆直隷提督聶功亭軍門則於初九日督帶所部武衛前軍中路右營旣後路右營步隊各一營及親軍馬隊一營馳赴黄村曁蘆溝橋等處剿辦滋事拳匪是日津郡有習教婦女七人避難而來鼻内皆被拳匪貫以鐵環情形頗爲狼狽旋由教堂中人子以一 
 
 

Page 2

 
 
席地俾得雞棲午後六點鐘時城廂内外忽起謡言謂拳匪巳由南窪整隊而來將趨紫竹林租界於是居人至租界中探消息者幾如蝟集海大道一帶尤爲擁擠不堪幸有中西兵沿路巡查不致匪人乘機肇事現在英國租界内所有公署均派洋兵駐守并以次赴海大道新租界巡查晚間另有兵丁十名輪流巡綽自初十夜八點鐘起來往行人需持燈火否則不准經行法租界禁令尤嚴每晚派有馬隊四處梭巡各閘門魚鑰森嚴有乘馬西弁兩人督同巡捕邏守至天明始開防範之嚴可謂無微不至矣淶水縣境拳匪自戕害馬隊分統楊副戎福同後聯合易州匪類聲勢愈形猖獗涿州雄縣等處亦係拳匪薈萃之所雖未至據城掠地然城門出入均需由匪黨盤查不准有傳教西人在内華人之習教者恐被殃及相率逃亡鶴唳風聲一日數起匪徒恣肆至於此極有地方之責者豈猶以爲星星之火不致燎原耶噫 
[重視新學]  
　　日前欽奉諭旨貴州正考官著駱成驤去副考官著田智枚去等因欽此早經恭列報端兹得寓京友人貽我雙鯉云駱殿撰號公驌乙未狀元現充京師大學堂提調田太史號介臣壬辰進士現充大學堂小學教習溯自康逆事敗之後羣不逞者謡言四起妄謂朝廷深惡西法意將撤去大學堂觀此始知讕語無稽胥不足信而皇上重視新學之意益昭然共知矣 
[振興商務]  
　　杭州訪事人云浙省商務局新設利用公司由藩憲惲菘耘方伯札委候補府莊太守殿華爲總辦刊給關防以專職守刻巳招集商股在拱宸橋東首丁公浜建造機器磨麫廠屋先由太守畫圖呈請上憲酌奪現奉批准擇于上月二十七日飭匠開工尚有礱榖舂米及製造農器等事聞須俟此廠落成然後興辦也 
[紀粤漢支路]  
　　天津國聞報云粤漢鐵路議定由廣州東門外普濟堂前直達花縣經清遠英德至樂昌由湖南以達漢口與蘆漢北路相接是爲粤漢南路總其事者又以邇來黄沙填築隄基新開街巿此後日漸興旺必爲商賈聚集之　因議築支路二條一以黄沙尾爲發軔處達三水往廣西湖南一以東砲臺爲頭站達惠州至潮州往福建湖南若果有成則南北東西卽可四通八達矣 
[海口患疫]  
　　南洋新加坡叻報登海口來信云本埠自疫症初起以來居人傳染甚多死亡相繼近數旬内患疫不起者約有五六千人幸邇日氣候調和災祲漸减然每日患新疫者仍不下十餘人前月至今各善堂施出之棺多至五千數百具其赤貧無告向善堂求施不得藁葬荒阡者亦不可勝數災象之慘真令人不忍見聞也 
[蘇省决囚]  
　　姑蘇訪事友人云本月初九日午刻臬憲陸春江廉訪奉到刑部釘封文卽札飭長洲縣蘇大令處决盜犯二名大令奉札立派差役至司獄及元和縣獄提出二盜略詰口供由劊子手如法綑綁會同中軍守備某守戎帶兵二哨押赴北寺大校塲梟首示衆迨拈香回署時巳鐘鳴三下矣 
[命案解省]  
　　蘇州訪事友人云本月初八日華亭縣林霨生大令派差押解命案一起至省臬司陸春江廉訪飭發蘇州府訊勘詢諸知其事者謂此犯姓周名小狗世居松江府屬華亭縣境某鄉家頗小康去年某夜被賊穴壁而入翻箱倒篋周從夢中驚醒糾集多人拘獲細視之鄰村某甲也時鄰右聞聲畢集疑及連次被竊皆甲所爲因共施以楚毒旋經周告知甲叔某乙舁之以歸時巳受傷甚重一息奄奄周見事不佳潛以洋銀三十元賄令某汛弁出爲排解事巳寢矣不料越日甲竟因傷重殞命甲妻某氏遂投華亭縣署控請伸寃時王緯辰大令方綰縣篆准詞詣騐仵作唱報死者週身傷痕歴歴實係因傷身死大令卽飭將周帶回研訊周供訴前情大令乃飭釘鐐收禁一面移文提標中軍張華園參戎將汛弁撤差歸案訊辦讞旣成科周以軍罪汛弁革職迨備文申詳上憲批飭解省某日蘇州府濮紫泉太守提訊明確飭發司獄監禁詳請上憲示期提勘 
[浙江風災]  
　　抗州訪事友人云上月二十八日午後封家姨忽然肆虐摇山撼岳勢甚披猖鴛瓦紛飛片片如臨風蝴蝶俄而電光四射阿香車隆隆有聲驟雨飛來宛似銀河倒瀉約歴一點鐘許風聲始息雨點亦漸停止次日探悉武林門外二塲壩附近某姓新造樓屋五楹工尚未竣當雨至時過客入内暫避者計共三十餘人旋風一吹屋卽倒下以致壓斃五人傷十二人内有三人醫治無效而斃餘則尚不致有大碍新碼頭一帶涼棚摧毁者不知凡幾望江門外吹坍草屋三十餘間壓死小孩二口錢江義渡局司事見風色不佳急命舵工停橈得免失事城内石牌樓某烟館房屋二間年久失修不甚堅固牆垣又被積雨所漬損壞不堪陡遇大風致被吹倒壓斃祜聖觀某羽士及烟館主之妻此外尚傷及不知姓名之二十餘人是誠无妄之災也 
[寗波火警]  
　　甯波訪事友來函云本月十三日之晚八點鐘時江北岸洋船弄口永康棧房後不戒於火炎威上識光燭雲霄地保鳴鑼報警遠近水龍以及寗防局洋龍先後到塲併力吸水噴射在城文武各官亦相率臨塲彈壓共焚去箍桶店玉器店等家永泰棧房幸有圍牆阻隔不致延燒然四鄰巳受驚不淺矣 
[潤州官塲紀事]  
　　鎮江訪事友來函云江南織造增壽臣尚衣任滿回京本月十二日午後四點鐘時由金陵乘招商局江寛輪船東下道經京口長江水師提督黄芍巖宫保常鎮通海道兼鎮江關監督長久山觀察京口副都統吉晉軒統制均詣舟次寄請聖安禮畢略叙寒喧然後興辭而出未幾尚衣卽命江寛展輪以便取道滬江航海北上○本月十二日管帶江勝後營成協戎文炳因病仙逝總統江勝全軍黄芍巖宫保聞報卽檄飭記名總兵李總戎勝楚前往庖代○福山鎮總兵楊鏡崖鎮軍奉南洋通商大臣兼兩江總督劉峴帥雷飭速赴金陵面授機宜及到省後勾留數日公事畢卽於本月十三日午刻乘飛霆兵艦東下行經京口下椗江中登岸謁見黄宫保籌商防堵事宜然後赴各當道處投剌至鐘鳴四點始鼓輪下駛 
[松郡官塲紀事]  
　　松江訪事友人云本月初旬某日鹽捕中營管帶胡豐齋都戎昌寳所部緝私槍艇首尾銜接自東徂西暫泊西門左近聞都戎訪聞日内將有大帮販私梟匪載鹽過境故調集各師船以便恊力緝拿藉奏一鼓成禽之績也○日前新委管帶江蘇撫標新中營卽飛划槍艇之周錦堂遊戎乘舟至郡赴提轅禀謁李壽亭軍門繼復至鹽捕中營管帶胡豐齋都戎及前營管帶孔子元遊戎公館拜會籌商緝私事宜良久始辭出 
[上海官塲紀事]  
　　日前蘇松太兵備道兼江海關監督余晉珊觀察命駕往金陵晉謁督憲劉峴帥面禀要公昨日午前巳乘某輪船回滬矣○本届上忙錢糧經前縣主戴子邁明府設櫃後尚未收齊新任汪瑶庭大令定於本月十六日接徵昨日午後三點鐘時在縣署大堂恭設香案行祭櫃禮然後將恭寛信敏惠及條銀六櫃排列大堂之側以便紳民就近納交○日前松滬釐捐總局督辦錢怡甫觀察因公赴金陵旋於昨日乘某輪船回滬 
[杜弊文言]  
　　欽加同知銜特授松江府上海縣正堂汪爲出示曉諭事照得征納錢糧首重單串開征之始先發由單該花户接單親身赴櫃掃數完清掣串爲憑此一定之成章而不容稍有紊亂者也本縣下車以來訪聞本邑征收條漕辦法殊乖定制如派散由單先則有意缺少本圖查號藉端需索及至赴櫃投納僅給計數紙條換掣印串不免留難花户祗疑分所應然經承以爲向辦如此習慣相沿殊非慎重錢糧之道本縣實事求是有弊必除正本清源重加整頓凡有户卽有册有册卽有單有單卽有串啓征必按户發單完納則隨時掣串不准再有查號以及 
 
 

Page 3

 
 
計數紙條倒串退户等名目除分飭串櫃書遵照辦理外合行出示曉諭爲此示仰闔邑花户人等一體知悉自示之後由單版串一一相符如有仍前缺少勒取杳號規費以及計數紙條倒串留難過户各怀弊許卽指名禀究决不姑寛該花户等亦不得藉端揑誣致干咎戾其各凛遵毋違特示 
[修築馬路]  
　　本邑南巿新馬路凹凸崎嶇不堪涉足工程局總辦程雨村大令禀請蘇松太兵備道余晉珊觀察籌欵修治觀察批飭大令購料興修并札委十六鋪巡防南局委員曾虚齋二尹親往監視巳擇吉昨日開工矣 
[遊戎出殯]  
　　本邑督標奇兵營管帶鄒爕祥遊戎理堂於三月中旬因病逝世昨日清晨喆嗣扶柩至西門外湖南會館暫厝以便載回原籍安葬 
[諭息爭端]  
　　前者糞夫頭俞東昇卽俞錫麟投上海縣署控周金藍互爭挑糞經前縣主諭令按月捐洋銀四百元作爲三股裏馬路及城内仍歸舊糞頭俞東昇張長生童大昌等承挑按月繳捐欵二股外馬路歸周金藍張曉先等承挑按月認繳一股以昭平允俞等巳俯首遵斷邇者新任上海縣汪瑶庭大令查核原卷深恐若輩日久玩生特於前日派差持票傳諭俞東昇等各家著卽具結呈候查核以傳轉詳道憲余晉珊觀察裁奪 
[英美租界晚堂瑣案]  
　　韓藩卽韓榮根控妾錢慶寳捲物潛逃揑詞矇控前晚讞員翁笠漁直刺升堂研詰韓供生員係甯波府屬某邑人年三十有二向開永記煤炭行本年正月由李媽介紹出洋銀二千三百元納妓女陳寓卽錢慶寳爲妾旋串通其母錢顧氏陸續將衣飾私運一空忽於尊月初九日投案朦控生員查悉正欲禀請究追奈錢顧氏及李媽均巳逃逸無踨求恩提究錢慶寳供小婦人生不逢辰旣墮烟花復爲韓騙所携衣飾悉被吞没旋將小婦人痛毆逐出失林之鳥窮無所歸尚求矜憫韓稱此婦心志巳變不願領回請發棲流女所擇配直剌准之著暫交官媒收管候提其母錢顧氏及李媽到案再核○孫錦生請領發交棲流女所擇配之雉妓李愛玉爲妻前晚直剌提訊之下孫供小的係本邑人年三十有六向操米業妻子巳故嗣續尚虚向與李妓相識今願領回俾主中饋求賜成全李愛玉供小婦人年二十有七籍隷廣東南海縣來滬巳閱九年前因厭棄風塵奔投案下求恩超豁今孫大少雅意相憐小婦人深願詩賡偕老直剌著孫繳到善舉洋銀二十元准將李妓領去具呈保狀領結備查 
[英美租界公廨會訊案]  
　　日商村井紙烟公司經理人酒井靜雄投本管領事署控買辦戈冠英虧欠鉅欵逃逸無蹤領事函致英美租界公廨讞員翁笠漁直剌飭提保人殷駿齎陳鶴亭訂於前日午後三點鐘時會訊届時日本副領事松村君與直刺升座酒井靜雄投案訴稱村井公司用戈當買辦由殷陳作保訂立合同嗣戈虧欠鉅欵無力彌縫潛蹤逃逸商人查核細帳除去押櫃銀一千兩及應得用銀三百八十三元外實欠洋銀八千四百五十四元三角應歸保人照償殷延美國佑律師訴稱殷陳二人爲戈保銀六千兩今旣虧欠理應每人各賠三千兩巳在本管領事署擔保立據允俟三日後先繳三千兩如陳無力由殷代償旣而佑律師又稱此案業經本律師妥爲調處惟各帳應到日本領事署查算明白如戈實欠此數應歸保人照賠夫復何辭不意公司執事人並不將帳交出反先索取三千兩誣稱本律師巳允償還實邮意外本律師查伊等所立合同載明交買辦銀六千兩是付銀時先巳立有限制是以殷陳敢作保且載明兩造均不能違背合同如違罰銀五百兩此乃本案第一關鍵今公司竟交貨欵銀至二萬零六百零三元之多任意輕信致被脫逃應照合同議罰乃酒井靜雄未奉公堂牌票亦不求得本管領事文憑擅至殷家將家人逐出翻亂什物私寫封條將房産逐一封錮情同查抄是何道理卽以合同而論殷陳祗保銀六千兩除去押櫃銀一千兩及用銀三百八十三元生財洋銀三百元外戈所有坐落太倉州地基六十二畝作銀一千五百五十兩再加罰銀五百兩核算之下尚少二千四百五十兩殷陳二人自願各賠一半求爲公斷殷供此案細情巳由佑律師據實聲明無庸贅述求公祖公斷可也陳供此項銀兩本應賠償奈目下商人無力籌措尚求寛限直剌商之松村君以戈現未到案所有罰欵銀五百兩應免置議限殷陳於一禮拜内各繳銀一千五百兩酒井靜雄並不禀明官長擅封産業硃爲不合著赶卽交還 
[美租界捕房紀事]  
　　前晚外虹口某馬頭甯波工頭陳廣才事畢言旋道經漢璧禮路突被流氓顧榮春糾集黨羽多人向借洋銀二十元不遂所欲袖出利刃將陳剌傷血流如注始一哄而散事後陳奔赴捕房聲訴捕頭見陳受傷屬實令人送至同仁醫院醫治一面派包探張阿五將顧拘獲押候解送公堂禀請讞員翁笠漁直剌懲辦○甲乙二流氓江北産也昨晨在裏虹口斐倫路某茶肆向同鄉人某丙訛詐不遂肆行毆擊並搶去銀對時表一枚丙忿甚奔赴捕房聲訴捕頭卽派包探張阿五將甲拘獲惟乙巳逃逸須俟續緝然後一併解送公堂禀請訊究○昨晨小竊王阿冬混入虹口菜巿竊取某氏婦所携錢數百文飛奔而逸適爲巡街捕所見上前追獲送入捕房捕頭令押候解送公堂禀請究辦○成衣匠錢阿明携其梅鶴僑居西華德路某號門牌屋内昨晨因事外出門下加以魚鑰及回則門巳被人撬開家中失衣服等件疑係近鄰某甲所竊始而口角繼各扭毆旋復奔至捕房呶呶聲訴捕頭以疑竊無憑斥不准理 
[節錄香港中外新報駁逆黨所設保皇會之謬]  
　　我蓋觀於彼黨中人捐欵保皇一事而不禁啞然笑繼而驚終而泣者何也以爲此說者之旣庸且謬也夫皇上者君天下者也以君天下者而不能保民乃轉倩人爲之保護有是情乎皇上而至於倩人保護則其危可知非有回天之力手握兵權如平勃之安劉者不能保或用承順之術以柔制之伺隙而來絶無形跡然非才略如狄梁公者亦不能保舍此二者卽日將忠義二字號召天下而空有勤王之語絶無定國之猷是欲保而卒不能保卽天子當陽事權歸一而保之者旣具此種勢力其氣燄爲冋如哉苟非　天子而不爲則陳橋之黄袍詎不能加諸身上一見可欲卽攺初心然則名曰保皇實借之以起事始欲保之而終則不特不肯保藉令真有能保之者彼亦必嫉而殺之矣似此題目雖大在稍有識見者斷不入其彀中而倡是會者竟以此爲名豈直視海内外絶無人物乎聞之近日考据家穿鑿附會之詞謂中國有四百兆人一似按籍而稽未嘗或多或少也者夫人之生死詎有一定所謂四百兆者不過約略言之耳乃保皇會中人竟以此爲一定之數而欲每人集洋銀一圓以合四百兆圓之數似此拘泥巳非通才乃欲作此上無千古下無千古之事是不啻以蠕蠕之蟲而欲拯蟄龍於淵内也有是理乎卽人數確符四百兆然亦未必人人皆樂捐亦未必人人祗捐一圓况二十一行省之廣以及海外民人散處天涯不能折柬走伻以告則或先或後何日始得收齊以供皇上保險之費耶抑凡爲人保命險者必先延醫診其人之脈以定壽夭然後可承保若干年試問會中人何從使保險公司奏請皇上就診旣不能診而蜚語迭出或云聖躬迄未大愈或云雖無重恙消瘦非常似此謡傳誰其肯承保者在倡此會者以智自負而漠不思索如是豈非可笑之甚者乎笑之未巳轉而思之曰皇上之請太后訓政非由失德也兩宫失和均由彼黨不善調停所致使彼黨於事敗後沈靜緘默則宫廷當安謐如常今乃四出招摇造謡聳聽我恐彼黨多生一事則皇上卽不免一日焦勞此則可大驚者也驚之未巳又轉而思之曰中國得山川之秀爲文物之邦乃彼自命爲曠世才者其所行所言竟庸且謬如是則其他可知矣北望京華能不凄然以泣哉嗚呼爲是會者姑弗論其是否欲危皇上是否欲亂天下而先累我一刻之中生出或笑或驚或泣之變態夫亦何益之有哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省簾差]  
　　安慶訪事友來函云本年恩科鄉試皖省調辦簾差各員早經大憲下札計正任官績溪縣陳　揩大令調簾遺缺委候補知縣華國文代理旌德縣李大令邦慶調簾遺缺委候補知縣汪承祖代理本任縣劉大令佐震休寗縣葉大令在鋆請補建平縣周大令捷三卽用縣陳大令祖綬周大令榮期陳耕三王元綖候補縣查光華吕曾葉濬孔銅陵文化舒蔡錫元同知陳遠績馮錫文通判許隆緯陳宏蓮以上十七員均奉委簾差又佐貳現任土橋司徐德裒調簾遺缺委候補巡檢湛元慶晃理桐城六百丈巡檢吳士俊調簾遺缺委候補從九張錫慶前往代理潛山縣縣丞王樹珊調簾遺缺委候補縣丞李先第代理舒城縣曉天珠代步琦調簾遺缺委候補巡檢上官松前往代理東流縣典史王乾調簾遺缺委撒鳳翔代理荻港司李翕和調簾遺缺委候補巡檢朱秉謨代司沈湖縣典史張振華調簾遺缺委候補典史邱光銓代理當差采石司謝登朝調簾遺缺委姚近稼從九代理太平府經歴某叅軍調簾遺缺委理蕪歴藍蔚代理又候補佐職胡毓芬章炯仁王國相李正煥劉文田史繼昌劉嘉言陳榕胡承烈傅榮范守正王宇彬戴琦周名延劉啓錕唐韶布經 
[上海縣署瑣案]  
　　上年本城叅署被竊巨贓報案後由捕役獲到孔二陳玉春卽金老五兩犯前日　主汪瑶庭大令提案研訊孔二供小的前充包探夥役金老五曾犯竊案由小的拘獲因之積恨於心此次金復犯案遂誣指小的同竊以報前仇求鑒大令喝鞭背四十下轉詰金铑五供小的係湖北人曾在某兵輪船當勇此案並未知悉大令提金妻李氏質對供小婦人籍隷山東夫故後流落滬江先與孔二私識後由孔轉賣與金老五爲妻曾回湖北漢陽縣金家中兹復來滬僑居八仙橋金在外作何事業小婦人實不深悉大令諭令將孔金兩犯還押金李氏遞回湖北漢陽縣交金家屬收領○本年四月十二日漕河涇鄉民王阿生被族人焚斃屍妻周氏報經前縣主戴子邁明府前往相騐將同族王關福等五人帶回訊供收禁前晚汪大令飭提研訊王海咸供年六十四歲本年四月十一日族姪王阿和來稱昨晚被族人王阿生紏同梟匪搶去洋銀衣物小的向阿生申斥阿生不肯引咎合族二十餘家平時被阿生行兇訛詐受累巳深至此不復能忍乃於十二日之夜各出稻柴二捆堆於祖墳前將阿生捆縛焚斃土阿和王金奎王杏卿王關福四人同供阿生兇惡無比合族被擾難堪孀婦王金氏生有遺腹子族人方同深欣幸阿生忽抱去詐洋銀十元及交還巳經驚斃又曾迭次訛詐用刀戮傷多人因之恨深刺骨訴明王海咸舉火焚斃大令著還禁再核 
[南巿捕房紀事]  
　　昨日某甲行至新馬路無端將路旁自來水龍頭扭壞六十號巡街捕喝阻不依因卽拘入捕房捕頭令押候解送馬路工程局禀請總辦程大令訊究○昨日東洋車夫張色子不知何故與同業人某乙在新馬路口角爭毆旋被巡街捕拘入捕房捕頭令各禁押片時麾之使去 
[英美租界公堂瑣案]  
　　某煤炭店主毛海齋以傭人施阿才私收帳欵逃逸不歸因之投報捕房後由某包探至北京輪船緝獲昨晨解案請究毛投案訴稱小的用施執役不料伊竟私收客帳洋銀一百八十元逃逸無蹤幸經包探拘獲叩乞究追施供小的於此店存有股本洋銀一百元偶因急需暫時收帳抵用求鑒讞員翁笠漁直剌商之曰繙譯官著值日差帶往查明共被施吞没若干押候追繳○四百三十二號華捕解送王仁姚到案禀稱此人行竊某姓所擊小羊一頭適爲小的所見是以拘案請究王供此羊係向法界八仙橋畔某姓購得小的並未爲非尚求明察直剌判將王交人保出羊存捕房如無人認領再行變價充公○包探四春解送徐阿毛到案禀稱此人行竊張仲清家綢衣一件經小的緝獲人贓解案請辦張投案領贓徐認竊不諱直刺判令笞責二百板贓給還失主○包探四春禀陸阿川行竊絲巾一條經小的拘獲送案請究陸供絲巾係友人洪阿坤倩小的代購並非竊取叩求明察直剌判將絲巾暫存捕房俟洪自往領取陸從寛斥釋○三百五十五號華捕解梁茗三金福泉到安禀稱此二人沿途扭毆小的喝阻不依是以告知捕頭拘案請究直剌略加研詰判責梁五十板金巳受微傷從寛免究○葉同山控王阿坤行竊錫燭臺兩副王認竊求恩直剌判令笞責二百板贓給還失主○洋人惠控曹關正竊取鐵板二塊曹供小的貪利拾取自知不合尚求恩典直剌判令枷號半月贓給還失主○包探竇如海解張寳裕到案禀稱此人迭次犯案解經大老爺懲辦現復行竊某姓所置洋傘一頂經小的緝獲送案請究張供詞狡展堅不認竊直剌著竇探帶回捕房俟查明後再行解案核辦○包探張金林解張阿榮沈保全到案禀稱上二人在途拾得金質對時表一枚匿不報捕經小的查知是以告知捕頭拘案請訊直剌判令各押一日表存捕房候失主認領 
[法租界公堂瑣案]  
　　去年十一月某日福壽里居民某姓家失去水烟袋三枝内有一枝係銀質計值洋銀二十四元報捕後至邇日始由包探緝獲竊賊歐中六詰知贓物巳　與徐阿隆由徐轉售與玩把戲人榮四海榮應法人之召携往法國　珍會爰將歐徐二人一并拘入捕房昨禮拜二堂期解請讞員朱森庭明府與陸繙譯會訊徐阿隆供稱小的以洋銀一元八角買得水烟袋三枝未知其一爲銀質故巳轉售與榮四海仍得洋銀一元八角榮在外洋刻巳致信至彼令將原物寄回如不能待願償洋銀訊至此徐姊郭徐氏投案求准交保措償明府准之限三日内將洋銀二十元繳案歐中六押候笞責四百板○費裕記控掮客康秋濤掮賣元昌紙店立順牌號洋連泗五十件調換立盛牌號以致退回請追還水脚等費共銀六百餘兩明府著押候查明復核昨日堂期以元昌不應調換牌號判償銀四十兩應需水脚著康秋濤賠償原告以吃虧太甚不肯遵斷明府遂命送縣辦理○恒順元生長源等魚行主控徐象賢積欠貨欵洋銀一千餘元明府飭將徐交保出外照四折理清昨日徐呈繳期票洋銀八十一元明府令交原保人保出限月内一律歸清○包探禀稱沈阿炳竊取小土一包售與粤人陳中和言定洋銀十元及將土送至僅給小洋銀一枚因此互相爭毆被巡街捕拘入捕房解案請辦陳沈言語支吾明府判將沈責四百板陳責二百板○包探禀稱長江積竊徐阿三彭漢卿迭次犯案昨又行竊新豐輪船搭客所携衣服當塲拿獲解案請辦明府判各責五百板○永義昶信局夥李光宏張阿大私用洋銀六百元局主扭案控訴明府著各責三百板再行嚴比 
[江蘇官報]  
　　五月初七日知府張慶勛辭回上海製造局又袁恭宏禀知奉札會同總巡赴楓橋虎邱查騐繭船卽辭正任吳江縣方道濟自江隂自强軍差次來縣丞金乙騏自崇明塘工差次來又朱明道禀知交　署華亭縣縣丞任事回省八旗官學漢教習田其田由六合籍來○初八日吳縣田禀知下鄉勘案帮辦上海英美租界會審委貫同知張辰由滬來川沙同知陳禀到總理吳淞清丈工程各　記名簡放道沈瑜慶由滬來青浦縣汪到知縣戴運寅交卸署上海縣事道庫大使楊廷魁禀知到　胥門外厘卡差○初九日常詶府發審委員同知嚴恭壽禀到通判俞回琴由滬回知縣謝商衡禀辭管解京餉赴都又楊魯曾禀銷赴滬領運軍火差水師哨弁袁承吉禀辭護解京餉赴浦江撫轅片示五月分輪應考　　補同通州縣直隷州州同州判各員月課定於十一日考試○初十日　理吳淞清丈丁程各局記名道沈瑜慶辭行川沙同知陳青浦縣汪均禀辭通判王鍾　禀辭管解京餉赴都請補新陽縣陳紹唐禀辭赴甯會算東臺縣任内交代知縣蔣一桂由上海來又戴運寅禀辭回滬府經歴韓樹梅禀知赴鎮江見道憲卽辭二品封職黄宗憲由滬來撫標水師　弁吳桂芳護解京餉赴清江卽辭 
 
 

Page 10

 
 
[江西官報]  
　　左營雲騎尉漕運暫解春貢進京拜發恭賀皇上萬壽本章遣承差周任　齎送進京候補縣鄭季相馮元亮　解地丁京回鄧貞琳往建昌公幹緒彬往清江陳燕昌往吉水俱催地丁黄天懷往貴谿鍾祖彤往安福白十元往雩都李克鑅往新建林志延往萍鄉鄭輔東往宜春童炳森往建昌賀昌祺往餘十何文光往贛縣張鳳藻往鄱陽馮田往高安向步瀛往宜黄汪　黼往瑞州陳希會往廬陸俱催地丁彭承先郭立明章定瑜南昌修堤回縣丞李亭雲往新喻張遠觀往信豐俱催减平方炳新建修堤回謝君榖廬陵催稅契冋 
[皖省官報]  
　　四月二十八日委署太平府劉沛然調署南陵縣桂中純天　縣黄兆岷均辭署鳳陽府王詠霓送鄧撫憲赴上海回桐城縣王從禮知由安徽賑捐局報捐同知升銜黄瑞勳辭赴蕪湖公幹　選甯國胡樂司何金鏞到四川人○二十九日委辦蕪湖保甲直隷州陳先覲辭候補縣滕梅謝超委一次并奉撫憲委勸辦安徽賑捐巡檢姚錫嘏起服來省○五月初一日池州府通判陳宗器署建平縣汪錫麟銅陵縣魏馴均到同知吳道灼知奉辦榖米釐局差興史范守正到解秋審人犯赴銅陵回 
[維揚官報]  
　　五月初三日劉鹺尹琪委調辦總局文案蕭鹺尹應瑚委白塔河卡○初四日郭鹺尹鼎臣陳鹺尹炘同委赴淮北公幹○初五日各官禀賀沈鹺尹宗該辭赴西壩卡差○初六日北掣繆司馬禀辭葉分轉爲楨辭回淮北○初七日徐鹺尉澍榮委儀棧官醫局差 
[上海六馬路仁濟善堂籌賑公所施存英經收山東淮徐皖北江西紹興崇明賑捐四月初一至廿九第六十四次清單]  
　　初一日吕烈清善士求身體康健羊一元○初二日蔣醉花寄來張翰臣爲子昌官病有轉機求痊洋十元翁爵榮洋五元○初五日錫堂爲第二子種花許愿續助洋廿元知命子二角存心堂銅洋八元○初七日無名氏　母平安愿洋十二元銅洋二元安徽汪陳氏完分娩平安愿無名氏各洋十元大成坊蔣因雲山租房悔議洋八元寳太還愿四元武陵子求病愈三元沈石安二元孔純記一元恆孚銀　桶内另户洋七角○初九日李鮑氏爲夫主求消災洋一百元程恭川祈合家平安徐枝珊各一元求合店諸友順遂人小洋十角○初十日劉良　洋一百元○十五日利川昇號規元五十兩錫堂求母舊恙速痊洋十元曹小實求病愈洋二元不留名五角○十六日不書名求病愈增福壽隱名氏病愈還愿各洋二十元　名氏求關煞開通永不復發隱名氏各十元○十八日河南隱名氏洋三十元隱名氏四元○十九日浴佛子爲太夫人九旬冥壽求資冥福洋五元○廿日胡方鎰元十五　　因氏求姪孫嗣昌諸病速愈洋廿元仙鎮求子病速愈八五元○廿二日李蘭生洋四十元石港無名氏小洋三十角朱少記小洋十五角五分○廿三日丁慕臨爲幼子餘慶保平安洋五元無名氏求子病愈無名氏求子病愈各洋二元○廿四日徐照德洋一圓元大亨莊來隱名氏求妻病速愈合家平安十元隱名氏二元○廿五日河南隱名氏求妻産後病愈續助龍洋六元英洋十四元○廿　日上洋蔣黄氏洋五十元鎮江耕心書屋劉爲孫男文福病愈還愿洋五元○廿九日天水陸氏規元四百兩如琢磨齋求父病愈福壽安康洋二十元醉　書屋洋二角○四月分共收元四百六十五兩又洋六百八十元小洋七十一角五分扯七三九申元五百零七兩八零四厘以上共收元九百七十二兩八錢零四厘銅洋十元連前共收元十萬零四千五百零五兩四錢二分二厘除解各處振欵外實存元二千九百四十五珦三錢六分九厘銅洋一百十三元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
