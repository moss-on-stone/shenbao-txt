# 1882 - 69 - 4903185

 

Page 1

 
 
[弭災説]  
　　火之爲災烈矣無地不當防火無時不當防火國無論中外方無論南北皆一例也而有人焉欲起而議弭之之道鮮不以爲非夸卽誣耳然不可謂弭之竟無其方也上海城内屢次失火今年自正月初一夜長生橋畔失愼至二十夜東街繼焚及前日新北門又火一月之中已三次矣而所焚之富皆屬菁華薈萃店舗林立近日新北門之災較丙子八月尤爲滋蔓言之殊覺慘然此皆由於城内街道狹窄河渠淺隘屋旣鱗次櫛比易於蔓延水復杯膠芥沈難於引灌城内中國水龍本屬不適於用而且不多卽多而適用亦苦於無水而舍宇又無公牆以阻火路卽如香花橋亦儼然以橋名而橋南北相去不過三五步隔橋起火轉瞬火已渡浜苟無城外法租界洋龍駐於吊橋邊吸水注入城中則振武臺又將不保是可知洋龍之得力矣竊以爲洋龍旣可以注水入城則自來水亦不難接入城中據聞水警接入城中可以旋轉如意不須人力撳捺只須於自來水管上裝一龍頭其水便可高至八九十尺則水勢高過屋脊而用以滅火無難巳近來城外自來水公司將次可以竣功城内諸人倘欲預防火患則何不商諸該公司設法引之入城旣有淸潔之水可供食用而一遇意外亦可速救無論潮之漲落而皆有恃不恐是非䇿之上者乎中國俗諺有云賊偷一半火着全完誠以祝融之威爲禍最速卽有鄧氏銅山郭家金穴突如焚如卽立成窶人子外國人則雖遭灾而尙不失爲富家翁何也以有人爲之保險家雖燬而可得賠償也本埠租界亦有保火險公司然未必肯保城内之火險因思西人不肯爲則華人何妨自爲之查外國房屋之保火險大約其屋值價千金者保險之費每年不過二兩五錢本埠則洋房值價千金者保費須得十兩若中國房子則值千金者保費須得每年二十兩較之外國保價不啻倍蓰今華人若糾集大股開設保火險公司分布各省會及熱閙城鎭則約計中國房子值百金者每年收取保費一兩已可得利設有火災倘經保險則例當由保險公司照數賠還究不至如目下之一炬成灰者絶無燼餘可拾也或者以爲恐有奸人舞獘或自行放火以累及保險公司譬如其家僅值八百金而報稱千金公司貪其保費而爲之保則彼自焚之後所得償費尙可多二百金此等事亦不可不防然苟該公司不貪小利或另立章程凡值千金者止准保五百如此則平時保貲旣不多費倘遭不測尙有一半可賠不至於立錐無地而又可以預杜自焚累人之獘華人苟能廣集巨欵糾合股分則急設保火險公司亦未始非弭災之一法也以上二䇿之外尙有中下之䇿浙省杭州寍波等城街上皆有公墻往往該處有火警輒至公墻而止屢見於報可見火勢雖烈而苟有以遏其勢則亦不至延燒上海三里之城雖不能與府城省會相比然每段設一公墻則爲地尙屬無多而借此可以遏火之勢當刅無難舉行試觀城外洋房失火不至蔓延中國房子被焚延燒無際皆以洋房圍墻高峻四面凌空故不至流毒隣居也修火政者曷不一籌及之且城中地狹街左右相間不過五尺餘每逢肩輿行人當避進店鋪門口以待其過而店舗欄杆又復　出兩面披水板幾幾乎有接連之勢故火之來極易過街屋上露臺高矗引火最易此皆城中實在情形居者殊形楾杌而顧無人焉議爲更張蓋貪數武之地而不顧遠慮故也有地方之責者所當亟爲申禁剴切曉諭明白示知嚴定章程有違不宥凡若此者亦皆火政中所必不容緩也總之自來水得以入城則勝於太平水缸七屋井萬萬保火險公司得以開設則火焚尙不至全完加以公墻高固街衢讓寛吾知城中之災必大减於今日矣 
[本館自已接到電音]  
　　本館於昨日接到在津友人專發電音到本館有二十四日諭旨五道敬謹譯登○正月二十四日奉上諭朕奉慈禧端佑康頣昭豫莊誠皇太后懿旨三載考績爲國家激揚大典中外滿漢諸臣有 
能恪共職守勞績最著者允宜特加甄叙其有平庸衰老者亦難曲予優容兹當京察届期吏部開單題請詳加披閲恭親王首賛樞廷殫心輔弼機宜妥協懋著勳勞着交宗人府從優議叙大學士寳鑒協辦大學士兵部尙書調任吏部尙書李鴻藻戶部尙書景廉署戶部左侍郎王文韶同心贊畫克愼克勤均着交部議叙大學士直𨽻總督李鴻章任事實心才猷閎遠大學士兩江總督左宗棠勳績久著勞瘁不辭前兵部右侍郎彭玉麟巡閲長江水師宣力有年任勞任怨均著交部從優議叙吏部尙書萬靑藜屢被叅奏衆望不孚戶部尙書董恂年力就衰均着開缺都察院左都御史童華在上書房行走有年精力未衰惟辦事不無疏懈着開缺以侍郎候補仍在上書房行走兵部右侍郎恩麟理藩院右侍郎鐵祺才具平庸均着以原品休致餘着昭舊供職欽此同日奉上諭漕運總督着慶裕補授倪文蔚着補授廣西巡撫廣西布政使着徐延旭補授欽此同日奉旨李愼着賞給副都統銜作爲西寍辦事大臣照例馳驛前往欽此同日奉旨正紅旗護軍統領着景瑞補授欽此同日奉上諭桂昻着補授馬蘭鎭總兵兼總管内務府大臣欽此 
[電音彚錄]  
　　二十四日倫敦發來電報言駐紥多尼思之意大利領事官因多尼思國主於外國人之赴多者不善爲保護故大爲不服云又言好望角地方近來又有相攻之事其爲首者名孟西買好望角人爲其所敗云按好望角去年與英國搆難業經底定今兹擾亂未識何因電音簡峉不得其詳容俟續聞再錄 
[議開河道]  
　　外國新聞帋曾言美國欲開一河道如蘇彛士河之式然有是言而尙未見舉辦也兹聞紐約地方已有美國人糾合一大公司共集資本銀五百萬磅其興辦公司諸人中前總統格蘭脫亦在其内以辦開河之事該公司現擬陳奏美廷請爲保護二十年於本銀丙可有九七扣之利息也 
[牛庄冰泮]  
　　招商局之永淸輪船於二十二日自牛庄開行來滬其船主言及開輪之時牛庄河冰已泮惟冰塊冲流殊碍船行也太古公司之温州輪船主亦言及二十日抵牛庄口並無冰　及次日進口始見有冰云 
[港督假旋]  
　　駐劄香港之英國總督燕制軍莅港計有五年日前請假六個月回國已奉英廷俞允故擇於本月十八日啓行在港紳商於十七日恭致頌詞並出告白無論士商工賈請於十八日三點鐘齊集中環教場碼頭敬送　　 
行旌如有欲送登舟者并有小火船備用也至督轅公事現由署輔政司湯君隆基攝理云 
[哲人云亡]  
　　欽加總督銜前福建巡撫丁雨生中丞聞於今正初十日在籍仙逝中丞年甫花甲其病以誤投 
 
 

Page 2

 
 
補劑不起也説見香港中外新聞 
[蘇台雜聞]  
　　蘇省貧員津貼銀兩由厘局撥欵經潘憲泒員酌給按省揀泒殷實勤正之州縣班執掌其事惟浙省分蘇人員較多杭嘉湖寍紹則每府派一員先期報名造册歲終泒員分給去歲各省分蘇之佐雜人員統計不下千餘人宦途景况亦可想見矣○客臘養育巷春聯店四五家懸設燈謎街衢塡溢今正鳳池茶園每日三點鐘至上燈後皆有燈謎詩人詞客連䄃而來品茗之餘各抒巧思亦文人之樂事也○元妙觀新到一吳江人年十七歲左右無手臂左肩凸出骨數根如指大右肩下出一小手指掌俱備亦能運動赤兩足用以代手能擲骰射箭諸戲又能以左足拇指捻線以右足指夾針穿之旁繫一猴聽其指麾觀者如堵競擲以錢一老嫗收之云卽其母也夫人而無手已爲廢人尙能以足代手作諸耍戲得錢以養其母彼五官具備不能謀生以贍父母者視此能無愧哉○有四少年在閶門外湖田雇騎四匹乘而馳至朱家庄毛家橋游玩三人揚鞭前去一少年素不善騎瞠乎在後適有一老木匠龍鍾前來不及趨避被馬衝倒落河少年恐懼加鞭逸去行人見之紛紛畢集一面將木匠救起一面馳往追捕馬夫見追者將至給少年云爾垷騎馬被彼拿獲無可解釋不如下馬逃逸乃少年下馬馬夫卽騎馬落荒而去追者適到將少年捉住嚇之曰爾騎馬撞人落河身死當送官究辦少年自思老者已死人命已成到官必欲抵命於是反從容隨衆同行行至毛家橋河邊乘衆不備將身一躍入河復經衆人救起交地保收管問其姓名住址堅不肯言同騎二人亦在茶館相逢並不相識此少年操上海口音但云在上海某店生理今至蘇遊玩並無住處搜其身畔僅有錢百餘文地保供養三日無可如何因木匠無恙遂集衆商議募洋一元送至上海烟船使帶回滬上云○閶門吊橋堍趙天祿茶食店夜間忽有一長大漢手提趙天祿燈籠至店買物店中因問此燈從何而來其人言爾但買賣何問燈籠遂以手披掌櫃之頰一時喧嚷經衆拿獲送至叚頭段頭不受送至總巡總巡訊其燈籠來處則云從友人處得來問友係何人則曰我友甚多一時不記其名隨卽交保收管地保察其狀貎語言必非善類恐有意外以甘言誘至閣樓上使某夥潜拽銕練上樓欲鎖其足詎其人卽推夥下慺慺邊有一小洞卽從洞中逸出地保驚惶喚衆擒捉幸洞外有夾弄其人黑夜適墮入夾弄中爲衆所獲復送總巡請究則云我乃買鹽者搜其身畔於腰際得洋鎗一桿小刀兩柄遂富夜移縣云○吳江縣水利廳林君年六十餘體素充肥上元日赴廟行香回衙忽遇旋風一道從地括起揭轎簾而入在面上盤旋而過陡覺口角歪斜毛髮森竪歸署後卽臥病似中風狀因吳江城内無名醫現飭人至蘇省請醫未知能痊愈否也 
[方伯拿僧]  
　　蘇藩許方伯自金陵謁侯相回省後卽密邀兩營中軍入内署密商外人均無聞知旋於二十一日傳同吳縣金明府坐船　 
出關繼又命至光福鎭尋又折回木瀆鎭卽帶同丁役健勇登岸親至某紳别墅内拿獲僧人一名僕夫一名帶回蘇省次日在花麋親訊署門内外均未悉事出何因或有謂該僧劣跡甚多倚仗某紳勢積惡更夥事經侯相訪聞特飭蘇藩拿辦者現在一僧一俗均發待質公所覊押外間疑訝莫解究未知作何究竟也 
[連宵火警]  
　　蘇垣自上年冬間連次失火後入正以來元日已兆焚如自兹以往見於本報者已屬不鮮刻得蘇友來書知二十三二十四兩晚疉報火警一在護龍街塔兒巷一在胥門小倉口均焚去小屋數間不致如本埠之動輒在閙巿間也然各路水龍以迢隔不齊幾致疲於奔命矣 
[宗師出省]  
　　江西學院洪文卿宗師於臘月回省考試南昌已列前報兹於正月十八日由省起馬按臨南康府聞將以次遞考九江饒州廣信瑞州四屬然後回省再出撫建以畢科試事屈指大約六月尾方可回省錄遺也 
[章門時景]  
　　章門自入正以來天氣多晴惟十一二兩日下雨上元之夕月明如晝街巿遊人極盛至於燈景則惟獅龍及高脚戲齣等鼓鼕鼕鑼錚錚與行人比肩馳逐而婦女亦多急裝携手遊觀無賴子雜遝喧囂恣其諧謔各廟宇照常張燈掛彩而鋪戶則不盡有之烟火更覺寥寥所謂火樹銀花者幾成虚語雖前此地方官恐惹火患曾垂戒令然何至燈景亦同寂寞况習俗所尙志在敬神求福豈肯一旦廢然生計之盈虚正可於此而覘其微也 
[南昌火警]  
　　正月十七夜四鼓時章江門外文孝廟側失愼火勢甚熾城垣鑼聲先鳴鐘鼓樓警報繼之居人皆驚起瞭望各水龍電掣風馳出城赴救約歴一時許乃熄計被焚小戶三十餘家鋪戶四五家人口則幸無損傷云 
[查點勇數]  
　　去臘郭榖齋太守乘濟安輪船到温先傳得爲提樂淸縣磐石營陳千總督控被叅寃抑一案人証嗣悉實奉浙撫陳雋丞中丞密札查點楚軍正中營勇丁名數是以今正初二日偕温州府陳太守按名查點除派撥兩哨駐札在外不計外郡城僅有二百零七名勇丁若按糧册短數頗多今聞郭太守已於初九日偕温味秋觀察乘超武兵船晉省不識此事如何禀覆也又悉初二日陳太守自查點楚軍正中營勇丁名數後卽命駕往柟溪查辦洋槍土匪前報謂係張太守往查實一時誤筆也 
[吳會公祭]  
　　杭州克復之初督學者爲泰興吳和甫先生先生接物謙和愛士誠摯其所取之文一以淸眞雅正爲宗官浙三年歴舉歲科試六次蓋自庚申科試至丙寅科試皆公所取士也十餘年來凡掇巍科而列詞舘者指不勝屈公自去浙後不二年卽歸道山浙中諸門下多有奉栗主而爲私祭者杭州西湖之蘇公祠左有屋三楹爲奉公牌位之所杭之門下士各醵分金定爲春秋兩祭之用名之曰吳會蓋從先輩祭吳姓艣先生例也兹擇於本月二十二日在祠公祭與會者共有百餘人云 
[樹孔金蟾]  
　　據傅揚城於去臘十二日當大雪時徐寍門外中灘地方土地廟前有古銀杏一株數百年物忽然傾倒有人奔視見樹中空有金色蝦蟆一對從中躍出直躍入城河而没回視此樹孔中尙燦然有黃金色云此係揚友來函述及未知果確否姑錄之以質博物君子　　 
[紅票爲害]  
　　天津錢帖有名紅票者歲首用之所有賞犒及觀劇飲酒等項多以之應付票係紅紙所爲書明號數錢數及店號住址蓋　 
用圖章或紅或黑硃墨相宣鮮明奪目平時錢票每帋至少津錢五百文而紅票則少至二百五十文紫竹林店舗且有一百五十文者數旣極小店舗復不整齊其小店於平時絶不出票者至歲首亦偶一爲之除買醉尋歡賭博游戯不遑揀擇外餘巿廛交易應付紅票鮮不攢眉然祗以錢串不足錢色不齊尙無意外之慮也乃新正初二日閘口之仁泰義河北之永義兩錢舗一同關閉二舗大小微有不同其發出紅票若干細數未悉巿廛經此更屬驚弓之鳥外行之紅票更難使用天津縣郭明府辦理此等案件極屬森嚴毫不假借非照票面發錢不能了結去年辦理復興順慶興德永泰等米舗係屬明徵是以俗易風移非至萬難設法不能倒閉而城内鄉祠東久祥鈺旣欲佔便宜又不敢關閉遂别開生面故言將欲閉店於是有該店之票者紛紛往取而久祥鈺故短串底多叅小錢每吊不過給錢八百餘文而砂壳叅至二三百文每吊實得大錢五六百文錢旣發完帖亦告罄而所賺計已不貲奸商詭詐百出洵屬可駭聞永義虧空約二千餘吊而仁泰義不過一千吊想當結訟前永泰米局出帖倒 
 
 

Page 3

 
 
閉店主被送官捍追據禀情願儼足錢文照票發給經天津縣示期在大堂照付聞尙有帖六百餘千未據報到邑尊復行示諭招領云 
[傷垓無礙]  
　　昨報列馬車傷孩一節兹悉該孩係寍人陳姓其父爲錢莊生理住居小瑯環里西首第一弄内第三家當被野鷄馬車撞倒輪傷胸右由捕昇送回家其時似傷勢甚重孩父卽報捕房捕頭允爲緝拿滋事之馬夫一面送孩至醫院醫治兹聞傷已畧痊按租界中野鷄馬車肇禍層見疉出每逢生事輙自加鞭遁去歲底英租界大馬路集賢里口野鷄馬車傷斃孕婦該馬夫迄今尙未獲到查西人乘車設撞倒行人卽先自停韁慰問不如野鷄車之以逃爲長技是亦宜爲設法整頓也 
[控毆不認]  
　　前報列爭毆昏仆一節兹悉寍婦陳傅氏綽號楊梅瘡阿五己投英界會審公廨訴稱在綺園烟館向王小全索欠無付被毆受傷有婦人包秀卿在塲可証求爲騐傷究辦等語陳太守准詞差提王小全並傅包秀卿到案於前日晚堂庭訊該氏由傭人扶到堂上候質王小全供並未欠彼錢文更未毆彼寳因陳傅氏邀我賭博不去以賭局未成皆我之咎糾人邀我至綺園烟館饒舌不休此皆有烟館堂倌可証如何反誣我行毆况伊由捕送至仁濟醫院醫生亦騐明素有痰厥症係痰氣上升所致云包秀卿禀稱伊等爭執我不預分實被拖累陳太守飭將王小全暫押俟傳該烟館中人到案再訊包秀卿釋放如奉傅質卽當投案陳傅氏或受傷情眞仍着送醫院令醫生書明該氏究竟受傷與否再候核斷 
[控欠不理]  
　　徐某遞禀英界會審公堂訴稱與聚芳園烟館主王姓經手將鍾姓地基售與潘源昌未成交時王先借去洋二百元立有借據言明俟成交扣劃詎知成交後鍾潘均不肯扣劃向王索取祗還我一百五十元借票業已交彼嗣後屢向索找無付昨王到我家又向索取伊便逞兇拉碎我灰鼠馬褂及棉馬甲是以訴捕拘王送案請辦扯碎之衣服呈閲王亦禀稱向爲潘源昌經買地基徐托我將鍾姓地兜賣與潘伊先借去洋二百元後又借去一百元謂交與鍾姓者嗣鍾姓祗認還二百元去歲底向徐索找一百元無付曾同至捕房陳訴捕頭令自行淸理如淸理難明俟新正月開辦公事時解案嗣經徐之友人杜王二人理勸先還我銀二十兩昨向找洋七十餘元伊竟抵賴並被打傷右眼我未毆伊至被借洋元伊有收條交我并有帳簿可憑一併呈閲徐稱我未借伊之洋亦無收條交給其據實由伊揑造云陳太守鑒閲兩造禀詞均屬情節支離碍難核斷惟王擾毆不合斷罰洋五元撥充醫院經費王稱奉斷罰洋充公情願遵繳至徐欠之洋仍欲向索所有票據帳簿王仍領回徐亦收拾碎衣而退 
[請追房租]  
　　長利洋行經收房租之洋人投英界會審公堂控稱長樂園酒館主津人邵金福積欠房租洋一百四十元該館閉歇已久向索無着求爲傳邵訊究陳太守飭差傅邵未見該差卽令其司帳人郭禮堂候質郭稱東家邵金福進城所欠房租幾何我確不知經收房租之華人禀稱郭係司帳人屢次到我帳房約期無付如何稱不知欠數陳太守將郭交差看管俟邵投到訊辦 
[委員代騐]  
　　二十四日報列兇手病斃一則係去年本埠南巿沙船命案之兇手趙靜元在上海縣獄病斃經詳請委員詣騐兹聞博太守以華婁雖屬至近而陶邑尊適因病出缺南匯縣顧明府亦因公赴省故委奉賢縣臨騐聞今日當可到滬也 
[搶火待究]  
　　二十四日本城新北門内失火搶火之人甚多法捕房獲住十七名除已由人保去三名外昨翁太守臨捕房時將其餘十四人傅出逐爲詰間内有一人係銅器店夥所携物件詰其名色斤兩悉符當爲釋放尙有十三人言語糢糊未得實在故仍行發押於今日解公堂覆究核斷 
[准函查貨]  
　　法會審委員翁太守准貨捐局函稱據巡丁等禀洋行街生記雜貨行有貨十餘包置於碼頭因該行報捐祗有兩包數目不符向之查詰詎該行出店衆多不服盤查竟將巡丁毆打等情該行地居租界請爲查理等語翁太守昨晨臨捕房時面諭包探傅行主於今日投公堂候質 
[壬午新正上浣偶成]  
　　生來薄命奈君何老向江湖唱櫂歌一葉扁舟湖裏外外念年疲馬路坎坷香銷玉骨深深恨水逝駒光渺渺波莫謂烟村斜日好幾人曾見魯陽戈○果然淪落到天涯何處尋來燕子家貧賤已知生有分風波誰説算無差好將故土埋幽恨莫把新詩賦落花我欲懴心心未死又聽賀老撥琵琶○興味蕭然悵薄遊漫從東海説源頭馬空冀北難言價客到江南易惹愁紅葉有情爭向日靑山無意不知秋征鴻心事憑誰説併入鐘聲咽佛樓○走馬休稱本分官何曾功利壓眉端逢人總是三生福作事先求一寸安風月幾經尋賀監蓴鱸應合問張翰他年傀儡收塲日説與旁人齒也寒[  龎山無可奈何人初稿]  
[呈嚼梅館主人]  
　　池上於今有鳳毛用句風塵未許霜毫懶從少壯營三窟且向淸間誦六韜永晝敲詩金鴨冷良宵尋夢月輪高不隨秋士抛寒淚信有男兒意氣豪[  龎山無可奈何人未是草]  
[遊水星閣]  
　　高閣巍然鎭北方幾株梅蕊尙含香烟霞低鎖松邊屋書畫深藏玉照堂緑茗烹來消俗慮丹邱訪到入詩囊勾留片刻徵淸謁緩步歸來趁夕陽[  泉唐餐霞仙史未定草]  
[題欽旌賢孝嚴孺人割臂圖應丹徒包曉村明經之屬卽呈諸大吟壇正之]  
　　玉階西畔夜焚香一割鈆刀進秘方妾命如塵何足惜願郎安穩慰姑嫜臂痕歴歴騐憑棺覽鏡潘郎淚未乾多少女兒心鐵石殉夫容易救夫難[  長洲咈欽氏王頌蔚未定草]  
[奉題丹徒包曉村先生淑配欽旌賢孝嚴孺人割臂圖卽希吟正]  
　　富春族望解詩書孝肅家風式里閭梁案方看賢德耀文園終使病魔袪老天可補情無限大海難塡恨有餘身後裹創談老嫗我聞此語亦欷歔○綱常淪陷賛匡扶奇節雖非達士模割肉報君聊盡妾毁身累我爲從夫論心不負千金體風世應慚七尺軀聖代予旌深意在光榮綽楔示優殊[  秀水子佩氏陶玉珂未定草]  
[題欽旌賢孝嚴孺人割臂圖卽呈丹徒包曉村明經正是]  
　　佳俠函光婐　妍妝臺韻語壓金荃謝家風範鍾家禮早著深閨待字年郎疾何如妾代勞焚香淸夜意忉忉爭禁弱腕無瑕玉默試春風快翦刀聲爭金石女中英料是香魂返玉京只恐仙心難解處將人夫壻比長卿畫圖寫出帝臺神綽楔留題史筆新獨具俸錢供齋奠始知元九未情眞[  長洲聽珊氏江文藻未定草]  
[題欽旌賢孝嚴孺人割臂回卽呈丹徒包曉村明經正可]  
　　唐僧有慧可斷臂受佛鉢此臂親所遺曷爲事屠割始知彼法謬但能説解脫猗惟嚴夫人用以療夫活有刀聲霍霍中夜出幽闥一臠肱上肉忍痛竟削剟是時夫之疾胸膈苦鬱閼以此入刀圭沈疴一旦豁吾鄉有張氏大義閨中達臂血亦斑斕救夫命堪奪婁縣倪茂才昭衍妻張氏刺臂血書疏籲神夫病乃痊兩事同一轍綱常賴旋斡何必參四禪戕身學菩蕯[  雲間次柯氏章耒呈稿]  
[蘇省撫轅抄]  
　　正月二十三日試用通判查道倫服滿回省到縣丞陳鳳崗禀知運河總局札委隄工差二十四日縣丞李保衡銷江北緝捕差從九邵光煦銷育嬰堂追祖差曾慶昌臬委赴江北緝捕差辭 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
