# 1895 - 153 - 4907947

 

Page 1

 
 
[彚解振捐] [  申報館恊振所謹啓]  
　　北方荒象亘古所稀告急之書紛如雪片本館承諸君子不棄源源佽助俾得集腋成裘活我烝黎望雲九叩兹又以規銀一千五百兩會同絲業會館解往順直擇要振飢特恐地廣人稠嗷嗷待哺區區之數無補時艱尚祈大發慈悲慨施赤仄則本館雖不敢屢作發棠之請而諸君子同仁一視諒當不吝解囊爾肅此布陳伏維慈鑒 
[新科會墨出售] [  圖書集成局啓]  
　　每届會墨旣出揣摩風氣者皆以先覩爲怏本届乙未科會試所刊闈藝頗多清眞雅正之作本局預托京友覔得聚奎堂原板排以新鑄鉛字刷以潔白紙張前列王試崇銜題名全錄後附試帖圈點悉遵原刻清於糜眼皎若螺紋每本碼洋六分今日出售欲覩絕時花樣者請向上海三馬路申報舘間壁申昌書畫室及各埠申昌或賣申報人購取爲盼此佈 
[重校繪圖精忠說岳全傳] [  圖書集成局代啓]  
　　是書所述岳爺之忠秦檜之奸兀术之横王氏之毒無不活現紙上能令讀者忘倦洵小說之超群也惜坊本模糊因源記主人倩本局重爲較正繪圖更覺醒目訂八本裝函碼洋八角向上海四馬路文宜書局購取 
[論臺灣終不爲倭人所有]  
　　臺灣孤懸海外素稱饒富各國垂涎已久而不謂發難於倭人也倭人亦垂涎已久惟自知力之不逮不過作望梅止渴之想乃自朝鮮起釁借端内侵我軍節節退讓將逃兵潰而遂據有要隘奪占名城逼近京畿人心荒亂朝廷俯念民生允從和議此皆倭人夢想所不到者也迨使臣東渡倭人要挾多端索償兵費及割遼東之地并通商口岸姑不具論而臺灣爲未經開戰之地亦任意索取在倭人爲順手牽羊之計意中國未必允從惟以兵力廹脅化干戈爲玉帛卽不難轉玉帛爲干戈不謂中國棄如敝屣慷慨與之亦倭人夢想所不到者也旋經俄人仗義執言不准割遼東之地倭人懼俄之勢不敢不從然倭人之視遼東本如雞肋而得臺灣一省已足飽其所欲以爲限期交割如取如携今而後可以惟所欲爲矣旣占澎湖又得臺地南洋形勢全歸掌握以彼人民之衆百且强悍可以練軍一歲三熟無俟外糶可以儲餉礦苗之盛物産之繁可以採取况現在藏富於民者亦不下數千百萬浥彼注兹以補不足處心積慮不遺餘力經營數年不難雄視毆洲威脅中夏救今日之貧弱開後日之富强當惟臺灣是賴矣不料臺民羲憤誓不臣倭全臺之人同心恊力布告各國擁立唐薇卿中丞爲民主已進臺灣民主國總統之章儼然海外扶餘别開世界亦倭人夢想所不到者也又况唐薇卿劉淵亭南北控制文武恊和上下同心軍民一德數百萬人民之衆幾爲倭用者今且易而禦倭矣數千百萬资財之富幾爲倭有者今乃用之以備倭矣一歲三熟之地礦山羅列之區使倭人可望而不可卽可欲而不可取如偷兒竊物黑夜經營心疲力瘁物將到手爲事主所覺執械以備欲不竊而心有所不甘欲竊之而力有所未逮躡伏於墻垣之外盤桓於荒野之中天不向明終不肯廢然而返倭人進退維谷與偷兒得無相類揣倭人之意以爲臺民雖義憤不服亦一時血氣用事未必終能持久當與臺民死戰兵連禍結未有已時不知臺民苟不能持久亦斷不肯出此鹵莽之計就形勢而論澎湖雖失足以守險雖無兵艦而堅壁清野之法爲臺民之所長現聞民團有四五百萬之多隨地皆兵無須徵調轉以廣勇皆勇悍絕倫非湘淮二軍可比臺南劉淵亭枕戈以待所统黑旗當日法人望之瞻落倭人當之而能不披靡者幾希矣此形勢兵力之足以禦倭者也所慮者軍械火器米食餉項皆守局外之例轉運殊難相持旣久恐有不濟倭人以此爲可圖旁觀亦以此爲可慮不知自倭人開釁以來屢有窺臺之意當時陸續運往器械軍火未經動用者甚多且現在製造日夜工作足以相濟糧食一種臺灣向有出口而無進口以臺灣之糧供臺灣之食固有餘而無不足况以民爲兵而軍伍無潰散之虞卽以兵爲農而田畝無荒蕪之患此器械軍火糈餉之足以禦倭者也且聞唐薇卿已派外部内部海部三大臣一例仿行西法規畫井井此中固大有人在業已布告各國各國亦不聞有違言大約俟臺民得手之後然後出爲調處俾臺灣永享自主之利各國通商亦得利益同沾倭人豈得獨思染指此時倭人勞師縻餉遠涉重洋必至得不償失悔之晚矣萬一倭人倖勝臺民不能拒敵吾知臺民早爲退步必乞援於歐西無論德法英俄各國誰不欲得此繁富之區倭人費盡心力必讓他國唾手成功倭卽能勝臺灣倭其能與德法英俄諸大國敵哉其能不拱手讓之乎貨悖而入亦悖而出吾可爲倭决之矣而况臺民未必終爲倭敗也臺民其勉乎哉 
[本館接奉電音]  
　　昨日午刻京師飛電傳來上諭一道敬謹譯登○五月十二日奉上諭王文韶奏永平等屬被災較重懇恩緩徵糧租一摺直隸永平遵化兩府州屬本年四月間暴雨疾風晝夜不息廬舍民田猝遭淹没該處頻年災重之區貧民益形困苦現值青黄不接若將新舊糧租照常徵收民力實有未逮加恩著照所請所有永平遵化二府州屬應徵光緖二十一年新賦並節欠一切正雜錢糧旗租等項均著緩至秋後啓徵並减差徭以紓民力餘著照所議辦理該部知道欽此 
[臺電姑譯]  
　　昨日臺灣來電云臺灣伯里璽天德刻已不知夫向撫署及署旁之屋已被燬民人及兵勇皆四出擄掠無人攔阻噫臺灣何糜爛至於此極乎南望赤嵌爲之浩歎 
[公子遄回]  
　　西報云中國臺灣割地獻倭之李伯行公子刻已到申聞到臺時並未登岸於初十日赴倭使樺山所乘兵艦當面交納隨卽折回美員福司透君俟美公司船出口時卽須附之回國 
[俄願貸銀]  
　　傳聞俄國願借銀一百兆兩與中國每年利息五厘蓋用以償倭人也明年許借之數亦如之利亦相同 
[京洛軟紅]  
　　京師訪事人云四月二十八日朝考題爲動則變變則久論汰冗兵疏賦得大厦須異材限韵未詳○大宛兩屬定於四月初六日舉行縣考○東交民巷各國使臣府第前前經恭邸派兩翼兵丁爲之保護刻已一律撤裁矣○四月二十三日午後宣武門外繩匠胡同口外有一九套大車載鐵甚重正在推挽時一男子疾馳而過被車軋斃頭顱碎裂死狀慘甚 
[東粤官塲雜記]  
　　兩廣總督李筱帥以病乞免於四月二十四日由省垣至黄埔水陸師學堂暫駐再行擇日登舟遄回珂里督撫將軍以下有送别江干者○李筱師遷出督轅後南海番禺兩邑宰派工匠重加修理鋪設一新至四月二十六日午時現任兩廣總督譚文帥喬遷入内○廣州府屬各邑考試文童事竣申詳到府府尊周太守卽示諭 
 
 

Page 2

 
 
各文童准於四月内齊集省垣聽候編期考試隨於五月初八日開考○自春徂夏雨澤甚稀南陌東阡禾茁將槁司道各憲惄然憂之齊集龍王廟設壇祈雨至某日果隂雲密布紅日韜光入夜大雨滂沱終宵不絕計得雨約二寸餘於是四野農人咸欣欣然謂大憲誠能格天其然豈其然乎○新會縣屬荷塘鄕容李兩姓操械互鬥已列報章日前縣主范大令赴省面禀各大憲乞派員前往彈壓並自請撤任奏叅大憲允之札委候補府蕭太守兩堃督帶營勇數百人馳往查辦 
[嚴責營勇]  
　　鎭江現到廣東常勝萃字軍十數營駐紥各處均歸馮萃亭宫保總統營規嚴肅每當將弁進謁之時必告誡約束所部恪守紀律不准稍有滋擾各營弁奉諭之下皆能仰體憲意嚴加整頓若遇營勇上街購物按名給以號牌註明時刻無事不許出外無如各營兵桀驁性成間或在街買物不無滋事一日午後有左營勇丁四名入北門購買食物至傍晚回營行至砲洞地方適有某氏婦赴東碼頭探親道經此處諸營勇四頋無人上前調戲該婦大怒遽以手批其頰營勇見來勢利害意欲奔避而髮辫已被婦扭住該營管帶聞信赶至婦卽告以顚末管帶怒甚命親兵將滋事各勇帶回禀明宫保從重懲辦是晚管帶點名時又有二勇不在營中次晨在西門橋拿獲旋卽升坐演武廳略問數語飭各責籐條一千下責畢在耳上插以令箭遊街示衆但見該勇兩耳鮮血淋漓沿途觀者擁擠不開咸謂官保軍令森嚴從此一番懲治想各勇自必遵守營規不敢再生事端矣 
[問答節略]  
　　第一次光緖二十一年二月二十四日午後二點半鐘帶同叅議李經方及叅贊官三有乘輪登是岸赴會議公所與伊藤陸奥及書記等官六人坐定寒暄畢伊云中堂此來一路順風否李云一路風順惟在成山停泊一日承兩位在岸上預備公館謝謝伊云此間地僻並無與頭等欽差相宜之館舍甚爲抱歉李云豈敢伊云本日應辦第一要事係互換全權文憑當由參議恭奉敕書呈中堂面遞伊藤伊藤亦以日皇敕書奉交中堂伊令書記官閱誦英文與前電之底稿相較陸奥令書記官將敕書與前電華文之底稿相較中堂令東文繙譯與羅道比較日皇敕書並所附繙譯英文底稿畢陸云日皇敕書是否妥恊李云甚妥我國敕書是否妥協伊云此次敕書甚妥中堂復令羅道宣誦擬請停戰英文節略誦畢將節略面交伊藤伊藤略思片刻答以此事明日作覆旋問兩國敕書應否彼此存留李云可以照辦伊云頃閱敕書甚屬妥善惜無御筆簽名耳李云此係各國俗尚不同蓋用御寳卽與御筆簽名無異伊云此次姑不深求惟贵國大皇帝旣與外國國主通好何不悉照各國通例辦理李云我國向來無此辦法且臣下未便相强伊云貴國未派中堂之先固願修好然前派張邵大人來此似未誠心修好中堂位尊責重此次奉派爲頭等全權大臣實出至誠但望貴國旣和之後所有此事前後實在情節必須明白李云我國若非誠心修好必不派我我無誠心講和亦不來此伊云中堂奉派之事責成甚大兩國停爭重修睦誼所繋匪輕中堂閱歴已久更事甚多所議之事甚望有成將來彼此訂立永好和約必能有裨兩國李云亞細亞洲我中東兩國最爲鄰近且係同文詎可尋仇今暫時相爭總以永好爲事如尋仇不已則有害於華者未必於東有益也試觀歐洲各國練兵雖强不輕起釁我中東旣在同洲亦當效法歐洲如我兩國使臣彼此深知此意應力維亞洲大局永結和好庶我亞洲黄種之民不爲歐洲白種之民所侵蝕也伊云中堂之論甚愜我心十年前我在津時已與中堂談及何至今一無變更本大臣深爲抱歉李云維時聞貴大臣談論及此不勝佩服且深佩貴大臣力爲變革俗尚以至於此我國之事囿於習俗未能如願以償當時貴大臣相勸云中國地廣人衆變革諸政應由漸而來今轉瞬十年依然如故本大臣更爲抱歉自慚心有餘力不足而已貴國兵將悉照西法訓練甚精各項政治日新月盛此次本大臣進京與士大夫相論亦有深知我國必宜改變方能自立者伊云天道無親惟德是親貴國如願振作皇天在上必能扶助貴國如願以償蓋天之待下民也無所偏倚要在各國自爲耳李云貴國經貴大臣如此整頓十分羡慕伊云請問中堂何日移住岸上便於議事李云承備館舍擬明日午前登岸陸云明日午後兩點鐘便否再議李云兩點半鐘卽來李埢我與貴大臣交好已久二位有話儘可彼此實告不必客氣此次責成更重李云贵大臣辦事有效整理一切足徵力大心細伊云此係本國大皇帝治功本大臣何力之有李云貴國大皇帝固然聖明貴大臣贊助之功爲多未完 
[閩垣載筆]  
　　閩友信云旗汛口有某甲開設飯店閱時未久地棍某乙偕羽黨八九人往結紅友緣猜枚行令意氣甚豪及席散乙阮囊羞澀不名一錢囑店夥往取甲無如何遣夥三人隨之行至射圃裏已有匪黨十餘人攔路格鬥店夥三人均受刀傷甚有暈倒於地命在旦夕者匪黨恐遭弋獲各鳥獸散甲卽呈控縣署事爲張笏臣廉訪所聞以此風斷不可長立飭幹差將乙拿獲張雨文司馬提訊之下供認不諱并牽連多人當卽拘押候辦○南臺二塊石陳姓於上月廿六日娶楊姓女爲室入門後正行謁祖禮一見新婦始知不是原聘之女係楊姓之婢女爲以鶩易雞之計陳姓爲之譁然立將新婦擡回楊家與之理論楊自知理短遂於午後以綵輿送女至重行合卺此何事也竟以遊戲出之幸卽看出破綻不然不幾令婢作夫人哉○北洋管駕劉子軒楊雨臣二鎭軍靈輀於四月廿三四日遵例入城紳士戚屬白衣相送絡繹於途儀仗金鼓倍極熱閙○閩中茶巿蒸蒸日盛惟茶船報稅每有匿數少報者經南門卡查出某商等七八家每袋竟少報十餘斤當卽扣留并禀南臺稅厘總局徹底究辦○崇安縣張大令翥奉檄調署福清縣篆鳬旌乍發驪唱盈途大令前曾攝福清縣篆此次舊地重臨竹馬兒童當有還我使君之樂也○南臺稅厘局提調郭和卿司馬接辦以來認眞整頓從前積弊一洗而空故能下契商民上膺憲眷新委興化府稅厘局務以資倚任其提調一差已委張司馬文治接辦矣○南臺安樂橋下詠仙園大酒樓於四月杪開設游屐雲來芳醪霧沛極一時之盛惟戲台尚未造峻須俟六月間方可演唱芰荷叢裏歌管遥傳從此廣資廣升二家不能專美矣 
[湓浦濤聲]  
　　特授德化縣調署新城縣李翼亭明府交代畢擬赴新任於初三日登舟士民趨送者衆俟蒲節後解纜長行○署理德化縣彭星階明府飭令差役將衙署灑掃選擇初四之吉進署○督辦江西淮鹽總局范季遠觀察札委江蘇候補府經歴劉寳臣叅軍惟善辦理九江鹽棧事務於初二日抵潯卽日接事○署理湖口縣邢子均明府景彬接印後來郡謁見道鎭府憲并拜會同寅小住盤桓初三回署○賭博之害卽爲盜賊之源吳儀生明府自接辦保甲總局以來率同分局崔顯廷少尹除莠安良十分認眞連日在南門灣龍池寺各處拿獲賭徒多人枷號責懲昨又在八角巿拿獲武生某甲開塲聚賭亦嚴加笞責凡有流氓無不重懲閭閻稱頌○駐防白水湖砲艇某哨官出有招帖據云上月二十八日在該汛撈獲男屍一具年約三十左右上穿紫花布短褂下穿紫花布褲足穿草履已經飭保收殮掩埋招人認領 
[出示勸捐]  
　　天津訪事人云當倭氛不靖添兵置械需欵固屬殊殷卽現在議和賠償兵費需欵尤爲孔急前經計臣議定捐銀二萬兩恩准赏給舉人一體會試近由署理直隸總督王夔帥出示曉諭略謂國家多難籌欵維艱擬照咸豐年間及光緖十年十六年辦理章程如有殷富五貢及廪增附生捐銀二萬兩賞給舉人一體會試其人數以一百名爲額額满不得報捐捐欵逕行赴部交收不在各省常捐之列其監生亦不得預以示區别而免混淆是於籌捐鉅欵之中仍寓愼重正途之意彼家有餘資蜚聲庠序者一經報効便可禮闈會試登金馬步玉堂否亦觀政部曹出膺民社慰顯揚之願爲邦國之光所望捐先慷慨圇輸將毋致機緣坐失也 
[糧價騰貴]  
　　南方牟麥捆載至津每斛從前十四千數百文近來跌至十二千數百文民以食爲天津人皆深欣慰詎料糧行價雖驟跌而米鋪仍復居奇白麫每斤减價不過兩文多至四文非得官憲示禁高擡價值恐難免奸商之龍斷致妨民食也又附津各縣災民現已陸續來 
 
 

Page 3

 
 
津乞賑满目瘡痍見者爲之惻然 
[巴峽晴雲]  
　　巴縣字水書院文童石某於四月初旬被賊竊去衣物多件報捕往勘屢喚不至突遇於較塲之黄葛居茶社當卽扭至書院縛其兩手迫令交出正賊眞贓方予釋放捕情急因串保正張文等以私押勒索赴縣禀報次日巴縣陳一山大令親至書院立提人证到署以石某不應私押飭令戒飭並收入待質所在捕已足報復矣乃猶帶領多人置之蕭曹廟戲塲肆行毆辱小腹兩腋俱受拳足重傷嗣經東川渝郡字水三書院生童等约計千人羣赴川東道衙門呈禀代爲不平之鳴奉批書院齋長黄長治等以縱差毆辱等詞呈控一案虚實是非仰候札委江北廳吳丞重慶廖經歴立提全案人证秉公騐訊此諭嗣經巴縣備文將行凶之楊大才王玉元張文蔣順等當堂點解押過江北收管聽候訊辦○重慶關稅務司吳君於四月十六日行抵重慶不日卽當視事其由宜赴渝之某副辦尚未到渝○四川學憲吳宗師於四月初二日由成都起節考試眉嘉叙滬一帶後約於六月下浣按臨重慶○洋棉紗生意自去年以來販者皆折鉅本無不心灰意懶今夏棉紗驟漲差八十兩之多亦意料之所不及也 
[曇花一現]  
　　揚城訪事人云南門外有淨慧寺焉近日忽哄傳寺中開瓊花一朶冷艷奇香世所罕有於是傳播遐邇綠窓閨秀白袷名流以及牧竪村嫗黄童白叟紛紛前往爭思眼界一恢南門街一帶車塵馬跡幾於舉國若狂山門内外更蟻聚蜂屯鬢影衣香較觀音香巿尤熱閙嗣見西廊下有芭蕉一株四圍護以　字紅欄蕉葉中有花一朶含苞未放其形彷彿如連花朶而較大色淡綠如月季中之春水綠波瓣尖略帶微紅孃娜娉婷似有弱不禁風之態觀者齊聲喝采民果瓊花也果瓊花也嘻何可哂若此哉按芭蕉花粤東最多開放後卽纍纍結實名曰香蕉而餐之其甜如蜜載來滬巿每斤祗售錢數十文何揚之人竟詫以爲奇幾等遼東之豕哉至第三日觀者尤衆有不遠數十百里駕扁舟乘笋輿而至者寺僧惡之於上月晦日夜半斯之以斧遂絕根株 
[恪恭將事]  
　　昨報紀本縣黄大令飭差預備祭品致祭關聖帝君昨日天未黎明黄大令偕縣丞吕蘭階二尹主簿林珍虞少尹典史蔡季卿少尉前詣西門内關帝廟官廳坐定松海防同知劉乙笙司馬城汛李采臣千戎守備程少庵守戎次第偕來均在官廳伺候有頃關道憲劉康侯觀察提右營叅將廖楚材叅戎亦命駕而至各官齊出恭迎觀察一一點首卽就官廳小憩旋由禮生禀請行禮各官趨詣正殿贊引行三跪九叩首禮濟濟蹌蹌儀容肅穆煌煌乎鉅典也禮成退入官廳略飲茶點晤談片刻遂分道回衙時已曙色將催矣 
[儲憲過滬]  
　　本縣黄愛棠大令前晚探悉江蘇督糧道吳廣涵儲憲承潞將次蒞滬立飭辦差丁役在滬北觀音閣盋頭伺候迎迓並在南巿小南門外江蘇海軍局灑掃精潔以作行轅昨日午後一點鐘儲憲用小火輪拖行大號官舫由蘇抵滬下碇觀音閣碼頭本城文武各當道咸往恭迎并聞儲憲擬不登岸卽欲附輪往天津公幹 
[讞員拜謁]  
　　日前大西洋駐滬總領事濮琚君偕繙譯官畢禮納君至英公廨拜會宋莘樂通刺昨日午後兩點鐘時通刺乘輿至大西洋公館答拜濮君欵以茶點聚談良久盡觀而散 
[命不該絕]  
　　本埠南巿大東門外花衣街某甲開設鞋子店前日不知何故與媳口角大發雷霆痛加責讓該媳性亦拘執氣忿交加啼泣竟日遂於前晚乘人不備懸樑自縊幸家人知覺立卽解救得以生還否則幽魂一縷已赴枉死城中矣 
[皂白未分]  
　　小東門某鮮魚行夥孫某於去年十一月出財禮洋八十元及金飾數件憑媒娶吳姓女爲室事已半載忽於前日有甲乙等數人將孫軋至法界某烟館紛紛理論聲稱此女早已字人爾何得强納爲妾原聘之程某業已具控英廨批准飭提若不早爲完結恐捉將官裏去矣旋有人勸孫償洋二百元爲息訟之費孫某不允在該烟館紛紛擾擾後遂不知所終 
[派差捉賭]  
　　本縣黄大令訪悉本邑南鄕閔行鎭地方有鹽梟在彼開塲聚賭陷害良民實屬擾累地方種種不法殊堪髮指因飭幹差薛貴捕頭趙金帶同夥役前往捕捉該賭徒信息靈捷早已聞風四散蹤跡杳無祗得回縣據情禀覆 
[解犯過站]  
　　昨報南匯縣起解盜犯金順裕金小爾朱盛裕金鳳裕董金云五名由上海縣過站解赴崇明一則黄大令飭承赶備文牘移請城汛李千戎撥兵十名昨晨到縣黄大令又派本縣捕役恊同來差營兵護犯押解出大東門至大馬頭登船解赴下站嘉定縣交替轉解前途矣 
[法捕房瑣案]  
　　法大馬路外國皮鞋店主沈叙三之女爲唐關通誘逃出外經沈叙三具控公堂鄭大令飭緝到案究辦嗣在虹口鯉門輪船將男女衣箱等物一并拘獲解經鄭大令訊供押候追比各情已紀前報昨大令蒞八仙橋捕房發落命提唐關通到案復訊唐供當逃出時見有寳紋一只洋一百元小的歴年所積辛工二百餘元亦在女處寳紋兌洋後置備金銀首飾洋均在箱内並無金鑲籐鐲請提其女質訊可也大令得供著先行枷號三個月期满責放○著名流氓吳錫慶紏同黨羽江桂林等攢毆龜奴李有山受傷經巡街捕拘獲解請鄭大令訊供責比繼又獲同黨王阿狗卽小杭州解經大令訊供以王阿狗故意狡展昨命提到案著從重笞責二百板研究同黨王阿狗仍執前供大令著還押候嚴行追比○陳阿和控李寳林糾衆行兇失去對時表一枚經鄭大令訊供押候查明禀復核奪昨原告投案包探禀稱奉諭飭查當毆陳時果有七八人陳阿和受傷屬實惟所稱失表一時並未目見大令謂陳曰爾旣受傷著自投醫院療治失表一節現無证據不能准理斥退○竊賊虞雲亭在臨平里竊取水烟筒一支爲巡街捕拘獲解經鄭大令訊供昨命提到案照原斷笞責一百板大令謂爾家離此不遠如送縣遞回必致復來偷竊著還押覔保如無人具保送入改過所監禁○招商局四號棧房被萬阿桂竊取湖絲七包賣於城内而信和絲新店經大令吊贓著將店夥陳子卿押候罰鍰昨日命提萬阿桂到案照原斷先行枷號三月期满責釋○周黄氏投案遞禀聲稱女兒阿三被人誘入烟花禁押在案兹蒙恩從寛交小婦人領回管束大令閱禀謂爾女何以擅入花烟間内著覔本租界的實保从具改過切結方准領回如查有陽奉隂違定予重究不貸○命提竊犯錢金寳到案以枷期已满著疎枷照原斷笞責一百板釋出○又提竊犯朱松濤飭探押送渡浦勒令回籍不准復來○法讞員鄭大令接任以來忽經一月檢查移交各案未了者尚多飭探傳諭原被著速赴案以便訊理完案 
[美界捕房紀事]  
　　江北人張紀住居美界斐倫路天和坊開設車寓前晚投捕房控被不知姓名之麻皮者竊去水烟袋二枝捕頭允爲查緝弧卽商諸名洪更者串將麻皮軋至某處以竊水烟袋百端訛詐洋銀一枚其時麻皮苦無所有張等乃褫其衣質小洋八角分肥而散麻皮忿不能平奔諸捕房控訴並謂張等實係竊賊曾竊某姓之米可作証捕頭於昨晨飭包探江阿三將張紀洪更一併拿入捕房押候解送英公堂訊究○鄕人某甲以做小工餬口昨日午後三點鐘至中虹橋老街寗婦某氏家購買草帽一頂出小洋三角成交甫畢豈知小洋已被扒手竊去氏駭謂並無小洋到手甲則稱早已付楚由此爭執各不肯休喚某號走街華捕併送捕房○崇明人張文正賃居美界新記洪路家有東洋車一輛於日前被人偷去當時投報捕房昨晨經包探竇如海查知車在燮昌自來火廠後面荒僻處當卽雇人拖至捕房暫存惟偷兒尚未查獲○美界百老匯路周義昌製造機器作某日曾失銅錫若干店主疑學徒某甲所爲書西字信控諸捕房昨晨捕頭飭包探江阿三將甲拿入捕房捕頭略詰數語命押候解送英公廨訊辦○前晚八下鐘時有西水手三人未知由何處喚乘東洋車行至美界吳淞路望月樓茶館門首三人同躍下 
 
 

Page 4

 
 
車不名一錢揚長而去車夫不捨追及向索車資水手卽以老拳贈之扭打之餘致將茶肆門首之餅爐撞翻旁有寗婦小妹者致被壓傷觀者咸抱不平羣起攻之有高呼巡捕者三水手知犯衆怒始脫手而去 
[解欵聲明]  
　　啓者敝所前於四月初三日會同申報館仁濟善堂兩賑所湊解第五批直賑銀二萬兩當經刊登日報嗣接津海關盛道憲及嚴佑之褚敦伯兩先生函電紛來均以災區太廣散放不敷敦令及時籌解當蒙四方善長先後解囊源源接濟兹於五月十三日湊解第六批規元一萬兩卽交楊子萱善長照數匯津禀請督局憲撥交敦翁擇尤查放俾濟賑需又前奉杏憲電飭募購樂丸當向湖州仁濟堂購到正氣丸一萬服長安朱卜年購買痧氣丸臥龍丹紅靈丹等七千瓶杭州萬承志堂太乙救疫丹五百六十二錠共計動支賑洋三百廿五元合銀二百四十八兩三錢加以馮聽五善長募助救疫丹二千五百錠正氣丸一各服及不書名善士助辟瘟丹一千塊分裝三箱交商輪帶津散放又助賑同仁夏厚庵善長前因京都流民太多曾電囑設法募解亦卽匯解京平足銀三千兩合規元三千一百零五兩卽請厚翁分别查給又四月初三所解銀二萬兩内有一萬兩係由天津匯付津公　化寳銀應補平色銀四百六十兩亦已照數補解總計連所購樂資等項共解出規元一萬三千八百十三兩三錢内申報館仁濟堂各湊解一千五百兩餘均敝所報解合併聲明上海北巿絲業會館籌賑公所施善昌謹誌　 
[鳴謝雅貺]  
　　昨承九華堂主人黄君錦裳以東華錄一部及所拓楊見山太守隸書堂幅屏條見贶按太守苕雲名流服官江左自公之暇雅愛臨池有人得其片紙寸縑者無不琛如拱璧黄君乃壽諸貞木界以朱絲神采如生墨光煥發懸之素壁有不令蓬蓽生辉者哉因綴無詞以答嘉貺 
[厚德載福]  
　　啓者敝堂每值夏秋天氣不和民病迭起特聘知醫者數人贈診兼施藥劑以濟貧乏堂中素無積業一切經費均取資於好善諸公開局以後同善願者相繼解囊樂助今又蒙留餘氏助醫藥洋十元吳保安堂送來四五兩月月捐洋四元韋陳氏送來五月分月捐洋一元凡此厚德加惠貧民美不勝道存領之下惟有謹誌報章以鳴謝忱云爾[  上海虹口元濟堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙江官報]  
　　寍波岱山一帶販運私鹽者甚多向有緝私鹽局現當更換總辦之時已由　司委　副　鴻勳接辦又紹興之餘姚緝私一差亦需更調現委貝副轉徵辦理○試用未入流何少尹傳烈去冬由藩憲委送朝鮮難番入都刻已回省銷差因著有勞績特委署理海鹽典史以示奬勵○海寍州學某廣文因病呈請開缺並以歲試在卽禀知府憲先委代理以免遺悮要公當由陳六笙太守委仁和訓導朱廣文啓淦暫行兼理廣文奉札後卽於十八日赴海寍接印刻已回省廿二日卽會同各學教官開船迎接學憲 
[英界晚堂瑣案]  
　　月前無錫人曹東生控成衣匠張小四串同鄰人包德惠等誘令其女阿囡竊取银　逃逸宋通刺簽差張福緝獲並令暫自行偵訪日前曹偕妻弟米阿和尋至吳江縣黎里鎭知張已與阿囡成婚遂暗託彼處士著某甲甘言蜜语先將張洪之來滬扭案請追通刺飭交差管押嗣經張母將曹氏卽阿囡交案前晚通刺升堂研鞫曹訴稱小的籍隸無錫卜居治下六馬路有年向在某皮蛋作爲夥妻子某氏素患爛脚行動艱難小的年過知非祗生一女小字阿囡業已許字同鄕人錢姓不料上年冬包誘以甘言以致與張有私小的察知其事旋卽遷至閘北唐家弄與素不相識之金金娘同居不料金金娘與包等素稔時將張引誘來家明爲縫衣實與女兒勾引小的目覩情形將女兒訓責詎料女心外向竟乘小的外出與金金娘串合將所有銀洋三十圓竊去隨張逃逸小的投報捕房並呈請老爺飭差嚴緝現在錢姓屢次央媒來滬言欲成婚小的無言回答上月偕米尋至黎里鎭始知被張藏匿在家及與張晤張竟恃戀不理小的無奈哀求再四哄之來滬告知憲差拘提到案今求大老爺嚴行訊究米供稱曹係小的之姊丈甥女阿囡被張騙至黎里鎭藏匿小的訪明下落帮同姊丈尋獲張供稱小的年二十八歲係吳江縣黎里鎭人向居治下以縫紉爲業母親現在某公館傭工曾娶包女包女爲室旣而包氏逝世上年七月又憑張大來等爲媒聘曹女阿囡爲繼室當時曾議定岳父乏嗣由小的入贅其家不料成親後岳父兇横異常故小的挈妻回籍今岳父忽然反悔將小的騙至滬上勒索洋銀一百圓小的不遂其欲致被扭控案下阿囡供稱小婦人年二十歲父親不理家務母親久患爛脚已成殘疾以致家計艱難小婦人日在某繅絲廠工作略得微資餬口自幼許字同鄕人錢姓上年父親因見張頗有資財因將小婦人改字張爲繼室議定入贅家中於七月間成婚丈夫與父親時時口角故向母親說明於十一月十二日挈小婦人回籍今父親忽然反悔先將丈夫哄騙來此扭訴案下日前小婦人在籍接得婆婆來信是以投案備質通刺謂張曰爾娶曹氏時可有媒证婚帖供稱媒人卽張大來及金金娘婚帖於小的入贅時被岳父收藏通刺着曹函追錢姓檢齊婚帖投案備質阿囡及張交差管押○陳大房茶食店主陳文卿等十一户控稱無賴王雲甫索借滋擾持刃恫嚇叩乞究懲前晚通刺升堂提訊陳供稱小的係安徽人向在本埠南巿開設陳大房茶食店經同業公舉爲業董王屢次無端索擾念關鄕誼業經給洋銀百餘圓詎料本月初五日又突向店夥某甲硬借洋銀二百圓店夥好言約緩謂且俟店主回來商議乃王刻不容緩竟敢持刃逞兇幸經旁人勸開未遭其毒查王歇業以來已二十年之久每向同業各店鋪逞兇硬借受累不堪不得已扭送案下叩乞嚴懲華盛興盛三房朱鼎盛申成昌王仁和等執事人同訴稱小的等均被王屢次行兇詐擾環求老爺發交改過所待其悔過自新再當具保出外舉薦生理王供稱小的係安徽當塗縣人失業已久棲身無所不得已向借錢文今奉訊明實是該死通刺判令押候遞解當塗縣交保管束不得復來陳等又稱王刁狡異常恐復潛來纒擾通刺謂倘此次遞解後復來滋擾許爾等隨時扭赴地方官衙門呈請嚴辦 
[英界公堂瑣案]  
　　包探杜雲卿解王怡和到案禀稱此人借住中和棧向顧品三騙得狐皮數方售與某零剪店又向王天有行騙報　後經小的查獲原贓送请訊究及在有投案請追貨價怡和供稱小的係寍波人狐皮字畫實向各處賒來並非騙取通刺據情商請傑繙譯　然後判令押候繳錢○寍波人霍成忠借賣書爲由至某客棧竊取住客何華凶之對時表枚押得洋銀六圓包探沈金隆緝獲人贓送請訊　何投案領贓霍供稱小的在治下販賣閒書小說昨日至何棧中出售見有表放在牀上貪小竊取自知不合尚乞施恩通刺判令管押一月○沈阿大竊取張順興家緦棉褲一條經包探秦少卿拘獲人贓送請究辦張投案領贓沈認竊不諱通刺判令管押五日○小工張阿煥在虹口祥生　工作竊取生鐵兩塊經廠中人拿獲交巡捕解案祥生廠主投案申訴情由張供稱小的一時貪小求沛鴻恩通刺判令枷號兩日管押五日成一禮拜之數○包探倪順泉禀稱昨日將晚時陳利卿手持僞銀首飾至彭壽富所開押店質錢經彭看破扭交小的送案請懲彭投案聲訴一切陳供稱此項首飾惟銀略低並非僞物通刺判令管押三禮拜僞飾存堂候銷燬○包探范進才禀稱過犯孔阿元串同朱和尚在虹口某處　船碼頭竊取黄豆適經小的所見是以送請訊究孔朱認竊不諱叩首求恩通刺判令各枷號五日發犯事處示衆孔更於期满日笞責一百板○包探顧阿六禀稱積竊王阿二前曾屢次犯竊解請老爺遞解三次今又潛來竊取印　又蒙紅木又櫃一隻經小的拘獲人贓送請究辦印投案領贓王供稱小的原籍鎭江實因家無恒産不能存活故又來此謀一枝棲通刺判令笞責一百板仍舊遞回原籍○包探孔阿才禀稱馬夫王長生失業無歸竊取同業徐之益莊阿貴等布衣十餘件及零星各物經小的緝獲人贓送請侒辦通刺判令笞責一百板押候遞解回籍贓給還失主 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十一年五月初五日京報全錄]  
　　宫門抄○諭旨三道錄前○尚書崑等奏請旨簡員暫署卿缺摺○敕撫李奏查明知縣被叅各欵並無實據摺○又奏撥解各項經費片○大臣奎奏逹賴喇嘛回山日期片○東撫李奏報委署知縣各缺片○兼署湖督譚奏請開復知縣原叅處分摺○五月初五日理藩　　儀衛光禄寺正白旗值日無引見○莊王假满請安○徐中堂謝署兵部尚書恩○景琪謝授侍衛班領恩○英廉因伊子恩存授續辦事章京專摺謝恩○信侯請假五日○召見軍機啓秀○○經筵講官禮部尚書管理光禄寺事務臣宗室崑岡等跪奏爲請旨簡員暫署卿缺恭摺仰祈聖鑒事竊查臣寺例載凡恭遇壇廟祭祀皇帝親詣行禮飲福受胙兼理寺務大臣進爵满卿進胙如適奉特旨出差或别有事故以漢卿满漢少卿依次恭進如遇不敷執事臨時奏明恭候欽派均預期赴凝禧殿偕太常寺官演習禮儀等语臣寺恭僅要差歴經遵辦在案今兼理寺務大臣臣崑岡現有服制满卿臣桂斌現在穿孝漢卿臣龔照瑗尚未到任所有恭進酒胙差使祗满少卿臣溥興漢少卿臣田志肅二人執事備班無人未不足以昭愼重臣等公同商酌擬請簡員暫署满卿俾得敬謹將事理合具摺陳明伏乞皇上聖鑒謹奏請旨○○降一級留任又降二級留任山東巡撫臣李秉衡跪奏爲遵旨查明知縣被叅各欵並無實據恭摺覆陳仰祈聖鑒事竊臣於二月二十五日在萊州營次承准　機大臣字寄光緖二十一年一月二十日奉上諭有入奏山東蓬萊縣知縣胡煒素性貪污以募友　　王丁侯二等爲原牙勾通　　恣意妄行藉案勒索於張篤漢凌辱尊長及棉花船遭風二案均有得賄情事又紳商求禁私錢不予兀准民間買賣田産勒加稅銀並有王賓等勾串訟棍偷賣倉榖各情請飭查辦等語著李秉衡按照所叅各節確切查明據實具奏毋庸稍涉徇隱原摺著鈔給閱有將此諭令知之欽此遵卽飭司先將蓬萊縣知縣胡煒撤任一面檄謝登萊青道劉含芳以實確查去後兹據劉含芳禀稱先後遴委妥員明查暗訪復親提各案卷宗反覆查考所叅各節皆無證據謹將所得確情敬爲我皇上陳之如原奏所稱胡煒素性貪污以幕友王賓家丁侯二張二爲爪牙勾通訟棍張虎王爺等所開之聚和錢局唆訟株連勒索非許銀不能了事一節查胡煒自光緒十六年正月到任已閱六年聞其遇案聽斷尚稱平允訪之輿論亦無貪污聲名其幕友王賓管理帳房與聚和錢局兌換銀錢往來並未勾串詞訟上年十二月已辭館回歴城本籍家丁侯二侯升二名張順細查均尚安分無招摇圖贿風聲亦從未經人控過張虎王爺張三霸王均查無其人惟有先後開設聚蚨聚和錢局之張道恕乳名虎子人皆稱謂張老虎緣沿海商賈慣于名上加一老字以爲敬其人素好酬應無勾串詞訟實據雖與王賓交易往來實無劣跡並非讼棍其父張三人稱爲張三痴子讀書不問外事並無虎三爺霸王等名色也原奏十六年張篤漢凌辱尊長一案查張篤漢係拔貢生張世封爲分居胞姪因爭其先人木主起釁出言頂撞其雇宋姓隨將張世封推出户外因而成訟胡煒傳訊實先將宋姓笞責遞籍張篤漢押候究辦嗣經族長張榮封等調處令張篤漢向叔服　並出錢四百千修其祖墓原被允服懇請免究銷案胡煒傳訊張世封亦不願終訟出具切結遂將張篤漢嚴斥完案並未聞有用銀四千五百兩賄囑之說再三搜訪實無過付憑證原奏十九年春棉花船遭風一案查十九年並無此事惟十六年十二月有江蘇吳縣阿全慶船裝棉花四百斤在靈羊社地方遭風觸礁漂沈經永綏局董李思昕等報經胡煒詣勘囑實嗣據花主黄縣文來德等九家具控請追明煒訊明實係瀕海居民撈獲售賣飭將現存之濕花三十四包繳案飭領餘花斷賠後經生員祁藴縉等調處令該社付賠錢二千四百五十千文來德等應允具錢當卽交清未經官手隨據呈取結完案並無責打勒索及斷銀三千兩花主僅得千金情事此所叅得賄一案之毫無證據者也原奏紳商求禁小錢不允一節查十七年七月有董事沙明求禁小錢自議章程呈明欲設局辦理局費按户派捐罰章苛刻並請發委籖自派人出查胡煒恐遺累鄕民不准違例苛罰詳細批飭但擇應禁樣錢三文爲準不許設局沙明因未遂其欲散布謡言以冀惑聽其時聚蚨錢局尚夫改爲聚和亦無勾串情事至二十年四月廪生張丕元禀請嚴禁小錢比經批准出示並無拿獲私販求禁不允之事原奏民間買賣田産勒加稅銀一節調查稅契印簿所收本係三分加以火耗脚價等項有合契銀每口算收至五兩者相沿已久不自胡煒始此外别無加費亦無不肯報稅致被嚴責者臣復嚴飭接任官以後務須按照定章不得格外浮收致滋擾累原叅又謂王賓等勾串訟棍偷倉榖一節查該縣積榖始於光緖七年前撫臣任道鎔飭令勸辦向係官督民辦城鄕各有紳董經管官不經收查城内積榖四百六十餘石前因出借收還借價尚未買補其欵現存典生息至四鄕各社計只有三千五百五十餘石由紳董報明存案尚無虧短原叅請其每年偷賣四五千石之多是所賣反浮於原額且非該縣經收則幕友家丁亦無從偷賣此事之顯而易見者也以上各節雖所叅不盡無因要多傳聞失實旣經確切查明應均請無庸置議惟蓬萊濦登州府附郭首邑刻下海防緊要非才堪濟變不能措置裕如胡煒於公事毫無遺悮官民亦尚相安惟海疆現辦防務人地不甚相宜應請旨將蓬萊縣知縣胡煒開缺留省遇有相當缺出另行請補以觀後效所遺蓬萊縣員缺東省現有應補人員請扣留外補合併聲明所有知縣被叅各欵查無實據遵旨核實覆陳緣由理合恭摺具奏伏乞皇上聖鑒訓示謹奏奉硃批著照所請該部知道欽此○○李秉衡片再據藩司詳報籌措本年黑龍江俸餉銀二千兩撥交來員豐林領回又籌本年恊濟直隸東明黄河防汛經費銀一萬兩飭委候補知縣徐慰曾解赴大順廣道衙門交納又據軍司詳報籌措改解部庫本年第一批内務府經費銀五千兩飭委候補鹽大使衡玨解赴户部交納歸還墊欵隨解加平銀二百二十五兩拾費銀四十兩由部轉飭解交内務府兌收又據東海關監督禀報在于洋稅四成項下提撥天津機器局經費銀二千五百兩九錢四分七厘三毫一絲又在于第一百三十七結至一百三十八結洋稅六成項下提撥出使經費銀八千九百六十五兩二錢六分六厘三毫飭委候補知縣江開泰解赴津海關道衙門交納除分咨查照外謹附片陳明伏乞聖鑒謹奏奉硃批該衙門知道欽此○○奎煥片再逹賴喇嘛於本年下山親赴大招諷經爲國祈福並受大戒曾經奏明在案兹據逹賴喇嘛於二月初五日由布逹拉山親赴大招率同僧衆諷經攢招傳受格隆大戒當經飭派駐防西藏官弁兵丁迎入大招在彼護衛奴才隨時前往照料以期周妥於二月二十六日該逹賴喇嘛攢招受戒事畢卽回布逹拉山仍飭派官兵護送以昭愼重所有逹賴喇嘛親赴受戒循例攢招事畢回山日期各緣由理合附片陳明伏乞聖鑒謹奏奉硃批知道了钦此○　　　　　　　　 
○李秉衡片再定例州縣缺出先委正途一人次委勞績一人再將各項委用試用人員輪委一人於應署班内統按出缺先後察看人地相宜之員酌重委署無庸計其科分名次並試用年限俟届三月彚報一次歴經遵辦在案兹據藩司湯聘珍將光緖二十年秋冬二季分所出知縣各缺並委署各員班次銜名造册詳請具奏前來除咨部查照外謹附片陳明伏乞聖鑒謹奏奉硃批吏部知道欽此○○頭品頂戴兼護湖廣總督湖北巡撫臣譚繼洵跪奏爲光緖十九年奏銷案内未完一分以上之員續經全完請將原叅處分開復恭摺仰祈聖鑒事竊照光緖六年二月准户部咨錢糧奏銷各依定限令各該督撫一面具題一面先將未完一分以上各員開具簡明清單專摺奏報由部核定處分先行覆奏其有奏後續完者准其奏請歸本案開復等因臣於查辦光緖十九年奏銷時已將民賦錢糧南糧米石各項下未完一分以上各員專摺奏報旋准户部議覆經徵南糧米石未完一分以上之前署潛江縣事候補知縣謝元祖照例降職一級戴罪徵收等因在案兹據湖北督糧道岑春蓂詳稱該員謝元祖未完銀兩現已如數全完請將降級戴罪徵收之案奏請開復等情前來臣覆核無異除咨明吏部户部查照外理合恭摺具陳伏祈皇上聖鑒敕部核覆施行再湖廣總督係臣兼護毋庸列銜合併陳明謹奏奉硃批該部議奏欽此 
 
