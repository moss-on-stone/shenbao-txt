# 1913 - 211 - 4914529

 

Page 1

 
 
通信 
[再記外蒙獨立及中俄交涉（游歐客）]  
　　中俄秘約之風說爲倫敦每日電報於本月十四日北京專電揭載之後歐美各强國間大加評論俄政府在巴黎時報一再辨正具見七十六號通信英人有狄龍博士者夙以俄之外交機關自任即前著瓜分中國論爲俄外部所授意原文早爲各報轉譯吾國人當猶憶其名姓也昨忽由聖彼得堡致電倫敦每日電報略謂該報所載北京訪員專電稱中俄新近簽定秘約中國在此約内已完全承認外蒙獨立於外蒙及中國之界務約内亦已劃定並及其他詳細條件各國政界頗爲此電所激動余（狄龍自稱）不能不有一言以正其誤余最留意中俄交涉實較他人格外專注當俄庫條約簽定之時乃余首先發表是即余之消息靈於他人之證據倘中俄眞已簽定秘約斷無余尚不知之理中俄談判蒙事現己確有進步多次將近議結忽爲横風吹斷此均非俄之咎實以中國反覆每於將結之時遽又提出他議不僅改動條文且欲將全約之根據推翻故至今仍無成議也俄政府之目的純爲友誼起見方欲借此談判將中俄之惡感全行消去且欲調和中蒙之衝突俾外蒙仍許中國以上國權之虚名而中國亦承認外蒙獨立豈不兩全其美在俄外部最近照會中國之條件似欲與袁總統以轉圜之機會甚望袁之左右深明此中利害有以忠告於袁况俄所提辦法於中俄兩面感情均能顧到於中俄兩面榮譽均無所損此實中俄外交過渡之一絕好關鍵倘此提議爲中國所承諾則俄必即行承認共和外蒙名雖獨立實爲俄所保護俄旣與中和好則外蒙亦必許中國以上國權之名義又無庸疑慮者也在此新提議中並未涉及俄庫條約意欲暫置前事糾結之處重開一新談判然條件之大致與去秋所傳述者不相出入惟今昔異點所在關於中國不得殖民外蒙等事去秋俄所要求乃須明定於中俄條約之内中國旣稱於其主權有損今乃不復提此僅請中國承認外蒙完全獨立並不涉及他語俄與外蒙訂約彼自在其約内向俄担任不許中國殖民等事蒙旣完全獨立則可取得此權非中國之所宜問此於事實上雖與去秋無異而在表面上則令中國得以自解亦未始非一通融辦法也頃聞談判暫有停頓究竟已成立否確於何日簽字尚無一定消息特余敢預言者此約如簽定時定即明白宣布决不稍有秘密至於外蒙國際上之情勢中俄兩國必均得有極圓滿之解决且必均願將此條約表示於歐美各國並請歐美各國之公認也昨日泰晤士報聖彼得堡專電稱英法日俄四國會商承認中國問題現己决定連合一致惟德不肯加入因美巳先各國承認巳將列强牽制之局破開德亦可以單獨行動擬繼美之後先行承認中國倘德眞先承認則英法日俄亦難久持特四國與中國各有特别之外交未了殊多窒礙之處中國若允外蒙完全獨立則四國之承認中國當更快也按此兩電語氣中俄條約確似尚未簽定俄於遠東難用兵力每欲借他事以脅我俾得遂其所欲今大借欵旣成俄己失其刧持之具然見我國運動承認之急更欲借此虚文半以制我半以餌我特與其連合國之英法日等相約一致德乃獨持異議此爲俄所最懼深恐中俄密約之說促動德之承認則英法日等或將不肯再緩俄之所謀更成畫餅此其所以屢出更正惟恐他人不信視每日電報之電若有重憂者然雖然在我宜注意者據狄龍所傳述俄實將以朝三暮四之術愚我意謂我僅承認外蒙完全獨立俄與外蒙則承認中國在外蒙上國權之名義僅此己足不及他事至如去秋所請不許殖民各節約中再不提明俄自與外蒙訂約 
 
 
 

Page 2

 
 
　　中國不問可也似此辦法則就約文之表面中國並無損失而實際上則俄在外蒙更可自由較有條件註明於中俄條約者所得權利愈大在我外交當局旣可博了事之美名又可避國人之責問爲計亦得而實際之受害則百倍於前議此或窺見吾國人之弱點而姑爲是以嘗試乎實則我之所爭重要關鍵在不許外蒙有與他國締結條約之權雖不防許以自治然斷難承認完全獨立與其含糊斷送聽外蒙與俄訂約不如明白許俄所要求如不殖民等事載在條約由中國自行出面尚爲有限制也 
時評 
[調和與决戰（無名）]  
　　南人旣决心以討袁北方亦决心以平亂是乃由調和時代以進於决戰時代之初步也夫調和不成决戰其結果也决戰之後勝敗其結果也勝敗不能决復將調和以爲决戰之結果歟此非我人所能預料也 
夫調和而成所以保護物質之國本决戰而定所以宣示精神上之國本故不能調和又不能决戰至下者也根本之調和人人以赤心相示至上者也不爲假調和而用眞决戰雖不得上尚得其中何則物質上之國本雖蒙損害精神上之國本尚留幾希 
鳴呼若决戰之後而仍以調和爲結果則循環不已物質與精神之國本俱傷我民其靡有了遺乎 
專電 
　　北京電昨日參議院以國民黨多數否决俄約北京電衆議院詰問劉揆一秘借外欵及陳振先秘抵農事試騐塲陳答無其事劉答當然負取消之責且瀝稱實業借欵之必需 
北京電李純今日來電昨在沙河開戰贛軍左協敗走右協由吳旅長率師圍困云云 
北京電黎都督十五日電稱林虎兵潰瑞昌掠擄無遺巳派員招撫 
九江電招商局牯嶺江永兩輪船均爲贛軍在湖口拘留 
北京電京寧密電巳不能暢通津浦車僅能開至臨城 
杭州電杭州各公團昨日開會集議要求朱督及軍政界保衛地方維持現狀各界均表同情杭州電各團體對於南北戰爭之態度决議嚴守中立如有侵擾及從中破壞者當以兵力對付南京電陳英士己委任爲討袁軍先鋒隊司令官 
南京電蘇州水陸軍警遵照都督電令宣布獨立秩序如常 
南京電北軍第五師靳雲鵬南來與南軍第八師二十九團大戰於利國驛 
南京電聞熊仁昨由滬來甯與黄總司令籌商江北一切事宜並報告鎭江宣布獨立後情狀南京電昨滬上開來英美德日兵艦四艘保護僑商 
南京電陸軍預備第三學校刻己停辦各省咨送學生連日到者約五六百人 
南京電憲兵練習所改爲稽查所分派下關各車站駐防查察南京電此間商會曁地方公會四城公益會昨會議招募團練保衛地方 
南京電前魯督胡經武昨日來甯晤商要公當晚赴滬 
南京電昨張斯麐被獲將處以死刑南京電莊藴寛夏翊宸均己赴滬 
特約路透電 
北京電馮國璋及其他各大將均抵北京即與袁總統會議甚久皆謂施行最嚴厲之辦法今己其時無庸再爲尊重反對諸人各省亦多來電主張相同之政策 
北京電聞馮國璋將任爲北京總指揮張作霖率兵五千名南下與張勲聯合張勲己電告北京政府謂今乃得有擊敗寕軍之機會實深欣慰 
北京電北軍以近今張勲之兵二千人擊敗南軍一舉以答南方所傳張勲携貳之說 
武昌電昨日此間共和黨加入進步黨設法鞏固政府目下滿城皆兵大約將赴江西據此間消息北軍己獲勝贛車己沿鐵路退至南昌北京電據各省來電南省各軍長官及行政員因有種種原因不得不表同情于南軍然彼等皆望北軍之勝利俾除變亂之根袁世凱今仍欲予反對者自新之路惟軍界皆欲一戰 
北京電北軍山兩處鐵路接續南下 
北京電交通總長朱啟鈐任爲代理國務總理張勲陞爲上將趙秉鈞任爲步軍統領管理警務劉耀曾任爲直隸代理民政長王廷楨任爲天津代理軍務使趙維熙任爲江西宣撫副使 
北京電商會今日開會議决要求日本解釋日員協助南軍一事如解釋不能滿意則即討論抵制問題 
北京電今日衆議院開會不滿法定人數開封電聞近有人密謀决黄河之壩以淹開封現巳拘獲與此案有關係之人多名 
開封電本月十五日歸德爲兵士所掠 
成都電據確實消息尹昌衡離打箭爐曾解炮彈二百枚子彈四千粒洋四萬元接濟團攻鄕城之軍 
成都電此間今日宣布總統命令請尹昌衡卽回藏並以鄕城並未克復頗以爲詫南京電路透東京訪事接日本官塲通告謂日本軍官服職中國南軍一節全屬子虚外務省對於中國無南北之分别總曰對華政策耳此次戰事係中國之内務日本决意嚴守中立然復承認南軍之中或有日本軍官數人惟政府無力可以禁之蓋彼等僅係冐險家旣不代表日本政府亦不代表日本國民至中國各報所載山座君痛詆袁總統行政之言論路透訪事得悉此項言論實屬不確山座君近至東亞同文會赴宴席間有某氏痛詆袁總統並以原文送登各報後復印就傳單親自簽名郵寄袁總統一份 
東京電山座君定七月二十三日由門司乘輪前往大沽 
東京電今晨四時開始舉行有栖川親王葬禮日皇日后均派代表參與此禮此外皇族中人到者頗衆禮畢以棺舁置炮車由警察領導發引於八點時抵陵儀仗頗盛並有步軍一師御林軍半師沿途排列觀者如堵外交團各華族下議院議員及各代表均在陵恭迎 
譯電 
北京電蒙古一方面共派往大軍四萬名北方殊無多兵可以接濟南方袁世凱現全恃駐紥江西湖北之兵二萬名維持揚子江之地位如北軍當能戰勝南軍張作霖張勲及武昌之兵能不携貳駐蒙之軍有時撤退則以軍學之眼光觀之袁世凱必佔優勝之地位 
北京電張勲現率大軍二萬人向徐州府進發南軍於十六日攻擊韓莊敗退北軍現由韓莊南下濟南陸續派兵前往接濟 
北京電據北京日報載稱張勳已在魯蘇交界處之韓莊獲勝南軍大受損失巳退至利國驛 
北京電李純在湖口附近親斃林虎湖口砲台已爲北軍奪回 
北京電北京國民黨中人豫料廣東廣西兩省均將於一星期内宣布獨立於是海軍卽將附從南軍 
北京電張勳並無背叛北京政府之徴聞巳率兵南下迎敵寧軍 
北京電昨日國務院會議袁總統亦在座决意派汪大爕赴日請日政府禁止日民協助南軍並請外國各領事禁止南方黨人在租界設立局所 
北京電國會將於下星期休議兩星期北京電國務員全體辭職准否未决 
北京電參議院議員二十八人今晨（十六日）潛赴天津啓程回南 
北京電八省都督請袁總統卽斬梁士詒叚祺瑞因犯大罪之故 
柏林電德國某報載稱南方獨立一舉北京巳早有所覺防虞巳久故現料北京政府終必能令南方取消獨立云 
北京電馮國璋自請開去直隸都督俾臨前敵 
北京電錫良抵京與袁總統會商要務 
北主洋電張勳已陞爲上將 
北京電趙秉鈞巳任爲鑲紅旗都統兼任北京警廳長 
北京電拱衛軍統王廷楨巳任爲天津鎭守使 
北京電趙維熙巳任爲揚子江第二宣撫使柏林電德國某報載論評駁倫敦每日電報所載德國擬干涉中國政策之說謂德國之主張適與該報所云相反力圖避去干涉蓋此舉僅增中國之困難無益於德人云 
北京電北京蒙古聯合會宣稱政府對於蒙古問題迄無决斷内蒙現擬自行保護利益 
北京電現復有陸軍兩師團由京赴南美京電維斯康新大學政治理財敎授林斯區君巳選爲駐華公使 
通電 
北京國務院參衆兩院武昌黎副總統各省都督民政長護軍使省議會上海海軍李總司令並送琛海琛海圻海海容應瑞肇和各艦長揚州徐師長吳淞姜總台官江陰陶總台官鎭江唐總台官北京民國報上海民立報轉各報館均鑒近日北軍大舉临潯蓄意挑釁又復輕師襲申入據各廠聞風之下驚駭莫名自宋案發生繼以私借外欵袁世凱之陰謀一旦盡露國民駭痛理有固然興當時悲憤之餘偶電中央婉辭切責湘贛皖粤四督坦懷論列亦本忠愛民國之心乃世凱疑有異圖日作戰備彼時世凱罪狀旣彰豈難申討徒以天下甫定外患方殷閱牆之戒乃所宜守爰戢可用之兵徐俟元兇之悟興雖得世凱砌詞辱駡之電置而不答四督受譴罷斥隨至亦各下心謝職翩然歸田宜可以告無罪於世凱乃彼豺狼之性終不可移忽於各省安謐之時妄列大兵於江海當藩服不靖之頃轉重腹地以兵戎倒行逆施至於此極推其用心非至剿絕南軍殺盡異己不止似此絕滅人道破壞共和誰無子孫忍再坐視興今承江蘇都書委爲該省討袁軍總司令視事之日軍心悉同深悔待時留决之非幸有急起直追之會當卽誓師北伐殄此神姦諸公保育共和夙所傾服望卽協同聲勢用集大成興一無能力尚有心肝此行如得死所乃所尸祝若賴我祖黄帝之靈居敵愾同仇之後天下從風獨夫寒胆則興本志惟在倒袁民賊一去興卽解甲歸農國中政事悉讓賢者如存權利之想神明殛之臨電涕泣伏惟矜鑒江蘇討袁軍總司令黄興删要聞一 
[江西兵禍記（四）]  
大陸報載十四日牯嶺訪函云牯嶺目下不啻巳處重圍之中君等想巳早知惟並無敵人侵犯予等予等今巳不能以電報電話與世外交通且未得他處之郵件此間所需之糧食現議繞道輪運好奇者多登山觀戰見山下平原時有炮彈炸裂遠處有白色營帳隠約可辨旣而炮火停止衆頗失望歸乃評論戰事以爲笑樂九江至蓮花塘之大道危險難行約一兩日之久蓋兩方面之戰士曾據蓮花塘兩岸以相轟擊也故有游客多人中道折回轎夫及苦力人等均不肯上路惟一日之後苦力復來往道中有婦女一人昨曾平安行過 
贛軍聞巳退走有逃兵數人行抵此間氣力孱弱衣服垢污據謂南軍幾無軍火獲勝之北軍雖猶未進發然觀戰潮已有漸趨南方之象故卽戰事一時不能即止九江之大道不日當能全行清浄也 
書至此有南軍大批出現於山際顯因此間駐有外人故欲設法以求安寗之地彼等身有之銀錢雖一銅圓亦爲寗軍搜括而去寗軍固若輩之同黨焉而竟有此種舉動亦中國戰爭之笑談也此問外國義勇隊現由抵此游歷之希里拉號炮船司令馬凡爾君指揮贛兵抵此卽由義勇隊諸員缷去槍械予以飽餐旋由諸員押送至山後聽令彼等求生各兵均垂頭喪氣默不作聲大約各回南昌贛州等處故里矣 
日來夜間已派員守衛各要點並徴募義勇隊應者頗爲踴躍婦女皆可高枕而臥登高瞭望者三五成羣絡繹不絕似無一人稍有驚懼之態現所恐者糧食抵此頗爲遲滯米價日高米商皆圖居奇現巳 
 
 
 

Page 3

 
 
設法另由他處購辦矣 
下函於十四日晚發北軍巳佔據九江與鐵路及通至蓮花塘之大路南軍多在湖口惟戰事全在鄱陽湖外本山之西有南軍一小隊佔據蓮塘附近之山麓及通入省城之大路初則南軍在沿鐵路之沙河地方逐退北軍旣而復爲北軍奪回該處觀於南兵紛紛走回鄱陽湖及各處故里戰事若不速止則可决戰地旦夕必將移至南方大約將在南昌省城也 
下函於十五日正午發贛軍巳退戰事暫止十四日九江訪函云予等因居蓮花塘附近故能目覩此次戰事北軍旣抵九江紥營十里埠數小時後南北兩軍卽在馬路開戰星期六日兩點鐘時聞機關鎗聲起於遠處初則以爲試放而巳繼乃知係眞戰卽見有大隊北軍駐紥較低之山間贛軍則據巨峯之嶺自星期六日下午二時起至星期日侵晨止來福鎗聲及機關槍聲不絕於耳維戰地距予等廬舍不及半英里戰聲澈夜不絕然實不足負戰爭尊貴之名兩軍距離甚遠據由九江繞東路抵此之游客聲稱其結果並不重大傷者僅四十人皆送入聖文森特醫院 
星期日晨間之役予等由山巓下矚不見一兵僅偶爾有一帽一衣及兵器閃爍之光映入眼簾蓋兵士全伏山間叢林中以相掩擊兩軍大隊則巳登山巓矣 
星期日正午礮聲約停兩小時旣而北軍以過山砲猛轟兩軍復相交綏延二小時半之久北軍顯佔優勢贛軍巳退至蓮花塘西南太平宫附近 
晚間七時附近鎗炮之聲甚急一若一軍遇伏而驚者然延半小時之久聲始稍弱至二小時後乃寂無聲響當作書之際來福鎗及機關鎗聲又起於予等之西面住於平原之鄕人恐遭刦掠均巳棄家逃入山間支板作屋以蔽風雨焉 
星期一日上午七點三十分鐘太平宫一方面又在開戰兩軍似漸逼近頃悉昨日之役贛軍失第二最高軍官一員北軍援隊現沿馬路陸續前進 
字林報云有客於十五日由牯嶺啓程抵此據稱以上所說皆確（按字林報亦載有牯嶺九江訪函與大陸報所載大旨相同）南軍逃兵頗爲懦怯抵山後均繳出軍械外人卽用以組織牯嶺衛隊管理牯嶺糧食之特夫君曾於戰時希圖設法下山採辦食品臂中鎗彈乃於中道折回南軍第六第七兩團曾偶爾開鎗互擊於是彼此相疑互戰多時聞兩團共死四百餘人 
[獨立後之南京（一）]  
　　南京獨立其詳細情形巳誌昨報兹將昨兩日之近情續誌於下（一）歡迎大元帥此間獨立當日公舉岑春煊爲大元帥派員赴滬歡迎 
（一）程應赴滬都督赴滬其職司關係最爲緊要未便虚空其位置特採集公議卽以陸軍第一師師長兼都督府之參謀長章梓字木良者暫行代理都督職務云又省長赴滬其全省民政事宜關係各府州縣之治亂擇代殊不易易當應德閎商同程都督赴滬之時原將省長之印信帶交程都督請暫由都督擇委暫代以資統一而脫離北政府之關係嗣因章梓暫署都督卽由章君揀委司法籌備處處長蔡寅暫行代理省長一職其省長印信巳由章代督隨同委狀付蔡接管云 
（一）先鋒隊之委任組織北伐討袁軍巳經程都督照委黄興充任江蘇討袁軍總司令兹悉討袁軍業經編製不日卽將興師北伐其先鋒隊一席尤宜揀擇富有軍事經騐者方能充當故特於日昨擇委陳英士充任討袁軍先鋒隊之司令官云 
（一）八師之布置八師師長陳之驥首倡獨立之議身先士卒於宣告獨立之日由陳師長分派所部軍隊保護各行政財政司法機關曁工團商團各關局公所梭巡街巷防守域門卽夕拔隊徐州宣布安民兹悉陳師長以該師弁兵程度最高之二十九團開拔徐州以扼南北兵來之孔道以三十二團二營移駐下關保護五方輻輳之商民衛鐵道保電線防範稅關商埠極爲奮勇甚資倚賴其守街城門梭巡街巿護衛各機關之士兵仍日夜不稍疎懈云 
（一）柏司令之赴臨淮前安徽都督柏文 
蔚於宣告獨立之日被舉任爲臨淮關總司令兹悉柏公巳於日昨馳赴臨淮關察看砲台相地佈置訓飭士兵審度用兵地形倍極踴躍並於臨行之時面諭皖軍前第一團團長皖都督府顧問官傳家傳在寧稍候一俟佈置臨淮回省時卽當熟商進行事項查傳家傳於前年光復之時身經百戰柏籌畫軍機首先擇將云 
（一）江蘇都督府之要電南京程都督應省長黄司令鈞鑒删電敬悉蘇屬水陸軍警應謹遵保衛地方治安堪紓厪念蘇州水陸軍警全體叩印 
南京程都督應省長鈞鑒删日通電敬悉當即會同集議僉曰揚軍自以前軍長遇害後協力維持粗獲平定現在軍民同意以約朿軍士保衛地方爲主義與省電相符度德量力於揚屬範圍以内鹽阜一帶尚堪勉保治安謹以奉佈第四師師長徐寳珍江都縣知事李鴻扶鄕城巿議董會揚州商會公叩銑印 
[江蘇地方維持會]  
昨國民黨寧支部因南京巳宣告獨立宜維持地方秩序特於十六日下午三時假四象橋湖南同鄕會開會到會者計有一百餘人由發起諸人相繼演說略謂現在事機巳迫恐將不免有戰事人民宜急謀所以自衛應先組織維持機關云云旋卽互商維持會名稱有謂宜稱江蘇地方維持會者有謂江蘇宜改南京者爭執甚堅有某君當起立急發言時揎拳捋袖幾有欲用武之勢後經多數表决暫定名稱曰江蘇地方臨時維持會及議會所地點又大起爭執有謂宜駐江甯縣者有謂宜駐地方公會者有謂可借警察廳間壁學堂空屋者議論紛紛此提議而彼反對嗣有某君出作調人云可暫借湖南同鄕會地點付衆表决竟得多數贊成殊出意外後又提議舉職員因各黨會代表未齊集且尚有少數人對於名稱地點兩字嘵嘵置辯不休遂議定十七日再行開會决議惟散會時甯人多作不平之詞至次日會議情形探明再登 
[松江臨時軍府出現]  
　　松地自奉到都督省長通電後松郡多鈕中將舊部較易號召現巳由鈕君發起組設臨時軍府舉沈師徐君爲松江軍府總長雷繼興君爲民財兩政長松軍統領沈夢蓮君奉令爲第一師師長葆安第五營何子鈞君爲團長以步隊兩營及新募之一連隸之步隊第二營譚清河君爲水師統領卽繼沈統領之後衛隊敎練官彭君繼何爲葆安水師第五營營長弁目隊自蘇甯返松仍以原隊長陳惟儉率之議將募足一師分爲四團故日内尚需招兵也臨時所需餉項昨邀華亭謝知事商議謝君以未奉省垣命令辭之本日接到獨立電文卽措備六千金散給松地陸軍步隊第一第二兩營及水師第三第五兩營衛隊一連皆訓練之師現均調遣一空本日運去之砲四尊擬排於百步橋左近以遏北軍竄路督陣將領定於今夜赴莘庄梅家弄等處聞此次軍隊出發意在逐去製造局北軍他日募練足用然後再往臨淮一帶城中警察及縣署小隊多有辭差向營中投効者沈統領巳出示諭禁華亭謝知事亦出示勸諭居民勿信謡言各安生業故地方秩序如常各機關照常辦事司法界中由袁仲廉朱書樓兩廳長議定照舊辦公合廳人員不得請假或他出以免地方聞而驚亂入夜營局派通班巡士荷鎗實彈整隊巡視城内中東商團亦由梅敎練長率同巡邏 
雜評一（無名） 
　　戰時之三不可今日之交戰軍隊與軍隊交戰也觀於南京之宣告獨立北京之軍事會議可以知矣故一不可害及人民二不可用開灞淹軍狠策三不損及外人之身命財産 
人民之三留意軍隊旣赴戰地則人民第一宜防土匪第二宜防借名欺騙之徒第三宜防敗軍之竄及故如江蘇維持地方會者近戰地之各地方均宜設立也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蕪湖第二旅起事始末記]  
蕪湖近日以來謡風甚熾杯蛇巿虎互啓猜疑推其原因係某黨乘龔振舟旅長赴廬勦匪竭力運動駐蕪軍隊宣告獨立龔去廬後由駐江口四團一營營長程芝萱代理旅部一切事宜十二十三兩日蕪地到有外來形跡可疑者甚夥並有勾結駐棗樹園三團一營約期十三晚十一句鐘起事之謡陳營長早有所聞即會同三團一營周營長會銜出示禁止謡言略謂旅長因公赴廬有匪徒造謡煽惑人心一經本營長拿獲照軍法懲治云云並將所欠駐蕪軍隊月餉一律發清十三日風聲日緊是日係星期程營長于是日午刻發出命令略謂今日星期三團一營軍士一律放假半日在大舞臺觀戲不准在外閒游云云命令發表後程營長乘該營全體軍士出營觀戲之際親率旅部衛隊將該營所有子彈一律搬回旅部是晚一面開導各營軍士一面下戒嚴令旅部門首安置機關鎗數架商團全體會員由會長發給子彈籌備一切是晚旅部派衛隊在電燈公司後鐵路埂拿獲一人携有馬鎗一支又在江口廣和祥米號拘獲事涉嫌疑者萬發榮郭邦慶方茂森三人拘留旅部内容未得其詳 
十四日晨縣知事范直夫警察廳長汪吕仲曁四團一營三團一營陳周兩營長同至商務總會研究靖息謡言安定人心計劃兩營長對衆云當負完全責任可保决無意外商團公會亦致函商會籌商一切曾法請旅部按日發給口令以免巡查相遇時兩相隔閡並電請龔旅長即日返蕪鎭壓 
十五日謡言愈多或謂北軍不日來蕪南軍取消在卽或云安慶南京同於今日閉城清江亦於今日獨立并謂有范某由寧來蕪在某機關處秘密會議並發出炸彈甚夥因此人心愈駭是晚十一句鐘時旅部槍聲隆隆詢之則云有四人混入旅部意圖行剌當被槍斃二人餘兩人逃逸連日商團民團軍隊每晚巡查澈夜不絕十六晨始悉旅部軍隊巳宣告獨立昨晚旅部槍斃兩人係機關槍隊營長韓居武因未奉旅長命令不贊成獨立被衆鎗斃一係軍需長曾某因護韓誤受鎗彈斃命是晨除派軍隊至安徽銀行米捐皖　關署鹽局共提現洋紙幣約計四萬元又派朱介生乘小輪帶隊過江赴巢縣運漕提取厘金欵項及大通安徽銀行曁榷　局鹽課午刻函邀商議會及各團體在旅部開會宣佈蕪軍討袁宗旨並請各界維持秩序及財政並派小輪往迎第三旅駐宣城軍隊兩營來蕪以厚兵力一時蕪湖商民驚恐異常搬遷者甚夥駐蕪英領事奥泰蔚君在廬山避暑未回新關阿稅務司已電調英艦來蕪鎭壓云 
[二次革命之鎭揚觀]  
　　鎭江贛省事兵警信傳來鎭郡巿面大受影響商會總理吳澤民君於十七日上午九時邀集各業董事　會籌議維持商務方法丹徒縣知事于定一君亦以頃奉都督省長維持公安通電後昨日就商會邀請軍政警商學各界關會集議均以嚴防土匪保護地方爲急務由張趙兩旅長龔警察長擔任派出兵警妥爲防範城内外商團恊同更番出助防護並由三十二旅趙旅長念伯宣布告示粘貼通衢謂頃奉江蘇都督程電開邇日北軍在贛猖獗各處人心謡惑省城今日巳宣告獨立並委黄興爲討袁軍總司令等因奉此查民國之興原在　除專制弊政今政府私心叵測遇事欺凌實爲全國人民所不承認合行宣告獨立保障共和維持治安嚴禁騷擾凡我父老子弟無得互相驚猜尤當恪守法律當此宣告獨立戒嚴之際務勿違犯後開各條軍律森嚴言出法隨决不寛貸其各凛遵切切此布一私通匪類者斬二私運軍械者斬三謡言惑衆者斬四搶刧財物者斬云 
揚州贛事發生後揚州第四師長徐寳珍接奉袁總統電囑其嚴爲防範當由徐電復略稱秣馬厲兵以待調遣并飭所屬各旅團營嚴飭兵士不得出外寄宿不得容留外人寄宿以防煽惑十六日侵晨第四師司令部得南京都督府電告謂寗垣業巳獨立揚州宗旨若何希速見復徐師長當商之北京派來參謀長徐海山勸其勿聽嗣由徐師長召集各旅團營軍官會議僉謂前徐軍統在日以保護商民爲心今若拒寗恐啓戰禍不如承認徐仍未决復提交巿議會决議不抗甯垣亦不抗北兵惟以保護揚州爲宗旨卽於晚間電復南京有删日通電敬悉當卽會同集議僉以揚軍自前軍長遇害後協力維持粗獲安定現在軍民同意以約朿軍士保衛地方爲主義與省電相符度德量力於揚屬範圍以内及鹽阜一帶尚堪勉保治安謹以奉佈等語目下師部巳下戒嚴令各軍隊稽查甚密以故揚州街巿尚爲安靜云 
[潯江交戰聲中鄂患之預防]  
　　武漢黨魁現仍野心未死擬變計在長江下游起事以九江岳州二地爲攻擊武漢之樞紐並聯絡湖北省外駐紥各軍同時響應北軍之赴潯陽海軍警備隊之往上海卽爲預防搗亂蓋政府巳得此項確實之報告也又湖北德安駐防之第三師九團團長謝超前日電禀拿獲黨人陳小甫高洪陞張和宼永春敖楚英等五人擬煽軍作亂並謂牽涉軍官多人十一團新兵金華雅有擔任全營代表情事巳併案訊明處决矣乃八號下午七鐘駐德安第五旅司令部門首因有著匪湯老么窺探被守衛司令盤獲搜得信函一封内容係邀約某日圍搶司令部所存子彈以放火爲號等語當將該匪解送旅長處訊辦是夜適第三師長王安瀾有密電致九團團長謝超十一團團長衛定國以探悉德安城南門地方有黨人機關多處巳密結軍隊擬即起事務卽迅速查拿以免擾亂謝衛兩團長當夜卽傳集各營站隊分派圍繞南門一帶街巷諭令商民閉戸不得出門至九號天明逐戸派搜索各城門自朝至暮未開並將昨獲之湯老么梟首示衆聞搜查一日只於南門城根卜姓家搜出紅綾徽章一朿上寫匪類之名甚多卜姓有名卜易者卽德安五旅軍械所守衛兵當將拿獲訊問毫不畏懼供出軍隊同黨陳超富等二人及某客棧庽客四名巳一併拿獲訊明電禀黎公將卜易陳超富等三人就地正法該庽客四名以無確供暫押於司法處候辦 
湘督譚延闓日前電鄂謂於岳州破獲黨人機關一處抄出大批鎗械子彈及關防旗幟捕獲匪人十二名訊據供稱爲首之陳兆藩係漢口機關部派來巳在逃請飭屬查拿黎公即飭武漢偵探長注意訪查昨十一號果探得漢口張美之巷中和棧房庽有甫由湘來之陳姓形跡可疑特會軍警前往於衣箱内抄出手鎗僞證多件比將綑解晉省但其人不認爲陳兆藩然屬匪人則毫無疑義也又漢口鎭守使亦獲黨人李玉亭一名因證據未充寄押於巡警廳看守所候訊明再行發落又省垣糧道街長安旅館有住客閩人楊喜銑經棧主投報其往來之人形跡可疑似非善類等情由巡警四署派長警會同軍警往查其人正獨坐寫信詞氣非常激烈斥袁黎爲猴兒狸奴云云比將帶署公同審訊楊供詞狡展語似瘋狂業巳禀明解送軍法處嚴訊矣 
黎公以黨人擾鄂之心無日或釋防備不可不嚴業决定於都督府東西轅建築高砲壘二座每台可容兵一連架機關鎗砲各數尊以備非常楚望台軍械庫亦修築瞭望台炮壘一座均巳繪圖估工指日從事建造並擬將府中衛軍護衛巡緝諸軍與無馬之騎兵獨立旅合併改編爲近衛軍一師以資防守又以漢陽兵工鋼藥二廠係製造軍火要地爲軍隊之命脈誠恐變起倉卒爲匪人破壞特命於兩廠内建築衛兵營舍業勘定現爲收發會計庶務各處之樓房拆通改造俾指日即可駐兵蓋該廠守衛兵向係駐紥廠外也 
[交戰中之憲法起草會]  
憲法起草委員及起草地點種種情形迭誌本報兹悉十二日午前九時兩院選出之憲法起草委員在衆議院開成立會協議委員會規則議至第九條表决方法大起衝突進步共和各黨之意以國會組織法所規定將來兩院開會通過憲法之時須得四分三之出席三分二之贊成方能有效今日委員會規則卽照此例施行將來通過憲法亦有成規可循不至搗亂而國民黨人自恃起草委員該黨偶占多數遂主張但得過半數卽可有效張耀曾旣拍案大叫陳景楠尤聲勢洶洶王印川言此事大家商量何必如此横閙陳景楠至欲伸手毆人當時會塲秩序已經大亂且巳十二時有半不得巳遂宣告散會午後重行開議於是超然社之夏同和君遂提出折衷之說請以三分二之贊成爲有效而滑稽之易宗夔氏則主張須得總額一致之贊成方爲有效蔣曾燠氏則言但得五分一之贊成卽爲有效議論紛紜莫衷一是遂以無結果散會兹將原擬憲法起草委員會規則錄後以供衆覽 
第一條本會設委員長一人理事六人由委員互選之 
第二條委員長用無記名投票選舉之以得票最多者爲當選 
第三條理事用無記名單記投票選舉之以得票較多者爲當選票同抽籤定之 
第四條委員長主持本會一切事務於會議時爲主席第五條理事整理本會議事錄及一切文件於委員長有事故時以名次在前者代行其戰務 
理事代行戰務時以名次列前者充之 
第六條本會置書記速記各若干人由委員長臨時雇用第七條本會得與兩院同時開會 
第八條本會會議日期由委員長定之先日將議題通告各委員 
第九條本會非有委員三分二之出席不得開議第十條本會之决議以出席委員過半數之一致成之表決方法準用參議院議事細則第三章第四節之規定 
第十一條會議時委員欲發言須起立呼主席並報明席次 
第十二條委員有提起修正之動議者須具案提出於主席 
第十三條同一議題提出數個之修正案時其表决順序以與原案相差最遠者爲先 
第十四條委員長欲自與於討論時應臨委員席該討論問題未决以前主席由理事代之 
第十五條理事在會議中發言表决與委員同 
第十六條本會委員無故缺席繼續至三次以上或一月内請假至十日者應通知各院解職另補 
第十七條本會會議時除兩院議員外非得本會特别許可不得旁聽 
第十八條本會須用速記錄隨時分配兩院議員 
第十九條本規則自本會議决之日施行 
[中俄交涉之緊急]  
　　俄國在黑龍江進兵一事已詳紀昨報兹又探得種種之消息本報以其關係大局不敢秘而不宣甚望我政府及人民亟起而圖之 
（一）俄兵暫未前進之原因俄國此次出發之九千軍隊其屯駐地點僅距齊齊哈爾不足百里有數分鐘卽可攻抵省城現據各方面調查俄兵尚未前進黑龍江巳經宣告戒嚴其所以俄兵暫未前進之原因則以政府現與駐京俄使爲嚴重之交涉如俄兵暫不前進則前次提出之要求條件可以酌量辦理如俄兵再行前進是俄國巳無和平交涉之意是非曲直自有公論俄使曾將中國政府之意見轉電俄廷聞俄國巳允和平交涉但此事若再稍一延宕恐事機之緊迫又不僅如今日巳也 
（一）宋都督來京之裏面外間喧傳政府已允俄人之要求撤換黑龍江宋都督一節兹得詳細調查此事之内容則以宋都督來電自請辭職並請來京面陳要事政府得電後本擬即准其所請惟因此端一開益啓外人輕視之漸無論如何黑龍江都督不能因俄人之請即行撤換後又連接宋都督來電大致皆報告邊事緊急情形急請派人來江省接任政府始有允其來京之意誠以宋都督旣與俄人交涉决裂雙方之感情若再由宋都督與俄人交涉敢保必無良好結果况政府旣擬仍與俄人和平交涉所有宋督與俄人從前交涉之情形雙方各執一詞亦非宋都督親自來京報告一切仍不能得此事之眞像乃决議電召宋都督卽行來京以便諮詢一切聞日内宋都督卽當由齊齊哈爾首途矣 
（一）陸總長最近之意見陸總長現正養疴於法國醫院故日來未與俄公使時常會晤又當俄公使前次之態度非常强硬並聲稱該政府來電嚴詞詰責對於交涉進行之遲誤甚不滿意等語陸總長以有此事僅與俄公使一方面交涉恐不能逹到目的因俄公使凡事推諉於俄政府雖一字之更易俄公使亦不負責任必須請命於俄政府後始能解决陸總長現擬將此案雙方進行一面在北京與俄公使交涉一面向俄政府疏通意見聞陸總長曾以私人名義致電俄國某君請其向該政府疏通一切以免交涉破裂刻下尚未接得覆電又聞一面致電駐俄劉代表令其就近與俄外交部交涉總以阻止進兵和平交涉爲宗旨云 
（一）參議院日内開議中俄條約中俄關於蒙事之協約巳由衆議院備文咨送參議院請其核議政府對於此事亦期盼甚殷兹聞參議院接到咨文後擬卽於下次會期卽行提出討論並聞政府現巳預備到參議院出席云 
[衆議員之中和交涉質問書]  
　　中和領事條約締結已逾兩載僅得設領事館三處而華僑苦痛如故和政苛虐如故豈政府置之若忘也抑别有措施於其間耶謹摘錄大要六端條列如後援臨時約法第十九條第九項提出質問要求國務員五日内詳細答覆一華僑流寓爪哇西里伯波羅洲蘇門答臘各島始自元明與土民同居政無軒輊清初改隸和屬始設苛例種種和政府擇華僑中之强有力者任爲僑長僑長之别有四曰馬腰曰甲必丹曰雷珍蘭曰甲首遞相箝制以華僑馭華僑僑長中明白事理者不無一二人而逢迎煽惑實居多數華僑不困於和政府而困於僑長凡涉足南洋者靡不知之欲除苛例必自僑長始查英屬之新嘉坡美屬之小吕宋未設領事以前亦設甲必丹等旣設領事其甲必丹等卽裁去今和屬中國領事巳派員駐剳而馬腰甲必丹雷珍蘭甲首等竟聽其仍前存在且干涉僑事爲虎作倀視前尤甚政府對於此項僑長是否認爲應裁錢恂楊士琦王廣圻王大貞趙從蕃等視察和屬時華僑上書關於請裁僑長事不下百數十件其主張大致如何 
二中和領事條約關於國籍問題彼採出生地主義我採血統主義磋商至久而結果竟在附件中聲明國籍法在和蘭屬地領地内當照該屬地領地現行法法律解決云云查和屬華僑無慮百數十萬生長和屬者約居十之七來自中國者不過十之三向時和政府一律視之曰中國人辦學校設商會籌國民捐關於祖國公益種種准其自由行動自此約簽定後而生長和屬與來自中國者竟判而爲二生長和屬者别稱之曰峇峇峇卽土生也對於祖國權利義務和政府皆不許其干預該附件宣布之日和屬華僑奔走呼號如喪考妣相顧而哭曰政府因爭二三不甚關係之領事忍棄我數十萬熱誠内嚮之華僑華僑不負政府政府忍負華僑至今猶忿恨不置蓋中國僑民多外國僑民少中國僑民於祖國鮮有置産往來不便求國籍難外國僑民於祖國多有置産去來自由求國籍易清政府不喻此意貿然許之宜華僑之不能平也今民國成立改正條約政府對於和屬華僑巳被編入籍者有無設法爭回於未被編入和籍者有無設法保護又原案稱和屬人民回至中國可歸華籍籍資補救云云和屬華僑閩籍最多粤次之他省又次之閩設曁南局與華僑事務局宗旨是否相同與此項補救有無關係其他關係省分有無另設華僑機關和屬人民回至中國巳取得國籍者現有若干人其取得國籍手續如何政府對之補救方法如何 
三和屬東印度法律分爲兩種一施於白種人一施於黄種人施於黄種人法律中之最苛者曰警察裁判不論有罪無罪得任意拘禁三個月及庭訊時迫令蹲而就鞠種種以奴隸待我以牛馬役我日本改約時卽極力抵抗不受此律和政府許之巳改爲與白種人享同等之法律今中和領事條約十七條係援照日和領事條約成案獨法律一項不能與日本享同等之優待究係何故現任外交部陸總長卽前清之駐和公使曾憶其報告文有警察裁判正在磋商一語閱今兩稔所磋商情形如何四和屬苛稅種種華僑巳苦無力負担而僑長又從而附益之喜怒所至任意顚倒其害全在八仙八仙與回扣抽分相同僑長利有此條不憚敲精剥髓以媚和官無論僑長能不能裁八仙不可不裁今和屬各埠已設商務總分曾其總協理出自公選一年一任對付僑民較無偏頗能將徴稅一事改交商會兼辦責其担任義務删除八仙僑民負担自可減輕未知政府對於此著有籌及否 
五駐和公使領事逐届有無報告現在和屬華僑男女若干已入和籍者若干未入和籍者若干商務總分會敎育總分會中華會館男女學校共得若干所男女敎員學生共得若干名以五年内爲比較進退如何和政府推廣和校優予補助費使其與華校爭我政府對於和屬各校有無補助能否維持中國在和屬現有之法定機關若干其得和政府認可者何埠何名其與和政府交涉未了者何埠何名 
六自民國成立以後和屬華僑被殺被虐層見疊聞公使領事如何報告政府對於此項交涉持何種態度其巳結者何起未結者何起請明白開列送院備核提出者林辂存楊士鵬連署者歐陽鈞林長民劉鴻慶高登鯉林鴻超連賢基王敬芳鄭德元陳堃黄荃李垚年曹振懋陳蓉光陳承箕劉萬里周樹標 
地方通信 
[鎭江]  
巿議會開會續議事件鎭城巿議會於十三四兩日開會續議各事開列於後（一）典捐案係上季會議舊案係接知事來文駁覆由速記員將案宗宣讀衆議以此案巳經董事會捐務股調查當請何君葆之出席答復據何君云此捐爲知事署抽收但收作何用每月抽收幾多尚不知確實容再調查楊君白山云此時蘇省各典商正開聯合會俟開會後看該典商將此捐作何辦法再行提議衆表决（二）玉山灘地案係上季會議舊案接知事駁覆衆議推舉顔君紹白會同胡君彤臣調查後再行提議（三）電話捐已經核准惟須妥定章程當推楊君殿八鄧君寄梅爲起草員衆議 
 
 
 

Page 7

 
 
此捐須值百抽五亦有主張值百抽三者尚在研究耳（四）區董案係上季會議巳决舉定之案爲文事上手續欠缺致縣知事再三批駁衆錢以此手續不完全係自己矛盾無怪知事批駁若施以力爭恐亦無效奸在現有公民笪君鈞吳君士俊新交來議案亦係主張連設區董不妨合併前後案妥爲議决期在必行似爲妥當復又互起爭執意見是案致未解决（　）客棧捐爲公民李瑞生李善請議以本巿區域内所有茶樓酒肆均巳抽收營業稅以充巿政公用惟客棧捐尚未議及倘能議决關辦亦屬補助巿政經費之法等因此案經衆討論應按巿鄕制第九十六條營業稅收捐惟加之於客棧不贊成宜仿照茶樓酒肆抽收先推嚴君則民起草釐定章程再議衆表决多數 
汴綢大加改良汴省汴綢本爲出産大宗兩年以來銷路大减前日省内各綢業對於此事開會兩次聞各家意見擬選派工匠數人赴蘇杭學習改良織法專以揣摩時用各式至取絲綢一項亦擬特别改織俾願製西服者均可適用 
[揚州]  
　　自請取銷屬官薪餉前第二軍取銷之步隊第四十六團屬官向歸陸軍第二十四旅（現改第八旅）旅長張景湖節制屬官餉項亦在該旅具領現該團團長陸軍步兵上校祁蔭之因念國用不足發餉爲難自顧取銷屬官月俸昨巳呈奉張旅長指令照　並轉呈徐師長請令奬勵矣 
選舉鄕董頭橋鄕鄕董盧希肇因蝕修圩欵項爲公民朱輅等控奉縣知事查實撤銷鄕董飭令該會擇期選舉並派王星岩前往監視該會昨日開票季茂如（該鄕議會副議長）得票最多昌選爲鄕董惟聞季嗜好甚深昨巳有公民朿如川等至縣攻詰不識温科長如何解决也 
[無錫]  
　　金商被誣收贜傳案備質之公憤無錫北門内老生生金號因收兌銀飾被常州檢察廳指爲收贜由常知事移請錫知事票傳老生生店主沈小芳到常備質等情昨日金業商人特開全體大會討論此事到者甚衆午後三時摇鈴開會首由臨時主席報告宗旨略謂我金銀一業爲社會正當之營業櫃上收兌舊飾亦在營業範圍之内卽使誤收贓物官廳亦應和平對待不應指爲交涉刑事案要知警探尚難識盜賊之面目商界中人何能辨認竊贜且此次老生生金號誤收贜物祇銀八十餘兩均照巿價收下並無不合常州檢廳並未預將失單佈告遠近遽爾出票傳人幾同捕盜官廳對於此事未免苛刻從此金業將人人自危殊與營業前途大有關磚爲特開會請在會諸君討論維持辦法旋由各同業議商良久宣布辦法多數主張該店主旣經抱病應由該號經理人延請律師到常辯訴來文虞盤根所呈各節裝點情詞朦請公署施行逮捕意在貽累此等狡獪手叚實欺我同業全體務逹誣告反坐損害賠償而後已否則再開大會另籌對付方法俾免後患一面具略商會公請維持以安商業議决散會時巳薄暮矣 
[廣州]  
　　甘竹灘駁壳會匪之猖獗順德屬甘竹灘墟巿村鄕素稱繁盛近有駁壳會數百人盤踞該右灘爲巢穴蓋用聯德堂圖章凡遇輪渡往來均勒抽行水小艇則被搜掠右灘陸上調茂醬料店因打單未遂昨竟被匪由門外鎗擊舖内傷伴數人卒攫二百元而去灘下卓利甎瓦店畏匪打單不已遂至歇業此外常安杉店永昌猪糠店萬福祥紙店及灘上協隆海味店天成店均被匪打單圖刧閉門畏避又右灘之村鄕農戸因擾掠撥耕逃避遷徙者甚衆至鄧敎沙猪戸匪等打單不遂槍斃多猪其餘打單刧掠者不勝枚舉有治盜之責者亦曾爲該鄕生命財産一計否 
行政公署組織之内容粤省行政公署巳着手組織其内容分爲總務處内務司財政司實業司敎育司總務處秘書無定員第一科長一員第二科長一員總收發科員二掌印科員二掌卷科員二庶務會計科員二統計科員二四司各分第一第二兩科内務司科長二科員九財政司科長二科員十四實業司科長二科員八敎育司科長二科員七另技正技士若干員其餘庶務繕校則酌用雇員云 
陳都督減政主義之實行陳都督履任後其治粤政見首先以節流爲宗旨連日召集各司會議以湖北奉天兩省同署辦公無非爲節流起見卽現新官制之厘訂亦本此意而行粤省亟宜採擇經巳議决先由財政司實行昨日特令飭該司先行改組聞該司長奉令後巳經將裁併各法擬定將第三科全裁撥歸代理金庫之官辦局管理其第一科計分六股原設課員九人現裁三人第二科計分五股原設課員十一人現裁四人書記錄事共一百五十九人現每一課員配書記二人錄事四人共留七十二人計裁八十一人其餘各司裁併之法亦均以爲衡聞此事經由審計分處核算通過統計粤省行政經費照此核減每年節省經費甚鉅云 
雜評二 
　　一片望風獨立聲自湖口獨立後南京繼之北而徐州南而蕪湖一時望風響應者皆是也皖境全省縱横數千里巳陷入於鎗林砲雨之範團而莫可振拔矣哀哀長淮上游數百萬生靈何不幸而一至於此耶 
然鄙人今日竊尚有一最後之希望者政界多一次革命民生卽多一次損失共和時代事事宜以保民爲前提決不若歷朝專制顓顓然戕億萬生靈博一人尊榮所可相提而並論者尚望自兹以東北而淮揚通海南而蘇松常太區際此紛紛獨立之潮流務以約束軍士保護地方爲要圖愼勿劃於戰綫使此長淮下游大江南北之生靈又不幸而蹈皖江之覆轍也（萍） 
再說今日之招兵兵禍之慘旣爲刧數所不可逃吾人雖爲中華民國痛而無如何也顧南北用兵之地範圍有限直接受糜濫者惟此戰線附近之人民獨是濫招軍隊則將來被其禍者且遍及於内地故我人再欲爲主招兵者告者則凡地非衝要爲兵家所必爭則對外守内胥無添招軍隊之必要脫背此義而括地方垂盡之財源以廣養不用之軍隊徒令人民認痛茹苦若芒剌之在背敢怨而不敢言則是在事者特好弄兵以苦吾人民而巳所謂民福者何在主招兵者其知之（我） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[上海方面之維持（三）]  
　　公共租界之防範英美總巡卜羅斯君據華探目李星福與華探王潤甫等報告本埠華界業巳獨立並有人函告有定於今晚（卽十八夜）驅散製造局防兵之說卜君除咨照工部局西董商請旅滬各國商團總司令發出命令預備出防外並加派得力探捕分往華界各處探聽確實消息隨時飛報一面通諭落差探捕不得擅自離開以便遇有緊急隨時差遣保衛界内居民 
商勸北軍離滬昨日傍晚聞本埠軍警各機關及商會各董會同商議巳有和平解决之方法所有駐防製造局之北軍由各商董前往商勸贈送川資洋三萬元護送出口大約可望就範 
炮臺迎擊魚雷艇文匯報云今晨（十七日）有中國四枝烟　之魚雷艇一艘由煙台入口駛抵吳淞炮台之前該炮臺仍懸五色國旗並無獨立之記號見該魚雷艇駛近卽向開炮三次兩彈越艇首而過一彈幾中該艇中央旋向右偏掠過受重傷者五六人該艇卽駛出炮線之外繼以傷兵送入吳淞海軍醫院該艇司令因受此待遇極形忿怒按該砲台仍飛五色國旗不啻自擊其友云 
松軍來滬協防松軍統領沈葆義命令步兵第一營殷石笙第二營譚清和水師第二營沈子祥第三營王壽良第四營李蘭亭各率所部兵士來滬保護地方治安並委何嘉祿爲總指揮兼任步兵團團長鈕永建爲總司令昨日午後四點二十分先來松軍模範隊兵士一營抵埠時由駐滬第一營楊錦堂營長率兵歡迎其餘步水二軍卽日亦可抵滬防守浦東火藥庫駐滬水師第三營管帶王楚雄查得浦東火藥庫近由製造局存儲槍械子彈爲數甚多而浦東沿浦灘一帶素爲梟盜出沒之區恐有匪類乘機盜刦爰於昨日令飭駐泊火藥庫之防守師船隊官督同兵士將該藥庫嚴加防範以昭鄭重一面訓令駐泊日暉港龍華港各師船如遇夜行船隻勸令暫停以免匪徒搶刦 
穆杼齋辭退警長淞滬警察廳長穆杼齋君昨晨巳向南京都督辭職一面由在滬各團體公舉李平書君暫行代理廳長之職隨卽電請都督府委任俾將警部切實維持又聞昨晨本埠各警區警察署并各分署因聞穆廳長業巳辭職秩序驟亂南巿第一區警察分署署員金大均亦卽棄職旋經代理淞滬警察廳長李平書君得悉立傳該署二等署員周鵬及巡長任濟康到來諭令將該署長警秩序維持妥洽其西門外第二署長陳學詩亦乘間逸去李代廳長立卽傳諭該署二等署員王圻先維持秩序毌使自擾 
代理警長之訓令代理淞滬警察廳長李平書君昨日訓令所屬各員云十六日奉都督省長訓令略謂北京袁總統一切政事實因不照約法有違國體權限致貽同胞之憂是以南京已宣布獨立上海一埠亦因照此訓令辦理如有不法匪徒乘機搶刦或放火故意擾亂地方治安者一經拿獲立予槍斃等因奉此凡我警界本以保護地方治安爲天職當此宣布獨立之時宵小易於乘間竊發仰各該署長署員隊長隊員各守其職認眞壓束所部實力保護地方本廳長順地方公民之請不得不暫出維持尚望盡心竭力匡濟艱難俾吾上海一隅不至糜爛則地方之幸亦諸君之榮也此令 
核發警察餉項代理警廳長李平書君昨日傳諭各警區定於今日（卽十九號）飭令各具領狀送候核明給餉並將各長警之月餉各加一等以示奬勵 
巡警與署員不睦本城舊道署南首水仙宫爲淞滬警察第一警署第三分署前署員郭文元撤差後奉穆廳長委任陳某接辦陳不洽於衆昨由各巡警乘廳長辭職之時公議去陳而另舉孫姓巡警中有數人反對遂起衝突幸經巡長等勸阻始得無事惟斯時第三分署各崗位巳一律罷崗該處各店舖閉門一小時後秩序漸復 
外交團之防護駐滬外交團以製造局一帶居民紛紛遷入租界各處政界中人來滬暫居旅館者亦甚衆恐有不逞之徒潛入滋擾妨碍治安業巳咨照捕房卜總巡選派幹探分班巡邏並着於各旅館嚴密查察以資保衛 
法租界之安靜法捕房藍總巡以法界與華界毗連恐有匪徒乘隙滋事擾亂租界治安昨特諭令捕頭轉飭中西安南各捕落差後仍須駐守捕房不准擅離以備調遣各洋商並請法兵艦統帶調撥水軍六十名携帶鎗彈登岸帮同巡察以輔探捕之不及故界内安靜如常云 
保衛團長之宣告閘北各區署於昨日下午一律懸挂白旗代理警廳長李平書君於傍夜時親蒞警察廳宣告獨立所有警界内外部人員悉仍其舊以維持現狀保衛商民爲前提云 
閘北警察之盡力淞滬警察廳廳長穆湘瑶前日仍未到廳視事閘北地方由三區署長趙以權四區署長張光烈曁各分署署員極力維持警廳馬隊警備隊並各區商團均徹夜荷鎗梭巡雖大雨傾盆毫無怠容故能閭閻安堵鷄犬不驚昨日上午保衛團團長李平書君傳電話至警廳邀各署長署員同赴南巿會商保安政策 
會議緊要事上海巿政廳總董陸崧侯君昨政各區董各議員函云敬啓者接奉縣知事函開兹有緊要事面議定本月二十號（卽陰曆六月十七日）下午二時會商一切屆時務希駕臨等因用特奉逹卽祈察照屆時蒞臨爲荷 
李英石不忘桑梓水警第二廳李英石廳長自十六號下午二時由滬乘坐鈞和游巡艦出發後是日傍晚甫抵閔行浦江正欲停泊驟聞滬上風潮甚緊立派專員到滬查詢一面令飭駐紥舊道署之衛隊暫緩赴蘇准在原處設立駐滬第二廳辦公處並分别函告滬上軍警各機關如有緊要事件卽可就近調遣聞李君尚擬於今明返滬商議防守之策云 
陳英士組織司令部陳英士君現巳舉爲駐滬討袁軍總司令昨日巳在南巿久大碼頭中華銀行舊址（卽現設司法科處）爲司令部總機關尚待組織昨日各部員先招衛隊兵五百名並向松江撥借松軍二千名來滬候令北上 
分投設立招兵處滬城舊道署自第三旅旅長李英石君赴蘇之後署中仍留一等參謀宋仲良君等在内辦公昨日天未黎明忽由駐滬討袁軍總司令前滬軍都督陳英士君前本城南三區區員郭文元等帶同所屬軍隊約共四五百名或乘馬車或坐人力車或步行齊至舊道署令宋君遷讓以便招募並在縣立戒烟醫院及巡警敎練所前清海防署分設招兵處所有地方檢察廳發下烟犯廿八名悉數送還檢廳分别交保 
王憲章之通告昨日下午二時滬軍討袁軍司令王憲章發貼通告云照得贛軍首義各省次第響應共同組織討袁軍上海爲南方巨埠自應宣告脫離袁政府以防兵禂而襄義舉本司令有保衛治安之責義不容辭除協商軍警宣布獨立外合行出示通告仰各商民人等嚴守固有之秩序毋少惶惑此告 
章水天招兵章水天君現任爲尚志討袁軍司令該軍本部巳擇定舊海防廳署組織開辦聞其規畫擬招足十營日内卽當開招云 
周德厚設立童子軍周德厚字鐵俠湖北人前於南京光復時頗著勞績今任爲童子軍軍長昨巳招集舊部一營計五百零四人其中各級官長以粤人居其多數湘滬巡廳之警備隊亦大半併入在内該營本部本擬借舊道署嗣因與水上第二警廳宋參謀磋商未决遂改以禁烟局房屋組織開辦昨巳將該軍兵士一律點名安排定當至禁煙局則已解散 
營長督隊巡邏新編第七團駐滬第一營第三營楊勵身劉義華二營長以製造局附近商舖居民惑於謡言紛紛遷避恐有匪類乘機槍刦爰於前日爲始親自乘騎督兵排隊持械在南巿火車站至製造局一帶巡羅並由劉營長督兵前赴徐家匯及内外日暉港等處嚴查匪類以保治安 
救火會防護地方本城救火聯合會前日特發通告邀集各社會員到該會事務所集議防護方法原文補錄如下飛啓者現在事機危迫人心恐惶本會以地方保安爲重特訂於本月十七日卽舊曆六月十四日晚間八時開職員會提議保衛事宜務請台駕准時到會却檢察廳釋放輕犯地方檢察官以外間謡言不靖於昨日將第一第二兩看守所情節較輕之押犯先後提出六七十名諭令分别具結取保開釋至該署之大堂前及監獄押所等處則由商團會員輪流梭巡爲之保護閒雜人等一槪不准闖入全體法警均在署守候不准擅離 
浦東防範梟盜浦東青年體育商團因滬地防務戒嚴浦東一帶素爲鹽梟盜匪出沒之區值此謡言蜂起人心浮動亟應先事防範免被梟盜乘機肆擾故自昨日起由該商團孫司令督同全體團員嚴裝荷槍輪班出巡以期消患無形 
紅十字會之籌備中國經十字會總會總辦事處鑒於南北衝突贛省事急救護手續亟應籌備除電九江分會敎會出發救護隊療傷葬亡並照萬國紅十字章程恪遵人道主義不分畛域一體救護並電北京海陸軍部武昌皖贛各處一律協助惟急需組織本會醫隊數隊隨時出發擬招救護隊五六十人設練習救護擔架初級救傷講習所並通電泰東西同盟之國取决方法定今日下午五時開常議會特别　議議决一是云 
救護隊自當優待上海商團公會會長復北巿中國紅十字會會長函云敬復者頃奉大札聆悉種切貴會熱心公益不遺餘力此次組織救護隊無分畛域力謀救護主持人道感佩良殷遵卽通飭敝公會各團體一體知照凡遇貴會會友自當格外優待以答盛情專此佈覆又致各業商團會會長函云敬啓者頃接中國紅十字會來函略云日來贛垣宣戰甯省獨立滬上人心惶惶風鶴皆驚敝會天職所在不得不預爲之備現已組織救護隊一以人道爲宗旨畛域無分力謀救護如本埠萬一有警敝會及滬城敝分會各該隊立卽出發均佩有紅十字旗幟徽章用特預行知照卽請通飭各屬如遇敝會及敝分會救護隊務加優待是爲至荷等因爲此轉逹台端務祈查照施行爲盼 
張女士尊重人道辛亥革命軍與滬南上海醫院監院張竹君女醫生收醫傷軍頗衆又創設赤十字會親至武漢醫治受傷軍士以助紅十字會之不足兹張監院因贛省已啓戰端亟應開辦赤十字會以資救濟而重人道故日來巳將院中看護茶房等各項人役一律添雇以待應用一面派人實地查明以便出發聞所派調查之該院看護學生胡莫等三人昨晨八時已趁滬寧火車首途矣 
上海保衛團簡章第一條本地方爲臨時維持地方治安特聯合各團體組織上海保衛團第二條本團設團長一人副團長一人參議員九人由各團體推舉幹事十二人由團長委任之第三條團長對於本地方有維持保護之責對於外界有代表地方之責副團長輔佐團長協理團務參議員參贊機要承宣命令幹事承團長之指揮辦理庶務第四條凡加入本團之要地方各團體均應受本團之節制團長之指捙團長李平書副團長莫子經 
參議陸崧侯顧馨一王引才賈季英朱鑑堂蘇筠尚馬驥良凌季潭毛子堅 
[檢察官照常辦事]  
　　地方檢察廳蔡廳長於十五日辭職後高等檢廳雖未派員來滬代理然該廳日行公事及一切訴訟案件仍由各檢察官照常辦理外間謡傳謂檢廳人員均不到署殊非確聞 
[偷竊羅卜票之結果]  
　　華俄道勝銀行在公共公廨控告營口分行西崽黄鶴春於西曆一千九百零三年乘日俄在旅順口交兵時行竊羅卜票洋二萬餘元逃至滬上等情業已由廨將黄與其父黄季良保人顧仁卿一併提案迭次訊供因顧從中舞弊巳經押辦判令黄父子折償原告洋三千元除將田單作價洋一千四百元交案外尚有一千六百元諭着押繳如違擬罪在案詎被告仍挺押不交故昨復由孫襄讞會同俄副領事穆君升座特别公堂研訊先由原告見證張文瑞投訴前情訊之被告延律師上堂辯稱此案原告先以刑事起訴經堂上訊明改爲民事斷令繳欵後因被告無力聲請改作刑事然刑事訊明後改爲民事旣爲民事又改刑事查各國明文公堂無此辦法被告現實無力措繳不能與有錢刁玩者同日而語應請交保分期拔付卽久覊囹圄與原告亦無益處請爲明察孫君以律師所稱分期料理一層辦法頗善商之俄領穆君穆君以被告竊此巨欵且原告已折至三千元實屬格外原諒乃竟挺押不交殊爲刁狡不允其請遂偕孫君退入領事憇息所邀同關讞員磋商良久旋復升座命　黄父子帶案宣佈堂諭着黄鶴春押西牢五年惟已在押年餘准予改押四年黄季良押三年自西曆一千九百十一年十二月六號起算如能於期内將斷定洋一千六百元繳案准予帶堂酌核判畢復據被告律師聲稱此案發生在營口公堂無判斷之權應請將案註銷堂上以案己斷定毌庸置辯遂宣告退庭 
[損壞名譽之賠償]  
寳善街宏茂昌襪店主韓榮源與同業陳履昌因互爭牌號在廨涉訟多年案懸未結今年舊曆正月間韓因陳屢次託故不到忽指陳之外甥賈貴福爲陳之子陳貴全報由捕房拘押當經公共公廨迭次訊明實非陳履昌之子奉判開釋嗣賈以韓不應指鹿爲馬損壞名譽特延律師控奉公廨將韓傳案交保侯訊在案前晚傳訊先由原告代表律師偕原告賈貴福上堂聲訴前情請追所受損失洋五百元被告韓榮源亦延律師到堂代辯並偕見證朱金泉張巧福投案供稱原告實係陳履昌親生之子自幼出繼與陳之胞姊賈陳氏云云王襄讞以賈貴福並非陳貴全前經查訊明確卽據見證所供旣巳出繼他姓與本身父母之關繫巳斷亦未便再令擔負本身父母之責任被告草率從事殊有不合因與德領裴君會判被告交原保着賠償原告名譽損失洋二百五十元限一禮拜連同原告所納之堂費洋十五元一併遵繳完案 
[小兇抑抵賴不認]  
十三歲男孩顧小蔴子因爭取自來水將鞋作學徒朱德奎踢傷致死一案昨日由朱这師陸正如偕朱之母舅紀凡臣投法公廨訴稱朱被踢時商人雖不在場確有另一學徒目見求恩伸雪顧供我先在自來水上放水朱到來爭奪以致口角朱卽行兇故此還毆一下迨朱回作將次抵門伊自己跌傷身死實非由我踢傷致斃求察顧母卜氏投稱婦人祇生一子求恩矜全聶讞員判顧孩管押着陸正如邀同見証到案訊明核辦 
[城内]  
地方審判廳民庭批○（謝志記呈訴請求迅電放行批）此案巳經移知贛榆縣知事請其查照本案詳情迅予啓封仰候該縣移復再行核辦（談渭泉呈訴預防枝節請求備案批）據稱變産還債自係正辦但應姓不受儘可另覔受主所請備案之處殊屬不合未便照准（丁吳氏呈訴請求析産批）來狀所稱供人揮霍一節雖屬浪費然不能提出實據所訴各節仍難照准 
地方審判廳刑庭批○（楊顯庭請求保釋批）狀悉爾子潤餘傷害張阿全旣經檢廳起訴自應靜候本廳依次公判何得率請保釋所請着不准行（王印堂等請求保釋批）狀悉嚴德光之犯罪行爲旣經檢廳訊實起訴自應靜候公判爾等事不干已何得代爲申辯所請不准 
地方檢察廳批○（楊隆清等爲冒朦立案請求移文吊銷批）據訴李奇文等冒稱滬上各客棧代表朦向直隸營口等處警廳請給銅牌立案等情查李奇文究竟有無冒領牌示本廳無案可稽該商旣防後患應自逕赴各原警廳呈請徹銷兹請移文吊銷未便照准銅牌發還（蔡潘氏請求保釋伊子阿毛批）狀悉查此案早經起訴尚未判决據訴前情着繳相當之保證金暫行出外聽候傳訊 
巡士解甲○𥲑笠橋南首晉大烟紙店主某甲於前日薄暮時僱坐黄包車不論價值自北回店及至下車因與車夫爭資口角起畔該店内卽擁出二人將該車夫毆打後由該處第一百七十二號落差崗巡出爲勤解而散 
[閘北]  
　　石匠打架○石匠厲金玉厲仲和前日被同業王信和汪應圖王阿三等糾衆兇毆由四區警署崗巡一併拘獲經張署長預審一過解送司法科移交檢察廳審明核辦 
數目不符○前日有許如章從蘇州搭火車來滬帶有現洋三百三十元在途失竊洋三十元疑爲同車婦人劉胡氏所竊車抵滬站將該婦扭控三區解至司法科經余課員預訊旋在胡氏身畔檢出洋四十四元與許所失之數不符未便究追卽行開釋 
[公共租界]  
遇人不淑○濟良所昨解不愿爲娼之雉妓吳愛寳到廨請示據供甯波人年二十二歲丈夫在法租界爲星相被賣與四馬路某妓院賣娼因遭鴇婦虐待是以走出關讞員商之英領康君判送濟良所留養候核 
串竊紙扇○李寳恒控南京人朱阿大通州人王文海串竊紙扇二百零八把消贜與墳山路賣舊貨之趙阿四被探查悉昨將三人並在趙家内吃食洋煙之徐阿寳吳阿根一併拘獲昨解公堂訊明以朱王均係過犯判朱押西牢一年王押八月期滿均送檢察廳分别遞回原籍趙押一月示儆徐吳二人訊無串竊情事一併具結開釋 
累及主人○英婦侃克控興逢馬房馬夫趙阿全撞壞脚踏車請追嵌失洋三百元等情因被告業巳病故昨由捕房將該馬房主趙阿炎傳至公堂請示判交保訂期會訊 
不理莊欵○倪寳田因欠通泰莊往來銀一千兩不理被控昨由公廨准飭捕房將倪傳案諭令交保 
船戸被擾○停泊蘇州路碼頭之船戸顧書田控流氓陸阿生施阿二劉財生陳阿榮硬取棉被等情昨由捕房將陸等各人一併拘入捕房昨解公堂請究經王襄讞會同英領哲君訊供明晰判陸押西牢九月施劉各押半年期滿均逐出租界陳免究着卽押逐出境 
因何失和○魏雲廷前晚與其姘婦楊氏在途吵閙不休由捕查見以其違章一併拘入捕房昨解公堂訊係細故口角從寛判均開釋 
設攤誘賭○匪人陳財寳因在塘山路擺設賭攤誘人賭博被捕查見拘入捕房昨解公堂訊實判罰洋五元充公無力改押五天睹具銷燬 
小兒爲賊○吕楊氏控劣孩周金生竊取綢衣等情昨由捕房將該孩拘解公堂訊供不諱判押改良所習藝半年 
被告候審○孫大成控季長春李老二孫大哥不理房飯棺木等費昨由捕房將被告各人一併傳至公堂分别交保候訊 
改營商業○英美工部局西員沙利君刻就英國某油廠之聘改營商業已於前日辭去職務不日乘公司船出發 
水蛇咬人○前日下午大雨如注有車夫王阿二拖車過海寧路被水蛇咬傷腿際痛徹骨髓由行人雇車載入捕房卽送同仁醫院醫治 
碾傷小孩○昨有工部局載溝泥之馬車經過蓬路碰倒小孩許關生碾傷甚重由捕車送同仁醫院醫治再行核辦 
索討賭債○某甲昨向滇璧禮路二百五十六號住戸江阿林索討賭債致起衝突由江投報捕房請爲查辦 
[法租界]  
　　失愼受罰○石陳氏家後面屋内前日起火白皮帶車救熄幸未成災昨由捕房將氏傳至公堂請訊陳氏供因煑晚膳被傭婦疏忽遺火柴内起火當場救熄亦未保險求宥聶讞員判罰洋一元充公 
註銷訟案范榮生前憑潘汪氏徐王氏爲媒娶某氏爲養媳於上月間忽然逃去范妻張氏訪知被汪王兩氏誘去扭廨求追因訊供不認判令交保帮尋在案今范續求訊追汪氏等同供該養媳至范家後婦人等從不往來况人在范家内逃逸與婦人等無涉中西官以所控無憑將案註銷 
償還醫費○季德喜與袁輝庭因爭取自來水將袁手臂毆傷送在醫院醫痊昨日解廨請訊袁中訴前情求究季供小民先汲得水一桶袁到來强行取去向論被毆故此還手誤傷中西官以原告亦有不合着季出醫院費洋九角完案 
雜評三（我） 
我爲滬商界請願　滬上商界自贛事發生以來卽受絕大打擊洋釐之飛漲百貨之停銷巨號大肆向日售入數千元者近一二日來祇入數百元或且數十元矣哀哀商人旣無力以使戰禍之不開則昕夕所祝禱者惟在用兵者勿再責以供給餉需使垂盡之商力或可苟延殘喘於一時耳在事者而果顧念商艱也則且聽我之請願 
 
 
 

Page 11

 
 
專件 
[通海農産品評會參觀記]  
　　會場門飾以松枝殊壯觀入場時有驗劵者多人排列左右進場後各發會場秩序及會場位置等印刷物逾天非卽進陳列館天并中架以竹棚瓜藤蔓延可蔽日光極佳也陳列館之第一部爲種藝館入館時又有勸行預防麥生黑穗法之印刷物贈送人各一份該館所陳列悉學生之出品牆壁上佈有種種說明其最要者如未行麥生黑穗預防法每畝獲一石二斗六升六合三勺其巳行者可獲一石四斗四升七合二勺其相差殊巨矣此外所陳列如米麥豆等種種榖類之種子爲類至繁難以枚舉海門農業實驗所出品之收穫成績掛於壁上旣壯而大此外若施行人造肥料後所獲之棉花分類比較其成續而造成一棉子及纖維之比較表據說明書所載施行二號及九號之人造肥料者畝獲九十餘斤可紡紗至三十六號云此良法也又若學生藝麥之成績各取二十分之一陳列於館中聞其最多之收穫爲一斗八升半至所種之面績幾何不能知也此館最優之點爲各種標題如衣食原三字匾額以棉花貼成衣字以米貼成食字而以種根貼成原字又若棉鐵世界之匾額以棉與鐵屑貼成棉鐵二字世界二字則以米麥貼成用此法旣足以使人一目了然而於裝飾上亦極得文質相彰之效最足師法者也此外如墾牧公司出産之農品亦極有可觀第二部爲園藝館入館時所接於吾人耳目者甚清爽該館左部陳列各種盆景大小二十餘盆極蒼秀可愛壁上所張之果樹整枝圖亦有可觀餘如果樹接木法之標本果類浸製品等亦别出心裁又若辛菜類果菜類葉菜類根葉類種種植物皆陳列於案多平常所習見無以評隲此外尚有海門農業實驗所出品之種種植物以未嘗分類故拉雜陳之不得其要領再進入第一參考館該館陳列試驗化學時所用之器械及藥品等若玻璃瓶酒精燈蒸溜器等皆具備又陳列幻燈及留聲機等該館特色爲水耕試驗器發芽試驗器皆切於實用又若人造肥料及各種土壞之搜集於參考二字最符合者也 
第二參考館陳列各種圖書若乾製植物標本數植物之圖解農校自編之講義師範校出品之昆虫圖說以及日本之農業書及美國農業報告等於參考二字之名義尚符 
水産館陳列之水産動物之製品如淡菜海參等植物若海帶紫菜等礦物若鹽等水産動植物之寫眞及水浸之活魚等皆陳列其中此館後半部爲農産製品部陳列茶烟油酒草績物棉績物等竹績物最佳者爲海門學生所出品之眞田組織法十二法别出心裁花樣極新奇通校出品者亦有可取此外如纖維績物等亦佳而尤以豆腐爲最出此館卽登樓樓上第一館爲農具館陳列各種農具多購自日本最佳者當推水車之模型第三參考館陳列之各種動植物標本甚多大生廠出品之紗布等及逹華廠出産布阜生之通縐亦尚佳而資生鐵廠之輪船貨微舊該館最佳點爲各種種子之陳列依其名稱而製成字體最易醒目亦最有效用該校之學生出品也下樓入蠶桑室 
蠶桑室中陳列絲繭及養蠶之用具等一一皆備最佳者爲郭連生所發明繅絲車至佳旋入衛生館該館陳列醫學用品多西貨林業館所陳列之各種幼稚植物殊得宜再進則爲畜産陳列館出場經後園萬國旗飄揚半空五色之花燦爛極矣謂之爲餘興也亦可循此途出貧民校遂出場周覽一匝云 
來函 
本月十六號貴報本埠欄登載勒閉酒店一事中多失實酒店係陶宏生所開某係房東因恐其滋事向阻持蠻不服乃報警勒閉貴報登載此事謂予糾人所開直斥予爲劣保實與予名譽上大有關係合請更正此頌主筆先生夏安陶正發手奏 
 
 
 

Page 12

 
 
   
 
 

Page 13

 
 
自由談 
游戲文章 
[代某偉人再答外國活寡婦書外附斷鬚一束] [  了青]  
　　昨傳魚訊備受鶯嗔曾寄還雲計塵秋水因餘情之未盡借尺素以重書僕本負人卿須憐我猶憶京華遇艶逆旅訂婚換約指以明誠畫脩眉而獻媚花晨早起七香車携手同游月夕遲眠八寳枕並肩私語情到海枯石爛誓將地久天長肯見異而思遷詎得新而忘舊等子卿之棄胡婦任敎女怨仳離如晉文之舍齊姜眞箇郎成薄倖然而事非得巳情有難言願莫相尤請陳其說夫得婦本因求嗣生兒每冀象賢今則我屬華人卿爲西産版圖遠隔種類攸殊他時荳蔲含胎旣半黄而半白後此石榴見子更非外而非中倘來雜種之稱難免亂宗之誚此不得不離者一也况乎芙蓉之面卿正妙年蒲柳之姿我過壯歲設使外邦歷聘委任來總統之書内閣重登通過同議員之意或因公而致疾竟爲國以捐軀彼時卿作孀雌我成鰥鬼在貴國女權洒落天桃不礙重花而敝邦夫道尊崇側柏終宜守節倘作别枝之過必貽宿草之羞此不得不離者二也而且表示意思全仗言詞陳述理由須資喉舌乃櫻唇啓處空爲解語之花而瓠齒張來莫說點頭之石雖吾夫婦同眠共處儘堪絮絮喁喁奈衆親朋此往彼來終屬期期艾艾簧如鶯囀公冶長安得許多琴對牛彈介葛盧豈能遍覔恐以一言之誤致生舉室之猜此不得不離者三也加以俗尚異宜禮文殊制握手抱腰之習外洋視極懇誠接吻親額之風中土　爲穢褻設使女遵姆敎或誤用於奴厮甚至婢學夫人乃妄施於家主人言可畏吾面攸關與其越禮於將來毌寧負情於此日此不得不離者四也又况維持國貨本世界之公心挽回利權又吾人之天職前此飽嘗異味無窮之電力雖云發自中藏今兹别結同心有限之精華忍令長兹外溢倘玉門關照常納稅永留漏我之巵恐水晶宫從此興波將復授人以柄此不得不離者五也具此五離應干七出月推窗外任他自去團　雪掃門前毌令稍留痕跡然而藕絲雖斷前情未盡云忘絮果無憑後會知難再得昔金不換鑿牙以誌别（見夜雨秋燈錄）楊太眞献髮以酬恩此中具有深情吾輩正宜效法挖心頭之肉痛恐難禁刮面上之皮觀殊不雅無以報答寄將剪下髭鬚願爾收藏留作閨中紀念莫謂一毛不拔負負徒呼要知萬縷相思絲絲入扣蓋割愛本非素志祇防並耦之嫌倘絕交再出惡聲轉益旁觀之笑悔將何及言盡於兹嗟嗟老夫耄矣愧往事之無能女士歸乎幸新人之善事從此悲歡離合一筆勾消莫將苦鍊酸辛半毫牽掛倘他日相逢陌路不妨兄嫂稱呼任大家走遍天涯各自雌雄配偶情長紙短不盡低徊春去秋來尚祈珍重 
[□議院議員招頂廣告附身價估單及附屬品清單] [  鐵漢]  
本議員不惜鉅貲運動來院原冀多得金錢享下半世吃着不盡之福邇來俸給巳定每年六千元爲數不可謂菲無如本議員成本太大頗不合算急欲出讓以圖别謀如有志欲作議員者請速惠臨密談面授冒名頂替妙法並祈勿邀牙人同來免蹈某議員之覆轍是爲至盼除附送各種有用書籍外兹將身價估單及附屬品原價開列於後卽乞賜顧尚可通融 
[身價估單]  
　　定額年入六千元（以常年一分利計算）估值六萬元活額賣身（四次）一萬元（同）上估值十萬元 
共計估值十六萬元 
附屬品原價清單 
臨時公館房屋一所二千元 
紅木傢具兩房一千元 
洋式客廳傢具一堂一千五百元 
馬車零件全一部七百元 
大馬一匹八百元 
姨太太兩個一萬元 
共計原價一萬六千元 
附送各件 
□□黨證書徽章全套 
運動心得一册 
秘密談話全函 
喝駡全書一册 
搗亂必讀全套 
拍掌術一本 
墨盒投擲秘訣一本 
口議院議員史耀乾布 
[猪羊行收買議員告白] [  劍秋]  
謹啓者本行自開張以來專以賣買猪羊爲業交易公道久爲各主顧所稱許邇因營業發逹又復增添貲本向北京工商部領到官帖除猪羊以外兼做議員生意凡有參衆兩院曁各省省議員欲出售者不論零躉均可向本行直接交易所扣行佣格外低廉以仰答各主顧之厚意各處紳商士庶請認明本行衣冠禽獸商標爲記庶不致誤北京驢馬巿猪羊行謹啓 
[滑稽指令] [  是龍]  
大槪縣知事公署指令第一萬九千九百九十九號 
令二十三巿鄕公所 
據各巿鄕公所呈送本屆改選期内甲乙級選民册均悉查本公署去年辦理國會省會議員選舉調查合格選民曾由各該總鄕董再三補報統計合格選民總數多至四萬九千九百九十九名此次各巿鄕先後改選議員編造選民清册呈報到署而綜其總數祗有選民五千五百五十五名爲時僅隔半載而選民之死亡總數竟多至四萬四千四百四十四名但旣無時疫又非歉歲斷無惡生愛死自願流離是否該公民等其人尚在而合格於去年不合格於今日乃據本邑地方審判廳長函復公民之因罪而褫公權之全部或一部者亦止寥寥四人則所少之四萬四千四百四十名是否臨時漏列抑係有意私行剥奪合行令仰該總鄕董等限於令到十日内迅將該巿鄕比較國會省會選舉時所少選民逐一明白呈覆事關剥奪公權急須徹底清查不得含糊了結致干未便切切此令 
中華民國二年七月十五日縣知事何仁祐 
[謹告有志爲絕世美人者] [  崇明女史]  
竊惟美人所最寳貴者莫如容貌所最希望者莫如美名無如彩雲易散舜華易謝婦人四十容貌改前故嘗有願如落花之早謝不以衰老之態示人者夫紅顔命薄未嘗不可如願以償特當蘭摧玉折時宛轉牀褥骨瘦香銷憔悴支離形容非故勢不能保持此美人之資格以入地我爲同胞計不如投入最新血光團事成則附偉　驥尾竊得女傑之名事敗則在鄂都督府一刀兩段豈非韻人韻事夫以美女赴法場旣爲天下第一出風頭之事而玉肌白刃相得益彰倉卒臨刑顔色依然嬌美豈不勝於病骨支牀者萬萬也或者法外施仁不斬首而槍斃無斷頭之慘狀享流血之榮名此則張麗華耿玉眞之徒未享之幸福而企慕於九原者也不寧惟是彼羅蘭夫人蘇菲亞之倫未必眞有天姿國色徒以憐其殉國之故共傳爲絕代佳人卽如秋瑾女士姿貌不逾中人百年以往得文人之潤飾安知不共傳爲絕色者由此觀之爲國流血不惟可得女烈士女豪傑之名兼可以得美人之名我同胞女子之有志於此者其亦聞而興起乎 
小說 
寫情小說 
[黄金祟（二十三）] [  天虛我生]  
　　則見筝兒坐於妝臺之側隠几啜泣而一搦之軀瘦如削玉予因撫其肩曰姊乎汝胡傷心之甚哉筝兒　答泣乃愈甚予念筝兒素矜重今我遽撫其肩得毌孟浪因歛手而易爲婉語曰姊不面我姊殆怪我深矣然而我之寸心或不爲吾姊所諒而吾姊之心則我未有不知筝兒聞予此言乃始昻首　顧則淚痕瑩然照人眉睫雙頰紅潤艷逾經雨　桃花哽咽其聲曰珊哥我殊不願於今日復見汝面而我之心實無可以自白時予覩此可憐之態則亦不禁淒澈　脾一點奇酸直透腦海化爲簇簇之淚交頣而下欲覓一語爲慰更不可得則惟掩袂而泣俄念蘭璇在側寧不爲其所笑亟返顧則彼二人固已早去予乃放膽　近筝兒之側以手握其手曰今吾與姊推願始　得爲姊弟無復有乖離之一日則於今生之願亦爲差足吾姊果憐我者則必許之筝兒曰我兩人之爲姊弟者垂十年矣更何所謂許弗許惟我此身自認已死今所存者無殊遺蛻在我之心業已認此軀壳爲非我之所有惟願珊哥亦以我爲已死勿復憐我念我徒自苦其心志予聆此言直如冷水沃背手足爲之俱凉乃曰然則吾姊殆己視我如路人筝兒不能答而交頣之淚尤如斷綆之珠滴滿襟抱覘其神情似有萬千語言無可爲述當時予之思想亦甚薄弱殊不能體念其萬分之一轉復自念筝兒之身巳屬他人則我兩人從前所有之希望當然歸於消滅我必戀戀於彼我問我心又將何所圖謀果使筝兒鍾情於我我於受情多處或不自檢則使筝兒負不節之名者我之罪也我因有此一念遂即收我涕淚出以鄭重之辭曰自兹以往我亦惟願吾姊遂竟忘我我亦不認以我之身更爲吾姊眼前傷心之物惟請我姊珍重筝兒聞言則亦握我之手而淒然曰珊哥以後殆不復顧我歟我於生在之日亦殊無顔以對珊哥惟願我死以後臨我一哭呻我目庶瞑予曰傷哉此言我殊無語可以奉慰要之人生遭際莫非有命苟必自戕其生者死亦幽於枉死之城不得轉生爲人今吾與姊惟有他生之望而已假令吾姊枉死而不得再生爲人則他生之望亦且斷絕嗟乎吾姊吾所欲　已盡於此果使吾言亦爲吾姊所欲言者則請識我今日之言以踐他生之約筝兒乃放我手投床而泣予於此時欲行不忍欲留則又更無可言惟有逡巡而至床側勸其毌傷心耳筝兒則曰我於此時亦無一語堪以慰君我之所以悲者悲我这薄命已耳一失足成千古恨此語殆爲我咏今我之身巳爲仇讐之婦自今以往我必味我天良拗我本性以圖報我之仇至於君所愛戀之清白之筝兒則當認爲早已仰藥而死以後之筝兒乃爲筝兒之寃魂爲厲凡所舉動無不對於仇讐爲報復之舉而於君則無與也最後之日或有相見之地則請識斯語以爲不可解中之解爲此言時其顔色乃至慘厲我則殊不可解無從置一可否之辭維時暮鐘己動歸鴉無數集於樓頭之柳予遂不得不認心告辭而歸回昧其言殆其胸中已有成竹豈將以慘厲之手段對付盛氏子歟我於夢中遂見筝兒與盛氏子執刃相撲筝兒力弱弗敵遽爲所傷疾呌而醒心頭猶自兀突作跳　神靜念則思筝兒忿激至深將來演成慘劇要亦意中之事故予心中竊竊爲之隠憂不置 
更正黄金祟（十八）原句鸚鵡啄人誤作鷄鵝啄人 
言情小說 
[並蒂緣（二）] [  了青]  
觀察酒食酬酢日無暇　於公子蹤跡初未在意元宵巳過將東裝返潤州而公子牀蓐呻吟懨懨成疾歧黄家謂係感冒所致第審脈象慮難速痊觀察以逆旅不便擬挈以歸署而公子雅弗欲又未敢直言挽醫者轉圜其說觀察不得巳乃爲之賃屋居住並迓夫人來俾事調護所居與女郎家敵不甚遠公子竊自私喜念得近傍玉人則雪爪鴻泥不難探詢而得瓣香禱祝惟冀早占勿藥之爻 
心病還須心藥治解鈴全仗繫鈴人刻骨相思一時詎能脫體蟾圓數易鶴瘦彌增公子亦自慮不支思欲力自懺悔將無限情魔盡付諸東洋大海顧艶思綺夢觸緒紛來愈遣愈多愈逐愈近乃知吾輩少年一入情網覊絆無論有如許能力總爾跳脫不出公子知不可耐遂微露其意於母氏適觀察亦假公晋省倩與公子交好者詢得致病巓末允爲之玉成其事病始稍間 
然事有不易致者縱門第如何姑置勿論或齊大尚嫌非偶羅敷早巳有夫好事多磨皆足爲良緣之障碍觀察情殷密訪日碍明言僅能約略其詞遍托知交物色乃一日竟得諸同寅某君處 
豈知藍橋咫尺絕少雲英洛水迢遥本無神女蓋所謂門前有柳樹者爲觀察同年生江孝廉家觀察先往拜謁旣復情人求婚始知孝廉夫婦年皆望七一女新寡亦近五旬冷落門庭安得有小姑同居處公子所見殆非狐卽鬼歟 
丈夫愛憐少子舐犢情深况掌上明珠祇此一顆觀察焦慮彌甚乃設爲移花接木之計數懇孝廉乞執柯姻婭中假其門第作坤宅以慰癡兒孝廉允之曰老叟有女嫁鄭氏婿巳作古兩外孫女均待字長病瘵次貌亦不惡當爲圖之婚旣成而公子未之知也時病已大愈却扇之日全家方以贋鼎爲慮而公子狂喜欲絕覩新娘果意中人也屢欲自致前情具道愛慕見新娘紅潮淺暈粉頸低垂欲言又止者再夜深人靜新娘捉足脫屨公子不復能認乃指前所嗅處曰非此佳藕安得成佳耦新娘茫然不知所對且疑公子輕薄面有愠色公子復以前事實之新娘恍然大悟曰若然則害煞我姊矣 
公子急叩其故羞澀不答再詢之則曰少緩當以告君閱數日將行雙回門禮公子復問之新娘出一淡紅箋曰家姊夙嗜吟詠近久廢棄此其病中題帕詩也妾所抄得者請先讀之詩曰 
猶記蓮臺證夙因相逢時節正初春幾番頂祝盈盈拜一寸心苗密密親金粟禪中參色相繡幃影裹見精神兒家自有深閨在垂柳當門恐誤君（見友人處所抄原詩如此） 
昨夕分明夢見之寸心難剪是情絲敢辭容貌緣君瘦祗恐年華爲我遲薄命人同花易謝多愁病豈藥能醫聊將十斛相思淚付與鮫銷好護持 
公子讀詩竟方欲有言新娘曰妾與姊本孿生妾名同蕙姊名同蘭平日釵環衣履每製必雙妝飾如一非家人不能辨彼此也新正赴玄妙觀後順道省外祖父母歸而大病妾見其舉止失常度心固疑之屢詢不見答及見詩帕姊知不可諱恧然曰妹亦記平日私誓乎我兩人命名之意謂同根必須並蒂誠欲得一鍾情君子而其事之今日果見其人顧深鎖香閨紅絲誰繫積思成怨不圖遽能致病也妾問何以知爲鍾情君子姊以郎君前事告謂誠於中者形於外是以知之惟於嗅足一事却未道及無怪詩中用木穉書典也迄今病骨支離不盈一握前日之夕臨别般動猶　代爲訪問不意卽在目前姊所有心求之者妾竟無意得之聞郎君言亦足見姊之慧眼賞　非虚矣雖然將何以醫我姊 
公子如夢初覺心潮怒生旣悟僵桃李代之謀遽生得隴望　之想感懷舊雨坐對新人忽喜忽愁正不知如何方可翌日借抵婿鄕蕙以情白姊强使出見蘭嗚咽曰緣不可强姊命薄願善事郎君勿以我爲念蕙握蘭手泣曰姊亦忘平日言乎妹必有以報姊幸毌自損乃以先後情節告母竭力撮合其間自願居次母初不謂然旣因蘭病日篤慮將磨折死勉允之而觀察力持以爲不可公子復大病蘭又一再陳情於姑卒如其志後姊妹二人各得子女一終身無怨言 
合　日有贈公子以聯曰恩姊妹情姊妹恩情姊妹恩情婿大姨夫小姨夫大小姨夫大小妻雖雅謔實佳話也（三）（完） 
文字因緣 
[南湖先生囑題津樓惜别圖] [  何震彝穆忞]  
碎珮叢鈴意不孤金梁夢月影糢糊風徽合擬隨園叟重繪湖樓請業圖 
南湖逸老舉家清夙主詩城息壞盟别有傷心人不省天津橋上杜鵑聲 
中閨墨迹高天下梵夾楞嚴手自編此亦西來微妙法偶然去住卽因緣 
密字珍珠冰雪詞離離紅豆最相思自慙夢窄春寛語也入君家獺祭詩 
[清明後一日有懹南湖奉寄] [  寒崖]  
　　萬柳堂中玫瑰露獨山門上藤花羹淞波一曲客帆落林際四更江月明肝鬲不忘夫婦德艱難太息弟兄情西樓密坐重回首目極關河涕泗横 
[玉田恨史題詞次咏霞女史韵] [  陸律西]  
併命鴛鴦恨易深平時小别巳霑襟一從永訣人天後翻覺驪歌味耐尋 
是眞懸愛本精神地老天荒見性誠無限纒綿悱惻意一篇直欲托風人 
密意千端不自知聊憑彤管寫哀思古來至性論忠孝情到深時總爲痴 
飄零螺黛與鸞珠枕上痕留血涙糊到死春蠶絲未盡千秋留得斷腸書 
[玉田恨史題辭集疑雨集] [  雁秋]  
密訊紅箋日幾張臥聞簷雨暗心傷排愁只有郎詩卷回首江雲淚一雙 
幢帆收卷散花場羣婢相看掩淚光更有一端遺恨在啼珠壓袖不堪張 
只知生玉是藍田繡帳金鑪久斷烟都是昨年添病處情多誠恐礙昇天 
紫玉愁深恐化煙塵情割盡病成仙斷腸聲息銷魂語到死相尋意巳堅 
馮子枚捐銀一元心鐵捐郵票五十分點墨捐郵票五十分均助銅版費謹登誌感 
舊曆五月十九日文字因緣所登和瘦紅女士四春詩及題雙璧女士玉照投稿者係淡秋非波秋特更正 
 
 

Page 14

 
 
   
 
