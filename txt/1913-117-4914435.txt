# 1913 - 117 - 4914435

 

Page 1

 
 
論説 
[美新總統及其政府（美洲通信）]  
　　美新總統威爾森昨已就職其新政府之粗織列表如左 
　　外務長威廉亞姆卜海陽 
　　財政長亞度 
　　郵政長布爾森 
　　海軍長達里野爾 
　　司法長達樂爾德 
　　陸軍長加里森 
　　商務長赫德斐 
　　内務長拉勒 
　　農務長烏斯東 
　　勞働長威廉亞姆威爾森 
　　按威廉亞姆卜海陽曾爲三次候補總統在民主黨中勢力最大今任外務爲各部之領袖則於威爾林政策上必能多所左右民主黨政策與共和黨不相容者厥惟對外問題彼固以不務遠略爲原則者也然近時美人國家主義之潮流方盛如新殖民地之攫取如外國商務及經濟之擴張皆有令新政府不能不保持現狀之趨勢其尤難者爲巴拿馬運河工程共和黨創此巨業民主黨勢難棄置不顧然與此工程相連屬之問題甚多爲運河司遠處之防禦者則有古巴之剛達麻洛爲運河司近處之防禦者則有巴拿馬共和國河旁兩岸各地而於尼加哈加哥倫比埃加迭爾哥斯達海加等國限制外國干涉鞏固帝國主義亦爲勢不容已舊政府之進行非一日矣又墨西哥之内亂美有不能放任之勢此外拉丁諸國巴西秘魯智利亞爾然丁等等與美經濟關係密切無不占有特權固皆與民主黨所主持者相爲抵觸昔常用此以攻擊共和黨尤絶對不以干涉他國爲然今旣代執政權倘仍循其故轍則與政綱相背若欲反其所爲則將盡棄美所已得之利益又爲與論所不許也論者謂威爾森之對外或將繼續 
 
 
 

Page 2

 
 
塔虎特之舊無大改變但有保守而無進取以冀不逆國家主義之潮流而亦不至抛棄其所主持其然豈其然乎於内政上其改革最大者當爲關税問題競争選舉之時有稱民主黨將取純粹之自由貿易外國工商方大踴躍美與情忽大譁威氏演説遂謂將於自由之中仍寓保護之意故其結果决不能用純粹之自由貿易或以生活昂貴於日用必需之物略爲減税至消費品不特不能减税甚或再至加税亦未可知雖然美之關税夙以繁雜瑣碎見稱使能整齊畫一明白單簡即不用純粹之自由貿易而便商利民之處已不可以道里計矣美人所望於威氏者惟在整理内政一矯脱拉司之弊害以威氏近狀度之或能副此希望美之習慣每易一大總統則舉全國公職盡易其本黨之人以爲酬報計其所得而位置者約在十七萬人以上此實爲美國内政腐敗之根源威氏就職之日首聲言將力反此習慣但視勤廉材能以定去留本黨異黨非所計較使能實行所言則美之行政上必將大有起色其公正强毅之德亦將爲全國所信仰其消除種種不平等之特權與脱拉司直接宣戰均將獨立而無所撓其不徘徊瞻顧有所畏怯敢斷言也論者謂美大總統權力遠過於立憲國之君主故每當更替時人民所祈嚮者恒重且大當塔虎特之就職美人祈嚮亦不减於現之祈嚮於威氏而塔在任中之成績絶無可言此非塔之熱心不及威氏無如其所計畫多半未能實行此或乏强毅力或無政治手腕或所遇之反對太强實無術以勝之三者必居其一塔爲羅斯福提挈夙忠於羅之政策迨其就職之後忽漸反羅所爲致爲資本家所屈伏羅本與脱拉司挑戰而塔雖繼此政策然較羅爲平和於關税改正案初本力主减輕後乃反至加重遂以大失人望然細繹其内容亦必有不得已者存焉威氏就職之後果能盡行其志與否是又民主黨成敗之關鍵矣 
時評 
[是非之門（無名）] 　 
　　此亦一是非彼亦一是非此亦上謠言彼亦一謠言此亦一證據彼亦一證據此亦一發表彼亦一發表 
　　此豈亦若列强之所謂均勢歟此豈亦若算學上所謂　銷歟此其中豈有利國福民之道歟此其中豈有鞏固民國之方歟此豈眞愛中國眞爲共和者所忍出歟 
　　其眞我不忍言也其僞我亦安忍爲彼作僞者言時移勢遷眞僞自有明白之一日耳特恐至明白時中國之大局不知何以 
[治安（無名）]  
　　是非我未知其秘不得而斷之也我所主張者治安耳暗殺有害治安者也無論何人與暗殺有關者不能容之暴動有害治安者也無論何人與暴動有關者不能容之 
　　證據至有價值者也無論何人不當使之隱秘證據確而是非定罪有攸歸而其餘一切之浮言傳錄皆置諸不聞不見 
　　斯則所謂無幸災樂禍之心也 
[命令]  
　　四月十五日臨時大總統命令喬建才加陸軍中將銜此令 
　　據領湖北都督參謀總長事黎元洪電鄂省軍官倡亂危害大局請嚴行懲辦以遏兇熖等语民國成立締造艱難豈容再圖破壞乃竟有狂悖之徒陰謀倡亂實爲人民公敵此次湖北匪黨妄託改進團名目徧送傳單煽惑軍隧希圖起事當經偵查破獲地方獲安訊據獲犯管新原等僉供係季兩霖主謀與寶塔洲税局總理曾尙武捐助欵項交與容景芳等租房製券並與熊炳坤聯絡似此潛謀内亂危害大局殊堪痛恨陸軍中將勳三位季雨霖陸軍少將勳五位熊炳坤步兵中將曾尙武容景芳身爲軍官應一併先行褫職歸案查辦季雨霖熊炳坤並褫奪勳位即由該省組織軍法會審提集一干人證訊明確情呈請分别懲辦以肅法紀而奠邦基此令專電 
[北京電]  
　　今日參衆兩院續開豫備會並照國民黨昨所協商指定起草員起草選舉議長自明日起兩院分議各黨議員均極融洽秩序之佳出於我人豫料蓋皆懲於十三衝突之故某議員謂至今日乃知政黨效用以後當益注重協商從此國會景象必爲一新 
　　北京電　　明午共和民主統一開三黨聯合會於石大人胡同　　北京電　　昨日共和黨以黎名義招待議員孫武説謂黎意本黨宗旨在國家統一主義於此主義下防暴民專制及官僚腐敗某公演説本黨此後當立於自動地位並指陳黨弊甚切 
　　北京電　　美國承認國書確於初七到京美使愼重觀望故未遞　　北京電　　近小借欵中已成立者惟比公司之五十萬鎊以直隷烟酒税作抵利六釐此與前借百萬鎊同一財團現已在北京發行餘均訛傳 
　　北京電　　六國幣制借欵期限於昨日截止政府請展期得續議美財團謂美於財團共同行動已决不與聞熊度决絶餘三團尙待磋商 
　　北京電　　國民黨人起訴國報　　北京電　　王芝祥保余鶴松爲九江鎭守使但余旣不願贛亦未必承認 
　　北京電　　新疆南路疏勒沿邊纏民每向外商重息借本現已禁止另組纏民生計會 
　　北京電　　汴洛總辦水鈞詔調京漢提調以盧學孟接充 
　　北京電　　洛潼股東會反對國有甚急 
　　北京電　　現定派往鹽政分所之洋員如下山東德人幕爾兩涪丹麥金卑牛莊丹麥勒爾浙江日人鄭永邦總所内有愛爾蘭柯伯及法人某 
　　北京電　　中日協會展至二十日開成立會 
　　北京電　　甘督咨前提督馬進祥擬來京晉謁 
　　北京電　　政府接唐紹儀電稱俟國 
會成立後卽赴澳門任劃界事務與葡官磋商界事 
　　哈爾濱電　　駐吉俄領事昨忽到此與俄員密商北滿事件 
　　迪化電　　聞新督楊將與英商訂借銀洋三百萬元以充軍餉並辦開礦之需 
　　南昌電　　李都督因議會持異議故緩赴潯 
　　九江電　　海軍部電令南洋兵艦數艘駛往九江藉以制亂 
　　南京電　　應省長致教育部電謂本省中央學會互選呈騐證書遵於十二日截止因部電有文憑遺失或不及呈驗者有變通辦法等語現省定變通辦法有同資格者五人以上之証明准其列册投票云 
　　南京電　　近因程督赴滬辦理宋案謠言四起人心皇皇昨地方公益會特公挽金鼎往滬面禀一切請程督返寗以資鎭攝 
　　南京電　　應省長現已返寗聞不久仍赴滬會鞫宋案 
　　南京電　　應省長昨委任馮祖蔭爲長江釐捐總巡吴厦爲瓜洲釐局長尹彦和爲灣邵釐局長　　南京電　　穀米局一差昨經省長委任龔肇新接替 
　　南京電　　江寗商務總會已遵部章預備組織江蘇全省商會聯合會特函請各縣商會届期來寗協贊一切 
[特約路透電]  
　　北京電　　昨爲改良幣制借欵合同最後滿期之日承借該借欵之四國銀行團曾函請財政總長將合同期限展長半年並允中國展緩半年解付該團墊欵英金四十萬磅之利息或俟大借欵成立再行照付財政總長周學熙尙未答覆美國銀行團雖已脱離該借欵而仍列名函内以爲他團撮合故財政總長若允如所請則美國之一分將由英德法分攤 
　　北京電　　天津北洋商務振興會社近呈文農林部謂棉花爲中國出口之大宗商品近來鄉農商民往往攙水棉中致令此業大受損失故請令産棉各處地方官嚴禁此種惡劣之習該部已准如所請電令各省民政長禁止此弊並將施禁辦法報告部中 
　　哈爾濱電　　據庫倫消息升允已行抵番爾卡（譯音）即由該處派人報告蒙古政府謂彼與西蒙之員數人願扶助活佛以拒中國蒙古政府現願准許升允至庫 
　　哈爾濱電　　此間近曾開會討論遠東事務由戈逹底將軍主席聲明擬限制來往黑龍江各汽船之黄種工人每船所用員役華人不得滿四分之一 
　　哈爾濱電　　據哈爾濱某俄報載稱此間俄員接墨林車站某木商來電請派兵援助以拒鬍匪各匪現虐待彼之工人已殺斃二名並向勒索巨欵如不依從則將焚燬所備鐵路用之枕木 
　　哈爾濱電　　松花江現已通航 
　　哈爾濱電　　傳家甸一帶天花盛行上星期哈埠俄人並有患此者 
　　哈爾濱電　　據聖彼得堡電社消息俄政府已派陸軍大佐哈台里赴庫倫爲陸軍教練長該員曾由俄皇召見 
　　哈爾濱電　　浮克南定克至恰克圖之鐵路議案已由國務院批准其經費允由政府撥付 
　　張家口電　　大同府鐵路開工事宜現已部署告竣有工程司數員不日將赴該府並備軍用汽車三輛以供辦公之用 
　　張家口電　　張家口出口貿易因貨價高漲殊形疲滯菜子五穀羊毛駝絨獸皮入口者數並無多蒙古大局搖動商務大受影響 
　　張家口電　　中國電報局職員海林森及葛蘭特二君已赴蒙古考查電線 
　　宜昌電　　貝克維斯君及中國工程司數員已抵此間不日將從事測量宜昌至四川之路線 
　　成都電　　據尹都督電稱官軍與藏人在距鄉城四十五里之東村（譯音）地方相遇交綏二日官軍獲勝奪獲日本製造之過山砲一尊來福鎗十枝擒獲藏人首領二十人官軍死者兩人傷者數人 
　　廣州電　　廣東現已興辦水面警察 
　　廣州電　　此間近鼓鑄銀圓活動市面紙幣之價因以漸高今日（十五）幾漲至九折 
　　廣州電　　此間人民捐助征蒙經費頗爲踴躍政府已授權警廳禁止各報登載軍隊行動　消息 
　　東京電　　華族院議員已舉代表五人赴華考查時局情形不日行將啓程其旅費係由政府撥給 
　　東京電　　今日日皇乘汽車環繞宫庭一週車爲英國所造此乃日皇第一次乘坐汽車 
[譯電]  
　　北京電　　據連日情形觀之北京之國民黨目下並無抵抗政府之意該黨之激烈分子主張致書袁總統要求以國民黨組織内閣如不照允則將宣布宋案證據及於國會提出彈劾總統議案惟主張和平對待者似佔優勢故將静待以觀後變至該黨對於宋案之恚忿並未因此輕减惟衆意皆謂此種激烈舉動難期有益於國袁總　　　　　　　　　　　　　　　　　　　　　　　　　　　　　　　　 
統地位之鞏固已盡人皆知知機之士皆不欲窘之過甚逼其施用威權若然則必釀成南北分裂之局而國事之退步將不堪設想故國民黨處此時局實不欲圖謀第二次革命也贊助袁總統各黨之議員似未見同具和平之精神星期六日參衆兩院開預備會時各議員於無關重要之選舉議長章程問題並脣鎗舌劍争辯不休共和民主兩黨議員似佔多數統一黨議員亦有一部分附從於内此種現象固不足深加注意然將來會議若仍持此故智則必有詆責各議員有意爲難以圖傷失國會信用者矣今日（十四日）參衆兩院僅開預備會現望選舉議長章程可由起草員擬定明日（十六日）或能實行選舉國會開 
 
 
 

Page 3

 
 
會之後不能卽行辦公令人殊爲失望或尙須有種種預備之部署並屬意中事也 
　　北京電　　此間外交界之意應夔丞並無不應移交華員之理由上海領事公會尙未以此事移請駐京公使團核奪 
　　北京電　　財政總長已准川政府募債銀五十萬兩以充征藏經費 
　　北京電　　據國權報載稱駐京法使昨告外交部法國擬於選定正式總統後承認民國　　北京電　　外交部陸軍部參謀部蒙藏事務局現均編訂重要議案擬交國會核議 
　　北京電　　國務院已密電各省都督令飭各地方官嚴防匪亂俾得各國早日承認 
　　貴陽府電　　此間當道剷除罌粟極有成效正月間余（訪事自稱）至鄉間見田野青葱煙苗極盛今復過之惟餘一片荒壤近來此間有大批食米運往廣西 
　　倫敦電　　英國統一黨議員里斯君在下議院質問英國承認中華民國是否須視中國確認目下英民在華所享之條約權利及他種特權爲斷外務部次官阿克倫君答稱英政府殊願正式承認中華民國　　 
　　柏林電　　德國國會討論外務部豫算案時外務部大臣論及巴爾幹之大局謂和平希望已有進步列强意見極爲融洽德國對於布爾匣茄利亞與羅馬尼亞之争端擬竭力贊助羅國之志願德與列强願扶助土耳其發逹該國亞洲之土地巴爾幹各邦日後或將借助德國開化及發逹新得之土地繼又論及中國之大局謂各事漸就鞏固殊慰人意中國現已趨入全新之時代德爲中國之舊友極願扶之進行德國承認中華民國之舉並不以借欵問題之成敗爲斷惟俟國會選定正式總統後卽擬加以承認又謂下次豫算案中復將在華增設領事署數處德國在華之學堂並擬續加改良云 
　　買特里特電　　行刺西班牙王之兇手係由人叢中奔出左手扭住馬韁左手拔鎗向擊王見勢危即勒馬使之人立故鎗彈僅中馬腹是時有警察一名奔至將兇手推倒而兇手猶連開兩鎗惟經警察牽動其臂故彈乃飛入空中當時王極鎭静道中人民見五無恙皆向歡呼並將救王之警察舉之於肩嘉其勇敢王回宫後與王后及太后談述遇險情形雜以滑稽之語旋有國民聚集宫外慰問五乃偕后至宫廊答謝 
　　柏林電　　德國國會已將財政議案及國防議案討論蕆事首相郝爾韋格博士論及外間對於徵收産業税之訾議深戒國民勿抱中央入欵税之理想以翫愒日月蓋此舉將使各邦税制爲之紊亂且謂徵收産業税之舉雖多訾議而富户之願特别報効者頗不乏人且邇來曾接愛國之書函甚夥多有附呈巨欵者據某報載稱德國資本近運入瑞士者爲數頗巨盖因政府將徵特别産業税之故 
　　倫敦電　　俄國外交部之文告此間頗爲稱許現料塞維亞將從俄國勸戒撤退斯克太里之軍隊芒王似擬委棄該地以受金錢之賠償芒國各政黨要求之數聞爲一萬萬法郎此間人士皆信列强必將大爲减輕大局現已稍有樂觀且有和局不日可定之謠布國要求土國賠償兵費之數額似爲最難解决之問題惟列强大約必能商妥此事蓋自亞得里亞那堡失陷之後列强不復拒絶布國要求賠欵之議也 
　　布京電　　此間已接列强答覆巴爾幹各邦之公文内容與前路透電傳相同卽（一）列强承認布國所改之界線（二）愛琴海羣島問題須歸列强公斷羣島大半將屬希臘（三）賠欵及其餘財政問題均俟巴黎召集財政委員會後公同解决並勸各邦停止用兵 
要聞 
[兩院議長之逐鹿]  
　　兩議院議長果歸何人正在衆目凝視之中關於各黨之候補者迭誌本報昨據所探參議院議長不爲各黨所競争因該院係國民黨絶對佔多數該院議長一席約歸該黨張繼君之手至於副議長候補者該黨尙未確定至於衆議院議長一席各黨競争最烈不相下國民黨略快以吴景濂君爲議長以陳家鼎君爲副議長三黨聯合派已决定以民主黨湯化龍君爲議長以共和黨時功玖君或楊廷楝君爲副議長又由統一黨中推舉一員以充全院委員長以求其平云 
　　又一説云選舉兩院議長一節爲國會幕第一重要手續故各政黨議員已定於十二日開預備會於十四日選舉兩院議長茲據再探十二日開預備會僅只討诠論選舉手續不必確定再於十四日集會終結討論確定選舉之手續更擬於十五日或十六日開會選舉兩院正副議長云 
　　又一説云選舉兩院正副議長之辦法現因未有法規未能决定採用記名投票或無記名投票等事茲聞國民黨共和黨民主黨統一黨各派代表四名定於本日下午在湖廣會館先行磋商决定辦法至於十二日參衆兩院開預備會時以免議論之發生云云 
　　中央不認調兵入京之通 
　　電 
　　國務院日昨通電各省云奉大總統令胡都督佳電悉北京現有軍隊足以保持治安無所用其增兵來電所稱各報紛載有政府調兵入京及各統領率兵入京之説不但無此事並無此議京中各報亦未載有是謠自係外省報紙傳聞失實兵隊徵發萬目所瞻豈有都人不知之理此等造言行事之徒惟恐大局之不裂必自陷於牛馬奴隷而始快不知是何肺肝副總統及各都督皆洞明大義共有匡正人心之責望宣示更正以釋羣疑等因特逹國務院眞印 
[江蘇省議會開會紀]  
　　江蘇省議會昨日開會茲將所議事件紀錄如下　一議開墾章程各議員對於本案全體否决　一議將諮議局請查荒地及自治經費兩案修改適用推陳大猷爲起草員衆贊成　一議銀行預算决算案議决元年旣無預算行政公署又未派員出席兩届報告有欵無目决算無從審查則二年度豫算更無從着手應請議長函請行政公署派員携帶分目細賬來會説明衆贊成通過　一議裁撤常關案議此案係去年三月交來距今一年有餘今昔情形不同現在能否由本省支配其税法與貨物税性質有無重税之害應請議長函請民政長 
派財政委員來會説明原委並將各常關及其分口與各貨物税公所稽征所一併開單帶會再行審查衆贊成　一議酌裁偏僻稽征所案議决併入前案俟行政公署財政委員派到再行審查　一議公布銀漕雜税數目案議以手續繁重暫緩置議俟清丈實行及改良徵收方法後再行辦理推王撰曾起草報告大會衆贊成　一議質問减賦草案何不提出案議决函請民政府將調查表交會其推舉議員分任調查一節俟調查表交到再議　一議均田賦案併入前案審查作爲建議國會案　一議清理賦案推潘惟賢修正衆贊成 
[雜評一]  
　　不愧爲民國之議員　　十二日之準備會秩序紊亂人人引爲深憂今乃一變而爲秩序整肅各黨融洽我人對之欣慰當勝於國會開幕時 
　　其諸議員之勇於悔過歟抑天心之速於悔禍也　默　　北京之謠言　　北京謠言南方宣布北方之罪狀又謠言三省獨立此乃確有憑證足以證實其爲謠言也然而北京之謠言南方其有一時不易證實者則謠言足以亂眞矣以前謠言之多可稱上海而今乃移北京 
　西班牙王之被刺未中　　中國正究暗殺案而西班牙王亦被人行刺其事皆有害人道不可爲訓然以兩者論中國之刺客於夜問暗中背後擊之是誠謂之暗殺西班牙之刺客則於有業中一手攬韁一手開鎗擊之雖行刺而尙覺光明也　無名 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[再誌德外交官之對華譚]  
　　德外交次長奇墨爾曼君對於我國之政治談已譯登前報茲復接哈爾濱來電所述譯自彼德堡柏林通信社者與前電頗有出入再錄如下　德國外交副大臣奇墨爾曼氏於德國議院預算案委員會發言談論是國借欵問題意謂美國今已退出六國團其中國之實在利益德國擬卽着手進行可望速成但該欵或果實行則中國易陷於併呑者之手等語又云呼圖克圖與俄國訂立協約一節該問題應當研究呼圖克圖曾否受權以蒙古全體名議訂立協約且其權柄對於内蒙更多争論之處縱外蒙各王公多與呼圖克圖聯合亦不足稱蒙占全體按千八百六十一年德華條約德國固在優先國之列雖蒙古各權利現時保存於俄國者亦可要求惟時至今日德國尙無此舉動因德在蒙古向無商業近來在哈爾濱及天津之德商始有開辦與蒙古通商之舉然德國目睹蒙古仍行開放與各國經商希望華俄商議時應以此事爲標準云 
[直隷遷省問題]  
　　日前有人提議謂現在直隷全省長官均駐天冿不妨卽以天津改爲直隷省城云云自此議發後一般人士極爲注意據保定人之意見則云凡省城與商口本有區别假如江蘇省城前建蘇州今在南京而上海繁盛之區亦不過一通商口岸而已天津與保定彷佛類是省城爲一省行政司法總會之樞機商口爲外交貿易利便之通衢考查美國紐爲最大通商口岸而省城則設立在離紐約三百里之外倭落巴尼此乃省城不能與商口同在一處之明證昨日丁義華君至保定晤及各界亦均不願遷移並云日内上書政府要求不必紛更矣 
[贛垣兵警戒嚴紀]  
　　贛省李恊和都督昨接密探報告謂刺殺宋教仁與有兹關係之洪述祖現匿來贛暗行謀刺等語言之甚爲確鑿當卽密諭軍警長官轉飭所屬體戒嚴是以近日警察官兵稽查户籍及旅客姓名極其嚴密而李督於十號赴教育總會追悼宋教仁雖經嚴兵護衛到會後轉託劉世均師長代爲致祭卽行還辕又接報告謂八號晚間九鐘九江府考棚陡然起火一般居民以爲失愼移時紅光燭天遠處僅見火光附近卽有一片喊殺之聲不絶於耳一時商民疑起變亂頗形驚惶幸軍警畢集極力救護將火撲滅在考棚側邊拿獲舉火暴動匪犯梅桂林王世齋二名到案訊供確實由炮台總司令官陳廷訓督率兵隊將該匪犯兩名綁赴大南門梟首示衆後卽出示安慰商民嗣經歐陽武督率兵隊添駐海城極力彈壓始獲安静惟代理鎭守使劉洪基仍在戒嚴並派偵探四出緝拿匪犯云 
　　又聞李督初擬輕與减從親赴九江方面視察防務並往勞戈克安氏效宋太祖杯酒釋兵權故事時王上將以李督不可輕離江西力阻其行並自任調停其事故李督不出而歐陽師長出發後王上將卽離贛赴潯惟現聞李督又有赴潯之意未知確否 
鄂省防亂紀 
[尅日裁兵之定議]  
　　近日鄂垣改進團謀逆實與軍隊有密切關係前充標統管帶之職今爲黨首諸人多已拿獲正法惟再上而爲師旅長者則莫敢如何雖逮捕到案亦不過誥戒之而已至下而至於兵士竟有整團整旅入黨者誠所謂殺之不能盡也現黎公以鄂垣諸軍皆起義召募倉卒成軍未經細擇致流氓曾匪槪被搜羅性質旣壞習氣又深故無月不釀風湖統率之將領復仗其起義功勩侈言戰績希望甚奢稍有拂意卽結黨集會陰謀推倒政府若不將此項軍隊一律赶急解散鄂亂必無已時業經商准中央允其籌撥巨欵於五月以前將湖北舊有諸軍槪行退伍另行征補新兵愼選有資格將校教練徒憑功績者不用聞日昨在府中會議已定惟留第一師三團一團守城其餘諸軍一律發給每人六十元恩餉分日解散其最先退者爲第八師因該師長季雨霖已逃也次退漢口鎭守使所直轄之一旅又次退第一師又次退第三第四兩師所餘之二千餘殘卒再次退王安瀾舊統之第六師及十八旅更次退各特種軍隊（如憲兵巡查護衛諸軍）惟砲兵工兵兩團因教練不易留存綜計以上各師經迭次裁汰退伍之後每師多者四五千人少者祇千餘人合共尙有三萬之譜即以兵士人六七十元計之所費已需二百萬况官長解職休飬金（師長二萬元旅長一萬六千下至司務長亦有二百）更須百餘萬聞中央於允撥項外並以鄂中老軍盡退新兵未能遂將徵齊故徇黎公之請擬再調北軍一旅來鄂協同留鄂寗軍防維治安以防解散時發生要挾風潮即退伍後爲匪勾結滋事直俟湖北新徵兵練熟再調北歸 
　　鄂垣巡查隊原隷軍備司該司裁始改隷都督府近該隧與第一師大鬭事後黎公未允其要求懲辦第一師之肇禍者故該隊頗不滿意現聞有一律退伍之信該隊欲獨得優厚恩餉遂赶急自請退伍自稱省垣迭次風潮該隊維持最力請援敢死隊員改編之衛軍退伍成例每名給二百七十元之恩餉黎公不允只准援二十九團例每名給七十元各兵士不肯承認昨該隊督帶吴醒漢演説開導後（見昨報）各兵是其言者固多桀驁者頗爲鼓煽邇日頗露不穩之狀吴督帶懼其謀變終日惴惴不安云 
[安慰商民之告示]  
　　兼旬以來者省垣戒嚴現狀如 
臨大敵邇日機關疊破首要伏法謠風漸息死灰當無復燃之理商民不知底蘊恐慌如故與金融市面關係甚大軍政　府特頒簡明文告照錄於後照得匪徒倡亂商民甚受虚警機關尙未成立要犯先已成擒餘黨聞風遠竄地方漸次肅清現有主客軍旅日夜四出梭巡均係同心努力責成保護安寗商民各安生業訛言母得繁興 
[漢口破獲九龍匪]  
　　鄂省改進團風潮行將消滅昨九號劉有才又在漢口後湖破獲一九龍山匪徒機關用將其破獲情形誌下日來後城馬路一帶時有形跡可疑之人買卜行醫屢出鼓煽愚民之妖語經劉查悉當於九號尾隨一買卜者至其家後湖大棚屋内見共中有男子十餘人口音夾雜又無一眷屬心大疑遂率同憲兵一連前往團抄維時該匪等正歡呼暢飲吃晚飯憲兵等一擁而入將屋中九人一併拿捆再搜抄屋中計抄出手鎗十枝子彈三十盒飄布大旗徵章關防共四大皮箱一併解交軍法局訊辦 
[荊沙搜擒改進團]  
　　改進團發現之後各縣各鎭均經黎夏二公通電嚴密查拿在案昨有自沙市來者云日前五號第五區水警署長錢四和查有大船一隻約裝二十餘人泊於堤街九根梔碼頭經兩三日毫無買賣惟見船上往來之人絡繹不絶形跡殊屬可疑因飭警士上船搜查果有改進團腰牌飄布各物惟船上原有之人或先時上岸或臨時脱逃僅獲匪三人船主一人送往沙市地方審判廳審辦矣因之沙市市面亦甚戒嚴云 
[杜武庫開釋確聞]  
　　第六旅長杜武庫前歲軍興鏖戰陽夏頗著功勳近因改進團有連帶關係黎督押辦在案茲同志多人以杜確係被誣並無叛逆情事特禀請黎督保釋聞黎公已於九號令軍法處開釋矣 
[鄂省候補參議員已産出矣]  
　　鄂省議會前已將參議院議員選定其候補參議員十名因黨派競争延未選舉茲因國會已經開幕乃上兩黨協議於昨日如數選出所有當選人姓名票數籍貫錄左（一）鄭樹槐四十七票巴東（二）江元吉三十五票黄安（三）牟鴻勳四十六票利川（四）郭肇明三十四票竹山（五）高振霄四十二票房縣（六）張知本三十五票江陵（七）關棣四十票江陵（八）宗彝三十三票漢陽（九）周之翰三十八票宣恩（十）董玉墀三十一票監利 
鄂省異聞錄 
[知事吸烟被捕]  
　　漢陽縣知事左樹　煙癖甚深且嗜賭博恃其上有奥援置地方行政於不同復龐然自大與參事會議員等結怨尤甚前日參議事會議員劉崇周張松等六人特濳赴縣署偵其私吃鴉片適左在縣署間壁某紳宅酣戰麻雀某紳亦癮者與左最稱莫逆一榻横陳開燈暢吃毫無顧忌劉張等知之即邀同警長巡士易服計賺入室突將煙賭各具一齊拿獲並將左及某紳與同場烟客賭徒生併逮捕佯作不識左爲知事也左恐牽出爲人所知若至警署更難了結竟至跪地求饒時縣署某課員等亦趕至極力調停令左與某認罰若干金充地方自治經費並書立亂職字據始縱之去現此事已爲外間周知而左猶靦顔尸位必俟民政長調委他缺始肯離任云 
[少婦公堂産兒]  
　　鄂省有俞清臣者早年聘訂黄姓女爲偶黄女頗美丰姿其母又嫌俞貧延不允婚娶去歲有大腹賈王某涎女色遂以重金謀娶作繼室現已暗結珠胎將解孕矣俞清臣由遠方歸索娶不得初在地方廳控訴判令還其財禮斷絶關係俞不服上訴於高等審判廳本月九號該廳傳集黄姓母女俞王二人及媒證等研訊某判事謂據法律應斷歸俞姓黄女堅不肯從云廳長不能逼我事二夫致失節操王某亦言多年乏嗣今幸女已有孕如歸俞則生子又歸何人該判事遂爲所難正沉吟間黄女因受氣憤且懼歸俞焦愁致於動胎當言吾腹中非常疼苦恐要落月求准我歸去該判事疑爲僞託恐其一去不再到案斥駡不准詎該女痛不可忍俄頃間竟當庭産下一子血污遍地哇哇之聲不絶該判官與書記連呌哎呀而起急急避去王某因之有所藉口不肯將女抬歸當在廳中呌駡大闹閙其母亦惡駡不堪幸彼母尙諳收生術卽當庭剪下臍帶以前包裹由衆廳員庭丁調勸用竹床舁産婦歸家去 
[川議會選舉議長之大衝突]  
　　三月五號省議會開會選舉副議長因二三四數日議員出席者均未滿三分之二不能開會以故副議長尙未選定本日出席議員一百二十八人午後一鐘搖鈴開會行政官入座監督未到仍以臨時議長駱成驤主席謂本日開會出席議員已及三分之二有餘可否仍照一號挨次點名衆皆贊成於是照册逐一呼名點過各議員均報明某區某縣點畢給票投選及開匭驗票執事員報告朱大鏞得六十四票李光珠得六十三票饒應銘一票均不及過半數照章應再投選某議員云前月二十六號兩次投票均係朱大鏞楊庶堪二人票居多數不過以未及過半數不能當選照章應指名投票乃一號開會監督及主席議長均未報告以致胡駿竟以前日十票之有得六十三票當選似此應作爲無效言未畢輿論大譁樓座旁聽者俱爲不平以該議員所言大傷公理乃聲言逐出紛紛下樓兵士等飛奔彈壓一時秩序大亂主席無奈急速搖铃散會擬略休息仍再投票因時過五鐘議員又陸續出場乃各散會以故副議長本日仍未舉出云 
自此以後議長一層迄未解决十七號所舉之議長胡駿致北京袁總統國務院參議院電云駿被選省議會長本應到職惟查臨時參議院議員李肇甫等元電稱議長尙在争議胡督以選定通電實爲違法又查民國國會組織法第二條一項參議員由各省省議會各選十有此次選舉參議員竟不先令議長就職徑請行政官主席則該議員實非正式省議會開會選出以上兩種選舉是否適法應俟分别解决個人之去就甚輕法律之關係至鉅現在未便就職静待後命胡駿叩篠　　省議會開幕至今業已半月前因總統通令各省議會暫適用前清諮議局章程該章程内有加倍指選一條茲所選出之正議長胡駿乃與該條不合故全體議員已停會數日電逹中央待覆嗣各議員均以國會重要不敢延緩復開會選舉參議員近來參議員雖已舉齊而議長違法當選問題尙未解决故又停會以待中央之電覆云 
[四川暗殺案紀聞]  
　　國民黨黨長張治祥當選國會議員行將去矣以選舉違法事大多數議員反對甚烈未獲上道然餞别者紛紛相約日前赴某友宴照例向晚歸館不意昨爲楊新友之母因張君赴京囑致新友一切特到館請張早歸至電燈發光時張君所托包船之沈雨亭君前來回信沈衣服面目頗與張君相似張方下轎時突有二人在轎側連放二槍沈卽倒地楊之隨來護兵見而尾追警察民團亦即聞聲四集其一人將被巡警追獲尙力拒捕施放二槍未中仍將伊拿獲送往北四廳身帶手鎗二枝據北四廳訊供自稱姓楊同行在逃者尙有彭姓一人現聞亦已捕獲矣 
江蘇反對帮審制 
[各縣知事電]  
　　日昨江蘇各縣知事致都督　　 
　　省長電云部令未設法院各縣由行政公署組織檢察所自係撙節變通辦法側聞改帮審制計有四十三處逕由委任帮審員長許審判爲獨立以檢察事務責之縣知事遵辦誠是爲難查帮審特設員長由處長委任許其獨立與部章似屬相背恐難收法制相維之效再縣知事行政百端待理加之兼領清鄉軍法事宜已覺兼顧不遑江北各縣命盜案之夥有識皆知如檢察官二員分詢勘騐幾無日不在鄉間亦無日得就　事以二人行使職務尙屬疲於奔命矧驟集諸職務於縣知事一身豈縣知事轉有三頭六臂乎江南各縣鄉之情勢雖殊而現狀亦正相同知而不言因循爲弊其如吏治廢弛民生日蹙何非所以副屬望之殷爲此聯合電請都督省長俯賜垂鑒迅爲轉電司法部請將現擬籌設幫審各縣檢察事宜責令幫審員長並爲行使職務庶司法行政各專使權免致貽誤敬乞示遵 
[省議會電]  
　　江蘇省議會開會迭接各縣議會來電力争帮審制本月十日公開大會議决後即於十二日電致北京司法部籲請維持審檢廳云按審檢署章程第一條未設法院之州縣均暫設審檢署是審檢署之設原以濟未設法院之窮非以易已設法院也蘇省審檢廳組織最早截至本年三月地方廳成立者已逾六分之五以現辦之事實證籌辦之程序實已進行至第三年度無適用特别組織之必要乃司法籌備處長張一鵬將已成立之審檢廳取消實行幫審制違反通行之部章破壞已成之機關全省人民咸深惶駭夫司法獨立爲法治國之要素今張處長不惜廢棄成局混行政司法爲一途違法亂政莫此爲甚且江蘇商埠林立外人注意之地將來拒回領事裁判權全賴司法完備似此倒行逆施非與特許總長開通之地先組法庭之計畫相背更恐外人藉口影響及於拒回領事裁判權是推此事之流弊關係蘇省者尙小關係全國者甚大本會開會以來關於本問題提議請議之案不一而足本月十日大會議决電請大部力予維持務乞迅令張處長取消改組幫審之文告並將已經裁改之審檢各廳一律仍舊其經費分配暫勿更張以免此　彼絀江蘇幸甚江蘇省議會文 
地方通信 
[蘇州]  
　　香山請免機捐之不准　　蘇鄉香山鎭機商徐士奇具呈蘇州税務公所請將香山機捐仿照蘇城辦法免收並請撤消認捐等情經葉汀松年長批云查蘇城原認機税實卽紗緞税光復後未據續認改爲按貨稽征可見機税實未免除卽括於紗緞税之中香山離城較遠四通八逹緞税容易隱漏是以仍應征收機税前據商有吴敦仁具禀認辦在案來呈措詞殊欠斟酌惟所稱吴商開設銀樓係屬業外情如果實不妨取消更換另由該機商公舉代表呈請接替但機税則必須認繳未便援蘇機辦法轉涉隱混卽如唯亭蠡口等鄉亦須次第酌予認辦並非置之不問該機商應卽遵照辦理另呈核奪切勿妄生希兾也 
[浙省籌濟民食之恐慌]  
　　浙米翔貴民食維艱疊經朱省長向隣省告糴分電江皖等處其致安徽柏都督電稱敝省温處代表吕渭英前赴院請領運米護照五萬石除免關税外願繳本地米捐先經商准貴省財政司此項護照務祈迅發由蕪湖米捐局轉給義賑分會李紹賢領用無任盻感朱瑞微印又致南京應省長電謂温處缺米危甚瑞安搶案已兩見辦存之米天熱又將發變恐慌萬狀當派員具函赴甯商懇或敝處前發護照繼續有效或另發護照限定石數統希裁復事關兩處安危迄速施行朱瑞徵印 
[西山航船被刧]  
　　太湖東西洞庭地方素爲梟盜出没之區前日西山某航船由山開駛來蘇行至義山地方突來盜船多艘盜匪數十人蜂擁上船將銀錢貨票搜刮一空並有米店夥某帶現洋五百餘元來城買米者亦被搶去　傷船夥乘客七人内有一船夥被盜一刀將鼻頭及下頦一併削去大約難保生命之虞現雖分赴西山初級檢察廳及軍政司飛划營請緝未識何日弋獲也 
[介綸綢莊失竊紀]  
　　閶門内西中市介綸綢莊係周姓所開頗饒資本前晚忽被小竊由間壁空屋穴屋穴牆進内竊去外國花緞十餘疋價值一千餘元該綢莊雖經報告警局偵緝迄今十餘日毫無影響惟警局對此頗有所疑因該莊所失花緞俱係上等頭號之貨而次貨則並未損失云 
松江 
[泗涇警局被毁紀]  
　　華亭縣泗涇鄉自警務分所成立以來對於烟禁頗持嚴厲主義罰鍰封屋時有所聞以故一般黑籍中人銜之切骨日昨某油坊工人沈士韾私帶土皮三兩餘擺於某茶肆檯上意圖販賣被巡士查見當卽拘局懲治該坊工人卽聚衆至警局要挾始則索人繼則索還土皮不遂所欲遂將門窗器具搗毁一空巡士之衣服什物均投於火中焚燬殆盡該警局當卽赴松報告謝知事請檢察廳履勘不知若何了結也鎭江 
[共和聯合會開歡祝會]  
　　本月十三日午後二時鎭江五族共和聯合會開歡慶巴西承認民國大會各會員曁各界來賓約三百餘人齊集城内萬歲宫首由王君愷臣報告國會成立卽有巴西國致書承認足見兩國交誼敦厚次由趙君永之賈君贊卿相繼演説畢導至兩國國旗前讀詞行三鞠躬禮三呼萬歲衆鼓掌如雷遂攝影散會 
[兵士大閙戲園]  
　　十三日午後某營兵士十餘人因在鎭舞臺觀劇與某甲口角大起衝突並將園内茶碗各物冲毁一空有旁觀者起而不平駁斥該兵士該兵士遂回營誣告某甲爲匪魁邀約同營官兵荷鎗到園將甲拿解營中不知如何了結云 
[鎭米商又要求開市]  
　　鎭江米市開辦僅五日即奉應省長訓令禁止出境聞此事發生由於上海米價已貴至八元以外故縣知事電請禁止出口詎本埠米業及商界中人近復聯名呈請應省長請仍准開辦米市以興商務刻經省長批示候省議會通過再行核奪 
杭州 
[清鄉特設區展期撤幕]  
　　金衢嚴三屬匪蹝蔓延迭經會辦劉鳳威督兵嚴勦大另懲創無祭區域過廣此撲彼張近又發見九龍會匪分路煽亂共進餘孽響應風從游勇散兵從而鼓激並有快鎗戰術之對壘勦辦頗多掣手致轄境較遠各縣編查迄無頭緒前經該會辦電呈爲難情形請求展限撤銷去後現督辦周君據情商由都督准將常山等八縣准予展長惟至遲不得過五月末日以示限制查原文統稱某某等八縣並未開列縣名現已電令劉君卽日補報 
[禁阻公益保商記聞]  
　　日昨城廂發見匿名揭帖名爲 
 
 
 

Page 7

 
 
特要傳單下具杭垣上城商民公啓字樣似通非通　辭荒謬定於十四號下午借十五奎巷湖山第一廟開大會組　云云聞其發起大意實係反對總商會意欲自辦商團戒云係某縐紗店東從中主持並推鼓樓灣單南安酒店之單子安華慶軍服店石伯年茶店夥朱阿紀水果店夥榮念二等四人爲發起刻警察廳長夏君奉到都督電令立派督察長計鎭洋督　各員分路查詢商會中亦諉爲不知現已飭令該管派出所通告勒令解散矣 
江西 
[南萍鐵路商請工師測繪]  
　　　省南萍鐵路籌備處長胡懌以創辦鐵路首重測勘南萍一線踏查完畢卽須比較踏查各線實行預測及實測惟工程重大非愼選測量人材難勝此任遵照李督命令於七號起程赴潯向南潯鐵路公司商請預測實測工程師測繪員並察勘該路各種情形以爲建築之預備約計一星期内准可旋省所有該處往來客件暫由計畫課主任李家湖代拆代行劣 
安徽 
[鹽船恃衆搗毁警局]  
　　日昨大通鎭有鹽船幫六七百艘停泊該處因與鹽局交涉該船夥等終日三五成羣尋花問柳因在某土娼與某甲争風鬭毆幾將某甲毆斃當經一區巡士將該船夥逮至警局内訊問該船召號同夥數百人擁至該局將屋宇物件盡行搗毁雖當塲拿獲數人送廳拘押而次日該船夥復召集全體上岸街市爲之一塞其勢汹汹又欲拆毁警廳將同夥刧出并勒令商店閉市幾釀絶大風湖幸經該處紳商出爲調停將拿獲數人放出始呼嘯而散 
[禁煙局亦畏李府耶]  
　　蕪湖禁烟第五分局自奉令取消後所有已辦未結各案均移交警檢兩廳辦理内有馬路陳祥泰錢店販賣烟土一案不敢接手究其原因據稱馬路一帶房屋均係合肥李府産業辦理殊多窒碍云云頃該分局已呈由禁烟總局局長轉請民政長核示聞已電飭蕪湖警檢兩廳據實查復再行核奪 
山東 
[想發專制帝王遺財者鑒]  
　　山東藩庫内藏有前清高宗南巡時寄存寶物若干箧深藏嚴守重緘疊鑰歴久無敢窥者民國以來今財政司長王君屢議發視變價借充政費蓋以爲前朝鼎盛時代君主所置必有希世之寶數十萬元約可立致日昨九號下　午遂實行啓驗合署各科人員届時争先恐後急欲以一睹爲快撥蛛絲拂塵埃褫緘發鑰揭開一箱則寶物寥寥再揭一箱所見如故連揭六七箱終無可異計惟字幅甚多然皆清高宗親筆不足饜人又華山石一方號曰漢玉其比較稍勝者則磁盤數個眞漢玉一塊而已 
湖南 
[粤漢鐵路委定總辦]  
　　粤漢鐵路早擬開工旋因督辦一席前後三易其人是以遷延至今迄未就緒現岺督辦已决定五月間陸續興工昨特與交通部商定將粤漢路線分作三叚並委定各叚總辦以專責成閔已通電到湘一體知照矣（一）由武昌至岳州爲第一叚以程明超爲總辦（二）由岳州至永州爲第二叚以陳猶龍爲總辦（三）由永州至廣州爲第三叚以總工程師詹天佑兼任總辦 
雜評二 
[直隷遷省問題]  
　　近數年來遷省之議紛起廣西已遷省南寗而直隷亦有遷省天津之説余謂軍民分治而後無遷省問題而但有同城問題都督宜駐用兵便利易於扼守之重鎭省長宜駐統轄便利政治中心之地點均不必以通商爲重也今雖有未經分治之省然將來必須一律故研究此問題者須於此加之意焉 
[鄂軍退伍問題]  
　　鄂省以　軍隊不足恃而欲令全體退伍然而退伍時須有巨費必先鑄之退伍後恐其滋擾必先防之防之之法仍舊練兵又需巨費所練之兵而仍如舊軍隊之不足恃將奈之何　　退伍兵愈多地方滋擾愈多防此滋擾之軍隊亦愈多籌此軍隊之餉項亦愈多然則中國之兵之財將用之於對内不暇也安有餘力以對外 
[贑鄂恐慌近狀]  
　　贑省偶一失火即疑爲有大事紛紛告警鄂省獲一竊賊卽疑爲有大舉紛紛戒備足見該兩省人心之恐慌矣 
　　雖然僅僅受此虚空之恐慌猶幸事也 
[近來之暗殺案]  
　　宋鈍初案發現後魯省有宋恩普被刺川省有張輯五被刺何暗殺案之多耶民國成立而此風較前反甚吾不僅爲人道憂也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[刺宋案犯引渡前之面面觀]  
[領事團]  
　　駐滬領事團昨會開會討論宋案各犯引渡事宜其會議情形尙未探悉或將决議以該案人證悉交華員或將主張組織特别法庭審訊 
議决之後禀明駐京公使團電覆核准卽由會審公堂陪審員康斯汀君在公堂宣布准備移交並聞各項文件尙未查對清楚定於禮拜五（十二日）再須將應桂韾解廨復訊以成信讞 
[法公堂]  
　　法公堂於昨日下午三時聶讞員會同李副領事升坐特别公堂中西探捕將武士英及嫌疑犯姚才卿虞震槐蔣瑞森等四人押乘馬車解廨先提武士英到案卽下堂諭曰此案預審已明犯事係在内地不在租界悉轄範圍之内應解送内地法庭訊辦定判畢仍交捕房帶回管押俟領事團商明應歸内地何處訊辦定奪後再行移送次提嫌疑犯姚才卿虞震槐蔣瑞森等三人到案問 
明姓氏卽下堂諭曰各犯在租界雖未另犯别案惟據捕房查明該犯等均無營業不甚安分應卽逐出租界宋案未結前暫行交保候查 
[蘇都督]  
　　蘇都督以宋遯初被刺案内之應桂韾武士英兩犯已據公共公廨正會審官關炯報告此案業上公堂會同英副領事預審終結查照犯事地點係在租界之外援引洋涇浜設官章程自應解歸華官訊辦現經商由領事允准移解惟領事團尙須商議一俟議妥卽將犯証卷宗移解報請查核前來所有此案審判地點應否遵照陸軍部定律另行組織特别公堂抑或仍遵司法部定律辦理案關重大未便擅專故於前日據情電陳大總統曁國務院司法部等處請速示遵辦理 
[江確生]  
　　邑紳江確生君昨日通告各商團及軍警兩界略謂查上海光復時人民生命財産全仗各商團志士竭力保護秩序安寧人民受茲幸福感戴無可言喻而軍警兩界更能交盡其職尤深糿感現聞宋教仁被應桂韾唆使武士英暗殺一案將次引渡華界凡人之目光中腦筋中意想得到種種速當先事預防請各商團志士及軍警兩界須按段担認保護人民之職以維治安而衞居民 
[淞滬警察統一新規畫]  
　　江蘇淞滬警察廳長穆杼齋君現因南市閘北吴淞等處警務區域均歸統一今日先行接管吴淞五鄉警務閘北定期二七號接管其辦法體制大加變更以區易署卽在吴淞閘北城内南市浦東五處地方組設六署閘北設署長二人餘各署長一人就近管理各分署事務日内卽須重加委任分别布置矣 
[各小學定期聯合運動]  
　　滬南市政廳學務科員賈豐芸君昨晨九時在南碼頭畔農業小學内開校長會提議市立小學校聯合運動會茲將議决情形列左（一）會期陽暦五月十六日天雨順延（二）時間午前八時半至十一時半午後一時至五時（三）會場借商團公會操場（四）運動員市立小學校之學生或職員參入者縣立第一高等小學校（五）入場券約發一萬紙（註明恕不備座）（六）運動節目依各校之級數减半計之萬竹七飬正五巽與五西城五和安四梅溪三隆德三時化三農壇二倉基二崇正二朝宗二東明二江境二肇周一高昌一縣高小五比德(六）經費照去歲聯合游藝會辦理節省爲主 
[選舉市議員之準備]  
　　上海市總董陸文麓君以本年遵章改選市議員半數編造選舉人名册卽以上年市選舉名册爲依據詳加調查今新草册已照舊册造就特卽送上年齡已統加一歲惟内中有必須仍由主任調查員曁分任調查員詳加復核者因擬簡則數條挨送各户並轉致分任調查員詳核增損俾臻完善並附調查單件及調查員戳記請於逐户送單時即在通告單上蓋戳爲識三日後前往收單並請按照調查期限於四月三十日卽陰暦三月二十四日查誜將册發還以便彙造選舉人名册年有調查簡則附列於後 
　　一調查選民請按照縣定期限於陽曆四月三十日完竣　二調查單擬户分送囑該户自行塡寫按照調查須知詳細指示三日後前往收單三分送調查單時即於通告單上加蓋調查員戳記四此次調查旣挨户分單本可不用舊册茲仍將舊册編送藉備復核五舊册有但註姓字而不註名或但註姓名而不註字者應分晰塡註六舊册有誤塡年歲者應更正七年歲自二十一歲起及格本年已及格者應增入八舊册有未塡某省某縣者應補塡九居民居本市區域接續至三年以上者應補入十住居某處幾號門牌應詳註十一本叚選民已徒往他處或已病故者應抽出十二舊册選民已病故而其子嗣合被選舉資格者應補入十三别處人民遷在本叚合被選舉資格者應補入十四選民住本叚而店號在他處或店號住本叚而選民居他處者務須註明於住居項下以免重複十五凡直接税或有增减或上年誤塡者應改正十六凡正税須註明錢漕或牙帖税或房捐以及地方公益税等類十七凡直接税均以本地立爲限並以年納爲準舊册如有誤塡者應更正十八舊册有停權奪權事項而應須註銷者或本無停權奪權事項而應行加註者 
[野雞大王將稽勛矣]  
　　上海數年前有徐敬吾者素喜奔走革命爲为落拓不覊有野雞大王之目在青蓮閣等處設一小書肆藉博微利侘傺半生抑鬰以卒日昨長沙寗調元等致臨時稽勳局局長電云稽勳局馮君自由鑒有江蘇人徐敬吾者上海愛國學校學生自該校解散後專以販賣革命書報爲業乙丙之際滬肆禁售革命書報而徐敬吾尙日銷民報百餘份及被端方拿獲勒充偵探人特不肯加害同志並以月薪接濟太炎此等堅苦卓絶之人在中國社會誠不多見現雖身故應請貴局特别表彰以勵未俗寗調元閻鴻飛眞 
[蘇都督飭造混成第三旅名册]  
　　江蘇都督以混成第三旅名稱現將取銷其所部步砲各營應歸蘇省第二師節制所有該旅自由滬防全軍改編以後經手核給所部各團營等官佐士兵薪餉若干應即彙造總册送府查核等因業由分旅長遵飭趕緊查造矣 
[講武堂定期舉行屬官考試]  
　　混成第三旅李旅長前日接准軍政司盧君函開以南京陸軍講武堂業經開辦定期分别考試各軍屬官所有江防軍第一旅及混成第三旅曁步兵四十旅所部各屬官茲定於四月二十一二十二兩日考試希卽轉飭該屬官等届時來寗前赴講武堂應考母得自悮等因故由李旅長昨日諭令所部各屬官届時前赴該堂投考 
[思恭堂追悼已故董事]  
　　前徽州會舘董事胡執卿先生係徽寗商界偉人平日對於地方公益非常熱心維持主持徽甯會館木業會館一切善舉規畫二十餘年今歸道山由繼任余魯卿陳少舟汪寛也諸君及木商董事干蘭坪張聘儒馬驥良諸君邀集三帮全體訂於陽曆本月十六日（卽今日午後二時）在斜橋思恭堂開迫悼會 
[社莊廟依然賽會]  
　　浦東社莊廟賽會原定於舊曆三月初八日出賽届期爲雨所阻因此改期昨日天公放晴各會首分發知單卽日迎賽縣知事吴君與警察長穆君所派警更地保人等見此情形不敢顧問上午各會首即命起馬會中如　擱高蹺西游記蕩湖船臂香會並三百六十行等諸名目周行各鄉各處紅男綠女前往觀看者人山人海各區巡警不便禁阻惟有帮同分投彈壓而已 
[匪徒假冒禁烟調查之罪名]  
　　上海縣知事吴昨發出公布文云案奉江蘇都督程江蘇民政長應通令内開據蘇州警察廳長石人俊呈稱竊照禁煙期滿自應嚴加稽查以絶根株本廳對於此事格外愼重委派員司妥爲遴選仍恐有假冒索詐情事均給有印文憑信迭經布告人民在案且員司檢查須先將發生事實報告取得本廳許可頒給特别命令後方可入人家室搜檢處理亦極和平斷不准稍有騷擾乃近來多有假冒警界名義託名查煙搶刦財物以及藉端敲詐鉅欵種種不法殊堪痛恨除飭各區隊隨時嚴密查拿外遇有獲到此等匪徒供証確鑿情節較重者擬請特别命令函軍政司復訊明確立予鎗斃以示嚴懲等情查禁絶鴉片固宜積極進行而地方治安亦宜設法保護乃近來有匪徒假冒禁煙檢查員司搶刧財物情事不特禁烟前途大有妨碍且現值人心浮動秩序未靖豈容借端騷擾致貽地方巨害所請歸入軍法範圍按律懲治重典治亂暫准照行若僅索詐而無搶刦情事仍送該管司法衙門訊辦除指令外合行通令各縣知事嗣後遇有此等匪徒審訊明確其情節重大者按律定擬呈候核辦並一面出示通告俾衆周知此令等因奉此除行禁烟局長查照外合行公布仰闔邑人民一體遵照 
[閘北整頓路燈之文告]  
　　閘北清道路燈現歸市政廳經理惟各處里巷内槪由居户出資交房東責成管門人辦理刻經一區張區長查得各里内每晚十二鐘後燈光如豆有名無實垃圾堆積並不遵章掃除房東等不顧公益深可痛恨咋特出示通告略云清道關係衞生路燈不獨利便行人且杜竊賊匿迹務宜認眞辦理庶幾燈光通宵明亮宵小無遁形之機道路打掃清潔居户有康强之頒嗣後各里内若仍不知整頓准各居户到區報告聽候核辦至馬路上清道路燈已請市政廳路政處格外整理免貽口實並派長警逐叚察看外仰卽遵照母違特此通告 
[查緝九龍山匪首]  
　　江蘇都督茲准陸軍部電准國務院咨開查有九龍山匪首囗囗囗僞職宣撫使近日濳赴江浙一帶勾串退伍軍人造謠惑衆擾亂治安請令江浙兩都督迅速嚴拿懲辦等因電請通令所屬查緝等因除咨應省長令飭各縣查拿外業於前日訓令混成第三旅及駐滬各團司令部一體嚴密查緝解辦矣 
[商團舉行競走]  
　　閘北總商團會定期陽曆四月二十號舉行第一次競走會准於是日清晨七點三十分鐘各會員齊集寶山路起步由四區警局朝南過火車站往西走北川虹路大統路朝北走共和路往南走恒豐路朝東走光復路朝北仍走大統路共和路至警務操場會齊届時各會員振刷精神争奪頭標業已預備一切矣 
[西商定期賽馬]  
　　寓滬西商春季賽馬之期茲經跑馬總會議决准於陽曆五月五日禮拜一爲始卽陰曆三月二十九日及四月初一初二三天舉賽 
[蔡鴻生被拐之原動力]  
　　粤人鄭利因誘拐蔡鴻生乘船帶往香港圖賣經該輪飯司察破報警押回訊判暫留棲流所候其家屬認領已紀前報茲經孩母蔡康氏查得伊孩實被輪船水手謝賢江北人應阿生與鄭串拐 
禀奉捕頭派探將謝應二人一併拘解公堂請究奉中西官判令押候今晨帶同鄭與蔡孩解案質明併究　 
城内 
[檢察廳批示]  
　　葉瑞生訴王子材等誘賣寡婦迫求句攝嚴究由批狀悉康氏前夫已故改嫁他人係其身體自由之權法律所不禁止前次康氏到案預審據稱自願嫁與喬桂卿爲妻並無他人從中誘賣情事且卽令果有其事康氏自不告訴爾何得代爲主張來狀以誘賣寡婦等情訴請究追殊屬不合查此案前據康陸氏王子材以爾及葉瑞年糾衆行兇私行綑縳各等情陸續具訴到廳業經迭次飭傳未據投案着卽迅速投候質審母再宕延切切侯關照等請求撤銷趙安國掘墓一案由批據訴已悉着俟該被告趙安國檢齊所發掘散失之遺駭安葬後由爾等報告到案再行核奪王明三請求保釋葉瑞年由批狀悉案經偵查預審該被告實不免犯罪嫌疑應候按律處分所請開釋不准 
[一雙無名男屍]  
　　上海地方檢察廳爲出示召認事於本年四月八號據廿四保二區十六圖地保羅秀章報稱身圖内發現無名男屍一具年約二十餘歲請求詣騐等情當卽派委第三初級檢察官潘繼藩帶同檢驗吏等前往騐得該尸年二十餘歲身穿元色布夾袄灰色布衫褲足穿白襪元布單皮底鞋委係生前受傷身死因無尸屬出認判由堂棺殮發封厝壇待認業已移請淞滬警察廳派探偵緝兇手外合行出示召認爲此示仰屍　人等知悉如有親屬出外不歸者查明年貎衣履相符應卽來廳具領歸葬母得延誤又四月十號據北廿四保廿一　地保黄錫堂報稱洋涇鎭渡口有無名男子一口報請詣驗等情當卽派委第三初級檢察官潘繼藩帶同檢驗吏前往驗明該尸年約四十左右身穿元布棉袄元縐夾領衣藍布衫褲赤足無履委係因病身死並無别故查無尸屬出認判由堂棺殮發封厝壇外合行出示召認爲此示仰尸屬人等如有親屬久出不歸者應卽查明年貎衣服相符應即來廳具領埋塟母得延誤切切特示 
[人證未齊]  
　　公民朱樹章朱樹藩朱澄曉等在地方審判廳控參藥業商團强佔蓮座菴廟宇爲事務所等情迭奉該廳開庭辯諭未决奉諭再審在案前日該廳飭傳兩造到案復審詎被告 
方面人證未齊因此不能如期訊斷奉諭再行改期集訊可也 
[盜賣荳餅]  
　　宋也香在地方審判廳控江正和曹老虎串通盜賣荳餅等情由廳訊供判曹押第一看守所江押罪犯習藝所限繳銀兩在案詎曹江挺押不理以致案縣未結茲宋也香查明江正和等原籍嘉善縣業産甚多蓄心圖呑昨投地方檢察廳請移文該縣將洒曹業産查明發封備抵俾免損失陳廳長以宋所稟是否屬實姑候查明辦理 
[寵妾捲逃]  
　　滬城老北門内舊倉路商人陸錦甫妾吴氏近來與人私識前晚乘夫未回時相約席捲逃逸無蹝昨日陸已投商埠巡警廳報請查緝 
 [P蟻媒誘拐> 
　　蟻媒王陳氏誘拐趙費氏等一案上警局解送地方檢察廳訊辦在案前日奉楊檢察官提訊之下以趙費氏高應氏並女子楊小全等被拐屬實判送普育堂留飬候家屬認領朱崔氏當堂交伊夫卽作證之朱二領回管朿王陳氏判收押候辦 
[候查違忤實情]  
　昨據婦人曹周氏投地方檢察廳訴稱家住廿五保四圖法租界地方兒子曹福堂不務正業專事游蕩向訓不服反敢違忤逞兇將氏及次子福生兇茎受傷來案請究當奉黄檢察官驗得該氏並無傷痕惟福生面部稍有微傷判退去候查明提究 
[調查搶匪証物]  
　　搶匪徐永林卽綽號白頭榮林前因在外搶刦由商埠警廳拘送地方檢察廳派員一再預審徐恃無證據任意狡展毫無供詞奉判收押在案昨午奉陳廳長又派巡警黄炳南着赴閘北嚴家角談家灣等處調查徐永林平日爲人是否安 
分並飭往徐家搜查有無證物限次日回廳禀復 
南市 
[榜示罰欵]  
　　第一初級檢察廳現將陽曆二月份至三月份止所有會同同級審判廳判决各案罰金總數檢齊分别傍示廳前計共三十餘起共數罰金一千六百餘元尙有三月份判决之查獲烟犯應有之烟土烟灰烟膏烟具土皮等類亦即開明烟犯名姓及所帶烟土實數分别榜示以昭衆覽 
[捉獲烟民]  
　　禁烟局調查員王增壽王定銘等昨日午後會同一區巡士在南市通如棧内查獲江北寓客張大福私藏烟土四包又陳水華烟土十三包麻料一塊烟灰半盒當場一併解區又在通如泰棧内查獲煙具燈鎗一副戒煙茶膠一盒當將棧主陳義齡帶區由區長詰明後即令將煙土人證一併帶回禁煙局請局長發落 
閘北 
[騙田單]  
　　周一山前日投六區控錢榮榮騙去田單一案由倪區長拘解司法科經凌科長提訊周供前清宣統三年央徐金海以田單向錢抵借洋二十元鉅錢騙單到手避匿不見請爲追究奉判將錢榮榮移交審判廳核辦 
[吸洋烟]  
　　住居宋家宅之梁根全私吸洋烟前日由六區拘解司法科判移檢察廳懲辦 
[婢女逃]  
四區解送婢女李得貴一口至司法科經凌科長提訊據供湖北人前年被人拐來上海賣與麥根路張公館因被男女主人七八人扭住痛打致傷頭部私自逃出等情奉判送交寄飬所留飬候查 
[賭徒捉]  
　　二區解陸家莊開茶館之　發違章聚賭一案至司法科凌科長判押一月以儆 
公共租界 
[搶鐲]  
　　粤婦鄧王氏控姚阿三在北四川路圖搶　金籐鐲等情昨由捕房將姚拘解公堂訊知姚在北京路公順祥茶棧内爲包車夫因無証據姑寛判姚交該棧主具結保釋 
[攫帽]  
　　無賴王阿泰因在途攫取唐子藩西帽　逃由捕追獲昨解公堂訊供屬實判王押三禮拜示儆 
[串拐]  
　　王阿星張寶生張雲生因串拐張梅郎家六歲女孩子妹托海寗路四百五十六號居婦魏瞿氏價賣與人被控捕房於昨由探將被告男女四人一併拘解公堂訊據瞿氏供稱原告之孩係王阿星領來現寄於北四川路張芝蘭成衣店内可以交案中西官會判均分别押限七天交孩到案再核 
[圖賣一]  
　　法華女子王愛貞向在紗廠做工日前該女至新閘探望表叔郭春棠行經康腦脱路遇見無賴陳阿桂被陳以代荐女傭爲由誘至平橋路二千五百九十九號張子山家内串同張妻金氏將女鎖閉房内圖賣被探查獲昨將陳與張夫婦並女一併拘解公堂質訊屬實關讞員商之美領强君判陳與張夫婦分别各押三月女交其表叔領回 
[圖賣二]  
　　丹陽婦人胡王氏因在蘇州帮傭被常州婦人毛王氏誘拐來滬圖賣被探查獲於昨將兩婦併解公堂訊明判毛王氏押女所三月胡王氏留候移傳其夫胡增桂到廨訊奪 
[一羣齷齪東西]  
　　流氓吴同虎吴和門陳俊才徐根利張桂卿祝桃元王阿三李忠林王阿興李阿炳王阿福楊阿興翁洪元俞長卿王水善陳天生曹小弟婦人袁張氏均匿居南香粉弄八十三號屋内前日被老閘捕房捕頭偵悉卽飭中西包探往將各人一併拘獲昨解公堂請究經中西官研訊一過判袁張氏交保餘人押候查明有無犯案再行訊核 
[榻不得便宜貨]  
　　住居茂海路之飯店夥張福關因娶楊樹浦路一百十一號居户羅斯尼家十八歲逃婢彩霞爲妻近被同居人毛二子葛永堂李順士察悉前情希圖索詐致起争執被探查知當將各人一併帶入捕房分别拘留昨解公堂請究據包探禀稱彩霞因遭主人虐待於去冬竊洋三十五元逃出由某飯店主婦主持嫁張爲妻近毛等欲向滋詐一併拘案請窟訊之毛等均供不承認張供認娶彩霞爲妻屬實彩霞供亦情愿嫁張爲妻中西官得供以張成婚無媒妁殊非正式遂判張與毛等一併開釋彩霞暫留濟良所着張詳細具禀案歸晚堂訊明後再核 
[辜負了阿爹好心]  
　　北京路荐頭店主顧錫卿之女小丫頭因遭後母虐待自投濟良所解奉公堂訊明判發濟良所擇配在案乃顧以其女已許葉姓具禀求請領回完姻等情該所西女董以顧女奉判發所擇配已爲覔得快壻不允所請昨偕顧到廨聲明孫襄讞核供會商英領康君以一女兩婚殊難判斷援照新律令女自行擇就後再行禀請公堂作主婚配俾免争執 
[病死]  
　　金阿和患病甚重無力醫治前日臥於西華得路由捕查見車送同仁院至昨晨身死報知捕房飭探果明有無家屬再行收殮 
[撞斃]  
　　楊金大昨在花園大橋南首被一百五十六號汽車撞倒受傷由西捕查見車送同仁院當卽氣絶身死轉送騐屍所候騐 
[跌傷]  
　　前晚有某洋人酒醉在西華得路胡閙失足仆地跌傷頭面由巡捕車送公濟院療治 
[拐孩]  
　　趙阿金昨拐某姓小孩一口被包探張阿林查獲拘入捕房押候解廨訊辦 
法租界 
[失妻控荐主]  
　　王根全前偕岳母陳謝氏投案控稱妻因貧來申帮傭由岳母領往周阿虎荐頭店内托荐每天晚上領回至第三天往領人已不見被周藏匿求究訊供不認押查在案當由捕房查得周時被人具控藏匿婦女情事傳周覆訊周求釋出找尋判交保十四天交人到案候訊 
[西婦控華傭] 　 
　　某西婦控稱已歇傭婦屈徐氏昨日前來尋　百般吵閙向阻不服出言辱駡交捕送案請究徐氏供前往與同伴各華人搖曾口角有之不敢辱駡主婦求有判罰洋三元充公 
[電車肇禍]  
　　謝德明控被電車上六十二號開車人撞傷等情七十八號華捕禀稱該司機人吴才榮由南往北開駛快車並未踏鈴適小工謝德明　貨至碼頭被電車撞倒受傷傳案請訊吴供一路踏鈴謝要緊冲過自已撞在車頭之上當時巡捕並不在場直至三四分鐘後始來求察判謝仍送醫院醫治查明再核 
[姦宿圖詐]  
　　客棧主戴彭控稱前晚倪阿寶携同女子徐二寶來棧言係夫婦故敢留宿至翌晨忽稱失去金戒希圖訛詐報捕拘獲求究倪供與徐二寶係表兄妹出外游玩夜深至棧借宿並非誘姦徐二寶供詞相同旋由二寶之父徐桂林投稱女兒實被倪阿二誘拐出外今蒙拘案求恩訊辦判倪押半年二寶交伊父 
領回管束 
[來函更正]  
　　昨日貴報載前晚八句鐘小號源茂起火累及比鄰然此係貴報悮訪實係他號失愼延及小號望卽詳查更正爲荷　 
 
雜評三（萍） 
[今日之長官譚]  
　　區區一賽會耳事前之禁令等諸弁髦迨届期而天適降雨復經縣知事之嚴切諭阻警察廳之派警干涉方以謂天人交儆可一掃其迷信頑抗之舊習耳　　乃昨日而賽會如故諭禁之書吏一變而爲觀賽之來賓干涉之警兵一變而爲保護之巡士矣然則長官之禁令洵不敵一愚民之會首也 
審若是共和國民之程度大足以繫吾人之懷思矣 
[今日之宋案譚]  
　　全國人心之希望於宋案者曰應武之移交洪述祖之引渡特别法庭之組織就緒全國疑團豁然昭郎而吾國國事於是或有開誠布公之一日 
　　而今則何如法公堂之堂判甫下領事團會議尙不知其如何决定公使團電覆尙不知其如何措辭至所謂特别法庭 
之組織則程督方在請示中也 
　　嗚呼日復一日而宋案之懷疑伊於胡底 
專件 
[中華民國世界語會消息]  
　　紀元二年四月十六第一三號中央事務所在上海西門林蔭路 
[本會通告十三（補載）]  
　　欲藉世語以博厚利者鑒　法國電碼學會（寰球世界語會企業部註册第三○一號）現將勒石南（譯音）新法制製爲新碼應用於七種語言世界語亦占其一將來應用於商業上爲最廣中華商界同志有意於本國爲該會之經理人考該會當與以最高之薪金有志者不論將來能否担任請先投函索取種種説明書一加研究以决可否實爲至盼欲知該會地址請附半分郵票三分函逹本事務所交換部當卽錄奉不悮此佈 
中央事務所交換部啓 
本會紀事 
[四月九日]  
　　瑞士寰球世界語會寄來第一四○號機關報兩份 
　　南通薛穆清君等入本會函授部 
　　本埠葛庸君等曁來書三十五件均索閲章程 
　　又葉莪軒君等交函授考卷及質疑書計二十四件 
　　日本杜華余君等函索比國世界語博覽會彩劵 
　　太倉馮劍芬君等函請組織地方事務所 
[四月十日]  
　　本埠李雪眞君等人本會函授部又陳近宸君等來書廿八件索 
閲章程 
　　北京郭雲霄君等交月考卷　　青島陳泮君函購世界語漢文字典及各種應用書藉 
　　壽縣曹雲階君等函詢入會詳情 
　　蘇州周劍虎君函告接得國外寄來索取郵票之圓周明信片 
國外紀事 
[世界語與法總統]  
　　請觀先進國之好模範法新總統保因加來氏甚熱心於國際補助語蓋世界英俊人物 
 
 
 

Page 11

 
 
其目光識見大致相同當其爲學生時嘗發明一種國際語名曰衣克善沙來惟其規則性質尙未完備故傳播不遠總計全世界通此語者連保氏不過五人但保氏非好名之徒造國際語之目的本與柴門華甫所懷者相剴故對於世界語亦非常熱心也 
國内紀事 
[世界語與南洋中學]  
　　試問有起而效之者乎 
得某同志報告云上海南洋中學近亦添世界語一科學者頗衆教授者卽爲胡敦復先生云 
本會通告七（補載） 
[欲得本會徽章者鑒]  
　　本會徽章爲五角綠星與全球一律上標本會世界語文凡會員欲得此項徽章者納資兩角並郵遞保險費八分可得精美銀質徽章一枚空函索取恕不奉覆中央事務所啓 
[武漢公民呈請取消公債票文（續）]  
　　第五説則謂籌捐欵留二成以保債票之息雖不近情猶爲求實起見若預繳現欵七釐半之法則更不可思議矣夫債務發生必有貸入按之普通法律何嘗不是在政府一方面以全數之債票僅收七釐半之現欵亦是體恤在商民一方面以七釐半之現欵獲得全數之債票又甚便宜豈知切實核算不過發出四千萬之紙張卽吸收三百萬之現金况商會曾經宣言如果現金繳足政府卽可發行一千萬鈔票以資周轉又稱所繳現金永不發還是 
三百萬之現金將歸無著僅博得一千萬之紙張流行市面此種辦法將成五千萬之紙張市面而周轉一無所據以此而求信用雖三尺童子亦未敢信也 
　　第六説則謂軍興以來人民損失除他省不計外卽鄂省州縣亦不一而足倘漢口以公債票爲之倡則繼起效尤者必多紛紛要求政府將何以應付若仍仿此辦法則現金之恐慌翹足可待雖章程載明此項債票可以自由買賣抵押而以實易虚人情類不肯爲卽令全由政府擔任本息尙恐將來不免折扣而况由地方自行籌息所議方法又多不完善流弊所極勢必有欲求折扣而不可得之一日此又事實所必然不能不痛切直陳者也總觀以上六説皆就章程辦法以立言至有害於國家有害於商民各種議論均與周良璧之意見書張坤山之廣告單大致相同勿庸　縷惟是公理所在人心同然公債票之有害無利物議如此紛紛而商會獨殷殷然惟恐弗獲政府亦諄諄然爲之商允豈好爲其難故拂人情至於此極蓋一則因經理店事之夥友及經手事件一日不結即掯留一日故設此空中樓閣之法藉爲脱卸地步一則向無資本之商人負欠纍積一日不還即拮据一日但求得敷衍塞責之法便可再肆張羅商會爲商界機關旣受此兩種人要挾勢不能不袒護到底所以迭次開會有當場反對者則商會羣起而攻有致函否認者則商會擱置不理以致多數人民下情不能上逹而政府又居高馭遠莫由周知其情僞加以内憂外患迭起環生又不暇熟權其輕重利弊代表旣以此苦求政府卽以此漫應初不料衆怒難犯專欲難成後患方長有如許之曲折也職是之故因發生一種風説謂政府與商會勾串爲奸將吸收三百萬之缴現作爲國家銀行之基本金此説果實則政府之資格全失此説雖虚則政府之影響亦大爲政府計又何苦代人受過而必行此不良之債票以貽累人民乎雖然債票固不可實行損失究宜有賠償某等公同籌議以爲大借欵成立政府如能照全數撥此最上策也如果不敷分配卽酌撥若干成現金以爲補助亦上策也不然卽有政府酌定清結帳項辦法宣布盡一以免商民觀望阻碍進行卽如前清天津成案華洋均無異議似可仿辦至補助之法與其加三十年之捐欵母寗減若干年之租税猶爲實惠及民此中策也至於就公債票辦法逐條删改此下策也若堅執前議不予取消則非所敢知矣某等或居武昌或居漢鎭此項損失亦頗不少如果債票有利無弊豈肯違要求之初心捨補助之近利而自貽戚無如公理所在擔負所關就目前言雖因損失而得虚名之補助爲後日計反因補助而受無窮之損失兩相比較不得不抑私情而昭公論用特縷乞俯賜察核迅賜取消漢口公債票别籌善法或就尾開各策採擇施行不勝迫切懇禱之至再某等在保安總社會集因借用保安總社圖記以昭公信合併聲明謹呈大總統副總統參議院國務院民政長工商部財政司財政部鈞鑒　武漢公民黎大鈞陶壎陳元珖胡汝霖黄慶曾田民憲王治熹王治煒陶烔照王冕魏之綱王葆壽王振椿陳振藩雷德稱王岳煃王振琨劉作璧陳壽熙劉鴻慈胡康民姚景瀛程國藩朱煜王道鐸田强民鳳以孫關大鏞徐禮新胡衛青王維跟項少齋程受之龔子安張和安羅玉珊陳煒鈺郝進民武鴻鈞余争恃李民導高鑑清樊佐安韓瑞庭馬逹五鄧倬雲王鳳槃 
來件 
[創設保赤會緣起]  
　　蓋聞世界愈文明人道愈貴重吾國造肇共和有志之士咸尙平民主義期與列强並駕齊驅則凡前清之惡習如奴僕婢妾皆應革除非然者匪特爲各國所訕笑抑亦與共和政體背道而馳第社會性質大都狃於積習改革不易猶以吾粤此風最長嘗見大家小户除收買小孩爲奴婢外而以螟蛉爲尤盛不觀夫會審公堂乎拐騙小孩之案幾如無日無之其拐騙之男女小孩往往爲吾粤人收買螟蛉居多數一經破獲多有被訟累者有心人惄焉憂之竊思人爲萬物之靈天性獨厚世間最可慘可傷心之事莫如赤子之戀慈父母若一旦而使離之其悽慘之狀有不可勝言者然則欲期保護示子之不離慈父母而免爲人所拐騙非亟籌長策殊不足以善其後果爾非但維持人道亦慈善事業之一大端故擬設立是會名曰保赤取保我赤子之意吾粤人旅滬者衆正宜首先提倡希冀 
　　凡百君子聞風興起以竟厥功社會幸甚吾粤幸甚爰綴其崖略於左時民國二年四月高要馮炳南謹述 
[保赤會簡明章程]  
　　一　　定名曰保赤會以維持人道救護小孩爲宗旨（會所暫設廣肇公年） 
　　二　　本會暫由同鄉有志願者組織之各省同胞如願加入亦可　　三　　遴選識字開通女士四人分頭觀導務使家喻户曉俾婦孺周行以免悮罹法綱 
　　四　　同鄉中有抱伯道之戚及乏後嗣之慮意欲螟蛉者可通知本會代爲物色則來歷清白可免訟累之虞 
　　五　　凡未經本會代辦面自願愛買者亦可通知本會細爲調查如果來歷清白再行過割 
　　六　　本會除與英法捕房商妥派探帮同查察及特派員調查外並另託輪船客棧以及各處之友留心察記遇有買賣男女小孩之事卽報告本會以便設法救護而免疎虞 
　　七　　如遇拐騙小孩者除將該孩送會留飬另行招領外其拐匪立送法堂究辦 
　　八　　凡有失孩之父母欲向本會領回小孩須具有店鋪保單方准領回 
　　九　　本會經當費分年捐特别捐兩種 
　　（甲）常捐每人每年助洋二元 
　　（乙）特别捐多寡隨人樂助 
　　十　　本會公舉理事長一人理事一人書記一人調查員無定額　　十一　　凡捐輸本會經費週年登報以揚盛德而誌不忘 
　　十二　　此係暫行章程如有未妥善及推廣進行之處當隨時酌 
改 
[章炳麟移教育部公函論國歌不應采卿雲詞]  
　　徑啓者前準貴商公函屬擬國歌一首當已草創郵寄並聞兼請壬秋諸老同布德音斟酌取舍是在大雅如其無當舊歌非無可采乃者朝市紛紜欲取虞舜卿雲之歌以表禪讓則鄙人實有不能已於言者凡爲國歌蓋以發揚民氣而非徒贊美政體之云云民國承前清餘烈庶事百孔千瘡加以外患頻仍亟思經武然則表彰　亂之功提倡愛國之念皆國歌所當言者夫豈獨云改專制爲共和而已唐虞禪讓本與民主殊情况今之改革非雍容拱揖而取之也武昌倡義金陵奠都雖不過偏隅半壁之形而創造民國之始基實由於此豈可視同芻狗棄若弁髦而以禪讓虚情盡掩前人之成績拂違全國之本情耶清室失政毒我烝民凡有人心皆思剚刃其所以和平了事者乃因外患逼迫使然而外有南軍主持正義内有彭家珍摧陷腹心彼清廷者亦不得不俯首退讓比於軹道素車僅全體貎今欲比民國總統於舜是欲比獨夫於堯乎则可謂邪説誣民矣推其作始無過一二亡國大夫欲借禪讓以自掩飾不知捨逆取順雖爲危素可也若掩除暴定功之實而效美新典引之誣適使國家失其光榮乃更貽之醜耳魏文帝云舜禹之事吾知之矣縱使比隆虞夏亦不過與當塗比肩江漢建康之烈其可誣哉鄙意以爲虞歌不應采錄應亟取消若少　要卽爲國民公敵爲此馳函警告請審思事理愼而行之此致教育部東三省籌邊使章炳麟 
來函 
[福利公棧客來函]  
　　敬啓者昨晚六句鐘由蘇路公司賣來股票洋計鈔票一千四百二十一元回寓後取出廿一元即將一千四百元交至帳房因帳房不在隨帶至自已房中放被中十二句鐘時回棧該欸依然如故又復移放床頭有對床友人周君問及鈔票存放在否比及檢點仍在無訛今早房門未開而一千四百元鈔票業已不知去向本房中有本棧房帳房先生蔣式夫亦寓在此房内隨卽鳴捕已派中西包探到棧問其一切著棧主自行追問闔棧之人而棧主置之不問坦然無事行旅者受害不淺諒棧主必知其一切此棧眞暗無天日矣特此懇請貴主筆登入來函一門不勝盻禱之至寓後馬路福利公廿四號房揚州楊佑之謹啓 
 
 
 

Page 12

 
 
   
 
 

Page 13

 
 
自由談 
游戲文章 
[代某議員擬請增加公費意見書] [  鈍根]  
　　竊以民國首重議員議員首重金錢某昔曾游學外洋見紅髯碧眼者不學五體投地乃知中國人欲圖自强當事事依仿名國考美國議員公費比於大總統誠以公費不豐則不足以奔走議員而國會亦無由召集也我中華富力雖不及美國而議員之愛重金錢自問尙能過之乃張耀曾吴景濂等不近人情率定議員公費爲六百元是何足以示議員之尊嚴而饜某等之願望耶卽以某一人言之自着手運動以迄今日置身議席其間種種花費已不下萬餘金此萬餘金者皆某之血本而亟待取償於公費者也自此以往又須賃公館購馬車置西服雇書記以及六國飯店之酬應外人餐舘劇塲之供給内人在在須費豈六百元所可敷衍且某家中尙有八旬老母雖可置之度外然使一旦餓死究屬體面攸關旁觀不雅不得已又須月寄贍家費若干某本一介窮儒家無恒産此次運動得爲議員其費皆乞貸於親朋月負重利數百金冀得大宗公費而付息遺本年内清償更以盈餘積蓄置産俾退任後可以擁妻子作富家翁區區志願亮大多數具有同情今乃大失所望心有不甘此後雖勉强列席而債負縈懷心思不屬對於重要議案必不能研究精詳取决悉當恐於國家前途大有影響利害所在不容緘默深望諸君推翻前議重行規定議員公費至少每人每月一千元否則同盟罷工各挈妻妾出都不怕他們不來挽回也 
尊聞閣詞選 
[游愚園得五古一章] [  逸民]  
　　我昨游愚園由　而得奥（柳河東記游有　如奥如二義）五步勢一豁十步勢一拗引水作川池疊石爲山嶠矮樹密如牆淺草青若膏（詩陰雨膏之）危欄一徑通左右旋相導中有最高樓直上倚雲造拾級一登臨虚空號萬竅（是日登樓適風起見花柳多傾搖狀）簷柳漾晴絲亂舞風中纛夭桃作艶粧點首迎人笑仰看飛雲飛耳忽聞鶯噪下視指清渠人天一齊照好景賞不窮金烏倐移曜去去復徘徊沿途恣憑眺轉從石洞出徑仄脚難掉如蟻穿九曲又頗蝸牛肖砉然忽軒廠已覺園門到車馬矯如龍圍僕頻聒譟我鄙張蓋游怕惹山靈誚不如緩步歸吟詠添詩料 
[客感四章用友人韻] [  園]  
　　朱欄鏡檻點塵無春老園林鶴夢孤種竹當門紅袖倚拓窗臨水碧紗糊揮毫飽飲三升墨拍板能歌一斛珠吩咐青樓小兒女漫將心事託登徒 
　　朋僚祖餞集江干留别詩成落筆難明月最宜花下賞好花恰耐月中看（謂月林金桂兩眉史）笑容脱俗猶堪掬秀色超羣洵可餐僕役催歸蓮漏永酒酣狼藉玉杯盤 
　　經我品題襃一字道卿身價重千金（指瓜山蘇黛雲校書）墜鞭走馬餘青眼載榼聽鶯愜素心來日海棠知未嫁歸時楊柳定成陰十年夢覺樊川杜悟徹情禪直到今 
　　枕石眠花傍綠陰不聞絲竹覺山深下帷尙欠三年學投筆常縈萬里心倘獲龍膏傾白獸料應鶴券寄青禽思量往事無痕跡祗有杭州酒在襟 
遺聞軼事 
[陳景華轶事] [  瘦蝶]  
陳景華在前清時歷任諸縣知縣以嗜殺聞平日嘗自言曰革車千乘無道行之猶不失爲覇者氣則其胸次殘忍可知後爲上游參劾候辦一夕逃去銷聲匿影於本平洋外羣島之間憶陳當未第時讀書廣福寺與春申某君交奠逆聯　珠湄徵歌選勝二十餘年前固翩翩風流少年也陳登戊子賢書其制藝組織算理以八股行之爲一時名宿所傳誦翌春會試陳適爲某花舫妓脱籍金屋甫營而公車北上春申某君賦詩兩章以贈其行隱寓諷刺葢指此事然元徵之拂面花除却香山不許知也詩云桃花撩亂柳花香彈指春風到帝鄉寄語長安新進士紅箋休再刺平康昨宵桃葉卸歸裝忍聽　歌唱路旁怪底好春留不住征帆明日又重洋 
[拿破崙逸事]  
　　昔法皇拿破崙兵臨波蘭時一被擒之英兵以樹枝樹皮結成小筏欲乘機逃脱事洩聞於王王命帶至帳中問之曰汝以爲此小筏可渡河耶何不愛命乃爾兵泣曰祇以母老多病如不知小人消息則痛哭命絶矣故亟欲歸見之小筏是否可渡固不敢必也王卽贈以金命船送之歸曰汝可以此金還家奉母彼能教子如此誠孝必賢母也（三） 
自由談話會 
　　國民黨參衆兩院議員議及議員公費有湯漪者主張每月千元一時附各者衆嗚呼湯漪輩豈欲以議員爲發財地耶 
張耀曾反對湯説謂議員公費以足敷正當用度爲式就北京生活程度論二百元已足記者於是深感張君能體恤中國貧困之苦衷 
湯漪强辨謂張君舊衣破車自足數用不能槪全體且議員衣食住車馬及雇用書記在在需費二百元烏能了嘻闊哉湯漪惜乎爲中國今日之議員窮奢極欲此之謂乎 
　　使中國不幸而以耗費借債亡國不知爲亡國民者其衣食住及車馬當何如 
　　吴景濓持折衷主義以六百元定議然有人爲之統計每一議員月需六百合兩院議員已月需五十餘萬年需六七百萬合他項費用將需千萬嗚呼我同胞今而知議員之名貴今而行供給議員之不易今而知選舉議員之不可草草[  鈍根]  
劇談 < 
[王又宸之全本烏盆計] [  玄郎]  
　　此劇前叚服毒一場頗稱難演去年觀老譚所演從檯内迅翻而出踉蹌檯上長髮隨身旋轉屢起屢仆摹寫痛苦之狀步步緊逼酣暢淋漓滬上現惟老貴尙近是又宸前在新新曾以此場傷其足後遂不肯使勁前晚見其服毒後兩腿從檯上徐徐滾于桌下身叚笨重便覺與劇情不合跌仆丢鬚亦甚草率唱工則音韻清逸風雅宜人原板中（担怕驚）之驚字轉得腔圓韻逸氣足神完自然之至（休把我當作了）之了字一氣直衝聲緊而高纏綿清澈極行腔之能事反板亦幽怨悲哽句句不苟公堂一段快板如疾風驟雨飄然而下尤潔爽可喜白文奎串張别古烘托其間拚命争勝不肯放鬆半點更覺相得益彰 
[一盞燈之梵十宫]  
　　此爲花旦之做工戲一盞燈爲　輪老手馬齒加長扮相雖不雅觀而做工之細膩熨貼一絲不苟猶有前輩典型惜徒知墨守成規不能隨機應變見景生情佈景中臥床兩側明明挂有畫軸掛畫一段正宜於此處着手以合戲情詎意視若岡　仍于空際作掛畫勢摩撫而拂拭之佈景原以補劇情之不足乃旣佈之而猶忽焉置之然則佈景亦贅疣耳何必多此一舉哉又如教子一劇各舞臺佈景往往置布機于檯口距草房丈餘明明露天而織而王春娥薛寶薛倚口中在機房一語猶刺刺不休不知所謂房者何在支難荒謬更屬可笑 
劇本考實 
[鄱陽湖] [  便便]  
　　鄱陽湖一劇演明太祖戰敗陳友諒故事出自英烈演義演義與明史稍有異同通鑑明紀載陳友諒圍洪都太祖自將救之術士張中謂五十日當大勝亥子之日獲其渠帥舟次安慶無風中以洞元法祭之風大作舟進湖口伏兵涇江口及南湖嘴遏友諒歸路友諒聞太祖至解洪都圍逆戰於鄱陽湖兵號六十萬聯巨舟爲陣樓櫓高十餘丈綿亘十餘里旌旗戈盾望之如山丁亥遇於康郎山太祖分軍十一隊以禦之戊子合戰友諒軍乘上流鋭甚太祖軍舟小不能仰攻幾不能支漢將張定邊直犯太祖舟舟膠於沙不得退常遇春射定邊中之定邊走俞通海飛舸來援水湧太祖舟得脱廖永忠追射定邊定邊被矢如蝟士卒多死已丑友諒悉巨艦出戰諸將仰攻不利有怖色太祖親斬退縮者十餘人皆殊死戰丁普郎身被十餘創首脱猶直立執兵作鬥狀敵驚爲神郭興請以火攻會日晡大風起東北廖永忠俞通海等帥敢死士實火藥蘆莗於舟中縱火焚其樓船風烈火猛煙煝漲天湖水盡赤漢兵大亂諸將鼓譟乘之焚溺死者無算友諒弟友仁號五王眇一目有勇略亦燒死是役也太祖舟小而輕友諒艨艟巨艦不利進退以是取敗辛卯復戰劉基侍太祖側忽躍起大呼趣太祖更舟太祖倉卒坐未定而飛砲擊舊所御舟立碎友諒乘高見之大喜而太祖舟更進戰益力漢軍失色復大敗退兵至涇江且戰且走友諒從舟中引首出驟中流矢貫睛及顱而死今劇演太祖舟爲砲擊破太祖墜湖諸靈擁護蓋亦未嘗無因也（二） 
小説 
政治小說 
[鐵血男兒（一百二）] [  常覺　獨鹤]  
　　陶曰君於此種極和平條件尙有所不足乎吾聞土人之遇屬國其酷烈有百倍於是者矣奈何不一思之尼昂然曰君亦安知吾國必爲土屬耶烏王固大好軍人同胞亦天生勇士戰事前途勝負未可預决矧邇日土人每戰輒敗其鋒已挫西奥瘦蝶許泰號仲瑚江蘇太倉人年三十三 
司正未必爲所屈也陶微哂曰以蕞爾西邦欲與土國堅持如以卵敵石耳况土軍復有俄將指揮並得俄國利砲以爲助不難一鼓作氣滅西奥司而朝食君又何必趾高氣揚以目前小勝爲可恃哉尼曰土人封豕長蛇凌弱暴寡列强豈甘坐視必有仗義執言起而干涉者是西人卽不敵土土亦未必遂能得志也陶笑曰競争世界尙談公理乎以大勢論奥法與俄爲同盟國每取一致之行動德意志又限於地理决難運長鞭而救西奥司環顧各國誰歟能相援者君休矣尼曰尙有英吉利在豈亦不復念累代邦交烏王勞績耶陶狂笑曰今日者世界强國已不復數英吉利蓋其夙昔以武備自雄之假面具已爲荷闌海盜所揭破不足恃矣公爵乎！西奥司皮際實已計窮援絶會看社屋遷移生靈塗炭一片錦繡山河將爲黧面黑髯者之殖民地君固愛國男兒也言念及此能無痛心雖然君果能决心毅力亟投袂而起從我所言所駭浪驚濤固可立時平復爲𧛂爲福君其� 
圖之 
　　尼聞陶語語刺心愀然不安復念斯時吾親愛同胞方冒鋒鏑飛血肉以與敵人相搏擊而已身爲世爵大臣乃反匿跡於旅館中對國仇奸賊争論短長可恨亦復可愧因不覺汗涔涔下有頃乃曰君其將以我爲墨次求第二乎吾即懵然入君彀中恐百姓之視吾人已如毒蛇猛獸亦未必甘再受愚弄也陶曰國人信君至深得君一言當可無忤且若曹豈不知舍此則西奥司固無以自全耶尼曰與其率國人而爲奴不如死亡絶滅之爲愈此僕所如决言者即同胞办人具此念非可以詭詞動敢（二） 
愛情小說 
[自由花彈詞（三十三）] [  天虚我生]  
　　秦保手裏拿著一封書信笑進門來道哈哈姑太太竟已到了蘇州倒還教我們尋找呢戀春道你這封信從何而來秦保卽遞與戀春道哪這封電報老奴已經翻譯出來註在上面戀春看是寫着 
[常州法雨菴徐姑母來吴速歸儷]  
　　十三个字因便喜的不知所可赶忙請了静虚進來説知静虚也替歡喜秦保便把十塊洋錢謝他做了房飯之費静虚却不肯受只説無須如此客氣戀春過意不去却又添上十元説替菩薩裝金那静虚方纔受領當時主僕兩人便趁開往上海的三號慢車打七點五十七分啓行到得蘇州時方上午十點半鐘却正下站忽有一个不尶不𡯓的人過來問道足下可是徐萬書戀春不禁怔了一怔道便是有何見教那人道在下訪尋了多日才得相見如今且請同往一行戀春駭異道却教我同往那裏那人道仍請上道火車到了自然明白戀春道我母親想着卽待進城去了並且我和你素昧生平如何要我同到什麽所在那人笑道爲你令堂太太現在崑山所以纔叫我來奉接戀春道哦怎的我母親却又到了崑山秦保在旁道是了是了大槪定是小哥兒在崑山所以姑太太纔會赶去那人道正是如此快那火車便要開了就請同去戀春道車票尙未買得那人道有了有了於是主僕兩个也就跟着那人上了二等車間方才坐定只聽得 
一聲汽笛已登途　如水的車聲轉轆轤　好一似置身雲霧裏　只見那山川樹木擲如梭　誰知得馬原非福　又使這嬌扮書生來受折磨　變幻離奇難逆料　連得我説書人也被説糊塗（二） 
[記事小説國會議員] [  是龍]  
三月三十一日浦口車站人頭濟濟紅男綠女燦若充霞望之如芙蓉城如杏花村如桃源洞臨風搖拽香氣撲人　　男客中有穿袍褂者有短服作西裝者三五成羣喁偶語口講指畫旁若無人屢屢翹首四顧以表示其得意之狀態顧若輩時時入各女客憩息室作穿花之蛺蝶恣情調笑醜態百出而人亦不之怪 
未幾各各相率上車一縷濃烟向北飛馳而去查票者乃行其職務逐一檢驗 
　　迨至二等客室門甫啓陡覺容光照人花香撲鼻注視之見每一男客之左右對面必有二三女客相對團坐悉皆矯豓動人依依如小鳥視其票則槪屬免票　數室皆一律計其數共四百六十有二時國會議員北上均給免票而本日之免票客男客佔一百二十女客佔三百六十有二騐票者乃大異以爲女子參政權尙未成立何來許多女議員 
　　後細察之乃知此種窈窕花枝皆爲各議員之寵妾及蘇滬下關等處之名妓因憤然曰若輩去開國會又不日去開窰子帶這許多女人去做什麽政府殊聵聵爲何也給他免票 
　　管車者曰不如是不足以示國會議員之聲價查票者曰誠然我向見京中之歡迎國會議員者争先恐後今而知實非歡迎國會議員乃歡迎國會議員之多小老婆耳相視大笑 
　　記者曰爲國會議員者其諦聽歡迎國會員者其注意（三） 
文字因緣 
[輓宋漁父先生] [  侍仙]  
　　明星閃爍天昏黄妖孽忽墮軌道旁偉人聯袂方鸞翔狙伺一擊殲我良霎時警告奔倉皇詰朝哀電轉八荒交通地點如康莊職專司虣尤周詳睽睽萬且燈煌煌奈何竄伏容豺狼民國肇始資棟梁楚材傑出推沅湘調和南北功一匡平民政治建設忙利國福民宗旨昌表示五色旗堂堂無非爲國策富强艱難困苦亦備嘗而况磊落多熱腸眉宇和　行潔芳與人無忤無抑揚未有恩怨争短長黨見黨政胥淡忘發揮經濟能文章此才此德不可量斯爲景慶掃欃鎗當世鴻碩鮮頡頏所宜天下奉瓣香咄爾任　 
虫豸行肆挾彈丸殪鳳凰中有疑竇寒曙光惟車载鬼弧斯張一靈不螟神不殭唾手縛虎行虎倀卽今國脉窮輸將人心不死見激昻　凶詰奸辨微芒無使魑魅形濳藏卽今時局殊茫茫匹夫有責肩興亡進行手續同擔當我爲此言增感傷 
[悼華吟梅女士] [  錢佩弦]  
　　耳吟梅華女士名久客　在至友了公處賀婚曾一識荆夫惟大雅卓爾不羣比聞　化傷哉天不欲女權之昌耶爲塡金縷曲唁之 
　　女界沈霾久幸一線罡風吹動曙光微逗君是名門華族女不比尋常閨秀更腦蒂文明灌透積悴於躬渾不管爲一般姊妹拚奔走　女傑得未曾有　緹縈第二噪人口正安排父母夫女一堂厮守淚血未乾人已去爲問青天醉否更説甚傳名不朽大好晏花空一現剩傷心撞碎當筵斗塡俚曲代椒酒 
[哭張鑄江師] [  天民]  
　　星隕玉門關西征去不還一官囊似洗野涙含斑仙吏同標望庸臣合汗顔聞風共興起立懦更廉頑　肯讓文翁美操刀試有餘向晨親案牘旁午理軍書屬吏傾丰采疆臣問起居孤寒八百十猶復仗吹嘘　古稱三不朽公舉足當之欲灑千行淚爲題十字碑棘闈文藝校花縣頌聲馳絳帳空惆帳程門立雪時　忝屬門生長　溪舊隱淪頻年數知已當代一完人談笑饒天趣文章有替身三難看濟美衣浣帝京塵　一别廿年剛相思路　茫文名抗燕許治譜邁龔黄有約游京洛無緣返古鄉（先生兩世兄供職京師以官爲家）自從丁令去魚鴈斷甘凉 
[贈某都督] [  公天]  
　　絶妙生花筆一枝上書慷慨力陳辭樂天憂國偏遭謗賈誼多才總背時俠士情懷雙劍利高人心事一燈知茫茫宇宙難容足赢得鴻名海外馳 
　　東樊來書願以上有潤資（一元二角五分六釐）移助銅版費 
 
 

Page 14

 
 
   
 
