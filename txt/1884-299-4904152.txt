# 1884 - 299 - 4904152

 

Page 1

 
 
[第十八號畫報出售] [  申報舘主人啓]  
臺軍大捷法人死傷無數華人聞之同聲稱快劉爵帥畢竟能軍於此益見兹特購求玉照臺繪成圖以慰薄海人民之欽仰粤省大吏押令法人出境不准逗遛圖其扶男携女負笈提筐情景亦復逼眞兩圖俱編入此十八號畫報准於初六日出售仍於畵報之末附送淞隠漫錄圖說一則閱者鑒之此佈 
[書西報述法外部大臣之意後]  
中法之事擾攘至於今日而卒不知法人之意畢竟若何昨閱西報而後恍然於法外部大臣之意見蓋有深焉者也屢聞法人有添兵之說然終不見其確音又聞法人欲圖北犯此雖皆係傳聞之辭實亦不可不先爲之防以故中國防軍四面雲集無處敢於稍弛防閑而康京之兵又已紛紛出關力圖恢復目下東京信息西人多言法勝華人多言華勝本館亦不敢决其是非但照有聞必錄之例據以入報第細思法外部大臣之意則覺其違衆志而自用師心者殊有出人意志者已夬法國定制兵皆有額各守疆圉如中國之汛地弁兵不得擅自調動其可以征調者不過一萬八千人然此一萬八千人亦不得悉調來華其可以調至中國者約計不過五六千人而止夫中國此時防兵大集津沽爲京師屏蔽防務尤必加嚴除季傅相坐鎭畿疆而外水師兵船亦多萃於析津以防門户旅順口山海關以至烟臺等處節節嚴防重重關鍵法兵若欲北犯雖用五六萬人猶未必其可操必勝之權若以區區五六千人而欲謀北犯是直以螳臂擋車多見其不知量矣故知近日法人斷無北犯之意其屢言北犯者大都聲東擊西虚張聲勢不足取以爲信也惟東京一隅則法人旣用全力攻取刻下未必肯舍之而去蓋此時斐禮欲激動眾人之心以擾中國衆人皆所不服何則因前此攻越南時曾有言在先以爲與中國實無干涉如此時而忽欲致力於中國謀大舉以北犯津沽則無論法國兵力克濟與否而國人必有不願若中國以全力恢復東京將法人已得之地收復一二處或悉驅法人以出東京則斐禮或將以此事激怒衆人使國人皆以中國爲多辜而動其憤激之意則將調大兵興大衆以犯中國未可知也若此時中國不力攻東京之法兵而但合力以驅逐在華之法人其在基隆淡水各兵船勿令其得以一朝佔據合南北洋戰船兵輪及粤海諸水師併力攻圍勿令休息一面斷其援兵截其接濟使法船之在中國者隻輪不返則斐禮之計窮矣蓋無端而擾中國本爲國人所不喜若法船之在中國者悉爲華軍所攻燬則斐禮不但不能以此激衆人之怒反將因此發衆人之怨以爲無故擾入中國致爲所敗其咎固由自取也窺法外部大臣之意其所以必致力於基隆淡水等處務求其得以佔據而後已者盖知中國心懀恇懼若佔得一二處地方則中國必將降心相從以成和議如此則法不失體面而東京得以安然得之然其實則法人之意見殊相左也前此津沽五條和約業已訂定若法人不在諒山啓釁則此時中國滇粤兩省之兵早已如期撤退法人大可經營東京不必開釁於中國也今自諒山敗盟而中國不免挾憤基隆一戰法人在中國實爲戎首又繼之以馬江之役中國水師砲臺悉遭焚燬此雖由於中國自失機宜然衆人之憤憤者則愈甚至於今日基隆淡水連日紛擾雖一時法人未能得志而中國人民聞此消息無不同深義憤各欲得法人而甘心焉故法人之擾中國也愈甚則中國之恨法人也愈深如是而尚欲與中國棄仇尋好又烏可得哉竊以爲中國爲通商之國非用兵之國此言也法前皇拿破侖第三曾言之今法人而侵擾中國其意何居昨報謂法議員集議之時咸謂刻下中法之爭法國需餉告繁故必須先得中國之臺灣地方設關收稅以供軍用本館摽其目曰議員囈語誠哉其爲囈語也然吾則謂此說殆亦傳聞之訛法議員未必眞有此言若果眞有此言則是議員之意亦與斐禮相合正不待有以激怒之矣彼西報所論法外部大臣之意不又有所歧出也哉 
[本舘接奉電音]  
　　昨得北京友人來電有九月十一日諭旨四道敬謹譯登○九月十一日奉上諭直隸大順廣道員缺着張蔭桓補授欽此同日奉上諭劉銘傳着補授福建巡撫仍駐紥台灣督辦防務欽此同日奉上諭吏部奏遵旨嚴議處分一摺福建巡撫張兆棟前船政大臣詹事府少詹事何如璋均着照部議卽行革職欽此同日奉上諭昨日召見之直補用知府陳慶滋着交軍機處存記欽此 
謹按劉省三爵帥補授福建巡撫之諭已由電登入昨報惟漏去仍駐紥臺灣督辦防務九字合再敬謹照登本舘附識 
[和議電音]  
　　昨上午九點鐘京師友人專發電音至本館云昨都下傳聞李傅相特委稅務司德璀琳君晋京向總署密商法事初十日總署王大臣等奏請皇太后皇上軫念民艱賜允法人受欵十一日奉旨着大學士六部九卿翰詹科道會議此事議得法如欲和斷斷不償兵費惟暗稍與以利益以示我朝寛大之恩是日各員卽畫諾覆奏一時朝野人民聞之皆色然而喜云 
[天津來電]  
　　昨上午本館派駐津門採訪新聞之友專發電音云刻得旅順口來電言中朝特派揚威超勇等四兵輪駛赴臺灣協同省帥防禦想天戈所指陸讋水慄區區法人尚何敢輕奮螳臂哉 
[龍州電音]  
　　龍州來電云得關外信息知八月二十日朗甲之戰法人以大隊開花砲數千人糾同教民無數乘大霧猛攻我軍營壘經方周兩軍門拚死抵禦彼此用鎗砲轟擊自辰至申我軍傷亡三百餘人法兵死者千餘人其副提督尼格里也受傷甚重聞已斃命矣按此信與十一日本報所登之華兵大捷一條大致髣髴當是兩人發信故詳略稍有不同耳 
[京都來信]  
　　九月初一日晚各國駐京公使接得電音知關外華軍爲格禮也所挫共斃三千餘名統兵官某姓亦已陣傷法兵則止傷十九人按此說與前日本報所登官塲接得華軍大捷之電與今日龍州來信適相刺謬卽與本舘訪事西人所報亦各不同大約仍係法人言法耳 
 
 

Page 2

 
 
[閩督接印]  
　　新任閩浙總督楊石泉制軍定初七早進城各官均於初六晚出城伺候儀仗自洪山橋直紥至城内都人士往觀者約以萬計是日下午制軍始到接官亭與各官敘禮畢然後進城暫駐北門皇華舘俟督署略加修葺再擇日進轅也初九日已時接總督印舊任何小宋制軍卽移駐在西門街林宅以作行臺云 
[戰勝續述]  
　　基隆淡水之戰爲日已久本報亦屢經述及兹又據淡水本地人稱法人於十三日在基隆開戰卽以兵船六艘馳抵淡水遥轟砲臺孫軍門親督砲勇燃砲回擊兩無所損在後連日交轟以牽制淡水之軍而法人則全力攻犯基隆迨劉爵帥退札獅球嶺法人又全力撲犯淡水十七八九三日内法兵船所開之炮約有八九百門砲臺之砲亦隆隆相應並未被其轟壞法船則受傷頗多聞有一船幾被擊沈因是稍退二十日早法以小船載兵登岸孫軍門先令隘火且鄉社隘丁頭目張阿海卽熟番頭目帶隘丁四五百名在山岸埋伏緣熟番在山向以打獵爲生鎗砲靈準能臥在地上放鎗其人則蓬頭赤足身無半縷是日孫軍門開華與章軍門高元分隊出兵迎敵鏖戰四點鐘之久官軍佯退法軍近前則隘丁從兩邊抄出奮殺法人開槍轟打隘丁一見烟出皆仰臥在地以槍夾在脚指中燃放百發百中法人見之卽退孫章二軍門又奮力殺回法人大敗竄至海邊登小艇逃命又擠翻二艘死者約二百餘名傷者百餘名擒得法弁三劃頭一人陣斃七劃頭一人官軍欲剝取七劃身上之衣被法船用開花砲轟死十餘人官軍乃盡將眞法人首級割下號令自二十日法人敗後卽不再登岸只在口外巡查見有輪船到口攔阻搜索如見中國官憲有印公文等件一槪取去並不准各輪船裝載軍裝兵丁赴臺云 
[淡水西信]  
　　昨得淡水西友本月初三日所發信函云法船之停泊該處者目下並無動靜華軍則在岸上建築土城修理砲臺以爲持久之計查華兵約共八千人俱係山上百姓由孫軍門所招集雖用舊式鳥槍然頗有殺敵致果之氣至前次華軍之受傷者深感醫院中西國醫士盡心調治得以痊愈俱以身畔所帶銀錢奉酬醫士分文不受法兵刻嫌人數不敷大約俟新兵到來再行開仗也初六日又發一函云刻淡水所駐法船惟的斯登一艘餘均開往别處法人自封堵臺灣各口之後所有船隻一槪不准往來見有中國商船出入卽聲言欲開砲攻擊云 
[厦門軍信]  
　　厦門訪事友來報云九月初三日爹得士輪船由臺回厦據搭客稱該船在臺時曾被法兵船派兵上船搜查兩次法兵船囑該船以後不得再走臺灣等語及到安平口時又見一法兵船在口外經過安平砲臺上卽升旂示戰法船不理砲臺上卽放一炮未經擊中法船隨卽遠避迨爹利士船至打狗洋面亦見有法兵船二隻英兵船一隻在口停泊聞法船已下戰書與臺灣道劉蘭洲觀察約於九月初八日開戰聲稱攻打安平炮臺云又有台灣人到廈門云台地彰化嘉義鳳山各縣逼近内山各鄉村現皆竪旗蓋名爲圑練保護鄉里實則以大姓欺小姓强鄉欺弱鄉也緣台地向無土著民人均係客籍遷來如粤之潮嘉閩之漳泉各分黨類時相械闘現値法人來擾羣思乘機蠢動互相搶刼外患未除内訌交作是誠可憂也又云前月二十七日有法兵船三艘馳至澎湖意欲停泊卽經陳復菴協戎命炮臺開炮法船並不還擊卽開往安平外口一船停輪泊守其餘二艘徑往旗後寄椗誠不知是何意見也 
[臺疆近情]  
　　香港中外新聞云月之初六日下午六點越二十分鐘時接到厦門發來電音云淡水海面現祗有法國意士登砲船一艘駐泊於此所有淡水音耗均已密不通風卽該處生意塲中亦皆停歇以致懋遷失業商旅裹足其冷淡情形不堪言喻至法人戰船駐守海口之區凡屬華船無論鉅細槪不准往來間有不知而誤至者彼則發砲轟擊故無敢輕越雷池一步自貽伊戚焉本港初七晨十點越四十九分鐘又接電報云福建火船於初五日由厦門啓行而赴淡水及至海口當被法船阻止不准前行其船上所載貨物及搭客等均不許登岸祇得轉輪回廈門而去延至翌晨六點鐘行抵台灣之時瞥見法國戰船駐泊各處海口極爲嚴密云此則淡水台灣近日之情形也又英國砲船名美連於初六早由臺灣安平　港據云現在台灣之南並無要音惟見法船駐此加意整頓昕夕不遑其意士登砲船則沿海後巡川流不息以防中國附載兵勇解運軍裝而往台灣藉資戰守之用迨於巡哨之際邇遇德忌利士公司之爹利士火船經此當被絞船攔截過船查騐見無他異方始放行其後中國附運軍裝之平安輪艦及火船一艘揚波破浪而至法船恰値開行兩不相遇故平安輪船等得以抵岸了無阻帶殆亦適逢之會有非意料所及者也其安平之砲臺堅固異常比諸基隆淡水誠有天淵之隔法人欲攻此台殊非易易刻下臺上六小鋼砲爲數甚鉅另有大砲四閂重十四墩前在英國製造而成者大塹之險信乎其然又云基隆地方法國駐泊之戰船砲艦現已陸續展輪駛出盖緣是處風狂浪急且砲臺華官發砲皆可轟及故不敢附近而泊此則該處之實在情形云以上所言與本館厦門訪事友來信可參觀互証故並錄之 
[輦轂要聞]  
　　九月初一日皇太后召見鄧鴻臚卿承修是日鴻臚非値日聽宣之期故未進内命下内廷鴻臚寺茶房内蘇拉奔往禀知鴻臚急乘車趨赴禁廷云○善厚齋統酬於本月初二日回京午後謁見醇邸禀知一切大約日内卽須帶隊前赴防所云○本月初二日阜城閂内大街路北正紅旗蒙古恊尉官麽拿獲拍花匪徒男婦三名口並被拐之男女二人該官廳服事關重大當卽一併解送步軍統領衙門辦理查京城諺語匪徒之用藥迷人因而誘去者謂之拍花前經疉次嚴懲早已銷聲匿跡此次復萌故態想大憲當按法刑誅也其拐到之男約十齡左右女則楚楚丰姿已開過楝花時候不知可有家屬投案認領否○肅王等於初七日由京起程赴蘆溝橋閱看八旗滿洲火器營演放砲位其欽派之某大臣已於上月二十九日由京前往矣○聞神機營精字洋槍隊及捷字洋槍隊存營官兵於初二日在東直門外東褡褳坡演打鉛丸銳字洋鎗及勝字洋鎗隊存營官兵亦於是日在西直門外西褡褳坡演打鉛丸○前日　内廷廣儲司銀庫開放造辦處咨領銀一萬兩聞此項銀兩由造辦處備置本年十月皇太后萬壽大慶内廷所需一切禮儀云○廣大冡宰壽於今春聘定原任四川總督寳興公之孫女爲繼室本擬明歲桃夭之候擇吉迎親不意大冡宰偶抱采薪遽騎箕尾訃至女痛不欲生决意相從地下嗣經高堂苦勸遂自謂薄命紅顔源甘過門守節親友勸之再女冰蘖心堅逝不攺適父母不得已勉從其志遂白諸冡宰家擇定上月二十八日過門守節抱木主以成嘉禮聞女年二十有二深明大義誠不愧巾幗完人大冡宰在天之靈其亦爲之欣慰乎○本月初三夜内城東交民巷大街路南九如當舖突有賊匪多人明火執仗踰墻而入先脫首飾房之𢹞入内搶掠舖中支更見賊勢兇猛急濳出報知地面官連調隊勇緝拿至時該匪早已遠颺所失尚不甚鉅越日地面官騐明盜跡申詳通緝不知能弋獲否也○本月初二日劻貝勒閻協揆錫大司宼福大司空許少司宼徐少司空廖中書侍郎鄧鴻臚卿同至總署三點鐘時與英俄美德各公便會晤議論多時至五點鐘後始散聞所議係通商各口岸之事也○聞左侯相函禀醇邸略謂法人首先渝盟現旣開戰切宜嚴懲議和之請以免有碍軍旅云○聞駐紥南苑之八旗排槍隊火器營馬隊駿字洋槍馬隊等已撤回城内放假十天治備行裝准於本月十五日起身赴防云○善帥檄飭京東三河等處趕築營壘定於本月十五日帶領馬步各隊前往駐防其工程未竣之先擬於通州栅欄店内暫爲棲止因善帥以北洋兵力尚單故欲駐築京東以作北洋策應也○前由總理各國事務衙門奏覆興修鐵路一事聞皇太后 
 
 

Page 3

 
 
密令醇邸議覆云 
[辦理在理]  
　　在理者北方人私立之教也其教維何不吸烟不飲酒昕夕念南無阿彌陀佛六字而已教有首其名帊拉一意導人崇奉邪說待其蠱惑而後魚肉之初祗鄉曲愚民誤入其彀漸且士夫亦受其愚弄矣漸且京師亦居然傳播矣近更鳩教中人資建公所於京師宣武門内東城根事聞於步軍營拿獲首從數人解送統領衙門經司員反覆研訊該匪供稱但守教中規例並無結盟聚衆等情司員謂爾等私設公所聚集多人雖未惡跡昭彰實已顯干例禁遂判令枷號示衆限滿責釋并咨行京城各衙門飭兵勇實力查拿按律懲辦嗟嗟一星之火可以燎原涓涓不塞將成江河在理其小焉者也 
[觀察免議]  
　　盛杏蓀觀察現署津海關道極爲當道所器重前月爲諌垣某公所密劾後交李傳相查覆傅相覆陳後上意猶未釋然後左侯相出都時專摺保荐並剖明一切情形始得免置吏議云 
[蕪事捃要]  
　　本月初五日左侯相部下各兵勇雇坐紅船百餘號駛過蕪湖泝流而上聞侯相不日抵蕪故文武各員皆在江于守候云○初四五六等日有自楚調防江陰之兵及鮑爵帥新招援閩之楚苗均乘舟駛赴下流云○中法開釁以來每有匪徒造言生事煽惑人心前經梁小若觀察恭錄七月初七日　諭旨曉示通衢詎近又有匪人在新關及各西人公廨粘貼匿名揭帖觀察因復申明條例曉諭軍民大意謂無湖關辦公各西人均係英美兩國之人卽洋商之在蕪者亦並無法人在内該匪徒等胆敢輕造謡言希圖煽惑除出示曉諭外並分飭縣局各員嚴密查拿解轅懲辦云云不知若輩能稍知歛迹否也○日前郭善臣軍門自梁山防次旋蕪將軍事加意整頓一番各兵勇咸知警懼上街買物不敢肆意妄爲其派駐蕪湖之親軍馬步隊二百六十名前時暫住布篷現在西城外西湖池後建築營壘一座雉堞言言頗極堅固每日早晚操演兩次槍砲皆能命中軍容整肅頗極如荼如火之觀云○蕪湖係水陸通衢之處奸宄最易滋生城守營張千戎每日必微服出門梭巡街市宵小之徒遂不敢肆無忌憚○郭軍門在蕪置辦號衣旗幟計銀六七千兩有奇各工匠昕宵赶造大有寢饋不遑之勢 
[禍及高堂]  
　　潯城道署右邊有淘砂鬼李冬兒者混名小覇王少時曾從某教師遊膂力絶人頗精技擊性嗜酒一入醉鄉雖平時車笠深交亦反眼若不相識前月望後某日李適從麴秀才遊有醫生伍某携藥囊策蹇驢買貿然來經李閂首李見其係走方者流心焉鄙之故意一碰伍幾翻堕地上與之齟齬李卽大肆酒威勃然曰我小覇王誰人不知此地非烏江莫謂而翁時不利兮騅不逝也言畢卽按伍於地盡情毒打伍雞肋不足當尊拳狼狽不堪雖有葫蘆中仙丹亦不能自醫自病隣有閔蔡兩紳士見事不得了出爲排解李反唐突西施大肆辱駡兩紳遂怏怏而退事聞於伍之父兄卽赴縣署報案李懼央人調停願自具甘結出資養傷乞免鼠牙雀角李母某氏見厀下甯馨兄慣事掀風作浪恐一朝禍起苦受株連遂吞砒霜而斃現聞伍傷重難痊命在旦夕李遂拚擋一切潛避他鄉噫如李有眞所謂好勇門很以危父母者乎急宜懲辦以敬兇頑 
[吳淞紀事]  
　　昨上午十點鐘馭遠兵船從砲台外駛至救生局碼頭停泊卽有各差船至該輪駁運由江甯載至之火藥彈丸若干桶交納營中○前晚虎威兵輪由申駛至淞口仍泊大關前至昨十點鐘時開回張華浜原處○昨十二點一刻時陳舫仙方伯乘鈞和輪船駛抵申江公幹○一點鐘時寄泊三隔水之英兵船克雷沙乘潮駛進過馭遠時彼此各升旗以敬○前日下午義字營勇至天后宫扛運千餘斤之開花大砲兩尊至沿塘排設間係川沙營二號廣艇之砲○昨晚福安輪船自金陵駛至仍在原處下椗○昨報列法船出口一事兹悉昨下午該船駛出淞口時有一法人持華官照會至慶營謁見曹肯堂軍門軍門拒而不納法人呶呶不休營兵揮之使去嘻軍營重地豈容强敵窺伺何該法人之竟自取叱辱哉○昨二點鐘時金甌鐵甲船從口外駛進停泊救生局碼頭 
[上海龍門書院邵觀察七月課案]  
　　超等朱逢甲姚文相汪人驥黃晉趙履福沈祥龍秦德楙姚文倬特等朱澄淦王鳳儀韓柳文黃裳陳昌紳吳昌壽李鍾珏秦贊堯汪錫增陳昌熾尹熙棟朱樹新又壹等五十七名 
[賽船記一]  
　　楓葉凌寒之候菊花細雨之天兀坐斗室中鬱鬱無聊賴忽聞獸環低敂聲啓之則友人鏡影生也入門一笑語予曰今日西人有賽船之舉盍一觀乎予辭以故將去謂之曰子且往觀觀則舉所見告我生唯唯旣去手一編檢舟楫故事喟然曰甚矣中西風尚之不同也中國自庖犧氏興刳木之利止藉以任重致遠亦越隋時始以錦帆供遊戲至有唐重五水嬉遂成風俗然亦祇一帆斜日雙槳緑波藉以適詩懐覽烟景而已西人則不然其蕩舟也疾若穿簾之燕輕於狎水之鷗出没於洪濤巨浪中雖濡首沾裾而不悔賽有彩彩爲首至者得多者有數千金意者以波譎雲詭之能易喝雉呼盧之樂乎日已暝生冐雨復至詢之則縷述其中風景皆灟人士所數見不鮮者惟言是日共賽十次第一二次兵船水手坐杉板船爭賽得彩者爲美兵船第三次則各西商八人打槳奪標者係英人康文第四次又賽兵船水手係意大利人出人頭地第五次仍兵船由美人先占一籌第六次又賽商人係二號船得勝第七八次掠波首至者均一號兵船末兩次時已薄暮未及留觀舊雨旣别殘缸半明因倩管城子楮先生龍賓十三友佽成此記而列諸報 
[電光失明]  
　　前夜九點鐘後各馬路電燈忽皆熄焰幸銀蟾吐采無礙人行後乃知該公司機器熱水管損壞昨日已趕緊修整仍與皓魄爭輝矣 
[揑據控欠]  
　　陸友泉投上海縣控稱前問李姓貸洋十元立有借劵早已淸償掣有收據詎伊子李惠卿胆敢揑寫契據盤踞家中硬行索取爲特扭請究辦收票呈閱李供陸借我父銀洋實未償還有據可憑呈請究追借據呈電蔣明府察閱李所呈之票紙墨甚新顯有不實姑念二人交好在前斷陸酌給李撫恤洋三元借據塗銷兩造各遵斷具結完案 
[被逼吞烟]  
　　姜丁氏吞烟自盡經醫院灌救得甦巡捕解送英公堂稟稱該氏向在朱素貞書寓帮傭朱欲從良時以金簪兩支賞給藉作酬勞而朱父阿掌勒索身價朱赴縣喊控經蔣明府將朱發堂緣朱在姚雅仙家爲夥姚有素識客綽號花蝴蝶者知給簪一事告知阿掌遂被騙至姚處帮同逼討並誣串從良是以情急吞烟也即據朱阿堂訴稱我女朱素貞雇該傭婦詎被竊去金荷花瓣二支向索不還特送案請追該氏供朱小姐將荷花瓣二支分送我與大姐我因窮苦已經在慶雲銀樓兌洋八元零今因其父索還致被交捕原物已失只得湊交銀洋太守隨飭該婦給還朱洋完案 
[英界公堂瑣案]  
　　一百三十五號華捕禀稱昨見裁縫王順全門首有許多垃圾堆積囑令掃除反與我爭論其父王金壽帮子將我扭打由一百二十八號華捕前來帮助始將王父子拘案請究王供寗波人成衣爲業門前略有垃圾由巡捕知照因掃除稍遲巡捕卽欲扭入捕房 
 
 

Page 4

 
 
父親再四懇情又有巡捕到來言父親覇阻致被併獲我等雖手藝人斷不敢毆打巡捕其父供亦相同黄太守商之翟副領事判王父子帶回捕房管押一月以儆及捕帶王出忽大聲呼喊云解案時遭捕一路毆打今又帶回勢必又遭其手太守商之翟君教押於本者班房云○包探張阿五禀稱田正祥向顧德奎老虎竈討開水顧因不肯田卽將銅盆擲傷顧之頭額因此拘案顧供訴前情斥請騐傷田供紹興人爲杠失住居老虎竈對門向索面湯水不允致相口角誤爲碰傷黃太守騐顧傷屬實判罰田洋一元給顧養傷完案○巡捕送在路爭毆之莊宸蔭及僧金營請訊莊供本邑人訓蒙餬口因盡疥㿍此僧云能治卽令渠醫索錢一千二百八十文已先給二百八十文如果能好再爲我足今症依舊未愈己不與較昨日路遇僧哽索前找致與爭毆由捕拘案僧供湖南人擺測字攤昨莊來測字不給錢文反與我尋釁求明察復有莊之表弟劉鳳山投案稱亦遭僧哄騙錢文黃太守隨着該僧立卽出境如再逗遛卽行提辦云○葉阿三悾遭鮑阿蔡夏華良屢次尋釁圖說不遂乂被糾衆行兇毆打腰間受傷求提研訊黃太守卽飭差提鮑到案鮑供並未糾衆行凶太守騐得葉傷屬實判罰鮑洋五元給葉養傷兩造遵斷而退○甯人余阿生訴稱妻余王氏屢次失竊金節查無証據今見傭婦華李氏頭插金茉梨卽所失之物爲此交捕送案據華李氏供我因失就借任余處與余王氏梳頭誤將金簪隨手揷自己頭上竟被誣竊太守訊金簪曾否交還余王氏稱已收到遂一併斥退 
[陳家木橋賑所更正啓]  
　　啓者八月初六日登報劉頤伯捐洋五十元此係劉頤伯經募劉幼白所有捐脫落經募兩字兹特更正頤伯自捐洋五十元卽是正月三十日所登之劉舜年也[  電局同人公啓]  
[委員捐廉]  
　　啓者初五晚十一點鐘友人拾得劉作記存公大莊銀摺一扣約計七千餘兩莊票九張内有泰來倒票七張閱後知係保嬰局等抵劃泰來欠欵呈繳之票初七日報登作記遺失票夾告白聲明如有人給得送交公大庄等云當向該庄詢問知係淸理泰來庄帳務之劉委員步瀛所失因思劉君旣准將此種倒票劃抵欠欵則回省時必須繳呈臬憲摺中存銀七千餘兩卽係督收繳案之欵關係非輕因卽面交劉君手收午後卽承劉君捐助賑洋一百五十元收票上囑書作記兩字當此市景蕭條勸捐無術劉君淸風兩袖獨能於變通辦公之中慨捐鉅欵實與公事賑捐兩有裨益請登貴報藉達謝忱九月初九日籌賑公所施則敬啓 
[江督轅門抄]  
　　九月初五日江西候補道劉鴻年見辭進京知府朱賢來禀知到輪船去應差俞鳳珍禀知中堂委江西河口轉運差知縣萬中培辭赴朱家橋工差候補道李家驊從九汪喬年均禀知奉調福建差遣○初六日調閩差遣河南候補道許星翼到二品蔭生李光瑜禀知奉中堂調隨營差遣 
[蘇省撫轅抄]  
　　十一日二品頂戴浙江候補道王景澄江西人浙江來赴揚州候補同知孫詒紳禀辭奉委赴鎭江上游厘局差○十二日題署震澤縣趙昌言禀辭赴任有於本月十七日接篆准調武進縣金禀辭赴任並謝保舉卓異有於本月十七日接篆未入薛鑅禀知奉委蠡口分卡差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年九月初四日京報全錄]  
　　 
[宮門抄]  
　　上諭四道錄前○發抄旨四道○給事中秦奏爲特叅疆臣罷斥摺○又奏特叅知府請派員查辦片○大學士左等奏爲請旨摺○者督崇奏爲恭報交卸印務日期摺○又奏關稅期滿徴收數目片○大臣文等奏爲擬請正陪佐領補放片○又奏爲據情轉請展假夾片○九月初四日刑部都察院大理寺正紅旗値日無引見○克侯許庚身各設滿請安○續昌謝辦理海防事務恩○麟公續假十日○奎明請假十日○内務府奏派致祭内外城隍廟派出躍年齊克森布○召見軍機續晶○發抄潘霨奏星子等縣被灾情形奉旨知道了所有被災地方着該撫飭屬查明妥爲撫恤毋任失所欽此○又審明永甯縣民張五狗等挾嫌謀殺林雪狗林修氏二命案定擬奉旨刑部速議具奏欽此○又候補守李維翰署臨冮守奉旨吏部知道欽此○又續行查明陣亡揀選知縣黃秩浤請給襲廕率旨吏部議奏欽此○○刑科掌印給事中臣秦鍾簡跪奏爲特叅庸劣不職疆臣請旨立子罷斥以重封圻恭摺仰祈聖鑒望竊維吏治之隆亐視乎疆臣之賢否疆臣賢則一省治各疆臣皆賢則天下治必不可使有庸劣不職者充位其間貽害地方也江西巡撫番霨才本庸闇性復浮夸由雜職進身藉醫術鑽營躐躋方面歴官各省毫無政聲綰閩藩時以年認將軍文煜爲師被督臣李鹤年叅劾經沈葆楨查明據實覆奏番霨時藉告病去職竟獲安然無事人咸謂其有奥接自任冮撫以來暮氣益甚遇事　頇辦理率多乖謬臣風聞所及姑舉其數事言之如上年八月該撫奏稱餘千縣候選主事鄒頤自同治十一年至光緒八年積欠紹榮等十七户地丁銀一千餘兩漕朱九百餘石迭經嚴催未據完繳請旨革追一摺查地主 
官勒令紳富包完本姓及本村錢糧太干例禁乃該撫以紹榮等十户錢糧違例令該主事一人包收包納該完不足數卽行奏革殊駭聽聞徑御史譚承祖以江西有此弊端奏奉諭旨飭查故撫竟敢飾詞覆奏任意欺蒙不獨此也德興縣楊姓一族積欠丁漕知縣戴良葵勒令職員楊之望一人包完委縣丞馬永鏜赴村坐索六日楊之望被逼　命屍子與屍之胞姪知縣楊觀成中書楊榖成傷動情切粘結具呈奉關地方官逼斃職員該撫並不提省訊間輒德信該縣一面之詞含糊入告坐死者以愁急自盡坐屍子以揑詞妄報屍姪以帮同誣控率請革職殊出情理之外且原奏謂楊姓所欠地丁銀一千五百餘兩漕米八百餘石聞楊姓公產並無此數亦非楊之望一人所能經管何至有侵蝕各項丁漕之事至所稱屍子等具有甘結竟爲該撫密諭馮知府多方誘脅所致其謬妄糊塗更可駭矣上年八月該撫赴九江鎭閱兵携帶多人乘坐滿冮紅大船十隻隨從員弁之船又不下十餘隻偵游半月有餘始抵潯郡沿途供應浩煩州縣苦之船泊靑山時地主官呈送酒席該撫家丁因門包不足大肆咆哮致嚇跌抬夫落水身死該撫佯爲不知其平日罔恤民艱玩視人命大率類此且該撫習慣驕奢揮霍任意未能儉以養廉遂至老益務得聞其廣通賄賂藉蘿宿逋雖暧昧不得盡知而勒索贑關規費銀兩固昭昭在人耳目者現値關稅短絀該道無以應命則令於厘金項下挪鎭足數每年一萬四千餘金不准分毫短欠封疆大吏如此貪黷又何怪吏偷而酷民怨而　乎竊念江西東連閩浙北接蘇皖居長江腹地上游當此海防緊要與東南各省實有輔車相依之勢地廣民煩斷非庸劣之潘霨所能勝任謹據實紏叅請旨亢予罷斥抑或簡派大員前往查辦以儆官邪而靖地方伏乞皇太后皇上聖鑒謹奏奉旨已錄○○給事中秦鍾簡片再臣伏讀本月初三日邸抄江西貪劣各員該撫臣潘霨不能隨時舉劾至爲學政臣陳寳琛叅奏想見一時吏治爲之肅淸乃此外劣員尚有原叅所未盡者據臣所聞則以廣信府知府董兆奎爲尤甚查董兆奎性情暴戾以酷濟貪到任以來遇事婪索必飽所欲而後已甚有擅用非刑以肆其饕餐首用刑時輒令伊姪在旁監視爲之助虐其納賄之術亦以伊姪爲之說合以賈姓閂丁爲之過付所納賄金悉用票單封呈外加捐欵字樣以爲掩飾贓私狼籍劣欵甚多鉛山縣文童湯誥上年赴府試時因失物向典史索閙該守立將湯誥伏責並掌責廪保顔爲邦已釋放矣旋聞該童等曾入賄銀爲經手人乾　遂復委員將該童等親提到案得賄銀三百兩始寢其事過付人爲周老德一布商葉明謙舖行倒後因布客自縊案經府控該守聞葉明謙家資鉅富索詐不遂屢用非刑竟將該商立斃堂下一玉山縣民張慶鈞與族人搆訟該守藉端索詐得賄銀數千一兩一該守諭令上饒縣舉辦育嬰會勒捐十餘萬金僅以七萬金肅公其餘盡入私槖一禁吸洋烟罰欵數千金行入已僅以數百金製戒烟藥丸遂將全數開銷淨盡一禁用小錢罰欵幾及萬金盡以入已並未藉事開銷以上各欵皆假公事脅取民財怨讟沸騰劣聲遠播若不嚴予懲處曷足以儆貪墨而安善良相應請旨特派大員查明叅辦地方幸甚僅附片具陳伏乞聖鑒謹奏○○大學士臣左宗棠謹奏爲請旨舉查大學士行走班次應行請旨今前大學士署直總督李鴻章於光緒十年八月初五日奏旨補授大學士其行走班次前後臣等謹繕摺伏候欽定爲此謹奏奉旨左宗棠行走班次著在李鴻章之次欽此○○二品頂戴奉宸苑卿前粤海關監督奴才崇光跪奏爲恭報交卸印務日期並造册移父錢糧仰祈聖鑒事竊奴才承准户部劄知本年正月三十日奉旨粤有關監督着海緒去欽此兹任監督海緒於本年四月二十六日行抵廣東者省城以才隨派大關委員衡秉元恭齎粤海關關防一題並庫儲錢糧逐欵造册移交訖其大關潮州新關瓊州新關北海新關各口共徴洋稅常稅洋藥稅土貨半稅子口稅招商局輪恐貨稅曁各洋藥稅廠收支數目現均戴至四月二十五日止一併移交接收奴才俟交代靑楚卽行起程回京除循例恭疏題報外所有奴才交卸印務日期並造册移交錢糧緣由謹恭摺其奏伏乞皇上聖鑒謹奏軍機大臣奉旨知爲了欽比○○崇光片再查洋稅按照結期自光緒九年九月初一日起截至十年四月二十五日止計七个月零十九日大關共繳洋稅銀五十二萬八千二百七十三兩三錢三分六厘洋藥稅銀三萬八千三百九十八兩五錢八分六厘土貨半稅銀三萬四千九百二十二兩五錢三分六厘招商局輪船洋稅幾一萬四千十七兩五錢二分三厘土貨半稅銀六千一百六十一兩一錢九　潮州新關共繳洋稅銀三十三萬四千七百八十兩八錢三分六厘洋藥稅錢八萬千五百七十三兩三錢二分一厘土貨半稅銀五萬四千六百四十七兩九錢二分五厘招商局輪船洋稅銀一萬五千四百八十五兩九錢六分二厘洋藥稅銀一千五百十八兩九錢土貨半稅幾六千八百四十九兩六錢六厘瓊州新關共徴洋稅銀三萬九千八百五十六兩三錢九分六厘洋藥稅銀二萬一千六百七十兩七錢六分六厘十貸半稅銀六兩四錢一分子口半稅銀一百三十二兩七分五厘北海新關共徴洋稅銀四萬六百六十三兩五錢一分七厘洋藥稅銀二百三十八兩六錢五分土貨半稅銀六十一兩六錢六分五厘子口半稅銀七百四十九兩六錢六分六厘常稅按照關期自光緒九年十一月二十六日起至十年四方二十五日止計五个　大關共徴常稅銀六萬八百三十三兩五錢九分七厘潮州新關共徴常稅銀九千五百八十四兩三錢三分四厘瓊州新關共徴常稅銀一千一百二兩五錢九分四厘化海新關共徴當稅銀八千二百九十三兩五錢七分四厘各口共徴銀九千二百十九兩五錢三分七厘又新安香山等屬各洋藥稅廠共徴洋藥稅銀八萬三千一百四十七兩五錢除支銷經費銀十五萬八千八兩七分一厘不敷銀七萬五千八百六十兩五錢七分一厘以上各欵核明一併移交新任監督海緒接管因潮州瓊州北海三關截算數目報到有需時日是以拜發稍遲奴才旣經交卸此摺係借甲粤海關監督關防合併聲明伏乞聖鑒謹奏機大臣奉旨衙門知道欽此○○文緒等片再查部議鄂倫春人丁　旂建治章程内開所放官缺卽令任事嗣再出缺仍照旂營體制挑擬正陪惟該丁久居山中不尚積蓄窮苦甚多遠道赴京不無糜費急切難辦徒曠職守擬請將擬正之員奏請補放先行任事食俸擬陪之員請旨記名遇缺坐補修俟差便陸續給咨補行引見以示體恤等因奏准在案今興安城鄂倫春廂紅旂佐領定格善丙病出缺當經飭據該總管將應選人員呈送前來奴才等揀選得廂紅旗驍騎校札善人尚精强堪以佐領擬正正黃旗驍騎校新都善身材魁梧堪以擬陪相應請旨補放以度遵照部議將擬正之員先令任事照例食俸俟有差使再行補送引見以　定制謹附片具陳伏乞聖鑒謹奏軍機大臣奉旨着以擬正之札善補授擬陪之新都善着記名餘依議該部知道欽此○○文緒等片再准呼蘭副都統咨據荆州副称統穆克德布呈稱前因假滿修墳未竣呈請轉奏仰蒙天恩賞時兩個月計自閏五月初三日起今又假滿正在東裝起程之際詎意前在軍營染受腰腿麻木並痰喘舊痰發作動履維艱延醫調治一時難以就痊假限巳滿實難支持呈請代奏自七月初三日再行續假兩個月俾資趕緊調理一俟稍痊卽行就道赴京跪聆聖訓斷不敢藉病倫安有負生成等情轉咨前來謹附片代奏伏乞聖鑒謹奏軍機大臣奉旨穆克德布署再賞假兩個月欽此 
 
 

Page 10

 
 
[光緒十年九月初五日京報全錄]  
[宫門抄]  
　　上諭一道錄並○直督李奏永定河大汛瀾摺○御史方奏特叅知州片○都統升奏爲奏爲奏聞片○陜撫邊奏請卄補叅將摺○漕督楊奏啓壩放水日期片○陜撫邊奏撥給義地埋葬片○浙撫劉奏調委管帶營勇片○陜撫邊奏叅通繫審辦夾片○九月初五日工部鴻臚寺鑲白旗値日無引見○禮王等看操完竣覆命○福錕松溎溎榮惠各假滿請安○内閣奏派騐放之大臣派出劻貝勒敬信徐桐胡瑞瀾○召見軍機鄧承修○○大學士直總督一等伯臣李鴻章跪奏爲永定河伏秋大汛搶護平穏獲慶安瀾恭摺仰祈聖鑒事竊本屇永定河凌汛安攔經臣奏報卽飭該道游者開將伏秋大汛事宜妥籌布置督率員弁親駐河干加謹防護卽據游智開禀稱自閏五月十二日後各處大雨時行河水接續盛漲伏秋汛内皆漲至十餘次深至一丈七八尺大溜汹湧趨向靡定或挺生沙嘴兩岸險工迭出蘆溝司之南岸七號南上之二三四號十號直一二三四號南下之一十號南二之頭二號金門閘北壩台十五六號南三之六八九號十六七號南四之三四號十三號十五六七八號南五之七號十五六七號及新大壩南六之十一二號十五六七九號二十號南七之西小堤十二三號十九二十號二十王號南八上之三號五號十一二三四五六號北上之二號六號八九十號十一二號北中之十號十三四號北下之五六號北二之三號北二下之六號北三之五號十二號北四上之二三號北四下之九號十二號十七號北五之頭號七八九號北六之二號六號北七之大壩三四號六七號壩埽一如蟄陷或坍坎近堤搜根出漏甚有隨廂隨蟄坍塌堤身及横流冲激堤頂漫水之處且因河流攺移向稱平工之北上南八上下三汛及北大壩大溜走至九成該處本無埽叚情形尤極危險迭經該河道督率員弁啓放閘壩分洩一面添雇𢠅手卯夫無分兩夜分投設法搶廂或幫寛堤壩添下埽叚或捲由挂柳並用麻袋裝土沉護將鑽漏處所趕卽堵住坍塌堤身補還齊整幸物料充足人心踴躍得以措手搶辦一律保護平稱時過秋分水勢日落河流順軌蘆溝橋存底水六尺四雨伏秋大汛安瀾等情禀幸前來臣查永定河兩堤純沙中洪淤墊每屇汛期卽虞潰漫本年伏秋汛内水勢迭次盛漲險工林立所幸小口洩水尚暢尚有閘壩分减經該河道游智開及時啓放督同工員履危蹈險設法搶辦竭數月之力全工得以平穏沿河州縣胥免昏蟄之害堪以仲慰聖懐至本屇出力各員擬先存記俟下屇彚案奏懇恩施所有永定河伏秋大汛安瀾緣由理合恭摺其奏伏乞之皇上聖鑒謹奏軍機大臣奉旨知道了欽此○○方汝紹片再臣風聞署安徽壽州知州沈慶立庸懦無能不理民事自履任半年以來從未出城一行於四鄉呈報盜刼之案皆延置不問皖人來都者言之藉藉伏思安徽風潁兩府風俗强悍非精明幹練之才不能治理似此庸劣之員若久於其任必致貽悞應請飭下安徽巡撫將該員撤省察看是否能勝知州之任臣爲地方起見謹附片據實具陳伏乞聖鑒謹奏奉旨已錄○○升泰片再奴才自到烏以來適値裁勇節餉統籌全局議攺行省之時凡地方所應開創之件自應俟部覆至日方可舉行第查烏垣爲邊疆衝要之區都統有統轄文武之責事務殷煩職守攸重官制未攺之前所有一切吏治操防慮仍盾舊章辦理當經督飭所屬各文武加意防守實力講求以期無誤遇有中外交涉及緊安事件卽一面咨商督辦大臣劉錦棠稱衷共濟折中於是以免政出多門而便遵守其本營今歲旗屯奴才履任之初正値農忙之際隨飭協佐等留心照料不得虚應故事致滋糜費現幸有秋容俟收有成數再爲隨時開報復查有上年撥歸其旗營西九家灣荒地一叚計一千一百六十三畝因歴年水道失修渠流壅塞故尚荒蕪不無可惜是以奴才履勘約計此渠身共長七千八百五十餘丈需費無多當自捐廉交泒署領隊當勒銘額雇工疏濬璟據開報共費二千二百四十餘工俱已培修完竣以冀明歲多得一分之水卽可多種一分之田或議招佃或卽自耕均於民旗稍有裨益至滿營原習格林瓦斯各種車砲之旗兵仍令照舊隨同教習勤　操演毋許曠玩所幸地方數月於兹仰託天恩雨暘時若年榖順成民情均極安謐堪以上慰聖懐惟查烏垣名屬所遺田原尚多前雖迭經招徠無如地曠欠稀户口零落一時未能遍闢奴才屢與署鎭迪道英林實任迪化州知州潘效蘇等悉心區畫定立章程擬爲籌欵酌給牛耔陸續招安擇人而授計明春屯户當可增添以圖地和漸興而裕民生外所有到烏籌辦及近日地方情形謹附片奏聞伏乞聖鑒訓小謹奏車機大臣奉旨知道了欽此○○陜西巡撫奴才邊寳泉跪奏爲揀員升補撫標叅將以重營伍恭摺仰祈聖鑒事竊照陜西撫標中軍叅將胡得成升補靖遠協副將所遺中軍叅將係省會要缺有整率營伍之責必須勤昕幹練之員始克勝任奴才抵任後於陜省實缺叅將合例應調人員内留心考察非現居要缺卽人地未宜惟查有提督銜補用總兵儘先副將借補鎭安營遊擊英林年六十歲廂監旂漢軍人由黏桿處拜唐阿歴升鑾儀衛雲麾使咸豐三年以遊擊揀發廣西差委旋補撫標右營遊擊升補撫標左營叅將因屢年防剿出力歴保花翎儘先副將加總兵銜同治五年補授雲南曲尋協副將八年八月在任聞訃丁降服憂回籍守制復因克復尋甸州城出力案内保以總兵補用九年八月服滿起復以副將發陜補用十年到省十二年委署延安營叅將光緒二年借補鎭安營遊擊九月赴任因關隴肅淸出力案内保加提督銜八年二月赴部引見十二月回任該員久歴戎行曉暢營務在陜多年於地方情形尤爲熟悉以之升補撫標中軍叅將洵堪勝任與例亦符合無仰懇天恩俯准以提督銜補用總兵儘　副將借補鎭安營遊擊英林廾補撫標中軍叅將實於營伍地方均有裨益如蒙俞允俟接准部覆後再行給咨送部引餐以符定制所遺鎭安營遊擊員缺陜省現有應補人員俟接部咨另行辦理除該員履歴咨部外謹會同陜甘總督臣譚鍾麟固原提督臣雷正綰恭摺其陳伏乞皇太后皇上聖鑒訓示謹奏軍機大臣奉旨兵部議奏欽此○○楊昌濬片再宿汛劉老澗滾壩向係水大則啓水小則閉本年七月汛水續長該汛十字河存水一丈七尺有餘於初六日將該霸照章啓放以資宣洩而保堤工謹附片陳明伏乞聖鑒謹奏軍機大臣奉旨知道了欽此○○邊寳泉片再陜西自經兵燹回民墳墓多被平毁亂定後查辦叛產塋地盡成平陸彌望榛莽無從分别撥留從前省内叵民屍棺率多堆積廟宇及浮厝城中隙地同治十一年督臣譚鍾麟於護理陜撫時撥給北郭公地三十七畝令其出城安葬經前撫臣邵亨豫會同前督臣左宗棠奏明在案奴才抵任後查知城内回民近來復有浮厝私埋情事推究其故盖因原撥義地餘隙無地不肯叢葬且有歲時祭掃取其近便不願出葬城外者查城關之内本不應私行埋葬况省會人烟裯密陰陽參錯於勢不順於理非宜當督飭保甲總局妥議續撥地畝兹查有長安縣西北鄉八家灘地方塋田四叚共三十五畆七分堪以撥給叵民作爲義地由局詳經奴才批示立案自後回民凡遇喪事隨時報明保甲總局責成回紳地保飭令出城安葬續撥之後如仍在城内浮厝私埋由地方官隨時查明究懲其出城埋葬祭掃各事宜槪照舊章辦理謹附片其陳伏乞聖鑒謹奏軍機大臣奉旨署照所請該部知道欽此○○劉秉璋片再昨准漕運總督臣楊昌濬咨函飭調留浙記名總兵莫坤和原帶楚軍一營赴閩臣因該營駐紥泗安爲三省要道緝捕彈壓均關緊要萬難掣動故未調往海口且近日沿海鎭道添兵籌餉之文急如星火未能一槪應付轉以原有之營調往他省似非正辦惟莫坤和係楊昌濬舊部是以當卽飭委留浙記名總兵楊明光前往管帶該營飭令莫坤和交卸馳往淸江聽候差遣俾可就近招募除己咨覆漕臣楊昌濬查照外理合附片陳明伏乞聖鑒謹奏軍機大臣奉旨知道了欽出○○邊寳泉片○再咸寗縣民婦張郭氏於本年閏五月二十六日晚被人殺傷身死經該縣票差跴至副將銜留甘補用游擊殷樹洪寓所拿獲首犯穆成該遊擊輒敢出頭挺抗縱令穆成脫逃旋經續獲從犯楊明及知情之劉奉淸到案訊據楊明供認亦在該遊擊寓所服役聽從逃犯穆成殺斃張郭氏不諱據該縣錄供由藩臬兩司詳請叅辦前來奴才查該遊擊殷樹洪以武職大員胆敢藏匿人命重犯經差役拿獲猶復出頭挺抗縱令正兇逃逸實屬特符妄爲目無法紀相應請旨將副將銜留甘補用遊擊殷樹洪先行革職以便歸案審辦謹會同陜甘總督臣譚鍾麟合詞附陳伏乞聖鑒訓示謹奏軍機大臣奉旨着照所請該部知道欽此 
 
