# 1884 - 181 - 4904034

 

Page 1

 
 
[書本報津人述戰後]  
　　日昨本報載津人來信謂中法此次失和實以法兵猝攻劉團劉師敗續遂有復仇之舉兩下交綏不分勝負法人欲假道於粤西邊界繞出劉團之後以爲夾攻之計而粤撫潘琴帥不許乃移師向潘營潘拒之於前劉軍乘間以擊其後法兵大敗因是而歸咎於華人致有法提督率兵船來華詰問之舉且謂法國前曾照會李傅相請相機會同滅劉團傅相尚未准行法人廹不及待爰有此舉前計簡明和約之第一欵內似有所指此説也雖係津人傳述之辭確否尚未可定然即此而可以知法人之心矣查簡明和約第一欵云中國南界毗連北圻無論遇何機會並或有他人侵犯事情均應保全護助此數語含混不露在中國視之爲是固法人之美意設該處有他國人干犯等事法國人保全護助其所以爲中國者何如即所謂保全護助者專指中國而言則亦不過該處設有機會而法人爲他人所侵悔中國爲之保全護助是皆情理之所應有無庸致疑也而孰知法人之意所謂機會者盖指滅劉團之機會所謂他人者别無他人實指劉團所謂均應保全護助者蓋欲中國之兵相助法人以共滅劉團即此觀之其五條和約實將以輕嘗中國而將來諸事之掣肘皆於是乎基之何法人之狡至於此極哉夫前者定此五條簡明和約之時並未言及劉團作何處置　嘗疑及之謂嗣後法人釁端必將自此而生迨觀於法員致書劉爵帥而欲招之使降始知法人固有深意欲招劉軍爲己用以收東京之功爲將來窺伺之地又觀劉爵帥覆法員之書侃侃正言不卑不亢辭嚴義順直使法人無從　喙有以關其口而奪之氣而法人之計於是乎窮矣而孰知其所以處置劉軍者别有方計也劉爵帥爲中國之人其助越南以拒法人理直氣壯忠義之氣足以驚風雨而泣鬼神中國方且褒之嘉之爵之祿之顯榮而尊敬之又安有與法人共　劉軍之理然劉軍一日不滅則東京之事一日不定而法人之在東京者亦一日不安法人之先時不言及劉軍作何處置者蓋初則尚欲招之不得則欲攻而滅之滅之不能則又欲與中國合兵以共圖之中國而允則劉軍必不能支其亡可翹足而待劉軍蕩平而越事自克大定自此以後莫之予毒而法人將益生心於中國此必然之勢也中國而不允則可以簡明和約之第一欵爲藉口而以中國爲背約斯時爲中國計最是爲難以劉團之忠勇而不能助之則亦已矣若果助法人以圖之後世其謂我何且即使不與法人共圖而於法人假道圖襲劉軍之後而中國遽許之使法人得志劉軍覆亡則我雖不殺伯仁伯仁由我而死撫心亦殊未安也倘一不許則法人之責問又無可以爲辭此其事殊有大費躊躇者矣此時法人以此爲口實而命將發船來與中國相詰問中國若因此而遂與之戰雖勝負之數不可預必或者將弁用命士卒敵愾使法人連檣來華之戰艦二十餘艘隻輪不返亦豈事之所必無第越南之事中國尚可含忍而許法人以和今事已有成因此區區而忽開釁端安心易玉帛而爲兵戎殊亦不甚合算然則中國於此不將兩窮矣乎鄙意則以爲此事亦不致兩窮也法人立約之時並未言及劉團作何處置而劉團實爲中有功之人計不如明與法人言謂劉軍在越爾國軍士必不能高枕而臥若欲我中國助爾滅劉則於理實有未順今中國召之回華使之統兵駐紥滇粤邊境以自固吾圉越南之事不復預聞如此則法人亦必無不聽然後榮加爵賞畀以權位使劉團感中朝知遇之恩保全之道既得遠法人之害而又克全其令名不没其勳望若此則劉爵帥必且感激思奮爲中國邊境興利除弊而邊陲安於磐石國事固於苞桑是獨非兩全之上䇿乎袞袞諸公度必有計及於此者無煩豐干之饒舌也特芹曝之忱有不敢安於緘默者此則區區之心焉爾 
[本館接奉電音]  
　　○昨由通州電局專發電音到本館有閏五月十一十二日諭旨六道敬謹譯登○閏五月十一日奉上諭鹿傳霖奏叅劾劣員等語河南候補同知楊歩雲鄙俚荒謬任性妄爲候補同知王麟紱乖戾性成不安本分均着即行革職以儆官邪欽此同日奉上諭給事中秦鍾簡奏前䋕廣西臨桂縣知縣張秉銓丁憂缷事並未回籍輙逗遛粤省種種鑽營干預公事謀充隨營委員貪利忘親等語丁憂人員自應回籍守制張秉銓從前屢被叅劾何以仍在廣西營求差使即着潘鼎新查明勒令回籍不准逗遛欽此同日奉旨邵曰濂補授大理寺少卿欽此同日奉上諭熱河正總管瑞芳着留京當差欽此同日奉旨文興補授太常寺卿欽此○十二日奉上諭熱河正總管着毓秀補授欽此 
[電音傳疑]  
　　○本月十一日倫敦羅偷發來電音云法廷現欲向中國索賠兵費銀二千萬磅云云按前此中法未定和議之先該電局曾有電音云法國須索賠兵費六百萬磅後細查法廷並無是説今次兩國尚未開議而該電音又有索償二千萬磅之説正不知此消息從何而來竊恐該局之電音殊不足深信也耳 
[法艦赴越]  
　　○法國新添兵船一艘名阿多爾駛赴越南東京於五月廿七日抵新加坡云 
[法將到滬]  
　　○法水師提督孤拔於前晚十一點鐘時乘赫墨林兵船到滬隨帶兵船五艘連坐船共計六艘法提督登岸即至法公廨與法欽差巴德諾脱會晤所談何事外人不得而知聞提督即於今日乘巴夏爾兵船赴津并傳聞欲聘精通法國語言之通事六人及文案六人云 
[京師紀聞]  
　　○皇上初六夘正御紗袍青紗褂乘轎出神武門至大高殿拈香祈雨後至昭顯廟拈香畢仍由舊路進神武門還宫所有應行前引後扈之王大臣御前侍衛及大門侍衛文武官員人等於初六日丑刻敬謹預備 
 
 

Page 2

 
 
○初二日廖閣學壽　所遞封奏蓋聞爲辭總署之差○初四日軍機大臣未初始行散值想有緊要事件○左侯相奉命管理神機營本月初四日己刻到任所有全營各翼長章京委員書手馬歩各隊管帶帮操營總官員及機器局官員俱往營內預備謁見此已列報並遴派文委員霖英委員祥連委員興毓書手斌專預備侯相差遣及緒寫文札等事此四人均係年壯才優書法出衆可備驅使者也○初四日由軍機大臣面交神機營聽差委員內廷發出建造砲臺圖説匣齎回本營聞擬擇要隘修造俟修成後撥兵駐守奉醇邸諭咨行嚮導大臣處遴派明練員弁赴神機營仿照圖説式樣摹畫俟繪畢仍將原圖恭繳內廷也○聞左侯相面奏將現駐紥兩江總兵喻先知所帶恪靖親軍良營及提督易玉林所帶恪靖親軍衛隊營兩營全軍調赴畿東駐紥其兩營月需餉項仍由江南支應局領放所有兩營物由輪船北上一切事宜已行知南北洋大臣商辦並札飭通永道於通州地方擇寛敞之處以備兩軍駐紥矣○初五日聞神機營王大臣公同酌擬欲行奏派全營翼長熙少司空敬統帶此次抽調之江南恪靖親軍兩營官兵駐紥通州督率訓練然尚未奏明也○前陝西候補道孫觀察毓林告病回籍前奉有着即來京之旨蒙兩江督憲曾爵帥給咨送部現已航海來京在部投到聞吏部辦理具奏事宜即日帶領引見候旨錄用云○劉侍　恩溥條奏同知通判之缺甚少開缺又難若不量爲變通則在京候選者未免壅滯請改一咨四留等因吏部查前據張學士楷條奏內開同知通判選缺議定四咨一留行知各省業經遵辦在案今若改爲一咨四留恐致紊亂未便更張所奏應毋庸議云 
[調度有方]  
　　○左侯相此次入都隨帶親軍千餘人聞侯相奏請將該親軍併入神機營訓練已將花名册籍呈進想侯相親軍素稱勁旅此事若准則神機營隊伍必當精益求精矣 
[起用廢員]  
　　○昨接京師訪事人專發電音云近日國家需材甚急聞軍機大臣已於初十日面奉諭旨所有文職四品以上官員前經因案被叅降革者着吏部開單奏報殆有棄瑕錄用之意想各該員遭際隆恩當莫不感激思奮也 
[粤中灾異]  
　　○粤垣本年災異迭出比戊寅年爲尤甚南海九江鄉於去月二十八日突遭龍氣經過傾倒房屋二十餘間悉成坵墟前函經已報及而是晚仍復大雨如注該處基圍又被冲决一夜之久水長丈許廬舍傾陷不可勝數人從夢中驚覺舉目蒼茫東西莫辨多有隨波逐流不知去向者是誠一大劫也又肇屬高明縣於前月二十六日有某鄉出蛟突然泉水傾倒而下附村居盡被冲陷人民弱斃多少仍俟續聞 
[粤灾述聞]  
　　○粤東旬日以來水勢滔滔有加無已被災地方以肇郡爲最重高要四會鶴山等縣皆已成災聞肇慶府四城門皆用磚灰堵塞使水不能洩入而水已將溢至城基廣府則南海番禺順德三水等縣南海之九江大桐石龍西樵順德之龍江龍山等鄉爲甚其水高至瓦面各縣禾黍將已收成而突遭此水患轉豐爲歉殊屬不堪設想矣○初三夜寳華坊吳宅被匪徒六人乘水湧入所有細軟之物盡行搶去又芙蓉坊被水較深入屋約有二尺許各家檯椅皆已浮起某家有枝木公座椅八張被匪徒潛伏水內用一繩繫住帶之而去某家見該椅泛出門前方欲援住乃該椅正如順風揚帆飄然遠引始悟爲匪徒所竊無如水勢洶湧不能向前追回惟有瞪目相送而已 
[穗垣近事]  
　　○彭欽憲前曾諭飭各鄉龍船於閏月初五六日齊赴黄埔礮臺前競鬥以觀風景或欲察各縣鄉民孰强孰弱以待將來招兵亦未可知惟現在河水漲發地方被灾十居其七當此蒼茫之際恐不能有此熱閙之觀也其果遵諭與否容俟續聞○張香濤制軍無論士民仰望即同僚亦倍覺敬重現聞張振帥　先退出衙署以便香帥到省即可進衙視事而倪中丞則勸不必謂印未交而遽行離署恐民心疑惑然振帥敬重香帥之心於此可見矣○皇華館現已修飾爲新任督憲行轅之用惟督憲持躬節儉不尚奢華故辦差者凡玩器字畫皆不敢過爲陳設○省城五方雜處良莠不齊現届科考府試士子雲集匪徒易於藏匿蕭府尊刻已重頒誥誡着各保甲委員嚴密查訪矣○黄植庭觀察自丁艱回籍主講粤秀書院業已三載各生童仰荷栽培如逢化雨今觀察奉命回京供職將講席告退凡在院肄業者彌覺宫墻在望欲從末由矣現該講席已聘請潘寳璜太史云○肇城七星巖嶺南名勝之區也中有一巖崇奉觀音大士素著靈感日前張振軒制軍偶爾違和特遣委員䖍往祈禱并求示仙方乃靈丹甫飲而夙恙全瘳制軍遂於初一日敬書匾額一方委同知劉作棟代往懸掛以答神庥○初一日同知俞紹恩解軍裝赴梧州初三日即已回省銷差其迅速若此蓋由肇至梧平時河水甚淺不能馳駛火船現時河水漲發火船直能達至梧州故僅三晝夜即可往返云○新任瓊州鎭總兵官署大鵬鎭戎現已禀到而瓊州邊防緊急吳碧山鎭戎訓練有方未便頓易生手故督憲暫留署鎭戎在省差委瓊州鎭印務仍委吳鎭戎管理○城基多有廢缺自辦防務後隨即委員修補現在工程一律告竣初三日督撫及將軍各憲齊上城基廵視一周至日暮始散○府憲於初一日在城隍廟設壇祈晴至初四日果然日色冲融陰雲盡散無不慶幸皆謂太守誠能格天今省城水勢亦覺漸退惟米價驟增米市頗形起色各江柴船因水盛漲難以到省故業柴者亦事居奇無不利市三倍○撫憲倪大中丞經綸卓著尤精折獄前在按察司任內所有積案淸理一空自至撫任後廣求言路以宣民隱特於朔望日出轅往文武廟行香時許紳民人等攔輿呈狀初一日有東莞生員黄某遞一紅呈所言有千涉地方事件撫憲閲畢向黄某申飭一番并將原呈擲還 
[調營傳聞]  
　　○蘇撫憲衛中丞日前用五百里排單札調太湖水師及外海裏河各營迅即分紥各要隘及澱山湖一帶逐日認真訓練以重防務而備不虞現番統帶太湖水師李玉堂觀察及綦德忠鎭軍均遵札於十三日開赴防所分屯矣 
[揚州得雨]  
　　○揚州入夏以來雨澤稀少旱象已成屢經宜太守率屬䖍禱上月二十六夜果見陰雲四布雷聲隆然頃刻降雨約積四寸餘東南各鄉土脉俱已深透惟西北山田尚未霑足云 
[皖省苦雨]  
　　○皖垣於上月杪大雨不止江水日漲溝澮皆盈未免有傷禾稼府縣官於本月初五日至龍王廟城隍廟拈香求晴是日午後果見濕雲盡掃麗日烘晴三農無不轉憂爲喜按近日天津等處正在求雨而皖省乃獨求晴何旱潦之不均若是耶 
[命案彚錄]  
　　○前報温州西門外恒豐木行內寓山客甲乙兩人乙竊甲洋數十元當被查獲將乙吊打乙旋脱逃甲追至陸堂廟前乙即投江身死一節其時山水浩大屍即順流而去多方撈救始能舁岸嗣有屍親赴縣報案張邑尊遂於次日前往檢騐近日恒豐行已邀多人出爲理處不識三寸舌可能奏效否○柟溪甲乙兩人各湊洋數百元收買漿烟一往溪南坑下等處一往少源巖下等處分道購辦約事竣同歸甲事先竣遂携貨物往入處約候同歸行抵巖下聞人傳説該處溪邊有一屍惟着一袴遍體俱有刀傷連日大雨溪流甚急而該屍竟不汆去云云甲聞而大疑往視之則乙之尸首也究不知其如何致死刻雖來縣報案而兇手見証毫無着落終不能釋疑團耳○福建人某甲流落在温近來同鄉中湊錢數千囑其在康樂坊開一烟館以資度日詎知蒼橋班之流氓欺其懦弱於初三日糾人吸烟共計烟錢千餘文竟不付分文臨行之際尚謂明日當再來甲畏若輩勢燄萬一再來則本資立罄有何面目見同鄉人一念及此心如死灰遂於初五日雉頸死吁慘矣○永嘉柟溪上有林坑地方於上有念七日械鬥槍斃一命張邑尊於初六晚前往檢騐該處路近仙居往返總須四五日而縣試於十一日開考想邑尊定必赶緊就道也 
 
 

Page 3

 
 
[皖垣官報]  
　　○藩轅牌示鳯廬同知缺檄委試用同知王植忠署理委署繁昌三山廵檢蔣士珂不知何往改委候補廵檢李槐永署理 
[新船下水]  
　　○怡和洋行近在耶松船塢之浦東分廠內製造輪船一艘業已工竣下水船名元和係走長江漢口者於昨日駛至虹口老船塢前欲在浦江試輪至吳淞而返其船上掛五色彩旗並用西樂一班笙歌迭奏兼任遊人趁往吳淞不取船貲是以男婦老幼之往吳淞者甚衆約兩點鐘時駛歸云 
[美員將至]  
　　○美國新簡總領事來滬一節曾列前報兹悉美領事署昨接電音新簡總領事約在華歷本月十八日總可抵埠是以總領事署中現已打掃屋宇以待行旌之莅止也 
[局賭爭執]  
　　○鉛捕頭至英公堂稱姚阿五被王梅溪唐菊亭等局賭輸洋一百七十員向索爭執經倪阿元張錫齋解勸不開復行毆鬥由捕一併拘案王唐倪張均非安分之人姚則實係受騙者姚阿五供無錫人向爲茶館堂倌因工梅溪合我股開茶館我湊得洋一百七十員王即誘我與唐菊亭徐鶴亭等聚賭輸去洋一百七十員旋知王唐徐等係著名牌九司務特邀同張錫齋向索銀洋不依爭毆由捕拘案張錫齋供訓蒙餬口因親戚姚阿五被王唐徐等騙去銀洋至欲尋死告知我向王等理索曾許折還洋七十員命立收淸票其實銀洋仍無着落致與理論詎王逞蠻將我雪青紡綢衫扯破又失熟羅長衫請爲究辦王梅卿即王梅溪禀稱蘇州人向爲綢縀生理兹由倪阿元邀去賭錢有不相認識之姚阿五輸洋一百七十元因其窘廹情願交還爲令羸洋之唐菊亭即唐阿三徐鶴亭等湊齊交與張錫齋轉付姚手有收淸票係張代筆詎張又來向我索酬爭論被毆胸前受傷我妻聞信赶來見此光景即行訴捕拘案姚又稱洋未收到如何有收淸票交彼黄太守廉得其情隨商之施繙譯判王唐倪張四人合繳洋一百七十員給還姚阿五如不繳洋管押一月以儆 
[捕獲游勇]  
　　○周阿桂至英公堂稱在上海縣捕頌柴樛名下爲夥因邇來鐵路地基一帶時有匪人阻路刼物之事加意緝拿昨見三人皆操湖南口音形跡可疑特報知虹口捕房由捕頭派捕恊同前往一併尋獲搜得三人身畔均有刀械且西門外信船遭刦案內獲到之盜犯與此三人形狀皆似遊勇今由捕解案可否移縣鉛捕頭將刀械呈閲并稱此三人在租界地方或曾犯事請發回細查應余堂供湖南衡州人在本埠製造局砲隊營當勇昨請假出外晤同鄉友人别無他故羅雨亭供上元縣人向在海門水師滕二大人麾下當勇因口糧微薄不敷所用爲此退卯來滬欲托友人另謀差使趙心田供湖南人向亦在製造局砲隊營當勇現已辭去昨由吳淞回滬途遇同鄉羅雨亭閒談並無别故黄太守商之施繙譯飭將刀械及應羅趙均交捕房查明再訊並諭周阿桂爾當回禀本官如果有要案訊究備文前來可也 
[法界公堂瑣案]  
　　○南京人王桂友稱娶妻葉氏今年二月間被又引至上海現在偵知在花烟館中求爲提案翁太守即飭法包探將王葉氏及其母葉謝氏并花烟館鴇婦朱銀寳等解案王桂友伸訴前情詰之王葉氏據供今年十九歳二月間丈夫王桂友帶我來滬欲賣入娼寮因我不肯故得未賣翁太守謂既未賣去何尚逗留上海初時究同何人來滬答稱楊小弟及我母同來現由楊小弟荐到朱銀寳家取洋八十元由楊出面立據太守詰其洋元何人用去答稱由楊與我母交與王桂友訊其何時交付笞稱由我用寫信到家着丈夫來滬翁太守以供詞不符隨詰朱銀寳王葉氏如何到爾家立筆據否答稱由伊父母及楊小弟荐來筆據呈案伊丈夫從未來過即詰葉謝氏據供丈夫名葉春山此案於本年三月二十四日到過案下洋已還朱錢寳伊未將押據還我翁太守亦記得此案前曾到堂想係原被恐將女發堂因之串合胡供實屬刁猾着將王葉氏交捕管押葉謝氏交保限三日將洋元及媒人鍾四全楊小弟到案再核○馬同興木匠作頭馬世皓訴稱子馬德福今年十九歳不務正業將家中物件變錢浪用不聽管束送案請訊并將同伴史阿福送究翁太守諭馬德福天下無不是的父母父既將爾送來其非安分可知詰之史阿福據供習漆匠業素不與馬爲伍昨在茶肆候人伊等即指我爲同伴將我掌頰送押捕房太守判馬德福管押十天觀其改過否史阿福着其店主保去倘再與馬子同伴即當嚴辦○捕房扭解陳桂堂并搜出之大洋二十六元四八開數元呈案據法通事稱此人係密采里西國飯店內之收洋人其正手沈某於禮拜四着其收洋二十六元給以收票詎陳將票改寫三十員將洋藏過四員及晚間付洋之人到飯館質對鳴捕送案詰之陳桂堂據供前日沈令我到東洋人沙納處收洋二十六元將單交彼即付洋三十元我恐帳上寫錯不敢明言將洋擕歸交與正事沈姓并將多付之洋交代明白查檢帳簿無訛故沈即於翌晨遣金姓將洋送還不敢改寫收單現在之洋係别處收來有帳可查翁太守詰其將多收之洋同時交代沈姓㫥堅稱同時交代太守着傳沈姓到案詢問○前報小東門外東園烟館拆股一案昨日復訊據前股東郎昌信到案伸訴拆股情形以現在錢樹山不應再向找回股本倘欲找回則我曾出三股應收洋三百元向何人索取錢稱本年正月分派盈餘之洋我何故無分故我三股洋萬不能少翁太守謂郎昌信以前大股當分拆時須邀齊各股攤派方無異言今作事不當以致涉訟着出外會同現開東園之張儀山及各股東商酌給還錢等洋一百元郎昌信尚嘵嘵置辨太守着善爲調處○前月杪某烟館送薛明明到捕房稱有兩人同到烟館云是父子吃烟畢一人去取錢至晚不歸因將所留之人送押詎薛在押患病即送仁濟醫院旋因病重送請安插詰其同吃烟者爲誰答稱父親名將三觀法包探詰其父子何以不同姓則不能對翁太守以薛曾供住董家渡天主教堂間壁堂內即着人送去如其不收即送普育堂 
[英界公堂瑣案]  
　　○一百零四號華捕稱工部局議定東洋車夫須穿號衣照會之洋鐵皮亦須改換新式昨見莊阿生所拉之車未經遵照新章令至捕房不依又有王氏前來覇阻一併拘案黄太守商之施繙譯判責莊阿生百板該氏斥釋着投捕房遵章換新照○鉛捕頭稱日本婦人報失自鳴鐘由包探查係胡阿根串同吳阿坤行竊將人贓一併解案日本婦人投案請領黄太守判胡阿根管押一月吳阿坤責百板鐘交失主領去 
[請正蘆課]  
　　○上海縣沿江沙洲蘆課前年由莫邑尊詳委錢申甫大令赴鄉履勘照則升科分上中下三等徵課每畝或一錢五分或一錢或五分辦理尚稱平允詎念四保念七保各圖聞有業户以爲所定等次科則尚未均平應繳蘆課銀兩藉詞推諉延不繳納黎邑尊前日飭傳念七保頭圖地保姚杏仁及業户周升發金洪道秦世吳世卿秦子汀秦俊等到案訊究據供蘆課照完三等但我等應在下等之列不料偏爲上等既力措繳求爲更正邑尊謂户册係詳請上憲咨部本縣豈能率行更正且錢令履勘時爾等何不聲訴明白事後乃敢藉詞不繳耶姚等答稱錢宦下鄉僅勘過一次並未示明何處應列何等但我等所禀皆係實情若蒙履勘定邀洞鑒邑尊謂既據禀稱與原造户册所定不符候諭龔總書前往查明禀復核辦 
[恩周開獄]  
　　○黎邑尊因天氣漸熱押犯日多羣居一室穢氣薰蒸易生疾病特將流氓量予釋放王上奎陳耀卿左臂刺流氓二字積竊朱海全等五名各刺竊賊字樣從寛釋放 
[甯波招商分局總辦謝益齋善士致絲業會館書]  
　　○少欽尊兄大人閣下十五日接奉還示知十三日所呈代募捐册第八次勸到慈東善士江夏六子一爲薦先一爲治病移助賑捐洋一百元已悉收到刊登申報代解灾區以慰捐生遠念費神之處容後叩謝但函中多蒙藻飾慙 
 
 

Page 4

 
 
媿交并並述及災黎情形現青黄不接正在吃緊之時若弗竭力挽回補救灾黎何以活命可見荒尾最爲難辦全仗大力不厭不倦苦心孤詣代爲勸募庶可源源接濟在閣下斷不望報而天之報施定能福壽綿長則弟當　襄勸得附驥尾然弟隨時代募仰仗閣下大名第九次又募到慈東善士江夏六子前次叩告竈神許願助賑慈親病即見鬆可見一念至誠渥邀神佑今奉慈命再凑足英洋二百元即行寄奉拜煩併解災壞祈保太夫人舊恙速痊請就登申報以昭激勸專此奉託恭叩善安　　[  寓浙甯招商局愚弟謝葆森頓首五月二十日]  
　　右啓者今又奉到浙寧招商分局總辦謝益齋仁兄大善士第九次代募到江夏孝子奉太夫人命續捐洋二百元如此誠心補救災黎保佑慈親舊恙速痊母賢子孝萃於一門實爲罕覯對東廚而禱祝高堂之湯藥休嘗胥南畝以穫收盈室之來牟共慶再遵慈訓定邀卷佑於神明轉遞灾區胥荷扶持於老幼不徒竭誠追遠移資以妥先靈卻病延年解欵以資實用也世有知所則傚者予還媿與周旋焉　　[  少欽附識]  
[助賑愈病來書照登]  
　　○少欽仁兄大人閣下憶昔在申時得以常聆雅教别來不覺已二十餘年地北天南時勞夢轂每讀申報又得頻覩芳名而台躬叶吉似毋庸鄙人遠視竊喜以不世之才辦非常之事婆心一片勞瘁不辭能不令人欽敬耶啓者前月三小兒於新婚後偶感微寒致身熱不解者旬日服藥亦不甚騐爲此䖍誠具疏禱告東廚司命神前默求神佑許助順直賑捐洋十元當即轉危爲安現叨全愈理合奉繳以答神貺爲此由惠通局寄上英洋十元伏乞收存以便彚解災區務祈即送登報以昭激勸較之延醫服藥效騐尤速　讀五月二十三日貴會館經收第三百十五次申報刊有常熟馮勷霖善士　省會席酒三席之一移助賑捐足徵異想天開再有喜筵湯餅會資敬神戲旌開張宴客一概移助足見南五省諸大善士人心皆同無微不至仰見昊天連降甘霖使五穀豐登人壽年豐以慰雲霓之望其中善氣洋溢感召天和伏望有力之家能將喜筵或得麟兒三朝彌月湯餅大會筵席概行移助救卹黎災陰功浩大實有望於樂善諸君子焉收到後祈先付回條惟恐郵寄浮沈並無别意也種種凟神心感不已專此奉懇祗請勛安餘心縷及　　[  洞庭東山教弟康培滋頓首五月二十四日]  
[贈吳彩香校書]  
　　○生成楚館細腰支肯與吳姝鬥媚姿一管彩毫描未得香腮紅暈酒闌時　前身端的是吳娃小小年華未破瓜彩鳳聨翩香影瘦畫樓東畔弄琵琶　　[  懴綺生未是草]  
[贈吳彩香校書]  
　　○重唱吳娘一曲歌瀟瀟暮雨奈愁何勸郎漫把鴛盟背昨夜紅水枕上多　飛來彩鳳擅丰姿肘倚欄杆力不支明月未圓花未放一般年紀可憐時　私聳香肩對鏡臺低頭不語且徘徊依人故作嬌羞態只欲卿卿笑口開　　[  澹定室主人戲筆]  
[輪船來滬電音]  
　　○招商局永淸輪船十三日由香港禪臣洋行寧波輪船十二晚由香港均開回上海 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[採兵米有序]  
　　光緒癸未九月按臨張掖酒泉兩郡軺車所經問之居民咸以採買兵米爲苦高台令羅君復以爲言感此作採兵米一篇雖不敢與元使君舂陵行較工拙或庶幾斯音云爾　○滿目悲乾坤烟塵漲不已匈奴猶未滅頗勞守邊鄙將軍天上來率師馳隴坻出塞耀旌旗臨邊置壁壘同時三大營屹然各鼎峙東吳輸稉稻轉饟踰萬里兵多食易盡時時憂采芑昨夜下郡縣軍書百餘紙號令急星火那復顧生死隴中昔遭亂殺戮到鷄狗存者半流亡十室空八九時平幸來歸田廬尚堪守賴此灰燼餘偷活以餬口春來把犂鉏揮汗理農畝禾稼比不登儋石復何有侵晨起看門有吏走相呼里正捧縣牒軍府傳急符兵米百萬石飼馬兼豆芻按畝各徵派比户均轉輸輦運到酒泉不得遲須臾老翁前致辭願得盡區區還家未數載田畝久荒蕪所入既有限半完今年租有子脚不襪有妻身無襦殘冬逼歳暮霜雪生肌膚時危性命賤幸未爲餓莩大帥徵求急豈敢誤軍需所望寛旦夕猶當賣妻孥縣官嚴追比三日一敲扑啼聲漸澌滅但聞鼓吹肉田廬亦已世妻孥亦已鬻四鄰無一存何以貸斗粟生當繫囹圄死當轉溝瀆朔雪何飄飄朔風何怒號黄沙黯眯目白日陽光韜連車向酒泉銜尾如漕艘軍食自不乏民力毋乃勞昨聞東隣子將米輸倉曹坐驗未搜剔如吹毛升龠既須補糠粃復須淘由來納官米豈能差分毫拘之不得歸歸亦無所逃相顧各涕泣哭聲不敢高我以採風謡聽彼道路語耳亦不忍聞目亦不忍睹哀爾邊方民創深痛亦鉅兵以衛爾生乃令爾輩苦爾輩勿復尤四境幸安堵譬如强寇至轉徙更何處今雖困誅求猶得守故土所當奮忠義誓共滅狂虜嗟我奉使來於爾百無補作詩以告哀爲爾呼祈父　督學使者鄞縣陸廷黼作於酒泉試院 
[小詩二律奉贈紫詮先生老詞宗教正]  
　　○海外游蹤海上居關心憂樂有誰如人知計靖甘爲客天使虞卿老著書名動雞林誇鸑鷲信孚鯨浪及豚魚河汾教授芬能繼會見門牆有令譽○弄斧班門拙可知不才落拓學吟詩茫茫天地終何補草草功名每自疑盾鼻墨痕如昨日　從軍十年與李春臺軍門爲西江舊好　矛頭米汁憶當時杞人亦有憂時淚灑向西風告與誰　　[  蕭山朱爾田子畬甫未是草]  
[奉讀紫詮先生自粤歸吳四律依韻學歩寄呈吟壇誨正]  
　　○當年憂樂最相關箸述成詩抵大還但使才猷能展布自然談笑却戎蠻對來形勢寰中䇿題到　奇海外山悟徹彼蒼圓妙理大瀛一水本如環　君著有普法戰紀等書爲海內所珍賞○壯游今遂還鄉願刦火休談往事驚聞説蘇臺歸逸叟要令海國識經生　泰西人有欽慕十三經者延君往譯　自營丙舍希陶令漫溯丁年慟子卿尚幸吟身猶老健好將餘事及詩情○疏花幽竹玲瓏石來慰先生自在身杜牧談兵空有淚上通卜宅竟無鄰誰從遠道添情話轉以神交託撫塵太息小儒聞見窄此中結契亦前因○泛梗曾浮海外家揚舲破浪亦堪誇卅年歸隱偏栽樹十畝閒居學藝麻晚享盛名留碩果久　薄宦等匏瓜袖中應有新編出一笑維摩徧散花　　[  賀縣子蓮弟張培仁未定章]  
 
 
 

Page 10

 
 
[光緒十年閏五月初七日京報全錄]  
　　宫門抄○發抄旨四道○歩軍統領福奏獲盜請交審辦摺○副都統繼奏揀員試署知縣摺○蘇撫衛奏請暫緩副將北上片片○署黔撫李奏甄别各員片○閩督何奏請暫緩副將北上片○閏五月初七日刑部都察院大理寺正黄旗值日無引見○文治病痊請安○浙江按察使孫翼謀到京請安○浙江督糧道廖壽豐謝恩○浙江副將楊春和謝恩○甘肅肅州鎭總兵鄭金華謝恩○廖壽恒預備召見○太常寺奏派分　之大臣派出咸齡鍾秀錫光廷楨英俊○召見軍機醇王文治錫珍廖壽恒○發抄何璟等奏盜匪竄入搶擄經官軍隨時擊散情形奉旨知道了即着嚴飭各軍認真搜拿匪首王洛八務獲懲辦以靖地方欽此○又閩淸令韓堃等並無縱役騷擾請將原叅之案查銷奉旨該部知道欽此○卞寳第等奏彚奏請奬世職奉旨兵部議奏單併發欽此○又儘先遊擊蔣運喜補湘南永州鎭標左營遊擊等缺奉旨兵部議奏欽此　○○奴才宗室福錕等謹奏爲拿獲給夥持械搶刦鄰境盜犯並供出案內之李四秦八另有紥斃人命重情請旨交部審辦事據南營參將常國泰等督率守備鵬展千總于得祿聶從富李祿秦曾齡王雪龍把總常祖蔭劉宗瀛孫芳薛增級等會同西城吏目馬應奎等並良鄉縣知縣楊謙炳等在京外一帶地方將結夥持械搶劫鄰境盜犯楊大即楊九王三即王二壯李四即司四秦八即秦儍子李三即三洛帽兒范五即范拉他崔二趙二即二黄帽楊小七兒牛大即牛興汶及王大楊八兒寇二郭大王石氏拿獲起獲現贓賊具等物傳同屍妻孫楊氏暨事主楊崙何孫氏一併解送前來奴才等督飭司員詳加審訊據楊大即楊九供認本年二月二十日夜伊與王三李四崔二范五李三秦八趙二楊小七兒楊帽增潘三劉二共十二人分持器械由良鄉縣小西莊瓜地會齊同往房山縣屬黄土坡地方跳進林姓院內啓街門伊等一擁進院將王房窓户隔扇砸碎用刀劈開木櫃搶出衣服等物一次又於三月初六日夜伊與王三李四崔二趙二楊小七兒牛大楊帽增潘三劉二共十人分持洋鎗尖刀等械同往良鄉縣屬莊户村地方將何姓街門擁開進院施放洋鎗威嚇將屋內木櫃劈開搶出衣飾等物一次以上所得贓物均隨時俵分當賣錢文花用至三月十五日伊擕帶未賣餘贓一包住宿王三家內經王三同住之孫三稱係有事向伊借去錢文嗣向其妻孫楊氏查問並未回家後伊遇見李四據稱惟恐孫三洩漏搶情業在水碾屯地方將其札死隨即各散現被官人訪知將伊等拿獲連所使尖刀一併起獲解案王三即王二壯李四即司四崔二趙二楊小七兒各供認夥刦二次秦八即秦儍子李三即三洛帽兒范五即范拉他牛大即牛興汶各供認夥刦一次李四即司四秦八即秦儍子尚有良鄉縣水碾屯札傷孫三身死之案訊據李四供稱因孫三早年將伊父司大毆斃越獄脱逃現在起意復讐遂糾同秦八將孫三誘至水碾屯地方用尖刀札傷身死秦八等各供認聽從李四商約帮同將孫三揪住李四用刀將其札斃屬實李三即三洛帽兒僅供認曾給崔二換過贓銀十六兩餘其楊大等二次搶劫伊並未同往亦無約會孫三同往找活情事王大供稱曾與素識王三當過首飾等物一次實不知其來歷楊八兒供與秦八素識就在瓜地空房同屋伴住寇二郭大均供稱本年三月不計日子有這不認識之王三等買過伊等洋槍雙刀等物今因犯案將伊等供出被獲實不知其搶刦情事王石氏供係盜犯王三之妻在廣安門內石虎胡司與孫楊氏同院居住孫楊氏供係已死民人孫三之妻本年三月十六日素識李洛帽兒至伊安稱説給伊男人孫三覔有做活地方隨由伊家同去以後孫三　未回家後經家人將李三等拿獲伊纔知孫三係在良鄉縣屬被李四札死隨赴本縣認屍諭令相騐時再認伊又赴案供明事主楊崙供在房山縣屬黄土坡地方居住本年二月二十日夜被賊持刀威嚇將正房窓户隔扇碾破搶去衣服等物隨開寫失單赴房山縣呈報在案何孫氏供在良鄉縣屬莊户村地方居住本年三月初六日夜被賊放洋槍威嚇將木櫃劈開搶去衣飾等物即赴良鄉縣報明今經獲賊傳伊認明現贓具領各等查楊大即楊九王三即王二莊胆敢起意糾約夥黨夤夜持械行刼李四即司四崔二趙二即二黄帽楊小七兒秦八即秦儍子李三即三洛帽兒范五即范拉他牛大即牛興汶聽從夥同刦掠實屬藐視刑章同惡相濟其李四即司四有另案糾同秦八札傷孫三身死之事尤屬目無法紀王大楊八兒寇二郭大等供明或只代爲典當物件或只賣給伊等洋鎗均不知搶刦各情是否屬實亟應一併嚴切根究除事主楊崙何孫氏並屍妻孫楊氏均行取保與在營錄供因病未經到案之空房地主吳玉衡俱聽候刑部傳質外相應請旨將楊大即楊九王三即王二壯李三即三洛帽兒范五即范拉他牛大即牛興汶暨盜犯王三之妻王石氏賊具洋鎗刀鞭等物交刑部審明辦理未獲之楊帽增潘三劉二等犯仍飭嚴緝獲日補送刑部至原拿此案之出力員弁均能不分畛域留心跴訪將此結夥持械明目張胆肆行搶刦隣境盜犯設法弋獲多名尚屬　捕勤奮末便没其微勞可否俟刑部定案時聲明請旨准由奴才等擇優奏請奬叙之處出自恩施爲此謹奏請旨奉旨已錄　○○奴才繼格跪奏爲遵照定章揀員試署口外知縣要缺以資治理恭摺具奏仰祈聖鑒事竊查赤峯縣知縣吕景熙在任病故前經奴才咨會署直隸總督臣李鴻章咨部開缺在案所遺赤峯縣一缺自應揀員請調查奏定章程內開嗣後平泉建昌赤峯朝陽四縣缺出先於灤平豐甯二縣內揀調如二縣內實無合例堪調之員再由奴才會同直隸總督於口外揀發及勞績保留熱河補用人員內曾經委及地方並無貽悞者酌量題署等語查赤峯知縣一缺管理翁牛特等旗蒙民雜處地方遼闊政務殷煩爲口外煩缺州縣中緊要之區必須精明幹練熟悉情形之員方克勝任其應調之豐寧縣知縣六卜年灤平縣知縣英順均於此缺不甚相宜未便遷就自應遵照章程在於熱河曾經委署地方並無貽悞之揀發及勞績保留補用各員內揀選試署兹查有現署斯缺之留熱補用知縣隆昇現年四十九歳係正黄旗蒙古隆鋭佐領下人由附生遵籌餉例報捐縣丞指分直隸試用同治八年八月二十八日騐看九月領照是月到省派分熱河差委於十一月到郡十一年五月委署平泉州大名城州判事任內拿獲王殿英股匪出力經前任都統瑞聨彚案保奏於光緒元年四月十三日奉旨俟補缺後以知縣留於熱河補用欽此即於七月遵例報捐請離縣丞任並加同知升銜十年請咨赴部引見是月二十八日騐看十月初十日經欽派王大臣騐放二十日領照二十七日到郡旋經委派營務處讞局差使二年閏五月委署灤平縣事嗣經前任都統瑞聨奏派辦理圍塲事宜給予拔署一次十月二十七日一年期滿經前任都統加考甄别奏請留熱補用奉旨吏部知道欽此歷署圍傷糧捕同知豐甯縣灤平縣各篆務現署赤峯縣印務於三月二十三日接任查該員才具開展辦事勤能前署圍塲糧捕同知及豐甯縣灤平縣各任內於地方一切公事均能辦理妥善並無貽悞以之試署赤峰縣知員缺實堪勝任且與定章亦屬相符合無仰懇天恩俯念邊缺緊要准以現署斯缺之留熱補用知縣隆昇試署於地方大有裨溢如蒙俞允俟該員試署一年果能辦理裕如再請實授所有遵照定章插員試署口外要缺知縣緣由謹會同署直隸總督臣李鴻章合詞恭摺具奏伏乞皇太后皇上聖鑒謹奏軍機大臣奉旨吏部議奏欽此　○○衛榮光片　再調署臣標中軍蘇州城守營叅將崔萬淸升補江寧城守營副將奉准部咨催令送部引見當經轉行遵照在案惟查該副將崔萬淸在蘇有年向辦營務處事宜於各營操練廵防素稱得力即地方情形亦最爲熟諳現值督率弁勇嚴加訓練之際未便遽易生手合無仰懇天恩俯准升補江寧城守營副將現署臣標中軍叅將崔萬淸暫緩送部引見仍俟防務稍鬆再行給咨北上謹會同署兩江總督臣曾國荃附片陳請伏乞聖鑒訓示謹奏軍機大臣奉旨着照所請兵部知道欽此　○○李用淸片　再前准部咨奏定章程道府州縣無論何項勞績保歸候補人員應以到省之日起扣限一年詳加察看出具考語奏明分别類簡補用等因歷經遵辦在案兹查有候補班儘先前補用道林福培試用知州黄承茂補用知縣黄茂俱已察看一年期滿應行照章甄别經臣於布政使任內會同按察使曾紀鳳造册會詳核奏前來撫臣張凱嵩奉命赴滇未及核辦移交到臣臣覆查該員林福培心地明白自好有爲黄承茂年富力强才可有爲黄茂年力精壯可期造就均堪留省補用除册分咨部科外謹會同雲貴總督臣岑毓英合詞附片具陳伏乞聖鑒謹奏軍機大臣奉旨吏部知道欽此　○○何璟跪奏再浙江乍浦恊副將盧成金台州恊副將王天焱均於俸滿案內奉部調取送引轉行遵照在案兹准浙江撫臣劉秉璋以乍浦爲沿海要區台州更多土匪全在緝捕得力該將等在任多年情形熟悉未便更易生手咨請奏明展緩前來臣伏查委属實在情形合無仰懇天恩俯准將該副將盧成金王天焱暫緩入都一俟防務稍鬆即行給咨送部臣謹附片陳明伏乞聖鑒訓示謹奏軍機大臣奉旨着照所請兵部知道欽此 
 
