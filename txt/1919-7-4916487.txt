# 1919 - 7 - 4916487

 

Page 1

 
 
   
 
 

Page 2

 
 
   
 
 

Page 3

 
 
時評 
[新國會之成績（冷）]  
　　新國會之成績選舉總統也通過總理也今又通過閣員矣是一屆形式上之國會事業已一一盡行之矣所缺者特尙未選舉副總統耳 
夫新國會之選舉總統也一如預擬而無意外其通過總理也初雖有異議而後亦無意外今之通過閣員也亦然其爲新國會之鑑於國勢而以此顧全大局歟抑急欲留形式上之成績以昭來茲歟在而新國會之自知其地位於今日尙不失爲知機者也 
[命令]  
補一月二日大總統令吳煦延駕鄭言馬德潤蔣邦彦李築均晉給二等大綬嘉禾章周貞亮程明超范煕壬均晉給二等嘉禾章此令 
又令邵章曾述棨盧弼周紹昌均給予三等寳光嘉禾章此令 
又令張新吾晋給二等嘉禾章黄藝錫汪揚寳洪翼昇張景光均給予三等嘉禾章張季　屠振鵬鄭禮明章祖純均給予四等嘉禾章此令 
又令沈瑞麟劉鏡人均給予二等文虎章此令 
又令壬曾綬汪彬許家瀚江保傳均給予三等嘉禾章勞勤餘王承垣均給予四等嘉禾章此令 
又令唐宗愈晉給三等嘉禾章蔡寅給予四等嘉禾章此令 
又令朱佑保給予四等文虎章此令 
專電 
　　北京電確悉南北旣謀和而南方人士尙多列名通緝者北方爲顧全旣往法令起見卽擬頒令免緝但未就緒終必發表 
（七日下午五鐘） 
　　北京電院又電陜閩前敵固守原防母許進攻 
（七日下午五鐘） 
　　北京電北代表報告到寗後無消息政府頗以爲異（六日下午七鐘） 
　　北京電閣員同意案雖得安福同意但某系對龔心湛積感未釋明日投票多數否尙疑問又龔電東海見任命卽北上（六日下午七鐘） 
　　北京電東海因閣員案語王揖唐云案旣提出决不撤回變更安福派知無效遂同意（六日下午七鐘） 
　　北京電閣員同意案已通過衆議院（七日下午六鐘） 
　　北京電衆院今日兩點開會到二八一人王揖唐王席讀國員同意案咨文畢錢能訓出席說明各員歷略投票結果外交陸（徴祥） 
内務錢（能訓）兼財政龔（心湛）陸軍靳（雲鵬）海軍劉（冠雄）司法朱（深）敎育傳（增湘）農商田（文烈）交通曹（汝霖）均通過得票陸最多曹較少（七日下午五鐘） 
　　北京電院前昨兩日分宴西東記者（七日下午五鐘） 
　　北京電歐洲和議預定陸徴祥爲正使胡惟德施肇基二使副之（七日下午六鐘） 
　　北京電昨中法中交突有多數兌現票者昨晚止兌出津現票八萬津票準備金充實决無妨礙 
（七日上午十二鐘） 
　　北京電日本派俄二師之後備兵三萬五千均奉令歸國（七日下午六鐘） 
　　北京電劉存厚電漢城解圍褒城克復後敵向沔陽方面退却現正設法電規沔縣惟餉彈兩缺請速濟（六日上午十二鐘） 
　　北京電張樹元電陳設立淸鄕督催局辦法（一）淸查戶口責令紳耆團保按戶搜查遇有匪徒藏匿無論首夥隨時呈報捕拿如隱匿不報嚴懲不貸（二）淸查槍械凡各村莊如有自備保家槍械者造册編號烙印給照按期查騐倘私相授受定必嚴懲（三）凡遇剿匪時匪或棄槍逃竄或受傷擊斃抛棄槍械者責令團保搜尋無論何人拾得均須呈繳如隱若不報與匪同罪現除滕嶧各屬已設局外曹屬一帶亦正繼續辦理（六日上午十二鐘） 
各通信社電 
　　哈爾濱電我軍在索里坎境激戰後佔據雅文廠敵軍倉皇退走我軍在伊連斯克境以計抄擊敵軍佔據伊林斯柯村敵軍第十騎兵聯隊於此降服我軍死傷甚少俘虜八百人獲馬四百五十匹來福槍千枝機關槍多架我軍今仍賡續前進據難民聲稱過激黨暴虐日甚待遇軍官敎士尤形刻毒其行爲之凶暴爲從來所未聞匪特上流社會惡之即農民亦爲憤怒云 
　　東京電今日公報宣稱日美兩國已商定展長一九○八年五月五日所訂之公斷條約（六日） 
　　北京電中政府請由鹽稅餘欵一千萬元内撥洋二百萬元以付國外外交代表之俸金及　還花旗銀行借欵洋六十萬元其數不大可望由銀行團照允 
（六日）以上路透電 
　　北京電錢總理昨日午後進謁徐總统决議致長電於岑春煊陸榮廷唐繼堯大致謂諸公之和議意見欽佩之至希望諸公排萬難盡全力速派代表云云此電今明日將拍發（七日） 
　　北京電今晨政府得福建李厚基來電云我軍四日在嵩口擊退敵人捕獲宣器（七日） 
　　廣東電國會代表牟琳白逾桓李文治李執中等四人在廣西與陸榮廷會見後於前日回粤據以上諸人之談話云陸榮廷對於國會所主張之議和前提條件即北方須先撤回閩陜兩省之出兵及議和會議地點必須上海表示贊成之意且聲明云北方若不改變方針則不辭從事戰爭（六日） 
　　廣東電陸榮廷之股肱曾彦於二三日前赴廣西又前國會議員高中和受張耀曾谷鍾秀等意旨於昨日由廣東赴廣西訪問陸榮廷（六日） 
　　廣東電日前在政務會議中由軍政府與列席諸人協議之各省議和代表人名如左軍政府代表章行嚴孫中山代表胡漢民廣東代表郭松年廣西代表曾彦湖南代表彭允彝海軍代表饒子和四川代表劉光列貴州代表王伯羣雲南代表唐繼禹陜西代表示定因會多數主張在閩陜問題會議地點問題未解决前不討論代表問題故軍政府數日以來竭力疏通意見本日開政務會議亦邀參衆兩院議長出席研究不抵觸國會之决議而解决派遣代表問題之方法　於前電所述軍政府所擬之議和代表名單據某要人之談話云假令時局進步依國會之主張以人才爲本位派遣議和代表吾人於今日假想中推論之則胡漢民唐繼禹曾彦三人必爲國會所同意無疑章行嚴雖有人非難之然因有岑春煊之關係即從才能言之亦具有人才人表之資格郭松年彭允彝有一部分反對之且受誤解其餘諸人經歷才能均未詳故非於同案提出之後不能確言其結果目下一部分之意見主張除依人才主義選定代表外另由各省派遣參贊囗（電文不明）名令間接輔佐代表如是則更覺便利然則鄂閩兩省亦各派參贊一名固不待言也云云（六日） 
　　東京電巴黎來電云出席於媾和會議之媾和委員之人數見已規定英法美意日五國各五人比塞二國各三人其餘諸國各二人會議順序分六段第一段由英法美意日五國决定世界改造問題及其他一般之原則及婦和會議執行次序第二段加入比塞兩國委員制定媾和會議一般之規則第三段開聯合國委員全部會議各種問題付有關係之諸國委員開特别委員會討論之第四段將前記諸會議中所决議採用之媾和條件提示敵國方面第五段媾和條約之簽字第六段開國際會議所有敵國及中立國均須與會議定國際聯盟海洋自由制限武備諸問題（七日） 
　　東京電聞日本西伯利亞派遣軍總司令官大谷大將有不日將凱旋日本之說（七日） 
　　東京電勾留東京之前任中國交通次長葉恭綽於本日與日本内田外務大臣幣原次官埴原政務局長小村支那課長等會見就於媾和問題及其他各事交換意見（七日） 
　　東京電就於中國關稅改訂會議已由前月二十九日歸國之日本委員將該會議之决定案呈遞日本政府一俟各項手續辦理完畢後經樞密院之諮詢將由日皇裁可答覆中國聲明承諾實施（七日） 
以上東方通訊社電 
　　東京電關於日美仲裁裁判條約之有效期間更延長五年間事日石井大使與監辛氏簽字之合同於六日發表（七日） 
　　東京電横濱正金銀行重役小田切萬壽之助氏將作爲該銀行之視察員與西園寺候同船赴歐（七日）以上共同通訊社電 
　　北京電陳樹藩電告于右任已自就督軍職分道猛進政府特電李純轉向西南詰責并詢陜省劃界後能否保證子軍不再滋擾（六日） 
　　北京電李厚基電告林葆懌已就軍府所命之閩省長職請向西南責問（六日） 
　　北京電岑陸唐來電均允在寗開會惟唐紹儀堅持在滬東海派范源濓赴滬疏通（六日） 
　　北京電閣員同意案昨預選巳一致通過衆院七日投票參院九日投票（六日） 
　　北京電參陸處電鮑黑督對於謝霍之爭與協約國取同一行動并飭嚴守防境（七日） 
　　北京電黑河形勢日見嚴重當局電允鮑督派兵協防並電雙城子宋隊長察視各軍舉動（七日） 
　　北京電政府以南北閩陜軍報各執一詞擬商西南雙方派員監視已將此意囑蘇督轉達（七日） 
　　北京電總統彙集各處所具南京會議意見交善後委員會詳加討論（七日） 
　　北京電財政定龔長方次張弧專任鹽署烟酒公買改局爲署李思浩或調烟酒署長（七日） 
　　天津電小站龍軍已陸續遣散現因欵罄仍有四營未遣龍源光昨回京報告（六日） 
　　浙江電招商輪停開温州班商民不便督軍省長會電交部請設法恢復交通（六日） 
　　香港電西南代表擬按省攤派國會不同意因此互相爭執國會又因王正廷受政府委任隨陸赴歐亦發通電攻擊并提議取消軍政府另組護法政府暗潮甚烈主和派頗慣懣（六日） 
以上中孚通訊社電 
 
 
 

Page 4

 
 
   
 
 

Page 5

 
 
   
 
 

Page 6

 
 
公電 
　　管金聚通電（續）（三）乘機攘奪川軍入陜中央明令劃居漢邊境迨東路匪擾鍾師先攔入南鄭藉名助防蠱惑陳督代表倡議設立聯防辦公處劉督自爲處長思攬兵權適聚臥病且爲大局起見委屈相從惟聲明中央各分防地以專責成時聚軍巳復囗囗南匪截斷東匪勢衰援軍將至鍾以東路成功較易自認東防兵力所至需索任意喧賓奪主其勢日亂不獲已自辭兼職力保鍾師接替藉釋疑妒旣未奉允鍾遂觖望而謀陷益亟（四）自變自潰鍾部彭團斗勝隨唐旅久駐陽平十一月初據陽平縣來報稱有匪軍一部投誠唐旅與彭衝突其内容如何未詳次日劉部周營起變亦自沔縣西上變事遂起唐旅先逃劉督在寗相距甚近聞信倉皇遽奔漢中南鄭道縣去電阻止不廳留寗田馮二旅亦抵南鄭聚質問劉督變兵辦法伊又商聚代爲招撫又托胡諮議張道尹等爲之慫恿聚憐其窘允爲通函諭撫並請劉將田潰旅移向東路以免牽動我軍一面遣兵禦敵先派劉團惠心率隊前往而王團鴻恩乃於此時力請自行原不料彭周之變即該軍詭謀啓釁之端王之請行即奸人勾串已成之局故王團一出即與田潰旅聯合連長文騎素不附王被陷戰沒近探報彭周又已投歸鍾部受其節制綜觀前後其爲合謀釀變已足證明（五）騷擾搶掠軍興以來陜南未被兵匪人樂安居聚雖不學亦知以約兵受民爲職志四載陜中共知共見川軍素無紀律前賴旅特遣隊擾亂鳳留彭周田等又合兵搶掠城鎭自寗羗以至南鄭城外不下數十處聚初赴榆劉督又乃命張道出示勒派現欵二十萬其他凡爲川軍所到之處夜夜槍聲民不堪命劉鍾平日遇敵即以缺乏之彈爲辭乃到處搶刦則不問也（六）藐視中央查任免之權操於政府劉以他省逃督謀佔漢南志不得逞乃敢明目張膽以聯防辦公處名義擅易本署參議羅玉山爲鎭守使一團團長王鴻恩爲旅長誕妄已極推其用意欲以官位誘致聚部離間軍心殊不知羅參議心如鐡石豈受其餌王鴻恩雖久爲所煽然此次隨王赴援各兵不過數連見王背叛同聲憤恨其部下三營王營副傳德率兵兩連設法出圍全裝回褒他如戴營長志椿以面斥王罪致被看管敝兵僅四五連以困於川軍重圍欲歸不得可知王雖無狀部屬實非甘心附和劉鍾之技益窮（七）揑辭誣陷查劉督佈告揑稱聚爲勾匪伊奉中央密電查辦並賄買彭周等語不思南北軍興將近兩載敵軍乘虚蹈隙何處不入聚轄境四面窮山廣袤各千數百里兵力不滿一師分防二十餘處地廣兵單屢經人告王葉潛繞楚境襲攻平利敵衆我寡救援不及安康遂陷當時情勢如此中央將來亦可按查豈以偶一勝負遂謂勾串若北路匪患非聚轄境而寳鷄之失且由賴旅先潰得不謂川軍爲勾串乎至劉稱中央密查十月文電查十月十九聚曾電辭兼職十一月十三奉電慰留不知前此文電果從何來其爲揑造無疑若彭周之變實彼輩做成圈套前條已詳言之乃自誣誣人一手豈能掩盡天下耳目乎以上六條皆該軍處心積慮謀啓釁端以陷聚軍而爲攫奪漢南之地步（未完） 
　　湖南善後協會電廣州參議院衆議院軍政储諸公公鑒兵禍連年難民度日如歲惟一希望在和議之早成北方代表業已抵寗南中猶爭執末節曠日持久失國民之望貽外人之譏其杰等痛切剝膚不得不涕泣敦促務懇諸公捐除成見早派代表成行全活數千萬垂斃之生靈即諸公所以報國我水深火熱之湘民尤深感戴臨電無任激切待命之至湖南善後協會聶其杰等叩陽 
路透電 
　　紐約電星期日威爾遜總統在米蘭旅邸向公民代表演說曰諸君親來致敬余感不可言沿途致敬如米蘭人民所爲者實爲余未前見余感激涕零因余知乃由衷之敬禮也覩諸君之面余知諸君對於美國人民之友誼余所希望者吾人可協力經營以造成偉大之和平而非卑鄙之和平此即余心志中所常置念者也此後世界非大國之世界而小國佔大部分之世界其能結合各小國者唯在彼此相待互主公允之了解耳世界之進步在實業苟不彼此信任何貿易之有故信任者乃治事之基礎也意國人民有此思想余殊欣悅日内余回巴黎參預决定條件之大會時余愈挾有奮力進行之勇念矣謹掬下衷致謝諸君（六日） 
　　倫敦電俄國無線電報云俄軍在里伐爾境向洛克夏·柯爾克陣線前進俄國在里加方面占據文定附近之萊摩資柯並特維拉河之羅末夏夫及斯文齊亞尼·波里維斯鐡路上之烏細亞尼俄軍占據烏拉爾西面白旗軍都城烏發鎭立陶宛中等社會政府已由维爾拉移至柯夫洛（一日） 
　　丹京電今日柏林消息波森鎭已全入波蘭人之手波蘭人往往與德人激戰後拆毁德國國家紀念物公家欵項皆爲所有且搜查德人住宅餅司今不肯以麵包售與德人德政府派往波森之大員歐恩斯特已回柏林據稱波森之亂今已不及以武力鎭壓之急當與之和平調停德報皆謂該員之言不啻宣告政府之破産（三日） 
　　倫敦電德國新戰艦巴登號不日將按照休戰條約交與協約國據確實消息戰爭中德潛艇之沉沒者共二百零二艘其中有十四艘乃德人自行炸毁協約國掃雷船目下正在從事淸除水雷數處水雷區域面積廣至百哩今估計水雷之須淸除者有十萬具之多且有若干具業已飄失（三日） 
　　倫敦電路透電社得報外間所傳英荷政府商定處置德前皇辦法一節英國政界未知此事（三日） 
　　巴黎電官中宣稱協約國與美國對於宜以糧食供給新脫束縛之土及中立地與敵境一節意見相同現正組織協約國糧食處以胡佛氏爲督辦胡佛氏發表文告估計本月七日以前歐洲糧食經費須需美金一千五百兆元協約國建議德國應供給船舶載運接濟脫除束縛諸地之糧食必如是始允以糧食濟德德國並須供客船載送美兵回國（三日） 
　　巴黎電肉食漸缺明春將覺愈甚業肉食者請立即施行無肉日之制以去年行之頗有成效也凍肉之供給今在需求中塞勒河流域之水災漸見兇險航業幾皆暫停拉伐爾氏著論主張令德國繳出所有之徐泊林飛船庶德國不致占天空之優勢且不致首創飛越大西洋之航路因德國超等徐泊林飛船力能飛過大西洋也亞爾薩斯之炭酸加里將爲法國之寳物因可大增土地之肥腴也農部總長現以無限量之炭酸加里售與農夫取價較戰前爲廉（五日） 
美國無缐電 
　　華盛頓電美國摩托車製造家福德氏以非正式通告上議院謂渠决計欲爭牛伯萊一席以牛氏於前次選舉米希根上議院議員時曾戰敗福氏也并謂需重數所投之票以牛氏運動費過多而且選舉之手續不正當去（六日） 
　　華盛頓電下議院支欵委員會已通過威爾遜總統所請之救濟歐洲（德國在外）經費一億金元之案法國無線電 
　　里昂電巴黎新聞得蘇尼克消息據斯溪惠里溪搭華脫報載稱亨堡有極大之示威運動係社會多數黨所組織參列者十五萬餘人示威者手擎大牌上書文云（推倒李勃克萊區國民政府萬歲）巴登報紙載稱水兵希圖以武力攻擊大本營加塞爾火車站附近發生衝突互相射擊水兵同時希圖在格塔引起亂事　　里昂電亞姆斯特丹消息亞姆斯特丹大學講師洛資氏被召會同德前皇之御醫福爾斯脫講師在德前皇之枕端臨診病人所患者係流行之加答好及劇烈之聽官症兩醫生决定施行小手術此項手術係在朋汀克伯爵邸第舉行洛氏與客談話承認德前皇之病狀極爲嚴重惟殊有顯著之進步但精神不佳云 
　　里昂電瑞士巴斯勒消息前德首相赫德林伯爵於星期六日晚在上巴伐里亞之盧巴林逝世將葬於末尼克（六日） 
　　里昂電塞爾維亞人克洛的恩人斯洛維尼人新王國之政府已正式通告協約國及中立國政府宣告成立以一單獨之政府團結塞爾維亞人克洛的恩人斯洛維尼人所居之土地由塞爾維亞王彼德君臨之而由亞歷克山德親王攝政孟國與塞爾維亞合併受加拉喬治維奇朝之君臨所有塞國公使館領事館等取得塞亞維亞人克洛的恩人斯洛維尼人王國公使館領事館之名稱（六日） 
　　里昂電開羅消息貝魯資天主敎人民之敎會領袖乘新年之際往謁叙里亞及巴力斯坦之法國高等委員懇請向法政府傳述彼曹依附法國之忱多數回敎紳董亦向比谷氏（前駐北京法國公使）擔保彼曹扶助之意（六日） 
　　里昂電正月六日巴黎倫敦間滙兌率英金一鎊合二十六佛郎法國公債劵巿價如下三釐公債六十一佛郎五五一九一七年四釐公債七十一佛郎三五一九一八年四釐自由公債七十一佛郎七○一九一八年五釐自由公債八十八佛郎四○（六日） 
要聞 
[美前總統羅斯佛逝世]  
　　東方新聞社華盛頓六日無線電云前美國總統羅斯佛於星期一日上午四時逝世於紐約省之蠔灣羅氏患病已數星期今年元旦日炎性之風濕症暴發遂致不起京中突聞死耗大震上下議院决議舉行悼亡之禮并派委員爲之執紼二院同時休議大理院聞信亦已停訊羅氏之喪定於星期三下午十二鐘三刻在蠔灣敎堂舉行 
附羅斯佛小傳羅斯佛氏近世大人物中之一也亦一著名之政治家改良家著作家軍事家科學家探險家游歷家也其一生行事與中國及遠東頗有關係以羅氏在任時主張中國開放門戶政策最力羅氏春秋今正六十畢業於哈佛大學後即入政界由是連任各職躐級以登羅氏以主張改革文官考試最力得名經此改革必以資格任事不能專用私人羅氏先爲海軍次長繼任紐約省長一八九八年美國與西班牙戰即組織一野騎隊從戰三召山一役該隊大勝羅氏之名由是大震故戰畢即被選爲副總統及麥荆萊總統死（時爲一九零一年）羅斯佛繼任大總統至一九零四年又二次當選直至一九零八年始下野當其在總統任時專爲人民謀幸福世人因稱之爲信於共和爲政惟公之大總统一九零五年日俄之戰羅氏從中調停卒令和會開於美國未幾拿伯爾富翁以其爲世界和平事最出力特給與四萬金之宏奬羅氏下野後作世界之游行獵於非洲叢林繼遊歐一周末又入巴西國探險發現一新河羅氏文章名聞天下歷年編著書報著成之書約三十册分歷史自傳文學政治哲學五類今次大戰羅氏極贊助協約其四子皆從軍一子陣亡於法二子受傷羅斯佛氏在上世紀歷史中已成一大名因主張政治之自由與公正者在歐美二洲實爲首倡且爲平民與貧民爭權利終身謀改革政治求得一誠實而幹練之政府羅氏之無日不申戒美國人民者公義二字而已 
[北代表抵寗後之京訊]  
　　北方議和代表朱桂莘等自京出發之後即日抵津徐樹錚適在天津爲之祖餞談笑甚歡據某代表語人云小徐在席並無何等表示三十一日晚九時半自津搭乘專車南下本月一日晚十時過蚌埠倪嗣冲親赴車站迎送與各代表密談五小時之久倪即席表示意見第一希望速復和平統一第二全國軍隊應無分南北迅速規復民國四年或五年舊額以求財政上之危急二日早十時抵南京李督齊省長親赴江干迎迓是日晚即在督署設宴洗塵各代表住湖北會館南京準備會議事務備極鄭重近又添調國務院秘書林步隨法制局參事程樹德前往助理會議事務各代表意氣甚豪多有携帶眷屬作久居之計者代表出發之後京津政客要人多連袂南下熊秉三張仲仁莊思緘丁佛言以及期成會會員等共八人亦於三日上午三時由津專車赴寗熊氏語人云此行重在聯合各團體對於歐洲和議表示吾國國民意見初非對於南北和議有何舉動南北爭執由南北代表解决之萬一不成則國民或當自行解决今則决不干預一面並已發出通電申明此行宗旨又甫由美返國之范源濓氏亦係主張平和之一人近受當局委託周旋和議昨已用個人名義致電南方各領袖詳解政府苦衷希望和平早日成功北方代表雖已南下而會議地點南方未表同情尙爲懸案據公府消息朱總代表日前曾自江寗來電略稱地點問題西南仍堅持在滬啓鈐曾以私人名義招集南來各代表會商一次其間主張可以在甯者已有三人雖屬少數尙非全無贊成者但此係私人之徴求仍請指示辦法以便進行又李蘇督亦來電謂地點在寗已得西南之多數同意唐少川本堅持在滬經各方面之疏通已有活動意思施鶴初等赴滬迎迓唐已首肯俟西南各代表抵滬當即赴寗 
[熊錢商論陜事之文電]  
　　熊克武來電北京徐東海先生錢幹丞先生熊秉三先生南通張季直先生各省督軍省長各鎭守使各師旅長各總司令各報館鈞鑒南北搆釁已逾一載希望和平咸具同心曩者長江三督之調和已幾於成事實不幸中斷致復决裂嗣因外交關係損失國權西南亦嘗以最痛切之言論表示和平之願望其不欲窮兵贖武謀動干戈於邦内者固國人所共見共聞者也至歐戰告終友邦警告朝野諸公始有亟亟謀和之志比較前事似已稍有端倪然北方當軸對於川陜問題有不能不令人疑惑者蓋自一年以來禍變紛乘厲階之始不能不歸咎於劉存厚克武爲息四川之戰禍弭局部之紛爭舌敝唇焦多方勸喻對於劉存厚私心可謂毫無遺憾乃屢爲戎首思復死灰克武忝受川省軍民之付託不能不求桑梓之寗一故前此綿陽昭廣之用兵對於驅除内難而止嗣經川陜接觸不願逞兵屢電管使各守封疆歷時數日並無異狀乃劉存厚窺伺川境多方運動以容受窮蹙有施於劉之管使而不得安其位卒至奪彼漢中釀出兵變本軍以破約侵邊罪在存厚不得已遂佔寗羗沔褒等縣此事在未奉停戰命令以前克武不能不申明曲直者也及本月靑日奉軍政府養電停戰克武即於蒸日轉令以前各部隊一體遵照在案維時我宣已薄南鄭城下旦夕可拔而不惜停止進攻靜候解决者蓋爲尊重和平計不使牽動全局也乃近聞北方當軸認陜西爲剿匪區域不屬於停戰範圍且有四川湖南問題另行協議之語而許蘭洲張聯陞之軍隊且陸續開人陜境是一方議和一方進兵利誘威脅仍是曩昔當軸之故智致使劉存厚鍾體道等妄生覬觎復攻褒沔以戰敗奔亡之虜而猶聽其襲四川督軍之位號非北方當軸有意使川人禍川而又何心故爲餘地以破壞和局乎邇來軍政府對於川陜問題亦屢有抗議克武責任所在尤不能忍默不言諸公旣痛心國難協謀息爭當使心如平衡不能稍有偏畸陜西義軍同爲護法蒙以剿匪之名絶非事理之平而劉存厚禍首罪魁之人尤不能聽其對於四川稍思嘗試切望劃定區域一體撤防相見以誠無詐無虞庶中外傾企之和平乃可有望否則一部分發生種突致生枝節或仍如辛亥議和之攻晋鄂段閣停戰之取荆襄則誰爲戎首難逃公論師直爲壯不忍緘默克武本素願和平之心圖川陜治安之計不忍使垂成之和議勢復中輟特電復質伏維公裁熊克武印 
　　錢能訓覆電成都熊錦帆先生鑒來電誦悉溯自元首就任首倡和平明令停戰退兵先期派遣代表一切和平計劃不憚躬任前驅中央開布公誠實爲國人所共見比者組織會議粗有成說不意以陜事問題横生障碍致南北渴望之和平有此波折能訓不敏心竊病之來電以劉存厚禍川爲言果劉軍在川爲禍執事求桑梓之甯陳兵邊境以衛川防猶可言也今劉軍退駐陜境亦何至貽禍於川乃川軍以圖劉者禍陜使陜南完善之區陷於水火陜受其禍於川亦何利焉且來電固謂屢電管使各守封疆矣此間前得來電亦有各守邊疆一語今川軍進駐寗羗等處果川之邊境耶破約侵邊咎有攸屬曲直所在公論昭然至佔據褒沔鎭巴各縣皆在十二月間謂爲停戰命令以前尤所未喻劉督名位暫仍其舊亦因大局未定此後必求力能戡定川亂之人設若中央於此時免劉督之職而另簡川督執事其謂之何爲川軍計雙方旣經停戰自應及時退出陜境以示尊重和平之意且以踐各守邊疆之言果是則中央亦正籌議撤防一切儘可開誠商榷否則協謀息爭而兵爭不已衡諸事理豈得謂平至許張赴陜純爲剿匪計畫以陜省匪氛之盛即在南方亦豈能縱匪不治坐貽民患迭電羣公已詳言之果有眞確南軍自當分别商辦痛心國難彼此同情但冀尅日開議迅釋糾紛則國家之幸也掬誠裁復不盡屏營能訓卅一印 
[于右任致錢能訓函]  
　　陜西問題 
　　幹丞先生閣下閱報載致七總裁諫電辭氣憤激必欲誣我軍爲匪先生對陜何不共戴天如此也右任緣淺往來京津未暇識荆惟憶辛亥之際先生持節護撫被囚西安家族姻婭環請電援由此日照潼關遂送出亡淸不死之名臣民國非法之總理矣說者謂今日之事因種昔日一囚之憤七年未忘噫嘻假美名以行戰略借公義而報宿怨世之恒態夫又何言陜西靖國軍何者非正式隊伍曹胡高樊陸軍也郭堅警備隊也盧軍晉北之編製成旅者也伯英前陜之師長也使陸部無軍籍可稽信口誣之可也否則在陳爲軍在我爲匪是明明曰北系則軍南系則匪夫欲戰請戰欲進兵請進兵破碎中國同作一擲可耳何用費辭如曰有匪之行則匪之更請以一言爲質陳樹藩數年來養匪自衛伊誰不知其部下如王飛虎白翎子徐老毛馬水旺柴老八之流及鎭嵩軍全部無一非昔之著非所過屯墟於今爲烈右任非引劣者以自慰實痛心耳如以鄙言爲一面之辭請調彼任何一部分作衛隊陜民痛苦先生代受一二亦分所應然尤其甚者搗議會殺平民横征暴歛筆難盡述肆種鴉片於肅淸之後前已收割今復下種公知之否耶雙方同請外人查騐可乎先生倘知而以爲不知右任倘以黨略而横誣人皆明神殛之可乎如曰有匪之心則匪之試問賣路礦者何人賣森林者何人大盜竊國者又何人且張作霖馮麟閣及許蘭洲所率之奉軍非匪乎張敬堯劉存厚之燒殺非匪乎何北京仍復接濟爲豺狼當道正義不昌此天下之所以横决而不可收拾而今尙來誣我也耶右任手造共和寳愛人格埋首書叢以至今日此次痛陳氏之稽討間道歸里爲父老昆季作正義之保障唯一之願實爲安陜自誓師以來查禁鴉片維持地方凡我軍之所至試詢之在陜敎士自有公論顧先生吐吐吞吞反誣愈甚而於陳氏則救助維持之不已不亦愼乎東海陽託停戰撤防而陰圖關中今觀先生之電得非與東海視關中爲北派武人地盤耶誤矣誤矣民軍頻戡國難關中實無役不與陜西固民國之光明分子也先生誠引東海守法安國海内將共戴之陜西尊崇有功豈能獨異若謀破裂民國竊據地盤漫以淫威加之秦人豈怯戰者哉徒以證明幽燕人物無統一國家之能力已耳今陜中雙方軍數不下二十萬若必壓迫而横决之恐戰禍四隘幽燕且非公等安居所矣國民之明眞理尊人道者北方豈遜於南哉先生苟明察之當必能見及之也若夫致意陳氏所指派之私議員使相誣詆以爲對抗國會欺衆逞凶之資尤爲正士所不取右任爲國爲陜决不撓屈今日能以和局伸正義固無不從必不得已而以續戰達目的尤爲本願何去何從唯先生實圖利之專此手泐幸維朗照 
[湘鄂邊境亦有戰訊]  
　　湘鄂陜方面毘連之處軍事仍未息止近日政府接陜西湖北各督報告陜南鄂西軍情已批交參陸處愼重核辦聞鄂西方面因種種關係一時仍碍難撤防且有巴東方面將開戰端之說鄂督王占元前日來電並主張以施南爲剿匪區域略謂據上游警備司令部電稱施南方面之柏文蔚唐克明丁蔭昌胡廷翼唐犧支蔡濟民等所部軍隊近有分路進窺宜昌之計畫丁蔭昌一部并已實行攻擊巴東側面等語查敵軍此舉實與鄂西之治安有碍擬請劃分施南爲剿匪區域責成王總司令（即王懋賞）專任剿辦之責仍令朱旅廷燦維持巴東方面之停戰及撤防事宜似此變通辦理旣與停戰命令不悖而於鄂西防務深有裨益但恐西南方面有所誤會除通電報明外理合電陳備案伏乞鑒核錢幹臣因湘西戰事復唐蓂賡李秀山電云湘西方面新化之軍分路進攻琅瑭及太平舖又由東坪分攻樓家沱靑山園等處於宥日復電内聲明電查茲據湘督復稱東坪方面國軍不但未向靑山園等處前　且已退駐小淹其新化方面之隊亦由太平舖撤駐新城均係仰遵中央意旨辦理并無進攻情事唐督巧電未知何所根據等因鄂西方面亦經電查茲據鄂督復稱張聯陞所部進駐白河係在停戰命令以前宣佈停戰以後並未前進至第八師坐鎭荆沙迄未他調惟十八師之一部駐大文坪已逾半載此後亦未進佔一步而鶴峯一縣至上月十九日突來敵軍横被佔領我軍仍未遽行進攻特囑李督軍轉電唐氏責令撤退至今尙未得復等因相應電達盼復 
[倪氏反對監視撤防電]  
　　贛報載倪嗣冲來電云西南各總裁連電中央以陜閩停戰事宜擬託請外國駐在領事從中監視以爲保障而免違約等語查前次五國覺書足見友邦希望中國早息内亂之好意西南果有警悟自當聽候會議解决若託外人監視停戰是自認中央無解决内爭之能力而求庇外人威信何在國體何存此種要求當别有作用當經電致中央從嚴拒絶希即一致主張至嚴剿陜匪爲中央施政特權决不可曲意遷就如慮兵力不足嗣冲當以由湘退回之安武軍開往援助 
[閣員同意案最近形勢]  
閣員同意案以近日形勢觀之依然尙無辦法某方面對於財政一席更擬設法排去龔氏曹之交通連日雖有多人四出疏通但亦無甚效果至於反對錢兼内務之說則尙有成十分問題聞龔之財政一部分議員以其平庸本有反對之意近以皖省鹽稅之事件輿論於龔亦有責詞愈生影響最近安徽參議員王某自津來函與京友力主將龔氏否决中有龔氏勤愼有餘魄力不足二語安福系中人與王某抱同情者甚多皖籍議員尤不欲龔氏離去省長惟當局及某派首領現方極力疏通七日新衆院之投票不知究能安然通過否 
[新年之北京（靜觀）]  
　　我國改用陽曆於茲八年然一般社會對於陽曆新年之觀念究不若舊新年之覺有趣味習俗難移此其一矣北京爲中央政府之所在其所以點綴此新曆新年者較之僻壤窮鄕自未可以相提並論茲將新年中之北京社會現况略述一二題曰新年之北京 
（一）各行政機關上至公府下至各衙署皆放假三日所有職員例不到署惟警察廳則有値日員可以備臨時接洽至各機關門首如總統府僅紥花牆添裝電燈其餘各院部花牆電燈或有或否不能一致四日各機關職員照例皆當到署行團拜式長官間有通套之演說辭往年總統府内四日尙有讌會今歲聞當局傳諭庶務司無庸設備以資節省團拜日署中均備有茶點團拜旣畢略用茶點即紛紛散去蓋是日例不辦公也遞柬賀年之風北京最盛此則由於各機關之職員按照職員錄互相寫寄故愈遞愈多愈傳愈廣往往每日見面之人與素不相識之人亦作此無謂之周旋未免可笑南紙店之銷紙片郵政局之銷郵票與郵差之來往蹀　疲於奔命一年之中當無過於此數目矣 
最高級長官如總長院長均於年前傳諭各員無庸到宅賀年且不必遞柬但此亦僅爲例行空文而到宅賀年之屬員絶不因此而絶其車馬之跡也惟長官與來賀之員如平日不相識且屬員地位較低者照例擋駕不見 
（二）各學校學校放假期十五日自十二月二十五日起至一月八日止但屬於京師學務局之中小學校則否蓋仍遵守社會重視舊曆之習慣而於舊曆年關放假之日獨多新曆則僅放假三日敎育部亦只好聽之而已 
（三）銀行及商店商業習慣仍用舊曆惟國立銀行則稍稍與普通商業不同新曆新年放假三日一切賬目皆以新年爲結算之期中國銀行每年均有新年讌大約一次讌費須需三千元去歲該行總裁議將此次讌會停止各行員聞之乃公同具呈請將本歲公讌應出之費捐作京師四郊粥廠經費總裁許之批撥二千元少數行員少吃一頓四郊多數貧民多吃數頓矣各商店新年均照常營業前數年警廳尙有命令勸告新年休息近亦任其自然但年復一年不知何時始有實行尊重新曆新年之一日也至東交民巷内之外國銀行 
 
 
 

Page 7

 
 
則當然實行尊重陽曆新年矣 
（四）金融及商場因一般商業不以陽曆新年爲結賬期限故金融界不至十分受其影響不惟不受其惡影響而在此新曆年關内外中匀兩行京鈔乃獨呈良好現象由每元四角六分之低價今已高至五角二三分究不知過此以往能否有進無退也商場如新世界東安巿場宴賓樓新年中極爲熱鬧每日無不人山人海男女老幼結隊出游雖一日之大風酷寒而游人絶不因之减少惟中央公園雖有烟火等之點綴而游人則寥寥也 
（五）巿面及勞働社會各街住戶及商店均懸國旗順治門外於各胡同口紥有松門且沿街懸掛紅燈象坊橋以國會之故則亦有花牌樓一座連日施放爆竹者則間有之至車大則生意大增而車價亦大貴以游人衆多故也 
（六）各報館報館均停版五日推順天時報則一日尙有報發行且紀載富豐貞數特别增多政界人士以無報之故對於時局不甚了然惟見有政府公報發出三日政府命令數十道而已 
[財政部調查戰時費用]  
　　歐戰告終和平會議席上比較參戰功績財産之銷耗程度亦爲重要關鍵所以當局對此調查不遺餘力頭緒亦甚紛繁其損失之費自以商業軍事二門爲最佔多數財政部日前特根據國務院外交部公函密咨陸軍内務敎育農商四部以及各省區軍民長官詳細調查彙總分類登記以昭核實其咨陸軍部文云財政部爲密咨事前准外交部函開將來歐戰和議時關於戰事賠償及損害賠償二者必爲會議重要問題現擬組織戰時會計處將所有一切關於歐戰之直接間接費用及損失數目詳細調查列爲戰時簿記等因嗣准國務院秘書廳抄送戰時國際委員會說帖内開戰時會計處係執行機關以附設於財政部爲便此係對外之事與對内不同不能視同决算辦理凡屬國際通例應有之費用均須登錄務求詳備應由各部就主管情形擬訂欵目分令各省區長官及使領各館詳細報告前項册報應令分送各主管部審定後彚編表册送戰時會計處依簿計法分類登錄等因本部當即設立戰時會計處會同各部一再協商此項戰時費用損失應分爲三時期自民國三年八月六日宣布中立起至六年三月十三日止爲中立期間自民國六年三月十四日宣告斷絶外交關係起至八月十三日止爲絶交期間自民國六年八月十四日宣告對德國奥國立於戰爭地位起爲宣戰期間所有中立及絶交期間費用損失應即分期登錄其宣戰期間費用損失應截至民國七年十一日底止先行登錄自十二月份起按月登錄隨時彙報現在内務敎育農商三部所管費用損失業由本部咨行各省區行政長官分别造報所有關於陸軍費用損失應請貴部分行各督軍都統及其他軍事機關詳細調查先將中立及絶交期間併宣戰期截至本年十一月底止各項費用損失於文到兩個月内分别造報自十二月份起均於次月按月造報逕送貴部審查連同中央直接所管費用損失彙編表册轉送本部登錄以重要公請查照辦理聞陸軍部接咨後即會同參戰督辦處議訂辦法分兩類登記第一類（甲）增調國防軍隊費（乙）添練國防軍經費（丙）調遣各軍經費（丁）設立機關費此屬於費用項下者第二類（甲）聘用德奥職員之損失（乙）購置裝械之損失（丙）文電郵件之損失此屬於損失項下者並須加以說明參戰督辦處因此費用之關係擬將參戰軍極力擴充前本定四師計劃規已改三師六混成旅雖兵未招全而師旅長均已委定如馬良陳文運曲同豐爲師長宋邦翰宋之揚褚其祥等爲混成旅旅長三師每月經費每師約十二萬元合三十六萬元六混成旅每月經費每旅約九萬元合五十四萬元共計九十萬元加以各師旅之開辦費每師一百五十萬元每混成旅一百萬元當可開列軍費一千餘萬元云 
[京華短簡]  
　　昨日星期六國務會議除陸軍總長外均到十一時開議議案（一）總統交某顧問提議請回復國史館直隸國務院之議案議决交敎育部核辦（二）參陸處請修改中荷條約中之苛待華僑之條欵議决交外部速辦兩時散會 
政府欲提用關稅餘欵原爲一種救急辦法此事曾與公使團接洽上月三十一號公使團特開會議多數主張此種關餘一時不便動用須俟中國和局完全告成再行騰挪 
政府爲增加收入起見訂定營業稅法十七條業交關係各機關審查有無窒碍現各機關簽註已竣日内呈送國務院請爲决定後交付國會通過預定自七月一號起實行 
全國烟酒公賣事宜開辦之初原係獨立設署由鈕傳善爲督辦梁啓超長財部時乃裁署設局改督辦爲總辦相沿至今聞最近財政當局又欲變更此制擬仿鹽務署辦法仍專立一署設一署長用財政總長爲督辦其下即分設參事秘書等職不日即可提出閣議 
參戰處此次所編新軍定名爲西北邊防軍計三師（陳文運曲同豐馬良）四混成旅（鮑德山王永泉張鼎勳及某）經費由參戰借欵上開支新兵除馬良一師鮑王兩旅已有成數外陳曲兩師現下正在豫直招募張等兩旅擬日内派員赴皖北開招大約成軍期限總在三月以後各官長已以該處督辦命令發表聞軍學司長丁錦亦爲旅長之一 
謝米諾夫霍爾瓦特之爭仍未消除聞鮑黑督日前有電到京謂謝霍之間惡感仍深謝部下多中國土匪若不幸啓釁黑省首當其衝前政府允催二十九師來黑現時仍無消息乞速催該師來黑鎭攝以弭隱患 
政府决於倫敦巴黎各地公使署外設立總領事署連日計議此事領署中擬設正領事一員副領事一員學習領事一員主事一員其經費每年薪俸共兩萬元辦公費一萬元開辦費五千元已大致商定聞現在派赴巴黎之李石曾君有駐法副領事希望 
[毅軍販土之外訊]  
　　字林報載毫州通訊云記者近由毫州雇騾車赴歸德車站言明雇資四元途中問及御者其騾車月入可得若干御者答稱彼此來得銀餅四枚師時所得可倍此數記者訝其來去雇資何懸殊若是御者謂歸時將有某客乘其車客携鴉片約二百擔値洋可五千元記者問客何不畏關卡盤查御者稱彼等皆姜桂題部下之人無敢擾之又謂每月由京漢隴海鐡路運抵此間之鴉片輒有十餘騾車之多幾皆來自熱河熱河者姜大人駐節之地也記者按姜桂題家於此間富甲一方邑人無不知之後數日記者復因事雇乘騾車此車御者適載鴉片歸亦語余以前人之言記者且在車站側之騾車行内親聞主人與人商談運送鴉片一車之價公然無忌視黑物不啻小麥也記者所至之處輒聞近來售賣與吸食鴉片者日見繁多而種者亦夥皆由地方官暗中庇護某富戶嘗徧告其佃戶與鄰舍本年可種罌粟子彼可力任保護云無何公署差役入鄕向每戶收洋兩元以爲享此特權之代價記者自一九一二年由美歸此數年以來未見一株之罌粟亦未見有人售賣吸食者今則罌粟隨地皆是且公然售吸矣 
[粤聞紀要]  
　　和平共進會二次開會世界和平共進會二十九日下午二時假東園開二次大會到會者數百人首推徐固卿爲臨時主席即由主席宣布第一案修改會章第一條本會以維護法律促進民治企圖世界永久和平爲宗旨當經大多數可决通過第二案致參衆兩院曁各議會電文辭上略有修正議决即交幹事會拍發第三案宣言書决議審查修正後再行提交大會討論當即推定　自由朱鏡宙等六人爲審查員第四案選舉職員决定暫選臨時幹事汪精衛王文典馮自由朱鏡宙等十餘人後由幹事王文典報告赴歐日期并布望在座同人各抒所見以便到會易於着手　會時已五句餘鐘矣 
　　軍府咨復北代表之質問軍政府咨復參議院云爲咨復事本月十八日准貴院咨開據本院議員王觀銘以北京非法團體是否派朱啓鈐充和議總代表軍政府已否接受此項總代表等由提出質問書一件連署在二十人以上核與議院法第四十條之規定相符相應鈔錄原書咨請查照於三日内答復可也此咨等因准此查北方派朱啓鈐等爲代表巳接來電通告軍政府祗認北方對學派人至所派何人似可不必推求以北方本身原屬非法團體今旣與非法團體議和則由該團體所派代表其人品性如何係關係該團體之價値我無吹求之必要茲准前由相應備文咨請貴院查照此咨參議院 
　　岑西林覆蕭度條陳書岑西林昨復蕭度條陳時事書略云今日立國之要不在地利而在政治修明政治不修則内憂外患相因而起易地無可避堅城不能防歷觀東周西晉北魏南宋往事可以證明俄遷聖彼得堡宜苞桑永固矣今何如者英國屬地散處各洲而首都則在倫敦小島具引領提綱之力無鞭長莫及之虞無他政治修明也况今情勢與昔逈殊飛艇排空潛船偷渡暗中襲擊防不勝防不從根本上謀國勢擴張徒事擇地播遷未見其可也民國肇興於今七載所謂政治曾無絲毫成效之可言惟日見竭民財以養武夫嗾武夫以殘同類人心渙散險象環生欲挽危機惟有除軍閥以臻民治和議果成事實當執此旨以力爭蓋民爲邦本本固邦寗固勝金城湯池萬萬也若夫陪都之設固足固我根基第旣稱陪都是已承認北廷爲正統與護法本旨未免背馳今我護法各省雖限於西南而護法之人心則普遍全國若强分畛域不特自縮其範圍且負邦人君子之責望也至創兵工廠以濟軍需設銀行以通民用誠爲今日要圖所苦者杼柚俱空未能刻期籌辦耳 
[義利維持紙幣團發起]  
　　廣東督軍訓令中國銀行廣東支行云爲令餫事案據義利維持紙幣資本團董事陳廉伯等呈稱竊查我粤自中國銀行廣東支行以外界風潮驅迫暫停兌現以來大元紙幣受其影響價格日形低落官民同受其害况行政機關收入多以大元紙幣爲本位是大元紙幣價格之低落固關係於金融巿場而於行政經費關係尤鉅同人等深念政費支絀民生多艱爰組織義利維持紙幣資本團募集存欵以二百萬元爲限存於中國銀行廣東支行内作爲保證以維持大元紙幣信用俾大元紙幣價格不再低落則行政機關收入固足以彌補前虧即商民巿場流通亦可便利無礙是一舉而數利得於公於私兩覺其便迭經發起人多次會議僉謂此舉切實可行爲此合將本團發起情由并附章程及發起人姓名戰備文呈請鈞憲察核務懇准如所請賜予立案以維大元紙幣信用而固我粤巿場金融實爲公便等情並粘呈章程發起人名單到署據此查該董事等組織義利維持紙幣資本團募集存欵二百萬元存放該行作爲保證以維持大元紙幣信用於公家財政商場金融均有裨益除批准立案並分行財政廳一體查照外合行令仰該行即便查照辦理切切此令 
義利維持紙幣資本團陳廉伯等昨又將修正章程呈請省長備案原呈如下竊敝團因大元紙幣價格日形低落於維持倉卒組織成立其中所訂章程尙多未備茲特案照章程第十一條内載本章程如有未盡事宜由本團董事會議隨時修改之規定於本月二十三日第二次董事會議時將前經呈請立案章程再三討論修改增訂多條俾補掛漏合將第二次董事會議所議决修正條文分别附呈察核務懇准予備案以利進行實爲公便一第五條原文應由本團襄助中國銀行直接派員前往上開各處監收稅餇以償淸欵本息數目爲止之（襄助）二字修正爲會同二字一第五條加增第二項條文前項之擔保稅餉財政廳不得移作抵押别項借欵之用若有不足淸還本息應隨時由本團與財政廳商訂再加他項稅餉作爲擔保品至足淸償存欵本息爲度並聲明自開收存欵日起訃至第五個月時本團與中國銀行派人前赴上開各處暫收稅餉彙存中國銀行以備應付存欵一第六條加增第二項前條存欵如届第三期時該存欵人仍欲將此欵繼續與中國銀行存放則任由該存欵人直接與該行商訂本團自此時期後即解除保證之責 
[廣東童子軍略史]  
　　廣東童子軍創辦於一九一四年四月間由廣東公學校校長黄憲昭君首先發起黄君留美時曾組織華僑童子軍故於童子軍事業富有閱歷是時報名練習者二十餘人同年五月上海中華童子軍協會舉黄君爲協會評議并委爲隊長俾辦理廣東童子軍事務惟時値地方多故定名童子偵探隊仍恐涉及政治上嫌疑乃改稱童子游藝會宣佈成立一九一五年遠東第二次運動會在上海舉行全國會操是間當時隊員祇七人乃由黄君一人籌欵派曹炎申君帶此七人赴會經此次會操之後嶺南培英培正等校相繼舉辦更得譚協賓司徒衛劉體智衛約瑟諸君臂助先後成立數旅於是组織評議部惟是時經費無着一切費用均由黄君及評議員擔任各辦事員均當義務評議部旣成立遂公舉程祖彝君爲本支部正會長黄憲昭君爲軍長程君留美時辦理華僑童子軍成效卓著一九一六年廣東省長朱子橋極力贊助提倡并捐助開辦費五百元另每月由省長公署發給百元爲經當費得以購置辦事所器物雇用幹事印刋童子軍報而辦事規模始具程會長之力也旣經省長提倡省立各校均欲開辦惟敎練人材缺乏遂於八月開設第一期領袖訓練班於廣州逢源正街禮拜堂入班者有十六人每星期晚七時至九時爲訓練期間至一九一七年二月本級訓練完竣作爲畢業而得領隊資格得有領袖證書者十一人二月續開第二期領袖訓練班於廣州靑年會入班者有七十餘人其中以高等師範學生爲多至六月二日宣佈畢業計得有領袖證書者六十五人是年暑假期内續開第三期領袖訓練班於廣東公學校内總事務所以便以處之來研究童子軍事業者澳門台山各處學校均有敎員來學此班時期短少限於假期故每日上午演講下午實練至七月二十一日舉行畢業得有證書者十人是時朱省長去粤費用支絀賴粤中熱心家資助得以支持十月間又開第四期領袖訓練班今年五月畢業得有證書者三十六人五月十八十九二十一連三天開四週紀念會九月得陳肇琪君擔任編輯主任之職陳君品學兼優爲廣州著名記者乃於十月續行發刋童子軍報逢十出版每月三册并添聘駐部總幹事馮君寳墀巡行總幹事梁君德垣書記陳君肇勳常川駐部辦事馮君曾充第二團副團長梁君曾充第一團副團長二君均辦理童子軍事務有年陳君於童子軍事業研究有素馮君於今年夏季曾由部派赴上海調查童子軍情形全國童子軍部之有獨立辦事所及聘用常川駐部辦事員者祗本部而已現在全省童子軍增至三十餘旅廣州方面二十餘旅人數約二千有奇自成立至今之歷史大略如是 
[江北各商會爭稅之部批]  
　　寧通等屬商會請願江蘇省議會議决江蘇商會協助稽徴貨物稅簡章依照民國元年公布之江蘇暫行貨物稅章程原案施行於江北一案呈奉財政部批第五百八十四號内開呈及附件均悉所請江北貨物稅依照江南現行稅率試辦六個月如不能維持比額期滿後另籌抵補之法各節自係爲稅務商情兼權并顧起見正核辦間復據江蘇財政廳呈稱六年奉准江南北各收一稅并將穀食一門另訂專率此乃過渡辦法以保原有收人情非得已本擬試辦一年核明盈絀再行逐漸改良期歸一律現在試辦尙未年滿欲依照蘇屬稅率一稅之後全省通照按寗屬各局所定比額銀二百三十萬餘元内統捐認捐以及新河木釐蕪湖米釐開徐鐡路貨捐循舊徴收者共計一百二十萬元其餘各稅所比額年共一百十萬元有奇若改全省一稅則寗屬釐金名爲改稅實與裁免無異每年虧短必在百萬元左右若仍各收一稅照蘇屬現行稅率一律徴收至少須虧三分之二每年亦短六七十萬元値此財政奇絀軍警等餉設有缺誤現狀不能維持爲地方計實覺不寒而慄等語查核亦係實情所有該省貨物稅仍應暫行照舊辦理以免虧短過鉅至穀食一門江北稅率較重雖前據該省財政廳長呈明試辦期内暫按貨數分别七八折減收於商民負擔仍欠平允該商會所請依照蘇屬現行稅率暫行試辦之處尙屬可行惟將來虧短之數究應如何抵補有無確實辦法以及土産土銷糧食限定區域曁商會協助稽查章程各節是否可行應由該商會約集各商會與該省財政廳長切實籌議總期於國稅商情兩有裨益除　令江蘇財政廳長遵照外合即批仰遵照此批等因現江北各商會代表馬炎文鮑友属周雪松鄧維城沈沅倪伯符姚澐曹振餘王文藻茅本廉周彝臣俞銘德等已遵批與財政廳切實籌議定期實行並電達江北各商會矣 
[杭州快信]  
　　浙江印花稅處長畢奎昨派丁坤武爲督查員會同杭總商會派員倪雲從檢查杭縣各商號印花准於明日出發 
督署范參謀長明日赴江寗公幹 
一師第一旅副官王某之妾陳氏控嚴屬官産事務所長潘任詐財一案現由杭地檢廳准詞函請汪處長轉飭投案候訊巳令暫行停職尅日到庭質證 
省長公署總務科辦事員任豐年因家屬被一區六分署長警毛雲芳誤會侮辱已由省長令行警務處從嚴查究 
孝豐增設山林警察經該縣會同安吉知事呈准省署暫由警務處派省城保安隊馳往塡駐 
[南京快信]  
李督昨接陸榮廷來電云鄙人對於地點問題决無爭持據云唐少川堅執在滬敝處毫無所聞當去電疏通昨日下午六時軍界開大宴會北代表十人隨員二十餘人又熊希齡等和平期成會會員二十餘人軍界上校以上政界各機關長官均陪席晚八時散會 
李督告北代表閩省雙方已停止進兵陜事亦協議雙方各守防線兩不侵犯當可妥協 
赴滬謁唐少川伍朝樞之軍署副官聶金魁尙未回甯北代表擬今日下午往遊明孝陵雨花臺雞鳴寺莫愁湖各名勝 
劉恩格方樞李國珍王克敏擬明日赴鎭江遊覽金山審計院長莊藴寛今日由京抵寗聞李督擬請莊留寗贊助和議進行 
王芝祥由粤回已轉車北上 
贛財廳長楊慶鋆昨乘津浦車抵寗即轉輪回贛聞陳光遠南下尙無確期 
省議會擬日内開會歡迎各代表 
蘇常鎭守使朱煕電告四日抵京（以上六日） 
地方通信 
[蘇州]  
　　淸查官佔民地　門外農業試騐塲地址約有二百餘畝惟其中有主民地有數十畝民國肇建之初吳縣民政長江紹杰君曾有給價收歸官有之議嗣因所定地價每畝僅祇十四千文各業戶均不願具領事遂擱置不提而每年糧賦則仍由各業戶完納近日吳縣温知事爲興辦實業欲將該試騐塲設法擴充查悉其中有主民地頗多遂飭令該九都二圖經造劉凈卿查開該塲内民地實數並吊取歷年糧串契據一併送署以憑酌核給價收回云 
機工要求加價之定議蘇垣各機匠前次要求各緞莊將前加工價免予减短各緞莊不允以致又有罷工之謡即經道尹諭令縣警各署設法查辦茲悉此事業經蘇州總商會邀請雲錦公所緞業代表再三勸導該緞業已允許將民國四年暫加工價一案改爲加給花緞分半素緞一分取銷暫加字樣嗣後米價賤落亦不再行停止俾機工得以各安生業等情由會函復縣署轉詳道署立案一面並由縣出示布告各機工一體遵照 
　　城外創設巿民公社閶門外馬路一帶向無巿民公社現由劉敬　等發起邀集各商舖會議仿照各區成例組織　門馬路巿民公社擇定鴨蛋橋堍先施保險公司爲事務所並繕具簡章分呈道縣各公署立案一俟奉批即行選舉正副社長及各項職員 
　　巿民公社改選職員蘇城觀前大街巿民公社於陰曆十一月二十七日改選職員初選當選共四十三人於本月初三日舉行複選計選出正社長程志范副社長沈鴻揆幹事徐怡春楊偉伯陶芝村沈樹百徐幹堂程子範陳鼎一曹步靑謝序卿顧艾生卞裕成馬炳生 
[南通]  
　　銀行限期開幕通紳張季直前集實業界諸鉅子於城南南公園籌議組織實業銀行當已詢謀僉同該銀行之地基業已覔定城南巿場之西南隅　工建築預備明正開幕其行長已聘定美國商學士張孝若農校教員郭守純章叔純亦任該行要職 
　　棉場主任易人軍山　農商部所設之棉事試騐場其地點舊爲馬廠圩創辦時收買民田間有一二業戶奇貨可居致多手續後乃塡造土方分揷棉種場地之面積有十餘里之遥茲聞該棉場高主任成績不良通紳張嗇庵氏擬以該場改爲地方所有由地方聘人接辦農商部不允惟决已另換宋某前來辦理 
[揚州]  
　　官塲之往返駐揚陸軍第一混成補充旅長黄介丞於四日晉省本訂六日返揚刻聞尙有躭　約十日前後回防江都縣知事佟英霖日前晉省已於六日返揚 
　　揚伯商會長易人邵伯商會會長吳鑫任期届滿宣佈去職遺缺經衆認可以該鎭董事徐炳昌承充 
[安慶]  
　　洪河油業維持會貴池石埭兩河油坊曁南北往來商販之取道殷家匯者組織一團名曰匯河油業維持會事務所設於石埭横船渡評議處設於貴池殷家匯其宗旨以集合同業维持公益爲宗旨於陰暦十二月二十日成立公舉曹效伊爲正會長蘇致昌陳文進爲副會長云 
　　查追公欵之風厲龔省長日前召集各機關行政長官在公署會議將各機關行政經費照原支數目裁减二成所有各機關人員薪金一律八折　員一概裁撤又以財政廳長劉鴻慶存放中交兩銀行公欵約有三十餘萬之多四釐五分長息月收息金甚鉅所有各公署及各機關每月請領欵項往往任意延擱數月尙不照發龔省長已偵悉内情特派承審處處長李大防赴財政廳查辦今將該廳收入支出及中交兩行存放公欵數目切實撤查又近年皖南北各茶稅短收甚鉅而各局多以茶巿减色爲辭如果茶巿不旺各局自應一律短收然亦有一二處較額定收數加成報解者其餘或六七成或五六成甚有不及四成者其中顯有情弊昨特令財政廳將前辦理茶稅各員其比較不及四成者先行押追其不及八成者亦勒令照額定比較如數賠償財政廳奉令後即先將辦理八里灘及休歙各茶釐局長拿交懷寗縣署看管矣 
[寗波]  
　　請緩蚶果紙笋柴捐鄞縣統捐局出示佈告自民國八年一月一日起所有運載蚶子水果木柴紙笋等貨務各遵章報捐當經寗波總商會電財政廳云水果紙笋木柴等類因係細碎貨物多未列入捐章向不報捐鄞縣陳局長奉貴所長面諭自本月一日起驟行徴收各販商羣情憤激在　河分局擁擠紛擾間有少數販戶經巡丁威嚇勉强照捐多數行商均未承認除由敝會設法解散電請廳長令飭陳局長從緩徴收以抒商困 
　　混用塗改京鈔脫逃奉化民人姜寳甫不知何處携來北京某銀行鈔票數紙將北京兩字用藥水退去改印浙江通用字樣前日上午持赴浦口王地方向王裕大南貨舖購買桂圓花生等物購定後隨將十元鈔票交付櫃上該店夥友未曾細閱即取現洋九元照數找付迨姜某出店重檢該票以字樣不符疑爲僞票當即出店追呼某聞聲狂奔而逸直至後山地方上山扒嶺進入墳莊空屋卸脫袍帽並將果物同藏一處假扮農人逃去該店夥追之不及在山㘭遇有董劉氏在山採柴詢以所見搜尋至莊屋　而見藏有袍帽及原購物品二包當於袍袋内搜有名片取而視之刊有姜寳甫名氏該店夥友得片而回報告各店友查係虎嘯皇人已约同數人至該村地方嚴重追究矣 
[杭州]  
　　現洋出境之近訊禁止現洋出境案各業商屢請弛禁體察巿面情形未能遽准故仍須報由杭總商會查核塡給護照以資執運惟時値年關商用暢旺前以日運二萬元爲限者今已變通辦理以三萬元爲度果係急切商用額外亦予通融以濟各處巿面之周轉且杭巿金融較形活潑過此陰曆年關禁現出境或可取消 
雜評一 
[消息沉悶（默）]  
　　北代表抵寗後意必有一番煊爛之消息而孰意頓然寥寂也所謂陜閩問題地點問題南代表派遣問題依然沉悶如故也吾謂於此沉悶之中易生意外之枝節蓋兩方相持愈久則爭論愈多日以無謂之文電相責備相挑剔所謂相駡無好言但增惡感而無好感此勢所必然者也况乎外界之希望甚切而當局日事遷延於是因沉悶而起猜疑因猜疑而起推測國内之謡言勢將因是而盛友邦之勸告又將因是而來長夜漫漫寗有好夢奈何當局者猶未覺悟耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[今日開始查騐存土]  
　　自今日起由中央特派專員張一鵬氏會同部派邵汪二員海關監督稅務司並邀中外官紳同詣四川路靑年會斜對過怡和棧房將存土逐箱查騐所有監視焚土規則業見報端每日自午前九時至下午四時半爲開箱查騐之時除公私各團體送有入場劵得以入場監視外共他閑雜人等不准擅入每箱騐畢仍貯原箱用鐡絲纏繞加以鎔錫硬印由特派專員部派員關監督稅務司簽字封固凡搬運小工均由天津漢口調來而工部局以怡和棧房坐落租界亦復添派中西暗探於該棧房四周認眞巡邏並指揮今日起車馬均不經行博物院路至護軍使署及警察廳聞亦有種種防範之法云 
張特派員昨日預備徽章函送各團體請爲舉定監視代表届時特赴該洋棧會同檢騐南巿縣商會昨日接得前項函件後即由會長顧蘇兩君舉定本會議董穆湘瑶爲代表已函復張特派員查照矣 
中西聯合普益禁烟會會長葉景僖昨致特派焚土監視員張一鵬函云雲搏先生大鑒昨閱報載先生在靑年會發揮焚土辦法並敝會員羅師君轉述種種偉論欽佩之至但茲事體大故鄙人不憚煩勞由浙至申刻承中西聯合普益禁烟會諸君不棄謬舉鄙人爲會長並經敝會議决由鄙人與羅師君二人趨前帮同辦理焚土事宜以盡國民義務幸先生以開誠布公爲懷决不以此舉爲多事也用特函達請賜徽章二分以便趨前　爲至禱 
[靑年會演講焚土手續]  
　　前日四川路靑年會奉政府電令開焚燬存土指定江蘇省議會省敎育會上海南北商會靑年會公同監視等因該會以此次政府掃除遺毒毅然决然誠爲我國民之幸福惟旣與有監視之責誠恐一般人士未明其中手續難免以訛傳訛故定今日（八號）晚八時即請特派員張一鵬君演講種種經過未來之各情形以解疑竇届時各界人士均可往聽 
[嚴查私運烟土之通令]  
　　滬海道署接江蘇齊省長通令略謂頃准國務院電奉大總統諭邇來各省私運烟土案發生愈多若不嚴密搜查何以淸毒氛而絶根株希即通電各省軍警機關嚴密查拿一經獲審立即焚燬以資絶跡云云除分電外咨請轉飭所屬各機關一體從嚴查拿云云王道尹已經轉飭各縣遵照矣 
[施肇曾覆稅法平等會電]  
　　主張國際稅法平等會會長張季直等前曾電致北京施肇曾請代表赴歐並請劉柏生赴京面爲勸駕茲聞施君已有電復略謂支電敬悉日前劉柏翁來京面述盛意欲令肇曾赴歐參與稅法懼不克勝茲又續奉來電係代表商界全體赴歐列席茲事體大肇曾年力衰庸何敢當此重任惟旣承商界全體委畀之殷又蒙嗇老諸公提挈於上自應勉竭駑鈍仍候路事辦有頭緒行行來滬飫聞敎益並與商界諸君唔叙一切 
[調查關於經濟之事項]  
　　農商部經濟調查會前令總商會調查各事項茲爲詳列於下第一股第一關於經濟生産上之事項（一）全國土地之面積及利用面積之廣狹（二）土地生産力之優劣（三）全國人口之總數及富量之概算（四）生産勞力者之多寡及職業之類别（五）全國資本之多寡及其用途（六）外資投人之多寡及其用途（七）儲蓄及保險之情狀（八）協同企業之情狀第二關於經濟分配上之事項（一）全國各級社會富量之分配（二）全國地代之差異（三）全國利閏之差異（四）全國勞金之差異（五）各地方失業者多之寡及其原因並救濟之方法第三關於經濟交易上之事項（一）全國各地貨瞥流通之概况（二）全國信用及銀行概况（三）外國匯兌之情况（四）全國交通機關之概况（五）歐戰前及歐戰中國内外輸出人物品之類别與其影響（六）各國相互問戰時及戰後經濟上必要需給之情狀（七）全國各地物價張落之情狀與國内外供給需要之關係（八）戰時輸出禁制品之類目第四關於經濟濟費上之事項（一）全國各級社會生活之程度（二）食料及其他必要品供給之盈虚（三）全國公共娱樂與奢侈之消費第五關於經濟政策上之事項（一）各國戰前之經濟政策及於戰時之影響（二）各國戰時經濟上之設施及其戰後之計畫（三）各國對華經濟政策之變遷及於我國之利害（四）各國最近採用社會政策所施行之各種法規制度（未完） 
[總商會解送協濟捐欵]  
　　歐戰協濟劵募捐以來我華商因友邦之親愛及商務之關係捐助欵項極爲踴躍聞總商會各業領袖共募集洋二萬五千元該欵一併送存美國花旗銀行云 
[法國航空團赴日過滬]  
　　大陸報云法國航空團之軍官十九員下士二十二員應日政府之聘乘法國郵船四方號於前星期四日由巴黎抵此携有各式飛機多架法政府允以飛機百架供給日本以爲敎練航空人才之用日本陸軍大佐一員昨日抵滬代表政府歡迎諸君赴日日内即將首途 
[外報之航務消息]  
大陸報云法國郵船四方號前星期四日由馬賽抵滬滿載乘客貨物此次回國將爲法政府載運華茶二千四百噸牛皮鬃毛三百噸起椗日期尙未擇定法國郵船波爾土號已於前星期六日駛抵西貢星期五日可以到滬 
駐滬中國郵船公司經理處昨日接電南京號載運滬之貨六百五十噸及郵件等物於十二月二十八日由舊金山起椗 
[海軍人員歡宴李鼎新]  
　　海軍慰問使海軍中將李鼎新氏奉命赴粤慰問海軍艦隊等情迭誌前報茲悉李慰問使週歷閩粤向各該艦隊接洽妥洽業已慰問事畢由粤乘輪於前日上午抵埠仍居公共租界重慶路私第本埠海軍司令官佐人員聞信後均往謁見並於昨晚在三馬路消閒别墅閩菜館設宴爲李氏洗塵觥籌交錯盡歡而散 
[英按察使赴港]  
　　文匯報云駐滬英按察使今日午後由滬前往香港審訊上訴案件 
[英文滬報被控案註銷]  
　　文匯報略云英文滬報主筆李某（英籍）前載新聞謂日人冀得工部局議董三席故增多房租以期以得選舉票云云致由捕房牛門律師起訴控其挑起英日人民間惡感此案昨日午後由英領署公堂判决謂該報所載新聞雖有人否認但縱係事實亦不足爲日人羞察其所言亦無煽動對日惡感之處故註銷控案云 
[西報紀牛皮營業近况]  
　　字林報云美國之規定牛皮價率與銀價之高漲使近來中國南省無貨運美一九一八年前六個月内香港運往美國之牛皮値洋十九萬三千五百三十四元一九一七年前半年内則有二十五萬二千八百零九元一九一六年上半年爲六萬零八百零九元一九一七年全年共値八十三萬八千三百元有奇近數月來則全無貨裝運出口美國規定價率之後苟銀價無大變動則此案尙不致因以頓挫但此後銀價曾逐步飛漲致令照定率售出之貨大爲吃虧去年九月間據香港美總領事報告香港牛皮之運往上海新加坡者漸見增多數香港存貨無幾中國内地殊不安謐加以地方官任意加徴捐稅致内地牛皮來數减少蓋向來每擔僅徴洋六元今所徴者數倍於前故鄕民多以土法製革供本地之用近來惟有日本出口家藉艙位之便利運貨若干前往英國但銀價旣高運費復昂而艙位亦少故牛皮一貨可謂全無營業也 
[大批松柴來滬]  
　　現屆年關滬上各柴商紛紛向杭州閘口各柴行購辦每日有數千　昨由滬杭甬鐡路鴻興轉運公司承運由　口站裝來松柴樹共掛鐡蓬車十三輛昨日運到滬上分裝塌車送往各柴棧聞閘口尙有大批松柴等運滬日内滬上柴價稍可價廉云 
[商帮會轉東莊公所函]  
　　旅滬商帮協會昨接東莊公所函以鄭重客帮交易嚴社經手舞弊議將報關行出貨來條連同發票同單簿送請各號加蓋回單等情當由商帮協會錄函通告各客帮原函錄下敬啓者敝公所前爲鄭重客帮交易嚴杜經手舞弊起見故特邀集同業開會討論當經公决嗣後凡蒙客帮交易即將報關行出貨來條連同發票回單簿送請客號加蓋回單以昭鄭重即於陽曆一月一日起實行當由敝公所登報聲明並刋發傳單通告在案竊查此事雖屬創舉然在敝同業方面實因經手舞弊業已數見不鮮以致每逢年終結賬往往因賬目不符發生糾葛故不得不改良辦法實有不得已之苦衷此中爲難情形定蒙貴各帮寳號曲爲體諒力予贊助以杜弊害而免糾葛惟深恐或有未能深悉苦衷不蒙見諒之處但事屬公益自應一律實行以免紛歧夙仰貴會領袖商帮久深欽佩且我會長德望票隆名重泰斗下風逖聽景仰彌深倘蒙登高一呼代爲疏通定必衆山響應立見告成用敢詳陳懇請貴會將敝同業加蓋回單不得已之苦衷轉達旅滬貴各帮寳號曲爲體諒力予贊助共圖進行以維公益事關全體務望力予主持設法疏通以利進行而杜弊害並乞迅賜見復實感公誼敬此布懇順頌公安東莊洋貨公所謹啓 
[依周塘汽車公司章程]  
　　依周塘馬路創行汽車係由甬人董裕珍等發起現已擬定組設汽車有限公司緣起及招股章程預算表格呈請閘北工巡捐局轉詳盧護軍使核示茲將該公司所擬緣起及招股章程錄後（一）緣起上海爲吾國第一大埠吳淞尤上海第一門戶新闢依周塘路由上海直達吳淞其路線之綿長地價之低廉空氣之新鮮位置之佳勝實爲上寳一隅所絶無而僅有將來發達不可限量際此開創伊始草萊初闢巿政方興戶口繁盛交通多阻同人等衡情察勢博訪周諮爰擬招集股份先行定造汽車五輛（四輛行駛一輛預備）專在該路行駛以振興巿政而利便交通（二）定名本公司按照中華民國頒定商業有限公司章程辦理並不攙入絲毫洋股故定名華商依周塘汽車有限公司（三）專早本公司呈由滬北工巡捐局轉呈松滬護軍使咨部立案並請求專利十五年或十年（四）股本額定規元五萬兩共分一千股每股規元五十兩一次繳足隨給股票息摺爲憑官利長年一分每年分兩期支取第一期陽曆正月第二期陽曆七月至給發之日期臨時登報公布之（五）路線自公共租界楊樹浦電車末站起溯依周塘路直達吳淞藴藻浜止暫規定爲五站（滬江大學）（裕成工廠）（殷家行）（張華浜）（藴藻浜）每站車資收取五分（六）盈餘以十股開派兩股爲公司公積兩股爲同事酬勞六股爲股東花紅支取與官利同（七）招股本公司委任上海廣東銀行爲收欵機關所收股本在未開辦前概由該銀行爲之保管願附股者請先向事務所註册（八）年會本公司每年開例會兩次（陽曆正七兩月）由總協理召集各股東報告半年營業狀况及商榷一切興革事宜（九）選舉由股東公推總理一人協理一人經理全部事務董事若干人督察總協理之進行查賬員若干人稽查全部之賬務（十）權限總協理負經理全部事務之責一切員役悉由總協理分别延聘雇用以專責成（十）（一）預算（甲）收入除一輛爲預備車外汽車四輛每輛可乘客四十人共可乘客一百六十人行駛一次約一小時每日暫以十小時爲度即行駛十次汽車四輛共行駛四十次每日裝足共乘客一千六百人每站售洋五分五站共售洋二角五分今約以對折算每日可收入洋二百元（乙）每日支出約洋五十三元銀十六兩六錢零内中按月計算者總理車馬費三十元協理二十元總稽查一人二十元書記一人二十元庶務五人辛洋九十元雜役四人三十元車夫八名一百四十四元賣票八人一百二十元查票二人三十元又按日計算者官利十六兩六錢有零用電十六元車損失十元華界養路四元車修理二元車票一元房金一元飯食三元（十）（二）臨時主任現由發起人中公推某爲臨時主任主持一切事宜（十）（三）細則一切未盡手續統俟開成立會時公同改正之（十）（四）事務所本公司爲撙節開支起見暫商假法租界興聖街五八至六十號裕成染織工廠爲總發行所 
[浦東紗廠之草章（續）]  
　　第六章職員第十五條本公司之職員名額如左（一）總理一人（二）協理二人（三）董事七人（四）監察二人前項各欵之職員均由股東會投票選舉第十六條凡有本公司股份一千股以上之股東得有前條職員之被選舉權但須以得票滿股票股東之股本過半數者爲當選第十七條本公司職員之選舉應召集股東行之其各股東之投票權准用第十四條之規定第十八條本公司各職員之任期如左但續被選舉者得連任總理協理董事均三年監察人一年第十九條本公司於營業之必要得雇聘務員第七章報酬第二十條本公司總理協理董事及監察人之報酬由股東會定之第二十一條本公司事務員之薪水由董事會定之第八章地址第二十二條本公司之工廠及棧房均設於上海南匯兩縣交處之地自行購地建房第二十三條本公司之籌備處其總所暫設於上海總商會其分所暫設於南巿縣商會第九章附則第二十四條本章程俟通過於發起人全體後即日實行第二十五條本章程如有未盡事宜由股東會議决修改之 
[皖人電爭加賦之繼起]  
　　同鄕會復電旅滬皖同鄕會日前接得宣城桐城鄕人電爭加賦已誌本報茲悉該會昨已拍出覆電分錄如下宣城探送姚君振家黄君時敏周君頌聲及諸君均鑒電悉正諍論未挽回惟求不懈邀罷始休在野言論期於透闢以示民意以張公憤旅滬同鄕會覆桐城探送陶君鎭華及諸位公鑒電悉呼籲尙未回聽惟有按序進行代表旣如此益仗民意督促之凡列名電除須簽押存案並須確數披露免疑揑飾爲要旅滬同鄕會覆陽 
　　旅蘇皖人電旅蘇皖人昨亦致北京國務院財政部鹽務署電云皖省田賦加徴鹽斤加價旅蘇公民開會集議誓不承認爲此迫求立飭皖吏罷此苛政稍恤孑遺不勝戴德之至蘇州安徽會館同鄕會全體公叩 
[同華輪船開温消息]  
　　温州旅滬同鄕會昨發通告云急啓者昨晚吾浙督軍省長特派浙省水利委員會會長林君同莊來滬與招商局交涉請派大輪輸運甌滬商貨本日林君與招商總局謝君仲笙切實交涉刻據林君來說謝君已允於陰曆年内外特開同華輪船往來甌滬明春另調新輪繼續開甌廣濟小輪當不再開云云又接温州黄道尹徐監督電開奉督軍省長電開如招商無船商貨停滯擬即派超武兵艦赴温暫代輸運等因吾浙長官對於此事極其關切前日吾甌商人因招商停輪甚久交通斷絶商民憤激疑另覔他船開甌以期輸運商貨現旣承地方長官特别顧全商情盛意可感嗣後招商局如有故意停輪不開情事祗可請地方長官嚴重交涉指換新輪以垂久遠在滬甌商亦應遵照督軍省長盛意暫時不必再請他船開甌明日同華開船自可一律裝貨特此通告即希旅滬甌商查照辦理爲幸 
[德華淸理處債案兩則]  
　　本埠德華銀行淸理處代表律師在公共公廨控德商固本肥皂廠不理欠銀洋十四萬八千七百九十五元三角七分一案由廨訊判被告照數還洋暫緩執行堂諭在案嗣因被告願將廠内所有物件拍賣抵償以故原告代表律師於昨借同被告投廨聲明前情請求給諭拍賣聶襄讞得供商之英卓副領事判曰旣據兩造同意聲請給諭將固本肥皂廠内生財貨物拍賣抵償應即照准 
又淸理處控德國總會不理欠銀二十九萬五千四百五十兩二錢一分一案昨晨又經公堂傳訊即據原告代表律師上堂譯明被告所欠之欵延不料理應請訊追繼由德人某甲上堂聲稱該總會係私人組織成立原告不應遽請公堂發封房屋要求展期容再申辯云云中西官得供會商之下判候再行訊核 
[盜匪分别懲辦]  
　　盜匪淮安人張子高戴炳蘭淸江人張福生韓吉功趙榮桂等前因持械夥刦福州路三百八十八號門牌元大生烟紙店現洋九十餘元分贜逃逸匿跡靖遠街八十四號門牌屋内業由老閘捕房特别機關中西探目將張等各匪拿獲抄出手槍兩支子彈五粒解送公共公堂訊押等情已誌前報昨晨由捕將一干人犯解廨復訊先由中西探上堂禀明前情繼由事主代表陳廣大投案訴由當時被刦情形並稱獲案之各被告是否大場實難辨認訊之張子高戴炳蘭張福生供認糾黨搶取元大生鈔票現洋不諱質之韓吉功供詞推諉趙榮桂供不承認搶刦經關讞員核供商之美丁副領事判兩張與戴押候備文詳解護軍使署按律懲辦韓押西牢五年期滿再核趙押一年期滿逐出租界 
[海寗路押店被盜續誌]  
　　海寗路二千零八十七號門牌元泰押店内於本月三號夜被盜三四人持械刦失大小現洋二百元及金戒銀表等物當經該店主報捕請緝等情已紀前報茲經滙司捕房包探奚德安王桂亭與九十八號西探緝獲是案跡涉嫌疑之江北人張阿三一名昨晨解送公共公堂請究經俞襄讞會同美思副領事訊據中西探上堂禀明前情要求展期俾查證據中西官判張阿三押候下禮拜二查明再訊 
[盜匪當場擒獲續誌]  
　　潮陽人陳錦坤鄭杏成因糾合同黨於五日夜間十二時闖入南巿十六舖泉漳會館前福安里許耀蟠家用手槍向樓下同居之陳作氏並樓上許妻陳氏恫嚇將棉絮塞口圖刦因許出外未歸即由陳徐氏喊捕由第一區署派出所加班巡邏警侯振升聞聲協同崗警姬懷盛巡長王德山等將陳鄭獲住檢獲手槍兩支小刀一柄並洋燭等解署申解警廳司法科已紀昨報茲悉陳等解廳後即由司法科長預審已供認圖刦不諱並供出同黨兩人現均在逃等語當飭將陳等拘留候飭偵緝隊士補拿同黨解案訊究證人林羅弟事主許耀蟠暫退候示並聞第一區趙墨林署長以此項盜案由派出所巡邏警察侯振升聞警協同崗警巡長等勇敢兜捕得以當場將盜匪二人擒獲實屬異常勞績爰先行捐廉特賞侯振升銀洋八元姬懷盛五地巡長王德山應俟禀請徐警廳長給奬並以駐在派出所之一等巡長孫見德督率有方飭記大功一次昨已分别傳知遵照矣 
[法警破獲刦案之離奇]  
　　浦東南滙城内紳士陶賓初之寡嫂某氏於上月抄夜半時被匪殺斃失去巨贜一案曾誌本報茲悉此案經杜知事嚴飭警探勒限破獲前日由法警二名緝獲革警陳得勝一名原贜俱在當即押解縣署訊辦據聞此案破獲情形甚爲離奇爰述於左陳得勝者係客籍人在南邑歷充巡警及衛隊隊士與本地人交接頗爲熟悉近來失職無職遂演殺人越貨之慘劇是晚陳得贜後連夜出城擬來滬銷贜而黑夜之中濟渡無舟轉瞬天明恐爲人見隱身荒邱中一日夜不食至第二日黎明在離城八九里之凉亭小憇見有船過彼卽招呼搭舟而是舟適爲法警所雇者相見之下陳即棄贜奔逃旋經飛報城中大隊巡警到來始行搜獲經翁警佐研訊之下直認不諱惟堅不肯吐露同黨姓名 
[請遣散軍回籍]  
　　已撤龍軍兩營除病亡脫逃外尙存數百名由粤省乘輪來滬陸續遣散回籍迭紀前報茲悉該裁軍抵滬後尙有少數逗留在申大半衣衫不全每日游行街巿淞滬警察廳徐廳長查悉前情以陰曆年關將屆此項裁軍久留滬瀆難保不發生意外之事乃於前日禀明松滬護軍使請爲派員將該兵士等妥爲遣散云 
[吳淞駐兵之最近調查]  
　　吳淞砲臺向駐海陸軍警及該臺要塞司令　官砲兵掩護隊等茲將陸軍第十師所部駐防該處本月份調查表錄下步兵四十團團部長朱聲廣官長十三人目兵十六名駐砲臺灣又第二營營長楊杏林官長三十二目兵六十五地點同又第二營營長顧培恩官長同目兵六十七地點同又機關槍連隊長趙光璧官長四目兵七十地點同第二十旅旅長榮道一官長十目兵二十地點同砲兵第十團團長張長林官長四目兵十四駐地同砲兵第一營長陳典瑞官長十六目兵三十七駐地同步兵第一營營長聶慶恭官長三十三目兵五十九駐地江灣砲臺連連長子春會官長四目兵八十八駐地砲臺灣 
[通緝潛逃軍官併紀]  
　　陸軍第六混成旅砲兵第一營軍械長王景耀以請假爲名私行潛逃前日由湖北督軍公署咨請松滬盧護軍使飭屬查緝 
又陜西警備統領郭振軍及營長張子誠因棄職潛逃由陸軍部通咨查緝昨日護軍使署接到部咨後轉令所部軍警一體訪緝矣 
又陸軍第八師所部排長李樹堃亦因離職潛逃由該師長報部飭緝業經由部咨請松滬盧護軍使通令所屬查緝矣 
[咨請協緝私梟]  
緝私第二營營長薛萬有近因浦江一帶私鹽充斥查係由浦東中界廟陸杏松等從奉賢海灘販運分售與各步擔挑往南巿各處私銷統計每月可銷私鹽九千餘擔自應查緝懲辦爰特咨請南滙縣杜知事派警會同協緝務將陸杏松等獲解懲辦以杜私銷而重鹽稅 
[斜徐路橋工告竣]  
　　滬南工巡捐局長姚石蓀前因西門外斜徐路之瑾記橋年久失修議定開工重建並將路面放寛橋樑改爲水門汀堆砌以資堅固動工以來將近一載現始將路工橋工一律告竣聞姚局長擬定日内柬邀各官廳曁紳商學各界人士前往參觀騐收工程並當場攝影以留紀念云 
[策進和平會選舉評議]  
　　策進永久和平會前日（星期二）依據該會修正章程第九條開選舉評議員會自上午八時起至下午四時止會長劉人煕親自到場監視開票結果選出評議員二十人候補評議員二十人該會遂於昨日下午二時開評議員成立會當由評議會選出評議長一人陳家鼐副評議長一人張志純並通過會長提交之正幹事長一人唐堯欽副幹事長一人方從口選畢當由兩部部長相繼述就職辭云 
[學校近事併紀]  
　　學生會學校寰球中國學生會附設之日夜二校因鑒於近日滬上多數學校易蹈偏重課本之弊故自上學期始對於夜校除加各種商界應用課程外並於商人道德及各種非課本所載之智識每逢星期六晚請富於商業智識之名人演講以促進步日校則除照部定課程外對於學生之訓練更爲注意如每晨在未上正課時由各敎員擔任將關於德智體三育社交等演講並於每星期六午後由各級學生輪流學會演講操作並聞該會之日夜二校自下屆始業時對於各種學課除敎授外並加操作且極力提倡學生之自動能力云 
　　滬江大學滬江大學訂於十一號舉行冬季遊藝會兼赫氏體育館開幕式請盧護軍使行啓鍵禮其秩序如下午前九時浸會各中學會賽藍球十一時道學院畢業式午後二時兵式操二時半體育館開幕禮三時半演劇 
　　上海公學白克路上海公學自前學期江南中學學生併入後益形擁擠新年來本埠外埠前往該校報名投考者日數十起聞該校校長恐寒假後舊有校舍不足敷用乃捐廉力事擴張並添聘敎員數人俾後來者無一見遺云 
 
 
 

Page 11

 
 
　　麥倫書院兆豐路麥倫書院因監院英人麥廬柏君將辭職歸國特由校友會發起訂於十八號下午四時全體攝影以誌紀念五時開年會選舉職員七時在校開歡送麥監院會公贈銀盾以酬敎誨之澤現已由校友會從事籌備矣 
　　中西公學本城三牌樓中西公學定於二十一號放年假春季開學後各種敎科及學額將大加擴充 
　　靑年英文夜館本城縣西街靑年英文夜館由李滌塵君主任學生甚衆二十一號舉行休業式聞來春更將推廣學額力圖刷新云 
[日人私接電氣案判决]  
　　文匯報云工部局電氣處控告某日人在虬江路私接電氣供給鄰家一案己由日領署公堂判令被告罰洋五元賠償電費銀二十兩繳還違法收入之電費並停止營業 
[濟生會請租基地之部批]  
　　松滬盧護軍使前接上海濟生會呈請撥租天后宫副使行轅基地以便建築辦事處所當經盧護軍使轉呈財政部核轉茲奉財政部批略謂據呈上海濟生會租借天后宫副使行轅一案自可照准惟須繳納保證金銀六百元其承租年限照例以十年爲期如日後本部自用時發給租價一月即行收回仰即轉知遵照等因淸理江蘇官産駐滬辦事處亦奉南京官産處抄批飭知並發部照一張已由官産處函知該會繳欵領照並分函總商會查照按址丈撥矣 
[再紀閘北發現小車照]  
　　奚應川近在閘北姚家宅橋設一和興黄包車經租公司認捐大塲鄕車捐執照從前各車戶領有滬北工巡捐局車照者欲過太陽廟須另向該公司領取小照會否則不能通過日前由車戶魏慶祥將該公司所出之執照從卞小二子車上撬下持報四區警署等情已紀昨報昨由經租人六十餘戶舉出代表七人具呈滬北工巡捐局四區警署略云大陽廟西之煤屑路前由談家橋三元絲廠捐資鋪築便利行人不料奚異想天開雇用前因僞造車照拿辦未獲之朱鑫甫爲公司經理朦呈寳山縣公署准其另開車捐定章每張洋三角額外須加小費兩角數十文實屬擾害小民請求查禁云云不識曹局長張署長如何辦理也 
[水巡隊查見溺斃男屍]  
　　南巿浦江水巡隊於昨日（七日）下午兩點餘鐘在十六舖寗紹碼頭浦中查見溺斃之無名男屍一具察得該屍年約四十左右上穿白絨布短衫元色布棉袍外罩呢夾衫元色羊皮馬褂外罩元色呢夾馬褂下穿元色夾褲竹布襪灰布鞋頭頂緞帽並在該屍身畔搜出大洋九元小洋十一角銅元七枚當即飭十六舖地甲報知善堂給棺收殮厝壇召認其起出銀洋銅元等暫由地甲收儲以待屍屬認領時照數給還 
[警廳招領女孩]  
　　江蘇淞滬警察廳發出招領傳單云本廳今收有女孩一口將姓名等項開列於後仰該親屬速來認領計開（姓名）梁金鳳（年歲）十一（住址）寗波人（衣服）花柳條布棉襖灰布褂褲灰布棉鞋頭紥紅頭繩（特徴）頭上有疤（迷失地點）蔓笠橋（迷失月日）一月一日（到廳月日）一月三日（留置處所）新普育堂（其他供述）據供在梁姓家爲婢詢其住址及自已姓名均供不知 
[迷路女孩待領併紀]  
　　常熟女子陳翠娥年十歲昨日下午四時許因事出外忘却歸路在南碼頭滬軍營舊址迷路爲一區一分駐所第十六守望崗警查見帶至該所由王琴軒署員詰據女供家住本城老北門附近父爲布店生意其餘語多含糊當飭留候家屬認領女孩王利金身穿紅花點子布破棉襖本布破棉褲大脚蒲鞋頭鞋子梳有髮辫紅紥根在法新租界迷路爲捕查見帶入捕房昨送法公堂請示詰其年歲籍貫父母住址含糊不答判送堂撫養候家屬認領 
[汽車碾斃婦人]  
　　前晚夜深時有某號汽車駛經靜安寺路將婦人趙楊氏撞倒碾傷胸腹由靜安寺路捕房五百九十二號華捕瞥見抄錄汽車號數雇人力車送受傷婦人往仁濟醫院醫治惟因該婦受傷過重醫治無效於昨日身死經醫院用電話報知捕房由捕頭派捕前往將屍車送斐倫路騐屍所候報請公廨相騐 
[汽車撞斃人命之結果]  
　　汽車夫劉永福日前駕車馳至法租英愛多亞路自來火行街口適有管弄人徐永明從横路衝出以致撞斃昨日捕房將劉傳至法公堂請究先據捕頭上堂禀稱是日飭探前往查得實係死者自不經心從横路衝出汽車不及停機是以撞斃詰之劉供詞相符中西讞員判以死者自不經心與人無尤姑念貧苦諭着被告劉永福酌予撫卹了事 
[復訊馬車碾傷小孩案]  
　　北四川路一百十號門牌馬姓家十歲男孩馬金奎（即金金奎）因於去年十月三十號在虹口武昌路被揚州人李阿二所駕之裝貨馬車撞倒碾傷當由行路西人瞥見鳴捕將李拘獲解送公共公堂訊判候馬孩送院醫愈再核在案茲因該孩傷已逐漸平復以故昨由捕房將李解廨復訊先由見證西人上堂證明當時目覩被撞情形並據包探禀稱原告現在雖能行動然受傷甚重大約再醫兩星期即能平復出院云云繼由馬孩投訴被車撞倒碾傷情形質之李阿二供稱實因該孩在車後跳宕游戲以致跌下碾傷但我在前面並未看見求察中西官得供判李開釋馬孩仍送醫院醫治俟兩禮拜後交其父領回管束 
[夫婦猝斃之請騐]  
　　住居新閘路七十一號門牌某刷染店後樓之伍姓夫婦前晚不知如何忽然斃命迨至昨農經該店主覺察報捕飭探沈壽章與西探勞勃生前往調查見伍殭臥於牀上其妻亦倒斃於地板上遂將男女兩尸體一併車送騐尸所候報請公共公廨中西官蒞騐再核 
[請求離婚缺席判决]  
　　婦人楊陳氏在公共公廨控夫楊貽蓀抛棄不顧請求離異等情由廨傳訊被告不到因判原告登報通知被告投案質訊在案茲因登報期滿被告仍未到案故前日原告延代表律師投案聲明前情要求缺席判决准予離異云云王襄讞與美丁副領事得供會商之下以被告不到因准原告請求缺席判决 
[舞弊賬洋之認繳]  
　　久豐榮記股東黄金榮陳世昌吳炳泉三人前同至法公堂控股東兼經理吳俊德舞弊賬洋七千八百八十六元請求訊追詰據吳供認舞弊不諱判着吳交一萬元人銀並保限十四天繳出無弊洋七千八百八十六地給原告等具領嗣因吳無保管押在案昨又屆限提訊先據原告王金榮稱日前由吳妻某氏至金榮處稱先措交洋四千元餘洋俟吳出外設法措繳原告等已允惟銀洋尙未收到請核詰之被告吳俊德請求展限二禮拜先交四千元餘洋俟出外後設法歸還中西官判吳還押准予展限十四天先繳洋四千元到案再行核奪 
[尋獲被拐女孩]  
　　江陰人劉汝琴生有一女今年五歲忽於夏曆七月二十八日失去劉來申住閘北大通路即以沿街喊賣洋襪營生順便探訪女之蹤跡茲經查明該女實被同鄕人劉二郎誘拐來滬已賣於英大馬路某姓家得洋數十元汝琴往認無訛向之請領某姓聲稱須將原給身價償還等語前日下午汝琴在十六舖將二郎尋獲扭控警區昨午備文將兩造押送地方廳請辦並據大生祥洋貨店主陳運芳到廳聲稱與劉汝琴同鄕現在汝琴窮苦商人念桑梓之情願盡義務代償身價銀洋請求訊明將洋交給得主俾得將女領回以全骨肉云云經許檢察官提案預審一過判劉二郎收押劉汝琴等退去候示 
[輪船上查獲私土]  
　　海關緝私隊於前日午後在浦東其昌棧碼頭大英公司輪船上抄獲私土一百餘磅當即帶回海關存儲候燬 
[火車上拘獲扒手]  
　　滬杭甬鐡路昨日上午十時二十分由滬開杭之一百零八次客貨混合車有南巿周義泰米行夥馬蘭田携帶現洋裝於小布袋内乘坐三等客車前往莘莊至泗涇鎭購辦米糧車抵龍華站時經該路隨車包探察覺其鄰坐客人將小刀向銀袋上劃竊當即拘獲一面報告車長由該路警察即將該扒手獲解將人證一併送鐡路王巡官收押該扒手名李阿福年約二十餘歲身着重裘外觀極其大力昨日（七號）下午經王巡官訊問據供前曾在滬寗路一帶行竊此次因返籍赴杭途中遇便技癢實非有意云云當將該扒手拍照留存外即移送地方警察署訊辦 
[四烟犯押候訊辦]  
　　張春泉私帶烟膏二百二十五盒又烟土五包計五兩又趙禮文私帶烟土二十六兩又袁金忠私帶烟土四兩六錢又顧恩孝私帶烟土十一兩九錢均在南北車站購票擬往内地圖消當爲巡警分别將人證並獲解由警察廳昨日轉送地方廳下午經檢察官提案預審之下判張趙袁顧四人分别收押烟王等存案候究 
[巡官緝獲贜賊]  
　　浦東爛泥渡鎰昌當内於上月杪被宵小挖洞入内竊去皮统三十五件零星單夾衣服數十件經該當經理開單報請三區警署飭緝在案茲經該區劉巡官於前日帶同線人在城内沉香閣二區一分駐所境内緝獲是案竊犯揚州人夏龍海沈小五子王阿毛並竊贜之吳大桂子姜雙林劉玉才等六名當塲抄出原贜皮統三件同時又在新昌碼頭捉獲從犯張富有婦人吳張氏張小妹等三人抄出贜衣九件棉被五條一併拘解至署昨經曾警正訊明口供判令轉解地方檢察廳訊辦 
[女子不願爲娼]  
　　常州女子婁金寳上月被其母舅何和尙帶來上海賣入公共租界大馬路香粉弄某花烟間爲妓鴇婦逼令接客該女不願前日潛逃出外在閘北迷路由崗警帶入四區警署張署長諭暫留養候查 
[滬南工巡捐局批示照錄]  
　　滬南工巡捐局批陳寳坤呈爲請租浦束白蓮涇荒地由呈悉查該地業經派員丈明計共三畝一分八釐四毫該民懇請承租應予照准仰即備具租契呈候核奪可也此批 
[誌謝]  
　　昨承上海戰聞社惠贈歐戰中之强權與公理一册又商務書館贈第一百七十一期英語週刊一册書此誌謝 
來件 
[穆藕初爲振興棉業事再上農商部書（續）]  
　　雖然欲圖棉業之發展其要點有三（甲）製造紡織機器（乙）培養專門人才（丙）推廣棉産請分别言之一製造紡織機器工欲善其事必先利其器則機器尙矣我國機械製造尙在幼稚時代而紡織機器中精密之部分製造較難且機體種别甚繁分工精製需資亦巨今纺織事業渴待振興祗得暫向歐美購買以應急需但長此仰給終非善策且紡織機器之改良進步關係出品者甚大爲棉業前途計則此事殊不能視作緩圖允宣相機提倡者也 
二培養專門人才我國紡織學校已設有數處但工廠與學校素相隔膜懷才者苦無効用地方工業界不得錄用眞才爲兩相裨益計此後各廠應選用畢業生藉圖工作之改良而紡織學校亦應於教授適川學識外更宜注重品性發展辦事能力俾得於出校入廠後對各方面無格不相入之虞訓育旣無憾矣更須設法推廣廣儲專門人才以應時勢之需求 
三推廣棉産推廣棉産有二要事（一）爲推廣産區（一）爲改良棉質夫棉花在人生必需品中所占之勢力不亞於糧食需要之概况業已詳述茲僅就推廣産區言之蓋棉産之推廣有出自天然者有出於人爲者年來棉花昂貴而米麥低廉故産棉地方農家於不知不覺間將種棉地畝逐年增加出數遂盛然此項天然增加之棉産究屬有限未若盡人力以圖之更有把握也例如各宜棉省分官荒民荒閒棄殊多苟能設法開懇廣栽棉花則出數之豐可以力致利用閒地增植棉産較之减少産糧地畝改種棉花者其得失之相去不可以道里計也其改良棉質事項中含有兩主義（一）爲改良華棉採用選種治地疏栽培肥排水摘芯掃除蟲害等方法逐年求進不厭不倦以改良之（一）爲移植美棉選取合於我國天氣地質之美國棉種注意嚴格選種以及治地疏栽培肥排水摘芯掃除蟲害等方法逐步培育以發達之此兩者宜分途並進多盡若干分心力自能多收若干分實效改良華棉收效雖遲但欲求全國皆種美棉一時實未易辦到且粗紗布用途亦復不少爲目前增多棉花産額計改良華棉亦屬要圖至移植美棉則能於較短之時間中得較良之效果然必須種法合宜方免失敗又移植美棉最好一省中純粹選用一種種子庶於開花結實之際免花粉雜亂之弊而保全一種之美質扼要言之無論改良華棉移植美棉果能逐年愼選良種教導農夫精細培育即爲最易下手最易收效之良法 
廣設植棉試騐塲 
夫改良棉産不能僅恃少數學者之研究必期多數農家之注意更不能不爲多數農家在研究種植上廣開方便之門俾能仿效而期普及故必須設立棉作試騐塲首先研究附近氣候地質種種之關係爲多數農民立植棉之標準今欲求棉産迅速發展在宜棉區域内至少每省設一總塲以束西洋農學畢業生之有植棉知識者主持之塲地百畝年費約一萬元並由各農校選派樸儉耐勞之畢業生在場實習一二年預備派往各分塲其總場之職務注力於科學上之研究培育良種子散給各分塲並統轄各分場力謀一致之進行其己經設置之植棉試騐場辦有成效者應採用此方法向各農校選相當之畢業生在場實習以便各分塲任用其分塲設置之作用在乎力謀植棉事業之普及凡在宜棉區域内至少每縣設一分塲其主任員以曾在總塲實地練習一二年者爲合格由總塲擇尤委任之月俸自十餘元至三十元塲地約六十畝每年費用約五六百元以營業的方法組織之 
試騐塲必不可少之三特點 
三特點云何宜專宜久宜普及是也棉作試騐範圍甚廣按科學上程序求之徑途至繁趣味深厚專力壹志以求究竟猶恐不逮故一曰宜專改良棉質非經多年準確之試騐不爲功主持塲務之人當悉心堅志赴此一主義自有貫澈期望之一日如或稍有游移不克始終其事求他就則燬厥前功覔後繼則滯其進步於己於塲雙方損失故二曰宜久旣專且久塲務克舉於振興棉業之天職猶未可謂已盡也地方人情不能膜視誠能從輿情融洽之中予一般田夫振作之機會從塲地豐收之後增四方農戶效法之興味更進一步以謀廣及則每縣每鄕各設一塲以便觀摩則風氣之開可計日以待之 
設立收買改良棉花機關之必要 
即使每縣每鄕已設塲且專且久以從事於力謀植棉之普及可謂仁至義盡矣乎曰猶有憾蓋各鄕戶起而小試如法播種改良棉花後苟無收買改良棉花機關出較高之代價就近收買以奬勵而便利之一任地方商販操縱而贬抑則鄕民對於移植良棉定多顧慮非但不肯積極進行且恐隨作隨輟寗守故步不願再圖者故棉作試騐塲於種子散給四鄕播種以後即應附設收買改良棉花處以便鄕民更須出以善價使旣種之家堅心進取未種之家效法恐後寓推廣方法於便民之中棉産之發達可操劵以待苟本此意以行之則所費有限面收效無窮矣 
中華職業敎育社通訊 
[通告各議事員]  
　　茲定一月八日星期三下午三句鐘在本社事務所開議事員會臨時務祈準時惠臨爲幸 
來涵 
[淸眞寺來函]  
　　敬懇者敝寺歷年冬有施衣之　茲屆開辦稍遲購覓不易由教中蔣哈二君商准上海中國紅十字總會慨助新製棉衣二百五十件尺寸旣大工料花衣均極道地一時教中窮黎咸歌挾　具徴該會辦事一視同仁無分畛域之至意除函達該會藉表謝忱外敬請貴報賜登來函一門以揚仁風而維善舉是爲厚幸上海淸眞寺同人拜啓二月七日 
[中西聯合普益禁烟會來函]  
　　中華公民浙江省議員葉景僖君對於歐亞戰爭屢蒙寄書勸息各保生靈其熱心公益久爲中外所景仰刻葉君爲籌辦歐亞和議事來滬組織團體經本會同人開會歡迎公推爲禁烟會長葉君不肯負責經同人等再三勸告責以大義始允就職此後禁烟事務應請葉君毅力主持同人等無任盼切除電請國務院承認外特此聲明請貴報登錄　中西聯合普益禁烟會長英人羅師曁會員同啓 
雜評二 
[軍人運土（庸）]  
　　近日軍人私運烟土屢見於外報之紀載可見外人對我烟禁考察極嚴此種污點不除不但禁烟永無奏凱之日即國際信用亦有喪失殆盡之虞焚毁存土固足爲禁烟史上一大紀念然軍人私運之風不息則此舉之價値亦將爲之掩沒也 
頗聞政府當局於軍人之不顧國紀亦有所覺察而有嚴令申禁之說例以近來政治之粉飾刷新此舉當能實現特取締武人較之焚土其難不啻倍蓰蓋焚土不過忍一時之犧牲而禁運及於武人則須具有絶大之决心與實力即如最近發現之兩私運案武人何嘗不有嫌疑而結果如何可以知力行之不易况私運者之力量更有甚於已發覺之兩案中人乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒談 
[處世常言（一）] [  不名]  
　　處世之道第一常常在念者當知我是人知我是人則自有人之義務人之權利在矣知我是人則一切卑鄙之心無自起矣一切懦怯之心可以去矣 
老申報 
[論新報言土耳其國事]  
（見光緒元年七月初九日） 
　　土耳其國回回國也居歐洲之東南而無諸洲自修之風也然其存廢亦爲歐洲大局所攸關故英法等邦爲之籌畫欲使其自强以克敵他國以冀其永遠自立而至不歸俄國之屬下計也無如土國雖亦自知必先自强以冀自立而後可以爲國然惟從事於增兵額購精器廣增水師及建造火車路等事而其整頓内政淸潔吏治以圖所以克當防務之鉅費者仍然不之顧也以致國事僅持每年告貸以彌縫支持積債旣年多一年而破裂之日故亦年見近一年也現在我中國方求自强以克敵歐洲各强國且經致意於購辦精器造買水師船及設立保臺各防務惟整頓内治以冀可當其費雖亦聞有言及而亦未見有實行矣茲姑將英國近所郵至新聞紙内論土耳其情形譯出呈覽於當今之各國當局者其論内亦有中國大可采擇而以爲操持之鑒也新報謂曰歷二十年以來土國告貸已積至金一百五十兆鎊每年須支利息計十五兆鎊合銀約五千萬兩焉斯銀若果經全用爲創立各善舉所以大助民生者則仍然無後慮即或爲一時防危事欲自立所多支而又仍然設法整頓内治以冀裕國豐收亦可無憂其不能由漸而挽回也今查土國所以消支其貸借之項也鐡甲好船果經多辦尙有其船可證兵額亦大增兵器亦廣辦此兩欵實無非用銀之舉至火車路爲振助民生之計借銀時須托言欲造設而尙有多路未見成功且兵額雖大又往往庫欵告絀無從支其糧餉夫兵額之大防務之備固所以自衛之法但須年進必敷所出否則上邦即不加侵其國仍必空乏自頽也今土耳其似已近似此收塲樽節支用似殆不可再緩也 
新拾遺 
[飛行機上之感覺] [  翠岑]  
　　吾人未至空中以前輒以爲上升空際亦不過如登山之漸高如乘汽車之迅速而已實則使汝一旦眞乘飛機上升者則當别有一種感覺而知前此思想之不盡然初次飛行時汝之最先感覺則在飛棧騰空疾進之際雖以每時一百英里或百二十英里之速率前推汝在機中苟不下望則絶不知機身之行動只覺風聲呼呼掠而而過而機體側似懸定於空中飛行平穩時絶不眩暈人在山岩或高塔上俯視之際輒有眩暈不安之感飛機上反不覺也當飛機初升之際天地每呈奇象汝於機旁下視則下方之兵營房舍渺如小兒之玩具有時層雲密至則上下左右白漫漫四面皆天矣汝方驚　飛機忽向下疾撲陡覺頭足易位下界之田疇房屋愈變愈大直向顱頂撞來幾及矣駕機者機括一撥機體立轉悠然盤旋緩緩成一斜線而下汝氣久噎至是乃得一舒至上升時之感覺全在斜上角度之大小而角度之大小亦有一定全視機力搆造而異角度小則乘者不甚覺其升騰如用最新式之快行偵察機而以精練之機師駕之則汝必覺有不快之感而以角度之幾成直角者爲尤甚 
有多數飛行練習員因空中眩暈之故每中途廢業蓋飛機之顛簸尤甚於海中也飛行家之能至極高度若萬五千尺或二萬尺者已爲難能可貴然在近日常有飛機互關於此等高度中而以偵察機爲尤夥蓋兩方各爭高位至極點而不得不一决勝負也顯此等高度究不爲飛行家所喜以空氣薄弱呼吸器官能致疾病一度爲之輒須休息多時也 
今日飛行之事苟飛機之製造完善已不甚危險然苟一鋼線之寛緊不合輙足以毁全機飛行者每屆飛行之時輒以己死自視否則必生恐懼而反足債事雖曰不甚危險究非絶對安全也飛行家之最不可少者爲鎭靜爲急智無此二者其危莫甚須知飛知家之生命全握於鋼　三股鑲之木與帆布等混合物（即飛機）之手有急智與鎭靜方能駕御此混合物而不爲所制也 
常識 
[蔬菜之效能（二）] [  呆正未艾譯]  
二韮（一）食魚不加注意設有小骨横骾咽喉則頗爲不適如飲韮之絞汁則可下去不特此也且可治脚氣腹痛而有補温之效 
（二）火傷皮膚苦痛逼甚如揉韮葉之汁混和以蜂蜜而塗之有神效 
（三）齲齒作痛治之之法可燒韮菜吸食其烟能全治愈云（四）不愼刀傷敷以菲菜之絞汁可以治愈云 
（五）異臭之肉當調理之際少混以韮而者之可以稍止其臭氣若臭氣本不烈者或可反生香味 
（六）蔬菜之上混有小蟲設不知而誤食則呈中毒之症狀若飲韮之絞汁則可有解毒之效 
（七）愛玩家禽而設禽有病狀則飤用此汁亦可奏效 
（八）舍上述之外亦有種種之無形利益寓乎其中如盛血液之循環暢消化之機能治吐血　血尿血胃癌症下痢等均爲韮之特有效能也法已見於前日本報故不復贅 
三菠菜（一）菠菜富有鐡分故亦爲滋養食品爲貧血症者之最良食料也食之之後且可捉進消化健胃補温 
（二）酒精中毒者食之可以解除 
（三）便秘痔疾食之均可使愈且患肺病者食之亦有治瘉之良效故多用之 
四恭菜（一）食　菜可淸血液治便秘之效且可殺滅條蟲（二）菾菜可以解熱故健康之人于夏季若常食之可以預防諸種之熱病及痢病 
（三）凡外部之一切外傷如炙傷等塗以　菜之汁可以有立行止痛之效 
（四）燒　菜之莖葉爲灰作成灰汁可以洗滌衣類布帛成爲潔白之效 
五蒲公英蒲公英有解食物之毒及解熱之特效用於婦人之乳癌水腫等之疾病可奏偉效凡健康者從事劇務之餘常食此種可防體中生疲勞之毒素少自然老廢物之生存且根更可作爲健胃劑云 
雜錄 
[寒星試劍室閒話] [  劍洋]  
　　美國詩人霍而摩斯最富愛情其言花曰汝亦奇詩人之多言花乎汝曾聞詩人有不言花者乎汝亦思措辭欲其貼切則詩内應遺花字如遺無關緊要各字者乎曰否花字之於詩必一見而再見如春色滿園萬紫千紅觸目皆是也 
詩人朗番洛有詩曰（了了希華逹聰明逞少時禽言能熟辨鳥類亦全知眼識藏棲所心通秘密私相逢即相語玩狎若鷄兒）希華達者天資聰　之紅種童子也 
歇克斯比亞所著劇本多不明署事實亦不署年月按其劇本演戲時均佐以第二三流之優人若惟恐其馳名者在倫敦劇館無幾年即歸隱鄕間不肯再出詩人擺倫亦復如是觀其所著詩雖愛情德義等詞歷歷可觀而希望之語則絶少如所云療悲無復仙山藥希望心多即是醫大都皆絶望之詞也歇克以俳優自誚擺倫以足跛自悲均如悵悵無所依惟逃於寂寞之鄕自樂其樂者 
研究博物者多能起非常之快樂安心所業得自在之天趣朱子曰一草一木皆天地間和平之氣故博物家恒較他科學家之壽命爲長據英國林那安學會之會員所報告一千八百七十年間逝世之博物家凡十四人内有二人在九十歲以上五人在八十歲以上二人在七十歲以上總計是年所死會員之平均年齡逹七十五歲之長壽云 
英國愛丁堡大學工藝教授約翰威爾遜勇於赴事不避險阻艱難者也惟極赢弱多病嘗語其友曰予之生命不長然予當以精神自作之使身體從命惟謹一千八百五十九年秋在愛丁堡大學講授畢負疾歸家急延醫診視斷爲肺炎重症而威爾遜咏詩自適其詩曰一死終不免揮涙亦徒然一朝得解脫愁痛盡葉蠲光明皎如日浩浩指蒼　寄語塵凡客莫漫羡延年威氏旣殂謝英人多悲悼云 
小說 
[醫生自述記（七）] [  君玉譯]  
（英國科南　利原著） 
　　貴爵則重燃桌上之燈見勳爵已僵臥不動口中涎怽四濺且呼呼作聲身畔遺有鐡椎一柄予視勳爵舉動似發狂癎不然與貴爵實爲至戚何竟出此斯時門外足聲跫然蓋臧獲數人己聞聲而至覩勳爵狀亦弗駭貴爵命扶勳爵歸寢臧獲如命舁之而出吾人則隨於後旣入勳爵臥室貴爵復命臧獲小心服侍又謂予曰哈密敦博士吾儕盍返寢室蓋吾尙有言與君談也吾人遂出迨重入寢室之後貴爵乃曰博士湯姆斯露西勳爵平日對於妻子夙極慈愛惟是不幸猝罹瘋癎此病實其祖先遺傳當其癎發之時每欲殺其最親愛之人爲快嘗有一次至欲殺其稚子吾妹遂亟送入學校勳爵不見其子遂欲殺害吾妹幸而癎發之先必有徴兆人但見其額上筋肉牽動即知其爲癎發之預徴也吾妹見之遂奔倫敦避之然臨行之際吾妹之額竟被嚙傷足下亦見吾妹右額乃有創痛一縷乎今予爲保全吾妹生命計思惟有將勳爵送人瘋人院中然勳爵平時實與常人無異無人能保其爲瘋且好幽靜屏絶賓客故予即欲延醫生至勳爵亦必拒而不納惟遇志同道合之人則頗歡迎予乃籌思至再始登報聘一研究甲蟲學之醫生幸而獲君予與君來時即見勳爵額筋牽動予知癎將作矣惟其妻子旣不在此是其親愛之人實惟予也故予特爲戒備果不出予所料是亦巧也今予所請求於足下者無他即請足下簽字證明湯姆斯露西勳爵爲瘋一俟黎明送入瘋入院中俾得保全吾妹生命則予與吾妹二人感德且無旣矣予曰予見勳爵之後吾固知其有神經病者貴爵設早言之亦正不必身爲試騐致冒重險然須有兩醫生連署證明院中始肯收留貴爵曰吾固與君言之予亦習醫得有醫學博士之文憑者故所需證書予已携來吾人但簽名其上可矣予諾即簽名其上凌晨即送湯姆斯露西勳爵人院吾人遂歸倫敦見露西夫人夫人感予甚厚酬予予遂獲一宗鉅大之收入踰年勳爵病愈出院夫婦伉儷如初林梅貴爵與露西夫人益感予恩逢人輒爲予揄揚而予於醫界上遂享盛名至今日而予家資已鉅萬矣飲水思源莫非模範日報上一方廣告所致予因濡筆記之顧其事至爲怪誕故信否但憑讀者予要不能相强也 
[自由談之自由談] [  鶴靜子]  
○八字八者偶數也偶者吉兆也今民國有茲七年内亂紛爭無間一歲今屆八年世界戰爭亦皆和平則中國於此八年亦可有和平之希望乎故吾願此偶數之八字爲將來中國隆盛之其亦未可卜也 
今日徴得昭明讀書處影片兩張中等 
 
 
 

Page 15

 
 
   
 
 

Page 16

 
 
   
 
