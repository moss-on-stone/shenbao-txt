# 1887 - 3 - 4904931

 

Page 1

 
 
[顧惠卿先生精繪衆神圖出售] [  點石齋主人啓]  
　　茲復不惜工本請顧惠卿先生燮别出新裁另開生面其中神像較前增至數倍山水則深深可愛諸像更奕奕有神工緻精雅有目共賞懸之堂中可以使敬神如在之意油然自生刻已用照相石印法成軸出售著色收回工本洋一元三角水墨者洋五角裱成者洋一元六角互售處仍照　例諸君幸賜顧爲盻 
[新印石印雲程必備] [  點石齋主人代啟]  
　　自石印之法行各家選印大小題文往往博採廣搜以多爲貴誠盛舉焉然博而雜何如約而精蕉綠軒主人藏有名輩窗稿及近時試藥　　同　慕而讀之果皆詞意輕靈理法縝密而題之纖巧偏全截搭凡足以窮手法者則又無不備誠小試穿楊絶技豈可聽其湮没視同覆　乎爰商付　印以供同好然文藝而外古學爲尚故復精選近時舘閣賦百餘篇分韵試帖四百首重編分類文料初二集二本額之曰雲程必備至選校之　　紙墨之晶瑩大雅自能鑒别無俟贅陳分訂十本用綢匣裝池每部價洋一元八角徑寸明珠精雅罕匹于十一月廿三出書倘蒙惠順新向　　各書坊曁南北申昌如躉售希至申報舘帳房及鎭江申昌書畫室面議價更從廉此佈 
[内河行駛輪船有益無損說]  
　　日前本報紀有華商欲設小火輪船兩艘常川往來蘇滬祗准搭人不能裝貨現已禀諸大憲一俟批准卽可舉行云云有客見之問于余曰子以爲此事能邀允准否設邀允准其中利弊若何能預爲逆億定其從違乎余曰是何不可准行之有在不明事故者謂昔年西人欲在各内地行駛火輪船商諸總署總署下南洋大臣核議其時左文襄公方綰兩　總督篆格其議不行今旣有例可援自不能允其行駛不知今之欲行者華商也前之事　之所人則不待尋我判權抑且盡撤藩籬使各路無可扼守是以不能准行各船爲華人所設則旣不患外人之窺伺而利仍得自華人以鄙意度之事旣與前互異卽不必援前例以繩特不知袞袞謝公　别有深意否也至於以行駛輪船爲不便者謂圩岸易　坍也舟舶易碰損也民船將無從謀食也關卡將易于濕私也匪徒行刼蕩婦私奔更容易潛蹤無從查緝也粗觀之似乎言之有理而試爲逐層揭出則實有大謬不然者調輪舟所過之處往往浪花搏檄高若銀山由滬至蘇沿途皆田畝耳苟任其日日衝激高岸且可爲谷矧田圩乎桑田滄海事在須臾其爲不便也孰甚不知通商已數十年官塲　製輪船日新月盛飛行絶迹來往如梭果其有損田圩則數十年中所損已不知凡幾豈官輪固無所礙而商輪則所礟實多乎此其有益無損者一内河曲折紆廻不能一瀉千里而又此篤彼楫亂若棼絲平時狹隘之區尚不免於礚撞若輪舶副　如飛矢不克須臾停留碰撞之虞恐難倖免不　　　　　爭先不循規矩一形擠軋則招招舟子卽彼此盈醫以爲雄甚而至於打架故不免事故屢滋若輪船則章程秩然一絲不亂日則旌旗招　夜則燈火輝煌俾人遙遙見之卽可趨避及行至他船之側又必放氣以使之閔船主必選熟於駕舟曾考上等者試觀官輪之上僅有武弁主之尚不至屢形碰撞商輪旣必用船主以主持一切更何至有意外之憂耶此其有益無損者二蘇滬水程三百里其間港紛歧賴操舟爲活者數當不可以千百計一旦有輪船行駛自然樂其迅速不復雇　船往來人或虞無數稿工盡皆矢業無衣無食或致爲非其說似矣誠亦思輪船已明定章程搭客祗准携包裹鋪蓋各一彼官紳商賈捆載而來勢必仍雇民船以便裝運且輪船開銷旣大船價必昂其有傭工手藝之流亦斷不肯多出同錢貪其迅速則烟船航船之附搭者富不致大减於從前况輪船惟走官塘其有欲至某邑某村者旣抵蘇垣仍須雇舟而去又何虞生意之一網打盡乎此其有益無損者三說者謂防關卡之有漏私而只准搭人不准裝貨且人亦只許携鋪蓋包裹在該商亦費盡苦心矣然貴重之物身畔亦可濳藏倘遇關津不服查緝在民船尚可以砲艇窮追輪船則無有能追及之者惟有聽其颺去耳其爲　便莫過於此嘻此直井蛙之見烏足以語大端哉江海各輪船多係洋商所有故除新關外不得稽查今旣設自華人則自與民船一律逢關遇卡何敢不停設竟鼓輪遠颺豈不可將該商科罰且發軔之方停輪之處旣有一定地叚一定時節豈不可派役守候俟將開旣停之際逐一查明雖欲走私夫安得而走私其爲有益無損者四至虞盜匪潜匿蕩婦私奔此尤迂謬之談何足與之深辯邇來鹽梟肆横時出没於洪波巨浸間彼黨本有小舟何必附輪而去且彼惟出没無常故得有時漏網耳今輪舟旣有地方之可跡是特羅網自投矣况行刼得贓貨物累墜輪船斷不肯破例附裝彼更何從匿跡至于淫奔私約此風莫甚於姑蘇年時之鶯鶯燕燕結伴來申者非爲彈詞女卽作校書人等而下之亦有爲娘姨爲大姐者自有輪船來者似益形利便殊不思省會之地雖曰浮靡未必淫風流行其爲彈詞女校書人以及娘姨大姐者類皆生長於窮鄉僻壤平日各處皆有夜航可趁豈必附搭輪船多所周折耶其爲有益無損者五有此五者是輪船之可行于内地也明矣現雖大憲之准行與否尚未得知而以意度之斷不援左文襄公之咸案駁斥不行且此但就局外悠謬之詞而爲之逐層辯駁耳此中尚有大利益在請更得而申言之蘇滬信局類須幾日一班游子出門或有要事旣不能揷翅飛度又不能頃刻傳言欲寄電音更苦需資過巨心懸兩地其苦實有難以形容者自輪船旣行各局所有信函均可由輪飛遞朝發晝至晝發夕至居者行者無不便之至若貿易塲中若者湧貴若者從廉一日之間可以傳函布告運籌握算自當日濬利源且信局掉一葉扁舟任重致遠所過荒灘野港時有盜賊劫財今而攺寄輪船則盜舟卽飛駛如風斷不虞其追及合計一年之内省却無數賠償其爲利益孰大于此將見乘風破浪迅疾如梭獲利之多自不煩爇龜而卜我旣望大憲之允准我不禁爲該華商慶幸已 
[筮日謁陵]  
　　皇上定於明年三月初八日恭奉慈禧端佑康頤昭豫莊誠皇太后祇謁西陵致祭禮成後於十六日還宫屈指新正當有綸音下賁矣 
[商局被毁續述]  
　　温州招商分局販運米石出口被痞棍搶奪乘機將招商局内所有銀洋與樓下廣祥茂店内一切貨物搬搶罄盡一節早已詳登前報兹將各憲禀批彚列於左十一月十七日蔡月軒禀奉縣憲批蔡如松違禁私運米石出海致民衆截阻毁拆屋宇撩棄貨物蓋羣知廣祥茂爲蔡如松所開設也現禀顯係代爲飾訴在蔡如松固咎由自取而棍徒逞忿毁屋亦有不合應候訪查提究失單有無浮冐姑存查核十一月二十二日招商甌局蔡妙 
 
 

Page 2

 
 
松禀奉府憲批此案已奉道憲督縣通禀該商違禁運米漏海漁利被衆阻毁咎實自取惟何人爲首糾阻有無搶失米石物件應由縣確查辦理候據情札飭永嘉縣知照失單附聞此案經永嘉懸恩綽亭邑尊籖飭總頭役高元袁彩等八名前往各處訪拿糾衆搬搶各棍徒到案以憑究辦兹於初一二兩日獲到鳴鑼者一名抛擲石塊者一名首先搗搶者一名均已管押班房恩邑遵連日公務冗忙尚未提案訊問一俟審有供詞再行錄報 
[嶺南冬旭]  
　　聊齋記一盜犯案發刺字後官以竊字不按字書刮去重刺犯援筆成一詩有早知刺面重爲苦作賊須防識字官之句竊謂此特蒲留仙戲言耳安有以白屋之窮儒爲緑林之豪客者哉乃觀粤友所述一事是可異已友言日前綏靖營勇及安勇在黄沙緝獲刼犯一人訊之則東莞縣武生也勇以其名列膠庠不敢遽加桎梏惟手握其髮辮徐徐而行并令名勇持械戎裝前後擁護該犯身穿長袍頭戴小帽高視闊步毫無畏怯情形所過之區觀者如堵猶有以某相公呼之者○上月二十七日下午五點鐘時十六鋪三巷某姓家失愼一　鑼　鞺鞺然火光炎炎然水龍則轔轔然轆轆然電掣颷馳而去立時撲息僅燒房屋一間然左右居民已無不皇皇然競爲逃避　查其起火之由因其家賀冬祀神樓上所然香燭餘燼墮入積薪不及覺察遂　焚如云○日前香港火船抵埠有多人猝欲　舟守碼頭人恐其失足婉語阻之遽被兒毆當由靖衞營勇將滋事者拘獲三人帶至營中笞責釋放 
[水泉已涸]  
　　寗郡自八月以後風乾日燥現在各處井泉大半乾涸城中河水淤淺不堪民間所需水皆仰給城外有以舟載者有以肩担者水價所陡然增漲未識何時渥霈甘霖大甦民困也 
[寗郡冬防]  
　　寗郡本係五方雜處現又在考試之際人多易於滋事是以道府二憲除出示曉諭外又面諭城守松叅戎鄞縣朱明府每夜親率勇丁於城廂内外巡查一周不辭勞瘁邇來竊案漸少而賭寓亦漸次閉歇居家鋪戸想可安枕無虞矣 
[倡募捐欵]  
　　李傅相俯念順直被水災區甚廣賑務棘手特函致蘇撫崧中丞略謂順直被水之區不下數十州縣小民蕩析流離不可言狀務祈俯念畿輔災歉督率所屬廣爲勸募云云中丞卽札飭司道率屬勸募業經照會各紳董設法募捐解由蘇州府彚解上海籌賑局徑解災區以資接濟云 
[秀州臘鼓]  
　　浙江海運滬局總辦楊太守于初二日到禾舟泊北碼頭合郡各官咸往拜會太守旋于次日啓行○海鹽縣于本月初二日開倉○前報紀撫憲于封篆期内閱視杭嘉湖等府營伍云云刻已調到嘉恊左右兩營于初三日點名翌日先在内教塲試演聞尚須赴外教塲試演行陣也○初三日有難民二百數十人老的小的男的女的村的俏的類皆鵠面鶉衣情形狼狽迤邐至南門而去並不滋擾閭閻○宗太守示期初五日午堂傳訊嘉興縣民人吳姓控弟一案讞詞容俟續登 
[蕪事類志]  
　　湖北督解剥船委員魏賡臣觀察於上月二十四日自蕪解維馳赴金陵各剥船納稅訖亦卽在大關掣票騐明連檣下駛諸船灣泊瀂港時閱兼旬而水手等人皆安靖無譁不稍滋事亦可見束約之嚴矣并釐二帮剥船亦已首途約計明春當可過境云○雙錫五觀察見邇來平沙荒野殘骨縱横慘目傷心莫此爲甚遂委員擇定鶴兒山以便捐廉建造骨塔收貯殘骸誠盛德也並聞須揖欵興修山顚八角亭以復舊觀云○江中水勢忽枯内河多有淺難船隻不便行駛江口關門洲亦已露出從此輪船民船皆有阻滯之虞不能如前此之節節流通也○上月二十七日淸晨有賣油灼檜之某姓童子將食物貯以筠上麥邊躉船求售船板滑溜跌入艙中船上諸人皆未之知也待亭午時水手啓艙起貨則見童屍僵臥腦髓迸裂身冷於冰矣於是急召童之父母認領船主憫之給洋　元爲之棺殮○城隍廟正殿鳥革翬飛規模宏敞日前有人捐助大鐵燭臺一對高以尋丈計圍可兩人權之重三千八百八十斤蕪人結隊來觀咸以爲見所未見○近有名花三五枝來自邗江每至月上柳梢晚粧初試卽挾三弦琴携鼓板閒扶小婢徐步於花街柳巷間客但擲　纒頭資卽可令低唱淺斟以相娛樂甚至深閨紅袖倦繡停針亦或呼令唱盲詞一二回以爲消遣之計蕪地向無妓女至此咸少見多怪目爲敗　傷風意欲禀請有司高懸厲禁僕則請誦蔣礪堂相國句云人言此是鴛鴦侣我當哀鴻一例看○某輪船由滬來蕪運米赴粤甫寄椗卽經海關巡役搜出硝磺私鹽等違禁之物除充公外復將販運者交關道嚴懲○靑皮小楊專以牧猪奴戲爲生涯入其阱中無不腰纒立罄一日誘船戸某甲賭博騙去洋銀二十五元甲旋悟其計控諸琴堂錢孟超明府拘楊審實當堂笞其臀如阿羅漢之數旣復批頰四十押候追洋究辦聞者快之 
[院試續聞]  
　　王大宗師於上月十一日在江寗下馬十日之間將七屬生童一律試竣不苛不濫不蔓不支玉尺衡才無此神速又以袖珍本盛行多一懷挾卽少一眞才故此次童題尤覺出人意外如上元則白鳥鶴鶴至湯誓曰江寗則夜以繼日至其文則史其他如無曲防至魯欲使愼子爲將軍不可以爲滕薛大夫至夫子時然後言之類均　前絶後非家傳兎園册子所能備此蜃樓海市之觀者因此風簷寸晷中雖洋板時文積案厚尺許一如圓嶠方壺可望而不可卽並無一語可以張冠李戴内中就有一二文壇飛將軍至此亦如鼯鼠五技俱窮僅能嘔出李昌谷心肝自保其不落孫山之外而已不剔弊而弊自絶又無如本屆之吏行氷上人在鏡中者廿四日爲武童外場習射者向有盤馬彎弓志正體直諸傳授以故取法乎上僅得其中往往操縱太過轉躊躇未能滿志是日承差在當場催促有某童頓失常度搔首不己承差厲聲喝曰爾幹何事者童操弓矢跪自稱皮匠于是堂上下哄然童乃頸赤而退旁有人問曰爾平日之使鐵錐如文人之使毛錐初不减南人使船北人使馬何今日轉不能高唱渭城豈眞所謂能事不受相迫促耶童曰不然錐寸頴耳白羽長三尺加以得失之見亘於胸滿期一發而的無不破乃決纔拾而强未挽嚴譴已至再至三斯時舉頭且不見日又安見百步之鵠因此自思射與不射等故不自諱其　𣰕庶或以矜持見原越日果以補點獲雋聞者　韙其胸次之超脫又王大宗師與浙江瞿大宗師俱著淸望而鄉評又皆與南岳並峻近聞浙才士之考列前茅者悉由學使者送入詁經精舍肄籍增其膏火江寗所屬素不乏雕龍繡虎之英而尊經書院取舍隨俗因此懷才欲試者咸願王大宗師爲江左别開生面焉鍾山係四大書院之一朝廷特設以待天下之士者近因司文柄者似亦紅紗罩眼人人有王陽明披髮入九華之憤祗以許由瓢無挂處也由是咸欲援浙例乞文宗大加甄别以示不知子都之姣者聞日内已紛紛爲築室之謀矣但恐秀才結習議論多而成功少耳 
[冬防嚴密]  
　　滬上巡防向本各分叚落今冬西門外至製造局裏外日暉橋一帶經各防營統領陳宇山軍門基湘陳梅村軍門再益蕭雲卿軍門鎭江聶仲芳觀察緝槼添設防局略爲變通每夜各統領親率防勇此往彼來兩相會哨得如此保護想盜賊無可濳蹤居民得高枕而臥矣 
[追到紅木]  
　　前有暹羅船一艘載紅木等貨駛至崇明相近擱淺被該處土人將船中貨搶掠一空旋經船中人禀請蘇松太道札委新關委員葛蕃甫同轉乘小火輪船前往查辦此已列報由葛同轉會同崇明縣追到紅木一百六十二枝及零星物件於前日回滬葛同轉赴道轅禀明情節聞此項紅木函請英領事接收未果故現在託某洋商暫爲收管云 
[滬北火警]  
　　前夜十一點半鐘時英租界致遠街北首崇德里内失火英法美水龍畢集絲業會館藥水龍亦到麥總巡捕頭督同中西 
 
 

Page 3

 
 
包探巡捕舁藥水龍灌救蔡太守督差彈壓計焚去該里中間朝北門面寒字第二百零八九二百十十一二百十二十三等石庫門三座房屋六幢連披屋靠南卽致遠街朝南門面之花烟館披屋亦已殃及幸水龍樂龍用力灌救得滅石庫門尚未坍倒當有搬取衣物籍籠者概由捕房拘拿到昨晨分别發落如係已物則給還搶火者押候解送公堂訊辦聞起火在二百十二三號之石庫門内此屋空閉無人居住被匪人種火以致蔓延被焚之王姓係某洋行買辦所有衣物盡付一炬又聞前日下午四點鐘時盆湯弄西首之靑陽里内某醫生家之披屋内稻柴堆中不知如何遺火忽然火勢飛騰該隣人受驚不淺幸捕房近在咫尺舁藥水龍到來救滅而披屋已被焚矣 
[修路已竣]  
　　本埠西門外羅家灣肇嘉浜一帶岸土傾圮前經雇匠塡築木駁馬車不便行走現經作頭鄭老榮督飭工匠赶緊修築業已竣竣事今日起一概車輛已可照常來往矣 
[北里紀聞]  
　　妓女阿金者時在英租界之靑雲居呼吸烟霞以引游客堂倌某遂爲之撮合浦東人龔某作比翼鴛鴦蓋堂倌爲妓作媒每洋約扣二角故亦樂于從事及龔與妓相洽一宵不但不付夜合資而反竊妓之搭連袋有大洋二元小洋三角及押票二十餘紙而去後妓冋堂倌理論堂倌允爲找尋日前尋見後又有某乙自稱開米店者願爲担保回家取洋豈知乙亦一去不來前夜該妓邀人至該烟館索償吵閙殊甚後不知所終○蘇婦某氏前日下午扭某鴇至捕房聲言有孫女抵在鴇處計洋二十元言明學針線不料將孫女賣娼又被擅自由賣與人向論則有縣署捕役頭覇阻等語鴇言該氏自願將孫女交我爲娼現已從良不敢霸阻巡捕頭飭將該氏及鴇一倂送英會審公廨蔡太守命發官媒候訊其細情俟訊後再錄 
[法官拜客]  
　　駐滬法總領事愷自邇君子昨日十點鐘時會同新任法領事曁繙譯官等乘轎進小東門往道署拜會前導有華捕二十名有三道頭掛刀帶領 
[法界瑣聞]  
　　前日傍晚有中國某兵船水手飲酒過醉行路欹斜至西馬路與西捕相撞因之被拘解至大巡捕房備捕頭着送該船○戒酒會中華人某君之包車夫某甲前日在途不知爲何事與法捕房三道頭爭執隨卽拘押○某甲在洋涇浜外國酒店爲工人近因家中有事回去雇某乙爲替工乙將扶梯上所鋪之絨毯偷竊出外被洋東查到將乙送法捕房管押○小東門捕房昨日解到偷竊檀香之賊一人香有二十餘斤人贓並獲轉解大巡捕房管押候訊 
[續訊騙洋]  
　　黄維榮等四人控朱析卽朱子冠騙洋四百二十元一案前日又經莫邑尊復訊黄等供訴前因質之朱子冠供稱職員實是候補縣丞並非假冐黄等向職員拆梢不遂以致通同　控實則並無騙洋情事邑尊向黄維榮曰朱借洋時洋由何人過村黄稱我等與朱不甚熟識洋由周仁其經手付朱及詰周則稱洋由小的過付然小的亦有洋百元在内邑尊謂此洋旣由爾經手現在朱旣不認須着爾賠墊周出言挺撞邑尊飭掌頰十下又問朱爾究竟是何職銜抑係假冐稱實是縣丞不敢假冐實遭黄等訛詐邑尊着朱於五百内將捐照繳案騐看復又着周仁其於五日内將洋如數繳案周請寛限邑尊准於十日内措繳延干嚴比 
[理處欠欵]  
　　前日有兩婦女因索洋口角扭至巡防西局高明府訊詰之下據兪姓婦訴稱靑浦人夫故無依女紅度日光緒九年七月有向爲女巫之凌陳氏央中高恊甫向小婦人借洋三十元言明二分起息迄今結算本利約五十元十一月十六日持據往索該氏恃蠻圖賴且糾悍婦多人毆失銀簪耳環等物約值洋二元有奇小婦人見衆寡不敵狼狽回家訴諸原中高恊甫而高亦置若罔聞顯見串同吞没今途遇該氏爲特扭案請追凌陳民供借洋是實無力歸還兪氏又稱該氏爲女巫生意甚佳實係有心圖賴明府謂凌陳氏曰借洋理合歸還何致圖賴着送縣辦理一面着兪氏自行投案該氏聞言求免送縣情愿料理明府允之將該氏交該處廿二舖地甲妥爲理處如果不遵仍着送縣 
[上海絲業會館籌賑所施少欽來啓照登]  
　　江右隱名氏奉行衆善踴躍爭先數年來勸募助賑可爲心力交盡矣兹因欲求家宅諸事順遂於本月初一日又託寓滬東昇福號饒蓮溪先生交來洋三十四元三角囑爲彚解災區憫萬姓之流離求一家之吉慶行見上蒼默佑立沛禎祥除由錄成淸單登報外特先另啓奉聞以代蓮翁函復 
[喜晤意琴室主潘月舫孝廉于木犀香舘率成拙律錄請郢政]  
　　淸標如鶴出雲隈朗抱氷壺絶點埃薊月燕雲愁裏句題紅選綠客中杯君自都門來滬屢　名流于紉秋舘分韻酬唱極一時鵤詠之樂才名早重詩書畫品格直超松竹梅轉瞬春風花及第霓裳聽詠大羅來○意琴室主招飲紉秋館卽席賦贈王佩蘭眉史幽居那許俗塵侵一種淸芬愜素心記否十眉詞品艶雋如香草耐人尋余曾作十眉詞以眉史爲雋品泥人憨態艶驚鴻杏頰微添酒暈紅寄語河陽深護惜夜寒須早下簾櫳○徐墨琴詞史卽席索句成二十八字以贈漫說尋春杜牧狂滬江花月慣評量誰知柳色深藏處别有丰姿勝窅娘　[  百尺浦上惜紅生稿]  
[訪朱玉卿眉史口占二絶]  
　　我本多情不諱痴那堪重上鳳皇板祇因未子三生債羞向紅樓訪玉姿藴藉如卿有幾人雙蛾淡掃鏡中春靈犀一點心通妙恨海情天悟夙因[  夢蜞生未是草]  
[蟋蟀在堂歲云暮矣閉門養病輙爾經旬茗椀藥爐之畔剪燈欹枕之餘更增萬感縈懷時復沈吟成句聊以消遣借將寄意卽呈高昌寒食生吟政]  
　　漫撥寒灰夢未成百愁拉雜亂心旌錢神祭汝終無騐窮鬼隨人也有情歲暮尋常餘酒債浪遊容易誤詩名近來剩得病餘骨直與梅花太瘦生那堪中夜起徬徨重以孤蹤滯異鄉案上漸多新藥劵篋中半典舊衣裳詩因才减已成懶病爲酒深全悔狂且任空床寒似水堦前霜白月過墻往日名心今已灰江湖久矣媿麤才客中漫讀歸田錄歲暮難營避倩堂别久可能心記憶詩成又費手删裁江村聞說春來早爲問梅花開未開問梅山人一别久矣有詩見寄此以酬之勞碌眞成走棧車栖栖那有好生涯貧餘犢尾何須諱詩朿牛腰莫漫誇燈火似同人對坐梅花也笑客　家麤狂悔盡才思减贏得窮愁一倍加過隙光隂莫漫催端居懷抱向誰開記曾同看花雙笑謂陸孟劬仲勤姊妹也爲聯吟酒百杯風雪漸多成滯泊功名無定且遲徊分明留取前題在重憶紅粧對鏡臺高昌寒食生不柜見者已數日矣借以奉懷床頭凍徹夢頻驚戸隙風霜肅肅淸抵死纒人是窮鬼多情親我有寒檠玉顔久别漸應老緑鬢新愁容易生回首崢嶸還歲暮遊蹤又此滯江城漂泊天涯又歲除偶聞别語倍愁余流光不覺春回早瘦影忽驚燈上初客况久憐室懸磬人情任笑食無魚過年倘蹈梅花約孤棹訪君湖上廬西湖花隱將歸湖上過訪話别幷約明春一遊哀鴻鳴雁互廻翔節物蕭條暗自傷止酒近來成獨醒添寒昨夜有繁霜新交小别空揮手遠客殘年易斷腸幾度煩君來問訊追思高誼可能忘夢畹生懴情侍者屢見過問殘歲峥嶸有所思前遊零落亦堪悲天涯漫作歸家夢客裏頻吟送别詩太息蛾眉行易老深知駿骨遇能奇明朝見說孤帆發誰上河梁折柳枝鐵道士將歸以此送行藥鑪茗椀寄閒身寂寂關門書可親丈室維靡同示疾三生杜牧獨傷春意琴室主頗有同病之感因緣鳥鼠笑同穴洪刼蟲沙憐小人何日能隨鷗鷺伴江湖去洗滿衫塵[  海上浮查客北條鷗所未定稿]  
 
 

Page 4

 
 
[朱筱卿詞史自惜紅提倡後滬上名流投詩索畫者指不勝屈僕以嫁線勞人未暇過訪卽疉玉梅花舘元韻率成四絶以誌慕忱錄請諸大吟壇政刊]  
　　春占江南第一枝霜禽仙蝶見應痴殷勤寄語司香尉東閣名花好護持不數瓊枝與柳枝天然風韻泥人痴他時相見羅浮道顚倒師雄不自持忙煞江郎筆一枝瓊章紛贈爲才癡笑他桃李徒爭豔風雅除卿孰主持眉痕掃罷寫梅枝一樣妝臺易惹癡頃刻能開花萬本獨將妙手與春持[  西湖花隱初稿]  
[俚句奉贈劍盟仁兄詩家卽希郢正]  
　　高嚴罕見古時松滿地夭桃綺李濃空闊遊觀吾野鶴海天濳躍子眞龍愜心詩句絃流韻有骨文章劍淬鋒振起頽風鏖後勁老夫無復悵衰慵延譽不數鳳題頻靑豁雙眸特賞眞他日替人心鄭重君才過我氣嶙峋船山近比北江遇吏部遠勝東野親泛梗寄枝偶相值暫時簪盍莫逡巡[  柿叟弟徐維城拜草]  
[上海四馬路文報局内恊賑公所經收賑捐十二月上旬淸單]  
　　初三日天順祥號交來京都全芸軒翁經交顧景翁經募祈安氏京平銀五十兩申合規元五十一兩六錢本埠立記諕交來信成興號規元廿二兩本埠氷懋布號交來江册通州鼎泰典募鼎公合助銅洋三十四元又募松芝堂四元程嗚吉姚瑞卿二戸各二元汪可舟自魏軒二戸各一元宋隆昌承恩堂二戸各五角江卿章良二戸各八角陳義周成葛品三戸各四角章友無名氏二戸各三角畢受程香無名氏三戸各二斛○初四日閩字册本埠福裕南糖行交來厦門濟善社恊賑公所經募第七次賑捐英洋五十八元銅洋五元虛對開洋一元細戸淸單另登報章○江册急單南市元大亨庄交來杭垣省修氏經募安徽元舊願子三元休邑闈宅平安子二元苦中若勉力人惟愿福蔭堂二戸各一元留餘堂修齋堂二戸各五角無名氏力不足二戸各四百文未能如願三百文程錫常徐元祿合助九百七十文伊殿英一元承善堂黄胡氏二戸各五角實收洋十二元本埠全亨渕行募渤海生二元三角知愧軒隱名氏知笱氏三戸合一元不留氏無力子空空氏是事氏四戸各五角莊嚴子四角硤石湧盛號募湧源增盛公和衡記琇記舫記雪記龍卿人八戸各一百文守拙子復道人勉善堂三戸各五十文心齋主人九十文實收洋一元○初五日蘇字册武昌席李太守經募九八五平它銀一千另十一兩四錢八分八厘細戸淸單另登○湖北提台程軍門經募樊平銀一百三十六兩八錢三分細戸淸單另登○湖北江村恊賑公所不列號鄂藩署蒯　部郎托午樵叅軍經交來九八五平它銀三百九十七兩六錢五分細戸淸單另登○惠泰庄交來蘇城醬業公所潘仲溪翁經交實解第五十一次賑捐醬業公所年蕉節省移賑十一元葑溪子募炎炎子潘周氏成元潘高氏潘吳氏兒無恙合家人口安七戸各一元潘慶生潘少伯二戸各五角無名氏胖洪二戸各四百文姚福喜福桂和萬雙元王永春屈淸泉臥石山山房桐　主人淸雲書屋苕北居士許可記仁智堂娍記補不足十四戸各二百文　記洪源金生周女士陸女士五戸各一百文實收洋廿三元○江册淸江湖灘局募培德堂曹樹德堂二戸各五百文善慶堂汪二百文合興堂懷德堂兪迷津子三戸各一百文樹德堂始平郡存仁堂孫仁壽堂施四知堂蘭陵堂蕭槐瑞堂王敦厚堂百忍堂賜鳳堂十戸各五十文共收錢二千文○本埠城内四達瑞洋貨號交來崇明龔辛友翁募第十二次捐洋十元○三天共收九八半平樊平等銀一千五百四十五兩九錢六分八厘規元七十三兩六錢英洋一百廿六元銀洋三十九元虛對開一个小洋七角錢二千文 
[江督轅門抄]  
　　十一月二十四日江南鹽巡道田任事署巡道章缷事均禀知○二十五日縣丞曹家謨奉委監兌差○二十六日家人來禀知管理棉花欠藥局員委候補主簿陸秉藻於二十三日病故○二十七日伊犁副都統長庚辭行○二十八日直隸知府徐建寅起服來○二十九日伊犁將軍委辦守催江漢關恊餉局務佐領瑞徵到卽辭同知季炳禀知丁生母憂○十二月初一日請補丹徒祁德昌蘇州來謝補飾知 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年十一月二十二日京報全錄]  
　　宫門抄○諭旨四道錄前○分缺單○發抄旨四道○江督曾　奏爲臬司飭赴新任片○江藩瑞奏報交卸藩篆仍回臬司本任日期摺○湘撫卞奏爲藩司飭赴新任片○湘藩孫奏報到任日期摺○湘撫卞奏爲拿獲會匪正法片○閩督楊奏爲降補遊守片○晉撫剛奏委道員兼管稅務片○十一月二十二日吏部翰林院鑲白旗值日無引見○翁同龢由東陵回京請安○順天學政許應騤到京請安○豫王等奏派備查壇廟派出致麟崇禮○宗人府奏派閱卷之大臣派出額中堂奎潤○太常寺奏派兩廡拈香派出恩慶立瑞○召見軍機翁同龢○光緒十二年十一月分缺單郎中刑部雲南鄧仕康省親道陜西鳳邠鹽法吳鎭病知州廣西永安叚滋故知縣廣西藤縣古魁　革陜西鄠縣張鴻儒終養廣西天河胡薇元陜西神木屠兆麟福建寗德趙士桐直隷欒城柴澍棠山東高密胡錫祜俱丁四川南部李保芳終養縣丞福建晉江范霖故巡檢廣西武緣王子寅故典史浙江平湖趙大鏞故陜西同官　惟寅近湖北穀城宋朋革遠安王之棟革雲南平彝章泗涵逾限○發抄楊昌濬奏龍巖州葆成赴任奉旨吏部知道欽此○　銘傳奏典史陸練謙改奬奉旨省照所請吏部知道欽此○林壽圖奏遵查部駁團練出力員紳懇請奬叙奉旨該部議奏單二件倂發欽此○曹志忠奏巡洋情形奉旨知道了欽此○○曾國荃片再前准部咨光緒十二年五月初十日内閣抄出初九日奉上諭江蘇按察使着張富年補授欽此等因當經前撫臣衞榮光咨臬司張富年陛見出京現已到省自應卽令赴任以重職守除檄飭遵照外謹合詞附片陳明伏乞聖鑒謹奏軍機大臣奉旨知道了欽此○○二品銜江西按察使奴才瑞璋跪奏爲恭報奴才交卸藩篆卽赴臬司本任接印任事日期叩謝天恩仰祈聖鑒事竊奴才於光緒十二年十月十七日奉撫臣德馨省知以新任布政使李嘉樂現已到省應卽檄飭赴任並飭奴才卽赴臬司本任各等因遵　是月二十日將藩司印任文卷委員移交李嘉樂接收奴才亦於是日准署臬司候補道繆德芬將臬司印信文卷移交前來當卽恭設香案望闕叩頭祗領任事伏念奴才雙流甫蒞謬權重任於　宣半載從公愧乏微勞之報稱兹復柏條初綰兢惕滋深查江西當吳楚閩粤之衝臬司綜風紀刑名之重舉凡詰奸禁暴除莠安良在在均關緊要自維檮昧懼弗克勝惟有隨事隨時禀商撫臣認眞整　悉心經理以期仰答高厚鴻慈於萬一所有奴才交卸藩篆卽赴臬司本任接印任事日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○卞寳第片再新授湖南藩司孫翼謀業經抵湘應　飭赴新任臬司崧藩升任四川藩司新授臬司豫山到任尚須時日應卽委員接署以便崧藩交卸起程查有卸署藩司岳常澧道崔穆之在湘年久熟悉情形堪以委署臬司篆務除檄飭遵照外謹會同署湖廣總督臣裕祿附片具陳伏乞聖鑒訓示謹奏軍機大臣奉旨知道欽此○○湖南布政使臣孫翼謀跪奏爲恭報微臣抵湘到任日期叩謝天恩仰祈聖鑒事竊臣在浙江署藩司任内欽承寵命擢授湖南布政使當經具摺謝恩籲請陛見旋奉護理浙江撫臣許應鑅奏明留署藩篆暫緩交卸本年七月二十七日許應鑅卸護撫篆仍回藩司本任臣卽於是日卸署藩篆交代淸楚　摺北上在途次奉到原摺内開軍機大臣奉旨著毋庸來見欽此感激依戀五内交縈遵卽攺道赴湘十月初四日道經鄂省謁見督臣裕祿　商一切遂於十七日抵湘接奉撫臣卞寳第飭知赴任二十日准前署布政使崔穆之委員將印信文卷移送到臣當卽恭設香案望闕叩頭謝恩祇領任事伏念臣以庸材知識淺陋撫躬循省木効涓埃兹蒙拔擢益切悚惶杳藩司有旬宣重責湘省爲黔粤要冲况值各省遺勇初歸鎭撫非易舉凡察吏理財安民禁暴兼權並治懼弗克勝惟有殫竭愚誠益矢勤愼隨時隨事禀商督撫臣加意講求寔心經理以期仰答高厚鴻慈於萬一所有微臣抵湘到任日期並感激下忱理合恭摺具陳叩謝天恩伏乞皇太后皇上聖鑒謹奏軍機大臣奉旨知道了欽此○○卞實第片再本年正月𢴮道州知州叚長佑禀稱該州西鄉貼有僞示盖用僞印語多狂悖當經會同防營拿獲會匪廖滿苟一名搜獲僞木印一顆上刻總制天國軍略兩湖元帥等字並飄布一幅點名簿一本訊據供稱孟景明爲首邀同唐會洸曁該犯等起意謀逆分有本印飄布名簿等件續將唐會洸拿獲訊與廖滿苟供詞均經先後正法仍批飭嚴拿匪首孟景明及逸犯蘇佳苟務獲六月問據代理永明縣知縣汪沛禀稱在縣屬源口村拿獲蘇佳苟訊據供稱光緒十年三月初九日孟景明邀伊到家吃酒拜會孟景明是大哥廖滿苟是二哥唐會洸是三哥伊是四弟入會後孟景明令伊招人聚衆伊畏懼隨赴廣西投營當勇遣散回籍行至該縣行竊謝姓家被差捕獲又據道州知州叚長佑詳報縣民周五龍前充眼線跴緝孟景明等詎孟景明之弟孟景漳心懷忿恨在縣屬石珠孔地方被孟景漳等共毆身死又經分飭嚴訊拿辦去後　據水州府知府光熙禀稱風聞首犯孟景明有邀同黔黨濳來郡城情事當卽知會營縣並派千總蕭慶雲督同勇丁察拿於八月初六初七兩日將孟景明孟景漳等拿獲行提蘇佳苟並赴州投首之陳鸞苟及屍屬卷宗到省訊據孟景漳供因案避匿攺名陸春甫光緒十年伊與胞兄孟景明已獲正法之廖滿苟唐會洸現獲之蘇佳苟未獲之許三在州屬同岩洞明觀結拜哥老會共稱孟景明爲大哥各湊錢文打造軍器後聞知州訪拿旋各逃散上年十月内孟景明又與廖滿苟仍在北鄉西嶽廟龍村回龍廟等處聚會共邀得二百餘人每日各發火食錢一百二十文說俟邀得多人再議起事言定管五百人名爲大牌管二百十八名爲小牌廖滿苟刊刻僞印伊做就告示張貼當經知州將廖滿苟唐會洸拿獲正法伊等各逃走周五龍充當局勇作線查拿伊心懷忿恨本年七月二十二日在石珠孔地方會遇伊卽喊同族人孟燕山等將其砍斃與孟景明聞拿嚴緊孟景明揑就呈詞伊改名陸春甫並邀允孟　壽等各揑名姓來府呈辯希圖脫罪纔到府城卽被拿獲陳鸞苟供稱織籮營生光緒十年不記月日在孟景明　工作孟景明邀令入會給與飄布一塊後聞孟景明破案伊卽赴州首悔各等語訊　蘇佳苟供與縣審相同惟孟景明一味狡展並恃天主教爲護符堅未承招查孟景明倡首結會不但前獲之廖滿苟唐會洸供指　案卽　審之蘇佳苟陳鸞苟及伊胞弟孟景漳供詞亦俱確鑿其惟孟景明自知罪　意圖狡卸毫無疑義現當會匪充斥之際此等匪首亟應從嚴懲辦未便任其狡黠致滋輕縱謹具衆証情狀禀請核辦前來臣查孟景明倡首結會謀爲不軌先後拿獲廖滿苟供詞如一卽其胞弟孟景漳供詞亦歴歴如繪兹該犯恃天主教爲護符任意狡展居心殊不可問未便因其狡黠致滋輕縱應與毆斃眼線周五龍之孟景漳一倂正法以消隱患蘇佳苟聽從結會排列第四亦屬不法惟於孟景明喚令入會畏懼逃走尚知畏法應行永遠監禁陳鸞苟被誘入會業經自首應從寛免罪藉安反側未獲各犯仍飭查拿所有拿獲謀逆會匪正法緣由謹附片具陳伏乞聖鑒謹奏軍機大臣奉旨刑部知道欽此○○楊昌濬片再福建撫標左營遊擊林鴻禀揭該營中軍守備何炳魁遇事不遵調度請予解任並據該守備何炳魁禀林鴻藉勢欺壓請准除缺各等情當經臣以上司屬員互相禀訐均屬有乖體統將該遊擊林鴻守備何炳魁先行撤任札飭臣標中軍副將楊興科署撫標中軍叅將文麟令杳該遊守實在劣跡並有無起釁别情禀候叅辦旋據查明禀覆恐有未確後經札飭福建按察使司覆查詳辦去後兹據署福州府知府彭鏊詳覆案蒙福建臬司委查並酌傳該營目兵虛衷研訊林鴻何炳魁實因平日辦事不能和衷以致互相禀訐並無實在劣跡亦無起釁别情詳請由司核轉前來臣查該遊擊林鴻少年任性辦事草率於省標重地甚不相宜守備何炳魁經該　上司禀請撤任不自引咎輙敢同　互禀惟查無别項情跡此風究不可長相應請旨將撫標左營遊擊林鴻以都司降補撫標左營中軍守備何炳魁以千總降補以示薄懲所遺遊擊守備各員缺容臣按照定章另行遴員請補除咨部外臣謹附片具陳伏乞聖鑒訓示謹奏軍機大臣奉旨着照所請兵部知道欽此○○剛毅片再歸化城稅務歴係循照舊章奏委歸綏道管理兹據歸綏道安祥以奉委兼管歸化城監督印務前署道岳壽自光緒十一年九月十三日起至光緒十二年三月初四日交卸前一日止移交該道安祥接營扣至本年九月十二日止已屆一年期滿移經布政使張煦以應委何員接管等情詳請奏委前來臣查歸綏道安祥自光緒十二年三月初四日兼管稅務以來稽查總核甚屬盡心管理數月均無遣悞相應請旨將歸化城稅務仍令　緩道安祥兼管以專責成而期整頓除稅課銀兩俟年滿另行題報外理合循例附陳伏乞聖鑒謹奏軍機大臣奉旨着照所請該部知道欽此 
 
 

Page 10

 
 
[光緒十二年十一月二十三日京報全錄]  
　　宫門抄○閩督楊奏明查辦械鬥緣由片○又奏爲續查福省被水各府辦理賑撫摺○蘇臬張奏報接印任事日期摺○湘撫卜奉爲排造直隷續增剥船籌欵委員承辦摺○十一月二十三日戸部通政司詹事府廂紅旗值日無引見○熙敬假滿請安○廣敏謝授湖北荆宜施道恩○張　謝授山西汾州府知府恩○温公由口外賜奠回京請安○載瀾請假五日○侍衞處奏派巡察壇墻之大臣派出錫珍長善奎潤敬信富森布吉恒○召見軍機廣敏張楷○○楊昌濬片再准刑部　福建與廣東地界毗連械鬥之風彼此相等十數年來未見該省辦過一案應飭所屬州縣於械鬥案件迅速推究嚴行懲辦毋蹈錮習等因具奏奉旨依議欽此欽遵咨行到閩當經督飭遵辦在案伏查閩省風俗蠻悍鬥擄成風以興化泉州漳州等屬爲甚前大學士臣左宗棠於閩督任内派營查辦後地方相安有年詎日久玩生鬥風漸長藉端搶擄傷斃人命隨時而有歴任督撫臣遇案查辦大半因係細故忿爭一時聚鬥　械鬥定例所言預先斂費約期者情形逈别故辦結多命案件或姦盜起釁照擅殺者有之或倉猝聚衆照共毆者有之臣自十年九月抵任後察悉前情卽奏派前福建陸路提督羅大春統帶恪靖洋槍隊兩營查辦鬥案及烏白旗會匪迨羅大春因病離營將洋槍隊裁撤卽改委道員劉倬雲率達字福字四營前往接辦嗣劉倬雲遵旨送部引見復由署陸路提督臣孫開華派擢勝營就近督辦節經奏報有案雖治標之法不能不懾以兵威而愚民蠻性相爭旋卽鑿耕如舊究竟兇暴者少附和者多全在訪查著匪購線密拿殺一儆百不滋不擾計派員查辦以來先後拿獲蔡運蔡蕆蔡輝蔡治掛蔡士幅朱汶行朱阿美蔡三紅武威森錦標李粹潘煩張乞等十三名皆屬著名匪棍爲害地方先後審明正法照章按季彚奏並於本年二月初一日專摺陳明在案香港拿獲之張阿知尤屬積年巨匪勞費九閱月甫得交還伏誅辦理實不遺餘力鬥據之風亦稍戢矣現在道員劉倬雲已由京旋閩仍委令帶營查辦泉漳鬥案及興化未了事宜一面撥給告示剴切曉諭嚴飭各府縣重申禁約淸結詞訟官有治法則民無私闘闒冗不職者立予撤叅以仰副聖主正本清源綏靖地方之至意所有查辦闘案緣由謹據實附片覆陳伏乞聖鑒訓示謹奏軍機大臣奉旨該部知道欽此○○頭品頂戴革職留任閩浙總督兼管福建巡撫事臣楊昌濬跪奏爲續查福州省城内外及延建邵各府被水情形並辦理賑撫善後事宜恭摺具陳仰祈聖鑒事竊照本年七月閣福建省城並上游延建邵各府屬同時被水經臣將拯救撫恤委員分投查勘大概情形並請酌撥海防捐輸銀三四萬兩辦理賑撫恭摺具奏欽奉諭旨知道了着該督飭令印委各員妥籌賑撫毋任災民失所欽此又奉諭旨着照所請戸部知道欽此仰見皇上軫念災區愛惠元元至意卽經恭錄分行欽遵辦理兹據福建善後局司道會詳遵查省城自七月二十一日水退後復於西南兩關外各分設粥廠四處以便難民就食閩俟兩縣共坍塌房屋一百五十餘間冲壞船隻三十餘號淹斃大小男婦三十名口分别給資殮埋倒塌房屋無力自修者給予修費一面開倉碾谷並購運米石委員携帶分赴遭水各鄉查明被難貧民核計大小丁口散給賑濟被水寒士情尤堪憫分别舉貢生監量給銀米冲塌廟宇橋梁營署縣監及各鄉堤壩均經擇要勘估修建其上游各屬除南平上洋順昌將樂浦城邵武光澤及福州府屬之閩淸各廳縣被水較輕均由各該縣分别捐廉賑恤毋庸動欵外建陽一縣坍倒城垜數丈北路冲倒民房一千餘間東西兩鄉七十餘間淹斃一人崇安縣民房被冲四十餘間建甯府屬附郭之建安甌寗兩縣西南城垜及月城圍墻各冲塌二十餘丈倒塌民房八十餘間淹斃男婦十二名口均經由省籌撥銀兩委員分赴各該縣會同挨查貧難戸口按名賑濟開倉平糶以資民食聲明此次水災實因連日大雨溪水陡漲所致幸各屬早稻收成晚禾尚未揚花水退迅速各處田禾尚無大損不致成災民情均屬安貼等情詳請具奏前來臣維天災流行世所常有隨時補救官吏之責興水利裕倉儲凡有關係民瘼之舉是在平時實力講求庶幾有備無患此次閩省猝遭水患幸水退迅速各屬不致成災被難貧民迅飭印委各員按戸查明核實賑恤尚無失所卽如崇安一縣據將該縣義倉積穀一千百餘石急切問得此存穀救濟贫民不少臣已督飭各屬凡所以爲民生計者務須實心實力認眞奉行不得稍有怠廢省城河道被居民傾倒瓦礫草屑半就淤塞亟須開穵疏濬以利水勢委員逐叚查勘計壅塞一千一百餘丈己於十月初七日興工疏治省垣城樓墻垜上年遭風間有坍壞尚未脩復此次被水之後各水關閘及各城門又多破損亦爲善後中之要務應彚歸建甯府城並建陽縣城被水冲塌城垜圍墻一倂赶修庶河道疏通藩籬鞏固災後無力貧民亦得傭趁受食以工代賑洵屬一舉兩得所需經費飭在定准提撥賑欵捐輸銀四萬兩之内動用統俟事竣報銷所有續查福州省城及延建邵各府屬被水情　並辦　賑撫善後事宜緣由臣謹恭摺具陳伏乞皇太后皇上聖鑒訓示謹奏軍機大臣奉旨知道了欽此○○布政使銜江蘇按察使臣張富年跪奏爲恭報微臣接印任事日期叩謝天恩仰祈聖鑒事竊臣假滿遵旨入都於本年八月到京仰蒙召見二次跪聆聖訓欽感莫名陛辭後束裝登程於十月二十四日行抵蘇省奉督撫臣飭赴新任二十六日准署臬司朱之榛將印信文卷移交前來當卽恭設香案望闕叩頭謝恩祇領任事伏念臣浙中下士知識庸愚秩序三遷方愧涓埃未報對揚九陛復承訓誨優加查江蘇爲煩劇之區臬司有刑名之責舉凡詰奸除暴察吏安民在在均關緊要如臣擣昧懼弗克勝惟有益矢愼勤隨時禀商督撫臣悉心經理不敢稍涉因循以冀仰答高厚鴻慈於萬一所有微臣感激下忱並接印任事日期理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○頭品頂戴湖南巡撫臣卞寳第跪奏爲南省奉文排造直隷續增剥船籌欵委員承辦並禁止裝帶貨物以重額稅恭摺仰祈聖鑒事竊准戸部咨議覆直省原額續增剥船現屇滿料請飭江廣等省照例另造行令湖南分造二百三十二隻泒委妥員排造于光緒十四年渡黄解津所需工費應令山東在於欠解東綱生息欵内照數解交濟用又准部咨議覆山東巡撫　曜奏東綱息銀每年解銀一萬兩計本年至十四年僅能解銀三萬兩行令東省設法先籌一半分解三省並令湖南在於津貼運費漕費等欵内動支銀三萬一千九百六十二兩零赶緊興工成造毋悞運漕需要仍動支　年欵銀若干兩專案報部查核各等因咨行前來均經臣札行司道遵辦去後兹據署湖南布政使崔穆之會同署糧儲道吳錦童詳稱查湖南省應造剥船爲挽運天庾正供要需亟應委員依限造辦一應承造運送事宜非老成幹練之員難期勝任查　湖南試用道蕭允文候補知府李惟丙二員熟習工程辦事老練李惟内上屆造運剥船諸臻妥善業經詳委該員等赶緊領欵購料排造解直應用仍於船旁刊刻承辦官銜名以專責成其選用木植丈尺式樣及一切做法均照從前舊章辦理所需工料銀兩查照成案每船隻給銀二百三十四兩二錢零除以標皮尾稍變價銀六錢令作抵外實需銀二百三十三兩六錢零計造船二百三十三隻共需銀五萬四千四百餘兩又每船例給運費銀四十兩共需銀九千三百餘兩總共需銀六萬三千餘兩遵照部議先在道庫津貼運費漕費等欵内動支銀三萬一千餘兩其餘一半銀兩現令詳請咨催　東赶緊籌解惟思東省原奏東綱息銀一欵籌撥甚難恐不能如期解到而剥船期限急迫未敢稍涉稽延委員購料興工更難停工待費應俟催揚東綱息銀若干再視敷若干擬請在於隨年續收津貼運費等欵内暫時借墊支發俾濟要需仍俟東綱息銀解到卽行歸還借墊原欵詳咨解部以淸欵目如此一轉移間係以公家之財暫濟公家之用於造船不致掣肘於庫欵亦無出入仍　動支某年某欵銀若干兩借墊某年某欵銀若干兩隨時分晰報部以備稽考除飭委員核實造辦務期工料堅實不准草率偷減並將應辦造連事宜隨時酌議詳辦等情會詳請奏前來臣覆核無異查剥船攬誠貨物偷漏關卡額稅沿途逗遛滋擾誠如直隷督臣李鴻章奏情形上屆經臣嚴切戒諭委員妥爲約束稍爲安靜而逗遛耽延仍所不免此次不爲奏免二成額稅不准裝帶貨物以期迅速挽行如有夾帶貨物查日照例徵收俾免影射偷漏於額稅較有裨益除分咨戸工部查照外所有湖南籌欵赶造直隸續增剥船並辦理情形理合會同署湖廣總督臣裕祿恭摺具奏伏乞皇太后皇上聖鑒訓示謹奏軍機大臣奉旨該部知道欽此 
 
 

Page 11

 
 
[光緒十二年十二月二十四日日京報全錄]  
　　宫門抄○上諭一道錄前○江督曾等奏爲查明副將被叅各欵據實覆陳摺○陜撫葉奏爲陜省舉辦徵信册擬請展限摺○閩督楊奏爲知縣應行廻避揀員對調摺○十一月二十四日禮部宗人府欽天監正藍旗值晶無引見○謙光假滿清安○掌儀司奉二十七日祭奏先殿橚貝子行禮○召見軍機○○兩江總督臣曾國荃護　安徽巡撫臣阿克達　跪奏爲查明副　被叅各欵恭摺據實覆陳仰祈聖鑒事竊臣等欽奉光緒十二年八月二十五日上諭有人奏管帶巢湖砲船副將劉　玉緝捕廢弛等因欽此其時臣國荃尚在徐州途次當卽密派候補　縣劉學畬臣阿克逹春密派候補知府張雲漢前赴巢縣明查暗訪務得實在情形並據該員等先後禀稱該副將籍隷六安州所帶巢湖砲船共計十六號每號哨弁一名舵工礮手安勇等項共得九名僅敷一船之用而全湖寛闊四百餘里緝捕護餉等差每多應接不暇是以該副將時須在船督巡實無缺額不補情弊本年二月二十一日夜有黄豆船在孫家河被劫案三月初三夜有米糧船在亂石嘴被刼一案五月初四夜有銀船在罟被刼一案報明後立經該副將拿獲盜犯孫老么等追出贓銀一千三百餘兩豆米二案皆在嚴拿均通詳有案因合肥縣商人周冕所失銀兩尚未全獲該營縣以船戸形迹可疑將其原船扣留以便根究乃該商人私向哨官求免扣留該船哨官未敢擅便遂致彼此爭執旋經巢縣訊明卽將船戸開　該委員等查明該商人亦無受傷之事至原叅管帶應駐紥鍾廟地方該委員等在巢縣調閱該副將委札底稿叙明管官駐紥王家小河與原叅地名不符罟塘河孫家河兩處均不在王家小河左近至該副將應在巢湖辦公是以就近在巢縣城中置有公所其餘屋卽以分儲火藥軍械等件俾免在船失事亦便分途取用此委員等查明該副將被叅各欵或並無其事或事出有因之實在情形也臣等往返函詢覆核無異伏查巢湖港紛歧素稱盜藪行旅苦之前經李鴻章議設此項水師原爲緝盜安商起見在船舵工礮勇各項多係士著之人取其熟悉該處情形足　耳目而該副將由淮軍出身洊保今職足以固結在船之勇心是以委令管帶　望性情素習指臂相聯該副將接管以後奮勉從公尚無貽悞是以歴任撫臣均仍其舊在營多年勞苦已久精力不無竭蹶之時此次查明被叅各欵均無實據此外亦尚無他項劣迹應請免其置議惟湖中迭出盜案該副將辦事不能如前之得力未便稍涉遷就業由臣阿克達春將劉登玉撤去差使以示薄懲卽於該水師中遴選職掌較崇官階較大之員接充管帶以資熟手並嚴飭認眞實力梭巡不許稍有懈弛至于應否定限更換管帶一節皖中旣無别項礮船可入内湖更替惟有隨時稽查該營接帶之員視其勤惰以定功過不能豫懸定格屆時酌量辦理以仰副聖朝綏靖地方之意謹合詞恭摺覆陳伏乞皇太后皇上聖鑒訓示謹奏軍機大臣奉旨知道了欽此○○頭品頂戴陜西巡撫臣葉伯英跪奏爲陜省舉辦徵信册擬請展限情形恭摺仰祈聖鑒事竊查准戸部咨議覆錢糧缺額過多酌定章程厘剔積弊並請頒徵信册各摺片欽奉諭旨通行遵照等因欽遵咨行到陜當經前撫臣分行司道督屬舉辦兹據者布政使黄彭年署督糧道張岳年會議詳稱竊以錢糧爲正供所繫事關重大自應實心辦理以淸積弊查陜省錢根現在剔　徵熟荒地督屬招墾定有考核勸徵章程續墾地數逐年奏咨部中有案可稽各屬具報災傷向俱委員會同履勘近歸道府親詣復查分别被災輕重酌議蠲緩糧地總數飭屬隨時查淸具報上下相維從無揑報例災之弊經徵錢糧民欠一分以上即予議處近年通省彚報錢粮分數尚無欠解一分以上之員凡有尾欠帶徵僅只一年分年酌請　緩紳民共聞共睹屬吏雖愚法紀森嚴斷不敢以完作欠各屬交代白定新章後勒令依限結報不准延宕遲則查送職名補署各廳州縣到任日期專案咨部仍半年彚奏一次逐案淸理徵存正銀隨時催解一年於奏銷前勒提掃數一任於交卸前責令解淸存庫名目早已遵章禁止部臣所指五弊陜省近來實　其事惟舉行徵信册原以淸查民欠蠲緩杜絶官吏侵欺欲求將來查對符合首在紅山花名糧數確實秦中魚鱗册久廢兵旱後各屬徵粮紅簿　多不實有逃亡絶戸親族　認者有相傳數代系仍祖名者有數人之粮繫於一人名下者甚或輾轉售賣乙承甲姓者獘竇多端不一而足前已飭屬督同各里里書鄉地先淸各里經界核定糧數不准混亂過割按里淸查的實花名銀數以總合分由分合總逐實較對更正造册存案紅簿根底旣淸自後逐年遵照各册卽可一律實在但事極煩重創始維艱尢宜斟酌緩急期歸盡善部章陜省州縣底本限十二月截數止次年三月全送到省秦中民情質樸有力者傾忱急公固不敢拖延正課而極貧下戸往往俟次開年徵始行措納本色糧石交倉尤遲若如部議則次年開徵續完錢粮仍列次戸似不足以示民信如隨徵隨請改註不但刊刻不勝其煩且恐易滋獘混查陜省錢糧奏銷例限五月爲期擬請將各屬應造徵信册以次年五月奏銷爲斷四月截數造辦送省由司道責成首領刊刻十月底分發各該地方年底彚奏卽將各屬徵信册咨部一分備查並分發各道府轉散紳耆公同核對如有錯悞隱匿等弊查明叅辦其造辦徵信册需用活字板及各項經費仍應酌量變通節支提用報部核銷等情會議詳請奏咨前來臣覆加查核司道等議詳各情均係就酌時宜實事求是除咨部外有陜省舉辦徵信册擬請展限緣由謹恭摺具陳伏乞皇太后皇上聖鑒謹奏軍機大臣奉旨戸部知道欽此○○頭品頂戴革職留任閩浙總督兼管福建巡撫臣楊昌濬跪奏爲准補知縣應行廻避揀員互相對調以符例章恭摺仰祈聖鑒事竊照福安縣知縣徐承禧准調蕭田縣知縣遺缺題准以勞績候補班前知縣張朝錫署理當經轉行去後兹查張朝錫係駐防福州洋山嶼地方距福安縣任所在五百里以内例應廻避應與合例現任簡缺知縣互相對調臣督同藩臬兩司逐加遴選查有永安縣知縣甘常俊年四十五歲江西奉新縣人由附生應同治壬戌恩科並補行戊午正科本省鄉試中式舉人辛　科大挑二等會試中式進士引見奉旨着分部學習欽此籖分吏部稽勳司兼文選司行走三年期滿甄别改以知縣用選授今職光緒九年十二月初十日到任該員才明守正辦事安詳任内並無降革留任展叅各項處　以之調補福安縣知縣洵屬人地相宜足資治理所遺不安縣知縣查有准補福安縣知縣張朝錫年四十三歲在京廂白旂漢軍玉璋佐領下人福建駐防由增　應同治庚午科鄉試中式舉人揀選知縣派辦惠陵工程出力保奏光緒五年閏三月初四日奉旨着以知縣分發省分歸候補班前卽補欽此援例捐指福建加同知升銜六月十九日到省試看其滿甄别奏留閩省補用題補福安縣知縣經部覆准因距原籍駐防在五百里以内應行廻避未飭赴任該員質地樸誠從公勸愼以之調補永安縣知縣亦屬人地相宜與例符合該員等均係實缺知縣因廻避互調知縣銜缺相當毋庸送部引見並免核計叅罰據福建藩司張夢元署臬司解煜會詳前來除咨部外謹恭摺具奏伏乞皇太后皇上聖鑒勅部議覆施行謹奏軍機大臣奉旨吏部議奏欽此○○頭品頂戴革職留任閩浙總督兼管福建巡撫事臣楊昌濬跪奏爲揀員調補省會知縣以資冶理恭摺仰祈聖鑒事竊照　調侯官縣知縣趙家琦光緒十一年十一月十一日在馬家港寓所聞訃丁母憂題請開缺例以丁憂日作爲開缺日期歸十一月分截缺所遺侯官縣知縣係冲煩疲難兼四要缺例應在外揀員調補當經請以松溪縣知縣李澤春調補接准部覆以該員並未赴京銅局捐免實授歴俸核與調補之例不符其侯官縣知縣要缺應　另行揀選等因咨會到閩自應遵照另揀合例人員調補經臣督同藩臬兩司在於現任合例知縣内逐加遴選非現居要缺卽人地未宜至應補應升兩項亦乏其選惟查有連城縣知縣李敬年五十五歲順天寳坻縣優貢考取八旗官學教習充補鑲黄旂教習期滿引見奉旨以知縣用遵例報捐本班儘先選用應同治庚午科順天鄉試中式舉人選授今職光緒十年十一月十三日到任該員廉明精細辦事老成任内並無未完經徽處分於省會風土民情亦均熟悉以之調補侯官縣知縣洵堪勝任惟該員歴俸尚未屆滿三年與例稍有未符除飭令遣丁晉京照例捐免外合無仰懇天恩俯念省會員缺緊要准以連城縣知縣李敬調補侯官縣知縣實於地方有益如蒙俞允該員係簡缺知縣初次調煩銜缺相當毋庸送部引見並免核計叅罰所遺連城縣選缺現有應補人員應請留閩俟准部覆另行揀捕據福建藩司張夢元臬司解焜會詳前來除咨部外謹恭摺具陳伏乞皇太后皇上聖鑒飭部議覆施行謹奏軍機大臣奉旨吏部議奏欽此 
 
 

Page 12

 
 
   
 
