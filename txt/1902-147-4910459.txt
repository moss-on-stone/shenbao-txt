# 1902 - 147 - 4910459

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[江西萍鄕縣顧勴堂大令覆某廣文論教案書]  
　　前接展手示碌碌未有以報也兹下鄕相騐旅店岑寂遂作此以代面譚來函謂時局之艱内地之難以民教相仇爲最足下官於撫州故能親切言之嗚呼庚子之禍至於宗社震驚乘輿播越可謂烈矣其始以仇教爲名而輕於發難遂致於此殊不知辦理教案其樞紐全在督撫與地方官初非用兵之事也溯自咸豐年間奉旨准西人設堂傳教載在條約斷非督撫以下所能抗違方同治中興湘軍之强甲於中國洋人亦遂乱目相待曾文正沈文肅諸公因傳教係奉旨允行未便顯與相抗故遇有齟齬輙諉之於百姓其實所恃者仍在兵力之强此特一時權宜之計而不知者遂誤謂洋人眞畏百姓註俗語有百姓怕官官怕洋人洋人怕百姓之語相沿已久端王剛毅毓賢之用拳匪卽爲此說所誤然數十年來隨事補苴雖不能盡屬持平尚不致十分决裂者以西人未嘗不講情理誠使中國稍能自强並不欲輕開兵釁也自日本之役一敗塗地遂爲各國所藐德國乃藉教案爲名佔我膠島當此之時卽使恪守同治以來成法責成地方官加意保護消弭教案猶恐稍有未周致滋藉口乃當軸者輕信拳匪盡反數十年之所爲以求一逞此直以三百年社稷爲孤其幸而未至覆亡者尚賴列祖列宗默爲呵護耳今者創鉅痛深内而公卿外而督撫自不敢再效端王剛毅毓賢之仇教然而官吏縱不仇教不能保民教之不相仇更不能禁教與教之相仇嗚呼居今日而辦教案其難固有十倍於昔年者也雖然剥極則復否極則泰庚子之亂非但有害於中國抑亦有損於洋人註此指商務財産而言若交戰則中國未嘗一勝凡所傳勝仗非謊奏卽訛言耳是以近日西人頗有訾議教民之不善者而上海各報館於教民之無理平民之受虧官長之辨理失當每能鑿鑿言之蓋此等議論出自當周則疑爲袒民抑教若出自旁觀則爲公論西人最重公論尤重報館不能無所感動此固教案之一大轉機也萍鄕數十年來僅蘆溪赤山橋有教民數十人從前問有教士到縣信宿卽去並未設堂註蘆溪雖有教民公購房屋一處名曰天壽堂所謂誦經公舍也然平時亦未嘗聚集誦經教民亦與平民不分畛域從無嫌隙此誠地方之福尤不可謂非徼天之倖然未可以久恃也何則萍邑爲湖南門户向者震於湖南之虚名故洋人不敢問津今湖南門户已大開矣長沙已設教堂遑論萍鄕况南昌教堂旣已日增月盛鄰郡吉安瑞州臨江皆有教堂袁州安能獨免乎乃近年因盛宫保開辦煤礦鐵路延用洋員萍民輙惴惴焉疑教務之萌芽殊不知洋人不皆信教且農工商礦學有專門凡專執一業者並不以傳教爲事况係我所延聘給以薪水我固得而制之現在礦局招股專招華股尤見界限之嚴註延用洋人者取其所長也不招洋股者恐其分利也此固疑其所不當疑者也而尤可笑者則因官錢號修造房屋竟以爲教堂託名夫設堂傳教載在條約何必託名且洋人之於傳教動以全國兵力爭之固已勢莫能敵更何須託名曾亦思萍民之畏礦局者畏官法耳彼洋人之勢固什伯倍蓰於礦局而又豈肯託名此說僕固早已聞之然邑中巨紳均知其非故亦未暇深辨乃足下在宜黃亦聞此說則令弟不得辭其咎矣註鄕愚訛言不足責令弟曾在鐵路購地局辦事何以亦誤信此說耶近日適有臨江府之法國教士王安之到袁州並有來萍之說萍之設堂與否尚未可知而郡城之設堂亦有難以預决者總之建堂傳敎非力所能阻惟有將各省莠民藉教妄爲之弊一一預爲揭出俾吾民皆曉然於此等流弊原非出自西人庶隨時隨事稍有把握不致積怨於平時而横决於一旦或亦未雨綢繆之一道矣 
[諭旨恭錄]  
　　四月十五日奉旨分發江蘇試用知縣王雲章管彬陶瑩殷鑒夏鄧裕峻龍振翊李德馨王世瑞章鼎朱益敬安徽試用知縣蔣楙翰梁昌駿陳詩張學鵠鄭筠劉以暄俞文謨用潔曹志超楊權陳嘉蔭張善均楊鎨山東試用知縣景恩戴鶴濂翟守正張蓉鏡左秉鈞蕭方駿張振勲耿焜郝慶霖劉宜德山西試用知縣文濬張文鑑宗文耀賀運陳鍾毅邵繼琛河南試用知縣陳雋頴唐黻墀夏璜陶炯照周之冕陳鍾果張炳涂道金馬興東黃壽爔周維清潘晉乾謝宗楷陜西試用知縣郭維藩賴錫康劉丙森浙江試用知縣李作樞曹緣臯張世瑜鄭祖庚江西試用知縣余寅中陳登庸陳克焜洪爾謐何如璟土景崧陳錫圭胡慶瀾王積泩易延禧胡會昌文炳堃汪肇澐福建試用知縣曹士元七襄汪春澍曹芸芝李鳳翱沙世昌馬冠駿俱照例發往欽此○十六日奉旨三品廕生鐵棟著以文職用保舉廣西補用道沈世培著照例用特旨官已革江蘇候補直隸州知州張義澍著仍以直隸州知州發回原省補用服滿前山西壽陽縣知縣强鵬飛著免其坐補原缺擬補兩浙長亭塲鹽大使劉家昌著照例用分發湖北知縣韓兆魁胡洪潭李繼沆高振巒陶筠林朝經管穰董秉清李霱何維道鮑祖舜湖南知縣秦匯生四川知縣胡裕芳姚詩馨羅其章王宗濬陶家瑶劉浩程景黃炳燮廣東知縣程維清全秉忠郭鎮彝厲式金張翰芬羅仰棠伍秉誠周自新李承志廣西知縣錢振榮邵繼溥王道澂岑燮彝黃中理羅仰昀毓坤汪兆熙吳瑩澤刁光祖粟彝雲南知縣張祖蔭朱裔貴州知縣劉郁福建布庫大使陳鴻藻兩淮鹽大使張善增福建鹽大使潘灝長蘆鹽大使藴華兩淮鹽大使金紹年孫允杰徐金壽張成銓山東鹽大使張鴻志徐寶鏞福建鹽大使周作東徐善澄危士傑王鳳梧鄭世酬劉懋祺韓家　支恒慶鄒國 
 
 

Page 2

 
 
璋宋祖宏沈鼎完章濂劉瑞璋四川鹽大使黃恩培廣東鹽大使金國楨鄔醒俱照例發往昌陵工部員外郎員缺著榮安補授刑部主事員缺著貴秀補授盛京户部管莊六品官員缺著擬正之麟翔補授欽此 
[本館接奉電音]  
　　昨晩八點鐘時京師飛電傳來上諭一道敬謹譯登○四月二十四日内閣抄奉上諭五月十三日大祀地於方澤朕親詣行禮欽此 
[宫門抄]  
　　四月十五日禮部宗人府欽天監侍衛處值日吏部引見七十九員榮中堂等謝調授缺恩那王回京請安李擢英謝賞加二品銜恩恩順謝授大理寺卿恩黃伯假滿請安錫恩潘江預備召見召見軍機及錫恩潘江十六日兵部太常寺太僕寺廂黃旗值日無引見睿王等謝署缺恩世續謝賞壽物恩慶綿景褑得保奬謝恩粤海關監督常恩謝恩出使奥國大臣吳德章謝恩錦州副都統秀昌請訓興伯假滿請安阿王恩佑各續假十日英瑞送賞壽物覆命熙貝勒善旌各續假五日何汝翰武玉潤預備召見派出閱卷大臣瞿鴻禨郭曾炘戴鴻慈張百熙慶傳霖陳邦瑞壽耆張仁黼召見軍機及何汝翰武玉潤秀昌吳德章十七日刑部都察院大理寺正黃旗值日無引見錫明啓泰各假滿請安慶恩續假五日琦瑶請假二十日侍衛處奏派口外賜奠派出錫公文年文冲丁象震沈世培預備召見官祥遞遵摺葛寶華遞封奏一件召見軍機及文冲丁象震沈世培 
[照錄中俄條約華文定本]  
　　中俄和約事關重大人皆引領而望本館前將英文約稿譯登于報旋復譯諸日本和文合而觀之詞句雖不免互歧而意義要自畫一兹由京友覓得華文定本亟再錄之以存廬山眞面閱者幸毋視爲明日黃花也其文曰大清國大皇帝與大俄國大皇帝願將於華歴光緒二十六年卽俄歴一千九百年在中國生出之變亂所傷鄰交復行敦固兹爲商議東三省各事大清國大皇帝特派總理外務部事務和碩慶親王軍機大臣文淵閣大學士外務部會辦大臣王爲全權大臣便宜行事大俄國大皇帝特派駐華奉權大臣正叅政大臣雷爲全權大臣便宜行事該大臣等各以所奉全權諭旨查核均屬妥協會同議定各條欵開列於後○第一條大俄國大皇帝願彰明與大清國大皇帝和睦及交誼之新證據而不願由東三省與俄國交界各處開仗攻打俄國安分鄕民各情允在東三省各地歸復中國權勢並將該地方一如俄軍未經佔據以前仍歸中國版圖及中國官治理○第二條大清國國家今自接收東三省自行治理之際申明與華俄銀行于華歴光緒二十二年八月初二日卽俄歴一千八百九十六年八月二十七日所立合同年限及各條欵實力遵守並按照該合同第五條承認極力保護鐵路曁在該鐵路執事各人並分應保護在東三省所有俄國所屬各人及該人各事業大俄國國家因有大清國國家所認以上各情允認如果再無變亂並他國之舉動亦無牽制卽將東三省俄國所駐各軍陸續撤退其如何撤退開列于後山簽字畫押後限六個月撤退盛京西南叚至遼河所駐俄國各官軍並將各鐵路交還中國再六個月撤退盛京及其除各叚之官軍曁吉林省内官軍再六個月撤退其餘之黑龍江省所駐俄國各官軍○第三條大清國國家曁大俄國國家爲免華歴光緒二十六年卽俄歴一千九百年變亂後來再行復熾且此變亂皆屬中國駐紥于俄國交界各省之官兵所爲今令各將軍與俄國兵官會同籌定俄兵未退之際駐紥東三省中國兵隊之數目及駐紥處所中國允認除將軍與俄國兵官籌定必須敷剿辦賊匪彈壓地方之用之兵數中國不能添兵惟在俄國各軍全行撤退後仍由中國酌核東三省所駐之兵數應添應减隨時知照俄國國家蓋因中國如在各該省多養兵隊俄國在交界各處不免亦加添兵隊以致兩國無益而加增養兵各費也至于東三省安設巡捕及綏靖地方等事除指給中國東省鐵路公司各地叚外各省將軍教練專用中國馬步捕隊以充巡捕之職○第四條大俄國國家允准將自俄歴一千九百年九月底即華歴光緒二十六年閏八月間起俄兵所佔據並保護之山海關營口新民廳各鐵路交還本主大清國國家允許一設有應行保護該鐵路情形則專責成中國保護毋庸請他國保護修養並不可准他國佔據俄國所退各地段二修完並養各該鐵路各節必確照俄國與英國一千八百九十九年四月十六日卽華歴光緒二十五年三月十九日所定和約及按照一千八百九十八年九月二十八日卽華歴光緒二十四年八月二十五日與公司所立修建該鐵路借欵合同辦理且該公司應遵照所出各結不得佔據或藉端經理山海關營口新民廳鐵路三至日後在東三省南叚續修鐵路或修枝路並或在營口建造橋梁遷移鐵路盡頭等事應彼此商辦四應將大俄國國家交還山海關營口新民廳各鐵路所有重修及養路各費由中國國家與俄國國家商酌賠償俄國因此項未人大賠欵内兩國從前所定條約未經此約更改之欵應仍照舊有之約此約自兩國全權大臣彼此簽押蓋印之日起施行並御筆批准之本限三個月内在聖彼得羅堡互換兹兩國全權大臣將此約備滿俄法三國文字各二分畫押蓋印以昭信守三國文字校對相符惟辯解之時以法文爲本 
[示停考試]  
　　去年合肥李文忠與各國所訂和約有習拳閙教之處罰停考試五年一條兹者天津直報登有國子監告示將遵約停試之各州縣鄕鎭一一標明計山西太原府太谷縣大同府汾陽府孝義縣曲沃縣岳陽縣朔平府文水縣壽陽縣長子縣澤州府隰州歸化城綏遠城河南南陽府光州浙江衢州府直隸順天府保定府永清縣天津府順德府望都縣獲鹿縣永安縣通州景州樂平縣東三省盛京甲子廠連山北林子陜西寗羌州湖南衡州府等地方說者謂按之光緒二十七年七月初六日欽奉上諭停考地方已减數處意者因覆加查核此數處者實在無習拳閙教情形乎 
[平匪紀略]  
　　直省匪亂前已迭志報端兹者天津直報云官軍自擊破東召吕村件只鎭之後匪人仍嘯聚爲非旣而官軍節節進攻將廣宗鉅鹿威縣匪人蟠踞之三十餘村四面合圍放出被脅之老幼男女若于名口旋將怙惡不悛之悍匪盡行擊斃但匪黨雖已消聲滅蹟而經此兵燹滿目荒凉小民困苦流離情實可憫爰由順德府某太守飭各地方官妥爲安無以免情急變生清河道袁枵南觀察前赴順德辦理匪案現已返斾正定不日將回至省垣官軍祇酌留數營以資彈壓餘均拔隊回正定南宫矣 
[赣停分發]  
　　南昌訪事人云江西於去今兩年州縣及佐貳各員之到省者不下千餘人加以從前候補各班共計三千人之譜轅門聽鼓大都宦况凄凉大憲雖體恤下情竭力設法終以人浮於事位置艱難邇聞藩憲柯孫菴方伯擬詳請撫憲奏停分發兩年俾仕途藉免壅滯然尚未見有明文也 
 
 

Page 3

 
 
[贛辦房捐]  
　　南昌訪事人云江西吏大近因公欵項支絀擬仿各省成案抽收房捐凡城鄕巿鎮無論店鋪行棧住房均須造册呈送地方官以憑查核居民聞之無不異常惶急蓋因近年贛省災疫頻仍民間蓋藏殊鮮加以丁漕釐稅一律加徵物價奇昻幾難度日倘再有此舉則居民鋪户益不能堪矣未識有父母斯民之責者亦將有以善其後乎 
[邗江試事]  
　　揚州訪事友人云本月十一日爲江都甘泉兩縣縣試之期江都首題子温而厲威而不猛義與考者約三百餘人甘泉首題大戒於國出舍於郊於是始興發補不足義與考者約二百餘人餘題均未詳悉 
[花縣量移]  
　　揚州訪事友人云前署江都縣劉松亭大令燡現奉上憲調辦江南秋闈供給事宜所遺篆務委胡大令廷琛庖代本月初九日胡大令捧檄抵揚涓吉初十日接篆任事旋於次日考試文童 
[禀禁小票]  
　　杭州采訪友人云省垣冋有人印成小彩票每條或售錢一百餘文或數十文浙江善後協濟彩票公司執事者聞而嫉之禀請善後局嚴加示禁局憲萬竹莊觀察據禀卽委候補通判史别駕會同仁和錢塘二縣主逐一清查限於本月爲始不准發售其已售出者責令分别收回 
[盜犯解省]  
　　蘇州訪事人云上月二十九日黃昏時有無錫縣差勇十餘人押解重犯四名至蘇州府署府尊向子振太守飭發長元吳三縣分别收禁獄中聽候示期提訊詢之知者云係搶刼縣境某錢莊之盜犯也 
[津郡官塲紀聞]  
　　天津直報云日前已故浙江杭嘉湖道王觀察祖光之嗣君乘新裕輪船至津小駐福祿客棧旋於本月十六日附火車入京○天津府凌太守於本月十六日由京乘火車來津仍就北洋醫學堂小駐聞因迎黃花農廉訪入京也 
[潯郡官塲紀事]  
　　九江訪事人云部選江西彭澤縣陳子眉明府現已領憑來省上憲札飭前往履新明府遂擇吉四月初一日接印視事○九江府孫景裴太守于上月二十九日赴省謁見各大憲面謝薦舉之恩○各國洋人多喜就廬山之麓賃地建屋藉以避潯暑而滌煩襟日前撫憲李勉林中丞飭洋務總局札委許明府稚麟張明府覲卿捧檄赴駐潯專辦租地之事○去年江北大堤被水衝坍亟須修築現有候選道張炘南觀察慨捐銀二萬兩以工代振俾得早日告成○上月二十六日候補縣唐植之明府由滬押運機器及松木抵潯卽由駐潯保甲委員洪懋鄕少尹雇船轉運至省○上月某日續備前軍統領王良臣總戎率同麾下弁兵由饒州至潯駐紥大東門外金雞坡其向駐金雞坡之魏文廷遊戎所統一營則移駐彭澤縣○上月某日九江府孫景裴太守札委汪芑孫明府赴德安縣查辦案件○現有某國教士在德安縣起建教堂九江鎮總兵王雲笙鎮軍深恐土人出而阻撓特飭弁兵前往彈壓 
[彝陵雁帛]  
　　宜昌訪事人云近來彝陵商務大興廣貨蘇貨等店之新開者不可勝數一切貨物均由漢口運來上月中旬某日招商局快利輪船來宜關上丁役查出漏稅各貨約有兩駁船之多聞城内有某甲者措得二百餘金托友人在漢口代購貨物意欲開一小鋪是曰亦因漏稅充公亦可謂貪小而失大矣○宜昌冋有英國兵船二艘一名愛司克一名武得克上月十六日午後愛司克忽鼓輪下駛或云往上海修理或云因事赴下江旣而法國兵船亦鼓輪東下不知有何要事也○宜昌英領事吳理斯君於上月二十二日携眷附某輪船赴滬聞須逗留一月方可回宜○宜昌府試於三月十五日取齊十八日開考現已事畢聞學憲按試宜昌後卽須接試施南荆州荆門州襄陽鄖陽然後回省○上月二十三日學憲附大元輪船來宜文武各官皆至招商局碼頭迎接旣入貢院卽牌示二十四日下學放告閱墻二十五日考生員經古二十六日考童生經古 
[上海官塲紀事]  
　　上海縣學教諭邱贊思廣文現由松江府余石蓀太守派爲本科鄕試送考官屇時應卽赴省辦理一切考試事宜昨日已接奉札飭矣○昨日吳淞司巡檢沈稚泉少尹因有要公趨詣上海縣署謁見縣主汪瑶庭大令良久始出○出西機器製造局會辦孔都戎文治及江蘇候補知縣何吉生陳小山兩明府前上海水利局總辦周秋江司馬均於昨日詣道縣各署謁見 
[札勘關基]  
　　昨日上海縣主汪瑶庭大令接奉蘇松太兵備道兼江海關監督袁海觀觀察札文内開南巿江海關業已另在關前漲灘上建造所有海關舊址現由顔慶有堂禀請繳價承買飭卽會同馬路工程局翁委員勘明若干畝繪圖禀覆核奪等因隨卽移知翁子文太守訂於本月二十九日往勘 
[女媊星輝]  
　　昨日爲上海縣汪瑶庭大令之夫人某氏設帨良辰在滬諸同寅及闔署書役均衣冠祝嘏賓筵開處裙屐如雲亦一時盛會也 
[整頓風俗]  
　　婦女至茶樓啜茗久于禁令日前上海縣主汪瑶庭大令特委主簿孫立幹少尹親出嚴查以端風化少尹遵卽出示曉諭實貼各茶肆並傳集各鋪地甲諭以前情如敢故違定干咎房 
[局員諭話]  
　　本邑城廂内外清道局委員章喆卿明府病故遺差經蘇松太兵備道袁海觀觀察札委袁明府世猷接辦昨日明府特傳城廂内外各鋪地甲挑夫人等到局諭話殆亦官樣文章也 
[妖儈荷校]  
　　本邑西門外西方巷佛店住持僧名永空者曾於數年前圓寂其徒殮以木龕瘞諸荒冡本年某月忽稱龕已爆裂屍身完好如生乃倩工匠用漆髹之一時哄動居民凡龜兒鴇婦之頂禮焚香者絡繹不絶并有善男信女輸資以結佛緣者事爲保甲總巡朱森庭明府訪聞惡其妖言惑衆藉故歛錢立卽帶同局勇數十名親往查明將屍身舉火以焚立刻化爲灰燼妖僧某甲則枷號菴前勒令將捐簿檢呈聽候從嚴核辦 
[法界火警]  
　　前晚二點鐘時法界公館馬路得善里口大盛烟紙店不戒於火霎時冐穿屋頂瞭望臺上鳴鐘報警救火會西人各驅皮帶車至竭力救熄然已延燒左右鄰樓屋三幢矣事後捕頭查得大盛曾保火險因著將店主拘入捕房暫准交人保出聽候查明因何起火然後解送公堂禀請讞員杜枝園大令訊斷 
[積賊成禽]  
　　積賊王阿根行竊禮查客寓及西人總會匯豐銀行衣服對時表等物旋又竊取日本株式郵船會社中測水表一枚持赴英界某押店質錢經包探何阿春拘入捕房捕頭命押候解送公堂禀請讞員張柄樞司馬訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者本邑西北鄕莊家涇人諸生泉被人戳斃後報請縣主汪瑶庭大令獲到兇犯謝阿田吳阿弟阮錫堂三名訊不實供分别收押前晚升堂覆訊阿弟供因去冬諸生泉將吳阿桂兇毆受傷阿桂時思報復本月初九日爲諸翟鎮演戲之期知諸必往觀預邀小的等伏於王家宅石橋畔屆時諸果偕數人于于而來阿桂卽喝令小的等用刀戳傷是實大令怒其前堂所供不實飭掌頰五十下還押所中謝阮各釘上脚鐐收禁候再訊究○萬隆米行夥徐惠臣私收洋銀一千一百六十八元被執事陳鳳崗扭控英美租界公堂轉解至縣前經大令研訊徐供小的實受同事江吉安之愚大令諭令收押聽候補提江訊究兹者江已提到前晚升堂研訊徐供小的所收洋銀因購地安葬祖父用去二百餘元其餘均被江吉安誘令嫖賭以致用罄叩求鑒宥江供小的在萬隆米行專管米樣兼司帳目並未與徐嫖賭實被挾嫌妄攀求恩鑒察大令喝令將徐笞臀二百板掌頰鞭背各五十下始供小的與江吉安合販米糧洋油虧耗洋銀三百元餘均自行用罄大令遂著江將所虧洋銀承認一半速繳一百五十元至徐所用一千元押候限期照繳○烟妓黃桂仙訴稱惡绪粝脚金寶任情凌虐霸阻從良大令提集研訊黃妓供小婦人籍隸楊州曾嫁丁姓爲妻去夏丁病故至十一月某日被翁丁長興挈之來此賣入金寶所開花烟館内爲娼得污入身價洋銀三十五元近被龜鴇肆意凌虐擬欲從良苦被霸阻爲特投案叩求超豁大令諭令發普育善堂留養以便擇良婚配 
[馬路工程局紀事]  
　　魚販楊正榮控龔行泉爭攬主顧將㯭取去等情總辦翁子文太守准詞倩襄讞委員黃衡堂二尹研訊楊供小的係南匯縣屬横沔鎭人前雇龔船裝載鮮魚龔索價過昻小的遂自置一船來滬販售前日在公義馬頭遇龔不問情由扭住兇毆并攫去洋銀十一元小銀錢五十七枚求恩追究龔供小的在楊處承裝鮮魚已歴八月並不把持叩求明鑒二尹諭令將龔押候傳到管帮人查明再核○浦濱馬路前經翁予文太守禀明蘇松太兵備道憲袁海觀觀察雇匠興修已於本月初一日開工昨日太守親臨勘視以工程不能如式飭傳匠頭某甲至局中大加申斥甲不自引咎强辯不休太守勃然震奴著卽管押諭令停工大約須另招妥人修築矣 
[英美租界公廨紀事]  
　　有黃佶者控其妾梁阿玉不守婦道私將衣物運出向之查問反敢逞蠻讞員張柄樞司馬准詞飭差提到押候訊懲○流妓高李氏强曳途人之袂意圖眞个消魂被四百三十四號巡捕拘入捕房捕頭令解送公廨禀請司馬押候訊懲○妓女金湘雲控鴇婦羅三囡霸阻從良求恩超豁司馬諭候訊供核奪 
[法租界捕房紀事]  
　　某甲扭某乙至捕房訴稱幼孩被拐求即追還捕頭命押候解送公堂禀請讞員杜枝園大令訊究偷兒某丙濳至某貨棧竊取白糖數十斤不虞被巡丁拘獲送入捕房捕頭命押候解送公堂禀請訊辦 
[美租界捕房紀事]  
　　前晚西人某甲乘陸阿二所御東洋車至虹口兆豐路碼頭不名一錢揚長欲去陸向之索取非惟不與反被兇毆並將車推入水中適爲某號巡街捕所見將甲拘入捕房捕頭令押送該管領事署禀請究懲○昨晨裏虹橋堍遺有男屍一具某號華捕回報　房捕頭令地保報請某善堂備棺收殮○昨晨小竊張阿保混入裏虹口某姓家竊取衣服若干件携之而出適爲某號華捕所見連贓帶入捕房捕頭令押候解送公堂禀請讞員張柄樞司馬訊辦 
[金陵官報]  
　　四月十七日東亞同文會院長根津一又總敎習菊池謙二郎又編纂成田興作又繙譯牛島吉郎駐寗商務總辦天野恭太郎均會洋務局候補道汪見德理兩江營務處候補道陶辭赴安徽騐收堤工瓜濠保甲總巡知縣鍾爾濂到十八日藩轅牌示高郵州吏目韓裕官病故遺缺查有試用從九嚴而安堪以署理出使比國欽差大臣楊兆鋆江南提督李軍門均到會糧道胡陸師學堂候補道俞均禀知十九日開考内外塲知縣任迺霽奉府委帮審差又劉煒府經歴陳立源縣丞吳正鵬巡檢王士懋俊廉均奉示寫履歴又周傳綬從九謝先騫世職楊大海均　示騐看訓導徐國成奉示考試奉天交涉總文案候選直隸州判蔭祖到欽賜翰林院編修何向榮辭行十九日候補道潘學祖禀知奉憲臺飭知蒙吕盛兩欽差咨調赴滬隨辦商約事務同知李炳禀知到聚寶通濟門外保甲總巡差知縣龍曜樞禀知到東南路保甲總巡又史珍式由京回繳照到省知府應德閎辭回蘇縣丞易宗銘禀知巡檢舒福　丁内艱 
[皖省官報]  
　　四月初九日同知銜新選石埭縣林煒琨到福建人戊子舉人廬州府同知陶惟琛到江蘇人指分安徽試用縣丞魏崇愷從九左内燮均到湖南人分缺先補用巡檢沈啓麟到江蘇人吏目屠壽康到浙江人初十日候補知府林載亨知初十日聞造銅圓知縣羅琳知奉委大學堂文案稽核到差萬世章知奉委騐收宿松堤工府　李正煥吏目朱康祺均謝超委一次十一日候補直隸州趙煦到由廬州籌議冋吳則藩由泗州籌議回同知袁家　　赴江西探磺價回十二日調寗派辦處知縣李應珏到謝奉行知請補阜陽縣指分安徽分缺先補用布經廳馮應熊到江蘇人試　典史廖顯仁到湖北人知府許　菡到赴引回黃加璸知奉委辦商務局提調到差直隸州陳寶　辭赴蕪湖騐收堤工十三日同知銜　選舒城縣錢人龍到江蘇人號友夔丁酉拔貢同知朱有寛辭赴蕪湖公幹布經廳周道隆謝超委一次巡檢吳大任到由淮北牙釐　解餉來省十四五日試用道吕承瀚到湖北人號韻生癸日舉人甲午進士指分安徽遇缺先補用縣丞徐照序　浙江人十六日委辦巢縣釐卡知府許以增專丁謝奉兩湖督憲鄂賑案内保以道員用丁艱卸署阜陽縣蕭仁丙到交代清楚改指安徽試用州同陳德亮到江蘇人卽用縣于鳳閣到服來省巡檢吳履進由籍註册回 
[邗江官報]  
　　四月十二日署丁溪塲黃鹺尹公幹到揚十三日江鹺尹寶年委新城查驗差十四日馬尹長源委泰州南門掣騐楊鹺尹誠委龍溝卡陶尹福齡委五障河卡魏鹺尹作樞委黃泥港緝私 
[蘇州官報]  
　　四月十二日首府向禀知昨晚入塲再覆九縣文童同知王秉忠禀謝奉委西路總巡差辦理東路總巡直隸州文林禀謝奉飭知留辦知縣徐芳懷禀謝奉飭知另有差委並銷海军京沽局差指分江蘇遇缺先補用縣丞金海鳳江西人由藉領咨來省禀到十三日儲憲羅由滬回同知高廷蘭禀知捐升道員並辭赴　引見辦理上海貨捐總局知府勞乃寛由滬專丁來省禀謝一年期滿比較有盈照章留辦同知黃琪禀辭赴海運京沽局差花翎同知銜新選松江府金山縣知縣蔣清瑞浙江人由京來省禀到指分江蘇分缺先補用府經歴王興漢陜西人奉撫憲騐看到省管帶撫標水師飛划營兼帶巡緝快船儘先補用遊擊王萬美禀知赴吳江青浦一帶巡緝十四日直隸候補道陸樹藩河南候補道楊廷杲均由滬來委署平望司巡檢白福元禀辭赴任無轅武巡捕借補撫標左營千總孫盛發禀知解貢赴都十五日撫憲恩由各　大閱回同知王秉忠禀知到西路總巡差理問朱之榮禀謝奉委貨捐分局差卽辭指分江蘇試用巡檢沈屏浙江人騐看來省禀到又分缺先補用巡檢藍慶祥騐看來省禀到帮帶撫　水師中營遊擊任毓山禀知赴錫金彈壓絲繭差十六日首府向禀知昨晚入塲本日三覆九縣文童正任丹徒縣張德迪禀知赴丹徒縣會算交代知縣張沐慶由寗見制憲回州吏目蔡熙光由金陵來指分江蘇試用縣丞溤中興直隸人由京騐看來省禀到又試用巡檢李運然湖北人禀知奉撫憲騐看來省管駕祥雲輪船委員補用遊擊王維典由寗解銅圓來蘇 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
