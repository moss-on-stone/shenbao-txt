# 1900 - 317 - 4909914

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[古令圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多　局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[答客問議和事]  
　　有客問於執筆人曰本月二十六日貴報譯登西報云扈蹕西安之某官電致家屬云慈意難回大局日亟李傅相亦有電報略言各議難成又云各國議和宗旨以皇太后皇上回鑾及嚴治罪魁痛剿拳匪三大事爲關鍵李傅相將此三事奏聞而政府不以爲然未能將三事全准傳聞此摺已由行在批回忽在中途遺失實則批摺斷無遺失之理蓋傅相以各國專俟旨意開議和局未便照復以致决裂故託稱遺失以便再議以此觀之眞恐和議未必能成矣然竊念拳匪倡亂以來將及半載皇太后皇上蒙塵西幸宵旰不遑北地官民之遭鋒鏑者慘苦不能言狀雖東南各省經疆吏竭力保護不致輕開釁端然風鶴頻傳四方震動商務爲之敗壞卽無兵革之禍而人心究不能安各處匪徒亦皆乘間抵隙蠢蠢欲動若和議一日不成時局一日可危聖明洞照萬里豈不見及於此而乃一則曰慈意難回大局日亟再則曰傅相恐致决裂托稱批摺遺失豈朝廷果不欲言和歟抑外人要求之事果不能允從歟西報之言確乎否乎子能以一言以祛吾惑乎則應之曰子不見同日謹登諭旨乎朝廷旣痛恨諸王大臣之誤國業已分别懲治豈有不欲言和之意若西報所言不過和議之未必卽成非和議之必不能成也外人要求固不僅此三事惟俟此三事施行之後始肯議及其餘現在雖未將縱匪庇匪之人明正典刑而相去僅一間矣朝廷斷不愛措此誤國之人貽誤大局此事似不難允從至於痛剿拳匪前已屢下明詔現雖餘孽未盡而經中外合剿如湯沃雪不難盡絶根株是此事更不難如外人之意若回鑾之舉則此次戎馬倉皇西幸本非得已陜西雖爲自古帝王之基而今已宮闕荒凉市廛寥落朝廷亦不過暫避鋒鏑並未嘗思於此建新都惟現在卽欲回鑾則有爲難之處皇太后皇上自遜荒以來及今甫能抵陜風霜載道辛苦備嘗聖躬正宜安養數月雖行在規模草創諸事簡略固不若還京之便然京城自聨軍攻入後宮寢縱未蹂躪而毁壞之處亦所不免必重加修葺始可安居顧目下京中百官散佚民居亦十室九空工匠旣難糾集物料尤無從採買非俟兵勢稍定不能驟動工程是知朝廷未卽下回京之諭乾非不欲議和也亦實有不得已之苦衷也所望有議和之責者向各使婉曲詳告釋其疑團則不必俟皇上回鑾而卽可開議和局矣抑昨得京師友人來信謂議和一事急切難於措置大約非來年三月不能告成皇上回京至早亦須在杏花時節從可知和議告成當必在聖駕還京之後而開議則不必定俟還京此事與鄙人臆見頗相吻合子又何慮乎和議之不能成而并有疑於西報之語哉 
[堅請回鑾]  
　　天津直報登京友來信云欽命議和全權大臣李傅相實於上月二十七日與各國使臣開議和局各使於皇上親政一節持之甚堅聲言必俟乘輿回京始允定約簽字 
[總帥留津]  
　　天津直報登京友來信云各國聨軍總統華爾德西伯爵擬在天津度歲并聞日内將往山海關及天津保定等處審察地理以備安屯聨軍德國則擬留兵士八營過冬餘均撤回膠澳 
[榆關兵數]  
　　天津直報云現在各國聨軍之駐紥山海關等處者實蕃有徒分而計之山海關駐有俄兵五千名英兵二千名德國步兵二營法國步兵一營奥兵一百名意兵一百名日兵一營秦皇島駐有德兵一營餘如法奥義等國亦皆有兵駐紥蘇家堡駐有俄兵一營及鐵路工程兵數名蘆臺駐有俄兵二千名北塘駐有俄兵一營及鐵路工程兵一隊 
[會議索償]  
　　天津直報云寓津西人物產之在北帶河者悉被拳匪所毁數日前啇議如何索償議久尚無歸宿因邀英人某君前往謠傳匪徒欲用地雷轟擊因倩俄兵保護以免疎虞 
[法員致謝]  
　　金陵訪事人云日前兩江總督兼南洋通商大臣劉峴莊制軍准法國駐滬總領事來文以法廷現派總兵官巴愛美來江寍面謝保全南洋商務教堂之力云云爰飭洋務局總辦汪叔芾觀察預備欸迎本月二十一日巴君乘法國某兵艦駛抵下關下椗江心次日淸晨照會洋務局准於是日午後三點鐘時晉謁面致謝忱觀察由德律風禀知峴帥峴帥卽飭督標各營在轅門外排列隊伍屇時巴君率同帮帶茅得師君各衣公服佩寳星乘緑呢大轎由觀察陪至督轅投刺峴帥傳令大啓重門鼓吹升砲巴茅兩君乘輿直抵大堂月臺上時江寗藩司恩藝棠方伯已奉峴帥命迎至簷下巴茅兩君降輿握手爲禮方伯肅入西花廳峴帥鵠立廳前方伯引巴茅兩君趨前行禮峴帥以禮答之旋由方伯代峴帥獻茶賓主以次入座巴茅兩君遂起立命舌人代宣國家之命伸謝保護商務教堂峴帥亦命譯員致謝不擾南洋之惠復慰勞其遠來辛苦互相茗話賓主歡然越半點鐘時巴茅兩君與辭而出峴帥送至垂花門外方伯送至月臺下仍由中門出砲聲三作鼓樂齊鳴轅外標營整隊恭送巴茅兩君至洋務局小駐翌晨峴帥排齊儀仗至洋務局修答拜禮名柬用梅紅箋大書大淸國南洋通商大臣兩江總督部堂劉坤一頓首庠字樣巴茅兩君肅迎入局晤談片時迨峴帥辭返節轅越二刻巴茅兩君率同兵艦中大副二副中軍各洋員詣督轅辭行然後回艦聞不日卽須鼓輪駛赴鄂垣謁見湖廣總督張香帥 
[記白門火藥局災後情形]  
　　金陵訪事友人來函云馬鞍山火藥庫被災後兩江總督兼南洋通商大臣劉峴 
 
 

Page 2

 
 
莊制軍飭軍械所某委員急將被燬房屋若干椽震斃人民若干口一一查明禀報越數日委員查得實情禀稱管庫委員崔小山大令作球向來從未住宿局中是以當日未遭此劫司事人周松泉楊柳淸僕人王姓災後查無下落護庫勇丁四棚每棚十人悉付劫灰無一存者附近居民被災極重者十八户共震斃十四人未成丁者四人被災稍重者二十一户共壓傷三十二人被災稍輕者一百十八户身受重傷者七人距藥庫西五里許龍蟠里曾文正左文襄沈文肅馬忠愍四公敕建專祠屋宇頗多震塌附近薛廬爲前尊經惜陰二書院主講薛慰農觀察别墅亭榭樓臺大半傾毁迤西轉北約二里許前江南高等學堂今已攺爲格致書院其講堂亦被震傷制軍遂飭員督匠分投估計工程次第修葺相距最近之古林菴僧房數十幢均遭浩劫制軍飭善後局撥出公欵暫建茅屋三間以棲僧衆旱西門内軍械所爲軍火總匯之區制軍毖後懲前特飭護軍營移紥彼處加意防護又聞被災後都人士聨袂往觀見沿途無烟火藥抛散甚多俯拾卽是城西某甲拾得藥條盈握携歸暴晴日中翌日有幼童數人戲以火燃之突聞砰然一聲甲及諸童已頽然倒地面目焦枯幾難辨認衣襦盡被灼燬灌救良久始蘇越日諸童盡斃甲亦以火毒攻心而亡藥性猛烈至於此極洵可畏哉 
[續志紳裔伏誅事]  
　　廣州大紳史某之裔然放炸藥轟毁撫轅事發伏誅已登前報昨見香港循環日報詳紀此事顚末云史被獲後解赴番禺縣署錢大令研訊之下史供稱號堅如詰以然放炸藥之事諉爲不知問宋係何人爾何故爲伊税宅供稱宋字小山平日有一面緣因伊係外籍人省中並無親友故爲之擔保租屋俾得鷦寄一枝大令以其故意逞刁移解南海縣署裴大令提入内堂訊詰史仍矢口不承爰飭下之於獄嗣查知宋所租之屋爲後樓房由趙姓媼名大姑婆者引看立卽飭差將媼傳訊媼稱看屋時由史親付定銀然後宋姓移家入内大令以史謀爲水軌事確情眞提出獄中令與媼對質史猶供詞狡展大令加以嚴刑史死而復蘇始直認不諱親屬恐遭株累不敢入獄照料獄卒無可需索凌虐不堪各役中有與之相識者向詢因何犯此史仰天而歎曰吾爲諸人所賣謂大事若成奉我爲元帥以致誤聽其言濳謀舉事今若此有死而已尚何言哉迨十八日大令方因公下鄉淸晨九下鐘時大憲飭番禺縣由獄提史出綁赴天字馬頭正法沿途有兵士數十名擁護史坐破竹籮中劊子持刀在旁不離寸步蓋恐黨羽或圖劫奪則隨地可以行刑也洎處决後將首級解往後樓房犯事地方懸竿示衆至於宋小山一犯日内大憲方嚴飭地方官會營跴緝務獲重懲 
[法外施仁]  
　　金陵訪事人云兩江督標某營帮帶辜人傑前被湖北所獲富有票匪供扳經湖廣總督張香濤制軍咨提歸案訊辦兩江總督兼南洋通商大臣劉峴莊制軍以辜先已繳票投誠尚可寛其旣往爰卽據情咨覆香帥以辜係票匪頭目未便姑寛請卽訊明就地正法梟取首級解鄂示衆或卽押解來鄂歸案訊辦峴帥遂擬將辜置諸大辟本月二十三日傳令府縣押解來轅飭卽綁赴小校塲行刑護軍統領楊鏡巖軍門聞之泥首力求峴帥遂諭令暫貸一死解鄂聽候發落嗣經江寗藩司恩藝棠方伯曁中軍城守兩恊江寗府上元江寗兩縣同禀辜犯材尚可用况已遵奉憲諭投誠力懇棄瑕錄用峴帥准之現已咨覆香帥矣 
[票犯過府]  
　　金陵訪事友人云前者蘇松太兵備道余晉珊觀察委員押解投安字營繳票歸誠之富有票匪易錦城李和生兩犯至省兩江督憲劉峴帥發交署上元縣龍硯仙大令訊供兩犯堅不承認散放匪票乃據情禀知峴帥峴帥諭令署江寗府王鹿峯太守覆訊本月二十二日大令押送易李兩犯至府署太守升堂推鞫兩犯同供小人誤購匪票早已遵諭繳呈並無散票糾人入黨情事一再駁詰堅執如前遂禀明峴帥將兩犯加釘雙鐐收禁獄中候再提訊核辦 
[仇擊綫人]  
　　香港循環日報云廣州省垣有楊其姓混名大霸道者行至濠畔街突被人開槍轟斃按楊係回教中人曾充卓營哨弁保有把總職銜本月十九日午後五點鐘時因事至濠畔街某絃索店附近周宅門前突遇甲已丙丁四人拔槍攢擊彈入心窩倒仆於地楊平日性喜豪霸娼寮賭館咸望而有畏心是時身藏六響手槍二枝配有藥彈猝不及放遂至喪身兇手倉卒奔逸旁人畏其兇橫不敢窮追是夜楊屍橫陳道左翌晨始由親屬報官相騐舁至彼教淸眞寺誦經成殮葬諸荒郊先是本月初旬自立會匪正龍頭朱楚香在城内雙門底被獲由楊作線人迨十六日朱處决甫踰三日楊卽被禍故人皆謂匪會黨所戕現在南海縣裴大令方飭差緝兇未知卽能弋獲否 
[委迎蘇撫]  
　　金陵訪事人云省垣官塲近接贑省來電知正任江西巡撫調任江蘇巡撫松鶴齡中丞已於本月某日交卸江西撫篆擇日由贑握節往吳門榮履新任江寗藩司恩藝棠方伯以中丞必須道出白門爰委前署上元縣事候補知縣張大令貴誠前往恭迎大令奉委後卽於本月二十一日登程大約棨戟遙臨當在指顧間矣 
[黃堂受篆]  
　　漢口訪事友人云署湖北漢陽府施鶴笙太守之太夫人於本月十六日駕返瑤池太守飭丁赴各憲轅禀報丁憂上憲以漢陽府缺素稱緊要亟委趙太守毓楠前往代理太守奉札後擇吉二十二日酉時接受府篆現暫假某書院爲辦公之所俟施太守扶柩回籍然後遷入署中 
[黃堂閲伍]  
　　嘉興訪事友人云嘉協兩營及各外汛弁兵近由章協戎調集郡城示期本月二十一日邀同嘉興府宗太守校閲是日太守排齊全副儀仗命駕至大校塲兵士排隊跪迎協戎迎入演武廳小憩片時旋卽升座中軍官請令開操先演陣圖次演放槍打靶閲畢時已日影西斜乃分道回署 
[示安民教]  
　　南昌訪事人云此次北方拳匪之亂起於民教相仇南中各省大吏雖文告迭頒剴切曉諭而愚民惑於邪説仍懷蠢蠢欲動之心江西南昌縣江雲卿明府思患預防特於日前大張示諭曰欽加知府銜賞換花翎在任補用直隷州調署南昌縣事上高縣正堂加三級紀錄六次江爲剴切出示曉諭嚴禁事照得各國天主耶穌等教准在内地設堂傳教欽奉諭旨准行載在條約由來已久各處入教人民亦無非各自爲善向與平民絶不相擾朝廷一視同仁並不稍分畛域故無論平民教民皆曲加愛護爾軍民人等宜仰體聖朝懷柔遠人之至意其已入教者本屬中朝赤子固宜安分守法不准藉教而欺平民其未入教者與教民非爲戚族卽爲鄉鄰宜各盡睦婣任䘏之道亦不容稍形歧視庶可民意見而永杜釁端現値北方不靖各處游勇士匪時虞竊發各該平民教民務宜永敦輯睦照常安居方可各保身家消弭禍患設有不然誠恐匪徒乘間肆擾非平民之福亦非教民之福也本縣忝官斯土愛民如子深懼爾等不諳此義合行剴切出示曉諭嚴禁爲此示仰合邑軍民人等知悉嗣後無論平民教民各宜遵守法度相安無事不准索故尋釁滋生事端經此次示諭之後如果平民有意將教民歧視肇釁生端以及教民藉教欺凌一經控告到案本縣惟有一秉至公按照約章嚴行懲辦不寃抑平民亦不偏袒教民言出法隨不稍寛貸於以示大公無私之心泯彼此物我之見當亦合邑所共諒焉其各凛遵毋違特示 
[宦海風波]  
　　南昌訪事人云江西寗都州州判某叅軍石城縣知縣某大令均因不洽輿情屢被士民上控州尊亦列欵揭叅本月某日署江西藩司張筱船方伯牌示將叅軍及大令先行撤任聽候查辦 
[陽江患盜]  
　　廣州訪事友人云邇來陽江廳一帶盜匪猖獗劫掠頻仍紳士患之聨名具禀督轅請派勇丁前往嚴緝兼署督憲德靜帥允之擬委馬鎭軍帶勇若干名往駐彼處相機剿辦以安行旅而靖地方 
 
 

Page 3

 
 
[西秦患旱]  
　　陜西友人來函云陜中自入秋以後雨澤過稀節過秋分尚未得有甘雨以致小麥不能播種旬日之糧價大漲白米由一千一百文增至一千五六百文諸物亦異常昻貴安得碧翁翁速沛甘霖藉以暢生機而慰民望也 
[皖省官塲紀事]  
　　安慶訪事友人云本月十七日正任安徽鳳陽府知府升署鳳潁六泗兵備道馮觀察署理蕪湖縣陳大令先覲均由任所命駕赴省詣各憲轅面陳要公旋於二十一日禀辭回署○前委署懷遠縣學訓導吳廣文因病出缺上憲札委試用訓導徐廣文寛政前往署理 
[上海官塲紀事]  
　　昨日淸晨董家渡天主堂主教姚大司牧宗禮帶同司鐸某君命駕赴道轅拜會蘇松太兵備道余晉珊觀察觀察迎入花廳茗談良久迨辭出復至上海縣署謝步縣主汪瑤庭大令欵待如儀○昨晨滬軍營管帶龍葆珊督標奇兵營管帶羅楚材兩遊戎赴縣拜會縣主汪大令延入客廳商議冬防事宜旋卽偕赴道轅晉謁余晉珊觀察禀陳一切 
[借宼情殷]  
　　月前蘇松太兵備道余晉珊觀察接奉電傳上諭升授江西按察使本邑各紳商借宼情殷聨名投督轅稟乞奏留昨日上海縣署奉到兩江督憲劉峴帥批示云閲禀所陳均屬實情惟查余道升任江西臬司部文尚未接到前據上海紳士李曾珂等禀乞暫緩交卸業經批飭俟准部咨再行酌辦仰上海縣查照前諭知照此批 
[飭造糧册]  
　　上海縣汪瑤庭大令以冬漕爲天庚正供况現値兩宮西幸需餉浩繁尤應及早完納因於昨日傳諭各圖册書速將本年冬漕徵册造齊彚繳以便印造由單開倉徵收 
[賞格照登]  
　　昨日靑浦縣汪南陔大令移文上海縣署請汪瑤庭大令派出差捕恊緝盜犯並附賞格一紙其文曰爲懸賞緝拿事案據常熟縣民人何大山呈報伊撑船爲業閏八月初七日之夜初更時分伊由靑浦開往崑山行至縣屬顧方涇河面突遇盜船一艘盜犯七八人上前攔住手執刃械走過伊船嚇禁聲張搶去洋信衣被等物而逸追捕無蹤開單呈請勘訊緝究等情同日並據地保邱惠齋同禀到縣據經會營詣勘飭緝照章禀報至今贓盜未獲誠恐遠颺除比捕嚴緝外合行懸賞緝拿爲此格仰諸色人等知悉爾等如能將此案贓盜全獲者賞洋銀三百元拿獲首犯並起同原贓者賞洋銀一百元拿獲夥犯每名賞洋銀五十元知風報信因而拿獲者每名减半給賞此係本縣捐廉以待决不食言須至賞格者 
[飭逐柴船]  
　　前日午後有某甲者不知由何處滿載稻柴至本邑南市薛家浜附近小泊悞遺星火立時烟燄飛騰幸經岸上人帮同灌救始得火滅烟消事爲二十三七鋪巡防局員邱友林二尹所知恐若輩不知謹愼再肇禍端因飭十二圖地保顧桂榮將各柴船律驅開不准於此寄泊 
[運銀來滬]  
　　前日法國公司某輪船駛入浦江運到洋銀約一百六十萬分裝數百箱由公司馬頭起岸寄存美最時洋行捕頭令包探巡捕沿途照料 
[懸牌識别]  
　　去年法租界捕頭添雇包探二十名各給照會一紙並各攝小影以杜頂替假冒等情告以遇有火災必須到塲彈壓兹者捕頭恐難辨認令銅工製成銅牌二十面上鐫中西文法租界捕房包探字樣令各探懸諸胸前以便遇有火警時臨塲照料俾人得以一望而知無從頂冐誠良法也 
[道憲會訊案]  
　　前者瑞典國商人璞克投蘇松太兵備道署控戴生昌小輪船局所出票據銀一萬兩屢索不付等情道憲余晉珊觀察照會瑞典國總領呈訂期昨日午前十點鐘時在北河南路天后宮側出使行轅會訊原告倩佑尼干律師聲稱凡行商買賣往來銀兩槪以一紙爲憑今有戴生昌船局内所出票據三紙計銀一萬兩憑票往取無著應請公斷被告倩博易律師起而辯曰此票當時付與同順錢莊並非付與西人璞克之手今已事閲十二年當局主戴綏之在時並未提及轉付西人璞克應請問明原告此票從何處得來并飭將中證人交出方可付銀佑律師稱此票由璞克之好友付下請問以票爲憑乎抑以人爲憑乎總之憑票取銀中外一律博律師稱此票當時被人竊去目下正欲查明來歴澈底根求請將同順錢莊主及一切中證人提訊情由方肯照付訊至此已鐘鳴一下觀察商之哈總領事俟提到同順莊主及中證人再行訂期集訊 
[英美租界公堂會訊案]  
　　日前鄉民謝國豐投英界捕房訴稱棉紗認捐局巡丁連景堂及胡阿二龔頭子勒索捐費扣留洋紗十六包捕頭令包探張天林拘獲一干人解送英美租界公堂讞員張柄樞司馬研訊之下諭俟禮拜一解案復訊昨晨司馬會同梅繙譯升座連景堂延担文律師之夥費律師到案聲稱此案前已訊明胡龔二人實非連景堂所用應請先詰胡龔方能明晰胡龔同供小的等向在某繅絲廠作工現已歇業本月十二日遇素識之連景堂邀至局内襄理查捐言明查出漏捐可分規費至十入日與阿三及和尚二人查知謝所携洋紗十六包未經報捐因將人貨一併解至局内連卽給小的等小洋銀五角求鑒元豐號夥梁根寳供稱本月十六日謝來號購去洋紗十六包旋被認捐局扣留囑小的向之説情局中盛姓堅不允許謝遂投捕房聲訴包探張天林禀稱小的與連景堂素識小的之兄張泉林現在王家庫捕房當包探小的實未向連索取規費惟連曾向小的言及租界洋紗漏捐甚多囑小的帮同查緝并許以分肥小的告以工部局無此章程不敢受賄並無每月規費十元之語求鑒連供稱小的前曾充當巡捕後在子花認捐公所查捐新閘一局係本月初一日新設小的用夥十五人均有腰牌戳記十五日包探張泉林張天林遣人來索規費謂須每月給予洋銀十元小的以租界不能收捐是以不允後張天林謂小的曰爾若不出費定當後悔至十八日小的在局見胡龔二人將謝拘至以胡龔非局中所用之人揮之使去包探夥役剃頭桂生勸小的暫行扣留其時謝願認捐嗣忽被控拘案求鑒司馬商之梅繙譯以爲時已遲不及詳訊著於禮拜三再行集訊 
[陸純伯部郎致上海救濟善會第四次公函]  
　　救濟善會諸大善長均鑒日前愛仁輪船回滬曾布手書想已上塵淸覽此次旋申被難官民當令分坐公平安平兩輪船回滬惟帶來免票上有月底爲止戳記月底尚不至封河望再備免票一本加蓋十月十五日爲止戳記訊寄應用爲感現在開辦平糶託本地素有聲望之紳士經理緣兵火之後十室九空轉瞬飢寒交迫勢必盡塡溝壑振糶兼施民困或可稍蘇此外發寒衣施醫藥均須逐一舉辦至裝運靈柩昨已商之德璀琳設法帮助並允撥船載運不取分文情實可感現已將浙江義園所厝之完善者七十餘具送往塘沽俟西平船到卽行運滬其本地暴露之民棺則派司事分投掩埋一切幸有端倪尚無隕越惟聞唐山蘆臺一帶被難南省人士約有三四百家其間尤以廣帮爲多均向在鐵路公司充當司事及工匠者昨已派人前往察訪接濟南旋但途遙費巨綿力無幾可否仰懇轉商廣帮諸善長撥欵接濟以竟全功其經理廣帮事務之劉君吉六前赴京師至今未旋津沽劉君鐵雲由滬到此十二日卽啓行入都當派數人偕往樹藩到津後卽擬赴京無如津地諸務均須親裁未克就道所有保定滄州一帶昨亦派人分投前往舉辦矣現聞盛京卿有米五千石存儲津門擬請撥歸本會以資平糶刻已專函懇商如諸善長有能爲力之處尚祈鼎力嘘成是所切禱專肅敬請善安諸希荃照不宣陸樹藩頓首九月十五日 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
