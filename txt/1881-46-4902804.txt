# 1881 - 46 - 4902804

 

Page 1

 
 
[蒐書] [  本舘告白]  
　　啓者本舘以刷印各書籍發售爲常如遠近諸君子有已成未刋之著作　將問世本舘願出價購槁作爲排印抑或俟裝訂好後送費數十部或數百部以申酬謝之意亦無不可總視書之見售與否而斟酌焉再加　有世上罕見之本宜们重刋者本舘亦可以價買或送　十部新印之書籍以報謝至原本於刋成後仍可璧繳也現在承賣申報之人隨處皆有若以書籍託交寄下諒不致悞或託信局寄來亦可接信後不數日内當奉覆耳 
[書拆拼纏訟案]  
　　天下之事固屬無奇不有然奇而不詭於正猶有情理可原乃自官塲有捐納人員而事正有奇不可解者如昨報所載法公堂審訊葛福嘉陳氏一案爲足異已夫捐納人員雖其出身有異於正途然國家以不得已之故而開捐輸之例捐生情殷報効納資求榮豈不曰仕途狹隘命運不齋賴有此途以致通顯及時奮起可以爲國家出力乎故捐例自不可久開而捐生要未嘗終賤也人之重正途而輕捐班者夫亦失之偏矣顧朝廷不辭開捐之名旣得民財以裕餉項復收人材以治地方未始不尊貴其人而其間偏有卑汙苟賤之輩厠乎行列然則非開捐之本意而人情之變相矣近二十年來捐例減成每銀百兩止收十兩有奇三百餘金可得知縣再有保舉之案或更捐銀倍蓰則三班花様已全指日選補卽出而爲親民官正印如此佐貳更無論矣其他虚銜封典照例銀止收幾厘者又不言矣惟其捐項如此微細故捐者易於爲力其家擁厚資者固如反掌卽積數年辛俸而向親友告帮亦屬易事流品之雜不問可知卑污苟賤之爲無足怪也然而捐例雖濫捐生雖多其初意以求榮也則旣捐之後豈不自高聲價儼然以官自命者以官自命則凡無賴小人之所爲可倖免矣卽不然氣質所禀本多凉薄祖父所傳世代賤業幼而不知教訓長而不知閱歴衣冠捐讓之中塊然一物齷齪委瑣爲同僚所不齒然苟事已犯案訟則終凶則未有不諱且辨者以爲吾身不足惜吾名不可玷也嘗見科塲作槍替者爲衆童所攻指扭案前試官訊之明明諸生而自認必曰童生蓋認爲生則衣頂必遭褫革認爲童則枷責不過受刑若試官不肯照例辦理釋放之日依然秀才面目也此人情之權衡爲其身敗而名未嘗裂也乃葛福嘉直供在江蘇候補噫此何事也而候補者宜爲之乎夫陳氏本有夫之婦葛與拼識有年非强佔有夫婦女乎旣與拼識而又縱其來滬爲娼已乃月得其貼補是以官員而爲龜矣因其貼補之錢不能按月清交而乃圖賣其子此又官員而拐販矣種種無耻雖在愚蠢之鄉人巿井之光棍苟所爲者已經發覺猶不肯侃侃直陳認其罪狀而候補中乃有此人不亦奇乎現在官塲中人無恥之甚至於以家中人作皮肉生涯而自乃請假措資三五年不到省上轅遯跡上海隱名諱姓而不出或有差委無期無心聽鼓慕上海之繁華四通八逹句結黨徒設局誘賭以取人財者亦有以洋塲爲逋逃之藪一經流寓上司同列不能稽查日與游手好閒之人煙酒叙集思爲捕風捉影之舉以取人財其品與拆梢者等更有甚者翩翩衣履出入妓家甘言厚餌以攫若輩之物或窮極計生情不能耐則闞其無人而携銀水烟袋以出此種奇聞數年來耳熟能詳而歴歴數之則皆候補者流也上海五方雜處游人往來類皆不知底裏卽識其人亦鳥料其所爲乃若是乎彼葛福嘉者夫亦習見夫候補諸君之所爲誤以爲候補固當如是故侃侃直陳乎抑非候補而明知此等行爲平民必當重辦候補者乃可幸免欲藉候補爲護符乎然而吾惜未失明府之不深究其候補之眞假而徒以非候補者責之也洋塲爲通商地面公堂瑣案不能挾律以求如葛而非候補則自充候補爲假冒職官其罪不可勝誅如葛而爲候補則候補而有是人與侯補而可以受公堂之責在朱明府雖可坦然獨不慮與明府同坐者尚有人焉而忍令見之也哉 
[恭錄諭旨]  
　　光緒六年十二月三十日光緒七年正月初一二三日奉上諭恊辦大學士兵部尚書沈桂芬清愼忠勤老成端恪由翰林荐升卿貳外任封疆同治年間入參樞務擢任正卿朕御極後重加倚任晉協綸扉辦理一切事宜均能殫心竭力勞瘁不辭前因偶患微疴賞假調理遽聞溘逝震悼實深着賞給陀羅經被派貝勒載漪帶領侍衛十員卽日前往奠醊加恩晉贈太子太傅照大學士例賜卹入祀賢良祠任内一切處分悉予開復賞銀二千兩治喪同廣儲司給發應得卹典該衙門察例具奏靈柩回原籍時沿途地方官妥爲照料伊子沈文燾着賞給舉人准其一體會試伊孫一品廕生沈錫珪賞給郎中用示篤騐藎臣至意欽此同日奉上諭岐元等奏河神顯應請頒匾額一摺本年奉天新民廳屬柳河溝地方河水陡漲巨流河上游山水傾注致將橋道冲斷經該處廳員虔禱河神水勢漸退橋梁趕修完竣俾本年要差不致有悞仰賴神靈默佑寅感實深所有奉天巨流河神廟及柳河溝神廟着南書房翰林恭書匾額各一方交岐元等祇領頒發各該處敬謹懸挂以答神庥欽此同日奉 
上諭左宗棠奏總兵人地不宜請開缺另補等語新授甘肅肅州鎭總兵洮州恊副將王仁各旣據奏稱不能整頓營規遇事張皇毫無主見難期勝任着卽開缺交楊昌濬查看據實叅奏所遺甘肅肅州鎭總兵員缺着周紹濓補授欽此同日軍機大臣面奉諭旨自光緒七年孟春時享太廟爲始前期一日恭詣秆禮循照舊例出午門端門進 
太廟前門該衙門敬謹預備欽此同日奉上諭兵部尚書着李鴻藻補授欽此同日奉上諭宗人府右宗人着奕 
 
 

Page 2

 
 
第二章 
謨補授欽此同日奉上諭全慶着稽察欽奉上諭事件處欽此同日奉上諭潘祖蔭著充國史館正總裁欽此同日奉上諭翁同龢着管理國子監事務欽此同日奉上諭萬青藜看充翰林院掌院學士欽此同日奉旨正白旗蒙古都統着志和補授欽此同日奉上諭郡王銜貝勒載治秉性和平持躬謹愼歴蒙文宗顯皇帝穆宗毅皇帝恩眷優加賞賚迭次派在御前行走内廷行走補授宗人府右宗人正白旗蒙古都統均能恪恭將事懋著勤勞上年九月病痊銷假量子開去差使以示體恤近因偶患感冒請假調理方期迅速就痊長承寵眷遽聞溘逝軫悼實深業經賞給陀羅經被並派惠郡王奕詳帶領侍衛十員代朕前往奠醊派總管内務府大臣廣壽辦理喪事所有一切事宜俱由官爲經理着加恩照郡王例賜卹伊子連倫着承襲貝子溥侗卽着封爲二等鎭國將軍其餘飾終典理各該衙門查例具奏欽此○初四五日奉上諭盛京刑部侍郎啓秀奏局員廻護重案酷刑斃命請派大員查辦一摺據稱奉天旗人李泳智等因姦殺害工部六品官袁祥父子身死一案前因犯供與呈詞情節歧異經該侍郎駁令覆審該局委員意存廻護酷刑致斃兇犯揑報病故等語案關旗民殺青職官局員朦混廻護亟宜澈底根究以成信讞着將全案人証卷宗卽行解京交刑部嚴訊確情按律定擬具奏另片奏盛京刑部司員請復舊章毋庸派與州縣官會審案件等語嗣後奉省地方案件除奏明會同刑部審辦外其餘毋庸派令司員會審欽此○初六七日奉上諭照祥奏正藍旂護軍營署内庫存銀兩被竊護軍增福受傷身死請將值班護軍校等交部審訊章京等分别議處並自請議處等語該庫值班護軍校德福護軍連山着先行斥革交刑部嚴訊確情印務處值班竟京空花翎續年護軍校榮山英琦毫無覺察護軍叅領祥普副護軍叅領全祿護軍叅領司鑰長倭什布長緒帮辦印務章京委護軍叅領恒瑞亦難辭咎着一併交部分别議處照祥着交部議處卽首步軍統領衙門順天府五城一體嚴拿兇犯務獲究辦欽此 
[蘭州近信]  
　　西報載有在甘肅蘭州之某教師來信云有俄國某領事帶領俄人十八名至蘭州府見該處官憲欲在蘭州等處通商信内又言俄人欲在亞西亞之俄國境内建造鐵路計長二百英里由西而東直接黑龍江地方以便俄國東界通商之便云 
[大風損船]  
　　英國兩枝桅帆船名魯魯者於去年英十二月初十卽華十一月初九日由香港開往福州開行十日適值東北風甚大船經浪激震盪殊甚咸以爲觸礁其實則因風力過猛海浪將船拾起又復舂下遂致水入艙内汨汨其來幸尚無大損傷赶卽將船内之水起出行抵福州又由福州裝貨行抵上海將貨卸出之後至老船塢修理詳細察看始知船内損壞之處甚多其不至沉没幸而免爾由此觀之行船之道固不僅觸礁被撞以及偶觸沙線等類方爲險事卽此風浪一端已足驚心動魄矣 
[玩視錢禁]  
　　寍郡巿上向用制錢去臘巿面減色錢巿愈形吃緊各業往來自地方官禁用後所有鵝眼砂壳各店鋪存積不少迨至年終皆攙和使用而各現兌店亦以錢色之高低定洋價之多寡按地方官禁用小錢必須密拏暗訪始能弊絶風清若徒以一紙告示徧貼通衢便爲了事則日久玩生其中難保無刁徒私鑄私販情事今若聽其通行巿肆必愈形不便也有牧民之責者盍設法以禁絶之耶 
[賭負自盡]  
　　寗城新街有挑夫某甲者前日因賭貨數千無可歸償竟吞煙自盡迨其同業友知覺急延外國名醫療治無如歴時已久不可救藥隨由其友料理棺殮云夫新年各業皆羣以擲骰門牌爲樂居家舖户皆所不禁然而逢塲作戲可勝可負乃某甲至殉以性命則亦何樂之有哉 
[攫洋荷校]  
　　去臘二十三日杭城清河坊南貨店内有金宦家之廚役某甲手持洋銀十數元以紙包裹方在店購買南貨解包取洋其時店中人多擁擠生意熱閙忽見一人迎面而來突將某甲一撞背後一人突將其手内洋包攫去如飛奔逃某甲急欲追奪旁有一人故爲拖住細問何事某旣怒且急見前兩人已逃出店門萬難追及祇得大呼搶洋且追且喚幸對門之醃臘店夥應聲而出代爲拖住隣近各店亦皆環集致將其餘黨兩人一齊送至保甲局内局員見人贓並獲無庸多問卽命取巨枷三面將三人枷號發往清河坊巿口示衆須滿一月之期方能責放三人中間有一人係在該處賣炒年糕者名喚七金不知何故而亦入匪黨也 
[皖垣官報]  
　　藩司盧示照得巢縣典史遺缺查有挨委試用典史李法堪以署理仰該員遵照毋違特諭 
[章門迎春]  
　　迎春古禮也歴代循用之雖立制各有不同而所以重歲首勤民事其義則一故今各直省州縣相率以爲大典本月初四日南昌舉行是禮設壇順化門外壇前另設小棚皆剪帋作綵遍貼四簷棚内置紙牛一卽古之土牛也又置芒神一亦以紙爲之牛之頭角身背蹄頸尾爪色固與各處從同惟牛之尺寸約略度之似於定制不無稍訛按會典牛身高四尺以應四時長三尺六寸以應三百六旬頭尾長八尺以應八節尾長一尺二寸以應十二月今其牛高不過桌面自頭至尾長不及尋與會典不合矣是日自太守以次均坐顯轎朝服朝冠由洗馬池府學前洪恩橋抵壇前導旗傘銜牌簽筒印勅一切職事無勿簇簇鮮明卽書差及執事人等帽或皮緣或絨邊衣或外套或馬褂亦皆式様從同毛色一律觀者莫不稱罕初亦疑其閉門造製何以出皆合轍無稍參差豈由官所頒賜者抑爲官所定式耶嗣聞此日在事各色人等所用服飾例由衣莊借出故得如此整齊各官至壇行禮畢旋將紙牛鞭碎時值雨至遂皆易坐暖轎回署云 
[新春得雪]  
　　南昌於新春日朔風寒勁雨點霏微是夜嚴寒剌骨間聞雪珠跳瓦聲初七晨起雪尚未見堆積迨午後則西山一帶玉琢銀裝朗朗然照人眉宇矣次日晴霽鄉人之到城者據稱離城數里皆積雪五六寸云 
[江西官報]  
　　藩憲牌示署南昌縣崔國榜准升南昌同知調取引見所遺南昌印務以准補鄱陽縣賀宏勳署理遞遺鄱陽印務以署南城縣汪以誠署理廣昌縣袁汝虔調署南城所遺廣昌印務以署會昌縣徐鳴舉調署會昌印務以補用縣楊春澤署理 
[裝修輪船]  
　　招商局之美利輪船近聞小有損壞在老船塢修理現有英國輪船運來新機器一副業已抵滬云須裝入該船想一經 
 
 

Page 3

 
 
第三章　 
改絃更張又將駛行無礙矣 
[山長到滬]  
　　龍門書院劉山長於去秋患恙辭去後劉觀察隨聘請前山西巡撫鮑花潭先生主講近已抵滬擇於二十四日入院先生望重斗山爲士林所景仰想見春風時雨樂育英才海隅人士得經師人師之益矣 
[道憲公回]  
　　前述本埠海關道劉觀察赴金陵賀年並面禀公事兹悉觀察仍坐鐵皮輪船於昨日下午抵埠在南巿楊家渡登岸衙役人等俱到碼頭伺候迎接云 
[讞員逝世]  
　　法會審委員孫明府易堂久染外症醫藥罔效兹悉於本月二十三日申刻在本城公館溘逝聞於今日入殮明府奉委會審以來折獄神明判事公允中外商民咸知感戴今一旦仙遊自必同深愴惻也 
[飭繳收洋]  
　　小禮查酒店洋人至英公堂禀稱雇用周長茂經收洋蚨前日竟避匿無蹤尚有經收洋二十四元七角未交旋找尋得見是以交捕送請究追周供實因患病躭延並無他意至經收之洋已收有十四元半呈案餘容往收再繳洋人又稱周並未患病兹特飾詞朦禀陳太守隨令周再繳洋十元二角俟查明患病是否眞情再行核辦繳案之洋交該洋人先行收領 
[失鐵控追]  
　　華岱洋行之西人赴英公堂禀稱令小工頭鍾阿林雇船裝載生鐵查得鐵少十三担約價銀十二兩當在唐阿麟處搜出原鐵約十餘斤凡裝貨有失竊情事應向工頭及船户追賠是以一併送究鍾阿林供與略同鄭阿春供係船房唐阿林稱行竊之鐵已經起案餘不知情沈阿小王阿四鄭阿恒等同供是散工並未行竊乞賜明察陳太守得供之下判先着鍾阿林赔補銀兩再向船户鄭阿春理追竊犯唐阿麟押候訊辦其餘散工沈阿小等三人無干省釋贓交洋人領去 
[羣控被竊]  
　　太古洋行寫字房細崽卓阿文至英公堂禀稱遠房族叔卓順川亦在行中當出店與我一房睡歇數夜前已將房門上鎖伊向我取匙進房迨我進去始知失去寧紬狐皮袍縐紗套褲旋尋見族叔向伊盤問知已被押洋二十五元是以交捕吊贓送案謝登泰稱亦係太古洋行之夥被卓順川竊去皮褂典洋八元另有衣服及洋傘等押洋四元贓已吊到云又該行大寫洋人稱被竊綢洋傘一項被押洋一元半贓亦吊到卓順川供實因賭負無償致將許多衣服典押現在祇存洋四元亦已起案伏求開恩陳太守得供之下謂諸人旣與卓順川同行况押本甚鉅未例吊贓起案之洋四元着歸原告領去自行備本取贖起案之衣物交各押舖分别認領賈副領事請判押卓順川一年太守略予從寛判押十个月以儆 
[水手逃遁]  
　　天祥洋行買辦至英公堂禀稱本行載茶之輪船由何阿杰薦保華人水手六名當卽按名付給工資豈知該水手等俟船至福州便上岸遁逃今船已回滬由船主訴明前情是以控請傳何訊究船主洋人禀詞與同何則具禀聲稱薦保水手六名原不過保其領工洋之後三日便到船放洋其時設有遁逃情事自應惟我是問至放洋後應歸船主經管該船主與二副洋人秉性兇横甚至公館不肯作保我所担保之六名據聞在福州被毆所致尚未卜生死如何陳太守向賈副領事謂薦保輪船水手向例祇保在埠上船各情至放洋之後固與原保無涉今旣稱該水手等在福州逃散惟令何具結存案設如該水手等回滬卽着交捕送究賈君亦以爲然隨諭何具結退去 
[開賭狡計]  
　　本埠南巿鐵錨弄内有秦西卿者門首竟貼秦公舘字様内實開賭由十六舖巡防委員訪聞飭地甲局勇前往掩拿獲住秦與賭徒共十七名並帶回賭具委員先喝掌秦百下其餘十六名有供認不諱者姑念時在新年從寛釋放其抵賴者責打斥釋噫借公館之名爲聚賭之計可謂神通廣大肆無忌憚矣 
[雇車欠洋]  
　　開馬棚之洋人馬苻至英公堂稱普天香西國飯店内之廣東人王玉田時同譚某來雇馬車乘坐出遊共被欠洋三十一元向索無着是以控由領事請飭差役傳王玉田到案乞爲追還王供譚某年尚少卽係出洋回來之幼童伊請我同坐馬車二次並非由我議雇今譚已赴天津矣洋人將薄據呈閱賈副領事查得實寫王名陳太守隨令王先繳洋十五元餘限一月尋到譚姓交案再行訊究逾限則如數追繳云 
[設燈防險]  
　　通商海關造册處昨送來沿海沿江建置燈塔燈船燈杆警船浮樁一總册披閱一過深歎是册之嘉惠行船厥功寔非淺鮮也先是首頁繪列沿海沿江一圖朗若列眉使人便於查覧次則將通商各口之燈塔燈船燈杆警船浮樁等截至光緒六年十一月止其建置之處詳細載明又凡所有沉船及暗礁處所亦逐一指出以便往來船隻得以趨避斯固中外船主舵工宜各置一編朝夕披覧而默識也余因以見泰西人之航海東來涉洪波而如履平地者誠非冒昧來前矣 
[招領浮屍]  
　　同仁輔元堂來札云二十二日大東門外萬瑞碼頭收得浮屍一口年約五十餘身穿元色羽毛單馬褂内元布大襟夾馬褂深藍舊綿綢棉襔元洋布短夾袄藍布短棉襖藍布短衫藍布小脚棉褲六根縧辮線無帽并無鞋襪倘有親族可向該堂認領也 
[贈蔡山泉卽題其簾青書屋詩稿]  
　　善言勝古書不厭百回讀益友似白圭一日當三復照也謪仙人詩才共推服翩翩佳公子落落超流俗常以詩中意寫成畫方幅潑墨效米顚掃毫無窘束畫意詩中來詩佳畫亦熟憶昔訂交時唱酬慙蹐跼及予走杭城尺素千里逐今春返申江復幸接芳躅如月照我懷如風入我屋闢我徑三三啓我窗六大促膝快談心每愁更漏促今晨過我齋示我詩一軸浩氣溢行間奇情豁人目譬之水湯湯江淮河海瀆譬之山巍巍泰岱衡嶽麓讀罷爽心胸勝以清泉沃贈言伸永自慚狗尾續百忍齋主人小薌氏待刪稿 
[浣溪紗]  
　　翠髻珠翹别様粧梵天小刦太倉皇冷風疎雨墜鴛鴦好夢未圓如意果癡情欲覓返魂香含情彷彿出蘭房○試酧芳魂酒一巵碧雲秋水悵來遲垂簾低誦惜春詞無涙莊生原是逹多情奉倩詎爲痴凄凉情緒一燈知[  申江四禪天人倚聲]  
 
 

Page 4

 
 
第四章 
[傷遇]  
　　危坐人何在登樓四悄然閑居如過客散步卽游仙濁酒情難遣孤燈夢不圓鬂絲愁絶處豈獨杜樊川日莫眈枯坐魂銷怕倚樓爐煙濃篆恨牕雨碎添柳色仍隄畔花開又陌頭傷心浦江棹無復共歸舟[  申江四禪天人呈稿]  
　　新正人日偶偕同人赴登瀛閣品茗卽贈日本女博士四絶句錄呈霧裏看花客海上忘機客眠香豔史松吟館主三十六峰館主同政和 
不施脂粉亦風流髩掠凉蟬薄似秋别有會心人未覺幾番臨去又回預親攙素手笑相迎玉立婷婷百媚生豔色茶香兼領略分明眞箇一登瀛鮫綃摇曳解情挑佳茗頻斟慰寂寥安得化爲雙蛺蝶百花香裏戀春宵多謝潘郎一片情金錢抛去看卿卿座中誰是温柔客京兆風流夙有名調海上忘機客[  苕上醉墨生益三甫稿]  
　　贈登瀛閣女博士七絶四章錄呈霧裏看花客醉墨生海上忘機霽松華唫館主人敲正 
柳様娉婷花様妍百般柔媚動人憐瀛洲若與藍橋近可許雲英證夙緣不御鉛華只澹粧低回抱阮暗尋腔頻將古調傳幽怨訴與知音合斷腸蘇飴胡餅一盤盛七椀香浮玉手烹可惜龍圑難解渴當年病殺馬長卿秀色盈盈美絶倫忘餐不覺已黄昏多情善解通眉意相對無言也斷魂[  三十六峯館主人二梅甫稿]  
[有感調寄秋波媚]  
　　畫樓東畔桂堂西往事記依稀疎星淡月柳眠花睡人定鴉棲凌波印遍蒼苔露有約願雙飛會短離長新愁舊恨減却腰圍[  苕上醉墨生益三倚聲]  
[光緒六年十二月二十六日二十七日京報全錄]  
　　宫門抄○教職單○上諭兩道錄前○東撫周奏請揀補叅將摺○新調副都統姚奏恭報交卸印務起程赴任日期摺○閩督何奏台灣府城遭風勘未成灾情由片○又奏新建城垣被風裂痕飭着賠修情形片○豫撫涂奏訊明擬結緣由片○又奏變通酌減練軍營制口糧尚敷食用緣由片○又奏藩司到省暫緩赴任片○閩督何奏委署知縣片○十二月二十六日景廉等謝充經筵講官恩○銓林謝值閣事恩○文秀謝寛免欠項恩○全佑續假十五日○禮部奏元旦禮節○又奏派宣表官派出瑞祥○侍衛處奏派入座次序派出左邊托倫布在恩麟之次右邉額勒和布在棍楚克林沁之次明安在奕佩之次○召見軍機○十二月二十七日全中堂假滿請安並謝領閣事恩○額勒和布等謝入座次序恩○杭州將軍吉和請訓○橚貝子續假十日○沈中堂續假二十日○錫珍璟德桂昻富勒渾泰各請假十日○掌儀司奏初一日奉先殿親行禮節○又奏初一日祭奉先殿濓公行禮○召見軍機吉和醇王○皇上明日夘正二刻至太廟行禮畢已正二刻至中正殿看跳步札○○光緒六年十二月分教職單教授河南河内錢楙潤開封舉四川嘉定羅肅叙州甲正諭直隸正定紀渙河間順天涿州劉德潤冀州湖南臨湘周陰恩長沙俱舉訓導順天密雲馮啓漢深州安徽廬江謝廷宣徽州陜西安定張德乾州湖北枝江徐方烱黄州貴州施秉傅崑貴陽俱舉直隷深澤董巨源順天歲江蘇江浦石梁揚州優江西安仁游光第廣信挨貴州安南趙德昌安順挨復諭直隷廣平劉鳳榮保定拔山東商河李汝霖濟南舉河南嵩縣李汝德汝甯拔通許傅六條汝寧恩浙江宣平邵文案嚴州恩湖南藍山黄式朔寶慶舉廣東封川潘銘勳廣州舉四川筠連詹　庚眉州廪復訓江蘇東臺邵長安江寧河南汝監沈德一衛輝陜西懷遠萬恒印西安福建建寧蘇逹材永春湖北棗陽彭澤潤德安俱禀江西安福蔡逢元南昌附南安鮑升衢南康歲湖北鄖縣胡茂林蘄州恩○○山東巡撫臣周恒祺跪奏爲揀員請補陸路叅將員缺恭摺具奏仰祈聖鑒事竊照單縣營叅將朱起鴻告病遣缺業經臣題請以東昌營叅將敦鳳舉調補所遺東昌營叅將員缺聲明係陸路部推之缺東省現有應補人員容臣另行挾員請補在案伏查該叅將駐扎東昌界連直省水陸交冲素爲鹽梟馬賊出没之區緝捕巡防最關緊要且有催䟎糧艘之責非精明幹練熟悉地方情形之員不足以資控馭臣於儘先叅戕内逐加遴選查有副將銜儘先補用花翎叅將高福德現年三十八歲湖南乾州廳人由武童投營勦匪出力歴保至花翎都司同治四年投効來東歴次防河剿匪出力五年十月經前撫臣閻敬銘奏保奉旨以都司留東補用並賞加遊擊銜欽此是年復因攻勦黄崖匪寨案内出力經閻敬銘奏保奉旨賞加叅將銜欽此七年因勦辦直梟並防守黄河出力經升任撫臣丁寶楨奏保奉旨免補都司以遊擊儘先補用欽此是年復於東省肅清案内經　寶楨奏保奉旨免補遊擊以叅將儘先補用並賞加副將銜欽此該員樸誠勇敢辦事認眞以之請補東昌營叅將實堪勝任惟該員儘先名次稍後惟名次在前之吕金一員於此缺人地不甚相宜未便遷就請補例得據實聲明合無仰懇天恩俯准以副將銜儘先叅將高福德補授東昌營叅將洵於地方營伍有裨如蒙兪允俟接准部覆再行給咨送都引見以符定制理合會同曹州鎭臣王正起合詞恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○新調江甯副都統奴才姚田跪奏爲恭報交卸印務起程赴任日期恭摺奏聞仰祈聖鑒事竊奴才前准兵部咨開八月十一日奉旨山海關副都統着富陞調補江寧副都統着姚田調補欽此又九月初四日奉旨富陞着調補盛京副都統山海關副都統卽令謙德補授欽此各等因奴才前經繕摺叩謝天恩接到回摺軍機大臣奉旨知道了着卽遵本月初四日諭旨俟署調副都統謙德到任後再行交卸毋庸來京陛見欽此欽遵在案兹新任副都統謙德光緒六年十一月二十七日到關十二月初二日奴才將山海關副都統印信及一切事件移交謙德接收訖奴才卽於是日起程馳赴新任除咨報軍機處兵部外所有奴才交卸印務起程赴任日期理合恭摺奏聞伏乞皇太后皇上聖鑒併將奴才任内奏事恭請聖安所奉硃批摺共六十七件謹隨摺恭繳再此摺仍用山海關副都統印信合併聲明謹奏軍機大臣奉旨知道了欽此○○何璟片再九月二十七日據臺灣道張夢元詳八月二十二日申刻台灣府城陡起狂風連宵逹旦二十 
 
 

Page 5

 
 
第五章 
三日午刻風力尤猛至亥末子初將上所屬鳳山嘉義彰化恒春四縣情形大畧相同官署民房間有坍塌幸無壓傷人口田禾亦無大碍並無中外船隻遭風及所屬新竹宜蘭二縣同時被風其勢較輕一切無甚傷碍並據臺灣鎭總兵吳光亮報稱山中南北三路自八月十七日至二十二日風雨交作二十三日異様狂風各處營房公所義塾茅廬有吹塌刮斜者有甎破裂過半者甚有一枕倒成平地者新墾田園稍有損壞民番照常安堵係勘不成灾當經撫臣勒方錡批檄行司查明彚辦玆於十月二十二日據藩臬兩司會同粮鹽二道核詳請奏前來臣覆查無異除批飭再行確查酌籌賑撫並估修各項工程查勘受傷田畝能否卽時墾復另行分别辦理曁咨部外謹附片具奏伏乞聖鑒至撫臣帶印渡台所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨知道了欽此○○何璟片再恒春縣新城建在沙坪之上基未甚結實此次西風及西北風旋轉靡常致有東城裂痕一縷直長六十丈左右又西城低陷八九丈並剝蝕墻上石灰不少據恒春縣報由台灣道具詳前來除批飭著落賠修並咨部外臣謹一併附片具奏伏乞聖鑒至撫臣勒方錡帶印渡台所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨知道了欽此○○涂宗瀛片再前據開封府禀本年歳考應試文童爭坐位號溷亂塲規酌改試期當飭查明爲首劣童懲辦示儆一案經臣奏奉諭旨知道了欽此欽遵轉行查辦去後兹據署布政使豫山署按察使麟椿會詳據開封府知府蔡賡良查明此次首先滋事文童許太祥李耀先均係新鄭縣人業已潜逃回籍飭據新鄭縣將許太祥拿獲並據李耀先聞拿投首併解到府訊明該童生許太祥李耀先實因是日扃試鄭州榮陽汜水新鄭四州縣文童天氣炎熱先經點進各童希圖爽亮不按號次圴就考棚前檐列坐許太祥等接續按名點入亦圖爽亮欲令諸童遷讓不允互相爭執漸至喧嘩各童趨視惶惑有疑坐號不敷求爲添設者有將試巷觸損懇求換給者遂各相率前至棚口經該府督同各屬送考學官嚴行彈壓飭阻各童悔懼懇求八號爲時已遲勢難完卷因將府試改期均一律安靜再三研鞫堅供前情不諱委非有心挾制因事罷考擬議禀覆詳請核明附奏前來臣查該文童許太祥李耀先赴府應試輒因希圖爽亮令同考童生遷讓坐號爭執喧嚷以致各童趨視惶惑雖係事起倉猝並無挾制罷考重情究屬溷亂塲規目應分别酌量問擬許太祥應請照違制杖一百律擬杖一百李耀先聞拿投首應請於杖一百罪上酌减一等擬杖九十與許太詳均酌加枷號一個月限滿折責發落此外各童人衆無從稽考且因許太祥等爭執喧嚷以致惶惑情尚可原應請從寛免究是日文童一千五百四十餘名考棚共設二千一百餘號並非辦考官失於豫備應毋庸議所有訊明擬結緣由理合附片覆陳伏乞聖鑒訓示謹奏軍機大臣奉旨該部知道欽此○○涂宗瀛片再本年正月間奉上諭飭將招募勇營詳細酌裁於一月内迅速妥籌具奏等因欽此欽遵飭查辦理當經糧臺會同藩司查明豫省勇營無可裁汰請將練軍口糧酌量核減於二月間具奏奉旨該部知道欽此欽遵各在案兹據總理糧臺二品頂戴補用道莊珣呈稱自本年三月初一日照核减數目支發起迄今半年有餘地方安靜别無征調就現發口粮各管尚敷食用自應遵昭核辦詳請分别奏咨立案前來臣覆查無異除咨部外所有變通酌减練軍營制口糧尚敷食用緣由理合附片具陳伏乞聖鑒謹奏軍機大臣奉旨知道了欽此○○涂宗瀛片再臣前准吏部咨光緒六年正月初七日内閣抄出奉上諭河南布政使着成孚調補等因欽此當經欽遵轉行並因新任藩司成孚自粤來豫有需時日經臣飭委臬司豫山署理藩篆並委糧鹽道麟椿接署臬篆試用道啓續接署糧鹽道嗣因啓續調署開歸陳許道復委候補道黄振河接署糧鹽道均經奏明在案玆成孚業已抵汴本應飭赴藩司新任惟本年被灾地方孰輕孰重均經署藩司豫山委員分投查勘已知實在情形此外亦尚有經手未完事件應飭赶辦完竣方能交卸成孚俟十二月初旬卽飭接印任事相應附片具奏伏乞聖鑒謹奏軍機大臣奉旨知道了欽此○○何璟片再署仙遊縣事式平縣知縣張景祁飭赴武平縣本任供職所遺仙遊縣篆應卽遴員接署以專責成查有侯官縣知縣鄭宗瑞老成端謹任内並無承緝盜案將屆四叅限滿以及經徵錢糧有關降調處分堪以調署遞遺侯官縣篆查有卸代閩縣事候補知縣程森堪委署理據藩臬兩司會詳前來除批飭遵照並咨部外臣謹附片具奏伏乞聖鑒至福建撫臣勒方錡帶印渡臺所有巡撫衙門題奏事件奏請由臣代辦閩浙總督係臣本任毋庸會銜合併陳明謹奏軍機大臣奉旨知道了欽此 
[蘇省撫轅事宜]  
　　正月二十日知府黄肅常同知孔昭芬均辭赴海運津局差指分江蘇試用縣丞何維梓安徽人禀到從九彭睢園銷婁門水關差卽辭赴津局差○二十一日牌示照得吳江縣知縣龍芾因患病沉重禀奉撫憲批飭委員代理兹查有候補知縣汪嗣晋堪以飭委代理 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
