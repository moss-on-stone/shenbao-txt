# 1900 - 7 - 4909604

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空茲又重付手民校前益加精美惟紙墨工料日漸加昂是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[禁販軍火以杜隱患議]  
　　自刀械變爲槍砲而天地之殺機盛焉當夫猝焉一發血肉同飛殺人盈城殺人盈野傷心慘目莫此爲尤然國家不能不用者誠以非是不足以殲亂民而保良善也顧官吏得之而可爲征誅之用者匪黨得之而亦足爲抗拒之資故定例凡民間私鑄砲位私藏軍器私造鳥槍及窩頓興販硝磺各物原定罪名極重其將硝磺等濟匪者以通賊論嚴刑峻法防範不爲不周惟通商以來中國政府知舊時槍砲之不適於用相率訂購外洋軍火各國商人以利之所在爭先兠攬紛紛運載來華而内地各匪徒亦輾轉購買蓄深心於平日藉以謀竊發於臨時當光緒元年已有奉天將軍捕獲私販外洋槍砲之事時崇軍憲實曾奏講嚴定治罪專條經總理衙門刑部會議奏准通行方謂旣立定章當可以戢奸販之謀而寒匪人之膽矣不謂光緒十七年又有英人美生由香港私運軍械進口接濟會匪幸海關查獲解經西　審定科以監禁罪名中朝懲前毖後電致駐英星使著照會英外部電飭香港英員禁止軍器出口英廷顧全邦誼卽飭港員出示禁止以六個月爲期期滿之後准總理衙門電商又展限六個月在英人一再示禁已若睦誼有加然禁船仍弛則匪人私購之謀終難盡絶邇者香港又有私運軍火之事循環日報云十一月十八日薄暮時華捕巡至船政廳署前見一盤艇怱怱解維載貨無多而若甚重滯疑而追上在船内搜得短旋槍三十六桿彈丸三千二百粒銅帽八百箱卽將艇主鍾泰拘拿管押翌日英員夏太守升堂提訊以二罪並發判令各罰洋銀一百元否則繫獄罰作苦工三月讞旣定泰之親屬立將洋蚨如數繳呈得免囹圄之苦云云本館已錄登其事於前日報端竊謂此次鍾姓所運軍火是否裝載來華及係何人所購循環日報旣語焉不詳執筆人亦無從臆度惟地無論中外總之軍火一項係國家整軍經武必不得已之用若一入匪人之手卽禍患殊難逆料况今中國内地會匪到處嘯聚時生蠢動之心倘竟有人暗以火器助之則横决情形何堪設想故愚意亟須申明舊章重頒禁令務期綢繆於未雨毋貽悔恨於臨時嘗披覽各國通商條約英國通商章程第三條明言違禁貨物如火藥彈子砲位大小島槍並一切軍器等類槪屬違禁不准販運進口第五條凡硝磺白鉛應由華官自行採辦或由華商特奉准買明文方准進口違者所運貨物全罰入官又同治五年上海酌定採辦軍火章程由道發給護照知照稅務司換給英文單查騐起貨卽他省委員到滬採買者亦一體照章不得私向領事官洋商處購辦是則訂約之初早有杜漸防微之意今宜再由總理衙門照會各國使臣此後外洋軍火除中國地方官派員採辦有印文可憑外一槪不許私運入口至内地私販尤宜處以嚴法如是則匪徒失其所恃或可稍戢鴟張否則盜賊横行教案迭起不特非中國之福抑亦非外洋諸國之利也願明於時勢者爲之熟思而審處焉 
[諭旨恭錄]  
　　十一月二十一日奉上諭載瀛奏右翼關稅一年期滿正額無虧盈餘未能足額一摺著户部核議具奏現存盈餘銀五十五兩零著交廣備司欽此同日奉上諭本日召見之河南候補道易順鼎著交軍機處存記欽此 
[按兵不動]  
　　華歴本月初五日倫敦來電云英國與搭浪司華列人交戰以武員不敷分派因檄調候補人員赴前敵并察得所用大砲不及敵人之能命中及遠因籌英金五百萬磅鼓鑄新式砲位至于國中兵士額設無多大約須調後備及圑練諸軍前往應敵目下新簡大帥羅白司氏尙未馳抵阿非利加洲新兵亦未齊集是以無甚戰事云 
[軍中利器]  
　　西報云日前英廷運新機砲名哥路者往南阿非利加洲營次用以攻搭浪司華列人按此砲每尊祗重四十磅每一分鐘時可放三百餘出極其所至能及二英里之遙放時全用機器轉動靈捷異常砲身旣輕可以分拆曾在英京試騐一分一合祗須一分零三十九息時 
[俄人舉動]  
　　香港循環日報登倫敦電音云現在俄人仍陸續添兵赴東土前者曾遣醫員人等至滿洲療治時疫兹聞太唔士西報館駐柯逹沙訪事人言此等醫員是否因此而往尙令人游移不决也 
[開埠通商]  
　　香港循環日報登小吕宋電音云飛獵邊之逹高濵埠山佛蘭道埠懷根埠刺　埠雅伯利埠均定於十二月初一日按沿海商例開作通商口岸 
[兵船計數]  
　　廣州博聞報云通商各國近以保護商旅之故皆令兵船航海來華或入長江或駐上海等處計共有一百零一艘之多其中英艦多至三十五艘美艦二十二艘俄艦十九艘法艦十艘德艦八艘意艦五艘葡奥各一艘 
[法添戰艦]  
　　廣州中西報譯登法字報云法國海軍省現在整頓水師不遺餘力計自去歲以來所有添造戰艦合已成未成者大小共九十一艘約載重二十四萬二千四百六十五噸按前年所造鐵甲艦七艘鐵甲巡船八艘守口巡船九艘送信船一艘滅水雷船十艘艦隊水雷艇一艘砲艇一艘來往軍報船一艘海底船一艘水雷艇三十艘又按一千八百九十八年水師籌添各艦共十五艘内係鐵甲一艘載重一萬二千噸鐵甲巡船三艘每載重九千五百噸艦隊水雷艇五艘每載重一百五十噸水雷船六艘尙有額外應添之艦不在此數者係砲艇一艘載重六百噸水雷艇 
 
 

Page 2

 
 
六艘每載重二十噸此外諸艦或應修理或應添換鍋爐皆在所籌經費之内共需四兆九十七萬四千　郎克觀其整軍經武不惜巨費如此豈有所迫而爲之耶夫亦曰安不忘危治不忘亂已耳 
[英爭韓礦]  
　　朝鮮殷山金礦前由某英商禀請英國駐韓使臣向韓國外部大臣求准開採已錄前日報章兹又接朝鮮友人續函云英商木魯茄恒氏垂涎此礦其志甚堅禀經駐韓英使其欲而大君向韓政府一再要求旋又謁見韓外部大臣朴君竭力爭持朴君謂此礦先由英人矮逹姆記商請總稅務使蒲拉烘君代爲陳請敝國業已首肯無可反覆必不得已或將别處金礦開辦可也未知木魯茄恒氏能從此不再饒舌否 
[韓島劃界]  
　　日本長崎埠訪事友人云朝鮮巨文島鼎足而三除東西兩島外中曰和島户口四百有奇最爲屯兵要地英俄兩國垂涎久之刻聞韓廷已准在彼處開港通商特派全羅道郡守某君前往西島長村劃定租界其東島由英國購地約五丁步闢作練兵塲目下兵艦業已進港未知能免别起爭端否 
[幾遭不測]  
　　京師采訪友人云剛子良李鑑堂二星使疉次嚴刻翁同龢力薦亂臣康有爲幾釀成大逆不道之事并以吳大澂將軍火畀東三省馬賊及舊部某營官爲馬賊頭目等情朝廷大爲震怒將欲拿問幸廖大軍機跪求良久天威始霽 
[加稅中輟]  
　　盛杏蓀京卿及聶仲芳方伯先後奉召入都與各國使臣會商加稅之事此已歴紀報章矣昨得京師采訪友人手函云此事又將中輟噫交涉事件固若是之難哉 
[傅相行程]  
　　合肥李傅相方奉督辦商務之命旋又簡任兩廣總督疉次諭旨皆已恭錄報端兹得京師采訪友人手書云十一月之杪傅相陛辭請訓旋電飭招商局放新裕輪船至秦王島以便出都後乘之南下蓋邇者大沽口早經氷阻故須繞道遄行也 
[擬添電線]  
　　廣州灣向無電線當蘇子熙宫保奉命前往勘劃租界魚書來往每致滯於半途兹旣賃與法人日後交涉事宜必更多於往昔是以道路傳聞謂粤東大吏擬與法人商議由廣州灣設電報直逹省垣以便遇有事機消息靈通無異一堂晤語云 
[農學易師]  
　　武昌訪事友人云鄂省農務學堂開辦已久所聘教習布里兒格而摩兩君皆籍隸美利堅農學精通深爲諸生所悅服近日總辦程雨亭觀察以局用支絀深慮脩脯過昻難於籌補爰商諸布格兩君擬請酌量核减兩君堅執不允適所訂合同將届期滿遂决意謝絶由督憲張香濤制軍另聘日本人某某兩君前來督課布格兩君則擬俟封篆後束裝回國矣 
[械鬥傷人]  
　　天津訪事友人云凡游手好閒之輩津諺呼之曰混混猶揚州之青皮上海之流氓也海大道下有鍋鋪主林標者個中魁首也上月十九日其黨某甲在彼處四海茶樓與脚行中人某乙起釁將乙毆傷乙銜之糾衆欲與爲難經鄰人竭力解勸得免爭端二十一日脚行中人途遇林標頓觸舊怨謂甲特彼之爪牙耳而恃勢横行已至於此今曷爲擒賊擒士之計庶使若輩稍知斂跡乎衆皆曰諾於是各出刀棍奮力擊林林揮軟鞭禦之是處距林家近在咫尺其弟林二及叔林六聞信之餘各持械相助無奈衆寡不敵林標被砍倒地兩腿迭受刀傷林二亦被長槍紥傷肩背林六被刀棍傷數處脚行中人始憤憤而散林氏乃舁受傷人投縣署請騐道經盧莊莊中混混與林標亦有夙怨至此遂乘機報復將林標從籮中拽出復肆兇毆於是林標傷勢更重未知能免性命之憂否吁怨毒之於人甚矣哉 
[津沽喜雪]  
　　天津訪事友人云入秋以來雨澤愆期及交冬令又未得祥霙地方官於十一月十二十七等日兩次　壇祈雪至二十日清晨彤雲密佈天氣陡寒未幾天女散花繽紛而下銀裝玉砌世界空明直至黃昏始止約得雪四寸許其果至誠格天歟何碧翁翁之及時施澤也 
[楚江瑞雪]  
　　武昌訪事友人云入冬以來天氣晴和農田望澤孔亟冬至前後雖時有陰雨究未能膏澤同沾至上月二十八日忽北風怒號寒威料峭入夜玉龍萬道飛舞長空次晨搴簾望則遠水遙山已都變作瓊瑤世界騷人詞客咸安排蘆簾紙閣韻鬥尖义若銷金帳中羊羔美酒低唱淺斟更别有一番風味惟無衣無褐者流鳶肩雙聳觳觫街頭誦昔人朱門酒肉臭路有凍死人之句不禁爲之憮然幸本月朔日天已放晴一領黃棉襖普被茅簷蔀屋此輩之得苟延殘喘者未始非由天心之仁愛也 
[粤東火警]  
　　上月某日粤東陳村墟大火事由永早市邦合店失愼而起延燒鋪户二百七八十家中有康主帥廟亦付之一炬是處鋪户鱗次櫛比經此浩刼頓成瓦礫之塲各店生涯因之减色當火烈具揚之際各店夥將貨物紛紛遷徙多有被匪徒搶掠者旋經圑練勇丁弋獲五匪餘始歛迹按陳村前經大火兩次經年累月始復舊觀甫閱數年爲禍又如是之烈何祖龍氏之肆虐乃爾耶 
[揚郡官塲紀事]  
　　揚州采訪友人云上月初浣某日兩淮運司江蓉舫都轉密飭淮南總局杜分轉永豐壩毛分轉分往泰屬各塲查辦事件二分轉奉札之下一往南五塲一往北六塲分投勘查桶價堆鹽迨月杪杜分轉已公竣銷差大約日内毛分轉亦可遄返矣○揚州府沈碧香太守初以經費不敷擬將新城瓊花觀舊城曰塔寺兩粥廠停止後見北省貧民來者不絶因與各紳董商議仍照章煮粥振之先期示諭飢黎定於十一月二十八日開放當此寒威凛冽風雪交加扶老携幼而來者莫不鼓腹歡呼頌賢太守之德惠不置 
[鎭郡官塲紀事]  
　　鎭江采訪友人云江南提督自强軍統領兼統太湖裏河水師李壽亭軍門於本月初二日正午由防次乘虎威兵艦抵京口鎭江營叅將鄭藎臣叅戎都司周錦堂都戎以及江勝各營營官哨弁登均舟禀見鐘鳴三下軍門卽傳諭開赴江寍聞因吳淞防守事宜須與南洋大臣劉峴帥商議也○本月初二日長江水師提督黃芍巖宫保統領新湘全軍陳宇山軍門偕乘鏡　兵艦赴白下謁見兩江督憲劉峴帥籌商一切機宜瀕行常鎭通海道長久山觀察鎭江府王鹿峯太守及各營管帶咸詣舟次恭送如儀○前者鎭江保甲總局委員楊大令士晟剛愎自用擅責紳商屢經環控致被上憲撤差叅革遺差另委江蘇候補知縣楊明府紹時庖代本月初二日明府由省垣捧檄至郡禀見道府各憲後卽入局視事 
[海運先聲]  
　　前日江蘇海運滬局總辦張子虞太守頒發示諭傳知斛手丁胥人等略謂漕米爲天庾正供例應愼選乾圓潔凈歴届由解米丁胥串同斛手私行舞弊往往攙雜粞糠一經失察輙受朦弊今届分飭各委員認眞查辦不得稍涉舞弊致于查究如違切切等因昨日各委員已分飭船户耆舵人等知悉矣○江蘇海運局自開辦以來各船耆舵人等紛紛具禀總局請派裝漕糧赴北通州交兌總辦張子虞太守據情移請江海關監督余晉珊觀察核示觀察飭各船户繕具承攬聽候騐核 
[總辦謁客]  
　　昨日午前松滬釐捐局督辦錢怡甫觀察命駕出城迤邐至江蘇海運局投刺總辦張子虞太守立卽延入内廳茗談良久而别 
[巡街易員]  
　　本邑巡街委員李二尹友芝近經蘇松太兵備道余晉珊觀察檄飭另候差委所遺巡街事務委候補縣丞李二尹祖鏗接辦不日卽當到差視事矣 
 
 

Page 3

 
 
[殮儀志略]  
　　上海縣藍雲峯大令之太夫人於本月初三日午刻仙逝大令擇於初五晚十點鐘時大殮滬城文武各官誼篤同寅咸往弔奠署中書吏差役各備生芻一束叩首靈前聞靈櫬暫厝署中擬俟五七開弔後扶歸原籍昨日午後二點鐘時蘇松太兵備道兼江海關監督余晉珊觀察命駕至縣署慰唁由襄讞委員吳端甫明府代爲欵接 
[移緝盜犯]  
　　昨日代理上海縣戴子邁明府接到署理崇明縣某大令來文内開本年十月初五日據事主王堂等禀報錦昌南貨店被盜搶劫洋銀拒傷事主一案曾經會同營汛履勘屬實飭捕緝獲正犯焦正太到案研訊之下據供聽從首犯張明濤夥刼除張犯已當塲格斃外尙有逸犯孔招正等雖經懸賞緝拿迄未弋獲誠恐遠匿上洋合行移情協緝等由因卽傳諭捕役赶緊查獲以便移解崇明歸案究辦毋使聞風避匿以致稽誅 
[催緝首盜]  
　　前者本邑大南外江南製造局廣方言館繙譯趙靜涵孝廉宅内被盜行刼報經前任上海縣主王欣甫大令親臨踏勘飭捕拘獲馬信吾尤炳蘭二犯訊知此案實由彭楊兩犯爲首除飭捕嚴緝外一面通詳各大憲近者松江府濮紫泉太守以首犯日久未獲赫然震怒飛札至縣略謂此案首犯究竟曾否弋獲如仍未獲卽著將緝捕不力之捕保正身解府比責等因昨日代理縣主戴子邁明府已嚴諭捕保赶緊跴緝矣 
[易員觀訊]  
　　昨日德總領事署繙譯任君因另有要公不及親詣英美租界公廨所有早堂各案由總領事某君另委繙譯索泥沙君與翁笠漁直刺會判 
[新設公司]  
　　上海新設德律風公司由西人娃而白克氏經理其法就地下埋藏電線以便傳逹語言價值之廉較他項德律風减至數倍且分設公用德律風五十處居家店肆用之無禁俾人皆知此妙法日後可逐漸擴充 
[求脫火坑]  
　　野鷄娼婦桂林湖北人由其同鄉匪棍誘之來滬賣入英界六馬路德鄰里某惡鴇所開倡院内作賣笑生涯鴇以其不善逢迎時加鞭撻桂林旣入陷阱亦惟自傷命薄莫敢如何邇者有客欲納作小星鴇派多方抑勒桂林忿無可訴遂於昨日乘人不備奔投英美租界公廨喊寃讞員翁笠漁直刺著暫交官媒看管候示 
[撞沈杉板]  
　　昨日某姓杉板船代客裝載貨物駛至陸家　左迓突遇某小輪船迎面而來不及避讓立被撞沈舟子幸卽救起獲慶更生惟所載之貨則盡付東流矣 
[上海巡局紀事]  
　　前日英美租界讞員翁笠漁直刺派差持文投二十三七鋪巡防局禀稱怡和洋行控案内牽涉陸姓現住小南門外陸家浜左近請卽協提局員盛雨村二尹允之飭地甲提陸到案交來差帶回歸案訊辦○滬北三茅閣橋和成米行棧房設在南市新馬路左近前日執事人某甲雇船户吳炳春承裝貨物被吳私售洋銀三百餘元昨日行主某乙將吳扭控十六鋪巡防中局局員文斌臣二尹飭卽管押候訊 
[英美租界晚堂瑣案]  
　　本年七月某日木作頭王仲發控王毛毛串通孫少卿圖賴包造洋房墊欵銀四千數百兩旣而同泰生磚灰行主金福銓石作主傅順記水木二作主黃畊山薛應奎鍾友濤顧志奎等均以被欠稟請附追近經讞員翁笠漁追刺飭差協探將王毛毛孫少卿拘獲前晚倩襄讞委員張柄樞司馬升座研訊王仲發投案供稱監生與孫包造二馬路洋房工已過半因孫乏力支持由盛泰木行作保倩王毛毛接辦今已完工而王心懷叵測暗串孫私將洋人所給價銀悉數領去以致監生所墊之銀分毫無著不得已來案控告叩乞究追黃畊山供小的被王毛毛孫少卿賴去工料錢一千一百千有帳可稽金福銓供開設同泰生碍灰行被孫王二人欠貨欵洋銀一千元傅合順何金記同供均開石作被孫王欠貨欵銀八百九十五兩薛應奎鍾友濤顧蘭記等供俱開水木作孫王圖吞工欵銀若干王毛毛供洋人處價銀均被孫領去各項欠欵應由孫理償求向追還以免拖累孫供此事實由王毛毛舞弊所致小的並未向洋人領銀求鑒司馬謂所控殊多糾葛無從訊斷著兩造於十日内倩公所董事算明各項帳目呈　察核王毛毛孫少卿交妥人保出候再訊核○席錦城自稱有職人員賃居後馬路如意里其子席甲在京當差納妾李氏不守婦道去年八月挈其所生之子席捲所有逃至滬上改嫁朱子青賃居梅春里沈陳氏之餘屋雙宿雙飛不復念及故劍偵知其事遣人將孫領回李氏大怒糾同其弟李大李二及沈陳氏蜂擁至席處恣行滋擾席遂具禀控請提究翁直刺立卽飭差協探往拘李二已聞風逃逸當將一干人提到至晚倩張司馬提訊席錦城遣丁劉福投案申訴前情李氏供小婦人嫁席子爲妾迄今已閱八載所產一子年甫五齡前年隨夫到京相安無異後夫又納一妾以致不睦去年八月挈子回申侍奉父母並非捲物私逃後因日用艱難故與朱子青紹爲露水夫妻不敢糾衆滋擾朱子青供稱職員捐納縣丞銜上月某日在同芳居品茗遇見李氏脉脉有情故卽隨至伊家不知羅敷有夫以致肇此事變求留體面曲予矜全沈陳氏供小婦人籍隷姑蘇丈夫在天津操北貨業朱與李氏自稱夫婦　居小婦人處已閱三月携有衣箱四口及一切器物此次至席公館吵閙小婦人並不在塲求鑒李大供詞與姊略同司馬命將李氏掌頰五十下再責手心二百下李大重笞八百板枷示頭門朱子青責手心三百下一併管押沈陳氏交保一面飭差知照捕頭協同包探查吊衣箱器具解再核○本邑人奚鴻烈卽奚蘭卿素性忤逆與母姚氏分居其父虎臣已於今秋逝世遺有產業由母掌管其前妻所生之子德森亦由母撫養近日其母思爲孫納婦由親友沈在中張秉堂作伐聘定廪生汪炳臣之女擇吉本月初四日行文定禮蘭卿聞之心疑此事由與母同居之寡姊唆弄而成遂以乘間謀產等情控告直刺倩張司馬提案研鞫奚蘭卿供職員在中國通商銀行司帳已閱　載故父遺有田產房屋每年出息約洋銀三千餘元邇者寡姊與母同居以致男女混雜復敢勾串虹口賭棍沈在中與經理租帳之張秉堂向母慫恿瞞騙職員私聘汪炳臣之女與職員之子德森爲室預爲謀佔遺產地步職員聞知向之理論反敢撒潑無奈報捕送案求恩公斷其母姚氏垂涙訴稱逆子蘭卿聽信婦言以致骨肉乖違至此求恩察核沈在中張秉堂汪炳臣三人供與姚氏略同司馬謂奚蘭卿誣控生母寡姊本應重辦姑念生意中人從寛免究斷令將遺產出息母子各半汪炳臣聯姻一事著作罷論令奚蘭卿親到汪宅燃燭脹禮至誣控各親友飭差同奚解勸請罪息事各具遵結呈案 
[防饑善法]  
　　西報云中國山東省曾大饑細察今日情形中國政府若不及早設法整頓竊謂廿年前之大禍將復見於今日何以見之蓋北方之地宜整頓者有三一多種樹木華人多不知其理以爲外人講求種植爲生財計耳其植於通衢大路者爲壯觀瞻計耳其實樹木之利益不僅如此而止也蓋廣種樹木最爲防亢旱之妙法因大樹能輸地中之水氣上升最易致雨也北地樹木甚少此卽致旱之原一廣開水道中國無論何地水道往往不通故一遇雨澤稀少之時雖有人力亦無由以致涓滴之水水道旣濬則天時雖不正猶可以人力補救於萬一一遍築鐵路亢旱之年本處收成必歉勢不得不藉外埠運來之五榖無如中國鐵路不通在鄰近海口之人購米較易若在内地富者尙易爲力最苦者其爲貧苦小民蓋米由海口運入内地其運費脚價或加至十之三四以及十之五六荒年米價昻貴由外埠運到其價業已加昻以内地與海口計又加昻焉内地貧民奈之何不槁餓以死耶中國急當於三事擇其尤要者次第而行之庶幾不至有大饑之患不然則其禍眞不可測矣見廣州博聞報 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　陸鶴林控陸銀河串同船户金掌全盜賣子花二十包由包探劉升堂袁春榮將陸銀河及收贓之榮子　獲送會審公堂讞員翁笠漁直刺訊知一切仍發回捕房管押候訊昨晨由劉包探解案禀稱金在逃未獲直刺研訊之下陸銀河供小的祗售去棉花十包尙有十包係金售出求鑒榮子卿供開泰昌棉花行陸銀河向來販賣棉花故不疑其有盜賣情弊且遵照市價並未賤買今原花尙在情願繳還求有直刺商之德繙譯素泥沙君判將陸銀河笞責三百板押候補提金掌泉到案復訊榮子卿罰洋銀三十元并著繳還花十包○前正　街轉角處某醬園被火後捕頭派四百三十八號華捕仇學貴在火塲看管乘間私取火塲内錢一千文適被包探趙銀河所見拘回捕房禀明捕頭昨日解送公堂請究仇供小的一時貪小自知不合求恩赦宥直刺判押十天以儆○包探金阿三解送馮阿和沈和尙到案禀稱昨日二人分竊楊樹浦老公茂紡紗廠洋銀四百元牛皮二十八張是以解請訊究老公茂洋人投案申訴前情馮供小的見沈竊取牛皮告知西人沈遂挾嫌誣陷求恩鑒宥沈供牛皮確由小的竊取洋銀係馮所竊直刺判令將沈管押十五日馮押候查明再核○包探張阿九解送蔡阿和張阿四到案禀稱二人竊取李阿虎金記園兩家水烟袋煖鍋各物經小的緝獲起出原贓送請訊辦李金二人投案領贓蔡張認竊不諱直刺判令各押一日贓物分别給還失主○秦阿福寓居董阿五所開小客棧内積欠棧租錢若干董向之索取反被兇毆及報捕後經包探洪阿寶拘獲送究董阿五投案供小的在虹口開設小客棧此人積欠租錢一千餘文向索逞兇求騐傷究辦秦阿福供小的並未欠錢實被誣指直刺判罰洋銀五角○包探張天林解送迭次犯案之賭徒顧阿四請辦直刺判押一月以儆○二百零六號華捕押解在路攫取行人皮帽之匪徒黃阿金請究直刺判責二百板贓存捕房俟失主認領 
[法租界公堂瑣案]  
　　法商利喴洋行西人投該管領事署控華人錢子山積欠鐘表各貨洋銀六百元延宕不付法總領事白藻泰君准詞咨照讞員朱森庭明府昨日提錢到案研訊原告某西人投案伸訴前情錢供小的於去年十二月代利喴銷售鐘表等貨計洋銀一千餘元除陸續付過外尙少六百元因遭火厄資產蕩然無可籌措且年内爲日無多尙求寛限若能請西人同赴蘇州常熟等處催收帳欵卽可歸清明府商之何繙譯謂西人不能與爾同往著交的實人保出限十日歸楚錢請與西人同至行内倩買辦擔保明府飭包探問明利喴行買辦能否作保禀覆核奪○徐正記談文奎陳阿順三人控許雲亭盛張氏馮培生等欠會項洋銀七百零二元昨日明府飭提到許雲亭盛張氏略詰數語諭令交的實人保出限五日内邀同會中司證人從速理處○陳順德外國食物店主陳斐才之夥錢定元至美國某兵輪路私收帳欵洋銀五百五十元逃逸無蹤因將其母錢袁氏扭案請追錢袁氏供兒子與陳素來交好故至彼處執業並無薦保之人現已不知去向小婦人何能尋交求恩明察陳供錢至店中生理由葛韶初擔保今彼與錢母串同逃逸豈有不知之理請大老義向之嚴追明府諭令將錢袁氏交人保出限三日内將其子交案並著陳於下期邀同保人葛韶初來案侯核○邵松泉韓鑄卿前控木作頭戚永昌欠銀七千七百餘兩迭經明府訊供押追兹因年關在卽准覓妥人人銀並保限一禮拜理楚○華餘蘭張文蔚前控小東門外協順魚行主凌德興將合同抵借洋銀四百五十元迭經明府訊明僞造借據有意誣控著押候察核昨日提案覆訊姑念華業已知悔著具改過切結交保開釋凌具呈領狀請將合同領回明府准之旋查得張已在押所乘間脫逃諭俟獲案另行核辦○楊顧氏偕吳寶生控陸稿薦肉店股東丁逸英欠洋銀二百八十五元明府諭令交保理處昨日楊顧氏投案求追明府謂本分府查得此欵已越十餘年何以不早告發其中顯有不盡不實情弊丁供小的並未出立筆據向氏借銀求騐花押其弊顯然明府著交原保人保出聽候查明覆核○莊瑞友控錦昌隆烟館主王鳴皋借去洋銀五十元圖賴不還明府提王到案研訊莊投案申訴前情王供此係小年經手貼票之欵已還過十元尙求寛限清理明府著押候繳銀開釋○本月初六日蔡文泰魚行夥唐振元與魚販王少松口角爭毆致唐受傷甚重由包探送至醫院醫治迄今病勢日增昨日由其兄唐秋生扶掖上堂求斷明府諭令將王少松扭案俟下期移送縣署懲辦○四逹瑞洋貨店夥夏子京禀稱扒竊桑秋炳乘間竊取洋布二疋當塲拘獲送案請辦明府判將桑枷一禮拜發四逹瑞門前示衆期滿笞責二百板贓給失主領去○高阿順禀稱小的在新裕昌烟館執業王阿四竊去烟槍六枝查獲原贓送案請辦明府判責二百板贓給還失主○包探稟稱扒竊錢阿六錢榮祥專在行駛長江之各輪船上施其胠篋探囊手叚兹由小的拘案請辦明府姑念年幼著各責手心一百下驅逐出境○包探禀稱沈再衡販賣銅質僞洋銀當拘獲時身畔尙藏四元兹由捕頭倩小的送案請辦沈供小的向操錢業現已賦閑無事此項僞洋銀共十四元係十六鋪陳協豐水菓行悮收倩小的持至某錢莊估看已被流氓攫去十元並非有意販賣尙求明察明府著押候查明復核○包探禀稱積竊朱阿狗甫經釋出卽至某輪船行竊今特拘案請辦明府判責一百板○包探禀稱朱阿四竊取金利源棧房生鐵被巡丁拘送捕房今捕頭倩小的解案請辦明府判責六十板 
[美租捕房紀事]  
　　專竊行駛長江各埠輪船貨物之某某等犯前經某包探拘獲解請英美租界公廨讞員翁笠漁直刺訊明判令管押捕房近已期滿昨日藍副捕頭遵照原斷派包探沈阿鶴押送某輪船遞回原籍○昨晨江北小竊宋阿二混入裏虹口鄉民某姓家竊取衣飾　爲事主所見扭送捕房捕頭令押候解送公堂禀請訊究○昨午無賴王阿土至裏虹口某飯館果腹不名一錢揚長而去值堂人周某向之索值王老羞成怒反肆兇毆因卽喚令巡街捕拘入捕房捕頭詰知覺起細微令押乞丐牢一宵從寛釋出 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月十八日京報全錄]  
　　宫門抄○諭旨二道錄前○越臬司李奏交卸臬篆日期摺○江督劉奏爲順天府招商運米請定限數摺○護晉撫何奏揀員調補知縣摺○蘇織造景奏報到任接印日期摺護秦撫端奏遴員署理道篆片○十一月十八日吏部翰林院廂藍旗值日無引見○李中堂謝署兩廣總督恩○錫公由盛京回京請安○意公續假十五日○阿公請假十五日○徐郙續假五日○王晋觀預備召見○召見軍機王晉觀李中堂○○督辦浙江防勦事宜按察使兼襲三等男臣李光久跪奏爲報明微臣交卸臬篆日期恭摺具陳仰祈聖鑒事竊臣恭奉九月二十日上諭李光久督辦軍務浙江臬司著劉樹堂奏明派員署理欽此跪誦之下欽感莫名十月十一日在寍波營次接奉撫臣劉樹堂札開臬司印務委署杭嘉湖道温處道陳允頤署理等因臣當將浙江按察使印信一顆敬謹封固並文案卷宗派員齎至省垣交陳允頤接收臣卽專辦軍務伏念臣一介庸愚仰蒙天恩畀以提刑命之專討屬軍書之旁午懼兼顧之未遑遂乃冐瀆陳情復荷聖慈曲體分五刑五體之職任臣責較輕究四奇四正之兵謀臣心彌壹深維寵遇倍切悚慙臣惟有勉竭血誠益申軍律拊循士卒勵同仇敵愾之忱力固海疆矢壤細涓流之報所有微臣遵旨專辦軍務交卸臬篆日期各緣由理合恭摺具陳伏乞皇太后皇上聖鑒再臣前准防軍支應善後局奉撫臣飭刊木質關防一顆文曰督辦浙江軍務關防此次繕摺敬謹印用嗣後遇有陳奏及一切公文亦卽印用以昭憑信合併陳明謹奏奉硃批知道了欽此○○頭品頂戴兩江總督臣劉坤一江蘇巡撫臣鹿傳霖跪奏爲順天府招商運米應請定明石數仍准抽收稅釐曁設法杜弊情形恭摺仰祈聖鑒事竊臣等接准順天府尹臣何乃瑩移咨京師糧價日增民食維艱擬招商赴南省採買米麥請免稅釐一摺奉旨依議欽此等因伏思京畿糧貴食艱自應招商採運接濟北洋大臣裕祿亦迭次電商發照交商購運南米定明在上海購運二十萬石除分赴蕪湖鎭江採運照章完納稅釐在案惟蘇省本年夏秋苦雨收成約可中稔後因新榖將熟之際忽被嚴霜以致顆粒不足收成减色今新米上市又聞京津運米之信米價日見增昻轉瞬辦運新漕價必更加大漲若再聽米商任意販運毫無限制實於天庾正供及蘇省民食均有妨碍且現因釐金抵還洋欵不敷甚鉅不得已奏請核收米釐以資補貼今順天府尹招商運米並未指定石數又請免收稅釐旣於釐收有碍復與北洋運米辦理兩歧又不分赴蕪湖等處各產米之區均匀購運惟麕　於上海一隅之地必致蘇滬米缺價昻辦理竭蹶民食匱乏大有關碍飭據蘇藩司曾同牙釐局籌議會詳請奏前來臣等覆加查核委屬實情合無仰懇天恩飭下順天府核定招商買米確數分赴蕪湖鎭江等處購運不得專來上海並查照北洋辦法一律照章完納稅釐以期兼顧而杜弊端抑臣等更有請者查購運米石奸商往往影射夾帶販運若不妥定章程　防漏巵必致影射偷漏將南米販運一空致蘇民有乏食之虞而京津亦不得實濟擬請凡有順天及北洋護照來南購米者核明石數由江海鎭江蕪湖各關道騐照核銷另行換給護照始准照數運往並令每批定以若干石全批裝齊逐起派員押運直到天津騐照覈明確數責成原商卽在京津平糶不准販運外出以濟民食則運米全數實到京津庶可杜奸商夾帶偷運情弊臣等爲米歸實濟統籌兼顧起見如蒙俞允仰懇聖慈分飭順天府尹北洋大臣查照辦理除臣等分别咨明外是否有當謹合詞恭摺具陳伏乞皇太后皇上聖鑒訓示謹奏奉硃批順天府招商購米仍令照章完納稅釐已有旨矣餘著照所請該部知道欽此○○頭品頂戴護理山西巡撫布政使臣何樞跪奏爲揀員調補要缺知縣以重地方恭摺仰祈聖鑒事竊查永濟縣知縣胡延奉旨開缺以知府仍發山西補用應以六月初四日奉旨後第五日行文按照限三十日减半計算扣至六月二十四日作爲永濟縣開缺日期歸六月二十九日截缺業經報部所遺係衝繁難兼三要缺例應在外揀選題補該縣地濵黃河爲晉陜孔道政務差事均極殷繁且係蒲州府附郭首邑時有發審案件必須精明幹練之員方克勝任前因揀員未定不及依限請補咨部展限立案查應題缺出如候補卽用無人准於現任人員内調補等語臣督同藩臬兩司逐加遴選晋省雖有曾任實缺候補並進士卽用知縣非初登仕版卽人地未宜佐貳中亦無堪升斯缺之員未便稍涉遷就惟查有盂縣知縣項則齡現年四十七歲安徽太平縣人由監生遵例報捐縣丞指分山西試用光緒三年十一月初九日到省嗣因委運南路振糧出力彚保俟補缺後以知縣用經部議准光緒四年十二月初九日奉旨依議欽此十一年八月捐免本班以知縣仍留山西歸候補班補用十二年二月初十日經欽派王大臣騐放復奏堪以照例補用奉旨依議欽此領照到省十三年五月遵海防例捐歸分缺間補用並免試用十四年在河工振捐局加同知升銜八月補授盂縣知縣十五年二月初八日到任十九年四月十八日因案調省交卸二十年二月初一日回任二十二年二月二十五日因調署永濟縣交卸三月十七日到永濟縣調任二十三年七月二十二日因飭回本任交卸九月初六日回盂縣本任二十五年五月初十日因調署徐溝縣交卸日月二十日到徐溝縣調任該員歴任各缺均無貽悮臣到任未及三月例不加考惟前在藩司任内查得該員才識諳練明幹有爲歴俸早滿業經銷去試俸以之調補永濟縣知縣實堪勝任且曾署斯缺措置裕如該員盂縣任内雖有承緝盜案已起四叅有關降調處分應由照例查級抵銷此外因公處分例免核計惟題缺調補與例稍有未符但人地實在相需例得專摺奏請據署布政使馮鍾岱署按察使恩銘會詳前來合無仰懇天恩俯准以盂縣知縣項則齡調補永濟縣知縣洵於地方有裨如蒙俞允該員係現任知縣調補知縣銜缺相當毋庸送部引見所遺盂縣知縣員缺係屬簡缺晋省現有應補人員應請扣留外補合併陳明所有揀員調補要缺知縣緣由理合恭摺具陳伏乞皇太后皇上聖鑒敕部赴覆施行謹奏奉硃批史部議奏欽此○○二品頂戴蘇州織造奴才景恩跪奏爲恭報接印任事日期叩期天恩仰祈聖鑒事竊奴才欽奉諭旨簡放蘇州織造當經趨詣宫門叩謝天恩嗣於九月十五日陛辭跪請聖訓仰蒙召見訓誨周詳莫名感激奴才隨卽束裝起程行抵蘇州於十月初九日准前任織造海豐飭委司庫銘佑將蘇州織造關防一顆滸墅關監督關防一顆並文卷册檔等件齎送前來當卽恭設香案望闕叩頭謝恩祗領任事伏念奴才世僕庸愚毫無知識從公内府方虞報稱之未能視織蘇州益覺悚惶之無地惟有恪遵聖訓倍矢小心謹將運務及奉傳各項活計隨時會商撫臣籌欵開辦且值此時局艱難之際尤當力求撙節核實經理以期工歸實濟欵不虚爢仰答高厚鴻慈於萬一除將庫存銀兩盤查清楚另摺奏報外所有奴才接印任事日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○端方片再陜西延榆綏道馬相如蒙恩補授陜西按察使恭錄行知在案新任延榆綏道胡俊章到任需時應行委員接署以專責成查有候補道劉綸襄資望較深老成穩練堪以委令署理除檄飭遵照外謹會同陜某總督臣陶模附片具陳伏乞聖鑒謹奏奉硃批吏部知道欽此 
 
