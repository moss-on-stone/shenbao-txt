# 1920 - 110 - 4916947

 

Page 1

 
 
   
 
 

Page 2

 
 
   
 
 

Page 3

 
 
時評 
[新人與舊習（冷）]  
　　欲爲中國之新人而有新運動也者則第一厥宜破除一切中國之舊習舊習之大者曰虚僞宜以眞實代之曰隱秘宜以明白代之曰功利宜以實際代之曰執拗宜以爽直代之曰掩飾假借宜以光明磊落代之曰責望他人宜以盡己心力代之曰以成敗爲榮辱宜以祇求無愧於心代之凡此種種一言以蔽之曰一則心馳於外有人之見存而一則自覺自悟無一毫客氣雜於其間也 
[專電一]  
　　北京電有人獻議派學界名宿赴滬疏通學生並宣布閩魯兩案方針（二十六日上午十二鐘） 
　　北京電盧永祥何豐林等報告滬激烈運動傳單倒政府抗捐拒税各欵純屬内亂問題按戒嚴法取締（二十六日下午三鐘） 
　　北京電院復盧電准滬浙戒嚴 
　　北京電教部昨得津電話謂學生議罷課决議卽派員往勸阻 
　　天津電津學生連日討論罷課問題仍無結果因北洋自馮校長復任後昔日從事學生會二百人皆脱離關係現該校學生極爲冷淡此外南開成美中西三校又因南開受張伯苓壓迫罷課最難成中二校惟博開馬首是瞻 
　　北京電鄂訊武漢學生定二十五開大會因官塲取締而止 
　　北京電教部得津電津今尚上課 
　　北京電德日履行條約受授青島顧維鈞等主張向各方聲明我未簽約不承認雙方受授現院部會議聲明方法（二十六日下午三鐘） 
　　北京電日人消息今日午後日使館以公文書送外部催山東交涉之答覆（二十六日下午五鐘） 
　　北京電政府對日催議魯案决答以輿情洶湧此時開議彼此均不利聞日使已約定今日申刻到外部接洽（二十六日上午二鐘） 
　　北京電滬電舊議員到二百餘擬在滇設軍府在滬設辦事處並商盧王在滬覔地開會（二十六日下午三鐘） 
　　北京電昨靳及王士珍赴團河商和局（二十六日上午十二鐘） 
　　北京電報載徐以盧電令吳笈孫擇出要點徵各督意見 
　　北京電汴省議會擧代表陳味琴等三人來京請撤吳軍離豫 
　　北京電張文生等在徐州會議將來督皖者非所信仰卽行拒絕 
　　北京電拉門德致電本國謂中國未到投資機會（二十六日上午十二鐘） 
　　北京電李家鍪電崴埠糧食大缺華工切勿續來（二十六日上午十二鐘） 
　　北京電海參崴爲日軍閉鎖糧食缺乏祗敷半月華僑現有三萬來者尚不已現先電烟臺各處勸阻華工赴崴另備糧運崴接濟 
　　北京電奉張電三省議定一在哈設統一銀行收回舊票二中東路依鮑定辦法三對俄與各國一致不與日共同（二十六日上午十二鐘） 
　　北京電嵇鏡電告海蘭泡閉關華商貿易停滯交涉無效 
　　北京電崴電連日謡傳甚盛謂某國暗助俄皇之弟來崴復辟又有將崴埠改爲萬國公地說 
　　北京電崴電日聯謝謀組謝氏政府又要求俄新黨以滿蒙權利讓日爲撤兵條件（二十五日下午一鐘） 
　　北京電蔡成勳電盧占魁四竄綏境葉荃圖擾甘南（二十六日下午三鐘） 
　　北京電陜陳恐許蘭洲部東移將咸陽渡船悉數押扣聞許電陳謂敝軍移駐毫無私心何爲阻止陳許恐不久發生衝突（二十五日下午一鐘） 
　　北京電蘇李電院贊成願電 
　　北京電王廷楨馬福祥覆院願電贊成速和（二十六日下午三鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　香港電聞岑接唐繼堯斥政務會寒電大恐卽開密會隨派王秘書就陸籌辦法王漾日赴桂 
（二十六日下午五鐘） 
　　香港電局部議和說又起岑陸與徐靳商孫伍唐與王商條件已妥北散閣南撤軍府新舊會合制憲（二十六日下午五鐘） 
　　香港電岑最近主張表面以粤桂川地盤與北和不假軍府名義免外間攻擊由陸主持進行故前半月陸换派代表赴京兩次 
（二十六日下午五鐘） 
　　香港電報載岑接温宗堯電感日到粤（二十六日下午五鐘） 
　　香港電熊克武篠日通電辭川督（二十六日下午五鐘） 
　　香港電熊因滇黔意見不合擬將川加入粤桂派員謁陸岑均大歡迎（二十六日下午五鐘） 
[各通信社電]  
　　北京電院復盧督電學生勾結流氓阻斷交通五月一日意圖大舉執事爲維持秩序臨時戒嚴辦法極是一面仍希派員勸導以期早復原狀 
　　北京電鮑督來電日人藉聯防爲名增兵千人分布路站此係覬覦中東路權之準備請速交涉聞此案已由邊防處向日武官東少將查明阻止 
　　北京電教部聞天津各校議决一律罷課已密令各校長勸阻 
　　北京電内部以海參威糧食缺乏暫阻僑工前往 
（以上二十六日）以上中華通訊社電 
　　北京電外界消息德約確已提議修改現協約正交换意見 
　　北京電傳說日政府訓令小幡催議魯案惟小幡尚未與我接洽 
　　北京電東海見盧永祥廢督通電極贊許將通令各督禁止干政 
　　北京電參陸處電盧永祥准上海宣布戒嚴 
　　北京電和議因各方面分别接洽意見紛歧一時尚難望成 
　　北京電張作霖來電贊成合併制憲 
　　北京電教部邀各校長會議後定有平息學潮辦法大致主和平惟至不得巳時許用嚴峻手段 
　　北京電徐樹錚定五月初起程赴庫 
　　北京電衆院對中行查辦案提出質問政府尚未答覆昨又函院催促 
　　北京電李家鏊電請阻華工赴崴院函外内兩部曁僑工局查照 
　　北京電陜報滇系在陜軍隊開始移動向川與顧黎等軍聯合制熊（以上二十六日） 
　　香港電方聲濤欲向潮汕方面退駐爲劉志陸所阻憤向林葆懌陳訴態度將有改變 
　　香港電唐繼堯巳進兵桂省粤軍亦有趨逐桂系意西南局勢將有奇變（以上二十六日） 
　　以上中孚通訊社電 
[公電]  
　　蘇議員贊成廢督電上海各報館均鑒報載浙江盧督軍通電主張廢除督軍制名言偉論洵稱一線曙光他日昇平必基於是豈僅消弭亂階促進和平巳耶敢請一致主張以期由言論進爲事實斯中國之大幸矣江蘇省議會議員黄次山 
世界路透電 
[厲行和約與桑里摩大會]  
　　二十二日巴黎電據巴黎發刋之每日郵報載稱聞法國在桑里摩大會提出關於厲行媾和條件之答案復含有由法軍或協約軍佔據魯爾區域之議魯爾煤斤供給於是將在法人之手法人將自取所應得之煤斤而以餘者解交德國法國援引凡爾塞和約附件第十八節其條文載明德國如自行違背和約則可施行此種計畫法國謂願與協約國誠摯提携進行一切深望協約國贊助法國此舉 
　　二十二日倫敦電桑里摩英國訪員電稱法國以爲英相喬治氏之計劃殊欠妥當各訪員現信法國將單獨行動以便厲行和約法訪員聲稱英相喬治氏意相尼蒂氏擬請德政府以總理出席桑里摩和會泰晤士報佛蘭克費訪員電稱目下德國至少有陸軍五十萬人由軍黨秘密組織德政府無力遏制軍黨 
　　二十三日巴黎電微言報桑里摩訪員探悉福煦上將以爲駐德協約軍不足厲行和約主張加增三十萬人 
　　二十二日柏林電巴黎德國議和代表團致文協約國謂德政府於四月二十一日實行撤退中立區域内之軍隊目下所留者並未超過和約中所許之數僅軍事機關數黨稍多此種機關未便續減因人烟稠密之區警務計畫必須由小軍團執行之始能收效耳 
　　二十三日倫敦電克萊恩氏等代表工黨全國幹事會以决議案電達桑里摩大會英相喬治氏促請政府接受巴力斯坦代管權以便於該地爲猶太人建成一國家 
　　二十二日桑里摩電對土和約條欵業巳議决古爾狄斯坦目下仍居土國主權之下其最後解决將於兩年内由國際聯盟會議之厲行和約必要之武裝兵隊一節亦經解决目下駐於各地之兵共有二十萬人高等議會以爲此數已敷需用 
　　二十二日巴黎電微言報桑里摩特别訪員電稱英相喬治氏主張今應决定德國賠欵之數額日意兩國均贊助之 
　　二十一日桑里摩電大會决議組織新財政委員會辦理土耳其財政事務裁撤目下之委員團 
　　二十一日巴黎電協約國管理天空委員團主任瑪斯特滿將軍報告大使大會謂協約國應即設法令德國履行和約中關於禁絕軍用飛機之條欵又稱德國故意反對稽核戰品致委員團旅途困難叢集各處之德軍官皆具仇對之狀態柏林附近查獲由戰品庫内竊出之飛機材料且有人暗中建造飛機 
　　二十二日君士坦丁電協約國高等委員致文土政府請派代表團至巴黎於五月十日接受和約 
[各國近事記]  
　　二十三日倫敦電每日紀事報載稱政府决議於愛爾蘭施行新政策内有停止搜查煽亂印刷文字嗣後僅謀殺案之犯始加逮捕其他瑣細禁令亦將取銷 
　　二十二日紐約電各鐵路總理宣稱罷工者將失其役期之資格美國鐵工勞工會幹事部長美克休士答稱果爾則彼將不復請工人上工 
　　二十三日華盛頓電華盛頓接官場消息謂索諾拉之革命軍聲勢日盛希達爾哥與特拉克斯加拉二州巳附和革命軍革命軍現進逼唐比柯 
　　二十二日亞瓜泊里太電索諾拉革命軍司令報稱米卓康州圭里羅州柴加特加斯州哇克柴加州維拉克魯士州均附反抗加蘭柴政府之革命軍 
　　二十三日華盛頓電兹悉羅特滿海軍大將已奉海軍部之命派軍艦赴墨西哥海面海軍部現正密切注視墨西哥之時局 
　　二十三日華盛頓電美國大西洋艦隊參謀長白里唐海軍大將盡役古巴洋面時自裁殞生 
　　二十三日火奴魯電開里福尼亞大學名譽校長徽勒氏現由遠東赴華盛頓據稱能將促請華盛頓當道設一永久仲裁團體俾仲裁日美間種種誤會之事 
　　二十三日倫敦電前駐華公使朱爾典爵士已抵英倫 
[太平洋路透電]  
　　二十五日東京電樊德里勃氏與其他美國資本家刻在日本游歷今晚貴族俱樂部設宴欵待之歡迎美賓會會長澁澤男爵致歡迎詞曰重要美人來游日本者從未有如此次之多吾人受此番大戰爭悲慘經騐之後而知戰之爲物如美日之間果有妨碍以阻雙方間之圓滿了解則吾人可不祛除之俾兩國得繼續享受其歷史上之友誼乎余有感於斯故謂諸君之來實有重大關係余深信此行結果定有助於人類之幸福也云云樊德里勃氏代表游歷團答詞致謝並謂願見美國脱出其心理上封建制度而成全球了解與同情之國家捨棄其偏見而了解他國人民所遇之難題又謂一國當爲他國之善鄰而表同情於他國所遇之特殊難題此乃頗關重要之事云云首相原敬與大隈伯等要人皆定期招待美資本家五月十五日美資本家將返美國 
　　二十四日東京電有責任方面消息四月初增田股票仲賣銀行周轉不靈幸得社員扶助得免於危東京大阪股票取引所皆因物價低賤股票大跌相率閉門迄未復業衆信因戰事而臻興盛之天然反動力必延及全國凡不愼重將事之商人必遭困難但在目前尚未有重大破産情事小銀行有暫停閉者但金融市面尚未擾亂雖股票取引所尚未開門但米糧棉紗生絲之交易業已復作近日市面不振之氣象尚不能謂爲恐慌但日本現已入於經濟非常發達時代後所必有之過渡時代豫料日本於近數年内業已大增之財力當可應付此種時局 
　　二十五日神户電藍烟囱公司總理郝爾特氏巳於今日抵此日本航務公司豫備設宴欵待之 
　　二十六日北京電據華人消息邊防軍向正金銀行借日洋五百萬元以内蒙古捐税爲抵押品 
　　二十六日北京電徐總統今日接見烏魯圭代使加里哇氏並定星期三日接見法國諧寗將軍 
　　二十六日北京電據華字報載稱奥約不日將提交國會因中政府願與奥國重行通商也 
　　二十六日北京電今日美使署宣稱美國務卿於四月二十四日宣布彼已由駐華盛頓阿米尼亞代表轉達阿米尼亞政府謂美國承認阿米尼亞已成事實之政府惟阿米尼亞之疆界仍須俟日後勘畫之 
内外要聞 
[最近之抵制同盟（錄聯太平洋）]  
　　抵制同盟（Ｂoycolt）在經濟學上原無重大意義不過因他種關繫而起之一種消極手段中國民衆近年以無法抗禦日本施於中國之政策每採此項行動打擊其對華商務就中以此次之影響最著政府雖迫於日本抗議嚴厲禁制然效力甚微而最近英國以怨憤美國不力與濟助及匯率貶落亦有採行抵制同盟之說即英爲恢復戰後瘡痍仰賴於美者甚大惟美在戰事終熄之後假與歐洲之欵旣四十億萬弗合計歷來債額實達三百億萬且對歐出口日盛去歳計五十一萬八千六百萬（英國佔二十二萬七千九百萬法國占十八萬九千三百萬）兹專爲信用交易則債務益由之增巨若復傾力輸助歐洲雅非經濟自衛之道故財政總長侯士敦謂美國財力除救濟歐洲民衆免於饑饉之外寗以不購歐洲各國公債爲智一方復採現欵貿易方針英美之滙率乃愈差異英鎊兌换美弗竟降至三弗十六仙英國所蒙痛苦遂不可言狀倫敦每日郵報（ＴheDailyMal）謂爲滙率低落每歳將增加生計費用二億萬鎊捷報（ＴheDailyEkpress）且致憤激之辭曰國民其與美以爾之珍飾寳玩倘爾逋負於美者而恢復鎊之價格可察其怨尤之狀矣縵織斯德爲紡織工業中心歳需美棉恒五六百萬擔聞今巳停購抵制同盟頗有擴張之象而在遠東則黑龍州及海參崴等處之俄人以痛惡日本干涉其政權及軍隊之横暴亦行抵制日貨是盟爲反對日軍侵入之手段二月八日海參崴各校學生乃開聯合會研究抵制方法結果議决實行抵制同盟飛檄各國學界及組織演說團等其事與中國殆出一轍也未幾喀霸魯斯克（Khabarousk）之革命軍司令部亦布告商家在日軍未撤退之前禁止供給日人糧食不與交易而在渤臘哥衛希城斯克之（BlagoVehehensk）革命軍更議决對於日本官吏商民實行抵制同盟下致微賤之洗浣整容娼寮各業僉在抵制之列同時海參崴臨時政府復照會日軍指摘其庇護刑事犯羅薩諾孚及助柯爾黠克戚茂奴夫喀爾姆伊科夫爲亂之非跡近干涉俄國内政阻害統一故望日軍速行撤退云綜此數項觀之是日軍如不盡行撤退則在此方面之商務將不免稍受影響矣 
國内要聞 
[北京通信（吹萬）]  
　　罷課聲中之北京學界 
　　北京學界自罷課後雖各部分略有進行尚無重大發展然依今晚（二十四）議决之結果明日（二十五）學界舉動或另有一番新局面爲學潮放一異彩故余於今晚迺不得不略記前二日學界情形及今晚學生會議之議决案以爲此問題作一小結束二十二日以前之情形吾巳於前函述之兹不復贅二十三日各校校長會於法政專門學校商議應付罷課問題之方法北大校長蔡子民氏謂此次學潮實發動於上海而北京則但響應之耳去年五四運動京學生求援於滬滬學生竭全力以爲之助今滬求助於京京學生當然不能不響應滬潮未平縱加京學生以壓制亦無濟於事徒令横溢而巳故對付此次罷課實不必制止之但維持現狀不令學生再爲罷課以外之行動即足矣云云討論結果皆以蔡說爲然承認此次罷課不能立時制止散會後由法政校長入部報告教育部於是日亦曾派遣部員多人赴各校演說勸令上課不過爲一種例行公事毫無效力之可言 
　　二十三日下午學生方面發出罷課宣言語簡而明二十四日晨九時北大開全體大會於法科大禮堂凡議三事（一）經費問題（二）維持團體方法（三）罷課後之進行由樊君主席樊於去歳某系利用北大畢業生范鎧等以拒蔡迎胡於中央政聞社大宴胡黨學生預備冀赴北大法科開推倒北大幹事會之大會時曾爲幹事會偵探與於宴會范等密謀即爲所敗者其人頗有機謀此次罷課後北大本校開會每次皆樊主席當議經費問題時共提出兩種辦法（一）募捐（一）徵收學生會會費劉漢章對於募捐絕端反對謂其不可恃且易生弊也遂以收會費與募捐付表决大多數反對募捐遂討論徵收會費方法李薈棠主張臨時指派若干人徵收會費劉漢章則主不必另推由幹事部徵收付表决贊成劉說者多數遂討論第二案劉漢章謂當如去年五四後組稽查股以稽查同學免同學散歸致團體無形破裂各公寓當舉室長一人由室長擔負禁止同學中途回家且勸同學不能在室晝寢或出外聽戲當各盡力於公共事務衆贊成遂討論第三案劉漢章謂此次本校罷課原不過服從多數者以後進行似宜取保守態度一切由聯合會决定倘各校僉同本校亦奉行之至是有持報紙入者登臺報告上海工人巳罷工全場鼓掌此次開會在北大大會中爲最有秩序蓋以到會人數不足座數人各得一座位故也開會時亦無同時有二人發言者及聞上海罷工之報告同時竟有六七人起立發言謂工人且如此吾儕不能不努力其所言大致均相同秩序稍亂李薈棠即起立發言謂劉君說亦甚有理不過吾校在學生聯合會實佔重要之位置代表出席聯合會時不能不預備進行方法之主張以爲發言地不過吾校所主張者一聽聯合會各校代表之公决吾校可不必堅持至於究提何種辦法大會人多時促難得周密之思可以此權付之評議部與幹事部之聯席會議衆贊成時已十一時無提新案者遂散會 
　　二十四日晚七時聯合會開會於高等師範蓋現在罷課之重心巳移於是校也高師本校先曾開一學生會討論進行方法有提出派代表赴魯豫滬各處者而主張派代表赴滬者尤多其理由因安福部之通信社連日造謡謂北京學生反對罷課上海方面但得此種消息而京學生會辯誣之電及通告罷課之電又皆爲電局扣留未達滬上以是滬學生對京學生不免有誤會派人赴滬可將此層解釋衆贊成作爲聯合會之提案復有人提議前日國民通信社所發表之高師學生張印滔等五千餘人反對罷課之通電本校旣無張印滔其人即當通函登載各報更正以明眞相卽請文書股主任擬定簡明函稿一封當衆宣讀其文曰昨閱貴報登有北京高師學生張印滔等通電反對罷課一節不勝駭異查本校并無此人且此次罷課曾經大會通過全體一致贊成并無通電反對等情此種消息顯係有奸人造謡不言而喻務請將原函照登貴報藉明眞相不勝盼禱衆無修正遂繕寄各報晚間聯合會北大代表提於二十五日開國民大會案其理由爲遊行及演講在軍警嚴重監視下不能實現二十五爲新華儲蓄票開奬期是日先農壇到者必甚衆壇内原有高台售茶處可先令若干人在台上品茗若無事者身上預藏布旗及油印品乘學生到者巳多人數擁擠之時即取出國民大會旗在台上演說一面即散印刷品台下以學生與羣衆擠在一處使軍警一時不能上台即宣告辦法及台上拍掌贊成以最短之時間使大會通過預備提出之各案卽宣告散會不擾亂裏面秩序各校代表間是議皆表示贊成惟亦有慮及爲時過促恐預備不及者而多數以爲時機不可失宜竭力預備付表决全體贊成高師提派代表赴滬案亦多數贊成復有報告案數件（一）上海華界罷市（二）天津學生亦擬罷課（三）天津明日（二十五）有軍警大遊行爲示威擧動以期壓平學潮（四）日本公使館於今日（二十四）上午接日政府訓令命促中政府從速交涉魯案（五）上海學生聯合會在法租界開會楊交涉員與法領事交涉欲法領事干涉法領事對以未得法使訓令前不能干涉楊交涉員因電政府請與法使交涉令滬領事取締學生會報告畢燕京代表瞿世英復提出由北京學生聯合會致一公函與法公使告以學潮之眞動機及情形請顧全中國民意全體贊成遂委法文專修館代表擬稿時巳晚遂散會 
　　吾於述此三大會而外尚須述一二閒事高等工業之風潮至今未能解决聞教育部對於洪鎔决擬令去職惟暫不發表擬待該校學生意興消磨已盡之時突然另易一安福部人爲校長聞此舉擬於將近暑假之時行之利用最高班欲畢業餘亦欲早日歸家之心理以解决此事惟此項消息已爲某部員漏入工校學生之耳以是工校學生迺大爲戒備 
　　北京各種新出版物一時雲蒸霞蔚舊式出版之定期者如國故月刋巳以經費不充暫停雖其中舊人物尚有重興之計畫不知何日方能實現女子高等師範文藝會之文藝彙刋其第一期本與國故同形式同内容第二期（四月一日所出）則内容巳爲新舊兼採而形色則同新中國雜誌矣然在此時期中迺突然有一唯是雜誌之組織是誌之内容實爲全舊其發起人皆北大舊派國文教員如林損陳懷等餘多國文門學生其經費皆由林陳負擔不日將出版是亦第二國故也（二十四夜四時） 
[魯閩兩案最近形勢]  
　　日本催議魯案我國催决閩案 
　　山東問題自日本提出通牒後政府抱定延宕主義旣未駁回亦不答覆頃據日人消息日使舘昨奉該國外務省訓電以德約批准以來關於德人在山東一切權利巳完全移歸日本中日兩國間自應早日開始交涉以資結束乃中國方面不諒此旨拖延至今致雙方權義無由進行實爲遺憾今者時機已到無可再遲應由使署卽日根據上述理由向中政府催促開議等語聞小幡公使接電之後决於日内親赴各部陳述此意 
　　福州事件近正在停頓之中昨聞當軸以閩案久懸恐生他變又因各省學潮復起特責成陳次長對於前此日使所答覆我國之三項擬就回文於二十二日午後二時由外交部某秘書送往日本使館該項回文内容係對於前日日使所答覆三項有所解釋並含痛駁之意（一）閩案係由日本人無故加害中國人而發生當然須單獨談判不能夾雜其他問題（二）根據雙方調查員之報告日人在中國内地擅帶凶器自由行兇罪屬應得當然須由日本方面向中國道歉（三）因上述理由及種種人證物證我國被傷害人民日本須絕對負有賠償及處罰凶手之責任末並含有勸告之意以日本若仍不能諒解則中日兩國國民之感情倘因此而生影響中國方面頗爲遺憾云 
[黎黄陂之魯案談話]  
　　山東省公署外交秘書徐東藩於二十二日晚快車由京抵津翌晨往英租界進謁黎黄陂於其寓邸當經黎氏即行延見徐君首力陳山東問題緊急情形次詳述此次在京以私人資格與各當局外交團在京名流及各國駐京新聞記者陳述討論山東問題吾國應取之態度及進行種種之方法歷一小時半之久頗爲黎氏所嘉許後徐君叩詢黎氏對於此項問題之意見據云如將來國際聯盟不能以公義正道解决吾國山東問題則國際聯盟亦必歸於無用世界將不知如何若吾國竟與日本直接交涉則非但無以自解於不簽德約而日本必實行二十一條件之要求各國從此援例亡無日矣語極簡决破的談畢黎氏留徐君在邸午餐席間復暢談吾國目下國内和議情形及將來吾國政治須適應於世界潮流之趨勢以期强固國本得躋吾國於列强之林末後徐君復勸黎氏趁此機會到歐美各國游歷一次以便考察各國之社會政治及種種情形黎極稱是並云此實彼之宿願無奈在目下情勢而有所不能殊可慨也暢談至午後二句鐘始興辭而出 
[北京中行股東會之風潮]  
　　安福股東大搗亂 
　　昨日（二十四）中國銀行在江西會館開第三次通常股東總會開會秩序如下（一）振鈴開會（二）主席致開會詞（三）報告及討論（甲）報告上年營業狀况（乙）監事報告上年决算案（丙）民國八年份盈餘分配案（丁）修改本行章程案（四）閉會午後二時始足法定人數由該行總裁馮耿光主席首先宣佈股東會監事報告書其原文謂本行八年上下兩期决算表册由總管理處先後送到查八年底全體負債項下計三萬一千三百九十七萬四千八百三十九元二角二分資産項下計三萬一千七百四十三萬一千一百七十二元四角三分綜計資産總數超過負債總數三百四十五萬六千三百三十三元二角一分而係八年全體總純益之數所有各項决算表册業 
 
 

Page 7

 
 
經復核無誤特此報告云云主席報告畢到會有某股東發言認此項報告書簡略太甚要求將詳細報告書當衆宣佈主席謂此項報告概括無遺無異於按册報告又有少數股東對於資産負債表損益表謂有表而無案拒絕討論多數股東則以此種表式爲銀行普通之决算報告中外皆同且中行於兩表外並有營業報告巳較他行爲詳請予通過而少數一方仍堅持必欲補造决算書有主張三日内補送者有主張七日及二十日者亦有主張延會者其多數一方則反對延會甚力主席擬投票表决而少數股東把守票匭阻止投票股東有被毆者一時會場紛擾秩序大亂迨秩序稍定時巳近七時檢點會場人數已不足法定之額主席不得已遂振鈴散會聞該少數股東都係安福部議員云 
　　據另一消息昨日午後一時中國銀行股東在江西會館開股東總會議决八年度决算曁盈餘分配等事有解樹强王澤邠向乃祺鄭江灝等對於該行提出之表册大起責難謂董監事會應將各項開支詳細數目一一印册分配各股東經股東審查後再行議决分配决算等事嗣經監事李宣威答復謂全體科目煩瑣斷非一時所能印就該股東堅執前議要求先行停會於時上海湖北各地遠來之股東亦復堅持反對要求投票表决主席見兩方爭執恐致决裂以延會先付一表决詎解樹强奔至票匭之旁兩手抱定票匭不許投票各地股東遂相率退席主席無法只得宣告延會當時有天津股東唐某憤慨異常而各地股東表示以後不敢到會者亦復頗居多數上海股東代表則巳電滬報告會場搗亂狀况主張另謀對付方法其電文如下上海中國銀行轉股東公鑒四月二十四日開會股東中有安福部員多人藉口報告决算不詳肆意搗亂力主延會多數股東以本年報告實較上年爲詳不主張延會主席以兩說投票取决而該部員等竟至擁守票匭不准投票且有因往投票而被毆者多數股東在此勢力範圍之下無法律之可言惟有忍辱而散另謀相當對付特先電告並希抄送登各報上海股東代表桑鐵珊孟蒓蓀由京發 
[京華短簡]  
　　昨日（二十四）星期六爲閣議例會之期靳及閣員於十一點先後到齊越二十分開議重要議案計有六起（一）福州交涉問題虚懸多日邇來閩省各界迭催開議陳代部提出討論結果交由外部正式備文敦促日使賡續談判（二）補助留法華僑協會經費案駐法岳代辦電請補助華僑協會經費每月五千佛郎討論結果財政奇絀實難籌畫由院電復岳代辦查照（三）本年九月舉行普通文官考試派郭則澐爲籌備處處長陳希賢爲坐辦結果照原案通過即日呈請明令發表（四）國史編纂處成立呈請撥付開辦費結果交由財部撥撥開辦費二千元至經常費用依照從前國史館規定此外對於雙崴外交東北邊防兩案詳密研究爲時頗久尚有給勛案數起略事討論時屆下午一點散議由李薩晉府報告 
　　拉門德不日將經由日本返國報告此次東游之成績至拉氏到京以來可云無日不在宴會之中惟最近與財部非正式之接洽頗可注意聞財部當局所希望者在商量一二種之小借欵以接濟現在之財政但拉氏以全力進行銀團之組織對於此項小借欵恐有妨大體故未能承諾而大借欵又須俟銀團成立並中國南北統一有確定清理財政計畫及有確實相當之抵押品後方可保障投資之穩固故無論大小借欵非一時所能就緒 
　　美國舍路埠大學函請我國選派工商學生一事開巳由教育部擬定辦法七條探誌如下（一）農商教育兩部每年會同考選學生二十名指定科目赴美國工場實習（二）此項考取學生每日給予川裝費國幣三百元由兩部分任之（三）此項學生於指定科目實習完畢後由兩部會同考核成績合格者由農部紹介或發交各工廠任用（四）與此項考選者須具有下列之資格（甲）國内甲種工業學校畢業或具有相當學力及工業技能者（乙）體格健實確能耐工作之勞者（丙）普通外國語文確有根抵者（五）學生在美時應受留美學生監督之監督及中美聯合會之指導（六）學生倘遇政府調用必須即時回國（七）此項考選辦法暫以三年爲奉期滿後應否繼續考選派遣由兩院届時酌定 
意大利飛機第一架巳於二十二日到廣州交通部對於意飛機之招待頗有疑義曾毓雋以意政府扣留華乙船尚未放還則吾與意政府之意見未能融化前次政府决定從優招待意飛機一節此時應否履行請閣議裁决聞靳雲鵬於二十二日接意使王廣圻電復謂華乙船可望釋回故對於意飛機决議依照原議招待外次陳籙亦以招待爲請故結果决定如禮招待 
[廣州之軍府與國會幾乎人財兩空]  
　　軍政府現以關税餘欵尚未交涉停妥以致經費奇窘雖經設法向各機關挪借亦屬緩不濟急因聞粤漢鐵路總公司存有現款二萬餘元將以準備分發各工役人員費用特派副官於十九號下午三句餘鐘帶同兵士二十餘人前往該公司會計處擬將存欵提取以抵該公司前欠軍府應解餉項詎該會計處長源某以凡來提欵者須得總理簽字方可該副官遂往見温總理討論良久温遂簽字交由該副官轉往會計處領取不料會計處又以雖有字據尚無總理小印爲詞不肯將欵交出該副官遂再往請温總理蓋印惟温已經外出該副官勃然大怒公司辦事人見此情形陸續他去該副官回會計處而源某又已别適只得帶同兵士空手而回 
　　三議長離粤之後多數議員亦相繼而去而少數議員亦有尚持觀望態度者又以三議長護法三年勞苦較他議員爲多其對於時局之視察亦較他議員爲眞切多數議員以信任三議長之故决意隨同三議長赴滬以期另造一種新局面除大部分議員已由香港搭船悉數赴滬外最近調查所有新疆輪船曁泰順綏陽由粤開行兩院議員幾有盡數他去之勢存留者殆巳寥寥無幾計搭新疆輪船赴滬者直隷有王觀銘等奉天有李秉恕等黑龍江有姚翰卿邵仲康薛珠等山西有羅黻石璜等安徽有張秋白等江西有朱念祖等全船計共七十餘人而尤以山西黑龍江兩省爲最多幾於全體偕行泰順船有丁象謙呂蔭南等十餘人綏陽船有常恒芳李伯荆等十餘人其尚在香港等候郵船啓行者有呂志伊王乃昌等數人大約不出一星期亦全行赴滬矣其目前尚留粤中之議員約可分爲三種（一）屬於五十號石行會館重要分子伊等以黨派關係之故自不能與三議長同其行動惟據其個人聲明謂議員以國會爲主體議員之所在即國會之所在倘兩院同人多數集滬是滬上即爲國會之所在廣州國會當然不能成立彼時吾儕自當赴滬以勉進議員之職務惟在上海國會未成立之先吾儕爲黨義所拘束暫時固猶未便去粤也如劉某王某均曾有此聲明此項議員吾人深信其於上海國會開會時必能多數赴滬惟目前尚未能耳（二）平昔號稱中立派之議員亦有赴滬之意思惟最近因某方面出而運動漸有幾分留粤之心據聞凡屬中立派或其他各派能暫留粤者每人均給予優待費其數目有謂爲千元者有謂爲六百元者有謂爲四百五十元者按此爲内幕中事外人固不易得其眞象也（三）議員來粤護法三年其携有眷屬者固不少而隻身客居者實爲大多數枕衾凄寂勢難久耐因之媒娶粤女用以藏嬌者有之當此一旦遠行諸姑姊妹灑涕惜别所謂門前便是離鄉路欲上征鞍又暫停美人旣整裝不發阿郎遂不免停驂以待兒女情長英雄氣短此項議員固行又不是不行又不是也無巳則略爲數日之勾留耳 
[西南時局之解剖談]  
　　粤報載某要人談話云今日南北之實力皆在七俠五義之手此俠義二字吾人本不能擅爲稱道然爲避免綠林名義不得不以俠義目之俠義者起自草莽腦筋固與學堂出身不同者也此北方張作霖所以排段徐南方陸榮廷所以排孫唐此孫唐易與段徐合陸易與張合也當雙方交合之時本欲打成一氣互助所排故八省聯盟與滇桂問題同時發生段氏赴團河伍氏去香港又同時發生蓋將聯貫脈絡便於各執牛耳也不料彼此皆有勢力不易推倒於是趨於搶先議和之途此上海方面議和軍政府卽致電曰聞孫文等與北京段祺瑞單獨接洽和議此舉實可駭異孫文早離廣州孫洪伊久居滬上事實旣不能代表西南論資格早爲局外之人而段祺瑞則專任邊防督辦亦不宜干涉政事此等接洽西南政府不能承認云云北京方面和議吳景濂即通電曰軍政府現已不足總裁人數岑陸等不能代表西南議和如與接洽萬難承認云云此中接洽經過我人巳可窺見一斑以目下情形觀察上海已有總裁三人合唐繼堯而爲四人彼必以四總裁名義組政府國會與北方和蓋彼有言曰與其犧牲護法言和不如某等親自交涉何必付諸陸岑之身然陸岑豈肯甘心亦必支持軍府殘局保留數十議員以與北方和吾固言段系不肯與陸岑和段系直系皆肯與孫唐和者現聞上海方面已由兩總代表密約議和大綱内容已見各報如能成功則所謂俠義者必見勢不佳變强硬而爲軟化然此俠義者擁有勢力較各方爲甚如使終久得志决非中國之福吾人當力爲排斥也云云 
[罷課聲中之贛學生請願]  
　　南昌學生聯合會昨日開特會討論長江各埠罷課事件經衆議决派代表要求軍民兩長速電政府限五日將外交方針答復今日（二十二）該會代表卽往軍民兩署接洽先赴軍署請入賜福堂由陳督接見各代表將來意報告謂近日各埠憤外交之失敗均已罷課本省各校昨特開一緊急大會討論結果則請軍民兩長轉電政府懇將日本通牒駁回如政府猶不明白答覆本省各校卽與全國取一致行動宣言罷課督軍愛國愛民諒能俯從愚見言畢卽以呈文遞上督軍接閱之下非常贊成並云此件呈文做得狠好刻日即行轉電政府諸君靜候答覆可也諸君熱心愛國實堪欽佩嗣後如有致政府要電本督軍可以代爲發出又謂江西處於内地風氣晚開各地旣巳創舉於先本地自可倣行於後但遇一事總須留些餘地幸勿操之過激免傷惡感此次查焚日貨固極痛快但奸商偷運如故殊堪浩歎又洋貨公會代表一再請求干涉本督軍自五四以來未曾稍購日貨如日昨命茶房買牙粉一包誤購日貨比即差人調换務望諸君仍以提倡國貨一語奉勸同胞一面迅電上海學生總會責其切實檢查庶幾偷運或可爲之稍減也言畢督軍并以北京來電出示學生代表大旨謂政府無直接交涉之舉代表始鞠躬而退出署後即赴省公署見省長後代表等卽將來意聲明畢卽出呈文省長接閱之下大不謂然徐云外交問題政府自有辦法你們學生不宜過問你們年輕無識被人利用各地雖已罷課其奈政府何你們好好回校念書這個禀子我不能批代表等當即答以此次來意非關罷課問題就所上呈文亦無須批示務請省長將學生意見轉達政府足矣省長又云你們年紀又小經騐又少譬如日貨一層係商人血本辦來你們任意搶刦焚燬實在違反法律並連聲說豈有此理代表欲再發言省長則大駡一頓並引學生讀洋書爲比例學生代表見其過於腐敗遂憤憤而出「學生上兩長呈文從略」兹錄兩長代學生之轉電如下北京大總統國務總理鈞鑒頃據江西各校學生來署呈稱竊自外交失敗國本飄摇青島雖拒絕簽字主權尚未能收回乃國民則誓死力爭而政府仍遷延不决上年軍事協定之密約尚遲宣佈日本直接交涉之通牒未予駁還是猶作繭自縛聽人宰割國以民爲本民依國爲命政府受人民付託之重當國家危急之時噩耗頻傳情勢愈迫國事難堪再誤民意豈可重違羣情呼籲涙竭聲嘶而對於外交問題迄無明决表示共懼國亡之無日人心安得不危疑青島乃中國門户山東爲文化策源若不爭回是無中國務乞轉電政府刻日明白宣示以定國是而安人心等情環懇代電前來該學生等痛哭陳詞實出忠憤關於外交辦法政府如何主持務乞明賜宣示以釋羣疑而慰輿情謹電轉陳無任待命之至陳光遠戚揚養印 
[杜威在中國科學社之演講]  
　　科學與德謨克拉西 
　　中國科學社自春間領得寗垣成賢街文德里官房爲社所卽一面修改屋宇一面向各國購置書籍爲開辦圖書館與研究所之預備最近杜威教授來寗值該社屋宇佈置亦粗已就緒因於四月二十二日下午三時在該社社所開會歡迎杜威教授並請教授演講科學與德謨克拉西是日演講不用繙譯因到會者五十餘人大都皆能直接聽講英文者主席爲胡剛復博士胡君致介紹辭謂杜威教授之名爲吾人所習知無待介紹惟本社在此新社所舉行第一次通俗演講即得名學者如杜威教授者發端斯誠難得而可榮幸者也教授演講辭如下 
　　今日得在此風景宜人之社所演講實可愉快且知諸君經營此屋爲時甚促尤可賀今日題目爲科學與德謨克拉西似易滋誤解吾非欲以科學之進步證明德謨克拉西但欲從歷史上述兩者之關係而已今先言兩者之心理的或偶然之關係 
　　（一）階級思想希臘學術由羅馬時代基督時代傳至十六世紀未嘗變更自十七世紀近世科學與政治始同時出現希臘哲學與中國孔學均趨向於貴族思想科學革命自十七世紀以後使人心趨於平等去成見不重古人遺說故精神一變希臘學說謂質與力均有性質之異同因之有階級之别日之光熱因其源異遂視爲特殊之光熱今則知其性質與他物所發之光熱無異原質者今人皆知遍宇宙無不相同希臘人則以爲原質亦有等級猶社會之有階級天最高遞降而至地面天日因居高而有統治萬有之位置地最低故受制如奴隸殆猶法律之由上及下也當時哲學家常視德謨克拉西爲紊亂之源故亞里士多德謂奴隷爲天然所當有（未完） 
[南京快信]  
　　省議會調停學潮學生方面堅持須北京政府允許所要求四條始肯上課聞上海總會昨又派人來寗報告連日軍警擊傷學生情形風潮愈烈 
　　省議會擬公推數人赴滬與教育會商消弭學潮方法 
　　省立各校長有主張解散學生之說學生聯合會昨具函向各校長質問 
　　省警廳勸學生勿檢貨免釀風潮學生亦恐傷商界感情現决停止聽商界自發天良 
　　院電李督嚴重取締學界舉行五四週年會 
　　外部派陳廣年調查日人在蘇擊斃兵士案昨事竣回京聞李齊兩長以此案就地不易解决擬即移京交涉 
　　省議會議員昨又續到七人不日可望開議 
　　省議員孔昭晉提議禁止蘇省行銷彩芬案卽付討論 
　　米價仍步漲寗垣各公團昨公函省議會請維持 
　　北代表江紹杰昨由京抵寗即轉車赴滬 
　　杜威博士不日赴南通演講張復初昨由通來寗歡迎 
　　意飛機不日抵滬李督改派温世珍赴滬歡迎 
　　駐鎭第十九師下月一日實行改編爲一旅李督昨派石參謀赴鎭檢閱並監發本月份餉銀又新由滄州募來之備補兵一千八百名現奉令勤加訓練卽撥補各師旅團營缺額 
　　張作霖派鄒芥來寗謁李督有所接洽 
　　警務行政會議二十四日開議（一）警察學術課程推廣辦法案討論結果由處長訓令照辦（二）整頓縣警察積弊案討論無結果（三）規定警員名額案否决 
　　警務處規定各縣警佐薪水一等每月八十元至一百元二等六十元至八十元三等四十元至六十元 
　　浦口昨到由法回國華工一千二百餘名曹交涉員派員到站照料由軍警彈壓給資遣散回籍（以上二十五日） 
[杭州快信]  
　　省教育會因學潮問題昨午後又續開評議會僅到阮荀伯錢墨卿張佐時蔡寓仁四人不足法定人數宣告延會聞開會主恉因公衆運動場現駐有機關槍連操演該處爲學界課餘擊球之所要求督軍令飭該連移至原有操場操演俟通過呈請實行 
　　省教育會正會長經子淵至今尚在上虞原籍並未蒞杭副會長張廷霖（號屏青）本係教育廳第二科科長現已辭去副會長兼職 
　　學生聯合會昨報告各團體此次公衆運動場肇事案共傷安定兪復朗等三十五人一師朱仁五等十八人宗文陳卓等八人一中沈會春等六人專醫劉崇益等八人之江蔣鍾澤等五人女織江鴻等兩人甲商徐直等兩人甲蠶蔡建章一人 
　　盧督昨偕馬鴻烈赴滬與何代護使面洽要公 
　　嚴州森林學校全體學生一百五十二人昨由教務主任孟嶧聞督率旅行來杭寓城站東興旅館今日（二十六）先詣西湖蠶校明日至筧橋農校次第參觀列隊過市軍警誤爲學生又出游行羣起干涉告以原委始直達湖畔 
　　全浙典業公會今日開會議决成裕典被火賠償法 
　　岳陵改建後所賃市屋租銀現銀陸裔岳朝鼎等呈請核減盧督以租户衆多碍難照准該陵裔等旣稱生計艱難准每月酌給津貼十二元各房匀派俟全工告竣再行擬訂優待辦法 
地方通信 
[松江]  
　　追悼嚴救火會長商學各界於二十五日午後假座商會爲前救火會會長嚴夑臣開追悼會各區救火會會員均衣制服到會隨同公奠是日男女來賓不下數百人輓額輓對都千餘件代理郭知事亦派二等警佐宣杏颿代表蒞會開會儀式先報告追悼理由極言嚴君主持松江火政并施材施醫等事無一非造福鄉人次公祭次來賓演說最後由家族答謝而散 
　　滬潮中之松江學潮松江學生會得上海警耗特假天恩堂開緊急會議到會者有省立三中景賢女校慕衛女校聖經學校等議决先勸各校一齊罷課再謀進行惟各校對於罷課問題頗多懷疑慕衛女校首先提出質問稱該校外國職員曾有今日罷課今日即將學校解散之宣言如果此言實行應謀何法對付衆謂姑俟成爲事實時再開緊急會議而散現聞除三中外均未遵議罷課至警署方面得此消息後已於二十五日召集各區巡官會議防止學潮擴大辦法矣 
[蘇州]  
　　開會追悼胡宗漢蘇城各界二十五日在虎邱山冷香閣開會追悼胡宗漢雖終日風雨而各國體及個人到會者猶得萬人以上秩序井然各團體依次行禮均由擁翠山莊大門而入從冷香閣後門而出各要道所在除由間區警察署派警及總廳保安隊警士巡察外並由各界聯合會臨時委員及山塘商學聯合會會員隨時照料至下午四時許散會開會秩序如下（一）行禮（二）報告開會宗旨（三）各界代表演說「計十人全國各界聯合會代表韓致祥吳縣教育會朱慰元聖公會愛國團謝集成山塘商學聯合會黄滌之學生聯合會湯廉珩永安龍社殷勤之萃英中學顧忠愛國恒志團袁紫福農業學校王君工業學校胡君」（四）代表胡氏家屬答謝各界（五）摇鈴散會 
[揚州]  
　　美漢中學罷課揚州美漢中學本科學生亦繼八中商業之後於二十五日宣布罷課并依教會學校通例即時全體出校其宣言書略謂敝會中學部遵全國學生聯合會議案定於二十五日全體罷課與全國學生取一致行動罷課目的如下（一）駁回日本要求直接交涉之通牒（二）閩案嚴重交涉（三）蘇案主賠償撫恤懲兇道歉（四）取消軍事協定（五）釋放京津代表惟諸父老昆弟輔正之云云兹將其通告錄下上海申報轉全國各界聯合會全國學生聯合會總會各省各地學生聯合會各團體公鑒敝分會中學部遵照全國學生聯合會議案定於二十五日全體罷課特此奉聞揚州學生聯合會美漢分會中學部叩有 
　　八中宣誓游行省立第八中學學生於二十四日下午一時半整隊出發各生均持良心救國一心愛國爭回國土爭回國權之小旗冒雨至教塲行宣誓禮時適大雨制服透濕而秩序非然宣誓禮共八節（一）總幹事報告宗旨（二）奏樂（三）全體立正（四）高唱國歌（五）幹事宣讀誓詞（六）三呼中華民國萬歳（七）奏樂（八）游行所經街道由馬監巷出校至東關街財神廟運司街教塲街轅門橋多子街大儒坊參府街教塲漆貨巷北柳巷大東門院大街通泗橋五師校舍「於該處奏樂唱國歌」古巷太平橋小東門多子街左衛街皮市街羅灣街瓊花觀街返校 
　　萬國儲蓄會圩分會現狀萬國儲蓄總會南京分會經理孫慶雲近爲發展會務起見特請十二圩鹽棧余炳堂在圩組織經理處附設於十二圩商會内並延請高吳兩君贊助一切已於四月一號開幕聞入會者頗爲踴躍云 
[安慶]  
　　五誌商學界之風潮皖學生十九日罷課游行被西路商團捕毆一案受傷學生連日經醫院調治大約可以無虞本星期五檢察廳已將此案提起公訴當由審判廳飭傳商界領袖及肇事各店夥均未到案旋即票提西路商團團長風岐山及吳福亭廣昌發方復泰等店夥并鳴鑼號召之宋小波到案開庭集訊結果將拘押之宋小波等先交由商人胡孟旃保出聽候正式裁判省署方面刻己嚴令教育廳轉飭各校謂如下星期一再有罷課行爲應將一切經費先行停止云云故各校教職員及學生代表刻正在討議中 
[廣東]  
　　罷工風潮已解决港政府與各廠主見罷工舉動日漸蔓延特着香港華人機器會轉達省城機器總會謂各工人舉出全權代表數人到港正式談判經由省機器總會舉出汪敬之陳耀南馮次庭陳耀輪四君爲全權代表於前星期六日上午在渣甸寫字樓與華民政務司及各廠主爲長時之討論是日各工人代表允減至三成半各廠主則對於車床打磨兩業允增至三成二惟各管工科文不在其内至鑄造及打銅電器木樣等業則略爲增加惟各工人代表未能滿意仍無結果昨日各西廠舉渣甸洋行大班贊臣君爲資本家代表與工人代表四君仍在渣甸行談論至下午七時已有完滿解决其條件爲凡受傭各廠之工人如在此次罷工之列者均一律增加三成二五各管工科文在每月百元以下者亦同樣增加其每月百元以上者則增加二成經彼此雙方滿意簽字並由羅文錦律師見證簽字諒不日即可照常復業也 
　　新會破獲妖道機關妖道洪務生來自清遠飛霞洞自稱道長在江門設立乾坤道堂並在會城詩書街蒼蒲巷尾設立渭源堂招引男婦入道頃爲黎知事偵悉於二十九日午間調集東樓張所員南樓唐所員西樓陳所員得勝廟黄所員齊到齋堂僞稱欲入道冀得偵查内容到時在坐者有周徐二人見勢不佳即行遁去所員等乃將洪務生戴梁氏李某二人拘住並執得入會册一卷誓詞一束一併解回訊辦當所員入内搜查時見有密室一間内有鐵床香氣撲鼻樓上大廳則有睡床二十餘張每張床有枕頭數個機器爐帆布床羅列兩旁且見男女褻衣多件其男女混雜不問可知矣另函云新會黎知事於十七號午飭令第一區警署所員黄强之陳漢督警馳至城内倉蒲尾齋堂搜查該齋公齋婆不知因何預知消息飭其長駐食齋之年少婦女搬遷一空祗遺半老齋姑四人迨入搜時中有兩齋姑踰牆走脱及所謂協理梁耀南書記余雁賓亦登瓦面而逃當時祗將總理洪務生及齋姑梁張氏戴梁氏三名拿獲時適有梁榮偕葉同明入該齋堂勸捐欵項修築西門外賣寮洗馬潭橋故亦被并獲解縣計當時搜出簿據自今歳起洪某已收入齋姑所繳會欵七千餘元但查洪開齋堂多年以前獲騙之欵尤爲不可勝計至梁榮葉明兩名即由邑紳何子岑呂值三赴縣保釋洪等則押候核辦 
雜評一 
[宣布方針之時會（訥）]  
　　此次學潮之後政府對於外交方針當有一種表示此一般國人之所望也今日之所表示萬不可再如迭次之所表示僅以空言搪塞而無一切實保證此尤國人之所望也况值日使催促答覆之會政府如何應付必籌之巳熟果能本民意以應付之乎則今日之答覆正　日表示之機會也亦卽對國民表示之機會也 
　　若再躊躇而延宕之則坐失矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[各公團之學潮善後辦法]  
　　前日（二十五）上海各公團代表及各校教職員不期而聚集江蘇省教育會討論學潮善後辦法至兩點鐘之久經各代表先後報告調查工商各界對於學生之態度與去年不同各代表因未悉學生罷課之目的是否專爲拒絕魯案直接交涉及宣布取銷軍事協定等問題因請某代表招學生聯合會代表派員到會詢問意見并經某代表詢以學生聯合會何以忽然發出推翻政府之傳單以致官廳宣布戒嚴傷及多人幾成不可收拾之局面據上海學生聯合會代表報告學生主張專爲政府外交態度太不明瞭極願有重大之犧牲爲京津學生之後援促其覺悟至推翻政府之傳單並未由該會議决等語當經某君再三致詞忠告學生代表並不以爲逆耳最後由各公團代表切囑學生代表轉致該總會主持者從速自籌妥善之法以期不失内部之同情云 
　　昨日（二十六）下午二時各校同人繼續討論罷課問題結果由江蘇省教育會上海縣教育會上海縣勸學所公啓全國各學校附錄公啓如後 
　　敬啓者此次上海學生罷課據其最初宣布實爲力爭外交問題不意二十二二十四等日有軍警蹂躪男女學生情事以致工商界亦有一部分之輟業現已回復原狀此次學生行動心地純潔早爲各方所共諒惟政治混濁非一日所能補救此後國家前途全恃諸青年奮勉學業修養知能以儲實力而培元氣長此犧牲寳貴之光隂决非救國良策愛國不廢求學之名言諸青年定能記憶所有蹂躪學生之軍警業由省教育會函請代護軍使加以相當之懲處兹集各校同人會議由各校教職員勸導學生卽日上課所有外交問題各團體自當繼續協爭斷不忍聽諸青年獨負其責也敬希公鑒江蘇省教育會上海縣教育會上海縣勸學所啓 
　　附江蘇省教育會復上海縣知事署函敬復者昨奉台函祇悉一是此次各校學生經各教職員多方勸導在星期四以前本聞於本星期一起有陸續上課之希望不幸發生軍人與學生之衝突致爲激烈者所利用演成星期六之慘劇現仍當相機勸導俾趨正軌亦望官廳方面嚴飭軍警勿有軌外之舉動庶幾共趨法治不再生意外之風潮尚望轉達軍警各機關實爲公便專復敬頌公安江蘇省教育會啓四月二十六日 
[軍學衝突風潮之昨聞]  
　　商店一律開市本埠中等以上學校罷課後至二十二日兵士毆傷學生二十三日起工界罷工商界罷市二十四日軍警又毆傷多人詳情迭紀前報昨晨始城内外及閘北大小各商號一體開市營業恢復原狀矣 
　　盧永祥回杭浙江盧督軍兼松滬護軍使自得何代使豐林急電報告上海學潮擴大城廂内外相繼罷市請爲指示方針等情當即親自來滬規劃消弭方法並布置防務連日在軍署開軍事會議極爲秘密現已籌商妥當故盧兼浙督卽於昨晨（二十六日）乘杭班七點五十分快車回杭楊交涉員率同陳世光楊小堂等到站歡送 
　　受傷學生狀况日前護軍警毆傷之學生輕重不等兹悉中華職業學校受傷之黄麒　昨日腰間腫起據醫生云恐有性命之虞其餘如吳開先譚邦豐孔墉黄經施家森等亦頗沈重上海學生會請江逢治博士診視江博士辭不取費該會頗爲感激 
　　戒嚴中之種種松滬護軍使公署自頒發戒嚴令於前晚（二十四）起每晚十時半爲始實行斷絕交通各界人士出入者須執有軍署警廳之通行證沿途交由軍警查騐明確方准放行聞使署所頒通行證式樣分爲兩種其一爲潮藍色布爲預備外人所用（駐滬各國領事團等所領取）其二爲白色布分發各機關商會等所領用昨已將以上式樣訓令淞滬警察廳轉傳所屬各區署所隊一體遵照以待屆時查騐 
　　郵電檢查一事現因戒嚴時代更爲嚴厲故對於中學以上各學校及學生聯合會等所發之郵電現均注意檢查並聞華界電話局亦加意防範對於前項打電話者概不代爲傳遞消息 
　　本埠自戒嚴後高昌廟兵工廠廠長謝邦清以軍廠爲製械重地自應加意防範故在廠辦事人員給予憑照工人則給銅牌一塊隨身携帶以備查騐入廠大門前由四師十六團加派兵士十餘名荷槍防守廠内各出入要道均有荷槍兵士駐防一應閑雜人等概不准入内江南船塢總辦劉冠南對於工人亦發給白布一方上蓋硃印懸於胸前以示識别而免混雜 
　　昨日西門一帶已無學生踪跡故駐於該處之軍警日中已撤回公共體育場大門仍閉有軍士數十名防守斜橋及西栅門之荷槍軍士日中亦已撤去夜則雙崗實行戒嚴高昌廟華商電車盡頭處駐有荷槍軍士十餘名防護 
　　何代護軍使查得南火車站亦劃入戒嚴重要線内爰於昨日令飭砲四團第二營營長梁有諒選撥砲兵一排以二十名駐於南車站防守其餘派在自車站沿軌道至西棚外爲止一段鐵路上往來晝夜游巡以資防守 
　　浦東楊思港口之火藥庫爲軍廠存儲各種軍用要物之區平時祗有軍隊十數名防守故由步兵十六團王團長令第一營張營長撥兵一連渡浦往該藥庫防駐 
　　駐防閘北陸軍第十六團步兵接軍署戒嚴令後除入晚在各要口阻斷交通禁止行人來往外日間並有荷槍兵士在小街僻巷搜查學生演講故男女學生已不往該處演講云 
　　浦東警察之防範淞滬警察第三區署長曾永奎以浦東沿浦一帶工廠林立工人計達數萬現值浦西發生學潮之際恐學生渡浦至各工廠門首演說激動工人罷工情事連日除親自督同長警赴陸家嘴英美烟公司日華紗廠祥生鐵廠爕昌火柴廠等處嚴密調查外並通函一二三各分駐所及騎巡游巡二隊長按段調查昨接各分駐所先後函復並無學生至附近工廠演說情事曾君巳據情轉詳警廳核奪矣 
[護軍使勸學商工之布告]  
　　松滬護軍使署昨發布告二道照錄如下 
　　（其一）爲布告事照得愛國之忱人本同具職責所在豈容逾越學生以勤學爲職志學成即可以報國何得於求學之時爲干政之舉即云外交緊要欲作政府後盾亦只能爲法理之主張不應有法外之行動况學生所要求電答之端迭經外省各機關向中央電爭巳答以决不放棄國權揭明要旨國際聯盟時機有待學生自當靜候解决更不容輕率暴動影響治安不謂罷課以後到處演講復强迫工商附和使之罷市罷工近更阻止電車通行實屬擾亂地方秩序甚至發布傳單日刋意欲推翻政府另建民國罷工罷市抗税抗捐種種悖詞儼同革命此並非爲外交問題直至搆成内亂此並非爲政府後援直是自戕政府本使再四思維吾最所敬愛之青年學子决不出此嘗見學生游行恒有小兒與流氓羼雜其間童子何知安識國是無賴結合意在攘刦此輩豈可言愛國乎是必有奸人隱策其後利用學生之名爲前驅彼今日借學生以快其犧牲異日必舍學生自圖其私利吾願吾青年學子幸勿受其簧鼓也除迭經出示曉諭并實施戒嚴法以資保衛外特再剴切勸告各學生務各警省及早上課勿虚擲光隂而廢學業勿輕聽人言而受煽惑勿游行結合而招非類勿妄發言動而越常軌師徒宜盡規勸之誠責在校長子弟宜循趨庭之戒責在父兄經此次勸告之後倘不受師長之約束不遵父兄之誥誡不願上課不願息禍是不可與我最敬愛之學子爲伍實爲擾亂地方之暴徒現已自甘棄學即不當以學生論自甘試法即當以法律相繩勿謂言之不預也切切凛遵此布 
　　（其二）爲布告事照得近日滬上學生相率罷課游行演說言詞激烈迭經分飭廳縣勸導制止並剴切布告曉諭冀以開學生之覺悟維地方之治安不料愈演愈烈逾越常軌甚至有一般無業流氓攙雜其間分向華界各市場迫令罷市並復阻止電車通行散布傳單日刋昌言革命擾亂人心莫此爲甚以致各商家迫於强暴問或茹痛暫從情非得已我良好工商血本直同生命損失誰負賠償自維保護有責實切疚心本使爲維持秩序計不得不宣布戒嚴以期安地面而靖人心夫工人謀工以保身人人能保其身即所以愛國商人營業以養家人人能養其家亦即所以愛國我工商人等本此理推之必羣以學生之託名愛國而率行罷課者爲大不然斷不宜受其愚弄失工商之本業自取困窮徒受紛擾其有假借學生名目希圖乘風打刦者可斷知其爲無身無家之流氓不當以學生論並不當以工商論直是搆禍亂民惟有從嚴逮辦除暴安良以靖地方除迭經出示曉諭並實施戒嚴法以資保衛外合再剴切勸導各工人應即照常營工各商人應即照常營業電車亦卽照常開車以利行人倘有不逞之徒不遵勸告仍敢假託名義煽惑擾亂者定即逮案重辦决不姑寬其各凛遵勿貽後悔此布 
[汪精衛西南大學經費保管論]  
　　汪精衛君昨對於保管西南大學經費問題有所評論兹錄其言如下 
　　保管西南大學經費之議發自廣肇公所各界有贊者有否者愚就於此問題欲有所言西南大學大綱已於今年二月二十六日在政務會議完全通過矣如以此大綱爲未善可依一定之手續面修改之未修改以前則有奉行之必要此等原則關係重大守之則吉違之則凶大之國際小之三數人團體莫不如是非獨西南大學爲然也依此大綱所規定西南大學收入數目爲開辦費一百萬元常年費八十萬元支出數目則開辦費若干常年費若干皆揭於預算表將來之校長及現時之籌備員皆不過實行此預算董事團則隨時稽查其實行與否如有不實得提起公訴是則保管之權早有所屬無疑義之存在也且今之持保管之說者輒謂此欵只有保管問題暫時無提取之必要斯言也愚所不解夫大綱自政務會議通過後當即日實行至今已兩月矣應開辦者如建築圖書館建築理化試驗所建築校舍開設編譯處準備教材在在皆須經費而經費則自提議至今未曾取得一文惟海外部取得經費十五萬元此爲海外部範圍内事與本部無涉也坐是之故提議已及半年大綱通過已及兩月而一事未舉愚實恥之而尤可痛者購買圖書購買理化儀器材料等事不乘今日中國銀幣價格高漲之時從速分赴歐美爲物美價廉之貿易而必蹉跎復蹉跎假使日後金價繼昻銀價漸跌始往購買則無形損失靡可數計中國萬事隳壞於無形皆此類也噫伍章兩公今已爲關餘而涉訟此其原因純然政治問題與西南大學經費無關特以關餘中有一部分爲西南大學經費故因而波及耳爲涉訟而銀行停付爲停付而西南大學經費無從領取此誠西南大學之不幸也此猶限於開辦費而已常年費所恃在於以後之關餘今聞以後之關餘北京方面亦將藉口而不復交付矣此則尤西南大學之不幸也愚以爲補救之法莫如於訟解之後或訟結之後即定一日期以交付西南大學開辦費俾得開始進行果其進行之際有收支不實之弊豈特董事團得而糾察之國人亦共得而掊擊之不然則大綱規定今年署假後即當成立預科今已四月爲期不遠屆期而不能舉辦當以何人尸其咎歟定期交付開辦費之議不特可使涉訟中之關餘得以確實爲大學開辦之用且可使以後之關餘亦得供大學當年費而無所乏蓋此大學雖爲西南軍政府所發起實己得全國人民之贊同果能進行則北京方面將無所藉口而不復交付也 
[關餘控案今日開審]  
　　章士釗以軍府代表名義控管理關税餘欵之軍府總裁外交總長兼財政總長伍廷芳於公共租界會審公廨公廨照例准單定於今日開審聞伍博士除延律師代表外派印鑄科長傅秉常代表到庭答辯云 
[紹興教育參觀團來滬]  
　　火車站中坐守一夜 
　　紹興縣視學陳曰淀與該邑教育界縣立女師學校附屬主任周開山縣立第一高小學校教育阮有壬東合鄉立熱誠高小學校校長徐乃普城區區立一二兩高小學校校長孫嘉范廣信清水私立鑑清高小學校校長張梓生等七人同趁滬杭夜班車來滬參觀教育李抵站下車該處適軍警戒嚴不准越雷池一步其時同乘該車來滬之客男婦幼稚約數十人雖迭向該軍警婉說述明來歷始終不睬於是陳君等不得已與各搭客覓鄰近小茶館借坐有在車站栅内席地坐守者比及天明始得北行昨日陳君等七人先後至縣公署第三科與勸學所投刺請晤述明原由請爲介紹分赴本埠各處學校參觀 
[揚州罷課之電告]  
　　揚州來電云全國各界聯合會全國學生聯合會總會各省各地學生聯合會各團體公鑒敝分會中學部遵照全國學生聯合會議案定於二十五日全體罷課特此奉聞揚州學生聯合會美漢分會中學部叩有 
[全國各界聯合會消息]  
　　致盧永祥書子嘉先生偉鑒讀漾電藹然仁者之言純出大公之心而取消督軍請自永祥始一語尤爲光明磊落洵足令人欽佩不置也夫今之督軍猶古之藩鎭也藩鎭爲禍之烈古人已言之詳矣然魏博成德盧龍諸鎭以及朱泚李懷光朱全忠之流其爲害也亦祇割據自雄稱兵犯闕危及一姓之宗社而已至若今之督軍其擁兵自衛勾結聯盟反抗中央無殊昔之藩鎭而禍國殃民更有過無不及干涉司法也阻撓行政也縱容部屬也栽種烟苗也包辦賭捐也特其罪惡之一部份耳張勳復辟顚覆民國督軍團實隂許之段氏毁法解散國會督軍團實明助之濫借外債養兵肆虐督軍團實擅專之改革以來九年四亂國家無一日安甯人民無一刻休息則皆督軍制爲厲之階也夫共和政體之下斷難容督軍制存在而督軍制之在今日已爲輿論所掊擊國人所嫉視即先生居督軍之位亦未忘督軍之害則欲爲民國長治久安計以解生民倒懸之苦非廢除督軍制不可國人聞先生之言咸欣然有喜色以爲天心果厭亂軍人其殆有悔禍之誠乎昔李嗣源見五代紛爭人民塗炭常焚香祝天願早生聖人以爲斯民主先生之心其猶李嗣源之心乎先生宣言國人旣聞命矣惟敝會同人有不能無疑於先生者共和國家首重民意今民意之所在一二武人必欲抑遏之以快私圖甚至摧殘不遺餘力先生督浙八月自謂與浙人感情素孚而對於救國運動曩持不干涉主義似能尊重民意者不圖京津慘劇乃再見於滬杭之間學生何辜人民何罪念及杭之西湖滬之公共體育場兩役不能無遺恨於先生也先生苟能實踐前言則宜約束爾軍警重視我人民愛護我學生毅然自决飄然舍去以浙江還諸浙人自治以爲各督軍倡則南北武人聞先生之風亦將同慙於心庶能悔禍自懺以恪守共和之正軌民治基礎於焉以立先生之功百世不朽矣否則徒託高蹈之言而無以慰國人之望人其謂先生何敝會爲民意總滙深痛督軍制之流毒於各督軍之善者則奬之其不善者則誅之無偏袒於其間以先生能善故進善言惟先生圖之 
　　評幹常會紀昨日全國各界聯合會開評幹常會翁吉雲主席李渤海紀錄主席報告（一）赴皖代表李宗鄴來函報告該處奸商肆凶情形（二）安慶派代表出席報告安慶罷課後學商衝突情形並希本會援助（三）陜西三原各界聯合會派康季堯代表該會出席（四）衡陽各團體來函報告日人在衡肆凶事實希全國一致力爭（五）滇國民大會來電云接渝商會電稱川商以日銅冒奥國之名售銷蓉渝造幣廠爲數頗多滇省以其破壞抵制特開國民大會反對並希本會一致反對經議决去電協爭（六）馮禹門來函報告在衡州情形（七）報告雲南代表張槐三張祖蔭返滇并代表本會接洽滇中各界主席致歡送詞（八）周霽光臨時動議上海學生慘遭軍警蹂躪本會應速籌善後辦法援助學生黄宗漢等均有建議遂散會 
[贊成廢督之公電]  
　　王宗堯致杭州電云杭州盧督軍鑒讀漾電深佩卓識身任督軍倡議廢督尤見愛國熱誠凡我國人莫不欽敬伏望積極進行見諸事實民國前途實利賴之王宗堯宥 
[商業公團開會預紀會議時局緊要問題]  
　　上海商業公團聯合會通函兩則照錄如下（其一）敬啓者頃因時局重要問題定於二十七號卽星期二下午三時與各路商界聯合會開聯席會議事關大局届時務希必到（其二）敬啓者國是日非民心日憤罷學罷工相繼而起軍警戒嚴如臨大敵當此多事之秋急應共籌救濟之策務請貴幹事自即日起每日下午四時至六時必於此時間内逐日蒞會隨時討論各抒所見公决應付方法事機急迫利害切身同屬國民幸勿自棄天職云云 
[新閘商界聯合會開會記]  
　　新閘商界聯合會於本月二十五日晚七時開職員緊急會議會長因事缺席衆推臨時主席岑炳璜嚴漢忠紀錄到會職員三十餘人首由主席報告今日總聯合會開會情形略謂昨日下午一時各團體赴公共體育場開國民大會時該處軍警正在毆擊男女各學生受傷者甚衆本會義務學校學生四十餘人及本會職員百餘人亦被軍警毆傷七八人受重傷者學生趙祖雲邱敬賢李志忠三人當送西醫張定安君處診治諒無大碍惟大小旗幟悉被奪去學生散隊而歸云云末宣告本會徵信錄業巳印就擬明日派發會員選舉大會擇日再定衆無異議議畢時已十鐘摇鈴散會 
[學生總會致蕪湖電]  
　　全國學生聯合會致蕪湖電云蕪湖縣商會鑒抵制日貨實爲國人公意尊處領袖商界理應予青年學生以相當援助國難日亟端賴共救尚祈力體斯意無任盼禱中華民國學生聯合會總會二十七日 
[世界勞動紀念大會之籌備]  
　　工業協會昨日因陽曆五月一日爲世界最新勞動之紀念日我國工人應作若何表示對此大典遂公集各界工人於該會事務所開會先期籌備一時蒞會者約百數十人公推該會會長主席報告開會籌備之理由旋經衆提議於是日午後一時應集合各界工人同往西門公共體育場開勞動紀念大會並於是日休工一天大衆一體通過末由主席提議恐各界工人不能周知遂議决特發一種最簡傳單以代通告議决即宣佈散會兹錄其傳單如下今天五月一日是什麽日子？是全世界工人的紀念日子五月一日是甚麽紀念？是「作工八點鐘！休息八點鐘！教育八點鐘！」運動成功底紀念這個運動怎麽會成的？是世界勞動者的「血」同「汗」造成的我們不該空過這個日子！我們努力造成這個日子！我們永永紀念這個日子！我們今天在甚麽地方開這紀念大會？在西門公共體育場是什麽時間開會？準午後一點鐘 
[電器工人之談話會]  
　　昨日下午七時本埠愼昌洋行之電器工人開談話會到者百餘人首先討論要求本行實行每星期工作四十八小時之限度討論許久復議電器工界聯合會回復請願中經過情形後有該會代表某君報告經過情形略說該行大約表示許可請諸君暫等一二日定有圓滿答復衆議决請聯合會再備函請該行卽速答復又次議定本星期五再行會議後該會代表報告五月一號世界勞動紀念日除交通生活關係外當全體一律休業一天如萬難停工者應當由該廠所發給雙工復議該日當每户一體懸旗慶祝及籌資贈送苦力同人之紀念品等事經衆通過時巳十時宣布敝會 
[意飛機卽將抵滬]  
　　頃聞意大利飛機定於今晨離廣州在福州略憇數句鐘即將開駛來滬苟天氣晴和則第一架可於今晚或明晨抵江灣云 
　　本埠意國領事館昨接廣州來電謂飛行大佐瑪西羅及佛拉林君已於今晨由廣州開駛來滬至澳門及福州二區略稍停息約明日午後抵滬意領事旋即電至廣州命彼等决於星期三來滬因飛行俱樂部已定於星期四晚八時在禮查飯店舉行歡迎大宴會云 
　　下星期一晚七時半本埠長官十一人在交涉署設筵歡迎昨日護軍使淞滬警察廳道尹縣知事海關監督及北京航空特派專使等代表商議籌備歡宴會舉定交涉署秘書楊小堂君爲籌備秩序主任訃發出柬帖邀請來賓者共計一百五十人云 
　　星期四晚禮查飯店中之秩序已籌備完全餐後舉行跳舞會由飛行俱樂部會長克勒克氏主席意領事及政府代表徐祖善等均有演說云 
　　星期三下午護軍使者將派軍隊江灣警察署派偵探至萬國體育場及附近保護當飛行家在江灣落地時本埠官廳之代表將正式慰賀萬國體育會將在該會會餐堂開非正式之茶會中央汽車公司已與北京政府訂約特備汽車爲飛行家乘坐至申倘遇必需時江南船塢工程師葉君將擔任修理飛機之責任此項飛機留置江灣時日間將由軍隊保護夜間由巡警保護飛機上之汽機三部及其他附件將移卸陳列於星期四在麗查舉行之歡宴會上是日之宴會已有二百人簽字舉宴意總領事巳請客三十人内有領事團本埠官廳防軍司令工部局局長意商會會長兼代理歡迎會主任信納君亦邀商會各首領及其他著名紳商 
　　今早歡迎會發出公函致各團體書記詢問各機關需訂歡宴會席上之座位此項歡宴之入座券麗查飯店及江西路三十八號意商會均仍出售 
　　文匯報云意國飛行家瑪西羅氏與佛拉林氏本可於今日或明日抵滬據最近消息二飛行家刻仍覊留廣州星期三日以前不致抵滬顯爲天時所阻駐滬意總領事今晨接上午七時廣州來電謂二飛行家大約於明日啓程前赴福州聞將小作勾留故星期三日以前不致首途來滬意總領事接電後即發急電至廣州請二飛行家設法於星期四日前飛至上海至薄暮猶未接覆按目下歡迎之程序定於星期四夜在禮查飯店設宴欵待二飛行家 
[教育廳長請杜威博士講演]  
　　本埠教育機關接江蘇教育廳函云敬啓者美國哲學家杜威博士於客歳來華講演學術到處歡迎現由南京高等師範學校請其講演業巳蒞寗本廳擬利用時機於省立學校聯合運動會終了時開講演會商假高等師範學校於五月七八兩日請杜威博士講演屆期至　商會聽講並盼轉知貴縣教育行政人員一體知照是荷順頌公綏附杜威博士擬定講題如左教育進化之標準近代教育之趨勢普能　　教育家之天職 
[芮恩施贊助駐美華僑福國團]  
　　中美新聞社云駐美華僑福國團已取得前駐華美使芮恩施博士之允許爲該團在華盛頓之代表並爲其法律 
 
 

Page 11

 
 
顧問博士極願爲該團盡力並謂願隨時予以勸告俾團中經營之事益加有效不限於該團有所聲請後始爲之盡力云該團駐華之辦事處即爲上海甯波路十一號之中國公布部云 
[基督教救國會再開徵求大會]  
　　本月十八號曁二十五號午前十時基督教救國會舉徐季龍至山東路天安堂霞飛路諸聖堂演講基督教救國主義並由職員會推張炳榮賴綬臣吳天如同往招待分送章程志願書以便贊同者簽名加入故連日因聽講後自願加入者紛紛到會簽名兹又定於五月二號午前十一時在虹口公園靶子場懷思堂又五月九號午後四時存崑山路十一號半女青年會仍推徐季龍演講大舉徵求會員並定於本月二十七號晚八時在本會事務所開職員會議討論進行手續 
[大批蠶絲運赴意法]  
　　法郵船萊蓬號於上星期五（二十三日）離滬時曾載有大批蠶絲計黄白生絲七百五十包曁野蠶絲九十包絲吐頭四百五十七包總共一千三百零一包分往米蘭聖香夢馬賽里昻等處華絲對外貿易從可發展矣 
[無錫米市消息]  
　　昨日閘北米商接無錫快函云連日米市甚旺緣有天津帮向該埠某某等米行訂購白粳五六十車每車三百四十石陸續直裝津浦火車赴津以致今日（二十六日）早市售開高糙粳漲至六元八角五分糙杜尖六元六角糙元六元五角糙客尖六元粳稻三元六角杜尖稻三元二角半糙羊尖六元五角糯稻三元二角客秈稻三元高小麥四元七角五分惟粳貨因陳貨甚缺且被津帮採辦大宗出口所以人心堅固有貨者居奇云云以致昨日本埠船機白粳（閘北）售開八元九角七分並聞常熟與峴帮米船因往杭州等埠進香故到滬米船日稀粳米價尚看續高云 
[麵粉交易所昨日會議紀]  
　　麵粉交易所上月底因到期結價致起風潮經理事長等調處曾經開會議定於向章每千佣銀三兩外加增二兩作爲臨時辦法旋各經紀人以佣金增加如此之鉅有背部定章程難以久持是以又於昨日由經紀人及理事長公同議决標準因所買賣者皆綠兵船粉遂以兵船爲標準如到期解紅藍車者每包照兵船減小五分綠砲車亦減五分綠麥根減六分綠山鹿減七分半綠天字減一錢二分五綠雙馬減一錢二分五以上所議辦法尚未得全體贊同因各廠家各有本牌有自由之權也上屆二月底總軋三月份期貨共實在廠成單者有十萬包之譜空頭共有六十萬左右除實在十萬之外餘者五十餘萬現已分别補抵將次就緒矣 
[證券物品交易所展期開幕]  
　　上海證券物品交易所已在二洋涇橋愛多亞路長發棧基址修葺房屋將次開幕等情已紀前報前日經紀人公會棉業部各員假棉業聯合會開會公舉顧文耀爲部長陳質甫爲副部長曹啓明周芝良陳子馨金益芝喬本齋五君爲議董並磋議進行方法現交易所房屋工程一時未能完竣暫假聯合會爲臨時事務所聞該所本定於陽曆五月一日開幕邇因工程未竣尚需展期又該所雜糧部業已接洽就緒其經紀人議定三十人前日假大東門外仁穀堂開會計到會一百零五家定於昨日下午二時由一百零五家選舉三十家後即爲經紀人公會推選袁祝三爲正部長陸少羅爲副部長蔡裕焜顧士章楊河清陳煜明謝錫琳五君爲議董舉畢並議各行營業規則及經紀人入會章程議畢散會已四點餘鐘矣 
[碾米公所常會紀]  
　　昨日（初八日）爲上海機器碾米公所當會之期有在總商會三層樓上該公所會場舉行張董未到仍由錢貴三主席同業到者二十餘家評議員到者爲徐鴻基曾影毫朱安生蔣敬文潘獻廷韓免林等當由錢董將租界工部局電氣處復函發表宣示大衆函云碾米公所台鑒敬復者關於碾米供給電力價率來書有所垂詢兹補呈價目表一張開明因煤賤而減電價至於來函末節所請如煤價再跌則明年電力仍可減價供用也「附表」所用電力在一百五十匹馬力每月每度銀四分五釐一百四十九匹至二百五十匹每月每度銀四分一釐二百四十九匹至三百五十匹每月每度銀三分六釐三百五十匹或再多每月每度銀三分云云旋經衆議以人數尚未到齊閘北水電廠亦未有確實表示仍請公所出面去函交涉繼又議中旬糠栖價仍照前庙計算議畢散會巳五時半矣 
[銀市報告]  
　　中美新聞社譯友華銀行二十六日報告云上星期六日倫敦當地及遠期銀價各漲一先令八便士倫敦紐約間滙價跌至三百八十七元又四分之三此間開市時賣出金鎊電滙價六先令十便士金圓價一百三十三元日金價三十七元又四分之三後因要求甚重漸次跌價收市時賣出金鎊價六先令八便士半金圓價一百三十元日金價三十七元半看大勢銀價恐須再跌倘跌一二便士亦意中事云 
[寧波同鄉會徵求會消息（十七）]  
　　寗波同鄉徵求會開幕後第七日辦事處會計董事樓恂如馮芝汀報告各隊競爭繳到分數如下寗遠隊三千四百零四分寗裕隊三千零二十分寗機隊二千八百分寗與隊二千七百零四分寗銳隊二千七百分寗康隊二千七百分寗茂隊二千六百十七分寗明隊二千五百十分寗利隊二千五百分寗祥隊二千五百分寗德隊二千五百分寗福隊一千七百五十九分寗昌隊一千六百八十四分寗懷隊一千五百零二分寗泰隊一千五百分寗運隊一千二百六十二分寗亨隊一千二百十九分寗華隊一千一百七十分寗雲隊一千零三十一分寗兆隊一千分寗商隊一千分寗榮隊七百八十七分寗瑞隊七百五十分寗樂隊七百二十二分寗北隊七百十七分寗勇隊六百十五分寗順隊五百七十七分寗耀隊五百五十五分寗紹隊五百分寗雄隊五百分寗時隊四百七十九分寗旅隊二百八十二分寗吉隊一百七十二分寗才隊三十三分寗安隊七十分寗中隊二百十八分共計五萬零零五十九分 
[丹陽同鄉會開會紀]  
　　丹陽旅滬同鄉會昨日下午二時在事務所舉行春季大會到者二十餘人公推會長劉景文主席報告開會意旨及經過一切情形並將前次所提之各議案表决後即請儲紹基演說略謂今日旅滬同鄉諸君萃於一堂此乃良好之機會鄙人實深慶幸但希望與會同人嗣後對於會務必須毅力維持互相輔助知識聯絡感情應時勢之需求謀共同之利益云云次由裴漢丞賈少臣相繼演說復由職員睦濟仁孫瑞慶裴仲變提倡會員自由捐助特别經費衆皆贊成當場認繳者非常踴躍已有八百餘元之數迨茶點散會時巳鐘鳴六下矣 
[吳江旅滬同鄉會開會紀]  
　　吳江旅滬同鄉會於前日（星期）午後開幹事評議會會長施子英主席報告略謂本會今年應辦諸事惟建築丙舍最爲緊要蓋能辦到此層則本會永久基礎於是乎立然欲建築丙舍必先購地欲購地必先籌欵籌欵辦法須聽個人量力捐助絕不絲毫勉强語畢由施君首先捐購地費洋五百元此外到會者人雖無多然皆爭先承認當場認交購地費二千餘元並聞地曾勘得閘北太陽廟西北沿馬路最爲合用至建築費前已有人認定二千餘元儲欵備用云 
[愛仁輪船上查獲大批烟土]  
　　重八百餘磅值七萬餘金 
　　招商局愛仁輪船前日由汕頭厦門等處開駛來滬停泊浦東楊家渡碼頭海關税務司預得線人報告謂該輪内有大批烟土故密飭華洋扦巡十餘人乘坐小輪前往守候待該輪下椗後即登輪搜查果在火艙間内抄出大批烟土八百餘磅按照現在滬價約值七萬餘金旋即帶回海關存儲一面禀奉税務司致函該公司嚴行查究帶土之人務獲解究 
[亨士搿林號來滬消息]  
　　英國輪船公司經理之太平洋公司郵船亨士搿林號（ＨuntsGresn）定於昨日（二十六）離新加坡取道香港來滬云 
[滬杭路紀事兩則]  
　　貨車相撞滬杭鐵路近以貨物擁擠特於前日夜間九時由閘口車站加開貨物專車一次來滬當過南星橋站時適有貨車二輛停在軌道中該專車之司機人張阿奎因夜色模糊瞭望不清直前駛去致與所停貨車相撞當經南星站長得悉查得所撞二車係二百三十四及一百五十一號之平鐵車幸專車進站速率減少撞力尚不十分猛烈車頭損傷基微車中人貨均無恙當時除將兩平鐵車曁車頭拖至閘口機廠修理一面换一車頭牽行貨車外並往該管稽查將肇事情形報告上峯核辦矣 
　　快車脱鈎昨日（二十六）滬杭甬鐵路由杭開滬之一百零三號早快車由閘口駛出至南星橋附近第一百二十英里半地方該列車忽然脱鈎當即停車查騐見行李車與相連之三等客車一輛車鈎斷折除由南星橋站長急電報告車務機務各關係人員接洽外立將該損壞之三等車一輛解下送往閘口修理一面將該車之乘客换車因此該早快車到滬時逾規定時刻二點鐘矣 
[警察廳懸賞緝盜]  
　　淞滬警察廳長發出賞格云案據四區三分駐所呈報眞茹鎭楊萬盛南貨店於本月十四日晚八點三十分鐘被盜匪七八人躍入櫃内持械搶刦一案計被刦贓大洋三百二十八元小洋三百九十三角銅元四五百枚携贓遠颺並敢拒捕刺傷崗警抛擲槍枝膽大妄爲不法已極除呈報一面通令嚴緝外合亟懸賞仰即一體遵照無論何人能知本案盜匪踪跡人贓并獲者當給予賞洋二百元如果聞風報信因而破獲者亦減半給賞洋一百元儲欵以待其各遵照 
[葆源糖棧被焚後近訊]  
　　浦東爛泥渡浦邊葆源糖棧被焚一案迄今尚未結束惟保險銀爲數頗巨各保險公司咸謂該棧修理房屋搭蓋蘆蓆棚均係引火之物事前並未向公司聲明此次被焚實難如數賠償云云各糖行連日正在集議對付方法所有未經焚完之赤白糖已於前日午後拍賣約共十一萬金之譜 
[義務學校維持會紀]  
　　青年會商業夜校學生分會義務學校自開辦以來成績頗佳邇因經費缺乏發起維持會自徵求開始迄今已達四星期昨日（二十五號）爲徵求結束之期到者三十餘人主席徐贊華書記孫紹康首山總司令徐贊華報告分數第一孫道勝八百五十分第二總司令七百二十分第三姜維良六百四十分第四林昌兆六百二十分第五謝炳炎一百八十分第六孫紹康一百六十分第七顧馥棠一百五十分計分五隊黄千三百分藍千百五十分黑二百四十分白百八十分紅百十分五隊計二千九百八十分加總司令七百二十分共三千七百分贈給優勝奬品畢並討論對於義務學校進行方法經孫道勝提議添設兒童俱樂部當推定郝賦天徐贊華孫道勝姜維良方曉初林昌兆爲委辦次茶點盡興而散時已五時矣 
[勵志團宣講紀]  
　　前日（二十五日）下午二時派克路勵志愛國宣講團講員至小南門外一帶游行宣講宣講者爲顧泉生周少葵徐惠施吳兆麟奚成良講題爲尚儉樸不尚華美亦可救國國在危急之秋人人當起而救之國人未受直接之痛苦總不覺悟火燒眉毛猶可不速自救乎在旁照料者有陸萬里戚世法張同福等且行且講聽者不下五百人迨講畢時已薄暮矣 
[沈泊塵作古]  
書家沈泊塵前因患肺病歷經名醫悉心調治咸謂病根已深難望平復本月二十三日由仁濟醫館遷入南市上海醫院仍由仁濟醫館某外國醫生診治旋於二十五日下午四時疾終年僅三十二歳 
[糞夫落河溺斃之相騐]  
　　西鄉漕河涇鎭南首楊家港河中昨晨發現男屍一具當經行人瞥見報告該處地保陶潘寄查得死者爲潘繼堂年五十一歳向在閘北等處挑糞度日此次不知如何溺斃查無家屬投報上海地方廳稟謂相騐午後該廳委派沈檢察官沈檢騐員等乘坐馬車下鄉相騐當命小工將屍撈起如法騐得該屍潘繼堂周身並無别故委係失足落河溺斃旣無家屬到塲令由善堂收殮屍棺交該地保看管候家屬來案認領 
[馬車撞斃行人]  
　　昨日上午十二時有某西人駕乘自備馬車駛經公共租界北京路口浦灘撞倒一年約二十餘之男子碾傷甚重由老巡捕房一千三百六十號華捕瞥見當即前來命該西人簽於簿另雇車送受傷人往醫院醫治逾時傷重斃命經院通知捕房派捕將屍移送斐倫路騐屍所候今日報請中西官相騐核辦 
[汽車撞傷人力車夫]  
　　昨日下午五時許有人力車夫江北人董修文拽車行經公共租界江西路口南京路被某號汽車將人力車撞毁董修文身受重傷倒仆於地當經老巡捕房八百十四號華捕到來抄錄汽車號碼另雇車送受傷人力車夫投醫院醫治一面拽已毁之人力車歸捕房稟候捕頭核示 
[粤孩迷路]  
　　十歳汕頭孩子白湯昨在虹口武昌路啼哭經六百二十七號華捕查見向之詰問言語不通因即帶入捕房轉送公廨諭着函送廣肇公所設法遣回原籍 
[拐賣女子之敗露]  
　　江北人顧應陞挐領十八歳丹陽女子龔芳子在楊樹浦地方希圖價賣被探查獲詢係拐來一併解至公共公堂諭飭分别押候訊究在案昨晨提訊據包探稟稱被告在丹陽誘女來滬先至愛多亞路五十一號門牌雉妓院價賣未成復領至楊樹浦圖賣因女不願在途啼哭向之詢明是以拘究言至此將在顧身畔抄出賣女契據及雉妓院囑顧買女之信函各一件呈案並據女供明顧以帶女來滬蘆至紗廠做工爲由欲圖價賣各情形訊之顧供該女係其姘夫王夀山囑帶來滬做工等語中西官核供判女暫留濟良所顧押候函致丹陽縣知事移傳女家屬來滬再行訊核 
[逃婦不願隨夫之押儆]  
　　蘇州人陸大根昨投法公堂控髮妻陸沈氏於三年前逃來上海至今始被民人之母偵悉妻子匿居法租界德順里某號門牌内當即函致民人來申投報捕房飭探將妻拘案請求准予領回等語詰之陸沈氏供因丈夫欲將婦人押入某處爲娼故逃來上海帮傭今不願隨夫回家請求訊斷當經中西官向沈氏一再開導沈氏固執如前中西官以沈氏不應違諭不從判押女所六個月期滿仍交伊夫領去 
[昨日公共公廨訊案紀]  
　　昨日上午公共公廨民事訟案輪應兪襄讞及美丁副領事會審共計兩宗（一）「姚聿才訴李遐昌不理代墊租船各欵並着賠償名譽損失案」先由原告代表林百克律師起向姚聿才詰據供稱我向在好時洋行爲司帳被告亦係行夥去年彼向順昌號租賃日商黄海丸輪船運煤央我墊欵謂此項生意有賺不蝕爾如墊付船租將來盈餘當給十成之三我乃與彼訂立合同我管理銀錢帳目彼專兜生意當即墊付順昌號租船費銀一千九百三十七兩五錢合日本國幣五千元執有該號收據又墊去碼頭費等項銀七百十一兩七錢五分豈知後來運煤之船並非黄海丸已另换一艘從浦口運至上海共有三次租船合同遂即期滿三次所收水脚等欵被告並不按次報告嗣經一再催索始開一帳單承認所收三次水脚洋七千四百七十元欵已用去不能交出但我前墊兩欵共銀二千六百四十九兩二錢五分皆係私挪自好時洋行者迨至陽曆去歳年終被告旣不償還而又被該行買辦將帳查出遂於今年歳首將我辭退因此損及名譽是以控請追還以上兩欵及兩欵拆息銀二百五十兩外並着賠償名譽損失銀五百兩本案訟費堂費銀四百兩等語復由證人兩名先後上堂證明本案情形旋經被告代表律師向以上各人盤詰一過「結果」改期宣判（二）「馬品三訴江北人周長榮覇佔老虎竈小茶館房屋請求飭令遷讓案」該老虎竈地址在汕頭路向係吳國謨所開周乃租賃營　惟向馬租時訂有契約兩年爲期在期限内雙方如有一方背約則罰洋一百二十元邇來吳將該老虎竈賣與馬品三馬令周遷讓周堅執前約不遷是以被控經買賣老虎竈之中證人等到堂證明吳本先向周兜售因周不欲故售與馬「結果」着周於十四天内遷讓 
　　又午後民事案由張襄讞及英包副領事會審三宗如次（）「啓新洋貨號經理高澤普訴蕪湖益大號申莊水客李植芝不理貨價洋二百六十元案」所謂貨者係皮手套皮帽等物本係高於去秋託李代消售罄還價因啓新之貨確實不佳李每寄往蕪湖動輒退回故李於去冬迭次函知該號將退回之貨取去高置諸不理反延律師具控經問官訊明原委「結果」以被告銷剩之貨着原告收回巳銷去貨欵由兩造算清完案（一）「婦人卓奚氏訴卓達吾不」 
給贍養案」原告律師得被告律師之同意請求改期再審「結果」照准（一）「寡婦沈鍾氏訴周允章不還借洋二百元案」前己訊明判限被告一個月内償還兹因被告仍未遵斷故原告到堂求追被告亦投案要求寬限旋由其保人交呈洋四十元「結果」四十元着原告領去並着被告於本月内再還洋六十元餘欵候核第三公堂預定審訊日商武林洋行訴已閉新綸絲廠主拘留押所之張子林不理欠欵損失等項案屆時陪審日本副領事林出賢次郎未到本案遂改期矣 
[擅開汽車撞壞電桿]  
　　住居新閘梅白克路六十一號門牌之通州人王阿三（即毛義甫）本在學開汽車前日午後擅將永安公司股東某甲所有一千零二十九號汽車在長浜路疾駛因司機不愼將該處電桿撞壞車輛亦受損經新閘捕房九百號華捕查見當將王與汽車帶入捕房昨晨由捕房傳同車主及汽車夫曹正標將王解送公共公堂經關讞員會同英卓副領事質訊明白以王未領正式開車執照擅開他人車輛殊違定章判罰洋二十五元撞壞電桿亦着罰洋一百元一併充公無力繳洋按照罰欵改押 
[許子敬准予引渡]  
　　杭州地檢廳於前日持文派警婁延林投公共捕房特别機關稱有杭垣王恒昌綢號指控夥友姚敬帆將所收貨欵一萬七千元被自稱在公共租界福建路開設字號之杭州人許子敬串同某軍將欵揮霍殆盡並被許騙去現洋五千元請爲帮同協緝等情經華探目鍾星南將情訴明捕頭偕包探王長根西探目壳羅香在湖北路大行台旅館内將許提獲押至昨晨解送公共公堂即據鍾探目與西探目相繼投訴昨日將許拘捕後已在捕房供認向姚取洋五千元並願隨同來警至揚州指提在逃之某軍因未解公堂預審未便許可詎許今延律師到堂代表否認在捕房所供情形當問供時西探目與杭州來警均在場聽明云云即據來警投案訴明前情呈文聲請引渡訊之許子敬延律師台維司到堂辯稱被告在福建路開設字號已有三四年杭州雖亦有營業之處惟在杭半月在滬半月究係租界居民應請堂上准被告交保候示並請諭令來警將姚敬帆送案質證再核等詰經李襄讞核供商之英包副領事以事出内地且許已在捕房供認會判許子敬交來警帶回歸案並候函致杭州地檢廳查照 
[携帶烟具烟膏被拘]  
　　住居閘北寳山路之浦東人林阿大携帶鴉片烟槍一支烟膏兩盒途經甘肅路被一千一百五十一號華捕查見以其有違禁令將林拘入捕房經捕頭詰據供稱因妻子胃痛烟膏係在法租界菜市街某煙膏店挑來烟槍係向友人借得因飭押候解廨請示 
[賣煙犯送檢廳訊辦]  
　　寳山人陸鳳岐近在高橋地方私設洋烟燈吃兹爲淞滬警察六區二分所飭警前往將陸拘獲並抄獲各色烟證併解到所昨午轉送地方檢察廳訊辦 
[旅館違犯煙禁之科罰]  
　　福州路（即四馬路）青運閣茶館隔壁弄内新蘇臺大中兩旅館現已合併一家兩處均因容留庽客王子春曹明桃等吸食鴉片烟被捕查獲將王等及茶房尹正生傳至公共公堂經中西官訊明分别罰洋開釋烟具銷燬曾誌本報昨晨又經老閘捕房西探奎爾華探陸根生將該旅館經理人王駕雄傳至公堂稟明前情訊之王供伊在杭州於昨日始回向由司賬徐姓代行職務云云中西官核供以王故違禁令判罰洋五十元充公着令繳洋開釋 
[販運煙土之懲罰]  
　　王卜山日前由廈門私帶烟土一百餘斤來申後令邱少甫送至某處事爲法租界小東門捕房某號華捕查見將王邱兩人連土一併帶入捕房押候訊究昨解法公堂請究先據捕頭上堂禀明前情並將煙土呈請鑒核詰之王卜山供認由伊與朋友合資購來邱少甫供民人祗代王送往某處實非民人之物請求查察中西讞員判王罰洋三百元邱罰洋一百元充公烟土銷燬 
[行兇案兩起]  
　　王金福控王新甫糾黨在新閘新康里用木棍將其手臂擊傷等情昨由捕房將被告拘解公共公堂經中西官向兩造及四百號一千二百三十四號兩華捕質訊明白判王新甫押西牢一月又王金生在四馬路用碗將賣牛肉之楊義生頭顱擊破昨亦由捕將王拘解公堂訊實判王罰洋十元充公無洋改押七天示儆 
[攫取金圈]  
　　粤人張阿明昨在北四川路崇業里衖内攫取湖北婦人程陳氏耳上所戴金圈一隻飛奔逃入北四川路經氏以後尾追並大呼捉賊由一百七十一號三道頭華捕與包探徐阿華帮同攔獲搜出原贓帶入捕房禀明捕頭押候解廨請究 
[道尹公署批示兩則]  
　　海門縣民劉維城等呈爲滅卷吞欵確有實據仰懇派員澈究由呈悉查此案前據該縣呈復施鸞翔經管積穀各欵經各區中董在署會集審查無訛等情當經令准免議併令轉飭施董將接收之日起到八年年底止收支各欵遣具徵信錄分送各區以昭大信而免纒訟在案據呈前情仰海門縣知事查照先今各令轉飭施董將收支各欵迅即造具徵信錄分送各區查閱以昭實在毋延切切 
　　太倉縣民陸祖馨等呈爲提起訴願請求决定由據呈該縣前任温知事將徵存海塘經費爲購辦槍械之用何以二年之久物類均無着落究竟如何實情仰現任太倉縣盧知事先行查案呈復再予核辦 
[紗廠聯合會季刋第三期出版]  
　　上海香港路十號華商紗廠聯合會所發行之季刊第三期現已出版其要目如提倡植棉之必要（聶雲臺）本會植棉計畫（過探先）今後紗廠應有之覺悟（朱仙舫）排列紡紗機器之管見（王逸羣）試騐室管理法（朱希文）紡廠機械算法（黄建章孫寳鏈）理論實用紡績學（朱升芹）計算棉紗産額之方法（駱景山）論摇紗房管理法（汪樹盤）自動織機之動力及回轉數（陶平叔）織物考騐法（劉英）棉質之構造（張迭生）漿紗之理論與實騐（傅道仲）紗之漂白法（陳任寰）世界棉業大會詳紀美國棉業最近情形世界棉花供給之不足美國棉産之半日學校日人收買美國紗廠各廠消息植棉試騐場報告會務紀載等等昨承惠贈一册書此誌謝并爲介紹 
來函 
[公立上海醫院來函]  
　　敬啓者昨日本埠各報所載名畫家沈泊塵君疾終敝院一節時事新報所載今春以來入南市上海公立醫院云云殊與事實不符查沈君甫於本月二十三日由租界某醫院遷來診治亦由該院某外醫生主政此係另有原因沈君歷受杭滬名醫之診而卒借敝院作歸眞之地殆所謂生死有定所者歟敬煩登入來函攔以昭實在 
雜評二 
[學潮與政府（默）]  
　　學潮已漸平矣政府當局勿謂壓力之有效而視爲樂觀也勿謂學生之能力祇此而可以任我所爲也政府須知此次學生運動之本意非有私憾於政府也不過爲外交上爭一髮之危機耳今其結果如是實爲學生所痛心倘熱誠旣鬱而不伸政府又不能諒其意而稍改從前之態度則蓄憤愈甚發洩愈烈而收拾亦愈難此蓋勢所必至者也政府又須知此次各方對於學生之冷淡非不贊同學生之要求也不過以今尚未至用此種手段時耳使政府誤認學生行動爲少數人胡鬧誤認勸學生上課者爲政府帮忙而遂泰然不以外交爲意一切腐敗之行爲依然如舊則人民將益信政府之不足恃而趨表同情於學生斯時而學潮再起者卽欲代爲消弭恐亦有所不得矣然則政府今日豈可以勝利爲得計而不於根本上謀處置之方哉 
　　故吾謂此次學潮之起滅不但學生有一種覺悟政府亦應有一種覺悟也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[滬濱隨感錄] [  張舍我]  
　　吾國一般人有一種牢不可解之心理即以爲「老」者「舊」者皆善而對於「新」者「近」者皆存懷疑之心也故滬諺有「老牌子」「依老賣老」之語蘇州陸稿荐爲著名之熟肉店於是凡開設熟肉店者咸名其店曰老陸稿荐購熟肉者亦非老陸稿荐之肉不食設茶食店則必名之曰稻香村以稻香村爲從前著名之茶食店也試觀滬上之熟肉店與茶食店孰非眞陸稿荐老稻香村者其餘店名之用眞某老某者爲數正多不過此二種爲最耳其所以用「老」字「眞」字者欲自明其爲眞正之「老」與「眞」而以斥他人所標之」眞「與」老「爲僞爲「冒牌」耳抑何可笑然持此「老牌子」而「依老賣老」者猶祗利用其名字而已最可怪者爲宏茂昌襪店之一塊舊朽招牌前此涉訟紛紜歷年不决至於電燈上繪烏龜之形互哭冒牌雖各有朽木一塊高懸門首過者終不知其孰爲眞與老也陸稿荐稻香村宏茂昌之著名由於其出品之精良故人樂爲購用豈陸稿薦等三字所能致則設店而欲求營業發達專在使貨物精美眞價不欺可矣何必冒他人巳成之名乎冒名矣貨物之良窳豈能欺人是旣犯冒名之罪而營業未能操勝算也何苦哉而一般社會對於新創新見之事業亦都不肯予以試騐以爲新者之内容吾不知其究竟何如適我所常爲者蓋缺乏創造性而富於沿襲守舊不特上海之人爲然中國人大都如斯也吾願國人勿再冒用「老牌子」而「依老賣老」談政治必　堯舜三代說道德必據三剛五常也亦願於「新」者「近」者加以試驗考究審其效用而後定其去取也 
筆劄 
[吾友逸話] [  豁公]  
　　姚鵷雛雄於文復豪於飮或詢其量無所謂量也蓋可飮一斗亦可飮一石親舊以酒見召雖事集必赴飮時侃侃而談發言恒驚其四座苟屬文則尤須酒助興右手握筆左手執酒杯且飮且書其速無藝一瓻甫罄千言成矣一夕遇諸途告我晨間與友聚飮刻甫已也視其面色赤如蒸蟹心知彼飮已足邀往新舞臺觀劇坐甫定卽聞嘓嘓聲審視則鵷雛方以酒瓶就口續續而飮問來時瓶藏何許則在衣囊中云 
　　張冥飛嗜圍棋奕時往往廢寢食或以事相干微局終弗之理也某日與友奕共爭一角在勢角應屬渠顧友竟投子意圖分潤正危急間忽有人趨前致辭曰敬告先生先君子死三年矣刻擬遷葬祖塋自愧不文無以彰先德兹欲以墓銘累子不審能許我否冥飛漫應之客續言曰下走固寒儉然欲慰先人之靈即亦無惜重謝擬以二百番酬吾子也冥飛不答奕如故客更言之冥飛瞿然以手指枰曰子視之此角之價值寗止二百番耶客不能答逡巡去又一日與予奕大勝得意忘形猛揚其足履飛去丈許小冥飛適當其衝履首相觸硼然有聲小冥飛應聲而哭冥飛笑慰曰勿哭勿哭俟吾奕事竟當爲汝購餅餌也 
劇談 
[梅訊（十三）] [  春醪]  
　　昨演麻姑獻夀縱歷時不久而精心結撰舞時尤極妙曼之趣 
　　昨應史君約與鳳卿輩同飯於申報館之俱樂部席間有黄沈穆易趙諸君子均海上知名之士趙黄與南洋人士習頗擬央畹華之爪哇等處一行也 
　　畹華初有設一模範劇場之議籌股百萬元於北京上海分設二劇場互相調演旣可發揚美術又操獲利之券前此許白明曾草一計劃書洋洋數萬言今南來會與諸大實業教育家往還偶談此事衆人均以爲此舉實於通俗教育上有極大之關係並謂如北京者一時不易着手上海儘可先辦云 
　　西洋人士建造劇場處處有科學之作用如廻聲發光是也旣而漸重美術今則尤重精神務使觀劇者一入其内精神卽愉快非常非若吾國之專以演劇始使觀者首肯也如模範戲院之議成立則建設上必首先注意矣 
　　畹華頗醉心實業對於各項工廠機器靡不悉心研究客年在南通時遍閱各廠喜形於色昨宴畢史君即導觀各部機器自排板製型澆鉛至於印刷莫不周詳畹華見之頗以爲樂也 
　　穆君並訂五日後參觀紗廠之約 
　　有人建議謂西洋名伶必有醫生隨時調攝畹華曷不師之畹華笑應曰此則更麻煩矣 
　　玉芙頗能打彈子畹華亦學之特不精而已 
　　百代公司所製留聲機唱片於各名伶皆已收集殆徧惟畹華之唱片實不易得亦屬缺憾此次畹華南來該公司大班函託史君紹介昨在席間談及畹華巳首肯從此收聲後製成唱片有時不得親見畹華之顔色領其一曲清歌亦足以清人煩悶也 
藝評 
[灘簧瑣語] [  紓庵]  
　　國事日非外患愈亟惟有抵制某貨之舉果能持之以恒實足令其受此大創無如國人心志難堅不轉瞬間似已忘懷乃灘簧家范少年在樂園大世界二處時唱低制之歌余念當此熱度漸冷之際忽聞少山唱抵制歌不啻服一帖興奮劑有裨人心殊非淺鮮且彼眈逸安樂之婦孺終日嬉戲旣不知所謂愛國更不知所謂抵制即使知之不旋踵而忘之知之亦等於不知苟欲通其竅浚其智非寓正義於游戲中不可所謂投其所好功或轉得倍蓰焉記者因而嘗著評奬少山勗其力於此中用工少山然之每遇星期六星期日游人較多平時便掬其愛國熱誠大唱而特唱聞者無不感動竊謂受化者其數當不在少 
　　又聞其唱愛國歌中有云（要呌堂子裏阿姐拿個迷魂陣擺擺仔迷魂陣末好拿兩隻眼睛對准矮出老斜好讓格斑出老一個一個才跌死）余念莊言厲色每覺不能提人精神少山似知其故因以滑稽口吻插入寓諧於莊在唱者旣能博人歡迎而在聽者亦能解頤領受無無味之慨焉 
新聞拾遺 
　　女僕紛紛辭職紐約有某富豪家中女僕甚多近皆紛紛求去主人召而詢之直言對曰吾人傭於君家於工資及食品方面均無不滿意之處惟吾輩情人來時吾輩均邀之往廚室譚話耳目衆多不能作甜美之聚晤故精神上實爲痛苦主人聞之承認是說合理近已設法建築僕人會客室一區中分爲若干小室云[  ＭＳ]  
　　奇疾杭城某翁素長厚近得奇疾頭痛欲裂自朝至暮欲得人駡駡愈厲則痛愈減飮食如常夜眠亦酣及醒又復如初遍詢諸醫莫名其理嘗讀聊齋誌異有駡鴨一則初以爲蒲留仙之寓言也今乃實有其人實有其事亦云奇矣[  吳秉恬]  
　　嫁與誰丹陽東鄉有吳姓女年方二八丰姿秀麗一日偶抱微恙忽謂母曰今夜子時有彩輿鼓樂來此娶我速備妝奩幸勿延緩誤我佳期母怪之以爲病中囈語姑置之至時遽躍起告母曰兒去矣則瞑目而逝事近荒誕然傳者言之確實特誌之[  幻夢]  
　　呼風唤雨之畫眉戈登路某公館之三子愛蓄禽鳥在宅聘有飼鳥師一凡百怪鳥無不重貲羅之並特闢一室上題其額曰（吾愛之棲）甲又昕夕鵠立籠旁凝神辨其鳴聲迄今數年始能領悟聞新有畫眉一對能察天文每將風雨之際發異鳴聲風則如嬰兒唤母雨則如雛燕呼伴云[  不倒翁]  
　　惡作劇昨夕行經湖北路將至平江里相近聞有譁笑鼓掌之聲不絕余初不解其意陡見妓女十餘人亦方鼓掌歡笑前者有一鄉曲拖一大辮經過該里被妓女以紙剪成龜形貼於背後鄉曲未覺洋洋而去衆見後形因大笑鼓掌云[  文海]  
　　挾雙鴨得彩歸家新世界近於北部楠木亭内添設捉鴨池游藝一木輪滿標月份上垂一皮帶出資一角買定何月然後撥輪旋轉及停視帶所接觸以定中否中者奬鴨一隻前晚有一女郎連中二次乃得鴨一雙左右二手各挾其一而去行時鴨鳴不已游客中之輕薄者流羣效鴨聲尾隨其後鴨鳴益急旁觀者莫不掩口葫蘆[  警世人]  
短篇小說 
[諷世小說捕鼠機（十）] [  宋春舫宋懷玉女士合譯]  
　　剛伯培爾「你旣然掩住了臉如何再能看見他離開屋子呢他去了已好久了我若是做了一隻老鼠我决不願住在這裏無論如何我要走我的路了」 
　　造麥露出了臉說道「我求你還是在這兒歇一會罷不是這樣我决不願出此門你知道我是不讓你出去的（門鈴忽然大響）呀這是怎歷好我曾告訴竭納（女僕名）今天無論什麽客來我是一概接見的現在我却不敢在這地板上走一步路這如何是好呢」 
　　剛伯培爾「你快下來這兒没有鼠子我告訴你假使有人進來看見你立在一張椅子上邊還成什麽樣子呢」 
　　造麥「我可以跪在這椅子上邊的（他就屈了膝跪了下來）你瞧」 
長篇小說 
[社會小說衆醉獨醒（二十四）] [  瞻廬]  
　　筱山見尤氏出面便搭赸着臉兒做出賊人心虚的模樣尤氏徑跑到許氏身邊做出滿面笑容曲着腰撅着臀拉着袖口深深的福了幾福慌得許氏還禮不迭筱山老着臉兒兩下裏都介紹了尤氏請許氏上坐了千姊姊長萬姊姊短說了許多親熱話兒回轉頭來又把筱山埋怨了一番說他太冒失不曾打聽得這位姊姊的確實下落怎麽便到我家裏來求婚許氏原是老實人聽了這話悲痛早減了五六分筱山摸不着頭腦睜着兩眼只向尤氏呆看不曉得他在葫蘆裏賣甚藥那時尤氏又央告許氏道姊姊你别煩惱他做事果然不道地但從前他與姊姊走散了他也曾拚着性命到各鄉各鎭去訪問姊姊後來不曉得他聽了誰的謊告說姊姊已有了三長兩短他方才痛哭一場死了這條心比及娶了我過來他常同我談起姊姊的恩情眼涙也不知揮了多少姊姊皇天不負苦心人你旣然千山萬水千辛萬苦跑到這裏來夫婦倆都見了面從來客不僭主新不間舊你須是明媒正娶堂堂皇皇的劉筱山娘子三個人抬不過一個理字自然要讓你正位中宮我們老小三口論理應該搬出只恨木已成舟我與筱山雖然一時冒失郤已做了一個月的夫妻倘蒙姊姊放寬度量容我們老小三口在這裏吃些現成茶飯便一輩子感激不盡說着把手遮着眼假意兒的擠眼涙許氏心裏委實過意不去暗想天下有這般的賢慧婦人又懂理又服小說出話來記記敲在鼓當中不落人褒貶眞是千中難選一萬中難得雙我有緣同他在一塊兒住多少總得他的帮助也不枉我逢廟燒香過寺拜佛仗着佛菩薩的靈感畢竟得與好人相逢我便不分大小與他姊姊相稱同心合意帮小三做家有甚麽不可想到這裏便拉着尤氏的手一是一二是二把肚腸裏的說話都倒了出來尤氏裝出感激涕零的模樣說要趁着元宵的蠟燭在客堂裏拜把子認姊妹許氏十分歡喜滿口應承尤氏推說上樓去取氈單便在老娘耳邊絮絮的說了許多話老娘點點頭說道難得你想得周到尤氏便在房裏取了紅氈單怱怱的下樓拜把子許氏長尤氏六歳自然許氏是姊姊尤氏是妹妹筱山在旁只是痴看料想尤氏玲瓏剔透必有一番用意樓頭的老娘先把貓兒關閉在房裏（不如是則樓上無人貓兒大嚼矣）攙着孩子也到樓下來相見那時許氏拜乾娘孩子認媽媽紅氈單上一陣亂拜尤氏在旁抿着嘴吃吃的笑許氏心裏歡喜得甚麽似的眞個是一場涙雨化作笑風幾朶愁雲幻成瑞靄（故作得意語）拜見已罷便同到樓頭去飮酒重整杯盤加添筷箸尤氏會做人情親到廚房裏面烹調幾樣可口的東西算做接風筵席 
[自由談之自由談] [  鵑]  
　　女子之心最不可測其用以操縱男子者即恃此心顚之到之使人無從捉摸世有能窺知女子之心者則其灼灼雙眸子眞遠勝哀克司光鏡矣 
 
 

Page 15

 
 
   
 
 

Page 16

 
 
   
 
