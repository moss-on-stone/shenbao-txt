# 1900 - 179 - 4909776

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印傅靑主醫書出售]  
　　是書共分男女二科男科後附以兒科女科並附胎前産後各症按病列方用藥和平辨症明晣詳載各種治法凡病家按圖而索便可一目了然誠渡津之寳筏濟世之慈航也今由煥文書局主人以家藏善本托本局用大號新鑄鉛字印成校對精詳紙墨明朗每部價洋三角在本埠三洋經橋煥文書局外埠漢口鴻文順記書局湖北省城煥文書局發兌 
[論中國宜實力講求兵政]  
　　自義和拳匪竄擾京津豕突鴟張釀成中外交閧之大變各省疆吏知内訌外侮一時未易遽平又恐伏莽潛滋患生肘腋爰爲自固疆圉之計修城郭建砲臺羽檄星馳大軍紛調不足則召募精壯以補之此也肇其端彼也步其武或規復舊制或别建新軍備軍裝籌餉項皇皇焉汲汲焉凡所以爲防守計者亦可謂至周且詳矣而試問各軍之餉銀能無尅扣乎兵額能無缺少乎軍械火藥能無盜賣乎芻蕘糗糧能無虛糜乎則巍巍者無由悉其底藴也其在將領中有稍知愧奮者自知軍額不足恐干上憲詰責私招無賴充數藉爲掩飾之圖而軍器之有無損失弗知也子藥之能否齊全弗顧也嗚呼國所賴以禦侮者兵兵所藉以自衞者器兵不得人雖有利器皆爲敵有而况器又不能齊備乎中國自髮逆肅淸之後講求武備垂三十餘年甲午中東之役北洋海軍覆亡殆盡懲前毖後正宜將各弊痛自湔除乃諸軍之分布巖疆者依然習於酣嬉安於玩愒日以扣餉缺額爲能事置軍械火藥而不顧論者謂其弊相沿日久未易澈底淸查然予以爲在上者不欲查之則已耳誠欲查之密委幹員四出點騐考校技藝講求操防俾厠身行伍中者無一濫竽之人而一切軍裝亦飭分别呈騐何處置巨砲何處駐雄兵何處共存軍火若干何處分積糧餉幾許更得明於形勢者周歴而詳勘之則營中積弊且將爲之一淸而凡爲將領爲管帶爲帮帶者皆惕然知所儆懼人人以敵愾同仇爲事時時存忠君愛國之心夫而後内訌可以平外侮可以弭若惟是謹烽燧嚴斥堠旌旗日耀槍砲雷鳴布置森嚴待令而發在虎符坐握者非不曰貔貅萬隊如火如荼今而後金城湯池庶可恃以無恐乎而不知其中人心不一軍令不嚴器械殘缺不齊壁壘修築未固有一於此已足僨事矧事事皆廢弛不堪乎猶憶去冬劉淵亭軍門部下左營勇丁四名向某弁强劫餉銀目無法紀鎭江京峴山江勝前營勇丁某甲因恨哨弁皮少春守戎不准告假放槍擊之種種兇横情形若不知紀律爲何物也者雖經統帥立飭拘獲正法而若此類者當更不乏其人近者兩廣總督李傅相奉召入京擬率前次帶來之親兵百名北上而兵士有畏拳匪猖毉不肯隨行者國家不惜千百萬帑金以養將士所謂將士者縱不能作干城腹心之寄亦宜同心戮力稍伸犬馬之勞若者爲守禦之方若者爲防剿之策日夜討論不敢偷安方不負國恩而辜民望乃吾觀吳淞口砲臺上被竊開花彈一事而不能不爲各處防軍慮焉夫吳淞爲長江門戸防守之道宜較他處尤嚴何以此次開花彈被竊至十六枚之多公然雇一駁船載至美租界某翻沙作銷售而典守者尚懵然無所覺察夫彈至每枚重二百餘磅不爲小矣劉富來鄧茂生二巨竊縱使力大如牛亦安能於戈矛森列之中如取如携無人顧問此案不幸而爲包探劉阿炳所獲以致解送英美租界公廨禀請讞員翁笠漁直刺訊懲否則私竊軍裝事雖重大人將孰從而知之猶記近年各處樂庫被焚層見疉出禍機之烈慘目傷心說者謂火藥實被攘竊一空爲此以掩其跡人言藉藉不爲無因每一念及不能不於建庫儲藥處所時切寒心誠鑒於吳淞口砲臺之事出其不意逐一稽查俾缺者補之殘者整之弱者汰之匪者進之毋粉飾毋因循將見兵則勇敢無前器皆精良可用戰守之道其在是乎竊願身膺重任者借箸及之 
[電述軍情]  
　　西字報云華歴六月初二日英國水師提督西摩氏電達英政府略謂本提督刻已督帶各國海陸兵士返天津因鐵路毁壞未經直達京城當啓行後部下先鋒隊卽兩次途遇拳匪與之交戰擊斃匪人幾不可以數計先鋒隊無一死者某日拳匪羣聚廊房猛攻我軍我軍儘力鏖戰約斃匪人一百名本提督所部意大利兵戰殁五名是日午後拳匪又在羅坊火車站攻我軍本提督急揮兵與戰又斃匪人一百名左右我軍傷水師二名旣而我軍沿途追擊復斃匪人一百七十五名我軍仍無一傷亡祗以鐵路中斷不得已退至楊村回泝由廊坊前進時由火車二輛載兵在後隨行不料拳匪及亂兵合力以攻本提督揮衆奮鬥約斃彼黨四五百人我軍死六人傷四人至夜火車載兵馳至暫駐楊村而鐵路已掘毁無存軍糧亦苦不繼受傷軍士又不得不加意撫緩祗得或乘舟或沿河步行而返返時歴六日津信阻隔米麥藥餌無從轉運兩岸亂黨如麻我軍且戰且退甫破一村匪人又踞一村以致不能迅速剿盡觀匪人雖無甚伎倆然皆愍不畏死我軍每以槍上之刃摐之某夜天將破曉已行至離天津不遠有一中國軍械局急向局中人婉商兩不相害乃行不數武忽有人自局中出槍砲齊施我軍急開槍禦之幷調水軍一枝統以副將莊斯冬氏與之交戰得將其地占住奪得大砲若干尊其時法國兵亦奪得大砲兩尊本提督卽命兵士于此駐守閱兩日有亂兵屢欲奪回其地均由我軍擊散旣而在局中搜出大砲藥彈糧食甚多皆携之而去其地左近有一中國砲臺本提督卽用所得之砲攻之時所得糧食足敷數日之用惟受傷之兵不便久住爰派人赴天津另調新兵來此至二十七日新兵已到本提督遂於二十八日統兵抵天津臨行將局縱火焚去此數日内英兵死二十七人傷九十七人美兵死四人傷二十五人法兵死一人傷十人德兵死十二人傷六十二人意兵死五人傷三人日本兵死二人傷三人奥兵死一人傷一人俄兵死十人傷二十七人計共死六十二人傷二百二十八人 
[吕島添兵]  
　　昨日香港來電云美廷聞中國北省拳匪滋蔓急切難於捕除因又調出屯紥小吕宋之第九營步隊一千餘名於西歴六月二十七日卽華歴六月初一日乘運船名羅根者繞道日本長崎約同駐崎水師望大沽進發 
[互商保護]  
　　聞之官塲中人云浙江巡撫劉景韓大中丞電致督辦鐵路大臣盛杏蓀京卿略謂長江各内地已與各國商定保護之法使中外胥獲安全現在浙江亦願照此辦理等因前日京卿已遵照前因備文照會上海租界 
 
 

Page 2

 
 
領袖葡總領事矣 
[津事塗說]  
　　烟臺訪事人云此間道路傳言上月二十七八等日中西兵在天津開仗華軍頗得手津城已被奪回或又謂大沽口突起沙堤一道西國兵船數十艘均擱淺口門之内未能運掉自如烽火連天音書梗阻道聽塗說萬難信以爲眞也 
[天津近况]  
　　日本大阪某日報云法國巡洋艦派司卡洛於東歴六月二十一日卽華歴五月二十五日之夜從大沽駛至烟臺報稱頃有一法國工程師由天津避亂至大沽途中地棘天荆異常困憊目下天津街市大約已被匪人縱火以焚華兵在城上安置克魯卜大砲六尊及小砲無數似欲將租界攻擊者然當東歴六月十八日卽華歴五月二十二日俄國大軍由大沽上陸翌日續到美國兵士一百五十名德國兵士二百名某日有華人遣急足至沽述及距天津城西約四十英里時有泰西軍隊與拳匪鏖戰此軍係英國將軍西摩氏所統者然確否尚不得而知也 
[潍縣教案續聞]  
　　山東萊州府屬濰縣匪人閙教焚燬教堂一事已列前日報章兹者烟臺訪事人云方肇事時德國在靑島派出馬隊二百名前往彈壓當此時事孔亟而奸民偏欲輕起釁端蒿目時艱札憂曷極 
[紐約巨災]  
　　華歴六月初六日倫敦來電云美國紐約克省德國公司馬頭忽肇大火焚去輪船三號寸木無存又有一船被焚其半綜計焚斃溺斃之人多至三百餘名口所耗財物約值金錢二十兆枚 
[台州安堵]  
　　西字報云頃得台州來信大旨謂北地雖有拳匪之變此間頗安堵如常郡城以及各鄉華官皆嚴加守衞以故匪徒斂迹從未有滋生事端者是可喜也 
[鳩兹防務]  
　　蕪湖訪事友人云自北地拳匪日熾南省官吏籌辦防務汲汲皇皇此間原有精健保衞練軍各防營現又從東西梁山及攔江磯調集精壯二百名以資鎭守近日安徽巡撫王芍棠中丞復電飭皖南鎭總兵黄錦山鎭軍就標下練軍兩營中分撥一營來蕪駐紥大約本月初七八日卽可拔隊馳至藉壯聲威至前者鎭軍奉檄添募之練軍兩營兹已由寗國募足給發車裝號褂部勒成軍俾與原設之練軍配成前後左右四營所需營哨諸官弁皆就鎭標挑選俾勤加訓練爲國于城徽寗池廣太道憲吳季卿觀　猶以蕪地雖駐大兵第皆標防行營恐一經奉檄量移防守仍難依恃因禀准中丞將蕪地保衞營擴充其制添募精壯鄉勇三百名合之保衞營舊有勇丁一百名共成四百名分爲左右兩營右營仍隷保衞營管帶饒守戎部下左營則由攔江磯調來之精健左營統帶李葆林副戎兼攝餉項由觀察先行籌墊軍械由省給發刻已派弁渡江往廬州一帶樹纛開招約本月初十日後卽可統率前來其左營屯紥之所經蕪湖縣宰張大令勘定北郊山西會館左近山　此外弋磯山大官山觀音松赭山及北關南關東門大龑坊等處皆附郭要隘當道會商各營統領營官分認地叚派隊駐守又以時事日棘防堵之策端賴集思廣益因就南北兩岸適中之湖南會館設立籌防局每日率同文武印委各員互相討論紳商街董亦得與叅末議以期布置周密無或疎虞 
[九江防務]  
　　九江訪事人云邇因北省拳匪滋擾謡言四起人心驚駭異常廣饒九南道兼九江關監督明華亭觀察會商九江鎭總兵宋佩珍鎭軍添募勇丁駐紥砲臺及各要隘幷保護各國教堂旋又遴委員弁若干人晝夜梭巡城廂内外城門限二更下鍵非有緊要公文　明對牌不准放入某日德化縣應莘臣明府復發出簡明告示禁止謡言其文曰潯郡地當通衢江西全省要境　現在整頓保甲　首須講求門禁　東南九育數門　地方最爲僻靜　傍晚卽須鎖閉　免致匪類潛混　西門外係洋街　商賈貿易最盛　因此量予變通　酌以二更爲定　屆時一律落鎖　不准再行出進　各署設立信牌　係遵上憲之命　緣有要公出入　此牌以作憑信　示諭各色人等　勿犯夜行法令　所有管城兵丁　掌鎖務必嚴緊　愼参受賄擅開　致干依律决問又云保甲首從稽查　各處辦法一律　九江城廂内外　烟館客寓林立　客庽最易藏奸　烟館更多匪迹　設立循環號簿　已諭客庽知悉　凡爾過往客商　須聽寓主盤詰　並非有意擾累　實期匪蹤歛戢　烟館已開勿論　嗣後不准添設　深夜賣烟最忌　燈過二更便熄　熄燈卽當關門　勿留外人宿歇　本縣每夜親查　稽查非常嚴密　倘敢故違禁令　查出拘案研鞫　重則照例懲辦　輕亦予以枷責　不忍不教而誅　曉諭特爲剴明　望我良善子民　其各凛遵毋忽 
[委權臬篆]  
　　江蘇巡撫鹿滋帥奉ＡＢ命帶兵北上所遺撫篆由江蘇藩司聶仲芳方伯護理遞遺藩篆由臬司陸春江廉訪署理云云曾記前報昨得姑蘇采訪友人續函云廉訪旣擁薇旌所在臬署事宜務須得人而理刻聞督撫憲已另委牙釐局督辦朱竹石觀察之棒署理不日卽當榮蒞柏臺矣 
[招降梟目]  
　　聞之官塲中人云徐老虎者鹽梟頭目也横行江浙無惡不爲自拳匪肇亂京津大吏以南中防務宜嚴特委員設法招降給以四品頂戴責令帶同羽黨歸長江水師提督黄芍巖節制所有軍械一律呈騐有窳敗者酌量更換一新俾得帶罪立功藉以自贖從此江浙一帶梟匪皆戢羽潛鱗行旅安全當感頌憲恩不置矣 
[無稽勿聽]  
　　寗波采訪友人云近日京津一帶拳匪倡亂風聲所播人心皇皇關道憲惄然憂之特於本月某日出示曰照得直隷一帶拳匪滋事迭奉電傳　　上諭嚴拿匪首懲辦解散脅從在案甯郡乃通商口岸五方雜處匪徒易於混迹邇來謡言紛紛誠恐遊勇客匪　串地棍乘間竊發亟應嚴密巡防以安商民而靖閭閻所有城廂内外及江北岸等處各國教堂與夫洋人住居之所除咨請提督軍門遴派哨弁並札飭甯波府整飭保甲鄞縣選派壯役曁甯防營酌撥勇丁及諭令巡捕房一體認眞稽查實力防護外合亟出示曉諭爲此示仰軍民諸色人等一體知悉爾等須知造言生事厥罪非輕安分守常必獲福報甬江係通商口岸各國商民人等與吾民素臻輯睦自宜各敦和愛共相保護切勿妄啓猜疑致取咎戾倘有不法之徒膽敢造言惑衆藉端滋擾卽由該弁勇丁役巡捕立時嚴拿送縣以憑從重懲辦决不寛貸本道愛民如子執法如山其各凛遵毋違切切特示旣而鄞縣主亦頒發文告云直隷天津一帶拳匪滋亂謡言四起間有好事之徒匿名揭帖揑造妄言實堪痛恨查寗地民教素稱和睦且本縣遇事持平辦理分曲直而不分民教本可耦居無猜相安無事第恐匪徒遊勇幸災樂禍句串地棍造謡惑衆乘機滋事不得不防患未然合亟出示曉諭爲此示仰闔邑軍民諸色人等知悉爾等須知北省拳匪閙教與南省本不相干無得聽信謡言妄生猜疑倘敢平空肇釁或造言煽惑本縣執法森嚴一經訪獲定卽從重懲辦决不姑寛其各凛遵毋違切切特示 
[購緝造謡]  
　　蕪湖訪事友人云自義和拳匪兇燄日張本地匪徒遂謡諑紛紜恣行鼓煽甚或匿名揭帖徧佈通衢大爲地方居地之害道憲吳季卿觀察憂之除密派文武員弁嚴密查拿外一面飛禀南洋商憲劉峴帥核示旋奉峴帥電批飭卽嚴拿匪棍就地正法以遏亂萌其布散謡言煽亂民心者亦卽照此懲辦當卽錄批出示曉諭並另出賞格略謂北地拳匪肇事不過烏合之衆一經剿洗必能尅日蕩平爾等居民切勿妄聽謡言被匪煽惑自蹈法網如能確知造謡匪人所在捆送來轅每名賞給龍銀五十元知風密報者亦賞給三十元如係重大匪首訊明更當加倍或數倍數十倍量予給賞惟不得挾嫌誣指致干反坐等因此示一出弓蛇市虎登　　　　聲卽有喜事之徒料不敢於茶坊酒肆中鼓 
 
 

Page 3

 
 
古摇唇妄談國事矣 
[巡察加嚴]  
　　蘇州采訪友人云大憲自聞北方義和拳匪之亂防務一律戒嚴江蘇巡撫鹿滋帥猶恐省垣地廣人稠七路總巡頗難周至爰與藩臬兩司會同商議電致兩江督憲劉晛帥添派總巡七員分巡十七員復於各總巡局添雇巡勇各十二名本月初五日札委各員分任守衞巡邏之責計中路委陳通刺熊西路委劉通刺文澍閶胥兩門外委吳直刺式晸東路委李大令輔燡南路委陳大令昌基北路委　大令浦婁齊葑三門外委鍾大令鴻鈞各員奉札之下已於初六日謝委到差矣 
[潯農望雨]  
　　九江訪事人云日久不雨農民望澤孔殷德化縣應莘臣明府曾於上月十一日設壇祈禱至十三日略得甘霖兹又歴半月餘每日晴旭高懸田疇龜坼因於二十八日復禁屠祈雨未識能感格天心立施膏澤否也 
[蘭亭題扇]  
　　紹興訪事人云出西郭二里許有車擔廟焉所祀土偶羣呼之爲王老相公每歲五月二十九日鄉人以驅疫爲名舁至舟中遊行附近各村落迨甲午歲衙蠧爲斂錢計唆令迎入西郭東至大江橋南至府橋隨以龍舟十餘艘鼓樂喧天觀者如蟻城河本極獗窄一時蘭橈桂檝容與中流恐後爭先屢釀事故去年山隂縣寗琯香大令有鑒於此出示禁止今年雖仍照章示禁而若輩竟視禁令若弁髦二十八日卽有龍舟數艘直進西郭旗幟飄揚鮮明眩目紅男緑女挈伴往觀正值興高采烈之時適風伯雨師後先戾止因之神龍遂見首不見尾而人山人海亦轉瞬皆空然猶冀次日天晴重張旗鼓不意連綿細雨終日不休會中人遂皆意興索然不復錦標爭奪是晚水澄巷本擬施放烟火亦因風雨交作銀花火樹匿跡韜光可見無益之舉碧翁翁亦不屑玉成也○會稽縣東南鄉有地名傅盛者崇山峻嶺隔绝塵囂居民三四百家無異桃花源裏有秦某者向在京城源豐盛匯票號執事家境小康上月二十七日之夜更魚三躍突來緑林豪客从人手執柳葉刀嚇禁家人毋得稍有聲息旋翻箱倒篋搜括貲財不意事爲鄰右所知鳴鉦告警盜懼呼嘯而逸檢點所失約值數百金次日投會稽縣署報案縣主黄念屺大令卽偕汛弁履勘屬實遴派幹役恊同營快嚴緝盜贓務獲究懲 
[三峽江聲]  
　　宜昌訪事友來函云上月某日宜郡官塲接到省憲札文知有會匪多名潛蹤來此東湖縣某明府立飭幹役不動聲色拘獲數名研訊之下著各笞責數千板各犯皆狡不供認遂飭押候再行訊究○宜昌風俗以五月十五日爲大端陽好事者先期向居人廣歛貲財造成龍船數艘伐鼓鳴金爭勝於水雲深處是日彼此互賽之際有何姓水手左縈右拂喬健絶倫某洋行主顧而樂之贈以紅彩數十疋洋馬頭上爆竹齊鳴不下數萬響又有某洋行贈酒十餘壜歡呼之聲幾如雷動其未經得彩者嗒焉若爽幾如秀才入試名落孫山懊悶情形有非律墨所能摹繪者 
[禀請撥勇]  
　　法界公廨讞員朱森庭明府奉蘇松太兵備道憲余晉珊觀察札委兼巡南市各街巷查得日暉港三山會館徐家匯天主教堂及西南鄉二十七保六圖等處皆地當衝要擬各建營房三楹嚴加防護因於昨日稟請蘇松太兵備道憲余晉珊觀察各派滬軍營勇十名以資守衞 
[遊戎謁客]  
　　昨日午前撫標滬軍營營帶龍葆珊遊戎命駕赴道轅拜會蘇松太兵備道兼江海關監督余春珊觀察觀察迎入花廳煮茗互談良外始别 
[札查局員]  
　　保甲總巡傅辛崖明府訪悉浦東三林塘巡防局委員某二尹近有縱差害民情事列欵禀明道憲余晉珊觀察觀察據禀卽轉札上海縣汪瑶庭大令查明稟覆核辦 
[邑宰課士]  
　　昨日爲本城敬業書院月課之期淸晨上海縣主汪瑶庭大令命駕赴院會同教諭邱廣文升坐講堂點名給卷諸生魚貫而入肅靜無譁誠不愧海濱鄒魯也 
[流氓送縣]  
　　昨日本邑南市十六鋪巡防南局委員某君函送滋事流氓金子蓮唐永祥兩名至上海縣署縣主汪瑶庭大令卽飭值日差嚴加看管聽候究懲 
[恃勢毆役]  
　　上月某日稅居本邑南市石街之副中營庖丁王永貴被賊竊去家中器篽報經二十三七鋪巡防局委員邱友林二尹派出捕役嚴查未獲前日王忽私將二十七鋪地甲夥役某甲及捕役某乙拘入營内毆傷二尹聞之函致營官劉君請卽釋出 
[懸旗志慶]  
　　昨日爲美利堅立國之期本埠浦江中所泊各國兵輪船以及寓滬各美商門前均懸五色旗幟臨風招展藉壯觀瞻亦彼國官民上下交慶之意也 
[聚賭判鍰]  
　　前者英界包探趙銀河在小張所設總會内拘獲賭犯姚子本等十八名解送英美租界公廨讞員翁笠漁直刺研訊之下知由小張爲首諭令押候補提覆訊昨日趙探提獲小張卽張士卿連一千人解案直刺向之推鞫小張供小的向操洋貨業總會爲同業議事之所當時確由小的倡設沈壽仁陳錫卿二人亦有股分至彼等如何賭博小的並不知情尚求明鑒直刺商之梅繙譯飭探將小張及沈陳帶回捕房押候查明再核姚及蔡阿仁王何寳朱友田沈二生王琴鶴張阿仁徐阿大各罰洋銀十元陳子春顧仁生唐葉生張吉甫沈榮桂王仁卿蔣伯生張祥林各罰洋銀二十元 
[交保調處]  
　　有陳世藻者投英美租界公廨控汪鳳生吞没股本銀兩前晚讞員翁笠漁直刺提集兩造倩襄讞委員張柄樞司馬研訊陳遣家丁陳升投案訴稱家主向在蘇州開設陳萬源珠寳店與汪素識前者汪糾股開設公興泰士棧每股出銀三百兩家主允與二股如數將銀付去旋議得由顧經營及王柏生經理一切未及一年被汪將股本悉數吞没復用空銀一千二百六十四兩今將帳簿呈電求恩訊追汪供小的係蘇州府屬某縣人前在蘇垣開益泰金鋪光緒十八年來滬設立分鋪陳附有股本後由顧王糾開公興泰土棧未及一年卽因虧折歇業所有股本及虧耗銀兩必俟顧王到案方可理追求鑒司馬謂汪旣爲執事碍難推諉著交保出外邀同公正人赶緊調處一面補傳顧王到案覆訊核奪 
[禁止大便]  
　　由西門至小東門沿城一帶時有人在彼大便法界總捕頭克賴美見而惡之禀請讞員朱森庭明府設法禁止明府飭傳該管地甲到案面諭一切略謂倘敢不遵准隨時拘送巡防各局究辦 
[上海縣署瑣案]  
　　嚴鈞靑控蔣楚卿掯贖田畝等情前晚縣主汪瑶庭大令升堂訊嚴供同治六年故父將田七畝賣與蔣楚卿之父計錢二百一十千文去年備價向贖蔣霸掯不允求恩公斷蔣楚卿遣弟明卿投案供稱嚴鈞靑之故父將田賣去後曾添索錢三十五千文現在此田已由小的之兄抵押與人勢難回贖大令詰嚴曾否加價答稱有之大令遂斥不准理○譚子梅前控妻弟吳梓卿開設隆順布店倒欠銀一萬餘兩訊追未繳前日大令提吳比追譚亦投案候示吳供小的家産已盡無力彌縫叩求寛限大令判掌頰二十下收押限繳一面著譚查明吳有無資財禀復核奪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　前晚潘阿狗自十六鋪雇乘人力車行經大馬頭附近突有流氓施阿妹丁阿狗二人尾追而上希圖攫物潘大聲呼喚始昨由三十七三十八號二巡捕將施丁二人一倂拘獲解至捕房昨日轉解馬路工程局請總辦程雨村大令研訊潘供小的在上海縣署當差因事行經大馬頭附近忽有施丁二流氓蜂擁而來强拉小的衣服意圖攫物幸卽喚捕拘案叩求訊究施供年二十有二南匯縣人向在祝家橋駕舟爲業來此訪友因飲酒過醉致與潘阿狗相戲實非攫物叩求恩典丁供向業整容亦因酒醉所致大令謂爾等深夜在外卽非攫物亦非安分之徒判各責五十板施枷號一月丁枷號二十天均發馬路遊行示衆以昭炯戒○無錫人蔣惠泉在浦東附搭林阿觀之麻雀杉板船渡浦至滬駛至中流林忽起歹心向蔣及同舟之何阿福攫取囊中諸物蔣等大呼始行釋手迨駛抵馬頭卽鳴三十四號巡街捕拘入捕房昨日轉解馬路工程局總辦程大令提訊之下蔣供小的在浦東鐵廠工作因事搭林阿觀之渡船載送至滬不意林心懷不良搜索小的所儲之洋銀一元三角向論恃蠻致被踢傷小腹何供與蔣同廠作工當搭船時論定渡錢五十文小的等正在給資林見有洋銀三枚小洋銀數十角遽爾恃强爭奪叩請訊懲林供厦門人駕舟已有七載蔣等喚渡言定渡錢五十文詎祇付給四十文故與爭論並未攫物大令怒其不法判責五十板枷號一月 
[英美租界公堂瑣案]  
　　包探陸阿九解送張永林到案禀稱此人行竊王阿發及唐崇家牙骨摺扇兩柄烟槍一板兹經小的緝獲人贓送請究辦王唐投案領贓張認竊不諱讞員翁笠漁直刺商之梅繙譯官判令笞責三百板遞回鎭江原籍○陳湘道被葉阿大騙去洋銀十元報捕後由包探陸阿九拘獲解案請懲陳供葉係已革巡捕窺知小的謀業惟艱誑稱現有巡捕一缺願爲舉薦惟須先付洋銀十元小的信之不料付給之後葉卽一去無蹤小的始知受騙今幸拘案叩乞究追葉供陳所付小的洋銀已被友人取去尚求恩宥直刺判令笞責二百板枷示一月○一百九十七號華捕解送朱春壽到案禀稱此人在路設攤誘人賭博鄉民之受其害者不知凡幾是以拘送請懲直刺判令枷號半月○包探倪順泉解送積竊王友山到案禀稱此人屢次犯案怙惡不悛今又竊得某姓家水烟袋一枝是以拘請究辦直刺著遞回鎭江原籍贓留俟失主具領○一百二十八號華捕解送胡寳林到案禀稱此人在某馬頭上貨棧同竊取舊鐵四塊經小的緝獲送請究辦胡認竊求恩直刺判責五十板 
[法租界捕房瑣案]  
　　王增祥前控屈松亭圖賴所借洋銀五十元讞員朱森庭明府訊供之下飭押候嚴追屈挺押不理昨日命提到案掌頰五十下仍還押所限十日内歸楚如延重比○顧順德李成林二歹人向法總領事署陸繙譯所雇細崽孫錫渠訛詐控經明府訊明判責顧五百板還押覓保李責二百板卽行釋出○歹人張阿大混用銅質僞洋銀被某包探拿獲在身畔搜出銅洋銀十餘元解經明府訊取口供飭將銅洋銀鎔毁充公枷號半月期滿責釋○偷兒朱寳林陸阿掌前由某包探拘獲解送公堂經明府訊明一切昨日判令各責一百板然後釋出○積竊李阿林施和尚前經明府訊明判令各枷號半月昨已期滿命開去所荷之枷各責三百板驅逐出境 
[美租界捕房紀事]  
　　前晚偷兒張阿福闖入虹口某姓家竊取布衣若干件携至某押鋪質錢適爲包探沈阿岳所見盤詰之下言語支吾因卽拘入捕房捕頭令押候解送公堂禀請讞員翁笠漁直刺訊辦○昨晨包探劉阿炳巡至百老匯路見某甲東張西望形跡可疑因卽拘入捕房捕頭令押候解送公堂稟請訊究○前日有某國水手數人醉態酕醄行至外虹口沿途滋擾某號巡街捕見之恐肇禍端設法拘入捕房捕頭令押至酒醒然後釋之使去 
[白門官報]  
　　六月初二日藩臺恩正任江西南贛道周浩籌防局候補道沈支應局郭兩江營務處李軍械所朱洋務局汪銀圓局均見劉商務局劉由滬回金陵營叅將陳麟書傳見海琛快船叅將林頴啓海天快船遊擊劉冠雄復濟練船沈壽堃均到見北洋來英國領事孫德雅會兼帶南琛兵船策電輪船史建中江隂來道庫大使孫彭齡禀知到自新所差○初三日金陵營叅將陳辭赴鎭江遊擊何開元謝委轅下先鋒官首府王兩首縣龍孫均禀知在城隍廟設壇求雨知縣陳元鑄奉委李鑑帥後路　應卽辭貴州知縣蕭國覃辭回湖南　缺福建興泉永道惲祖祁到○初四日藩臺恩巡道徐籌防局候補道沈支應局郭兩江營務處李洋務局汪均傳見海琛快船叅　林頴啓海天快船遊擊劉冠雄復濟練船沈壽堃均辭江西知縣沙昌壽到奉江西撫憲委來寗借兵船裝炮均見善後局候補道趙禀知奉札前往點騐添招親軍等營三大營首府兩首縣均請會卽繳管帶蘇防後營總兵顔瓊琳到叅將徐萬福叩謝委帶親軍前營通判劉松年禀知今日起盤晒倉存稻子知縣丁煜禀知本日起監同盤晒稻予又吳兆林辭赴沭陽　算交代巡檢韓國銓奉司委赴都崇安輪船劉德輝辭赴淸江 
[吳門官報]  
　　六月初三日吳江縣宗禀辭知縣鍾蓀謝奉委長洲元和吳縣吳江震澤提解公費等欵卽辭又顧元亨禀知赴滬收存漕米差又汪壽年禀辭赴丹陽會同李縣丞宗灝量測水影巡檢劉炳禀知奉府委解首級赴如臯卽辭四品銜請補蘇海防同知錢錫麟浙江人由寗來知縣朱賡且禀知奉藩憲委赴上海公幹統領蘇防全軍四川馬邊恊副將佟在棠天津人由四川來○初四日候補道朱宜振辭行赴崇明塘工知縣竇鎭山禀知　撫憲面諭隨同北上先赴揚州迎解軍火卽辭知縣傳維祚由丹徒沙洲差次來又張孚襄禀辭解餉赴淸江又李補燡禀謝奉委東路總巡差五品藍翎新海防試用州同廖福鑫湖北人由皖領咨來省禀到試用府照磨倪德培禀知服滿回省縣丞李宗灝禀辭赴丹陽測量沙洲差府照磨李頲丹陽縣丞陳秉中巡檢胡　元均南匯均禀銷帮辦勘丈沙洲差新選金匱縣望亭司巡檢潘明發禀知交缷署婁縣小徵司巡檢任事回並謝奉飭赴任管帶蘇防前營正任常州營右軍守備徐誠檀由荆溪溧陽查哨回撫標水師哨弁羅蔚靑禀知護解武衞營餉銀赴淸江卽辭○初五日知州吳式晸閶胥門外通判陳熊中路又劉文澍西路知縣錢浦北路又鍾鴻鈞婁齊葑門外均禀謝奉委總巡卽日到差又李瑞懋巡檢蔣裕珏均禀謝奉關道憲札委馬路巡查卽日到差知縣李輔　禀知本日到東路總巡差知縣汪世蔭禀知奉撫憲飭准換蘇差委撫憲鹿今日換穿黄紗袍 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
