# 1904 - 250 - 4911279

 

Page 1

 
 
[分類歴代通鑑輯覽售歸本局啓] [  圖書集成局白]  
　　分類歴代通鑑輯覽現己歸併本局出售業經禀請英領事署存案禁止翻印並易名混售等事如有書肆中人膽敢翻板發售定卽禀提嚴究按是書係取御批通鑑輯覽析爲六十三類條分件繫依類相從而殿之以歴代亂世羣雄歴代治亂興亡鏡二卷故爲卷六十有五觸長引伸最便繙閱價目如前批發克己欲購者請移玉申報館選取可也此佈 
[署川督錫制軍奏川東北各屬大旱成災實在情形請截留欵項展辦振捐摺]  
奏爲川東北六府二州等所屬連月大旱猝成巨災地廣振繁情勢危重籲懇隆施振恤以濟民命而輯地方並請頒照辦理振捐等項恭摺備陳仰祈聖鑒事竊本年春間各屬雨水不甚調勻豆麥已多歉薄詎自四月起正值播榖種苕之際川東北之䕫州綏定重慶順慶保寗潼川六府資瀘二州所屬愆陽連月郊原坼裂草木焦捲已種者榖則萎敗不實苕則藤蔓不生田疇荒涸過多幾有赤地千里之狀鄉民奔走數十里以求勺水往往蔬蓏悉絕闔門待斃初猶望雨至尙能挽救今則䕫屬有降膏澤者下游收穫較早補種亦無及矣奴才假期未滿因卽電奏請銷視事奉旨著卽速籌振濟督飭各屬妥爲辦理勿任失所等因欽此仰見覆載深仁軫懷飢溺第查川省丁酉壬寅霪旱之患疉蒙頒賜內帑並飭部撥發銀二三十萬兩以資全活當時督臣鹿傳霖一朝卽撥運鄰境倉榖三十萬石前署督臣岑春煊告災南北各省籌墊亦數十萬奴才到川清釐倉政什九空竭移粟驟難措手各省墊欵至今未盡塡還則續墊斷非易事况丁壬被災僅二十三州縣此次八府州所屬計六十一州縣其中雖有城口廳劍州等處較輕又有與之毗連如忠州及所屬之梁山墊江叙州府屬之富順隆昌等縣並罹旱暵尤難者前次偏災蕃富之區不過一二此次乃全蜀菁華之地如重慶如資瀘均將自顧弗遑何能勸其分惠川北各屬紛環迫訴更以前災元氣未復竟欲全恃官振此皆在前兩次所未有訪詢川省蓋又數十年所未見也伏念秦晉大祲朝廷不惜合力以全之多開事例廣撥銀粟災黎遂慶昭蘇奴才若不力務周全使屬民獨不蒙高厚之施何以仰慰宮廷子惠黎元至意且財賦從年榖以出商貨因生聚而昌現在官紳多請蠲免津捐而酒稅肉釐亦將停减倘再任殍饉相望閭市蕭條則歲入要需不惟短絀於目前恐各項稅釐由此减免三五年難復其舊矧此少壯者枵餒切身散之四方則爲亂是以奴才夙夜憂懼日與司道曁籌振總局等亟求安輯之䇿惟川省歴届領振丁口小邑一二十萬大邑三四十萬率抵秦晉一屬之數刻已有老穉呼號流亡漸起之勢轉瞬冬春　撫需欵未可預計買糧尤屬倍艱川庫所入非不多而所出過之本年錢糧等項大半因災不能催收邇來支絀萬分更無從前別籌振欵不得不瀝陳實狀仰冀鴻慈矜憫湛恩渥沛俯准奴才截留協撥欵項暫濟全川危急至於籌振總局所辦振常捐二項因各省墊欵未經塡足展至本年九月十二日限滿卽將停撤近來十一省並辦振捐天津又設統捐局在外頗難勸募但川省實非尋常可比亦惟有懇准接續再辦振捐一年應以九月十二日以前歸入壬寅振務案內清塡挪墊九月十三日起悉作本年之振以清界限而圖補苴仍照各省新舊振捐章程其常捐亦照廣西續奏减定成數俾無歧異惟山東廣西均寄部照來川勸辦川捐則咨捐至十七次之多部中以捐案紛繁未遑核覆他省交銀卽時有照而川省年餘不能得照誰不舍此適彼並請勅部迅速頒發空白振捐各項執照共一萬張容奴才另文赴部領用不足續行咨取庶與各省相形無絀收捐不類空言除將截留欵項斟酌緩急並體察各屬能否續獲雨澤分別輕重趕將荒政諸端籌辦另行分案奏咨外所有川東北連月大旱猝成巨災各實在情形並懇恩振恤准予截留欵項展辦振捐緣由疉據藩司曁該管道府等具詳情奏前來理合恭摺由驛馳陳伏乞皇太后皇上聖鑒訓示謹奏 
[電傳宮門抄]  
　　昨日午後一㸃鐘時京師友人專電告知本館云七月二十九日皇上召見軍機大臣及趙爾巽本日無明降上諭 
[俄入咸興]  
　　高麗京城來電云西歴九月之朔突有俄國陸軍一千二百八十名携帶行營砲七尊迤邏入韓之咸興其後隨以運糧車一十有四輛 
[俄購美艇]  
　　日本大阪某日報登俄京聖彼得羅堡來電云邇者我俄向美國購得潛行海底之水雷艇一號名之曰敷羅吞某日鼓浪來俄有司機人六名引水人三名附之而至旋於庫倫司他脫海洋中一試其機器轉運之力聞之艇中人謂當駛過德京柏林時有日本諜人潛躡其後 
[俄人料敵]  
　　法京巴黎斯來電云西歴八月三十號俄帥苦洛拔托金電達本國政府大致謂旅順之戰逆料我俄與日本兵士各須損失一萬人 
[俄帥慰勞]  
　　英京倫敦來電云法京巴黎斯某日報謂日前俄帥苦洛拔托金移書旅順陸軍優加慰勞并言今當固守一月本帥定於下月親統士卒來此應援 
[俄未脫險]  
　　華歴七月二十九日英京倫敦來電云刻下盛京迤西之日軍迭次迫擊俄兵但均被俄兵拒却 
[死傷計數]  
　　華歴七月二十九日日本神戶來電云此次遼陽之戰於十日中約計日軍傷失二萬人俄軍四萬人又電云自日俄開戰以來日本海軍將校之死於戰事者共計九十五員 
[交戰未止]  
　　華歴七月三十日英京倫敦來電云頃據俄陸軍提督苦洛拔托金報稱昨日日本陸軍大將之兵已離鐵路東三十五英里奧大將之兵離鐵路西三十英里俄兵則聚集於盛京四圍其後隊已抵離盛京迤南十七里之處日軍相遇彼此交戰刻下尙未停止也 
 
 

Page 2

 
 
[俄軍傷數]  
　　華歴七月二十九日英京倫敦來電云據俄京聖彼得堡消息此次遼陽一役俄軍傷失之數核計約三萬人 
[俄破中立]  
　　日本東京某日報登中國京師來電云邇者俄國陸軍闌入新民府境尙未聞中國守將馬軍門如何處置惟悉政府以遼西中立之局陡被俄人破壞已傳電各國聲明矣 
[俄軍暫駐盛京]  
　　華歴七月二十九日英京倫敦來電云頃據俄陸軍提督苦魯拔托金之報謂刻下俄軍大半已抵盛京將於該處暫爲安營駐紥且撥兵守禦砲臺 
[俄船失事]  
　　英京倫敦來電云頃得俄京聖彼得羅堡電報悉某日拔路氣科艦隊操演之際中有一軍艦所置三十四生的之大砲無端炸裂擊斃管帶以下三十員名尙有軍艦二艘亦因此而失其轉旋之力政府旣得報多方隱諱以故民間絕無所知 
[購料造船]  
　　華歴七月三十日英京倫敦來電云日本已向美國訂購上等鎳皮七千五百墩備作戰艦之用 
[行期未定]  
　　華歴七月二十九日德京柏林來電云俄國波羅的艦隊現擬駛往遠東惟啓程之期刻尙未能定見也 
[日抽麫稅]  
　　華歴七月二十九日德京柏林來電云頃聞由美國出口載往日本之麫粉每包須納戰時稅洋銀一角云 
[俄軍出險]  
　　法京巴黎斯來電云頃據得俄京聖彼得堡官報謂俄軍退走之兵現已出險矣 
[日軍多砲]  
　　英京倫敦來電云頃得俄京聖彼得羅堡電音悉日軍旣得遼陽諸地就四圍安設大砲多至一千二百四十尊俄國滿洲軍總統殺卡洛夫一得遼陽敗耗即留心隱秘不使外人稍有所知 
[日獲俄糧]  
　　日本東京某日報云東歴九月二日清晨我日海軍第三艦隊統領細谷氏電達大本營略稱八月二十五日俄以民船二十一艘滿載軍糧由威海衛赴旅順二十八九兩日駛至圓島及南三山島海洋中被我軍封堵海口之水雷艇所獲帶往靑泥窪禀經聯合艦隘總統查悉將船體及貨一律充公船中人則令分乘三華船仍回威海 
[日撤法旗]  
　　日本東京某日報登中國京師來電云俄人自退出牛莊卽將所設民政廳交法人管理因將俄旗撤去改揭法旗日本駐京使臣知之迭向法政府詰責刻下法使已允撤去法旗矣 
[日皇諭賀]  
　　華歴七月二十九日英京倫敦來電云頃得路透訪事人由東京發來電信謂日皇特降温諭賀日軍大捷之喜並獎勵其軍勇往直前力攻諸堅深堪嘉尙且云目下距戰務告畢之期尙遙須常存謹愼堅忍之心也 
[日人自誇]  
　　華歴七月二十八日英京倫敦來電云某報謂日本此次之捷可居古今萬國非常大戰之一在東方諸國中則更爲有史以來獨一無二之偉績故日本曾自稱其從兹一役將永爲列强之一焉 
[日船傾覆]  
　　七月二十八日錦州來電云頃有自營口乘火車到此者據謂本月二十七日午後有一日本船與一日本兵艦相撞船底 
洞成一穴當卽傾覆死傷數目刻下尙無確音 
[日捕民船]  
　　七月二十七日烟臺來電云此間得他處消息謂日人於威海衞外拘去運載糧食之民船多艘據禮拜日來函則云二十五艘當晚復得來函則云五十艘恐兩者均指一事亦未可知但其數甚爲懸殊耳或云拘捕之日乃本月二十四也 
[旅順近况]  
　　七月二十八日烟臺來電云有一中國帆船於本月二十五日午後七㸃鐘由木揚城開行至此據稱旅順之俄國第四號砲臺已於本月十九日爲日軍摧毀但似并未佔據其橋莊口之砲臺亦於二十一日被日砲隊所毀惟因埋有地雷甚多極爲危險故日人亦未佔據刻下俄軍防守之兵約計尙存二萬人軍火已甚缺乏糧食亦極稀少市中店鋪只剩俄人所開者十四五家尙未閉歇耳此間華人猶有七八百人之譜爲小工者每日工資洋銀一元日前有一民船載運糧食意欲潛進旅順於本月二十二日在離木楊城四十海里之洋面爲日人查出立卽將船擊沈水手人等藉杉板之力得以幸免并據由旅順避難來此者云前數日麫粉貴至每包俄洋銀十元後幸有輪船載到者方得跌至每包四元 
[旅順兵防]  
　　日本東京某日報云近閱各國報章知俄國步兵之在旅順者係第四第七兩大隊其第四大隊係第十三第十四第十五第十六各營編制而成然第十五第十六兩營已各抽調若干名開赴遼陽備戰目下第四大隊之在旅順者實祗一萬四千五百六十二名且中有六百名不能任戰事至第七大隊係第二十五第二十六及第二十七第二十八各營編制而成然第二十五營中之一哨第二十七第二十八兩營皆已調赴遼陽備戰其第七大隊之在旅順者實祇二十五營中之三哨及第二十六營共七千二百八十一名且中有一百五十名不能任戰事以故敵人步兵之戍旅順者稽其確數兩共祇二萬一千八百四十三名中有不能任戰事者七百五十名若夫騎兵則由後貝加爾湖可殺克騎兵烏愛路夫及內烏勒司幾兩營中抽調而出其數約一千名砲兵則約七千名所携大小諸砲都二百五十六尊此外尙有西伯利亞東部第二大隊工兵與夫關東工兵大隊中之一營水雷兵大約一千二百名左右然南山之役各軍死亡已多加以天災流行時疫大作目下堪備戰鬥者恐不上一萬名猶幸防禦堅牢故迄今尙能死守弗去云 
[法兵東下]  
　　法京巴黎斯來電云我法軍隊總統以所屬印度支那境上守備不甚完全因奏請添調兵士六千名馳往設戍法廷准之刻已派出大軍一隊由馬耳塞啓行另有一千名隨後乘輪船東下蓋以中國廣西各處匪類鴟張故爲此以資鎮壓也註亞東中國安南等處法人統名之曰印度支那 
[英人得地]  
　　英京倫敦來電云西歴八月十一號我英水師提督息路甫花羅君統帶巡洋艦脫利皮由恩者鼓浪赴獨米尼卡島北境迤西距離一百二十七海里之愛蒲司島卽俗呼爲鳥島者據有其地高揭英旗并鳴禮砲若干聲以申祝賀從此愛蒲司島遂𨽻入英國版圖矣 
[警電補錄]  
　　粵西柳州兵變後勢將竄入湖南湘省籌防不遺餘力兹覔得六月十一日粵督岑雲帥與湖南布政使護理巡撫張少船中丞往復警電二則照錄如下六月十一日辰刻岑督火急電張少帥鑒接巽帥電有人自長安來言初一日匪據融縣之長安墟初三日據懷遠縣城初五日尙未退出約有三千餘人等語匪破長安已派棠字營武匡柳防各營馳往進剿懷遠被踞確否尙未有的耗惟該縣與湘接壤果被竄踞難保無擾及湘境務飛電嚴飭龍勝古宜各軍探明匪縱迎頭兠剿并另拔勇隊扼守辦界以免竄越爲患古宜龍勝有無防軍現在如何調撥及黃忠浩一軍已否啓程何日可以抵桂乞示復煊佳張護撫復電梧州岑督帥鈞鑒洪電謹悉西望焦灼龍勝駐有剛字三旗現已撥一旗 
 
 

Page 3

 
 
赴桂古宜沅江惟有發字一旗兵力甚單又多病卒省垣自黃道一軍拔隊後省防亦單薄異常更無營旗可以增防杜兪一軍尙未來湘前奉電旨派駐道永能否分顧駐防尙須待商衡邊一軍關係湖北緊要黃道本飭往西路駐防所部已陸續西往嗣飭折赴桂林沿途添兵昨已啓行由西督隊赴桂匪情仍乞示眞 
[上海格致書院八月朔課題]  
　　䇿論光浪聲浪電浪說至人無夢以夢爲不足憑乃自古中外帝王多有以此爲徵騐且設有占夢之官近聞有行夢之術其故何歟算學上海地準官尺以六千方尺爲一畝而准西人皮帶尺則以七千二百六十方尺爲一畝問皮帶尺當以若干尺爲官尺之一步又官尺爲西尺之若于雨試簡明求之試有輪舟航海自甲處北偏東四十二度駛行三十五里又南偏東二十四度十五分行四十里又直南行六十五里又南偏東六十八度半行七十四里又向西南行十四里卽至乙處試求其直距并自甲至乙之方向 
[欽使行轅紀事]  
　　襄辦練兵事務兵部左侍郎欽差查辦事件大臣鐵寳臣星使昨日午前派隨員蔡二源觀察及洋員哈卜門君乘馬車赴龍華火藥局查看歴年帳目聞星使所最注意者係劉康侯觀察爲總辦時所有各帳須抄淸單以備細閱至昨日到轅禀見者爲候補道高觀察尉先候補知府鐵太守林袁太守世輔華太守承法均由星使飭材官擋駕 
[上海官塲紀事]  
　　翰林院庶吉士林仲樞庶常志烜江西候補知縣豐幼農明府和江西候補府經歴何雲松參軍垣江蘇候補通判任采圃別駕汝霖先後到申昨日均赴縣署拜會○新委樹木捐局候補縣魏邇賓明府士鴻現辦淸道捐局委員陳邵亭明府宗雍昨日亦詣縣署拜謁○本邑　孫立幹少尹前患感冒曾飭丁詣縣署請病假三天兹已痊可故於昨日親詣縣署禀見汪大令銷假 
[獲盜緣由]  
　　前日上憲札飭蘇松太兵備道憲袁海觀觀察轉行英美等國租界公廨簽差會同探捕在仁濟醫館拘獲劇盜丁德勝卽浪裏奔一事昨已記諸報端兹悉浪裏奔盤踞浙之南潯一帶擄人劫物無惡不爲七月十五日浙西鹽捕營統領姚軍門帶勇往緝浪裏奔糾黨拒捕擊傷勇丁二十餘名擄去二名軍門勃然震怒下令開槍直至將糧裏奔右臂擊斷餘黨始紛紛潰逃十九日浪裏奔潛至申江浼某小客棧主趙錦山繕立保單鈐上寶善街天佑永鞋鋪圖章求仁濟醫館西醫療治事經撫憲端午橋中丞訪悉立卽札委省垣營務處緝捕武弁朱占完千戎及戴君宗芝帶勇前來會同本城北局保甲巡防委員汪禹臣二尹赴仁濟醫館緝獲解送公廨經讞員黃耀宿司馬錄取口供卽於當晚用某官輪船押解回省大約不日卽須明正典刑矣 
[禁運銅圓]  
　　江蘇撫憲端午橋中丞查得蘇省所鑄銅圓不爲不多而行使巿上者甚屬寥寥是必由奸商私運出口所致若不嚴行查禁勢必有去無回圜法日壞因特嚴札所屬各州縣一體訪查如有通信報知拿獲者卽提三分之一充賞昨日上海縣汪瑤庭大令奉到此項札文立卽飭差遵照辦理矣 
[决計拍賣]  
　　今日午前十一點半鐘本埠魯意師摩行在行中拍賣楊樹浦相近地基一方計七十五畝前臨水道上落貨物均稱利便聞是項地基無論價值貴賤今日務須拍云欲置產業者幸毋交臂失之 
[大令唸屍]  
　　小工趙天壽在虹口揚子路碼頭陸銀主所泊船頭大便致被陸嗾夥瞿阿桂毆傷斃命等情已志昨報昨日午前十點半鐘時上海縣汪瑤庭大令帶同刑仵書役人等命駕至虹口捕房捕頭令將趙屍由乞丐牢內舁出地保跪禀前情陸等供稱前日趙至小的船頭上大便小的向之喝阻趙情急失足墮落船板上以致氣閉身死不敢行兇大令命仵作細驗旋唱報驗得屍身並無傷痕確係飽食後因跌氣閉所致大令離座親視無誤屍親趙庭華泣求伸寃大令勸諭再三令塡明屍格交屍親自行棺殮并令趙庭華具領棺切結陸瞿仍暫押捕房候轉解公堂禀請讞員黃耀宿司馬訊供移送縣署再行核辦諭畢遂呵殿而回 
[諭知辦團]  
　　上海縣主汪瑤庭大令近奉憲札令轉飭所屬村鎮從速開辦團練或村鎮偏小卽連合該村合辦一團倘遇警報互相守望等情因於昨日遍諭四鄉各圖董以後務須將所招團丁勤加訓練一遇警報合力兠拿切不可視爲具文遺誤大事 
[南市瑣聞]  
　　今日爲許眞君誕辰本邑南巿江西會館董事特徵召梨園子弟登檯演劇並柬邀寓滬同鄉官商讌飲爰由二十三七鋪巡防局員姚李兩二尹派勇前往彈壓○南市十六鋪鹹瓜街藥業喩義堂董事假泉漳會館建醮並備各式寗波木質蓮船十景牌遊行街市後隨各種檯閣有獅象白鶴等類雕鐫精妙靈動如生保甲總巡朱森庭明府深恐流氓乘機滋事特率勇丁按叚彈壓○昨日爲地藏王誕辰南市二十三七鋪巡防局員姚李兩二尹雇僧建醮一日至曉命各勇在街頭焚化冥鏹 
[上海縣署瑣案]  
　　褚金榮投縣喊求騐傷前晚縣主汪瑤庭大令升堂提訊褚供光緒二十七年冬間央媒聘定顧老眞之女爲室二十八年正月十六日完姻踰月妻循例歸甯嗣後履次往接岳父母阻不令回至今已一年有餘昨又親自往領非但不允反喚鄰人將小的綑縛用棍兇毆以致身受重傷不能行動求請提究大令得供之下判令退去候飭差查明再行訊核○前月閘北王家宅團練局團丁拘獲匪盜七人其一盜因受傷甚重未經訊究隨卽斃命其餘六盜由大令訊供分收內外監及自新所前晚又提廖德裕孫金彪陳來喜李士成王有明等六盜覆訊各盜均不實供大令命上天平架踏扛良久各盜認曾在周太僕廟行劫某店及新閘王三六家并此次王家宅行刦周正順米店三案大令判令畫供仍分別收禁內外監及自新所聽候核辦 
[中國吳淞北港嘴防疫醫院暫行辦法]  
　　一八月初一日准定開辦一請西醫華人繆頌懋同其夫人一請華醫生一位駐院註由醫學會公舉一備關快一隻跟隨普陀小輪接收病人關快內應用駛船熟手四人註每月包定經費若干給予旗號以爲憑照一關快去接領病人時須有司事一人出店兩人同去招呼一病人接來之後船到灘邊用藤椅兩把備齊油罩竹槓以便擡送入院灘邊跳板安置平妥一應用藥物硫磺等件由醫生購備卽擬向華英藥房購買照紅十字會之式减折付價一除現在看管醫院之嚴司事外再添用司事一人須略知英語可以上小輪船招呼一院內除司事出店火食外另須預備柴炭白米等物以備病人之用啓者吳淞北港嘴中國防疫醫院除詳細章程現正禀請立案將來補行登報外今於七月二十五日各董事等公同會議准定八月初一日開辦所有院中暫行辦法及上年購地造屋收付各欵清帳以後各帮輪值經營各要旨分別開單先行登報務祈公鑒再今年係廣肇公所經管開辦伊始無論如何撙節每年約需二萬餘金業蒙兩廣督憲岑札飭廣東善後局每年撥捐經費銀一千兩不敷甚鉅伏求各省大憲設法撥助仁人君子慷慨樂捐集腋成裘多多益善將見往來行旅有口皆碑則慈惠所及較他項善舉奚啻倍蓰也[  吳淞防疫醫院同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　七月十八日吏部翰林院正黃旗值日無引見克王陸潤庠各假滿請安道府劉雨田等殶恩孚琦因伊子以文職用謝恩伊立布因伊子以侍衛用謝恩孫中堂請假五日皇上召見軍機大臣朱錫恩周樹模貴福各遞封奏一件○十九日戶部宗人府正白旗值日無引見莊王由東陵回京請安醇王由西陵回京請安卓公假滿請安振貝子續假十五日朱鍾琪預備召見皇上召見軍機大臣及朱鍾琪 
[攫銀釀禍]  
　　紹興訪事人云越郡南貨鋪夥某甲持墨銀三圓至某處購物行至中途偶墜於地被某教民强行攫取以致互相扭毆旋同赴山陰縣署禀陳城廂各南貨同業聞之立卽一律罷市悉詣署中聽審縣主湯愼台大令因見干犯衆怒恐肇事端立將攫洋之天主教民二人笞臀五百下交保斥釋勸諭南貨業照常貿易而退詎未逾時各教民皆聞信而至羣與大令爲難任情喧擾現已允將仁昌鋪夥某亦如數照笞以示平允然各教民尙未首肯殊覺爲難也 
[馬路工程局紀事]  
　　本邑南市馬路工程局總辦翁子文太守查悉馬路中站街各華捕所戴號帽每將面目遮掩以致不能隨時辯認因於昨日傳諭捕頭著知照各捕嗣後務宜裝束整齊如敢故違查出革究○昨日南市馬路工程局總辦翁子文太守飭捕頭將新募各華捕姓名呈局旋命帶案察騐面貌錄取八名准予補充 
[英美等國租界公廨晚堂瑣案]  
　　前者陳維榮投英美租界公廨控被吳維清騙去銀一千六百餘兩讞員黃耀宿司馬准詞將吳提案前晚研訊陳供常州府屬某邑人前向滬上新閘街吳維清所開順茂洋沙號內定購洋紗十八件計銀一千六百餘兩六月初一付同和莊初十期票銀一千五百兩初三又付一百七十九兩因有贏餘曾由司帳陳姓找還商人洋銀九十元零六角此二次付銀均交號東吳維清手吳卽將票付與同餘莊有帳爲憑併取得該號發票詎吳收銀後並不付貨遽行避匿不面店亦倒閉是以將該店簿據取得數本呈求電鑒司馬將發單帳簿等查閱一過傳訊吳維清供順茂紗號並非職商所開此店係蔣李二姓全股開設蔣姓確與職商相識曾代其轉借銀五千餘兩陳向購紗被騙銀兩前數日陳自將蔣看守不意爲其脫逃致將職商强作號東其實職商亦須向蔣李索欵尙求明察司馬以順茂帳簿糾葛不清隨著將呈案之簿據發還飭不准理○郭樹棠控鄭鳳翔騙去洋銀五百二十元司馬亦於前晚提訊郭供稱素識之鄭鳳翔稱太古行陳順堯說起紹興輪船現須更章船中執事均須換去小的信以爲眞托爲謀幹買辦計共交去洋銀五百二十元詎鄭收洋後卽避至漢口小的前往尋獲將其押回申江詎船過江陰時又爲兔脫不得已獨自返申日前偶在虹口途中相遇爲特扭赴案下尙求追究鄭供洋銀爲陳順堯取去小的自當設法賠償惟求寛限司馬得供著限兩禮拜將洋銀如數繳案違干提比○前者蘇婦談張氏控龜棍林鶴亭吞沒洋銀司馬訊知洋銀係林之子婿佑之所竊是以將佑之押追詎佑之尙有德商捷成洋行控案前晚司馬又將佑之提案向之詰問佑之供求寛限先交洋銀一百元其餘再立期票司馬謂尙有洋商之事本分府已代爲相勸洋人已肯折償了事刻下趁此機緣速湊銀二百兩限一禮拜繳案以了洋商控案林佑之諾諾而退 
[英美等國租界公堂瑣案]  
　　前者粵東人曹阿海因向鄉人兪阿珍索欠起釁拔刀連戳六下由虹口捕房解經讞員黃耀宿司馬會同英總領事署繙譯德爲門君訊供著將曹押候傳見證人王阿吉到案再訊昨日包探陳洪德將王解寧兪由二人扶掖至案祗以胸際有刀傷六處口不能言王供是日兪向曹索取欠欵三元曹答稱已還二元並無此數兪忿甚訴知楊阿九曹卽追上拔刀亂戳小的上前解勸以致腿際亦受一刀尙求察騐司馬以曹兇橫已極商之德君判責五百板發押西獄九月○日前顧善寳失去皮袍旋在林金氏處搜獲質券向氏盤詰稱係姘夫張阿金之物解經襄讞委員王松丞刺史訊得情節支離諭令押候查明核奪昨日包探劉阿炳傳張阿金之二房東張齊春到案請訊張齊春供稱小的與張阿金同居三載尙稱相得七月初四日阿金以父喪回家至二十日始復來滬詎料阿金之姘婦林金氏一見阿金卽不問情由扭住毆擊此婦異常潑悍終日勃谿幾無寗晷此次行竊衣服係氏所爲似與阿金不涉尙求明鑒司馬著將張阿金林金氏押候過堂訊奪○天寶洋行因失馬棕二百十七磅價值洋銀四百元報由捕頭派包探李星福何阿春查得棕係曹正永所竊銷與劉長福等處已起到價值洋銀三十元之原贓若干昨日將曹劉解案李探禀稱尙有收贓之某某二人請出傳單以便傳訊司馬准之仍著將曹劉帶回捕房候傳齊人證再行訊核○莊詹氏投案禀稱小婦人向在某茶棧當揀茶之役藉資餬口前日放工時向管工之許麗卿索取工作憑照詎料許掯不給發反老羞成怒將氏猛踢二下求恩究懲許供事因目下貨少酌减女工小的並未行兇尙求明鑒司馬以許不應欺凌婦女判責二百板○鮑子卿控傳鑫康賒去漆料價值洋銀一百七十四元等情前經訊供押限追繳在案昨屇限滿捕頭派人將傳解案鮑投案聲稱傳與職商祇交易一次計止洋銀十五元不料此次彼卽圖吞鉅欵心不能甘且伊取去貨物變價花用並非虧耗所致尙求究追時有福泰嫁裝店主余惟新投案請保傳出外理直德君以傳不應欺騙著再管押一禮拜俟期滿准交保理直○偷兒周福生日在烟館行竊烟槍前日爲包探劉光震拘獲盤詰之下知係曾竊翁阿大陸元記劉興泰吳德茂翁竹九廣隆昌吉祥軒周元仁周阿二公興泰等十家烟槍各一枝隨至各押店吊齊原贓傳同各失主解案請究司馬判責三百板管押六月烟槍分給各失主○前者半癲僧被傭人莊阿裕行竊鑽石戒指銀質對時表金戒指等物報經包探吊到各贓外尙少藍寳石戒指一枚約值洋銀一百二十元昨日由阿裕之兄莊之祥投案聲稱小的在怡和洋行恒生輪船上司理帳目所有藍寶石戒指已被友人取去容小的卽日交案尙乞恩寛司馬姑准所請從寛判責阿裕二百板管押一月藍寶石戒指著之祥呈案給領 
[法界公租堂瑣案]  
　　著名流氓小河北卽李和尙糾同羽黨潘國巖等在帶鈎橋南首與王阿根王楊氏爭奪搖碗攤基將王夫婦連戳數下以致血流如注經巡街捕將潘拘獲李則逃入英界解經讞員陳楚生大令訊供潘供認由英界第十四號華捕瞿才寶所使因函至英界捕房請將瞿移解昨日送案請究適李潛入法界偵探經探一併拘獲瞿供小的在英租界當華捕是日落差至蘭芳里宿夜烟妓欲曳小的不允致與爭毆當時四百十七號華捕目擊情形至與李實不相識安有此事商之魏繙譯判將李枷號四月責六百板潘枷號十日責二百板瞿交英包探帶回請捕頭自行辦理○通州敎堂童貞女某氏被流氓誘出匿跡楊樹浦對河八埭頭左近經教士函致法界捕房查悉當時輾轉誘拐者爲杜阿榮朱阿毛兪阿花等因一并拘獲解案請訊杜供小的在祥生廠當工匠此女匿迹八埭頭小的致信通州經伊姑母前來領去兪供此女匿跡金姓家由金姓寄出傭工餬口尙求寛限當卽交案大令著覓的實人保出限十日內將女交案杜朱押候再核○朱順卿王裕培由小東門舁猪二頭行經法大馬路巡街捕見其未經宰牲公司蓋印當卽拘獲解案請訊大令判罰洋銀五十元○魯瑞洋行失竊大呢二⽦報經包探查係張阿四所竊吊到原贓解案請辦大令判押十日責二百板贜給失主領回○嘉定縣差役張發押解犯人李金生毛明桂至縣署道經法界未報 
 
 

Page 10

 
 
捕房簽字被巡街捕拘入捕房昨日解案請訊上海縣署差役李某持縣主汪瑤庭大令名片投案請將此犯帶回大令准之卽交帶去○王裕卿失竊東洋車照會查係兪阿金所竊拘獲原贓送案請辦大令判責一百板照會給王領去○郭仲山扭方順卿至案禀稱前者周順卿欠銀不還控經英美等國租界公廨訊追後經方保出允代清理伊竟置若罔聞爲特扭案請追方供小的願賠洋銀三十四元大令著交保照賠○積竊殷順發深夜至新租界圖竊經包探拘拿解案請辦大令判押十日○周永發前在通瀛公司攫取洋銀控經大令訊供押候原告到案再核昨日原告周榮生投案申訴前情大令判枷二月責六百板 
[美租界捕房紀事]  
　　前晚甬人湯金堂行經崑山路被西國頑童持石擊破頭顱血流如注奔投捕房聲訴後經童之父母聞信追至願給養傷費若干始得了事○昨晨張阿根投捕房訴稱在北河南路開設德興小客棧前夜有口操崇明音之某甲携一女前來借宿比及天明甲 
卽出外向女細視已患重病恐有不測是以特來剖陳捕頭令包探前往查明再行核辦 
[新民屯萬國紅十字分會五月初一日至十五日止救護難民淸册]  
　　初一日馬有春直隸撫寗縣人到北戴河劉福元直隸趙州人到天津楊鳳起直隸甯河縣人到北塘宋鴻發仝上人到仝上○初二日祖連璧直隸天津人到天津駱田德直隸甯楡縣人到山海關王成直隸樂亭縣人到昌黎王功直隸樂亭縣人至昌黎孫吉慶直隸灤州人到唐山○初三日劉東興直隸豐潤縣人到開平孫太直隸灤州人到古冶呂振章仝上人到仝上藍春榮　强縣人至天津張建元山東武定府人到天津劉三奉天義州到溝帮子樊有富直隸甯河縣人到蘆台卜雲漢直隸臨楡縣人到山海關○初六日李元勝直隸天津人到天津周鳳山直隸滿城縣人到天津朱介直隸豐潤縣人到唐山苗玉石直隸樂亭縣人到昌黎○初七日王連富直隸獻縣人到天津王增王克男二名小男二名女二口同上到同上石煥直隸撫甯縣人到北戴河周發直隸昌黎人至昌黎洪寳玉直隸甯河縣人到蘆台宼贊元奉天錦州人到同上侯鳳祥直隸樂亭縣人到昌黎張太洪直隸三河縣人至天津○初八日陳景和直隸灤州人到開平張漢富同上到同上楊占三直隸昌黎人到同上谷小正直隸樂亭縣人至昌黎吳占魁直隸灤州人到灤州杜長楊直隸寗楡縣人到山海關商殿魁奉天錦州人到高橋王海山直隸天津人到塘沽○初九日彭汝魁直隸昌黎人到昌黎呂正東奉天錦州人到錦州顧爾愛山東靑州府人到天津張得福直隸寗河縣人至北塘呂逢德奉天義州人到大陵河張柱直隸遵化人到唐山○初十日秦樹同直隸保定府人到天津王鳳元同上到同上張思德奉天錦州府人到錦州○十一日高興才高興海直隸遷安縣人至灤州晏富升山東樂安縣人到天津吳連升奉天錦州人至溝帮子侯起侯留直隸楡寗人到山海關槐亭魁直隸溶城縣人到天津孟廣武直隸豐潤縣人至唐山○十二日李治邦直隸遷安縣人到灤州李富山直隸撫甯縣人到北戴河沈登科直隸靑縣人到天津王鳳林直隸河間府人至天津康芷湘直隸鹽山縣人至同上王才大男一名小男一名女一口直隸臨河縣人至藍台孫喜直隸撫甯縣人至北戴河周剛奉天甯遠州人至甯遠王治直隸平泉州人至溝帮子○十三日孟季成直隸臨楡縣人至山海關傳玉燕直隸保定府人至天津楊殿功直隸靑雲縣人至同上張桂才直隸河間府人至同上張桂雲同上人至同上張鳳慶同上人至同上李光容小男二名大女一口小女一口直隸獻縣人至同上王季卿直隸撫甯縣人至北戴河王緒星直隸灤州人至灤州○十四日吳大剛湖北郥陽府人至塘沽吳秀雲同上人至同上楊德勝山東東昌府人至天津張啓銀同上人至同上李德直隸臨河縣人至蘆台邢九侯直隸河間府人至天津潘芷湘直隸廣平府人至同上李緒珍山東登州人至塘沽魏連潤直隸臨楡縣人至山海關[  上海萬國紅十字會仝人謹啓]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
頭品頂戴護理湖南巡撫布政使臣張紹華跪奏爲查明軍台官犯母老丁單家係赤貧懇請免遣留養並免繳台費銀兩恭摺仰祈聖鑒事竊查接管卷內據湖南衡州府知府唐步瀛禀據官犯蕭逢庚之戶族蕭德成等聯名禀稱該官犯之母蕭周氏守節數十年現已七十六歲年老無依請免遣留養等情當經本任撫臣趙爾巽飭司轉行查明例案取結詳辦兹據署按察使任國鈞轉據署衡陽縣知縣劉人駿詳據孀婦蕭周氏呈稱氏少年守節僅生蕭逢庚一子從戎出力得保都司奉調赴粵委帶中字營因案奏叅發遣咎無可辭惟氏年老無依懇請留養並據該戶隣出具甘結聲明該官犯之母年老無依家計赤貧無力呈繳台費銀兩呈請免遣並免繳台費銀兩等情轉請奏咨前来臣查本年正月內本任撫臣趙爾巽因已革總兵唐生玉母老丁單家計赤貧援照陜西遊擊毛岳斌直𨽻副將魏嘉祺各案請免遣留養並免繳台費銀兩三月十二日奉硃批著照所請兵部知道欽此欽遵在案兹官犯蕭逢庚係署兩廣總督臣岑春煊奏查明廣西優劣各員分別舉劾摺內奉旨革職發往軍台効力贖罪隨准廣西撫臣柯逢時委員將該官犯押解到湘伏念官犯蕭逢庚從戎出力薦保都司從前曾有微勞足錄嗣經奏叅發遣固屬罪無可辭惟該官犯之母蕭周氏年近八旬孀守無依乏人侍奉情殊可憫該官犯又家係赤貧無力呈繳台費核與毛岳斌魏嘉祺唐生玉各案情節相同合無仰懇天恩俯念該官犯母老丁單家實赤貧賞准免遣留養並免繳台費銀兩之處出自逾格鴻施除咨兵部外謹恭摺具陳伏乞皇太后皇上聖鑒訓示謹奏奉硃批刑部議奏欽此 
　　護理湖南巡撫張奏爲誣告釀命遵照部駁審明議擬摺初十日 
護理湖南巡撫臣張紹華跪奏爲誣告釀命遵照部駁審明議擬恭摺仰祈聖鑒事竊照光緒二十八年七月初七日據湖南慈利縣知縣袁世傳詳報民人杜必芳誣告賀有喜姦拐孀婦扭送九谿巡檢衙門交差看管致令賀有喜自刎身死一案由州審明解司覆審議擬詳解經本任撫臣趙爾巽覆核彚奏當經刑部指駁飭令提犯復鞫勝得確情依例妥擬具咨行到湘行司提犯研訊明確據實妥擬旋據本任湖南按察使龐鴻書審明擬詳請具奏前來本任撫臣趙爾巽適值交卸未及核辦移交到臣遵照部駁覆加查核緣杜必芳與賀有喜無嫌杜必芳與胞兄杜必茂胞弟杜必範分居各爨杜必範於光緒二十三年六月內携妻吳氏並幼子杜佳楊由縣屬九谿地方遷至石門縣所轄之桃子溪居住因病物故身後遺有債項吳氏信知杜必茂杜必芳前去照料杜必茂因年老不能出門杜必芳適值有疾均未前往二十七年十一月吳氏貧難度日憑媒程光明說合改嫁賀有喜爲妻復信知夫兄杜必茂杜必芳代爲主婚適杜必芳外貿杜必茂商令大功堂弟杜必忠及吳氏胞兄吳宗保同至吳氏家議定財禮錢四十八串立有婚書當卽過門並言明吳氏將幼子杜佳揚帶至賀家撫養五年成立歸宗二十八年六月杜必芳外貿轉回未及回家路過吳宗保家因伊妻係吳宗保堂姊吳氏又係其弟妻本屬至戚便道進內探望值吳宗保外出賀有喜與吳氏同在一室杜必芳瞥見憶及賀有喜家居石門縣所屬之白羊湖與杜必範選居之桃子溪相隔不遠因不知吳氏改嫁情由心疑吳氏夫故子幼被賀有喜姦佔吳宗保知情容留當向盤問賀有喜不服忖斥杜必芳被斥不甘卽以姦拐孀婦等情自作禀詞就近將賀有喜扭送該縣九谿巡檢衙門控請訊究經該巡檢陳恪准予解送該縣審理當派官兵覃開將賀有喜看管賀有喜恐到官搆訟拖累憂愁莫釋於七月初六日乘覃開有事外出取柴刀自刎咽喉覃開回家瞥見救阻不及業已殞命旋經該前署縣徐鴻儒訪聞揭參并據賀有喜之弟賀有早投保具報詣驗訊供通詳奏將該巡檢陳恪先行撤任并飭該縣行提人卷審辦將杜必芳依誣告充軍抵充軍役律擬發極邊四千里充軍由司覆審無異解勘彚奏經部以誣告充軍抵充軍役之律係指誣告人未致死者而言若誣告人業已致死自應照例擬以絞監候今該犯杜必芳誣告賀有喜將伊弟妻吳氏姦拐致令在官自刎身死已死賀有喜媒娶吳氏爲妻旣非姦拐卽屬平人自應將該犯照誣告因而致死平人例擬以儇首方與例意相符况詳核案情該犯將賀有喜誣控若非索詐財禮卽係另有別情罪關生死出入行令提犯復鞫務得確情依例妥擬等因咨行到湘當經前署臬司朱延熙轉行去後旋值卸事本任臬司龐鴻書到任接准移交提到犯証研訊供與前審大槪相符復遵照刑部指駁之處逐一研鞫如指駮該犯當伊弟病故之時經吳氏信知該犯兄弟前往照料該犯等竟托故未往是其平日毫無矜恤之心已可槪見一節詰據杜必芳供稱當杜必範病故之時吳氏信知杜必茂與伊前去料理杜必茂因年老不能出門伊正值患病並非托故不往又如指駁吳氏因貧改嫁適該犯出外貿易尙可諉爲不知迨事隔半載有餘何以毫無所聞所供不知吳氏改嫁情事已難憑信至該犯前往吳氏母家探望係由在外囘歸以後斷無不先詢吳氏下落而獨關念吳氏母家之理一節詰據杜必芳供稱吳氏於廿七年十一月改嫁賀有喜其時伊在外貿易至二十八年六月始行轉回杜必茂並未寫信告知實係毫無所聞委非事後揑飾至往吳氏母家探望因由外回歸須先過吳宗保家伊妻係吳宗保堂姊吳氏又係其弟妻一時行路困倦便道進內藉圖憩息非僅因關念吳氏母家前往探望質之杜必忠吳宗保等供稱吳氏改嫁賀有喜爲妻信知杜必茂杜必芳代爲主婚杜必茂商令伊等前去杜必芳那時本不在家實不知情又如指駁吳氏同賀有喜在其母家居住如果死者係屬姦拐自必畏其親屬查知豈有拐人出嫁之女而仍寄寓其母家者於此而猶欲以心疑姦拐爲詞尤屬不近情理一節詰據杜必芳供稱伊走進吳氏母家值吳宗保外出未及查詢吳氏下落瞥見賀有喜與吳氏同在一室憶賀有喜家居石門縣屬之白羊湖與杜必範遷居之桃子溪相隔不遠因不知吳氏業經改嫁情由心疑吳氏夫故子幼被賀有喜姦佔吳宗保知情容留是以向其盤問不料被賀有喜忖斥不甘以致扭赴九谿巡檢衙門控請訊究前因到案心慌未及詳細供明奉駁賀有喜如係姦拐自必畏其親屬查知豈有拐人出嫁之女而仍寄寓其母家者誠爲至理但伊因向賀有喜查詢并不用言分辨輙卽將伊忖斥一時負氣控官希圖審實辦罪洩忿故未暇計及其他質之吳宗保亦供杜必芳是日前來伊家探望伊適值有事出外是實隔別研訊各供吻合反覆推究加以刑嚇據杜必芳供將賀有喜扭送巡檢衙門實係懷疑誣控并非圖索財禮亦無另有別情再三研詰矢口不移該司查核現訊供情較之原審更爲詳盡誣告旣非無因自未便擬以繯首致與有心誣告致死者無所區別應卽另行妥擬以符 
 
