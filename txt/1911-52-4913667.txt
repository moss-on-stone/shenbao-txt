# 1911 - 52 - 4913667

 

Page 1

 
 
   
 
 

Page 2

 
 
[上諭]  
　　監國攝政王鈐章正月二十八日内閣奉 
　　旨鑲白旗護軍統領印鑰著載　暫行佩帶欽此軍機大臣署名奕劻毓朗那桐徐世昌 
　　正月二十八日召見軍機桂春 
論說 
[今年籌備之憲政（繼）（續初六日）]  
　　四頒布各項官規原單僅列文官考試章程任用章程官俸章程。本不足賅括官規。而今日知所改正者。考日本法規。其項目。則官等俸給也。試騐也。任用補充進級分限也。服務規律及懲戒賞罰也。恩給扶助也。辦公費也。服制及諸儀式也。種種規定。皆爲整飭官規之要具。我國旣改官制。而不創定官規。一般蠅營。狗苟舞文弄法之官吏。蝨於其間。雖千百變其官制。終無術以致憲政之推行。而厝國家於安固何也。更名不更實。易法不易人。其有以愈於官制未改之前者。能幾何也。改用試騐法以招賢者。善用懲戒法以去不肖。是在當軸之操縱得宜耳。 
　　五頒布審計院法設立審計院原單分編訂頒布實行爲三截。至第八年設院。今則提前辦理者。惟會計法今年頒布。而設立爲院。必俟至宣統四年者。尚莫解其理由。我國現已試辦預算。則今年之决算報告。必須經審計院之檢查。方足以昭確實。及今而設立之時機不爲早矣。即以日本論。明治二十二年頒布憲法。而十三年卽已設置會計審查院。認爲獨立衙門。可知國會未開以前。不妨以决算之權。付之該院。爲財政上之司法監督。或者謂會計法編製妥善。然後設院。亦不失爲愼重之道。然預算决算。旣已試辦。即以上半年頒布會計法。下半年實行會計法。亦未見其有所不及。而必紆迴以待來年。何爲者耶。 
　　六釐定國家税地方税章程原單以地方税與國家税分年釐訂。後經度部改正。定宣統四年頒布。今因縮改議院期限。提前頒布者。夫國家行政經費。取給於國税。地方自治經費。取給於地方税。準之公例。本無疑義。然地方税必視國家税爲比例。國家税亦出於地方。負擔雖同屬於人民。而欵項必先分辨其性質。我國向無所謂地方税。其或有用之於地方者。大半冒國税之名。事事依賴乎官吏。即國税中之田賦鹽課釐金等目。亦以系統不立。紛歧糅出。積成爲此疆爾界之弊。今也分别清釐。欲定此等税法。必須根據租税原則。參照本國情形。以確定一系統比率。而後國家與地方之界限。截然分明。而所課之税則。爲能上足國用。而下不病民也。七釐訂皇室經費原單列在第八年。今提前辦理者。我國皇室財政。雖歸内務府掌管。而經費常仰給於户部。年來度支部清理欵項。應劃歸皇室經費者。多至七百餘萬兩。較之日本三百萬元之皇室經費。則已增加兩倍。原其所以糜費之故。由於内務府諸臣。向與内廷宦豎因緣爲奸。成爲積習。宫廷供御。實用者不過十之一二。而内臣侵蝕。所得者或至十之八九。一旦欲清理而規定之。苟非裁撤内監。改置宫職安從有下手之處乎。此不能不有望於明白之親貴重臣也。 
　　八頒布行政審判院法設立行政審判院原單第六年設立行政審判院。六年以前。並無行政審判院法之規定。今則提前辦理。并能先定法而 
 
 
 

Page 3

 
 
後設院者。夫各省諮議局對於督撫侵權違法事件。彙交資政院核辦。己屬行政訴訟之事實。行政訴訟旣已提起。必有行政裁判之機關。而下以行政處分之判定。自無待言。惟各國行政審判制度。都分三類。有以司法裁判所裁判行政訴訟者。（如英美比）有以行政廳爲行政裁判者。（如意法）有以獨立特别之機關裁判行政訴訟者。（如德奥日）館臣。欲採用何制。雖未說明。然旣明明曰設立行政審判院。必將規仿日制。設一獨立之機關。此機關果能獨立。旣無英美比司法拘束行政之害。亦無意法行政自由判定之偏蔽。其制固已較優矣。所難者。在任命裁判官之能否公平耳。（未完） 
來稿 
[擬上都察院代奏治東策（陳嘉言）（續）]  
　　一曰嚴詰恊約凡天下事不爲己者不勞心。今日俄二次協約已通告矣。無論其内容較樸資茅斯之恊約輕重何如。而其爲東三省擴充勢力。决無疑義。我國稍有心肝者。莫不視爲已。事獨不知外交家。事前旣未準備。事來又不詰責。其眞别有心思。别有手叚以駕馭之乎。今閱報載新恊約三條。表面上似近和渾。然以視第一次之恊約。尊重中國之領土保持開放之主義。何以絕然不贅一詞。所謂司馬昭之用心。路人皆知矣。况世界各國。皆懸揣日俄此次協約。斷不僅此區區三條已也。我國亟宜借此疑題。嚴重詰問。限期答復。以釋羣疑。彼日俄而果有另約也。其以無答之。亦可爲後來問罪之證據。彼日俄而果無另約也。其以無答之。亦可銷今日列强之雄心。質而言之。無論恊約外之另約有無。宜申詰問。即此三條之協約。與前此不符之故。亦宜行正式公文。使其聲復。斷不可置之不議不論之列。視根本重地。與台灣朝鮮等觀。此秉國鈞者當然之急務也。乃何以至日韓併邦後。仍闃然無聞。無怪乎列强笑我中國無一外交人才也。詎不痛哉。詎不羞哉。如謂國勢不敵。譬人行路然。寗可走而傷足。萬不可存一怕傷足之心而不走此其理宜無不明者。奈何我國人竟昧昧至若是其極也。 
　　一曰熟審敵情兵法云。知己知彼。百戰百勝。旨哉是言。以之臨敵。敵無不摧。以之當國。國無不强。而於今之中國。尤當師其意焉。我國自互市以來。交涉屢屢失敗。無他。皆不知敵情。存一畏心階之厲也。詎知二十世紀之時代。雖爲併吞時代。而尊重人道。尚爲列國藉口之名詞。我苟察往知來。不予以併吞之罅隙。特開貿易之徑門。當亦列强中心所歡迎者。謂予不信。請觀聯軍入京之收束。當恍然矣。然此皆縱論列强昔日之大概也。至於今而時局又爲之一變。而日俄兩國之時局。尤變中之一變。當軸者旣不能左右各國。設法破壞聽其自生自滅。計已左矣。迨至去秋。日本伊籐博文赴哈爾濱會晤俄國科克淑夫時。識者早知其日俄新協約。將出現於世界矣。而我國猶如醉如痴。一如秦越人之視肥瘠。無關痛癢。不思抵制。卒令今日新約。甫經宣布。卽收日韓併邦之效果。嗟乎。彼何以明。我何以闇。有心人能不長太息哉。雖然。事已如此。夫復何言。竊謂今之對付列强競爭。宜區别爲二。一爲貿易之競爭。一爲土地之競爭。如英如美如德如法如奥等國。大别爲貿易之競爭。而連帶土地主義者。如日如俄。大别爲土地之競爭。而連帶貿易主義者。貿易競爭。兹不贅述。請單言土地競爭。當先審日俄所抱之意見。與現狀。作何歸束。方可與言對付。否則糊思亂想。七手八足。徒見自擾。未見有濟也。然以意揣之。論日俄於今日。固爲言歸于好之日。俄而一思大彼得之雄風。受遼東之辱。分已得之羹。報復之心。斷不能消除淨盡。不過偶一休養。待時而動。謂常與日善。誰其信之。（未完） 
專電 
[電一（北京）]  
　　川藏邊防大臣趙爾豐電奏西藏現甚安謐並無英兵越入奉諭著隨時愼防 
[電二（北京）]  
　　都統張德彝具奏條陳四事（一）賞給佩帶寳星宜定限制（二）水陸軍劃一服帽應與各國稍異（三）各處城墻不宜拆廢（四）都城宜築礮臺奉旨該衙門知道 
[電三（北京）]  
　　郵傳部密奏各鐵路用欵奉旨着清查欵項切實查辦 
[電四（北京）]  
　　郵傳部鐵路局事務議歸右侍郎兼管每日己到酉散 
[電五（北京）]  
　　川督趙爾巽電奏已到漢口俟與鄂督面商要政即來京 
 
 

Page 4

 
 
緊要新聞一 
[劉廷琛保存都察院原奏北京]  
　　大學堂總監督劉廷琛呈遞保存都察院之封奏一件已經明諭宣布兹探得其原摺亟錄如下奏爲言路關繫重要斷難裁撤請飭下憲政編查館會議政務處議奏事竊立國之道以通達壅蔽爲要機關不厭其多近時議官制者恒視他人之有無爲斷不知人無而我獨有雖各國通儒碩彦深達治理亦莫不推爲最美之制則惟都察院查該院爲朝廷耳目司風憲之任舉凡主德之隆替時政之得失百官之奸邪生民之疾苦皆得隨時奏聞故歷代推爲峻秩我朝列祖列宗尤特優重定博采納諫之名誠以糾察爲朝廷整肅紀綱使貪官墨吏大奸巨慝有所嚴憚惕息而不敢肆宋軾謂奸臣之始以諫靜折之而有餘及其旣成干戈取之而不足而睿宗比紏彈爲鷹博杜佑擬職任爲風霜誠言天子深居九重宜廣置耳目以助其聰明多備爪牙以資其護衞若曰裁之是自蔽耳目去爪牙聰明蔽塞綱紀蕩然此大不可也或者謂憲政成立有國會以監督政府宣達下情似無用此駢指不知國會收效尚在難必且職在議法不能多所紏彈又每年開會不過三月平時行政之官保無貪婪壞法必隨時有紏劾之專官始可補議院所不及或又議改都察院爲行政裁判所不知裁判所係判斷於罪狀旣發之後都察院乃糾察於未發之前性質逈不相侔收效亦未可同日語也至謂都察院無事可辦要知朝廷設此原不責以辦事假以寬暇時地養其嚴重威棱所以使之博稽利病彈察官邪期望之大豈簿書期會造就胥吏之材哉是又未深明治體也光緒三十二年擬裁該院額缺臣具呈指駁請翰林院代奏仰蒙先朝採納遂未允行兹聞新官制擬將該院裁撤竊所未安朝廷勵精圖治原期改官制之不良者而使之良都察院本數千年相傳之良法外人共稱其美豈可廢於一旦比者士氣不振直言敢諫之士誠不多覯願朝廷導之使言以激揚風氣勿視爲無關輕重致隳紀綱該院有整頓之端無裁撤之理臣愚竊謂言論機關以多爲貴都察院允宜與議院并存仰懇朝廷主持毋使良法墜廢天下幸甚 
[翰林院亦可保存矣北京]  
　　新官制施行後翰林院應在裁撤之列去歳由劉廷琛領銜聯名出奏自謀出路己誌本報刻聞該摺交議後又經劉廷琛等極力運動已達到目的可無裁撤之虞惟該院新進之洋翰林其升沈出處多不與舊翰林之利害相同刻又另行組織團體從事運動以謀升遷之路其詳情俟訪明再誌 
[鐵路局果能保存耶北京]  
　　鐵路局經資政院議决裁撤後該部堂官悍然不顧輿論兩月以來不見發表然裁員减薪之說巳喧傳於一時故本月十七日鐵路局請薪之單尚未批下將來或如參議廳及交通研究所裁减一二人員以塗飾觀聽亦未可知但梁士詒雖已撤去局長而其黨人位置交涉計理稽核各課者居多地位重要未必至於動摇云 
　　另一訪函云自郵部參案發表後聞盛吳二大臣意見謂整頓部務總以裁冗員减津貼爲入手辦法大致已議有端倪故往年該部司員一過初五即彼此宴會殆無虚夕且興會淋漓日必數起而今歳則寂然未聞實緣部中司員及鐵路局人員之津貼目前已定减折辦法且無確實發放之期因之各員心常惴惴不敢作此揮霍之舉而是中以鐵路局人員爲尤甚蓋該局本有裁撤之說現梁局長復不保其位故人人無心及此云又聞盛宫保自得郵尚後本擬卽將鐵路局裁撤歸併於路政局梁士詒聞之大施運動冀免裁撤始而運動某邸某邸不允復運動某大老某大老乃親向盛尚爲之說項鐵路局因之安如泰山不復動摇梁知此事難免人言乃又在部中對人揚言鐵路局雖不裁撤局中一定裁員减薪迨十七日梁仍將原薪水單請堂畫稿而不料撤差之命已隨其後爲人作嫁梁亦苦矣 
　　又函云郵傳部冗員之多爲各部冠雖屢有裁汰之議迄未施行日昨忽思奮發有爲擬將參議廳中路律起草員及交通研究所中各裁四五人傳聞此後尚擬多裁惟刻下尚未議决發表恐又不免塗飾聽聞耳 
[南漕定期改折之好消息北京]  
　　南漕一項江浙等省受困最甚故對於改折之主張亦最力詎自創議以來擾擾多年迄無效果幸上年資政院准江浙人民之陳請居然提議表决迨該院具摺入奏又復奉旨交度支部核議南人惴惴焉慮其奏駁兹聞近日度支部已分電南省大吏大致謂資政院改折南漕一案前經奉旨交本部核議具奏在案兹經本部一再審查確有不得不行改折之理由業經本部奏請照准已奉旨着於宣統四年（卽明年）實行云云聞此件係電咨不日尚須頒發正式咨文是誠吾江浙本省新年之第一大希望云 
 
 

Page 5

 
 
[嗚呼東三省問題如何北京]  
　　聞政府前日有電分致各省督撫詢以維持東三省之政策現在尚未接有回答 
　　東督錫良退志堅决昨日又有電到政府縷陳防疫之近狀及近日種種交涉詳細情形仍力請辭職以讓賢能 
　　增祺近日迭蒙召見監國以其熟悉東省情形特垂詢山東直隸兩省移民東省之狀况及日本近日移民之狀况其餘關於錦愛鐵道及松花江航運各事亦俱有所詢問必一二小時始退 
　　另一訪函云東督錫清帥前已屢次乞休均爲監國極力慰留不允所請惟錫督近以東省事機危迫外交棘手從前所失利權業已不可收拾意不欲使三省人民當已身在任時流于左衽故已决意乞休此次假滿後無論如何必不再留云 
[辭職必在資政院開會時耶北京]  
　　聞某邸一日謂其親信人曰駒光易逝瞬已新年距資政院第二次開會之期不過十個月該議員等去年胡閙我至今思之猶覺煩惱今年到開會時必然更甚我實不願再聞可將我去年辭表底稿好好保存一俟該院開會之時即便恭摺具陳又謂近年民氣囂張去年各省代表紛至沓來今年未必不故態復萌可將驅逐東省代表回東諭旨草稿一並包裹完全擱在一處以便臨時檢查 
[外部電查澳門交涉近狀北京]  
　　聞外務部近有電致粤督張堅帥略稱澳門交涉起於葡兵駐京葡使託故支吾而駐紥澳門葡兵亦藉端作亂近據勘界維持會屢次電禀謂澳總督種種無狀對於界務日益侵越若不速向葡人嚴重交涉將來更爲棘手等語目下究竟如何情形本部無憑詳核特此電致貴督迅飭屬員將近日葡人在澳門一帶種種舉動認眞查明詳報本部查核以憑交涉 
[增祺到底作何位置北京]  
　　日前軍機大臣那相在監國前力保增祺爲變通旗制處大臣並請免開將軍底缺聞監國當諭該大臣所請之處暫不能定俟錫督假滿摺奏到京再行定奪如現有應酌變通旗制事宜可令增祺與該處王大臣集議會商云 
[官辦鐵路之叢弊如是北京]  
　　官辦鐵路以京漢京奉兩線最稱特色然其叢弊亦不可勝數緣鐵路人員之挪公欵謀私利盈則歸已絀即歸公已成若輩不二法門聞京漢鐵路收支處委員鍾某係梁總理士詒之妻弟挪移官欵在南城隆茂銀號及各爐房生息屢經京師新聞界揭破兹又訪悉該委員曾私用公欵購得某某省礦務股票百十數張每張原價一百兩至五百兩不等現某省票價頓落該員亟於轉售未知此項公欵若何抵償又一說則謂此項官欵係購某某路股票計價十萬元上下頃因某省路事虧弊揭露票價損失甚鉅該員竟用强硬手叚迫總辦爲之設法彌補云 
　　京奉路局冗員素多去冬資政院議减各欵由部札飭該局指定裁汰六十餘員每月約可節省經費萬元乃聞郵部堂官刻又新派二十餘員著該局設法位置舊者方法新者復來多此手續奚爲者 
[整頓山西省北鹽務辦法北京]  
　　資政院奏稱山西省北鹽務前據山西諮議局擬定整頓辦法陳請核議具奏呈送到院查係陳請事件當經送付陳請股審查據稱事關民生利害認爲應行核議續經指定特任股員並將該件送付審查去後嗣據該股員會稱審查得山西諮議局陳請核議省北鹽務一案據稱本年八月鹽政大臣奏籌擬整頓山西省北鹽務辦法一摺係由前署山西河東鹽法道張汝爔面陳辦法大要在劃分引岸暢銷蒙鹽一面限制土鹽逐漸收束即派令張汝爔回晋招商認岸該局以事關民食認爲本省權利之存廢事件旋經開會决議僉以張汝爔所陳辦法利不勝害得不償失其理由有三一官運蒙鹽無益公家二規復水運大碍潞綱三限制圭鹽病民卒以病國其大旨謂山西省北於嘉慶年間曾行吉蘭泰鹽嗣因路遠價昻銷滯課虧乃奏請廢除引岸聽民自購而吉課改歸潞商代納税銀攤入地丁征收日久相安商民稱便今該道罔顧大局規復舊岸舍就地之天然生産物必取給於數千里之蒙鹽於人情固多不順本爲籌畫興利之圖先使産土鹽之二十八州縣人民斷絕生計受其大害微特挺而走險在在堪虞並將征收土鹽之正賦及晋省税釐各大宗均歸無著於國計亦蒙損失應請仍照舊章整頓税釐於國家地方兩有裨益等語本股員會以爲當此改良政治之時必以利國便民爲亟今山西省北鹽務久廢引岸自未便再行劃分致涉紛歧且據該局所陳種種窒碍情形有害無利尤不應作法自擾貽害民生應請照章具奏請旨飭下鹽政大臣將山西省北鹽務新章迅即電行停止仍照向章辦理庶於國計民生兩有裨益等因具書報告前來復經臣院開會討論多數議員與股員會報告書意見相同當塲議决理合遵章具奏仰懇敕部施行以重鹺綱而杜流弊奉旨已錄 
[北方防疫彙紀]  
　　華德交通社日前有天津德國醫學博士演說防疫事宜是日八點鐘開會蒞會者六十餘人内有肅王派委蔣履曾代臨濤貝勒派吳爲雨代臨 
 
 

Page 6

 
 
其他軍諮處廳長姚寶來第一鎭朱協統皆到會聽講防備鼠疫辦法以便參考至九點三刻鐘始散 
　　政府諸當道因哈爾濱發生鼠疫蔓延鄰省爲害甚烈人民慘遭其禍者數已逾萬故經會商擬研究該省發生鼠疫之原因聞所訂辦法擬定俟東三省山東直隷等處鼠疫於天暖消滅後先飭醫員調查各處人民所患鼠疫之種種實在證據及死亡情形編記備載然後聘請各國著名醫學家來華於七月間在哈爾濱設立一鼠疫研究會並派中國醫員會同探討將防備及醫治事宜著定成法以衞生命各當道皆以爲然現已電告東督錫清帥直督陳筱帥魯撫孫中丞等先飭防疫各員將鼠疫情形注重查考以備將來之顧問 
　　聞東省西來之人經山海關防疫局留騐七日後凡搭火車者仍由該防疫局專派醫官隨車看護以示格外愼重 
　　英政府現派法拉爾醫學博士來華研究疫症昨倫敦來電稱該博士將借同樸得力醫學博士於西本月二十號前赴哈爾濱按樸得力醫士係印度防疫會派其研究肺疫者也 
　　哈爾濱惡疫猖獗死亡相繼所有中外防疫方法巳施行殆盡而死者仍復有加無已現在俄人以死者之屍確爲俾疫之媒介刻將凡係疫死之屍一律抬歸曠地掘坑放置每百屍置於一坑注滿煤油用火焚化現已燒去二千四百餘具矣 
　　青島消息云德國瓜代兵隊一千百十六名已搭德輪抵埠但舊守備隊中飭令二百五十七名仍舊留戍藉資防疫暫不回國 
[京師近事]  
　　前天津巡警道舒鴻貽觀察因憲政館編定之憲法大綱按之國勢民情有諸多窒碍之處乃逐條駁正請由某邸代奏又聞觀察係徐相得意之人有仍回巡警道本任之說 
　　美國開萬國衞生大會現已知照我國派員赴會聞民政部以章宗祥赴德之便已派其届期就近赴會矣 
　　外部交涉案件向由北洋派員到署鈔錄編纂交涉要覽現外部收回自辦各司員紛紛請託堂官派委此差堂官未便舍此取彼不得己派至十八人之多嗟乎以編纂一區區之交涉文件而亦用此多人官塲糜費如是如是 
　　開平礦務一事據本館調查所得知仍照原議發賣債票惟須由灤礦公司擔承故灤礦現須添招股本五百萬元至張大臣翼與英公司帳目則由彼自向英公司核算 
　　度支部澤貝子近日屢與税務大臣那相國會議劃清權限事宜聞税務處已决定裁撤通國税務統由度支部管轄以符該部奏定執掌惟該部内所設之税課司範圍有限尚須大加擴充並擬添設專員認眞辦事以便整頓全國財政 
　　禁烟公所日前通行各衙門謂以後行文調騐之人員統限於文到之二日内赴所候騐違者從嚴罰懲并聞該公所又向民政部調員若干分往各省調查禁烟成績及吸烟人數 
時評 
[改約之比較]  
　　同一改約也。日本與美國改約。移民之事。美人無不允許。而日本海外之權利得以擴張。吾國與俄國改約俄人之自由貿易領事裁判權溢出舊約範圍之外。而吾國本國之權利反而縮小。比事而觀。令人喪氣。 
[外交之困難]  
　　難矣哉今外交家也。恃條約。而前人所訂之約。昧於事理而不足恃。恃兵力。而現時所練之軍。尚未完備而不足恃。恃富力。則司農仰屋百孔千瘡而尤不足恃。於是不得已而出於敷衍。敷衍至無可敷衍。亦惟有聽外人攘其權利以去。情見勢絀如此而若輩猶詡詡以外交家鳴也。吾恥之矣。 
[後黑龍江之駐兵]  
　　世盡富人。則富者無所誇其富。世盡貴人。則貴者無所誇其貴。衣服麗都。所以誇貧者也。堂陛森嚴。所以誇賤者也。然則俄之駐重兵於後黑龍江。所以威嚇吾孱弱之中國也。西哲有言。非强兵不足以弭兵。誠哉言矣。 
[自治局之被毁]  
　　巧婦難爲無米之炊。自治局須籌欵矣。因抗捐而罷市。而拆毁自治局。一次不已。至於再。鄉民之胡閙。孰有甚於是者。或曰。自治局但解籌欵。而不能辦事。故見惡於民。然籌欵之初。安知辦事之能否。自治局必不能先辦事而後籌欵。或曰不然。彼已成之自治。局籌欵如何矣。辦事如何矣。銅山東崩。洛鐘西應。原不可就事論事也。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[漢埠審判廳不完全之司法權漢口]  
　　漢口地方初級審判兩廳於去臘開庭因遵照部章凡屬華洋互控案件仍暫照舊由夏口廳衙門照約辦理然此係指華人與洋人控案而言其華人與住在各國租界内之華人因事互控本非華洋交涉應由審判廳受理遣司法警察持票送請領事簽字後卽可逮捕傳訊詎近日迭有華人控訴租界内華人案件審判廳命承發吏司法警察持票赴租界請領事籨字各國領事均不允簽行謂向例祇夏口廳有權出票請領署簽字今審判廳實不便在租界行其逮捕之權當經審判廳長會同夏口廳丞往謁領袖領事申明中國現在司法獨立特設審判廳專理刑民訴訟凡屬華洋交涉控案照約暫歸夏口廳辦理然將來條約改正華洋訟案亦應歸審判廳辦理至華人控訴租界華人則審判廳現時確有逮捕之權爭持良久該領事仍不允從堅言有違向章非得有該國政府及公使命令不能承認廳長無可如何業經禀由梅法使齊關道據情禀明鄂督聞已議有變通辦法此後凡有華人控告案件如原告或被告有一人住在各國租界者援照華洋互控案辦法仍歸夏口廳辦理如先赴審判廳起訴或業經審判廳審理尚未判决旋又牽涉在租界之華人不得不傳案備質者亦得由審判廳移送夏口廳衙門辦理查漢口全鎭長不過二十英哩半屬租界半屬華街向來夏口廳受理詞訟華洋交涉居其四華人與租界華人互控居其三下餘則内地華人互訴之案今華洋交涉仍歸夏口廳辦理識者已謂有背司法獨立之義而租界華人互訟案審判廳復不得過問則該廳將無事可辦矣司法獨立云何哉 
[破壞預算案者紛紛而起]  
　　陜西陜撫恩夀日前電致度支部稱本省預算不敷支用實在無法籌措請將協濟甘新各欵及海陸軍經費專使經費分别展緩云云聞澤尚得電後以該撫於去年九月即將以上所列各欵咨請緩解當經咨駁在案今該撫雖以預算不敷再行呈請本部礙難允准以免他省援案奏請牽動全國財政大局業已傳諭丞參廳電復不准 
　　廣東粤督張堅帥亦有電致會議政務處云會議政務處鈞鑒洪各省預算案聞資政院業經議决頗多任意删减此事關繫甚大有不得不據實上陳者粤省預算原案一切行政經費本已極力節縮應支之欵尚多闕如實屬萬無可减現在行政之統系未分租税之等級未定又值提前籌備立憲一切理財行政無不責之疆臣若於其應辦之事項必需之經費又復嚴加束縳任意尅减雖有智巧何以爲計資政院核减之欵雖尚未得其詳然旣未與外省協商其中必多窒碍倘遽照此定案將來一經宣布外省若照案奉行則一切政事皆將廢弛必至貽誤大局非僅疆吏一身之咎若不奉行則又有違反法律之罪實屬進退維谷惟有仰懇鈞處統籌全局力予主持不僅廣東一省之幸臨電不勝迫切持命之至 
[禁烟問題片片]  
　　美國報界之禁烟熱邇來美國各報對於禁烟問題異常注重凡關於禁烟之論文罔不樂爲登載故天津萬國改良會每一星期與美國報館通信一次本星期内計發信一千五百餘件此一千五百餘報皆係日銷三千份以上者十九晚施嘎哥日報來電專索禁烟之論說並極表贊成之意該報日銷三十餘萬份爲美國最有聲望之大日報今旣如此關心禁烟將來定有一宗好效果也 
　　法人注意禁烟改良會接巴利專函云政府於禁烟之令近又非常注意凡先前賣烟之處今復嚴密查勘是否實行歇業並於安南及各屬地亦重行嚴密搜查勿使稍有遺漏按現在各文明國對待鴉片無不出極嚴極厲之手叚蓋以其害人之毒且烈也我國近年以來日日談禁烟處處談禁烟而鴉片流毒至今尚未袪除者無自由禁烟之主權故也敬告政府如果欲實行禁烟請先自恢復禁烟主權始 
　　英游歷家之証言英博士昨年遊歷中國歸國後語人曰余旅行中國四方凡一萬三千里曾蒞多處爲西人足跡未經之地余敢爲中國實行禁烟作一確證蓋土烟實已禁絕云 
　　英議員强半贊成禁烟本報前載英國禁烟會利用選舉權一節略謂本次英人選舉新議員時英國禁烟公會函致各備選員曰如我選爾爲議員閣下對於中國急行禁烟樂贊其成否今接倫京專電言覆書賛成者有四百零一人按英國下院全院人數爲六百七十今有四百一員贊成中國禁烟將來凡有禁烟提議時不待表决卽可知其如何定案矣我國若趁此機會發出正式廢約禁運之公文則志願萬無不遂寄語政府堅持禁入主義切勿再訂鴉片新約也 
　　滿特古方針丕變英京印度事務大臣滿特古氏本極維護鴉片營業者也嘗於議院中倡言中英烟約已定十年遞减勿庸再生他議並謂中國禁種無實在可憑之證據等語故英國熱心禁烟者有多處致書詰問其反對禁烟之理由乃前於英人選舉新議員時滿特古當衆發明其政見曰中國辦理禁烟成效卓著其進步改良之速爲萬國史中所未見者望諸君勿以我爲反對禁烟我乃反對鴉片營業者也設滿特古此言果爲由衷而發則鴉片之命運勢將從此而斷談禁烟者其有幸乎 
 
 

Page 11

 
 
　　英國禁烟會之五問上月英國禁烟會對其國務大臣車遲勒氏發出五條質問一爾願出一公文咨會中國言中國何日禁種英國卽何日禁運否二中國現在於禁烟事極爲熱心爾願廢撤烟約以釋放中國之自由主權否三爾欲國家提出公欵以扶助印度之速行禁烟否四爾願允照中國資政院宣統三年六月禁運之議案行事否五鴉片營業一時遽禁雖有種種窒礙然爾謂此業究當急速禁絕否 
分類新聞政界 
[鄉民搗毁自治局之披猖松江]  
　　松郡東鄉淺蒲涇猪茶業抗捐罷市波及新橋鎭搗毁自治局迭詳前報目下新橋鎭店舖雖被逼罷市而猪茶兩業已與淺蒲涇人串仝一氣二十七日華亭沈令蒞勘於局中搗毁各物略一檢視時新鎭茶館刁民范小首先闖入聲言不願加捐即局中所發竹籌亦不適用彼時人雜口厖大令一味優容僅傳新橋淺蒲涇兩處地保勸令開市語次似有自治局員紳操切釀事之意致聞者胆氣愈張迨大令去後鄉民愈聚愈衆擁入自治局將内外痛搗一空並聲言二十八打毁日新學堂全體職紳復馳至松城面謁沈令未晤擬借警察保護學堂警局又不允而松府戚太守時適晋省未旋衆乃决議電致蘇垣籌辦處文曰敝區議案係禀奉監督核諭執行乃淺蒲涇鎭肉業胡仁傑馬海桃等挾停權之嫌念三日借捐務煽衆罷市新橋咫尺可慮疊禀沈縣主防護念六日始派差諭保勸導而是日已蠭來新鎭勒逼停市復搗自治局翌日縣主蒞勘茫無辦法致續被搗毁一空聲欲攻擾學堂情形可危求飭下沈令妥速維持華亭新十車梵區自治局全體叩 
[法司規定申報命盜案期限湖北]  
　　梅擷雲法使以命盜各案向例歸各廳州縣官勘騐差緝分别依限報司現在省城商埠各級審判廳業已成立如江夏夏口東湖江陵等廳縣均爲行政官廳此後如該縣境所出命盜重案自應統歸檢察廳及審判廳分别辦理除詳明督院並分行各該廳縣行政官外特分飭各該地方初級審檢兩廳凡有命盜重案一經檢察廳將勘驗緝拿情形移知到審判廳該廳務於半月限内分禀司署曁高等審判廳查考毋稍逾延 
[藩署漕糧册報不實之駁還武昌]  
　　鄂藩署田賦科科長瞿别駕長齡於客臘督率該科員書記等造具宣統二年漕糧册報至今正初旬匆匆辦齊詳院核咨因時值歳尾年頭各書記均有私事紏纒未經細核其中錯訛之處頗多兹經瑞制軍查覺摘出錯訛不實之處將原册發還另造署藩馬方伯當傳瞿别駕面加申斥聞瞿歸咎於現充該科一等書記符君瑞有意取巧緣符係從前藩署户糧房老吏不能辭咎也 
[清釐全省征糧實數之手續廣東]  
　　張督現查藩司册報每年粤省征收正耗米石計共一百二十九萬零五兩零九分二釐惟查本省地方之大細加稽核應不止此必其間中飽蠧蝕莫可究詰現當清釐整頓錢糧之際米石爲國家維正之供豈容絲毫弊混特編征收實數表於正米耗米分别額折隨征及羨餘雜資等項逐一列欵解釋通飭各州縣照表擬實塡註不許絲毫含混以杜中飽而重國課 
[粤省籌議開辦烟草捐廣東]  
　　張督以三月初一日實行禁賭查核原案賭餉四百餘萬兩除已籌抵有着外尚不敷銀二十五萬餘兩昨經札飭藩司會同勸業道妥速聯絡紳商設法籌措以濟要需司道奉此以此項應向烟草抽足遵即照會三品銜候選知府朱紳文剛三品銜江西候補知府羅紳光廷邀集煙草烟葉烟絲各行商妥爲籌議每年究竟實能認餉若干如何辦法詳細照復以憑詳報核辦 
外交 
[日領索討内地錢債之糾葛杭州]  
　　杭垣三元坊渭大號係某職商集股開設販賣東洋雜貨皮件等物開張三月東夥意見參商突然倒閉經理潛逃合計虧空上海武林洋行及申杭同業貨欵洋五千餘元股東出面清理久宕未結而虧欠洋行之欵爲數最小并有華商担保不料日前駐杭日領事投函商會附送渭大欠寅源莊欵單票九紙計銀三百兩洋二百餘元要求先行償還等語當經總商會查得渭大營業之日並未與寅源交易且原票中圖章號碼不符現已據情駁復矣 
[勘界會議請改設拱北關廣東]  
　　聞廣東勘界維持會有禀到外務農工商等部内稱中葡勘界一案懇大部代表收回駐澳拱北關成命並請設立拱北關於灣仔地方以救危亡而保主權等語現部中已咨回粤督酌議矣 
軍界 
[各省需用硝磺赴部購領蘇州]  
　　蘇撫程中丞是昨接准陸軍部電云查本部光緒三十三年片奏照工部原議硝磺庫硝磺請旨准其購運直隷曾以廉價購運在案現查庫内硝磺尚多雖不及洋硝洋磺潔凈惟土硝土磺各製造局亦多能提鍊應用嗣後如有應需硝磺之處希先咨電本部接洽云云中丞准電後業經轉飭江南製造局及軍裝局一體遵照矣 
[限期擴張陸軍警察權力範圍廣東]  
　　張督自兼任督練公所督辦以來凡關於各項軍政無不極力整頓對於軍人違犯軍紀則又特加注意故擬擴張陸軍警察權力範圍所有全省巡防營隊及各項親軍衛隊均歸陸軍警察稽查聽受干涉現定於二月初一日實行當經咨行水陸提督及札行廣恊中協督轅親軍衞隊管帶陸軍警察營管帶一體遵照矣 
[鄂督撤换步隊標統武昌]  
　　鄂軍第八鎭步隊三十二標標統孫國安僅粗識之無軍學程度極淺徒以夤緣得力濫竽斯職去冬鄂軍舉行大操孫率所部爲北軍援隊指揮乖方爲敵所襲全軍皆潰當時總裁判官評論曾謂如屬眞戰則北軍受此損害全軍必歸覆没其無學術可以概見兹鄂督因陸軍部檢閱伊邇甄别軍官尤爲注意孫標統程度太淺不能因一人而壞全軍名譽乃下札將其撤差改委兵備處帮辦張君景良接辦嗣八鎭統制張提軍以孫素無過犯遽行撤差太無面子力求予以閑散之事瑞督乃在札旁添註派在督練公所學習月支薪水百金現孫已靦然至督練公所學習矣 
學務 
 
 

Page 12

 
 
[禀請撥欵開辦鄉學之批駁湖北]  
　　武昌舉人吕寅東等詣學務局禀請在通濟門外開辦小學二堂撥欵接濟併派教員等情奉汪大令批云該舉人等組織鄉學擬開初等小學二堂須訂立簡章應用開辦費若干常年經費若干係從何欵籌出與官立小學一律切實辦理始能照准每堂補助錢二百串文並候據情轉禀學憲立案若徒就原有校址添招生徒無分年籍卽與私塾改良無異他區將援以爲例公家安有如許之學欵至所稱擬請札派正教員高超本檢定案内應派之人但正教員兼管理而言以一人照料二堂勢難周到且二堂用一正教員月薪十三串文其支配勞逸亦不平均現在檢定章程實行凡未檢定者不能充當教員副教亦應就檢定案中札派方能合格仰即知照妥商一切再核 
實業 
[氈呢廠近狀之困難湖北]  
　　湖北氈呢廠係官商合辦額定資本六十萬元官商各半現在開辦一年有餘製成粗呢惟能行銷於本省軍警各界以致成貨頗多資本不敷週轉現經該廠總辦嚴道開第禀懇鄂督謂商股難以招足擬請飭下各署局廠將公積欵項撥作該廠股本或將官錢局從前承招之鄂境川粤漢路股移作該廠股本以資維持並請咨陸軍民政各部及各省督撫如軍警需用呢服須向鄂廠購辦以免利權外溢聞瑞制軍以該廠商股三十萬元所收旣未及半自應設法招足以充資本現在各署局廠同一困難究竟有無不動積儲之欵可以提充廠股即由該道會商勸業道妥籌商辦所請川粤漢路所招鄂境路綫股欵移作氈呢廠股一節查路股欵項係屬鐵路專欵他項萬難移撥今若一旦改移諸多窒碍未便照准至該廠所織呢質旣於軍隊最爲相宜自應廣爲行銷以塞漏巵候將賫到呢樣分别咨明各部省購用以資提倡聞嚴總辦奉到督批後以廠中欵已竭蹶招股茫無把握業與勸業道及股商董事議妥擬將全部機器廠屋出押於大清交通兩銀行作價二十萬兩分年償還並擬將此項借欵添購機器原料以製細呢而資擴充 
雜記 
[泉州警察署又被搗毁福建]  
　　泉州郡城觀東巷寓一孀婦性淫而悍因業浣衣遂與縣署親勇姘識初七日該婦撻其女姊幾瀕於死當番巡士見而干涉詎州署親勇適在婦房竟挺身而出爲該婦辯護巡士以保護危險干涉違法自由爲巡警職務於親勇何與乃竟挺身出護跡近把持遂執送警署請警務長裁判詎風傳至署親勇同伴竟紏集多人蜂擁入局毆人搶犯毁物無算事後計巡士受傷五人外警務長亦受重傷以故郡城初七至初九等各巡士一律罷崗直至邑令將肇事之人枷號示衆並親赴警局道歉認賠一切被毁物什各巡士始一律服職如故 
[鄂省諮議局全工告成武昌]  
　　湖北諮議局建於省城閱馬廠地方包工二十餘萬元巍巍洋樓全係日本議會形式局面之堂皇爲鄂省建築物冠計自宣統元年九月動工起去年夏間始將議堂食堂宿舍第一第二等官廳休息室巡警室各處工程告竣以便開第二次常會其餘書記廳議長室以及四周圍屋則至今始報落成日昨鄂督瑞制軍特札委補用道孫泰圻赴局騐收工程聞已出具保固切結矣 
[相國回蘇大吏忙蘇州]  
　　蘇垣官塲日昨得漢口來電以陸鳳石相國已到漢口當日即乘江永輪船南下抵寗後並不躭擱即於二十七日早由寗乘專車赴蘇云云程中丞即於二十七日率同司道以下文武各官赴車站迎迓以昭敬禮 
[新印煌煌將入手蘇州]  
　　日昨禮部咨行蘇撫以改鑄江蘇提法司印信又新鑄江蘇巡警道印及蘇松鎭三府各换給印信共計五顆均已鐫刻完竣希即派員來京領回分發開用等因程中丞當札行提法司左廉訪派員赴京領取矣 
清談 
[苦哉小民]  
　　今日一民窮財盡之世界也。部臣取疆臣之財而網羅之。疆臣復取小民之財而網羅之。迨至民間自事其事。勢又須自籌的欵。再行舉辦。一或不愼。風潮隨之。小則釀罷市搗局之禍。大則致連兵糜餉之繁。雖曰小民之不解事。然非上之人悉。索敝賦。亦何至鋌而走險若此。 
　　雖然記者於此固不必問取之者之是非也。而爲念。夫籌欵之難。部臣。之難也。今或。尚可諉之疆。臣疆臣之難也。今或尚可諉。之小民夫至小民之。難策自治。之進行。謀閭閻之。樂利。進則。萬衆諠呶。釀成罷市之惡風潮。不進則無以。促憲。政之進行而登民生於袵席。哀哀斯民。誠不知何日而。可脱此民。窮財盡之。一境也。乃今之主持。財政者。又復以帑菲有限費用。無窮之。故擬令嗣。後各省有因要需追加預算者。皆由該省先籌的欵。再行舉辦。否則臣部概。從駁斥以重度支。吾誦斯言。吾不禁爲小民呌苦不止。 
[樂哉贓吏]  
　　貽榖之罪較之王憲章之罪何如。貽榖之贓。較之王憲。章之贓何如。 
　　乃王憲章一案。株連者七人咸圜扉候斬。無或免者。貽榖一案株連者四人。或援免。或效力贖罪。　擬以絞監候罪名。而已奉旨矜宥矣。 
　　嗚呼坐贓數百。大辟七人。坐贓百萬。今乃除融銷及查封各欵撥抵外應追欵項。僅有。數萬金矣。而且不死。而且奉旨務宥。然則人。亦何樂而不爲高官。又何憚而不爲贓吏耶。 
雜錄 
[知縣遭際]  
　　庚子之役。兩宫西狩。道經直隷某縣。縣令風鶴驚心。慮有假冒。閉城不納。敵騎將及兩宫。狼狽萬狀。兼程奔赴。懷來縣。時吳漁川觀察。適爲該縣令。倉猝接駕。供應週備。兩宫大喜。不半歳擢升廣。東雷瓊道某令。以前事。故懼禍不。測力浼李文忠。幹旋報稱病故。乃免。 
[巡撫强項]  
　　升吉甫制軍。任陜撫時。頗以不畏强禦稱。時兩宫駐陜。百官雲集。權貴及内監。等多怙勢。横恣。升以法繩。之不梢寬假。兩宫廻鑾升隨。扈。某王護衞。故衝升前導。升叱下杖之。復面劾某王驕蹇不法。某王心啣。其事。後借事參之。兩宫洞鑒。其隱下詔申。斥卒無如升。可也 
[總鎭知幾]  
　　庚子拳亂董軍攻使館。十餘日不能下。朝旨召武衛軍開花砲隊入都助攻。今天津總兵張懷芝。方爲武衞軍分統。奉檄率所部入都。榮相以城垣偪近使館。居高臨下。最便俯攻。即飭懷芝以所部登城。安置炮位。砲垂。發矣。懷芝忽心動。令部將且止毋放。急下城。詣榮相邸。請曰城垣距使館僅咫尺地。砲一發。闔館立成齎粉矣。不慮攻之不克慮旣克之後。别起交涉。懷芝將爲禍首耳。請中堂速發一手諭。俾懷芝得據以行事。言之數四。榮相終無言。懷芝乃曰中堂今日不發令。懷芝終不肯退。榮相不得已。乃謂之曰。横竪砲聲一出。裏邊總是聽得見的。懷芝悟。即匆匆辭出。至城上。乃陽言頃者測量未的。須重測。始可命中。於是盡移砲位。向使館外空地。射擊一晝夜。未損使館分毫翌日。而停攻之中旨下矣。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[資政院會奏議决運送章程請旨裁奪摺]  
　　奏爲議决運送章程遵章會奏請旨裁奪恭摺仰祈聖鑒事竊查資政院院章第十五條内載前條所列第一至第四各欵議案應由軍機大臣或各部行政大臣先期擬定具奏請旨於開會時交議又第十六條内載資政院於第十四條所列事件議决後由總裁副總裁分别會同軍機大臣或各部行政大臣具奏請旨裁奪各等語運送章程一案先由農工商部擬定原稱運輸規則分三章共五十五條附則三條於八月十一日具奏請飭下資政院會議嗣於九月初一日由軍機處遵旨交出資政院照章列入議事日表於九月十四日舉行初讀討論大體即付法典股員會審查次由法典股審查完竣具案修正易名爲運送章程於十月十七日報告經衆决定再讀再讀之時復將議案逐條討論農工商部曁郵傳部對於修正條文略有異議旋付法典股再行審查於十二月初十日三讀當塲議决議員多數贊成農工商部及各關係衙門均表同意此項章程計分三章共五十四條附則二條謹繕具清單遵照院章會同具奏請旨裁奪恭俟命下即由農工商部刋刻頒行一體遵照所有議决運送章程遵章會奏緣由謹恭摺具陳伏乞皇上聖鑒再此摺係資政院主稿會同農工商部辦理合併陳明謹奏宣統二年十二月二十四日奉旨已錄謹將運送章程繕具清單恭呈御覽 
　　第一章總則第一條凡商人或公司遵章呈請註册設立運送店棧或公司代他人辦理轉運事業者謂之運送承辦人第二條凡開設店棧公司於陸地水面運送貨物及旅客爲業者謂之運送營業者 
　　第三條不論名目如何惟其營業性質實係運送者均適用本章程 
　　第四條運送承辦人運送營業者如令使用人或他人處理運送事務應由本人自負責任 
　　第二章運送承辦人第五條運送承辦人於貨物之交收起卸存留均有切實照料之責倘有遺失毁損遲到等事苟不能証明實非自己或使用人之過失不得免損害賠償之責第六條運送承辦人如有數人時遇有貨物遺失毁損遲到等事各承辦人同負責任第七條運送承辦人關於運送貨物之運費報酬及曾受發貨人之委託墊付或挪借欵項未經發貨人償還者得於貨物中擇其價值相當者暫爲留存但留存貨物以其債權與運送品有直接之關係者爲限第八條運送承辦人如有數人接續承辦時後之承辦者應代前者行使其權利並負擔其義務後之承辦人如將前者應得報酬代爲墊付時卽取得前者之權利第九條運送承辦人若將運費代墊付於運送營業者即取得運送營業者之權利第十條運送承辦人旣將運送之貨物交付於運送營業者非約定由收貨人交付運費卽向發貨人領取運費前項運費數目由當事人臨時約定其本地方另有定章者照定章辦理第十一條運送承辦人亦可自行運送此時承辦人之權利義務與運送營業者無異第十二條運送承辦人之責任從收貨人收到運送品之日起經過一年卽行消滅若運送品之全部遺失時從應行交付之日算起其因運送承辦人之故意致有遺失遲到者不在此限第十三條運送承辦人對於發貨人收貨人之債權經過一年即行消滅第十四條第二十一條之規定於運送承辦人准用之 
　　第三章運送營業者第一節運送貨物第十五條發貨人交貨於運送營業者得令運送營業者出具運送書記明左列各項由發貨人署名一運送品之種類重量容積及其包裝之種類件數並記號二到達到三收貨人之姓名或商號四出具運送書之地及年月日第十六條發貨人得令運送營業者出具提貨單記明左列各項由運送營業者署名一前條一二三所揭之事項二發貨人之姓名或商號三運費四出具提貨單之地及年月日第十七條運送營業者如未出具提貨單時應將提貨証據交付發貨人以便到達時按據收貨第十八條凡運送一切事項運送營業者與收執提貨單者均照提貨單中所定條件辦理（未完） 
本埠新聞 
[飛行艇觀賽記]  
　　法國技術家環落氏前日在江灣華商跑馬塲試演飛行艇午前先由淞滬車站高揭紅旗以爲准演之証午後二時起屢開專車招接遊客約計中西人士入塲觀賽者有二千餘人之多頭等坐位距艇甚近人數不多二三等坐位則甚擁擠塲外竚立而觀並不購劵者亦不下四五千人塲内共有三艇東面所置一艇因於上一日試演時被樹兜碎布篷尚待修理又有一艇因裝配未齊驟難試演前日飛駛之艇係十字形横約二丈五尺縱約三丈機分三節其飛升之主動力全在中節駕駛人坐於中央小椅上椅之前面置發汽之火酒二桶後面裝一推進機其式略似電氣風扇但係竪置椅之左右平插兩翅係以細木爲匡蒙以油布蓋取其浮於空氣之上可無傾側驟墮之慮也第一節亦有長圓平面之布篷其徑較中節之翅約短三分之二中有轉捩針一具兩端各繫以繩執於駕駛人之手可使艇首隨意高下第三節亦有布篷形式與第一節略同惟不能任意高下尾有一柁蓋賴以旋轉者也是日四時駕駛人布置周備即令小工六七人從後推行約計全艇重量在六百斤之譜因椅下左右各有橡皮小輪故推運之時不甚費力是時氣力已足勢欲上昇各工人遂即放手扶摇而上先在跑馬塲内飛繞一週高僅四五丈嗣見艇首漸仰飛出塲外高約十餘丈周旋升降無不如志計在空際繞行三週仍至原處降下是時塲内外觀賽者莫不拍掌聲震耳鼓初駛一次約歷十餘分鐘順風較速逆風較遲第二第三兩次愈見穩快下降時亦更便捷時至五句餘鐘觀者始漸散出各西人乃向駕駛人環落氏脱帽慰勞盡歡而散昨日午後仍在該處續行試演淞滬車站開往江灣之火車不限次數約計中西人士乘坐火車往觀者有六萬人之多據車站人言是日售票五萬以上此外尚有步行及乘人力車沿小徑而往者約萬餘人午後三時有法國教會某校學生一隊奏樂一次旋將飛行艇推置空塲該艇較前數次試演未成之艇大約一倍裝 
 
 

Page 19

 
 
置葛斯冷筒横立如礮狀者二鼓風之扇頁設在艇之後部當開機時扇頁鼓風其聲甚厲先在平地略行數武蓄勢上昇其時萬人仰首西樂競作洵壯觀也旋即漸漸降下仍落原處是日共演三次高二百餘尺每次行十分鐘約三四十里之遥西人携快鏡攝影者極多刻聞法人某氏已出一萬五千金之代價向環落氏包定俟在滬上試演事畢之後運往南京漢口天津北京等處飛演售劵營利想此項生意其獲利必可操劵也又聞無論何人若能出洋一百元亦可附乘此艇與之飛升云 
[專賣租界食鹽之大阻力]  
　　公共租界内食鹽一項向來無論何人均可自由買賣兹英美工部局各西董見有印發文件嗣後界内食鹽議歸華官設局專賣各西董以定章遵行已久相安無異未便驟議更張昨特出示曉諭賣鹽各户一體知悉自示之後如有藉詞恫嚇或阻止自由買賣食鹽者准卽扭交捕房從嚴究辦 
[松府嚴禁聚賭賽燈之文告]  
　　本縣田大令昨奉松江府戚太守頒發告示遵卽諭飭差保人等分貼城鄉其文如下爲示禁事奉撫憲程札開（從畧）等因到府奉此查新年迎燈聚賭歷經嚴禁在案仍應照往年辦法責成各處董保及就近佐貳衙門禀報凡地方開塲大賭及賽會迎燈事前必早有風聞一經禀報該廳縣卽可預先防範是以本府歷年禁約各處董保及就近佐貳衙門如容隱不報顯係得規包庇事後發覺董保重責佐貳詳參仍嚴治爲首者犯禁之罪倘事前業經禀報該廳縣並不認眞查辦遏止於事前則該廳縣不得辭其責所願官紳互相勗勉互相監察正已以正人上流社會以整頓風俗爲已任則下流社會自不敢縱肆以仰副撫憲綏靖地方之至意除督飭各廳縣隨時查訪外其各凛遵毋違 
[賭徒擾害治安]  
　　南市鹹瓜街大成里口空屋内前晚有人聚賭聲達户外俄而各賭徒大起紛爭將桌上銀洋攫奪奔逃喴聲四起附近各舖户疑是火警大受驚皇而該處站崗巡士則置若罔顧任令各賭徒盡行逸去事後各舖户以賭徒深夜驚擾有碍治安爰卽公禀裁判所於昨日飭探查傳看房人到案限令交出各賭徒訊明究辦又十六舖泉漳會館碼頭弄内聚興客棧每夜聚賭抽頭爭閙打架時有所聞昨由裁判所訪悉飭傳棧主到案訊究 
[再誌謀財害命之駭聞]  
　　徐家匯二十八保六圖地保前日偕同湯利福到縣禀請騐屍已紀昨報兹悉是日即奉田大令在簽押房升座提訊據湯訴稱小的原籍台州向在治下南市公義碼頭擺設餅攤母親許氏年已六十七歳前在李公館帮傭略有積蓄後因年老力衰自行辭退至徐家匯鎭王丹泉所開之茶館門首擺設餅攤雇有夥計戴阿發胡慶初兩人本月二十六日忽得母故警信小的立即到鄉察視確已殞命惟頸項間均有傷痕顯係被人謀斃且胡戴兩夥業已不知去向情更可疑小的遍問鄰人及某學堂學生楊秀芹等咸謂胡戴兩夥日前曾向母親勒借洋八元不遂口角今忽無端身死必被謀斃况母親所有銀洋現均無着務請迅賜蒞驗緝兇究辦大令諭令退去即於昨日札委捕廳趙少尉下鄉相騐並傳鄰人羅益之等訊問均與湯所供相符旋據仵作喝報驗得死者喉間頸項均有傷痕委係生前被人撳斃少尉親視無訛飭塡屍格卽由台州會館備棺收殮一面復諭該圖地保趕將兇手緝拿送縣究辦如違嚴比 
[福建人之騙術]  
　　近有閩人某甲等三四人專在長江蘇滬一帶數數往來自稱初次出門欲營商業遇有誠實可欺者卽故作殷勤託爲介紹始以小利相餂繼設賭局肆其軟驅硬詐之手叚一二年來入其彀中者已不知凡幾近又由閩來滬假寓新大方客棧内再試其術後經同鄉覺察亟圖對付詎日昨派人往視若輩已杳如黄鶴矣 
[城内]  
　　書塲堂倌之慢客○堯信記前晚在晝錦牌樓延齡堂書塲内聽書因堂倌應酬不週與之口角由衆解散詎散塲後該堂倌遽即逞兇將堯扭住髮辮打失風帽緞帽等物堯不甘受辱唤到崗巡定欲扭局該堂倌知事不妙乘間逸去後由塲主出爲排解允將失物賠償其事始寢 
　　無賴阻撓河工○浦東三林塘巡防局昨將阻撓河工之無賴湯炳千陸掌生解縣請究奉田大令諭飭收押候訊究辦 
　　失火即熄○老北門内西城根青盈里左近某儀器館印刷所排字人臥室内前晚忽然失火幸經鄰人帮同救熄祇燬牀帳零物房屋未損事後經該處警局查悉即傳失火之人到局訊問 
　　邑紳出殯○邑紳蔡山泉君去冬作古後擇於昨日舉行出殯午後一時發引除族鑼傘扇外有中城小學堂公益會義務小學東華小學等各學生約二百餘人又西城軍樂會及漁園鄉民約五十餘人並有江南提標水師營勇約六十人沿途路祭共有二十一處至西門外晉安公所暫厝聞滬城體操會尚擬定期開追悼會因蔡君生前曾爲該會會長云 
　　疑是拐匪○城自治公所昨將形似拐匪之周裕發並女孩周裕田函送上海縣署請爲訊究田大令諭飭看管候訊 
　　道轅記事○丁憂江蘇試用道胡炳垣候補知府翁延年昨均到道拜會 
　　滬道宴客○滬唐劉觀察定於今日下午在洋務局設筵邀請施子英陳仲周丁介侯應子守沈晉藩施涵香戴鹿芩諸君飮宴 
[南市]  
　　金壇縣移提婦人○興化人黄伯魚去冬由鎭江誘領金壇婦人張段氏及小孩華瑶乘坐長春輪船來滬被該船茶房窺出破綻扭送南市裁判所訊據該氏供稱被人拐出黄供出洋四十五元憑同鄉人陳阿東說合娶氏爲室小孩華瑶供因尋兄不遇被黄帶來判氏與孩一併留堂黄則押候核辦在案兹由金壇縣派差持文至裁判所禀稱氏父叚振基即友亭到縣控稱伊女已嫁於張珠子爲妻近因出外傭工被人拐失請爲移提等語昨經陳裁判許提在押之黄伯魚到案質訊仍執前供判戒責二百下押候移提同黨訊究叚氏交來差帶去歸案訊辦 
　　房租數目不符○南泰豐蔴袋店主至裁判所控告房客沈立興蒲包店主沈子湘欠租五十餘元延不付楚經陳裁判傳案訊理沈供數目不符不能照付判兩造出外自行核算 
　　究竟曾否吞没○漢口永豐莊夥周阿兆即兆林因與同府陳阿酉盜銀一萬餘兩預將衣箱兩只内藏銀洋四百五十元託該處煤炭店夥王億堂先乘長安輪船來申逃逸經該莊電請上海元大亨莊夥樓新齋代報裁判所派探截住搜出兩箱惟洋已無着奉判留候訊究在案兹周來申偕樓投案求追被王吞没洋四百五十元昨經陳裁判復訊 
 
 

Page 20

 
 
王推不知判戒責一百下還押候該處地方官備文移提歸案訊究 
　　匪徒搶鋪蓋○前日傍晚滬北老者隆洋行繙譯陳琴軒由杭來滬雇坐人力車並將舖盖堆置車後不料行至太平馬頭附近被匪將車推翻人即跌仆攫取舖蓋逃逸陳即報知裁判所謂爲查緝 
[閘北]  
　　商會何嘗干預○某學堂廚司曹連根圖賴帮手胡榮坤之押櫃工洋四十餘元並託陸某以商會出名誣胡昌領火食已紀前報前自經四路分局黄正巡官詢知商董並未干預此事巡官以曹揑名朦混實屬可惡飭即提案訊究 
　　隣婦不平之鳴○寳山縣二圖地保沈晉卿偕同伊甥沈木金等控弟杏生逞兇訛詐等情經四路分局黄正巡官判將杏生一責枷號在案兹有鄰居談姓婦人以晉卿亦多劣跡心懷不服特於前日投局控告晉卿誣良爲賊仗勢毆人奉諭聽候傳訊 
　　聚賭抽頭之爭鬥○前充寳山縣二圖地保之陸阿四家住太陽廟附近前日與陸生林等紏衆聚賭抽頭漁利忽有已革武生陳學禮（即奥郎）闖入賭塲硬欲分肥陸即與之衝突將陳揪毆陳遂投報四路四區經張副巡官查得兩造均非善類不准理 
　　爭論聘金之惡習○江北婦人朱余氏央媒盧州聘楊有餘之女爲媳昨因爭論聘金扭控四路分局經黄正巡官諭令原媒出外理勸毋遽興訟 
[英租界]  
　　電車撞斃行人○蘇州人兪金和於前晚六句餘鐘行經廣東路山東路附近被四十六號電車撞倒跌傷腦部由捕車送仁濟醫院醫治無效旋即斃命當由捕房飭將屍身舁入虹口斐倫路驗屍所着保報知上海縣田大令於昨日午後蒞所相驗旋由死者之妹夫吳榮生求請免驗大令准之即飭自行棺殮並着包探錢夀生將該車司機人曹繼才拘押捕房候解公堂訊究 
　　茶館聚賭抽頭○芝罘路二十三號門牌龍園茶館聚賭抽頭昨被老閘捕房查悉派探顧阿根拘獲賭徒八名連同賭具帶入捕房押候究辦 
　　侍者竊洋逃逸○南翔人高釣苓即高老三向在虹口密勒路西人密勒處爲侍者近忽竊取銀洋九十五元逃匿無蹤經該西人報知捕房查緝未獲昨由卜總巡開明年貌諭令各捕房捕頭轉　中西包探一體留心偵緝務獲究辦 
　　學徒不圖上進○九江路七十七號裱畫店學徒顧少卿竊取店内衣服逃逸昨由其師報請捕房派探蔣文彬將顧拘押捕房候解公堂訊究 
　　流氓乘間行竊○河南路振新洋貨店前日失火已紀昨報兹悉當火熾時曾有流氓鄭阿八乘間竊取金隆街郭少梅家白皮箱一只内有現洋一百五十九元及衣物等件兹由包探王桂廷查獲人贓已帶入捕房收押矣 
　　婦人與押犯交接○葉將氏私將香烟遞交押犯適被五百十一號華捕查見將氏拘入捕房轉送公廨押候訊究 
　　照相館欠租被封○南京路四百二十五號門牌致眞照相館積欠公和洋行房租洋一千餘元延約不還前日由該行控奉公廨寳讞員飭差協探將該館發封備抵 
　　介紹人於中取利○髦兒戲園主陸某近托童桂卿代聘女伶蘭桂芬到園演唱被童吞用包銀一百五十元陸即報知老閘捕房派探蔣文彬將童拘押候解公廨訊追 
　　失竊報捕○山東路義成押店被賊從隔壁空屋挖洞入内竊去綢布衣服數十件又西棋盤街一百十七號王阿二家被賊掘洞進内竊去值洋一百六十餘元之綢皮衣服又黄浦灘中國通商銀行後面棧房内失竊值洋四百五十元之川土十只昨均報告總巡捕房派探查緝 
　　捕房記事○戈登路捕房六百十四號試用門差華捕昨奉卜總巡諭令補實照章每月加給薪水洋一元又新閘捕房一千零念三號華捕因拘獲路刦匪徒又匯山捕房一百三十四號華捕因在差被西國水手刺傷均能竭力從公亦奉卜總巡着將該兩捕下級升期提前六個月以示鼓勵又匯四捕房六百零九號華捕抛差私逃昨奉卜君諭將卯名先行開除候再查拿究辦 
[美租界]  
　　洗衣作吞匿衣服○某國艦兵某甲昨至捕房控告浦東爛泥渡七號盧茂記洗衣作取去衣被等件匿不交還捕頭准即傳知水巡捕房查明核奪 
　　包探拘獲賭徒○郭阿田劉阿六昨在吳淞路某弄内賭錢被探查見拘送捕房押候究辦 
　　追獲搶帽匪徒○張阿毛前晚在漢璧禮路搶取某西人之帽子由探追獲解送捕房押候究辦 
　　久假不歸○姜桂文昨將劉裕夀扭至捕房控被借去衣服銀洋延不歸還捕頭命赴公堂控訴 
　　索債衝突○王和尚昨向周小毛索討債欵在途互毆由捕併送捕房押候核辦 
[法租界]  
　　拐匪無力繳洋○董阿三誘拐姚阿金之子連生帶至大浦縣地方賣洋二十元回申後被姚偵悉扭送公廨訊供不諱判令押繳洋二十元再行核辦迄已日久分文未繳昨日復又提訊董供實因無力求恩成全聶司馬商之顧副領事判董還押候飭探帶往汕頭指提該孩回滬訊核 
　　婦人秘密賣烟○江北婦人王郭氏在八仙橋地方開設車寓並私設烟具四五副秘密賣烟昨日被探查悉禀明捕頭將氏及烟燈烟鎗一併送廨請辦氏供所有烟具係各車夫自行置備求宥判罰洋十元充公烟具搗毁 
　　竊賊又被拿獲○過犯周阿二釋出未久兹又挖開周姓家大門竊取衣物燭台等件逃逸昨由失主報捕拿獲弔出原贓解廨訊辦判枷號一月再押兩月期滿逐出租界 
　　包探撞見偷兒○李桂海偷竊吳淞鎭附近夏敦和家衣服器具來滬押錢適被包探撞見拘入捕房解廨訊實判送閘北巡警總局訊辦並着失主自行投案候質 
　　舊貨攤大都如是○湯阿生所擺之舊貨攤專收賊贓歷經公堂懲辦有案兹又收買小賊王開相所竊某姓家之鉛桶一隻被探查見一併解廨訊究判各押七天 
[海上閒談]  
　　入無絲粟之積。出有車馬之榮。日囂囂然以誇張門面爲事者。在内地皆目之爲妄人。而上海則稱之爲時髦。男子長髮繡履。學像姑之樣。女子短衣窄袖。效倚門之裝。在内地必鄙之爲浮浪。而上海則尊之曰漂亮。 
　　夫上海爲開通最先之地。號稱全國文明之中心點。此二者。殆卽海上文明之標幟也歟。 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[民政部擬訂京師防疫局章程]  
　　臨時防疫事務處章程第一條京師設臨時防疫事務局一所歸民政部監督掌理内外城豫防鼠疫事務第二條臨時防疫事務局設職員如左局長一人副局長一人提調二人醫官長一人醫官六十人書記二十人司事六十人前項聯員之外得設顧問員四人至八人第三條局長副局長由民政部奏請以巡警總廳廳丞充之第四條提調由民政部以巡警總廳衞生處僉事充之第五條醫官長由民政部遴選派充第六條醫官由局長遴選呈請民政部派充第七條書記及司事由局長遴選派充第八條顧問員由民政部遴選派充第九條局長總理本局一切事務指揮監督所屬職員局長有事故時由副局長代理其職務第十條副局長輔佐局長監督所屬職員處理局務第十一條提調承長官之命分掌局務第十二條醫官長承長官之命總理檢疫事務第十三條醫官承長官之指揮從事檢疫事務第十四條書記承長官之指揮繕寫文牘從事庶務第十五條司事承長官之指揮稽察清潔方法消毒方法之施行及捕鼠事務第十六條顧問員關於防疫事務應長官之諮詢並得自行陳述其意見第十七條臨時防疫事務局設五科分掌事務如左第一科掌檢察細菌及捕鼠事項第二科掌健康診斷及檢騐屍體事項第三科掌施行清潔方法及消毒方法事項第四科掌接種疫苗及注射血清事項第五科掌庶務會計及其他不屬各科事項第十八條局長副局長提調不支薪水醫官長以下薪水數目由局長酌擬呈請民政部定之第十九條本章程自奏定之日施行第二十條本章程至防疫事竣之日卽行廢止 
[度支部酌擬試辦全國預算暫行章程（續）]  
　　第十八條預算表册所列欵項均應滿收滿支不得將出入數目互相抵除第十九條歳出預算遇有廉俸公費餉乾役食之類應註明員數名數及每員每名月支之數其有採辦工程等項應將工料價值分别註明第二十條凡例應减平减成之欵應按實數估計仍於摘要格内註明額支若干扣减若干以備查核第二十一條京外各衙門所辦事項須繼續一年以上者應預定每年支出之額並將繼續費總額註於摘要格内第二十二條主管預算衙門有必須編製特别預算時在會計法未定以前應按照度支部所定特别會計暫行章程辦理第二十三條度支部得就國家歳入情形酌設中央及各省預備全額編入總預算案第二十四條京外各衙門收放本色米榖豆草等項應另編預算專册及比較表隨同正册送度支部並將支放本色表册另造一分咨送主管預算衙門第二十五條預算歳入歳出比較表暫以奏定宣統三年預算之數列爲比較第二十六條京外造送各種預算表册惟雲南貴州四川廣西甘肅新疆六省得較本章程第二條第五條到部定限展緩十五日第二十七條各邊防將軍都統大臣應編歳入預算報告册及比較表限於四月十五日以前送度支部歳出預算報告册及比較表限於五月十五日以前送度支部及主管各預算衙門惟庫倫烏里鴉蘇台科布多阿爾泰伊犁塔爾巴哈台西寗西藏川滇邊務等處得援照第二十六條限期辦理前項歳出預算報告册表除按照事項分别咨送各主管預算衙門外其將軍都統大臣衙門政經費及無可歸類之出欵另册咨報理藩部覈編撥欵協欵應照第十三條辦理第二十八條本章程未經規定事件仍按照清理財政章程辦理 
　　酌擬試辦特别預算暫行章程第一條凡内外官辦事業有固定資本及運轉資本者得按照本章程辦理前項固定資本指土地房産機械輪舶物料器具等項而言運轉資本指營業資本而言第二條特别會計之種類限定如左一印刷局二造紙廠三造幣廠四官銀行五整理貨幣資金六路政經費七電政經費（郵傳部直轄之電報電話均包此内其由各省官辦電話仍列入地方預算内官業收入支出中毋庸作特别會計）八郵政經費（文報局軍塘驛站附）九船政經費十官辦礦務十一官辦墾務十二官辦森林十三官辦漁業十四官辦各製造工廠十五官辦畜牧十六官辦製造軍裝軍火局廠第三條凡特别會計盈虧之數由度支部酌量情形分别編入總預算第四條凡特别會計之資本金及公積金應於册内說明沿革及其運轉之方法第五條凡特别會計固定資本得將其物品價格估計貨幣開列以計算其事業之盈虧第六條凡特别會計有必須借入短期債欵者須報明各主管衙門及度支部覈定第七條特别會計之核定及其期限統照此次試辦全國預算暫行章程辦理第八條本章程未盡事宜由各該主管預算衙門編定特别會計各諸綱則分别辦理第九條本章程自宣統三年正月起各主管衙門及各省督撫均應按照辦理（未完） 
小說 
[軍情小說湘纍怨（四十九）]  
　　想罷。覺得這幾具尸駭。赤身裸體的。暴露在地下。心中甚是不忍。只得指揮那些親兵。把那幾具屍身。抬進屋去。又留了兩個貼身家人。呌他傳了本地方之地甲。備棺盛殮。自已却一逕回到縣中。差了十幾名幹差。先把楚督師單子上的人。一個個都拿了來。暫時收押。一面自己暗暗的出去察訪了一回。方才分别提訊。一連絀細的訊了幾天。果然訊出許多寃枉的平民來。只有八九個人。委實眞是革命黨。王大老爺便把這些無辜的人。一個個取了保結。都放出去。那幾個革命黨。有兩個是無知小民。受了黨人的蠱惑。情節較輕。三大老爺把這兩個。將就打了幾下。具了個改過切結。也釋放出去。止有七個人。自供是革命黨人。不肯隱諱。王大老爺便 
 
 

Page 27

 
 
把這七個人解到萍鄉楚督師營裡頭去。只說其餘的人。訊明無罪。照例釋放。隔了兩天。楚督師那裡。來了一道札子。大加申飭。說他有意縱匪。要他把單子上頭所有的人。都盡數解來。王大老爺看了一笑。只把那些人的保結口供。都圜成案卷。申覆了楚督師。楚督師看了保結和口供。細看一遍。搜尋不出什麽罅隙。也只得罷了。但是這樣的一來。楚督師和那班各省來的帶兵官。一個個都恨起這位王大老爺來。大家都說王大老爺如何的袒匪殃民。如何的遇事敷衍。這個消息。被一位萍鄉的在籍紳士吳道本吳尚書知道了。不覺心中大怒。便擬了一道電稿。想要發給樓中丞。要呌樓中丞把王大老爺撤參。這個電報。還没有發出去。不知怎樣的早有人給王大老爺說了。王大老爺便自己寫了一封信給吳尚書。說萍鄉諸將。怎樣的殺人掠物草菅民命。陷害無辜。自己怎樣的不以爲然。又怎樣的和諸將不合。自已在革黨攻撲醴陵的時候。又怎樣的守城破敵。原原本本的叙了一番。又說當匪亂清鄉善後之際。全賴地方紳士。保護良善。安撫平民。公爲萍邑巨紳。衆望所歸。舉動不宜如是。或者公尚以諸將輩殺人太少。欲助其狼虎之虐耶。吳尚書接了王大老爺的信。又自已查訪一了回。知道信裡頭的話兒。都是眞的。便也自悔魯莾。連忙把電稿撕得粉碎。又回了一封信給王大老爺。只說没有這個事情。想是傳聞之悮 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
