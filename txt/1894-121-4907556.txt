# 1894 - 121 - 4907556

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷柝精括詳明誠岐黄家所必讀者也本局用新式鉛字排印刻已告竣寄語杏林儒并中人尙其案置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名敎可佐淸談以視别種稗官或失之蕪穢或失之鄙陋不可同日而語復倩名手繪圖傳神阿堵一展卷而如見人由某書坊託本局用潔白紙張代印訂成六本外知套子每部碼洋八角賜　者請至各書坊及三馬路申昌書畫室購取可也此佈 
[答客問高麗叛臣金玉均戮屍示衆事]  
　　春光老去緑暗紅稀兀坐小樓苦無聊賴聽窗外杜鵑一聲聲道不如歸去不覺鄕心棖觸愁聚眉端忽有履聲槖槖然躡梯而至者入門一笑歡若生平則故鄕友人平陵氏也勝常道罷促膝淸談問於予曰僕鄕人烏知天下事然前閱申報見高麗叛臣金玉均被洪鍾宇殪於滬上及屍棺返國高王命劊子戮屍示衆幷分别送往八道以儆兇頑夫金逆之惡跡昭彰固已罪在不赦生前旣不克典刑明正及旣死而剉其屍骨懸首獄門揆之國法刑章確乎無枉無縱然僕聞高王現在幡然變計海禁宏開準各國之人通商貿易攷之泰西刑法事事從輕輕者祗監禁數日或數月重者或罰作苦工卽弑父弑君罪亦止於繯首日本爲亞細亞同文之國其刑法雖與泰西各國不同然其輕實有過於泰西者披其爰書祗有數等一曰死刑謂絞首致死二曰無期徒刑謂遣發遠島服役婦女留内地懲役塲服役二十五年滿期三曰有期徒刑滿十二年免除四曰無期流刑滿二十五年免除五曰有期流刑滿二十年免除六曰重懲役重禁獄十五年期滿免除七曰輕懲役輕禁獄十年期滿免除八曰重禁役内地服役刑期九年以上十一年以下九曰輕禁役刑期六年以上八年以下十曰重禁錮刑期五年以下留禁錮塲服役十一曰輕禁錮遞减一等十二曰罰金視所犯之罪罰金贖之十三曰拘留刑期一日以上十日以下十四曰科料自五錢起至一圓九十五錢止夫各國刑法如此其輕而作奸犯科之人未必纍纍載道可見小民惟須示之以恥誠不必繩以峻法嚴刑今高麗刑及屍骸得毋令各國人見而齒冷乎曰是不然亂臣賊子人人得而誅之跡金玉均生時顚覆高麗之宗訪蹂躏高麗之土地挾制高麗之君上殘殺高麗之臣民此其罪惡滔天固已法無可貸惟高國過於孱弱故任其脫逃在外歴十餘年之久終爲漏網之魚耳幸洪鍾宇義膽忠肝不避艱險千方百計誘至我華然後乘其不及隄防制其死命此固高麗在朝在野無一人不歡呼慶幸喜溢眉梢者然則戮及屍骸尙得謂爲過當乎且子特未知高麗之刑法耳閒嘗讀其志乘見刑法素尙嚴而不尙寛任此事者曰刑曹其職分爲秋官季官位居正二品定例漕船之過失者船主河工梟示和水及偷取糧米十石以上者亦梟示採鰒時有加採預採之弊則帥臣拿勘禁錮三年負公債至六百兩以上者雖納物堂上仍幷其妻子役爲奴婢以償虧私債者或以田房索抵或以其子女勒爲奴婢者杖一百仍還其田房子女李氏初秉政時尙有壓膝烙刺及全家徙邊笞背劓鼻刖足亂杖等刑至中葉始除去夫區區微罪而刑已若此之嚴然則如金玉均之蓄謀作亂傾覆國家死後戮屍其能謂之已甚乎客曰然則金玉均何其不幸而朴泳孝又何其幸歟在當日金朴二逆謀叛同逃逸亦同而一則難逃死後之誅一則竟逭生前之罪集枯集菀毋乃不相等倫乎曰此非朴泳孝之幸實李逸植之無能爲也夫行刺何等機密之事而乃謀之於人且謀之於黨惡之人此直自洩機關不被惡黨所殺已幸矣而尙何望事之有成乎雖然莫謂朴逆之終能幸免也現雖行刺不成然安知日本不解赴高麗自行定罪此時聲罪致討戮諸市曹旣快人心又彰國法亦意計中事豈竟能任其終於事外逍遙哉客唯唯而退乃卽直書問答之語冠諸報端驀見蝶過墻腰猶銜著飛花片片也 
[本館接奉電音]  
　　昨由京友電傳上諭二道敬謹譯登○三月廿九日奉旨著於四月十五日在保和殿考試試差人員欽此同日奉上諭順天府奏京縣要缺循例酌量請補一摺大興縣知縣員缺著准其以趙文粹補授該部知道欽此 
[大興紡績]  
　　陳喆甫觀察熟精洋務才識宏通曾兩次隨使節出洋任叅贊之職自公之暇留心商務時謂國勢必旣富然後能强因於去冬航海入都條陳當軸以擴充紡織實足以握利權擬設廠鎭江集股從事當軸皆深韙其言刻已由北洋大臣李傅相札委觀察爲總辦仿外洋公司之例官督商辦惟委員維持局政幷不經手銀錢大利之興指日可見益嘆傅相之知人善任能合華商之力以濬利源而觀察卓識宏才亦可於此小試矣幷聞觀察尙因公務留京須俟榴花照眼時南返云 
[軍旆回津]  
　　海軍提督丁禹廷軍門巡閱南洋事畢於三月二十日督帶鋼甲鐵甲等兵輪回津船泊大沽口外軍門坐小輪船入津謁見傅相 
[傅相宴賓]  
　　英國欽差大臣歐欽使因公務至津傅相盡地主之誼於三月二十三日午後六點鐘設席水師營務處以宴嘉賓陪坐者尙有英國叅贊戈君副叅贊柯君領事寳君副領事倭君時已發帖而義國巴欽使適到亦卽延入座中曁比國連領事微繙譯德國司領事日本國荒川領事水師井上武官陸路神尾武官美國李領事德國杜領事傳武官毛管駕德稅務司隨辦洋務毛吉士等尙有俄國來領事倭武官因齋戒辭謝至於中國官員簉坐者則丁禹廷軍門運憲季都轉道憲方觀察海防支應局李觀察興銳招商局黄觀察建笎軍械所張觀察士珩鐵路公司伍觀察廷芳武備學堂聨觀察芳水師營務處潘觀察志俊羅觀察豐祿張觀察翼隨辦洋務羅觀察臻祿熙祿以及曾君恒忠等計十四人統西國賓客而計除辭謝不到兩員外共三十四人珍羅中外美盡東南迨席散時自鳴鐘已逾八點矣於是分道揚鑣各回署所 
 
 

Page 2

 
 
[茶市開盤]  
　　昨日漢口來電云漢口茶市於三月二十九日開盤茶葉成色比往年爲低價値則較去年約加一成有奇 
[大帥行期]  
　　津郡防練各營今春操練精益求精而又不惜子藥每以鎗砲打靶蓋因欽派大臣於首夏到津大閱故不得不摩厲以須也兹已恭奉恩綸派定定軍憲安往閱旅順塢澳營壘及大連灣威海衛砲臺水陸各操並不到津咨會傅相首途一同較閱其附津各營由傅相自閱以蒐軍實軍憲在東三省起程擇於三月廿五日傅相默計行旌遂奏定於四月初三日出省屇期擬坐海晏輪船到鹹水沽登岸先到小站閱視盛軍馬步各營操演次到大沽海口閱視砲臺然後駕坐鐵甲兵輪前赴旅順於初三日先派潘觀察志俊張觀察翼同往旅順以迓軍憲擬俟定軍憲到時先閱旅順塢澳砲臺水陸各操次大連灣次威海衛事畢同往山東之膠州烟臺巡閱一切然後乘輪到山海關分道揚鑣軍憲取道東旋而傅相擬坐火車過灤州查勘灤州河橋言旋節署此係預定行程之節略也王事靡盬不遑啓處敢爲兩憲誦之 
[比使北上]  
　　比利時國欽差大臣巴星使於三月二十二日到津比國商務無多其領事向由别國商人代理星使與領事拜會傅相然後晉京 
[閩嶠官塲紀事]  
　　三月十九日爲閩督譚文卿制軍七秩晉三壽辰文武各官咸往祝嘏制軍在署中設讌幷召大吉祥高升等班梨園子弟登臺奏曲琅璈響徹袍笏輝騰廿一二等日復請官幕紳士更番宴飲車馬喧闐路爲之塞○三月廿六日浙江提督馮軍門南斌水師提督楊軍門岐珍陸路提督曹軍門志忠延建卲道司徒觀察緒汀漳龍道劉觀察倬雲興泉永道英觀察璞福寗鎭廖軍門得勝漳州鎭侯軍門名貴建寍鎭秦鎭軍懷亮汀州鎭戴軍門名山長福營佘協戎宏亮海壇協佘恊戎致廷福寍府嚴太守良勳在八旂會館設筵演劇請希軍憲譚文帥曁現任司道赴宴羅水陸之珍盡東南之美冠裳蹌躋極盛一時○前署漳州府張太守傳因太夫人壽辰於上月廿五日在八旗會館設席欵賓司道提鎭絡繹而來並召梨園子弟以侑觴淸歌妙舞輝映於星題月牖間座客當亦顧而樂之 
[茶莊紀數]  
　　華商之辦茶者因連年虧耗不甚踴躍各處茶莊頓形减少前報已紀其略兹接各山消息後來雖有添設然大致已定如兩湖地方共開二百五十八莊較去年少六十二莊江西地方共開二百四十莊較去年少六十五莊羊樓峒已於三月十六日開秤每斤祗値靑蚨三百二三十翼較上年約减百翼所有兩湖江西各山莊數分列於後兩湖莊數安化四十九莊内口莊十二桃源七莊湘潭永豐藍田共十二莊長壽街十六莊瀏陽普蹟六莊灃陵六莊高橋三十莊平江八莊雲溪十莊北港五莊聶市十八莊羊樓司五莊羊樓峒四十九莊内口莊六崇陽十三莊通山咸寗共二十莊潙山三莊宜昌一莊○江西莊數寗州九十莊武寗禮溪共三十二莊九江十四莊吉安六莊祁門九十莊河口八莊 
[襄水續紀]  
　　前因襄河發水奔流到漢壞船溺人不計其數此爲前報所已紀江漢關道惲崧雲觀察爲先事籌備計特令電報局傳電至襄陽河口各局凡漢江上游一帶發水速傳電音至漢令停泊各船得以先期準備未幾河口卽有電報來漢言上游某處騰蛟發水高約三四丈勢甚洶湧惲觀察接電卽諭文武印委各員飭令地保沿河鳴鑼俾浮家泛宅者流知所趨避想東船西舫繫纜停橈當不致如前此之漫無準備矣 
[詳紀皖土稅釐章程]  
　　皖省土藥稅厘章程今年復經藩憲變通辦理如廬州卡則改歸燕湖總卡管轄行戶領單則分爲上中下三則以便小本店鋪容易遵領並將虛數五十兩稅銀厘爲三十兩實收實報精心擘畫井井有條業已陸續記之報端兹復將藩憲此次詳請撫院沈伸帥擬議變通辦理章程抄錄於後以見方伯之公忠體國實能精益求精也計開一産土之衰旺繫乎收厘捐之盈絀與其多設局卡致滋糜費何若淸源節流以顧度支擬每年春季應先札飭産土各州縣會同委員分赴各鄕按畝履勘某鄕某戶種土若干畝每畝約收土漿若干兩逐細勘明核實册報則種植多寡收成豐歉按册可稽厘金收數不難從此核計以定逐年之比較近時種土之利漸推漸廣其向不著名産土之州縣現在有無興種未能確知因通飭查報以便酌核一奸商偷漏稅厘大半勾通行戶任意匿報嗣後凡土客到行買土卽責成該行戶呈報完稅厘後卽於土上黏貼印花給予印票遇有局卡查騐單票貨數相符刻卽騐放不准延擱重征如查無印票印花卽係商販走私除將烟土儘數充公外再照應完稅厘之數加罰三倍更將知情隱匿之行戶一體照罰並卽弔銷行單立卽封閉其充公烟土罰欵銀兩按照向章二成解局八成充賞所有種戶商販等務須出示曉諭投行交易不准私買私賣違者卽照走私一律議罰至囤戶收買零土亦應入行呈報完納稅厘倘敢串引私販准該行戶禀控究罰如此申明禁令庶各土盡由行中出入倫漏之源或可漸杜開行之戶例取殷實保結方准領單承充産土州縣應飭多招殷實公正行戶廣集大莊買賣俾市面由此擴充其行戶單費向章每張繳庫平銀三十兩專欵批解一年一換應仍其舊向有開設土行之處每屆新土上市之先應飭卡員分赴各該處催令各行戶領單開設如有無單私開查出勒閉附近土卡各行自係責令該行隨時到卡報捐聽候加給印花給發單票行運其在離卡較遠處所若槪令隨時到卡往返未免稽延應參用包厘之法卽令該行按月認定捐數一月一繳應用印花單票准其赴卡請領以示體恤凡有認捐行戶該卡委員卽將行名捐數册送總局查考一南北土藥稅厘旣由省城總局總理其成應由省城總局遴委南北兩提調分任其責宜各設立總卡一處俾有歸束查皖南蕪湖爲通商口岸銷上最廣舊有一卡專收落地稅厘卽就此處改爲總卡以一府廳駐紥爲皖南提調經收皖南各土藥稅厘廬州府城係爲北路銷土最廣之處原議就該處設立總卡續經詳請作爲分卡專收落地稅銀補收漏報行厘現已改歸皖南總卡管轄皖之蒙城縣居産土州縣之中卽在該縣設立總卡以一府廳駐紥爲皖北調提經收皖北各土藥稅厘此外應設分卡卽以州縣佐雜等職酌委辦理此稿未完 
[拐逃被獲]  
　　蘇州葑門内鹽公堂向雇快船一艘裝運官鹽船戶名阿瞞年逾知命有一女細數芳齡已是茘枝時候是處有緝私礮船一艘常往來江浙一帶舵工陳某年近而立登徒子一流也瞰女而涎之目挑眉語私訂良緣陳終以蹤跡飄萍難免爲多魚之漏竟誘女偕遁至杭州城外賃屋而棲已則仍隨砲船來往此上年春間事也女雖逐水桃花自甘漂蕩而天性猶存常懷老父製就布鞋二雙於正月某日央陳友某甲帶交其父甲恐洩漏春光佯諾之而終靳之然屬垣有耳藉藉風聲漸入阿瞞之耳覔甲詢之甲指東畫西不肯吐實阿瞞不得已投元和縣署控告李大令准詞拘陳到案陳堅不肯供大令飭發刑房管押一面備文飭差偕阿瞞同至杭州關提不料陳早已將女遷移他處於是阿瞞在杭小住四處偵訪旋於上月某日在武林門外某姓家尋獲當卽投縣求請派差協拿解回蘇垣經李大令訊明誘拐屬實判笞陳一千板枷號示衆期滿遞解回籍女則掌頰數百下交阿瞞領回管束案遂結 
[由拳淸話]  
　　平湖縣城内士民各集資財每晚迎賽龍燈馬燈幷紥各式紙燈以及鰲山擡閣俱用童男子扮演各種戲劇霧髩風鬟丰姿絶俗頭馬牌書官淸民樂五榖豐登八字雜以鑼鼓更番迭奏響徹雲衢往觀者人山人海直至叅橫月落然後緩緩而歸謂非賞心樂事乎○近日乍浦香汛甚旺進香大小船隻從南門外城河起直至西門銜尾停泊絡繹不絶大半係嘉興開往咸赴蔡岐港會海寺或普陀山進香轎馬紛紜如在山陰道上香積廚中可卜一年利市矣○禾城東門外烟雨樓對面某姓女失足墮湖援救不及屍首至今尙未撈獲聞者莫不憐之○三月中天雨連棉至廿一日始得放晴各鄕蚕汛已屆二眠據云可卜豐收桑葉價約售八角至九角須至立夏日開秤刻下正在蚕家關門之際 
 
 

Page 3

 
 
故各業淸談異常 
[茶話]  
　　皖南徽寍兩郡爲産茶最旺之區每當嫩緑初齊旗鎗乍吐丁男子婦相約登山帶露擷摘歌聲起處恍入羅浮香雪中浮梁客子亦於此時鱗集羽萃爭先購運計寗郡所屬之涇太寍三縣所産每年已不下二三百萬金至徽州一郡專銷洋莊則更不可以數計本屆天公做美晴雨得宜所産之茶旺逾往歲且色味濃厚香氣淸遠消市亦好是以業主無不比鄰相慶婦子騰歡近有客自山中來言淸明後榖雨前所摘爲魁貢二字號苦荈中推爲無上上品其時山中零售每斤約本洋一元或一元二三角繼而所摘爲天地人和等字每洋一元可得一斤數兩或二三斤者蓋稍遲三五日葉質卽已變老色味卽不免稍遜至春末夏初所摘乃乾元利貞等字貨旣粗老價亦等諸自鄶以下每洋五六斤甚至八九十斤是則蓬戶小民用以解渴不足登大雅之堂矣至於山中躉盤客非業此者不能屈指而數姑從闕如 
[英員來滬]  
　　英國水師提督昨日坐英國伊拉格利地兵船由香港來滬 
[瀛眷言旋]  
　　三月廿九日晚三點鐘法公司梅而盆輪船抵埠出使大臣薛叔耘星使之眷屬及隨員等乘之而來聞薛星使現在法京約俟新任使臣行抵外洋方可卸篆言旋也 
[廉訪將旋]  
　　江蘇臬憲陳舫仙廉訪日前由滬赴寍已紀前報兹聞廉訪將次來滬黄大令飭辦差人等在碼頭伺候 
[觀察謝步]  
　　升任浙江按察使江海關道聶仲芳觀察之德配夫人前日帨辰滬上文武各員咸赴道署祝嘏觀察於昨日午後命駕而出向各衙門謝步至上海縣署黄大令飭家丁擋駕 
[春賽志餘]  
　　每屆賽馬旣畢例由各馬夫互相角逐以較輸贏西人之餘興未闌者亦得於此一獻罄控之技向來每遇馬夫比賽時入跑馬廳觀看不取値今年取値是以觀者不多又値南風大作塵沙飛揚二點鐘時捕房鳴鐘西人相率救火而去故觀者不及往時之熱閙是日共賽八次第一次十一馬每人捐洋五元會中加洋九十五元其馬均係今春賽過而未得勝者首到者得銀六成次到得二成半又次得一成半跑一里半西人三生占先連理次之柏耳根又次之第二次九馬每人捐洋五元跑二里半首到者得一銀杯値銀一百兩次到得所捐之銀此次係今年春賽從未得勝之馬其後三生曁格老夫二馬並到柏耳根次之第三次八馬每人捐洋五元首到得他人所贈銀杯値銀一百兩次到得所捐之銀此次亦係未經得勝之馬共賽跑四里將跑時一馬忽掀人於地西人躍起控勒掘强異常良久始復騎上望影奔馳連理先到三生次之第四次四馬每人捐洋五元跑一　係馬夫穿跑馬衣共賽先到得銀八分之五第二得八分之二第三得八分之一馬夫名靴子者第一順信第二阿羌第三第五次六馬每人捐洋五元跑三里首到得一銀杯値銀一百兩次到得所捐之銀皆係西人共賽柏耳根第一格勒惠第二第六次三馬每人捐洋五元首到得銀杯値銀一百兩次到得所捐之銀連理先到三生次之第七次馬夫跳浜共有七馬每人捐洋五元首到得銀八分之五次到得八分之二跑一圈惟四馬馳到其三馬或中途顚蹶或將馬夫掀翻在地跌仆受傷馬夫名竹雞第一大肚皮第二魚第三鵝第四餘則望塵弗及矣第八次六馬係馬夫共賽凡六馬每人捐洋五元跑一圈首到得八分之五次到得八分之二第三得八分之一馬夫名老蟲者第一谷勇第二大肚皮第三是日仍有西國樂部在塲迭奏於是春賽之事畢 
[捕頭回國]  
　　本邑英美租界總巡捕頭麥翹雲告假百日航海回國遺差由副捕頭好代理昨晨十點二刻麥捕頭挈同眷屬登英公司輪船副捕頭及三道頭西捕中西各包探落班諸華捕均往送行禮查主人及西國良友亦同來話别麥捕頭脫帽爲禮頗有依依不舍之情 
[丈地繪圖]  
　　昨報載上海縣黄大令會同水利局及委員紳董等至南碼頭丈地云云兹聞該處地叚業已勘過經丈量書丈得極闊處約十一丈極狹處六七丈三四丈不等當卽繪圖造册呈候升科 
[美界火災]  
　　昨日午後鐘鳴二下本邑美租界西華德路一千二百五十五號屋中東昇南貨店廚房失火警鐘旣報各水龍飛駛而來火已延燒東首新開之萬壽康藥鋪新興米店西首延燒某薙髮店合茂麵坊同生祥糖食店直至小弄公墻而止計焚去房屋十一間黎副捕頭親督中西捕探多人至火塲彈壓同生祥夥某甲手忙脚亂致被灼傷經救火者曳至淸溪浜水中浸之然恐難保全性命也 
[機器傷人]  
　　寍波人朱大生在楊樹浦機器軋花局東首怡和洋行分設之繅理絲頭廠工作偶不謹愼被機器碾傷左手廠中西人急繕成一信雇人舁至虹口同仁醫院求醫恐終不能免於殘廢也 
[橋工已竣]  
　　本邑新北門外吊橋上之欄杆因被風雨吹殘大半朽腐零落近由善堂董事雇工修造已於前日竣工來往之人無不同聲稱便 
[醫生領回]  
　　昨報載某西醫由寳山縣馬漁珊明府派人護送至上海道署兹聞聶仲芳觀察已照會該管領事派人赴署將某西醫領回矣 
[攔輿遞禀]  
　　莊順銓莊蘭銓昆季爭執方單日前順銓之妻朱氏與蘭銓各自裝傷請騐黄大令騐明後飭蘭銓之子東生回家取方單呈騐並令順銓夫婦在署前守候已記前報昨日黄大令至各廟拈香回署時莊朱氏攔輿禀稱小婦人等守候多日食用皆空求請速追方單給領以便回家安分營生大令准如所請飭令暫退俟追到方單給領○山東登州人王金城昨晨在大堂上候黄大令拈香回署攔輿禀稱小的年已六十五歲有紫草若干件從山東販來售與某行拖欠價銀不少求請提追大令以所禀無憑難以提究原禀擲還○著名流氓范高頭去冬爭奪糧米行兇拘押至今昨日范之家屬在大堂攔輿禀稱自范覊押以來合家失所依賴勢將待斃求請開釋黄大令叱曰范是何等人豈可從輕開釋致令在外害人乎斥退不理 
[不認吞捐]  
　　劉仲道投英公堂控朱錫熊卽小朱小雲谷善堂董事吞用捐欵洋銀一千餘元宋通刺飭差拘拿旋在馬車上拿獲此已列入報章昨日小朱遞禀聲稱上年冬間有人創設小雲谷善堂勸職員捐洋銀一百元劉是堂中醫生並非司事後具禀上海縣請示未奉批准以致此事作爲罷論不知劉如何控告通刺諭候批示質訊核辦 
[店屋啓封]  
　　湖北人舒遇春在縣西開設薙髮店正月十五夜有同業之干西榮舒鳳山朱得勝姚茂生等至舒店聚賭口角啓釁未用刀砍傷姚之頭顱卽奔赴上海縣署喊控黄大令立提舒遇春及與賭諸人到案加責並將行兇之朱得勝收所一面將舒店發封迄今姚茂生傷勢已痊大令判將舒等遞解回籍又經該房主禀請啓封大令准如所請卽飭差役將房啓封俾得照常安業 
[淞陽穢蹟]  
　　粤倡黄阿東在美租界南潯路開設花烟館塗脂抺粉障袖倚門賣俏生涯頗爲不惡前晚十下鐘時同鄕人簡阿和飲至半醉貿貿然來阿東惡其酒氣薰人婉言以拒簡生怒摩拳擦掌聲勢洶洶阿東遂率同龜僕龜奴扭簡至捕房聲訴捕頭嚴加斥責揮令出門○前晚二點鐘時潮州人某甲挈倡婦某氏至外虹橋某客寓住宿至次晨經某包探夥訪知以其跡近臺基向之查問甲恐被獲設計脫逃倡婦頓失護身符面壁哀啼不已探夥問其來歴泫然曰奴在法界某花烟館賣俏昨晚被惡鴇婦痛毆隻身遠遁途與甲遇誘匿此間探夥遂護送至法界花烟館交與鴇兒 
 
 

Page 4

 
 
[巡局瑣案]  
　　王晋發在滬城大南門外呌化廠附近開設打線作常例每遇佳節良時必停工一日俾經年作苦者得以及時行樂昨係立夏節例應停工王之夥友咸出外閒遊惟學徒數人照常工作突有同業中人見之以其違犯定章闖入作塲將所有織機等件擊毁一空王向阻不理反被毆辱遂投廿三七鋪巡防局禀請究辦局員以事關行兇著投上海縣控告王唯唯而去○混名木匠阿炳等昨日在大南門外與薙髮匠某甲口角拖至大南門口任意攢毆甲大聲呼救爲管門勇丁所見禀明守城官將阿炳等拘送三官堂巡防局請辦局員飭勇丁暫行看守聽候訊理 
[英界公堂瑣案]  
　　山東人竇長淸訴稱二月初十日行至治下四馬路突被馬車撞倒輪從右肩脇下碾過以致身上受傷衣服破碎手提百靈鳥亦遭壓斃當由巡捕舁送仁濟醫館療治後奉訊供諭俟傷痊再斷現在傷已漸愈百靈鳥係友人所寄値洋銀三十元無力照賠叩求恩斷馬夫胡紀松供稱小的係寍波人無心悞碰尙乞施恩宋通刺判罰洋銀八百償竇爲養傷費○三百五十八號華捕禀稱王以毛等三人均在天后宮前設攤聚賭經小的拘拿送案王及盛文奎張阿順同供稱小的等以後不敢再犯矣宋通刺判令各枷號五日發犯事地方示衆賭具存候銷毁○包探唐淸山禀稱小的緝獲積竊張金雲詰得曾竊丁蘭卿家衣物是以吊贓送案丁投案領贓張供稱小的係浦東人連次行竊萬死難逃惟乞施恩以全蟻命宋通刺判令笞責一百板管押半年贓給失主領去○鄔明堂訴稱昨日至程黄氏家送殮汪金沙等忽稱有心阻碍向之尋釁與論遭毆由捕拘案程黄氏所訴從同江及崔念川張錫全同供稱小的等以後不敢恣橫矣宋通刺判令各笞責一百板○副捕頭禀稱積竊王阿炳昨又竊取轎上油衣由捕拘拿送案轎夫顧阿九投案領贓王供稱小的係寳山縣人連次犯竊惟乞恩寛宋通刺判令笞責二百板贓給顧領去○一百五十六號華捕禀稱小的查知兆貴里蔣張氏家有人聚賭告知捕頭拘獲氏及嚴春三等三人送案請究蔣張氏供稱小婦人家偶然賭博以後自當痛改前非嚴及周阿狗蔣金桂同供稱小的等皆本地人偶邇消閒團坐作葉子戲自知犯法尙乞恩寛宋通刺判令將該氏掌頰一百下嚴等各笞責一百板賭具存候銷毁○包探黄四福禀稱余萬成店中時時失去布匹現經小的查明被鄰人章阿雲行竊吊贓未齊今先將章送案余訴稱店與章鄰章越窓入竊計共失藍白布一百五十匹章供稱小的係山西人宋通刺判令笞責一百板遞解回籍贓先給失主領去○二百四十號華捕禀稱昨日小的見黄永興與人打架喝阻不依反敢尋釁致失去號帽撕破號衣急吹號呌由他捕帮同拘獲今特送案請辦黄供稱小的係寍波人雖與友人口角不敢毆捕宋通刺判令枷號五日幷追賠洋銀一元 
[時艱共濟]  
　　謹啓者敝堂施醫給藥經費正當掣肘兹蒙全亨寳號募來溢益公司慨助規銀七兩零四分又陳麗明翁助洋四元陳張氏兩元陳梁氏陳黄氏陳盧氏陳梁氏四戶各一元陳應權翁陳應深翁陳嚴氏三戶各五角祗領之餘具徴諸善信惠及枯魚恩推癯鶴令名洋溢普利益於羣生厚意矜全卜泰亨之共慶請登報簡藉展謝忧[  上海虹口元濟善堂董事唐廷桂等拜啓]  
 
真人参再造丸 
本號眞人參再造丸天下第一專治風癱半身不遂每丸一元 
真人参必孕丹 
此丹種子確有百發百中之能善治婦人百病每丸價洋一元 
蒙古真正馬寳 
此寳專治各種痴症重者鐵餘輕者六分永不再發每瓶二元 
西藏帶来狗寳 
專治噎膈度胃重症有藥到病除之能當面見效每分洋二元 
硃砂點白花蛇 
此蛇得自蘄州專治筋絡之風不論久年風症立愈價值面議 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
薩斯麥輪船天明開往烟台高麗長崎琿春等埠日本公司 
 
 

Page 9

 
 
[移請遞籍]  
　　英捕房先後拘獲竊犯曾國淸王阿大王阿四李阿寳王仁幅王松林王和尙張阿虎張阿二顧桂生十名皆崇明崑山吳縣等處人管押多日亟應發落昨由英公堂移請上海縣解回原籍交地方官管束黄大令飭令暫押聽候備文遞解 
[法界公堂瑣案]  
　　鄒菊寳被放印錢之天津人傅月庭串同縫工周根誘至蘇州欲賣入花烟館得洋銀三百元議旣成旋爲菊寳之父所知事遂不果復携至上海泊舟新閘經蟻媒水販輾轉誘至天香樓茶館議價事爲會捕局線勇頭目嚴頌眉知悉密飭夥役會同包探拘入捕房葛同轉迭次研訊將傅周從重責懲押候送縣備文遞回原籍此皆已紀報端菊寳之父名雲亭在昭文縣署當長隨見申報後先遣人來滬探聽旣而鄒持昭文縣署移文並一信函投上海縣黄大令隨函致同轉昨日鄒投公堂禀稱傅另有别案請解歸昭文辦理傅周及菊寳到案訊供周供稱此事由傅起意云欲誘至上海開設烟館同轉問當日在天香樓與江北婦人議定洋銀二百五十元又勸李四之妻可發洋財是爾親供胡賴爲菊寳供稱當日被誘至船上禁閉艙中同轉問旁跪者何人供稱父親同轉飭將菊寳給其父領去傅周飭探送縣備文解歸昭文縣幷案辦理並諭令鄒投上海縣備質○浦東召稼樓婦人談康氏至上海城内仵作吳硯香家傭工被蟻媒馬桂生誘出轉薦金家棋竿李姓家得洋銀六元旣而欲與姦宿談康氏不願私自逃至西新橋經馬尋獲誘至潮州人陳夢金烟館借宿被姦三次鄰人通知包探將陳夢金及談康氏拘入捕房葛同轉研訊屬實飭將陳從重笞責押候送縣遞解回籍等情已屢詳前報昨日同轉命提陳等到案問光緒十四年十二月王大老爺將爾送縣所犯何事尙記憶否陳一味支吾同轉判令枷號一月期滿笞責二百板送縣遞解回籍馬從重笞責三百板談康氏本當責懲今姑從寛交本夫領回管束以後不准出外馬押候送縣遞回原籍○瑪禮孫經租人宋逢伯呈遞淸單請追陳夢金積欠房租洋銀二十八元五角幷求將屋内生財拍賣以抵同轉諭以定案後再爲淸理○和昌成報關行主王增祿控夥友王殿卿侵吞鉅欵葛同轉迭次嚴訊幷函致上海縣請提保人迄今王禁押捕房已十閱月前曾聲請送縣昨日增祿投案呈遞禀詞及淸單稱王已認過十七戶共銀一千零一兩九錢半洋銀三百十八元同轉謂殿卿當時爾同包探至各戶對帳早已承認今竟何如殿卿供稱請將細帳給監生一觀旋稱尙有不符計源茂一項客人用過四十元公昌泰源昌盛各戶亦多不對同轉謂爾將自已認過之帳約計共有若干供稱監生有數同轉諭令原告邀同各戶對明當堂質証殿卿又供稱源茂米派司不在其内同轉著邀同源茂西公順萬春盛三家投案備質如不到則須出票拘提○包探郁廷湘禀稱小的在寍波來滬之某輪船拿獲私販小錢二十七千之陸子卿解案請訊陸偕保人吳友蘭投案訴稱小錢由餘姚收帳帶回吳稱因店主停歇收下錢一百餘千從大錢中船出小錢陸又供稱小的向爲土業亦知小錢犯禁並非販來同轉著將小錢充公另罰洋銀十六元押候繳到罰欵始行開釋○新北門外上林館飯店不戒於火後將掌櫃人劉維卿拘入捕房旋經人保出昨日葛同轉著保人交案店主傅正林投案同轉謂當日如何起火爾須將實情供出方可消案傅稱當日不在店中劉供不知如何起火同轉問爾家曾保險否傅供左右鄰皆保險惟小的不保同轉謂此案必須根究起火之由著交原保出外同店主查明禀復○丁元泰烟店主刁松友恒太仁烟店主印祥生同投案下控張小狗將假烟掉換眞香烟兹將眞假兩種紙烟呈電同轉與祁繙譯閱視之下問張假烟何來張供自已造成向該烟店求售刁禀稱當塲捉獲衆目昭彰禀稱當時尙付定洋一元同轉謂張曰爾不必狡賴著押候追比眞烟給還原主假烟存候消毁○洪順貞訴稱在永安街爲薙髮匠前日母親欲回鎭江在鄱陽輪船被陳阿三竊去衣服至小東門典押爲包探所拘因此投案領贓同轉著將陳押候笞責八十板贓交失主領去○張志和投案訢稱劉二寳向在南誠信烟館爲堂倌在後失業常依小的前日從後門而入竊去洋銀六十八元有女傭目見劉供向在伊家服役陸續借洋六十八元有四個月辛工未算今欲索欠誣指爲竊同轉著押候傳到見証並飭包探向南誠信烟館查問是否曾用爲夥再行核辦○當上林館失火之翌日保險行淸理燼餘各物被許阿發在宋公祠店内竊去大鐘一架解案請究同轉著押候掌頰四十下贓交失主領去○包探郁庭湘禀稱許春元先在同福棧竊取寗綢馬褂今已領去抄出押票陸續吊贓聚興主孫少香棧客支小舫投案請領失贓同轉飭各自認明許又供竊過聚興棧對時表一枚大洋六元小洋十二角孫稱尙有莊票洋五十元許供票已撕碎燒毁包探呈到鎖匙六個長順棧客投案領贓同轉問洋在何處許供均已用盡又在英租界廣東戲園隔壁人家竊過水烟筒一枝寳善街同椿棧竊過木鐘一架長安棧竊過水烟筒一枝同轉著押候笞責三百板贓存捕房待領所有當本著給還一半各失主均遵諭而退○李南桂禀在新昌烟館爲夥上月十八晚被賊挖洞而入竊去烟槍七枝及夾襔馬甲等衣翌日在途遇見當卽拘獲解請究辦包探呈到烟槍六枝同轉著押候笞責二百板贓交失主○宋瑞堂在紫來閣茶館用刀戳傷陸炳咸王進發送院醫治尙未痊愈昨將行兇人解案請究同轉著押候傷痊再核○劉琪林卽大棗子與鍾子良通同行竊同轉著押候各笞二百板送縣遞籍○包探孫錦榮禀稱張阿高竊取鞋籃吊到寍綢一疋呈電同轉問當本洋十三元尙在否供稱均已用盡同轉著押候追比○護城河舊貨店主王尙堂訴情去年十一月失去表四十七隻今在張小仰家搜出十一隻其一留在寗波差人處兹將張解案請追張供表係阿香托小的代售同轉謂爾不必抵賴著將張押候交到阿香再核呈堂之表飭原告先行領去○又提徐云章田阿狗二犯著送上海縣分别遞回浦東交地保管束 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
