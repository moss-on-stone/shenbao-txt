# 1919 - 6 - 4916486

 

Page 1

 
 
   
 
 

Page 2

 
 
   
 
 

Page 3

 
 
時評 
[知已知彼（冷）]  
　　知己知彼不特行兵然也凡百政事何一不然不獨對於一國家一團體也然即對於個人亦何獨不然 
　　知己知彼云者其一爲知其主義其二爲知其實力其三爲知其事之曲折其四爲知其附帶之種種關係非僅僅推測其大端而已也非僅僅聽信一二之探報而已也又非僅僅較核其多寡大小而已也蓋必有淸明之氣深刻之思融會貫通之力而後始克至此也不然今之所謂能人者亦何嘗不以此自許而至其結果乃反遺害於無窮哉 
命令 
　　一月三日大總統令程長發加陸軍少將銜王若鈺葉秉甲均加陸軍步兵上校銜懋俊加陸軍砲兵上校銜蔡玉標趙金麟王英銳均加陸軍工兵上校銜此令　　又令王興文授爲陸軍步兵上校張基授爲陸軍砲兵上校此令 
　　又令陸軍總長段芝貴呈請授何懇時劉作霖爲陸軍步兵中校劉煜加陸軍步兵中校銜周炳昌蘇崇龍吳尙晝爲陸軍步兵少校聶成章爲陸軍輜重兵少校金濬瀾加陸軍步兵少校銜段照加陸軍輜兵重少校銜田汝霖加陸軍二等軍需正銜王嘉槐加陸軍二等軍醫正銜楊志浩加陸軍三等軍需正銜李文瀚齊如璟均加陸軍三等軍醫正銜何升喦加陸軍三等獸醫正銜均照准此令 
　　又令參謀總長蔭昌呈請任命宋常延爲陸軍二十七師一等參謀官孟慶三爲陸軍第二十八師二等參謀官均照准此令 
　　又令陸軍總長段芝貴呈請任命吳子元爲陸軍第二十八師步兵第一百九團第二營營長應照准此令　　又令陸軍總長段芝貴呈准管理内火器營事務長官李長泰咨請以德山陞補副護軍參領德慶陞補委護軍參領均照准此令 
　　又令陸軍總長段芝貴呈准奉天督軍兼省長張作霖咨請以常裕補協領應照准此令 
　　又令陸軍總長段芝貴呈准奉天兼省長張作霖咨請以吳振鐸補佐領應照准此令 
　　又令陸軍總長段芝貴呈准東陵承辦事務衙門咨請以阿勒當阿陞補翼長應照准此令 
　　又令田樹勳晋給二等寳光嘉禾章此令 
　　又令唐天喜朱泮藻均給予二等寳光嘉禾章馬良徐占鳳劉體乾王懋賞張聯陞朱廷燦李煥章均給予三等寳光嘉禾章南桂馨給予二等寳光嘉禾章張樹熾崔廷獻均給予三等寳光嘉禾章此令 
　　又令屈永秋給予二等寳光嘉禾章趙從蕃徐華淸商德全均給予三等寳光嘉禾章此令 
　　又令劉鋒鈺鄭士琦成愼劉佐龍劉玉琦馬甲盧金山均給予二等大綬嘉禾章此令 
　　又令陳復初晉給二等大綬嘉禾章陳德修朱澤黄魏淸和均晋給二等嘉禾章王丙坤范滋澤徐名世陳驥均給予三等嘉禾章陳采晋給四等嘉禾章此令　　又令汪士元汪學謙均晋給二等大綬嘉禾章陸長佑容賢徐沅姚聯奎均晉給二等嘉禾章劉國慶許元震姒錫章吳其芬謝學霖馮文煜均晉給三等嘉禾章鄒道浩虞克昌何謙吉司徒元宗鄒鶴年鮑一麐王之俊均晉給四等嘉禾章此令 
　　又令陶忠洵晉給二等嘉禾章周家樹劉器鈞均給予四等嘉禾章此令 
　　又令屠文溥元愷楊鴻壽均晉給二等嘉禾章周登皥晉給三等嘉禾章張鼎彝范槱泰張友棻文哲琿房金錡均給予四等嘉禾章此令 
　　又令趙炳南晉給二等嘉禾章張錫光晉給三等嘉禾章許鎭藩郭以保高崇祜黄樸王寳昌均晉給四等嘉禾章此令 
　　又令劉錫廣馬鴻逵張仁濤方有田李敏王萼張紀馬凱殷恭先楊瑞文閻駿聲戚朝卿均給予二等嘉禾章張培榕李玉衡時鼎岑李殿臣寇英傑謝超譚椒馨張允明馬金榮楊光保陳璠劉慶恩李霆春李煒章伍文淵均給予三等嘉禾章薛作楫董濟川馮獻瑞回富興王斌修馮夢雲趙傑顧廷蕃高葆恒盧鳳書馬玉懷張金發高鏡淸張鍵昌王明善沈廣聚楊紹曾邊玉珂李玉麟王治國子秉良均給予四等嘉禾章此令 
　　又令王連波晉給二等嘉禾章徐克復晉給四等嘉禾章此令 
　　又令張懷斌晉給二等文虎章王縉晋給三等文虎章黄傳祚劉壽萱李學瀛均晉給四等文虎章此令　　又令李森陳寳龍馬志敏丁香玲袁家驌袁武黄孫信芳趙榮華南元超瞿壽提易兆彬張培梅潘國綱丁長發榮道一馬福壽孫積孚王宗諼李傳業梁克發均給予二等文虎章薛丕治唐景星德啓郭葆貞胡大同劉宗儀穆恩樊井岳秀范毓靈安毓淸施承志郝國金夏兆麟張伯岐王祖棨楊以來陳銓衡靳永泰王麟慶鄭金聲馬繼德李全義周煜坊高世讀儲莘均給予三等文虎章朱增顧德本陳文明梅吉徴郁漢川蘇德鯨高俊林孟昭月白鴻儀汪宏顧大任張鴻遠何筠慈姜可欽李厚恩張哲荃汪守珍張仲鼎雲韶楊兆林孫煥章陸鎔馮紹閔倪文翰張照軍馬鴻烈李景泌何樸張維璽趙鏞農國芳龍康衢陳光寳廖焜梁之銘曾宗瀚史俊玉戎鴻舉司靑山王普張運丞鄭明山袁廣振展慶齋均給予四等文虎章此令 
　　又令朱菽薪給予二等文虎章此令 
　　又令賈景德李敏均給予二等文虎章徐一淸給予三等文虎章此令 
　　又令吳玉琳晉給四等文虎章此令 
　　一月五日大總統令通商惠工古稱美政海通以降百業漸昌顧雖恤商有令勸業置官未嘗規爲本計也近歲國步迍邅民生憔悴益知工商關係之重徒以氛𡏖未戢政府不遑提倡人民亦乏企業之知識本大總統盡然傷之歐戰旣終内訌將息厚生之道在所必先是宜審國情之所近察世界之所需因時制宜以圖國民經濟之發展即國家經濟亦必有相得益彰之效可斷言也方今世界潮流日相接觸欲圖經濟發展必先疏其脈絡利其機括若航業若金融若稅榷皆當先事籌畫廣興民業商富攸資董勸補助政府之責着該管各部速擬奬勵航業章程呈布勸業農工各銀行條例前經頒定應責成財政農商兩部提前籌設並分催各省籌設分行以資振導海關稅則旣經議改常關釐金亦應行土貨優遇之法科條之不便民業者悉予廢除土物能更新製造者優予奬勵更宜廣設國際滙兌之機關益圖對外貿易之便利消息互達盈虚相劑宏茲願力以振新機他若礦業之開採農産之改良林牧之推行機織之奬勸該部責有專屬其隨時會商各省條議以聞此令 
　　又令任命汪榮寳爲駐瑞士國特命全權公使此令　　又令任命魏宸組爲駐比利時國特命全權公使此令 
　　又令海軍總長劉冠雄呈請授寇玉麟王金樑王鈞爲海軍造艦少監張文口爲海軍造械少監均照准此令 
　　又令殷學潢給予三等寳光嘉禾章此令 
　　又令王斌修給予四等嘉禾章此令 
　　又令錢廷爵杜華祿均給予四章文虎章此令 
專電 
　　北京電在野要人發起聯合請願修正條約民意會其辦法（一）開一大會研究應提出平和會議中修改我國不平等之條約採其能實行者若干條請願國會政府交外交大使切實交涉（二）以决定條目通電全國省會敎育會農會商會徴同意一致請願（三）以全國民意爲一種宣言書述我國受國際間不平等條約之痛苦告友邦贊助修改藉解遠東問題保障世界永久和平（六日下午四鐘） 
　　北京電王家襄語人憲法仍主由舊國會制定若另組國民大會牽動約法不甚贊成（六日下午三鐘） 
　　北京電蘇李督電告迭致西南催派代表無覆據港電軍府與國會意左已聯席會議三次未决 
（六日下午三鐘） 
　　北京電國防軍尅日成立段將自任軍統（六日下午三鐘） 
　　北京電東海傳見徐樹錚詢國防軍成立後應何時出發答同時向東北西北邊境開拔（六日下午三鐘） 
　　北京電稽核所根會辦擬親赴南五省實地調查鹽稅（六日下午三鐘） 
　　北京電烟酒以賣改局爲署以李思浩調任悉仿鹽署編制聘用客卿亦將發生借欵關係（六日下午三鐘） 
　　北京電龍濟光昨回京覆命尙有四營待欵遣散交諭財部速予籌撥 
（六日下午三鐘） 
　　北京電參陸處自接謝霍交兵警報連開緊急會議密定應付機宜電復黑鮑督預防（六日下午三鐘） 
　　北京電王正廷由陸徴祥電保故予參贊名義隨同赴歐（六日下午四鐘） 
　　北京電湘撤兵費核准百二十萬（六日下午四鐘） 
　　廣州電軍政府向徐世昌提出議和條件三欵（一）劃定停戰區域以雙方現駐地爲界請領事團或敎育會爲仲裁人（二）規定雙方各在其區域剿匪保民負保全治安之責任（三）雙方各禁兵士越界（六日下午三鐘） 
　　廣州電國會某議員提議改組軍政府爲護法政府 
（六日下午三鐘） 
　　北京電曹錕電據省議會電稱小站龍軍曾有不穩消息尙未遷移而瓊防千餘又將開來商民愈形惶急懇轉中央一併移駐他處等語請查照前電速商龍使早爲設法（五日下午三鐘） 
　　北京電歸德寳鎭守使所部宏威軍營長甘志和在單縣剿匪追至蘇屬碭境突遇匪黨接應中彈陣亡豫督電請優卹（五日下午三鐘） 
　　北京電陳樹藩電據劉督鍾師等電稱熊吕等久圍漢城經所部賴田等旅奮力反攻於馬日將敵擊退並克復褒城等處敵向沔甯一帶潰退現正分路進攻等語已飭張寳麟等速向寗陜接防 
（五日下午三鐘） 
　　北京電黑督電謝霍衝突在博昂等站互扣車輛如果開戰江省首當其衝亟應預籌防備惟江省地廣兵單不敷調遣懇迅撥得力軍隊協助以維邊局（五日下午三鐘） 
　　北京電吳攀桂電奉令鎭守陰平設署武都查該處瘠苦匪徒較少無駐兵之必要惟天水爲入隴門戶徽當亦交界要區且郭葉等盤踞鳳隴時慮乘虚而入現擬將所部四營分駐徽當一帶職率所部暫駐天水以便指揮（五日下午三鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
[公電]  
　　舊議員致廣州電廣州林議長轉兩院同人公鑒參議院副議長王正廷膺軍政府委任赴美職務未完忽受非法政府任命已隨僞大使陸徴祥赴歐不勝駭異應請速商軍府即日電召回國不奉命則提議除名宣布罪狀以儆效尤立候施行杜潛茅祖權郭人漳方潛丁象謙吳崑覃振唐寳鍔張漢陳義彭漢遺 
　　管金聚通電各報館鈞鑒金聚猥以凡庸謬膺邊寄陜南五載隕越時虞洎剿匪延榆援攻重慶播蕩顛越日夕不遑賴政府威靈士卒用命幸爲陜民全漢南一隅即爲國家支川陜大局職守所在何敢言勞自川軍入境變故迭生劉督鍾師據四川全盛之局當其驅除羅戴挾力逼人乃熊軍一去川局瓦解握兵兩師一縣不保中央寛大不究旣往又慮其兵潰爲匪貽禍無窮乃編爲國軍濟以餉械金聚亦以中央之命不忍拒絶禮待優隆分餉分彈各數十萬漢民膏血因之而窮我軍給養由此而絀苟有人心宜如何圖報中央感激漢民不意禍川不已又謀禍陜詭計久蓄約有七稔（一）勾串軍隊川軍初駐寗羗距我敎場　防營甚近該防營一團團長王鴻恩爲人貪鄙久擬參撤未果川軍窺其可以利誘遂密使該團長相機推倒金聚畀之旅長而以漢中地方與彼爲交換條件王旣被惑乃密遣撤差連長任明軒等四出運動我軍深明大義不爲所摇並將運動信據呈報出次劉督誣聚衆心已離者蓋恃王等三數人之爲虎作倀也（二）破壞邊防川陜樞紐全恃一綫棧道自古用兵倚爲天險聚守漢數載幸獲安謐亦以重兵在握匪無從入川軍當政府交替之際忽有賴旅率特遣混成支隊藉名赴西安運餉實欲沿途佔據險塞聚雖心疑所爲奈無權力干涉該支隊旣至寳雞又中止不進適陜匪攻寳我軍馬隊固守城中陳支隊力約我馬軍爲伊右翼共同出戰詎見匪即潰致將我馬軍陷入敵圍該隊退至央門口官兵力請暫止藉壯聲援該隊不惟不從反恃衆刦我輜重官兵行李爲之一空沿途騷擾直奔漢中口留山防幾被牽動幸我防營星夜赴援始將央門之險守定試問該支隊何以忽進忽退其故可思（未完） 
各通信社電 
　　北京電政府接到報告據云議和代表團在甯頗受歡迎當路過蚌埠時倪嗣冲來晤贊成依照民國四年兵力裁减軍隊云政府現亟待廣州派出代表之通告政府爲應付南方反對起見擬劃出閩陜匪患區域俾可實行剿匪而免起南方之疑念（四日） 
　　北京電滿洲議員因吉林森林借欵事反　曹汝電留任内閣改組因之展緩（四日） 
　　北京電今日華人向正金銀行執票兌現兩小時内兌出一萬二千元（四日） 
　　北京電政府接到消息王正廷由美赴歐與陸徴祥同船（四日）以上字林報 
　　東京電據可恃消息中國阻碍尙在南北調和未能實現有關係諸國之駐使將在京集議以便向中國當道提出二次勸告請其注意其從速統一中國治權之必要（四日） 
　　北京電民國七年海關收入較六年减少一百八十五萬兩共收入三千六百三十三萬四千兩大連收入超過往年所有外債以關稅爲抵者至七年底皆已償付常關收入自歸安格聯管理後已增多十九萬六千兩常關收入總額爲三百九十七萬二千兩（四日） 
　　北京電北京現有令人不懌之謡言據謂上海存土一千二百箱自入禁烟督辦之手後内有六百箱巳被掉換不久將有正式騐看北後尙有若干延挨始付諸一炬北京人士以爲最好在窰前隨騐隨燒且宜請領事團會騐以靖謡言徐總統燬土之意固無疑問但若事後留有疑點則究非美事也（四日） 
　　北京電今日北京導報重載二十一條要求與官場宣言之全文並著社論謂中日條約理應註銷蓋以誠信與公道言之日本應以淸白之手加入凡爾塞和會而中國亦當與他國相同自由發展不受他人限制也又謂中日條約非中國自願締成因受壓迫始有同意故此條約當視同德俄條約與德羅條約作爲無效此乃公道所應然云（四日） 
　　海參崴電日軍參謀部今日在海參崴發表宣言如下日軍司令旣已達其救脫捷克軍與掃除境内德奥俘兵之目的即將撤回西比利亞軍隊之半數蓋遵政府之宣言且恐大軍留駐碍及民需之輸運也當局尙未許全軍之撤回故日軍司令將在軍事較重要地點留兵防守以保持秩序且以保障協約軍之後路如俄當道請求日軍協助以彈壓現有駐兵區域外過激黨及其他不良份子所釀成之騷亂日軍司令亦願襄助云云（四日） 
　　哈爾濱電據滿洲俄文報所得消息俄兵之戰於烏拉爾陣地者現遇過激黨軍隊三師共約二萬人歸一總帥指揮師長皆爲奥人據可恃消息過激黨現與無政府黨互訌紅衛隊亦復不和軍紀日壞故德軍大半棄之而去（四日）以上路透電 
　　廣東電據國會某要人之談話云日來雖有南方派遣代表之說然實則不過政務會議之决議國會未與同意一部分之國會議員雖有附和者但多數意見仍主張於閩陜問題未解决以前斷不派遣代表即有意竭力堅持國會之决議（五日） 
　　北京電憲法起草委員會於今日開會由委員長指定起草委員六名令擬憲法大綱（六日） 
　　北京電安福派之多數已决計對於政府所提出之内閣同意案表示同意明日將在衆議院將該案投票表决（六日） 
　　東京電西園寺侯爵本日由興津回東京（六日）　　東京電島村抱月氏逝世後惹世人注目之女伶松井須磨子於五日自殺而追隨抱月氏於九原之下（六日）以上東方通訊社電 
　　北京電陸軍部覆請補軍隊各省區暫從緩辦候和局定後以被裁之兵挑補（六日） 
　　北京電政府允督軍請各選諳練法律政務人才赴寗供代表諮詢統由李督接待（六日） 
　　北京電東海因私運烟土案日多派馬龍標爲京張奉漢津浦各路總稽查并令各路軍警嚴密搜查一經獲案即行焚燬以淸流毒（五日） 
　　北京電東海傳見徐樹錚詢時局徐謂總統誠意謀和天下共見西南若再爭執細故則曲直分明自有公論惟議和數月一事無成光陰可惜應請總統毅力進行尅期統一我輩軍人惟有服從命令無所主張 
　　北京電吳佩孚電告郴永南軍藉口和議無期未照原定日程撤退請速解决（六日） 
　　北京電當局聞林葆懌就任閩省長消息以與李鼎新電告海軍情形不同另請南下之某公探示眞相　　北京電章宗祥電告日爲發展經濟决提開放主義於歐會與我國有絶大關係請令陸使注意（五日） 
　　北京電李純電唐紹儀堅持在滬開會係因孫文尙在通緝中不便赴甯請將通緝令取消政府有允意 
　　南京電唐少川經疏通後可允在寗開會現李督已將大倉園會場預備（五日） 
　　安徽電馬聯甲今日由九江返皖（五日） 
　　香港電軍政府以困難實情訴諸國會請順督軍意即派代表赴滬（六日） 
　　以上中孚通訊社電 
路透電 
　　亞姆斯特丹電漢特萊斯白拉特報訪員今夜自柏林傳來電話謂波蘭現局暗昧不明乃因德國官電局任意删改新聞之故實則波蘭國民革命軍已在波森獲勝惟波蘭軍進攻柏林之說尙未便遽信柏林人士對於賴台克與其他過激黨之出現城中甚爲關心賴氏等現信如能在柏林佔住地位則協約國之軍必將入城果爾則可有機使之薰染過激主義此爲李勃克萊區博士與賴台克氏所主之計畫（三十一日） 
　　倫敦電德國西里西亞上部之工人暴動顯受過激黨之煽惑據某德報載稱過激黨現圖使德國煤斤與糧食輸運失其秩序而引起内國戰爭（二日） 
　　丹京電柏林消息捷克軍與匈軍大戰於泊萊斯堡與瑪乞格之間奥匈兩京間之電話交通已斷 
　　丹京電柏林消息德軍已委棄里加因過激黨之軍人數衆多漸近該鎭之故（二日） 
　　維也納電捷克軍已入泊萊斯堡截斷奥匈兩京間之交通（二日） 
　　亞姆斯特丹電伏細斯區報謂賴台克氏之出現於斯巴達克斯大會實爲絶倫之荒謬舉動如任其逗遛柏林是服從俄國之迪克推多而與協約國重行開戰也（一日） 
　　丹京電賴台克等之出現柏林柏林居民大爲驚惶皆慮過激黨志在以德國爲其攻擊協約國之根據地且信若不遏制過激主義則協約軍將取道白蘭登堡門進佔柏林德意志日報載稱過激黨委員現仍以馬克一千二百萬元在柏林從事運動賴台克氏已失所在李勃克萊區博士鑒於大局危急在斯巴達克斯團大會提出决議案主張斯巴達克斯團參與國會選舉魯森堡氏曾痛詆此議後付表决同意者二十三票否認者六十三票（一日） 
　　丹京電柏林消息洛斯克氏已命德軍第五師往禦波蘭軍波蘭軍聞已於斯加爾米爾新斯越過邊界佔據佛蘭克福謡傳華沙波蘭政府已下令召集波蘭全境男子入伍洛斯克氏在柏林演說藍資堡在白萊斯洛演說均謂柏林政府將用全力抗拒捷克軍與波蘭侵逼德國土地洛桑恩波蘭人機關宣稱波蘭軍四萬人率砲隊騎隊現向柏林進發（一日） 
　　倫敦電　泰晤士報柯洛恩訪員謂福煦上將應德國委員之請暫停禁止德國被佔土地與其餘土地之往來並議定德政府應以燃料與機器供給協約軍所佔之區域協約國亦擬以原料供給德國内地以免人民失業柯洛恩英國戌督宣稱自一月一日起許糧食原料及數種之製造品由德國餘處運入英軍佔據區域（二日） 
　　倫敦電路透電社由俄人方面得有消息剪除過激黨之企圖進行頗爲順利今抗拒過激黨者有兩大團體一爲哇姆斯克政府逐日增長勢力且得西比利亞人民與哥薩克兵之贊助一爲北高加索政府由薩薩洛夫氏辦理外交觀望兩團體早日合併提携經營駐英俄國代使現逐日與哇姆斯克及亞昌格爾通電不日且可與前居亞力克齊夫將軍部下之第尼金將軍司令部通電該將有精兵十萬人部下軍官多屬亞氏舊部其司令部設於距黑海協約國艦隊六小時路程之處（二日） 
　　瑞典京城電愛沙尼亞政府公報云我軍將柯爾加與華克村敵排砲擊至無聲我軍登陸之支隊淸除加明達半島之敵兵俘虜若干人（一日） 
　　希爾新福電芬蘭人投効愛沙尼亞輔助軍甚爲踴躍已有萬餘人之多俄國中級社會難民千人逃抵芬蘭邊陲以期編成隊伍抵拒過激黨（一日） 
　　丹京電柏林消息里特波氏現與有名同志二人组織一新社會黨蓋以爲獨立社會黨所擯且見棄於斯巴達克斯團也德國海軍參謀總長施爾海軍大將業已辭職（三日） 
　　倫敦電俄國無線電稱烏克蘭叛徒圍困克羅伏里資大戰目下在進行中且有砲隊與戰（四日） 
　　丹京電柏林消息波森省現局殊爲阽危波蘭人占據波森鎭及設省之東部與鐡路且出示宣佈以土地加入波蘭版圖波蘭軍與德軍曾在邊界附近交戰數次德軍用砲隊轟退波蘭軍（二日） 
　　丹京電柏林消息退離里加之德軍曾委棄同伴數千人及大批軍需皆爲過激黨所有（三日） 
　　海牙電電聞報得悉英荷兩國政府已商妥處置德前皇辦法（三日） 
　　瑞典京城電公報云瑞典芬蘭德意志三國簽定拆毁亞倫羣島砲臺條約（一日） 
　　倫敦電英艦隊因波羅的海東部天寒行將退泊西部（四日） 
　　倫敦電每日捷報載稱里定貴族已任爲歐洲糧食供給高等委員（二日） 
　　紐約電醫院船北太平洋號設法希圖出險不果現已開始將傷兵移去（二日） 
　　華盛頓電民主黨黨魁里維斯氏在參院答共和黨員抨擊成爾遜總統偏重黨見之言謂威爾遜總統關於媾和談判當獨操大權總統爲一國之大元帥按法應授以承認媾和條件之權以期撤回大軍而不由參院干預其事云（二日） 
　　倫敦電咖啡烟葉入口禁令業巳取銷（二日） 
　　巴黎電法國前總理兼財政總長李博氏與共同通信社訪員晤談時發表法人對於賠欵問題之意見略謂各協約國之財政現狀必須依照其戰時之努力與犧牲並酌視其支付之財力而整理之人力之喪失必與金錢之消耗財産之損毁相提並論而估計其犧牲之多寡敵國必就其財力所及除賠償因侵佔而起之損毁外償付協約國用費若干法境爲主要戰場照其戶籍言之出力最大受損最巨故法國對於德國尤有索取賠款之理由但此賠欵不可過巨致使德國人民久陷於奴隸境遇德國力能償付適當之賠欵但須不全削其國外貿易耳德國必須有原料與輸出之便利否則國民他適實業凋零旣不能淸償國内之債務更不能應付協約國之賠欵矣（一日） 
　　倫敦電英國雙葉飛機一架昨在伊浦斯維區升高至三萬五百呎超過前人之紀錄兩飛行家曾遭凍傷一人已入醫院（三日） 
　　巴黎電巴黎人士咸謂英法美意四國間關於和局之初步蹉商將於一月十三日開始以期决定加於敵國各條件之大綱當巴黎第二次集議時當就商於其他各與國之代表然後協約國之條欵可以决定而於凡爾塞媾和大會時提交敵國協約國集議之進行今已大爲簡易因威爾遜總統於海上自由與不還德國殖民地兩問題對於英法已有讓步而英法對於威爾遜總統亦讓步承認國際同盟之大綱也（四日） 
　　巴黎電俄京法人商會總董達西氏死於末斯科獄中之消息已引起法人之大憤釋回被俘法兵事進行頗速據官場云自前行境法俘僅有十五萬人不久即可運回本國（四日） 
　　倫敦電公報局今夜發表文告謂昨日海電所傳關於協約國國際議和大會英國代表與顧問事宜實屬不確首相與戰時内閣目下尙未擇定英國代表非至此事已定關於顧問一節不能有所宣佈（二日） 
　　倫敦電聞英國藩屬參與媾和大會代表將由波薩將軍代表南斐波爾登爵士代表坎拿大休士氏代表澳大益亞航空部因巴黎行將討論天空自由問題故亦將派代表出席（二日） 
　　倫敦電比士拉爾格林穀倉大火燬穀千噸前敵飛機襲擊之際曾以該倉供居民避險之用計能容二萬五千人（二日） 
　　倫敦電據當道估計十二月二十九日德國有英俘二萬九千人其中五千人業已登車前往荷蘭另有八千人數日後亦可行抵荷蘭尙有七千人本星期内將取道波羅的海回國其餘者將移至柯洛恩東南七哩之營内由英人管理（三日） 
　　倫敦電國會已展期二月四日開會泰晤士報謂目下尙不能貫澈改組政府戰時内閣之改爲承平内閣將分兩階級一在和約簽定之際一在和約簽定之後（二日） 
　　倫敦電十一月三十日英國共存茶葉一百三十八兆磅一九一七年同日僅存三十七兆磅糧食部許於下星期拍賣一兆磅惟須領取執照裝運出口美國所存茶葉爲數甚多似已供給瑞典瑙威丹麥之需求英國購茶者頗少惟價落之後可望起色（一日） 
　　倫敦電銀巿年誌云一九一八年銀價高昂而世界産銀總額則仍减少墨西哥國時局較定當可促墨銀出産之增多美國譬特門之條例規定購入現銀以補足已鎔銀幣者將使銀價不致跌落遠在每盎士値英金四十七便士或美金一元價格之下也云云 
　　倫敦電銀巿星期報告云巿面安穩而無情彩上海滙兌率仍爲五先令二便士（一日） 
法國無線電 
　　里昂電羅馬消息威爾遜總統偕其夫人及女公子赴邦塞恩寺院該處爲意大利君主陵寢所在之處游畢首赴軍學博士院繼赴理科博士院適該院正式開會美總統發表演詞確認將來之科學不應爲破壞之用惟須輔助人類之進步午刻美總統在美國使館進茶點星期六日下午入覲敎皇並謁見加斯巴利大僧正其後敎庭内閣員加斯巴利大僧正赴美國使館回謁威爾遜總統美總统於星期六日晚九時三十分離羅馬偕同意王意后及歡迎人員赴車站云（五日） 
　　里昂電華盛頓消息威爾遜總統要求國會投票通過金元一百萬兆爲供給歐洲饑民糧食之用現信此欵將特别用以購辦食品運往俄國西部·波蘭·及奥匈之某數部份（五日） 
　　里昂電君士坦丁消息台斯泊萊將軍已將大本營由薩洛尼加遷至君士坦丁（五日） 
　　里昂電法國陸軍總長及外交總長請法總統簽定命令由内閣之次長監督設置立法研究局擔任將現正在規定中之關於亞爾薩斯勞蘭之設備俾底於成如有必要提出或與諮詢機關討論草定法律或規則草案提出於内閣之亞爾薩斯勞蘭會議（五日） 
　　里昂電法國農務及糧食總長巴萊氏簽定命令取銷數部份之限制關於煉乳·西米·揑粉穀粉之製造及販賣鷄蛋·米穀·本地及外來靑荳菜荳之販賣菜館之消費夾肉麵包之發賣麵包店及餅乾舖之製造等（五日） 
美國無線電 
　　羅馬電威爾遜總統抵羅馬時在車站恭候者人山人海徧地飛揚旌旗沿途各窗牖甚致屋項樹上及路燈柱上皆是看客遠望之黑點斑斑攢動不已載美總統之火車駛入站時汽笛高作（美國萬歲）之嘯其聲震耳當意王后與威總統夫人接吻時萬衆狂呼響極聲啞云（五日） 
　　華盛頓電美國輪運部航務總管宣告凡正月與二月所載出之貨物在大西洋岸往南美亞洲澳洲非洲等地者其運費較現行價減少百分之二十五以至三十云（五日） 
　　華盛頓電戰時商業部已通告謂凡非留存載往西比利亞之貨嗣後可以領照輸出無禁按已前祗能運交駐海參崴之美國輪運部代表而已（五日） 
　　華盛頓電美國陸軍部對於普及充兵義務一節尙未决定昨日總長貝克氏在下議院軍務委員會曾云將俟和平大會告終後始編制一定之永久軍事計畫交國會核議今日休戰約簽押後美國已罷兵七十萬人尙有一百萬人則於五星期内退伍云云議員某問以是否美國將供養大隊兵士於歐洲以二年爲期乎貝氏答稱吾人希望此事不確蓋吾人未嘗如此計畫也云云（五日） 
　　華盛頓電參謀總長馬奇將軍通告茲接駐俄美使法郎西氏正式消息云美國在亞欽葛耳者算至十一月二十五日共死八十六人其中九人係陣亡餘六十五人病死云（五日） 
　　舊金山電東京三井物産株式會社總理富士氏（譯音）由舊金山主要商人與資本家設筵歡迎演說略云美國之富源與毅力久爲此次世界大戰中共和之强大保障日本與美國以太平洋商業作中間互相發揚善意與良交計沿太平洋岸居住之人民佔全球三分之二將來其間必成爲一世界大商場鄙人多蒙美人優待種種相交以誠無任感激及回國後亦不能忘云云（五日） 
要聞 
[北代表南下後之陜事]  
　　赴甯會議各代表出發後和議進行自當極力從事聞當局爲便京寗間之意思貫通起見現特派四員爲往來京寗密使其名單尙在秘密中至於阻碍和議進行之爭點現尙爭持不决如陜閩問題聞特派赴滇之周予覺近有電到京謂唐繼堯對於指陜省爲剿匪區域甚爲憤慨務祈取消此議國務院昨復電周氏謂閩陜剿匪前已由秀帥通電籌商辦法本屬雙方合剿唐督之意未免誤會請切實疏通惟此番會議關係綦重萬難再緩倘復遷延時日枝節横生誠恐牽動外交云云又會議地點以唐紹儀必爭在滬政府之意似亦略有活動但主張須在租界之外此層恐更難得南方同意究竟如何解决未可料也茲從某方面得錢總理最近致西南之電亦可見雙方爭持之烈矣原電云廣東岑西林先生鑒前奉誦致元首文電因所述閩陜問題已屢電奉達故遲未另覆而我公促進和平之盛意固所至佩續奉嘯電大恉相同以我公責望之殷遂不敢避愚衷之嫌復有伸述尊意謂陜軍非匪不匪問題係停戰不停戰問題鄙意欲决停戰問題仍當審别其是否土匪果其非匪則當振導和平之際南北軍隊皆我袍澤同仁一視詎有猜嫌若果爲匪即在南方亦必以人民爲重以地方爲重豈能任其淫掠蹂躪不爲之所此間迭據陜民函電聲述情况慘不忍言我公謂陜省尙未解甲無以對三秦父老能訓竊恐縱匪不治坐視陜民陷於水火更無以對三秦父老也公固夙領陜疆能訓亦曾備員陜右關懷詎有殊情竭誠籌度以圖斡濟此間對於陜事計畫前已電致少川並由李督商尊處大要在分别軍匪確定標準凡所目爲護法軍隊者將領何人駐紥何地成軍何日餉械何出編制及紀律若何均所樂聞至軍無南北皆以保民匪爲民患分當進剿陜省情形迫切若俟大局底定從容剿撫恐彼時禍患一深民生重困收拾已遲陜民怨咨又將奚若現李督已商尊處雙方劃定暫駐地點各任剿匪彼此傾嚮略同可期合轍此時重要關鍵惟在速開會議解决糾紛否則更長夢多益無歸宿諸君尊重和平亦必不出此也掬誠奉達能訓印 
　　又據政界某要人言陜省各屬土匪因南方要人向政府爭持不得進兵其勢益張分路進窺以是各路防軍不得不奮力進攻年前劉存厚等已有電呈報軍事進行頗爲得手前日政府又接鍾體道二十九日來電呈報巴鎭亦經克復並將魚　壩等處要隘完全佔領陳樹藩最近亦有電來稱于右任現已就陜督之職並分電各路猛進滋擾若不實力進擊陜民將無噍類云云惟張許兩派援陜之隊政府因南方之爭持致使和議阻礙遂於三十日有電分致張許兩旅囑其暫緩前進就現在到達地點劃定匪區繪具圖說呈核張錫元旋由渭南復電政府稱奉電後已遵令停止進行所部現駐紥華陜謂南等處俟劃定匪區繪具圖式再行呈送近日在野政客鑒於陜事已成南北重大問題特通電雙方主張均須停止援軍進行由國務院及軍政府派員前往陜西詳加調查曩日經過情形及確有靖國軍區域以便均交和議席上公斷大約此議可望實行也 
[西報論中國關稅問題]  
　　華北明星報轉載某西報對於中國修正海關稅則問題云前農商總長張謇及上海商會會長朱葆三現已在滬組織主張國際稅法平等會並得美國全國商會及中國各省重要人物之輔助贊襄斯舉據云有美大總統之至友克蘭氏芝加哥省一富家翁也對於此舉頗有所感日前在滬與各重要華人開會討論深表協助中國參預歐洲平和會議之誠意並請各華人將應行提議而需其協助之問題據實陳明俾其曉然於中以便籌畫萬全嗣後滬商中各重要份子即起組織斯會公舉張謇及朱葆三爲會長藉可得美政府之協助以貫澈此會之本旨復由各省商會代表聯名擬定電稿邀請美大總統威爾遜氏贊襄斯舉此電屆時即行拍發聞該電中措辭大約以中國不得自由釐訂海關稅則因此所受損失甚鉅應請世界列强對於中國釐訂海關稅則一事須一視同仁以昭公允日前北京國際協濟會致中國各省商會一電指明稅法平等會宜如何措置以便廢除各國協定壓抑中國不得自由釐訂關稅稅則之權並謂釐訂關稅係屬主權乃各國之通例也茲將該電文臚陳於左溯自海禁洞開中外通商而來凡我國與列强每起交涉案件罔不失敗政策之優劣原可隨時修改惟是我國四萬萬同胞受條約之壓覊而剝奪我國自行釐訂關稅主權若不亟籌修正條約之策藉以廢除覊制我國自由釐訂關稅之條欵不特我國不得處世界平等之地位且對於國計民生及亡國之慘亦無補救之策聞克蘭君於上海商會演說其來華之本旨頗關緊要大約云歐戰業已終局矣威爾遜大總統亟望世界列强同處平等之地位克氏對於中國參預歐洲平和會議一事極表從中輔助之意惟如何相助之處望我華人詳予預告當時張謇及朱葆三等得聞此說即謂中國幸勿失此良好之機會以便修正關稅之稅則因是有主張國際稅法平等會之設一面電達政府求其協助彼時北京曁天津各 
 
 
 

Page 7

 
 
[第二張第七版]  
商會勃然函電交馳極端贊助此舉如今各省商會除將電達美大總統外尙擬推舉代表前往歐美以便就近主持一切惟是此事除非中國全國同心協力一往直前維持到底方冀得收實效不然恐列强持冷淡之態度也此事於中國商界尤關緊要故商界中人益當堅持爭執之本旨是以應請貴會接到此電三日内即簽名蓋戳以示贊成並希電復以便早日聯名電達美國大總統央求協助一切 
[京華短簡]  
　　閣員同意問題因議員方面意見不一致年前未能投票據新年所聞各方面疏通結果已略有頭緒多數意思以爲此次所提閣員雖多不能滿意但使否决後另行提人恐亦難盡滿人意故仍以主張通過爲有力聞東三省議員之反對交通總長曹汝霖近日張奉督亦來函爲之疏通衆議院將於七日開會閣員同意可望投票通過 
　　新國會之制憲問題某派議員尙圖積極進行前日午刻憲法起草委員長在西安飯店邀宴全體憲法委員共商起草進行 
　　政府派赴四川與熊克武接洽之胡鄂公前由重慶電政府呈報川滇各軍希望先將劉存厚之督軍撤消以免猜忌聞政府昨日復電謂俟時局定後自有辦法現在無亟亟開去之必要並謂政府現已籌議將劉部改編國防軍爲他調之計請將此旨轉告熊克武早將入陜川軍退出陜境 
　　瓊島龍軍擬駐小站曹仲珊曾迭電政储認爲不妥直隸省議會現亦直接電致政府請勿任其駐紥略謂聞瓊防龍軍將擬駐紥小站津埠人民聞之無不異常驚駭無論如何務懇飭令勿來津埠另行設法安置 
　　直隸曹省長冬日（二日）電政府稱口外道尹鄒道沂在任多年毫無成績請免職另簡接替 
　　魯省各屬匪亂累月未淸人民備嘗痛苦張魯督乃親行督師嚴剿昨聞政府接張督由全鄕電呈據濰縣紳商呈控該縣知事趙樹南竟有通匪情事業已派員密查並請政府即行將該知事官職褫奪交法庭訊究 
　　京畿水災河工督辦處前確擬取消業經呈明政府現因結束各事尙多未曾辦竣故又增加預算四個月即從八年一月起至四月止業已續呈聲明 
[北京新年之熱鬧]  
　　新年中北京各機關一律放假政聞較爲岑寂慶賀之事則極忙碌熱鬧之致元旦日總統府除文武百官照例覲賀外駐京各國公使亦相偕入府覲賀據府員述各使覲賀之後英美兩使尙與當局談話並談及中國時局謂政府希望和平之誠意極爲佩慰希望南方能鑒誠使時局早决云云又淸室特派代表入府覲賀東海於二日亦派侍從武官四人至淸室答賀茲將元旦日外交團覲賀銜名分列如下英國公使朱邇典海軍參贊赫騰頭等參贊藍普森漢文參贊巴爾敦二等參贊和棣商務副參贊婁斯副領事特爾訥隨員黎察樂衛隊統領托密森美國公使芮恩施頭等參贊兼漢務參贊丁家立參贊思本詩海軍武參贊中校義理壽陸軍武參贊中校德來達商務參贊安立得特别辦事員衛家立三等參贊柔德基特别三等參贊畢麟副漢務參贊蒲萊思戰時貿易處特别辦事員林戡副領事柏爾陸軍副武參贊饒本思衛隊統領上校根題德軍醫官瑞德俄國公使王爵庫達攝福頭等參贊格拉衛陸軍正武官參謀上校塔達靈福頭等通譯總領事官柯理索福二等參贊迪思寗齊比國公使麥葉參議費郎芳通譯生白德斯副書記官法禮訥衛隊統領少校黎福朗巴西國公使卜闌道洋文參贊森多斯法國公使柏卜領事官兼頭等通譯柏良材武隨員少校唐伯漢參贊雷希愛二等通譯伯瑋書記李畢麗軍醫貝煕業隨員柏良柯衛隊司令李梅爾司務官吕爾庚日本國公使小幡酉吉頭等參贊船津辰一郎外交官補岸田英治二等漢文參贊中畑榮西田畊一外交官補井上庚二郎通譯生藏本英明陸軍武官陸軍少將東乙彦補佐官陸軍少佐遠藤壽儼陸軍大尉小林角太郎海軍武官補佐官海軍大尉土居政道衛隊統領陸軍中佐鐮田彌彦義國代理公使華蕾漢文正使賁薩副譯士伯似貝衛隊統帶瓦拉達商務隨員薄思達特派武員昂斯德中尉溥爾金和國參贊桂樂思通譯官酈模副通譯官卓思麟隨員貝思禮衛隊統領黑木德衛隊武官司鏡山日國參贊阿戈拉門棣漢文參贊多默思 
　　國務院方面于元旦日上午十時行團拜禮秘書廳職員于十一時至春藕齋賀錢總理新禧十二時在頤年堂攝影而散至府院兩方面之宴會甚多皆屬新年酬酢而國務院秘書長郭則　氏則定於五日邀宴新聞記者以資聯絡感情又新年假期中國務會議亦停止舉行定於六日開始第一次閣議 
　　新國會方面元旦日參衆兩院均舉行團拜向國旗行鞠躬禮禮成攝影食茶點均照成例各政團亦多舉行懇親會 
[西南派遣代表之决定]  
　　廣州軍政府前日爲派遣和議代表事開政務代表會議主席者爲李印泉列席代表共十二人關於分代表之派遣與否討論結果有甲乙兩主張（甲）說以北方代表巳完全派出南方總代表亦已派定分代表若不從速派出則北方將有所藉口而外人或認我南方無誠意議和故分代表利於速派至陜閩問題即可由代表交涉如不達到完全停戰目的决不開議（乙）說以總代表已經派定即可表示南方對於議和之誠意分代表非俟陜閩鄂各方面完全停戰不能派遣或慮因此引起外人誤會儘可由軍府通電外邦聲明北方進兵陜閩且碍和議之罪故分代表利於緩派主席以甲乙兩說付表决贊成甲說者九人多數其不贊成甲說者不過川代表吳玉章陜代表趙世鈺鄂代表張伯烈而已據聞分代表之人物已經内定滇督推唐繼虞川督推劉光烈黔督推王伯羣湘督推彭允彝閩軍務會辦推胡漢民桂督推曾其衡粤督推郭椿森軍府爲章士釗海軍爲饒鳴鸞惟陜省一人尙未决定共計十人日内即以軍府名義發表 
　　另一消息舊參衆兩院以此次南北和平會議關係甚鉅除法律問題得以依法解决外其餘各種政治問題之解决至極紛繁當軸者方針一誤全局皆非欲圖愼終於始實有事前監督之必要特以國會决議案咨達軍府要求將選定各代表交由國會同意故是日軍府以七總裁名義柬請兩院議長林森吳景濓褚輔成入府談話軍府方面由伍總裁同徐謙趙藩冷遹章士釗李根源與之接洽說明前日國會决議案軍府方面對於此項决議固當服從惟分代表多已由護法各督軍派定若專重國會一方面意思則與事實上不免隔閡或引起護法各省之誤會而失其均衡之勢至陜閩停戰當另一問題分代表即派定陜閩事不解决不開議希望三議長之疏通各議員意見聞林吳褚答以國會决議即爲多數之意見議長無權可以挽回軍府旣有此意當轉告同人云云 
　　又聞此次軍府所定分代表雖以軍府名義派出實則仍由各省軍指派此項代表除軍府一人外餘俱按省軍分配因此湖北護法同人於昨晚六時公請各省軍代表讌集東亞酒店申述同隅之不平張伯烈發表意見以此次派遣分代表不應以省軍爲單位因代表係謀全國福利非謀西南一局部之福利今事實旣已各省軍指派則鄂與陜閩湘事同一律何獨令鄂軍向隅聞已擬定辦法一面以書面要求軍府政務會議宣布理由一面由鄂人自行設法 
[廣東之省會潮]  
　　督長干涉開會 
　　自督軍省長會銜令警廳制止省議會開會此事頗爲社會所注目省會爲法定機關新議員選出舊議員方得退職此爲一定之辦法今省會選舉方興高采烈而舊議員即受警廳干涉其爲合法與否自有公論然有知其内幕者則謂此事仍係人的問題並非法的問題也省議會之受摧殘其最大原因則由於糾舉財政廳長楊永泰楊永泰者國會議員而兼軍政府及督軍署要職且兼財政廳長當今政客中之最飛黄騰達者也省會議員前因山舖票賄案曾提起第一次彈劾歸於無效於是各有文字發表省議會與楊財政廳長處於勢不兩立地位而省議會屢次開會之經費財廳均靳而不發已有以制其死命矣乃此次省會又請開臨時會省長不准而省會置之不理自開臨時會開會而後又有彈劾楊永泰案表决此勢之所激故有令警廳干涉之事省長且撤回出席代表又聲明一切議案均不答復也且尤有一事與省會關係極大者此次省會選舉楊永泰爲政學會中重要分子實大有操縱於其間政黨招牌雖未明白掛出而暗中布置則非常周密進行殊爲迅速然反動亦隨之而起各縣選舉訴訟已紛紛見告最近如番禺東莞等縣均已發生說者謂訴訟之事多由省會中舊議員推波助瀾欲從根本上推翻謂此次選舉作弊皆由楊永泰一人爲之壟斷訴訟之得勝與否雖不可知而省當局則因此又深一層惡感矣連日舊議員紛紛聚會或乞憐於國會或置辨於軍府或駁論於省長文字甚多（因詞冗從略）然恐無甚效果也 
[湘省選舉風潮續聞]  
　　此次湘省議會改選當其甫經舉辦時外間即紛紛傳言謂此項省議員早經政府指定所謂調查所謂投票均不過一種掩入耳目之事此種傳言究竟是否確實吾人殊不能臆斷惟此次選舉之糟實爲不可掩之事實據此間某報所載則竟有購買妓女贈送選舉監督以圖當選者其内幕之不堪聞問可見一斑最近以覆選在即遂發生選舉風潮除昨報所紀第五區外茲又有人發布公啓攻擊第一區覆選監督曹頌鈞之事略謂皖人曹頌鈞雖不知其出身何等然觀其言語舉動實一毫無知識之人不知恃何奥援居然充我第一區覆選監督煌煌四轎日事招摇身帶跟班冒穿軍服受任之始即派委員四出到處勾通日與各地方選舉人公然聯絡花天酒地捉雀搓牌借辦公之地作誘賭之場且有人親見該監督來湘之時除身穿之舊靑呢馬褂舊愛國布夾袍外别無所有今則貲裝所積約數千元又眷一妓名高雅卿欲納爲妾費六千餘元究不知彼之金錢自何處得來苟非納賄吞公試問更有何術現在該監督與各處交私函據及與該監督密交各選舉人姓名已經隨時探確彙抄成帙呈請總監督察究並分别呈送大理院及各級法院備案預備起訴云云其所宣布各情不敢懸斷其確否惟張總監督現已破除情面將該監督及該區選舉事務所所長胡某一併撤差聽候後命所遺覆選監督已委省署第三科科長寇某接充至第三區覆選舞弊案聞當日係由警察廳長率同該廳督察長員當場搜得李開第身旁帶有選舉票四十八張何某帶有八張有一客棧之伙夫亦身帶數張已由總監督將該區複選監督魯某撤差收押聽候訊究第五區舞弊案（已詳昨函總監督以代辦該區初選監督長沙知事朱榮漢事前毫未覺察殊屬疏忽因將該知事立予撤差以示懲儆至對於靖縣通道兩縣初選究竟是否認爲有效尙不可知 
[閩省軍事零拾]  
　　漳厦軍隊自十七日小衝突後經兩方軍官嚴加約束各守陣地乃最近兩三日間又有小戰但每日響槍四五十聲即止亦無甚死傷日昨有建新運艦由福州運到子彈數千箱昨已發往前敵奉軍王永泉旅長日昨已抵省垣係由浙江温州而入延平由延平到福州沿途拉挑夫船隻民頗苦之廿四號奉軍有兩營到厦由磐石砲臺登岸即駐於該砲臺以待調遣漳州日前所到滇軍現已撥至江東橋及石碼等等處贊助防務以近日之情形觀之漳厦似仍有作戰之準備閩北永泰及莆田兩處戰事現均停止當莆田南軍退回仙游之後王獻臣團長請安立間會華醫士爲調人日昨華醫士往仙游見許崇智司令許即派温彦斌到莆見劉蔭榛縣長述許司令之意謂北軍不攻仙游南軍亦不再攻莆田兩方即可停戰劉縣長赴涵江見王團長告以故王隨劉縣長回城詰温謂現大停戰期間何以南軍復攻永泰温謂許司令已行文制止矣現温已回仙游復命又聞當南軍趙光佔領德化時陶質彬營長歸附南方尙有王獻臣團長所部之排長劉某不肯同往被陶禁錮尙有德化縣知事李鴻濤及管獄員科員收發員等四十人同時受禁經由德化縣紳士會同某敎士向陶營長保釋送往永春縣監視而永春縣南軍所派知事朱建泰與李鴻濤有瓜葛之親甚爲厚待並道及其在福淸任内時縣城爲北軍奪回孤身逃出家眷五人被北軍擄禁日前先放李鴻濤等五人由仙游迂道赴福州向李厚基道述情由李厚基即請駐閩之宋敎士爲互換調人又轉託駐厦馬主敎飭駐永春安敎士向南軍調停以朱建泰眷屬五人換劉排長等三十五人業經各敎士向兩方磋商妥洽以莆田爲交換地點劉排長等三十五人由安敎士送至莆田朱建泰眷屬五人由福州宋敎士送至莆田日昨已實行交換矣至於永泰被南軍佔領後李厚基已電告北京由錢内閣轉電岑西林詰問復由李厚基電詰陳炯明陳即電令許崇智飭永泰南軍退出城外其佔領永泰之蔣國賓等日昨已奉令撤兵而北軍周永桂旅長又乘機進攻擊斃南軍多人并生擒南軍連長楊汝球一人兵士黄金等十七人并奪大砲二尊機關槍一架此閩北之軍事近情也永定縣知事利春芳自履任以來濫索民財即坎巿撫溪二鄕論被勒繳現欵及汕票押契等計十餘萬元有不肯繳欵者捕而酷禁以勒其贖合全縣被捕者至二百餘人之多閩籍舊國會議員林鴻超曹振懋陳堃唐睿詹調元鄭愾辰賴德嘉等日前由廣州致電漳州陳競存總司令請爲撤辦現陳已令汀漳道及財政局長會同派員查辦業經調查確實聞將撤換矣 
[奉省之滿蒙毛織物社]  
　　奉省將有滿蒙毛織物社出現據吉長日報消息組織者係日本某資本家緣日本各工廠需用毛織物原料從前均向美澳各地購買自歐戰和平後此種原料購求不易遂注意於滿蒙畜牧場由某資本家發起組織滿蒙毛織物會社募集資本金一千萬元先收四分之一即行開辦第牲畜中羊毛與各獸皮張均係滿蒙特産物按照中日條約日人在東蒙地方得與華人合辦工商業之明文應與華商合辦方符約義遂委派大河平氏專到奉省謁見張作霖氏詳陳毛織物之需要以及日商創辦之决心面求允其設立先是日商某領袖曾以此商之張氏謂開發蒙古商業此其先鋒與地方最有利益並邀華商入股以示雙方利益同沾張氏以總可商辦爲言此次大河平氏來奉係依據此言而將辦法申明之并出發起人宣言書曁訂定招股簡章當經張氏承認入股聞其總會社决定設立於奉天省垣於天津商埠設一分工場以後必要之地亦可設立分社現大河平已回國約今年正月在本國開股東大會選舉董事理事各項職員隨帶資本來奉大約三月間即可開辦 
[贛金融年關中之窘况]  
　　續借外債問題陳督軍曁楊廳長在京迭次向部商借内國公債票四百萬及本省向台灣銀行議借日幣二百萬元事茲據財界人云楊廳長在京現欵恐難到手惟所借七年分内國公債票則已運至省城數目幾何刻下尙不得而知至向台行商借之欵聞財政廳昨函商會龔盧兩會長謂前羅張兩廳任内所借台灣銀行幣制借欵前後一百八十萬雖已另訂續借合同然該行須貴會簽字始能發生效力務請顧全大局即日簽字以便成交云云是僅言前借之欵展期續借並未言及另借新欵之說也 
　　公債兌現問題本省財政廳所發短期公債屆期兌現者共計八十餘萬元目下庫空如洗萬難籌兌各債權人均於今日（三十一）至匯劃公所集合開會僉以短期公債本爲救濟一時起見現屆兌現之期財廳自應如數兌給方昭信用龔梅生胡伯午以此項借票爲數過鉅明知金庫無欵可兌各債權人應共念時局略爲變通惟籌備將來方法最爲切要當用電話請郝代廳長中國銀行陳行長到所共同討論未幾財廳派劉科員中行派蕭某爲代表到會劉即宣明來意云短期公債本應照兌無奈欵未籌到請展期十日此十日中各債權之損失仿照金庫劵展期辦法貼水銅元一枚各債權人謂年關在邇金融緊迫金庫劵展期短期公債又須展期豈官廳視展期爲慣例乎試問一展再展之後將來如何收束次由中行蕭某起言此項短期債票發出應兌者有六十餘萬然近已收入四十萬此時應兌者不過四十餘萬現在預計年内庫欵收入尙有百餘萬以彼衡此有贏無絀第此時款未到庫緩不濟急不能不請諸君暫時通融耳各債權人仍堅請兌現嗣由龔梅生胡伯午與劉某蕭某等隔室討論約數小時胡氏重又出席云我看諸君今天雖把劉某押起來亦終難達兌現目的請問在坐諸君究竟收有此項債票若干不妨明白說知鄙人將另定辦法於是各人報數共計二十一萬蓋其餘均爲振商江西兩銀行所儲存也報數畢胡云鄙人有兩種辦法（一）如諸位必須兌現均可至振商銀行拆現收入（二）不拆現者仍貼銅元一枚如大家贊成拆現則决定准於明日（一日）照拆息向振商兌取如不願拆現則俟十日後自向金庫兌現衆見胡挺身擔任遂各自散去 
　　金庫發欵問題陸軍餉糈月計五十餘萬當十一月分關放之後財政廳卽着手預籌十二月關餉欵項無如庫空如洗直至昨日（三十）始勉强湊集三成軍需局以所差過鉅難以動放遂於今日派員至中行分金庫坐索適外縣解到現欵若干萬遂合前欵共得五成由軍需局如數支去分别關發舊例陸軍關餉之後即序次爲警備隊再次爲省會警察又次爲水上警察警備隊十一月分全餉延至三十日給發而省會警察水上警察應支薪餉從前僅發過半數其餘則雖已領到通知書而金庫竟無欵可支大約須八年一月元旦後一二日始能發放此外政界除財政廳外自省長公署下逮兩縣知事十一月分薪公各欵至今尙未領到省議會十一月分公費亦至今未發各議員迭次催促會計向財政廳要索皆係無着最後允搭金庫劵四成然議員以吃虧過鉅尙未允可各學校十一月分欵亦未領到至早須八年一月上旬司法經費十一月分亦須俟八年一月中始能動放另一消息云七年十一月份經費尙有政法學三界及省議會等機關未發昨日爲七年度除夕各機關需欵孔急故凡未領公費之各機關咸紛紛派員赴金庫坐索自晨八時起至午後七時半止發欵交涉始得淸晰省議會派會計科長萬某赴金庫索欵時管庫者欲搭金庫劵四成始能動放否則須俟新匯現金到贛再發萬科長不允於是唇槍舌劍爭鬧不休嗣經中行長袁大啓出爲排解遂搭金庫劵兩成萬乃如數領回已於今午分發各議員矣 
[熊秉三蒞寗後消息]  
　　和平期成會熊秉三君偕同會員二十餘人來寗後暫寓揚子江旅館以南京和平期成會代覔之蘇揚議員公庽房屋不敷應用且以大局一時不易解决久居旅館又非所宜爰另覔寛大民房預備租住刻已覔得復成橋南京總商會舊址聞熊君偕來人員内分兩組一組北京和平期成會幹事一組河工局職員須分兩處辦事和平會幹事擬住舊商會河工局人員擬住蘇揚公庽昨已動工修理一俟完竣即行移入茲將兩組人名錄下和平會幹事張一麐仲仁谷鍾秀九峯汪詒書頌年劉隸蔚伯庚唐瑞銅士行丁世嶧佛言張熾章季鸞劉揆一霖生黄贊先鏡人張宏銓伯衡王愷憲駿聲何國璽季壽鄭爲成秉淸河工局職員周壽殷朱毓山江揆楚馮殿墉黄卓倫樊鼎何季壽 
[杭州快信]  
　　邇來各縣監犯越獄案層見迭出甚至省監獄亦發生監犯穴地脫逃情事高檢廳昨特通令各屬嗣後看守員役全體均須常川駐宿獄署加添守衛嚴密防範 
　　杭總商會昨函各縣商會催造農商部經濟調查會報告現奉部飭儘一月内各就調查所得造報彚轉 
　　縱火嫌疑昨特開會集議到會商舖共七十餘家多數主張呈請官廳嚴究該莊保火險一萬四千餘金各公司亦派員來杭調查比鄰廣生行起訴法院追賠損失四千餘金莊夥曹振初已由警廳拘送法庭究治 
　　紹興王知事嘉曾因增加拆息案被多數商民反對昨特晋省面謁齊省長張廳長詳陳一切并與中行蔡金二行長商議辦法 
　　紹縣寳培學校被前校董陳燦等侵吞巨欵經敎育部咨請嚴追已飭王知事分别提案押繳 
　　長興縣籍省議員蔣玉麟因案判處徒刑不服上告大理院現已設法保出昨赴京圖毁原判 
　　駐鳳山門外浙江緝私第一營第一隊長王桂林奉令更調遺缺以龐俊春接充 
地方通信 
[南滙]  
　　義賑之區額褒章南匯縣紳士顧德鈺陳佐漢盛家勗因四年秋邑中歲大飢倡捐鉅欵並籌募賑洋六萬數千元以拯災黎而維秩序曾由江蘇齊省長臚陳事狀請大總統特予褒揚現奉頒到題褒顧陳盛三義紳急公好義區額各一方並各賜紫綬褒章一座以示優異 
[松江]  
　　教育會開會記縣教育會於五日舉行職員常會正會長吳子祥因病未到由副會長倪汗忱主席提議將該會職員分作經濟審查學校教育社會教育三股藉專責成而淸眉目經會員討論後决定先推股長三人草協辦法交由下屆常會修正後再行分股辦事 
　　請遷文廟駐軍本邑文廟兩所近爲客軍借屯軍隊正殿兩廡或作講堂或作寢室孔教會各會員以爲常此駐紥軍隊殊失尊崇孔子之意因於五日開會議决聯合紳商各界上書軍民兩長請將軍隊移屯他處云 
[無錫]  
　　稅所舞弊之被譴無錫稅務公所梁所長日前奉南京財政廳訓令略謂本廳前以改釐爲稅以後各所仍有沾染釐捐舊習當經通令誥誡一面派員分别密查去後茲據委員報告前來察核所誌情形該所需索騐票等費竟照票面每貨物一擔或一石私加洋二分每一船隻私抽洋八元或三五元不等起運之處仍有下票情弊似此任意妄爲尙復成何事體本應嚴懲姑念初次先行申斥着該所長自行查懲以儆將來並一面設法禁革整頓本廳仍不時派員分路密查嗣後如查出再有前項情弊司扦則發縣重辦所長督率不嚴亦有應得之咎當以情節輕重分别記過撤換本廳長言出法隨决不再寛勿謂言之不預也 
　　花邊銷路復活花邊一業專銷美國去夏銷場最暢嗣後爲美政府列入奢侈品之一禁止入口營業遂一落千丈業此者固不免虧折而賴此衣食之數萬女工尤屬呼籲無門緣内地中之做花邊者以無錫爲最盛出數最多貨物亦精良非他處可比近自歐戰告終美國政府已將戰時各種禁令逐一撤消而此項花邊亦可照常進口所以業此者莫不喜形於色重恢舊業各女工生計亦有希望但最近花邊巿面異常低廉尙難保本 
[鎭江]  
　　嚴防難民入境丹徒縣倪知事據大港新豐諫壁高資寳埝各鄕公民聯名呈請以曩年隆冬時候每有淮北大帮飢民入境騷擾或强奪牲畜或闖佔戶室爲害如同盜賊現冬令已屆飢民將整隊而來爲此請求即飭各鄕警察分所嚴爲防範倪知事已飭知各該鄕警所矣 
　　發現塗改僞紙幣鎭郡近來發現一種僞紙幣係以十元之北京鈔票塗改爲江蘇或上海鈔票持向巿上混用錢業中拒絶不收而各商號多不及細檢往往誤收彼此混用有防不勝防之勢現商會吳總理擬開一臨時會討論除絶方法 
[南昌]  
　　臨川之戕斃同宗四命案臨川湧橋地方距城僅二十里有艾亦修者歴充師範學堂教員高等小學校長縣教育會會長兄弟三人同居合爨同宗有艾小佞者無惡不作亦修以其玷辱宗族曾禀官數次小佞銜之剌骨近因湧橋村大開賭戲匪遂携黨多人回村設賭艾亦修兄弟出阻無效聲言再不收塲將赴縣禀報緝拿該匪益爲銜恨乃於三十日夜深穴牆入艾室將兄弟三人同時殺斃復將其妻某氏殺斃亦修有子方兩週是晚適與乳母住於隔室未遭殺害匪行兇後即四散逃避亦修有姪二人在省得臨川急電立時整裝回家並懼匪徒沿途截殺出校時乃化裝間道而行云 
雜評一 
[村落主義（默）]  
　　今後之大勢已由國家主義進而爲世界主義國家主義發達之至則國與國間互相爭競結果必生重大之戰禍若力破此國家主義之界限而一致以世界主義爲歸則國與國間祗有互相輔助而無猜疑此大同之說所以盛行於今日也 
　　然而我國人所牢守之主義維何則曰村落而已微特劉管之相攻訐各黨派之相内訌各省議會中之自起風潮固無一非村落主義所表示即南北爭論中之所謂大問題有一出於村落主義之外者耶奈何不放眼一觀今日之世界 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[焚土監視團會議記]  
　　昨日下午三時省敎育會等各團體組織之焚土監視團臨時委員會仍假四川路靑年會開談話會討論對於監視焚土手續到會者有委員聶雲台穆藕初梅益盛王夏斯皮皮及來賓羅師無錫拒土會代表顧和笙等首由聶雲台謂今日應推定中西書記各一人以便專司答覆旋即公推穆藕初爲中文書記梅益盛爲西文書記後共議方法穆君謂由書記函致各團體請各派代表二人以便屆時到場監視云 
[又一焚土監視團函稿]  
　　法租界惟善里之焚土監視團日前爲焚土剖騐事與特派員及督辦往來函電已誌前報茲將該團致總副稅務司函錄後敬啓者曩日存土貴司保管公明秉政疾惡如仇原璧無暇可昭大衆自貴司送交馮督辦後外間謡諑紛紜報載隱約傳述殊駭聽聞度厥由來非無因故在貴司交付時固原璧依然可示大衆然而敝會同人志在掃除毒氛免致遺禍中國深願臨燬之時入場監視嚴杜弊端以副貴司除毒務凈之誠意一面除函致張特派員外特此知照並乞示復此請總副稅務司鑒中華國民焚土監視團張一鳴啓 
[騐焚存土之預備]  
　　中央特派財政次長張一鵬氏來滬監視焚燬存土連日備受各界人士各團體之歡迎迭誌報端茲聞張氏與馮特派員陳交涉員及部派邵汪兩委員會商聘請騐土化學師業已聘定英人竇伯未爲騐土專員並經稅司同意電奉中央核准日昨張氏因與駐滬各國領事交際必須延請熟悉譯員方資接洽特商懇陳交涉員借用交署譯員楊筱堂兼承其乏又因明日（八日）實行起騐昨特將駐滬各國領事及各西人團體之入場徽章一束交由楊譯員分送各該國領事收存至華人團體之入場劵須今日分送聞今日上午十時駐滬日總領事回拜張氏午後威稅務司約張氏籌商云 
　　又一訪函云浦東陸家嘴江海關棧房建造之焚土汽窰三座業已完全告竣昨由馮監督威稅務司各派員渡浦騐收工程會同部派張君等據情呈復北京徐總統國務院察核一面飭令該棧小工將該汽窰先行燃煤生火俾磗灰燃燒堅固至實行焚土時便於應用云 
[策進永久和平會魚電]  
議和地點請定上海 
閩陜剿匪請劃區域 
　　策進永久和平會昨致南北通電云北京國務院廣州軍政府均鑒勘電亮達和議之聲傳布數月乃地點問題至今未决寗爲一省行政之區滬尤萬國觀瞻之地同爲領土何可區分屬以玄黄甫罷玉帛未將竊意南人豈無顧慮旣以求使命之安全實足輕北方之責任往者以袁氏之威居首善之地値新造之勢無猜忌之端乃南士朝延北兵夕變旣損威重復召羣疑寗垣今日戒備方嚴會議一開扞掫愈困旣屬解决内政非同敵國若待更加保證適足以損國光徴諸輿論似以上海爲便至閩陜剿匪問題宜速劃分區域俾兩方各負責任苟以誠心相見解决亦復何難若捭闔未易寢謀則會議又烏足恃總之事機迫切無可再延解决糾紛均賴議席若以無關至計之事反覆詰難將以持議之堅轉召懷疑之釁竊恐將來會議隔閡愈多本會審度大勢體察羣情伏望諸公斷以决疑早慰民望中華民國策進永久和平會劉人煕周維良等同叩魚 
[電報勿再檢查之通令]  
　　滬海道尹公署近接南京軍民兩長通令云案准交通部電以現在軍事收束所有與西南往來各報及西南自相往來各報一律免扣等因業經會令通行遵照在案查檢查電報本行之於戒嚴時代値此時局日趨和平中央代表刻已南下寗垣會議爲期已近各處往來電報均應予以自由勿須再行檢查所有各處原派檢查人員應即一律撤回以便交通除分行外令仰該道尹即便轉飭所屬一體遵照辦理 
[忙漕帶徴學費之布告]  
　　上海縣公署昨發布告云案據勸學所呈請帶徴學費補原有經費之不足令行公欵公産處經理邀集各巿鄕經董妥爲籌議業經呈縣轉陳在案茲奉財政廳電開每畝帶徴四分准照辦等因應自民國七年份冬漕爲始冬漕項下每畝帶徴銀幣二分忙銀項下忙漕並徴之准則田每畝帶徴銀幣二分上忙下忙各帶徴一分有忙無漕之折田每畝帶徴銀四分上忙下忙各帶徴二分上項田畝以忙漕牽合計算均合每畝帶徴四分之數除令勸學所公欵公産經理處通知各巿鄕經董查照外合行出示布告仰縣屬商民人等一體遵照特此布告 
[啟秀女塾之霓虹團]  
　　北四川路啓秀女塾開辦以來成績卓著對於訓育尤爲注意近聞該校職員徐婉珊陳招悅奚伯綬夫人在學生方面組織一霓虹團分爲七隊其宗旨爲養成在幼稚時代服務社會及整潔衛生耐勞之習慣一切支配悉由學生生持如會長等職以中學生充之隊長由高小生充之隊員皆初等生每隊隊員自七人至九人由隊長管理之每星期五開會其主義以愛國·德育·服務·手工·整潔·衛生等勉勵隊員且曾於去年耶穌聖誕時捐欵購物贈與上海濟良所以作實行服務利人之初步該團組織及方法與童子軍相仿均以造成服務社會之習慣吾知各女校之仿行者必將接踵而起矣 
[公共體育場近事紀]  
　　公共體育場主任規定自陽曆一月四日始招集九歲至十四歲兒童入場練習授以相當體育與基本拳學每星期二四六下午四時至五時半爲敎授時間暫定名額二十人概不取費願學者宜速前往報名又精武體育會會員訂於一月十二日下午三時與該場體育會員就該場比賽足球想屆時各盡技能當有一番競爭也 
[頒發海軍敎育規程]  
　　海軍司令公署昨接海軍部軍學司函開案准本部參事廳移開本廳奉總長發交貴司呈擬訂海軍敎育課程一案並批示等因當經會議公决由本廳呈復總長鑒核在案茲准總務廳移開奉總長批如擬辦理即由學司分别籌畫等因相應錄批並抄本廳原呈移付貴司請即查照辦理可也等因准此相應抄錄參事廳原呈並本司原呈及海軍敎育規程各四份隨函送請分别轉行各艦隊司令查照等因藍總司令准函後已分令各艦隊遵照辦理矣 
[江寛案近訊]  
　　招商局江寛商輪被楚材兵輪撞沉一案經海軍會審處開審至中途該局嫌該處袒護被告屢審未到詳情迭紀前報茲悉此案現仍無確實審期聞因該局屢向政府請求已得允派楊故局董之弟士驄專任辦理此事以期早日結束故該局對於海軍司令署會審處繼續審理擬無期展延拖緩過去一面向政府籌商恤償方法和平結束惟聞被告代表律師尙在嚴催開審云 
[滬杭路近事兩則]  
　　舊曆元旦之行車滬杭鐡路每屆舊曆元旦其行車時刻必行更心茲悉該路局長任小山昨飭車務處於元旦日僅開滬杭及江墅兩線之來往特别快車各一次所過各小站皆改停一分鐘以便旅客上落並以新年商家習慣貨物稀少將貨列車暫緩至五日後再照常開駛云 
　　浙滬官廳之來往浙江財政廳長張道生日前因公來滬茲已事畢於昨日下午乘滬杭鐡路之特别快車返杭又上海海軍審判處副理事鄭寳靑於昨日乘早快車自杭回滬 
[依周塘馬路橋工告竣]  
　　依周塘馬路中應建之虬港橋及新開港橋兩座曾由盧護軍使飭匠建造泗門汀鋼骨之洋式橋梁計工料費洋二萬餘元開工三月業經告竣昨由承造橋梁之工匠報告全路總監工員王嘉溪請即親往騐收以便支領工費 
[工頭遺失營房圖樣]  
　　龍華新操場内建造砲兵第十團軍房一百八十五間曾經招雇裕興泰工頭承造原定舊曆本月十二日開工限二個月竣事詎該工頭將護軍使署繪給之營房圖樣遺失因此不能遵期開工昨由該工頭將失落圖樣情形報告軍署請爲重復繪給以便依式建造 
[皖人反對加鹽價田賦]  
　　全皖同鄕會昨接宣城桐城兩縣人反對鹽斤加價與田畝加賦函照錄如下 
　　（其一）斜橋徽寗會館全皖同鄕會會長鈞鑒省會通過鹽加價田加賦案全皖受害宣民尤甚宣鄰江浙梟徒匪棍串陷鄕里加價必更加梟宣城田多賦重山多磽确圩苦浸沒民國蠲緩不如前淸今皖吏誅求尤甚於他省正供尙難何堪疊加諸鄕長爲皖民請命宣民雖弱亦當一致進行宣城公民姚振家黄時敏袁一淸荀步鑾錢萬選周頌聲等四十二人同叩 
　　（其二）李仲仙余壽年先生曁同鄕諸公鑒皖民已困再加鹽畝費敲入骨髓議員甘作公敵大拂民意乞爭解散以免殃民桐城平民代表陶鎭東叩 
[强盜當場擒獲]  
　　在南巿十六舖裏馬路開設同和水菓行之潮陽人許耀蟠家住附近泉漳會館前福安里第二弄第四家前晚十二時許尙未回僅有其妻陳氏在家突有口操同鄕音之陳錦坤糾領鄭杏成闖入先將同居樓下之陳徐氏用手槍恐嚇禁止聲張遂步上樓梯至許陳氏臥房内亦用手槍恫嚇迫令交出首飾銀洋氏大聲喊捕即被用棉絮塞口俄由樓下之陳徐氏大喊捕盜適有加班巡邏警侯振升經過聞聲立吹警笛協同第十四守望警察姬懷盛巡長王德山等進内兜拿獲住陳錦坤一名旋在氏之床脚前拾獲手槍一支鄭則見對面閩人林羅弟開門看視乘機竄入躱避爲該巡長等一併獲住連同檢獲之手槍一支小刀一柄解入第一區警署在身上搜出洋燭兩支當由趙署長詰問彼此言語不通旋由事主許耀蟠偕同兩氏及林投請究辦趙署長以事關盜刦飭留候申解警廳司法科訊究 
[永和押店被搶]  
　　前晚九點餘時有匪徒四人至法租界永安街民國路口六號門牌永和押店内二匪在外把風二匪躍入店堂突出手槍嚇禁聲張將賬檯抽屜内所藏之大洋四十元小洋一百餘角銀表四只手表一只强搶而逸事後該店主陳錦芝報告捕房捕頭立飭探目張掌福前往向事主詢問據稱該匪等均穿黑色長衣頭戴尖頂小帽年約二三十歲不等均操江北口音等語該探目據情回禀捕頭捕頭諭令速緝該匪等到案訊辦 
[包探查獲刦案贜物]  
　　新閘山海關路一百零九號門牌居民秦通理家於去年十一月三十號夜被盜刦去値洋二千餘元之金珠飾物後經事主報捕請緝在案前日新閘捕房包探魏金福西探目斐斯蓋潑在愛多亞路浦東婦人張奚氏家查出是案贜物金練一條因將氏拘入捕房昨晨解送公共公堂請究經關讞員會同英卓副領事訊悉前情判張奚氏押候跴緝逸盜到案訊究 
[開釋圖刦案之嫌疑人]  
　　去年十一月四號夜山海關路二百三十三號門牌居戶周甫成家被匪三名碰門入内圖刦財物案内跡涉嫌疑之通州人趙金蓮由新閘捕房中西探目獲解公共公堂訊供管押在案昨晨又經捕房將趙解廨復訊先由中西探上堂禀明調查情形質之趙金蓮不認糾黨圖刦關讞員得供商之英領卓君以本案迭次研訊毫無證據因判被告開釋 
[煮飯失愼之慘劇]  
　　南巿中華路後面高巷頭地方船戶某甲家内於前晚十一時許煑半夜飯遺火柴堆内頃刻肇成火災冒穿屋頂救火聯合會鳴鐘報警由各區皮帶龍火龍等相繼出救移時熄滅焚去樓房四五幢貧戶六七家内有紹興人做年糕之沈福昌其弟福麟乳名三毛年僅十二歲當時與母潘氏同睡母雖奔出而三毛不及逃避因而葬身火窟母亦傷及手足至昨日在瓦礫場中扒出三毛屍身業已焦頭爛額當由一區三分駐所飭十六舖地甲報請地檢廳相騐旋由沈福昌同母潘氏投廳請免詣騐自願備棺收殮林檢察長准如所請當飭具結備查 
[日人僞造取引所股票]  
　　上海泰晤士報云聞西京警察拘獲一日人年二十四歲因僞造新設立之上海取引所股份票被控在警署檢查時身旁帶有此項僞票一百零四張悉被搜出計其票値爲日洋五萬二千元聞此人因僞造股票已獲日洋十六萬元云 
[破獲私造僞輔幣機關]  
　　老閘捕房特别機關中西探查悉閩人沈三利近在新閘牯嶺路一百二十八號門牌屋内私造鉛質小洋串令陸金福董壽昌董老五吳餘忠王小四仔向江圖等在公共租界内混用當即據情禀明捕頭前往將沈等一干人拿獲抄出鉛角數十枚連同製造器具一切帶入捕房昨解公共公堂請究經中西官訊據包探張炳成等禀明前情請爲展期審訊以俾緝拿同黨中西官因判各被告押候提齊同黨於下禮拜一訊鞫 
[烟公司塡河案之會勘]  
　　浦東陸家嘴英美烟公司因塡塞支河經洋涇巿經董塘工善後局呈請上海縣知事轉呈陳交涉員與英領事交涉一案迄未解决茲經雙方約定會勘由交涉公署英領事署會丈局上海縣公署各派員於昨日上午九時渡浦會同洋涇巿經董塘工局董等前往該處履勘形勢以便再行磋商解决 
[浦東紗廠之草章]  
　　浦東紗廠有限公司暫擬草章二十五條照錄如下第一章總綱第一條本公司定名爲浦東紗廠股份有限公司第二條本公司專以機器製造棉紗爲營業第三條本公司之組織開辦均按照現行公司條例及商人通例商業註册規則辦理第二章股份第四條本公司股本擬先招洋一百萬元分爲十萬股每股洋十元第五條本公司股本係兩期交足於認股之日先交半數由本公司出給收據爲憑至開辦之日再將其餘半數交足換給股票第六條本公司股票係用無記名方式第三章優先股第七條本公司於招股之先由發起人籌集開辦資本洋元存儲於中華銀行備用前項發起人所籌之開辦資本將來公司成立時即作爲優先股第八條前條之開辦資本如須提欵時應得發起人全體之同意如公司不能成立時除開銷外應准發起人收回第四章利息第九條本公司各股東之官利常年八釐第十條本公司之紅利按照每年所得盈餘之數由股東分配之第五章股東會第十一條本公司每年須招集股東常會二次其有特别緊要事件發生時得招集臨時會第十二條股東會之開會須有股東過半數之到會第十三條股東會之决議應以到場各股東議决權之過半數行之第十四條本公司各股東以每一股有議决權但一股東之議决權不得超過十權以上（未完） 
[浦東公所將開預備會]  
　　浦東公所籌備處昨發通告云敬啓者浦東公所房屋建築修理業已工竣現擬擇日開會成立俾公益各事即可進行惟以事務紛繁若不集思廣益公開討論即章程之應行修訂與職員之如何分配各業之調查各事之分别先後實非少數人思慮所能周徧刻經籌備處邀集同人討論再四僉稱凡此各事不可不爲之備因定古曆十二月十一日下午二時起在南巿豐記碼頭本公所特開預備會商决一切伏念茲事關係吾浦東人士者甚鉅尙乞在滬在鄕之父老昆季届時玉趾賁臨共抒偉論實所深企 
[水果行主被人毆傷]  
　　老閘橋堍和記水果行主曹福生於昨晚九時許在店門口閑立不知何故忽有手持鐡尺者十餘人突來扭住曹福生痛打曹掙入櫃内若輩復躍進櫃内扭曹重毆并將賬檯等物擊毁當由店夥濳至老閘橋上狂吹警笛附近巡街捕咸聞聲趕來行兇者始各竄逸經老閘捕房六百六十六號暗差捕等追獲某甲等四人即押解捕房并同水果行主曹福生報請捕頭核辦捕頭察得曹福生身受重傷着捕送往仁濟醫院醫治其行兇之某甲等四人押候解送公廨訊究 
[廣肇公所之新年團拜]  
　　廣肇公所風潮解决後新董事亦已選出特於前日下午五時在公所舉行新年團拜禮并由温欽甫黄伯平譚海秋胡　庭霍守華陳澧明湯節之馮少山等設筵欵待董事評議員到者如唐少川鍾紫垣伍梯雲鄺富灼陳止瀾等計約二百人八時許始盡歡而散 
[學校消息併紀]  
　　巿北公學滬寗車站慶祥里巿北公學男女兩校於昨日（五日）舉行第二届畢業式及學藝會男女來賓甚衆　盧護軍使代表元殿元滬海道尹代表余沅校董李登輝周越然吳和士李彦士徐秋徴等先後蒞止會場即在該校操場下午一時開會由校長唐伯耆報告開會宗旨次全體學生唱歌及歡迎歌并表演算術舞蹈國文朗誦啞鈴操修身作法理化試騐中西文演說等次行畢業禮計男高小班畢業沈守貞等十三名女高小班畢業王觀霞等二名排列於總司令檯前首由校董吳和士訓詞次校董會主任李登輝給畢業憑次護軍使代表元殿元致頌詞次畢業生對校董職員行三鞠躬禮次女校全體唱送畢業生歌次畢業生致謝詞及唱握别歌次又由各級學生表演各種遊戲至五時始散 
　　恒豐紗廠職工學校楊樹浦恒豐紗廠總理聶雲臺曾於三年前在廠附設紡織學校一所聘請東西洋及本國各大學畢業生專任敎授收集甲種工業學生三十餘人實地敎授不收學費且給以津貼已畢業二次均派在廠中任職頗有成績近聶君又以工人之未受敎育者實繁有徒故添設職工補習學校每日工畢授以一小時之學識茲已開辦入學者男女分班敎授計有三百餘人如聶君者可謂熱心社會公益矣 
　　惠廉英文夜學虹口淸雲惠廉英文夜學開辦四載校務日見發達今寒假將至考試已完統計成績全堂中以李秀森鄭關享蕭文煥張恩來四人分數最多聞定於本月九號休業云 
[少年宣講團通詳立案]  
　　本埠少年宣講團昨接縣署第三號訓令云案奉江蘇滬海道道尹公署第一三七○號指令本知事呈少年宣講團呈送章程請予立案據情轉陳請鑒核由奉令内開呈及章程均悉准予立案仍候省長曁教育廳指令此令章程存並奉江蘇教育廳第五二二六號指令前由内開呈及章程均悉查該團宗旨純正苟能實事求是於社會教育殊有裨益准予存查仍候省令祗遵此令又奉江蘇教育廳第一六九七號訓令内開案奉省長指令該知事呈送少年宣講團請予立案由内開呈曁章程均悉准予備查仰教育廳長查照轉知案據分呈原呈及章程不再抄發此令等因奉此合行令仰該知事知照此令各等因到署奉此合拼令仰該團知照此令 
[紅會南巿醫院擬建病舍]  
　　中國紅十字會南巿醫院設於十六舖新舞台隔壁近因來醫者多病舍不敷容納且有各區署所警察之患病者亦在該院醫治是以由該院董事擬在後面推廣病舍惟經費無出故特函請商會轉呈淞滬警察廳長徐國樑撥欵補助 
[幻燈講演會之推廣]  
　　留日學生救國團附設之幻燈講演會已在蘇州組織分會業誌報端茲該會主任張民權君擬往閩粤二省籌設分會俾資普及聞已定於七號（今日）起程云 
[閘北發現小車照]  
　　黄包車經租人魏慶祥前日與和興黄包車公司經理奚應川互扭至四區警署據魏聲稱民等捐有滬北工巡捐局車捐執照詎邇來車輛不得過太陽廟緣奚新在該處設一和興公司包捐大場鄕所出之車照如欲直達大場鎭須另向該公司捐取小照會前向工巡捐局捐務處詢問亦稱不知今見卞小二子所拖之車上釘有此項車照爲特取下呈請查究張署長諭飭兩造暫押候函詢工巡捐局再行核辦 
[宋統領親查防地]  
　　蘇屬緝私宋統領昨日親率稽查弁兵二十餘人乘坐安濤兵輪駛往吳淞閔行漕涇金山衛新塲一帶查勘防地以免私鹽偷漏 
[緝私總稽查撤調]  
　　蘇五屬緝私總稽查王魁章昨由宋統領命令撤差另候委用遣缺已委張安林接充 
[竊取陰井鐡蓋]  
　　竊賊李長根沙波義等日前在法租界竊取馬路上陰井鐡蓋寄在曾小成家托曾銷售事爲法捕房包探張鏡波偵悉將李沙曾三人及嫌疑人張雲根一併拘獲連同贜物帶入捕房昨解法公堂先據該探上堂禀明前情詰之李沙供認串竊後持至曾小成處託代銷售曾小成供此項鐡蓋由李等竊來後暫寄民處不敢代銷求宥張長根供與李等並不相識且民人兩手患有疾病豈能串竊中西官判李沙兩人各押西牢六月曾押三月張無干開釋 
[再誌失竊艒艒船之查獲]  
　　淸江婦人李陳氏控張魁敬將其所住之艒艒船售與周三趙寳富由水巡隊查獲解科等情已誌昨報茲悉此案昨經段科員提訊該氏供稱失船時伊夫李玉林尙在船上連日四處找尋杳無蹤跡存亡未卜請求澈究等語段科員判將該被告等一併移送地檢廳究辦 
[無力還洋加押兩月]  
　　張安昌前在法新租界某洋房内借打電話致俞金芳煤炭店内冒某洋東名義騙取白煤若干擔計値洋五十餘元嗣爲原告察悉報告捕房將張拘獲解經法公堂訊實判張禁押外再交還煤價五十餘元在案現因押期已滿洋仍未繳昨日又解法公堂訊追詰之張供民人實情貧苦無力措繳而原告仍求嚴追中西官判張旣無力措繳着再加押西牢二月以儆 
[虧欠土價之限理]  
　　劉樹林前至法公堂控馮達夫李安明不理虧欠土價洋八百三十九元一案因馮等挺押不理經原告查得被告馮達夫在法租界大馬路開設金同春酒店禀覆公堂諭令候傳該店中人到案訊明核奪在案昨將該店股東毛宗德傳案詰據毛稱此店實係商人與金姓股開今有紅賬呈鑒馮達夫實非股東請察詰之馮等供稱民人等實情無力措繳求宥中西官判馮交尋常保出外限二個月内設法向原告理楚 
[查獲花會機關]  
　　向爲魚販之甬人張星富在楊樹浦路二百四十號門牌屋内組織花會機關四出誘人賭博經包探程明德與一百八十二號西探查悉將張連同花會字據一併帶入捕房押候解送公堂訊懲 
[車夫毆傷經租人]  
　　飛星黄包車公司經租人姜春科姜春金等因向車夫張德利索討車租反被糾合三十七團一營目兵焦鳳春井振淸趙瑞山等行兇毆打以致姜等均各受傷又被擊毁該公司及比鄰湯團店内物件當塲由警拘送四區二分所經該分所倪署員函送司法科當以案涉刑事轉送地方廳請究該目兵焦井趙三人押送該管營部發落在案昨日午後經該廳李檢察官提案騐訊之下以姜春科等頭面等處受傷屬實判令自行醫治張德利收押候翌日詣該公司等處察勘被毁物件再行訊辦 
[尋獲捲物潛逃之寡婦]  
　　大南門内胡長林之女前嫁與張林福爲室成婚不久張即病故胡氏今年二十一歲夫故後不安於室今年九月中捲物潛逃無蹤氏翁張子橋急向氏父胡長林根究胡乃向各處調查知爲干振聲誘佔匿居八仙橋地方昨晨胡長林將女與干一併拘獲送交張子橋喚警押送地方廳請辦經檢察官預審之下判張胡氏干振聲分别收押張子橋胡長林等退去候訊核辦 
[攫取金耳環]  
　　婦人戴周氏前晚經過九畝地附近被匪徒張金生攫取耳上金環一只逃逸該氏大聲喊救由警將張追獲惟原贜已爲同黨接去乃將張押送二區一分所轉送地方檢察廳訊辦 
[冒支銀兩之敗露]  
　　七浦路八百五十七號門牌某銅作夥甬人陳愛發前日不知在何處取得某西人之匯豐銀行支單一紙（計銀九十二兩）串同該作主陸金福童金桂持往冒領被該銀行收支西人察出報由捕房派探殷玉鼎將陸等各人拘獲昨解公共公堂經中西官訊明判陳與童各押西牢九月陸押半年分别示儆 
[行凶毆捕之懲罰]  
　　海白格路鴻記絲廠管車人楊利堂於前晚行經北成都路不服八百四十號華捕檢查並將該捕號衣扯破毆失警笛經該捕鳴由四百四十六號印捕到來帮同拘入捕房存洋保出昨 
 
 
 

Page 11

 
 
晨由公共公廨傳訊之下中西官以楊行凶屬實判罰洋二十元充公以儆 
[米占元赴甬]  
　　浙省鹽務統領米占元於昨由滬帶同隨員赴寗波等處巡視聞須繞道温台等處云 
[拐婦禁押半年]  
　　住居海寗路廣東戲園附近之婦人陸顧氏偕證顧三妹在匯司捕房指控通州婦人周王氏將伊四歲女孩拐匿圖賣等情昨晨由包探陸連奎與九十八號西探將王氏與女孩一併拘解公共公堂先由中西探上堂禀明前情繼據原告偕證顧三妹投訴被拐尋見向領不放情形訊之周王氏供稱昨日午後見該女在途啼哭故領回家中待其家屬認領並非誘拐求察俞襄讞得供商之英包副領事判周王氏押女所半年以儆女孩交其母陸顧氏領回撫養 
[西崽圖盡遇救]  
　　向在虹口狄思威路一百六十二號洋房英美電車公司大班西人卡羅氏處爲侍者之通州人董永順因於前晚潛購安神藥水一瓶背人吞服希圖畢命當經出店江阿友探悉訴由洋東報告捕房派探侯阿寳將董送醫院醫愈昨送公共公堂請示經中西官訊據供稱因自已作事不敏是以圖盡等語中西官得供向董開導一番諭交其父董洪奎領回 
[瘋子舊病復發]  
　　夙患癲癎病之浦東人高阿二昨日午後四時許道經南京路河南路口舊病復發横臥馬路中由老巡捕房九百二十八號華捕查見雇車將高送入仁濟醫院醫治 
[竊銅圓各押十四天]  
　　揚州人胡金才因串同張裕堂在吳淞路三百二十七號門牌匡阿毛家後門撬門入内竊取銅元二十二千文圖逃被包探周小弟查見拘解公共公堂訊判押查在案昨晨由捕將胡等解廨復訊屬實中西官判胡與張各押兩星期以儆 
[道尹公署批示兩則]  
　　南匯縣勸學所長秦始基等呈控南匯縣杜知事掯匿徴收費盈餘巨欵迭次抗違廳令籲請派員澈查以杜朦混而維公安由呈件均悉已委員往查矣應俟查復到日再行核辦仰即知照此批附件存 
　　上海縣民何達如呈爲濫用職權條陳理由請飭上海縣公署明白批示即予開釋併訓令塘灣經董速發印契以便投稅由呈悉爾子何維則價買彭餘卿田地旣係中證確鑿銀契兩交何以該縣遽憑何五興一面之詞竟將爾子管押勒贖情嗣支離其中顯有别情候令上海縣知事查案錄復察奪此批 
[滬南工巡捐局批示照錄]  
　　滬南工巡捐局批商人張菊生呈爲請租公地乞賜核准由云呈悉查該商請租趙家橋南首西倉路口塡浜餘地據經派員繪圖呈核應准承租仰即來局訂立合同照章起租可也此批 
[誌謝]  
　　昨承振豫公司見贈勸業塲十二月份觀覽劵二十紙謝謝 
中華職業敎育社通訊 
[爲華工出洋事警告我國工業界（續）]  
（黄槱培） 
　　吾國工業界有一弱點經營愈小成績愈佳一至規模巨大辦理鮮有能完善者推原其故則一言以蔽之曰尙形式欠精神蓋其雇用工人之標準鐘點務求其多工資務求其廉而於手藝之靈拙工作之敏鈍不暇及也故其監管工人也恒問其是否常在工次從事操作而於彼所作工程之進行如何轉不察焉於是黠者百方偷懶取巧但求避管理者之耳目而悍者甚至故意濡滯以表示其功利不相侔之憤慨縱有安分守己之徒試問未晞而出旣嚑而回食不飽寢不安能有幾何精力以供終年不息之胼胝哉其迫於不通融之時間而取巧於有伸縮之工作亦無怪其然而辦理者方施施然以爲費半而功倍可謂盡辦理之能事彼安知乎名爲每日力作十數小時公事如何認眞而實核其工作成績亦至多不過五六成而已如此辦理不僅不德於工人抑背乎經濟上之原理方今武力消弭工業是競爭勝之道惟在經濟吾國工業不振自不待言而僅有之萌芽如此蕭索良匠已感缺乏今後且盡爲人用能不瞿然驚起急思挽救乎 
　　然則吾人將如何爲計曰一方整頓廠務改良管理之法務使用一人得一人之用工作一小時得一小時之出品一方甄别工匠增加工資使其執一藝盡一藝之長做一分工作得一分酬報人無棄材事無虚設經濟之道如是而已挽救之術其惟斯乎 
　　抑尤有進者目前最要之計增加工資實爲急須决行之問題蓋自歐戰以來以迄今後數年之内以物品缺乏而需要孔殷工業界遂操把持物價之權故無論内部辦理如何而營業上必大有發展之希望是以維持現狀爲目前第一步之挽救而挽留熟手工匠爲維持現狀之惟一方法增加工資又爲挽留工匠之不二法門况物料缺乏出品人知所居奇今以人材缺乏而增高工價原非二理百物昂貴工人直接受其影響今業主因以坐獲鉅利而出力之工人轉增困阨亦决無此情尤願有責任者之覺悟焉 
來件 
[穆藕初爲振興棉業事再上農商部書]  
　　農商總長鈞鑒謹啓者人生衣食住三者缺一不可惟衣料有四曰棉曰毛曰蔴曰絲毛織品歐美各國用之最多蔴織品易散體温但宜於夏而絲織品屬於奢侈品之一亦非人生所必需故四者中以棉織品爲最要而棉織品之在中國爲更要人口衆多需棉極繁國内棉花産額應較各國爲豐然一查全世界産棉狀况然後知中國不但不能勝人且與人比較反覺膛乎其後矣茲將棉花産額紡織概况列表說明並附陳數事另摺錄奉或亦愚者一得之見也我公軫念民生盱衡時勢植振興棉産之宏願行左右實業之大權挈領提綱以蘄實效虚懷側席不棄芻言敢貢所知以塵淸聽瀝誠上達祗頌德安中華民國八年一月四日穆湘玥謹上 
附振興棉業說帖 
全世界棉花産額 
　　世界最著名之産棉國凡四照現在産棉數量言之首美國次印度三我中國四埃及據一九一七年調查美印華埃四國棉花産額之報告列表如左 
美國一二·八○○·○○○ 
印度三·四○○·○○○ 
中國二·五○○·○○○ 
埃及一·○○○·○○○ 
　　我國面積廣大土質肥美氣候宜棉除江蘇浙江湖南湖北河南四川直隸山東陜西已開植棉風氣之九省外如安徽江西福建廣東廣西雲南貴州以迄西部高原河川下流廣漠無垠之地域大都宜於植棉我國宜棉區域如此廣袤幾與美國相埒而現時産棉僅及美國五分之一豈不愧甚苟自今以往舉國一致利用荒棄之田畝低廉之人工提倡植棉五年十年後産額之增多必大有可觀也 
全世界紡織業概况 
　　紡織業爲全世界最重要之一大工業因其能衣被天下故無一國無一人不需求供給也欲考察全世界紡織業之概况觀各國所有之紡紗錠數已可見矣據一九一七年調查世界全國紡紗錠數之報告列表如左 
美國北部　一九·三○○·○○○錠 
南部　　　一四·○○○·○○○ 
加奈大　　　一·○○○·○○○ 
墨西哥　　　　　六五○·○○○ 
巴西　　　　一·五○○·○○○ 
美洲其他　　　　二七五·○○○ 
英國　　　五七·○○○·○○○ 
德國　　　一一·七五○·○○○ 
俄國　　　　九·一二○·○○○ 
法國　　　　七·三○○·○○○ 
奥國　　　　四·九五○·○○○ 
意國　　　　五·○○○·○○○ 
西班牙　　　三·三○○·○○○ 
瑞士　　　　一·五○○·○○○ 
比國　　　　一·○○○·○○○ 
瑞典那威丹麥　　九○○·○○○ 
葡萄牙　　　　　四八○·○○○ 
和蘭　　　　　　五七五·○○○ 
希臘　　　　　　　七五·○○○ 
印度　　　　六·八七五·○○○ 
日本　　　　三·一○○·○○○ 
中國　　　　一·三○○·○○○ 
其他諸國　　　　二五○·○○○ 
合計　　一五一·二○○·○○○ 
觀上表可想見各國棉業發展之大概矣其紡織業最發達者當推英美日三國爲巨擊吾國人口占全世界四分之一而紡紗錠數尙未及全世界錠數百分之一而此不及百分之一之紡紗錠數完全爲我華商所有者僅及其半餘皆爲外商所經營者也 
　　我國紡織業之急待振興可參觀一九一七年駐華美國總領事最近出刊之商務報告由日本進口之棉紗布而恍然矣謹列表如左（表中每金元扯合華銀一兩三錢） 
棉紗占世界百分之五十分値二五三六六一○○金元粗斜文八十八分値二六四八三○○金元細斜文八十六分値三三四四九○○金元粗布七十六分値五三七九七○○金元細布三十分値一九一○七○○金元漂白布八分値九七七一○○金元共計値三九六二六八○○金元日本輸入我國之棉紗布旣占如此之巨額而我國出口運往日本之棉花値價一千零四十五萬三千五百金元出入相抵是年吃虧二千九百十七萬三千三百金元據上表看來即使日本一國棉貨一項每年輸出銀達三千八百萬兩長此以往即此棉貨一項已足制我人之死命况不止棉貨一項及不止日本一國已哉由此觀之我國紡織事業太覺落人後塵苟不急起直追自爲之而自給之則棉貨進口恐無已時而平民生計恐愈窮促提倡而奬進之刻不容緩已欲提倡而奬進之豈空言所能爲力者哉必也舉國一致上下一心實力奉行方能有濟則亡羊捕牢仍未爲晚也（未完） 
雜評二 
[道批感想（庸）]  
　　今日揭載之道批有可注意者其一爲南匯勸學所長呈控知事掯匿徴收費實情如何姑不具論第勸學所長雖由敎育廳委任而推薦者則爲知事且掌理縣之敎育行政爲縣知事佐治職之一勸學所長而呈控知事知事而爲佐治職所呈控則雙方之感情可知無論勝利誰屬而此後之不能融洽共事則無疑也 
　　又其一則上海縣民之呈訴買田被押賣買田産屬於民事行爲即有糾葛亦自有法庭處理如因僞造契據或其他不法情事而涉及刑事嫌疑亦非不兼司法之縣行政官所宜顧問更退一步言其事或關於契稅範圍行政官當然行使職權然短寫契價等等旣有一定罰則可循亦無拘押之理且上海縣知事固非不知法律者平日亦未聞有法外之行動何此案之離奇耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒談 
[警察] [  鑑齋]  
　　自民國成立凡地方自治皆設立警察以干民間瑣事夫警察二字之意何所取乃警者警於前也察者察於後也所以警察干事須先警於前而察於後也噫斯時之警察有此道乎 
老申報 
[旗昌輪船公司告白]  
（見光緒元年七月初六日） 
　　本公司各船自上海開往鎭江九江漢口以每禮拜之禮拜日禮拜三禮拜五黎明時爲定期自漢回申亦以此日爲出口之期路經南京蕪湖大通安慶武穴各埠亦停輪　客也船往烟臺天津以每禮拜三禮拜六黎明時爲開期自天津出口回申亦同此日其禮拜三所開火船至烟台則有本公司火船名米勒在彼迎候以轉往牛莊來往寗波除禮拜日外則每日下午四點鐘時開往自寗回滬除禮拜六一日外仍於四點鐘時開來茲將客人往各處每人納水脚列左計　鎭江銀一兩九江銀三兩八錢漢口銀五兩烟臺銀十兩天津銀十五兩牛莊銀十五兩寗波銀五角裝貨各水脚及揚子江各埠間路之客費向本公司各口岸之賬房問明可也本公司在各埠設有碼頭可使各船櫳近并有廣大頭等棧房以供頓貨於裝卸之先後其一切之事惟貨客自便至於挪動各貨本公司亦格外留心以期必無損破之處所有蒙托受各貨或在船在　必一例周妥可無遺慮若塔船各客每船派有中國管事其照顧張羅亦周到欵待不遺餘力每到各岸亦設法使諸客可安穩下船無怱忙擁擠之患焉經理人旗昌洋行佈告 
新拾遺 
[歐戰中之婦女] [  谷僧]  
　　美國女靑年會輔助法國婦女俾弗至爲戰爭中工作所困厄其方法有三曰簡單飲食休息體操於新鮮空氣之中而已他國疇不嘉讚法國活潑靈敏之特質其婦女則尤能以最高之勇氣耐苦之特質於此四載大戰中孜孜矻矻備嘗艱苦從事工作殆可謂以實業兵營助成前敵兵營之成功矣每日僅能於午時怱怱用膳一次其糧食復簡陋而鮮滋養料惟每日得新鮮空氣貯入肺中者十二小時而已 
　　美國女靑年會應法國各公司之請毅然以輔助法國工作婦女之安適爲己任其宗旨務使彼等勿思念其所失而輸之以正當思想使多作戶外運動以增其體力且竭精闡思盡其所能爲使彼等得正當之飲食及安榮之寢息此外則亦輔助美國婦女之役於法國者俾彼等毋損離母國時之强健身體欲達上述之目的故有所謂衆會公室備工作婦女之事畢休息其愛護處所則設於所謂美國醫院及在巴黎所謂皮初加拉醫院等處女靑年會之藍色三角旌旗懸空飄摇於上若此等處所者共約四十有三而美國婦女臂纏藍色徽章以從事護衛法美婦女者數達一百零十一云 
　　美國女靑年會之護衛固備矣而法國婦女之生活與常日亦大異未戰之前奢華靡麗裝飾新奇至是則盡易前行服旣尋常食復平淡甚有因糧食不足立於工作櫈前忽然昏倒者女靑年會則急以熱牛乳麵面牛油等分給於各廠舍各婦女略獲果腹始能合睫於晚榻其困苦情狀可見一斑 
　　至於適當之休息女靑年會以爲是乃萬不可闕而設法處此則爲其職分内事故於逼仄之廠舍臥室外復布置適當處所爲婦女晚間及星期日游息及作信縫衣之室室中器具務求安適如家中以供給彼終日勞瘁於機器之前或屈俯於工櫈之婦女至幼年女子則使爲有興趣之歌舞及觀覽有興趣之影戲且有縫補機器以代勞洗濯所及煨衣器以淸潔其工作衣服要其惟一目的務使雖在侵掠血戰之中而不滅其融融欣欣之意 
　　於廠舍之旁闢新場地派國中素諳體育操練之婦人任其責若網球籃球棒球罔不具備法女則衣美國式之靈捷操服學習競賽戶外愉快跑步之事本非法國學校中女子所習爲茲則因戶内過勞有此戶外之樂事精神收調和之效焉 
雜錄 
[世界小新聞] [  弋人譯]  
　　○美國之大温室温室爲近來盛行研究之建物主爲園藝促成之用吾國除上海略見一二外他無所聞日本亦僅供娱樂用而已至於歐美諸國則建者甚多然大都爲小温室今據美國烏依哇州農事試騐場之報告云該州有一温室爲美國第一大温室其全面積實占十二英畝約合吾國七十二畝可謂巨大矣 
　　○法國之巨額研究費法國巴黎大學昨年新研究中最重要之一即爲雷錠之研究其研究費爲二十七萬二千元内分二部一供研究雷錠之科學的效用一供研究雷錠之醫學的效用云 
　　○新發明之自動車從前自動車僅有齒輪一個近日美國紐育有人名愛司暗朗者發明一新自動車已受美政府之特許此車之齒輪有二在普通速力進行時僅需動前面之齒輪已足若欲特别迅速時則同時轉動二輪其時車之速力幾爲平當之二倍云 
　　○世界最大之堰堤與水力電氣美國北部加羅利奈州最近成功一堰堤應用之水電氣工事此工事與巴拿馬運河二者之混凝土工事均爲世界稀有此水力電氣計劃於洋奪靑河之峽部着手於一千九百十三年費四年之長日月始克成功平均出力四五·○○○啓羅弗打堰堤之高二二○英呎長一·三○○英呎底部厚一六○英呎上部厚二○英呎全長呈直徑一·六七八英呎之圓弧狀其間形成五千英畝（約吾國三萬畝）之廣大貯水場從此水頭得發出二○·○○○乃至七○·○○○啓羅弗打之電力又此工事使用混凝土之總量超過五○○·○○○立方碼其他三成係重一五噸之漂石天然石因供給此種石材特添加設備其費額超過一·○○○·○○○美金又使用之起重機凡五○個石材及砂礫（爲混凝土之材料）之堆積塲有六○英哩之遥水門汀不用捅裝而以貨車運至使用場動力機械室之長爲五○○英呎幅五七英呎總此工事之總工費達一○·○○○·○○○圓（美金）云 
　　○新發明之棉花代用品日本一國需棉極多然國内之産額不過七·○○○·○○○斤故每年從我國及印度美洲等地輸入之棉達八○○·○○○·○○○斤之多而其價格實有三○○·○○○·○○○元之巨因之日本朝野各士均亟亟研究棉花之代用但終歸失敗然今年橋本植物研究所長巳發見其代用品矣該代用品即植物學所謂之海藻屬於顯花植物日本東北地方産出甚多製造亦便現已受政府之專賣特許矣 
　　○燃料之新代用品因歐洲大戰之結果致發動機用之石汕之價格暴漲於是澳洲一部分之人士欲謀低廉之燃料代之據研究之結果以酒精爲最價廉而物美故自動車之燃料已漸改用酒精澳洲聯邦特開科學工業之諮詢會議討論使用酒精之適否後研究之結果知酒精一加倫之生産費不遇英金五辨士而其生産物較石油發動機爲多且使用亦便故現在各種引擎均謀改用酒精之法果能完全使用在澳洲農業者之絶大幸福也 
[我聞齋誌異錄] [  蔡陸仙]  
狐鬼之說近於迷信然以余所聞數則實又非妄誕可比特錄之以資筆談 
　　丙辰余供職平湖某醫院該院地近荒野前臨河浜一日薄暮時院中徐君適自外歸見河浜邊立一人兩目作深綠色炯炯有光線射人頭際如烟籠罩不甚了了令人見之不寒而慄徐君駭極大呼經余等多人出視已無蹤跡可追矣 
　　余齡十四余家遷居京口某氏宅中每入夜必聞天井中有鼓掌聲數起響聲甚巨及人出視則聲漸低而滅少頃則又起矣一夕有婢親見黑球一團由牆際滚出往來如風盤旋不已一小時始沒後余家遂遷室去 
　　狐之爲崇大江南北皆有其通靈者稱之曰仙最能擾害人或放火擲物作種種惡劇以故人咸崇敬不敢稍有觸犯顧狐之多者以余所聞見莫蕪湖若該地祀狐則儼若祀神偶見草狐出見羣呼曰老太至矣食物則任其攫食不敢稍有驚動尤必焚香致敬始已比戶皆然余有戚某世居該地家有一狐能共人言語惟不見其形一日余適住其家見一凈室内置有熱麵一碗忽如有人以筯將麵挑起離碗數寸懸空不墜詢知狐所爲也此則余所親見據此則狐鬼之說未全誣矣 
小說 
[醫生自述記（六）] [  君玉譯]  
（英國科南達利原著） 
　　貴爵曰可但須定而神毋少忽設聞聲息可立喚予醒予乃暗忖貴爵膽小如是設非癎發寗有是理予故莊容應之曰諾貴爵入睡可矣貴爵遂解衣就寢方取被覆其身時又探首曰博士汝須留意毋睡着予諾貴爵始寢予則兀坐火爐之次爐中無火桌上一燈如豆僅照見予身於時萬籟俱寂而貴爵鼾聲方隆予念貴爵旣防暴徒侵入何弗扃戶而睡必欲使予守夜意固何居聆貴爵言有類故招暴徒侵入者寗非怪事然此巨厦之中祇居停與吾二人而已其餘悉爲臧獲則行暴者又爲何人念至此樓下之鐘鏗然而聲自後每過十五分時必報其時刻夫此鐘聲實爲予之福音然殊不知再經若干十五分時始達兩句鐘也嗟夫讀者予初不料貴爵作此惡劇予聞室中鼾聲而予益羨睡味之甘而睡魔又復乘機侵襲眼皮不禁下垂每方睡去而予之良心似詔予曰毋溺而職致失二十金鎊予乃力爲振作思貴爵有所命予予必實踐庶不致有所藉口坐久之而予佳運乃至蓋樓下之鐘果鳴兩下矣予乃輕拍貴爵之肩貴爵立醒曰汝乃聞聲息乎予曰然適聞鐘聲已報兩下也貴爵欠身起曰然則汝且安睡予爲守戶但予喚汝之時汝必立醒予諾即解予衣一躍登牀朦朧睡去惟憶當予就寢之時貴爵危坐於燈光之下木然無動睡若干時忽覺有人附予耳曰趣起趣起朦朧間予問何事則曰渠至矣予曰渠豈即湯姆斯露西勳爵耶曰然曰來何事曰此時不遑告君然汝愼毋出聲予乃揉予惺忪之眼披衣而起則桌上之燈已熄而煤氣撲鼻知其熄實未多時而貴爵已牽予之袂使伏室隅頃之予聞門外果有足音起自南道但聲至細每行一步必停頓若干時似防爲人所聞者久之足音愈近乃有一隙燈光自門縫射入有聲鏑然似旋門上之鍵門閤見一人影匍匐門次爲狀乃類侏儒旣而一躍起奔入室中猛擊榻上者三予乃駿絶亡魂俄聞林梅貴爵呼救之聲予始如夢醒視之則二人方在扭毆林梅貴爵扼露西勳爵之喉露西勳爵則攔林梅貴爵之腰貴爵力竭乃呼予救予趨前助之勳爵始釋其手然予之肩已爲嚙傷貴爵推之勳爵乃仆於地吾人遂解其寢衣上之　縛其手足 
[自由談之自由談] [  翟逸父]  
　　和議叢談難産者孕婦分娩不易之謂也而我國大事如副座問題内閣問題及省議會議長等亦所在皆是即耳之熟爛望眼將穿之南北和議又復若即若離忽隱忽現此血淋帶頂之小娃娃（伍君朝樞有和會者吾人之兒女也等語）直未破胎而出呱呱墮地究不知難産乎或竟流産乎想亦爲母者平日不講求衞生未注重體育有以致之耳 
 
 
 

Page 15

 
 
   
 
 

Page 16

 
 
   
 
