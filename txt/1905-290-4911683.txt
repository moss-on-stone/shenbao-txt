# 1905 - 290 - 4911683

 

Page 1

 
 
[電傳諭旨]  
　　九月二十六日奉上諭順天府奏請撥王恕園等處粥廠賑米一摺所有通州王恕園等處粥廠並煖廠棲流所清眞寺回民粥廠加恩著賞給米一千七百石以惠窮黎仍著俟教養局開辦後另行變通辦理欽此同日奉 
　　旨呼倫貝爾副都統著蘇那穆策麟補授欽此 
 
 
 

Page 2

 
 
　　 
[論學堂仕進不宜混合爲一]  
　　古之教育爲任官用人而設故其所及也隘今之教育爲生存競爭而設故其所及也寛時勢旣異卽教肯寛隘之宗旨遂不得不因之而亦異中國自有停止科舉之諭海内人士望治喁喁同聲贊美而閱其會奏奬勵出身章程誘人向學餂以利祿尚非東西洋立學之本旨果也陳侍御奏請變通出身飭下軍機政務學務三處詳議利弊以垂久遠原奏陳義至高固不合大老之程度初不料朝中大老未經議覆而留學出身之商部某主事等駁斥陳奏抗疏力爭嗚呼新舊紛紜議論淆亂豈過渡時代所必經之事乎記者平心論斷竊以爲陳侍御之原奏雖未合乎國人之程度其立論自確不可易而某主事之所言熏心利祿無一而當於理也某言我國專制政體聰明材方之士莫不願出於仕進一途不知留學出身者漸漬宦情現身說法不可謂非切中之論而欲以此槪全國之民則大不可前年英國學校統計表全國學堂九千六百八十區學生有五百七十八萬九千五百餘人其卒業章程不過給一文憑耳未聞其盡趨仕進也我國户口之繁較英倫殆多幾十倍他日學堂大興則學生之數亦當有幾十倍試問學成而後　朝廷雖破格奬勵盡予出身卽可以學堂出身之翰林進士舉貢生監等名目爭勝於世界乎且格致醫學工商等科不盡爲作官而來也某又引孟德斯鳩之言謂君主以榮寵爲精神則以爲爵祿與虚名是帝王鼓舞天下之術此又附會西儒之言欺飾天下孟德斯鳩之本義不如此也孟所謂榮寵卽中國所謂禮禮之權不僅操於上而臣下亦可據之以爲進退（據嚴侯官譯本）榮寵爲君主治制之精神則必爲之法則爲之等衰而後能發其自致之情承其道德之乏並非擁此爵祿名位等於趙孟能貴能賤之性質故專制國家絶無榮寵之可言也今某主事原文旣謹守專制矣竊恐其所謂榮者非眞榮也其所謂寵者非眞寵也近年以來朝野上下之屬望留學出身者日益懇切而乃文飾西書以欺全國吾國民豈任受之某言上流人士不思作官國家必禁錮學生終身而後可此更强詞奪理幾於無意識之言論矣學堂爲造就人材而設則學堂原爲儲材之地凡光電汽化農工商礦醫生律法各種科學之人材無不由此而出然如上光電汽化云云初非志在一官願附於聽鼓之人數也故謂趨仕進者必選自學堂則可而謂入學堂者必趨於仕進則斷斷不可學其所用用其所學無論如何改革總不能出此範圍之外禁錮不禁錮在專制國官吏之能力而已何容預爲之計耶某言大學甫立專門畢業尚在十年以後此十年中仕途將仍爲科甲捐納所盤踞不知朝廷用人前數年用羅豐祿伍廷芳今年考試留學生十年以内革新志士將見柄用舊有之科甲捐納漸失權勢彼留學出身者正不必鰓鰓過慮也某言日本用人皆在學堂卒業領有文憑之人而以陳奏爲忘本之言其言似矣不知教育之事專以製造國民爲主國民教育近分普通職業二種而專門職業種類尤多一校之中分若干學科一學科之中又分若干課目蓋世界競爭庶務繁賾分析種種門類乃能勵實學而應世變括其宗旨在乎生活之競爭不在祿位之尊貴夫固顯然可見且卽以日本論大學卒業生每年幾五六千人居官治事者半散在民間者亦半如學醫者爲醫師學律者爲辯護士之類不聞出於仕進一途也總之我國學務方始萌芽章程組織當求完善而留學出身者乃有此仕學混合之言妨礙教育是不可以不辯 
[俄人覬覦蒙古礦產]  
　　二十五日北京電云有俄商某現與蒙古格拉沁部屬商議欲在呼嗒呼森（譯音）開採金礦已備有資本金一百萬盧布而於未經開始採辦之前叧備銀一萬兩以運動中國政府譯字林報 
[協議滿洲善後事件]  
　　二十五日北京電云中政府因日俄兩國駐紥滿洲之防兵爲時過長或致肇事擬以新練華軍代之現在外務部正與政務處協商此事惟日俄兩國能否允從尚難逆料譯字林報 
[德國定期撤兵]  
　　二十二日青島電云德國現駐高密及曹州之兵隊定於明春盡行撤退往屯青島探聞此命之來係由德國鑒於山東之平安及中國所辦保護山東鐵路之警察實能有濟之故云譯德文報 
[秋操開始]  
　　二十五日河間電云新軍秋季大操已於今日由袁宫保鐵尚書開始督視守備京師道之　軍與自山東派來之南軍相合會操并探得今日最後之操爲騎兵隊此次操練之規例及陣法俱大有進步觀者莫不爲之大感動僉謂五年來進步之速實非淺鮮云譯文匯報 
[信業抵制美約]  
　　本埠信業同人於二十四日二點鐘又在南巿信業公所會議拒約事到者數百人由林君保涵請嚴君承業代表該業宣布宗旨繼請戈朋雲錢文史姚義門周廉生林大松朱玉堂尚志雲翁文樵周林慶諸君次第演說大旨謂美政府提早開議院之說今竟食言其故實因疎通之謬說我儕務勿爲其所惑以冀保全抵制之力云云末由嚴君宣讀辦法四條一廣刋傳單隨地佈發務使全國人人盡知抵制二見有售美貨之鋪雖有别貨均視作美貨一體不購三如有託帶美貨標本者槪不受寄四立告各埠同業照滬加緊辦（外） 
[贛省學商兩界請廢工約原電江西]  
　　贛省學商兩界恐美國開議工約時略改一二以圖塞責爰於十五日逕電駐美梁欽使及外務部並函致駐滬洋貨號客一律停辦美貨省垣及城鎭各洋貨家仍皆門懸木牌大書工約不廢誓不添辦美貨字様並於省垣設拒約公所輪流稽查美貨總會分會始終聯絡一氣不爲浮言所撼兹將致梁欽使及外務部兩電照錄於後華盛頓清國公使梁鑒工約不廢請勿允北京外務部王大臣鑒不用美貨全省一心工約不廢請勿允（南） 
 
 

Page 3

 
 
[紀安慶開拒約特别大會安慶]  
　　十七日皖省學界因武君仲英到會開特别大會於明倫堂二十一日又開特别會先期由學界中人親持傳單分請各商號主屆時蒞會是日雖大雨如注而到者約千數百人以商界到者占多數先由拒約社王君舒君等依次演說武君以商學界如此熱心亦卽登壇演說約歷二小時聽者莫不鼓掌演說畢拒約社中人請各商簽字聲明不銷美貨否則亦不相强各商號皆激於義憤一律簽允迨念二日學界拒約諸君又在義渡局集議定於念三日請六碼頭夫頭念四日請布業各商念五日請洋貨各商念六日請煤油藥材各商當念三日拒約社王君浩如王君肖石曁某某四人備酌於西誠信館宴請各夫頭時均允嗣後凡屬美貨各工人一槪不運如有查出願甘重罰爰擬念四五六等日照此辦理公請宴會嗣後查出再有運來美貨除提出充公外另行議罰云（詩） 
[膠澳津鎭鐵路交北洋大臣與德人力爭廢約天津]  
　　山東紳士禀請商部自辦津鎭鐵路經商部咨行北洋大臣核奪嗣經北洋咨覆商部謂德人自訂膠澳之約後該省路權幾於全在在人掌握此項草約能否作廢應請外務部酌核辦理復經商部轉咨外部兹探聞外部已將膠澳全約及津鎭草約各全案咨送北洋請其與德人力爭務欲逹其必廢之目的不知北洋大臣若何辦理也（光） 
[奏請鹽價米捐彩票三宗開辦鐵路北京]  
　　日前皖撫誠勳有片奏到京略謂接安徽通省京官函稱鐵路體大物博皖省財政支絀不得不就地籌欵先造一路以爲權輿擬仿照贛省鹽斤加價及各省開辦彩票並加抽米捐爲各項經費此外一切可籌之欵但求無碍民生隨時公同查議叧函商辦請據情奏咨前來奴才伏查皖省自辦鐵路洵爲振興商業之要舉惟興造必先籌欵而籌欵之法尤貴合宜所稱酌加鹽價米捐及設立彩票三宗他省或已奏准或經舉行皖省仿而行之旣係紳籌紳辦自不至有所擾累但米鹽兩項曩因認解賠欵節經加捐奏明在案今皖省以本省之財興本省之利與前事兩不相涉且不經胥吏之手亦無流弊除嘱各紳詳訂章程叧行呈明辦理並咨商部查照外謹會同署両江督臣周馥附片陳明云云聞已於十五日奉硃批商部知道（號） 
[照會開議廢撤蘇杭甬路約北京]  
　　蘇杭甬鐵路廢約自辦一事前經盛大臣電逹商部請轉咨外部照會英蕯使迅飭銀公司英商開議兹探得政府已切實照會英使惟不知該使如何作復也（號） 
[贛撫咨覆緩設無線電報江西]  
　　贛撫胡中丞日前接准直督袁制軍電政大臣吳侍郎咨會江西應否設立無線電報以期一切重要事件可以秘速等因中丞卽轉飭派辦處核議詳覆旋據覆稱近日司庫空虚無欵可籌請暫從緩設容侯司庫稍裕再行詳請開辦中丞已據情咨覆矣（使） 
[季承乏武備總辦杭州]  
　　浙省武備學堂總辦伍元芝被劾革職瑞興接署撫篆後以是差關繫軍政重要當卽派委前署杭理事同知三六橋司馬多承乏并兼帶武備小隊尅日接辦因三司馬曾充京師大學堂提調及游歷東瀛故也（改） 
[考試赴比留學生榜蘇州]  
　　蘇省高等學堂申送學生蔣琪等七名聽候考試出洋赴比國畱學本月十六日在蘇省學務處考試現已於二十二日出榜兹將考取學生姓名錄左　瞿宗照吳應樞蔣琪郭宗元（基） 
[擬飭留學生監督籌議學費畫一辦法武昌]  
　　湖北總理學務處咨據駐比楊星使言各省留學生因學費不一紛擾請示辦法鄂督張宫保當集學務中人商酌擬飭留學生監督會商禀明欽差大臣酌中平均核一定數再由各省商酌籌給統歸一律以息紛爭而重學務（位） 
[再誌私鑄銅元案鎭江]  
　　京口八旗右翼協領蔭濃之子蘭臣私鑄銅元經江督訪聞飭何協戎德煇密拿解寗訊辦屢紀前報兹聞蔭蘭臣在省經江寗府提訊後供出此事實由伊督蔭三米子蔭四米子二人起意一切鑄造售信賣各事皆由伊等持云云故江督會同江寗將軍札飭京口副都統拘拿蔭三蔭四歸案訊辦詎該犯等早已遠颺業由奎仲運統制會同地方官及駐防各營嚴密查拿已逾多日尚無著落乃日昨奎統制據蔭四家屬禀報蔭四逃至杭州所屬之塘四地方刻已患病而亡統制得信遂派旗營佐領朝霖生馳往該處會同縣官開棺騐視是否虚眞僞云（此） 
[贛省銅圓廠不滿人意之原因江西]  
　　省垣銅元廠每日可製一百三十萬枚餘利甚鉅欲思染指者不知凡幾近日外間嘖有煩言其原因約有數端一自文案委員禀請照工匠按工價加倍分紅之例加倍給發薪水總辦大加申斥立卽另委文案因此該局員司不滿意於總辦二爲官錢號禀稱銅元每包内有未印花銅餅撫憲大怒面加呵斥三爲各工匠加倍分紅一律停給祇給工價於是各工匠感有怨言四爲上憲委員三四名盤查庫料帳目外人頗疑其中必有舞弊情事五爲裁去印花藝徒八十餘名各項藝徒八十餘名於是各藝徒卽向某某等索回領去三月脩工因此紛擾不已積此數因故日來銅元廠總辦頗不利於人口恐不免有風潮之起云 
[英兵艦駛入鄱陽湖續江西]  
　　前報紀英國兵艦司乃普駛入鄱陽湖一節兹悉該兵艦初因水淺駛回旋秋水纔漲四五寸卽行上駛直至省城尚欲乘水勢再上樟樹鎭一帶測量水道撫憲胡中丞以該處非通商之地兵艦游歷恐居民驚疑立飭南新兩首縣江馬兩大令親往會唔該兵艦管帶商請速行出境 
 
 

Page 4

 
 
管帶當卽應允水勢亦漸退乃駛回長江一帶（使） 
[唐少川自印度返粤廣州]  
　　西藏訂約大臣唐京鄉紹儀由印度附利升公司輪船於十九日抵粤暫在花地小駐使節（寒） 
[政府會議巴塘設官北京]  
　　日前政府天大臣會議巴塘匪亂現已剿撫漸平惟其地方竄遠民情兇悍必須添設專官方足以資控制一俟肅清後擬卽奏請以四川提督移駐巴塘並添設道府各一缺選擇幹練廉明通逹治體之員請補俾期鎭攝得宜並議飭查該處閒荒地畝一律開墾以安流氓（火） 
[會議歸併職官辦法北京]  
　　政府王大臣近日屢次會議改定官制裁併衙署各節其大致擬將各部郎中等缺裁撤添設丞叅並改定官職名目其吏部學務處併爲文部兵部練兵處併爲武部户部財政處併爲財政部提督衙門歸併巡警部惟都察院大理寺一律裁撤因所議甚爲繁冗意見時有紛歧是以遲遲迄未定議云（龍） 
[照催勒令劉學詢囘粤廣東]  
　　英商匯豐銀行因按揭款項與宏豐公司將劉學詢家產作抵禀由該國領事照會督憲札縣出示迨後劉紳家人禀訴復由英總領事照會督署以此案當日劉學詢立有親筆字據又有劉渭川經手請傳劉渭川到縣查詢及電致江蘇浙江南撫部院勒令劉學詢一月内親自向粤料理等情均經督憲札縣在案近日督署復接英領事照會查詢此案惟督署未據南海縣禀復因此督憲日昨特札南海縣將辦理情形禀復矣（暑） 
[電飭安置東三省難民北京]  
　　據政府中人云日昨軍機大臣召見後卽行電致奉天將軍趙次帥云面奉諭旨悉前電奏内稱東三省難民甚衆困苦不堪等情現届節交冬令深宫厪系彌殷卽著趙爾巽妥籌安置加意撫卹勿使流離失所（帝） 
[商部編定章程文牘北京]  
　　商部將本部開設以來所有批准之禀呈說帖及章程函件分類排印出版以憲有志商務者聞不日卽可出版（露） 
[統領蘇捕飛划等營徐錦堂副戎禀蘇撫文（爲元山攻匪並請卹銀事）]  
　　竊於本月十一日亥時奉憲台傳諭巡緝東西兩山卽於是夜子時率蘇捕快船十一隻開由木瀆十二日天明到胥口時歐陽副將署太湖右營周都司共率砲船十一號亦到胥口互商後一同開船出口行四十五里卑營船小行速在前卽到元山詎該山脚廟内沿山樹林均匿有光蛋見卑營師船駛近正欲登岸該匪卽開槍拒捕互有擊傷緣該山壁峭崖仰攻猛擊致斃勇丁二名受傷勇丁一名領哨陳桂芳亦受傷太湖炮船遥擊數砲守駐湖中卑營快船擊至申未之間快船十一隻已損壞五隻因該船發炮攻擊時久致有震脫船頭者有震裂船身者水浸船中恐被沈没不能接戰開到對山急用棉絮和泥塗塞該匪等夜間卽乘機逃逸十三日天明詢據民船云該匪等有船十三隻昨夜過此往南逃去恐入湖州當日卽與歐陽副將分路查緝該副將開回東山標下率快船往南緝至　華鎭分勇一半起岸翻山到小灣一半駕船沿山到小灣仍無匪蹤又巡至明灣因是日風大船小不能出湖卽停明灣十四日午前鍾米兩管帶率船輪拖到明灣是日下午風小同開出湖商議往湖州分追標下又慮該匪等繞山北竄無錫宜興緣該處空虚是以卽飭米管帶回巡無錫宜興一帶去矣標下當與鍾管帶巡往湖州屬之伍浦義臯兩港查得該匪等於初八日刧去義臯當鋪海營洋槍子藥又巡至湖屬之楊漊詢據該處民人云該匪等由烏程轄之東橋村進口往南而去標下卽與鍾管帶分隊由楊漊西南追緝鍾管帶由楊漊東南追緝此次元山拒捕查係董道奎爲首該匪黨約百有餘人所有卑營斃勇二名陳起法丁順法及受傷領哨陳桂芳勇丁劉金生擬請照軍營陣亡受傷例分别給發卹葬養傷銀兩以示體恤所有前項攻匪情形並擬請卹葬養傷緣由理合其報（榮） 
[俄國拘留艦定期囘國]  
　　聞拘留俄艦水師提督斐君自得本國來電商准中國將軍裝一律發還趕速駛回後連日派員至製造局起運刻已擬定今八日起程出口昨由駐滬俄總領事闊君據情照會滬道矣（臯） 
[俄兵囘國]  
　　二十五日倫敦電云駐哈爾賓路透訪事報稱俄人現在頗有蠢動之勢北路諸鐵道刻正載運兵隊及戰具等項陸續回國惟尚有若干隊恐於冬季前不能一律運回華俄銀行已預備在滿洲南部重行開辦譯字林報 
[日皇巡閱海軍]  
　　二十五日東京電云今日日皇大閱海軍適值天氣温和故景象異常美麗而人民歡欣之狀更堪贊美操演之戰艦計一百七十五艘叧有英國戰鬥艦十三艘處於日艦隊第一列之前當阿斯麥艦停泊時日皇召見海軍將校及外國海軍士官迨至操畢日皇卽下詔而散當閱操時皇太子及各藩王皆在侍譯字林報 
[俄革命之影響]  
　　二十三日倫敦路透電云握騷地方之社會黨現在發刋檄文謂將以强迫手叚阻止選舉國民公會委員之舉譯字林報 
[德皇嘉獎駐俄公使]  
　　二十五日栢林電云德皇已定議將頭等黑鷹寶星奬贈退任駐俄公使愛爾佛斯本伯爵新簡之駐俄公使則爲近任丹國欽使福村君譯德文報 
[英俄立約]  
　　二十五日栢林電云得俄京報告謂駐英俄使盆根度夫伯爵已奉旨給假協商英俄立約之事 
[摩洛哥交涉]  
　　二十五日栢林電云德法兩國政府已將接受之摩洛哥約章之同式公文遞交摩王譯德文報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬城官事]  
　　山西採辦書籍委員候補知縣姚義門明府明德昨詣道縣拜會禀見○候補知縣張杏農明府毓麟昨至道縣辭赴蘇省○二十三七鋪巡局委員汪晉嶠二尹鳴謙昨詣道縣禀銷病假○候補知縣季厚堃明府奉滬寗鐵路購地局總辦林訪西觀察委爲督同遷坆季員昨日接札往謝（近） 
[户部銀行經理拜客]  
　　户部銀行特派候補知縣焦大令發昱爲上海分行經理候補知州席剌史裕光爲協理昨日偕至製造局拜會總辦魏觀察（欣） 
[諭飭補濬都召浦河道]  
　　浦東上南川交界之都召浦河道自去年禀准開挖後因冬春雨雪載途由該處河工董事謝朱諸君禀准本縣汪大令緩至本年秋後水涸農隙補開在案兹已届期昨經汪大令發出照會數道飭差行知二十二保内各圖董保予限一月完工兹將諭單錄下爲諭飭事案照挑浚都召浦河道因上冬今春雨雪連綿嗣值東作方興恐妨農事未及一律竣工由董等禀請緩俟秋後補挑在案兹已秋深正水涸農隙之時亟應補挑以竟全功除示諭外合行諭飭諭到該圖董保卽便遵照乘此天晴水涸農隙之時多集人夫赶速挑挖予限一月一律如式告竣勿稍延悞干咎切切特諭（近） 
[派弁交卸俄船軍械]  
　　寄存滬南製造局俄艦卸下之各軍械奉飭交還迭誌本報昨經該局總辦魏觀察會同南北洋水師總統薩軍門各派弁勇至碼頭照料交卸（欣） 
[限拆凉棚]  
　　本城警察總巡朱森庭明府現因將届冬令城内外居民所搭凉棚尚未拆去恐肇火患故於昨日飭傳各鋪地甲諭限月内一律拆凈並出示遍貼各處俾衆週知（欣） 
[店夥吞煙]  
　　昨日棋盤街萬泰來酒店夥王桂堂不知因何吞服生煙施救不及而斃卽經店主棺殮（見） 
[大令騐屍]  
　　英租界鄭家木橋堍王合順箍桶店學徒黄阿祥年十五歲前晚與十二歲小學徒王阿根口角經店主王三和喝散次早見阿祥神色有異知爲服毒卽送仁濟醫院求治醫生云已不及著卽擡回甫至店門氣絶身死店主投報捕房轉飭三圖地保唐全坤報縣汪大令於昨日下午蒞騐仵役報稱並無傷痕委係吞煙身死當飭塡明屍格時有屍父黄紀園投求伸寃大令諭著王三和備棺收殮交屍父具領併飭將王交捕房帶回候解公廨訊明有無别情再行送縣核辦（見） 
[責懲華捕作竊]  
　　美捕房七百七十二號華捕梁全生竊王秦氏家小圓椅寄存粥店爲六百六十二號捕拿獲已紀本報昨由捕頭傳齊失主見証與該捕一併解廨請辦襄讞孫耳三明府會同美副領事安立德君訊之失主王秦氏供是晚忘閉大門致被賊人竊去木盆一只内浸衣服數件又小圓檯一只後由華捕梁全生查問同至粥店取回是實傳訊粥店夥樂正裕供梁捕於一點半鐘先寄木盆濕衣後寄圓檯三點鐘六百六十二號捕來問據實告之至四點鐘經梁捕取去質之梁供一點鐘巡至王秦氏門首適有賊人竊物一見小的棄贜而逸小的以賊被逸去不能回告捕頭因此將物寄存粥店俟落差時帶回捕房孫明府以該捕供詞支離顯有不實商之安君判責二百板枷號十四天期滿後發押西牢三月（見） 
[紀順記號與永平火險公司涉訟案]  
　　江西路第一百十七號之順記號於西歷千八百九十六年十二月十六號起由永平火險公司之經理處保有火險銀五千兩今春（卽千九百零五年）五月二十九號有順記號主人向永平公司聲言謂該號已於是日二十六號焚去一切貨物皆被火毁並携有被焚各種貨物清單一紙伿索賠銀兩永平當卽往查見焚毁之處並無所開被焚貨物之蹤跡因不肯認賠順記遂延哈華托律師向英按察使署控告永平不應抵賴賠銀之罪請爲追究被告永平公司亦延律師高易聲辯所以不肯賠銀之故旣由兩造律師互相辯駁雖各執一詞而順記被焚後並無貨物之灰燼可考顯係僞辭無疑故後由問官將兩造口供及查得之証據勘實後確知順記所開貨物清單實係僞造永平理應不賠遂判曲在順記除火險銀不賠外一切訟費皆由順記清理 
[覆訊盜用帳銀案]  
　　德商裕豐洋行延佛衛律師控司事孫曉峰盜用帳銀前訊各情已詳本報昨晨十點鐘德繙譯官師謀君蒞廨會同讞員關司馬研訊孫曉峰延穆安素律師譯稱查德中和約凡德商控告華人案件應照華例定讞故欠銀之案除賠銀外不能辦罪三年前美豐洋行控劉玉清欠銀中西官斷令繳還半數銷案今請堂上比例佛律師言被告初用空洋三百三十餘元自本年西三月起迄七月止用空銀三千餘両以歷年積計幾及萬金之譜原告洋人供行中帳目本年起親自經理查孫所交帳單簽字前後數目不符顯係舞弊孫曉峰供商人所開之帳與華文數目相符可以查騐訊至此因時已向午司馬商諸師君判孫改押本廨餘人各退俟補傳人証覆訊（見） 
[准予銷案]  
　　吳良奎控沈榮富欠銀牽涉日商章意心讞員關司馬正在飭差恊提昨由日本律師村上君投案聲稱此案已經料理明白請卽註銷並據陸舌儒律師陳明料理原委襄讞孫明府准予銷案（見） 
[上海縣案]  
　　蔡生榮控平炳成誘拐伊妻張氏汪大令飭差持文至杭關提張氏到案於前晚訊究張氏供爲紗廠女工丈夫時將婦人毆打兼之衣食不周致被廠中工人平炳成勾引成姦復被拐往抗州求宥蔡供箍桶爲生無力再娶乞恩懲辦給領大令斥氏犯姦背逃判掌頰一百下交蔡具結領回管束○吳郁氏控夫堂弟吳子仁受張文祥勾串盜賣故夫遺田迭經大令提集人証訊將吳張收押在案前晚復訊吳子仁供堂兄吳子裕死後有地九分四釐與張義生合一方單由張文祥私自裁開糾小的頂名盜賣與洋商爲業計洋一千有零小的分得五百元是實大令核與訪查情形相符質之張文祥一味推諉大令判鞭背二百下與吳子仁還押限五天各繳洋四百元如違血比○浦東二十二保廿九圖沿河塘新漲灘地並不升科完課所產蘆臣槪由塘長陳鶴樓割售私肥賄嘱劣董徇庇兹經汪大令訪明提陳到案訊究陳供柴係某某等人收割語甚遊移大令判押候查明復訊○戳斃高洪文之兇犯湯金根亦提復訊仍供高邀小的出外行至八仙橋彼此戲撲高忽憤怒拔刀欲戳故而執住伊手還戳倒地大令斥其所供不實喝鞭背五十下狡執如前因判還押再究（近） 
[局事瑣記]  
　　裏鹹瓜街永義昶信局夥周阿毛　投十六鋪中局誣報搶洋經局員陳二尹訊判照數賠繳迄今多日仍未繳案昨飭地甲往催旋由該信局主某甲投局禀稱周已將洋賠楚求請銷案二尹准之○陳老三手持綫布等物形狀慌張行經南巿新馬路被包探拘獲解至工程局經帮審黄二尹訊無行竊証據從實交保開釋（欣） 
[英美公廨晚堂案]  
　　阜昌砂石公司執事徐俊卿控徐順興 
 
 

Page 10

 
 
木作主徐阿毛積欠貨洋一千餘元前晚奉關司馬研訊徐俊卿因病未到遣夥姜寶康投稱本年正月徐向公司定購拷石五千頓砂泥五百頓每頓價洋一元六角五分于四月底止取用一千餘頓除收欠洋連退貨運力共一千餘元延約不付奉諭邀人理處不明求請追究質之徐之司帳莊正庠供所定頓數到期不交合同上書明罰洋五百元且至四月底止照定貨祇有四分之一致小的所包洋東房屋不能竣工受虧頗鉅現求明斷司馬以兩造各執判仍各邀公正人理處○德商泰來克控倪榮華以地騙銀奉訊判令交保議處在案日前司馬飭差將倪著保交案帶比倪供已繳銀一百五十兩尚有三百五十兩一時難以移調求恩展限司馬判交原保限七天先繳五十兩其餘限一月繳楚○妓女花黛玉投廨喊求超豁已紀本報前晚亦奉司馬研訊供姑蘇人年二十二歲八年前由生母帶領來申賣於雙桂堂尤小金家得洋四百元逼令爲娼現欲從良被龜鴇霸阻爲此投求超豁司馬判發棲流女所擇配○沈頌銘欠英婦白蘭特銀両控奉押追在案近沈在押患病由原差禀知司馬於前晚帶案騐視屬實判姑交保俟病痊從速理處違干究辦（見） 
[英美公廨早堂案]  
　　虹口晉錩牛行主禀上禮拜五有菜牛三百十八頭在招商局碼頭下輪裝往威海旅順等處是日因關單未妥將牛拴縛馬頭過夜次日忽少二頭有人報信一頭在浦東朱雪榮牛奶房中卽住認領詎朱索酬洋二十元因此報明水捕將牛牽回兹奉解案請斷朱雪榮供牛由鄰人牽寄並無索酬之事明府商之美副領事安君判牛歸還失主從寛免曾○工部局掃坭車工人蘇根榮控塌車夫章阿谷在白大橋碾傷足指求斷章供因車載貨太重偶一不愼所致中西官判章給被告養傷洋十元完案○繅絲女工金朱氏控包車夫王何明調戲請究明府訊得王並無調戲証據兼之該氏所控支離判從寛一併開釋○美最時洋行控兪逹福竊絲帶等物問官以美最時係德國商人應歸禮拜六德領事訊理仍着捕房帶回管押○張阿三竊張長生車照一張布衣二件由捕請究判阿三責百板管押七天贓交失主○二百號捕送乞丐陳阿大請爲安插明府判送新閘庇寒所留養○小工李阿狗張坤林沈桂榮等前晚在四馬路西首余塘桂炒麫店吃麫爭毆經余鳴捕至店詎李等竟敢毆捕扯碎號衣後由七百三十號捕將李等拘八捕房昨晨解辦判李等三人各責一百板枷示三天○捕送扛貨狂喊之李德意瞿阿木李阿坤王阿根請辦判從寛各責二十板（見） 
[法租界捕房發落]  
　　王阿六竊某東洋莊蔴袋二十隻昨由陳大令提案看照斷重責二日板斥釋○車夫周生甫竊太古棧房蔴皮一捆亦著照斷贓給失主周責五十板釋出○瘋漢李金寶在途胡閙由捕拘究大令飭探送至東新橋街交家屬收管○廖朋岐禀被姜阿順竊鞋子一雙請究當堂抄出當票甚多供在南巿竊來大令判重責四百板○馬夫王可二駕駛快車巡街捕　阻不理拘請究罰大令判罰洋四元充公○某甲竊麵粉一包抛贓朱阿二小車上爲失主尋獲拘究大令判笞五十板贓還失主○包車夫蔡三紅禀張桂生竊取車燈請辦大令判責一百板○流氓嚴來生至某姓家冒收柴帳爲店主扭訴捕房解究大令判責一百板○積竊周阿六迭次犯案前日又因圖竊爲包探拘獲請究大令判重責四百板驅逐出境○韓根生宋書堂將梁孫氏田畝硬行圈入圖賣被控奉訊禁押在案兹因黄公廨叧案控發昨日廨差王慶倩暫行帶回質訊大令准交該差帶去（居） 
[美租界捕房紀事]  
　　某西人醉臥百老匯路由一百七十一號印捕帶人捕房押候醒釋○包車上所有警鈴自經工部局諭禁後犯者以違章論前晚有翁富記乘坐包車行經崑山路將鈴亂響由一百六十四號印捕拘入捕房捕頭以其初犯從寛開釋○住天撞路之王阿海投捕房報稱對鄰王泰記車行中人時至後門大便喝阻不聽反敢擲碍喧鬧致將窻上玻璃擊破請究捕頭准之○必勒荷蘭水馬車昨日道經西華德路將劉孟榮東洋車之車擋撞斷由捕將兩造帶入捕房旋由馬車夫王春全賠洋若干了事（古） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
G>　　新會伍光建編輯 
　　物理學教科書靜電學出版 
　　洋裝一冊價洋六角 
　　新會伍先生留學英國大學有年爲理科專門所編物理學由英文各教科書中採譯而成已由本館陸續出版其力學熱學磁學三部久巳風行此書材料之富理法之新實駕日本丹波柴田等合著之物理學及酒井物理學等而上之若就目前已譯之物理學而言則此書之程度巳可謂登峯造極而爲科學界中甚有關係之著作其中理論實騐諸項深邃之處爲舊籍所未載者甚多卽至一詞一字之間皆由西文原意咀嚼而出於研究科學者甚爲有益現出靜電學一部靜電學僅爲電學之一支尋常教科書中不過數帙已畢此書篇帙甚巨其內容之宏富可知其中述電平電量電劑電積等分析明顯推算綦詳挿圖豐富無不精細洵爲近世希有之善本有志理科者對於此大著作發現之感情果如何乎　漢口上海廣州　商務印書館啓　　　　　　　再本館理科書籍日益增多以適各種程度之用茲彙列於下 
著作者　理科書目　出版　程度　價銀伍光建　物理學教科書　已出四輯　中學高等　一元七角謝洪賫　物理學教科書　已出　中學　二元同　化學教科書　已出　同　一元同　生理學教科書　已出　同　一元本館編　格致教科書　已出　同　五角杜亞泉　化學新教科書　卽日出版　同　一元二角同　物理新教科書　現印　同同　普通植物學　已出　同　一元同　普通鑛物學　已出　同　八角本館譯　動物學教科書　卽日出版　同　八角同　地質學教科書　已出　同　一元二角同　地文學教科書　現印　同同　天文學教科書　現印　同廖世襄　生理學教科書　已出　同　二角半謝洪賫　理科教科書　已出　高等小學　八角杜亞泉　理化示教　　已出　同　二角半高愼儒　初等物理學教科書　已出　同　二角杜就田　理化學大意　已出　同　四角同　博物學大意　已出　同　四角　　印花執照原箱批發 
　　新到頭等各色衛生衫褲均有印花執照銷流內地原箱批發格外克己各色長毛絨各種皮手套企頭大呢絲絨海虎絨靑種羊俱全此佈　悅生棧啓 
　　全昌金鋼鑽 
　　本號向外洋運到金鋼鑽其價自三四千元至數十元不等劃一不二老少無欺帽正耳圈環曲戒指均備現移至三馬路西口跑馬廳禮拜堂隔壁安康里內德律風一千七百零四 
　　尋孩 
　　廿二晚七點中走失男孩六歲口操蘇音名允福面長方梳小緶札紅繩身穿花布斜襟短衫棉襖足穿白襪元布工浦鞋面元布夾褲如有仁人君子知其下落送信法界陳家木橋瑞和鷄行謝洋十元送到念元决不食言 
　　全亨告白 
　　本號日前在各洋行定下貨物請卽抄單前來接洽以便理直限以九月底爲止倘有逾期不來乃係自悞此佈　乙巳九月廿二日白 
　　邵萬生號醉蟹上市 
　　本號常年佳製透味醉蟹按時發售恐貴客賜顧不及週知特此佈聞　主人告白 
　　浙湖上海老紫陽觀醉蟹上市 
　　本號年常佳製美味醉蟹糟蟹醬蟹今又新增各種罐頭食品以及採辦蔣字茶腿雞魚肉茶腿等鬆四時糟醉各色醬菜花露藥酒治病菓粉各貨均屬道地價亷物美早經四遠馳名凡蒙　士商賜顧請認明南北两家南在法界大馬路中市北在英界三馬路晝錦里第五家便是庶不致悞 
　　嫩面玉容散 
　　此散治男女面上油膩黑氣烟色酒刺雀班暗晦等患每晨搽擦自然嫩嬌滋潤清秀眞整顏妙品也每瓶三角每洋照拆四瓶 
　　上洋二馬路中市京都天寳齋便是 
　　衍慶丸眞能易子 
　　種子丸之騐惟二馬路京都天寳齋第一余望子情切購服身壯體健去冬果舉一子喜以誌謝　浦東姚守梅啓 
　　　　　　　　　　各埠經售雲龍鳳凰兩牌香烟廣告 
　　雲龍牌　鳳凰牌 
　　本行龍風雨牌紙烟性旣和平味 
尤香厚久巳馳名四逺矣近來愈推愈廣　銷路更多曾經各埠設立經售各家以便紳商就近購 
取至尚有未立之處如願承斯乏儘可 
與本行訂立合同代爲銷售兹將各埠經售家列左 
凡蒙　賜顧請認明後開各户往購可也 
　　上海城内泰昌　恊泰生　鼎餘　南市萬泰隆　萬生　德馨泰　大甡祥　阜生昌　阜生　生大　裕大　萃昌泰　張恆豐　源隆昌永生　協生　愼和　協和豐　老祥泰　德泰仁　豐和　鴻生　久大　義茂成　順利　日昶　立昌　法界陳萬康　義大甡　仁大昶　仁大　仁源　新康　源泰　康泰永　生泰萃　同德　同和豐　英 
界永盛興　永其祥　長和　大昌　福泰　永泰和　裕大洽　裕順　愼康　元康　魁泰　天成泰　同春恆　同茂　　成大　裕大　大昌　同和永　高三益　順隆　北洪泰　德豐昶　老晉大　乾和祥　潘祥泰　華榮昌　元大祥　丁保泰　同豐裕　楊益記　萬雲樓　裕順棠記　源大　咸大昌　美界恊昌祥　公和生　德和豐　萬生豐　祥泰　陸亨瑞　萬茂豐　黄萬昇　大生祥　華豐　萬康順　吳萬泰　吳淞恆隆　德成祥　信泰昶　羅店生和元記　浦東盈豐泰　嘉興寳和公司　杭州寳大公司　寗波裕豐泰　餘成泰　同福泰　餘泰　大有豐　廣生源　恆豐泰　成美　天成徐記　天成新號　合利公司　義利公司　廣和　　利大有　何榆豐　恆泰豐　恊昌成　恆成泰　昇萬康　餘慶祥　鎭升泰　愼記 
　　上海棋盤街北首三井洋行紙烟總經理處白 
　　外埠批發處　天津烟台廣東廈門漢口香港 
 
