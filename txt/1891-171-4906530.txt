# 1891 - 171 - 4906530

 

Page 1

 
 
[新印五經三萬選出書啓] [  點石齋告白]  
　　邇來四書大小題文及試帖等書皆有三萬選名編者而經藝獨缺如焉文苑中毎以爲憾本齋特請名士主持選政旣集石印各種經藝之菁華復得各省書院社課及近時名人窻作共文三萬篇分釘四十本皆清華朗潤出色當行之作葢是書出而始集經藝之大成焉自去冬開印以來原撥春間竣事祗以校對詳愼至再至三以致稍稽時日現已將次告成不日出書業經三馬路同文分局經記悉數購歸另自定　發售如蒙賜顧請卽移玉往購謹此佈聞 
[得彩求售] [  申報館協振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徽明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座漢玉五件如有合意者請速來購取其價亦可格外從廉旣得珍貴之物又有施濟之名一舉而二善備想痌瘝在抱者自必踴躍樂輸也 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分縷析無不詳載於其中曩所印者早經售罄兹復挑以　鉛印以潔白紙張毎部十本碼洋六角卽日出售有欲討論掌故者請向本埠申昌外埠申昌　　售申報人購取爲盼此佈 
[再論節省度支]  
　　前以部臣擬節度支曾推廣其說謂可於節省之中更求斂財之道令各官報効以裕餉源然但言生財之道而未及乎省用之方也夫以國家需用孔亟之時而責令各官儉約自持是亦非矯情之論而國家正用之可以節省者守亦不少今姑就銀錢之流出外洋者計之其烟土洋貨等物之足以耗中國之財者姑不具論卽中國毎年所購於外洋之船砲等物其數亦旣不貲此獨非可省者乎國家自與泰西通市以來泰西所有之堅船利砲中國固宜仿而製之顧自船政局開辦之後凡各省製造之局接踵而起造船鑄砲日不暇給約計一年之中各避所費不知凡幾其初製造或未能得法不得不購自外洋厥後年復一年所製漸精諸法畢備旣有洋匠指點而中國匠人亦大半漸知底藴先時聞船政局造一船畫者數年造船脅者幾年一船之成動需數載而所成之船尙未能盡適於用迨至今日則所製船艦日見其多其式樣工程咸與泰西無甚區别觀於各局奏報似乎中國製造各物不難與西人齊驅並駕前年聶觀察總辦上海製造局所製龍雷各砲試騐極爲得法則可知中國之製造大有把握卽各處議開諸礦或出鐵或出鉛或出銅或煤亦皆言之津津極爲得法諒非盡屬欺人之談然則以中國自出之産供中國製造之用而有餘又何事而復購諸外洋以耗財用耶說者謂中國礦産所出之煤鐵尙有煉之不精未免不適於用顧煆煉之法當不難精益求精如果不能精則不如罷之如尙有可用之處則以其購用外洋之物使銀錢流出何如以中國所産供中國之用其銀錢雖曰稍費而終留於中國此其損益又何煩贅言今部臣擬節省度支請將不急工程悉行停止若此時中國擬建鐵路一事應不在不急之列刻下俄國浸强雄視東三省經營鐵路直達　春黑龍江則中國於此時尤宜以創建鐵路爲當務之急設以度支浩繁之故而竟罷此大工則不特因噎而廢食直是不備不虞不可以　而欲籌建鐵路其費實亦不貲費在目前功在日後倘有淺見者建言及此其有不從緩者幾希竊以爲鐵路工程斷不可緩而經費亦不愁無出倘能統盤籌算照李傅相前議　其緊要逐節開拓次第舉行則一年所用亦尙可以定其限制但於毎年所購於外洋之船礮各件一切罷去凡有應添之船應增之礮以及一切軍火均責成各處製造局自行製造添補而將所省購船購礮一切費用移之鐵路亦何憂乎大工之不辦耶前者有人言及中國可以售去各洋兵船以作建造鐵路之費并以兵船毎年費用爲養路之資此說也似乎言之過激其實則爲此言者亦有爲而發並非無理取閙但此說可以言而必不可以行中國卽欲建鐵路又豈能盡廢兵船卽使兵船無能認眞操演倘遇事變仍歸無用然亦將留此以壯觀瞻以張威勢斷不肯悉從業置惟節購船購礮之費以爲添造鐵路之資則不但可以坐而言實亦可以起而行果能行之於中國裨益殊非淺鮮盖其所節省者巨也古人有言國奢則示之以儉國儉則示之以禮今日之中國朝廷極意節省似不得謂之奢而夷考其用則殊覺其奢甚盖朝廷儉於自奉而諸官不能仰體者十居八九以一人之儉而欲挽一國之奢恐卒至無濟於事故今日部臣之悉心籌畫計及於節省度支非惟示之以儉并卽示之以禮上行下效風行草偃正此時也所慮者言則爲節省之言行則仍非節省之政則深負朝廷自奉儉約之意於國用仍無裨耳前此曾有開源節流之議條分縷晰算無遺策而能實力奉行者能有幾人今此節省之道竊恐不過朝廷自擬之而自行之内外臣工仍不能仰體聖意也此有心人所以重爲扼腕也夫 
[詳記海門鬧教情形]  
　　海門鬧教之案前報已紀其略兹又得其細情合再述之有地名茅家鎭者係海門要隘之處設有教堂規模極大旁有學堂爲教育孩童之所本月初九日該處人譁傳哥老會匪已到流氓一聞此信蠢然思動預備乘機搶物至十四日縱火焚燒教士住宅經室中人立時撲滅地方文武各官皆到塲彈壓惟該處素無兵士各官並不帶兵前來隻手空拳驚惶徹夜後由卡上撥兵五名看守教堂離堂六七里有女孩學堂流氓用計喚集婦女數名後隨流氓約二百名蜂擁而至堂中有女孩八名被婦女携去流氓將堂中物件肆意搶刦此十四日夜間事也　十五日地方官將女孩八名送回并派人在學堂看守刻下茅家鎭業已平靜惟不知海門崇明等處情形如何聞法總領事已照會地方官請其設法保護此兩處云 
[無辜慘斃]  
　　近來温州盜風日熾搶焚殺時有所聞永嘉縣邵補堂明府於四月三十日輕輿减從帶同刑仵往三十八都中塘地方會同城守營弁踏勘胡姓焚刦一案並相騐屍身五具一係婦人被刀身死遍體鱗傷且刳其腹割去兩乳一係女孩年甫六齡一爲男屍被匪所殺身首異處聞其生前素與匪有仇恨遂致被其毒手又兩男屍均係彈傷致命慘不忍覩邵明府閱視之下爲之惻然遂命傳集屍親每屍各給洋銀十元諭令先行棺殮仍候緝獲兇匪 
 
 

Page 2

 
 
從嚴抵其餘受傷三人騐視後毎名賞給養傷費洋三元說者或以捐廉撥賞頌明府之仁慈然天下事當務其大者遠者吾知明府必當整頓捕務戒飭師徒一鼓成擒爲地下寃魂雪恥斷不僅以煦煦爲仁粉飾一時之耳目也 
[飭拿土匪]  
　　永嘉縣邵補堂明府因台州洋鎗土匪分竄四梢兩溪擄掠居民勢甚猖獗特於四月初六日發貼賞格照錄如左永嘉縣正堂邵爲懸賞嚴拿事案查本邑漏網著名土匪毛炳益曁小奶等節次糾搶傷斃人命均經各事主屍親控縣飭拿迄未就獲合行懸立重賞出示曉諭爲此仰闔邑諸色人等知悉爾等如能拿獲後開有名各匪送案者立予照格給賞此係本縣捐廉給發儲庫以待爾等務體本縣除暴安良之意隨時跴緝設法獲送以憑究辦是爲至要凛凛切切須至賞格者計開毛炳益獲送者賞洋四百元通風報信因而拿獲者减半給發金則榮獲送者賞洋二百元周老七獲送者賞洋二百元李高梁獲送者賞洋二百元曁小奶獲送者賞洋一百元毛良金獲送者賞洋一百元周進柱獲送者賞洋一百元毛丙四獲送者賞洋一百元毛丙申獲送者賞洋一百元曁正端獲送者賞洋一百元李老高獲送者賞洋一百元李昌琴獲送者賞洋一百元謝長毛獲送者賞洋一百元通風報信因而拿獲者俱照前减半給發 
[甌城火警]  
　　初二夜魚更四躍後温州小高橋下不戒於火鑼聲聒耳火光燭天黑甜鄉中夢魂驚散幸救火人役驍勇非常竭力灌救吳回氏始不敢越雷池一步僅焚去薙頭店間琢輪店間查其起火之由或疑爲匪人所縱其信然耶 
[揚城火警]  
　　本月十一夜缺口街流芳巷東首鐵匠店忽兆焚如該處店戸如林幸人手衆多相助灌救得以應手撲滅僅燬店屋一間餘皆無恙至起火之由傳聞因該店爐火煤炭未曾熄盡以致餘燼復燃云 
[夥刼述聞]  
　　有自東臺縣來者云該邑聚東門大街爲菁華薈萃之所大店林立跋來報往終日無閒詎上月某日之晚更魚再躍突來盜匪多人闖入張某所開之錢店肆意搜羅席捲呼嘯而去該店見其來勢凶横不敢聲張待其出門始呼衆追赶奈已不及檢查各物計失洋蛺數百元白鏹一百餘兩隨卽報案請緝邑宰立派幹捕四出兠拿旋在距邑數十里之西圑鎭地方緝獲夥犯二名想當歸案訊辦也 
[揚試紀事]  
　　揚州府八屬舉行科試及取齊日期前已登報兹學憲楊大宗師於四月廿八日黎明按臨卽於是日謁廟行香講書放告三十日開考闔屬生員詩古五月初一日考試府江甘儀高五學生正所有題目錄左府宗廟之禮所以序昭穆也江都序爵所以辨貴賤也甘泉序事所以辨賢也儀徵旅酬下爲上所以逮賤也高郵燕毛所以序齒也通塲詩題晚曰詰鹽花得鹽字通塲策題問周代兵制初四日考試興寶東泰四學生正興化朋友之饋一節寶應有盛饌一節東臺問人於他邦一節泰州鄉人儺一節通塲詩題夢中無遠道得無字通塲策題問唐虞三代都會 
[邗江官報]  
　　初九日黄鹺尹慶瑞由淮北來揚公幹初十日陳分轉康許分轉開文禀知赴省朱鹺尹廷樑銷西臨局差梁鹺尹資桓回六漫閘卡十一日杜鹺尹仲賢委揚莊卡十二日孫鹺尹務本抵揚公幹十三日景鹺尹琪銷南京餉差湖北周守戎玉寶解餉來十四日淮揚海道謝觀察公幹過揚方鹺尹模經委解清江餉銀許太守寶書公幹回揚十五日周鹺尹如瀛辭回六閘差次何鹺尹倬漢委總局聽差 
[湖上鴛鴦]  
　　禾中人以繅絲爲本務馬安塘橋某姓家近日繅成新絲二十餘車忽被匪徒偵知糾黨往刦某姓婦女與之爭扭被匪徒拔刀砍傷越日赴嘉興縣喊控并擡受傷人請騐經趙大令升堂騐視所傷幸不在要害處飭令延醫調治大令復帶同差捕役會同營汛乘舟赴鄉履勘盜蹤一面飭捕勒緝務獲究辦○杭州府李太守近奉憲札赴嘉興嘉善等處密查要件祗乘一葉扁舟不帶僕從地方官聞信往迎無由得見詢之則云已返棹西泠矣 
[中江紀勝]  
　　蕪湖道成端甫觀察赴省謁見各大憲禀商要務旋於十三日坐江永輪船回蕪屬下員弁俱在江皋迎迓停泊各兵輪亦各升砲致敬○蕪湖縣王玉如明府在壽州瓜代尙需時日省憲遂檄飭現辦蕪湖大關稅務之俸靜山大令代理詹吉本月二十一日接篆○皖撫沈仲帥以蕪地兵力不厚易啓匪徒覬覦之心函商劉峴帥擬將現駐江隂之南字營移調來蕪常年駐紥俾資捍衛此已列報兹聞道署已奉明文並接准該營統領譚軍門照會藉悉戎旌不日來蕪相度營基部下勁旅五百名約在月杪專派兵輪載運王邑尊遂借長街徽州會館備辦行轅復於十三四等日派人在江于伺候旌麾此後布置愈周軍容益壯居民鋪戸自可賴以無恐矣○城北北廓鋪保甲巡員吳芹浦少尉前奉道憲詳委金柱關稅務差已紀報端兹聞少尉奉到院批飭赴差次遂卽束裝起程所遺巡差由道府兩憲函商歸併中叚巡員張一臣少尹兼轄其城東通倉兩埠則將原委江口巡員劉仲爽藩叅改委巡查遞遺江口分巡卽委前解首級委員鄭梅軒少尹接辦均於初十前下札又奉憲諭城厢烟館飯鋪近來燈火通明徹夜喧擾最易藏奸此後限二砲後一律閉門毎晚由巡員挨查一次如敢容留匪人一經查出立卽發封訊辦是亦正本清源之道也○粤商在蕪購辦米糧航海販售生意之巨久已横絶江南數月以來裝運出口爲數較往年尤多不下六七十萬石現以天時亢旱米價飛漲粤商以無利可獲因之罷手自初六日起一律停購米販之後至者大半運往鎭江蓋彼處近有浙寍米商麕集採辦價亦飛騰故廣帮雖已停購而内地米船依舊來源不絶蕪湖日内米價上熟者毎石銀一兩七錢餘則一兩六一兩五不等以視去年此際有昻無跌也○鬧教案起地方文武員弁以及調來之良字撫標鎭標等大營竭力彈壓加意梭巡故得閭閻安堵鷄犬無驚各營紀律森嚴桓桓壯士從未徜徉於酒肆茶樓苟非各統領平日治兵有方曷克臻此洋關稅務司英領事及各國教士以各營士卒支帳露宿晝夜巡防實屬異常出力日前特宰肥豕犒賞三軍旣醉旣飽無不歡欣鼓舞作十日回甘之想也○前報紀德興輪船抵埠有某客私帶火藥兩桶被洋關西人查獲疑爲奸宄立卽執送道署訊究云云此案已由道署發審委員嚴刑訊究據供涇縣人姓胡名鼎臣向在漢口貿易因故鄉狼患甚熾特購火藥帶歸滅此朝食實無别故旋據涇帮　蕪紳商聨名遞禀稱胡實係良民猥因愚蒙不諳法紀懇乞恩施法外等語當奉道憲批示諭以無論洋人查獲疑爲奸宄卽本國定例私帶火藥至五十斤者卽干軍流罪名况所帶不止此耶所請環保着不准行○蕪湖一帶今年二麥收成頗稱豐稔萬疉黄雲連阡滿陌大慰篝車之望日内廣帮停止購米多有改收小麥者計價銀毎石一兩一錢大麥向不行銷近日鄉市本洋一元可得大麥兩石亦可謂爛賤如泥矣第廣商雖改計收來而來源頗不甚旺蓋因雨澤稀少戽水爲難倘秋稼不登則二麥亦可餬口鄉民綢繆未雨不欲效古時五月糶新榖僅顧眼前瘡之舉也 
[廣南叢話]  
　　額玉如廉訪接印後卽傳南番兩縣令到署面諭云粤東賭博名目繁多而白鴿票一項爲害尤烈訪聞城廂内外均有開設猜買者如蜂圑蟻聚舉國若狂何以絶不查禁又檢查案卷搶刦拐賣之案層見迭出而獲匪懲辦者十無一二究竟平日所辦何事兩縣令唯唯諾諾無詞以對次日卽頒發嚴諭將白鴿票賭博先行禁止○新授高廉欽道清觀蔡瑞瓊州府齊太守普森由京銜命南來已于初一日到省俟奉到督撫兩院憲行知再定期前赴新任也○前都察院右副都御史陳茘秋副憲因有要公由高州原籍來省與制軍會商副憲年屇八旬步履康强精神矍鑠見者咸歎爲熙朝人瑞○卸署前山同知蔡司馬國楨在任數年勤政愛民口碑載道前山地方濵臨洋海盜賊素多司馬督率兵勇嚴密查拿奸宄潛消地方賴以安靜現以瓜代有人交卸回省聞去任之日紳民之攀轅臥轍餽送牌傘者絡繹不絶甘棠餘蔭司馬有 
 
 

Page 3

 
 
焉○新任藩憲成竹銘方伯聞在京陛辭後業已首途由海道南下計期月内卽可莅止首府李宫山太守已飭南番兩邑宰備辦供張矣○鄺蓉階司馬新寗人於西國語言文字素所熟識前蒙張香帥派在轅下充當繙譯迨李筱帥蒞任亦器重其才委任如故前月俄儲來省遊歴大憲委之爲舌人偶失官儀致被撤委司馬便鬱鬱不樂積憂成疾竟至不起已於前日謝世聞者惜之○南海縣屬黄竹岐鄉有龍母廟素著靈感相傳五月初八日爲龍母誕辰都人士醵資演劇以答神庥並招各鄉龍船到廟前競渡一時紅男緑女聨袂往觀如水如雲極形熱鬧聞河溪與潭村兩鄉龍船互相鬥捷以期奪得錦標詎料偶不小心兩船互撞遂遭沈溺船内百餘人皆問諸水濵幸卽鳧水登岸惟有一擊鼓者身體肥大游泳維艱以致葬於魚腹寃哉○雨水過多河流漸覺增漲大憲慮及各屬圍基稍一不固必至崩决爲患於是札委幹員馳往巡閱若有圍身簿弱應行修補者卽禀請發欵興修大憲之盡心民事於此可見一斑矣○初八日額廉訪排道出衙時有婦女二人手執狀詞候於轅門外欲攔輿呈遞嗣爲差役逐去下情遂不能上達該婦乃懊惱而罷○南關石基里某家初七日被匪行竊先將悶香燃着由天窓放入屋内俟諸人迷壓然後破門而入傾箱侄篋搜括一空翌晨見門戸大開始知被盜檢查各物所失者約值數百金聞已禀報縣官存案待緝 
[粤東官報]  
　　督憲牌示選補廣西慶遠協副將秀奎　赴新任廣西潯州右營守備缺以廣西撫標儘先補用守備廖明安請補黄崗協右營守備事務委該營左哨千總方輔臣署理藩憲牌示羅定州缺以候補直隷州楊文駮請補陸豐縣缺委試用縣葛肇蘭代理順德縣缺委候補縣葆春代理新會縣缺委候補通判劉宗焜代理電白縣缺委另補縣王承彦代理普寍縣缺委試用縣鄧景臨供理歸善縣缺委試用縣鄧清圻代理曲江縣缺委大挑知縣孫之瀛代理河源縣缺委候補縣蕭開啓代理新興縣缺委准補合浦縣邱爲鈺代理大埔縣缺委候補縣邱寶森代理高要縣缺委佛山同知高紀代理 
[嘉善縣正堂江觀風告示]  
　　照得士爲四民之首儒修懋而後風俗敦文列四教之先學養深而後英華發是以聖門論治欣聞絃誦之聲太史採風不廢謳吟之什一行作吏此事遂廢昔人蓋慨乎言之十步之内芳草豈無古語洵不予欺也魏唐遺俗文物之區建邦首錫以嘉名分土久柟爲善地萃秀靈於胥麓詎無崧嶽之降生窮浩瀚於汾湖如見文瀾之壯闊卞子厚學宗閩洛理奥傳薪陸宣公治佐李唐諫書留草叢殘畫稿訪吳氏之竹莊約略書聲聽錢家之藥圃文詞典麗劉子輿冰玉之堂詩律精嚴馮念羅桑榆之館陳令舉不奉荆公之法項太保能彈閹廠之奸斯皆學有淵源本通經而致用望隆鄉國幸餘澤之未湮毎殷景仰於先賢不禁低徊於後起本縣髫齡失怙敢云能讀父書弱歲登科尚幸勉承先志上五色日華之賦杏騎揚鏕遜衆仙霓詠之工蓬壼轉棹自漸樗櫟莫窮瀛海千尋願種桃花徧放河陽十里下車伊始見獵偏欣適當歲稔時和知四境式睦婣之化差幸官閒民樂與諸公結文字之緣硯田未勉於荒蕪樽酒願從而就正擇五月天中節後涓上弦初八良辰禮房造册報名書院扃門校士未卜其夜各爭一日之長以永今朝請待萬言之試鞅掌風塵之吏遑云大雅輪扶焜煌雲漢之章敢不細心衡鑒揩阮籍之青眼俟季常於白眉擷文囿之菁華價高萍緑掬廉泉而挹注奬備花紅薄分鶴俸之錢敬俟鴛針之繡願聽蠶聲食葉十年之况味如新行看鵬翼摩霄萬里更扶摇而上殷予鵠跂盻爾鴻裁恐未周知故兹告示 
[丹旐南旋]  
　　本　亭觀察去秋病殁漠河差次今其哲嗣已扶柩南旋擇於月之廿二日在本埠四明公所設奠想届時素車白馬而來者當必交錯於道矣至觀察平生之行誼已由傅相上達天聽行見載入旂常芳流百世固無須贅述也 
[巡捕被控]  
　　二百四十八號華捕前以金苕生酗酒碍路扭至捕房金亦以該捕毆辱斯文到案申訴業經中西官訊明斥釋兹悉金苕生以被捕詈辱心有不甘延請律師威金生之子控告該捕之不是太守飭捕頭傳該華捕於昨日投案候訊金遞禀聲稱生員於四月三十日晚間行經石路寶善街口與比國領事署中之陳姓友人暫立在京貨店門口講話生員所持洋傘撑在該店櫃檯檻上突有二百四十八號華捕前來持棍將傘擊開與論恃蠻陳姓爲生員代述履歴囑該捕不得無禮該捕非但不依反將生員髮辮結住扭至捕房其時觀者甚多殊失體面及到捕房以生員酗酒胡閙暫押片時旋以洋銀六元金戒指一枚爲質始得回家次晨到案奉訊發還洋銀金戒指將案斷結本不敢多瀆惟該捕在堂上供明生員行止不端包攬詞訟有心污衊申報亦載此等言語干礙聲名心何以甘特延英律師到案請究該捕房衊之罪太守問該捕曰爾曾言金行止不端包攬詞訟有何証據答稱金常在四馬路一帶烟舘中有人知其行爲如此太守謂金在烟館與爾無　旣言有人知其行爲爾能將其人指出否答稱確不能指明何人當時小的謂金酗酒碍路金言前在捕房爲繙譯之楊少亭有事尚與伊商量何况區區華捕不難使之斥革此種大言不堪入耳小的亦斥其行止不端金又稱當時生員並未酒醉且與楊少亭並不相識富副領事謂該華捕辦公不合金不致說及楊少亭威金生之子上堂聲辯各情並稱該捕誣衊體面人實有應得之咎太守諭該捕曰爾控金酗酒碍路不應牽涉行止不端包攬詞訟旣無証據顯見所言不實爾如當堂認錯卽可完案該捕尙嘵嘵置辯太守謂毋庸多瀆須問爾肯認錯否該捕始稱謹遵大老爺公斷案遂結 
[捉姦送案]  
　　包探黄四福至英公堂禀稱昨夜劉湘雲家將王泰生綑綁肆行毆打王痛極聲嘶巡捕聞之入内查看見王赤身被綑下穿女褲已受重傷並有田福帮同毆打問劉何故如此劉指王行竊巡捕以行竊不應擅用私刑當將各人帶至捕房問明實因王泰生與劉媳劉柳氏通姦在姦所將王拘獲痛加箠楚又將劉柳氏等一併解案繩索皮帶呈閱劉湘雲供係安徽人兒子十五歲娶柳氏爲童養媳今年十七歲老妻患病於今七月未嘗下樓媳婦住在樓下與王泰生通姦昨夜在姦所拘獲遂與親戚田福將王綑綁及巡捕查問以家醜不可外揚故以竊賊對今旣逮案不得不據實供明田福供與同劉柳氏供認黄王來往已有一年同宿十二次翁來捉姦倉卒中王竟誤穿小婦人之褲王泰生身受重傷横臥案下惟求施恩蔡太守問劉湘雲曰爾已將王泰生捆綁毆打曾否打及媳婦答稱先打王泰生適巡捕前來查問未打媳婦又問爾現欲辦王泰生及媳婦否答稱求請一併懲辦以維風化又問爾欲領媳婦回家乎答稱請懲辦後再行領回送交父母管束太守飭將一干人帶下俟過堂覆訊 
[撈屍免騐]  
　　船戸曹生玉由常熟裝載白米行至浦江碰撞沈溺船夥馬榮卿墮入浦中曹投縣伸訴袁大令飭令打撈屍身再候核訊昨日清晨由救生局巡船在江海關前浦中將馬屍撈獲當卽知照馬叔蘭州投縣禀明求恩免騐奉飭先行收殮再行訊斷 
[造言賈禍]  
　　上海縣袁大令訪得有彭林造言生事卽着幹差薛貴將彭拿獲訊供不認着候覆訊此已列諸前報前晚大令升堂提訊彭供稱小的江北人駕舟度日不敢肇事大令研詰再三彭堅報如前大令喝上梭子良久彭矢口不移遂着收入自新所聽候嚴訊○道憲訪聞本邑人魏茂茂在外造言生事立飭上海縣提訊究辦袁大令奉飭後卽諭皂頭全順幹差薛貴嚴密查提兹經該差等查明魏現充土藥局巡丁被巡丁頭目袒護不肯交出該差等據情禀明大令函致該局總辦程南金大令將魏送縣晚堂提訊魏供浦東人前曾犯事現已改過在土藥局充當巡丁不敢肇事大令駁詰至再魏仍執前供遂飭收所候訊 
[給銀了案]  
　　許德祥投縣控稱父親旭茂遭族人許堃榮許金海訛詐行兇毆傷頭顱經前任陸大令提訊之下着邀親屬理勸早經列報前日上午又據許德祥投縣報稱父親因傷斃命求恩詣騐至午後德祥又報稱父親現已返魂晚間袁大令升堂提訊金海堃塋供稱許旭茂 
 
 

Page 4

 
 
在店中奔出碰在架上致傷頭顱現在小的等願償醫藥費許生保供小的係許姓族人此事由小的理勸許德祥供稱父親年邁受傷後臥床不起昨已溘逝午後復蘇求恩鑒察大令衡情酌斷判許金榮許堃榮合出洋銀二十元給許德祥具領作爲伊父養傷費兩造遵斷而退 
[英界公堂瑣案]  
　　西人梳發控出店周芳仁行竊荷蘭水四打周供荷蘭水售與張紀蔡太守飭將周押候傳張紀到案再訊昨據包探江阿三將張紀傳到張供在西人處爲管事洋東令小的向梳發買而蘭水有帳簿記明數目從未向周芳仁買過帳簿呈閱梳發申訴前情周芳仁仍執前詞太守謂今已訊明張紀並未收買竊贓可將帳簿發還周芳仁管押二十八天○徐良春之馬溜韁撞傷李金秀蔡太守飭將徐交保侯李傷痊再訊昨據李投案稱小的係寗波人年六十九歲擺醃魚攤日前被馬撞倒致傷胸前手臂等處在西醫院醫傷雖不取醫藥資然小的係貧苦人一日不做一日不得食迄今曠誤多日布衣典盡伏求恩斷徐供小的係寗波人因馬溜韁將李撞倒現在願給養傷費太守令徐繳洋十元徐稱無力出此巨欵求恩酌减太守謂爾開設馬房生意甚好李係經紀人受傷後痛苦異常區區十元尙欲求减乎徐遵斷繳洋案遂結○西人末士利開脫稱雇劉隆生作工言明毎日工洋二角如半途而廢卽不給工資今劉僅做十三天不别而行反索工洋二元六角吵擾不堪爲此報捕拘案求請懲辦工洋交案請給伊領去劉供向索工洋二元六角伊不肯付因之爭鬧蔡太守判劉管押三天以示薄懲工洋照給○怡和行管棧西人稱失去藥水二瓶拘獲小工唐德利搜出一瓶交捕送案唐供祗竊一瓶蔡太守判押十四天贓交西人領去○華捕稱劉　仁竊取吳容仁家大小算盤各一個拘獲人贓送案吳未投質劉供認行竊蔡太守判押五天贓存捕房待領 
[法捕房瑣事]  
　　滬城某紅木作學徒因不聽其師管束私將衣物運出意圖逃遁行至城外被繩索作中某甲所見訊知原委欲將學徒衣服哄騙學徒洞察其奸不肯墮其彀中兩相爭論經巡街捕送入捕房捕顯令學徒自行回去而學徒堅不肯行捕頭飭將兩人管押聽候解訊○有剪綹賊在護城河畔向人身畔摸索被探夥所見上前扭住該竊尙欲儷强適巡捕至拘送捕房押候解案請究 
[治瘋狗咬奇法]  
　　瘋狗咬人其毒最烈十傷九死此方乃蘇州潘功甫先生遇異人傳授屢試　騐倘得此方以爲秘法圖利不傳則凡貧苦之人一時無錢躭延時日而死者定有惡報○咒語云一二三四五金木水火土此人被狗傷我有五隻虎虎從背上走吃盡天下狗謹請南斗六星北斗七星吾奉太上老君急急如律令○治法并畫虎符法洗手潄口焚香三炷對天　即拜畢正立身體取河中淨水一碗將手指在水面上正中虚寫一犬字卽念咒語又寫一虎字於犬字之上寫第二虎字於犬字之右寫第三虎字於犬字之左寫第四虎字於犬字之左下寫第五虎字於犬字之右下挨次寫到第五個虎字旁邊這一撇留在著末撇以便轉圈將五虎字一犬字統圈在内須隨寫隨念咒寫罷再在泥地上寫此符念此咒寫符念咒畢即飲碗中之淨水一口噴在地上寫符處然後將土鏟起手捻成圑放在咬傷之處用手心摩擦隨擦隨念咒擦了片時將泥圑抝開其中必有狗毛卽將此毛丢去再擦再念咒總以泥圑内無毛爲度再瘋狗有僅將衣服咬碎皮肉未傷者然其人亦必至於死須將衣服咬傷之處對准肉上在衣服上照前法摩擦方可無害治後須戒酒色及一切發物要一百二十日爲限務必隨買活物放生少則三百命之數多則更妙倘不遵照此說莫怪不效此法只在二十一天内治之必靈倘若過期亦不效急宜早辦 
[浙省撫轅抄]  
　　五月十一嘉湖道王禀奉飭知委辦文闈提調差進見禀謝○十二日潘紀恩禀知藩司委防軍局收支差禀見叩謝新選新昌縣孫鼎烈禀知聞訃丁母憂陳海仁禀知厘捐局委長興厘局禀見叩謝○十三日補昨日太平縣胡專丁來省禀知杭府飭知發審局詳記大功二次禀謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇州安節局經辦順直山東恊賑公所三月初一日至四月三十日止第三十二次清單]  
　　得見齋桶姜泌梅洋一元胡潤孫對開洋一枚○陸炳甫英洋二元人和靈記桶無名氏銅洋一元枉陳氏錢六百文金貽慶英洋三元陶唐氏求病愈洋一元無名氏錢二百文趙康記洋二元無名氏錢七百文顧香愿對開洋一枚○無名氏錢三百文無名氏洋二元錢二百文太和堂桶扶風子英洋一元無名氏錢一百文恆孚銀樓桶三月三旬湖田張阿二英洋十四元長吉氏求免口舌洋一元銅洋一元四月長吉氏洋一元○無名氏散錢二百七文四月三旬丁王氏英洋二十元遊觀音洋一元桶内點見銅洋三元散錢三百六十一文吕壽祺求已病愈洋十元王鴻翥桶秋炳記錢二百文○安節局桶陸嘉樂英洋十元無名氏服符完愿洋一元桶内點見無名氏英洋一元錢二十八文兩月共收英洋七十一元銅洋五錢二千八百九十六文對開洋二枝合併聲明 
[上海四馬路麥家圈仁濟舘施少欽葛蕃甫黄春甫經手代收京都梁園圓通觀合賑局粥廠賑捐正月初一起至三月十八止第六次清單]  
　　晋記虚對開二元桂記洋一元婁人完願六角求安生四角王錢氏求速産二十元無名氏一元黄阿木一元篤佑堂規銀五十兩峻記洋五十元貧病燒香虚對開一元唐氏完願宋記七元太谷志成信規銀一兩太谷姚脩已堂規銀三兩陽曲王觀臣規銀一兩太谷九鼎乾規銀一兩太谷源泉規銀一兩太谷公合堂規銀一兩太谷阜恆裕規銀二兩太谷藥料行規銀二兩中和堂白規銀一兩津門楊素位堂規銀十二兩劉姓善士洋十元○以上共收規銀七十五兩洋九十一元七角虚對開三元○二月二十八絲　賑所籌撥采洋一千元敝所自上年九月初七日起至四月底截止連絲業賑所撥采總共代收規銀一百二十九兩一錢六分六厘英洋二千七百五十二元八角七分三洋四元虚對開六元銅洋十九元白米二十石零二斗午時茶天中茶一萬三千二百服○京都合賑局粥廠賑欵敝所代收絡續轉解逐月將樂助大善士姓氏登報現在粥廠已撇敝所亦于四月底截止代收一面將捐册存根寄都彚入徵信錄俟錄竣寄申再行分送[  施善昌葛繩孝黄仝謹啓]  
[上海四馬路文報局内恊賑公所經收蘇藩署鄧從善堂經募第十四批順直賑欵細戸另登清單]  
　　辦理木瀆厘局陳明府捐募洋六十六元辦厘楓稿厘局許明府捐募洋四十八元一角又銅洋四十元宜興縣萬明府經募無名大善士助洋一百五十元○前常州分府李經募洋七元二角金山縣王明府助洋五十元又經募洋一百廿二元五角署吳江縣張明府經募洋三百元署金匱縣湯明府募洋一百元○署嘉定縣張明府交來前任林經募洋六十八元○書玉助洋十一元二角○以上于五月十五日由本埠百川通票號交到合併聲明 
 
 
 

Page 10

 
 
   
 
 

Page 11

 
 
[光緒十七年五月十三日京報全錄]  
　　宫門抄○諭旨二道錄前○發抄硃批四道○陜督楊奏查閱各營官兵春操合併辦理情形摺○閩提督彭奏循例出洋督緝仍相時轉緩督練兵勇摺○護皖撫阿奏委署知縣片○鄂撫譚奏委署知縣片○大臣德奏飭道員赴任片○鄂撫譚奏調署知州片○護皖撫阿奏鄉鎭火灾並籌款委員查撫片○楚督張等奏州縣催科勒奮請旨加給摺○五月十三日兵部太常寺太僕寺正藍旗值日無引見○克王等考試文童箭覆命○四川總兵錢玉興到京請安○徐致祥謝放廣東正考官恩○瞿鴻禨謝放福建正考官恩○召見軍機巴克坦布錢玉興○發抄邵松年奏接印河南學政謝恩奉硃批知道了欽此○依克唐阿奏穆克德布補呼蘭左翼協領奉硃批兵部議奏欽此○又主事晉昌等委辦鎭邊車撥給薪水奉硃批該衙門知道欽此○又二等侍衛壽長祖母年邁留籍養親奉硃批着照所請兵部知道欽此○○太子少保頭品頂戴陜甘總督臣楊昌濬跪奏爲查閱省標及附近新練各營官兵並春操合併辦理情形恭摺仰祈聖鑒事竊臣於本年二月二十三日接准兵部咨光緒十七年正月二十五日奉上諭本年輪應查閱甘肅營伍之期卽派楊昌濬逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文等因欽此咨行到臣當經恭錄咨行各提鎭轉飭遵照在案查甘肅自軍興後兵制尙未復舊屢届大閱均經各前督臣陳請暫爲展緩現今承平已久旣奉諭旨查閱未敢再事遷延本年三月正值春操之期謹先就臣標五營及城守營並附省新練馬步各旗官兵合併閱操擇於三月十八日率同司道親赴校塲逐一校閱俱各旗幟鮮明器械銛利排演香山速戰等陣進止如法奇正相生施放連環槍砲並噴筒火彈均極聨絡威壯比校刀矛籐牌亦殊趫捷馬隊合操馳驟純熟馬上放槍亦極靈便槍箭中靶均在七八成以上大小官弁弓馬均尙熟練軍裝馬匹委員點騐無缺臣擇其材技出衆者當塲優加奬賞並爲記存間有弓馬稍軟而年力尙壯或曾出征著績者分别責懲勒限練習限滿再行覆騐仍嚴飭各營將弁認眞操練實力講求以期精益求精仰副聖主整飭邊營修明武備之至意其各提鎭協營尙未據咨報俟准覆到再酌定出巡日期另行奏明所有微臣查閱省標及附近新練各營官兵並春操合併辦理情形理合恭摺具陳伏乞皇上聖鑒訓示謹奏奉硃批知道了欽此○○福建水師提督奴才彭楚漢跪奏爲循例出洋督緝仍相時轉緩督練兵勇恭摺具陳仰祈聖鑒事竊照案奉上諭嗣後沿海水師各提鎭着於毎歲出洋時具奏一次俟出洋往返事畢卽將洋面如何情形據實具奏等因欽此欽遵在案伏查閩省洋面南至粤東北速浙省島嶼林立港㲼紛歧緝捕巡防難容鬆懈歴經奴才親統師船會督水師各鎭將在洋實力巡緝邇來均屬安靜然海洋遼闊盜蹤出没靡常值南風司令之時誠恐外匪闌入閩洋勾結士盜爲害商漁必須加意防範方可無虞滋擾奴才渥荷天恩忝膺重寄首當殄作盜匪務使地方靜謐當將營務一切事宜妥爲整頓嚴飭標練各營哨官弁督率勇兵認眞操練奴才遵於光緒十七年二月十三日乘坐伏波輪船親統厦字等號戰哨馳赴南北各洋面嚴密督緝無論大小島嶼遠近港澳必皆躬親週歴往返梭巡並隨處稽察各營舟師巡緝勤惰分别勸懲惟邇來奴才巡歴洋面遇見商漁各船多有未經書篷烙號刊𦨭者當經咨准督臣通飭各屬申明定章務令遵式一律刊書並� 
嚴飭巡洋舟師汛口員弁認眞查騐如再有未經書篷刊𦨭人照不符之船隨時扣留令其照章辦就方准出口務期良莠攸分海洋肅清兼按叚查驗懸挂救護船隻告示有無損壞以昭愼重如有盜蹤濳匿窺伺立卽窮追掩捕務盡根株以安良善所有轄洋汛地及各要口一切應辦事宜隨時咨商督臣察核辦理務求布置周密於海防能期得力現值講練海軍之際仍當相時順道巡轉厦島會同道臣吳世榮籌商諸務保固地方並親督各營及各砲台員弁兵勇訓練操防期於各色技藝精益求精俾營伍洋防咸有起色以仰副 
聖主綏靖海疆之意除巡洋往返事畢再將洋面情形據實陳奏外合將循例出洋督緝日期並相時轉厦督練兵勇綠由恭摺具奏伏乞皇上聖鑒謹奏奏硃批知道了欽此○○阿克達春片再盱眙縣知縣易華俊呈請回籍終養業經題報開缺在案所遺篆務係沿河要缺應卽遴員接署以專責成兹查有正任毫州知州陳晋風節夙著堪以調署該員本任並無承緝已起四叅案件據藩臬兩司會詳前來除檄飭遵照外謹會同兩江督臣劉坤一附片具陳伏乞聖鑒謹奏奉硃批吏部知道欽此○○譚繼洵片再孝感縣知縣亢廷鏞調省所遺印務自應委員往署以重職守查有本任雲夢縣署理羅田縣知縣劉秉彝明練有爲志趣向上堪以調署據署湖北布政使陳寶箴署按察使惲祖翼會詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○德福片再前任熱河道恩良因病禀請開缺當經奴才奏明並飭委承德府知府啓紹就近兼護道篆在案兹查新任熱河道廷雍現已到郡自應飭赴新任惟查奴才前因具奏帶印公出巡閱圍界摺内聲明奴才衙門一切日行事件飭委兼護熱河道承德府知府啓紹會同理刑司司員印務協領等代拆代行查該道廷雍現已到郡接印任事所有代拆代行事件自應飭令該道會同辦理其承德府知府啓紹應卽飭回本任各專責成惟該道甫經到任於口外風俗人情未能周悉應飭該道府會同司員協領等代拆代行方昭愼重理合附片陳明伏乞聖鑒謹奏奉硃批知道了欽此○○譚繼洵片再靳州知州封蔚礽現經調署鶴峯州事所遺靳州印務查有歸州知州畢大琛穏愼老成勤求治理堪以調署遞遺歸州印務查有鶴峯州知州丁國楨才具明晰辦事勤能堪以調署據署湖北布政使陳寶箴署按察使惲祖翼會詳前來除分檄飭遵外謹會同督臣張之洞附片具陳伏乞　聖鑒謹奏奉硃批吏部知道欽此○○阿克達春片再壽州正陽鎭地方人烟稠密商賈輻輳本年二月二十七日申刻北門大街因民人馬三飯店晚炊失愼延燒右左居該地方文武員弁馳往救護正值東北風大作火勢猛烈人力難施直至次日寅刻始行撲滅共計被火災民八百四十餘戸焚燬房屋三千五百四十餘間並未傷斃人口卽經署壽州知州王萬甡查明極貧各戸毎戸先行給錢一千文並散給蘆蓆二千張俾令暫作棲止一面由鳳頴道王廉籌撥足錢一千五百吊按戸查放以爲急撫之資據該管文武先後禀報前來因念正陽地方素爲皖北巨鎭自前年黄溜南趨生涯寥落民困未蘇鋪戸居民大都結茅爲屋獲利維艱此次猝遭火厄蕩析流離情殊堪憫亟應量予優卹以安災黎當經商同署藩司嵩崑先由藩庫籌撥銀二千兩遴委候補知縣朱壽慈刻日携帶星馳前往會同該地方官督率紳董確查被災戸口分别輕重妥爲核實散放務期實惠均霑勿使一夫失所以仰副聖主子惠元元至意除嚴飭該印委迅速按名查放不准稍有尅扣仍俟事竣分别造報外所有正陽地方不戒於火飭司籌欵委員查撫緣由謹附片陳明伏乞聖鑒謹奏奉硃批知道了前據沈秉成奏已諭令飭屬妥爲撫恤矣欽此○○湖廣總督臣張之洞頭品頂戴湖北巡撫臣譚繼洵跪奏爲徵收錢漕年内掃數全完之員懇請照例奬叙恭摺仰祈聖鑒事竊照錢漕爲維正之供催科乃有司專責鄂省頻年奉提京餉以及指撥協濟鄰省各餉全賴地丁等欵徵解踴躍藉資挹注是州縣催科之勤奮先期完解之員歴經奏請奬叙均奉俞允在案兹據署湖北布政使陳寶箴署督糧道方恭釗會詳稱查隨州額徵光緒十六年司庫地丁等欵錢糧除坐支外實應解銀一萬九千八百二十五兩二錢七分二厘又應解道庫漕南正耗米折水脚兌費隨騐閑丁等欵共銀一萬三百三十七兩一錢八分一厘均於年内埽數全完等情請奏奬前來臣等核該州額徵各欵錢糧銀兩合計在三萬兩以上均於年内掃數全完洵屬催科勤奮自應專案請奬合無仰懇天恩俯准將現署隨州知州本任崇陽縣知縣陳彰五照例給予加一級以示鼓勵而昭激勸謹合詞恭摺具陳伏乞皇上聖鑒謹奏奉硃批着照所請該部知道欽此 
 
 

Page 12

 
 
[光緒十七年五月十四日京報全錄]  
　　宫門抄○諭旨一道錄前○發抄硃批五道○陜督楊等奏新疆伊犁鎭標各營員缺營制餉章仿照撫提鎭各標章程酌量擬設摺○漕督松奏揀員調補守備摺○閩督卞奏匯解各欵京餉委員起程日期摺○雲督王等奏揀員請補知縣摺○護黔撫黄奏委署知府片○雲督王奏查明保奘員弁官階片○五月十四日刑部都察院大理寺廂藍旗值日無引見○那公克公清安各假滿請安○陳彝謝署左副都御史恩○白桓續假二十日○崇禮續假五日○召見軍機麟書皇上明日卯初二刻升　中和殿看版現換藍葛紗袍萬絲冠○發抄剛毅奏鎭江守王仁堪赴任奉硃批知道了欽此○又靖江令張嘉言署吳江令奉硃批吏部知道欽此○又貴州巡撫潘霨在籍病請續假奉硃批潘霨着再賞假一個月欽此○劉秉璋奏江楚兩省川鹽請停止加抽厘金奉硃批戸部議奏欽此○又請添成都華陽兩縣廪增各額奉硃批禮部議奏欽此○○太子少保頭品頂戴陜甘總督臣楊昌濬頭品頂戴護理甘肅新疆巡撫布政使臣魏光燾跪奏爲新疆伊犁鎭標各營員缺營制餉章仿照撫提鎭各標章程酌量擬設謹繕清單恭摺仰祈聖鑒事竊伊犁鎭標營制餉章駐紥處所上年經臣光燾奏明檄飭總兵張俊於到任後熟察情形查照撫臣劉錦棠奏設撫提鎭各標章程妥籌辦理再行具奏在案兹據伊犂鎭總兵張俊會同署伊塔道英林署伊犁府知府潘效蘇分别擬議呈請核辦等情臣等查伊犂原設漢隊四千人前經奏明分隷軍標一千人以三千人作爲鎭標該處地屬極邊漢回蒙哈錯雜而居彈壓操防均關緊要應照撫提鎭各標因勇設標以官帶勇章程就地勢險夷額勇多寡妥爲布置務期扼要塡紥足資防守用固邊陲查伊犁鎭總兵向駐綏定城爲各城適中之所擬仍以總兵駐之設鎭標中左右三營中營遊擊一員管帶步隊一旗中軍守備一員馬隊一旗分防守備一員馬隊一旗分駐城關内外左營遊擊一員管帶步隊一旗駐廣仁城中軍守備一員馬隊一旗駐果子溝分防守備一員馬隊一旗駐三台右營遊擊一員管帶步隊一旗駐瞻德城中軍守備一員馬隊一旗駐三道河城守營都司一員管帶步隊一旗兼防二工開花砲隊守備一員步隊一哨駐城内計中左右三營城守營開花砲隊馬步各旗哨應設千總把總經制外委三十二員並於中營另設蒙古把總二缺歸鎭署差遣以資繙譯遇有缺出由古城合例人員内補放霍爾果斯舊設叅將一員駐拱宸城嗣移駐瞻德城相距較遠巡防難周擬仍設霍爾果斯營叅將一員管帶步隊一旗駐拱宸城中軍守備一員馬隊一旗駐城外分防守備一員馬隊一旗駐登元卡計該營馬步各旗應設千總把總經制外委十員寗遠城爲伊塔兵備通商道駐紥之地商民萃處交涉事繁擬設寗遠營都司一員管帶步隊一旗駐城内守備一員馬隊一旗駐城外計該營馬步各旗應設千總把總經制外委七員統計該鎭屬叅將一員遊擊三員都司二員守備九員千總六員把總二十九員蒙古把總二員經制外委十四員並總兵共官六十七員步隊六旗馬隊八旗開花砲隊一哨除火勇共設正勇三千三十九名歲需餉銀二十萬九千六百八十九兩二錢添設鎭署稿書八名清文書辦二名纒文書辦二名蒙古通事二名纒回通事二名哈薩克通事二名各官例馬所需料草查綏定寗遠兩縣係屬新設甫經招墾擬暫照巴里坤鎭標各營旗全支折色總共標路各營官弁歲需十成俸薪蔬紅廉費馬乾料草折價及稿書書辦通事口食等項銀二萬六千七百二兩一錢一分飭據署布政使饒應祺議覆請奏前來理合繕具清單恭呈御覽仰懇勅部核議施行所有仿照撫提鎭標擬設伊犂鎭標各營員缺營制餉章各緣由謹會同護理伊犂將軍臣富勒銘額喀什噶爾提督臣董福祥合詞恭摺具陳伏乞皇上聖鑒訓示再此摺係臣光壽主稿合併聲明謹奏奉硃批該部議奏單三件併發欽此○○頭品頂戴漕運總督奴才松椿跪奏爲衛守備員缺緊要援案揀員調補以重漕務恭摺具陳仰祈聖鑒事竊照山東濟寗衛守備諶命聨因病出缺所遺煩缺例應在外揀員調補查濟寗衛向管僉丁造船徵屯等事最爲煩劇並管運河叚落與山東各州縣一體承挑河道亦較别衛情形吃重素稱煩難必須歴練有爲熟悉漕河之員方克勝任奴才於通漕簡缺各守備内詳加揀選非有錢糧處分卽屬人地未宜一時實無合例堪調之員惟查有江南淮安衛守備姚振國年三十五歲陜西長安縣人由光緒庚辰科進士選授安徽廬州衛守備遵鄭工例捐四品銜復調補江南淮安衛守備該員年力正强明幹穏練以之調補濟寗衛守備洵屬人地相宜惟淮安衛亦係煩缺與調之例稍有未符但淮安衛現無運務亦無河工同一煩缺較之濟寍衛事務難易懸殊前漕臣曾因濟寍衛難得其人以武左衛煩缺守備積昌及大河衛煩缺守備余克鈞奏請調補各在案理合照人地相需之例援案專摺奏請可否仰懇天恩俯念山東濟寗衛煩缺緊要准照案以江南淮安衛守備姚振國調補實於漕務河工均可收得人之效奴才爲要缺需員經理起見謹恭摺具陳伏乞皇上聖鑒訓示謹奏奉硃批兵部議奏欽此○○頭品頂戴閩浙總督臣十寶第跪奏爲匯解各欵京餉委員起程日期恭摺仰祈聖鑒事竊照光緒十七年分部撥内務府茶稅京餉銀五萬兩戸部茶稅京餉銀二十萬兩東北邊防經費銀八萬兩籌邊軍餉銀十四萬兩固本京餉銀毎月五千兩當飭司局籌解並因部議停止匯兌曾經奏明閩省並無現銀擬令號商先行墊解俟有上庫日期提欵發還在案兹解内務府茶稅銀一萬兩戸部茶稅銀一萬兩東北邊防經費銀一萬兩籌邊軍餉銀一萬兩固本京餉銀一萬兩委令升補龍岩州知州盧慶雲督同號商如數籌墊進京投納該委員定於四月初一日起程仍俟報到上庫日期再行由閩提欵發還據福建稅厘善後兩局司道具詳前來除分咨查照外臣謹恭摺具奏伏乞皇上聖鑒謹奏奉硃批該衙門知道欽此○○雲貴總督臣王文韶雲南巡撫臣譚鈞培跪奏爲揀員請補夷疆極邊要缺知縣以資治理恭摺仰祈聖鑒事竊查雲南寶寗縣知縣胡以遠於光緒十七年正月初五日在任病故當經具題開缺聲明所遺寶寗縣知縣係夷疆要缺例應在外揀選調補照例以該員病故本日作爲開缺日期歸於本年正月底截缺係屬要缺毋庸掣簽伏查該縣幅　遼闊地處邊隅界連廣西越南漢夷雜處最關緊要非幹練篤實之員弗克勝任臣等督飭藩臬兩司於通省應調應升人員内詳加遴選非現居要缺卽人地未宜實無合例堪以升調之員惟於應補人員内查有卽用知縣石香圃年四十三歲河南歸德府虞城縣人由附生應同治九年庚午科本省鄉試中式舉人光緒九年癸未科會試中式貢士覆試三等殿試三甲第一百二十二名朝考三等引見以知縣卽用簽分雲南十年四月初一日到省歴署寗洱劍川石屏嵩明等州縣事兹據藩司史念祖臬司岑毓寶詳稱該員心地慈祥操守可信以之請補寶寗縣知縣洵堪勝任與例亦符等情會詳請奏前來臣等覆查該員石香圃心地誠實辦事穏練合無仰懇天恩俯念極邊要缺治理需人准以卽用知縣石香圃補授雲南廣南府寶寗縣知縣實於地方有裨如蒙俞允該員係卽用知縣請補知縣銜缺相當毋庸送部引見所有揀員請補夷疆極邉要缺知縣緣由謹合詞恭摺具陳伏乞皇上聖鑒勅部議覆施行謹奏奉硃批吏部議奏欽此○○黄槐森片再署都匀府知府王繼先調省遺缺查有候補知府許乃興才識練達任事實心堪以署理據藩司王德榜署臬司黄元善會詳前來除檄飭遵照外臣謹會同雲貴總督臣王文韶合詞附片具奏伏乞聖鑒謹奏奉硃批吏部知道欽此○○王文韶片再前准吏部咨議覆前督臣岑毓英覆奏查明各案請奬遵旨議奏一摺於光緒九年十一月二十五日具奏奉旨依議欽此單開四川候補同知羅雲碧請俟補同知後以知府升用該員所叙官階是否捐納抑係勞績保舉何年月日奉旨應令查明覆奏再行核辦等因咨滇轉行在案兹據四川候補同知彭縣知縣羅雲碧禀稱該員同知官階係於雲南各屬剿捕蠻夷土教各匪案内出力經前督臣劉長佑等會摺保奬請俟補缺後以同知補用光緒六年七月初十日奉旨均着照所請奬勵餘依議欽此等因遵奉行知在案理合呈請查核覆奏等情前來臣覆核無異除咨部查照外謹會同雲南巡撫臣譚鈞培附片具陳伏乞聖鑒勅部核覆施行謹奏奉硃批吏部議奏欽此 
 
