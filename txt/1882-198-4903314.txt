# 1882 - 198 - 4903314

 

Page 1

 
 
[精印詩句題解五編出售] [  申報舘主啓]  
　　詩句題解初二三集坊間業經彚刻行世但古人詩集浩繁其詩句之可以命題者要不止是是以南匯倪壬雲生博采旁搜續成四集向年由本舘印售早蒙閱者許可先生邃於韻學凡名家大集靡不披覽日積月累近復輯成五集仍由本舘仿巾箱本印成計每部八本價洋四角准於六月十一日出書是書刷印之墨新從外洋購來係極上上品刷印在紙字之四周可保永無黄色油蹟至題解四集現亦重刋工竣不日裝訂齊全卽可出售合之初二三集版口一律便於舟車携帶洵爲善本如承價購祈至申昌書畵室購取各外埠賣申報人亦有發兌也 
[叭喇錫礦與賽蘭格相爲表裏說]  
　　前報載叭喇國傳來電　及其官塲消息云叭喇地方點銅礦苗甚旺幾於遍地皆是云云不禁爲該處開礦諸君額手稱慶然正不僅爲叭喇礦業慶且更爲賽蘭格錫礦有股諸君慶也何則地不愛寳然或限以地段青州之鹽豫州之鐵産於地者彼此不同若在地脈相連之處則未有不出産相同者荆揚二州厥土皆塗泥故其所貢之物亦復相去不遠此明驗也今賽蘭格與叭喇據稱僅去水程數點鐘光景則其近可知雖一水盈盈稍朋間隔然其地脉之相連亦可知叭剌礦苗如此其旺而謂賽蘭格尚有可虞也乎古人有言銅山西傾洛鐘東應此金氣之相感者尚且如此其捷而况同在一區是叭喇之於賽國實有相爲表裏之勢叭國之礦佳即賽國之礦必佳此理甚明固不待智者而後見也叭國之礦並無股分票可購蓋合夥數人同力合作而初不糾股於外故其利爲獨擅之利而賽國之礦則有文和公司糾集股分旣不得分叭礦之利獨不可分賽礦之利乎竊以爲開礦之方興未艾有可預决者也現聞文和公司所聘之礦師大約再遲數月可以戾止一經開工其獲利必可翹足以待蓋觀於叭國礦務信息而愈可無疑焉大凡創辦礦務多由礦師來歴礦師旣有深通礦　之名其所言易於動人聽聞而礦師則從中可以謀事可以覔利故由礦師經手之礦務尚或不無可疑而文和公司則不然第一該礦之地係由該國王所賜並非礦師來歴而地一擇定卽永無變更第二則一切礦務應辦事宜皆由英國駐賽公使督辦並無掣肘之虞第三則已由英廷核准且公司興敗與英官及該國之王無涉絲毫不歸公欵不過爲地方公事起見耳第四則該國之王與夫英國駐賽公使凡遇文和公司所有一切應辦之事無不極力襄助爲理此四端其大要也其餘詳細章程無不斟酌盡善毫無遺議由此而觀則該公司之日新月盛有不可必者乎夫地由礦師所指或不免隋礦帥之術中今旣爲國王所賜則礦師無由舞弊而有地卽可開礦該國王亦决不以不可開採之地賜之而且他處礦地類有年限而該礦則並無限期直有取之無禁用之不竭之妙而且總理其事者爲大狀師担文係屬英人礦務一切事宜均由英國駐賽公使督辦則凡事有所依據而不至爲旁人牽制將來應辦諸事可以如願相償英廷旣經核准公司興敗與賽土及英官俱無干涉但藉英官賽王相助爲理則該公司欲辦諸事皆不必有所顧慮而可以因利乘便卽此數端可知該公司之辦理得法章程妥善有非他公司所能並論者已目下可開之礦正多人人皆欲開墾地利而五金之礦爲地利中最足致富之道然銅礦鐵礦固不乏開採之處而其利之可以决否則終不敢預定卽金銀之礦利源顯然而披沙揀金日得無幾辦理不善且不足以敷工資而工作之輩又復弊端百出惟兹錫礦則取之易而弊竇不至叢生較爲穩妥煤礦雖開之較易所出較多然運路倘有不便則亦未足稱最今賽國之礦旣有前數端之利並無後數端之害故股分票大漲厥價爭相購買猶恐不得今又得叭剌消息謂該慮礦苗如此其旺而該處與賽國相距一水實有相爲表裏之勢將必有益見蒸蒸日上者雖近日礦師尚未聘到而大約總可將次到工一經開辦其利源勢必層出不窮吾知購買股票者倍形繁庶也僕雖不諳礦務不敢妄揣然以理推之知文和公司之必能日新月異故樂書數語以觀後效且以告天下之熟悉礦事者 
[本館自己接到電音]  
　　昨日接到在津友人專發電音到本館内有六月初五初六兩日諭旨共五道敬謹譯登○六月初五日奉旨恒明補授太僕寺卿欽此同日奉旨尚賡轉補翰林院侍讀學士烏拉布補授翰林院侍講學士欽此同日奉上諭岐元丁寳楨奏署提督因病出缺籲懇優卹一摺署四川提督唐友耕於咸豐同治年間在四川帶勇剿賊屢著戰功洊升雲南提督丁憂開缺後募勇援滇復經著有勞績光緒六年署理四川提督勤加操防馭兵嚴正兹以舊傷舉發遽爾病故殊堪軫惜唐友耕着照軍營立功後病故例從優議卹並附祀前四川提督占泰專祠以彰忠藎四川提督宋慶未到任以前着莫組紳署理欽此○初六日奉上諭廣壽奏假期已滿病難速痊懇請開缺調理一摺廣壽着賞假兩个月安心調理毋容開缺欽此同日奉上諭奕謨等奏拿獲夤夜闖入闕左門人犯請旨交部嚴訊一摺禁門重地該犯曹泳仁胆敢於夤夜闖入不服盤問實屬藐法已極曹泳仁着交刑部嚴訊治罪欽此 
[東報雜錄]  
　　日本報言高麗或有人信從日本或有人信從中國而近來則信從日本之員頗爲得勢以爲日本前攻臺灣中國償以兵費日本富强較前益盛故琉球亦爲所滅與其從中國不若從日本爲得計云云此等議論乃日人誇大之詞不足與之較論也又言上月念四日東京某官署有盜持刀入室將以肆窮官聞聲驚起該盜卽拔刀相向官亦拔刀與鬥盜力不能敵逃入花園官又尾而追之盜身中九傷遂不能復支迄被擒獲現己送入捕房矣 
[烟台賽船]  
　　烟台寓居之西人定於本月十一日舉行賽船之例故烟台道憲頒給洋一百元以爲行賞之費想屇期使船如馬定有一番快觀也 
[福州近事]  
　　福州西字報載數日前福州有華船載客一百餘人突遭暴風全船汨没其淹斃人數至今尚未查清大約幸免者無幾亦可慘已又云福州第十三號兵船由臺旋省途中忽有數人至該船索取錢物經該船擒獲三名解至馬尾經官訊明卽以軍法從事三人悉子駢誅云又言有某氏女年僅十七嫁于兵船上之某甲爲婦結褵止有八月某甲時言將去而之他不願在船當兵並欲棄婦而去該婦鬱鬱不自得上月二十一日與其姑口角遂雉經而死逾時經人瞥見趕卽解下撫其身體尚覺微温然卒無可拯救矣青年少婦遇人不淑以致含忿而死殊可憫也又言福州自新茶開巿之日起至目下已售出三萬四千七百五十七箱其價每担自五兩起至三十三兩近由山中運到者又 
 
 

Page 2

 
 
有一萬六千八百七十六箱其中等之茶每担己加價銀二兩以購者皆爭先恐後故價亦一定不能稍减也又言去年駐馬尾兵丁因染疫疾死者二三十人皆已棺殮埋葬今年該處之兵遷駐他處不知何意將所埋各屍從新掘起架火焚燒臭聞遠邇該處寓居之西人頗不以爲然也 
[津沽巿面]  
　　天津近來生意大减聞進貨出貨均各折耗唐家貿易俱打折頭小店尤爲吃虧竟有至六拆者皆因北河水淺載運艱難故也然則該處水利可不亟爲講求哉 
[刼案續述]  
　　天津於上月二十九日晨出一盜案曾已將大略登報昨又接到來信較爲詳細謂是日黎明東門外東新街德思義錢舖被劫後卽據呈報失去銀七百兩洋五十三元公司白煙士兩包計重約一百兩該舖蓋兼售生熟洋藥者又時辰表兩隻玉帶扣一件班指一枚餘物稱是舖東係田老德掌櫃者苗雨春也聞該舖内共有七人除掌櫃外一司帳目一客銀櫃兩打雜兩學生意東家向不在舖而是夜掌櫃者亦因事回家有掌櫃之弟苗五在店舖中存銀向只二三百兩適二十七八日兌收銀五百兩是夜共結存銀七百兩洋五十三元時交四鼓夜凉酣睡陡覺後門有聲竟被踢開計盜四人持械入室餘在屋上望風或傳盜有數十人者蓋已甚之辭也統計屋上屋下約七八人入門卽放一鎗奔入帳房維時舖内諸人盡驚而起束手無策被盜驅歸一處如入笠之豚内有一學徒稍欲挣扎盜卽用鐵尺擊傷其肩膀隨索苗五銀櫃鑰匙被擊手背墳起如瘤又開無子洋鎗熏其面致黑如鍋底及鑰匙入手便收拾銀洋並前報失各伴夏天夜短轉瞬已欲黎明復縱火燃着院内布篷幸只穿一孔未經全燒隨胡哨一聲同上屋頂分途而逸有三四人行經石頭門限之永慶舘履聲細碎舘中喝問爲誰盜遂揭蓋煙囱之鐵鍋拆去煙囱上方磚從高擲下所有館中椀碟全行瓦碎無復完璧以致該館是日未能挑帘賣酒又有三四人從天后宫戯樓超越而過捷趨宫北至信遠洋行將寳銀七隻洋五十三元烟土一包置夾道中從房上囑咐更夫暫寄仍從屋上趨宫北過王十二胡同至鐵匠胡同擬搭軟梯時天已發白道上行人衆目共覩適有馬快巡夜歸來覩此情形知係劇盜持有撓鈎預備鈎梯俾其中墮詎一磚飛下梯遂不張彼三四人蟬聯超過從後街去自前街回脚不踏地捷如鷹隼仍由石頭門限一路向西過天齊廟該處橋頭有納早凉者瞥覩房上行人異常趫捷而又掮有軟梯乃亟呼有盜彼遂折回卽無影響晨間報案文武有司均到戡驗卽籖差捕四路追拿擲留信遠之贓聞已由華官照會領事着事主赴領並聞宫北恒升傾銷舖瓦上亦遺有煙土一包云又據天津西人來信謂此案輕署督張振帥聞知大發雷霆行文該縣勒限三日内務須獲案否則聽叅故該縣悚懼認眞勒捕已于本月初二日緝獲案犯兩名皆係少年不過二十左右有疑其向在津營當兵者想從此跟查羽黨不難悉數就獲也 
[奸細被獲]  
　　六月初一日杭垣上城地方喧傳台匪黄金滿現已獲住聞者爭先往觀路爲之塞嗣悉被獲者乃金滿之黨羽至杭作奸細者傳聞該匪甫於前月杪抵杭是日正在白馬廟巷口大街行走適有台屬太平縣差甲乙兩人與之對面相遇該匪於太平縣中曾充皂頭後則疉次犯案差役等無不認識兼之甲與該匪曾經同營當兵數月尤爲熟習該匪猝與甲遇遂卽逃入白馬廟巷飛步而奔甲乙從後緊追該匪見前面皆山脚攔阻巷無出路卽逃上山坡希圖登高而逸甲又尾隨上山令乙至巡防局通知乙方飛步出巷適有數巡勇迎面而來遂招同進巷四面兠拿匪見人衆心慌飛身上屋不意足勢太重致將瓦片踏碎椽木亦被踏斷兩根因之墜地是處係某火腿行之後進小屋棧司怒其毁瓦損屋因執住而欲其賠償修費方扭結間各勇已跟蹤尋至遂將該匪獲住羣擁至保甲總局總辦馮鐵華觀察及史仲華司馬當卽嚴訊審知匪黨屬實遂命釘鐐裝入木籠解送按察司署以數十巡勇護送而以陸紳書城督押之廉訪卽委讞局委員三人在署會審據兩差供云由太平縣解地丁銀來省於五月二十八日抵杭今日在鳳山門閒行突與該匪路遇當卽捉獲不料被其挣脫而逸該匪在太平犯有重案曾有跴緝文書出賞格洋三十元購線緝拿該匪於去歲招募勇丁八十餘名聞係爲金滿所招現已獲住十二人尚在縣監收禁及提該匪訊問據供姓陳名合茂年三十五歲向在太平縣充當皂頭後又在大營當兵並非金滿之黨不料該匪身畔藏有白色小方布一塊上有紫紅色書順義兩字係對面剪開如合同聯票者然官訊其何用則以手巾對問其何事到杭則以吃糧對問其同來者幾人則以一人對其與該匪同趁航船之木匠兩人及寄宿之剃頭店當卽按名提到但不知如何定案耳 
[蛟灾續述]  
　　安省太潛懷英所屬各鄕有孽蛟肆害該處官憲設法賑濟巳列報章兹聞查得潛邑約傷百人太邑較多自太至潛水過之處一時難以清查惟水中浮屍無數雖經撈葬而零骸碎骨穢氣薰烝尤慮致疫也首府縣前曾捐廉造餅施濟當按時價給各麫坊承辦諭以須揀淨　不得减輕安慶西門外正街某麫坊承造二千枚詎料店主圖利昧良麫中攙以麩皮减輕分兩及爲尹明府查出傳到店主訊以愿罰愿責禀稱愿罰乃令將原餅領去限時加倍造成呈繳如查出仍有前弊定予重辦省垣米價向來無甚漲落今番旣得災耗又以官民廣採米石運濟是以半月之内增長六百文光景每石須錢三千文矣懷屬石牌鎭亦罹此厄尹明府聞報禀明藩憲自行捐廉星夜前往察勘撫卹盧彝圃方伯亦籌欵捐廉另委候補府縣馳往帮同設法賑濟尹明府到彼後數晝夜帶水拖泥給錢散米已則飲食時忘紳士勸以自愛而明府則惟以飢溺厪懷前月二十日回省謁見各憲詳陳慘况各憲垂憫仍飭明府復行籌欵前往安撫六安州所屬之英山縣亦有蚊災大雨多日冲斃人口數百盧方伯痌瘝在抱特籌銀兩委派候補趙直剌星夜前往查數發賑再行續撥款資接濟云水發時裕中丞在外閱兵及北鎭閱後出裕溪口渡江至蕪湖按閱南鎭營伍數日間疉接各處災報急謀拯救隨卽起程用輪船拖帶坐船於上月念六日午後抵省文武官弁齊赴西瘦外官碼頭恭迓憲駕進署卽接見司道妥議賑濟之策云 
[大水傷人]  
　　金陵自午節以後大雨傾盆連宵逹旦以致山水驟發江潮漲漫沿河居民間有被淹者水西門外沿河各行匍宛在中央江南北兩岸小圩被水漫入者不少盖緣上江出蛟致下流水勢愈盛聞得下關救生總局連日撈獲浮屍曁牛羊牲口無算均巳掩埋查蛟患波及之處巳屬如此則被災之區更可想見矣 
[章江氣候]  
　　邇日章門淫淋爲患積潦盈途往者過來者續浩浩汨汨行路者苦之多藉小車以代步而天時則猶如初夏街巿無披葛服者恐非氣候之正也 
[節會紀餘]  
　　上月十三日南昌火神廟於夜間出會行經毛家園宜山試舘側乃有妓女數人立於瘦前觀看好事者故爲擠近該妓等見機急退入宅設在路上則必大窘矣是夜三鼓時忽然雷雨大作會遂回廟畢事自是十四十五兩日晚間皆有風暴十六七且淋漓竟日各坊段會事雖不敢廢然無不意興闌珊向來須閙至月底今年此數日内俱草草了事矣 
[劫典紀聞]  
　　南昌近日傳有吳城鎭某興舖被刼一事其盜乃來自船上多至三四十名當經該典一夥逸出通報地方文武衙署發差往捕然往返時久比捕至則盜巳飽掠而去祗獲其落後者兩名餘齒飛行絶亦追捕無着此言乃自該鎭來者所述 
[馬戯暫留]  
　　車利尼馬戯本擬此一禮拜演畢卽啓行前赴香港業經列報兹該戯班主復於本報後登有告白云當暫留滬上再演數天逐晚均翻新樣其價則一律减讓欲博奇觀者幸勿失之交臂也 
 
 

Page 3

 
 
[南翔近案]  
　　嘉定縣境内南翔鎭念八圖地方成衣匠某甲之婦開設烟舘與漆匠某乙有染甲屢有所聞突於前月杪挾刃而進以圖捉奸詎奸夫某乙聞聲卽逸其婦將某甲抱住使不得追甲愈忿火中燒卽將所帶之月向婦右肩下戳去婦受傷釋手甲復連戮肚上一刀肚下一刀立時斃命兇手亦卽遠颺該婦並無親族母家經房東邀同兩圖地保稟報嘉定縣詣騐騐明屍傷屬實當塲棺殮發封飭令該房東地保赶緊跴緝勒限十日將奸本兩夫一併交案以憑分别究辦日昨限期巳滿尚在虹口尋緝未知能獲否也 
[曉諭水手示]  
　　水手滋事一案節經列報現巳審明由上海縣莫邑尊與英界會審委員陳太守出示曉諭爰照錄之上海縣莫會審分府陳爲出示曉諭事照得上海駁船公司工人停工滋事一案已經禀奉道憲檄飭查辦遵經會商查訊巳據公禀列名之小工賈坤等具結不復滋閙所有應領辛工該總工頭亦願此後不再提扣凡有在船工作照常每做一天自行吃飯以洋銀二角計算如仍由管船舵工俻飯則毋論停工與否應計日償貼現巳諭令該工人賈坤王福等仍各回船工作其餘果願改做他業悉聽舵工募補原不勉强除將主陖人等查明嚴辦外合行出示曉諭爲此示仰各該舵工以及諸色人等一體知悉此次旣係概從寛典自應各安本分所有做工時悉照舊章不准以偶有舵工藉口另生枝節工食由各船老大給發不得加增减少如敢再有前項藉端恃衆肇衅情事定予照例從嚴究辦其各凛遵毋違切切特示 
[寄銀奬捕]  
　　昨報列緝查盜犯一節兹悉抵滬之武弁得知已獲李三張二李三認明實係韓五因卽發電報往津當由津海關道寄銀二百兩至滬交上海縣轉送英界會審員請將一百兩奬賞出力之中西捕一百兩給賞受傷之華捕張嘉寳及鄕人趙天喜養傷云陳太守接到縣事函件銀兩於昨晨早堂將各情面諭知薛捕頭捕頭請將銀兩暫存并稱受傷之捕與鄕人尚難必其無碍至李張二犯既在租界拒傷巡捕應請將該二犯且帶回公堂俟拒傷之人痊否再行核辦移解天津犯事地方定罪夏領事亦以是案須先定租界拒捕傷人之罪再解歸案太守當卽將情移覆上海縣矣 
[花鼓戲復演]  
　　花鼓淫戲本干例禁租界地方早經中西官一律禁止在案兹聞英界萬祥碼頭之小茶舘内男扮女裝演唱花皷戲及老閘大橋北首之唐家弄茶舘内用女人坐唱花皷諸曲若不嚴行禁止則效尤者恐將日盛也 
[汽機忽壞]  
　　昨晨十一點鐘時本埠裏虹口公平洋行繅絲機器棧内汽管上之龍頭不知何故忽然脫落其氣驟然不止響聲大震一時剝繭女工二三百人繅絲女工百餘人及小工等聞此聲響均疑爲火發競於奔避或墮梯受傷或擠倒被踏人聲鼎沸管機棧洋人急蔣門攔住不許出外既出者不許復進迨至氣聲盡停衆人始安然已受驚不小矣 
車夫判押 
　　湯阿福投英界公堂訴稱在豐順輪船做茶房昨因路上被這東洋車夫横衝過來致車傍鐵梗　傷右腕由捕拘車夫送究戴金保供租車推拉餬口昨因馬車駛來意欲急避致將湯誤傷車方魏老大到堂禀稱車被捕房覊　求請發還陳太守騐得湯阿福受傷固重着罰魏洋六元給與養傷俟繳洋方准還車車夫戴金保判押半月以儆 
[西人失物]  
　　法會審公堂昨據通事禀稱徐家匯地方有外國人失去枕衣數件今被在洋涇浜開外國酒店之某西人查得法馬路紅帮裁縫店中有原贜一塊報知捕房吊贓傳到該店主送請辦理原告與酒店洋人亦投案候質翁太守詢之奚藹堂據供寗波人在西馬路開設外國成衣店已十有餘年素無錯處前日有寗波老婦携此件託爲代售尚未取錢曾詰其物從何來據稱伊子曾當細崽此件乃得自外國主人太守謂此婦可知其姓氏住處答稱實不知道惟此婦日在馬路上來往夥友均皆認識可以交案太守又詰其可知此物值價若干答稱均值洋二元于繙譯官詢之該原告某西人亦以西語伸訴被失情由并稱失主係在徐家匯與我爲友故託代查今查到原贜由捕房呈案特擕尚剩之照樣枕套比騐計值銀五兩等語翁太守着將查到之件及現呈之樣一併交該西人先爲領去奚藹堂雖稱物由寗波婦人擕來錢未取去但須將該婦交案方可明其底藴現僅憑一面之言尚難深信姑着交保出外尋到該婦再爲核辦原被退出西人亦去俄頃經奚藹堂之夥巳將寗婦尋到交案翁太守詰之該婦自稱桑吳氏本住寗波於五月初三日來滬現住於彩視街小弄中銅器作内因兒子在申病重故得信來申詎醫藥罔效竟至不起今日方二七柩寄於四明公所我在申用度窘乏故在兒子箱内尋得此物亦不知是外國枕套携到奚藹堂训中售賣等語翁太守詰其家中此等物件可還有否答稱祗有此矣太守因桑吳氏稱兒子巳死有數日故欲詢失主失物之期詎該西人早巳出去復據通事禀稱聞得於幾個月前失去翁太守乃斷將該婦桑吳氏及溪藹堂均行交保着法包採過永發往該處查明曾否有人身死再爲核斷云 
[法公廨鎖案]  
　　薙髮匠張長庚昨投法會審公堂控訴因有急需故向嫂子借得銀練一條携至質店欲質錢一千二百文該押店謂銀色甚低將練擲還詎傍有嚴富林者竟將練搶去極力追獲解案請理銀練呈騐翁太守詰之嚴富林稱係城内舊敎塲京貨鋪生意因經過押店見張將假練質錢被押店看破我不合在傍多嘴彼卽嫁禍翁太守見嚴富林卽前次搶扇之人隨謂不必强辯着責二百板以儆○法捕房拘到在途設攤誘賭之方太平一人并骰子三粒解訊翁太守謂何事不可爲定要犯賭方太平辨稱並非誘賭乃係賣蛋與豆用骰遊戲求開恩從寛太守謂賭具現在毋庸狡賴着重責一百板以懲之○公堂竊案罄竹難書昨據新恆茂酒店堂倌陳思倍控稱連次失物巳多因未獲贓証不敢妄指今獲到竊布衫之陳金仁并贜解請究辦翁太守詰之陳金仁稱係南京人向作糕餅生意現自劉河來昨在新恆茂吃酒進内小遺卽被誣爲竊衣將我亂打翁太守謂短衫晾於竹竿今衫已離竿何尚稱誣指着掌責六十又法包探在途獲厔積竊胡德福一人并水烟袋一枝請究胡德福供稱到滬看病其水烟袋乃拾自路上不是偷來翁太守謂人家烟袋因何放在門口路上决無此理着責八十板又法巡捕在街巡緝見是人在小弄中摸索人家門口時巳夜間一點半鐘爲此拘其送案并身畔搜出鐵絲一根奬似鎖匙乃圖竊未成者翁太守訊詰其人供稱名葉阿四浦東人現做小生意不敢偷竊翁太守謂夜已過半不去安睡反在小弄中摸索非竊而何本應責懲姑從寛着押三日釋放又據周隆興糖坊夥陳鑡興訴稱現因翻造房屋故暫居别處而棧房中連次失去破絮舊鐵等件不知何人所偷昨日始獲到周阿五一人故鳴捕解送求究周阿五不認偷竊含糊混賴翁太太亦判免責管押三日云又前據婦人趙尤氏訴法翁廨稱曾租張世夫烟舘生財開設烟舘詎夜間被賊撬開大門偷去烟鎗九支并另物而張世夫現在查得所失原鎗九支均在南市新碼頭張裕順烟舘中爲此控求飭傳張裕順追究等語翁太守以新碼頭在十六鋪中並非租界公堂未便往傅着赴該處巡　稟請辦理 
[陳節母詩爲徐古春先生作節母平湖之乍浦人蓋古春外姑也無子僅一女依婿而居守節二十有七年古春爲之請旌於朝徵詩海 
[内意良厚也爰爲古風一篇]  
　　節母夏姓家赤貧幼失怙恃惟一身寒無衣兮饑無食哀號呼天感路人爰有此隣汪氏母招之來舍如所親自少撫育長教導生年念七歸于陳陳亦寒微業梓匠虀鹽朝夕茹酸辛祝融一炬居無屋隨夫謀食徙海濱天公欲使以節著離鸞寡鵠悲聲新昧心有叔逼之嫁負女急走幾迷津可依惟有汪氏母兩次寄食何其頻錙銖苦從十指積經營版屋堅松筠一旦逆氛來海外焚廬劫舍同沈淪一火再火若磨礪其節彌苦心彌純女年及笄愼擇壻徐君年少才絶倫相攸皆慶得嘉耦從此母氏眉頭伸母女相依娛晚節請旌温語自天申節母一生事畢矣死年猶未盈六旬徐君乞詩遍海内泐諸金石傳貞珉我詩不足彰苦節陳辭再拜期不泯天南遯叟王韜待定草 
[浙省撫轅抄]  
　　六月初二日補用府張濬萬禀知臬委發審差禀謝並奉飭赴平湖公幹叩辭潘弨宸禀見銷江干船局差○初三日憲駕閱視海塘畢卽由陸路回省酉刻進轅同知胡晋甡濮院厘局差人來省禀謝留辦定海廳司獄彭祖培奉藩司調省差委交缷來省禀謝○初四日同知鄧淵修禀知藩司飭知請補台州同知自義橋船局差人來省禀謝 
[蘇省轅抄]  
　　六月初五日從九品應文瀾謝委署新陽縣典史事○初六日常總捕通判閔寳樑缷署回委署新陽縣典史應文瀾辭赴任 
 
 
 
] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月念八日京報全錄]  
　　宫門抄○上諭一道錄前○大學士寳等奏會同審明定擬並查明原叅各節摺○五月二十八日刑部都察院大理寺正紅旗值日無引見○○臣寳鋆等謹奏爲會同審明妄拿無辜毆辱士類之兵丁按例定擬並查明原叅各節恭摺具奏請旨事光緒八年四月初十日内閣奉上諭翰林院侍講學士陳寳琛奏叅侍郎崇禮自任左翼總兵及署步軍統領於地面搶竊各案贓盜多未捕獲近復縱容番役妄拿舉人古銘猷辱及士　其在戸部於錢法堂事務漫不經心監督邵承瀚聲名甚劣去冬被人控告崇禮仍復委任阿縱御史鄧承修奏崇禮於古銘猷一案覆奏欺飾請嚴加懲處翰林院侍講張佩綸奏給事中師長灼龍鍾昏瞶此次古銘猷被拿有伊子師岱勾結番役刦毆洩忿情事應將此案番役盡行送部訊辦各一摺着派大學士會同刑部查明具奏欽此欽遵杳古銘猷一案先於是月初二日奉上諭御史鄧承修奏特叅步軍統領衙門妄差番役强刦衣冠一摺着步軍統領迅卽查明據實具奏等因欽此旋據該衙門奏稱查小軍師古香臣係屬奉旨交拿要犯亟應嚴密訪拿乃該委翼尉等輒將古香臣之胞兄古銘猷傳案且其左眼帶有傷痕供係　獲時官人毆傷現據恩昌稟稱係伊自行碰傷是否屬實均應詳切根究相應請旨將此案交刑部訊明辦理初四日奉旨依議欽此知照到部經臣文煜等遴泒司員嚴傳訊究據左翼委翼尉恩昌解到技勇兵恒喜奇昌崇斌巴唐阿崇山文福松海富壽等八名供詞狡展復傳到古銘猷據供伊係廣東鎭平縣舉人本年三月二十五日有左翼官人闖入寓所傳伊弟古香臣稱有交拿事件伊告以久已分居不知去向官人隨卽散去二十八日又來十餘人稱係官役奉旨拿人呌伊同去伊向詢問該役等不容分辨將伊攅毆致傷頭目等處並用鎖鍊緊套項頸伊用手推避被該役咬傷手指推倒在地又復肆行毆辱致傷　腿隨牽拖至城内左翼檔房經問官恩姓問明實係古銘猷並非古香臣隨又牽至左翼南檔房看押手足俱上鐐銬至二十九日四月初一日每日過堂一次初二田釋　等語飭仵驗得　銘猷額顱有手抓傷左眼胞有木器傷左手大指有牙咬傷脊背有拳傷左臂有足踢傷右肩甲有挣傷取結存卷研訊恒喜等據供伊等隨同和清赴鎭平會館拿案致將古銘猷毆傷只求嚴傳和清到案質訊正在迭次催傳間欽奉諭旨命臣寳鋆等會查具奏臣等遵卽添泒章京司員會同查訊十五日經該衙門奏叅辦差不愼致令要証濳藏之委翼尉恩昌請旨交部議處仍勒　嚴拿和清十八日該衙門將和清奏送到部訊據和清供係滿洲正藍旗鐵林佐領下技勇兵跟　委翼尉恩昌當差得有七品頂戴本年二月二十五日恩昌將伊傳到翼裏說有包封密拿綽號人犯小軍師古香臣等派伊帶同技勇兵恒喜崇斌成祿松海崇山海普文福富壽等八人前往珠市口一帶地方訪拿伊隨帶同恒喜等至前門外四川營都司衙門挂號隨到鎭平會館稱說來拿古香臣卽要進館被看館人攔住古銘猷出來向說他是舉人並非古香臣古香臣是胞弟不知去向並交伊名片一紙銷差伊等回向恩昌禀知恩昌說是否古香臣及眞假舉人難以憑信耶可帶來查訊隨於二十八日伊等帶同恒喜等八人又添帶奇昌巴唐阿二人並未到都司衙門挂號同到鎭平會舘門首遇見古銘猷便呌古銘猷跟同到翼回話伊明知係舉人因不肯同走伊起意揪扭鎖打使知畏懼隨　手鈎木枘將他左眼胞毆傷前呌崇斌等一齊動手崇斌將他鎖項他用手推避伊揪住將他左手大指咬傷呌海普將他拉着一同押到公所恩昌向他詢問幾句令伊等送至翼尉連祥處經值班委步軍校德昌將他加上鐐銬看守至二十九日午前德昌將鐐銬卸下並稱連祥交泒帶回恩昌處伊等轉解提督衙門伊畏罪未敢到案經思昌將伊嚴拿送部至古銘猷脊背等處拳脚傷係何人毆踢伊並未看清等供質之委翼尉恩昌供認伊令和清查傳古銘猷到案屬實崇斌供認將古銘猷用鍊鎖項飭傳海普成祿到案各供認毆踢抓傷恒喜等七名均供認隨同押解赴翼傳訊翼尉連祥據供古銘猷押解到彼伊令章京飭將履歴籍貫供冩旋卽發回不知值日之德昌如何加上鐐銬研訊德昌供稱伊看守古銘猷因夤夜恐有疏虞是以加上鐐銬各等語此和清等妄拿舉人古銘猷毆辱鎖禁之實在情形也臣等復檢查原奏翰林院侍講學士陳寳琛所叅侍郎崇禮自任左翼總兵及署步軍統領地面搶竊各案贓盜多未捕獲一節行查該衙門覆稱公奕詢府故大學士英桂宅均曾有竊賊入院俱未失物前都統皂保宅亦無被竊情事取具該地面官切結存案原奏又稱崇禮爲戸部侍郎於錢法堂事務漫不經心一聽監督邵承瀚所爲近日騐收雲南銅批勒索規費一節行查戸部覆稱飭傳該委員到部詢問據委員趙之圻聲稱並無勒索規費情事出具切實甘結存案原奏又稱邵承瀚聲名甚劣去冬或於崇禮處控其買妓爲妾是其行止汚下崇禮早已深知仍復倚任阿縱一節行查步軍統領衙門覆稱此案前於光緒七年十一月十六日據山東聊城縣文童哈翰呈控邵承瀚誘良狎妓合媒誆騙等情當飭查傳邵承瀚以憑質訊因屢傳未到於是年十二月間復據哈翰呈遞親供内稱所控邵承瀚隱匿友人已買之妾一案緣聞諸何郝氏言之今有惠良調說力白邵承瀚無欺友隱匿等情叩乞息訟免究該衙門卽准銷案邵承瀚被控係在崇禮左翼總兵任内其現充錢局監督亦在崇禮侍郎任内該侍講學土所叅事出有因又御史鄧承修奏叅崇禮於古銘猷一案覆奏欺飾一節檢查該步軍統領原奏内稱據委翼尉恩昌稟稱前奉密文訪杳綽號人犯當泒技勇兵等跴　三月二十五日前往南營西珠市口汛訪查該汎頭目張八趙四同至騾馬市訪見古銘猷據稱古香臣係伊胞弟並未在家次日卽可交出二十六七日仍往查拿未晤至二十八日見古銘猷乘車回歸該弁等詢問古銘猷口出不遜意欲尋毆是以將古銘猷扭赴上車伊逞刁亂撞致傷眼目和清攔護亦帶傷痕等情訊據和清供稱伊到鎭平舘時古銘猷出見並未言及次日交出古香臣亦未口出不遜意欲尋毆伊將古銘猷毆咬致傷並非自行撞碰伊亦未攔護受傷前供各情係因委翼尉恩昌向伊查詢伊揑詞禀覆等語按照現供核與原禀該委翼尉情形逈不相同詰以前後何以歧異據供伊因該委翼尉轉禀統領飭查一時畏罪揑語詰據委翼尉恩昌供稱伊經統領飭查未及查明卽照和清供詞禀覆署步軍統領崇禮於兵丁毆打古銘猷一案經御史奏奉諭旨着步軍統領迅卽查明據實具奏毋得廻護揑飾稍涉含混等因欽此該統領宜如何認眞查辦乃僅據古銘猷原供及恩昌所禀各情覆奏率請交部審訊所有該營弁朦禀滋事緣由迄未逐層查出據實奏間又翰林院侍講張佩綸奏叅給事中師長灼龍鍾昏瞶此次古銘猷被拿有伊子師岱勾結番役劫毆洩憤情事一節遵查師長灼在給事中任内經御史參奏奉旨交都察院審辦究出伊子師岱及家人在外招摇結交司坊官說合公事未能覺察等情甫經結案復被該侍講指叅如原　所稱師岱與古香臣挾嫌一節遵奉諭旨於古銘猷到案時令將古香臣尋訪據供稱伊與古香臣分居多年寔在無從尋覔查據都察院轉據師長灼呈稱伊子師岱革職後驅令出京由山東回陝西原籍業經專人追拿現尚未經獲案研訊和清等供與師岱素不認識並無勾結情事訊之古　猷亦稱並不認識至與伊弟有無嫌隙無從查悉以上各節均經臣等逐欵查明案無遁飾古銘猷傷經平復古香臣係飭拿綽號棍徒案内未獲人犯應俟緝獲後由刑部歸於另案辦理應先擬結查例載步軍統領衙門審理案件若將案外無辜之人率行拿送一經刑部審明並非正犯卽將該管官叅奏番役人等照例治罪又番役將死罪人犯私拷取供者枷號一個月杖一百將軍流以下等犯私拷取供者各遞加一等治罪又律載不應爲而爲事理重者杖八十各等語此案和清經委翼尉恩昌派令訪拿綽號人犯小軍師古香臣其兄古銘猷出見查知古香臣並不同居古　猷係屬舉人給與名片銷差回向恩昌告知恩昌輒稱不知眞假　人仍飭傳案和清復往查傳因古銘猷不肯同行輒敢起意鎖打雖非意在取供究係私拷按軍流以下遞加一等治罪例如係私拷平人罪應杖九十徒二年半惟古銘猷係屬舉人與僅止私拷平人不同應按本例酌如二等問擬和清應革去技勇兵七品頂戴合於審役人等私拷平人杖九十徒二年半例上酌加二等擬杖一百流二千里係旗人情節較重不准折枷應發往黑龍江當差到配交該將軍酌量安插崇斌海普成　隨同和清妄拿無辜將古銘猷抓　鎖毆均應革去技勇兵於和清流罪上减一等　　一百徒三年恆喜松悔崇山文福富壽奇昌巴唐阿僅止隨同和清將古銘猷押走並未毆打均應革去技勇兵再减一等擬杖九十徒二年半均係旗人分别折枷時逢熱審應交旗暫行收管俟秋凉再行補枷滿日鞭責發落委步軍校德昌將不應罪禁之古銘猷擅加鐐銬看守古銘猷　係舉人並未犯事到官若僅照不應鎖禁而鎖禁杖　十律問擬殊覺輕縱德昌應從重照不應重律擬杖八十係職官請旨交部議處翼尉連祥於所屬步軍校德昌將古銘猷擅加鐐銬看守未能覺察非尋常疎忽可比應請旨一併交部議處委翼慰恩昌明知舉人古銘猷不應傳案仍派役往傳已属謬妄治經和清等將古銘猷毆傷該統領飭令查覆並不訉明兵丁滋事寔情輒據和清一面之詞率行禀　卽係扶回揑飾應請旨交部嚴加議處署步軍統領左翼總兵戸部右侍郎崇禮於所属司員營弁不職漫無覺察古銘猷被毆一案欽奉特旨交察又不確切查明僅據　弁揑禀之詞率請交部訉辦意圖諉缷顯係迥護掩飾應請旨交部照例議處該左右翼總兵隨同具奏亦有失察之咎應請旨交部查取職名分别議處戸部郎中邵承瀚查無勒索解銅委員規費情事惟於步軍統領衙門杳有拉去妓女被哈翰控告一案業經和息若仍將該原告傳案伊等和息在先自必代爲掩飾無憑究辦既據該侍講學士叅奏行止汙下自係衆所共知刑科給事中師長灼於伊子師岱滋事一案業經奏結現查無師岱勾結番役實據惟據該侍講奏稱有建白甚尠聲名本在下中等情以上二員應如何懲處恭候欽定師岱訉未勾結番役惟復經緣案革職又被奏叅自係素不安分雖經伊父師長灼驅令出京由山東回陝西原籍難保不濳匿在京相應請旨飭下步軍統領衙門順天府五城一體訪查驅逐回籍交地方官嚴加管束不准出外滋事並行知山東陝丁巡撫遵照辦理古香臣卽古銘恩緝獲另結舉人古銘猷訉無不合應毋庸議所有臣等遵旨查明具奏緣由理合恭摺具奏請旨再此摺係刑部主稿合併聲明謹奏奉旨已錄 
 
