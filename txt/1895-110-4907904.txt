# 1895 - 110 - 4907904

 

Page 1

 
 
[新印直省闈墨出售] [  圖書集成局啓]  
　　本科各直省闈墨爲長沙李荔邨先生鑒定其中琳琅珠玉無美不臻風會所趨自見蒸蒸日上誠揣摩家之秘笈本局用新鉛字排印卽日出畫紙墨精良校警祥細足供海内文人賞鑒每部碼洋一角八分諸君如欲先覩爲快請向本埠三馬路申報舘申昌書畫室及各處售報人備取可也 
[論合用馬步砲兵按地勢列陣法]  
　　凡用兵者交鋒之前必按地勢而列陣而列陣之法又必審度步馬砲三種兵可以恊辦其事而爲之此中大有斟酌也凡砲一行卽砲六尊陣線長九十五碼因每兩砲之中界相距十九碼又每行砲兩陣端處各空二十八碼半卽一行砲之陣線共長一百五十二碼凡子藥箱車並拉砲之馬要向前行左右須有空處而拉砲之馬子藥箱車可至陣面之前凡馬兵每一人與馬闊一碼每馬兵一隊前後各一人共有四十八碼馬兵一鎭分六隊每一隊之閒空處有十二碼其陣有空處五故陣線長三百五十碼自古至今步兵列陣之法肩與肩相並每一兵之闊約一尺五寸五分如此十兵當七步之闊每步約二尺二寸有奇如此十二兵之闊有七碼卽一丈七尺五寸也步兵三千列陣之長大約三里有奇若每陣線前後各一人而前後各有一陣卽一萬二千人前後陣線之長三里有奇此外又須備武員所立之地並每兩營之間有分隔處因此步兵一分軍有一萬人者並隨步兵而行者有砲二行可算其陣線之長三里有奇若一分軍爲前陣一分軍爲後陣則前分軍陣線之長約三千碼則較闊矣但交鋒時須派若干營在前放槍爲遊兵則一萬人尙不足當三里有奇必須一萬二千人足以當之矣近今三十年以内步兵不用並肩之法每兩人之閒分隔二尺如此三人之闊有二碼若前後各有兩人則以六人當二碼若列前後兩陣卽六人當一碼若有三里之地武員二十四人共占地十六碼每兩營分隔處有十碼又有砲兩行占地三百零四碼卽尙有一千四百餘碼方足三里之地每碼須有六人卽必有八千五百餘人方滿其數此種情形係平原而無甚凹凸者又如前陣内挑選一千人爲遊兵卽兩羣之分軍適足當三里每羣有六營每營八百人卽可照辦若隨分軍之砲二行俱位置於一陣端因太遠不能救護故須分置每陣端有砲一行卽可進攻敵軍假如有二三分軍或更多之分軍列陣而馬兵在兩分軍之閒卽屬不便此因馬兵衝出列陣有礙於步兵之放槍故必在陣端爲妙假如馬兵在兩分軍之閒巳張陣則該處無步兵放槍馬兵受敵軍步兵之槍亦屬不妙如敵之步兵巳擊敗馬兵則兩分軍之閒有空處且用馬兵之意須與步兵恊辦而攻敵兵之陣端若在本分軍之閒不能辦此事設在本分軍之陣端卽可辦此事因此馬兵在本軍步兵陣端之後而稍遠前面無阻礙之物統帶之官觀有機會卽以馬兵攻敵兵之陣端以上言大概之理然亦不可拘泥也有交鋒時馬兵在分軍之閒衝出而攻敵軍卽如敵兵成行伍來攻我之步兵我步兵立定不逃則敵兵退回當此時馬兵從中閒衝出而攻退回之步兵或敵之遊兵離陣太遠則以馬兵速攻散開之遊兵惟用此法之馬兵人數不可過多凡大軍内有二三分軍者其分軍之閒可用馬兵數隊辦此事惟用此馬兵不在前陣而在後陣如前陣欲用後陣馬兵時前陣數隊步兵成行伍卽在陣内有空處可讓馬兵衝出每一分軍陣端砲行之所定有空處如馬兵數隊在砲行之背後卽從砲行中閒空處衝出則步兵可不成行伍以讓之其用後陣之意或因前陣傷亡者衆則以後陣補之或前陣立不定則後陣赶上接應或前陣交鋒之時巳久力乏不能從事後陣可代之所以後陣不可離前陣太遠但相距太近亦屬不便因前陣受砲彈之傷或可再傷後陣之兵卽如敵砲離我之前陣八百碼至一千四百碼之遠則砲彈墜下之角必有若干度如在前陣之前面則可復升至前陣内或遇前陣墜下復升至後陣内或跳過後陣亦有之閱此情形而增見識者知地勢平坦前後兩陣相距二百或三百碼爲妙如此則砲彈擊處祗在一陣也且相距二三百碼接應尙便立陣用行伍之法爲行動之便法容易前往或易攺變陣面之方向或易前行向陣端因此各事後陣成行伍較之張陣更便除欲卽速接應前陣以免敵兵擊敗前陣外不多張陣後陣每一營成雙隊之後而各營之相距須酌量於張陣無礙爲要假如一大軍内有步兵五分軍每一分軍分爲兩羣每羣分爲六營每營八百人此五分軍張陣每一分軍有九千六百人又有馬兵一叢分爲十四鎭每鎭有六隊每隊有九十六騎卽共有馬兵八千零六十名此數不及全軍人數六分之一又每分軍有砲二行每行六尊又有隨從馬兵之砲手每陣端兩隊共有四隊又有接應馬兵之砲三隊步兵之砲三行並重砲二行當接應之用此重砲二行共四尊統計有砲一百二十八尊卽每一千兵有砲二尊又四分之一若將此三種兵分爲前後兩陣其内挑選步兵一分軍卽五分之一爲後面接應之兵其隨從之砲二行亦爲接應之砲前陣每羣派一營爲遊兵此爲列陣大略之式如爲地勢之故敵兵有易攻之處卽須派多兵防守或有難攻之處卽可减之而列陣之式因此亦略有更動矣此列陣法每一分軍有一羣在前陣一羣在後陣在各羣分隔處有分軍之砲行馬兵一鎭卽六隊在陣線中閒而稍後其列陣各端各有馬兵四隊卽共二十四隊每陣端處所有之馬兵前面一鎭張陣其張陣各端之後有馬兵一鎭成行伍另有馬兵一鎭在背後當接應之用隨馬兵之輕砲有二行依此列陣防守之法巳屬妥恊列陣前面有砲八行並馬兵之輕砲二行共砲五十六尊月防守之用或恊辦攻法之用又在後敵人砲彈不及之處有一分軍爲接應之用更有馬兵五鎭亦當接應之用此接應之兵用攻法時速上接應恊辦攻法或敗而退回可當住敵兵而護退回之路又接應之馬兵每一鎭之内挑選一隊令其在分軍分隔處之後乘機會而用八守之力此種馬兵居於較遠處或在高處之後以免交鋒時爲敵砲所傷[  此稿未完]  
[英電譯登]  
　　二十八日倫敦來電云德法俄三國互相連結以三國在東方皆有事業須恊同保護以冀平安也又云中國借英金三萬磅巳由德國某公司議定矣 
[遣使換約]  
　　昨日日本來電云倭主派伊藤氏名三好者至中國交換和約何日就道尙未得聞也 
[押解革員]  
　　本館專赴天津偵訪軍事之友人來信云巳革提督三營統領蔣希夷招募奉軍駐紥營口二月初十日倭奴來犯僅令小隊二三百人遠遠開砲一排卽率之遠遁及退入榆關以内奉檄撤回猶復尅扣餉銀以致各勇不繳槍械號衣紛紛譁譟疆臣據情叅奏奉旨拿交刑部嚴究大憲遂委寳蘭村大令押解入京此徦公肥巳悞 
國殃民者之下塲也彼手握兵符者尙其鑒諸 
[江防鞏固]  
　　鎭江來信云海氛未靖南洋各重鎭急需知兵宿將坐守其間雲南提督馮萃亭宮保渥承恩 
 
 

Page 2

 
 
命督辦江南防務由粤省統率部下將弁於二十二日秉節蒞鎭江卽假彭公祠爲行轅宮保抵鎭後籌辦防務餘力不遺現將所到萃字各營勇分佈各處扼要駐守以備不虞但見大校塲各營盤鱗次櫛比刁斗森嚴不似灞上棘門視同兒戲也宮保又以海州防務雖有各統領帶兵扼守深恐布置未能周密因於二十四日清晨排導詣德勝門碼頭登舟前赴此處查閱防守事宜其時鎭城道府廳縣各官曁各統帶營務處管帶等咸詣舟次叩送脚靴手版忙碌異常俄而新湘營新兵營以及常勝各營兵丁預先赴江干列隊戈矛旗幟如火如荼鐘鳴八點遥見江光淡漡中青烟一縷上接層霄有小火輪一艘拖大號官舫溯江上駛逕赴瓜洲知宮保巳起行矣江干各隊一齊燃放洋槍聲若珠貫又聞砲聲發於水面幾疑石破天驚則象山砲臺連放巨砲恭送也江中所泊各砲艇亦高懸五色綵旗鳴砲致敬聞宮保此次取道袁公浦與松漕帥面商軍務後卽向海州進發王事靡盬不遑啓處可爲宮保詠矣又宮保之公子候補道相榮觀察統帶萃字六營隨宮保到鎭以三營駐紥都天廟焦山兩處尙有三營觀察以海州防務吃緊雖經南洋大臣張制軍派營駐防猶恐兵力不足特於日前檄飭三營管帶率領虎旅前往海州駐紥以資防禦各管帶奉檄後卽於二十六日拔隊起程由小閘口登舟用普濟官輪船拖帶進瓜洲口向北而去說者謂倭艦雖在沿海各口游弋不過爲虚聲恫嚇之計斷不敢自入死地而海州濵臨大海最關緊要大憲布置防務巳臻嚴密更可安然無慮矣 
[籌備團費]  
　　兩淮塲商困苦情形與運商不同是以凡遇捐輸鉅欵上游皆格外矜恤刻因海氛未靖揚郡創設團防自去年開辦至今巳閱數月此後爲日方長一切經費不得不寛爲籌備本郡各紳於萬難設措之中爲暫顧目前之計商諸運憲江都轉擬勸諭塲商按引捐助十文當蒙都轉允可轉飭勸諭在案兹聞各商以商力疲困巳久力有不遑僅認捐每引六文稟由淮南總局代爲轉懇現奉局憲批示略云揚城團防前據各紳請飭勸捐塲商每引十文以資經費兹據該商等禀請轉詳每引捐助六文等語數目懸殊碍難據轉查創辦團防係爲保衞地方而設該商等或誼關桑梓或托業於兹生計攸關豈能膜視惟據稱旣捐軍需鉅欵力有未逮尙屬實情本總局執中核定著每引捐助八文與該商等所禀所增無幾而團防不無裨益卽由三月初五日起由本局給發鹽價時按引扣收轉給一俟軍務平定卽行停止該商等素明大義務各勉顧大局勿存觀望是所切要並候轉禀運憲查考立案繳 
[派捐志略]  
　　蕪湖訪事人云中日交戰以來皖省所辦捐輸尙屬寥寥無幾前此蕪湖有收取房捐之議旋又中止兹福大中丞悉心籌畫厘定派捐一法通行各屬其捐數視地方之繁簡田賦之多寡爲權衡各府州縣刻巳一律舉行蕪湖派銀五萬兩王邑尊連日與地方縉紳商議擬令合市商賈認捐二萬兩紳富與業田者認捐三萬兩本月十五日柬邀各業商董至署欵以盛筵與之約略分派令錢業認捐五千兩土業二千兩布業三千兩雜貨紙張各業共四千兩木業二千兩米業一千兩漕坊礱坊醬園合一千兩藥鋪參店合二千兩其餘二千兩則令烟店絲線店茶葉店爐坊銅鐵錫店京廣洋貨店油店煤炭店照數匀攤各商董因邑尊諄諄勸導義不容辭皆慷慨遵依惟錢業董事懇减至三千兩米業董事以禁米出口米市遷至鎭江此間難於籌措爲詞邑尊未經俯允其各業之巳認捐者連日齊集公所中紛紛議論無非欲將貨價略加大約每百文須加一二十文從此日用所需自必異常騰貴閭閻雖或聞而色沮然值此海氛甚惡薄海同仇食毛踐土之流孰不願効涓埃以期士飽馬騰滅此朝食乎旣而縣署發出諭單並印簿二十餘本每業董各領其一簿首弁以勸諭一通大旨謂海氛不靖餉需浩繁各該商賈務各急公勤上以濟時艱其所捐銀數准照奏定章程准予奬給實官虚銜封典以耀其身而及其親如商富中有能獨捐銀至萬兩以上者由本縣另詳專摺奏請特恩奬叙旣膺非常之酬庸又蒙好義之美譽蕪地富商碩賈濟濟蹌蹌豈終無其人哉敢拭目俟之又諭單云欽加四品銜在任候補直隷州特授蕪湖縣正堂加三級紀錄十次王爲諭飭事案奉憲行准部咨奏請勸諭殷紳富商捐資濟餉行令轉飭地方官認眞勸辦等因遵經本縣勸諭各典商捐繳轉解在案查本邑懋遷日盛殷商富賈薈萃一方當此海氛不靖需餉浩繁該商等食毛踐土自必同仇敵愾樂於捐輸除諭飭知照外合發印簿諭飭爲此諭仰該董等立卽遵照持簿迅往各該鋪户勸諭殷商富賈曉以大義慷慨輸將所捐銀數隨時登簿呈由本縣查核以憑催繳轉解藩庫兌收濟餉該董等務宜剴切勸導幸毋稍事諉延是爲至要切切特諭計發印簿一本光緒二十一年三月十五日右諭仰某業董准此 
[覆舟遇救]  
　　揚州信云連日江潮盛漲揚河水勢亦因之繼長增高本月二十日有客船滿裝人貨由瓜洲進口上駛行至距南門不遠舟子偶不經心誤觸於前面柴駁船上收舵不遑遽爾欹覆此處水深溜激搭客皆逐浪漂流幸得停泊各小舟赶緊設法撈救搭客廿八人俱慶更生是亦不幸中之大幸也 
[油價陡漲]  
　　揚屬各州縣及裏下河一帶所需菜豆等油向皆來自牛莊近因此處爲倭人所踞貨不通行以致油價飛漲上月杪每石巳增銀一兩一二錢至本月中旬又增至一兩五六錢聞個中人云此後尙恐有增無减油爲開門七件中必不可少者當此軍務倥總小民生計維艱賺錢不易又何堪受此剥削追溯由來愈令人痛恨倭奴不置 
[滕王閣題壁]  
　　江西訪事人云省垣清湯擔數十百起大街小巷日夜游行近有暗用瘟猪肉及鼠肉爲餡以圖射利者悞食之無不生疫癘某生寒士也槖筆章門十有餘歲舊臘其五齡女食清湯而甘之自是遇清湯擔過其門必呼而購食至二月初小腹忽生一疽初如雞子旋大如盆堅硬疼痛而不紅腫不起頂患苦一月羣醫束手生憂甚細加察核始知食清湯之爲害然亦無可如何幸遇某痬醫出刀圭敷之始得奏效○德中丞甄别豫章書院後定期三月初八日開課并補考是日生監文題子曰君子不器二章童生文題有能一日用其力於仁矣乎詩題賦得緑楊花撲一溪烟官韵未詳補考生文題冉子退朝至其事也童文題是何濡滯也詩题賦得一院有花春畫永官韵未詳○署泰和縣劉明府至健政體違和請假回省就醫大憲准之所遺印務以候補縣許明府繹署理○督辦江西鹽局江蘇補用道李觀察維翰於正月某日往金陵謁見督鹽憲張香帥旋奉檄調辦湖南鹽局日前由金陵回料理經手事宜預備交卸聞庖代者爲范觀察德培月内當戾止矣○署南昌縣何梅閣署新建縣朱少莊兩明府示期三月初六日會同縣試適是日藩司甄别友教書院至初八日又逢撫憲課試豫章書院爰攺遲至初九日開考初八晚兩明府分往考棚至天明扃門考試南昌巳冠首題莫春者春服旣成冠者五六人次題有澹臺滅明者未冠首題童子六七人浴乎沂次題行不由徑通塲詩題賦得養花天氣近清明得明字新建巳冠首題戰一字子之所愼章未冠首題和一字而不同句通塲次題君請擇於斯二者詩題賦得安危須仗出羣才得才字○經訓書院爲合省高才生肄業之所專課古學間及時事而帖括試律不與焉必古學淵博文詞鉅麗者始克坐擁皋比皮孝廉錫瑞南楚名士也主講有年今歲仍蟬聨斯席於三月十一日到院十三日開課題爲龍戰於野申許氏說文義禹　嵎夷書略解天子燕禮有肥羜肥牡攷庶姓異姓同姓辨羣吏屬吏異同辨無稷曰明粢十二證攷取於物爲假若伯魚名鯉攷桓二十年傳楚王妻媦攷祊有二種辨讀金史交聘表擬討倭檄文虞仲翔習經抱鼓之間賦以蒙先師說依經立德爲韵擬杜工部江頭五詠限十五日齊卷○江西鹽局督辦李觀察前經兩江總督張香帥札委兼辦籌餉事務及觀察調辦湖南鹽局後所有籌餉一事香帥另委江蘇補用道劉觀察秉楨辦理日前巳由江寗至省垣矣○上年德中丞奏派江西剛字吉字等營防剿北洋而以涂仲舫觀察辦理糧臺營務處臘月觀察行至山東濟南府忽患沈疴請假至九江醫治所有糧臺營務等席禀請另委妥員接辦本年病巳告痊由九江到省禀見中丞銷假 
 
 

Page 3

 
 
[琵琶餘韻]  
　　九江訪事人云黄梅縣向無義塾兹巳創設二處延師教讀以期造就貧孩○黄梅縣程贊堂明府核定章程凡下鄉相屍祗帶仵作及招房跟丁各一差役四發給工食不勞供應○黄梅與廣濟接壤春夏之際江水盛漲由下游華陽鎭倒灌入口每致民漢其魚去冬廣濟縣民人在黄梅縣屬白湖渡築堤一道使水勢不得上溢梅邑鄉民恐此後受災更甚禀官阻止官允之○江西候補縣倪明府廷慶楊明府廷爕管解餉銀遵陸北上道出九江文武衙門照章派兵役護送出境○藩司札委鄧雨門明府祥霖管解餉銀赴金陵於二十日附某輪船東下○去年吳城鎭寳源錢莊被刦迄今案尙未破主簿陸壽田二尹千總賴雨卿千戎照例撤任遺缺委劉桐孫叅軍及邱千戎應魁接署○新任江西饒州府吳太守祖椿領憑出都於本月二十日未刻附江寛輪船抵九江其瀛眷巳先到月餘太守小住行旌擬卽買棹赴省垣謁見上憲○辦理九江巡防總局彭星階明府現方署理德化縣印務所遺巡防局務經誠觀察札委稽查輪船委員吳儀生明府兼辦於本月二十二日巳到局任事○九江府崔蘭嶼太守札委方茂齋少尉赴姑塘嚴鴻波少尹赴官牌峽徵收魚苗稅○義渡局委員何芙卿少尹瓜期將　崔太守札飭留辦一年○調署興國州陸彦頎刺史祐勤瓜期將屆士民禀留未果乃製牌傘匾額餽之刺史雅不喜徒騖虚名峻詞堅却以視　讓再三而後受者倜乎遠矣 
[彞陵零拾]  
　　宜昌訪事人云日前快利輪船抵埠所載貨物多至五千數百件隨接漢口電信囑及早開往以便再裝其日適逢西人禮拜之期船主不敢遲延立往報關俾將貨及早卸去至禮拜二卽起椗開行旣而沙市輪船來宜亦載貨二千餘件惟赴漢之貨並不見多云○劉鎭軍所招之勇號衣上大書楚勇二字横書鶴字中左右前後各隊旁書某棚某號旣成軍卽往沙市會同湖南勇數千名順流而下○近日白米每石加錢數百文河下米船寥寥無幾間之云南省水枯船不能達故也 
[簿書鞅掌]  
　　法界讞員葛蕃甫同轉奉藩憲委署靖江縣事赴蘇謝委前日下午三點鐘業巳回滬征車甫卸賀客盈門惟捕房連期停訊積案甚多昨禮拜二堂期本擬到堂與祁繙譯會判因赴道轅禀陳一切飭丁咨照捕房將連期停訊各案於今明二日分作二期解訊 
[種火宜懲]  
　　前晚本城大東門内袁某家有賊用船上跳板横亘墻頭緣之而入以火油潑紙窓上正在種火袁聞聲而起出外窮追見賊面塗粉墨痕飛步遁去隨據情報諸巡防南局局員張二尹前往勘視後飭船牙四出稽查旋查得某柴船並無跳板情有可疑因將船户拘拿到局送請保甲總巡翁明府訊究 
[上海縣署瑣案]  
　　鄉民張錫堂控族姪張桂祥爭管祭田擅葬棺木黄大令准詞提案前日倩發審委員翁明府提訊錫堂訴稱小的等九房祖遺祭田十二畝素由小的等九房耕種桂祥係遠房此宗祭田與伊無分不料竟出而爭奪叩請訊懲明府閱田單議據墓碑問桂祥如何爭奪答稱去年七月初十日桂祥擅將伊父母棺木安葬且欲管業張耀祥訴稱小的年五十六歲與張裕良爲胞昆仲裕良訴稱小的年五十歲張子堂訴稱小的年三十一歲張秀其訴稱小的年二十九歲張蘭卿張耕生同訴稱小的等九房合租承耕祭田桂祥在九房之外祭田無分强葬屍棺占奪其地與之理論反敢將墓碑二方抛棄河内桂祥供稱祭田乃祖遺之産凡姓張者均可安葬小的故敢葬父母屍棺錫堂等喝令遷移並將小的捆縳毆擊小的不敢抛棄墓碑地保徐全山禀稱小的是舊保去年七月由小的經辦當時錫堂訴知桂祥抛棄石碑之事小的勸過錫堂錫堂稱有田單議據桂祥無故恃蠻小的旋將石碑撈起一方交還錫堂尙有一方抛在上南交界之河内現在地保一役由陳俊卿接充矣陳保禀稱去年之事小的不知明府謂桂祥旣無憑據呈騐察閱田單議據碑文與桂祥毫不相關祭田應歸錫堂九房承受與桂祥無涉惟桂祥旣將父母之棺安葬錫堂等應念族誼無庸偪令遷葬以後祭田之事桂祥不得與聞尙有石碑一方著陳保撈起交與錫堂桂祥又供稱小的單身一人錫堂等人手衆多常將小的兇毆恐以後小的性命難保明府諭錫堂曰爾等同族理應和好不得逞兇如果不遵定提究辦錫堂唯唯遵斷明府卽著兩造具結銷案田單議據碑文當堂給錫堂具領○黄雨田前控陸顯庭欠銀五百五十兩前日翁明府提訊黄訴稱監生係紹興人年三十八歲光緒十六年開設湧順錢莊被寳信昌布莊欠銀五百五十兩計二月起始至七月止歴被積欠此數隨與寳信昌主監生向之催索陸曾給銀票一紙計銀二百零三兩監生轉付山東客宋某携去取銀據云是僞票致將監生呈控監生被累甚深在陸前縣案下訴明陸前縣准提訊追陸聞之卽往江西避匿後又僞稱患病抗不到案是以案懸迄今兹將僞票呈騐明府問陸曰此事如何料理陸供稱監生係寳山縣人前在治下開設寳信昌與湧順錢莊往來僅半年及湧順閉歇結帳監生欠找四十餘兩有往來摺爲憑黄所控之數盡屬子虚明府曰此僞票有店號圖書在上可是爾出陸供稱黄欠宋銀無錢應付宋逼迫難堪商請監生出此僞票以爲搪塞之計並非監生欠伊銀兩也明府曰此說甚屬支離黄旣用僞票搪塞何以控爾欠銀黄又呈出簿據陸稱此帳亦是僞造監生往來摺與此帳不符明府令差役督同兩造將帳逐一算清禀覆核奪○荳腐店主劉錫三控豆腐流氓阿虎阿眞等到店拆梢擊毁物件翁明府准詞飭差楊福查提懲辦旋查得各流氓均逃逸租界中遂會同豆腐頭目張錦堂先後拿獲野雞阿春偷牛阿春夏春生三名解局前日明府帶至縣署升坐花廳訊鞫偷牛阿春供稱劉店内滋事時小的另案押在英公廨野雞阿春及夏均供稱小的等並未滋事劉稱此三人不是正犯惟帮同滋閙耳明府判令將野雞阿春笞責三百板與偷牛阿春夏春生一併交的實人保釋候提阿虎阿眞到案再辦 
[英界公堂瑣案]  
　　包探秦少卿禀稱積竊胡小右前因犯案送請老爺判押二年及釋出並不攺過又竊取金德興潤昌兩客棧綢布衣若干繼小的緝獲人贓送請究辦金德興等各遣夥投案領贓胡供稱小的實因萬不得巳是以學胠篋生涯老爺如再施恩定當痛攺前非不再犯竊矣宋通刺與易副領事商定然後判令發交捕房管押一年期滿笞臀二百板解回鎭江原籍○王阿金竊取黄阿寳家布衣四件正欲逸去經一百六十四號華捕拘獲解送公堂通刺判令管押一禮拜○前日流氓陳阿榮行至虹口見包金氏沈康氏携手同行拂柳穿花輕盈嬝娜不覺瞻如天大挑以游詞旋捱近身旁自褫其褲二婦駭甚大聲疾呼一百四十號華捕行到詢悉情由將陳拘押昨晨解案請訊二婦投案聲訴前情陳含混其詞似認非認通刺問爾何故在婦女前赤身露體答稱父母遺體顯露何妨通刺大怒判令枷號五日發犯事處示衆○九十號華捕禀稱沈連彪沈添裕朱陽春等奪當某處小工以致毆鬥余陳氏之姑出而解勸竟被毆傷余陳氏訴稱婆婆年巳七十一矣無端被沈等毆傷請爲訊究沈等同供稱小的等悞踏老婦之足無甚重傷通刺著將沈等一併移送上海縣並諭令余陳氏舁其姑至縣署請黄大老爺騐傷核辦○包探黄四福禀稱積竊徐隆福前經送請老爺遞解回籍今又來此竊取不知姓名家元色縐紗馬褂一件經小的拘獲問詢失主不能指實兹特解案請究徐供稱小的在八仙橋巡防局當差求老爺送往局員老爺處發落通刺判令笞責二百板驅逐出境不准逗留○包探顧阿六禀稱積竊林阿仁前曾送請老爺遞解回籍今又潛來滬上適爲小的所見拘解請懲林供稱小的係寍波人前雖犯事自蒙懲責卽巳攺過自新可否曲諒苦衷免再遞解通刺不准仍著押候遞回原籍○六十三號印度捕解周炳卿至案禀稱周駕馬車飛馳於租界中有違定章是以拘入捕房周卽出以洋銀五圓爲質乞捕頭暫行釋出今未來案通刺著將所質洋銀罰去○二百四十二號華捕送吞烟圖盡之唐春林請訊通刺問因何圖盡唐供稱小的在治下小本營生某日鄰人失去女孩誣父親唐三藏匿小的不忍老父被累故思從芙蓉洞主先赴泉臺通刺判押候送交其父領回管束 
 
 

Page 4

 
 
[法捕房瑣事]  
　　小東門大街有丫頭所開飯店前日忽來三人把臂同八呼肴大啖果腹而去不名一錢堂倌向索飯資反被擊碎碗盞等物當卽鳴捕將三人一并拘送捕房捕頭命將二人禁押一人釋去措資如數賠償然後釋放○招商局江孚輪船抵埠有著名積竊某甲將搭客衣箱割破意圖行竊適法包探在船巡緝當塲拘獲人贓解送捕房押候堂期解訊○城内某公館轎役前日行至新街某舊貨店見主人所失之油衣儼然在焉回禀主人持錢欲買店主答以昨巳售去轎役以店主有意藏匿訴知探夥同往檢視店主理屈詞窮乃使牀頭人出塲惡霸探夥當將店中二男一女一并拘送捕房押候堂期解訊○法包探以近來竊案紛繁將著名黄昏竊胡福林蔣阿榮二人拘入捕房並吊到零星物件押候堂期解訊○山東人某乙前在新街設攤引人賭博爲巡街捕拘入捕房捕頭以其初犯從寛釋放詎釋出後依舊以五木訣騙人財物爲包探拘入捕房捕頭著罰洋五角以儆將來如再犯到案重懲不貸○寳心園茶館爲流氓聚集之所四十九號某捕巡至是處見衆流氓將一婦圍繞聲勢洶洶喝阻不理當將爲首之李福生及同黨二人拘入捕房捕頭命將李押候解送公堂同黨二人從寛釋放○西興聖街大興客棧有馮　寓客病殁棧中衣衫藍縷查無親族投報捕房咨照輔元堂分局備棺收殮人生如朝露可慨也 
[美界捕房瑣事]  
　　昨晨六下鐘有某西人至漢璧禮路小菜塲購買食物其時購物者甚形擁擠剪綹扒手等輩各乘隙施其伎俩西人竟被扒去皮夾一個内有洋銀數元金戒指一枚當卽訴諸捕房捕頭巳諭各包探訪查矣○西人麻皮福良前因犯案經二十二號西探拘送英公廨訊明覊押巳紀前報厥後期滿釋出未及匝月故智復萌專以敲詐爲事前晚八點鐘時在伯頓路某茶館内見本邑人某甲懦弱可欺任意索詐甲不肯降心相從與之爭拒復扭入捕房申訴捕頭謂福良如此多事實屬愍不畏法姑念釋出未久從寛免究一併斥釋○本地人張仲青住居新虹橋三官堂相近第一千五百二十七號屋内前晚被梁上君子穴墻而入竊取皮棉綢衣爲數甚鉅昨晨張投報捕房求請查緝捕頭立遣包探張阿五勘視情形嚴行訪緝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[騐視屍身]  
　　昨報洋涇浜口浮起水手屍身經水巡捕撈獲報知法捕房法捕頭咨照法兵輪船主騐係該船水手不欲棺殮緣屍身　有鹿繩恐其中尙有曲折未便殯殮遂將屍舁至美界北蘇州路公濟醫院暫放禀知法領事於前日下午偕同該船主及某某諸西醫至院騐視其　華人不能入内故騐視情形無從訪悉騐畢收殮將所擊麻繩解下存放醫院中聞領事尙須查明核辦也 
[英廨晚堂瑣案]  
　　粤東人吳應梅扭控沈阿狗串拐其女前晚宋通刺升堂研詰吳遞禀訴稱監生係廣東嘉應州人向在治下開設恒泰烟膏店長女小字才寳年十六歲本月十六日得胞兄信知巳許字與人不料於十七晚忽然失去嗣查悉比鄰沈合順鐵店工人顧阿錫拐去因卽投報捕房並向鐵店主阿狗理論阿狗許於次日偕監生至爛泥渡顧家查緝及至女仍無著爰赴彼處巡防局報知至次日沈忽稱顧阿錫聞巡防局有案急央圖董潘慶和出外调處允出洋銀二百圓勸監生將女嫁伊監生因顔面攸關監不依允沈阿狗供稱小的籍隷無錫向在治下五福弄開設鐵店與吳爲鄰巳二十餘年彼此往來素稱莫逆伊女失去後晚間顧不回店情有可疑是以許伊帮同尋緝及著人四處尋訪下落全無然巳費去洋銀數十圓復出賞格謂如有人將顧尋獲者願酬謝洋銀二十圓如此待人不可謂之薄矣奈何竟被砌詞誣控以致浦伏公庭通刺問顧家住何處曾否娶妻答稱顧家住浦東爛泥渡尙未有妻通刺問吳曰爾女究竟是被顧所拐吳稱顧每於停工後身穿短衣在小的之後門前高唱淫詞練習拳棒小的曾正色斥之並將情告知阿狗通刺謂爾等供詞各執教本委如何斷法然阿狗終不得置身事外著覓人保出候示一面備文移請上海縣關提顧到案質訊○夏仁卿控陳林祥誘令其妻華氏携子女席捲而逃旋將女兒阿金賣去通刺庭訊之下判令將陳及華氏分别管押候派差役至嘉興關提阿金到案再訊此去秋事也兹者差役王桂巳將阿金提到通刺遂於前晚升堂覆訊夏訴稱小的家住蘇州向在治下貿易賃屋六馬路與陳同居去春陳將小的之妻及子女誘出嗾令席捲而逃迨秋間與妻子潛回滬上經叔父遇見詰以阿金何在稱巳賣在嘉興客民某姓家叔父隨告知小的將一千人扭案今阿金旣巳到案求准領回阿金供稱年十三歲曾隨母親與陳至嘉興嗣被陳賣與江北人某姓所得身價花銷罄盡餘不知情華氏供稱小婦人被陳誘騙一時糊塗不合隨之逃出今奉訊明自知該死陳供稱係海寍州人向在招商局某大人處服役今巳斥出與夏同居華氏巳願抛却本夫隨小的度日是以携至嘉興暫住旣而華氏疾病纒綿乏錢使用不得巳將阿金賣與江北人家爲童養媳通刺判令將華氏掌頰二百下連阿金交夏領回嚴加管束陳重笞二百板還押候備文遞解至海寍州交保管束不得復任來滬 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
