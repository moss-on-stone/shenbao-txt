# 1903 - 140 - 4910811

 

Page 1

 
 
[九通目錄定期增價啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎本局初以嘉惠藝林起見每部售洋銀一元八角曾購本局股票者僅售洋銀一元邇因購者如雲虧折太甚定於五月初十日起每部一律售洋銀二元特此佈聞諸維鑒及 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大　自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下　究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見余引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣兹用本局火號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元兹徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[連合日德美三國以拒俄人論]  
　　俄人之於東三省也遲回觀望不允撤兵歐亞各邦相顧錯愕各報所紀言人人殊開釁與否未能逆臆究之俄人之於東三省雖目下未識作何舉動而其欲蠶食中國并吞高麗威服日本所謂司馬昭之心路人皆知之也余以爲俄人之狡計卽不能得志於東三省必轉而入於蒙古近者日本報已謂俄人於蒙古一事要求華政府互訂約章計共六則一蒙古兵權全歸俄國一切胥由俄人代中國治理二蒙古路礦全歸俄國一切胥由俄國代中國籌畫其路可由張家口違西伯利亞與中俄鐵路接連三蒙俄可互通婚姻四蒙古墾田全用俄人資斧并由俄人練就屯田兵派駐蒙古各地五蒙古各處准設俄語學堂六西藏之北伊犂之南中國東陲全歸俄人管轄其規制與蒙古相同旣而日本報又紀俄人所求三事一俄國在諸武員中選定一人爲蒙古軍務提督凡召募軍士配置隊伍演習戎機以及建築砲臺營壘儲藏各項軍器一切皆總攬大權二中俄兩國同敦睦誼准人民互通婚嫁一切聽其自由又於各處創設俄語學堂并子希臘教以特權准與喇嘛教同一宣布三凡在蒙古地方修築鐵路開采礦　及一切利可圖之事皆准中俄銀行承辦因辦此等事而輸人器物關稅皆得豁免合此二者觀之所紀雖大相逕庭傳疑傳信尙未深知然而俄人窺伺蒙古之心蓄之已久今以東三省一事深知爲各國所忌遂思染指於蒙古亦未敢决其爲必無之事但蒙古地方雖不若東三省之重要然亦我西北之屏蔽未可敝　棄之也策之者謂抵拒之法莫如闢作商埠以牽制之各國旣於此處利益同沾卽不肯令其淪沒於一國是故俄人而思永佔東三省也可以此法拒之其轉而入於蒙古也亦卽可以此法拒之余謂中國旣無力以自保其土地亦惟有行此不得已之策使各國相维相繫俾尙不至日削其疆圉蓋受制於各國而借以自衛猶較勝受制於一國而馴至滅亡也雖然更有一策焉莫若連日德美三國以與俄人抗日本與中國同處亞洲深懼俄人之勢日强害中國以波及日本故日强則俄忌之俄强則日亦忌之兩相忌而日人不願中國之被弱於俄自係實在之事勢今若與之連合吾知日人斷無不願之心且英方暗助日本以抗俄人則連日而英人之力我亦可得其默助矣德人則質性最直陸師最强與法世仇深懼報復俄法相合寗德之利德雖未必有愛於中國而頗嫉惡夫法人於此苟得智辯之士陳說利害與之連和竊意德亦未必固拒若夫美則遠在美洲似無庸與之連合然譬之奕焉遠下一子以爲之應而他日排難解紛之任亦可卽以諉唾之得日德美三國與中國相連而後休養生息教誨三者兼施中國始可以徐圖自强如越勾踐之一戰而霸寗獨東三省之可以保全而已哉寗獨蒙古之可以保全而已哉 
[軍火弛禁]  
　　香港循環日報云日前京師外務部接各國政府電音大旨謂禁止軍火輸入貴國之條已滿二年以後可以弛禁云云刻下外務部已電逹各行省督撫大員矣 
[牛莊安靜]  
　　天津西字報云邇者各報多紀俄人復佔牛莊之事實則數日前有俄國派守鐵路之兵士七十各策騎至牛莊遊行街巿迭奏鐃歌旋卽飛馳而返是日有俄國步軍二百名或云二千名來自南方赴關道署左近俄營小駐閱數點鐘後大半折回凡通英語之華人每指俄營爲砲臺故有俄人復佔砲臺之說殊不知江口砲臺早經毁壞其磗石已派華工運去改建俄領事署及各處俄人房屋現在牛莊安靜如常惟俄人於隔江中國火車站左近設一操摥海面則泊有英美俄兵艦各一號 
[賽車肇事]  
　　華歴四月二十九日英京倫敦來電云近有法人與英人及他國人合擬賭賽汽車由法京巴黎斯至日斯巴尼亞京城馬得利脫二十八日爲賽車之第一日興高采烈輪軸雲騰觀者愈聚愈多約得三十萬人之譜汽車甫由巴黎馳至法國巴朶地方已經出事賽者死五人此外有二法人一英人受傷甚劇觀者亦被撞傷四人死四人有法人客比兒者能於一點鐘時乘汽車行二百三十華里神速之技飛鳥不如又有英人巴德者正在疾馳之際車忽傾覆熱氣衝出致焚其身此外英人某甲則以兩車互撞大受傷夷法官見肇禍端遂將此事禁阻是日來電又云英國比利斯篤地方有人互賽汽車撞死行人二名傷十名乘車之人亦傷其二並知英國司各倫以丁巴臘人因乘汽車疾馳於路致撞死一婦人有地方名溝者有人亦以乘汽車不愼撞死一行人 
[馬賊可虞]  
　　張家口友人來函云口外壩頭大紅溝一帶近有馬賊成羣結隊持槍劫掠客商宣化練軍沿途 
 
 

Page 2

 
 
巡綽賊人竟敢與之對壘迭經鏖戰互有傷亡不知統兵大員其亦思設法剿除以安地方黎庶否也 
[西軍近耗]  
　　廣西友人來函云月前桂撫王芍棠大中丞在潯督師不日卽擬取道梧州遄返桂林省會又聞日内中丞電調梧州協黎恊戎馳往龍州助黄軍門呈祥辦理防務協戎奉電卽酌帶數營赴前敵至中丞在潯搜捕餘黨所帶楚軍不熟路徑故每出陣均以練勇導其前亂黨有逃入安南國境那摩天王嶺者近日法人已發兵剿捕矣 
[軍門剿匪]  
　　香港循環日報云廣東水師提督何榆庭軍門於四月十五日督帶親軍一營會同左營都司潘都戎灼文所帶靖勇一營右營都司蕭都戎翰管所帶香新緝捕陸勇數百名及香山沙勇齊集崖門口下沙分途前進四面兠圍生擒賊匪四名槍斃十餘名内有三名係龍鳳堂頭目立卽梟取首級懸竿示衆並起回被擄民人十餘名另搜出龍鳳堂標義堂悅義堂各僞印勇丁亦被傷斃數名旋駐紥香山小引村徐圖進勦香山沿河沙田最多彌望無際匪徒每出沒其際打單放火無惡不爲前數年曾行劫某姓貨船報經官軍緝獲十餘名就地正法今復猖獗如此且沿及東順各處宜乎軍門之大振軍威也 
[幾釀變端]  
　　廣州訪事人云粤漢鐵路已由北江築至淸遠縣境四月初旬某日彼處土民不知何故突將從事工作之西人十餘名圍住滋閙駐粤鐵路帮辦波零士君見勢不佳立卽折回省垣詣美領事署禀訴當夜美領事飛函分告各大憲至次晨七點鐘時波君附兵船名哥厘哦者前往救護是日德法二國亦各派一兵船前往旋經大憲委沈魯靑大令楊植生叅戎督勇至彼竭力彈壓幸各西人並無傷斃惟傷一華工大約略事調停即不難風平浪息也 
[十二續四川總督岑制軍奏設成都勸工局章程]  
　　五每日上工休息時刻由督工官酌發號令六當作工時督工官常川在棚監視有怠惰者一次告誡二次責手心一百以内三次送行法官重責七罪人出所勞力由督工官帶領八督工官常川住廠有要事則收封後可以出廠九督工官應備表式四種一每日上工休工時刻表二每日工棚教師及罪人勤怠謹恣事由表三每日成績者姓名種類名目數價値表四領發貨物種類件數時日用由表監廚司事責一受統於監所官專司整飭廚房核發薪水買辦醃菜監視散粥之事三收入罪人規則一本所宗旨凡警察局送來之小過失人犯皆可收入惟必騐其氣質不甚兇惡可以變化年在四十歲以下不吸洋烟無疲癃殘疾可督其學成粗淺之一藝者始可收入有不合者交回警察局轉送他處　二收人犯人卽督其盥浴以官備之衣褲換穿其原有衣褲洗存俟出所時還之遷善所則並新衣褲與之四訓導規則一本所宗旨變化氣質教以粗淺之藝故立訓導專欵二訓導之責監所任之三每日一罪人至必先約束於寢房七日除食便盥洗外不得出房並於房内指定站立之所隨時檢視違則戒責即告以如不遷善必有如此不自由之理四七日之後其仍縱恣者可以增加其日馴謹知悔者始編入工棚訓導棚五訓導棚卽以工棚爲之訓導以一小時爲率六訓導分二種一爲定時之訓導即於每日訓導時聚集諸罪人教以人之不可爲惡爲惡之徒自害之理反復開導且使其對答以觀其能悟否一爲臨時之訓導隨時查看某人不守規則不知改悔卽提某人就其事而訓導七宜以粗淺平和之言訓導不服訓導及一再訓之不改者始用嚴厲之法八訓導之時監所官坐而訓之諸罪人坐而聽之 
[英艦往來]  
　　寗波訪事友人云四月下旬某日甬江到有英國兵艦三艘寄椗白沙江面旋於十四日午後展輪出口迄不不知其開往何處 
[軍麾過鄂]  
　　武昌訪事人云上月某日江夏縣原大令接到電音知简任荆州將軍綽勝亭留守由京南下將次道出鄂垣爰飭辦差丁役就皇華館馬頭陳設燈彩迨軍麾戾止兼署湖廣總督端午橋中丞率同闔城司道趨詣舟次跪請聖安留守旋卽排導詣撫藩各轅投剌大約襜帷小駐卽須馳赴荆州也 
[師船被劫]  
　　蘇州訪事人云近日有客自來無錫言及四月十七日鹽捕後營管帶宋游戎學成率領師船七艘駛往各處查哨行至距城數里之某河突來大股梟匪駕船數十號呼哨一聲團團圍住開槍猛擊彈雨紛飛游戎督同勇丁併力抵禦約歴三下鐘之久甲乙二駕長飲彈而亡此外勇丁之墮河殞命者亦復不少游戎急棄舟逃逸幸未受傷梟黨遂盡劫其船而去 
[愼重師資]  
　　賞戴花翎升用府在任候補直隸州大計卓異調補江西鄱陽縣調署德化縣正堂隨帶加一級江爲出示曉諭事光緒二十九年三月二十八日奉府憲孫札開光緒二十九年三月初八日奉兩江學務處憲札開案奉前署兩江總督張札飭膮諭官紳保薦舉貢禀增充三江師範學堂教習等因當將奉發示諭遍貼曉諭并分别咨行三省司道府州轉飭所屬一體遵照辦理所有保薦投考各員生經本處定期考試呈蒙前署督張錄取師範教習二十一員名各在案惟查所取師範教員人數尙未足額且前次定期甚迫江南安徽兩省及本省各府州縣距寗較遠者均未能如期赴考兹特再行考試一次以廣搜羅而昭公允擬於本年四月底齊集省垣聽候示期考試其所以一再考試者因振興學校愼選師資起見凡官紳保薦必須深知其人實係學問優長品行端謹者方可保薦勿得瞻徇濫冒使其徒勞跋涉也等因轉行到縣奉此查此案前奉札發告示業經抄錄曉諭在案兹奉前因除移學知照外合亟示諭爲此示仰舉貢禀增人等一體知悉爾等須知招考三江師範學堂教習係爲振興學校愼選師資起見務當自揣才能入彀品行無乖者方可邀具保結呈縣查騐保薦投考倘或才具欠能品望不足毋得冒濫充數轉致徒勞跋涉自貽後悔切切特示 
[鄂興女學]  
　　武昌訪事人云湖北巡撫端午橋中丞講求新政惟日孜孜因念鄂省大中小各學堂均已興辦惟女學尙付闕如爰與武昌府梁集菴太守籌商擬在省城招集大家閨秀聘日本某女士充當教習凡緑窗靜女有志嚮學者無論籍隸何省均准入堂刻已由太守妥訂章程尅期開學矣 
[營勇不法]  
　　蘇州訪事人云上月二十六日有籍隸通州之老嫗楊陸氏携洋銀數十元來城道經楓塘涇鹽捕後營後哨砲船勇丁范德勝何得勝及殷某等見之頓起不良之心糾同附近荳腐作夥朱川亭一擁上前强行搜索嫗大聲呼救鄕人唐根大唐金大周阿根聞而出阻范等怒突出利刃向衆亂揮唐等三人受傷沈重富經他人鳴鑼號召衆鄕人將范等四人拘獲連嫗及受傷人解至長洲縣署縣主蘇靜菴大令騐明傷痕研訊之下飭將范等各笞若干板釘上脚鐐分别收禁獄中聽候禀請上憲核辦二唐及周撫慰一番令各回家自行醫治事後砲船哨弁劉小珍曁張某籲求大令將三勇釋回大令嗤之以鼻 
 
 

Page 3

 
 
[蘇垣火警]  
　　蘇州訪事人云上月二十七日淸晨省城金獅巷江蘇候補道沈期仲觀察公館中忽因早炊遺火積薪致兆焚如之禍頃刻冒穿屋頂烈燄横飛各叚水龍聞警馳至吸水狂噴地方文武各官亦次第臨塲彈壓約閱一時許始得救熄然已焚去内進房屋五幢所失當亦不貲矣 
[甬郡官塲紀事]  
　　寗波訪事人云新任浙江甯波府葆太守謙於四月十三日由校士館營遷入署○護理浙江巡撫誠果泉中丞現因陛見進京取道滬上葆太守於四月十五日乘輪船至滬恭迎○前任鄞縣知縣黄菊友大令於四月十三日交缷篆務翌日遍詣各當道辭行○左營趙參戎榕經上峯札令别候差委遺篆委陳遊戎丙忠接署○邇者提憲吕道生軍門令統帶王君在大教塲操練常備軍勇丁槍砲等技○鄞縣上忙錢糧前經前黄菊友大令擇吉開徴迄今多日完者寥寥新任周少軒大令特於某日示定四月十四日接徴仰各戶趕緊赴縣投納掣串安業毋稍觀望 
[漕務述聞]  
　　前日江蘇海運滬局會辦委員顔凝閣明府偕鐵明府麟乘某小輪船赴省晉謁大憲面陳要公昨日總辦孫述亭太守查得本屇漕米除已裝輪船北上外各州縣尙有未經交到者爰卽行文催解俟端午節後開兌騐收 
[上海格致書院五月分課題]  
　　策論西比利亞鐵路告成與中國巿政有何關係說中西字學源流攷算學設有圓錐體已知其高爲甲底徑爲乙推其内容最大之隋圓與抛物綫雙曲綫之各面公式如甲爲二十乙爲十二求其眞數各幾何試詳細繪圖証演之今有格致家以金錢一枚置於圓錐截體式之盆底中因邊旁之阻不能望見然已知底徑爲子口徑爲丑斜高爲寅目距盆底之平面爲卯直距底心爲辰問須加水若干始可目見金錢如設子爲八寸丑爲十二寸寅爲五寸卯爲十五寸辰爲二十寸求其同數幾何試繪圖馭算之 
[上海官塲紀事]  
　　江蘇候補通判馬實菴别駕由金陵管解新鑄銅圓赴蘇垣交納順道來申昨日晉謁蘇松太兵備道憲袁海觀觀察并赴上海縣署投刺○昨日撫標滬軍營統帶龍葆珊遊戎策騎至縣署拜會縣主汪瑶庭大令大令延入花廳互商良久始别○江蘇海運滬局委員傳幼坡二尹於昨日詣縣署辭行押解糧米北上○上海縣典史趙敬臣少尉近患淸恙昨日遣丁投縣署請假三天○法總領事署繙譯官費亨祿君於昨日帶商人莫尼諾至道轅拜會蘇松太兵備道袁海觀觀察晤商一切事宜 
[上海縣署瑣案]  
　　月前浦東錢郎中橋人顧紀良所開油酒雜貨店被匪劫去洋銀報縣經縣主汪瑶庭大令飭捕跴緝在案兹有人在近處見顧咸金遺一小包於地拾起細視中有小銀錢十枚確是原贜因之報捕拿獲解縣前晚大令升堂研訊顧供土棍蔡元大在鄕間開賭地保得賄包庇以致匪徒混雜是夜小的回家被匪阻攔毆傷及向地保理論地保卽串通顧夥誣指小的行劫其實小的並未有遺下小銀錢之事大令飭收押所中聽候訪明核奪○法界公廨移送鹽梟金四到縣大令研訊之下金供小的在王木桂船上爲夥此次滿載私鹽行經金匯橋左近被巡鹽師船追拿小的與王逃逸來申被捕拘獲送案王現在不知何往或者往投浦東梟目林得勝亦未可知大令飭押候究辦 
[上海總巡局案]  
　　吕阿泉投保甲總巡局控稱小的女兒嫁與顧海泉之子金榮爲室因不得翁姑歡時被責駡憤鬱成痴被姑用鐵練鎖於石上求提訊究等情總巡朱森庭明府准詞提集案中人升堂研訊吕阿泉供訴前情其女顧吕氏供小婦人時被翁姑及夫弟凌虐氣鬱成疾每發輙人事不知近日翁姑誣小婦人與李金生有姦欲置之死地先用鐵練鎖繫石墩并處以種種私刑叩求伸雪顧金榮供小的並不虐待妻子緣妻子於四月於二日與鄰人李金生犯姦被小的所見是以鎖錮室中明府開導一番諭令領妻回去和好如初並著女母吕高氏時至壻家探望 
[英美租界公堂瑣案]  
　　包探倪順泉解積竊李阿五到案禀稱此人濳至某洋人家擊破玻璃窓意圖行竊報由小的拘獲送請請究懲襄識委員魏蒓塢大令商之美總領事署繙譯官白君判責四百板收禁西獄半年期滿之後遞解黄東原籍○包探徐榮珊解王阿標到案禀稱此人向朱生恣情索詐報經小的拘獲送請究懲大令判責二百板○包探錢盈堂解陳阿四到案禀稱此人行竊張茂鼎家衣物報由小的緝獲人贜送請訊究大令判責三百板○包探張寳成解周子坤到案禀稱此人持鐵器至張錫祥家撬門圖竊報由小的拘獲解請究懲大令判責五百板○包探張全林解沈阿五到案禀稱此人向胡阿春恣意行兇報由小的拘獲送請究懲沈供小的在黄家庫開店售香烟鄰婦某氏略有姿色胡屢來勾引小的向之申斥彼遂糾衆前來滋擾叩求明察大令以若輩均非善類著各交人保出○包探趙銀河解某姓女孩到案　請妥爲安插女供姓郭小字春梅年一十有四在俞姓家服役不堪其虐乘機逃出求恩超豁大令著送交棲流女所暫行留養以便出示召領○包探錢盈堂解張彩雲到案禀稱此女寄居係匯山路第十九號洋房之某西人家侍婢由細崽蔡光山在江北購來出身價洋銀二百元現忽脫逃旋卽尋獲西人疑蔡唆使所致連蔡扭送捕房且言此婢不願領回是以捕頭囑小的送請安插彩雲供被父親賣與西人常遭毆擊苦不堪言求恩超豁大令飭發濟良所留養蔡交人保出 
[美租界捕房紀事]  
　　昨日東洋車夫張阿林曳車至兆豐路偶不留意將甬人某甲之子撞倒傷及頭顱適爲某號華捕所見拘入捕房捕頭申斥一番從寛釋出○前晚小竊吳阿貴濳人提籃橋畔某姓家行竊衣物携之而出適爲某號巡街捕所見連贜帶入捕房捕頭令押候解送公堂禀請讞員孫建臣大令訊辦○昨日午前有無賴數人在西華德路某茶肆中不知緣何忽起爭端互相毆擊某號華捕見之一并拘入捕房捕頭詰知事起細微令各押乞丐牢半日 
[力持善舉]  
　　李佳白先生創立尙賢堂於上海以新學新政課華人佳子弟中外紳商罔不欽佩乃近有某西人者登論說於西報中意欲阻止此舉委言尙賢堂係中國利益我西人何必助資且云李君在格致書院暢論各國政治亦不過託之空言鮮有實益而李君心寛度大不爲所摇復於上月二十五日晚在院中宣講講畢將此言宣告大衆僉舉手而言曰承李君不棄在此講學已二十四番矣我等受益良多見聞因之而廣智識因之而增尙乞李君勿以瑣瑣之言而致心灰意倦也後有不知姓氏口操皖音者起而言曰嘗聞尙賢堂之宗旨一以開民智一以廣人才民智不開故有庚子之災人才不廣故有甲午之辱之二者誠爲救時之要策拯華之嘉猷也吾不必爲造言之西人責而不能不爲我國人痛夫上海一隅華人富於西人者實繁有徒而西人之富者樂善好施一切義舉無不捐助華人之富者惟知逍遥於花天酒地徴逐於舞榭歌臺罔知愛國蘇民爲何義今李君不存方隅之見竭盡心力維持此舉誠中國之惠人也且間有非常之事必待非常之人成非常之功必經非常之苦李君其勉哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局紀事]  
　　本邑南巿馬路工程局總辦翁子文太守以局差二名不敷差遣　於前日增設差役一名常川在局以免　悮要公○王姚氏扭陳桂生至捕房訴稱被伊春沒捐照洋銀二元捕頭轉解馬路工程局總辦翁子文太守倩襄讞　員黄衡堂二尹研訊氏供家住南碼頭有東洋車十餘輛出租與人前日倩陳赴捕房捐取執照竟被吞沒洋银三元濳行逃匿今始遇見扭請究　陳供小的情願交還二尹判掌頰四十下押候照繳○包探黄量海見李照甫携雞三頭形跡可疑因卽拘至捕房捕頭轉解馬路工程局黄二尹研訊之下判責五十板○王仁甫投工程局控歐榮生胡生源定購　子二千擔延不出貨以致虧折銀一千餘兩等情太守准詞飭差傳齊原被倩二尹研訊二尹以兩造供詞各執著交保出外妥爲理處 
[法租界公堂瑣案]  
　　羅桂生訴稱妻子湯氏被方才榮勾引捲逃刻已報捕尋獲請卽訊懲羅湯氏供小婦人嫁羅爲室已歴八年丈夫因度日艱難令小婦人與伊友方才榮姘識呈案之臂釧等物均由方出資置備被夫質去又令小婦人向方索祥銀五十元方無以應小婦人被夫毆擊逃至母家並非捲逃尙求鑒宥方才榮供小的向在菜巿街設攤貨肉邇因資本缺乏至下海浦爲小工與羅素來相識並不誘逃代理讞員李茹眞大令與法總領事署費繙譯會商判將羅責一百板湯氏掌頰二百下方責一百五十板○鴇兒葛奚氏訴稱小婦人在英界開設野雞妓院妓女張小寳由伊母立據押去洋銀二百二十元旋被錦谷春番菜館夥胡桂生勾引憯逃報捕緝獲奉英美租界公廨張大老爺判發濳良所未幾又被胡誘至寗波濟良所西女函致公廨將胡提訊不認誘逃因之交保在案前日胡偕張妓附北京輪船來滬匿跡八仙橋西首芝蘭里小婦人尋獲報捕拘拿胡已聞風逃逸兹將張妓送案請判大令與費繙譯會商飭將張妓發堂擇配慕奚氏叱退筆據存堂○張觀堂訴稱小的與張德生同在某西人處服役今德生被主人辭歇將小的馬褂竊去在途尋獲扭案請追費阿惠投案訴稱德生係小的外甥與觀堂同事借穿馬褂事實有之並非行竊大令將馬褂給還觀堂○龜子王月明訴稱上月某日金根生到小的處狎妓乘妓熟睡竊取衣服濳逃報捕查知金先在英界犯事今已解案請卽究懲大令判責四百板衣服免追○干式夫訴稱小的在治下開設成衣店前晚被流氓王寳林陳阿新　去衣服二件報捕查獲在王寳林身畔搜出兇刀一柄是以送案請辦大令判各責六百板發改過所監禁一個月贜給失主具領○新恊順烟館値堂人錢阿元訴稱前日朱阿三乘間竊取衣服二件當塲拘獲送案請辦大令判責三百板贜給失主具領○英界四馬路某書塲主馬子雲賃居法界新拓馬路中房主近令遷居馬不允因之報捕拘案前讞員孫建臣司馬限於二十天内遷出兹因逾限不遷著保人交案驅逐○馬夫王信榮李秉德在途將馬亂鞭被巡街捕拘送捕房解案請罰大令判罰洋銀二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十九年四月十六日京報全錄]  
　　宫門抄諭旨均錄正張○蘇撫恩奏遵旨查明無錫金匱兩縣蘭　委員被叅各欵據實覆陳摺○直督袁　奏同知要缺請仍以原任之員補授　○文奏革員報効振欵懇　恩開復原官摺 
頭品頂戴江蘇巡撫奴才恩壽跪奏爲遵旨查明無錫金匱兩縣蘭釐委員候補知縣姚守彝被叅各節據實覆陳仰祈聖鑒事竊照光緒二十九年二月二十六日承准軍機大臣字寄二月十六日奉上諭有人奏江蘇繭捐以無錫金匱兩縣爲大宗每歲可得四十萬元左右該局委員以多報少　分肥已開支亦多浮濫去年蘇省禁米出口該局串令奸商纔道出口收受陋規幾釀重案請旨飭查等語當此欵絀糧貴之時豈　劣員營私舞弊著恩壽按照所叅各節澈底　查據實具奏毋稍徇　原摺著抄給閱看將此諭令知之欽此等因遵旨寄信前來奴才遵卽密飭司局遴派廉正之員改裝易服前往無錫金　兩縣按照原叅逐一偵訪詳查去後兹據委員訪查確實開摺禀覆如原叅江蘇繭捐以無錫金匱爲大宗約計每歲鮮繭有十數萬擔鮮繭三擔烘成乾繭一擔照章出口捐洋九元合計兩縣繭捐可得四十萬元左右該卡委員開報不及二十萬元難保無串通各繭行以多報少朋分肥已一節查無錫金匱兩縣雖素爲蠶繭會萃之區但繭之多寡視歲之歉豐爲斷近三年中春寒偏重晴少雨多養蠶之戶虧折成本者居多此實出於共見共聞難掩衆人耳目光緒二十六年所出之繭以三擔鮮繭烘成一擔乾繭是年折收乾繭一萬五千數百擔收釐洋十三萬七千餘元二十七年折收乾繭一萬九千數百擔收釐洋十七萬一千餘元二十八年折收乾繭三萬三千擔收釐洋二十萬七千餘元核計比較有增無减調查繭行出貨帳簿與該委員候補知縣姚守彝收報之數核對相符尙無以多報少朋分肥已情事又原叅關支稽查繭行經費洋六千元寳則並無稽查之事所有印花聽由各行領取自塡自貼所發護照與各行私行講明减收捐數或五成或六成塡給執照定章自無錫運繭出口至南門淸明橋卡過秤以防偷漏該局通同司事暗中放出並不過秤一節查捐局定章上巿日派司事分赴各行查騐畫碼監秤塡貼印花事極煩冗並須添雇巡船所派司巡人等不能枵腹從公開支向有定數近三年中每年支銷約在一千五六百千文未逾一成之數並無六千元之多惟於塡貼印花該委員姚守彝并不親自查騐任聽司事交由行戶領去自行黏貼行戶私餽司事茶貲一二元取其便捷事實有之姚守彝並不知情實屬失於覺查而運繭出口至淸明橋該委員姚守彝督同司巡僅於每船艙面提出十餘包過秤如秤有未符者卽計所少之數補捐塡給護照未能逐包過秤近年商家本歉利微提騐過事苛求不免重違人意該委員只圖顧全比較見好商人疏漏則在所難免明查暗訪尙無與行戶議明滅成塡照與串同司事暗放情事又原叅去年米價昂貴江蘇禁米出洋該局串令奸商運米逕出太湖繞由下浦私行出口每船聞收規費洋六十元沿湖居民知其私運起意搶奪幾釀重案一節查上年米價湧貴示禁出口間有商販小船販米前往太湖一帶銷售者原係内地流通在所不禁沿湖貧民意在訛詐指爲私運經錫金米行元豐保大等控縣有案早已議結分别懲辦寳與該局無干並無收受規費放米繞道出口情事原奏所叅自係傳聞之誤各等因禀覆前來奴才查該委員候補知縣姚守彝奉委收捐應如何愼選妥人廉勤將事乃於黏貼印花並不親自查騐致司事等收受茶資又於查出秤兩不符之繭卽不按照補足點騐船艙又不逐包過秤雖查無與行戶議明减成塡照營私入已情事辦理究未認眞咎有攸得非同尋常疏忽可比現當整飭釐務之際捐欵絲毫爲重未便因其歴年比較有盈無絀曲予寛容兹據司道委查無異具詳揭叅前來相應請旨將錫金釐局委員候補知縣姚守彝卽行革職以爲玩忽瞻徇者戒除飭司道　委妥員前往接辦實力整頓稽征並飭查受規司巡懲辦外所有查明錫金繭釐委員姚守彝被叅各節謹恭摺覆陳伏乞皇太后皇上聖鑒訓示謹奏奉硃批著照所請該部知道欽此 
太子少保北洋大臣直隸總督臣袁世凱跪奏爲同知要缺仍以原任之員請補俾資治理恭摺仰祈聖鑒事竊查獨石口撫民同知潘廷誥回籍修墓遺缺前護督臣吳重憙奏請以候補同知陳汝豫補授部議以定例題調要缺同知酌量以候補人員請補時該省如有截取記名分發人員應先酌量補授如果實係人地不宜始准聲叙以各項候補人員請補查該省截取記名班内有顔振棨一員並無事故例應先儘請補所請以候補同知陳汝豫補授與例不符應令查明更補等因于光緒二十八年十二月初八日覆奏奉旨依議欽此行文到臣當經行司遵照在案兹據藩司周浩臬司楊士驤詳稱獨石口撫民同知潘廷誥回籍修墓應以光緒二十八年七月十四接到部文之日作爲開缺日期該同知係衝煩疲難題調缺例應在外揀選查應升應調各員非現任要缺卽人地未宜一時實乏合例堪以升調之員直隸記名分發同知班内雖有顔振棨一員惟該員前因母老呈請終養已由司轉詳于光緒二十八年六月二十二日咨准部覆准其回籍終養現在尙未終養事畢回省例應請補此外别無截取記名分發應補之員請仍以候補同知陳汝豫請補等情前來臣查陳汝豫年四十三歲山東歴城縣監生由試用知縣因辦理直屬工賑出力保補缺後以同知仍留原省歸候補班用光緒二十三年六月十六日引見奉旨著照例發往欽此七月初六日到省初八日丁嗣母憂二十五年服滿二十六年三月二十二日起復回省業經甄别留省補用在案該員樸誠謹飭爲守兼優以之請補獨石口撫民同知要缺實堪勝任與例亦屬相符合無仰懇天恩俯念員缺緊要准以候補同知陳汝豫補授獨石口撫民同知實于吏治有裨如蒙俞允該員銜缺相當毋庸送部引見除履歴前已咨部外理合恭摺具陳伏乞皇太后皇上聖鑒訓示謹奏奉硃批吏部議奏欽此 
太子少保北洋大臣直隸總督臣袁世凱跪奏爲革員報効賑欵懇恩開復原官恭摺仰祈聖鑒事竊查已革戶部員外郎王育桐係原任宣化鎭總兵王可陞之子王可陞卓著戰功載我國史王育桐於光緒二十四年因案革職發往軍台効力嗣因報効軍餉銀五千兩經戶部奏蒙諭旨准其釋回上年山東河决災情甚重籌辦工賑需欵浩繁該革員因世受國恩情殷報効復將祖遺産業變賣湊集銀一萬五千兩解交山東勸捐工賑津局補用道恩廣轉解助賑聲稱不敢仰邀奬叙據該道具詳請奏前來臣查已革戶部員外郎王育桐獲咎原案因父妾邵氏稱欲先自回籍疑李少良從中挑唆將李少良控告刑部審係懷疑誤控擬請改發軍台係由家庭細故起釁情節並不爲重前因報効軍餉由台　回兹復體念時艱慨捐鉅欵接濟東賑洵屬深明大義有裨災區前辦順直賑捐及善後賑捐凡被議人員報効鉅欵各蒙恩開復歴有成案該革員事同一律雖稱不敢邀奬未便沒其報効之忱合無仰懇天恩可否俯准將已革戶部員外郎王育桐開復原官以昭激勸之處出自鴻慈　格理合會同山東撫臣周馥恭摺具陳伏乞皇太后皇上聖鑒訓示謹奏奉硃批著照所請該部知道　　　　　　　　　　 
欽此 
 
 

Page 14

 
 
[光緒二十九年四月十七日京報全錄]  
　　宫門抄諭旨均錄正張○東撫周奏遴員請補省會要缺道員摺桂撫王奏調募楚軍及整頓水陸防營更定營制摺○閩督許奏報交缷督篆日期並感激下沈摺○福州將軍崇奏報兼署督篆日期叩謝天恩摺○護晉撫吳奏派員　辦營務處片 
顔品頂戴　部尙書銜山東巡撫臣周馥跪奏爲遴員請補省會要缺道員以資治理恭摺具陳仰祈聖鑒事竊查濟東泰武臨道吉燦升回籍修墓經臣附片奏准開缺所遺員缺係繁難外題要缺例應揀員請補該道統轄四府一州幅員遼闊政務殷繁黄河自東阿以下多係該員轄境布置巡防均關緊要非明幹有爲熟諳河務之員難期勝任東省道員班内雖有科甲出身及奉旨命往人員非人地不宜卽資勞較淺於河務尙欠閱歴未便遷就臣督同藩臬兩司逐加遴選查有二品頂戴軍機處存記候補道沈廷杞現年六十二歲順天大興縣人由主事加捐同知應光緒二年丙子科順天鄕試中式副榜考取八旗官學教習以同知分發山東五年五月到省六年正月經原任陜甘總督臣左宗棠於西路肅淸案内保以知府補用丁憂回籍服滿起復回東十四年姚工合龍案内保加三品銜十五年堵合河套圈各口案丙保准補缺後以道員用又因西紙坊合龍出力十二月十六日奉上諭著免補知府以道員補用並賞戴藍翎欽此十六年復因辦工認眞專摺奏請賞換花翎十二月十八日奉旨著照所請該部知道欽此十七年期滿甄别堪以留省補用是年霜淸安瀾賞加二品頂戴給咨送部引見十一月二十六日奉旨著照例用欽此二十八日領照十二月十五日回東又十七十八兩年搶險案内出力賞給二品封典並加隨帶一級二十一年正月署理山東按察司十一月交卸委辦善後局籌欵濟工奏保奉旨交部從優議叙欽此旋准部咨加一級紀錄三次二十七年敬舉賢才案内保洊奉硃批交軍機處存記欽此現辦工振捐務兼理善後糧餉各事宜措理裕如該員精强穩練勇于任事於河務亦屬諳練以之請補濟東泰武臨道員缺實堪勝任與例亦屬相符合無仰懇天恩俯准以二品頂戴軍機處存記候補道沈廷杞補授濟東泰武臨道實於地方有裨如蒙俞允該員保歸道員後業經引見今請補斯缺毋庸再行送部亦毋庸聲叙叅罰理合恭摺具陳伏乞皇太后皇上聖鑒訓示謹奏奉硃批吏部議奏欽此 
頭品頂戴廣西巡撫臣王之春跪奏爲微臣調募楚軍十營及整頓水陸防營更定營制以祛積弊而收實效恭摺具陳仰祈聖鑒事竊臣奉命視師先後奏調楚軍四營奉旨允准在案該四營係查照廣東營制章程每營各五百人連火勇長夫計共二千餘人抵任後察匪　蔓延兵力尙單原有防營庸懦疲恭必須添募勇營始足以資防剿當派員赴湖南道州靖州一帶招募六營名曰克勇衛隊營克勇中營前營後營左營右營每營正勇各四百人什長火勇在外先後點騐成軍派赴各屬剿辦深資得力不下十日督軍到桂遵旨派統領黄呈祥統率楚軍五營赴泗城邊界約同滇黔各軍會剿游匪其餘克勇五營由臣督飭在内地會回原駐防營節節掃盪所有月餉均經妥定章程核實開支此　募楚軍十營分　剿匪之實在情形也内地原有防軍二十二營日久弊生缺額粉飾虚糜巨帑毫無實濟臣力加整飭添設省防及左右江　領各一員以資鈐東釐定員弁之公費酌加兵丁之月餉使之足以自給俾免侵蝕而赡身家緣近年　珠薪桂各勇丁不免饑寒之患安望其勠力行間踴躍用命臣再四體察酌盈劑虚營數則仍其舊額制度務臻於明備計每年酌加餉萬餘金舉冋來委靡偷惰積習一掃而空之水師申明舊章分中左右三軍每軍分中左右三營計統領三員管帶六員分叚巡緝並添造軍船扼要駐紥責令不時會哨互相應援餉項雖稍有加增而實用實銷不致有名無實此整頓防營更定營制之實在情形也至桂省山路崎嶇營勇征調勞費較他省爲甚防營並無長夫楚軍新募各營每營均各領開花砲一尊雖定有長夫額數萬不敷用均經臣隨時酌給津貼養其全力卽所以責其成功此外傷亡勇丁應給賞卹招募未成軍時應分别發給小口糧拿獲各首要首匪花紅銀兩並派購軍械帳棚等件爲數甚繁統俟軍務平定後核實報銷除將楚軍十營餉章分咨戶部兵部立案外所有調募楚軍十營曁整頓水陸防營更定營制各緣由前經陸續由電陳明大概因辦軍務方緊未及開列淸單兹據善後局司道詳請奏咨前來理合恭摺具陳伏乞皇太后皇上聖鑒謹奏奉硃批該部知道欽此 
閩浙總督臣許應騤跪奏爲交卸督篆並感激下忱恭摺仰祈聖鑒畢竊臣恭閱電抄光緒二十九年三月初七日欽奉上諭閩浙總督許應　著開缺次日復奉上諭閩浙總督著錫良補授未到任以前著　善署理欽此聞命自天感悚交集惟念閩省爲濵海要區總督有鎭撫重任臣負　之身應卽退省兹准福州將軍崇善定子三月接篆當飭委福州府知府玉貴中軍副將曹春發將閩浙總督兼管福建巡撫關防曁福建鹽政印信及王命旗牌文卷等件齎呈福州將軍崇善接收任事伏念臣年老才庸事多叢脞　性情愚戇未能諧俗致有愆尤仰荷聖恩寛宥特子矜全感激之忱靡有旣極臣現因肝病驟發當卽乘輪舟回籍就醫從此退守家園杜門靜攝以養餘齡皆出自　厚之賜矣所有微臣交卸日期及感激下忱理合恭摺具奏伏乞皇太后皇上聖鑒謹奏奉硃批知道了欽此 
兼署閩浙總督福州將軍奴才宗室崇善跪奏爲恭報奴才兼署督篆日期叩謝天恩仰祈聖鑒事竊奴才于光緒二十九年三月十九日　讀二月初八日電抄欽奉上諭閩浙總督著錫良補授未到任以前著福州將軍崇善署理欽此兹于三月二十二日准督臣許應騤委員福州府知府玉貴署閩浙督標中軍副將曹春發將閩浙總督兼管福建巡撫關防福建鹽政印信並王命旗牌文卷等項齎送前來奴才當卽恭設香案望闕叩頭謝恩祇領任事伏念奴才宗室世僕渥受殊恩溯自綰領軍符涓埃未報兹復兼權督篆兢惕益深查閩浙北連江海總督職統兵民舉凡察吏整軍睦鄰固圉在在均　緊要奴才惟有竭盡愚誠隨事會同浙江撫臣實心經理不敢以暫時權攝稍涉因循以冀仰　高厚生成於萬一所有奴才感激不忱謹繕摺叩謝天恩伏乞皇太后皇上聖鑒謹奏奉硃批知道了欽此 
吴廷斌片再查　省醫務處有總理通省常備續備各軍之賣現當成軍之始必須事事考求實際方足以掃除前習漸進精强且時須稽核官弁勤惰校閱新　點名核餉事務均極紛繁非專派廉幹大員總持經理不足挈全局而資整頓兹查有現署冀寗道鄭景福老成諳練曉暢戎機仕晉多年於營制　爲熱習堪以派委督　營務處兼辦機器軍裝兩局候補道李宗棠昔曾游歴日本於中外兵制頗有考究各種製造機器亦　購求以之會辦一切可資得力其布按兩司向係兼營務處仍循舊會同辦理除分行外謹附片具陳伏乞聖鑒謹奏奉硃批知道了欽此 
 
