# 1898 - 85 - 4908961

 

Page 1

 
 
[新印直省闈墨告成] [  圖書集成局啓]  
　　去歲秋闈人才特盛合一十八行省賦鹿鳴者類皆一時知名士闈中時藝幾千户誦家絃郭君琴石讀而善之遴其尤者付諸剞　氏名曰　　知言本局急情在京友人覔得初印善本印以新鑄鉛字以期餉遺藝林刻已告成分裝四册每部收碼洋一角八分世有先覩爲快者請臨上海三馬路申報館申昌書畫室各書坊及外埠申昌載經售申報處選購可也 
[出售廣學會新譯中國度支考○仍寄售中東戰紀本末初續編文學興國策每套兩圓] [  圖書集成局代啓]  
　　中國每歲度支出納之數向無刋布清册上海英正領事哲特就户部曁各省奏報中關係錢榖之數者積三載之句稽抉摘成中國度支考一書呈英政府轉發議院核准刋行於中國財賦之所出與夫一歲支發之欵逐項羅列旣簡且明廣學會譯作華文交本局代印精本卽託申報館帳房申昌書畫室出售每册洋銀一角五分所有前印之中東　紀初續編連文學興國策并售拆售均有定碼以及泰西新史攬要仍并寄售上海四馬路老巡捕房西對門　學會總局及美華書館格致書室古香閣文　樓飛鴻閣大吉樓外埠敎士售書處曁各書坊皆有出售諸君請分别賜顧可也 
[報紀遵旨撤員因書其後]  
　　自捐例大開以來各省候補人員萬分擁擠除握符以外大半皆以釐局爲美差大吏亦幸有釐局之事尚可以安置各員然聽鼓賦閒者猶倍於得差之數并或數倍於得差之數故人雖以作吏爲謀利之途而竟有身入其中悔之莫及者說者每謂中國之弱弱於官之不能振作中國之貧貧於官之咸思中飽然各省人員如是之多得缺得差者中飽固不乏人而未得一差未得一缺雖有中飽之心而事權莫屬徒喚奈何在大吏旣删不勝删而發往者又絡繹而至亦屬無可如何在部中望捐例之旺而疆吏患聽鼓者多内外情形儼如矛盾本月初四日報紀遵旨撤員一節爲想各省聽鼓諸君無不眉尖雙鎖揚州訪事人云南洋大臣劉峴帥欽奉上諭所有内地及沿江沿海之鹽茶各項厘金自本年四月初一日起一律改歸總稅務司赫德派人辦理等因欽此所有皖南茶厘蘇州牙厘及湖南湖北江西大通淮北五河等處鹽厘各卡委員自應一併裁撤爰卽分别咨行限三月内一概交缷清楚以便題請改歸稅務司承辦說者謂現在庫欵支絀之時不能不借洋債欲借洋債不能不備抵償訊備抵償不能不歸洋人經理否則洋人不肯信從此亦無可如何之勢惟是厘金一差每省自總辦以迄分卡奚止百計照目前候補情形尚屬人浮於事一旦裁撤將何以爲生計乎曰爲各員謀生之計驟少此如許優差宦途景况固不言可喻利權屬之他人亦未爲上策然欲整頓仕途删煩就簡亦未始非一大轉機也卽以釐金一項而論雖嚴定章程比較赢絀而其中情弊繁多莫可究竟聞某省厘金爲上　澈底根查令各員和盤托出每年亦不下數十萬可知未經清查之時數十年來其入於私槖者何可　計若改潯洋人經理必能實是求事在候補者固多向隅而於朝廷亦未始無益也况現在捐例旣不能停各省候補人員如此擁擠而人尚爭先捐納者尚以爲有差事之可圖耳若驟將釐差裁撤則除署缺之外無可冀望吾知不待捐例之停而捐者自少矣捐者少則到省人數漸漸疏通仕途不亦可以一清乎仕途清則奔競之風　緣之習自不難一風挽回不知者每以爲中國之利不能自守漸漸付之他人中國之權不能自操漸漸移於外國不特自絶華人謀生之路盛於國體亦未免有損此但知其一而不知其二者也華人之利固宜爲華人所得華人之權固宜爲華人所操若得之不盡有益操之不甚合宜則不如晉用楚材之爲得矣曾有人論云中國欲仿行西法而不用西人徒然依樣葫蘆終屬無濟於事若無論何事用一華人者必以一西人副之不特仿行較易且可以西人堅忍之爲化華俗因循之習久久行之自無須西人干預而西人亦自然不能干預矣此日本自强之明証也若僅慮利爲西人所得權爲西人所操而不自思欲頓之法則西人且將起而奪之至時欲自任而不能任欲與爭而不能爭不亦悔之晚乎　聖明洞照萬里量材器使不遺遠人以通商利權畀之赫君誠以華人無能任赫君之任者耳然亦思赫君非能常爲中國辦事者也不必沾沾焉以用外人爲慮惟思有以繼之則雖現在事事用西人將來不難還我故物若但知外人之不可用而不自求已之可用吾恐赫君之後又有赫君且不獨一赫君而中國事乃眞不可爲矣縱筆及此亦不自知其言之過當也 
[要求已遂]  
　　華歴本月初五日倫敦來電云太晤士日報館派赴京師訪事人電逹館中言及俄人要求中國諸欵業已由中國政府一一依從矣 
[俄兵東指]  
　　天津采訪友人云中東一役俄人自謂有大造於中國於是是請將西比利亞鐵路由滿洲接至東方海口旋又請由伯都訥廳逕逹旅順口長駕遠馭漸肆雄心而當日中俄所立和約第五條内開鐵路所經之處大半係荒僻之區華官碍難保護周詳應准俄國派馬步隊在各緊要車站駐紥囫圇讀過似乎無足重輕詎知已占將來節節駐兵地步然猶謂發難當於西比利亞及滿洲鐵路告成之後乃目下西比利亞鐵路尚未工竣滿洲甫經勘道而俄人已派馬隊及工程隊屯紥吉林我中國所簡吉林將軍叩以胡爲乎來則以遵照條約對不知將軍將何以處之也 
[輸金購票]  
　　金陵訪事人云勸辦昭信股票一事由江寍藩憲松鶴齡方伯會同支應局總辦吳吉甫觀察主持一切省垣各憲同懷忠義共濟時艱督憲劉峴帥購票五百張繳銀五萬兩江寍將軍豐漢又留守購票二百張繳銀二萬兩江南織造增壽臣尚衣購票八十張繳銀八千兩江甯副都綂額綂制購票三十張繳銀三千兩江寍藩憲松鶴齡方伯購票五十張繳銀五千兩江安督糧道吳仲懌儲憲購票二百張繳銀二萬兩江南鹽巡道胡芸臺觀察購票一百張繳銀一萬兩江寗府劉嘉樹太守購票五十張繳銀五千兩上元江寍二縣主陳趙兩大令均購票一百張各繳銀一萬兩其餘文武員弁及候補候選者亦皆量力購票踴躍爭先巨欵之成想不難拭目俟之矣 
[軍門蒞省]  
　　正任安徽皖南鎭署理江南松江提督李壽亭軍門前於未接提篆之先由吳淞防次電逹督轅咨明接篆之後親赴沿江一帶察勘各處要隘砲臺然後來省定期返皖南交缷鎭篆等因均紀前報兹又接白門採訪友人來函知軍門已於月之初一日蒞省垣親詣督轅晉謁峴帥禀陳沿江砲臺一切情形良久始興辭而出聞軍門襜帷在省不過數日勾留卽將與委署皖南鎭黄景山鎭軍連斾偕行至寗國郡城交代篆務 
[飢民苦况]  
　　揚州采訪友人云北地飢民屯留䢴上地方官深恐滋生事故或遣或撫煞費苦心而日來過境者猶絡繹如梭昕宵不絶適逢大雪以致到處逗留啼飢號寒益形困憊至淮徐各憲則以本處災民甚衆雖經各善士 
 
 

Page 2

 
 
募捐放振終於實惠難周若再將就食南方者悉數送回故里則人數陡加數倍振欵更覺不敷於是籌畫再三擬請寗揚等處官紳設法撫留數日并聞江寍粥廠停撤後重復開放二旬以拯飢黎之過境者揚城亦經善士就前次未經勸募之各店鋪廣集貲財每日或購餅餌或煮雙弓米令人挑至城外按口給之惟人數太多深恐後難爲繼現若輩均住土圩内某日放粥時蜂擁而出忙亂中踏斃二小孩被擠受傷者亦數人當大雪時圩牆崩頽又壓斃三人噫胡天之不佑斯民竟至如此耶 
[蘇省决囚]  
　　姑蘇采訪友人云去冬某日行刼吳江縣居民陶雲經家之盜犯甜口阿三卽田阿三及姚小毛唐阿六屢經蘇州府發審局員悉心研鞫取具口供本月初二日桐子霑太守解請奎樂峯大中丞提勘批飭就地正法初三日午後太守札委長洲縣汪大令會同撫標中軍守備嚴守戎督帶兵士數十名將三犯綁赴北寺大校塲處决田大呼蒼天旋卽引頸受戮迨大令銷差回署已近昏黄矣 
[獄犯脫逃]  
　　姑蘇采訪友人云本月初三日之夜省垣某縣獄内逃去囚犯六名至初四日晨起禁卒查知其事立卽據情禀知縣主縣主親往勘騐一周旋詣各憲轅禀陳一面會同各營縣四處追拿毋任漏網 
[婁江試事]  
　　昨日太倉友人函述江蘇提督學政瞿大宗師於上月二十七日進貢院隨卽行香放告察閱圍牆先後塲期隨時牌示計二十八日考生經古二十九日考童經古三月初一日生正塲初二日考敎官及文生補考覆生經古挨至初九日覆新進童生考武生内塲十三十四日奬賞兹將題目錄左生經古塲經學題水火相逮雷風不相悖山澤通氣然後能變化解其克詰爾戎兵以陟禹之迹解維今之人不尚有舊解春秋時人才多善辭令考方明注會同而盟神明監之則謂之天下司監解百工飭化八材解則天之明因地之利以順天下論史學題吳起敎楚土損不急之技官論詞章題下式上書願輸家財半助邊賦以布告天下以風百姓爲韻擬韓昌黎薦士詩按經濟特科立論擬賈山至言陳時務性理題格物論儒通天地人論小學題情人之陰氣性人之陽氣解釋會時務題俄德聨盟於中國有無關係論長江厘捐歸稅務司代收試言其利害輿地題旅順大連灣形勝圖說東三省屯兵仿俄要地議治事題漢制鄉有游檄循禁盜賊可行之今日否宋時諸路職官皆有職田視廉俸之法何如算學題歴代歲差疏密論三角數理序西學題電學釋名地中有電說童經古塲經解題開物成務解器非求舊惟新說謀夫孔多是用不集解無　不討軍實而申儆之解貨惡其棄於地解非法不言論丹穴之人智說講學必本於人倫明乎物理論閱機事久機心必生論小學題圜天體也釋釋彊詞章題察車自輪始賦以必自載於地者始　爲韻鐵路行七古讀歐陽公本論書後史論題管夷吾平戎於王論巫臣敎吳叛楚敎之乘車射御驅侵論時務題中日通商增開口岸宜如何使稅厘兩不相害策英美兩國共爭太平洋地利說輿地題太湖中有兩洞庭有長沙山相距各若干里試爲形勝圖說治事題四川鹽井改用機器試言其利弊近歲偏災迭見備荒之策當如何算學題今有句冪以股弦和除之得數加股弦和又以句乘之减一開平方得數加句减一又開平方得數加句加二又開平方得數以减弦和和又以平方開之得數倍之加一與句等只云弦和和一百五十尺求股弦和六不積五不雙解股除句弦和乘半經等句旁半解餘切圖方程正負論西學題鹽類本質爲金類質考聲光之理相通說生正塲太倉四書題無政事則財用不足鎭洋來百工則財用足嘉定爲之者疾至則財恒足矣寳山無弗與者至使有菽粟如水火崇明百姓足四句通塲經題四郊多壘此卿大夫之辱也地廣大荒而不治此士之辱也詩題賦得二三豪俊爲時出得時字考敎四書題温故而知新可以爲師矣經題知不足然後能自反也知困然後能自强也詩題賦得一樽共講平戎策得戎字 
[䢴江春雪]  
　　揚州訪事友人云䢴上自仲春以來滕六君已稅駕多次道路泥濘寒　異常上月二十一日始見瞳瞳旭日如銅鉦之高掛長空以爲從此風和日麗可以陌上嬉春矣詎料二十四日下午忽又曜靈匿彩巽二滕六並轡重來俄頃之間已鹽堆昔昔矣迨夜半風息而雪更大直至二十五日上燈以後始止量之已六寸有奇說者謂節届春分而春雪猶纒綿不已實爲年來所罕覯或曰本月初十日適逢甲子春甲子雨雪一春陰雨必多此雖術數家言未必果騐然邇日酷冷甚於三冬四鄉來牟恐不免皆有妨碍目下米麥已如此昻貴各處購辦者又紛至沓來倘今歲麥收歉薄則窮苦小民更覺謀生匪易矣各鄉民已憂心惶惶亟盼天霽俾麥苗勃發得暢生機不識蒼蒼者天能恤我蒸民就此晴光大放否也 
[西江月冷]  
　　江西訪事友云汪芍卿刺史歴宰棠疆清風兩袖去年升補寍都州因病未能抵任至冬間竟爾不起都人士之獻輓聨者不計其數今特擇其尤者摘錄於左任君輓云臨民有佛子心暘數十年福造西江劍水幸重來想吾師德澤尚存曾低徊比户風清虚堂月朗課士立儒宗模範三百里望崇北斗泰山驚頓失恨我輩依歸何在猶惆悵程門雪冷馬帳星寒邵君輓云並世覓知音幾曾見文舉忘年魏其引重劉尹相思算赢得三載從遊華屋山邱增我感異鄉徵噩夢有多少韓非孤憤屈子牢愁賈生太息都併作一腔熱淚素車曰馬哭公來朱君輓云我公本當代清官縱暮年磨蝎臨宮要知天道可憑終見郎君能繼起先子是舊時門客倘此去驂鸞抗手爲語藐孤猶昔至今薄宦尚無家葛君輓云歌功頌德聽都人士異口同聲遷秩未期年無命何如循吏收塲歸碧落濟困扶危是先大夫感恩知已交情推兩世報君莫及孤兒捧硯對青氈 
[雲津雜綴]  
　　天津訪事人云上月二十二日唐沽火車到津有一小工顚仆路旁被車碾去一手痛極亂滾雙足悮入車軌中其身遂裂而爲四血肉狼藉慘不可言總辦憫之給以棺木盛殮並賞銀二十兩以爲撫卹又唐沽於上月中旬亦軋傷一人雇舟載至天津北洋醫院調治緣傷勢過重無可挽回旋卽斃命現聞總辦擬設法維持以免死於非命云○春寒料峭河道皆冰上月十五日第二次輪船到大沽駁船大都被阻不前以致停泊江心者密如櫛比迨廿二三日天時漸暖冰塊旋融始得缷貨開去 
[蘭亭修褉]  
　　紹興訪事友云每届學院按臨考童雲集城中禁演戲劇懼肇禍也若鄉間則向不在禁令之中自乙未歲院試時西南鄉蔣家漊演戲酬神考童閙事致傷多命山會兩邑尊有鑒於此本届因先出示諭禁凡近城十里以内概不准演戲違者懲究○紹協營馬每晚放青於城中臥龍山二月二十五晚放青後不虞爲賊所竊乘至東郭門時已黎明守門者爲左營兵丁魚鑰甫啓瞥見有疾馳而過者卽大聲呼曰此係戰馬汝何人斯騎往何處竊賊情虚膽怯下馬狂奔而逸於是營兵將馬牽之而回○官塲中人傳述省憲近接京電所有浙東厘捐概委總稅務司赫德辦理惟尚未見公牘 
[漢皋解佩]  
　　漢口訪事人云漢口英租界之尾興修駁岸承攬是工者爲鐵政局副工頭某姓辦理未善工料不堅洋官不懌立時斥退○漢口中碼頭某雜貨行開設有年聲名藉甚近因市面艱難江河日下遂致虧欠外項甚巨無可彌縫竟於某日倒閉不知各債户聞之將如何處置也 
[江蘇官塲紀事]  
　　姑蘇采訪友人云署理常州府督糧通判李别駕福冕一年期滿經藩司聶仲芳方伯撤回本月初四日牌示遺缺以候補同知孫司馬鳳鈞署理○江陰縣葛大令培義政躬不豫飭家丁赴藩轅禀請給假一月聶方伯准如所請遺缺委候補縣陳大令其壽代理已於本月初四日懸牌矣 
[泖水鳴榔]  
　　松江訪事人云西門外竹竿匯爲王文恭公舊第乾嘉之際華屋連雲迨兵燹後雕樑畫棟俱付刦灰過其地者滿目荒凉 
 
 

Page 3

 
 
大有荆棘銅駝之感某日之晚上燈時有某鋪夥友行經其地忽有無賴自後躍上以索套其頸負之疾趨此節松諺所謂背娘舅也行不里許無賴已喘若吳牛委夥路側欲肆婪刼而鋪夥並未受傷一躍而起無賴大驚奔逸夥以孤掌難鳴且懍然於窮宼勿追之戒遂亦聽其逃去還告於人以爲行路者警○北門内大吳橋畔爲舟人子麕聚之所若輩類皆素性强悍桀驁不馴某日之夜二鼓時某差船夥甲乙兩人本李郭　同舟效吳越之交閧始僅口角繼竟各持菜刀信手亂揮甲則面部砍傷乙則手指亦遭劃破鮮血飛濺觀者色然以駭嗣經同帮中人竭力勸開始各釋手否則血肉相薄恐不釀人命重案不止也○楓涇汛弁林德龍因釀人命重案經大憲批飭江蘇臬司提案訊究日前中營參將署接到省垣公文飭將林弁斥革歸案訊辦張參戎奉文後已發房照行矣○太湖留防水師綂領李君祥椿日前乘舟至松赴新署提憲李軍門行轅拜賀時適軍門公出由巡捕官導入廳事及書院中花木點綴之虞略一瞻眺興辭而出復至提署譚宮保靈前叩奠然後返斾○有游民阿順堂者素無生計幕天席地到處爲家而且癖嗜烟霞一榻横陳不舍晝夜以致空囊如洗枵腹雷鳴消瘦形容幾無人狀嗣以艱窘過甚不復能烟雲供養遂買嗎啡毒藥每日射以機器針以冀苟延殘喘於是剜肉補瘡傷口潰腐途人憎其臭穢大有元規塵起掩面疾趨之概順堂乃自揣毫無生趣不如向鬼門關别尋樂地遂於某晚暗服嗎啡　臥以待逾時藥性猝發五内燥裂乃解衣躍入德勝橋西市河中時届四鼓途少行人迨隣近人家略聞聲息飭人設法拯起已奄奄一息無術返魂矣謂非自作之孽而何 
[備迎憲節]  
　　江蘇撫憲奎樂峯大中丞擬於日内蒞申江江海關道憲蔡觀察曁上海縣黄大令均飭辦差人役在碼頭上布置一切以備恭迎 
[廉訪行期]  
　　前日下午海防廳劉乙笙司馬上海縣黄愛堂大令先後乘輿至滬北天后宮謁見吳廣涵廉訪茗談良久聞廉訪定於今日乘某輪船往金陵 
[縣示照登]  
　　上海縣正堂黄爲諭飭事奉本府正堂恩札奉欽差大臣總督部堂劉札開光緒二十四年正月初三日准兵部火票遞到軍機大臣字寄各省　軍督撫都綂府尹光緒二十三年十二月二十三日奉上諭自西敎開禁之後敎堂幾遍天下傳敎洋人相望於道華民入敎者亦日增月盛地方官措置一有失當則内憂外侮皆從此起此誠治亂之關鍵不可不愼者也前於光緒十七年六月有嚴辦會匪焚毁敎堂之諭嗣是成都有案古田有案近日復有曹州盜殺敎士之案雖勉强議結而准建敎堂准租膠澳種種要挾已不勝其弊矣各省將軍督撫等身受重恩當思爲國家弭患用是特加申諭此後益當振刷精神以謹防敎案爲事接見州縣諄飭查明斫轄境内敎堂若干坐落何處該處人民是否相安若遇民敎詞訟持平公斷善良者不致屈抑而刁頑者無所藉口至往來敎士尤當按約切實保護庶幾防患未然不使激成變放是爲至要若固執成見徒務虚名絶不權其利害輕重以一隅而害及全省甚至貽誤大局惟該將軍督撫都綂府尹是問凛之愼之將此通諭知之欽此遵旨寄信前來等因到本大臣承准此除咨行外合行恭錄札飭札府立卽通飭所屬一體欽遵凡有敎堂處所及往來敎士務須認眞調護倘有漫不經心虚應故事　不據實禀揭致令滋生事端定維該管官是問懍之切切等因到府轉行下縣奉此合亟諭飭諭到該處董保立卽查照憲札一體欽遵辦理務將境内敎堂妥爲認眞保護毋任棍徒滋生事端是爲至要切切特諭 
[展期丈勘]  
　　江海關道蔡和甫觀察禀請兩江督憲札委候補道湯觀察霖經辦滬南内馬路工程前日上海縣黄大令飭令亭耆書吏於本月初七日隨同觀察前往丈期昨日大令因赴租界騐屍不暇兼顧爰函請觀察再行定期會丈 
[大令騐屍]  
　　日前有步姓者投宿英租界滿庭芳街朱松林所广長發祥小客棧次晨日上三竿尚弛然而臥朱心竊疑之遣人往喚驀見頸繫褲帶舌伸吻外蓋早已自經而死矣因卽告知三圖地保曹福卿投上海縣署禀報昨晨九點鐘時縣主黄愛棠大令帶同刑仵書役等人臨塲相騐其時曹保已預備屍塲大令旣升座曹保禀稱昨日朱來喚小的告以棧中有某姓客自縊小的查得其人並無親族朱訴稱昨晚步來棧止宿不知何故雉經大令飭仵作如法騐視仵作唱報其人自縊身死身上無傷大令離座親視一周飭吏塡明屍格著曹保代爲相殮發壇標記○本月初五晚十點鐘時有沈阿四者投小東門外戲館街義昌小客棧借宿逾時棧中執役者見其口吐白沫知爲吞服生烟急設法施救未幾卽斃命因卽報知法界捕房翌日克總捕頭傳往詰問情由隨遣包探帶至同仁輔元堂分局請備棺收殮堂中司董恐有别情報諸上海縣署昨日午前十點鐘後縣主黄愛棠大令赴英界騐屍已畢鳴騶戾止堂董某君延入客廳茗談片刻卽升坐公案傳諭十鋪地甲張仁帶棧主朱熙堂至案研訊朱禀訴前情大令命仵作將屍騐視良久唱報死者病後元氣大虧酒色過度以致嘔吐而亡大令照章離座親視然後飭地甲出具切結將屍棺發往義塚暫厝待屍屬認領○前日午後五下鐘時浙江海鹽縣人李愛林至虹口新記浜第三號門牌周桂清所開　興園浴堂洗澡忽發痰喘登時氣塞咽喉一轉朐間竟爾悶斃周見而駭極立卽投報捕房捕頭遣包探竇如海偕二圖地保徐士義往查周以事關人命已先禀報上海縣署昨日午後五下鐘時黄大令命駕遙臨地保半跪迎迓大令升坐公案地保禀稱小的以死者暴亡是以報請騐視周歴訴前情屍兄李阿五及其戚王貴榮叩求免騐大令准之飭具自願棺殮切結存案備查 
[飭領屍棺]  
　　窶人吳長林被英界三百十九號華捕所拘旋在公廨咯血而亡報經上海縣黄愛棠相騐及屍子吳文熙投公廨喊寃此已歴詳前報兹悉讞員張賡三直刺飭差將文熙送至縣署大令以吳之身死業經騐視無傷無庸置議飭將屍棺領回安葬 
[種火罰鍰]  
　　包探陳阿九倪順泉同解種火害人之裕泰洋貨店主殷秀文至英界公堂禀此人所開之店後進披屋與顧桂生所開水果店披屋毗連是日從牀下壁縫中將飽浸火油之棉花抛過旋爇以火以致上炎幸顧見而救熄報知捕房捕頭令小的往查知曾倩義記公平兩保險行保火險今特送案請究二保險行洋人同投案下請爲嚴究顧訴稱殷抛入之火幸未然著火油否則不堪設想矣殷供稱小的係浙江寗波府人向在某匯劃莊執役邇者開設裕泰洋貨店連家具共值銀四千餘兩僅保二千兩豈有種火之理讞員張賡三直刺商諸薩副領事然後判罰銀五百兩 
[馬路善後局瑣案]  
　　鋸匠曹毛毛張連生等在新馬路中搭架鋸木巡街捕勇以有碍道路喝令遷讓反被扭至僻處攢毆旋經衆捕勇帮同拘至善後局前日薄暮會辦委員孫星垣直刺提案研訊曹毛毛張連生同供本邑人在匠頭王春生處爲夥日前在泉漳會館馬頭爲某姓人家翻蓋房屋是以在彼搭架鋸木捕勇忽來喝阻小的等不諳馬路章程是以與之爭辯不敢毆捕捕勇禀稱張等在馬路中支架鋸木揮令搬讓一味逞蠻並將小的扭至僻靜處兇毆致失號呌且被扯破號衣左脚踝亦被毆傷後由衆捕帮同拘案請爲訊究曹毛毛顧阿銀同供小的等亦以鋸木爲業因見張等與捕爭扭上前解勸並未助毆求請恩宥直刺謂張連生莊阿毛曰爾等手藝中人往往好勇鬥很此次膽敢與本局所派捕勇扭毆實屬目無法紀爰飭將張重責五百板莊責二百板押入捕房候飭差傳令匠頭王春生到案再訊顧阿銀再毛毛旣不帮兇情尚可恕判令交保開釋○東洋車夫胡茂茂前晚在南市新馬路中　攬坐客並未點燈行至竹行碼頭撞傷某木行出店人魏子元魏忿甚將胡掌頰并推翻其車以致損壞車板胡不服遂與互扭爲某號巡街捕勇所見拘至馬路善後局中孫星垣直刺提訊之下以兩造各有不是本應責究姑念尚無甚緊要各交保 
 
 

Page 4

 
 
[惠我無疆]  
　　英國名醫梅君滕更航海來華就杭州剏設廣濟醫局以歐西之妙劑拯浙省之病民橘井杏林口碑載道其高足劉君銘之更學有心得譽擅出藍去年所印醫方彚編外科理法諸書早已醫林膾炙一昨又以新箸之産科心法産科圖說各一帙見貺其於保産接生之道條分縷析顯豁詳明較之華醫之影響模糊及穩婆之鄙陋魯莽者幾於天壤相懸矣薇盥再三書此鳴謝 
[大富貴亦壽考]  
　　松江韓大善士寳稼前承以洋銀二百圓捐助本館協振所昨日又頒下洋銀三百圓另捐洋銀十圓拜受之餘永銘心版目下江北淮徐海各屬飢民載道殘喘難延嚴佑之諸君遍歴鄉村目擊苦况飛電求振至再至三如蒙薄海仁人同厪已飢已溺源源佽助留此孑遺則一瓣心香當頂祝大善士大富貴亦壽考矣除塡奉收照外謹書此以志謝忱 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[兌票滋事]  
　　蕪湖訪事友人云上月十七日有學中人某甲購呂宋票一條獲中五彩應得洋五十元持向政大源信局兌銀局中櫃夥見票上號碼似曾挖補堅不肯收適本局專背信袋之夥某乙見之稱爲可收甲遂欲與之照兌乙因貪圖九扣謂果欲兌取須候由上海寄回再給約定廿二日交銀並親手書給憑條去後反覆審視疑係移花接木悔之莫及局内同事某丙聞之擬代爲出場清理至廿二傍晚甲果持條來取現銀丙接票後驀地揪扭其人至二街河口司署指爲假票請懲胡少巖少尹已高坐堂皇忽甲之胞弟某丁亦食餼於庠者入署執其兄袂謂此處不值與較相携出外復至局中自傍晚閙至燈火六街猶不肯休息是時街坊觀者塞巷塡衢局内亦人聲鼎沸毂擊肩摩致彼璃窓檽悉皆擠毁甲之頭顱亦被擊破猩紅亂濺倒地昏沈於是同學諸友咸抱不平向學宮號召諸人擁至縣署大堂是時局主及乙亦隨衆跪訴情由吳邑尊向之詰問甲聲訴前情謂局中人自認經售九扣兌現限期廿二給洋詎料兌銀時將憑條奪去驀地逞兇致被重傷邑尊轉訊局主則稱乙夥月得薪水祗兩千文何能禁此賠累邑尊謂爾等當塲旣願兌銀豈能臨時圖賴曲實在於乙爰飭笞責二百下而責令局主墊繳彩洋四十五元給甲局主不遵因有職銜遂發學看管仍於翌日遵諭繳洋其事始寢 
[京口紀聞]  
　　鎭江訪事人云新募之江勝中軍兩營聞由石頭城乘輪船至鎭歸黄芍巖宮保節制想赳赳桓桓者定可作干城之寄也○常鎭道長久山觀察樂善好施口碑載道現因淮徐災重待賑孔殷特捐廉二千兩解往徐州並函請嚴君佑之散給災民如觀察者其造福豈有量哉○雨雪載途稀逢晴霽各項生意冷淡異常近日米價每石漲至五元七角柴薪較往歲亦高出數倍昔人云薪桂米珠長安居大不易由今觀之豈獨長安爲然耶 
[上海縣署瑣案]  
　　鄉人王秀泉控族兄桂香奪田毆母黄愛棠大令倩帮審委員李葆初二尹提案訊問王供桂香之父在日將王連和户名田單一帋計地一畝零三厘押與故父計錢三十五千去年桂香怱將是田奪回耕種母親與之理論突被推入河心以致手腕跌傷是以投案訴請訊究抵押契據呈電桂香供是田由故父抵去祗得洋銀四元並未立契去年小的備洋四元向秀泉贖取秀泉揑造僞據索錢三十五千此田現在價值亦不過二十千之譜昔年何能抵錢三十五千情節不符是以爭論並未推跌叔母求恩鑒察地保王寳明供是田確由桂香之父抵與秀泉之父向由秀泉完糧至抵價若干事已久遠無從查悉二尹以桂香不應推跌叔母判責五十板令出洋三十元贖取是田兩造各遵斷而退○日前本城道前街馬家弄口王宇周家火警已登前報昨日工匠仇勝明奉房主之命往火塲扒開瓦礫以便行走王以仇私扒首飾投縣禀控黄大令令值日差拘仇到案看管候訊○改過所逃犯小百棍被陸錫咸用刀戮傷由楊樹浦巡防局移送至縣已紀本報李二尹於前晚提訊小百棍供姓高名阿榮前因犯事收押改過所今年正月聽從同所之人偕同逃出在楊樹浦某紡紗廠做工與陸錫咸素有仇隙昨在提籃橋相遇陸謂小的係逃犯令同黨五六人盡力毒毆且云打死無妨卽有一人持刀刺來戮中肩膊小的痛極倒地幸有巡局勇丁到來將陸拘獲餘人均被逸去叩求騐究陸供平日以駕渡船爲生每渡紡紗廠女工高阿榮卽來調戲向之喝阻以致懷恨昨日在路遇見陸令黨羽數人扭住小的攢毆小的大呼救命路人見而不平將其黨羽赶散高之傷不知被何人所刺起案之刀實非小的之物叩求明察二尹飭仵騐得高之右肩後確有刀傷無甚大碍飭暫收所候傷痊復訊陸交差看管○英界公廨移送沈洪氏到縣李二尹提訊之下沈洪氏供寗波人孀居數載現住滬北鐵馬路相近日往某處紡紗廠做工日前龎公館婢女兩人以物寄存小婦人家時小婦人在廠工作由女兒接下及小婦人回家女兒說知是事亦不介意嗣婢女逃逸未幾爲龎公館尋獲疑小婦人有串逃情事其實寃枉求恩明察二尹曰爾旣不知情後來該婢遁逃何不將物送還公館顯係飾詞喝令掌頰八十下暫交官媒看管候核且 
[英界公堂瑣案]  
　　包探趙銀河解陳富金朱雲春至案禀稱伊等皆著名流氓每日在外拆梢打架昨日行至六馬路扭住張文全兇毆並出利刃示之張極聲呼救經小的拘獲帶入捕房今者捕頭令送請訊究張投案訴稱小的與陳朱素未謀面昨日竟不問情由將小的扭住兇毆且持刀欲刺彼時恐遭毒手高呼救命幸有包探到來得以拘獲陳朱同供稱小的等均係玉工邇皆失業偶與張口角然亦不敢行兇刀爲家中切菜所用讞員張賡三直刺據情商諸薩副領事官然後判令各笞責五百板枷號一月期滿之後管押二年○包探胡瑞龍解王阿五朱阿金至案禀稱伊等在途設攤誘賭有違租界章程是以拘入捕房今者捕頭令送請訊辦王朱同供稱小的等失業無資藉賭以爲衣食計尚求大老爺格外恩施直刺判令各笞責二百板枷號半月○某洋人投案訴稱昨日閒行至靜安寺畔無端被林阿虎扭住逞兇請爲懲儆林供稱小的係本邑人不敢逞兇尚求鑒察直刺判令笞責五百板管押半年○某號巡捕解楊公立至案禀稱此人傭于洋婦某氏處前日向索工資竟將洋婦扭毆由小的拘入捕房今者捕頭令送請究辦洋婦投案申訴前情楊供稱主婦時時辱駡故小的于辭歇後向算工錢不敢毆人叩求鑒宥直刺判令笞責四百板管押一月○賊犯王阿三竊取陳彩炳家布衣兩件報捕後捕頭令包探倪順泉緝獲弔出原贜送案請究陳投案領贜王供稱小的係浙江寍波府屬某邑人不該竊物惟乞恩寛直刺判令笞責三百板遞解回籍贜給還失主○公和祥馬頭小工瞿阿法竊取馬頭上所遺舊鐵數十磅報捕後捕頭令包探石金榮緝獲送案請懲公和祥管馬頭人某甲投案歴訴情由瞿認竊不諱直刺判令笞責二百板枷號一禮拜○包探金阿三解賊犯李阿多至案禀稱此人竊取耶松船廠舊鐵適爲小的所見拘入捕房今者捕頭令送請究治耶松船廠某洋人投案領贜李供稱此鐵係小的在地上拾取並非竊贜直刺判令笞責二百板枷號一禮拜○捕頭令包探朱阿高解朱張氏及黄阿增男婦二龜奴至案諸葛飲虹卽朱錫卿投案訴稱職員在治下茂生洋行爲夥某晚倡婦金麗卿家燒路頭邀職員前往設讌及至則一房設有酒席一房有客賭錢因另坐他房脫下馬褂旋出外訪友及返則馬褂已失且袋中有有鈔票數纸計洋三十圓請爲追究朱張氏及黄龜同供稱小婦人及小的不敢藏匿諸葛大少之馬褂實由諸葛大少脫下後竟不來取去直刺著一併交人保出候出票提金倡再訊 
[美界捕房紀事]  
　　廣東人張松慶僑居虹口仁智里某號門牌昨日將糞穢傾入大陰溝内被工部局西人所見立卽拘入捕房押候解堂究辦○童友尊不知何許人前日下午率其妻單氏至虹口華記路扭葛阿英至某茶館胡閙紛紛擾擾之際被二百十一號華捕一併拘入捕房押候解廨核辦○本地人文阿海昨日至楊樹浦恊隆紡紗廠内乘間竊取藤斗一只被包探金阿三查見拘入捕房押候究辦○昨日包探金阿三至楊樹浦大德榨油公司門首見有形跡可疑之翁發福上前研詰言語支吾因卽拘入捕房押候解堂核辦○寗波人李某不知其作何生業前日至虹口耶松船廠内乘間竊取油木五株荷至怡和碼頭附近被包探吳至剛查見拘入捕房捕頭令押候解送公廨研究○昨日下午有混名賣魚寳生者在虹口新記浜徘徊瞻顧形跡可疑五百五十六號華捕向之盤詰一味　　遂拘捕房押候解堂究辦 
 
 

Page 10

 
 
[金陵官報]  
　　二月二十五日駐滬商務局候補道志鈞辭揚州淮軍收支局候補道吳學濂奉示甄别候補道曾丙熙正任安徽恊劉先文交缷太湖恊事回借補寗都營叅將胡煦叩謝先行署理帶江勝右勝劉青山又副中營蘇有奇直隸州魏秉銓均見卽用知縣張壯彩叩謝請補安東縣牌示丁憂知縣施以鎕銷荷花池釐局差訓導郃寳鈞奉示考試巡檢趙錫恩謝委接辦興化豐安司巡緝差○二十六日辦揚屬隄工局候補道丁見城外保甲候補道袁禀知拿獲盜犯三名南贛鎭何明亮江寗縣趙均見正任安慶恊劉先文叩謝回籍修墓卽辭提右營遊擊吳炳辰禀到沈運樞禀知奉府委發審差蕪湖米釐局候補道陳壽庚到見候補道許元章由蘇州回○二十七日皖岸督銷候補道曾候補道丁葆元南贛鎭何明亮提左營遊擊吳炳辰均見商務局候補道范禀知到會辦兩江營務處差○二十八日揚州淮軍後路收支局候補道吳學濂見知府喻先覺由蘇回儘先拔補千總戴棠福見奉示傳騐○二十九日候補道曾炳熙傳見城守恊楊禀知拜本畢登瀛洲兵船何心川鎭江回威靖兵船徐九成均辭赴漢口裝兵主簿王樹田銷六合冬防差辭赴徐州　豐查牙帖木釐局候補道王見揚州淮軍後路收支局候補道吳學濂辭鹽巡檢鮑德杰于曾之均奉示騐看鹽經歴蔡奎曜奉示寫履歴辭藩轅牌示高湻縣廣通司巡檢陳昶成因案撤　遺缺查有試用巡檢任慶芳堪以署理○三月初一日皖岸督銷候補道曾紀壽辭鹽巡檢鮑德杰于曾之均見鑄造銀圓制錢局候補道任禀知呈騐改換銀圓邊式樣知府徐炳倬禀謝甄别留省堪補繁缺通判徐士英叩謝給咨赴引鎭江守備焦安邦到交缷署常州守備　 
[皖省官報]  
　　二月二十六日候補直隸州趙煦轉假五天通判許濟均銷假○二十七日同知銜新選休寗縣葉在鋆到福建人號仲冶已丑舉人魏馴到赴望江閱卷回巡檢章復祖辭赴華陽釐卡○二十八日湖南臬台李經羲到合肥人號仲軒江蘇金匱縣調補長洲縣王念祖到太湖人號少谷癸未科翰林候補同知樊炳濂謝超委通判陸承鎬辭委解京餉○二十九日三月初一日五河縣楊汭辭新選池州府經廳李其珍到奉天人淮北牙釐局解餉委員從九于德元到知縣李文斛辭赴池州府閱卷羅振鏞辭奉首府委赴懷邑官洲勘丈畝典史李殿揚知丁父艱○初二日知縣程恩晋到赴湖北探硝磺價回縣丞鄭秉璘到赴太湖縣提案回楊塏謝超委一次○初三日知縣周啓運謝超委一次典史陳雲濤知奉藩台委核對差 
[上海六馬路仁濟育嬰堂經收溺嬰果報册二月十六至廿九止清單]  
　　林寳善洋二拾元南洋兵輪支應局洋十元鍾隱名氏虞薌山錢吉生周琴齋各洋十元南通州樂善堂徐十二户洋八元常熟　月槎三户洋六元六角鎭江竹梧軒經募洋五元七角古黟遺德堂汪漢口孩立善沈鏞記敏氏各洋五元寳山縣署沈氏七户洋四元匯中陳錦華六户洋四元清芬堂章洋四元新裕昌八户洋三元七角保德軒范四户洋三元二角蘇州金閶鮑八户洋三元太郡知拙林金　山人鄭各洋三元池坡居士九户洋二元一角儀微十二圩無名氏洋二元九江立大同人洋二元清江浦無名氏洋二元綺香主人無名氏各洋二元聚和生布號九户洋一元七角張傳金五户洋一元三角苕溪醉墨生杭州無名氏嘉興有心無力人蘇州謙儉堂沈藻陽三元會號蔡　陶院花盦主人有心無力人各洋一元常熟義隆庄洋六角沈錫記洋六角紹芬堂汪洋五角紹興郭善慶洋三角院花盦主人銅洋二元金斗灣居民銅洋一元寄清無名氏銅洋一元以上共收英洋一伯六十三元三角銅洋四元 
 
 
 

Page 11

 
 
   
 
 

Page 12

 
 
   
 
