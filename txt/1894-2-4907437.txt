# 1894 - 2 - 4907437

 

Page 1

 
 
[三百五十九號畫報告白] [  點石齋啓]  
　　閩人許石曾在曼坡丹戎海嶼見有鱷魚一尾因吞噬二黑猴被羣猴爭緣樹上俾枝低埀將籐縶縳阻身繫於枝上猴乃躍下而樹枝已抽而上竟將鱷魚摇摇如懸旌亦可謂狡計矣他若樹膾之醫病空笥之　人病鬼則劵亦可焚新婦則敵竟能却人腹有入狐之患魚腹有吞蛇之奇娶妓生兒綠頭市竟以相贈販夫有福財神誕實啓其心及所附叢抄圖說等准於二十六日出售再本報自一號起至三百號止業已補印齊全裝潢成册請卽購爲盼 
[新出鉛板南雅堂陳修園廿一種醫書告成] [  圖書集成局代啓]  
　　長樂陳修園先生精醫道自負長沙後身治病必騐其醫書二十一種爲岐黄家所必需坊間初僅十六種後增至二十一種其間魯魚亥豕版多錯訛本局自去歳擺版至今秋始告竣字式照圖書集成其間校對精工有目共賞毋待縷述今已出書由五馬路文玉山房及古香閣焕文書局千頃堂代售每部價洋三元書甫訂成購者接踵而至已消其半遲恐消完爲特登報緣此次僅印數百部版巳拆卸倘荷賞鑒家賜顧以速爲妙 
[論開掘火井]  
　　有客言迦曜巴係荷蘭屬國自西歴一千八百五十八年爲始曾在此地掘有火油井或深至二百尺而得之或深至二千尺而得之迄乎今日漸開漸多每月竟可出火油四萬五千箱將來所出之油當不止倍蓰近聞中國人在此立一股分公司購地開掘若得井之後餘地仍可種植何便如之此等火油爲往常所未有美國始創其端今俄國所出者他國亦有之中國四川相傳有火井倘能設法開濬未始不可得火油若謂他處有火油井而中國地大物博顧獨無之吾不信也有自然之利而不知取甘爲外人所奪是何故哉蓋無格物之道也余聞此言不禁亦爲之太息夫中國格物之道何嘗無所傳哉夫火之種類不一有有光之火有無光之火有有質之火有無質之火有陽火有隂火有有光有質之火有有光無質之火有有質無光之火卽如電燈之火不能燃而其光明可以遠照此卽有光無質之一証也大學言致知在格物格物之功本爲儒者所必究乃窮高騖廣之病起而以格物爲瑣屑之事不足深考遂漸視爲異學然而究心於此者則亦未嘗無人也有談火者謂可以已疾之火厥有數種炙艾火者宜用陽燧火珠承日取太陽眞火其次則槐火若急猝難備則用眞麻油燃火或蠟燭火以艾莖燒點炙瘡則不痛金石之火烈於草木之火他如松火難瘥柏火傷神多汗桑火傷肌肉柘火傷氣脉棗火傷肉吐血橘火傷營衛經絡榆火傷骨失志竹火傷筋損目此則所謂八木之火皆所忌也梁書載武帝時有沙門從北齊齎赤火來其火赤於常火而小云以療疾貴賤爭取之炙至七炷多騐至稱之爲聖火外紀云納波里有火山百洞入洞皆以療疾讀宋唐譽之昨夢錄曰高麗之東出猛火油盛夏日力烘炙極熱則出液他物遇之則爲火惟眞琉璃器可貯之西北防城庫掘地畜猛火油不閱月池土皆为黄又别爲池而徙焉潛草曰南番泥油水不能滅乾泥龜灰可撲四川井油見水愈熾周顯德中越裳獻猛火油三佛齊獻火油皆一類愚者曰水中生火所以水不能滅惟細土可以熄之物理所曰火發房屋可投雞鴨卵及大泥團石碑衙匾撲之亦止此等物理何嘗不從格致中來聞四川火井往往與鹽井相去不遠凡尋得鹽井者必須尋著火井旣得火井然後可以燒鹽可以致富鹽或相隔數里之地可由地中扛通以竹管引火而過其有中間隔著地人之鹽井者則又當乞靈於他人斯所費大而獲利薄矣此等火井滿井皆水燃之則滿井皆火所謂隂火潛燃者　　類也徐毓記曰四胡之高麗黑洋夜火熠熠李元陽記西洱谷夜起風水面火高數丈河水鹹自分水崖下河魚不入與海同故也曾茀人曰吕宋客言船上夜以淡水茶潑海則見火起小西洋一處海火夜盛持器汲起滿器皆火光摘入掌中光亦瑩然可琬然則佛氏所謂四大皆空四大者地水火風也以客談證之則　無空不實但卽一大以言之則水自爲水火自爲火若合兩大而言之則水卽是火火卽是水四川火井明明見爲水而皆有火其與近來外洋運入中國之火油是一是二亦從無人考之而四川火井之外他處尚有幾處亦無人焉細核之且外洋之開火油當亦與開　之法相似必先騐其苗爲何若源在何處其中可得油若干想必别有尋求之法考騐之方而中國之人初未嘗一深究於此古書所有又未盡明暢但言其然而不言其所以然於是因循惝恍而卒不得知其中之奥窔以至甘讓外人之獨步古今來若此類者正不知何限豈獨火油一物而已哉然而凡事有開必先亦無開不繼此時中國於外洋諸事駸駸乎應有盡有則又安知將來無踵行之一日哉 
[本館接奉電音]  
　　昨由京友電傳諭旨二道敬謹譯登○十一月二十四日奉上諭薛福成奏各省建築火藥庫宜在空曠寥寂之區以昭愼重等語火藥爲操防要需儲藏宜格外愼密着各該督撫酌核情形相度地勢擇空廓僻靜之處妥爲存儲至所稱承辦各員倘有經理不善請飭吏兵二部嚴定處分一摺著該部妥爲具奏欽此同日奉硃筆高釗中轉補翰林院侍讀張仁黻補授翰林院侍講欽此 
[部務例載]  
　　盛京兵部侍郎啓允之少司馬奏稱查奉天牛馬税局擬由監督查照左右翼監督委員成案在於省城各署官員内擇其妥實可靠之人酌委一員責成常赴總局總理一切税務並稽察各分局丁差巡役歴經遵辦在案兹臣蒙恩管理牛馬税務自應援案揀派委員以昭愼重查有盛京户部主事迎陞當差循謹辦事認眞堪以派充委員以專責成等語十月二十六日奉硃批知道了欽此○十一月初六日莊順皇貴妃忌辰前經太常寺題請特遣固山貝子溥倫恭詣西陵園寢寳頂前讀文致祭兹因倫貝子感受風寒請假調理不克如期往祭經該門上呈報由宗人府循案請旨攺派十月二十九日奉硃筆攺派鎭國將軍溥侗行禮欽此○禮部爲移咨事儀制司案呈本部議覆廣東巡撫剛毅題請將年逾百齡五世同堂廣東合浦縣夀婦高鄒氏旌表一疏核與例案年限相符應請旨准旌一本於十月初八日具題初十日奉旨高鄒氏著准其旌表加恩賞給上用縀一疋銀十兩餘依議欽此欽遵到部相應抄黏原奏移咨廣東巡撫查照辦理○户部示傳所有東陵湯泉官兵俸餉銀兩定於十一月初四日開放該領員千總正倫等務於是日辰刻赴庫承領○户部爲批示事捐納房案呈據在任候補知縣湖北漢陽縣縣丞黄新鍔呈稱竊職係湖南平江縣人前曾取同鄉官印結呈請捐免保舉因銀兩一時未能湊足是以未能赴庫交銀今黏連原領小票呈請暫將印結繳還一俟銀兩齊集再行具呈齎赴印結辦理等情具呈到部查該員捐呈業經批准赴庫此次所呈應毋庸議相應批示該員遵照可也○都察院爲咨送事所有奏請更换巡視西城滿城差揀得兵科掌印 
 
 

Page 2

 
 
給事中桂年擬正湖廣道監察御史穆騰額擬陪更换巡視東城漢城差揀得掌四川道監察御史龎鴻書擬正江南道監察御史楊晨擬陪更换巡視南城漢城差揀得掌山東道監察御史孟繼壎擬正掌陜西道監察御史鄭思賀擬陪於本年十月三十日帶領引見相應將該正陪銜名先行咨送軍機處查照可也○本年年終應行考試王公宗室大臣之子弟應封翎縀經宗人府開單於十月廿八日奏請欽派大臣本日奉硃筆圈出喀拉喀札薩克親王那彦圖協辦大學士吏部尚書麟書都察院左都御史敬信署正白漢都統散秩大臣公果勒敏欽此得旨後卽由宗人府章京請期考試經那邸等商定於十一月初五日辰刻在東安門内正白旗侍衛教塲考試應封翎縀馬步箭已由宗人府知會與考之載潤貝勒等門上務於是晨備帶弓馬前赴教塲考試莫誤○工部爲知照事所有本部都水司員外郎端方升授營繕司郎中所遺之缺揀員奏請擬補光緒十九年十月廿六日帶領引見本日奉旨工部都水司滿洲員外郎員缺著延清補授所遺都水司滿洲主事員缺著英俊補授遞遺都水司滿洲筆帖式員缺著德增補授欽此於廿七日述旨本日奉旨是欽此欽遵到部相應知照吏部户部查照可也○户部山東司示傳所有吉林請領十九年冬季防餉銀兩之委員主事保麟等知悉所領銀兩定於十一月初四日開放該委員等務於是日辰刻赴庫承領勿得遲誤此傳○侍衛處爲知照事三十日奉旨朕於明日辦事用膳召見後出内右門隆宗門西華門進西苑門瀛秀園門至皇太后前請安畢出瀛秀園門進德昌門瀛臺少座出德昌門福華門至承光殿覲見外洋欽使畢畫舫齋少座進福華門出西苑門走西門隆宗門内右門還宫欽此○倉塲委用滿監督國子監助教音德賀補充北新倉滿監督所遺隨轅委用倉監督一缺經祥許兩倉帥查有記名在前之太僕寺員外郎常清應行充補委用監督除檄飭該員遵照外已咨吏部户部太僕寺查照矣○吏部爲曉諭示所有光緒十九年十月分月官禮部四譯館大使翟汝翼通判劉朝鑾知縣倪淑李有榘並補行騐看月官知縣李裕楷和廷彪謝庭蘭等七員本部於十一月初四日帶領引見相應示傳該員穿天青褂備帶補褂青褂佩帶對子荷包手巾於是日黎明赴左翼門外本部朝房書到聽候排班帶領引見並先於初二日午刻衣冠赴部演習口奏履歴如是日不行赴部卽將引見扣除萬勿遲誤可也 
[金臺書院甄别題]  
　　十月廿八日都門金臺書院冬季甄别生員題白馬之白也兩節詩題白馬翰如得如字童生題鄉人長於伯兄一歳一節詩題鄉人飮酒得鄉字 
[松試紀聞]  
　　督學閣部院溥示廪生膏火向來每名給銀一兩七錢迭據寍蘇兩藩司詳稱各學學租銀兩類多蠲緩自應儘收儘詳聽候均匀攤給等情節經各前院核准有案兹本閣部院查核此次解到銀兩只能照六成九發給所有松江府屬光緒十五十六十七共三年廪生膏火銀兩除另行示期給發外合行牌示○塲期單本定於二十七日考第一塲優生今童試旣已攺期遂示於二十五日考一塲兼貢監錄科二十七日考二塲優生文宗起馬當可略早一二日矣○二十三日考試華婁青童正塲題華亭與之粟五秉子曰赤之適齊也乘肥馬衣輕裘吾聞之也君子周急不繼富原思爲之宰婁縣賢哉回也冉求曰非不說子之道力不足也子曰力不足者中道而廢今女畫子謂子夏曰女爲君子儒無爲小人儒子游爲武城宰青浦子貢問友子曰忠告而善道之不可則止無自辱焉曾子曰君子以文會友以友輔仁子路問政子曰先之勞之請益曰無倦仲弓爲季氏宰通塲次題將以求吾所大欲也曰王之所大欲通塲詩題賦得滿水樓臺滿山寺得山字五言六韻是日出奉賢金山上海提覆粉牌今將所提上海諸童錄後堂東七黄增錫又八王豐楨又十王植善又十一王履善又十二陶明源又二十五陳銘桂又四十一潘覲墀又四十二李顯常又四十三張慶桐又四十四沈汝弼又四十五吳馨東屋五朱潤清東屋六沈慶彬東秋七謝肇昌東爲三林祖溍東爲四沈兆梯東爲七孫夔龍東調三曹永年東金八郁鍾圻東夜二張祥飛東冬八盛德康東崑五曹永敏東列一楊士照東麗五王允中東麗八朱禮恭東致二王豐章東致四汪增祥東致八朱士芳西字九徐蔭曾西宿九蔣廷珍西結二黄宗麟西歳九王紀昌西號四曷尚冲西出五朱培棟西出九巢吉孫西雨二王珍西餘十朱耀乾西生九未詳西騰四張介福西收九未詳○上海縣學新進正案黄增錫王植善陶明源王履善張慶桐吳馨王豐楨朱士芳葛尚冲謝肇昌王豐章郁鍾圻潘覲墀孫夔龍沈慶彬曹永年朱潤清朱耀乾沈汝弼陳銘桂黄宗麟葉承壎楊士照朱禮恭李顯常黄仁溥徐蔭曾盛德康○附撥府王珍林祖溍朱培棟○提覆奉金上童生題補錄於左奉賢古之爲關也金山雖執鞭之士上海兩馬之力與各作兩後比 
[茅龍火化]  
　　江西訪事人來信云省垣郊外距西瓜洮八里許鍾家亭茅屋數椽鳬茨寥落老農老圃聚族而居本月十二日夜間忽然失愼烟濃火烈頃刻間焚去小屋若干家次日縣宰傳到火頭嚴刑訊鞫堅供火自外入委係匪徒所種並非自不小心惟若輩或係圖財抑係洩忿茫無端緒不敢妄供縣宰以農家者流旣遭回祿之災復受役胥之擾情殊可憫法所宜寛乃申斥而釋之不復深究 
[豫章閒話]  
　　江西南昌府曹朗川太守因病出缺擇於本月十二日開弔撫憲德曉峰中丞藩司方佑民方伯臬司福餘菴廉訪及糧道鄧蓮裳鹺憲裕竹邨二觀察府尊倪太守縣尊錢明府均具素衣冠往拜車闐馬溢爛其盈門○諺曰冬至烏滿田鋪蓋謂長至節如遇天隂則來歳田榖必豐稔也本月十四日灰飛緹室六律春回曉起推窻惟見潑墨雲濃天低四野於是父老皆欣欣然有喜色謂不必操豚蹄以祝已可望慰篝車云○本月初七日火起於圓覺寺有某姓浣衣婦將未洗之衣携之而出事後一一送回原主不少絲毫嘻今之衣冠中人往往昧已瞞心圖飽私槖某姓一窶人婦耳而獨能義不苟取耿介自持滔滔濁世中盖尚有古君子風範焉誰謂禮義必生於富足哉 
[營口氣候]  
　　營口近日天氣晴暖河冰甚少廿三夜僅得雪寸許至今未見滕六税駕十一月初一二日北風怒吼初五日河中始見冰塊大約交九以後纔得封河也今市上尚有魚蝦出售亦從來所罕覯 
[盜風甚熾]  
　　營口信云田庄台迤北一帶今年秋收極豐近日盜風更熾關中人之回家者道經其地常被搶刼月朔有廿七人約伴回家中途遇盜驚惶無措盜黨止有四人各執洋槍攔住去路喝令各自解囊諸人赤手空拳誰敢不唯命自聽洋銀衣服都被搜掠一空此外商人五六人之被刦者不知凡幾無力報官吞聲飮恨地方官亦絶不以捕盜爲事東三省地曠人稀捕盜本非易事惟有興辦鐵路市廛旣盛盜自消滅於無形裕國便民無過於此 
[火警二則]  
　　杭垣助聖廟巷某姓機料房於二十一日魚更再躍時忽聞火氣觸鼻初尚不疑俄而見茅柴房中濃烟滾絮知已失愼立卽取水澆灌幸火勢尚未破屋登時撲滅然受驚已不小矣○廿二日正陽門外馬廠因焚燒馬糞致兆焚如當時城門已閉水龍不能飛越重關任祝融氏之自來自去計燒燬平屋四椽云 
[身死不明]  
　　宜昌西鄉有某甲不知何故先吞阿芙蓉膏然後至某乙飯店飽餐尚未抛箸烟毒猝發倒地不起當有老嫗在該店哭鬧謂被該店下毒飯中所致旁人不忍坐視再三勸阻正在紛紛議論甲已奄然斃命隨將甲屍拖至河坡報知善堂備棺殮埋老嫗亦不復有言飮泣而去 
 
 

Page 3

 
 
[矮人]  
　　矮人某不詳其姓名年三十餘身長祗一尺有五寸頭大如斗而身頗胖本月十一日經行粤東衛邊街至四牌樓沿途見者莫不異之維時路人有手携二三齡小孩與短人相遇及行近短人之旁並肩同立絜度之尚有過之無不及焉好事者數人尾隨而問之言其具此異體惟老於鄉井人誰知之盍偕之外出遍游各府州縣然後再至外阜炫人以賦形受質之異索錢數文始獲一觀當可因以爲利而均用之如昔者徽州長人詹五故事已獲利無算彼以其長我以其短亦可各擅其奇但未審可遠行否也矮人唯唯應諾言當偕之回家取酒相酌好事者請問姓名而不肯自道遂隨之而去夫郭解短小藏紇侏儒晏平仲來小門之誚桑維翰有半人之稱郭玉爲短矣主簿薛公爲眇哉丈夫此皆古人之以短小見稱者此矮人乃與之埒誰謂古今人不相及哉 
[妾擊賊]  
　　陳某新會陳涌鄉人也昔當壯盛之年以鄉中艱於謀生遂出洋游於金山十數年來客囊頗裕因納一妾藉慰客中岑寂妾乃金山所産而父母本華人也生長於斯爲習俗所移故無閨閣嬌弱之容有巾幗英雄之氣蓋風俗使然也邇來陳因美國苛設新例驅逐華人陳遂動歸思捆載各物携妾返國匪徒偵知其海國榮歸客囊必裕月之初五夜深時匪徒數人叩關而呼陳聞聲響非其素識知非好意閉關拒之賊撞門欲入陳在金山時置有六響連環洋槍兩桿與妾分持而守之陳持槍向門隙轟出傷一賊門户堅牢賊不能入遂分黨向屋之横墻鑿孔而進陳使妾持鎗立墻内禦之無何而墻穿一穴賊方欲進妾發槍向穴内轟出一賊中槍立斃穴外他賊欲進妾復連轟之他賊被傷而槍聲連環不絶乃不敢進而散而陳與妾在内聞人聲已寂啓門視之門外血迹淋漓知賊已被槍傷復至墻穴外視之一賊死於牆下不敢遽埋卽赴新會縣署報案請騐郭明府已於初七日下鄉履勘賊蹤並將賊屍騐明卽飭陳備棺而藁葬之 
[五馬蒞滬]  
　　江蘇海運總辦譚少柳太守泰來前奉省憲委署鎭江府缺及正任彦太守履新譚太守交卸署篆仍回海運差次乘坐官舫繞道赴蘇謁見大憲局中書差人等探聞太守將次回滬卽在馬頭迎迓昨晨譚太守行抵滬濵當卽登岸在海運局暫駐行旌本邑印委各員恭迎如禮 
[糖行倒閉]  
　　滬南太平馬頭公泰興糖行係某甲等開設用袁端甫爲經事邇來該行生意寥寥支持不住有外强中乾之勢虧欠誠記益承彚源等錢莊及和泰長義和記萬祥等荳行及某布莊等各家共銀三萬餘兩各債主見勢不佳紛紛催索袁無計彌縫遂於前日夜半避匿行亦倒閉次晨各債主聞信前往察看並令十六鋪地甲看守房屋 
[賀年例志]  
　　昨爲華歴十一月二十五日卽西歴一千八百九十四年正月一號西國官商俱輟業嬉游共賞良辰美景浦江中兵輪商舶各懸五色綵旗招展臨風繽紛悦目清晨法包探各整肅衣冠詣大自鳴鐘捕房向克捕頭叩賀繼又至八仙橋小東門外兩處捕房賀喜捕頭俱以香餅酒欵之婉諭以謹愼辦差毋稍玩泄迨鐘鳴十下提標右營叅將廖叅戎上海縣黄大令英法兩讞員蔡太守葛同轉先後鳴騶至捕房向捕頭致吉語江海關道聶觀察則因偶沾清恙遣譯員徐蘭齋直刺恭代至時中西各捕排班鵠立法繙譯沈君整肅衣冠降階迎入各官拾級而上入客廳小坐法繙譯祁理恒君一一握手爲禮晤談片刻克捕頭亦欵以香餅酒及茗點及聞報時鐘鳴十下二刻各官興辭而出往各國駐滬領事署及税務司公飽天主教堂賀年各領事曁主教税司欵接殷勤歡愛之情溢於辭色久敦和好固宜爾也 
[禁止夜工]  
　　欽加運同銜補用直隷州調補江蘇松江府上海縣正堂黄爲出示嚴禁事據同仁輔元堂紳董汪濤曹基善呈稱竊照南市地方每於冬令向多木棉軋塲近因外洋機器盛出咸皆攺用各叚徹夜赶作機聲如雷洋燈燭煤稍不留意爲禍甚烈十月二十五晚中竹行弄鼎和軋花作火煤彈入棉花驟然烘烈幾肇禍端猶幸機匠急切將身滾息並未成災若此防不勝防深爲可慮董等竊思洋機軋花快捷日間儘可加工豈可夜工冐險呈請禁止機器夜軋棉花等情到縣據此查核所陳係爲思患豫防起見除批示外合行出示嚴禁爲此示仰該處軋花作帮人等知悉爾等須知木棉與洋油均係惹火之物偶不經心易肇禍患爾等所用機器軋花最爲快速儘可日間赶作將晚停工此次示諭之後不准徹夜用機器軋花總之利輕害重必須再三審度倘再仍蹈前轍一經訪聞定將杭違之家立提到案從嚴懲儆决不稍寛其各凛遵毋違特示 
[小輪撞沈]  
　　仁和小火輪送定遠兵艦統領至吳淞及回時已六點鐘落日銜山澄波如畫適招商局之海定船由滬開行赴寍鼓動雙輪其行甚速仁和船避讓不及致被攔腰撞沈船中人紛紛墮水海定見之赶卽停輪施救撈起六人帶至寍波次日仍帶回滬上有司火之陳桂孝係寍波西鄉人同時墮水至今尚未撈起屍身又有義昌成洋行跑街夥陳姓因送火食乘該船回滬亦遭此災幸經援救得慶更生同一投水而有幸不幸之分豈非命耶 
[船户倔强]  
　　有名坤發者本邑人也住居南碼頭向爲米業昨日有事欲往浦東雇某甲渡船言明渡資二十文坤發遂下船促令開行甲以渡客未滿爲詞坤發以有事在身再三催促甲充耳弗聞坤發怒甚以惡言相向甲中肯稍讓坤發急欲上岸無如船已撐開卓立船頭偶不經心墜入水中幸馬頭上人見之立卽拯起得以保全性命否則濁浪滔滔將於何處招魂耶按滬南各馬頭撑駕划船一流人每有欺凌渡客情事令人髮指有地方之責者可不從嚴整頓哉 
[彩輿爭道]  
　　前日爲黄道吉日本邑城廂内外男婚女嫁絡繹於道是晚十點鐘有住居大南門内之陳姓家嫁女花轎由南門出經陸家浜向東過小弄適有某姓花轎迎面行來前導有五梅花等與陳姓花轎相遇兩不肯讓互相口角磨拳探掌勢將用武經旁觀爲之排解令某姓花轎退入弄中俟陳姓之轎先行然後出弄某姓迫於無奈只得允從然已遷延數刻矣世俗以先讓爲辱故當兩輿相遇時不惜以全力相爭甚致稱戈比干釀成命案公庭涉訟耗費不貲乃知某姓之甘於讓人正某姓之善於處事也 
[幸未成災]  
　　本邑裏虹橋下泰來藥鋪於昨晚六點鐘忽見灶披中火勢炎炎將穿屋頂幸爲時尚早人手衆多得卽撲滅左右隣已受驚不淺包探唐寳榮江阿三偵知其事到塲查察據云火從間璧譚姓麫館而起兩下紛紛爭論意將涉訟公庭包探以幸未成災毋庸爭執爲之排解始各默爾而息 
[雊聲頓息]  
　　日前副捕頭好命包探何瑞福顧阿六孔阿才查拿沿途拉客之野鷄流娼解送英公廨請訊蔡太守命發交官媒收管日來四馬路迤西首凡屬藥义嫫姆深藏窟室不敢翔舞街頭卽烟館茶樓生理亦頓形减色矣 
[流氓打店]  
　　唐秋濤唐生濤昆季二人向在南市一帶冐充捐局巡丁前晚八點鐘兩唐糾合流氓七八人突至郎家橋楊阿和所開小飯店中晚膳狠吞虎咽之餘以堂倌伺應不周拍凳碰檯勢將用武楊負荆請罪兩唐尚不干休喝令衆流氓動手其時司帳人正在結帳檯上有小洋三十六角大錢二千六百文唐之羽黨將店内物件擊毁並將錢洋攫去兩唐將楊倒拖往北衆鄰見此情形代抱不平上前喝阻唐等始一哄而散當塲拘獲帮兇之杜阿全扭送十六鋪保甲中局請辦局員李蘭史二尹飭令勇丁先將唐等拘獲訊供之下唐杜均俯首求恩二尹判令各責一百板並具攺過切結交吳阿春保去 
 
 

Page 4

 
 
[賭徒兇横]  
　　總巡捕頭在虹口賭禁綦嚴各賭棍知無可存身遂移至下海廟附近呼么喝六依然團聚譁囂武生沈某土豪也日向婪索陋規以肥私槖地棍小六子等嫉之前日將晚時糾人持械尋仇賭徒亦略不相下戈矛並舉幾如大敵當前旋將粤人某甲擒拿倒拖而去迤邐向東北不知所終 
[攺期給卹]  
　　楊阿來被德國水手刃斃一案經關道憲聶觀察接奉德國欽使來文請飭屍屬向駐滬德領事署處具領撫卹銀兩當經觀察照會德領事定於本月二十六日會同上海縣黄大令傳齊屍屬給領已詳前報前日大令飭差傳屍屬楊施氏等到案該差禀稱屍屬現不在家大令赴道轅稟明觀察遂函致德領事請攺日期俟屍屬來時再行給領 
[汛捕被毆]  
　　汛捕某於前晚巡緝至南市集水街地方見有江北人某甲東張西望情有可疑搜其身畔有小錢十二千該捕卽將人贓解送保甲北局祝二尹令該捕將甲看管該捕將甲送至平陽里某客棧中忽見棧内奔出多人不分皂白將捕毆擊該捕寡不敵衆狼狽而遁回禀二尹飭將小錢等一并移送上海縣訊辦 
[押遷租户]  
　　本邑人某甲現在南市老白渡地方開設榮和昌洋鐵店前晚九點鐘時甲命學徒某乙登樓取物乙手持洋油燈行至樓門口偶一不愼將洋油燈潑翻在地延及貨物店中諸夥大驚失色取水灌救始得息滅隣人以甲迭次肇禍禀明十六鋪巡防南局求請押遷局員鍾二尹准詞將甲提案限三日遷移他處 
[巡局瑣案]  
　　萃元館飯店主某甲扭黄桂金王二郎至巡防中局控稱黄王二人來店用膳醉後逞凶將店内生財擊壞不得已扭案請追周員以釁起細微著黄桂金王二郎合賠洋九角並購香燭向甲服禮○前日有振豐米行主投十六鋪保甲北局控稱早晨囑學徒朱心元下河簽樣船户張金華爭攬渡載竟敢行凶打失小帽並被毆傷求請提究祝二尹正欲飭提卽有船帮頭目三阿姐及邵連洲出爲解勸張亦自願賠物並以香燭鞭爆至該米行請罪行主爲之首肯投局求銷二尹准如所請 
[藥資移賑]  
　　自得齋主人樂施不倦鄉里稱之兹因頤養天和神完體固節一年醫藥之費捐洋二十元充賑欵寄交本館彚解災區此可知吉人天相夀富康寍爰誌數語爲好善者勸 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[幾生修到]  
 
　　孽緣所合一見成痴豔福之來幾生修到世之偎紅傍翠自命風流選豔評香每誇月旦多少千金散盡空邀一笑之歡今夕枕衾明朝陌路倚市門者之常情也最難消受美人恩豈虚語耶粤東新塡地某校書小字阿蘇高張艷幟年符花信聲轉鶯嬌每當酒罷數巡歌闌一曲座客無不銷魂惟多金之子狎之每欲脱其籍而以金屋藏之校書則婉詞相謝謂微賤之質鄙陋之容不足以奉侍貴人同院中人皆疑其位置自高必得風流美少豪商貴胄而後從之也豈知校書别具芳心謂世間紈袴子弟膏粱家兒揮金如土不知稼穡縱家有金穴銅山何難立罄倘牀頭金盡惟簿倖名存而不能終局者豈少也哉以此獨具隻眼物色風塵久無當意者有黄姓者面麻故人呼之爲豆皮培係南海人在官山墟某彩輿儀仗店充當夫役頭目因事來省偕友乘輿到院作狎邪游與校書有一夕之緣詢其所業詰其家世叩其里居黄具以告不少諱飾校書喜其樸誠已有委身之意而未明言也不意黄祗春風一度流水不還無復問津之想校書雖欲有言未能傾吐惟日望其重尋舊歡而黄杳不復至前數日校書偕一僕婦買舟至官山墟指其店號姓名而造訪之果與黄遇邀之下舟告以來意自願捨身事之黄疑其戲言校書復莊語以實之黄曰子一貧如洗無論卿抽身於笙歌隊裏羅綺叢中不能食貧居賤卽或能之而子中饋已有人卿豈肯甘屈其下耶校書曰予固已知君貧矣所以相從者妾素有所蓄不下千金携以從君君固誠樸者得此助權子母亦何憂於貧君雖有妻自願下之其見許乎黄辭不獲已豔其色利其財遂許之携以歸家登堂拜母母錯愕不知所謂黄隨以來意代白之黄妻聞而出黄指以示校書校書襝衽而拜修侍妾之禮黄妻面有飢色裙布荆亦且不整見校書下拜亦受其禮嗣聞其挈貲相從可藉以免飢寒故房帷之間甘讓其當夕而不妒黄由是左擁右抱享盡人間之樂人謂黄固貌寢而業亦賤竟獲此意外之遇特不知豔福幾生修到也 
[縣案彚錄]  
　　王世樞控任大發佔地一案由縣訊供著亭耆丈量明白再行覆訊前日原差解一干人到案黄大令請葉司馬晚堂提訊王世樞供稱係本地人家住浦東廿四保二區三圖向以耕田度日有田數分被任强佔現求訊究任供稱務農爲活並未佔王之田小的之田確被王佔去耕種姚關生姚和尚同供實係父親爲中小的等當時年幼不知其詳地保錢茂功供與姚同亭耆稱熊飛禀稱奉諭丈量查得王田廿五號任田廿號有廿九號之業户現不在滬此號與廿六號相連丈得廿六號之任田被王佔去一分九厘司馬以兩造供詞各執著候覆丈核辦○叚朱氏扭戴杰卽橋春喊控賴洋前日晚堂由葉司馬提訊叚朱氏訴稱係本邑人現住三牌樓丈夫已往廣東光緒十四年戴有急用向曹朱二姓借洋九十元由小婦人爲中日久不還邇因曹來急欲出門由小婦人代還借欵今向戴索一味圖賴不得已扭案請追戴供稱文生並無借洋之事實被該氏訛詐查該氏昔爲土娼文生曾借游玩致墮彀中司馬謂爾旣是文生不應宿娼况該氏所控有証未便置身事外戴供稱旣有朱曹二人何不來此控追司馬大怒喝令戒責戴伏地苦求司馬著限一日交洋九十元人則發學交保該氏叩謝而退 
[英界公堂紀事]  
　　龜子談祥春兪阿寳以所畜娼婦林三寳被龜傭周阿秀誘出因之爭鬧不止一百九十二號華捕聞之拘至捕房移送公廨旋經專管閒事人尋獲三寳出爲調停刻已叩求免訊矣○李張氏原籍寍波在浙江路開設廣興桶作雇李阿生爲夥旣而雲挑雨逗漸與有私居然以賓主而爲夫婦矣日前阿生因病而斃李張氏恐遭株累函追兄嫂來滬料理棺衾兄嫂貪若豺狼事後竟欲將李張氏驅逐出門占其店業從此爭閙幾成不解之仇昨日李張氏投訴捕房稱被將口塞住取去洋銀捕頭令拿阿生之嫂李鄔氏及鄰婦某氏解送公堂蔡太守諭候訊供核辦 
[上海北市絲業會館施子英經收順直賑捐八月十一至十七日第十五次清單]  
　　十一日山東黄邑挹翠山房丁由公和順王子橋交來洋一百元無名氏奉令堂命永康泰三元○烟台北洋海軍採辦所葉茂蕃募雙榴堂洋三十八元程記五元葉景山仰東合二元葉登毓庚生合二元葉蟾娥雲娥雪娥合三元林春藩二元共六户合洋五十二元○十二日杭省慈儉堂洋十元畹香閣四元海寗許村塲署董調梅之内人吳氏求母吐血速愈兼保夀十元又求兒病速愈十元吳王氏還心願二元江西石頑氏一元燕貽堂有心無力人無名氏三各五角池郡匯通典無名氏吳寳餘堂鄭世美堂曹式文四户各一元項麟祥鄭仁能合一元○十三日南潯紹泰典同人將節酒費移助洋十五元無錫無名氏十元秦洪聲求合室平安十元慶記五元慈谿吳沈氏六元會稽章菊僧賓興移助二元皖北求嗣山樵吕能傑求免災病桐永隆　三户各一元○十四日無名氏由晋源莊來洋三十元又陳經官主人求病愈十元又代募四元有名氏吳手三元○桐城裕泰洋二元又募葉敦厚堂三元葉正紫雨軒方永恩堂方保年堂三户各本洋一元方竹報軒錢六百文方奇生方八夀張養吾方蓉生方芷保方爾純方蓮成七户各四百文方淑保克記各三百文劉進甫二百文共十六户合本洋三元英洋九元○西塘江公懋朱莘記募鹿賓氏求病速愈各洋一元隱名士求闔宅平安各五角○十五敦仁堂何求保小兒平安洋一百元閩省洪門時氏爲二女財仙病痊完願洋廿元營口隱名士二元綿力子月餅資四角○桐城裕泰洋二元葉敦厚堂三元葉知止軒二元葉敦裕堂李恆隆董福裕三户各一元秦最樂堂本洋二元葉醉月軒姚兼善堂李存仁堂三户各本洋一元牙生錢六百文程克記四百四十文共十二户合本洋五元英洋十一元○十六日吳縣胡茂爲子求病速全由源豐潤來洋十元無錫石塘無名氏續助七元甬江無名氏三元范春泉一角安徽撫提部院文案成郁式之一元○通州劉村公記遵讓堂求巳齋三户各洋四元棉力子毗陵無名氏各二元守拙氏安定氏惺心氏三户各一元舒瑞卿姜則甫一元馮子玉劉和記各五角丙安子三角四分無名氏信大三角三分共十四月合洋廿二元○常熟金叔和募劉步青季安洋三元金夀南顧亮臣王貽經王幼臣王幼卿徐蔚如王似蘭隱傭氏金頌清寳善堂無名氏李劍亭金體仁聞雲記十四户各一元張厚齋六角李凝瑞堂胡鶴年金德善鄧宋琦無名氏五户各五角王同仁金養心各錢五百文共廿三户合洋廿一元一角不留名對開洋二元○景鎭懷德堂汪洋一元又募李西記洋二元三省軒寳記伯記五記聽蕉書屋五小德堂高吳室伶秀氏靜記再記十户各五角共十二户合洋八元○十七日慈谿憑錢氏求身體平安由誠記莊來洋一百元敬業堂存仁堂各二元親仁堂寳仁堂各一元 
[上海北市絲業會館施子英經收順直賑捐八月十八至廿九日第十六次清單]  
　　十八日益記陳厚記楊履記雲麓山人四户各洋五元許炳記二元耿耀記一元武寗培遠堂主人節省塲内參　資及小兒十歳初度戚友所餽賀敬四元無名氏二元○十九日任樹德堂由同康莊來洋五百元又周啓承堂洋三百元蔣倬雲爲先妣范太恭人二週節省懺資移助資冥福洋十元○三晉源來夏芰舲善長募樂善堂夏芰舲夏幹臣夏靜珊喜夀軒夏許氏六户各京四平銀十兩夀萱堂四兩夏少村二兩陳氏傅越卿各一兩夏芍卿一兩五錢揚氏五錢共十二户合規元七十三兩五錢九分○蔚長厚來閩省丁蘭村丁衛氏丁葆辰丁葆庚丁榕貞五户均求保合家平安各重洋二元合規元七兩三錢二分○蔚長厚來江西求免災難號足銀二兩涂純臣一兩德盛補過氏各洋二元共四户合規元六兩一錢九分二十日泰興何月樵善士　無名氏求次瘧還願洋十元還書堂瑞三元趙玉清坤軒三元曹香圃二元于兆堂李善甫張人傑歐陽正卿四户各一元泰興鶯守府彭錢十千文無名氏六百文共十户合洋三十二元○沈蕩陳譜芸奉嚴命懺貨移助求女病速愈洋二元陳半埜廬二元又募義記木行祥仁染坊賁湖試寓餘資李本善四户各一元王國英宋邨洗心生周霞亭包義盛陳竹書隱名氏姚茂昌朱善周采山張筠心陳子義任介之王子湘十三户各五角共十九户合大洋十三元對開三元○廿日杭州恆豐順孫沈氏爲夫病愈增夀由協安來洋廿元○廿三日台太嵩道人寗綢背身料售價洋二元四角○通州　明記許乃秋募浙西芝巖氏湧源氏各洋二元松氏一元澄江良氏二角京口鵬氏四明明氏崇川鑑氏耀氏雲氏焕氏揚州　氏丹徒焕氏八户各一角淩澄齋募悔過生蘐午山莊各六元黄麟仍八元鈞記五元叢石軒養滋堂各二元德善堂崇善堂懿德堂樂善堂四户各一元周受昌桐蔭軒各五角共廿四户合洋四十元○常德義源泰募兩怡堂錢二千文求嚴康一千文求平安求消災求免禍祈清吉求萬遂祈嘉順濟宅安道加亨佑事竣鏡慶圓十户各五百文共十二户合常平銀五兩合規元五兩三錢六分六厘○廿四日四明求免災子心願指助　抵由餘大莊李墨君兄交來規元一千兩南豐胡絢臣胡永燿堂吳愼德堂三户各洋四元無名氏包勤益堂各一元○硤石夏少卿續募恆康興洋四元晋豐興永康典豐和典屠鎭公和典長安鼎裕典五户各二元味根草堂寄琴書屋各一元棉力子赤貧子誠心子問善子四户各五角共十二户合洋十八元○廿五日張雪翁募不書名洋廿元兪不書名五元方妙如二元吳晚翠吳自强陸一亭三户各一元○廿六日張大善良募不書名洋一百元無名氏一元○廿七日四明求免災子續助寳抵由餘大莊李墨君兄交來規元二百五十兩吳莪生由劉蘭翁來洋十元又陳奇略二元又無名氏女吳劉氏劉文璋三元○廿九日北洋海軍探辦所葉茂曹翁募邱寳仁等共捐洋廿元福建同安縣謝榮光求母病愈廿元無名氏七元平湖署募楊曉汀閩記玗記無名氏四户各洋一元不欺人如願各五角南翔不書字一元○無錫福泰元募孫祝三孫康儒各洋二元又求病符西山徐濟華金墨卿三户各一元葛伯　五角周瑞鍾姚吉甫合五角○江右榮昌衣莊琦薈氏錢一千文有餘氏八百文誠心氏蘇樂氏小補山人三户各六百文稼秋氏求欲氏各五百文三多氏朱郁氏游卓立力薄氏四户各三百文無名氏二百文共十二户合洋六元 
[上海北市絲業會舘施子英經收順直賑捐八月三十日第十七次清單]  
　　三十日錢塘吳詠霓因次女患恙還願並保平安洋三十元營口守拙氏銀一兩代寄人　添一錢三分○蕪湖大成朱小莊募布業公餘洋五十五元不留名廿五元慈竹齋萱記無名氏三户各十元無名氏八元平安氏六元無名氏五元長記無名氏各四元保吳氏花　居不書名三户各三元　植氏朱章氏困學士和同氏胡三泰朱大吉七户各二元不申名二户各一元朱胡氏培元氏同人氏椿蔭堂朱鄭氏隱名氏萬源莊江泰和瑞豐和吕永源裕康莊利和莊植慶氏朱金拭月坡氏無名氏惕安氏無名氏不書名無名氏拾翠主人王耀華毛榮卿王耀廷繆輔臣隱名氏汪敏堂無名氏汪達三無名氏章鎔泉無名氏三十二户各一元無名氏九角徐錦文翟廷球無名氏三户各五角無名氏三户各四角又二户各三角又三户各二角又九户各一角不書名三角共七十六户合洋二百元○浙省萬承志堂馮聽王募萬志新洋四元萬良沂一元五角嘉樹堂養心堂求今是齋萬賢鉅慶過堂王五户各一元東海堂無名氏萃豐三户各五角乾源四角滎陽子葉慶釗吳珊林陳維善四户各三角勉力齋王煦亭各二角𥄯香舘主韻芳軒主翹焦使者王松亭棣香齋五户各錢二百文共廿二户合洋十五元○八月份共收大洋三千一百四十九元規元一千四百五十五兩二錢二分四厘本洋八元毛本洋四元對開洋七元銀十一兩一錢三分小洋五十三角六分銅洋九元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年十一月初九日京報接錄]  
　　川督劉奏解甘肅新餉摺○又奏解協滇月餉片○又奏川省被災各屬俱已隨時籌濟並無失所片○東撫福奏登州鎭暫緩陛見片○江撫德奏更换各營管帶片○將軍長奏援案請撥新餉摺○○頭品頂戴四川總督臣劉秉璋跪奏爲籌解光緒十九年五批甘肅新餉發商匯兌以濟要需恭摺仰祈聖鑒事竊臣准户部咨四川指撥十九年甘肅新餉銀九十八萬兩務於十八年内解三成十九年四月解三成統限九月底掃數解清當卽轉行隨據該藩司先後籌解頭二三四批餉銀共六十八萬兩交商匯兌甘肅藩庫交收詳請奏咨在案兹據署理布政使文光詳稱現於司庫湊得官運局徵收壬辰綱税羡截釐銀六萬兩十九年貨厘銀三千兩津貼銀二萬五千兩捐輸銀五萬五千兩京平銀二千二百兩减扣銀四千兩官票核减銀三千兩添扣銀四千五百兩核减二成銀一千兩夔雅兩關奏裁銀二千三百兩共銀一十六萬兩作爲光緒十九年五批甘肅新餉並照新頒法碼兌足於十九年八月二十三二十八等日發交該商蔚長厚等號承領飭令赶緊匯解甘肅藩庫兌收統限十月底依限如數上納所需匯費銀兩仍請查照成案在於厘金項下支銷等情詳請奏咨前來臣覆查無異除分咨户部曁陜甘督臣查照外理合恭摺具奏伏乞皇上聖鑒再甘肅新餉向係四批解清因該商號等以甘省銀兩拮据若仍照四批匯解一時實難湊集應請攺作六批解清業經分咨户部曁陜甘督臣查照在案合併陳明謹奏奉硃批户部知道欽此○○劉秉璋片再查川省每年奉撥協滇月餉銀三十六萬兩仍援十二年成案籌撥銀十八萬兩曁十九年分頭二兩批滇餉共解過銀九萬兩業已報解先後奏咨在案兹據署理布政使文光詳稱現行司庫湊得十九年捐輸銀二萬五千兩貨厘銀一萬五千兩共銀四萬兩作爲十九年三批恊滇新餉仍援歴屆成案於光緒十九年八月初八日發交滇商天順祥號承領限於本年九月初八日匯至滇省藩庫兌收所需匯費銀兩仍由滇省支給以符定章等情詳請奏咨前來臣復查無異除分咨查照外所有籌解十九年三批協滇月餉緣由謹附片陳明伏乞聖鑒謹奏奉硃批户部知道欽此○○劉秉璋片再本年入夏以後川省各屬禀報雹水偏災據合州禀報四月初八日州屬老隂崖等處起蛟山溪水發雹雨交作由木龍洞直趨而下冲毁小橋三座民房四十餘間田土三百餘畝又據巫山縣具報是月二十六日風雨大作兼雜冰雹縣屬之大山頂沙落坪一帶同時被災共計打壞田禾七百餘畝被災者三百五十一户又據石砫廳鄷都縣禀報四月初八日廳縣毗連之五龍溪起蛟山水驟發雹雨交作廳屬沿溪約三十里田地悉被冲毁淹斃男婦一十二丁口縣屬冲毁武廟一座圍房八間内儲市斗積榖二十六石零漂失十二石零水冲積榖十四石冲毁民房二十六間大小橋梁一十八座淹斃男婦二人被災者一百八十五户又據筠連縣禀報五月十三日積雨爲災沿河水漲冲去婦女二口縣屬之古樓壩白巖漕等處冲刷田地約寛二十里又據蒲江縣禀報五月底六月初連宵大雨山水陡發被災田地五百餘畝災户一百零四家淹斃男婦一十一丁口冲刷民房七十餘間又據綦江縣具禀六月初二日大雨如注上游山水陡發冲毁沿河民房二百餘家所種雜糧悉被冲刷又據安岳縣禀報六月二十四日冰雹爲災打傷之田約共一萬八千餘畝又據華陽縣具報六月二十六日風雷冰雹兼作將新華橋等處田地毁傷約數十畝據梓潼縣禀報六月二十五日烈風迅雷冰雹驟至被災之田計四十畝受災之户八十餘家又據成都縣具報六月二十六日縣屬嚴家坡等處同時冰雹大作打毁高糧芉麥地畝寛長約七八里不等又據三台縣禀報六月二十五日夜迅雷驟雨氷雹大作將葫蘆溪等處田禾打毁約五十餘里又據中江縣具報泉水灣濟田於六月二十五日二更後被雹打毁約有一二分之譜又據新都縣禀報六月二十六日未刻烈風暴雨冰雹雜下打毁田禾約萬畝或四五成或七八成不等又據永川縣具報六月二十八日太平鄉等處雨雹兼作傷毁田禾約二十餘里寛約一二里許各等情當時經該廳州縣就地捐撫其有被災較重者均經臣督飭司道隨時籌撥銀兩併札飭各地方官勸諭有力紳糧就地籌捐分别賑恤其餘捐不敷賑者飭令動撥倉榖接濟秋後如數籌塡以重儲備現在被災名户早已一律安業不致失所冲刷道路橋樑廟宇民房田土均令修葺完善所有本年分川省被災各屬俱已隨時籌濟並無失所緣由理合附片陳明伏乞聖鑒謹奏奉硃批知道了欽此○○福潤片再記名提督登州鎭總兵章高元於光緒十三年十月莅任扣至本年十月二次三年期滿例應奏請陛見惟該鎭前經奴才會同北洋大臣李鴻章札委督率防營建築膠澳砲臺現在開劈山路塡築臺基正工程吃緊之際該鎭在任年久熟悉情形措置悉合機宜遇事不辭勞瘁似未便遽易生手致滋貽誤可否籲懇天恩俯准該鎭暫緩陛見俟臺壘規模粗就工作稍鬆再行奏請出自慈施理合會同北洋大臣直隷總督臣李鴻章附片具陳伏乞聖鑒訓示謹奏奉硃批著照所請欽此○○德馨片再查案准兵部咨光緒十五年十月二十八日欽奉上諭各省設立防營如有更换管帶員弁並着隨時奏聞等因欽此欽遵辦理在案兹查督辦軍裝所管帶壯勇委員候補知府檀球另有差委於六月十日交卸所遺督辦軍裝所管帶壯勇事務歸候補知府葉佩瑲於六月初十日接辦又湖口礮隊營弁勇一百零五員名原駐湖口縣武曲港梅家洲兩處礮臺防守因分駐兩臺操防不便所有分駐梅家洲砲臺弁勇應歸武曲港砲臺駐紥由南昌城守營記名總兵候補副將洪福勝管帶防守其梅家洲砲臺調現駐湖口縣之新勁營弁勇一百名由該營哨官儘先補用都司范賢新管帶駐紥防守與洪福勝所帶砲隊營並聽九江鎭節制均於七月初二日移駐到臺又親兵右營弁勇調赴撫州府屬臨川縣等處駐紥據該營管帶記名提督臣標左營候補副將方正興具報於六月二十六日由萍鄉縣蘆溪市拔營起程七月初六日抵撫州府分别駐紥巡防又振武軍後營駐紥省城一哨弁勇調赴萍鄉縣於七月初二日由省起程十一日抵萍鄉縣分派上隴灣田等處駐紥又管帶九江選鋒右營署九江後營遊擊邱時成於七月二十日交卸所遺管帶九江選鋒右營事務歸署九江後營遊擊事臣標右營候補遊擊王木生於七月二十日接據善後總局司道具詳請奏前來前護撫臣方汝翼未及核辦旋卽卸事移交到臣所有各營更换管帶銜名並調防移駐處多緣由理合附片具奏伏乞聖鑒謹奏奉硃批户部知道欽此○○奴才長庚跪奏爲援案估計光緒二十年分伊犁滿蒙各營軍標漢隊官兵實需新餉懇恩飭部指撥以濟要需恭摺仰祈聖鑒事竊查伊犁歳餉前經奏准每年分撥十萬兩當經户部覈定按年照數撥解在案伊犁現額滿蒙各營軍標漢隊官兵八千餘員名歳需俸餉並蒙古王公台吉歳俸軍台卡倫及一切雜支各欵除扣建外每年實支湘平銀三十八萬六千八百餘兩下餘銀一萬三千一百餘兩以之支放閏月加餉並世職告休官俸陣傷亡故官兵半俸餉致祭蒙古王公祭品等項用欵已屬不敷此外又有由新疆領解餉銀脚價裝釘餉鞘出差川資緝捕盜賊奬賞製造操演火藥一切應需之項尚皆無欵可支辦理時形竭蹶是伊犁歳餉四十萬兩均依實在必需之欵上年奴才估餉摺内聲明四愛曼兵多餉薄不能調練急思减兵加餉就餉練兵無如四愛曼兵燹之餘極形艱苦裁一兵之糧卽斷一兵之衣食必須籌辦屯田牧廠俾各該營裁去之兵不致斷其生計始足恤殘黎而固人心惟籌辦屯牧又非經費不能舉辦以故减兵之議未敢輕舉遽行先將伊犁應辦要務與撫臣陶模往復籌商該撫臣顧念伊犁邊防甚切知奴才亟圖整頓籌欵維艱因於本年五月内奏請飭部酌定年限騰撥經費俾奴才辦理邊防要務俟奉准部議奴才卽赶緊將屯牧練軍並整飭邊防各事宜妥議章程次第奏請辦理至於伊犁現時支發各欵均係遵照經部議准定章核發並未攺有新章每歳出欵係與上屆無異所有光緒二十年伊犁應需銀四十萬兩相應籲懇天恩飭部照案指撥彚入甘肅新餉統收分解以資接濟奴才仍當嚴飭司餉各員核實支用不敢稍涉糜濫以仰副朝廷愼重帑項至意謹將估計光緒二十年伊犁應需新餉緣由除咨户部查照外理合恭摺具陳伏乞皇上聖鑒訓示謹奏奉硃批户部知道欽此 
 
