# 1885 - 342 - 4904554

 

Page 1

 
 
[詩句題解韻編總彚出售] [  點石齋主人白]  
　　詩句題解韻編一書創於金陵陳君劍芝而踵而行之者則有葉君湘秋顧君芷卿之續集三集光緒乙亥壬午間南匯　壬雲先生又推　　爲四五兩集於是得題共有五萬餘詩賦家羣焉稱便惜乎卷帙繁重翻閱稽時今本齋合五集而爲一倩善作宋體字者一律工冩又延名士反覆校　付之石印今已竣工分裝八本外加綢套至於字之清晰本之大小購閱者自知其可貴無俟鄙人贅述已定價每部二元四角上海售處在景行里怡豐洋貨號其餘南北申昌及各外埠申昌分號均可購取躉售格外議减此佈 
[六十號畫報出售] [  申報舘主人啓]  
　　距金陵城七十里有花山山頂有巨潭潭水清冽霜降後龍蟄伏其中每當天朗雲凈時輙浮水曝衣遊人給香火貲於僧可引往遊觀兹圖之以供衆覽起首畫譜兩圖爲管君劬安所繪士女後附淞隱漫錄圖說一則並送戊字號目錄一張閱者鑒之此布 
[論中國之於緬以不救爲救] [  山陰述蕺子稿]  
　　英緬之事僕前者曾兩著論說以見緬有自取之咎有可伐之道以緬敵英無異於螳臂當車近閱各處報章果有謂緬兵已破緬地己亡緬王己放者英兵勢如破竹曾無幾時而緬地削平以觀法之於越南其遲速之效相去不止倍蓰僕雖知緬之必敗然不料其敗之如是其速也閱西字報謂緬王曾求救于中國中國置之不答故英人無所阻礙　入緬地如入無人之境論者遂以中國棄其藩屬爲示弱於人此西報之言確否不敢知也顧以勢言之緬甸爲中國滇省之南障棄而不救是白毁其藩籬也以情言之中國之於英猶友也於緬猶子也子而爲友所欺未有不出而爲之解　者情與勢皆當救而不救是果力不足耶前者越南之事中國不辭兵革之勞命將出師與法人一戰再戰保全屬國之道當如是矣今於緬甸而獨不然何其心之恝然耶而余則以爲不然中國非力有不足而心恝然也中國用兵水師雖非所長而陸兵實泰西之所畏諒山之役法人大受其創和議得成未始非此一戰之力今若欲救緬初不必用水師發滇黔兩省之師由陸路而進以之敵英足矣聞英廷命印度將軍率兵萬人以伐緬中國若以兩省之師合緬甸之衆數且倍蓰安得謂力不足哉其所以不救者以緬之不足救也夫内則愛民親仁外則謹信修好爲國之道也緬王以剛狠爲懷暴虐爲事虐待其民無異犬羊其刑法有以竹作十字形植于河千以懸人者民之有罪者無論罪之大小輕重執而箠之既絕復甦則懸之於十字架以飽豺虎鷹鸇之腹其懸死者日必數十人號呼之聲殘害之狀目不忍睹聞民有畏其虐而散之四方者則執其家屬必至于死而後已否或笞責之後發給寺僧爲奴緬地素稱富庶出産之多人民之衆甲於諸小國乃緬王自驅其民於散亡之地雖有饒沃之區而無居人則皆成瘠土民日以少國日以貧卽不遇英人其亡亦可待中國此時卽憫其亡而救之後亦必亡且救人亦必有其道以緬土之暴而救之是保亂也人其謂中國何哉夫所謂屬國者以其奉我之政教號令也緬甸其肯奉中國之政教號令耶前者緬欲與英國通商立約未嘗禀命於中國當其立約之時中國若出而阻之緬人未必聽從也今者欲與英國棄好尋仇亦未嘗禀命於中國當其未敗之時中國若出而勸之亦未必聽從也無事則忘小國事大之道事急則責大國字小之職欲中國代受其禍屬國之道果如是乎且其開釁於英之由聞以木公司而起英人以緬王暴而且貪故爲此取亂侮亡之舉蓋緬地之出産以木爲大宗英人自通商以來設公司於其處採其木以作器用緬王委木山於公司國用有缺則取給於公司如取如攜公司不以爲疵瑕也今者又欲於常格之外作無厭之求英人不之允則又欲委其山於法國以絕英人之利公司入告於英廷英廷不欲棄數十年之好於一日作書貽之且勸其略改前非保民爲本緬王不之顧至以萬人壓境令其裁覆而猶自恃其殘暴視英人如無物兵戈甫接而俯首就擒嗚呼是眞何心哉諒亦爲中國前者既救越南今者必不遺我而孰知背其父而開罪於父之良友爲父者方將斥逐之不暇而謂能庇之乎中國若救緬必貽隣國之笑而緬人且不以爲德夫緬人受中國之恩於今已數百有餘年矣國有大事而不禀命蓋不以中國爲意也受數百餘年之恩而忘之於一旦豈受一旦之恩而遂能終身記之耶事急而求救者事過必忘之緬之於中國也如是而猶以屬國律之不亦貽他人之笑乎或者謂緬王雖有罪而其民則無罪今者緬祀將絕中國安得不救雖英人未必卽夷其地爲郡縣或另立新君以存緬祀亦未可知然君由英立則必德英而不德中國何不遣一介之使與英人共立新君以有德於緬人之爲得耶是刃不救之救也 
[諭旨恭錄]  
　　十月廿八日奉上諭成孚奏神靈顯應請頒匾額等語運河韓莊閘上建有大王廟湖神廟輸漕利運歷著靈異咸豐初年廟宇坍塌現在重修工竣廟貌聿新着南書房翰林恭書匾額各一方交成孚祗領敬謹懸挂欽此同日奉旨此案着交張之洞倪文蔚督同臬司親提人証卷宗秉公研訊確情按律定擬具奏抱告民人李安該部照例解往備質欽此○廿九日奉上諭莊親王載勛自本年正月以來迭次請假爲日過多殊屬不合着交宗人府議處嗣後王大臣等務當勤奮供職不得無故託疾乞假以重職守欽此同日奉上諭領侍衛内大臣統轄三旗侍衛有稽察之責近來該大臣等於值班之期往往藉詞不到以致侍衛曠班無從稽查殊非愼重門禁之意嗣後該大臣等務當認眞查察如有侍衛曠誤卽行嚴叅該大臣等亦不准無故藉詞推班以重職守欽此 
[高麗警報]  
　　昨晚本埠官塲傳聞日本兵船已與高國開釁其細情若何未悉其詳容俟探明續錄 
[賽兵又勝]  
　　初七日倫敦發來電報云蒲而加里亞子某日往攻賽爾維雅之營外守兵爲賽兵所擊敗云 
[輪船見鬼]  
　　西人素不信鬼華人偶有談及輒笑爲妄乃昨閱西報見登有福州來信則言見鬼事鑿鑿可據是誠聞所未聞已據云美富輪船在臺灣裝載靈柩三具一係前在臺灣陣亡喪元之某軍官二則某軍官之妻若妾同時殉難者本已浮厝此次由該輪船帶往福州裝之艙下帳房内有五人偶然相聚作摴蒱戯忽聞有聲甚厲初尚不以爲意俄而聲益厲一人停牌擡頭外視則見有一官卓立于前面目儼然首有二角駭甚四人者亦各舉首共見益駭大呼狂奔有一人直入司機器人房内詢以故則面無人色不能詳言但云有鬼有鬼尋共跡之則杳無所見矣夫人生而爲英死而爲靈以某軍官之忠烈當亦不愧而獨何故示異子兹五人者殆亦此五人正在迷龍陣内未免眼花撩亂歟 
[東海驪珠]  
　　秋稼告成尚稱豐歳米價亦因之少落○日舘在南山畔居高臨下一覽無餘城内街市屋廬瞭 
 
 

Page 2

 
 
如指掌而王宫之中亦隱約可辨實逼處此恐非高國之福也○栽桑之華人皆已思歸惟無資斧耳間請於王不知允准否○各道之人聞平安道民有倡亂之信頑黠者多欲揭竿而起惟憚於練軍未敢遽逞○仁川有漁者獲一魚長一尺有半頭有角身作斑點尾如蕉葉人近之作欲噬狀不識何名○王以平安道有警報每夜調兵入衛或百名或二百名不等挨次更換以節其勞○飯館徹夜不閉盜賊每藏匿其中○某輔國卒燈傘數百架耀同白晝柩前銘旌書其官爵年歳一人持之如旗幟然後則喪轝有人立於上手摇銅鈴口喃喃不知作何語家屬均乘素轎間有騎馬者前後呼擁來觀者巷爲之塞○日本人好購字畫頗具隻眼故家大族其珍藏之件被購去者甚多○金君允養性忠直不避權奸與各國公使皆禮相來往不得干以私各公使亦均佩服之本國事有不合亦必面折廷諍未肯遷就忠以事君洵無愧焉○大院君赴王宫乘中國緑呢轎撑緑呢傘後有乘馬二居民見之肅然起敬無敢喧譁○黄海道一帶大路之旁竪有石碑爲閔君台鎬趙君甯夏所立也上鐫諸君姓名民過其下者輒低徊不忍去或有望而膜拜者峴山墮涙不能擅羨於前矣○洪逆英植去歳被殺及暴屍之處過之者皆口唾之或溲溺而辱駡之爲忠爲奸身後自有定論以視死節諸君之碑相去爲何如也○成均館明倫堂前有古槐二株蔭半畝餘老榦槎枒洵數百年物也上有巨孔聞其中藏一長蛇每陰雨之夕則蜿蜒而出從不傷人○南别宫亦曰禮賓寺爲奉　命册封之臣所居也内有一亭是供奉誥命處地鋪以板下有巨蛇從隙窺之則鱗甲可見殆守此亭者也○禮賓寺内有高樓額曰白雪四圍山色環列簷前中有木匾數十上刻詩章皆歷來册封欽使所作者○白岳山爲名勝之區在北城外數里許松柏青蒼一望無際丹楓紅葉更點綴於層巒疉嶂間秋山如粧眞堪入畫○漢江水已落平兩岸晴沙一堤殘聊每當夕照銜山晚霞絢彩則有鴈聲嘹喨帆影迷離殊覺詩情不遠也○南廟前山畔有祠巍然額曰李公祠土人謂王之本族先世某讓位於王之先人故立祠以報之也旁卽居宅無墻垣門懸一匾曰至德家風其後裔號霞堂者年約四十隱居不仕屋精潔徧懸中國名人字畫藏書滿架叢菊盈階瀟灑高蹤令人欣羨○旅順去一民船載十數人至仁川將下岸俱是逃勇被理事攔阻令其駛回以無柴米對給以米一包柴數十斤始揚帆而去然仍恐由他岸而下也亦無可如之何矣○希化船到時華商之貨失落甚多世昌行有墊賠者該行四處探訪現已從外島起來布貨數十件皆係所失之物售主執獲二名是朝人而在仁川口爲撥船業者今始知弊之所由來也未得之貨可卽此而推究之聞已將該賊送交朝鮮衙門恐性命難保矣○三菱公司船來載有棉花萬餘斤可見商之趨利無微不入亦無不恐後爭先云○仁川海關所搜獲之紅參二年之久存有二千餘斤今年失愼時付之一炬兹則數月以來又查獲千餘斤之多核之時價爲數不菲近聞被國王全數索去以補宫參之不足是殆意料所不及也 
[貧員苦况]  
　　金陵候補各員隨班聽鼓數年而不獲一差者頗不乏人大憲因特籌津貼欵項每員月給銀三兩修雖同乎羊瘦事可養夫雞廉體恤貧員可謂無微不至矣孰意此等欵項往往爲捷足者先得而實在赤貧夤緣無路仍抱向隅至本年秋間有小班中候補某員率領妻孥持手版赴藩署禀見梁檀圃方伯令理問廳婉言開道並親自解囊濟以洋蚨十元後又委以某處稽查差噫青年勵志滿望奮跡青雲不料宦海浮沉其苦有更甚於寒士者安得各省大吏盡如方伯其人庶千百輩飢鳳寒蟲不致嗟塵生甄釜乎 
[乙酉科福建武鄉試題名錄]  
陳慶祥興化　傅登瀛閩縣　江承勳汀州　葉福星侯官　李步炎永定　卓元崧莆田　陳清泰長樂　李應祥侯官　張拱年閩縣廖錦華詔安　林恩榮閩縣　龔文鴻長汀　趙維藩福州　郭鴻圖福州　郭藍玉晋江　高葆光連江　許玉彰興化　柏　春旂人姚承恩長樂　陳贊忠仙遊　林宜春大田　魏國保大田　邱陵長汀　王承羲閩縣　永存旂人　陳炳閩縣　李宣衡仙遊林應星莆田　何繩祖泉州　周遇賢上杭　江騰鯤新竹　鄧超群長汀　黄紹波延平　許德音漳州　張華堂侯官　林雄圖侯官莊鳳翔惠安　林占圭瘞城　楊占高建安　林占彪汀州　王作棵永定　李應東臺北　張應中福甯　康燕樑永春　鄭明龍永春謝達朝龍岩　楊望發水師　托金阿旂人　陳經閩縣　鄭廷駒閩縣　林慶齡南靖　江光國詔安　王行蓁甌甯　李祥奎淡水松濤旂人　潘秉傑永福　許玉光莆田　施朝鳳同安　闕掄元永定　曹方鏞長汀　連上拔仙遊　金泉旂人　蕭鴻銓長樂張玉光福清　趙炳鏜古田　松勝旂人　張捷鰲福州　許奮鷹漳州　黄培銓甯德　簡瑞斌漳州 
[閩嶠新談]  
　　新科武舉人十一月初二日簪花鷹揚宴罷隨同文武各官望闕謝恩○多鑾布都統十月二十七日晋省各官均出茶亭總接幷跪請　聖安○司徒伯芬觀察歷官閩省十有餘年現在總辦省會稅厘清廉自矢公論翕然○台靛街信成茶棧房屋係京員趙詒書之業每年房租百二十元專作恤嫠之用去年秋因該棧倒欠官項致被官封恤嫠之費遂無所出迄今年餘趙以茶棧倒欠與業主無涉禀請開封以全着舉别家不得援以爲例觀察深以爲然彼守節婦女得此貼欵亦當感德於勿置○閩邑案牘之煩甲於一郡近日民間詞訟報到之案甚多間有靜候省垣日復一日至有經差帶訊而復遷延者兼由吏書之欲壑未滿也祁邑尊素守清廉久孚民望而耳目所未及者不得不盡言之以期芻蕘之下採○左營司林某家頗小康略識文字藩署書吏樂與之遊忽於今春病斃中饋尚無人也撫堂姪某承宗祧焉閩縣何某林中表也其妹有碧玉之芳顔等雲英之未嫁今秋亦以病殂同殯於郭外禪光寺林之友有某姓者創人間之奇事爲地下之氷人議將何之亡妹于歸於林兩家聽之業於十月二十五日定聘禮書各一緘紙鈿成付登諸靈几如人世之行納采禮者將擇吉日合主附葬焉噫幽宫寂寞本非花月之宵朽骨荒凉豈是鴛鴦之侣某姓乃自居月老妄補情天吾恐未博新鬼之笑已爲故鬼所瞋矣○鼓樓前四福井閩之古跡也地保名鏗者乃於該處起盖屋宇排列茶棹以博蠅頭前經某鎭府示禁鏗因事阻格卒未能禁近復供奉所謂福德仙爺者城廂男女因花會盛行不分盡夜抽籖祈筊混雜其間門不容閉官憲耳目有所不及該地保遂以爲利藪見者多不平之○近日時疫稍平夜間迎神者亦漸冷落矣 
[鷺江寒汛]  
　　時交冬令宵小易生烟舘娼寮統於二更前閉門安寢以防匪類窩藏此向年定例也本月初二日晚提憲委員某君帶勇巡至水仙宫賣圭巷打釣巷各處見烟舘已一律閉門乃命勇丁僞爲購烟者叩各烟舘之門婉言商懇某烟舘以情難堅却在壁上方洞中遞給烟膏勇卽無言而去或有開門迎入者勇卽責其　禁携去烟槍禀官致館主重笞似此巡查眞可謂愼之又愼嚴益加嚴者矣○閩海關監督近因厦門稅釐短少特派哨捕數十名梭巡水陸街衢凡有貨物漏捐卽須查拿科罰卽輪舟進口帶有零物洋關未完稅項者哨勇亦必勒令輸捐亦愼重稅釐之意也○鼓浪嶼通商局委員賴灼山别駕紹杰捧檄來厦數載於兹一切交涉事宜辦理無不妥善去歳代理厦防廳印務適值法人封港籌寄文報接濟軍糧事事園詳上游深爲倚重其太夫人享壽八旬有六於十月初六日駕返遥池别駕接得訃音卽飭家丁據情呈報所遺差使由閩道憲委林别駕逢年接辦云 
[荷校遊街]  
　　前在揚城埂子街拿獲冒充公子之某甲兹悉係假充魁將軍之四公子一昨乘輿至縣暑拜會邑尊未與接見是晚適當會哨各官咸聚集於巡防公局江甘兩邑尊偶爾閒談道及此事適爲宜太守所聞太守遂詳詢年貌駭然曰奇哉魁四公子與吾相熟久經去世 
 
 

Page 3

 
 
焉得復生是必假冒隨請總巡周大令偕同徐守戎前往察看形跡比至寓甲已聞風心怯躱避不面周大令不待通報逕入甲房詎房内一旗裝婦見官至形色甚爲慌張攔阻房門不容人入大令見此景况已知其僞然猶恐鹵莽又令寓主詳詰該婦來歷詎婦一味支吾大令知爲假冒無疑遂飭差役巡兵等至房搜檢將甲從床上拖出略訊數語隨將該婦及甲等一併送交縣署經謝明府提訊供出委係假冒立責三百板其僕從二人亦各子分别笞責婦交官媒管押昨日將甲等三人荷校遊街後隨差役等沿路鳴鑼示衆 
[泉唐火警]  
　　杭之清波門内地名塔兒頭者一市集也本月朔六點鐘後忽報火警上下城各水龍爭先奔集逾時城守署及中衡叅府之洋龍亦皆隨官而至府縣署均近在咫尺各在塲上彈壓水師撫杭四營兵丁及各局巡勇印委各弁亦無不分路把守查拿搶火等匪聞起火者係一小飯店延過對街兩岸盡行然着計豆腐店小米店冥鏹店小烟舘酒壚茶灶等處盡遭一炬路口一廟僅存數椽亦已如焚餘之宣榭矣幸各水龍齊集四面澆灌吳回氏始退舍而避民居店屋已焚去三十餘間迨各水龍掌號而回街柝已報二更矣 
[平山茶話]  
　　揚州流芳巷某甲少時酷好狎邪遊雖不能濡管題裙留羊家郎佳話而花叢評泊亦頗意氣自豪如是者數年近竟貧不聊生塵生釜甄人有紿之者曰汝室中現有千萬金在復何愁饔飱不繼耶甲僞爲不解也者固詰之其人曰汝嫂年齒尚稚貌　於花倘欲作畫中人相對恐窮骨頭直將餓死如以爲娼也管教汝香名四噪不數李艷張嬌也甲聞而無語歸商之妻妻頷之從此朝雲暮雨送舊迎新差幸一頂緣頭巾尚不致壓死鬚眉七尺詎料花香惹蝶漏洩春光一晚忽有青皮三人聞風而至甲見勢不佳即以閉　羨相待三人勃然大怒遽將房中燈火打滅什物摔毁毒詈狺狺甲平日卽有負碑之力至此亦惟縮頭卷尾不敢聲張三人始一聲囉皂楊長而去去後將毁物檢點床上錦衾忽失所在乃恍然悟滅燈者固有意在也出門追取影響毫無欲控官則恐遭驅逐乃垂頭忍氣仍理賣笑生涯○灣子街同義堂水倉廢圯日久今春經某明經倡議紏欵重修規模漸復上月有某生　言於衆曰此堂舊址亦如一片青氈是吾家舊物理應由吾經理因之口角紛爭莫衷一是繼又互相呈控　訟迄今甘邑朱明府洞悉其隱出示曉諭略云嗣後該堂收支帳目卽由本街輸捐各鋪户輸值經管其堂董亦令本街各鋪公同遴選殷實公正之人充當此示一出莫不頌明府之明察秋毫無異秦庭懸鏡云○某氏婦偕女及壻寄居地藏菴間壁與房主同居此酢彼酬向無嫌隙前月壻因事他出其妻忽患疾甚劇洎藁砧返里早已占入室不見之爻房主憐其鰥也司事代爲照拂嗣以殯宫寂寞恐有鬼物崇遂暗將柩出寄　廟壻　知之忿不可遏定欲與之搆訟女母再三剖說終不肯休正不知若何平息也 
[一日三火]  
　　十一月之朔皖垣龍王廟正街某姓水爐烟管爆出火星延及蘆棚驟然走水幸多人力爲樸救火勢旋卽告衰是日三點鐘時楚北會館對門某宅火焚床蓆尚不成灾五點鐘時姚家口某烟鋪後某宅晚炊不愼遺火積薪焚及屋梁隨卽救息止在忙亂之際某中陡搶一屎桶升屋潑下致赴救者醍醐灌頂如處蜣蛣城中亦一笑柄也盖皖地入冬苦旱幾於滴水全無故紅孩兒得勢猖狂益覺不堪收拾云 
[盜胆如天]  
　　皖省西門外某甲篝燈夜作三更後人尚未就睡忽聞屋上瓦聲旋屑屑然有碎磚投擲於地異之持燈出視則屋上站立兩人雄糾糾勢將躍下甲懼而不敢聲張暗約家中男婦齊至後院呐喊盜始遠颺次晨禀報安慶水師柳協戎及防廳連日密派弁兵密爲查緝至本月初一晚夜分時正街某鋪司事正欲解衣安宿忽聞瓦上有聲潛起望之見對街某店屋上站立一人急將鋪内衆夥喚起開門看視盜仍植立不移各鋪驚覺齊喊追拿盜由屋行至數　斯時巡兵及朱都戎亦已聞聲而至盜始由三牌樓半邊街鋪上逸去省會重地竟敢如此横行謂非胆大如天者乎 
[善門開]  
　　金陵之有冬賑也幾視爲成例矣上年淮徐告灾其民輕去其土蔽長淮南下致賑者不勝其賑乃創爲攔截難民南渡之舉今秋循於照章委員四出詎難民已潛繞泗州悉從徽之和合一帶横江以濟立冬後城外陡增數千人襁負捆載相望於道賑章先由該管之保甲分局查核户口注姓氏人口於册籍分次貧極貧以定升斗之多寡散米處城内在文昌宫城外在莫愁湖名曰撫卹局就局門外支一大蓆棚大口日給米八合小口六合積五日持票來棚下一領分東西南北中爲五路日發一路周而復始故稱賑法者必首推金陵爲最善現屆賑期城内尚能恪守舊章城外則人　人淮欲不給則未免刻谿欲遍給則難敷慾壑上月已先由各分局第其草篷中之有門牌者注之籍減五爲三減三爲一已較前數增十之五而新來者不與焉總局籌之再四擬益以數百石爲捐廉計未及議定而難民已恃其蠻野擁後攙前欺孤陵弱勢甚囂雜故自十一月初一日開開起僅將土著照票發給客民之有票者令俟異日客民恐其未能一視同仁也因悉踞局之左右夾道坐臥使連米者不得入局門論者謂難民之敢於要挾者由於不能懲乞食者以何律耳所以博施濟衆堯舜猶病也彼鄉愚眼小於豆持十斛陳麥數五百青銅贈其鄰里之貧而無告者輙栩栩然語人曰善門難開噫是語也惟撫卹局足以當之 
[邗上官場瑣錄]  
　　試事已畢緝私文武各員弁均來揚銷差今屆各局卡頗爲安靜大憲欣然色喜聞當分别詳請各子勞績一次云○初三日泰州分司沈分轉禀辭回署○同日運轅牌示石　塲缺委方和圃鹺尹署理○初四日湯大令世熙奉府委赴清江攔截飢民○新任安東縣杜大令法孟過揚○初五日葉分轉叔亮委解京餉差 
[行轅日誌]  
　　昨午前上海縣莫邑尊至天后宫行轅謁見出使美日秘三國大臣張樵野京卿午後新關稅務司及招商局總辦馬眉叔觀察均坐馬車先後往謁晤談良久始出聞星使定於今日下午拜客 
[浦濱漁話]  
　　八仙橋西馬路永興里對面新造平屋中有寗人甲乙丙等集股開設恊大油酒雜貨店開創以來生意寥落未及半月債户已紛至沓來致成訟事店亦就此閉門而泥工木作等人更復坐索爭吵地保恐其滋事禀之八仙橋巡防局局員研訊之下著將帳核明再行定奪○昨晨六點鐘時法捕房西捕在浦灘洋藥局附近獲到川土十五塊捕頭研訊之下其人稱已赴洋藥局掛號今擬携往黏貼印花捕頭着將其人暫押飭包探往局詢知有二百數十塊果已報捐捕頭因將人土一併送局○今晚法工部局各董事齊集巡捕房石梯上議事廳爲跳戲并邀請在滬各西商惠臨宴飲 
[悮入彀中]  
　　蘇州人某甲扭甯人某乙至法捕房訴稱本年八月問我在某處遇乙自稱爲南市某信局執事局中現適需人我卽託伊推荐伊允之惟言須付押櫃二十五元我遂百方羅掘湊得洋十五元交伊尚少十元擬再措辦詎付洋後伊竟如黄鶴無蹤訪之南市各信局俱云並無其人今適途遇扭請送懲捕頭轉詰某乙據稱是洋元由乙放在桌上並非交我手中後卽被局主取去捕頭着爲管押以待解送公堂 
[分産爭毆]  
　　日前浦東人蔣阿茂投縣呈控蔣惠榮因爭家産糾黨行兇莫邑尊准詞提集各人由帮審委員王雁臣司馬升堂集訊阿茂訴稱小的本姓張自幼失怙經蔣蘭泉撫作螟蛉後更妻之以女月前蘭泉病故遺有田産二畆有奇族人惠榮出爲爭奪小的致被毆傷叩請究斷惠榮供稱蘭泉係小的堂兄物故後理由小的兒子承祧阿茂係外姓安得瓜分蔣姓家私司馬傳宅長徐錦忠問供徐稱蘭泉在時因無嗣續招贅阿茂爲婿月前蘭泉物故卽有堂弟惠榮强欲將子繼立阿茂不允以致口角互毆由小的曾向調停未經妥洽以致涉訟公庭司馬遂　惠榮曰爾等分産理合秉公何得行凶滋事本因懲究姑念無知着卽回里邀齊親長理處如再逞蠻定于究辦 
 
 

Page 4

 
 
[白刃可畏]  
　　昨報賭棍又來一節昨晨據李某持香至英公堂訴稱李雲卿係我胞弟此次來滬本擬挈眷回里并料理前欠煤炭鋪洋三十元我弟向住寳和里與王梅溪同居自弟管押時弟婦已與王私知我弟將來伊先移居又唆使包探夥向我弟索賭洋五十元已將皮馬褂押洋十元交收尚少四十元無力交出致被告知包探拘拿又搜出賭具實皆王姓之物事關誣陷爲此喊請伸寃羅太守謂爾弟犯事遞籍豈容再來滬上至所云挈眷還債爾現在滬豈不能代爲料理可見所言不寔惟既稱有暗昧情事着具呈候示李聞之遽棄手中所執香從衣袖内取出菜刀一柄僞作自刎狀差役見之趕卽奪去呈堂太守大怒曰本府已准爾具呈候示何敢持刀恐嚇實屬狡猾太甚喝退菜刀存堂 
[英界公堂瑣案]  
　　秦少梅稱我兄欲搭高橋航船悮登蘇州航船被船夥毆打身受重傷及報捕拘拿行兇之三人尚有木棍一併帶至捕房由捕頭騐傷屬實蒙將兄送仁齊醫院今將行凶人解案兄傷重不能到案是以代質袁阿二曹阿三余阿松同供其人到我船言欲往高橋　以我船係往來蘇滬者反被其人辱駡以致爭執羅太守飭將袁阿二等押候受傷人投案再行訊辦○包探康阿順稱昨夜有王阿二謝定方居紀生袁金明等醉後在街滋閙王阿二係在案下爲軍健班平時酗酒滋事今將一併解案王阿二供前在黄大老爺案下充當軍健現已退夘　水菓生理昨同友人飲酒並未滋事謝定方唐紀生袁金明同供以後不敢羅太守判王笞責二百板謝唐袁等發捕房各押三天以示薄懲○張錦榮稱失竊銅香爐一隻查明被蔣奎林所竊已質錢千文盤問之下質票業經交出爲此交捕送案蔣奎林供銅香爐係友人金子農典押票寄我處並未用過錢文羅太守飭將蔣奎林繳錢千文否則着交金子農到案再行訊辦○巡捕解送在路爭毆之祝阿永朱湘定濮亦祖三人請訊三人同供我等因算帳目略有不合以致爭執及由捕拘拿已經理算明白乞恩免究羅太守謂既係算帳何致在路擾釁本屬　合理應判罰姑念生意中人且已自行理算明白格外從寛慨子斥釋如再擾釁定千究辦三人叩謝而退 
[陳與昌第四批解山東賑欵第二批解沙州棉衣啓]  
　　敝處於初八日解山東第四批賑欵庫平銀一千五百兩合規銀一千六百四十四兩仍交潘振聲先生親手散放又於初九日解沙州第二批新大棉衣一千件交張雪堂先生查給特此佈聞[  陳煦元拜啓]  
[上海四馬路高易公館籌賑所起解山東賑欵公啓]  
　　謹啓者敝所湊集第九批賑欵庫平銀一千兩伸九八規元一千零九十六兩於本月初八日會同文報局彚解山東核寳　放現接山東沙洲等處來信云冬賑甚急需欵不敷請速惠濟等語伏望好善諸君解囊樂助始終成全功德無量謹此奉告祈惟公鑒[  李朝覲秋坪拜啓]  
[奉和自題小樓吟飲圖玉以博松堂司馬一粲伏乞斧正]  
　　封侯不羨不須尋酒地詩天豁素襟興到何妨邀月飲間來只愛對花吟長歌白傅非無意豪醉青蓮自有心愧把盲詞塵慧眼可能笙磬許同音[  武陵漁隱顧鈺子相氏拜稿]  
[題小樓主人小樓吟飲圖卽和原韻錄呈郢正]  
　　何必瓊樓世外尋小樓亦自愜幽襟招來酒伴開懷飲拚作詩豪放瞻吟江雨浦雲飛逸興天風海水冩雄心不須更續醉鄉記此是承平雅頌音[  三十六峯樵客李世捷月三甫未是稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[温州叢述]  
　　前報載府頭門外恒漋機坊陳某兄弟因爭産興訟經周邑尊斷令其兄出錢數十千給弟以作小本經紀其弟出言挺撞邑尊因飭管押再訊云云至次日其弟之岳母妻子等人竟遷入乃兄店内强携鍋灶等物在店堂中煮飯其兄不堪其擾復赴縣喊請提懲原差遂將弟妻帶案邑尊令其兄再出錢十數千免至情傷手足弟妻供稱前經親戚理處曾許過錢一百五十千尚未首肯區區　十千豈甘結息乎邑尊遂令其兄再邀親戚理處○上月二十六日晚賭棍麻臉進兄弟二人在柴橋頭某土娼家聚賭因與賭伴口角遂手執松柴互相毆鬥隣人恐釀人　邀地保前任勸息○永嘉之西柟兩溪樂清之大荆暘谷向爲洋槍土匪出没之區迄今楚軍左右兩旂奉文裁撤而該處又不可無兵駐防當道遂飭樂清之練軍駐劄大荆暢谷温標各練軍駐紥巖坦碧蓮各等處先事預防可謂籌畫盡善矣○西門外鬥門頭坑厠有一無名男子白經其内該屍年約四十左右身穿藍緊身藍套褲當經地保赴縣禀報請騐傳聞係賭博輸錢情急自盡遂不知確否○前報載香客被盜一節兹聞十月二十五日在雙門外獲住一盜係雙門外新碼　舢板船之所刼衣服穿在身上被香客某甲所見因而扭送縣中○楚軍左右兩旗業已接奉明文概行裁撤鄧軍門及倪遊戎遂將大荆暘谷岙枬溪巖坦各處所駐勇丁親自帶至台州海門俟統領點名散給口粮卽由海門乘輪船送至漢口遣散查此楚軍駐温已二十餘年紀律嚴明兵民相得兹經遣散不免有臨别依依之態云○台人楊某肩挑煙漿三十餘斤巡丁見之以爲偷漏拿獲送司事令罰洋二十五元烟漿僅值洋八十餘元今科罰如此之多勢必至於資本耗盡亦可哀已○永嘉周邑尊上月二十九日新往柟溪上岙地方騐屍聞此案因兩造爭採臘子以洋槍擊斃某甲並彈傷數人云 
[襄垣談屑]  
　　日前蕪湖東南鄉行春圩倒坍多處鄉民夾縣禀報楊明府卽於初四日親往履勘以憑詳報上司○甲乙兩童爭毆甲强悍而乙懦弱致乙被甲飽贈老拳旁觀者解之不止急呼甲母來甲母胭脂虎大肆威風申申怒詈且扭乙辮欲批其頰旁觀者見其欺人太甚欲訴其夫婦始歛威而退 
[皖江望雨]  
　　皖垣數月以來未得雨澤城内外汲道幾於滴水全無居民倚江水以供挹注挑水夫據爲利藪每石索價二十餘文菜麥俱將播種農志立盼甘霖不知蒼蒼者能俯如人願否也 
[讓環翠生]  
　　我有一罇酒出自中山島相邀留斟酌叙此中懷抱君本多情者情多反紏擾此情亦何情慧剣斬未了訂　二十年援翰因一道君昔野鴛盟廢事知多少沈迷紅粉粧顚倒此妖姣恩情日以篤百年相常保吁嗟此鍾情因財遂情好豈若古桑中情眞超塵表君亦何爲者明知若未曉上負父母恩下嬰妻煩惱皇天幸有靈扭轉機關早從兹思無邪力把蕪穢埽修完復補輯不媿稱矯矯努力策前程家聲定遠紹[  海上種榆山人悅彭氏甫稿]  
[木蘭花慢呈諸同人正拍]  
　　問何年種得剗不盡此愁苗但雨妬花嬌雲欺月朗亦鎖眉梢垂髫歷今載好韶華半向箇中消更有離懷别緒時時悄悄忉忉無聊鎭日坐疏寮默默首頻搔况蓬梗憐儂溷茵憶汝分外魂銷清宵倚闌悵望怪青鸞飛過也寥寥難道水中雙鯉悮人也效洪喬[  揖竹詞人黄文瀚瘦竹甫倚聲]  
[鎭江電局代收揚鎭洲賑十月十六起至二十九日止清單]  
　　淮南總局解運憲程發淮南北場運官商公捐揚曹平銀六千兩○丹徒縣馮募六十四號册王子純三十元又募種德堂不留名食德堂消災氏四户各四元補過氏無名氏恆慶堂長春軒友于堂棣華堂保安氏七户各二元又募七十六號　綠野堂善慶堂兩户各十元雀更書屋延壽堂二户各六元蘭慶堂花鄂堂兩户各四元又募裕豐典乙百元○上游厘局孫募泗源溝往來客商洋十一元錢三百文丁姓末香客本洋二元英洋一元○常州募一千四百廿四號册李秋亭太守一百千文隱名氏兩元石印甫陳裕田不書名三户各一元又一千四百廿一號册保安居十元沈學義六元隱名氏無名氏不書名三户各二元又一千四百廿三號册隱名氏十元不書名姚一元恆昌五百文陸子霖蔣銀桂玉記不書名四户各三百文不書名一百文○横州電局葉募七百廿九號册朱森卿二元陸頌森范仲卿兩户各一元又募七百二十八號册文棣華堂四元李樹滋堂陸河南堂兩户各二元李樂善堂梁行素堂二户各一元瓊州電局十六元黄楚卿四元○于百川來永椿莊募沐陽砥犢氏十千文○晋源募二百四十三號册裕泰五元○無名氏二户各十元求安氏二元○共收揚曹平銀六千兩折見地七寳五千九百八十五兩六錢本洋二元英洋三百十一元錢一百十二千一百文○實收二七寳五千九百八十五兩六錢本洋二元英洋三百十一元錢一百十二千廿文○連前共收二七寳三萬六千八百四十九兩二錢三分六厘本洋廿七元英洋七千九百七十八元七角一分五厘錢三千六百廿九千五百九十五文 
[上海三馬路與昌絲棧陳竹坪經募兩廣山東江寗沙州賑捐棉衣十一月初二日第一百四十六次清單] ○本埠周裕豐棧韓善士交來津衛能客氏助山東沙州兩廣規銀一百兩又津衛怡怡堂天水氏助兩廣山東沙州規銀一百兩以上兩户共來規銀二百兩○吳江永和局來吳江求免一切灾悔人洋一百元○南誠信寳號茶捐洋十二元○成太昌煙號茶捐洋五元○可熾經手金陵青藜堂劉爲三子痰症叩求速愈助山東二户各洋十元○運漕源吉典經募昌字三百九十五册洪嘉茂洋二元吳家祥洋一元舒獻臣王文進二户各洋五角以上四户共來洋四元○張綠初先生書潤移助洋六角○溥俊卿善士經募江寜昌字三百六十五册張松山陶漳興李世德堂丁源曾四户各洋一元將雲龍余炳林二户各錢六百文蔣正隆錢四百文以上七户共來洋五元虚對洋一個○申報舘世叔張東儀病痊完愿二户各洋二元無名氏助沙州陳耀卿二户各洋一元○本宅　十次桶捐散銅洋二元散錢二百文○南誠信第七次桶捐及堂倌小帳并各攤頭油火錢分派在内錢二千七百廿文小洋二角○盆湯弄鄭泰隆寳號交來茗溪壽仁堂經募榮陽氏助新棉衣十件寳善居助新棉褲十條常存心從善士仁壽長春祈合家平安四户各助新棉衣五件俞鄭氏久病求速愈二户合助新棉衣五件樂隨善士求如意二户各助新棉褲四條求安居士助新棉褲六條隱名氏助新棉衣四件節省氏助新棉衣三件久誠心保康氏梅常氏求强健四户各助新棉衣二件九齡童七齡童二户各助新小棉衣褲二件免災悔助新棉褲二條以上二十户共來大小棉衣褲共計八十件○本日共收規銀二百兩鷹洋一百五十二元銅洋二元虚對開洋一個小洋八角錢二千九百二十文大小新棉衣褲八十件再十月二十三日清單上王福如善士經募各户内有李益茂助洋五角悮書一元今特更正合併聲明 
[上海北市絲業曾舘核奬籌賑公所施少欽經收山東賑捐十月廿六七日第八伯四十八九次清單]  
　　陳節美兄交來蛟川世彩堂劉求病速愈洋九十元前任河南臨漳縣知縣會稽駱文光洋五十元尚有廣西捐洋登在兩廣清單内揚州尤爲母病求痊由全泰盛局來洋十元新安方爾純爲文孫彌月喜筵移助由全泰盛局來洋十元趙春山求雙親康健闔家平安洋十元王儷笙以四明公所燄口資移助洋六元王儷笙銅洋六元○廣東沈瘦山兄募昌字五千一百六十五號册善居士洋五十元首玉垣洋六元陳寳善堂洋五元傅紹和花洋五元陳夢年李竹閑陳月卿陳心田四户各花洋一元李熙垣黄蘆舟兩户各對開洋一元又募富貴源頭同字二次五千一百六十五號册無名氏洋五十元　玉垣洋六元陳寳善堂　五元傅紹和花洋五元李偉堂花洋四元趙山泉陳雨亭伍瑞雲三户各花洋兩元李少蕃黄周藩林仁山譚振堂李炳超李竹閑陳麟瑞七户各花洋一元以上兩册計二十五户共合來洋一百廿二元花洋三十二元以上廿日涇縣隱名氏求闔第平安庫平銀二千兩合九八規銀二千一百九十八兩尚有助兩廣捐銀登在兩廣清單内了願子洋十五元恊成生號以營口裝貨各船未到齊求神保佑平安回南先以敬謝天后聖母戲資移助洋十元又以金保康船營口平安回南謝天后聖母戲資移助洋十元　川黄霞衫求老母康健洋八元惡姓海鹽人求運通洋六元翁俊求妻産平安洋四元吳友如爲妻病全愈以禳星資移助洋四元門　三山同仁堂由老協興局來銅洋兩元協成生號銅洋一元○惠泰莊交來曹楚書經募杭州完愿子洋二十四元以上二十七日 
 
 
 

Page 11

 
 
[光緒十一年十月廿八日京報全錄]  
　　宫門抄○諭旨兩道錄前○發抄旨五道○前陝督楊奏遣撤事竣回籍養親恭報起程日期摺○大臣色等春爲改請奬勵片○大臣謙奏查明灾區　欵撫恤情形摺○又奏請展緩灾民租粮片○滇撫張奏甄别各員夾片○十月二十八日刑部都察院大理寺廂藍旗值日無引見○崇禮假滿請安○怡王請假　日○伯王請假五日○崇公續假十日○文秀續假五日○掌儀司奏初一日祭奉先殿瀅貝勒行禮○召見軍機○發抄岑毓英奏審明蒙自縣附生張家麟京控案定擬奉旨刑部議奏欽此○　降調道員唐啓蔭辦理糧台奉旨知道了欽此○又咨調臨元鎭總兵鄧榮陞會考武闈奉旨知道了欽此○彭祖賢奏荆江三汛安瀾奉旨知道了欽此○又病請續假奉旨着再賞假一個月欽此○○帮辦福建軍務太子少保前陝甘總督臣楊岳斌跪奏爲微臣遣撤事竣結楚餉項繳清軍械遵旨可籍養親恭報由閩起程日期具摺馳陳仰祈聖鑒事竊臣於光緒十一年七月二十三日在泉州行次謹將找發各營餉項解繳車裝辦理報銷大概情形繕摺奏明在案臣與營務處刑部主事楊秀實副將石朝珩在厦督飭各營附輪赴漢深得水師提督臣彭楚漢興泉永道奎俊廣東候補道乘文瀾極力照料始克迅速竣事初十日馳抵福州算結餉項臣前領湖南湖北江西三省協餉共銀十八萬三千兩又前大學士臣左宗棠銀八百兩兩江督臣曾國荃銀一千兩除提購鎗砲彈子火藥銅帽製辦軍裝等件以及開銷運費其餘銀兩自上年八月募勇起支其文武員弁薪水九月十九日起支發衛隊新兵三哨官弁勇夫口粮十月二十一日起支發乾軍分統營務處及十三營官弁勇夫薪水口粮一律截至本年正月二十日止歸臣彚造報銷其自　年正月二十一日起至七月八月止　有月需餉銀臣在閩省領放若干業與省會善後總局逐一算清結楚應歸閩省報銷至於軍裝一項據軍械所委員湖北候補同知劉度來廪稱直隸督臣李鴻章兩廣督臣張之洞協濟七瑟鎗一千支子五十萬粒前船政大臣張佩綸協濟小克虜伯砲十八尊藥彈車輪六百五十三箱兵部尚書臣彭玉麟協濟來復槍七百支銅帽五十萬顆分儲台北軍械所厦門水師提督軍裝局均未動用前領兩江督臣曾國荃林明敦槍三千支子七十萬粒黎意快槍二十支子一萬粒洋藥三百九十八桶銅帽四十萬顆鉛子三千斤湖北撫臣彭祖賢來復槍二百支土藥二百桶銅帽四萬九千顆又長江水師提臣李成謀湖南提臣李勝候補直隸州知州錢詔文及臣自購共來復槍七白五十八支前署安徽撫臣盧士杰協濟火藥一百桶銅帽二十萬顆鉛子二千斤閩浙督臣楊昌濬恊濟來復鎗二百支洋藥二十八桶銅帽二萬顆福建撫臣劉銘傳協濟雲者士槍三百支又撥用泉州府知府徐震耀銅帽十萬顆統計林明敦槍來復槍雲者士槍四千四百五十八支七月二十日交水師提臣彭楚漢黎意快雲者士等槍四十六支子一萬三千粒作爲操防之用其餘發給各營操演除炸壞遺失外實存四千一百支又操演打靶用去林明敦鎗子不計粒火藥不計桶銅帽不計顆實存林明敦鎗子五十九萬四千三百粒火藥三百六十六桶銅帽四十四萬九千五百顆以及前製大刀牌刀鎗矛長矛籘牌藍布單夾帳棚並架金鑼銅鈴皮鼓嗩呐銅號旗幟號衣鏟鍬斧頭鐵鐝柴刀鋤頭馬蹄砲等件除損壞外其餘並前項軍械火藥概行咨明分繳台北軍械所厦門水師提督軍裝局泉州府庫江西河口四處存儲備用前撤營勇經兩江督臣曾國荃會商長江水師提臣李成謀飭派南洋兵輪及由厦加雇商輪分起裝載赴漢昨接湖廣督臣裕祿電稱八月初旬陸續到鄂尚屬安靜當中裕祿與撫臣彭祖賢等俯念勞苦商同水師漢陽鎭總兵高光效派船照料並飭善後局按名給船錢五百文資遣分途回里伏思臣此次領軍實賴各省督撫臣忠藎一心不分畛域馳撥軍械協助餉需藉壯聲威俾無顧慮臣渡臺日經前大學士臣左宗棠將軍臣穆圖善督臣楊昌濬撫臣劉銘傳等預籌經費得資迅渡聞臣撤營復籌備餉銀先行解厦故能克期遺撤不至延久虚糜臣在閩省現無經手未完事件仰蒙俞允撤營事竣回籍養親感激涕零擬于八月二十八日起程附乘登瀛輪船由海道回籍終養衰齡病母永戴聖慈臣前奏刊欽差帮辦福建軍務木質關防一顆此次拜摺後遵應銷去以後在籍赶辦臣經手報銷事件卽就近借用乾州廳印信封發所有微臣遣撤事竣結楚餉項繳清軍械回籍養親起程日期各緣由理合恭摺馳陳伏乞皇太后皇上聖鑒訓示謹奏軍機大臣奉旨該部知道欽此○○色愣額等片再後藏粮員同知銜四川試用知縣劉韓文隨同辦理唐廓番務經奴才等開單奬勵請以本班歸候補班遇缺前先補用嗣准吏部咨稱查奏定章程尋常勞績不准保候補班補用該員所請與章程不符應令奴才等另核奏明請奬等因自應遵照辦理所有隨同出力之後藏糧員同知銜試用知縣劉韓文擬請改爲俟補知縣後以直隸州知州儘先補有么示鼓勵　合附片具奏伏乞皇上聖鑒訓示謹奏軍機人臣奉旨吏部知道欽此○○奴才宗室謙禧跪奏爲查明朝陽縣被灾處所謹將籌欵撫恤情形恭摺覆陳仰祈聖鑒事竊查熱河朝陽縣本年夏間缺雨田禾被旱當經奴才飭委候補縣知縣裘履謙佐領全齡會同該縣知縣富賚詳細履勘務將境内是否成災民情是否安謐並如何妥籌接濟之處確切查明據實禀報嗣子八月二十日承准軍機大臣字寄奉上諭都察院奏熱河朝陽縣文生倪作霖等以亢旱成災籲懇撫恤等詞等因欽此當將查辦大概情形專摺覆陳聲明如果被災較重先行籌欵撫恤奉旨覽奏已悉著卽赶緊查明如果被災較重卽行籌款賑撫欽此欽遵轉飭遵照各在案兹據委員候補知縣裘履謙佐領　齡試署朝陽縣知縣富賚會同查明聯銜禀稱前奉札飭親詣四鄉逐加履勘查得正南之雙廟東南之大來店正北之白咬西北之蒙古營子正西之鐵匠鑪等處一帶收成不過一二分其離城較遠之着山四家子黑牛營子七道嶺巴圖營子　牛營子鄂璽板蒙古珍旂東荒壕裏壕外一帶及沿邊各處收成俱較近地爲優大約統計合境高下總在三四分之數幸粮價未昻民情安謐境内並無飢民結夥成羣滋擾之事惟田禾旣經歉收自應亟籌撫卹以濟窮黎如果賑以錢米不特清查户口弊竇叢生且蒙民雜處極貧次貧尤難分别爲今之計只可設立粥廠尚可普沾實惠並據本處紳士亦以此意禀陳呈請轉詳籌欵煮粥濟賑等語現在公同商酌擬擇要之西南鄉波羅赤平房子勞泥塘子圍城本街並正南之雙廟正北之白咬三義棧正西之鐵匠鑪等處分立粥廠應需欵項先由該縣知縣富賚捐廉助賑小米二百石其餘紳商捐湊目下尚無成數惟有仰懇迅賜籌撥巨款飭發下縣俾得及早設廠煮放以慰飢民等因禀覆前來奴才查朝陽縣轄境遼闊幸本年豐歉不等民情尚屬安靜惟四鄉歉收之波羅赤等處相距縣街均　百餘里之廣飢民衆多且該處蒙民雜處向無户口可查若酌放錢米勢必多滋獘混體察情形只有分立粥廠煮粥散放　爲上策現與熱河道衡峻熟商擬在朝陽縣街設立粥廠一座其四鄉歉收之波羅赤等適中之處分設粥廠四座庶饑民就食較易免致凍餒堪虞一面札飭熱河道迅速籌欵旋據禀報在於雜稅欵内籌撥銀三千兩移緩就急以應賑需奴才仍倡捐廉銀六百兩督率熱河道衡峻承德府嵩林各捐銀二百兩以濟官欵之不足並邀同　憂在籍内閣中書孫寳琮孫寳珊等在於該處商富剴切勸諭量力輸將總期多一分之賑欵窮民卽少一分之拮据所有捐助之欵不論銀錢米石統由該　妥爲經理均匀散放不得假手吏胥以免侵漁除將籌撥賑欵銀三千兩奴才捐銀六百兩道府各捐銀二百兩發交該縣會同紳士先行採買米石煮粥散放並飭地方文武各官隨時彈壓整頓捕務惟饑民衆多爲日方長只此數千金賑欵寔不敷用已由奴才咨商直督臣李鴻章設法籌撥以資接濟外所有查明朝陽縣歉收籌欵撫恤並現時地方安靖緣由理合恭摺覆陳伏乞皇太后皇上聖鑒訓示謹奏軍機大臣奉旨知道了卽着督飭官紳將粥賑事宜認眞辦理務期實惠均沾毋任一夫失所餘依議欽此○○謙禧片再查朝陽縣農民均係租種蒙古地畝向與蒙古交納地租該縣並不徵收錢糧是以偶遇水旱偏灾從無蠲緩之例情殊可憫第念該處農民均係朝廷赤子未便獨令向隅奴才再四思維惟有札飭該旗扎隡克及卓索圖盟長剴切勸諭蒙古地主量子展緩本年一半租糧俟來年秋成再行責令　民補交以示體恤亦與蠲緩之例意相符除分别檄飭遵辦外奴才爲體恤災黎起見是否有當理合附片陳明伏乞聖鑒謹奏軍機大臣奉旨該衙門知道欽此○○張凱嵩片再道府同通州縣等官到省試用期滿例應奏明甄别兹查有運同銜儘先補用同知吳錫璜同知銜補用知縣况桂榜同知銜大挑試用知縣王永廉遇缺前先補用知縣魏鴻燾同知銜補用知縣黄炳南到省試用均各一年期滿據署藩臬兩司詳請甄别前來臣查該員吳錫璜人尚篤實况桂榜年壯才明土永廉任事明敏魏鴻燾心地樸實黄炳南留心吏治堪以各本班留省分别補用除將履歷清册咨部查照外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此 
 
 

Page 12

 
 
   
 
