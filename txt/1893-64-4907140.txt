# 1893 - 64 - 4907140

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[諭整頓鹽法]  
　　鹽鐵爲天地自然之利昔太公治齊官山府海齊遂以富迨管敬仲相齊因成規而擴充之魚鹽之利由是而益溥顧利之所在卽弊之所叢苟無良法以維持之則利之歸於國家者十之二三利之歸於中飽者十之七八國家有計利之名而無計利之實而中飽者轉得優游自在坐致成千累萬之富盖自鹽法壞而鹽利不可問矣夫法制不能歴久而不敝因時制宜者所當斟酌變通底於盡善而後已若謂成法未可自我而改新法未可自我而創因循玩愒坐視其遷流而不一爲補救豈識時務者之所爲哉竊謂當今鹽法之所以壞者一由於官私之界太明富商大賈承繳國課認銷鹽引捐輸有費衙門有費以及歳時饋送禮物攤派雜項莫不有費如是者始謂之官鹽且同一官鹽而某省之鹽銷於某地又有此疆彼界之分秩秩然不容相混此外小民携帶爲數無多無論歸爲家常日用或爲他人託帶概目之爲私鹽悉數充公甚致逾倍科罰民也何辜受此荼毒吞聲飲恨謗讟繁興甚非朝廷子惠黎元之意也此則官私之界太明所致也一由於官私之界不明商人承辦官鹽約分二類其承銷引地者爲引商其承辦塲鹽者爲塲商然塲灶所産之鹽旣不能悉數歸官卽不免旁溢側出而爲私鹽官府雖保護鹽商於銷引口岸則派大員爲之督銷於來往關津則撥師船爲之巡緝辦理不可謂不密查拿不可謂不嚴然而私鹽卒未能絶跡販鹽梟匪往往聨檣結隊乘風破浪闖越關卡如入無人之境鹽捕巡丁於小民携帶鹽斤如取如携指爲偷漏而於此種大帮梟匪反不敢正眼相覷卽或鹵莽從事槍砲齊施刀矛互舉血飛肉薄兩有損傷市肆因之震驚商旅且爲裹足究非地方之福推其弊之所由來在乎不能將私鹽悉化爲官鹽待其旣化而爲私而始從而巡邏之不探其本而齊其末終無當於治理也此則官私之界不明所致也西國理財之法甚多鹽課亦其一端也其鹽有由他國運來者有在海濵晒成者有在鹽池及鹽嶺挖取者其搉課之法或在經過關卡抽取課銀視鹽斤之多少分稅則之輕重或在産鹽之處設立官局當晒鹽時由官頒給諭帖俟其晒成精鹽送交官局印度馬大拉斯城官局定價每鹽六十一斤半發價銀四分五厘復繳官局經費一錢五厘至官局售子民間則取價銀一兩一錢除去原價及局費餘銀悉歸國課按印度鹽法從前亦甚敗壞至近十年來始浙行整頓歸於完善中國鹽法疲敝已極若不及早整頓竊恐上無以裕國課下無以惠民生徒使商人擁膏腴之産盜賊有充斥之虞此有心人所由深思熟慮急欲爲當軸者借著而籌也整頓之法有二一則盡去官鹽私鹽名目但於經過關卡抽取稅厘夫官私之名目不除則官憲之督銷師船之巡緝皆不能廢其中耗費正復不少且任緝私之責者未必盡得其人難保不借端生事擾累民生甚致怨聲載道積忿難平釀成爭鬥仇殺之案往往而有上之所利者有限而下之貽害者無窮若改抽厘稅除去官私名目旣可免種種耗費又可免種繩優累於國課無損而於民生有益誠何憚而不爲乎且鹽米爲民生不可少之物商人裝載米石所過關卡但抽稅厘無所謂官私也運鹽自宜一律辦理庶有以昭公允而歸畫一一則變商辦爲官辦於産鹽之區設立官局當塲灶煮鹽時令其先赴官局請領諭帖每家認出鹽若干迨成鹽之後悉數交至官局由官局定價收取不得私售與人如有違者一經察出從重科罰此後永不撥煮鹽官局收鹽之後運赴各地售與民間除收價運費外悉充國庫如此則上可以獲厚利下可以免貽害但不利於　　之商耳由前之說除去官私名目省却無數浮費一轉移間上下已交受其益行之亦甚易易由後之說悉數化私而爲官旣無旁溢側出之虞自不煩巡邏稽查之力惟改商辦爲官辦不能不預籌成本此則尚待躊躇耳歴來除大弊興大利非有大智慧大力量者不能苟有其人豈非薄海蒼生所馨香禱祝者哉 
[本館接奉電音]  
　　昨由京友電傳諭旨四道敬謹譯登○正月二十一日奉旨溥侗溥僎均著挑在乾清門行走欽此同日奉旨廂白旗滿洲副都統著立山調補正白旗滿洲副都統著善耆補授欽此同日奉旨正黄旗蒙古副都統著敬信署理欽此同日奉上諭廂曰旗滿洲副都統希隆阿由廕生於同治年間挑補侍衞在乾清門當差洊升頭等侍衞補授副都統均能稱職兹聞溘逝軫惜殊深加恩著照副都統例賜卹任内一切處分悉予開復應得卹典該衙門察例具奏欽此 
[九天雨露]  
　　侍衞處爲知照事光緒十八年十二月二十五日奉旨朕於明日辦事用膳召見大臣後出内右門隆宗門西華門進西苑門德昌門至豐澤園門步行至儀鸞殿皇太后前請安侍膳畢仍由豐澤園門外乘轎出德昌門西苑門進西華門隆宗門内右門還宫欽此○景山後壽皇殿恭藏列聖列后聖容年例除夕恭懸新正初六日恭收及恭代行禮均應欽遣近支王公敬謹將事去臘二十五日内務府循例繕摺具奏本日奉硃旨恭懸聖容著派郡王銜多羅貝勒載漪恭收聖容著派多羅貝勒載㴻聖容前恭代行禮著派固山貝子溥倫欽此○大學士恩承尚書祁世長侍郎周德潤所出經筵講官三缺循例於年終時由翰林院咨取各部院衙門堂銜繕單彙請欽簡去冬十二月二十五日具奏奉硃筆圈出刑部尚書貴恒禮部尚書李鴻藻内閣學士兼禮部侍郎銜徐會灃均著充經筵講官欽此又恩相國所出文淵閣領閣事一缺經翰林院開列大學士協辦大學士銜名請旨簡派十二月二十五日奉硃筆圈出著協辦大學士吏部尚書麟書充文淵閣領閣事欽此同日又具奏請旨簡派文淵閣值閣事一缺本日奉硃筆圈出内閣學士兼禮部侍郎銜徐會澧王文錦詹事府詹事志銳欽此○年例朝鮮國王遣派陪臣朝賀元旦去冬十二月二十六日正副使伴官等人恭齎例貢表文進正陽門迤邐抵正陽門内東城根高麗館安住將咨文移送禮部主客司查照以便由禮部將到京日期具摺奏聞○總管内務府大臣爲知照事掌儀司案呈案查光緒十八年十二月三十日除夕皇上升保和殿筵宴應行預備菓品餑餑桌九十九張奶酒五十瓶除咨由光祿寺等衙門分行預備外爲此知照管宴大臣領侍衞内大臣分行查照○去冬十二月二十六日和碩莊親王載勛四旬正壽張筵演劇以樂嘉賓清晨皇上特賜御書楹聨一副匾額一方壽字福字各一個無量壽佛一尊紫檀三鑲玉 
 
 

Page 2

 
 
如意一柄　袍一襲及　指翎綢縀等物由内務府備辦黄亭綵亭十數座派文苑卿齎送莊邸派護衞十人花衣乘馬並備鼓吹龍旗御仗由西華門外恭迎前導由北長街迤邐出地安門沿皇城根至府第莊邸吉服跪迎於門外旋將賜物舁入陳列殿中黄案上向上行一跪三叩禮文苑卿遂卽還内覆命翌晨莊邸備摺謝恩並聞皇太后亦賜匾對壽字長壽佛如意袍褂料等物大富貴亦壽考敢爲莊邸頌之○年例正月元旦皇帝御乾清宫筵宴近支王公名曰宗親宴所以重懿親也去冬十二月二十五日經奏事處開列光緒十九年正月元旦應進乾清宫内宗親宴之近支王公銜名清單具奏奉旨派出東邊第一桌多羅慶郡王奕劻郡王銜多羅貝勒載瀅第二桌固山貝子溥倫不入八分輔國公載瀾鎭國將軍載津西邊第一桌郡王銜多羅貝勒載漪多羅貝勒載澍第二桌貝勒銜固山貝子奕謨奉恩輔國公載澤鎭國將軍載瀛派奉恩輔國公載澤拿酒欽此○八旗步軍營左翼翼尉烏什哈右翼翼尉德雲會銜通飭八旗滿蒙漢各固山達步軍校時當歳晚正竊賊易發搶奪横行之際該各固山及各翼廠官兵於地叚上無論晝夜緝捕巡察自應嚴上加嚴愼之又愼庶宵小匿避無所地方有犯必獲所有封印起至開印各該固山固山達各甲值班章京聨銜具禀所轄本管地叚有無事故每日間於日落前赴翼禀報以備查覈如有隱匿不卽呈報者一經查出或别經發覺本翼定卽回堂嚴叅决不稍貸切切凛遵毋違○侍衞處以管宴大臣現懸一缺應卽奏請派充以備除夕等日筵宴管轄一切開列文武官銜清單於去冬十二月二十六日具奏請旨本日奉硃筆圈出廂白旗滿洲都統固倫額駙符珍欽此○御前大臣克慶那漪四邸曁瀅貝勒容都統面諭侍衞處額哲庫色普肯所有光緒十八年除夕次年上元等日保和殿筵宴廷臣曁紫光閣筵宴外藩除照例派撥三旗侍衞前往備差外卽由廂黄正黄正白三旂再行加派親軍六十名前往管宴藉資彈壓如遇各項人役任意擁擠以及擅入殿内搶宴卽令派出之親軍嚴行捆拿送交刑部從嚴懲治以儆效尤而期嚴肅爲此通諭勿違○侍衞處爲知照事光緒十八年十二月二十七日奉旨朕於明日辦事後卯初二刻由乾清宫檐前乘禮轎出乾清門由後左門至中和殿閱視祝版畢乘禮轎仍由後左門進乾清門至乾清宫檐前下轎還宫用膳召見大臣巳正乘轎由延慶門走中正殿門至寶華殿院内下轎步行至黄察察里看跳布札克進奶茶畢仍由舊路還宫預備欽此 
[簡使照會]  
　　大清欽命總理各國事務多羅慶郡王大學士福兵部尚書許刑部尚書孫吏部左侍郎廖户部左侍郎崇户部左侍郎張兵部左侍郎洪爲照會事照得本衙門於光緒十八年十月十六日具奏簡派出使大美國大日國大秘國大臣一摺於十二月二十二日奉上諭二品銜安徽徽寧池泰廣道楊儒開缺以四品京堂候補著充爲出使欽差大臣欽此欽遵相應恭錄諭旨照會貴大臣查照 
[賜讌盛儀]  
　　光緒十八年十二月二十三日十二點鐘逾五分時皇上駕臨紫光閣武成殿小坐逾七八分時升蒙古包内寶座所有内外蒙古各盟旗親郡王貝勒貝子公台吉塔布囊呼圖克圖達賴喇嘛等一百餘人分爲兩翼各按爵秩在蒙古包前分班侍宴左翼領班爲喀拉喀親王那彦圖右翼領班爲奈曼郡王瑪什巴圖爾皇上進奶茶賞奶茶畢卽由派出遞酒之圖謝親王色旺諾爾布桑保跪進酒皇上分賜蒙古王公等奶茶奶酒入座筵宴並賜曰玉喜字搬指翎管烟壺瓶琖小刀火鐮綢縀荷包等物有差諸王公跪領向上面謝碰頭宴畢皇上起率諸王公大臣等復升黄察察里御座閱看善撲營官兵貫跤堂官慶克二邸跪進名牌欽檢善撲營翼長三等侍衞崇山等十六人當塲貫跤勝者賞尺頭酒食次閱騙駝騙馬然後乘輿出福華門還宫蒙古王公等遂各散歸私第 
[展停分發]  
　　廣西巡撫張大中丞聨桂奏稱臣查廣西佐貳雜職人員擁滯補署無期前經前撫臣馬丕瑶奏請暫停分發三年以期疏通奉部議覆准將報捐佐貳雜職等官自此次奉旨之日起暫行停止分指廣西一年俟一年期滿後照常騐看分發少緒十八年二月二十日奉旨依議欽此欽遵在案惟查廣西候補佐貳雜職人員過多例歸外補缺少雖經停發一年此班仍未疏通因奏請未奉旨以前指分籖掣之員陸續報到不少現計佐貳雜職共有五百九十餘員仍與常年分發毫無所减西省本瘠苦之區聚數百待委之員以額設各缺計之實屬補署無期况當裁併局卡節省經費之際差委更難徧及若於期滿後遽行照常分發勢必紛至沓來惟有籲懇天恩俯准展限除道府同通州縣仍照常辦理外其捐納勞績兩班佐貳雜職請自光緒十九年二月停發期滿後再展停分發二年俾已到者稍可疏通而未至者免致擁滯實於吏治有裨等情與兩廣總督臣李瀚章會銜入奏光緒十八年十二月十六日奉硃批吏部議奏欽此 
[官閧]  
　　福州人李灼灼撫標兵丁也　演之暇設攤堆口出售鷄鴨之屬一日閩縣蔡伯昂大令地經其地適侯太守迎面而來遂諭令公差將轎簾放下差役見灼灼設攤礙路舉足踢翻灼灼忿無可寧與差毆扭矢口毒詈侵及大令大令怒甚喝令將灼灼帶回訊鞫之餘究出私收花會等罪狀遂令重貴一千板荷以巨枷同營各兵以大令並不送至營中遽爾懲辦訴諸營主博協戎恊戎亦怒形於色一日大令赴督者衙叅與協戎晤一言不合致啓爭端正欲扭見制軍剖明曲直幸臬司張笏臣爵廉訪至勸以互相容隱不得有傷官體恊戎始默然而退現聞灼灼已提府訊明開釋矣 
[閩雜記]  
　　福建學政沈叔眉星使於去冬臍下生瘤俗醫以刀剖之致久不收日旋延某醫診治雖偶然見效然氣體終未復元轉瞬又屆考期誠恐不耐勞苦擬具摺入告乞恩開缺以資調養督憲譚制軍軍憲希侯帥挽留再四多士亦推拔貢生黄增爲首具禀學轅求免掛冠以遂閩人土攀轅之請不知星使之意如何也○東街成衣店主人某甲年已古稀生涯冷淡老懷捐揀貧不聊生去臘欠帳難收益覺債臺百尺邃私購阿芙蓉膏吞服迨家人知覺急延某醫生施救得慶再生然亦險矣○福州府唐太守示期正月二十六日考試駐防及閩侯長三縣文童二月初一日考試福清等七縣文童貢院前一帶民居皆招留考生止宿附近鋪户生意亦頓覺欣欣向榮○上元佳節南後街一帶燈市喧闐每當月上牆腰燭龍吐燄銀花火樹光燭半天所惜春雨纒綿遊人寥落不克如往年之馬龍車水恣意遊觀耳○每值元宵閩中人例有迎賽龍燈之舉金閨弱質繡闥嬌娃更赴七奶廟柏姬廟虎婆宫等處請花繡幰雕軿如雲如水輕薄子弟往往揷身其内品足評頭殊屬有傷風俗也 
[彝陵客述]  
　　宜昌訪事人云立春前後大雪連朝雖中間偶露晴曦而屏翳飛廉時時顯弄狡獪迨至歳除漸偪而漫大飛絮一白無垠收帳者冐冷衝寒躑躅污泥之内未免怨老天不與人方便爲之太息咨嗟至元旦濃陰蔽天黑雲如墨晌午嫩晴初放氣候温和爆竹聲中風景頗爲嘉美○是日有孩童在城北校廠壩燃放衝天鞭爆火星飛墮茅檐幾兆焚如初三日又有因放爆而然及茅屋者幸經人望見急取水灌之回祿神知技無所施默然而退○每年新正初吉各船俱灣泊宜昌又有赶年關者小艑大　銜尾而至以故河邊生意旺於平時日來玩把戲者抓錢賭者售食物者設字謎者密比如林喧闐昕夕亦新年景象也○去臘之杪有西帮商船由蜀下行甫至歸州灘猝然失事後帮船踵至水手見而忙亂悮碰於石以致洞穿水卽汨汨而來幸人皆泅水得生然貨物已無從撈起矣有一船滿載川麻亦遇險沈没其麻設法撈起運三宜昌在大南門外晒晾使乾從新捆載○宜昌鎭蔣鎭軍莅任以而至臘月二十八日方并支兵餉旋出示張貼嚴拿會匪嚴查盜賊嚴懲地痞嚴禁聚賭一時營規爲之肅然○彝關設在小南門外每年所得罰欵並不瓜分一至新年卽以此項雇名優演戲去冬有某駁船駁客買上岸客使夥往查號數突被駁船水手所毆客大發雷霆定欲送官懲儆駁船户倩人和解客謂若是則須罰錢五百千駁船户無從籌出巨貲復再三央懇願以酒筵服禮并演戲一臺又有某局員之女公子因推牌九得采願捐錢演劇八臺日内已鑼鼓喧夫觀者如堵矣○北門街較南門外大街長至數 
 
 

Page 3

 
 
倍大小莊號一望如林新正初六夜某鋪中招集朋儕呼么喝六正在興高采烈猝聞有人叩門聲問之曰欲求人局以遣良宵耳主人禁不許人其人再四婉求然後悻悻而去主人仍舊斜坐點籌其地屋後爲夾河過河係西壩壩外卽長江忽聞壩上人狂呼救火主人駭甚奔至屋後視之已火燄燭天明如白晝急呼鄰人施救有用盆舀水以灌者有用桶提水以澆者後屋係木板支搭而成若有片刻稽遲卽不可援救矣事後追思疑是敲門求入局之人含恨於心繞至其處縱火然乎否乎○去夏時疫流行死亡相繼愚夫愚婦咸歸咎於春間未經迎賽龍燈今年鄂城書院糾集貲財紥就各燈極爲絢爛本擬於初八日迎賽嗣因陰雨而止一俟晴光大放銀花火樹勝於鳳禁鰲山矣大南門外各小孩亦集資紥一小青龍燈每夜蟠舞各街人家爭助以鞭爆此外有唱花鼓戲者村中無赖搽脂抺粉滿頭亂揷紙花口唱淫詞鄙俚不堪入耳雖曰昇平景象然亦惡俗之宜除者也 
[福州火警]  
　　新正十七日之晚二鼓後福州省城外南臺潭尾街某箔行喧傳炎起赤熛怒煽到處飛揚幸四面俱有高墻得免災及鄰舍然驚弓之鳥早巳心悸不安矣回祿神眞惡作劇哉 
[軍門過滬]  
　　江南提督譚青崖軍門雇坐大號滿江紅船用小火輪拖帶並有砲船兩艘爲之護衞於前晚駛抵滬江停泊小東門外吳淞碼頭提右營傅叅戎率同守備城汛及各兵弁均至江千迎接聞軍門定於昨晚乘坐招商局輪船赴金陵恭賀劉制軍新禧 
[儲憲來申]  
　　上海縣黄愛棠大令聞知江蘇糧道景月汀儲憲將次節臨飭差伺候昨晨儲憲舟抵觀音閣碼頭道營廳縣及英法兩讞員海運局總辦委員均至江干迎迓並聞今晨擬會同蘇松太兵備道聶觀察至滬南龍王廟行祭海禮然後放糧艘北上云 
[大令拈香]  
　　上海縣黄愛棠大令定於今日致祭海神並詣天后宫風神龍神等廟拈香 
[總巡病殁]  
　　現辦城廂内外保甲局陳寶渠太守年已八袠有三老病顚連久已困於藥石前日下午鐘鳴四下殁於本城黑橋浜公館宦海中又弱一个能無黯然 
[意使來華]  
　　意大利國前駐中國之欽差刻已期滿遂簡伯爵加厘拿君來華瓜代乘英公司某輪船來滬聞日内卽須馳赴京師矣 
[會勘界址]  
　　美租界西華路係前總領事西華所定遂以西華線命名此線迤北直至引翔港一帶地方遼闊歴任關道迤無定論前奉南洋大臣劉制軍檄行聶觀察從速商辦節經黄愛棠大令會同英界讞員蔡二源太守與西員履勘情形繪圖申覆曾列前報今督轅飭委熟悉洋務之海門廳王雁臣司馬來滬訂於廿一日十點鐘會同黄愛棠大令蔡二源太守先在會審公廨齊集換坐馬車其時美總領事亦派副領事易孟士君專司其事約在禮查西菜館會晤屆時中西各員偕譯員蒞止地方董事地保及工部局董並繪圖之中西人亦齊集伺候相見之下略叙寒暄並談及奉委會議情形易君已令在禮查廳預備午餐珍饈羅列極盡賓主之歡所有界線早經圖繪約略查看一周其如何會議細情非局外所能盡悉大約則以所定界線内有未經出租之田地不下一萬畝宜其輿情不洽必須照線收進另行定界而工部局董則謂此線立界先曾議及似未便再有更改因此互相議論一時尚難定局須待各禀上游再行定址是日英公堂因此進訊一天 
[滬城瑣語]  
　　滬城西門内西倉橋左近近有甲乙等數人每夜抽頭聚賭前日同至該處老虎灶中啜茗因分利不均互相口角繼以用武旁人上前解勸詢問因何起釁甲乙一言不發揚長而去至晚又遇諸太平街乙向索找洋甲不允遂扭作一圑約一刻許始向西而去不知所終○張某者於昨日午後携同一子往邑廟游玩風景宜人足以騁懷游目旋至桂花廳啜茗坐甫定念頃間有人向身畔碰撞卽取所帶對時表檢視已不翼而飛矣爲悵然者久之剪綹之多如是出游者可不愼哉 
[奪業忿爭]  
　　安徽人楊金桂向爲糧米小工邇來因事停歇由易坤仁劉相橋李老和等接做楊忿不能平於前日薄暮時糾集多人邀易等至南市新碼頭新丹桂茶肆啜講茶唇槍舌劍聲勢洶洶楊自恃人多欲以無道行之一聲呼喝諸人蜂擁而來拳如雨下將易等三人毆傷並擊壞茶館中生財茶愽士朱青村見勢不佳告知店主張桂卿急喚十六鋪地甲裘鎭帶同夥役前來將楊金桂及帮兇之胡林順黄壽三劉餘保周田德楊裕順杜金玉王寶生黄二傅山等一併拘獲連受傷人及茶店主夥解至十六鋪保甲中局李蘭史二尹飭送上海縣訊辦晚間黄愛棠大令升堂研訊地甲裘鎭投案候示張桂卿偕夥朱青村請追被毁生財及茶資約值二千餘文易坤仁訴稱係湖南長沙人向在治下爲糧米小工今日由楊金桂唤小的等三人至新丹桂啜茗一言不合卽被毆傷劉相橋李老和同供小的等係湖南湖北兩處人今日被楊兇毆受傷楊金桂供係湖北咸寗人亦爲糧米小工從前小的等曾請告示一道今被易坤仁等奪做故向理論不敢行兇胡劉周楊杜王傅及兩黄同供稱小的等籍隷海門鹽城壽山阜寗丹陽等處均在治下安分營生不敢肇事今日在新丹桂啜茗伊等打架惟作壁上觀並未帮兇大令問楊金桂曰爾等均不行兇然則行兇者爲誰供稱係顧德保王二等兇毆大令飭仵作檢騐旋卽喝報騐得易坤仁受有傷痕劉李二人僅受皮傷尚無大碍大令離座親視無悮卽著易坤仁等自役善堂醫治復問裘鎭曰楊與胡等是否當塲拘獲答稱是大令謂楊等曰當場拘獲毋庸抵賴判將楊笞責四百板胡等分别笞責三百二百板不等責畢一併管押候補提餘人到案訊辦 
[遞禀請保]  
　　永和信局主成某扭同業林紹元之夥朱青和王亨章至縣喊控黄愛棠大令飭將朱王收所候訊已列前報前晚大令升堂問案時有某甲投案遞禀求將朱王具保如奉傳訊再行交案大令閱禀畢飭退去聽候批示 
[乞丐横行]  
　　英租界仁濟善堂常煮雙弓米以給貧民每晨環乞者蜂屯蟻聚常有百數十人之多前日有乞兒王阿榮正欲前往領粥行經法界乘間竊取東洋車上坐墊一個適爲經理車輛之孔華小所見將人扭住以老拳奉敬王抱頭竄去心實難甘向衆乞兒告語欲雪此恥其時衆乞兒已將五臟神殿脩好指手畫脚勢甚洶洶内有王阿四李春來等尤覺興高采烈喚集三十餘人馳至法界尋見孔華小扭住毆擊孔寡不敵衆卽欲逃避突被五六人扭住髮辫倒拖硬拽詎料用力過猛將八千根煩惱絲盡行拉去孔無可如何惟將王李兩人扭住大聲呼喊旋有巡街華捕至衆乞兒始各紛紛逃散王李兩人送入捕房昨晨解至公堂李春來供稱小的等落魄無聊以求乞度日晚間棲宿新北門外城脚是日清晨往仁濟堂領粥行過治下見同伴王阿榮與人打架小的在旁看視忽被悮拘務求恩宥同轉問王阿榮現在何處供稱此人素來行蹤不定今又犯事想已潛蹤别處矣謂爾等同伴諒無不知供稱如要尋覔祗須晚間至城脚畔一看可也同轉著將兩人管押候提到王阿榮再訊髮辫一條給孔華小領去所惜斷者不能復續此後牛山濯濯萌蘖雖生外觀不雅奈何乞丐横行如此不可不有以儆 
[犯賭疉見]  
　　新年已過犯賭者仍接踵而起豈眞樂此不疲耶抑爲他人引誘耶彙而記之亦足以資儆戒潮州人郭秀章偕小工張阿錢王阿二等在法界新北門外楊樹弄益利烟館内聚賭興會淋漓前日下午五點鐘時有某探夥入内探望郭等恐被拘拿立卽停止該探夥遂將三人扣住檢出竹牌一副送入大自鳴鐘捕房克捕頭令於昨晨解送公堂郭秀章供稱小的向爲土行生意益利烟館係同鄉人所開小的偶然前去與張王二人接龍並非大賭同轉謂爾等總不應賭錢姑念生意入判郭罰洋冰元張王兩人各憲洋一元俟交洋後始行釋放○蔡老炳者賃屋於法界天成昌烟館弄内開設碰和塲藉以抽頭漁利前晚有蔡阿金李錫九王阿瑞張阿炳等　内　博通宵達旦牌聲不絶於耳爲巡 
 
 

Page 4

 
 
街捕所聞叩門而入將一千人拘獲昨晨解送公堂蔡老炳易名張阿利不肯直說蔡阿金認係親族緣胞妹有病在此請人陪夜故以挖花消遣長夜王阿瑞供稱小的由蘇州來滬欲往寧波緣夜間下雨不能行走卽在蔡家挖花待天明後卽可乘輪回去檢案洋銀十元四角均係上的之物求恩給還同轉以蔡阿金爲頭家罰洋兩元其餘各罰洋一元縱之使去○廖金泉侯阿華顧新囡費海泉等亦因聚賭被西捕拘押昨晨解案顧新囡禀稱小的賃屋於臨平里以教讀爲生涯前晚有友人廖金泉等邀往滬南飲會酒回時見兩孩將竹牌攤在檯上嬉戲爲我所見將孩逐去隨將所携會洋三元置於桌上請廖侯等在家呼吸鴉片烟其時大門尚未扃閉忽有西捕推進門來見檯上有竹牌一副疑爲聚賭致被拘送來案費海泉稱小的並不干涉因見顧先生無故被拘向西捕說情不料亦被帶案被在身畔搜去洋銀七元四角同轉謂無人與爾質對不能聽爾一面之詞判各罰洋一元完案 
[英界公堂瑣案]  
　　寶源祥收租人應會昭控郭阿海積欠房租蔡太守飭差傳郭到案諭令繳到洋銀十三元給應具領○德大號主葉成忠控稱蘇州元妙觀前德盛昌店主朱少棠結欠貨銀現在其弟朱子俊在滬請卽傳追蔡太守飭立傳子俊訊核○一百四十三號華捕巡路時見有某甲者病骨支離臥於路側問之口已噤乃雇人舁至捕房移送公廨又有一百九十一號華捕送病民沈四堂某號華捕送病民瞿阿三至公堂蔡太守飭差役一并送請棲流公所留養并爲之醫治俟病痊再行安置○二百號華捕巡至某處見瘋子馬文泉語言顚倒胡閙不堪因帶至捕房移送公廨蔡太守飭差查明有無家屬禀覆候示 
[法界公堂瑣案]  
　　包探王榮培禀陳阿福不知從何處竊得銅杓一把在租界中求售送案請究陳供銅杓係己物因乏食用携出求售葛同轉著押候查明核辦○馬夫胡益生控被侍者王永德竊取小呢馬褂一件經包探查獲原贓送案包探郁庭湘禀在王身畔搜出押票數紙贓已吊到王供馬夫阿牛欠我洋一元半是晚伊等在房中賭博向索之下阿牛交馬褂一件不知爲胡益生之物同轉著將王還押候傳阿牛到案質訊○老德記客寓主范多控陳阿囡借宿被拆去被面送案陳供無衣無食致犯行竊同轉著押候笞責二十下○蘇州航船主費銀生費玉祺兩人盜賣客絲經莫榮軒錢桂坡等將費銀生挖押限繳餘絲在案迄今限期已滿船埠頭顔某將費玉祺送案並呈被費所質絲一百八十一兩當票三張費供絲已押去如欲取贖須將航船兩艘並船碼頭一處變價償還同轉以顔某不肯擔保著押候再核○包探孫錦榮禀胡楚善行竊四明公所後面花園内衣服經失主拘獲送案胡供是日往花園内購買鮮花適園内無人進門觀看忽有兩人自外而入指爲行竊扭押捕房同轉以原告未來著押候傳訊○包探禀李四黄專在長江一帶輪船行竊去年經公堂遞解回籍今在鎭江帶同伊夥吳家興乘福和輪船來滬前日在大通輪船上一併拘獲送案李供此次隨同吳家興來滬覔業吳有友在英界青蓮閣擺水果攤特來尋訪李在鎭江茶肆中遇見自願跟隨來滬反將我行李押錢同轉謂李乃積竊判笞一百板仍行遞解吳押候查明再核○捕役薛慶禀王海泉於本月十七晚在法華鄉間朱姓家竊取棉花一擔並短衫脚爐等物由我查獲送請法華司訊問飭帶回看守旋被在烟館中逸去小的受比數次限三日内交案現知王海泉被包探拘獲請准領回訊辦王供棉花係别人所竊我惟代挑而已同轉飭將王送縣核辦○招商局金利源棧房出店王長根稱徐義齋易名羅松山於去臘來滬終日向王瞿兩老爺滋擾送案請究同轉謂徐曰爾前因吵閙令爾具結繼又遞解回籍今何以仍蹈前轍徐供並未吵閙不過前去觀看金利源招牌之字較前數年或大或小語畢卽欲走出同轉謂字有大小不與爾相干判令移縣遞解○鍾渭興控被鴇婦李金寶卽李陳氏搶取帽子打失洋錢一案已列前報昨日捕房將該氏解案當有烟妓三人投案遞禀聲稱李陳氏尚有會欵未了求准交保出外數日卽可將行兇之流氓交案同轉見其一再苦求暫准交保限於月内回籍當有唐慶和鐘表店主唐竹三到案將該氏保去○擺鮮肉攤之張阿虎稱開飯店之金仁發去年賒肉計錢八百四十文約於本月十七日付下屆期向索被伊毆打反將破鑊送入捕房誣我行兇金供所欠之錢十七日已歸還次日又來索取毁壞物件送案請究同轉以兩造各執一詞著張賠毁物錢一千文令金照還錢八百四十文兩人遵斷而去○陳錢氏偕抱呈許錦榮請追楊紹懷借洋一百零五元楊聲稱洋鐵店生涯日薄所欠之欵無力措還惟常州有田三畝若原告願得可以抵還陳錢氏稱家在無錫不能管常州之田求請追還欠洋同轉著楊交妥保限二月底如數歸還○洋人伊麽田控廣東人陳阿蘭買紙八次計洋六十元八角陸續收得洋廿二元尚欠三十八元八角向索不還請爲提究同轉出票將陳傳案言語各執且欠數尚錯十元著將陳交保自向該洋人理處 
[好善可風]  
　　本館恊振所昨承怡怡堂鄧尉繳到募捐册一扣並惠手簡云疉閱貴報知順直齊豫等處待振甚殷今備鷹銀六十元請彙解災區云云拜嘉之下仰見大善士好施不倦拯溺情殷涸鮒鴻嗷受此鴻施自必虔爇心香默祝無量福壽除掣奉收條外謹綴數言代災黎叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[霞關曉色]  
　　本館專派往日本采訪時事之友人馳函來告云日本議院本應於陽歴二月二十七號罷議嗣日皇因豫算案議未就結遂於二十四號下詔著展至三月一號舉行停會禮是日午前十一點鐘時内閣各大臣及貴衆兩院議長督率諸議員齊集院中少選總理大臣伊藤春畝伯爵捧勅語朗誦誦畢授諸於貴族院議長蜂須賀茂照侯爵隨各退歸至十二點鐘時内閣大臣借赤坂離宫啓園遊之會以欵之○去冬各處皆降大雪北海道積雪尤高二月七號後志國吉平郡群來村雪塊下墮壓坍竹村久太郎家後屋傷斃家中男女五人并一同居者古平警察分署一聞此變卽令巡查吏率人夫二百名馳往發掘而雪深没屋不能掘見屍骸隨招同公立救火消防隊二十五名助之從事至下午九點鐘時始獲久太郎等三屍翌日掘至下午五點鐘時又得三屍遂爲之備棺殮瘞又十四號清晨五點鐘時飛彈國吉城郡鹿間礦山礦夫寄宿處忽被積雪所壓計三十餘人無一得脫礦主遣礦夫十餘人同往援救半途雪又崩落埋没二人餘遂不敢往同郡神川村亦大雪崩頽壓壞人家三户埋没男女十人阿曾布村燒炭人夫被雪埋没二名○日本長崎縣知事中野君健明凡遇外交事宜無不出以中正和平尤於我中國情殷輯睦兹當桃符初換歳琯更新各華商擬讌諸八閩會所中以敦睦誼并請書記參事繙譯警察長海關長郵便局長等員爲之道陪主其事者爲我理事張子豫司馬○長崎理事署及采辦軍煤之榮昌號接得北洋水師營來信悉鄧正卿軍門將率致遠超武揚威三兵船東游扶桑之國大約本月二十日後可馳擔瓊江矣 
[上海北市絲業會館籌賑公所施少欽經收順直山東河南山西賑捐十二月廿二至三十日第三千四百四十九至五十七次清單]  
　　廿二日蘇州王裕泰湘波釣徒爲妻産女平順保大小均安洋五十元湖州元豐瑞記袁振三願合店四季平安諸凡順遂洋廿元念劬子求父母康健四元袁慶元一元隱名氏由杭州昇號寄來十五元西塘江漱芬完顧十元蕪湖新關車準夫還宿願由江永船來洋十十寓湻安王勉三爲合家平安完願由杭州恊昌寄來八元又爲叔足恙漸愈洋十元懺罪子爲母陳妣求資冥福由招商漢局寄來四元慈邑鳴鶴塲葉雪航二元太倉繆季豐募周木偶子保平安莫康壽求病愈各洋二元高郵武廟丁玉軒募不留名雨手一元又助丹徒丹陽一元無名氏還一元無名氏一元蕪湖裕泰銅本洋七元銅英洋二元○廿三日無名氏求平安由惠泰莊來洋五百元求安居士金鐲一付重七兩九錢八分兌見規元二百零七兩三錢二分九厘蕪湖縣署王綱疑洋十一元南匯衢淇園病愈續助完願洋十四元歙縣洪皆開第爲先父母八旬冥慶經懺資十元劉鎭祚十元洙涇顧厚甫二元八角丁馨記二角王惕齋新年助賑二元無名氏一元亷秋泉還願求保平安小洋一百角隱名氏銅洋五元無名氏銅洋二元○贑州電報局寄來松壽堂洋十一元無名氏善慶堂報德堂三户各錢五百文師竹軒錢四百文共五户合洋十二元○廿四日舜民氏蜡朔神前失愼宰獲平安完願洋四十元引皆福洋廿元戴梁氏求肝氣平安十元揚州謙益恆無名氏六元山右求梓安無名氏各四元吳宅二元八角半洙涇信和典春鶴儉記低銀二兩九錢五分川沙司獄署王楊氏求寒熱退凈並求頭痛卽止洋二元又爲兒百齡完願洋二元松江燭照堂一元晴益軒五角無名氏一元蘇城蟻粒齋一元松江沈少蓮對開洋一元○廿五日周子新還願洋一百十元感勉子洋一百元灌城罪人洋十元陳姓病愈完願洋十元鎭洋署同人七元了心願人二元鶴壽山堂石一元忍菴主人五元福州李海安四元沈榮光求小兒陔嗽痰聲全愈二元○廿六日隱名氏洋一百元節省氏爲妻病愈還願規元五十兩壽少記洋五十元施肇承求病速愈十元森記洋十元鎭江無名氏五元山左瑯琊逸史求諸事平安五元奔牛恆源公典不書名續助還願五元並州幼童田萸孫四元九江寶康江　臣求病速愈四元川沙司獄署王楊氏求病速愈二元京口愼德堂二元積慶堂至德堂無名氏三户各一元余怡園汪養涵各一元無名氏銅本洋一元銅英洋一元南通州鼎元烟號求店業順利銅洋洋十元萬祥水銅洋五元○廿七日武進縣洋十二元夏心香求病愈洋十元啓瑞堂祁求病速愈洋十元李景春求病速愈五元宜興鼎元公典紫陽氏二元不書名銅洋四元台麓居氏銅洋一元無名氏錢三百六十文恊隆棧銅洋五元蕪湖隆泰昌無名氏銅洋二元○廿八日延陵求安子救佑消災並合家平安洋廿六元徐堯遵母親遺命捐賑以修冥福洋廿元楊黄氏求佑消災平安洋十五元南潯蔣紹周求慈肝疾速愈十元江西童後芸奉慈命敬助祈保延年清吉八元又奉兄穉芸遺囑捐助銀十兩童李氏遺囑洋一元趙巧官求恙速愈五元湖南永豐府署王務本堂四元西壩林瑞亭將鴻慶局立春酒節省移助二元漢鎭怡和頴川子一元鄭鯨五角新塌金裕記二角○廿九日吟芳廬潘洋廿元寗波謙泰無名氏四元承恩堂德合記由德茂糖行來各一元又鄭林氏無名氏各五角吳淞問津一元琪生望成子各五角載德珏甡各對開一元任希一子銅洋一元○三十日吳淞慶軍營務處曹標風募無名氏心願洋十五元又無名氏婦心願六元胡復堂十元程自堃求子痧愈平安二元程姓求病愈平安一元鄭蔭記完心願二元台北無名氏由道署來二元彭麗生二元張少甫一元無名氏一元銅洋三元王姓洋五角 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年十二月三十日十九年正月初一日初二日初三日京報全錄]  
　　宫門抄○諭旨一道錄前○給諫鳳等奏保奬獲盜出力各員摺○新撫陶奏審明兇犯按律定擬摺○又奏審明姦案按律定擬摺○滇撫譚奏借發琅井柴本銀兩摺○禮親王等奏揀補章京員缺片○十二月三十日○恭王謝賞荷包恩○怡王謝賞綢縀恩○熙敬謝署管宴大臣恩○裕德明桂各假滿請安○朱琛等同鄉官謝恩○召見軍機皇上明日丑正二刻至奉先殿行禮寅正至堂子行禮辰初二刻至慈寧宫行禮辰初三刻至中和殿受禮辰正三刻至　太和殿受賀已正二刻至奉先殿壽皇殿行禮○正月初一日○恭王等謝賞八寶荷包恩○欽天監奏風從艮地起主人壽年豐○召見軍機皇上明日卯正入座吃肉○正月初二日○禮王等謝賞八寶荷包恩○景善假滿請安○顧璜等同鄉官謝恩○户部奏派管理三庫派出裕德○召見軍機皇上明日卯正二刻至壽皇殿行禮○正月初三日○恭王謝賞神肉恩○裕德謝管三庫恩○瀅貝勒張中堂錫侯各請假五日○明安請假五日○英侯續假十日○濓貝勒絪貝勒各續假二十日○齡公假滿請安○嵩山續假十五日○侍衞處奏派稽察壇墻派出裕德花尚阿明秀祥普吉恒灃深○召見軍機○○巡視西城户科給事中臣鳳英等跪奏爲遵保拿獲結夥持械施放洋槍刃斃事主搶刼盜犯出力之司坊紳董彙案請奬恭摺具陳仰祈聖鑒事竊臣等據步軍統領衙門移稱據西城正指揮汪長康西城紳士胡濳等會同南營官弁等拿獲執持洋槍搶刼盜犯王舜城卽王舜仔等一案又據北營守備王金印等會同西城西指揮汪長康紳士陳啓勳等拿獲刃斃事主搶刼盜犯蘇六兒等一案復據北營千總邢安等會同西城吏目李炘紳士陳鴻壽等拿獲强刦盜犯王三等一案當經奏交刑部審辦嗣准刑部訊明將王舜城卽王舜仔王儍仔卽王汶功王自仔蘇六兒宋枯椿馮來仔王三張四均擬斬决梟示餘犯分别軍流徒杖辦理業經奏結並聲明會同獲盜之司坊紳士等由各該衙門自行請奬鈔錄原奏供招及官紳銜名開列清單移會到城臣等查該司坊紳士等均能不分畛域設法緝獲首盜多名尚屬勤奮未便没其微勞謹將出力各員照單查明獲盜案由遵照向章會同奏請保奬以昭激勸所有各官紳履歴造册送部仰懇天恩飭部核覆施行再此摺係西城主稿會同中南北三城保奬合併聲明伏乞皇上聖鑒謹奏奉旨已錄○○頭品頂戴甘肅新疆巡撫臣陶模跪奏爲護母毆斃人命核明定擬恭摺仰祈聖鑒事竊疏附縣纒民艾里因護母起釁毆傷艾吉買賣提身死一案據署疏附縣楊其㴻騐訊擬解疏勒直隷州壬州蔣誥審明詳署喀什噶爾道李宗賓提訊咨署鎭迪道兼按察使銜周崇傅核轉前來臣覆加查核緣艾里籍隷疏附縣務農度日與已死艾吉買賣提同莊素好光緒十八年三月二二日艾里之幼弟買米希所牧羊隻咬食艾吉買賣提樹枝艾吉買賣提令將羊隻吆開買米希不聽艾吉買賣提用樹條嚇毆並未成傷買米希告伊母他來比比他來比比赶往嚷駡致與艾吉買賣提互相抓扭艾里母他來比比與人爭閙卽時趨救喝令艾里買賣提鬆手艾吉買賣提斥其帮護艾里恐母受傷順拾樹棍毆傷艾吉買賣提偏左經屍婿洋大克解散艾吉買賣提傷重移時殞命投約報騐訊供議由州解道咨兼臬司核明轉詳臣覆核無異查例載母先與人尋釁其子踵至助勢共毆斃命俱照各本律科斷又律載鬥毆殺人者不問手足他物金刃並絞監候各等語此案艾里因母他來比比與艾吉買賣提抓扭該犯趨至慮母受傷用棍毆傷艾吉買賣提身死實屬護母毆斃人命應仍照律問擬艾里合依鬥毆殺人者不問手足他物金刃並絞律擬絞監候秋後處决他來比比因子被毆不問明輙往尋釁釀命亦有不合應照不應重律杖八十係婦女照例收贖買米希肇釁釀命年幼無知應與救阻不及之洋大克均免置議無于省釋屍飭領埋兇器案結銷燬是否允協除全案供招咨部外謹將護母毆斃人命核明定擬各緣由恭摺具陳伏乞皇上聖鑒飭部核議施行謹奏奉硃批刑部議奏欽此○○頭品頂戴甘肅新疆巡撫臣陶模跪奏爲本夫姦所獲姦登時殺死姦夫姦婦並將縱姦妻母故殺斃命核明定擬恭摺具陳仰祈聖鑒事竊温宿州纒民烏受爾姦所獲姦登時殺死姦夫艾沙姦婦古松比比並將縱姦之妻母杜大乃比比故殺身死一案據温宿直隷州知州陳希洛騐訊通詳未及招解卸事移交後任李慶棠覆鞫擬解阿克蘇道陳名鈺審明咨署鎭迪道兼按察使銜周崇傅轉詳前來臣覆加查核緣烏受爾籍隷温宿州務農度日娶杜大乃比比之女古松比比爲妻平日夫婦和好艾沙與烏受爾鄰莊居住素識往來古松比比習見不避艾沙何時與古松比比通姦烏受爾先不知情嗣烏受爾見艾沙與古松比比刑迹可疑當經盤問古松比比堅不認姦烏受爾因常防範光緒十七年三月内古松比比回至娘家烏受爾屢接未歸是月二十七日初更烏受爾在外瞥見艾沙往杜大乃比比家烏受爾疑有姦情尾後竊探遥見艾沙與古松比比同坐又聞杜大乃比比明有晚再來之語烏受爾知有姦情隱忍回歸起意捉姦洩忿至二十八日二更烏受爾知係艾沙約定姦宿之期携帶鐵鋤潜至杜大乃比比屋後聞艾沙與古松比比在内嬉笑烏受爾將門喊開進房拿捕艾沙欲出烏受爾舉鋤砍傷艾沙左右臂膊艾沙倒地烏受爾赶砍其腦後項頸身死烏受爾併將古松比比按倒用鋤砍傷項頸氣絶杜大乃比比抓扭烏受爾撞頭拚命烏受爾觸動縱姦之嫌情急氣忿起意致死用鋤砍傷杜大乃比比右頷頦接連咽喉等處殞命烏受爾復將艾沙古松比比頭顱砍落携遁經杜大乃比比幼女買墊木罕等通知其父毛拉阿洪投約報案訊供擬解送咨兼臬司核明轉詳臣覆核無異查例載本夫於姦所親獲姦夫姦婦登時殺死者勿論又故殺者斬監候又光緒十年刑部通行嗣後致斃義絶父母以常人論案件應按謀故鬥殺各本律定擬如情節實有可原于疏内聲明秋審時酌核辦理各等語此案烏受爾因其妻古松比比與艾沙在杜大乃比比家姦宿登時捉獲將姦夫姦婦一併殺死縱姦之妻母杜大乃比比故殺斃命查杜大乃比比縱女姦淫自犯義絶應以凡論烏受爾除姦所獲姦登時殺死姦夫姦婦照律勿論外合依故殺者斬監候律擬斬監候秋後處决先行刺字惟查杜大乃比比容留外人與女姦宿自犯義絶情近罪人當烏受爾殺姦時又復抓扭拚命致烏受爾情急氣忿起意殺斃與尋常故殺不同情急實有可原例應聲明聽候部議杜大乃比比縱女犯姦咎有應得業經身死應與不知姦情之毛拉阿洪及年幼不知救阻之買墊木罕等均免置議無干省釋各屍飭埋兇器案結銷燬是否允協除全案供招咨部外合將本夫姦所獲姦登時殺死姦夫姦婦並故殺縱姦之妻母身死核明定擬各緣由恭摺具陳伏乞聖鑒飭部核議施行謹奏奉硃批刑部議奏欽此○○頭品頂戴雲南巡撫臣譚均培跪奏爲借發琅井柴本銀兩預採供煎以顧課欵而示體恤恭摺仰祈聖鑒事竊查前准户部議覆嗣後如有必須煎鹽柴本卽應遵照奏案先期奏明始准出借以昭愼重等因當經轉行在案兹據鹽法道普津會同布政使史念祖詳稱據管辦琅井鹽務委員蒲榮嵩詳稱琅井居黑白等井之中銷路窄狹關辦年久滷淡柴昂兼之竈户貧窮懇請援案借給柴本以供煎熬等情該司道查該井定章每年借發柴本銀六百兩預採供煎歴經遵照辦理嗣因竈户積欠光緒九年分柴本銀六百兩又前辦該井委員已革雲龍井大使王席珍虧挪十年十一年已扣未繳柴本銀一千二百兩延不解交是以停止借發分别叅追勒繳現在王席珍仍潜逃未獲應俟緝獲另案監追惟竈户所欠九年柴本已如數扣收解繳清楚列入十五六年銷册造報在案竈户旣未虧欠自應照舊借發俾得預採柴薪供煎顧課以免向隅兹公同酌議擬請仍照定章自光緒十八年起每年價給該井柴本銀六百兩在該井正課項下按年如數借給飭令該委員出具印領將銀發交殷實竈户預先採辦柴薪查照成案自次年夏季起予限一年在於各竈户應領薪本内按季扣收隨課解繳如十八年所借扣清列入二十年銷册造報扣繳不足卽飭該委員賠繳照例開叅遇有交卸查前未逾限准其移交後任接扣清解以符例案等情詳請具奏前來臣覆加查核委係實在情形應准照舊借發柴本以顧課欵而示體恤除咨部查照外所有借發琅井柴本銀兩緣由謹會同雲貴督臣王文韶恭摺具奏伏乞皇上聖鑒訓示謹奏奉硃批户部知道欽此○○禮親王等片再軍機章京工部候補主事王彦威現丁父憂所遺章京一缺應以額外行走之工部候補員外郎張正堉充補並添傳記名在前之户部候補主事王式曾在額外行走謹奏奉旨知道了欽此 
 
