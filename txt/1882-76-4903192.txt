# 1882 - 76 - 4903192

 

Page 1

 
 
[東廂記出售] [  申報館主啓]  
　　傳奇院本世以西廂爲首出本舘今又訪得東廂記一書向無刋本現已排印竣工每部計訂四册價洋二角準於二月初三日出售伏祈購閱爲盼 
[書泒員就學近聞後]  
　　高麗之不願通商也蓋自安弱小而尊中國之意其不得已而始通商也又心懾强隣而爲保全之謀緣高麗立國最久僻處中國之東有府海官山之富其境內苟得長治久安卽無須馳思於域外以故商周以來從無窺伺中原之舉若隋之喪師乃焬帝自致之而非高麗之入寇也唐宋數百年相安無事雖五季之亂金遼之嬗亦無伺𨻶思逞之事迨前明收遼東之地東與接壤又因倭寇之故管籍海防於是優加撫字俾作屏藩而高人更堅守誓𢎿不侵不叛其後我太宗又皇帝兩次用兵乃因明社未屋明交未絕之故亦非不肯歸化也然江華島播遷以後卽能知順逆興亡之數與太宗立約世修貢職無詐無虞並不與福桂小腆通一尺書以陰助其力蓋其所以臣服者中國也有德以懷之有威以鎭之卽歸而不貳若始終爲明而决意抗本朝之命可以爲前明之私人而不得爲中國之外藩也故在中國邊境小邦之列惟高麗爲能忠於中國也無如東瀛尙有隣國自與泰西通商日益强橫苟不怗然聽命難免遠交近攻之謀於是而知成見之不可拘也乃允其通商之情然以爲不禀命於中朝於理不順於心不安故雖允日人之在其境內開設碼頭停泊輪船販運貨物而高之君臣於通商事宜實猶無所把握也近來則日事經營大有振興之氣象卽如泒撥文武員弁學習機器制造一事可以知其意向矣盖高人所心畏者日本通商之意或有狡詐耳在日本現與立約之後以貿易爲正務微特中國聞其言卽泰西各國亦知其議日本旣列於四洲盟會之班卽不得不守公法卽使狡焉思啓亦無從發端而搆難以其迫於公議也然在高人則殊有寢食不寍之槪此可自喩而無以告人者也何也通商旣久國俗必漸繁華豈地瘠民貧者所能勝任日人之來本有歆羨之心則必工於計算假使內無致富之道外無致强之䇿而任人剝削不已數十年之後疲敞尙可問乎此高人所憂也今有人元氣虛乏不事培補風寒暑𤍠日侵而月襲久之必致大病其理然也高人至今猶有與朝廷異議謂通商必不可行者亦確有見地耳然而今日不能拘此說矣曩年有高之大臣申文於李相論及與日本立約之事繼而又遣員至津謁見面稟一切但傳聞李相亦勸其通商此中秘密之言大抵高員俻述地瘠民貧之槪而李相告以振興之道以故高麗近日舉動殊有蒸蒸日上之觀也雖然派員學習僅振興之發端耳學習不難而廣置機器之難置機器已難而有機器而自制造之尤難卽此一端可見高麗國用之不充欲舉動而無力也然使所派文武等員果能留其觀玩極煮摹仿雖未能遽庀其器而固已盡得其法將來徐籌欵項購辦各式以爲楷模而國中或自有銅鐵煤斤之利就近開採以資其用但能精益求精則所費不多而制造遠出諸國之上可也顧吾謂此事猶賴中國之助其成耳夫高麗自分貧弱苟終於無力振作久不過爲日本所侮如琉球之夷爲縣也中國無如何也特高非琉球之比助琉於我無益不助高與我有損目下吉林黑龍江大事整頓俄之是俻亦不惟俄之是俻而高賢介　其南捍蔽之勢天造地設能不留意也耶高而有財其自爲也卽爲我也高而無財我之爲高也適自爲　竊謂其來學習之員弁在津固宜善視之卽置之吉林寛甸等處亦當優待之奉吉兩省近由天津分設機局正在日起有功而又陸路可達或使就近學習未始非計中國籌辦制造等事欵尙裕如卽借洋債亦較易於他國泰西國俗有借他國債者卽有轉借其與國者倘高人果有年力富强資禀聰敏可望振興則由中國貸銀俾其購造待商務興旺物產充盈國用有餘何憂不繼此固秉軸者所當斟酌行之者也抑又有最要者高之君臣現在立志已定而梗議於朝野者尙不乏人吾意此當由高廷剴切曉示務使君民上下道合志同然後出其一國之財力以共濟夫大事吾知二千里之幅員原非褊小私之則勢分而貧公之則力聚而富雖起大事動大衆何難焉然則中國爲之助高麗亦宜自爲計也 
[傳相抵津]  
　　字林報載有天津傳來電音云李傳相已於本月初二日節抵津沽亦按該報前言傳相當於初六日啓節而本館前聞友人傳述則云傳相於前月二十八啓行屇指初上可以到津今電報亦復云然想初六啓節之說　傳聞之訛也 
[高童續至]  
　　字林報言近聞有高麗幼童𢎿二百人已抵津沽亦與前次來華之高人一律分往鐵廠等處學習機器等事云 
[力草澆風]  
　　天津縣郭明府現已實授汝州知州天津縣缺憲委董明府署理約在月初交卸郭明府在任數年民懷吏畏其善政原不能殫述然卽略舉一端津民已稱道弗置緣津地錢店往往出票太多漸卽倒閉明府則遞有荒閉錢鋪非得照票發錢不能了結是以風氣爲之一變不料新正初二日閘口龍王廟前之仁泰義換錢局復經荒閉帖欠雖不知多寡而新正出此非緣有恃不恐卽出無可如何欲其照票發錢恐非易易而郭明府仍以爲情同誑騙無論如何措置非備足錢文照票發給不能結案店主早經帶到人心似鐵官法如爐已據禀稱錢經備足請示期發付隨由天津縣榜示仁泰義之帖欠准於正月二十一日在大堂照票給領云去惜乎瓜代有期而此後巿面誠未知能　飭否也 
[請假回國]  
　　津海關稅務司德君璀琳數年來辦事精勤甚爲得力卽如大沽之船　天津之郵政局亦皆由德君告成現以鄉思彌殷行將請假回國本月內當返伯靈京城也 
[擬增書院]  
　　鄂省書院雖有經心勺庭江漢三處其勺庭乃江夏一邑人所試經心亦惟本地學中人與考惟江漢爲通省文會之區然亦止考生監不及童生彭中丞情深樂育欲擴舊規擬捐廉三千金增創書院一所延請山長廣爲培植猶恐經費不敷故於捐廉之外復飭平城夏孝廉建寅等廣爲勸捐爲國培才之意勤勤懇懇是大臣度量也惟書院之名則尙未取定云 
[覆舟疉見]  
　　正月十七日漢皋江面於上流來一貨船順水逆風照法　駛行至鸚鵡洲頭收索掉搶稍涉大 
 
 

Page 2

 
 
意卽遭覆溺幸靠近江邊且近時水勢較緩當遇拯救船爲挽至岸邊惟各貨均已濕透其間以烟葉爲大宗經舟子貨客幫同攤曬聞舟子深知此客來由謂貨係郴州葉子今遭水厄固其顯乾客陳姓籍與船主同鄉皆湖南人貨需本銀三百數十兩該客仗勢欺壓寡嬸行詐得數百金欲以此爲致富之階希冀倍利不料爲馮夷加禍云次晨十八日客將烟葉𠒟攬漢陽東城外劉正泰烟作止售錢九十千文又二十二日龍王廟江口有鄉鎭航船坐客　艙正在掛帆啓行不意風勢稍動又兼波浪冲激船身卽欹坐客驚慌亂動船卽乘勢沉溺客都落水是處救生船與划船共相撈救止救得八人其餘盡出波臣矣據稱是船能裝數百担今貪　至五十餘人本屬可危舟子船客均當知所鑑戒也 
[照例設立船頭示]  
　　欽加鹽運使銜督造湖北運糧剝船卽補道張爲出示曉論事照得漕運剝船業經造成曾交該舵役等領駕開行惟船三百隻人數太多若碼頭目勢必散　無所統率奪剝船定例每十隻設立小船頭一名稽查每百隻設立大船頭一名總管現卽仿照此例每船百隻數居第一者卽爲大船頭總管一百隻如第一百一號二百一號三百一號之類將來發旗幟大鑼桐油以至沿途備用之木料板片均由本道發交總管黃維建呂樹堂盧金良卽由總管發父小船頭再由小船頭發交散船戶其有不聽約束亦由小船頭禀明總管黃維建等由總管禀明本道核辦除發給各管船頭札諭外合行曉諭各宜凛遵勿違特示正月二十二日示 
[會館圑拜]  
　　杭垣柴垜　地方所有皖南別墅本許姓巨宅也其中圍亭之勝遠年知名自經攺造會舘之後益加修飾樓閣參差花木掩映洵足以怡神養性會舘中每值新年必徧集同鄉爲圑拜之會張筵演戲極爲𤍠鬧今歲於新正二十六日始行此舉省中自道府以下及佐雜凡係皖人皆與斯會通計皖人之官浙者名位當以孫稼堂廉訪爲首然廉訪近患目疾連日請假槪不酬應故是日會館中車馬盈門而憲駕則未經戾止云 
[蘇垣火警又聞]  
　　蘇垣醋庫巷火警一節兹得續信知昨報中尙有訛悞其家陸姓老者號春心當長洲錢糧差役年六旬餘其姪年十餘齡是日以洋火玩弄適一火星落帋堆中頃刻延及床帳姪始出外慌呼陸某急入內撲救勢已無及因素積蓄洋蚨百元在皮箱內復入內室思欲開取急切尋讑匙不得用力撬箱不能揭開火勢已從外穿入鬚髪都盡面目手臂被灼焦爛昏倒在地當爲對門鄰人相救急扶之出一息僅存嗣以火毒歸心而死又其同居鎭江人某姓有一男孩在內室父母在外不克入救亦被焚死巷內候補府楊公館亦被燒去旁屋三間幸時在日中城內外水龍先後繼至楊公舘招水龍保護另給酬貲故水龍夫役踴躍撲救未遭大害楊君印峴號見山云初二日淸晨金太史場吳公館柴房失火亦邀水龍入內四面保救僅燒去柴房三間隨卽撲滅分給䤏貲俱用紅封據云每龍一起謝洋四元云初三日午後鐵皮巷萬公舘亦由柴房失火其後門在永定寺弄火起後水龍趕至見前後門俱行緊閉敲之不開將弄內腰墻打破然後水龍入內澆灌故亦僅燬柴房二椽未及他處初二夜起更後觀前宮巷中有一人背負稻柴兩束邐迤而行背後一人見其神情詭譎疑非善類且時當黑夜旣非買柴之時所穿衣服亦非買柴之衣遂尾之而行至蓮目巷口其人轉灣入巷過金鯽魚園數家將背上稻草解下作人字式架於某宅門首正在取出火種燃放某宅聞門外窸窣聲開門探望見稻草倒入一星火起遽呼有賊有賊其人望西逃遁適爲前跟蹤者擒獲懷中搜出自來火洋油火藥包數件里人當具公禀送之總巡訊係長興人而縱火一節堅不吐實今已解至長洲縣管押矣 
[號令不時]  
　　福州船政局之工匠去年八月間因吹號太早入廠太迫以致遺衣食齊聲鼓譟不肯前行嗣得員紳勸解始獲相安數月兹聞正月念一日開工念三日許總監工卽行改號其通片云奉帥諭明日起早晨五點三刻吹號齊集六㸃再吹號各廠工作上午十一㸃放工食飯十二㸃吹號齊集十二㸃一刻再吹號各廠工作下午五㸃二刻放工等因祈卽遵行云云乃念四日早五㸃三刻吹號後並無東西攷之一匠入于廠亦無健丁營之一丁出于塗迨至六㸃一刻始有舉足出門者聯臂而行者至㸃名動作之時已六㸃半鐘矣有委員問匠工等何以來遲對以現今太陽出卯入酉早間又無月色勢難秉燭疾趨故延至六㸃乃到也况總監工此時正在黑甜鄉中我輩又何必黑夜趕作耶向聞天津上海江南粵東各機器局每日只做八㸃鐘功夫早間七點入廠晚間五㸃散工卽外洋船廠亦有一定章程本局往年亦有定例凡監工人等無不周知也委員無詞再問惟有任工匠等之或遲或早而已竊思工程之地祗在乎認眞采辦撙節糜費齊心合作早日成船方能日起有功今觀此情形未免貌合神離深恐陽圖認眞之虛名陰多廢弛之實事維持大局者其亦深思而審處之哉 
[臺瘴害人]  
　　閩撫岑宮保所調黔軍二千餘人已於去冬陸續由官輪船裝載赴臺茲聞黔軍自去秋到閩後駐劄馬尾地方因病而死者有二十餘人及赴臺後又死四五十人蓋以臺地水圭惡劣黔軍新入其境不知避忌以致喪亡者多也伏查臺灣水土雖惡然秋冬兩季尙屬可居惟春夏間難於調攝當酷暑之時尤易染病故曩年人多視爲畏途近以頻歲軍興加之山林漸闢不但齊民趨之若鶩卽宦遊者無不樂於東渡而瘴氣亦較從前稍殺矣 
[嫗姦相殺]  
　　人縱識見不同趨習不同然目之於色宜有同視而孰知亦有不然者近如南昌甲乙兩人甘以方盛之年華戀茲就衰之老物甚至捐軀洩恨亦事之可異者已聞甲本鄉間人傭於省內某庵年方三旬與毛家園一嫗相識嫗已五十有三矣雞皮鶴髪尙難語於羅剎變相甲乃不啻視爲温柔鄉綢繆備至嫗特利其貲用傾心相向甲遂迷惑不自主幾於形影難離庵主見其曠工疑而詳察讅得其行逕屢戒不悛因辭之自此甲旣無事亦一無所入而嫗所愛則又在彼不在此故相處未幾嫗卽大生厭惡時相詬誶頓改前番光景久之甲仍無去意始明下逐客之令以爲桃源景好豈任錢罄郎久住者甲斯時不得已而出然自念從前情厚猶兾新舊如一或可時續墜歡故雖去而未遠行間仍一往探視情縱落寞而不以爲怨也乃新有縫匠某乙者年與甲若亦蹈此窠臼與嫗情形一如甲而手藝所入倍於傭嫗喜可知未免追悔曩日煞是便宜而中未之知也一日又施施從外來詎嫗便出語挫辱盖欲絕其跡焉時乙亦在塲早悉前事亦助嫗譏嘲甲遇此敗興知得新棄舊勢已永絕無復後望不禁忿火中燒計惟一命相拚於正月十九日遂挾利刃以往見乙便斫乙隨奪刀反刺時嫗已驚走鄰人趕近相救則甲乙皆已倒地血肉淋漓就視之乙息僅存而甲已氣絕矣於是地保以事關人命立報諸官該處屬南邑管轄賀明府親至相騐飭保將乙赶緊醫治俟痊再訊嫗則登卽帶案惟乙亦傷及要害未審能否得愈云語曰姦帶殺不益信歟 
[水陸並操]  
　　昨有友人自虞山來滬述及淞北營葉協戎邇來在該處湖濱每日淸晨操練舢板砲船午後赴校塲操練陸師號令嚴明軍容荼火盖因左侯相將按臨大閱是以益勤操演耳 
[織布局近聞]  
　　傳得機器織布局股分已齊其先收五成之欵係公議存於錢庄十餘家候機器到有定期續收後五成曾聘梁君子碩前往外國機器廠察看情形備悉底藴其工師丹科來緘云所攺之機以華花試織之布較前樣尤爲細結想有心世道者聞之不論有股無股當同深欣慰也 
 
 

Page 3

 
 
[本埠官報]  
　　江蘇糧儲道憲王觀察由蘇抵滬後與上海縣莫邑尊同赴金陵前經列報兹悉王觀察先回滬瀆而莫邑尊亦於前日返署矣 
[沙船戶禀批]  
　　本屆江浙漕糧海運除輪船應裝外各沙船受兌之　後紛紛遞呈道轅請照上兩屇成案核減捕盜捐三成前因未奉批示故各船戶停泊浦江江海關亦未看艙今劉觀察已爲核批幷於初二日會同糧儲道王觀察循例祭海　於初十日放洋所有牌示附錄左方據禀承運本屇漕糧各船仍奉扣每石運脚三分請照上兩屆成案减捕盜捐三成等情查現在捕盜局新造捕盜輪船經費不敷專藉捐欵接濟本屆運漕各船應卽照章報捐毋庸援案求减仰捕盜局轉飭遵照可也違式併飭二月初三日 
[書院甄別]  
　　滬城敬業書院業經關道憲劉觀察牌示定於二月十二日甄別在該院扃門課試示於黎明齊集未刻交卷云 
[請立公所]  
　　本埠租界中自東洋車通行以來工部局定有章程行必左去右來以免碰撞夜行須㸃燈車須堅固車夫不得衣服過敝及頭髪太長如違章者被巡捕查知立將捐照掣下註銷嗣陳太守深知車夫覔利之難商諸領事官諭知巡捕頭凡東洋車爲違章情事可將車照扣留七日期滿給還窮民沾惠感激可知乃今捕房查得禁令寛後車輛破壞者衣服藍縷而髪長者日見其多捕頭隨知照各車戶嗣後如再違章拘至捕房記明車之號數初違者扣照若干日繼違者增扣若干日如違三次則立將捐照註銷各車戶卽聯名遞稟捕房情願議立公所自行整頓按車抽厘若干爲置辦衣服修理車輛費設有違者自行送請科罰等語平捕頭謂苟自能振頓不致違章亦所深望卽着妥定善章云俟有續聞再行錄列 
[同訴行兇]  
　　王東江投英界會審公堂控稱係茶館堂倌昨有茶客王生昌以我手持之銅吊碰痛伊手卽行辱罵答以事出無心伊便逞兇毆我故爲訴捕伊又敲碎茶盌自行劃破其面云王生昌供伊持銅吊碰痛我右手與論伊將茶盌擲來致傷我頭顱云陳太守謂起衅之由甚屬細微今王生昌旣已受傷可免究理一併斥釋 
[竊案類誌]  
　　英界會審公堂據林國英控稱友人顧其發借住我處被竊去洋蚨三十元珠圈一付玉器三件報由捕房緝獲顧其發搜出玉器及洋十二元幷押票一紙押本洋六元吊閱果係原贓珠圈一付今蒙捕房將顧送案請辦給領包探康阿順禀緝獲顧其發據稱銀洋確有三十元用去十八元至典押珠圈之洋伊已置絨衫褲等件今一併起案云顧其發俯首無詞陳太守判將顧管押三月起案之銀洋珠圈衣服交林領去又據韋明紀控稱時失鐵板現在楊阿桂邵春福二家認出原贓鐵板十餘塊報捕起贓幷由捕帶楊邵二人送案請究楊邵同供此鐵板係由同業人劉長發售來並不知爲竊贓陳太守飭捕將楊邵二人及鐵板帶回捕房俟傳到劉長發再行訊究 
[控辭難信]  
　　昨日翁太守臨法捕房時據婦人施楊氏控稱在小東門外開烟館店中無夥祗我夫婦兩人昨晨七㸃鐘時我尙未起有董裕卿來店吸烟丈夫因夜間燒烟未睡故亦假寐詎董趁我睡熟將我耳上銀環一雙竊去以彼手甚冷當時驚醒卽鳴捕拘伊送案請辦太守訉據董裕卿供在小東門內硝皮作生理因有胃氣痛之病早上至彼店吸烟本非過癮故趕忙吸畢卽喚醒店主將烟鎗交代又見其榻下有錢二三千文屬店主留心銀環所值幾何我卽欲行竊何不取錢或煙鎗而費工夫竊此微物乎翁太守詰施楊氏榻下果有二三千文否答稱確有太守謂然則其中另有別情責自行理處董交保令店主于今日投案候訊 
[禁油末議]  
　　近見禁用火油㸃燈一示具見劉道憲痌㾯在抱莫名欽佩竊以小民無知率皆貪利忘害其能奉令承教者千中難得一二回憶前署海防吳司馬亦曾出示諄諄勸誡無如民間溺於利便竟視憲諭爲虛文毫無悔悞卒至疉遭大禍猶難悛改卽如余一家而論叔姪兄弟三十餘人惟余一人深以爲慮而不肯甲反貽大衆譏誚一家如此一邑可知推而至於一府一省一國俱可知矣自來法寛則同玩法嚴則民畏可否通飭地方官責成各段巡防局及地保等逐戶傳諭此次道憲疉痛民災不忍坐視故不憚舌敝唇焦再三勸誡但志在必行限三日內一律禁用火油㸃燈如逾限仍敢用火油㸃燈者查察的確許爾軍民人等擊碎勿論西人聽其領事官勸誡中人不必干預均不准藉端詐擾一面出示曉諭查民間樂㸃火油原爲愛惜錢財起見今碎其燈一盞至少亦須洋數角因愛財而反破財誰復甘蹈覆轍此令一出不禁而俱絕矣否則雖日日示禁適以等諸空言奚濟於事哉蠡測小見敬以質諸當道 
[  西冷如不及齋主人呈稿]  
　　題柳夫人道裝小像爲江建霞作昔僧覺阿曾題此像有黃絁若向空門老勝作尙書傳裏人之句微有貶意然美人例爲人憐好事文人每多曲恕雖悞適虞山而觀其志節勝馬阮多矣客窓排悶因反覺阿意作長歌一章呈請諸家敲正○驂鸞人去瑤華冷綽約雲鬟留倩影換得麻姑仙女妝瑤摟舊夢芳蘭警夢警芳蘭境不同至今韵事艷河東斷紈猶剩眉娘貌遺粉重摹小玉容教坊淪謫隨歌舞幾輩烟花視塵土香國詩篇第一才美人名字無雙譜南朝誰與鬪嬋娟環佩珊珊骨欲仙當代諛詞新品第前生慧業大羅天隄邊豈是尋常柳除非才子能消受肯學楊枝易定情還嗤桃葉輕求偶屢將瓊瑟感湘靈若箇能垂眼獨靑生恐王郎多薄倖何妨秦女尙飄零羊車玉隊相徵逐衒餌投竿皆意屬杜唱宏農得寳歌誰修石尉藏嬌福虞山詩叟貌丰昌大雅扶輪壇坫張山斗聲名長樂老文章意氣蔡中郎載酒尋芳行樂去東風偶到儂家住枇杷花下一枝春荳䓻梢頭三月暮彩鸞稱意遇文簫知己琴心歴亂挑百琲珍珠藏碧玉二分明月嫁紅綃紅綃二人瓜年小鬒髪修容美且好柳葉倫理描時樣眉蘭窓競寫新詩𦼫手𤩹濤箋共唱酧等閒歡笑亦温柔絳雲樓悄花添媚紅豆莊深草解憂霓裳韋帔新裝束絕世丰神看不足香頰微渦脂暈紅春山淡蹙眉痕緑情悰眷戀妙無涯如此風流信可嘉今日因緣黏柳絮舊時門巷住桃花桃花扇底殷紅血歡場星散眞愁絕僥倖名芳護寳欄不隨卞李同摧折祇嫌夫婿覔封侯同命鴛鴦悞並頭草草韶華流水逝年年香夢落花愁晚來飛鳥游方倦變計歸山名已賤宦海原非卓女心畫樓重作關姬伴西風容易感秋深悟醒黃粱慘不禁奪骨難求丹續命斷腸空矢誓同心同心有誓含悲慟昏燈悄帳啼雌鳳碧海長迷鈿盒緣紅閨已冷刀環夢夢裏游僊何處招梧桐夜雨可憐宵縱教鍊得芳心苦玉骨能禁幾度銷生成薄命傷遭際冰蘖霜松怨誰替蝴蝶綢繆亦太癡芙蓉顦顇終非計一回惆悵一凄凉且屏鉛華學道妝凈業皈依王妙想前因悟徹杜蘭香消除窐碍淸塵障黃絁慘攺嬌模樣七寳修成玉女身九華現出維摩相可奈瓊兒涕淚新胭脂狼藉鏡奩春謻臺有累難安衆綺閣多愁孰解人解人已逝空相憶往事思量淚沾臆小院憑闌擪鳳簫晴窓寫韵研螺墨贏得相思逐恨增茫茫身世杳無憑望夫縱化山頭石不及黃泉見不能漫勞燕子憐紅粉婆催春夢於歸盡十樣蠻箋懶寫懷一圍鸞帶拌蠲忿冷析寒砧鬼語聞孤燈慘淡耿黃昏竟將秋水文鴛格化作春風杜宇魂生綃一幅留遺像霞舉仙姿軒俊爽彩筆爭傳女子名紅裙埽却塵寰想釵聲花影渺當年我幸題詩列下邊爲語江郎珍重好莫教零落變瓊烟 
[  梁溪瘦鶴詞人鄒弢稿]  
[喜遷鶯許石聲觀察見示海運敘功渥邀薦擢紀恩恭述詩塡此奉賀]  
　　頭銜榮晉喜鳳詔傳來龍光遙覲挽粟飛芻當年勞勩應得薦章交進從此于霄直上陳臬開藩轉瞬想𡖆夜最難忘主德如山同峻忠藎莫漫謂猶是盧恩未握黃金印而拜鴻慈特邀豸服已見勳名 
 
 

Page 4

 
 
丕振君效賡颺歌詠天家仁聖我因譜一闋巴詞明良相慶[  鴛湖映雪生倚聲]  
[喜遷鶯桂雲酣觀察見示歴官記恭讀一過欽佩良深塡此以誌傾慕]  
　　淸華門第本道德文章發爲經濟早歲科名壯年戰守到處合稱良吏尤喜隨車甘雨能格蒼蒼天帝侭消受此士民臥轍攀轅相繼堪記眞所謂逢吉康强好向君家筮梁案眉齊郭牀笏滿應有若斯遭際我近追陪杖履折節下交蒙契待歸也便淸風兩袖徜徉花砌 
[  鴛湖掃花仙史稿]  
　　 
[爲惜花主人題花間雙笑圖用畫舫錄句按圖爲張少卿秀卿小像]  
　　皎如白雪艷如霞却是人間姊妹花一樣緱山雙玉女曲闌低亞興偏賒○天付風流一種情桃根桃葉是三生拈將紅豆深深記兩字親卿付與卿 
[  掃花仙史映雪生集句]  
[題惜花庵主蘇臺紀游草]  
　　無限柔情筆一枝低徊唱出冶游詞吳宮不少閒花草得遇才人便繫思因緣鴻雪證如何柳色深藏五馬過吟到風懷同白傳新詩憶妓不妨多 
[  掃花仙史莘田甫草]  
　　 
[蘇省撫轅抄]  
　　二月初二日委署婁縣張東瀛謝委從九黃濤稟知盤門旱關調水關差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
調和將士時與關內外諸臣詳細咨商妥協辦理以仰副聖主安輯邊隅之至意所有微臣接印日期謹繕摺具陳伏乞皇太后皇上聖鑒再臣行經江蘇河南陜西於徐州遇雪一次西安遇雪一次地方均極安靖麥苗暢茂合併陳明謹奏軍機大臣奉旨知道了欽此臣殷兆鏞跪奏爲足疾未痊懇恩開缺調理事竊臣前因感受寒濕步履維艱蒙恩賞假兩次先後共二十日今又屇滿未能速痊伏念臣託庇鴻慈氣體素健一介庸愚歴受四朝豢養深仁隆天厚地淸夜捫心非捐糜頂踵所能上報豈敢以微疴宿疾不思勉効涓埃遽耽安逸自外生成唯是桑榆暮景𥝸侍上齋昧爽趨直隕越時虞况臣衙門職司典禮瞬逢新歲壇廟事繁若再冒昧續假殊懷曠職之慚若竟勉强從公益切愆儀之懼藥石頻投筋骸尙滯合無籲懇天恩俯准開缺回籍調理俾龍鍾得遂夫餘年實鰲戴難酬於結世所有微臣懇請開缺下忱伏乞皇太后皇上聖鑒謹奏奉旨已錄順天府片再西城資善堂煖廠收養貧民光緒四年十二月十六日臣衙門奏奉上諭嗣後每年如有應需接濟之處着順天屇時酌度情形奏明請旨等因欽此欽遵本年十月開廠應需粥米三百石業經於八月二十四日奏蒙恩准賞給在案兹據資善堂紳士翰林院編修朱百遂聯名呈稱該堂自十月開廠以來收養貧民一千二百餘名較上年人數無減照章每日放粥二次計人授食米將告罄際此歲暮嚴寒固未便停止且來春靑黃不接之時亦須酌量接濟懇請具奏等情前來臣等查資善堂設立煖廠收養貧民人數日衆情殷待哺勢不能不籌撫恤現時米將用竣合無仰懇聖恩俯賜加賞粟米三百石以資接濟而廣皇仁是否有當謹附片具奏請旨奉旨已錄劉長佑片再雲南昭通鎭總兵麟志因查詢事件調省所遺鎭篆查有記名總兵准補楚雄協副將鄧日勝厚重沈毅堪委前往署理除分檄飭遵外謹附片陳明伏乞聖鑒謹奏軍機大臣奉旨知道了欽此奴才恩福跪奏爲官兵擒獲積年巨寇訊明正法講將出力營弁擇尤懇恩獎勵以昭激勸恭摺仰祈聖鑒事竊查同治十三年十一月間賊首李邦興紏衆欲搶大凌河當鋪經錦州佐領興福等督兵迎擊行至石山站義興店住宿賊首李邦興劉萬洪帶領夥賊七八十名突然赶到困住官兵互相攻擊將店門市房縱火燒燬槍斃馬賊一名槍傷李邦興並夥賊十餘名均被用馬駝去賊卽東竄查㸃我兵陣亡三名受傷三名報經前任將軍都興阿等以帶隊營總禦敵失機專摺奏叅請旨將候補恊領錦州佐領興福拉蘭驍騎校富仲布二員卽行革職並將興福發往軍台効力贖罪仍督飭官兵將此股匪徒悉數拿獲懲辦接奉諭旨分飭嚴拿務獲在案光緒七年閏七月二十九日廣寍縣屬雙台子北琉璃河地方有步賊七人用洋槍放傷鑣夫搶去車上銀兩等物一案稟經奴才札據隣近駐紫　軍右營馬隊都司喬幹臣等泒兵購緑勒緝旋獲夥犯傳春揚卽傳秧子一名並起出原贓寳銀交發審處訊辦究出搶刼鑣車之案同夥七人係李邦興爲首伊與李邦興於同治十三年冬間曾在石山站與官兵接仗燒燬店房打傷官兵屬實先將該犯按例正法梟示復飛飭該營兵等務將首夥各犯悉獲究報兹據設法購線分投跴緝會同縣役旗兵江東石頭城子緝獲夥犯曹永得卽曹腿子連起獲原贓寳銀一併送廳訊辦前來當飭發審處提訊據李邦興卽平西李二供稱伊係永平府灤州民年四十七歲自幼來奉夥同在逃之楊奇士等三　十餘人在田莊台一　帶地方騎馬搶刼不記次數同治十三年十一月間伊與劉萬洪楊奇士等結夥六十餘人欲搶大凌河當鋪聞官兵在錦州縣石山站義與店內伊等前往困住官兵互相攻擊拒殺官兵三名並打傷數名當被官兵槍斃同夥一名伊亦受有槍傷往東奔逃後聞捕拿緊急伊卽散夥回籍將傷養好在關外迭次搶刦往為不定本年閏七月間伊由原籍來至田莊台地方與從前同夥認識之傳春揚卽傳秧子會遇探知有鑣車拉運銀兩從彼經過伊起意搶奪邀允傳春揚並現獲之曹永得卽曹腿子竇明山　張善　洛嘎子打頭同夥七人分持洋鎗鳥鎗等械於二十九日午後偕至廣寍縣界琉璃河地方見有鑣車八輛伊等上前開放鳥槍放傷鑣車夫二人卽在車上搶得銀兩分卸騾馬駝騎逃逸伊分得寶銀八錠將七錠寄存錦縣店內一錠換錢携回原籍躲避至十月十二在昌黎縣地面被官兵訪獲解至錦縣起出贓銀解省審辦等語質之曹永得卽曹腿子供與該犯脗合當卽正法將李邦興等首級傳送犯事各地方懸杆示衆以昭烱戒並據訪明夥犯竇明山已被船戶許萬福等中途謀害屬實奴才覆查李邦興本係大股馬賊著名匪首前因拒殺官兵奉旨飭拿乃出沒無常乘機搶刼漏網多年未能就獲兹復糾夥搶奪鑣車銀兩用鳥槍放傷鑣夫幸被官兵擒獲訊明正法實爲地方除一大害該官兵等設法購線跟蹤追捕往返數千里不辭勞苦不避艱險核其勞績與尋常獲盜不同實屬異常出力自應擇尤保獎合無仰懇天恩俯准將花翎遊擊銜儘先都司喬幹臣免補都司以游擊儘先補用六品藍翎儘先千總楊建春免補千總以守備儘先補用佐領銜儘先防禦驍騎校春　免補驍騎校以防禦儘先補用並賞戴藍翎六品頂戴儘先經制外委史德潤以把總儘先補用並賞戴藍翎六品頂戴儘先把總張連發六品頂戴外委楊福榮均請賞戴藍翎以昭激勸除將出力稍次各員飭營務處存記另行核獎並仍嚴緝餘犯務獲究報外所有官兵擒獲積年巨宼請將出力員弁擇尤獎勵緣由理合恭摺具奏伏乞皇太后皇上聖鑒再廣寍縣琉璃河鑣車被搶一案現已獲犯過半兼獲盜首旗民地方各官應請免其議處合併聲明謹奏軍機大臣奉旨喬幹臣等均着照所請獎勵該部知道欽此陜西巡撫臣馮譽驥跪奏爲祈雨靈應懇恩頒發匾額以答神庥而順輿情恭摺抑祈聖鑒事竊查鳳翔府屬郿縣境內有太白山一名惇物山卽禹貢所云修南惇物是也高二百九十里山頂建廟供奉太白神像三尊歴代久著靈異至乾隆五年始行奏請列入陜西祀典嗣於三十九年經前撫臣畢沅以有禱輒應奏蒙賞加封號昭靈普潤太白山之神四十三年復經畢沅以禱雨有騐奏蒙恩頒御書金精靈澤四字匾額曁御製詩一章敬謹懸挂遵守在案嗣後郿邑及附近鄰縣凡有祈禱屢著靈奇本年入伏後郿縣遇旱兼旬禾苗將槁民心惶懼望澤孔殷經該署知縣會同敎官典史於閏七月初六日率領紳民親詣山頂太白神前䖍求雨澤甫經下山半途卽得雷雨迨至回城甘霖大沛逾兩畫夜四境同霑秋勃禾興西成獲慶嗣連番灑潤二　播種及時羣情實深寅感據該縣紳民合詞恭懇禀請頒發匾額等情據該縣府詳經　思王思沂核明具詳請奏前來臣查各　廟祀正神實能禦災捍患有功德　民者歴經各省督撫臣奏蒙兪允頒給匾額欽遵有案伏查陜省地居西土太白山上應金星鎭於酉位故太白靈祇實爲陜省福神不但郿縣及近地方受　庇蔭卽省垣設壇祈雨歴經委員䖍赴太白神廟前靈池取水無不有感斯通靈應如響本年八伏後郿縣秋禾亢旱經該縣詣山禱雨甘樹立臻幸獲有秋接濟民食洵屬禦災提患功德及民合無仰懇天恩頒發匾額一方由臣祇領轉發該縣敬謹㱳製懸掛山頂昭靈普潤太白山神廟內以答神庥而順輿情理合恭摺具陳伏乞皇太后皇上聖鑒訓示謹奏奉旨已錄 
 
