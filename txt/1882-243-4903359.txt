# 1882 - 243 - 4903359

 

Page 1

 
 
[招延訪事人] [  申報舘主啓]  
啓者江蘇之江寍鎭江安徽之蕪湖江西之九江湖南之長沙湖北之沙巿宜昌四川之成都重慶貴州之貴陽雲南之雲南甘肅之蘭州陜西之西安山西之太原山東之濟南廣西之桂林河南之開封奉天之牛庄琿春等處本館現欲於每處各請一人採訪新聞隨時寄示俾十八省之民風土俗軼事奇文均得羅列報中以供諸君披閱果能叙述詳明郵傳迅速其修羊當從豐致送願承辦者祈卽信致本館幷望先示新聞一二則以便定奪住址姓名務須明白開示庶得修函奉覆此布 
[洋務需才說]  
近來國家特重洋務人才以爲辦理中外交涉事宜之用觀於出洋人員之保舉比軍功更爲優厚可以知朝廷之所重矣然人才未易得也出洋使臣簡放二三四品大員隨去各員則不論品級外官自道府至佐貳京官較外官爲少亦有以翰林部屬充之者其在外洋叅贊爲貴領事繙譯以次而降而年限滿時開列保舉則隨其本官之品級而以應升之階予之以至小者爲據佐貳等官越三五年而超擢道府者有之以辦理洋務之職任言之官太小不足取重於外邦是以道府同通州縣始克勝任今各國駐中國使臣已有五七年隨員皆膺異賞道府等官不少矣然則今日洋務人才可不謂之極盛乎哉然而猶見其無人也出洋者如是則凡未嘗出洋而自捐道府等官與夫由雜職歴保之員在各省通商入埠爲南北洋大臣所委任管理一切仿學西法事宜者更不及出洋諸員之才幹矣夫人孰無才才各有造此二等人員以視幼習儒業食古不化之人及候補年久熟習應酬充當例行差使趨承奔走沾染官塲習氣者固已爲識時之俊傑然使中外實有交涉之事而濟濟人才之內又不知誰何能當其任也試觀今日高麗之亂事由日本禍及日本撥兵泒餉日本師出有名且日人性情輒喜夸張今日之事其臣若民皆曰我師堂堂之陣正正之旗卽滅此而朝食不難中國以藩屬之故不能不爲靖亂之策而日人橫阻其間旣不能辭之以獨任又不宜聽之以胡爲頓覺義正詞嚴之舉有不能退遂之情而理直氣壯之師處不自後先之勢船兵八九艘將士數千人業已安渡而東而統師者轉覺不能自主至於亟請李傅相出山而後其事始有準繩嗚呼豈非無人材也哉夫李傅相以母憂解任朝廷以時事多艱而不允其終制之請令持服百日後卽行就道原以主持洋務爲其熟手故直督可以勿署而北洋必不可辭也今甫及白日而遽有高麗之事朝廷促之宜也第思高事雖關中日大局而論目前之勢尙不必傅相親身東渡始能就緒馬眉叔丁雨亭二人爲高美立約一再全其國都與其政府大臣交接情形自是熟悉在洋務諸員中夫固克當其任無非兵數太多事情重大二人不敢自信耳若更於各員中選派數人往爲勷辦未始不足以濟事此則張制軍之能操其權者也傅相日常委任之員今亦猶是卽天津所練之軍船砲水雷何者可用亦皆顯著其效分撥調派奚必傅相而後可行也乃不特馬丁二君自知不能獨任而張制軍且自疑非洋務之才豈不難哉顧吾以爲傅相卽使出山而屈指洋務諸員誰則眞能辦理洋務者葢今之所謂洋務非他一則能通外國語言文字一則能知泰西通商情形而二者又多各得一長者也試思今日靖亂高麗以此二者施之可乎不可乎夫此二事之長若平時中外輯睦諸國往來用以通彼此之性情考萬國之法律使無偏頗紛歧之致可也又如學西人之理財或則可任製造之事或則可理開採之務而其要又在家有鉅萬之財身膺顯貴之秩然以此爲洋務之一端則可而卽以爲洋務之全才則甚不然也顧目前之人才尙不離此二事也人必讀書而通古今處世而多閱歴又必忠義之氣根於性生聰明之資由於天授卽不斤斤以洋務著名而視彼自命能辦洋務諸人已在其涵蓋之內然後能以信義孚異域而朝廷之體統自尊以目前定將來而中外之邦交永固若此者求諸通語言文字識通商情形之列吾誠不知其有誰何也竊恐傅相雖負知人之望而時勢所格亦正末如之何也矣 
[本館自已接到電音]  
　　本舘於昨日接到在津友人專發電音到本報內有七月二十日上諭一道敬謹譯登○七月二十日奉上諭溥廉等奏庫存祭品虧短並自請從重治罪一摺本年五月間裕陵純惠皇貴妃園寢甫經被竊乃本月查點祭品又復短少一十餘件之多該管大臣等所司何事實屬咎無可辭溥廉榮毓桂昻着交各該衙門嚴加議處其掌守人員及値班官兵着查明分別叅辦並着順天府五城直總督各飭所屬將兩次賊犯一併勒限緝拿務獲嚴行懲辦欽此 
[德員拘禁]  
　　德國兵官將海口防守章程告知俄國現由德廷查明以該兵官輸情他國卽定罪將其囚禁六年並罰做苦工云 
[彚譯東報]  
　　頃接七月十九日西海新報云日本政府已發電音至英國有託購軍艦之事○馬關經對州通至朝鮮釜山海底之電線已向英國定購其價計七十四萬圓○冲繩縣卽舊時琉球國於一月前百姓曾與地方官　事後經彈壓平靜刻下該縣請大坂府警察添泒巡查六十名撥往差遣聞係與朝鮮齟齬故有是請○大坂府下各銀行恐與朝鮮有開戰之事會議應助軍費報効全額以伸敵愾同仇之意○陸軍省派來長崎之陸軍叅謀本部官某氏設立海防分局○社寮輪船由博多地方載來白米五百石於十三日到馬關後卽運人夫二百名又堀井人夫二十名於十四日鼓輪向仁川前進云○大院君於十年前秉執朝綱曾立石碑於國內至今尙存其文曰洋夷侵犯非和則戰主和者賣國之賊戒我萬年子孫云云卽此觀之其膠守成見蓋已久矣○外務省於十八十九兩日異常緊急泒定奏任官値宿署中專施軍情電報之事○迅鯨艦於初九日由橫浜到馬關內閣書記官井上毅君已奉日廷之命坐該艦至馬關駐紥充朝鮮事務局長以上皆從東報譯出中有關係日高交際者亟錄之以供衆覽庶亦如景星慶雲先覩爲快云 
[兵艦赴高]  
　　高麗內亂中朝派招商局輪船載兵前去已列前報刻下招商局船業經返棹而他兵船之陸續 
 
 

Page 2

 
 
駛往者殊屬不少督辦軍務者爲吳軍門長慶而丁軍門汝昌副之馬觀察建忠亦在戎幄贊畫機宜竊思吳丁二帥老成持重馬觀察尤熟悉洋務不肯遽開兵端當俟合肥相國節鉞遄臨庶可面禀方略指授戎機或以玉帛或以干戈屆時當可一决也高麗山水甚惡中國兵之到彼者搴裳涉水行止維艱蓋輪舟停泊之區離岸約六里而此六里中有兩里水深及膝有四里水亦沒脛水底盡係細砂碎石牡蠣壳旣乏乘輿之濟難免足趾之穿然舍此一路別無坦途不得不冐險而行也 
[派將領槍]  
　　法國有事越南其兼幷情形迭經列報越南係我朝屬國勢不能袖手旁觀聞該國遣使向兩粵制府痛哭請師是以粵中大帥特派副將鄧君祖珽至天津領後膛毛士鎗數千桿該槍便捷絶倫天津練軍所謂洋槍隊及護衛等營日夕操練卽係此槍鄧君於十七日將槍械領就由軍械所裝箱每箱計重一百二十斤共計一千數百箱裝海晏輪船於十八日開行來滬然後運至粵中或謂所領之槍係粵督防堵邊陲自固吾圉非以助越南也此二說未知孰是闕疑焉可也 
[電線忽斷]  
　　由香港至厦門與由上海至東洋長崎兩處電線不知何故均經中斷以致緊要信息不能傳遞該公司現已赶緊設法修整將厦門至香港之線業經修好幷聞撈起時其斷處有斧鑿痕盖係被人斫壞也 
[西人落水]  
　　太古洋行之百來航輪船來自外洋在公和祥碼頭停泊前日晚有該船之管事西人從岸回船於碼頭邊爲物所絆失足落水船上人聞聲咸出查看卽放小舟徧撈無着直至昨日午前屍方獲得身上尙帶有銀物均未失落按該碼頭上落之時往往有失足落水之患多因夜色糢糊看難淸楚則何不多張燈火俾免意外之虞耶 
[公司船開行改期]  
　　英公司船本於禮拜五收信禮拜六開行現悉從此禮拜起攺於禮拜六收信禮拜日開行云 
[滬城氣候]  
　　滬城六月間陰雨連旬浦潮迅漲嫩凉一味恍似新秋不啻於熱閙場中現出淸凉世界避暑有臺可以不築矣入秋以來乍凉乍熱而前昨兩日陡覺炎熱異常轉似三伏天氣寒暑表已升至八十九度酷吏重逢故人竟去媫妤團扇或不因秋捐棄耶 
[美員兼署]  
　　本埠美譒譯哲君聞美廷將升爲副領事及正領事德君回國等因已列前報茲悉美副領事缺本無人補授是以正副領事及譒譯官三缺皆哲君兼理足見才能超軼泛應有餘也 
[衙署興工]  
　　英界會審衙門在久樂戲園右傍另行購地起造以備遷移等因曾列前報兹悉現已購料興工其規模較爲寬大高棄屋計三進開工後諭令各匠赶緊造作務在冬間竣工由捕房派華捕一名照料一切云 
[港內浮屍]  
　　新閘厘卡門前之港內於前日午後不知何處氽來男屍一具年約三十餘歲身穿白洋布小衫褲藍竹布長衫京式白短襪紥以雪靑絲帶京式元縀切壽字雙梁鞋身肥而矮己將腐爛諒落水非一日矣當由卡員飭地保報知附近之施粥廠備棺成殮由保安堂發壇標記召認云 
[沉船出水]  
　　虹口大橋下沈沒之石子船雇網船撈取石子各情俱已列報兹悉該船於昨日下午已用繩吊起船身尙無大損也 
[漆匠受傷]  
　　本埠外虹橋老街同一春茶館內因房屋新翻昨日乃雇寍波漆匠貝萬順在屋簷油漆失足墮下恰跌在茶爐傍之開水壺上不惟內外跌傷兩足又被燙壞卽送同仁醫館調治諒無大碍也 
[血濺羅衣]  
　　蘇婦倪曹氏在西人處爲乳娘前日帶領西孩在馬路行走任意游觀致足樂也忽後來一人以小洋刀劃婦之背鮮血迸流楚楚衣裳忽變爲猩猩顏色旋爲巡街捕所見卽將持刀之人拘入法捕房管押昨解公堂請訊倪供前在某姓帮工與伊相識但不知何故行兇問持刀者何人則爲姚阿釆供在義太絲棧爲轎夫前與婦曾作野鴛鴦其餘私語尙多不及備載揣其意有似吃醋者翁太守得供之下不禁大怒着重責二百板以儆凶頑倪曹氏則嚴斥而去 
[姦案詳述]  
　　昨報列殺姦自首一案茲悉兪增元之妻非兪李氏實係兪陸氏年三十一歲名愛金范邑尊當日騐屍回署循例排堂飭將兪增元管押候訊邑尊旋往金陵禀見左侯相俟返滬後再行覆訊此案申詳上憲候示發落幷聞徐春生係本邑人年四十二歲向在果育堂充當司事與該氏相識已久今忽慘殺殊出意外云 
[緝案續聞]  
　　前報列緝獲綢箱一案當經法公堂斷將郁吳氏管押俟傳集人証幷吊到原贓再行核辦昨日經法包探傅同廿三圖地保孫錦廷幷張阿福王禎祥倪吳氏等解案幷吊得原贓皮箱一隻惟物件不免缺少故先將起到之件檢點係茶靑寍綢袍料等共七件餘物業已不見經郁吳氏供認家中尙有素綢等三件元縐白絹等十三件爲陶桂賢潘慶和二人所取太守查陶潘二人住十六圖故着於下期提案追繳王禎祥供在南巿充當船埠頭四月內有人來托查箱偶因疏忽未問住址在後訪得倪吳氏撈獲箱子之事故囑張阿福至浦東訪問在後出物數件與阿福去當洋十一元分用此係糊塗餘均不知太守再三開導謂此事並非竊贓可比汝等從直供出尙可從寬隨飭將郁吳氏仍爲管押張阿福王禎祥倪吳氏均交保俟傳齊人証再行核訊 
[竊賊破獲]  
　　虹口大橋北堍現値葢造洋房水木作及鋸匠小工等不下百餘人而作場中屢次失物係有一賊混入在內飮食皆與匠俱人不能辨該賊又同各匠吃飯被一黠者識破乃與衆匠共詰之賊詞窮莫對被衆執住交巡捕解入捕房諒送公堂懲辦矣 
[英界公堂瑣案]  
　　蘇婦范顧氏至英公堂訴稱住小瑯環里因夫死孀守洗衣餬口有鄭心橋欲佔爲妻因我不允詎伊竟生惡念於前　　　　　　　　 
夜突來手持一盌拍我頭上而去盌中貯有藥水從頭淋下右半身立卽起泡腐爛訴之捕房派包探拘鄭送案請騐傷究辦又有翁氏姊妹二人到堂稱亦係住在小瑯環里丈夫均業燒烟鄭則屢次闖入我房裏調戯與論持蠻况同伴甚多不堪其擾今知范顧氏遭伊荼毒故亦投案稟訴鄭則俯首無詞包探陳阿九禀范顧氏實係賣娼者鄭則在工部局灑沿路滅穢之藥水小工其同伴皆少年好事常至小瑯環里各妓家纒擾諸妓誠受累不堪今因鄭欲强佔范顧氏不遂伊竟將藥水加放綠礬連盌覆在該氏頭上藥水淋下以致半身俱爛及拘鄭時則稱該氏得罪於彼之故陳太守騐得范顧氏所遭藥水之傷目不忍覩鄭心橋可惡已極押候過堂笞責百板着罰養傷洋十元再行管押二月着該氏投仁濟醫院醫傷其養傷罰洋俟鄭繳到給領○華捕禀稱鄭顧二孩年均十歲左右昨深夜在大馬路於已滅之自來火燈持火扒上去點以致自來火燈弄壞因拘到捕房二孩之母均亦隨到求恕捕頭着令投案乞恩該孩鄭阿四顧春生均涕淚而已二母同供兒子頑劣肇禍原有不合惟求恩憐年幼無知格外寛恕陳太守喝將鄭顧二孩各責戒尺五下均交母領回管束二母皆叩謝領孩而去○江北人江夏川訴稱推小車餬口因此年約十五六歲之本邑人朱保生在我門前啼哭盤問之據稱旣無父母又無親戚莫可依靠故憐而留養之詎伊就竊我布棉馬褂及褲出外及尋見則云將衣典押錢一千二百文與句容人李長林爲伴錢已用盡押票亦在李處同伊尋李向索押票不認爲此一併交捕送請究追朱供與同李 
 
 

Page 3

 
 
供與朱並未認識係被平空妄指陳太守謂朱保生因無依蒙江憐養而反竊衣情殊可惡飭與李一併押候過堂訊追云○何阿慶訴稱有棉被二條交客寓夥陸阿炳寄存今向取而陸云被已被沈中谷竊去問諸沈則不認行竊爲此交捕送案請追陸供與何同沈則仍不承認陳太守謂何阿慶將棉被寄交陸阿炳陸已認明至陸指被沈中谷行竊無憑應不准理何之棉被着陸賠償一併斥退○華捕禀稱昨深夜有粵音男女許多大聲喧譁故一併拘案請罰梁氏鄭氏同供在路有人圖搶我頭戴之首飾呼捉未獲周阿二譚阿德羅阿蘇等同供亦在路中見同鄉之梁氏等呼捉賊人帮捉未獲以致喧嘩陳太守得供之下謂據情殊不可解然旣據梁氏等稱有人圖攫飾物未失毫無實在情形姑置勿論惟周譚羅三人所云帮捉未獲何致喧嘩着各罰四開洋一個撥充醫院經費案結 
[法界公堂瑣案]  
　　法界工部局垃圾小工頭邵陶陶至公堂聲稱雇用小工每名按月貼飯資洋兩元近因米價昻貴故告知洋東欲每名每日加錢五文在洋東已允而尙未加定詎有念九念八念七十等四號小工聞之甚爲不願竟與我爭論惟愈九號卽爲首喝令念八等號小工將我毆打情急避匿樓上後爲姊氏與廚司等勸散在後伊等尙欲尋衅致告知洋東鳴捕將伊等獲住茲蒙解訊求請究辦翁太守得供後賈之念九號小工袁阿華念八號爲魏阿狗念七號爲薛和尙十號爲朱阿順均稱不敢多事當時爭論則有之並未用武隨據捕頭禀稱小工等與邵尋衅事係屬實請爲懲究太守以小工係頭目雇用之人䏣敢與之爲難深爲可惡斷將爲首之念九號袁阿華念八號魏阿狗各笞一百板荷校半月示衆帮同肇事之念七號薛和尙十號朱阿順各笞一百板管押五日以儆原告叩謝而退○本埠福建號義德協于上年九月向洋商順全隆洋行至外國定購鐵條九十八墩計銀三千餘兩當付定銀七十五兩係童晉齋爲中見惟鐵條何時到埠則未曾限定因約該貨到埠後限一月出淸在後義德協已經收歇而順全隆之鐵條於前月抵埠義德協以該行貨物到得太遲且店巳收歇故不願出貨欲該行退還定銀該行以定購之貨不可退還以致兩相齟齬昨日互控于公堂義德恊遣夥林大三聲訴前因順全隆洋人將簿據呈閱中見童某亦投案候質供稱已在外與之調停因來貨水漬有四分之二照巿價須吃虧銀三百餘兩翁太守核算似九折光景隨卽轉諭洋人該洋人則稱定貨時言定有無水漬當爲盡行照購並無他說况當時三面眼同簽字且現在貨已抵埠一月着爲迅速出貨太守隨問現在巿價若何林某稱價尙不甚相懸如該行必欲出貨務須寬緩一月限期銀貨陸續兩交方可照數售完太守商之于繙譯再予以二十日之限並着的保保去如限滿貨不出清惟保人自問林某遵斷而去擔保者爲德錩洋貨號云 
[皖賑更正]  
　　皖省水災分上游下游如安慶等屬係蛟水爲患情形極重濳山更甚乃五月初間之事裕中丞專派劉文構觀察及沈雲閣馬松圃彭受臣三太守辦理又得嚴佑之明經協助此上游之災也如廬和太平各屬係江湖並漲冲破堤壩沿江沿湖民圩盡成澤國情形極重無爲更甚乃六月十八九日之事直大憲專派周裁五觀察偕同在直辦賑諸君携欵協助裕中丞加札委泒周觀察會同張孫兩道台辦理此下游之災也現由楊殿臣袁敬孫葉梨軒梁資卿鄧錫蕃諸君分投查戶賑恤先設當牛局秋後接辦平糶修築江壩圩堤需款數十萬雖經裕中丞曁直隸大憲竭力籌撥蘇揚滬諸善士統捐分解已共得二三萬金不敷尙鉅需款孔殷弟日前悞會友人之言將皖省上游下游兩災認爲一事錄登申報特此更正愚弟潘錫春頓首 
　　　接錄上海福州寗波收解賑捐第四次淸單　 
○金紫英鄭茂光合八員三角四分黃鵠山樵蕪梧子二戶各八員居易氏泰昌同仁西瓜資程燮卿勸衆姓節西瓜潤秀書　搖彩會四戶各七員古吳無名氏皖南勉力子合七員老公和參號敬記求母長榮廬陳並願諸事遂利采文誠濟局衆苦命人休寗燕詒堂程盛記武水病人雲霞內史求夫病痊恆益老相記綢庄同人十戶各六員康得蘭羡壯山人殷恆懐禮善堂黃願保平安人朶雲仙舘樂德氏求病愈氏安定氏祈室人病不復發恆馥居固窮子九桐堂隱名氏李維錕月圓人壽室復升號省西瓜資孔浦生吉康裕豐源通安泰乾裕郭隱記通榆恆祥恆德晟豐寳康豐和祥順洪孚允泰宏泰盈吉精一通泰晉豐四維堂程松韻求平安氏謝養德堂陳益昌興瑞順益隱名氏陶晉恆乾大怡和允和震泰買駿兀求舍親病愈吳氏全豐節瓜費啓順節瓜費平陽氏求病痊榮記爲室疾了願共五十五戶各五買朱氏無名氏陳休邑頴川氏愼餘减西瓜張蘭贖吳中逸史病愈還願求母康健苕溪山人無名氏求慈安聚康保安氏范雲墀冰谷生無名氏省藥費梅花書屋周際雪祥康汪邦記林姓程畦淸省辛俸共十九戶各四員蘇五七二冊王吉甫來王寳記瑞記國記錫記合四員厚誠氏慶元永鴻記頴川氏求避凶安家定心消過金陵勉力人爲求病愈隱名氏虞山徐雲亭有心綿力子許金生代耘編田氏積禾居星江聯翠居春暉堂顧席春漁書畫助賑林月英惜食生恆源同福無名氏移席資亡人嚴氏鄭增記自愧氏共廿三戶各三元無名氏兩元五角椿萱並茂齋兩元一角七分檢心齊延記不鳴氏求合家平安朗誠氏唐昭靄柣三沙君有恆氏保母延壽惠蓮居士願慈親安康綠蔭舘主願妻病痊避災晦樂善子求身子康健五夫省夏衣氏陳永康鴈門不具名柳隱山人尤姓省戯資周錦春楊氏求病痊西中和叢桂主人陳姓東山居士本固氏省西瓜同乙泰記綠行陸湧泉陳葆頤湯繼昌南陽氏無力有心人冰翠居勉力記李姚氏李陳氏三近堂蔣金山賈紹周求成嗆愈曾蘭亭書畫資無名氏省小酌樂善堂林求母病速愈不具名集腋草廬勤業書屋九如書屋祝萱康南陽氏求病愈曠遠居刧餘生無名氏共四十七戶各兩元李光謙余近　合兩元太倉勉勤同人來平康桶捐一元五角李氏求二弟永不發暗病浙樂善堂安定祖蔭堂後安氏椿記武林無力愚人安徽吳學餘省西瓜鴛湖塞士焦第使者力不足嘉興求仁氏多安堂陳馮氏聚康舒均一堂廣文氏力不從心人淸河童子省點心錢求父病痊自新氏楊遠記素如居士集腋草廬皖南窮途客蕉雨書屋蘇五七二冊王吉甫來愼修堂又廣記永記謙記開泰福利正豐正利益順恊盛大有義利德源無名氏森順共三十八戶各一元寓杭左啓祥八角香光樓主人美仁里顧舘曾生遵師命止送西瓜移助蔡緒修勞習之周雲華李萬程共六戶各五角東瀛有求必應人日本四開洋五百個換見英洋八十四元五角雲霞內史求夫病轉機金練一條換見英洋四十二元六角以上共收英洋五千五百五十七元四角一分以七二九合換見規銀四千五拾一兩三錢五分三厘○愼篤堂錢一百千文柳金奎一千文八九十一歲三童六百文以一五四合換見規銀六十五兩九錢七分四厘○三共合見規銀一萬三千五百廿三兩六錢四分八厘又收顧壽松純陽丸五千服長安珠樹堂王時疫丸二百包痧藥廿瓶臥龍丹三十瓶和興祥募各善士痧藥一千三百四十瓶如數匯解周裁五觀察嚴佑之助敎㪚放另收天涯淪落人英九月呂宋票八千六百九十九號全張俟得彩後再行登明洋數此稿未完 
[蘇省撫轅抄]  
　　七月十九日知縣華德森泉委赴上海公幹分發江蘇試用知縣金敏生指發江蘇試用知縣許之祜均浙江人改發江蘇試用巡檢方成謀河南人均稟到 
○二十日南匯縣顧奉調簾差辭知縣楊溥稟知善後局委提洋火藥差 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[避禍入禍]  
　　揚州新城東關街準提寺側多貧民茅屋其地素稱窮巷初十日初更有王姓老嫗自茶爐提水一桶而歸忽北路一人　來將嫗撞倒桶中滾水全潑嫗身登時暈絶奔者亦絆而踣巷衆卽將其人扭住旋又有數人追來見此人就獲卽陳訴大衆云此乃某公館之僕與寺後某甲婦有奸某甲雖賣魚爲業而不願當龜今夕將奸夫捉住爲婦所縱急急奔脫不意撞倒王嫗又入于　時嫗雖救甦年衰傷重命在難保於是某甲及嫗子聨名稟官以請合案懲辦云 
[積穀平糶議]  
　　十八日申報列有蘇城米價翔貴長元吳三邑尊將豐備等倉歴年陳榖諭派各米行减價平糶以䘏貧民誠爲至善之舉查蘇松太屬各邑歴年積穀約共有數十萬石本年雖亦有被災之區然不至多此項積穀尙可不用如仿照長元吳三邑將此積榖移諸江皖浙災區滅價平糶十灾民不無裨益仍將穀價給還各邑將來照數買補新穀惟現在平糶須查歴年買穀價目照至貴年分穀價有盈無絀爲準則各邑將來買補新穀亦不至有短絀蓋本年米價之貴爲歴年所未有卽現照巿價酌減平糶較諸至貴之年穀價當不致有短少也至如何運穀平糶或由善　設法運往或由災區辦灾官董雇船來運或由商販裝載如何籌議平糶價目如何給還各邑銀兩尙須由善局稟達上憲逐細籌議妥章辦理總期有益於災區無損於善邑庶爲兩得其宜積穀之設本以本邑之物備本邑之用他處被災及別項公事俱不得借動舊章固屬如是所以昔年晉豫之災蘇省積穀未經議動然現議運往災區平糶乃以穀易銀非借動可比似可變通辦理且各邑積穀自同治年間起迄今已有十餘年之久陳陳相因豈能無朽蠧之慮倘永置不動一旦逢災需用或因年久竟不堪食則貽誤實非淺鮮故此議雖因各災區目前望霓之亟亦爲諸善邑日後未雨之謀否則遏糴鄰封古有明禁撥此紅陳而傍有嗷嗷安心坐視揆諸天理人情豈得爲平譬諸有人身藏治痧之藥途遇中痧　勢將垂斃傍觀欲代償藥資向其取藥治病而藏藥者堅不肯與稱須留待後日中　自用鮮不笑其迂鄙而惡其忍心者今蘇松太各屬之積穀毋乃類是耶[  靑溪病肺培心生稿七月二十日燈下]  
[自來水電氣燈應陳寳渠太守養和堂之命率成二律]  
　　淸水涓涓四處通新成巧製羨良工源流遠運池先築冷熱雖分派自同自 
來水可分冷熱兩種書見西國家用面盆上有冷熱水各一管其法由冷水管中通旁一管經過鐵灶其水卽熱樓結七層資挹注予前在美國紐約埠客館時見七層樓上亦有自來水者機經一轉瀉玲瓏滬江今得甘泉飮萬姓應歌惠澤洪右自來水○德創電燈移海上電燈創製始於德　幾疑皓月夜常明舒光端藉機輪轉運氣都由鐵線精獨與星球爭燦爛羞偕煤火共縱橫亭亭玉焰當空照從此同欣寰宇淸　右電氣燈[  淞城孫雲崗稿]  
 
 
 

Page 10

 
 
   
 
 

Page 11

 
 
[光緒八年七月十三日京報全錄]  
宮門抄○旨一道錄前○閩督何等奏林戴氏四次京控案訊結分別議擬摺子○七月十三日吏部翰林院廂藍旗値日無引見○穆陲阿假滿請安○俊啓謝賞伊子二品頂戴恩○六額駙請假十日○大額駙請假五日○志和續假五日○壽昌續假十日○掌儀司奏十七日奉先殿親行禮節○召見軍機○○閩浙總督臣何璟署理雲貴總督福建巡撫臣岑毓英跪奏爲林戴氏四次京控一案業經查訊取結分別議擬恭摺仰祈聖鑒事竊准都察院咨光緒五年五月二十七日奉上諭都察院奏福建職婦林戴氏以伊子林文明被殺寃抑京控三次延不訊結並該氏之姪林文鸞以伊父奠國伊兄萬得均被羅織等詞赴該衙門呈訴　語此案前於同治十年奉旨交該督撫訊辦嗣於光緒二年正月三年十月迭經降旨飭催何以日久懸宕尙未奏結實屬延玩着閩浙總督福建巡撫親提人証卷宗秉公嚴　務得確懷迅速具奏着將林文鸞所控情節一併訊結毋再遲延抱告民人鄭全林龍　　均着照例解往備質欽此遵查此案先據林戴氏三次遣抱赴京控經都察院奏交查審並林應時黃連蒲洪壬厚各以被林文明霸佔焚殺等詞赴京呈由都察院咨遞回閩前督臣文煜李鶴年撫臣王凱泰丁日昌先後委查林文明被控纍纍罪惡昭著飭調原辦委員凌定國前任彰化縣王文棨回省候質臣璟履任後迭次催司訊供各執致稽定讞旋奉寄諭有人奏士豪强佔民產請飭淸查並嚴治惡黨一摺林文明雖經正法其餘黨猶存着何璟李明墀按照所奏各情查明分別從嚴辦理等因欽此欽遵經臣璟會同前撫臣李明墀將歴次查訊情形先行據實覆奏旋有翰林院編修何金壽御史孔憲毀並舉人邱敏光等赴都察院具呈各奏奉諭旨限催復　片陳明案難速結緣由懇請展限奉旨飭拿林萬得等歸案訊辦隨會委台防同知孫壽銘前署彰化縣朱幹陲等馳往會同署彰化縣王楨查明林萬得因拿獲嚴緊逃避外洋由族長林志芳等紏邀林戴氏之長孫卽林文明之胞侄陣亡提督林文察之長子兵部郞中林朝棟到案呈遞親供據稱林戴氏年老多病不能赴案伊出爲淸理已勸祖母回家遵斷息訟籲懇就台了結又稱林萬得之胞弟貢生林文鸞赴案供稱伊兄林萬得遠出外洋經商伯母林戴氏京控一案已由堂姪林朝棟遵斷息訟林萬得不敢唆使至伊前次赴京呈訴實因伊父奠國久覊囹圄痛親情切今父已病故伊願息訟籲請從寛斷結各等語查林應時京控林文明覇强其田契九十三宗及佔嫂李昭凉爲妾各節林文明原有勒買林應時田契四十宗林應時以價少不肯立契林文明竟强收管業並勒令林應時出鄉將其嫂李昭凉收佔今訊悉前情斷令林朝棟找還林應時田價洋銀一萬四千七百員其餘田契五十三宗除重開六宗另行捐賣三宗外尙有四十四宗併追還林應時管業並令李昭凉囘家完聚兩造遵斷具結送由前台灣道張夢元轉稟請將各案就台了結當以事關田土調契勘查□非地方官□辦卽經批准照行洪壬厚黃連蒲等控案訊斷已有眉目詎聞林戴氏正案待其歸併議結遂相率力纒有意取盈復致遷延數月茲據署台灣府袁聞柝等會詳將林戴氏林文鸞控案先行擬結由署臬司翁學本會同現任司道核群請奏前來臣等檢閱節次查訊案卷悉心覆核緣林文明係彰化縣武生在其胞兄已故提督林文察營中効力荐保花翎副將林文明在籍與其叔林奠國卽林天河及林萬得等恃勢橫行覇佔田產姦淫婦女稍不遂欲卽肆行焚殺被林應時等呈控多案前督臣英桂訪聞飭司委員凌定國查辦嗣前署臺灣道黎兆棠赴任復經英桂密飭會同臺灣鎭設法辦理詎林文明復於所居隘口分築砲臺出入帶隊自衛委員凌定國多方開導始行到案對質未畢卽行徑去又以匪類入山勾番拜會肆佈謡言希圖煽惑該鎭道密飭凌定國及前彰化縣王文棨相機拿辦並將專辦渠魁□從罔治之意繕發告示飭凌定國等臨時張貼禀請奏叅革拿以便從權辦理同沽九年三月十五日林文明率黨數百人携帶軍械逼駐彰化縣城外聲言進香意殊叵測該鎭道復商泒文武各員帶隊分往巡防十七日酉刻林文明率黨入城直詣縣署聲稱欲與林應時對質凌定國帶勇到縣各黨卽露刃登堂將勇首洪明戳斃並刃傷勇丁四人凌定國王文□揮勇圍拿林文明抽出鏢鎗向放揮黨拒捕勇丁亦各奮勇格鬥移時立斬悍黨四人重傷十餘人林文明受傷捆獲本擬訊供解勘因城外餘黨欲圖攻奪當將林文明正法遍張示諭適派防各軍到來餘黨竄散經該鎭道禀由前督臣英桂癸報在案林文明正法後餘黨奔報其家尙欲聚集報復勢甚洶洶其母林戴氏以長子文察陣亡曾蒙恩䘏次子已斃不欲以此取覆宗之禍力阻衆人不得滋事詎事閱年餘至同治十年九月該氏忽遣　京控光緒二年三年復遣抱赴京控催均由都察院奏交並迭奉諭旨飭催節經委查委訊前臺灣道夏獻綸查得林又明被控霸人田產姦人婦女燒人房屋戕人性命共案四十餘起傳到原告林榮貴等四十六人訊取供結抄卷送省前署撫臣吳贊誠因公渡台飭據委員胡培滋等查覆林文明被控各案內惟林應時之嫂李昭凉被佔爲妾田亦佔踞林海瑞田產房屋□覇被焚伊女林綱凉被擄逼姦羞忿自盡並殺其子林江水又洪塗之弟洪妙工人方分沈文三命被殺割去首級曁攻殺黃連蒲一家十二命等案情節最重先後傳到原告林允文等十名訊供取結吳賛誠路經彰化沿途復收黃味等呈詞十三紙訊供與委查無異臣璟與前撫臣李明墀親提研鞫凌定國與林應時等各供如繪歴次查訪林文明滋事正法名情節均與前督臣英桂原奏相符林戴氏三次京控所稱嚇詐謀□駕陷串揑各情逐層詳核語皆揑砌業經縷晰覆奏有案其四次京控呈詞大略相同無庸贅叙奉旨飭拿之林萬得等節經催拿未獲探本窮源不爲淸理田產則此案斷無了期特委同知孫壽銘□前往將林文明被控佔產各案逐一詳查秉公斷理卽□林朝棟代其祖母林戴氏赴案遵斷具結至林奠國卽林天河平日與林文明相倚肆惡　被控强佔搶擄各案情罪較重經前台灣道丁曰健及前督臣英桂先後奏叅查辦飭司留禁於光緒六年六月初七日在監病故由侯官縣騐訊詳報林奠國與　子林文鸞亦先後遣抱京控茲據林文鸞具結息訟只求從寬斷結是林文明之被殺並無寃御林奠國亦非羅□所致不待言而自明臣毓英前駐守台北督辦地方工程林朝棟在工□力不時接晤詢及此案情節並無異詞察其心地明白旣斷不致復翻伏念提督林又察歿於　事大節凛然其母林戴氏年已九十月三且牽涉人証衆多若仍照京控常例解省勘審拖累有不可言者臣等不敢稍事拘泥相應照案議結查已革副將林文明惡迹昭彰罪犯應死節經奏報有案茲據林朝棟供結如林應　控林文明勒覇田土一節由□委各員查追找價一萬四千七百元之多餘田四十四宗悉行淸還卽可爲林文明勒買强覇實　李昭凉靑年寡婦有家可依何待收養今斷令歸家卽可爲林文明强佔淫兇實據又林文明伏法時其隨從人等猶敢狡焉思逞經林戴氏諭止卽可爲林文明黨與衆多羣圖滋事實據□外被控一家三命一家十二命兇暴□著及其露刃登堂揮黨拒捕變生不測相縱卽逝不能不立時正法歴任督撫臣查訊相同實屬毫無寃抑林戴氏迭次京控半因痛子情切半□貼玷患門雖查明所控失實而其子林文察官至提督臨陣捐軀深堪憫惻請免置議已故大學士前閩浙督臣英桂訪聞林文明結黨滋事於黎兆棠赴台灣道署任時密飭會鎭設法查辦許以權宜從事有原奏及鎭道印禀可據老成謀國具有深心黎兆棠遵飭委辦預給印示原爲事起倉猝藉安反側起見示內謀反有據一語雖不免措詞過當但謀反叛逆律應家屬緣坐則產入官今林文明罪及一身未照反逆科斷自不得以此藉口已革知府凌定國前任彰化縣王文棨奉飭辦理此案林文明死當其罪委無嚇詐架陷妄殺無辜情事凌定國先因承修安平砲台叅革回籍變產措繳賠□旋卽到案俻質並非無故避延亦無曲爲徇庇惟林文明正法後該印委各員不能將林應時等控案就近速爲淸結致林戴氏圖保家產迭行京控實屬咎無可辭凌定國已於另案革職王文棨業經病故均應免其置議已其候選知府林奠國卽林天河被控多案情節繁重奉旨查辦奏明收禁不得□之羅獄寃誣該革員已在監病故其子林文鸞相繼京控係痛父情切所致現已訊明具結應與訊無凌虐之刑禁人等並止受雇作抱之鄭全等均毋庸議林奠國林文明被控覇佔各案業據印委各員淸理多起應令掃數查明趕緊一律斷結其被控焚殺淫擄各案正犯業已伏誅亦應分別查辦擬結以結葛藤林海瑞之女林綱凉因被逼姦自盡例得請旌飭縣查明詳辦林萬得訊係遠颺未囘訪查屬實洪壬厚黃連蒲京控二案飭司嚴催速斷速結不得任聽刁難再望宕延林應時京控一案俟應還田土一律交淸具報另行錄叙供招分別咨結無干省釋所有查訊議擬緣由除分咨都察院刑部查照外臣等謹合詞恭摺具陳伏乞皇太后皇上聖鑒訓示謹奏奉旨已錄 
 
 

Page 12

 
 
   
 
