# 1934 - 153 - 4908670

 

Page 1

 
 
[珍物待購] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種　玩羅列於下倘蒙仁入君子慨擲亷泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅 
[新印本草備要醫方集解告成] [  圖書集成局代啓]  
　　本草備要一書爲休寗汪訒菴先生所輯舉金石草木禽獸鱗介之入藥品者别其性質攷其功用徴引繁博詳盡無遺後附湯頭歌訣一編尤爲習醫者所不可不讀首冠圖說亦頗筆墨精工披覽之餘殊覺爽心豁目兹由掃葉山房書肆倩本局排以大字用佳紙精墨印成每部三册碼洋六角醫方集解亦先生所箸向推童氏刋本爲最精碻兹又得武進名醫費晉卿先生評點益覺應有盡有無美不臻每部亦三册碼洋六角是二書也珠聯璧合久已名噪醫林世有欲種杏成林者盍各購置案頭爲簡練揣摩之助乎 
[鐵路火車論]  
　　目今中國創興鐵路火車爲期不遠矣朝野上下咸知此事之實有利益所惜守舊官吏或不喜新政之行從而抑遏之排斥之致新政不能早行於宇内本館知其然也著爲論說久已暢發無遺兹幸此事可成爰再詳哉言之俾官吏之以守舊爲心者或可幡然覺悟焉按鐵路火車肇自外洋通行各國今欲創行其事宜先派員赴海外博訪詳諮擇工師之名望昭彰者效孔文子之不恥下問必於此中得其三昧然後不致浮光掠影徒襲皮毛偶閱泰西名士所輯之書中有專講鐵路火車之事者名士維何卽免國著名律師某氏也其人曾於去冬十有二月赴英國銀行公所演說情形大旨謂鐵路火車與他項生涯各别築路行車之件除鐵路外移至他處卽無所用之他項生涯或因折閱而改圖房屋生財皆可移作他用惟鐵路火車之事不然爲此者必一心專注於此不事他求豫期布算詳明若何而籌本銀若何而計利息迨事成之後載客運貨皆有開銷每行一里之遙載一墩之貨開銷必先核定然後可以免支絀可以得盈餘每有人思鐵路利益之豐幾可照成本倍獲然竊以爲此非操劵可得者也掌管鐵路火車之事者務必揆時度勢酌定價銀泰西某某等處鐵路火車除開銷外祗獲利數厘亦有無利可獲者此何以故蓋照章辦理或尙有微利可圖若因利微而增取價銀必致出於其塗者漸少萬一不能支拄則千百萬築路購車之費旣已用去無可收回且物料堆積如山萬不能改爲他件故不得不順時而動以博蠅頭也其演說之意如此繼又講明英美兩國鐵路互爭利益之弊略謂初時鐵路告成往來者不絶如縷貨物亦充牣其間年終所派利銀得滿各股東之意迨厥後他人見而艷羡亦籌銀築路於其旁遂致生意瓜分互相貶價久之面兩路皆資本耗盡無計搘持各公司有鑒於兹多有不願負氣相爭次第言歸於好者今者中國不特無人爭築卽祗此一路迄今亦尙未興工則奪利之虞自可無須顧慮惟是擇其要者籌度於事前而已矣人皆知經營各項事業必有開銷卽鐵路亦猶是緣路易損壞時須修理爲機器車爲載客車爲運貨車爲停車站爲田畞稅在在須費貲財卽車上路旁站中亦皆須雇人管理其中開銷最鉅者爲路上工程卽如墊路之枕木雨淋日炙每易朽壞時須易以新者鋪路之碎石久經輪碾每易凹凸不平時須鳩工以平治之火車經過之橋鐵質最易生　時須雇匠以髹漆之種種物料人工皆不能省無論每日行數次或數十次其費無甚高低故車行次數加多卽收欵亦加多而獲利始可如願泰西核算鐵路所收之價必以里計算大率每一行里收費若干如能每日多行數次較之少行數次者開銷不甚懸殊惟煤火須增添而已此外别無所費其中尙有一省費之法卽如由此埠運貨至彼埠有彼埠所缺之貨必須從速運往者則以二機器車分帶運貨車若干輛車少則力輕而行自速可收捷足先登之效及貨卸空回則又以一機器車多帶若干輛而另分一機器車帶載客車赴他埠俾得收客人所付車資其牟利之術有如此者每有人不明此理謂以一機器車而多帶數車開銷必致加倍而不知其計之左也如以一機器車而帶十輛與以一機器車而帶二十輛其中除煤火外零費無須添出故所帶愈多則獲利愈厚今觀中國人旣不少土産亦多務須董其事者留心效泰西之良法獲利自應豐於泰西且各省皆礦産充盈而煤礦更多至不可以數計倘中國普興礦政火車運煤至各口定當昕夕不休不但鐵路之利不窮抑且礦産可以易銀錢相輔而行更饒厚利矣溯泰西行車之始亦因運煤而起緣煤礦所出載以舟艦經費難輕爰有人建木路以行車導之以馬人見車行路上便利良多於是别出心裁易木爲鐵未幾又舍馬而用火　機器久之而鐵路遂得創始兹中國旣已得師其制度卽無須别出心裁豈非較泰西而多所便利乎願以告當軕之總攬此事者 
[俄使入覲]  
　　京師訪事友人來函云四月二十日俄正副使臣到京入城時先赴東堂子胡同總理衙門與總署王大臣等相見然後乘轎回東交民巷俄國使署翌日俄使又至西華門外北長街軍務處謁見恭邸因皇上駐蹕頤和園尙未回駕至廿五日始在文華殿覲見隨進禮單計二十餘件聞皆珍貴之物欵待俄使禮貌亦格外有加邦交之厚於兹可見 
[神京雜俎]  
　　京師訪事友人來函云四月十七日某旗都統在東長安門外禁垣下挑選兵缺九名有兵丁中箭者未蒙挑取因而鼓譟一時人聲鼎沸爲内廷値班之專操某大臣所聞詢問原由衆兵跪訴挑缺不公經某大臣爲之排解允代查辦衆兵始各散去○泰西賽馬會改期四月初五六兩日會賽初五日午後微雨挹塵咸頌天公之作美初六日則更天朗氣淸徐風送暖往觀者無不興高釆烈聞兩日中勝者爲美繙譯官哲君德欽使某君海關科君英欽使甘君十八日重鼓餘興賽跑一次聞益和洋行西人有紅馬一騎央海關丹君代乘果然奪得錦標此外則仍爲德欽使美繙譯兩君所勝○京倉有一種把持倉匪俗呼爲身後辦事者此輩勾通花戶倉書上下其手蒙蔽朝廷蠱蝕僚庶每値辦公則以花戶倉書等爲隱身草猶之傀儡登場須仗幃下人左提左旋右挈右轉者身後之名實墓於此然非有財勢者不能當斯任誠以倉厫之銷耗甚多國家之經費有限修補漏厫晒晾潮米日費人工領項不繼身後墊之棍徒需索公事規陋月有恒例亦身後任之盤踞至今根深蒂固大有積重難返之勢滿倉憲長侍郎萃蒞任之時思除身後以絶弊旣而盤查南新倉米並無虧少而某身後又善於夤綠願傾私囊代補舊太倉虧米十萬石長憲允其所請幷使兼辦舊太倉事從此身後更不啻錦上添花矣大抵身後之弊不在盜米而在買票買票之法在多蓄好米而不散放使領米人祇得賣票一轉移間縱天庾之顆粒無虧而臣下安能均沾實惠耶○劉某者不知何處人與某洋人合開某處煤窰年餘折本銀千四百金按股分賠劉應出銀七百金詎劉無力補償祗求緩限某洋人迫不能待因控劉 
 
 

Page 2

 
 
於順天府署經尹憲胡雲楣京兆批飭大興縣審訊遂禁劉於囹圄者久之劉憶及所識友人有韓靄軒者素辦倉事交結甚廣順屬廿四州縣咸與聲氣相通因遣人謁韓兾其援手詎爲韓拒絶劉無路可商竟自戕於邑監某洋人猶禀催大令援照西例追其家屬索償迄今猶案懸未結焉○徐文宗會澧此次拔取大宛兩縣拔貢名次邢錫麟大興王宗羲大興府學鍾裕禮宛平汪守貞宛平府學取進大興文生名次張塏李士良徐樹珍李友陶車景員趙澮樟劉英孫希誥朱祖圻鮑忠淇徐樹珣雷光龍張壎吳祖培祝瑞霖董威趙省方吳政肅齊聖淸李定三李華封楊世傑林翰鳳祝鴻元沈彦彬楊鴻霈宛平文生名次顧德保劉瑞琛劉鐸徐仁鐸趙進德楊世震馬玉溥楊鴻矩楊世蔭周忠霈張嗣良胡國祿任士傑趙進賢楊德蔭陳祖武劉藹仁霍樹梅張兆蔭王峰陸敬熙趙述誠趙學海顧德馨殷繼哲順天二十四屬撥府生員名次朱其焯耿汝止周廷献劉桐山李瑗鄭德安馮學顔喻曾佑肅慶元景耀曾張學濤李注董瀾李芬劉振聲劉鴻儒李輔周魏致翰張汝謙張家　張家結劉郁文宋鴻勳馮桂蔭李僑 
[慘遭壓斃]  
　　天津采訪友人云四月二十七日第一樓酒肆方在鳩工修飾突被狂風吹倒壓斃駁船公司司帳人李謙山及其子李甲法國領事官聞之令舁至海大道北洋醫院候照會縣主騐屍至二十九日縣主委姜大令帶同仵作胥役赴醫院屍塲旣升座卽訊屍妾金氏曰爾之家長等人雖已慘遭壓死然並無别情今者已殮以棺衾矣當此天氣炎蒸若如開棺非特穢氣薰人且亦何忍將屍暴露爾可領棺回去免再興波助瀾金氏籲稱小婦人求大老爺作主小婦人之家長及家長之子實死於新園盆湯内何以將屍移至於此求傳盆湯主孫寳善一問緣由大令謂本委祇奉委騐屍而已爾欲傳孫到案須至法國領事署控陳由領事函致道憲大人札縣辦理方可遂飭開棺騐視仵作唱報李頭上有傷痕一處肋骨壓折兩條其子則自小腹至頭均現黑紫色口鼻血流大令飭吏塡明屍格諭令金氏領歸 
[粤紳會議]  
　　廣東訪事友人來函云前報紀闔省紳商士民出有長紅訂期四月二十二日齊赴廣州府學明倫堂集議闈姓一節是日到者欽賜翰林院梁汝霖主事黃嘉禮舉人陶繼昌馮熙黃惔薰李維森優貢高枚茂才沈麗徐等十餘人門外之環而觀者不下千餘人聞擬禀請督憲請爲禁止俟向各大紳簽名後卽向督轅呈遞云 
[賭徒玩法]  
　　廣州采訪友人云省垣番灘林立誘人聚賭貽害無窮月前番愚縣舉人陶繼昌等聨名赴各署呈遞禀詞請一一查封以弭民害南海縣卽委典史周少尉照辦而各賭徒愍不畏法查封之後卽將封條揭去依然喝雉呼盧陶孝廉等聞知復向縣署遞請重復委員嚴行封閉而若輩屢封屢揭竟視禁令如弁髦陶孝廉遂據情控諸督轅譚制軍震怒異常立提鳳廣協李協戎諭以如有番難館再開惟汝是問倘敢包庇叅革不貸刻下傳聞番灘館已稍稍歛跡惟白鴿票仍其門如市購者如雲耳 
[海外民數]  
　　烟臺訪事人函云我華人浮於事賦閒之人十居二三其隷南省者航海至外洋各島東省則赴海參崴一帶以謀生計歴年往返不計外本屆約有二萬餘名之多豈無故國之思特所謂樂郊者固在彼不在此耳嘻可慨也 
[金閶火警]  
　　蘇州訪事友人來函云端午夜十點鐘時忽聞警鑼四起東北角一片紅光上衝霄漢俄而各叚水龍後救蘇州府桐太守長元吳三縣以及各路文武總巡皆次第臨塲彈壓總捕同知劉司馬以近在咫尺早已馳至督同天一洋龍竭力澆灌時適風姨怒吼祝融氏大肆淫威幸夜未深施救者尙多閱一下鐘得以漸漸救息翌日訪悉火起於崇正宮橋左側某水旱烟袋鋪延及鄰右宏順綿綢鋪及某雜貨鋪某木杆作等七家所有房屋二十餘椽盡付咸陽一炬聞起火之烟袋鋪向在葑門内開設前年冬曾遭回祿兹又復罹是難亦云慘矣 
[失愼傷孩]  
　　杭州訪事友人來函云武林爲宜桑之地鄕間居民皆以養蠶爲事蠶性本喜燥暖故當上箔之時須搭蠶架高約三尺置箔于下用火盆烘焙則易長成本月初二辰刻武林門外留下鎭之北土名龍沙地方有某姓因烘蠶失愼霎時火發不及救遏該處並無水龍鄕人汲水灌澆約歴一點鐘之久始得息滅蠶蛾八十餘筐盡成灰燼計延燒三戶房屋十二間因爲時尙早起火之家有男女小孩二人一五歲一甫二齡皆臥於後進未及救出竟罹于厄可謂慘矣 
[維持風化]  
　　江西采訪友人云省城䘕院不下五十餘處雖未必如板橋道人揚州詩云千家養女都教曲十里栽花當種田然當二月春風珠簾捲上花枝掩映含笑迎人昔之迷香洞中恐亦無此風光美滿少年子弟溺志蕩心撒手千金亦所不吝迨至黃金用盡紅粉無情百結鶉衣鳶肩雙聳廻視紅樓姊妹已反眼不相識無復有憐及唱蓮花之鄭元和者銷金之鍋不知爍盡幾許風流浪子矣南昌府江訒吾太守有鑒於此厲禁高懸其言曰窩娼賣姦大于例禁誘醮孀婦作惡尤深本府訪聞城廂内外有等不法之徒蓄置淫娃倚門賣笑以致不肖子弟多入迷途敗産傾家不可枚舉又有靑年嫠婦失寵侍姬託迹荒菴冀圖懴悔乃被奸猾妖尼鼓如簧舌百般煽誘使之盡入牢籠不能畢志甚至以淸淨之菴作幽會之所種種胡爲大傷風化除移保甲局並飭縣查拿驅逐外合行嚴禁爲此示仰娼家人等知悉爾等須知窩娼賣姦業之最賤上羞父母不辱子孫自示之後務各另覓生涯别謀衣食所有房主亦不准將房屋租作妓館至尼僧一項尤應謹持戒律不得預人閨閫並不准菴内容留孀婦幼女煽誘再醮撮合通姦本婦親族人等亦應力爲勸阻倘敢故違除將本犯從嚴懲辦外其知情租給賣娼之屋主與縱容孀婦幼女住菴之親族察出一倂究處決不寛貸俱各凛遵毋違特示 
[杭絲開盤]  
　　杭州訪事友人來函云杭州新絲於本月初三日開市各行先日公議擬定價値每兩二百六十文是日淸晨鄕人貿絲者寥寥無幾均不肯售後加至二百七十五文始行開秤買客頗多未至已牌卽已銷罄通計各行所銷不及二百包亦可見出貨之少也惟現在天時晴暖二蠶可望起色則絲價或能略平耳 
[山長入都]  
　　杭州訪事友人來函云武林崇文書院掌教連翀叔内翰文冲現已服滿請咨赴京供職所遺山長一席廖中丞擬請前貴州學政楊雪漁太史文瑩接主講席太史因養疴梓里前主學海堂掌教曾以疾辭是以不允所請嗣由連山長再三相懇請其庖代至年終爲止太史情難固郤下月望課則由太史校閱而連内翰卽於五月初一日起程赴申附輪北上 
[屍塲鬨閙]  
　　寗波采訪友人云郡治南鄕大岙人任周氏年約四旬左右夫亡已十餘載㷀㷀孑孑形影相依雖家頗小康而嗣續無人正不知此後誰承宗祧也上月某日忽與夫從弟寳生爭閙適竹工某甲來索工値見而阻止勸以婉言寳生正色斥之曰爾何人斯敢與乃公事豈與我嫂氏有私情乎地保亦以甲爲多事直唾其面甲不服遂以曖昧事誣甲喝令羽黨將某甲與氏綑縛處以私刑致氏受傷殞命婦弟周某驟聞凶耗赴縣鳴寃適縣主公出未回經典史首少尉禀請程稻邨太守札委鎭海縣畢大令下鄕相騐寳生知事不得了鳴鑼集衆譁譟不休大令怒謂衆曰爾輩恃蠻用强豈不知有官法乎衆聞此言稍稍知畏然兇手及地保依然匿不交出到塲大令無奈僅提婦之九齡姪女至案一一問明然後呵殿而回將以上情形面禀太守太守將甲發交少尉管押諭俟楊穉虹大令回署訊供 
[文旌遙蒞]  
　　揚州采訪友人云三月之杪江蘇督學使者龍大宗師由揚州啓節按試淮安兹已事竣南旋上月晦日舟抵邗江印委各官均至碼頭恭迓鹽揚曁駐防各營勇咸列隊鳴槍致敬宗師接見各官後卽命輿登岸一一投刺謝步翌日各員設席湖南會館爲之洗塵宗師宴畢回舟隨於初二日黎明時揚帆南渡 
 
 

Page 3

 
 
[風鋸解木]  
　　烟臺訪事人函云機器之爲用事儉功倍夫人而知之矣其所以不能風氣大開者總因無人以倡之耳近　某木鋪所用風鋸解木風動機轉勢如破竹見者皆歎美不置行將一唱百和舉凡春米磨麫等事逐漸舉行矣豈非百年一會耶 
[示舉民更]  
　　揚州采訪友人云邇來各處奉旨裁撤防營赳赳武夫中安分歸農者固不乏人然其中良莠不齊莠者或到處逗留滋生事故邵伯鎭一帶本侉梟出没之區近更有游勇溷跡其間結黨成羣向各鄕滋擾雖經地方官調勇巡緝恐不能盡絶根株甘泉縣程大令先事預防擬令城廂内外及各村鎭一律舉辦民更藉以自衛特出示曉諭曰現在北省各營遺散兵丁絡繹南下彼等旣無以爲生勢必沿途刼掠目下巡防最關緊要本縣界連天六地接浜湖尤爲南北要路匪徒最易潛蹤應亟舉辦團防保甲十家民更分上中烟戶以十家爲一牌十牌爲一甲每夜每牌公出一人或持器械或執燈籠擊柝鳴鉦隨同保甲文武巡員按叚巡緝以天明爲度至鹽典公館亦當一律遵辦輪流更替每家於旬日中僅派巡一次似此輕而易舉實於閭里大有裨益除諭董外合先出示曉諭務各認眞舉行以收守望相助之效如巡夜時一聞有警卽鳴鑼爲號四面兠拿如該匪敢當塲拒捕准格殺勿論見者咸曰賢令尹此舉如果實事求是則地方受賜良多矣第不知　董能妥議章程奉行弗倦否耳 
[漢皋仙珮]  
　　漢口采訪友人云茶市初興商人收貯現銀甚多往往存諸各銀號中以資周轉各銀號遂得措置裕如卽錢店之仰承鼻息者亦不無小補也○漢口各紳董議於本月朔日爲始舉行團練先期赴漢黃德道署禀陳蔡毅若觀察與漢陽府縣曁水利糧捕各員商議僉謂此舉一興民心易於搖動固不特徒糜巨費已也遂駁其議不准行○安陸府屬多寳灣堤防潰决農民無從覓食載道啼飢徐穉蓀太守憐之給以文憑令轉徙他鄕以免塡於溝壑若輩遂扶老携幼紛紛至漢口就東嶽廟前後隙地結廬棲止略計人數不下一千名口之多聞後至者尙絡繹於途云 
[淸溪笛語]  
　　金陵訪事人函云某甲不知何許人年約三十左右形容枯槁狀類乞兒前日在賜福巷踽踽獨行且前却大有弱不禁風之槪繼忽至某烟肆中倒臥令其備阿芙蓉膏幾許言甫畢忽兩目俱瞑烟肆中人睹此情狀遂將甲抬至東牌樓時已手足俱冷聲息毫無矣左右居人擬旣收殮嗣聞其弟某乙素行無賴恐生事端著地甲告知弟云巧婦難爲無米炊空手一雙焉能成事聽外人處置可也旋由各街鄰赴善堂乞棺殮之幷雇人抬至義塚安葬○東門石將軍地方有一某姓童子手携靑蚨數串向武定橋購買物件纔田里門卽有匪人某甲尾隨其後行未數十步甲上前謂童子曰汝將何往童子以實對甲謂予亦欲買是物汝可將靑蚨付我合倂購買可得便宜童子詰其姓名甲厲聲曰吾與汝父相識汝獨不知之乎童子信以爲眞遂將靑蚨交與甲手甲得之卽飛步狂奔不知去向童子遂啼泣而返行路者見之咸爲憐憫也 
[西湖佳話]  
　　杭州采訪友人云崇文書院山長連翀叔内翰現已服闋將次赴都日前拜會廖中丞力辭是市聞中丞擬聘孫仲華主政印榮枝者主講舍云○每屆端午及中秋歲暮各衙門諸役及輿夫人等每向肆中需索陋規美其名曰節包肆中人以爲數無多不與之較若輩遂得步進步近且爭論不休狐假虎威大爲民害前趙展如中丞開藩淛水時訪知其事飭縣會同保甲局查禁幷責成地保掮牌曉諭俾衆周知無如日久弊生若輩往往陽奉陰違依然需索杭州府林太守聞而惡甚特於本月初吉查照成案飭兩縣選派差役分路嚴查臬司丁廉訪亦飭保甲局員認眞訪緝如有各役人等仍蹈故轍者立卽提案重懲○日本派駐杭州領事官小田切萬壽之助升任上海總領事官所遺杭州領事一缺由秘書官速水一孔代理 
[公燕軺車]  
　　前日滬上官塲設筵泥城橋外斜橋堍洋務局公讌出使德國大臣呂鏡宇觀察午後三點鐘觀察由天后宮行轅戾止江海關道劉康侯觀察松海防同知劉乙笙司馬上海縣黃愛棠大令英界讞員屠興之别駕法界讞員鄭景溪大令恭迎入座暢談時事慷慨淋漓直至月上東山始各興盡而返 
[諭用銀圓]  
　　湖北省所鑄銀圓市面不大通用前由督憲札飭各屬一體出示曉諭略謂湖北省所鑄大小銀圓均係上好紋銀所製示後各處一體通用毋得擅自扣折等情奈自示之後上海市面仍不槪見惟兩江厘卡則一律收納於前日由源元順元兩莊主投上海縣請照會英法兩界一體再行出示以後務各通用如違獲辦等因黃大令淮如所請飭禀明道憲再擬出示曉諭云 
[勘地揷標]  
　　本埠南市自建築馬路後擬造自來水廠一所關道憲劉觀察及上海縣黃大令會同同仁輔元堂董曹君已屢次勘視前日黃大令已將購定之地揷標立界矣 
[棍徒移縣]  
　　楊樹浦八十個黨流氓自經前署江海關道呂鏡宇觀察飭縣將頭目張桂卿拿案訊明劣跡正法後地方賴以安謐先時黨中有朱友梅唐三三二人積不相能每每互毆朱係武生膂力過人唐屢受其辱久欲報復朱乘其隙今各黨羽逐漸星散獨朱仍舊耀武揚威毫無顧忌昨日晨刻唐預約同類二十餘人伏於引翔港左近未幾朱昻然而至唐等一聲暗號羣起將朱蜂毆直至遍體鱗傷始各釋手一哄而散朱已一息奄奄勢將就斃家屬聞信赶至行兇人均已遠颺當將朱抬赴楊樹浦巡防局請騐曹維善二尹察得受傷屬實立卽　飭巡勇差役赶拿兇手懲辦時唐已逃遁無蹤經獲幫兇甲乙二名解回局中二尹卽飭巡勇四名將二造一倂移送上縣署請辦一面復飭差保嚴查在事諸人務獲懲辦 
[邑宰騐屍]  
　　本邑南市洞庭山碼頭浦中浮一無名男屍身繫石墩十六鋪地甲見之投報老白渡同仁輔元堂所設救生局禀請上海縣黃愛棠大令蒞騐等情已登昨報是日午後五點鐘時大令鳴騶出大東門迨抵屍塲地甲裘鎭已預備公案大令遂升坐研訊裘甲禀稱小的查得浦中有一男屍年約三十餘身繫有二石一係磨盤一係橋礎共重百餘斤恐有别情不敢擅殮大令謂其人穿何等衣服身上有傷痕否曾聞何處有爭毆情事否禀稱小的見屍身穿藍布短衫褲一足有白襪一足已失矣不知有無傷痕小的所轄鋪中並無爭毆之事大令飭夫役將屍撈至浦畔飭仵作如法騐視良久喝報小的騐得死者髮辮已脫身上並無傷痕委係被人抛入河中淹死大令傳諭刑房書吏塡明屍格飭丁持名片請善堂給棺著裘甲爲之收殮標封發壇浮厝迨回署復飭裘甲查明禀覆 
[兇徒飭押]  
　　巡防局移送朱友梅等到縣由該處地甲姚旭生投縣禀訴情形値日差據情轉禀黃大令飭候騐明核奪將行兇人等交差暫行看管 
[禁捉田雞]  
　　田雞一物食稻蟲者也著爲例禁前日上海縣黃大令爰照舊例禁止捕捉除出示外再飭差役時加查察如敢陽奉陰違定行提案懲辦不貸 
[嚴拿惡丐]  
　　日前英界某號華捕因拘乞丐致被惡丐扭赴法租界肆意兇毆並出利刃連戳兩下以致身受傷現雖送往仁濟醫館敷治尙難卜能否無碍捕頭以若輩膽大已極令各包探嚴密查拿昨日又面告各包探須認眞拿辦毋使漏網各包探唯唯遵從而退 
[英界公堂紀事]  
　　甬人　龔氏隨其夫夏阿更來滬爲小本營生昨晨獨至老閘橋畔臨流眺望移時忽聳身躍入淸流適爲一百四十八號華捕所見因雇人救起常入捕房捕頭令轉送公廨氏自言滬上無所依恃回籍又乏川資輾轉躊躇惟有與世長辭而已旣而夏得信而至 
 
 

Page 4

 
 
訴請領回屠别駕准之○龔談氏生有一女小字海英年甫十齡愛逾拱璧前日偶至門前閒玩忽不知所之正尋訪間有人告以在黃家庫人陳丫頭及許阿三兩人處急往詢問二人直承不諱欲向領回則索多金爲壽又爲包探徐榮珊所知一倂拘入捕房捕頭令轉送公廨别駕著分别押候訊奪○屠阿狗扭在胡家宅野鷄倡院龜奴李阿才及鴇兒馮氏至公廨訴稱今春妻子忽然失去刻在李龜倡院中尋獲向之領取李龜竟敢糾人强霸勒索謝儀叩求大老爺訊判李龜供稱屠妻自來小的家賣倡且有人從中介紹别駕著分别押候訊究○一百五十八號華捕送男孩陳阿仁至公堂禀稱此孩迷失路途往來啼哭是以帶入捕房捕頭令送請安揷未幾其母陳許氏尋蹤而至訴請領回别駕允之○吳江氏扭謝紀悔至公堂訊稱去年有洋銀若干被謝借去歴一年餘本利無著向之索取一味支吾無奈扭案請究别駕著將謝押候訊追 
[法界捕房紀事]  
　　前道署繙譯徐蘭齋司馬之子名善慶者隨龔仰蘧星使赴英國充當繙譯生兹者期滿回華乘英公司某輪船至吳淞挽乘天祥洋行拖船名阿姆斯者於前日午後四點二刻時抵埠就英公司碼頭下碇及載行李至城闉檢點之餘知中途失去西式黑皮箱一口内儲綢縐衣服及星加坡所購之燕窩倫敦所購之千里鏡等物約値洋銀數百圓遂開單報諸捕房並函請讞員鄭大令請緝○邇因惡丐戳傷巡捕之事捕頭遣各包探嚴拿務獲盡法以懲各包探不敢疏忽悞公連日拘到流氓四十餘名昨日又在褚家橋某茶館拘獲大春榮及小臘梨詰知皆若輩黨羽中之善用揷子傷人者當往拘時春榮從樓窓躍出圖逃以致跌傷足踈爰雇東洋車舁送捕房捕頭命送仁濟醫館療治俟愈後帶回捕房禁押小臘梨前因搶刼火焚洋布經鄭大令笞責開釋未幾查無肇禍事端遂卽從寛釋出○日前有賊至小東門某客棧借宿乘間竊去水烟袋一支前晚又至棧中扭去房門之鎖經棧主拘送搏房捕頭令押候解送公堂禀請訊究○十六鋪某姓家雇江北某邑人某甲當車夫某氏婦爲乳媼某日婦適有事將孩交甲懷抱及事畢而回見孩臂上所籠金釧已缺其一向之盤詰甲言語支吾詰至再三始認竊不諱幷稱原贓寄藏八仙橋某車寓内及往查問並無金釧遂扭送八仙橋捕房捕頭令轉解至大自鳴鐘捕房昨晨總捕頭查知犯事在租界之外爰遣探將甲婦一倂解送十六鋪巡防局禀請局員辦理 
[美捕房紀事]  
　　蜜勒路第七百八十七號門牌某姓家以樓後晒檯上置放松柴甚多前晚八點鐘時柴堆内不知如何火起幸經鄰右瞥見急卽呼集多人竭力撲救得卽息滅惟受驚已不淺矣事聞於三百八十七號華捕因據情告知捕頭○又昨日上午周浦路第一百零三號門牌某姓家因午炊遺火廚下霎時上熾幸時在白晝易於施救當卽灌息事經四百七十五號華捕報諸捕房○虹口四川路第二十四號洋房某西人昨晨投捕房報失對時表一枚英洋若千元請爲查緝捕頭派包探張阿五前往將出店某甲拘回捕房詰問並無端倪旋據該西人復赴捕房稱原物業已尋獲捕頭卽將甲釋放○前晚有某西婦因患瘋顚之症奔至天潼路海宴春番菜館内百搬吵擾該店無可如何出喚四十號西捕八十號印捕到來襄同將該婦送至捕房管押○偷兒小崇明前晚由楊樹浦鄕間某姓家竊得布　女衣等昨晨持至虹口某押店求質爲包探張阿五緝獲人贓一倂拘解捕房捕頭飭押候送廨訊究○寗波人劉阿四由某處收買藥水瓶四百餘枚包探竇如海訪知恐其所買之瓶或有來歴不明當將劉拘至捕房押候查明核辦○偷兒徐阿慶又名李秃昨日午後二點鐘溷入有恒路泰來木行内圖竊被獲扭交包探石金榮拘入捕房押候查明送廨究辦○昨午有福州人張阿四江福林在西華德路各持兇器互相格鬥經三百八十一號華捕一倂拿送捕房捕頭詰問原由據供同在某兵輪爲水手捕頭以其動輙用兇器鬥毆實屬兇橫已極飭押候一倂送英公堂訊辦 
[廣種福田]  
　　本館恊振所接奉敦泰洋布號交來助川振英洋五十元壽萱子因難産平安助洋十元又移湯餅會資洋一百元囑助振欵又馬仲炘翁交來罰欵英洋五十元又鼎隆慶記交來移醮費英洋三十元槪助振資拜領之餘曷勝欽佩當卽彚解災區爲諸君子廣種福田也爰代飢民叩謝不盡 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[班門弄斧]  
　　揚州訪事人函云舊城三元巷水木匠某姓有屋三間棲其梅鶴尙有餘楹遂以一間賃與某甲日前偶因細故齟齬匠正在工作不提防甲驀取快斧向之猛砍匠眼明身捷急卽躱避未受傷夷順手將斧奪回還砍一下甲心慌意亂急以手臂當之而又立足未牢滑跌於地嗣經旁觀者勸解甲臂已受斧傷血液涔涔衣襟盡赤當卽覔取刀圭爲之敷裹而散說者謂甲幸此一跌否則好頭顱恐不免如水滸傳中斧劈羅眞人故事矣如甲者非所謂班門弄斧太不自量者耶 
[上海巡局紀事]  
　　前日某號東洋車夫曹和扣行至虹口由某甲雇裝鐵料三十一件赴南市某鐵店交卸途中無賴輩疑其來歴不明尾隨其後迨至大東門外江海大關前車輪忽折甲見無賴團團圍繞知必肇禍托言另雇他車裝運乘間遠颺曹守候移時計無所出適楊桂生驅一小車至遂雇令裝至關南無賴輩至此益覺懷疑向詢來歴彼此互詈扭作一團秦長順鷄鴨行夥毛翰生道出其間無端被無賴毆傷遂投十六鋪巡防中局控訴局員蔡蓉卿二尹立飭地甲巡勇將曹楊拘獲升座研訊毛訴稱是日行經潮惠會館左近驀聞人聲鼎沸一轉眴間竟　多人圍住不分皂白肆意攢毆稍受微傷請爲訊究曹供稱小的係江北某邑人晚間八點鐘時有不相識之人雇令裝鐵料小的告以東洋車　不能勝其人言爾如允裝車資倍給可也小的貪得蠅頭唯唯應允並不知其是何來歴旋有十餘人尾隨至南市大關橋車輪忽毁其人言往尋小車裝載歴一點鐘許不見回來小的因雇楊之小車裝載突有人喝問何人雇裝小的以不知對彼等不問情由揮拳肆擊至毛被何人所毆倉卒間無從認明叩求恩鑒楊供稱小的亦係江北某邑人曹雇令裝貨至大關之南卽由多人詢問繼復互相打架小的茫無頭緒不敢與之爭辯亦未動手帮兇至毛是否在塲小的不能指實二尹謂爾可見打架之人從何處去供稱小的見若輩均往北然在暗中辨認不淸二尹謂曹曰爾前者曾否代爲裝貨能知其家是何牌號否曹供稱小的確曾裝過然牌號不能辨認二尹大怒喝令掌頰曹再四苦求二尹著押候將甲交案訊辦楊著車寓主王妹郎保釋○前日南市二十三七鋪巡防局員姚殿卿二尹飭傳南門糞頭侯某至案諭令告知各挑糞夫每日晨祗准卯辰二時在街擔糞桶上須一律加木蓋以免穢氣流行侯唯唯遵諭而退 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年四月二十六日京報全錄]  
　　宮門抄○教職單○軍機處奏爲請旨派員抖晾實錄玉牒摺○淮安關監督都奏爲接印謝恩摺○監督文奏爲交卸印務日期摺○步軍統領榮奏爲拿獲刼盜請旨交刑部審辦摺○陝撫魏奏爲甄别知縣照例補用片○四月二十六日　　藩院鑾儀衛光祿寺廂白旗値日無引見○恭王等謝賞紗葛恩○桂公假滿請安○李中堂謝賞御醫恩○慶公續假十日○阿克東阿續假五日○召見軍機○皇上明日辰正升文華殿○四月分教職單教授山西蒲州任來樸汾州拔陝西榆林史采鳳西安福建建寍施天恩福州湖南岳州皮宗義長沙俱舉福建漳州蔡毓澄泉州副正諭山西翼城任步瀛太原河南汝州張家光南陽湖北漢陽柳驥材武昌廣西懷集伍登元鬱林永康李彦輔南寗俱甘肅安定羅致錦西寗歲訓導直隷無極崔鎭江廣平陝西安定王紹周鳳翔浙江慶元鄭安允衢州四川懋功史燦如成都隆昌曾州翺寗遠俱歲安徽舒城陳允升鳳陽山東文登盧雲卿臨淸河南原武丁任材許州陝西湻化叚文海同州扶風田永治西安俱挨安徽太和汪鑣徽州浙江武康沈壽慈紹興雲南恩安劉斆雲南俱舉四川岳池羅元黼成都優慶符嚴賓虞成都優復諭直隷廣宗崔瀚河間　滿城孫逢祿遵化廪江蘇宿遷王肇鼎揚州拔安徽當塗孫樹藻徽州歲山東堂邑王連階沂州恩浙江松陽沈樹鑅湖州廪江西德化賴際夔南昌舉廣東樂會黃星言嘉應歲四川安縣江維斗資州舉復訓河南南陽陳繼修歸德拔江西南安蕭貽錦吉安歲○○軍機處片謹查嘉慶二十年二月内閣奉旨乾淸宮尊藏實錄玉牒著間歲抖晾一次每次著軍機大臣奏派滿漢文職大臣各二員於四月内率批本處各員曁乾淸宮總管首領太監等敬謹抖晾卽自今歲爲始欽此上次光緒二十一年查照成案奏請派員抖晾本年又屆應　抖晾年分臣等謹將滿漢文職大員除有差事各員不行開列外分繕名單進呈恭候欽派滿漢大臣各三員並將上屆派出各員繕單恭呈御覽所有抖晾日期由該員等選擇先期知照敬事房批本處内務府照例豫備屆期敬謹遵辦謹奏奉硃批圈出尙書啓秀侍郎溥頲陳學棻太常寺卿徐承煜欽此○○淮安關監督奴才都慶跪奏爲叩謝天恩仰祈聖鑒事竊奴才渥蒙恩命簡任淮安關監督感悚難名卽經趨詣宮門叩謝天恩仰蒙召見訓誨周詳無微不至奴才跪聆之下敬銘五中陛見後遵卽啓程出京航海南下於三月二十日行抵淮安准前任監督文紳將淮安關關防一顆書吏文卷等項委員齎送移交前來奴才恭設香案望闕叩頭祗領任事伏查淮安宿海三關分設大小口岸徴收稅課責重事繁在在均應體察奴才内務府滿洲世僕識淺才庸循分當差毫無報稱初膺鉅任益凛冰淵當此稅務短絀之時尤須操縱得宜寛嚴並濟奴才惟有破除積習嚴剔弊端竭力招徠加意整頓遇有緊要事件隨時與督撫臣咨商或就近與漕臣商辦以期商情無阻國課有裨勉策駑鈍以馳驅仰答鴻慈於萬一除恭疏具題並將庫儲錢糧逐一確查另摺奏報外所有奴才任事日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○武備院卿銜淮安關監督奴才文紳跪奏爲恭報交卸印務日期循例恭摺奏聞仰祈聖鑒事竊奴才接管任内一年期滿恭閱邸鈔光緒二十二年十二月十一日奉旨淮安關監督著都慶去欽此兹於光緒二十三年三月二十日新任監督都慶到淮奴才謹將淮安關關防一顆曁書史文卷等項委員齎送移交接管並將庫儲錢糧逐欵交代淸楚由都慶查明具奏奴才卽行起程回京供職所有交卸印務日期除恭疏題報外　合循例　摺奏聞伏乞皇上聖鑒謹奏奉硃批知道了欽此○○奴才榮祿等謹奏爲拿獲結夥持械搶刦槍斃事主多命巨盜内逸犯請旨交刑部審辦恭摺仰祈聖鑒事竊前據北營叅將鵬展右營把總楊鳳鳴等先後拿獲結夥持械搶刼槍斃事主多命巨盜張秃六頭金五康六兒康八卽康小八兒等多名均經奴才　隨時奏交刑部審辦因其黨羽甚衆曾經聲明未獲各犯仍由奴才等督飭旗營認眞嚴緝並聞該犯康小八兒之弟康八三兒康星兒二名亦在關外隨同搶刦復另片奏明請旨飭下盛京將軍嚴飭各地方體嚴拿務獲各在案兹據北營叅將鵬展遊擊趙春林督率守備王拴印把總黃永奎李長春等購覓眼線會同南城署正指揮趙芳畦曁司坊紳董分往營口天津等處恊同奉天練軍統領副將張君楝遊擊喬幹臣守備楊淮春軍功張芳劉起蘭將前獲巨盜案内逸犯康大倉頭康傻勒得康八三兒張八王老拿獲並起獲賊具洋鎗等件一倂解送前來奴才等督飭司員詳加審訊據康大倉頭供係大興縣回民光緒二十年十二月初八日夜與康小八兒康大秋頭康傻勒得張秃六頭尹小紅兒李全柱頭曰秋頭金小秃兒任七頭胡升頭金馬子分持洋槍刀械至火神廟地方一家踹門進院放槍入室搶得衣物首飾等物又於二十一年正月二十日夜與東丁八楊黑仔丁喜頭楊連仔丁吉順金小秃兒康二腐子分持洋槍刀械至花梨坎地方一家擁門進院放槍入室搶得衣嚴首飾驢頭等物又於是年五月二十二日夜與楊二金二康二羣子管六七兒毛平安毛大鼻子白憎兒康老西丁八丁九順康傻勒得金小秃兒金大泳兒謝採子安雨子張一管五金五分持洋槍刀械至八里莊地方一家跳牆進院放槍入室搶得衣服首飾銀錢等物又於是年六月二十四日與金八金二康二羣子金大泳兒西丁八謝採子金五分持洋槍刀械走至枯柳村路遇順義縣官役馬永貴伊等挾恨將其追至金一家内用槍打死棄屍河内並由馬永貴家搜搶洋槍一桿又於上年二月二十九日夜與管五白層兒管六七兒金二康二瘸子康二群子金八楊四西丁八丁九順康老康傻勒得金小秃兒安雨子毛平安金大泳兒毛大鼻子金五謝採子分持洋槍刀械至後桑園村一家擁門進院放槍入室槍得衣物首飾騾頭馬匹等物又於是年四月初四日夜與楊四康二瘸子康二羣子管六七兒楊幅頭金二管五康傻勒得康老西丁八丁九順金小秃兒安雨子毛平安金大泳兒毛大鼻子謝採子楊順頭金五馮永利分持洋槍刀械由順義縣城牆爬越進城跳牆進一當鋪放槍入室槍得銀錢首飾洋槍等物以上所得贓物俵分當賣錢文花用不料被官人拿獲並起獲洋槍等物一倂解宁實不知楊四等逃往何處康傻勒得供係大興縣回民與康小八張秃六頭金五康二群子等結夥持械搶刦五次均得贓分用屬實康八三兒供係大興縣回民與伊胞兄康小八兒等結夥持械搶刦四次均得贓分甲屬實張八供係通州回民王老供係香河縣回民均供認與康小八兒等結夥持械搶刦三四次不等均得贓分用屬實各等供查康大倉頭康傻勒得康八三兒張八王老膽敢與前獲之康小八兒等犯疉次商同結夥持械肆行搶刼實屬藐視刑章目無法紀亟應嚴行懲辦以昭炯戒相應請旨將康大倉頭康傻勒得康八三兒張八王老等五名交刑部審明辦理未獲之楊四等犯仍飭嚴緝獲日補送刑部原拿此案之營員等均能不分畛域前往營口等處悉心跴訪設法弋獲緝捕尙屬勤能至駐紥營口奉天練軍各員亦能恊力緝拿不無微勞足錄可否俟刑部定案時聲明請旨由奴才等酌保數員並准該將軍酌保一二員以鼓勵而免向隅之處出自皇上逾格　恩施爲此謹奏請旨奉旨欽此○○魏光燾片再前准部咨道府州縣無論何項勞績保奏歸入候補班人　到省予限一年察看才具分别補用等因查有候補知縣趙思誠於光緒二十二年三月到省加侄二十三年三月試看一年期滿例應甄别據藩臬兩司具詳前來臣查該員明幹有爲堪以留陜照例補用謹會同陜甘督臣陶模附片具陳伏乞聖鑒謹奏奉硃批吏部知道欽此 
 
