# 1891 - 106 - 4906465

 

Page 1

 
 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以　一片　洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗爄下咽有不視息難延漸將　斃　乎代念本　勸辦賑捐而後江浙福建諸省　蒙大君子慷槪諭金今兹　畿輔巖疆齊魯名境遭兹顛沛何忍不復解囊特肅短箋附陳苦狀如肯玉成美事巨欵慨施則作善降祥福報可操左劵己 
[法書待價] [  申報館恊振所代啓]  
　　浙紹翁巳蘭先生慶龍法　馳名海内得共寸楮尺幅珍若球琳　憫災區待賑孔殷於公餘之睱手揮七言聯楹二十副交本舘恊賑所代售以助賑濟其用心可謂仁矣定價每副洋一元欲求墨寶者請　本　購取如欲書上欵亦可代求也此布 
[論麥巡捕頭秉公執法]  
　　西人之設立巡捕也所以防奸宄禁鬥毆戢匪徒儆宵小其法至良其意至美也上海自有巡捕以來而旅居租界之人莫不隠受其福以故工部局收捐以養巡捕而人之出巡捕捐者踴躍樂輸絶無杏色約計租界中之所以出捐錢以養巡捕者中國人十居其七八西人十居其二三中國之人多於西人卽其住居租界西人或可不必事事倚仗巡捕而中國人則所賴乎巡捕者更多巡捕雖由工部局所用而捐資旣出於華人者爲多則必於保衛華人之處宜若加厚然租界中之巡捕見西人則畏之如虎或有時見西人至莫不鵠立伺候如奴僕然而見華人則彼卽龐然自大呼么喝六任意欺凌一言不合動輙持棍恣毆巡捕毆人之事時見於公堂案中至於在街前親見者如擊東洋車毆及車夫等事常常有之受其辱者敢怒而不敢言卽有告諸公堂者又恐得罪於工部局往往含混了事命捕頭申飭而己夫巡捕之所以敢於横行者其中盖亦有故西例凡巡捕巡行街巷止有拘人之責並無毆人之權其所以各予以木棍佩帶隨身者盖防拘拿匪類之時或有拒捕逞强者可藉此以抵禦非令其持此以爲玩具而視人之體膚爲彼玩弄之物也先時初設巡捕但有西人爲之類皆由香港雇來熟諳規矩之人故絶少華人被毆之事繼而居民愈衆生齒愈繁地方愈擴房屋愈增於是參用華人以爲巡捕以補西人之不足而華人之爲巡捕者大半倚西人之勢趾高氣揚自以爲陡然富貴作威作福狐假虎威華人之見之者亦因其有西人之勢可恃而凡事讓之有呼之爲巡捕先生者甚有呼之爲巡捕老爺者而彼遂亦以先生老爺自居視人如草芥其初華捕尙少漸而久也華捕愈增愈多西捕愈减愈少至於雜用印捕則工部局不得己之苦心明知西捕得力無如薪資太大故以印捕代西捕而華捕則雇用如故彼西捕印捕見華捕之輕華人而畏西人如是於是亦多尤而效之而華人之受侮者更甚華捕之欺華人不過欺及貧苦小民大抵車夫之受欺者最多若見體面之人尙不敢肆也西人則初不辨人之品類高下而一槪施之遂至場面中人亦爲所侮如前執所載西捕無禮一節該捕新充三道頭遽以爲可超乎先生老爺而上之不顧其爲何等之人何處之地而悍然踢打肆横如是此等人而用以爲三道頭是亦工部局之羞巡捕頭之辱也甲乙兩人在新衙門前小立閑談而該捕無端上前驅逐窺其意大約欲令公廨前門可張羅而後己然卽有此意亦當緩緩而來非可以一蹴幾也乃甲退讓稍遲竟加以踼打幸而此兩人者尚有胆量敢以告之捕頭理直氣壯侃侃而談不稍懼怯而麥捕頭遂秉公執法酌理準情按律而斷謂三道頭捕與巡街諸捕本自不同其責止在稽察出差之中西捕如有貪懶情事禀候議罰行人碍路原非三道頭所可是之謂越爼甲等站在署前並非當街何致碍路不應貿然驅逐此之謂選事而又繼之以踼打其躁暴不職罪無可辭因判令每月罰二元半以三個月爲止以示儆戒且該捕係屬新升三道頭試辦三個月内倘再有辦理不善情事卽當降調云捕頭此斷可謂至公至當者矣有爲該捕原者謂該捕新升三道頭則固未知三道頭之所司何事以致越爼驅人然越爼之罪小選事之罪大更加以躁暴失職則咎無可辭矣夫該捕固西人也或疑西人每多袒護西人乃觀於麥捕頭執法如山初不稍加迴護使聞此斷者曉然於捕頭之至公無私其於西捕尚且平允如此其于華捕更無論矣吾知自有此一節不但西捕見之皆懔然不敢復犯卽華捕知之亦必有怦然於心從兹稍稍歛迹東洋車可以少擊損數輛車夫可以暫保頭顱捕頭此舉造德甚大倘能遍諭中西諸捕以巡捕職分中自有應爲之事不可以越爼不可以選事不可以躁暴失職諄諄訓誡一一指示俾各捕咸有所遵循且以此案爲前車之鑒則各捕知禮守法絶無過犯而租界華人之所以出捐養巡捕者當更心悅誠服也己 
[本館接奉電音]  
　　昨由京友電傳上諭一道敬謹譯登○三月十三日奉硃筆隆恩補授吏科掌印給事中欽此 
[履新喜電]  
　　昨晚金陵來電去新任兩江總督劉峴帥擇吉本月二十一日接篆花開旌節坐鎭東南白下士民當有瞻狨座而頌揚新政者矣 
[火災警電]  
　　吉林來電云本月十二夜二點鐘時忽然火起焚至天明始止共燬街面鋪户四十家有十一人慘罹是刦噫何天之降禍竟如此哉東望興京咨嗟曷己 
[供張述新]  
　　楚北大别山之麓有晴川閣焉洲連鸚鵡芳草靑迷山望鳳皇長松翠繞俯江流之浩淼鑒雲影以夷猶固卾中第一名勝處也督臣張香帥以漢口茶業公所室雖精雅地未寛宏因令改就閣中鋪設輝煌以備俄儲戾止蔡觀察有供張之責因飭匠從新修葺焕然增輝燈照九微燭龍燄吐旗翻五色鈴鸞聲和更就江干泊定艟艨四五百艘以板鋪之務令平坦上懸彩幟招展臨風馬頭旁則建爲鐘鼓樓樓畔復環以鹿角桓桓之士鵠列其間荼火軍容幾令人望而生畏正中則高搭牌樓一座遍綴明燈繒綵飄揚迤邐而抵閣外石家郎十重錦障當亦無此巨觀適長江水師提督李與吾宫保巡閱至漢皋香帥雅意挽留追陪盛宴所統兵輪船兩號下碇閣前復檄調砲船四十艘届時在江面開操俾知我國家經武整軍雖時際承平常不忘夫武備并聞筵宴用滿漢席另備西人所用牛奶茶云 
[斬犯倔强]  
　　臺地士匪蜂集無事則安居村市有事則明槍暗刦無所不爲甚至如前歳彰化圍城之事釀成 
 
 

Page 2

 
 
巨案道憲唐薇卿觀察有鑒於此現特札飭安平縣於就近各鄕各鎭責成地甲紳董有形跡可疑情同匪類者務令及早禀明飭差拿辦若無此種匪徒亦須各具甘結以備存案倘有隠匿不報者一經查出與犯事之人同等治罪前日范大令於某鄕獲巨犯三人皆係多年盜魁問供時直認不諱立由大令禀明各大憲绑赴市曹正法内有一犯年三十餘倔强異常當赴法塲時沿途猶高唱大江東飭令經管差役今日爲乃公喜期爾等宜火速從事毋得怠慢及行刑後首級己落地許久其屍忽勃然直立兩旁觀者如堵莫不爲之膽落 
[查辦謡言]  
　　臺南府城近有一種奸民妄造謡言謂統領鎭海後軍等營張月樓軍門及署理臺南府方樾亭太尊有散給貧民米票之舉遠近哄傳一時四鄕八鎭携老扶幼來者甚衆事爲方太尊知悉因亟出示曉諭謂現届年歲豐盈又非寒冬臘月何得有散給米票之舉顯係奸民妄造謡言爾等勿受其惑除一面飭差查辦外亟宜出示曉諭云云於是各貧民乘興而來敗興而返 
[廪保宜斥]  
　　各學之有廪保所以保取童生於府院兩試點名時當塲唱保以辨該童之眞僞而免跨考槍替等弊臺南府方樾亭太尊於前月杪考試安鳳嘉三屬童生頭塲時兩旁唱保之廪生到者不過數人多以一人而代三四人應名者太尊以此等廪生藐視功令不守成規亟宜痛加詳辦以挽積習乃各學教官聞此信後均代各廪生至府署懇求太尊固金剛面目而具菩薩心腸者見各教官諄諄籲懇不得不姑事寛容一面出示曉諭以免旣往而警將來各廪生因此一悉懲創無不互相愧悔並以頌太尊之寛猛相濟云 
[蜃海叢談]  
　　東門外長康錢莊素與衙署厘卡交易頗稱殷實花朝後突然倒閉逋負如山聞牙厘總局存有公項四千餘番邇以局憲瓜代提欵星急甌地銀根甚緊一時無從接濟因而閉歇查該莊主潘某平時結納官塲目無餘子評花問柳揮霍自如現聞虧欠公私各項雖變産抵償僅得十之二三云○資福山之西方殿於前月二十日未刻突兆焚如適是日爲資福寺開光之期香客蟻聚轂擊肩摩聞起火之由從香燭堆中失愼幸封家十八姨聨轡繥春不爲助虐當有水龍七八架馳至分投灌救僅焚去中殿三楹其餘前後大殿得保無恙○平陽縣所轄大厦地方於前月杪獵獲白額虎一隻約重三百餘觔村民扛至郡城售賣以爲奇貨可居也不料招買旬日無人顧問虎己腐爛不得己掗賣與三寶堂藥鋪得番佛四尊僅作飯資尚覺不敷垂頭喪氣而去○土漿甚盛向因繞　偷漏故捐稅難形起色現聞地紳呂文溪孝廉幫捐漿稅按月認繳俾得専司責成諒呂君必駕馭有方於稅課不無裨益也○刻當上己良辰温郡城市沿街搭盖布羃燈綵輝煌恭舁東嶽　靖王出巡循俗例也本年輪應八仙樓嶽府出巡武營中人筮于初五晨出殿服色鮮明儀仗齊整約須七晝夜遊遍城廂然後歸座遊春士女空巷來觀洵可爲共樂昇平也○瑞平一帶每值清明節迎神賽燈名爲無常大會神轎前後都是身穿白布長衫頭戴素色高帽上書一見大吉四字手持帋扇草縧芒鞋裝扮無常模樣若大若小千百成羣村人咸於此覘利市焉上月抄仍循俗例熱閙非常○信和街書堂巷許氏住屋椽木高大本月初八下午三點鐘時忽然火起頃刻間各廟水龍陸續馳到極力灌救吳回氏始退避三舍至四點鐘火息計共焚十八户屋宇廿餘間永嘉縣城守營右營道憲皆到塲彈壓故搶火者甚少○前日下午六點鐘有南貨店夥某甲由同和店收得大錢二千文由大街至第二橋地方其時天色將晚匪徒竟伸手從肩上搶去一千甲大喊追捉則賊己飛步而逃傍有十餘歲小童代爲追趕由沙帽河灣五馬街至登選坊將近赶上賊乃棄錢於地而逸甲向童再四稱謝 
[鷺江錦浪]  
　　匪類闖棍有時自相殘害此殆惡貫滿盈天故假手於若輩以自折其羽翼也有名菜仔者本係著名惡棍與葉三之弟白怨等數人爲死黨在各土娼家按月收取規費恃强横行人皆畏之如虎初三日忽同類自相殘殺白怨邀約數人在途守候手持腰刀待菜仔路經是處出其不意驀起一刀適中菜仔之足立時倒地復將足筋挑斷始分手散去現差菜仔具禀道憲請爲懲辦云○官輪奉公差遣本不准附搭閒人嗣因請托者多未能一概拒絶遂變通辦理凡有船政衙門及總統官輪提轅給予附船執照者准其附搭近來給票太濫每次官輪來往附船之人約以百計人多則良莠不齊妙手空空兒因之溷跡其中肆其探囊胠篋之計日前有某官輪由省到厦適某印員挈眷赴任附搭此船及抵埠檢查物件則己被竊不少此後搭船者可不鑒此前車益加防範耶○淡水茶業巳開辦大約本月下旬卽可載運到厦去歳茶巿虧折者多今年茶號巳有數家歇手據厦門辦茶西人云本年之茶恐難望有起色淡水茶商勢難復振江河日下有心世道者未免徒切杞憂矣 
[力挽頽風　]  
　　欽加二品頂戴福建分巡興泉永海防兵備道吳爲諭禁以挽頽風事案據貢商金益和等禀稱緣二月二十日途效司事鳴鑼鼓吹舁送匾傘至廳署進献匾欵係書闔厦行郊鋪户公立萬民傘人名排列和第二逼令和派人附和致送竊維呈送匾傘譬如友朋交好彼此投贈必各出於情甘自愿如果彼實有恩於我我固自當圖報不僅生啣死結卽肝腦塗地亦所應當但是厦防廳主蒞厦未屇三月有無實政惠及商民和固未敢取信唯秋廳主於和復充貢商一節承蒙憲恩面諭毋庸再繳規費等語　廳主頗不愜意雖奉憲檄批飭迄今延不給諭日前春貢選做届期和循例呈送燕品請騐又復不爲收騐多方苛剔維艱業經禀明在案是廳主於和並不施恩和又何能無端附和進献匾傘甘於自蹈謟媚迎合之咎等情到道據此查該商所禀各情不無挾有私見未足爲憑原可毋庸置議惟自古以來閭閻歌功頌德必須地方官能禦災捍患有絶大事業上關　國計下益民生名垂千古不朽者方克享此重名若僅居官清正勤政愛民均是分所當爲並非奇能異政豈堪表揚至一家感恩一家懷怨原被兩造總有輪贏又何能家家感激耶乃近來世風澆薄居官不知大體實事求是徒務虚名狡猾者賣法狥情質直者辦事偏執又加劣紳衙蠧奸民刁商始則勾串官員狼狽漁利繼則匾傘酧情粉飾欺人究之狥名核實曾涕唾之不如不足爲榮轉足爲辱且聲聞過情君子恥之如不以爲恥决非君子矣前署厦防同知秋丞嘉禾以孝廉出身固是學優而仕理應明義利知廉恥不意蒞任月餘辦公無幾前見街中家家懸街秋靑天秋司馬官清民安燈籠究竟有何德政較之孔聖期月三年爲速實係罕聞日前密訪輿論僉云有一二劣紳逢迎傳諭地保多做燈籠挨家分送凡懸燈之户廳主均用名片道謝始知官清民安原來如此可謂不明義利喪盡廉恥矣兹據禀前情又復盜名致送匾傘仍是劣紳奸商私意逢迎非出公好然究係何人作俑如有指名控告者卽照例嚴辦查部民致送匾傘頌揚德政有干例禁况劣紳奸商差役地保外間藉端勒索苛派物議沸騰者於逢迎之中又可獲利腆不知恥受者揚揚得意老臉皮厚更以清官自居實於吏治民風大有關碍自應出示禁止以挽頽風合行出示諭禁爲此示仰紳商居民人等一體知悉須知廳縣爲民間父母之官卽能勤政愛民均是分内之事至審理案件用恩用威悉憑是非按照律例準情酌理本不得稍存偏袒受恩者原是自己理直懷怨者仍是自己理曲爲民上者如能稍知禮義廉恥作事應憑天理良心其毁譽榮辱何暇計及也况子旣無譽父之文民豈有賛官之理頌揚政績意欲何爲無非劣紳奸商殷情献媚以報私恩鋪張以騙愚人厦門爲通商碼頭華洋雜處似此粉飾欺世盜名誠恐相率爲僞爲中外所笑自出不諭禁之後務須各安本分毋事虚文爾等切勿進出衙門尤不必結交官長以前李永仁結交張丞重颺進出衙門顚倒是非大爲地方之害有張冠李戴之稱現奉督憲拿辦卽是榜樣可見多行不義必自斃如能循分自有樂地營私總有人知嗣後如有地方官調動永遠禁革勒派捐送匾傘倘有創議此事及勒派强捐者准其指名禀控定卽照例懲辦與受同科决不寛貸其各凛遵毋違特示 
[江西官報]  
　　署理萬安縣周文潮代理萬載縣洪籛生俱禀辭赴任通判安廷桂委解九江關餉進京府經余邦光回籍措資修墓從九 
 
 

Page 3

 
 
張錫祜由東鄕辦保甲回省刑部主事劉秉楨往金陵知縣汪鴻起服來江繳照崇又金坑司劉顯杰俸滿來省騐看廣昌白水司王兆頤據報病故以分缺先用縣丞何本燾署理候補縣馮琛禀假回籍省親通判杜曉徴起服知府劉錫鴻起服知縣王作渤委解地丁進京南昌縣汪綬之卸署豐城縣事回省縣丞朱賡榮起服寗都叅將普承春往金陵同知王祖蔭委解漕折銀進京分發按經朱濟姜禀到係浙江人 
[皖省官塲紀事]  
　　委署徽州府知府李雲門太守成鰲經撫藩兩憲奏請補授寗國府按太守籍隷江蘇鎭江府由勞績出自保至今職云○官塲接白門電信悉新任兩江總督劉峴莊制軍己定期接篆沈仲帥將次回皖懷寗縣吳松午明府因飭差將撫署修飾一新以壯觀瞻而崇體制○去秋統領安慶澄軍營柳馥堂軍門奉撫憲籌撥銀兩督率弁勇疏濬鹽河現以告竣有期禀請阿中丞詣騐一面出示招購鵝卵石及黄土以期從速　成中丞隨諏吉本月初八日親臨察閱 
[東瀛近事錄]  
　　本月八號日皇駕臨學習院賜銀一千圓學生各賜幼學綱要一部又頒勅語一道曰朕久留意華族教育曩院長以其規模上奏朕甚嘉之并考定學生亦愜朕意因特勅舉其實績以示許可之意今親臨院快覩肄業頗能就實踐之緒如斯開覺必能令入學子弟成就其材德足以不背貴族之名望汝等勉旃○當議政院未閉時有松本九一者以馬糞投入議堂旋經拘獲本月十四號由裁判所讞定罰銀十圓禁錮一月○奏派駐劄長崎正理事府張爲出示曉諭事照得光緒十七年三月初二日案奉欽差出使日本大臣李札開横濵神户兩口董事均由衆商公舉禀請理事詳候使署給諭長崎一口亦應按照辦理以歸畫一查該口原派董事均無過失惟本大臣此次攺由使署發給諭飭係爲愼重斯選裨益商民起見自應重行舉辦以張公議仰該理事卽行抄札出示曉諭三帮衆商各開會館公同酌議每帮中無論新舊董事辦事服衆或未經充當董事而衆望交推者均准各舉一二人禀由該理事詳候本大臣酌定給諭以昭愼重等因奉此合行出示曉諭爲此示仰長崎三帮衆商一體知悉遵卽各開會館公同酌議將每幫中新舊董事辦理如何能否服衆并有未經充當董事而衆望交推者各另舉一二人公同具禀由本理事核定詳逹欽差以便請給諭帖各宜遵照舉辦毋違特示右仰通知光緒十七年三月初七日○朝鮮中宫大殿之左將建平房二進經上海人王某承攬日前宫中主事官玄興澤帶王及中西通事二名航海至長崎暫寓某客棧旋附西京丸往申江選購木植聞擬另購一小輪船以備行駛國中各海口云○本月十號日皇太子行幸千葉縣下習志野原隨同學習院學生百餘名圍獵獲物甚夥回獻日皇十二號日皇及后下旨賞收分賜皇族大臣及宫内高等官○山縣總理大臣功高望重急思宦海收帆退隠大磯以享林泉之樂特於七號繕表辭職刻下日皇尙未允從也○叛將西鄕隆盛卽前報所去老西鄕也街談巷議紛紛言其匿跡在俄兹從俄太子潛回原籍大坂朝日新聞館亟欲窮其底藴知俄太子道出香港特電致港中訪事者囑其偵探確情嗣接回音稱俄太子到港時並無日本人隨扈於是謡言頓息無復有偶語市中者矣○駐日俄公使沙君於上月二十五號乘輸船至崎埠迎迓儲君十七號午前九點鐘時有俄國近衛艦隊旗艦及太平洋艦隊旗艦西比利亞艦隊各一艘銜尾至崎砲臺上升砲懸旗以申敬意鎭西日報館派人赴副提督艦咨訪悉此三船來自吳淞購取煤糧仍須開往吳淞以迎儲駕隠於二十五號出口據聞儲君除坐艦外尙有護衛艦七艘云○文部大臣芳川顯正患喉症甚危篤十四號日皇下旨特恩升叙正二位○吉井伯久病稍痊忽又加劇飲食不進諸國手皆束手無策日皇日遣侍臣存問太后及后共賜藥資銀一千圓爵公子感激涕零含涙拜受吉井伯爵精神恍惚之際亦舉首以表敬忱○内閣各大臣皆從二位此次日皇特旨進叙山田顯義正二位官階意者念其編纂功勤故殊恩獨沛歟 
[邑尊接印]  
　　昨據友人自南匯來述及新任南匯縣前任無錫縣吳觀樂大令擇於昨目午刻接印視事 
[妙畫通神]  
　　西伶未士氈臣之友精於繪事巨幀山水頃刻能成日前曾獻技於西國獻園觀者俱贊爲得未曾有今日晚又在天和戲園作畫先以采票出售得采者卽將畫贈之諸君子盍於騁懷娱目之餘一觀其模山範水乎 
[滬上委談]  
　　昨報紀懷疑啓隙一則兹悉某乙欲投縣署喊控甲自知理屈央人向乙調停並備香燭服禮乙亦首爲之肯事遂寢息○昨報紀滬南水警一則兹悉起火之由係周阿全之弟向患瘋病前日下午周弟將自來火燃着床帳致肇是禍面北樓房焚去煤炭店篾作店老虎灶等三家及周之住屋一幢 
[英界公堂瑣案]  
　　包探王阿二稱廣不人陸阿其王阿福王阿德等前曾犯賭獲案懲辦今又在黑暗之中奪取中西人帽子等物爲特守獲另有林阿三是初犯一併解案陸阿其王阿福王阿德林阿三同供皆是廣東人現無生理不敢奪物叩乞施恩蔡太守判陸阿其王阿福王阿德交捕房帶回押令回籍初犯之林阿三從寛交保如再犯事定干重辦○華霞泉稱失錫字件銅鍋等物由捕查獲人贓送案請爲給領王阿狗共認初次犯竊惟求施恩蔡太守判王阿狗管押二十天贓交先主領去○前報王三元與姚順之爭論車價被毆一案昨據王三元稱傷巳漸痊請爲恩斷姚順之供開安祥錢莊實因被辱口有彼自碰傷蔡太守判罰姚順之洋六元給王養傷完案○周阿　控稱我駕旗昌洋行之小火輪船有譚阿發硬欲趁往吳淞不　以致遭毆頭顱受傷報捕拘案蔡太守訊供之下飭將譚阿發管押俟周阿寶傷痊再訊己列前報昨據周阿寶稱傷己全愈請斷譚阿發俯首求恩太守查得譚阿發己押多日判再押七天以儆○天仙戲園按目楊阿二稱陳阿二來看白戲適有客人之馬褂欲交按目豈意陳冐充按目希圖混接幸卽撞破扭交巡捕送案陳阿二供在該戲園看戲不敢冐充按目混接馬褂乞恩開釋蔡太守從寛命陳阿二覓保開　嗣後安分如再犯事逮案重辦不貸○一百五十四號華捕趙銀和稱失時辰表被張炳華拾得向之索還不依己許酬謝仍然不充爲此報明巡捕頭將張柄華拘案張炳華供表是在路拾得趙銀和旣要索還並無不允今將原表交案巡捕頭禀該華捕失表原係自不小心張炳華旣己交還請爲給領蔡太守隨飭該捕趙銀和領表張炳華開釋○包探顧阿六稱昨見梁裕台將雪茄烟嘴在押鋪質洋七角情形可疑拘至捕房查得有法蘭西人失竊己報法捕房現有法包探王榮培到案欲將人贜帶歸法公堂法包探稱法蘭西人報失之雪茄烟嘴值價洋二十八元先巳查獲阿增言贜在梁裕台處今由顧阿六獲梁可否請將人贜移交法廨梁裕台供雪茄烟嘴是阿增托我質錢巡捕頭稱價值洋二十八元之雪茄烟嘴押鋪祇押洋七角豈不知來歴不明請爲傳案究罰蔡太守謂梁裕台本可移送法廨應須傳訊押鋪姑飭將人贜帶回捕房俟傳押鋪夥到案訊究再行移送○陳炳干稱開馬房與開裕源錢庄之席子梅素有往來被欠馬車錢未收曾於本月初一日向借票洋十元由席墊付然我被欠可抵不料席於昨夜糾人突來將我之馬車一輛拖去寄在洋行爲此報捕查到馬車失去車照今蒙解案爲特投質席供與陳相識被借去票洋十元届期並無銀洋交來因與墊付後向索取仍然無着至雇坐馬車錢早己付訖所有馬車一輛彼自己托我要抵押洋四十元並非硬拖蔡太守謂陳炳千與席先旣相識而有往來着自理算到陳旣托席將馬車抵洋何致糾人往拖席有不合姑念生意人從寛判罰洋五元兩造又各訴欠洋太守謂爾等往來自行理算如果不明控候訊斷 
[法界捕房瑣事]  
　　吳桂生於正月間經友余阿茂與荐至新北門外洽元舊貨店爲夥當經余一力擔保嗣於上月廿二日吳竟私將店中銀表首飾約值價洋一百數十元之物件携而遁匿去如黄鶴店主卽找尋挬保余阿茂給其用費出外找尋余往浦東將吳尋見扭同　滬並不將吳　至店内反在英租界烟館吸烟令人知照店主說話店主聞信往彼余阿茂恐被累己將吳送入英捕房自卽脫身躱避昨經英公廨訊 
 
 

Page 4

 
 
知情由當將吳送至法捕房歸法公廨訊問辦理○某甲前晚在法界獨自沾飲爛醉如泥行經興聖街某花烟館尋歡豈知醉後立足不穏當將樓上便桶撞倒經鴇將甲扭送捕房捕頭訊以甲因酒　令償給鴇婦洋四角一併叱　○王心栢前晚在義泰烟館滋閙邀人吃購烟經堂倌　王入捕房管押前日堂期因原告未到着將王押候傳到原告再質在案該堂倌前日又將與王同吃講烟之某甲扭送捕房管押捕頭因店主兩次未來質訊着傳到店主再核 
[上海文報局東賑收解處會同各公所起解第三十批賑欵啓]  
　　敬啓者敝處自前月中旬解出第二十九批規元一萬兩後迭接嚴佑之孫嶼之兩君告急電函謂靑屬高樂博素等邑春賑缺欵尚鉅正災民呼吸存亡之秋速求接濟等因敝處甫經解出順直第五　各所均己悉索瓶罄一時猝難應急惶灼莫名兹勉力摒擋湊集第三十批規銀一萬兩仍由電報總局收支所匯寄烟臺東海關轉解嚴孫二君手收散　計此批内絲業賬所規銀四千五百兩高易賑所規銀一千兩仁濟堂賑所規銀一千兩申報館賑所規元五百兩文報局賑所規銀三千兩理合聲明現值山左靑黄不接之際官中因籌開小靑河工程日費萬緡勢難兼顧其老弱幼穉之待援者専依義賑爲生活救人救澈當厄之施正在此時四方仁人善長伏乞鑒之 
[彚解東賑]  
　　謹啓者頃將有事西疇厥士先宜作又不圖言念東省斯民尙苦阻飢此東賑急需尤爲吃緊者兹敝所勉籌規元一千兩會同文報局彚解災區以資接濟惟是力竭籌捐勢成弩末每念災情酷慘方期未雨綢繆無如賑欸仍稀幾等晨星寥落敝所隨衆效勞不過因人成事時切鵜濡之慮難謝仔肩恐滋蚊負之慚急求援手所冀樂善君子慨發仁慈解囊樂助垂憐困苦指囷慨施庶幾保全蟻命勝造七級浮屠感戴鴻恩共頌萬家生佛矣[  上海四馬路高易籌賑所同人唐廷桂韋華國李文明等謹誌三月十三日]  
[如時雨降]  
　　昔子輿子云飢者易爲食渴者易爲飲溝壑餘生冀延殘喘於此速爲救濟則生機遂暢而感激定必逾恒昨承唐翼衢大善士由漢鎭太平行寄來英洋五十元慨助鉅資頓蘇苦况寓仁慈於補助戴德如天轉危亡於生存　聲動地敝所實深欽佩彼蒼定厚報施心地厚培福田廣植有必然者謹誌報章藉申謝悃[  上海四馬路高易籌賑所同人唐廷桂韋華國李文明等謹誌三月十三日]  
[惠珍鳴謝]  
　　啓者敝堂開辦施醫贈藥以來正舉籌欵維難荷蒙本埠楊先生交來隠名善士樂助翠玉連環一對囑登施藥之欵當卽拜收入册掣奉收單致逹同人等銘感無既足見推念情殷不分畛域謹代貧病虔申謝悃作善降祥之報可爲善士預頌也伏望富紳巨商善童宏開聞風興起惠助源源俾資接濟是所盼禱謹列報章以資觀感[  上海虹口元濟善堂同人等誌謝]  
[浙省撫轅抄]  
　　三月初二日候補縣陳德彝張縉雲俱俱知臬司委讞局正審差大挑縣趙登詒禀奉臬司委讞局帮審差府經歴賴際堯禀辭赴紫橋茶捐差縣承張國年禀辭赴箸裏厘局○初三日彭念宇禀知臬司委發審局提調禀見叩謝前安吉調袖餘姚縣周炳麟交卸安吉縣回省禀到並將經徴十六年地丁掃數批解全完泗安巡檢朱鎭禀辭赴任　廿八日松陽縣馮兆松禀辭赴任○初四日候補通判張廷梁禀知賑捐局委赴江寗領部監照禀見○初五日前署臨安縣王衡交卸回省禀到天台典史張承錫　知藩司飭知赴任叩謝瑞安典史朱鼎彝禀知藩司飭知赴任叩謝卽辭 
[蘇省撫轅抄]  
　　初二日候補同知金鍾彦禀謝委署常州府督糧通判任事縣承陳其珩禀銷海運滬局差並禀知奉委牙　局管庫卽日到差○初四日分發江蘇大挑試用知縣周清溱浙江人來省禀到○初五日分發　蘇卽用知縣林毓菁福建人來　禀至候補知縣方道濟禀知奉委查勘靖江縣田畝差卽辭劉照靑禀知服滿蒙部核准起復回省王作厚禀辭赴丹陽彈壓魚花差○初六日奏調北洋會辦水師營務處候選道潘志俊由大津來翁延年禀知交缷署山陽縣任事來省○初七　錢女灍禀銷上游厘局司　差並禀知上海貸捐局查驗卽辭赴滬○初八日無錫縣吳觀樂禀知交卸任事來省並謝調署南匯縣任事候　知縣何錫之禀謝委辦城河工程差從九陳乃熙禀知奉　荆溪縣保甲局差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路高易公舘内籌賑所經收山東順直二月廿一至三十日第一百九十三次賑欵清單]  
　　廿一日榮陽知足子洋三元乾源興二元耐厥齋主人一元○廿二日宿遷尹濬翁募敬勝堂洋二元肆好堂四知堂各一元蔭遠堂八角無名氏换鵝氏各半元無名氏敬勝堂各三角雲可氏積善氏無名氏三户各二角無名氏二户二角共洋八元求免災難人九如書屋各一元○廿三日唐子禪畫資洋三角○廿四日無名氏洋十四元○廿五日袁阿生將傳阿寶之欠項移賑洋六元羅店程存德　一元　蔭元壎房子四角無氏子一角共洋二元○西壩不書名四元廣勤堂二元槐蔭書屋一元共洋七元○廿七日漢日生記棧洋四元　善士洋二元○廿八日溧陽泰豐公典均至心洋一元○永豐莊交來兩嶧書屋四元懷玉山人三元分綠小憲二元羣玉山房一元共洋十元○廿九日安省江友馥翁募貴德堂洋十元○三十日益源棧交來項裕春洋五元隠名氏三元○○以上共收英洋八十元零三角 
 
 
 

Page 10

 
 
[光緖十七年三月初六日京報全錄]  
　　宫門抄○發抄硃批五道○户部張等奏爲遵旨核議摺○將軍長奏知府俸滿請法部引見片○陜督楊奏揀員升補都司摺○大臣黎奏隨員留洋差遣絲由片○陜督楊奏爲據情代奏摺○三月初六日兵部太常寺太僕寺正白旗值日無引見○啓候請假二十日○劉名譽邵松年預備召見○關防衙門奏十八日大高殿大光明殿拜表漪貝勒瀾公行禮○召見軍機廖壽恒劉名譽邵松年○發抄潘霨奏會彦銓請賞還道員留黔補用奉硃批該部議奏欽此○又請開復知府張映葵原官奉硃批該部議奏欽此○又總兵蔣學樸捐修道路請旌獎奉硃批着照所請該部知道钦此○又查明開州陳亡納圑懇　恩旌表奉硃批着照所請禮部知道欽此○又副將王恩貴免繳捐復銀兩奉硃批該部議奏欽此○○經筵講官大學士管理户部事務臣張之萬等謹奏爲遵旨核議具奏事前任右翼監督芬車奏光緒十六年二月十三日起連閏至十七年正月十二日止一年期滿短收盈餘銀兩一摺光緒十七年正月二十八日奉上諭芬車奏右屬關稅期滿在額無虧　餘未能足額一摺着户部核議具奏欽此欽遵由内閣抄出到部據原奏内稱自光緒十六年二月十三日接任管理起連閏扣至十七年正月十二日止一年期滿遵照户部奏定章程銀錢並徴收牲畜稅銀一萬六千九百四十一兩二錢二分五厘西山牲稅增銀四十兩房地稅銀一千九百八兩三錢三共收銀一萬八千八百八十九兩五錢二分五厘例交户部正額銀一萬五兩一錢二分内除免過直隷等省戰馬稅銀一百九兩六錢八分外交户部正額銀九千八百九十五兩四錢四分西山牲稅增銀四十兩房地稅銀一千九百八兩三錢本年准各部院來文採買祭祀猪羊牛隻等價除照例由正額及西山牲稅增銀全行動用不敷外動用過房地稅銀一千六百四十五兩九錢九分應找交户部房地稅銀二百六十三兩三錢一分罰項銀三十兩下存羡餘銀七千四十五兩七錢八分五厘循例發過犧牲所草豆等項共用羡餘銀六千二百二十兩八錢四分五厘均係核减搭錢給發除交户部庫及動府經貲外下存盈餘銀八百二十四兩九錢四分查右翼定額盈餘銀七千三百二十一兩四錢除現存　餘外計短徴盈餘銀六千四百九十六兩四錢六分奴才體查隋形實因上年　間近議並順直一帶水災甚廣客商販運恐虧資本率多裏足不前是以所來牲畜無多銷售不易以致盈餘未能足額所有現存房地稅銀二百六十二兩三錢一分罰項銀三十兩應交户部外下存盈餘銀八百二十四兩九錢四分可否照例交廣儲司抑或應交何處等語臣等伏查右翼原定正額銀一萬五兩一錢二分盈餘銀本千三百二十一兩四錢又隨徴經質銀六千二百十六兩九錢一分西山牲畜稅銀四十兩共應徴銀二萬三千五百八十三兩四錢三分今該翼自光緒十六年二月十三日起連閏至十七年正月十二日止一年期滿共收牲畜稅銀一萬六千九百四十一兩二錢二分五厘西山牲稅銀四千兩房地稅銀一千九百八兩三錢三共收銀一萬八百八十九兩五錢二分五厘又各省採買戰馬免稅銀一百九兩六錢八分應准作正開銷除房地稅銀係儘徴儘解不入比較外計正額及西山增稅均係徴足無虧所徴盈餘銀内應除去循例發過犧牲所草豆等項銀六于二百二十兩八錢四分五厘外下存盈餘銀八百二十四兩九錢四分匯所徴之數核與額定盈餘銀數計短收銀六千四百九十六兩四錢六分據稱實因上所夏間近畿並順直一帶水災甚廣客商販運恐虧資本率多裹足不前是以所來牲率無多銷售不易以致盈餘未能足額等情查右翼十四年分短收銀五千二百八十一兩零經臣部奏請减免四成五厘賠繳五成五厘五五年分短收銀六千四百九十六兩核其收數較之上届分登 
收銀一千二百十餘兩奏請减免三成賠繳七成十六年分短收銀六千一百七十六兩較之上届多徴銀三百二十兩奏請减免三成一厘六毫賠繳六成八厘四毫均經臣部秦准行知遵照各在案今該翼本届短收銀六千四百九十六兩四錢六分核與光緒十五年分短收之數大致相同然較之上届實少收銀三百二十兩四錢六分自應援照十五年分减免成案辦理臣等公同商酌所有右翼短收銀六千四百九十六兩四錢六分擬請减免三成銀一千九百四十八兩九錢三分八厘以不體恤其餘减彿七成銀四千五百四十七兩五錢二分二厘内有短收額内盈餘銀一千六百十八兩九錢六分二厘核計在三分以上例應降一級留任惟查該翼歴届關稅期滿間有短收額内盈餘銀兩其應得處分均經奉旨寛免今該翼短收額内盈餘稅銀係屬有因可否仍照歴届成案寛免處分之處出自天恩至减乘七成銀四行五百四十七兩五錢二分二厘應着落任滿監督芬車照數賠繳遵照定例一千兩以上至五千兩者予限二年應令自奉旨之日起按限完繳以符定例並請飭下右翼監督嗣後務宜實力稽徴以期規復原額不得恃有减免成案稍形疏懈致千叅處再所稱本年採買祭祀牲畜等項照例將正額及西山牲稅增銀全行動用不敷外動用過房地稅銀一千六百四十五兩九錢九分應令該翼另行造册送部以憑核銷其應找交户部房地稅銀二百六十三兩二錢一分罰項銀三十兩應令赶緊赴部呈繳至現存盈餘銀八百二十四兩九錢四分查前任監督符珍徴存盈餘銀兩經臣部奏奉諭旨着交廣儲司欽此此次該監督奏交剩存盈餘銀兩是否仍交廣儲司之處恭候命下由臣部知照該翼遵照辦理所有臣等核議緣由理合恭摺具陳伏乞皇上聖鑒訓示遵行謹奏奉旨己錄○○長順片再前准吏部議覆攺設吉林府知府作爲繁疲難題調妻缺三年俸滿如果著有成効准照奉天昌圖府知府俸滿章程辦理令該將軍詳加察看出具切實考語送部引見候旨陛用等因咨行遵照在案兹據署吉林分巡道同勲呈據調署長春府知府本任吉林府知府孫堪詳稱卑府自光緒十三年十一月初一日回任起連閏扣至十六年六月十一日交卸吉林府本任前一日止計二年八個月零十日又自十六年六月十七日到長春府署任接算起扣至光緒十六年十月初九日三年二次俸滿等情由道核轉前來奴才詳加察看該守孫堪老成練逹有守有爲整頓地方事務尤能始終勤奮惟本省並無　陞之缺旣經二次三年俸滿自應照章出考將該守孫堪送部引見候旨卄用除將該員履歴送部並給咨外理合附片具陳伏乞聖鑒謹奏奉硃批吏部知道欽此○○太子少保頭品頂戴陜甘總督臣楊昌濬跪奏爲揀員升補都司要缺以裨營伍恭摺仰祈聖鑒事竊臣接准兵部咨開陜西固原提屬利橋營都司鄭開發病故所遺員缺係題補第一輪第六缺應用應升人員合揀合例人員請補等因前來兹查有俸滿陜西固原提屬八營守備唐滋生年力方强才具練逹堪以升補利橋營都司實於地方營伍兩有裨益亦與部章相符合無仰懇天恩俯念員缺緊要准以唐滋生升補利橋營都司俾資得方如蒙俞允該員係己經引見回任之員毋庸再行送部應請飭部發給實授劄付用符定制所遺守備員缺陜甘現有應補人員容臣揀員請補除將該員履歴清册送部外謹會同陜西固原提督臣雷正綰合詞恭摺具陳伏乞皇上聖鍳訓示謹奏奉硃批兵部議奏欽此○○黎庶昌片再隨員候選道莊兆銘前於光緒十六年三月十八日禀報丁父憂因有經手之件給假百日奔喪回籍仍暫留洋差遣嗣於假滿後如限銷假到洋當差均經咨呈總理衙門在案理合附片陳明伏乞聖鑒謹奏奉硃批該衙門知道欽此○○太子少保頭品頂戴陜甘總督臣楊昌濬跪奏爲據情代奏恭招仰祈聖鑒事竊臣准西寗辦事大臣薩凌阿咨稱接到家信知薩凌阿親母王氏現年八十七歲於光緒十六年十二月初七日在吉林烏拉旗籍病故薩凌阿係屬親子例應丁憂咨請代奏開缺俾得回旗守制查西寗辦事大臣遇有事故所有印務呈送陜甘總督兼理在案兹援照光緒十二年西寗辦事大臣季愼丁憂守制成案將西寗辦事大臣關防派員齎送總督衙門兼理其日行事件亦照前案委西寗鎭總兵代拆代行等情前來臣查西寗辦事大臣薩凌阿現經聞訃丁憂可否仰懇天恩准其開缺回旂守制並簡放西寗辦事大臣以重職守之處恭候命下遵行謹繕摺代奏伏乞皇上聖鑒訓示謹奏奉硃批另有旨欽此 
 
 

Page 11

 
 
[光緒十七年三月初七日京報全錄]  
　　宫門抄○發抄硃批六道○直督李奏叩閽妄訴審明按例定擬摺○將軍長奏委署知縣片○總兵鄧奏恭報洋巡班滿歴過洋面情形摺○普撫劉奏揀員升補知州摺○又奏請將各屬續捐浙賑銀兩彚列總坊片○三月初七日刑部都察院大理寺正紅旗值日提督衙門引見三十一名正白蒙二名○廣西按察使湯聘珍到京請安○卓公續假二十日○英侯續假十五日○繼恩英年預備召見○掌義司奏初十日祭奉先殿漪貝勒行禮○提督衙門奏拿　盜犯李二等六名又拿獲盜墓賊犯薛五一名均請交刑部○召見軍機湯聘珍繼恩英年○發抄黄槐森奏接護撫篆奉硃批知道了欽此○黄元善奏接署臬篆奉硃批知道了欽此○潘霨奏請撥鉛本解黔以清要需奉硃批户部議奏欽此○又命婦鄧氏捐賑建坊奉硃批着照所請禮部知道欽此○劉永　奏巡洋日期奉硃批知道了欽此○希元奏解清内務府經費奉硃批該衙門知道欽此○○大學士直隷總督一等伯臣李鴻章跪奏爲即閽妄訴審明按例定擬恭摺仰祈聖鑒事竊准刑部咨獻縣回民馬振明以馬三之等將伊子姪殺死分霸家産等情在道旁叩閽呈訴一案經部訊供擬罪奏明將犯解交直隷提集人証秉公訊辦卽所控得實仍治以衝突儀仗之罪等因當經行司親提訊辦兹據臬司周馥督同保定府知府朱靖旬審明擬議解勘前來值臣駐津飭委藩司裕長代審無異臣覆加確核禒馬振明係獻縣回民光緒十年十二月馬振明因緦麻服姪馬三之不務正業時常爲匪恐受連累呈經該縣差拿未獲馬三之因此挾嫌欲將馬振明一家謀害馬振明畏懼全家移至河間縣城内寄住一切物件寄存鄰居十三年十二月初五日馬振明令長子馬金慶次子馬金和回籍取物馬三之邀同馬連貴楊五哈三慶馬大將馬金慶砍死馬金和逃回向馬振明告知報縣騐訊差緝並因馬三之前曾行刦河聞縣事主吳學堂家銀錢衣物拒殺事主准河間縣移緝有案隨會同河間縣購覓眼線馬生訪拿十四年九月初二日馬生領回差役訪得馬三之回家前往捕拿馬三之放槍拒捕馬生用刀將其格傷身死經該縣騐訊明確將馬三之歸於吳學堂家被刦案内從重擬以斬梟詳經批飭戮屍梟示馬生照律勿論先是馬振明於遷避時曾記村人劉七代借京錢五十千屢索未償馬抛明欲將原籍房屋賣還清帳嗣因論價不合與劉七口角揪扭互傷控經河間縣騐訊未結是年十二月十二日馬振明小功堂姪馬明赴村外洗刷羊腸忽患暴病身死經其父馬振山看明並無别故卽行掩埋馬振明悮聞傳言係被劉七等殺死又因逸犯馬連貴等曰久未護劉七馬金貴等曾與交好心懷憤恨卽以劉七等分霸家産將伊子姪殺死等情控經臬司批飭河間府飭委會審係屬子虚馬振明心不輪　又以前情並添砌書差受賄發弄等詞在道旁叩閽呈訴由部訊供擬罪奏明解回直隷提省訊辦據各供晰前情不諱案無道飾查例載聖駕出郊衝突儀仗妄行奏訴者杖一百發近邊充軍等語此案馬振明因子馬金慶被馬三之殺害報縣飭差將馬三之格殺後輙以劉七等分霸家産殺死子姪等情赴省牽控訊屬子虚復敢添砌書差賄　等詞於蹕路經由處所在道旁叩　妄訴殊屬刁　查該犯所控各節或圖准添砌或誤聽傳言尚非有心誣告應仍治以衝突儀仗之罪馬振明台依聖駕出郊衝突儀仗妄行奏訴例擬杖一百發近邊充車事犯在光緖十六年三月二十二日恭逢恩詔以前核其情節伊子　死非命餘犯尚未弋　情有可原應否准其援减聽候部議劉七馬金貴等訊無同謀殺害及霸産賄串情事應與並無受賄撥弄之盧王亭等均毋庸議馬明係因病身死並無别故己由縣取具屍父馬振山切實供結亦毋庸議逸犯馬連貴等飭緝獲日另結除備錄供招咨送刑部外所有審明定擬緣由理合恭摺具奏伏乞皇上聖鑒勅部核覆施行謹奏奉硃批刑部議奏欽此○○長順片再農安縣知縣黎尹融調省察看所遺之缺應卽遴員接署以専責成查有試用知縣張渭精明勤愼堪委署理據署吉林道同勲具詳請奏前來除檄飭遵照外理合附片陳明伏乞聖鑒謹奏奉硃批吏部知道欽此○○頭品頂戴記名提督廣東碣石鎭水師總兵奴才鄧萬林跪奏爲恭報洋巡班滿歴過洋面情形據實具奏仰祈聖鑒事案奉上諭嗣後沿海水師各提鎭着於每歲出洋時具奏一次俟出洋往返事畢卽將洋面如何情形據實具奏欽此欽遵業將光緒十六年七月初一日下班出洋統巡日期専摺具奏在案計自七月初一日起奴才出洋接駕兵船督率中左右三營及轄屬平海營值巡弁兵船隻在於上下交界一帶洋面往來梭巡督緝迨八月初十日巡至左營甲子洋面與東上路澄海營叅將兵船依期會哨一次十一月初十日巡至中路佛堂門洋面與水師提督申軍叅將兵船依期曾哨一次至於沿海各炮台炮位官兵技藝以及軍裝火藥器械俱於洋巡經過之便分别會演考騐均經通報在案兹届下班洋巡期滿歴巡所轄各營洋面均尚安静奴才應卽遵例卽於本年正月初一日撤巡回營辦理營務所有光緖十七年正月初一日起上班統巡洋面卽日札飭轄屬署平海營叅將寶瑞接管兵船認眞督緝母稍陳　以期仰副聖主綏靖海疆之至意除將洋巡班滿日期呈報兩廣督臣查核外理合將洋巡班滿歴過洋面情形據實恭摺具奏伏乞皇上聖鑒謹奏奉硃批知道了欽此○○頭品頂戴山西巡撫臣劉瑞祺跪奏爲揀員升補繁缺直隸州知州以重地方恭摺仰祈聖鍳事竊照絳州直隷州知州錫　丁憂業經准咨開缺截缺報部在案所遺係繁難中缺例應在外揀選題補該州營轄五縣地方遼闊所屬河津垣曲兩縣均與奏豫　壞客民雜處彈壓稽查胥羅緊要非老成幹練之員不足以資治理查例載知縣以上官員如遇題調缺出准升調兼行又知縣以上應升缺出令該督撫將卓異引見回任候升人員先儘補用不准聲稱人地未宜以别項人員請升又題升知縣以上官員俱令送部引見會經卓異引見未滿三年者均免其調取各等語晋省候補直隷州知州　有記名分發並勞績保歸候補班前先儘先　任實缺候補本班現任州縣以直隷州知州在任候補暨應調各員經臣督同兩司逐加遴選非現居要缺卽人地未宜未便稍涉遷就惟查有卓異候升陽曲縣知縣馬家鼎現年六十歲係浙江紹興府會稽縣人由監生於咸豐六年報捐從九品選用投効江北軍營七年帽升府經歴指分山西奏保免補本班以知縣用同治八年捐同知卄銜九年離營請咨赴部於光緒元年二月初十日蒙欽派王大臣騐放　奏奉旨着照例發往欽此三月　十日到省五年補授稷山縣知縣七年二月到任十二年調署陽曲縣知縣三月初一日到任四月奉文准其調補以四月十八日作爲稷山縣開缺日期卽於是日實授賜曲縣任事是年　大計保薦卓異十三年調署絳州直隷州知州十五年請咨赴部五月初二日經吏部帶領引見本日奉旨馬家鼎着回任　其卓異加一級仍註册候升欽此六月二十五日回任該員性情耿直才具優長前署斯缺措置裕如歴任内亦無違　處分以之升補絳州直隷州知州實堪勝任惟題　請升與例稍有未符但人地實在相需例得専摺奏請据布政使奎俊按察使潘駿文會詳前來　無仰懇天　俯　員缺緊要准以卓異回任候升之陽曲縣知縣馬家鼎升補絳州直隷州知州洵於治理有裨如蒙俞允該員係大計卓　曾經引見回任候升之員未滿三年照例毋庸送部引見所有揀員升補煩缺直隷州知州緣由理合恭摺具陳伏乞皇上聖鑒謹奏奉硃批吏部議奏欽此○○劉瑞祺片再前因浙江杭嘉湖等府地方被水成灾工賑煩興需欵孔亟經前撫臣豫山侣率屬僚捐廉恊濟嗣該省賑務告竣曾由浙江撫臣松駿核明奏請分别給獎以晋省紳民公捐銀一萬兩擬懇在於山西省城建立總坊給予樂善好施字樣俾資觀感欽奉諭旨允准在案兹據二品頂戴冀寍道俞廉二詳稱各廳州縣紳民聞浙省灾區較廣復於上年續集捐銀一萬兩業己解浙兌收均稱仍不敢仰　獎叙自應歸入前案一併書列總坊等情請奏前來臣查全晉紳富士民頻年輸助各省賑款不遺餘力至再至三復因浙賑先後報捐銀二萬兩洵屬見義　爲好善不倦合無仰懇天恩准將各　續捐銀兩彚列總坊用示旌獎而昭激勸理合會同浙江巡撫臣崧駿附片具陳伏乞聖鑒謹奏奉硃批着照所請該部知道欽此 
 
 

Page 12

 
 
[光緒十七年三月初八日京報全錄]  
宫門抄○發抄硃批五道○川督劉奏都司虧短公欵銀兩服毒身死委詢核擬摺○署江督沈等奏查明蘇州等屬辦理賑撫在事出力宫紳分别給獎摺○東撫張奏續收各處賑捐銀米摺○直督李奏審明京控按例定擬摺○三月初八日工部鴻臚寺廂白旗值日無引見○明啓英樸預備召見○工部奏派承修大歲殿工程派出麟書廖壽恒○君見軍機明啓英樸○發抄王文韶奏知縣傅炳墀優卹奉硃批傅炳墀着交部從優議卹欽此○又遊擊王釗革職奉硃批王釗着先行革職歸案嚴行審辦欽此○魏光燾奏葉城縣被水豁免糧草奉硃批着照所請户部知道欽此○張曜奏校閱營伍起程日　奉硃批知道了欽此○又候選道李正榮送部引見叙用奉硃批李正榮着交吏部帶領引見欽此○○頭品頂戴四川總督臣劉秉璋跪奏爲卸署阜和協左營中軍都司候補都司李志國因虧短公欵銀兩無措愁急自服洋烟毒發身死提省發委訊明議擬恭摺仰祈聖鑒事竊臣前據署打箭鑪廳同知趙𡎴禀報卸署阜和協左營中軍都司李志國因虧短公欵銀兩無措愁急自服洋烟毒發身死一案當經批飭藩臬兩司委提人證卷宗來省發委審辦去後兹據署成都府知府汪鑑督同委員審明議擬詳由署布政使德壽署按察　黄毓恩核明轉詳前來巨詳加覆核緣李志國籍隷雙流縣係四川候補都司光緒十四年委署阜和協左營中軍都司於十五年五月交卸因料理交代卽在打箭鑪城内中橋後衛承佃李裕公房屋居住其子李玉恩在鑪城侍養六月間李志國因在任虧短公欵銀六百八十兩零三錢七分二厘九毫無力完繳常向隣人萬得勝等愁歎聲稱虧空公欵必定追繳不如尋死等語萬得勝等同伊子李玉恩屢向勸解並時常留心防範詎李志國因公欵無措交代難結愁急莫釋於七月初一日上午乘李玉恩出外在寓潛服洋烟臥床呻吟李玉恩回寓瞥見向李志國詢悉情由投鄰看明用藥救治不愈移時李志國毒發殞命報廳騐訊取結禀經批飭提省審辦兹據該府委員等訊明取結議擬詳由藩臬兩司核明轉詳前來臣覆核無異查此案前署阜和協左營中軍都司李志國身死之處業經該廳查騐明確禀經提省覆訊委因在任虧稅公欵銀兩無措愁急莫釋自行服毒所致並無别故死由輕生與人無尤應毋庸議無干省釋屍棺飭領理葬虧短公欵銀兩己設法如數歸欵烟盌存庫案結飭毁除將全案供結咨部外所有核擬緣由理合恭摺具陳伏乞皇上聖鑒勅部核覆施行謹奏奉硃批刑部知道欽此○○署理兩江總督安徽巡撫臣沈秉成江蘇巡撫臣剛毅跪奏爲查明蘇州等屬辦理賑撫在事出力官紳懇恩分别給獎恭摺開單仰祈聖鑒事竊查蘇州等屬光緒十五年分被水成災舉辦冬春賑恤及浚河築圩以工代賑於十六年三月内一律完竣當經臣剛毅會同前督臣曾國荃將地方安謐大槪情形専摺具奏並查明在事尤爲出力員紳懇恩嘉獎其餘出力官紳可否擇尤請獎請旨遵行欽奉上諭曾國荃剛毅奏接辦春賑完竣一摺江蘇蘇州等府屬本年辦理春賑及浚河築圩以工代賑各事迭經曾國荃剛毅派員分辦並經紳　等籌集鉅欵竭力勷助現己一律辦竢地方悉臻安謐在事尤爲出力之候補道錢寶傳各員着傳旨嘉奬其餘出力各官紳着准其擇尤請獎毋許冒濫餘着照所議辦理等因欽此欽遵轉行遵辦去後兹據督辦籌賑局司道等查明各屬辦理賑務出力各官紳擇尤酌擬獎勵等差開具履歴册摺詳請奏咨給獎前來臣等伏查此次蘇省賑務被災至十五廳縣之廣災民至一百十餘萬口之多各員紳等或下鄕察户或竭力籌捐或運木給錢或督工代賑均能勞瘁不辭辛苦備嘗且當常州鎭江二府灾歉之後毗連之浙江省亦復同被水災捐欵旣屬維艱撫恤尤多棘手該官紳等仰體朝廷德意莫不黽勉襄事僻壤窮鄕徧爲給賑災户藉免流亡較之尋常勞績尤屬辛勤倍著旣據該司道等查開出力官紳造册詳請核辦當經臣剛毅批飭重爲删剔並將出力稍次各員由外酌給功牌現擇尤爲出力者八員各擬請獎叙不敢稍有冐濫相應開列清單恭呈御覽合無仰懇天恩准照所請分别給獎以示鼓勵而昭激勸除將各該官紳履歴咨送吏兵二部核辦外謹合詞恭摺具陳伏乞皇上聖鑒訓示謹奏奉硃批該部議奏單併發欽此○○太子少保頭品頂戴山東巡撫臣張矅跪奏爲續收各處賑損銀米恭摺具陳仰祈聖鑒事竊臣前將續收各省籌濟賑款恭摺奏報在案兹復准江西撫臣德馨籌助銀五千兩前出使美國大臣張蔭桓籌助銀二千七百三十六元三角合規銀二千六百六十一兩三錢八分浙江學政臣潘衍桐捐銀三百兩江蘇徐州府知府桂中行勸捐銀五百兩巳故二品封職附生孫漸之女孫明義集捐米一千三百石廣東高州鎭總兵左寳貴之妻命婦陶氏捐助米二百石均經先後匯解到東分撥災區散放據賑撫局司道詳請奏咨前來除由臣咨曾分别照章請獎外理合恭摺具陳伏乞皇上聖鑒謹奏奉硃批户部知道欽此○○大學士直隷總督一等伯臣李鴻章跪奏爲覇種官圈餘地揑詞京控審明按例定擬恭摺仰祈聖鑒事竊查武清縣革生楊雲鵬京控莊頭楊毓枝隠種官地並委員受賄舞弊一案經順天府尹奏奉諭旨交臣督飭臬司審辦當卽轉行遵照兹據臬司周馥督同保定府審明擬議詳解前來值臣駐津委據藩司裕長代審無異臣覆加確核緣楊雲鵬係内務府正白旂漢軍善祿管領下人向在武清縣居住考取武生楊毓枝係楊　鵬大功堂兄楊雲鵬祖先有該縣河西務地西十頃楊村地三十五頃十八畝於康熙年間帶地投充内務府豆粮莊頭將地圈收領回承種每年在内務府交差楊毓枝係長房子嗣接充莊頭毘連河西務官圈差地有餘地一　其祖帶地投充莊頭時因恐日後丁繁留遺養丁歸莊頭楊　枝家經管分散旗中承種楊雲鵬與其兄楊雲鵬分種四頃其族叔楊榮分種四頃堂弟楊保恒楊開甲分種四頃族申極貧零户分種二頃又早年其祖施與觀音等廟二頃餘此項養丁餘地忽冲忽淤並無一定是以未報加差光緒入年楊雲鵬欲將養丁餘地全歸一人承種揑稱楊毓枝侵種官荒呈請户部勘文升科認領承種飭縣差傳楊毓枝因病未到將其弟楊毓奎並楊雲鵬傳案親　查丈除差地四十頃外下餘地二十九九頃十七畝零楊毓奎稱係養丁餘地並非侵佔無糧地畝楊雲鵬初稱官荒繼復攺稱祖遺廢産詳經户部内務府會議章程凡莊頭隠匿餘地以是否與差地毘連分徴租賦升科並經内務府以該縣丈餘地畝叚落不清應再覆又適據楊毓枝以丈餘地數不符等情呈訴委員催長佟玉秀並咨順天府尹派員會縣公同確丈實止餘地十六頃十六畝六分五毫均在差地四至以内與原地毘連照章歸於内務府徴相另派楊文元充當莊頭飭令交地楊雲鵬首先抗違添砌委員受賄少丈等情令其母楊蕭氏抱控經都察院咨送刑部因抱告年未及歳未便收審將原呈送回發還經順天府尹將楊雲鵬武生咨革並因不服審訊奏奉諭旨交臣督飭臬司審辦據供前情不諱楊雲鵬楊毓枝等情願交地己飭該縣如數指交楊文元收領應卽擬結查例載　以建言爲由將曉昧不明姦贜等事情污人名節者發附近充軍等語此案楊雲鵬隠種差餘地畝經官丈出並不卽時交清輙因丈地前多從少疑係委員得賄舞弊添砌情詞令其母楊蕭氏赴京呈控殊屬刁玩查該犯隠種餘地係屬分受祖遺並非該犯私自隠種情尚可原卽其控告委員受賄事亦出於懷疑與故意贜私污人名節者有間自應按例减等間擬楊雲鵬合依假以建言爲由將暗昧不明姦　事情污人名節者發附近充軍例上减一等擬杖一百徒三年事犯在光緒十五年三月十六日恭逢恩詔以前核其情罪不在部議條欵不准援免之列應予援免後再有犯加一等治罪楊毓枝身充莊頭隠匿餘地與族中承種本有不合姑念係其祖遺留養丁非自今始且因地地忽冲忽淤是以未報加差今旣情願退交新莊頭楊文元收領應與分種之楊保恒等從寛免議楊蕭氏德從其子妄控己罪坐其子且年逾八旬應免其置議委員佟玉秀等並無受賄舞弊楊毓枝等應交地畝己飭縣如數指交均毋庸議除備錄供招咨部並分咨销案外所有審明定擬緣由理合恭摺具奏伏乞皇上聖鑒勅部核覆謹奏奉硃批刑部議奏欽此 
　　今接得初六七八三是京報合先排印其初五日京報俟到卽刊[  本館附誌]  
 
