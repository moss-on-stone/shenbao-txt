# 1883 - 147 - 4903622

 

Page 1

 
 
[新印子史精華出售] [  點石齋主人啓]  
　　子史精華一書向惟大版計坊間出售者每部訂為四十八本卷軼繁重携帶不便本齋現出重價購到　殿版初印者用石印照相法縮成兩厚本而字蹟仍然清晰可玩天地頭格外放寬部面均用綢綾外加細木套板準於三月十六日出書每部價洋兩員欲購者祈向上海英界三馬路紅禮拜堂南首申報舘間壁申昌書畵室兌取各外埠賣申報人處亦有發賣此布 
[論春近事]  
　　中國近來經營東三省可謂不遺餘力矣國初於根本重地不攺滿洲舊俗以關內直省之治法治之者良以地脉渾厚民情樸陋不敢遽開其風氣也且滿俗尙武不事耕織以騎射爲能事以游牧爲生計民　悉編兵籍從龍入關留爲禁旅分爲各省駐防者其數不止八旗之半而內外蒙古賓服歸化又無南牧之虞以故舊時部落民數稀少僅置統領以鈐轄之治法亦旣大備不必如內地之有地方官也二百餘年風俗猶然渾噩　聖人貽謀之遠於斯可見橫恭　　仁皇帝諭旨則知當全盛之時已預料及今日俄人之事是以界石之置特鄭重焉時異勢殊不得謂成法之不可變易故經營之愈亟亟也琿春一埠兩國以爲通商地面雖似貿易之所在而實則中外關　全恃乎此治琿春獨要於治東三省不可苟也現在吉林設官置戍特　簡大臣練軍黑龍江一切規模漸如內地而琿春亦新設副都統乃上年傳到該處信息似中國之所以治琿春者猶未盡善緣琿春正爲兩國交界之處置官設治深有不便副都統專掌戍兵且鞭長莫及於地方之事不能辦理妥貼商民聚集交涉事繁而北數省游民自該處開埠以來如水赴壑動輒選事旣無專官以理之於是商民不安貿易亦漸無起色聞上年以生意中人之有物望者暫理其事竟大開賄賂之門凡遇訟案顛倒任意因此人心抱怨昨日本報所登西人來信謂中國地界內有一處爲俄人佔爲市鎭中國向之索還俄總督已允而俄亦不願交割須俟中俄所議各事逐件定妥之後方可交還等語夫俄國商民所聽命者俄總督也今俄督已允而商民轉不遵行是何故哉竊謂其地旣爲市鎭卽不僅爲俄人所居中國商民亦處其半地爲俄佔則俄官必有以治之兩國商民在此貿易有無相通同沾利益其情誼不可謂不厚假令中國人之在該地者聞中國索還俄督允准之信而其意深願中國設官以治之者則雖俄人不肯而未必能强華人之附和所以然者華人深知中國索還之後治法必不妥善轉不若俄國治之能令商民安業政平而訟理也此亦如伊犁一帶華民苦於華官之苛反樂爲俄官所治由中國界以遷入俄界之情形耳不然俄督業經允許則其地之還不還豈俄人所得而持其權乎盖邊外局勢與內地不同從前僅治旗民故將軍都統之事權綽乎有餘今易而爲商賈薈萃中外交接之局面則以向之治旗民者治之宜乎扞格不相入矣而况地方遼闊其勢有不及兼顧哉夫此等消息雖未盡確究非無因以中國宜治之地而使人有受治於他國之心揆諸時勢豈不可危伊犂事大經營如此其久始成俄人交還之議固不可不慮及此琿春雖不及伊犁而兩國界限所在關繫非輕旣不宜有俄人久佔尤不可使華人樂受俄官之治所當亟選賢能專壹事權以收商民之望無使俄人乘　藉口別施詭謀則邊庭鞏固而通商之利日興矣 
[傳相行期]  
　　○白門郵聞云李傅相自假歸抵籍後營辦葬務現已幽宮式奠正擬拂拭行裝北上鎖假適接有密寄總制粵東西滇南三省軍政故已定於本月初十日仍由裕溪口乘輪遶吳淞出海北行俟旌節抵津後將海防一切事宜妥爲整飭或將入都晉　覲親聆　聖訓密授　方略則皆未見明文莫能臆測也 
[通州漕務]  
　　○浙江糧道廖觀察于四月初三日自津局起身由旱路到通謁見倉憲并查看交米情形運糧官駁船共有一千七百號江蘇津局現兌漕糧十七起白糧七起浙江津局兌漕糧八起白糧二起駁船己全數裝米放關而頭起駁船雖陸續回空尚未到齊恐有停兌待船之勢如通壩能加起提騐使駁船早回天津庶不誤兌也 
[重建倉厫]  
　　○通州常平倉年久失修均已坍敗現經高星槎邑尊勸捐買榖已有成數復籌欵重建倉厫業巳興工監修者爲邑紳李珠浦刺史也 
[盜搶尼]  
　　○月之初三夜三更時金澤鎭南市梢之興隆　卽俗名楊家莊被搶　有尼僧五人是夜睡夢中忽聞打鬥聲旋卽入內約有十餘大漢將洋銀衣服被帳等擄掠一空約值一百餘金甚欲將人刦去幸該尼與鄰佑高喊得釋手該尼將來人細認其面目有稍識者蓋卽鎭上之拜盟弟兄通同焦湖人故門徑熟悉物無遺漏也現聞該鎭紳董已聨名具禀到縣請查辦此十弟兄云 
[游勇作盜]  
　　○京口地方時有竊盜等案近聞獲住三名皆海州人據供前在銀台山某營有勇因事斥革遂在外搶刼等語邑幸得供後着卽重懲收押云 
[缉获逸犯]  
　　○丹徒縣監犯三人闻於日前銼斷镣铐越墻而逸比邑尊聞知大骇立將禁卒重责並移文各鄰縣飭差緝捕嗣於丹陽境內見有形跡可疑者三人當由丹陽縣差拿住禀官函請派差往認故丹徒禁卒現己前赴丹陽矣 
[拐風甚熾]  
　　○杭垣下城文龍巷地方荒僻處也上月二十四日忽失男孩一名其案四處尋訪竟無着落次日又有余公館之十四歲女鬟送物於貢院前某公館歸至東橘　突有三十餘歲之人似勇非勇者負之而去該　大聲呼救幸沿何一老嫗正在浣衣當喝云汝瞻甚大豈不知此卽是某保甲老爺之婢女還不放下耶况白臺搶人罪當梟首其人聞之卽將該婢放下飛奔而去該婢哭訴主人立傳地保申斥然省垣重地拐風乃如此猖獗爲民上者可不實力查究乎 
[名園畜虎]  
　　○蘇垣於兵災以前每逢春秋佳日各花園皆開門恣人閒眺游客喜其水木淸華亦願略解仗頭錢聊補歲修之費自克復後如留園怡園等仍沿舊例供人游玩若城北之拙政園卽改爲八旗奉直會館者地畝旣廣布置尤佳現聞園中新到一小虎毛彩奇異能解人言故日來觀者比各園更熱鬧也 
 
 

Page 2

 
 
[新聲悅耳]  
　　○吳中當承平時梨園極盛大抵崑劇居多二黃梆子非作京師遊者未得一聆也兵燹後京徽子弟充牣蘇台向所謂聆音識曲者幾無從問鼎大雅不作正如商婦琵琶自傷老大識者慨之日前本報登新設榮貴茶園以吳人喜聽新聲生意頗不寥寂刻聞該園諸伶登塲日演來觀者幾無容足地遲之又久名優想九霄乃挂招起演其穢纖合度顰笑可人固不必論所可愛者眉目間別饒嫵媚苟事涉風情於流利中不失端莊之度雖衣冠優孟而神情仍曲曲傳出是以人愈賞其俊雅觀者益興高采烈矣 
[永禁都神會告示]  
　　○欽加三品銜浙江補用道特調寍波府正堂加三級紀錄三次宗示寍郡都神會奢侈異常誨娼誨賭舉國若狂聞所費幾及鉅萬向以除瘟爲名自本府示禁後已歴四五年從未見有瘟疫本今縣差岳處卽胡阿唐乃公然違禁遍貼知單嫁名衆姓以掃疫惑衆意存審試希圖娼賭朋興各衙門差役可從中漁利胆玩已極除提案懲辦外合再查案示禁自後都神各社會永遠禁止如果狃於積俗因夏秋病疫於　請神出巡准由守廟僧人赴府禀請仿照城隍出巡之式於七月間出巡本府捐錢四千交快皂兩班頭役雇人舁神出巡一日各行各業如有捐存會費另作別項濟人善舉永不准再蹈奢糜　習　者　案懲辦毋違特示 
[宜昌近信]  
　　○城內培元堂每逢春莫卽延醫生施種牛痘今年已於三月初八日舉行矣○現聞宜昌關開設洋信局四處貼有告白云○荊宜施道曹觀察於上月十六日返署儀伏頗極整肅○城內財　殿歲久失修培葺不易經闔邑名商捐助銀兩自去歲興工至今春告竣落成之後連日濱劇士女之往觀者頗衆也○北鄕吃大戶之飢民刼搶奸資靡所不爲上月杪經龍明府拘訊內有一人責至三千板其餘枷責有差是以近日饑民遂不敢如前此肆行無忌矣○鎭川門外河邊有一瘋僧年約二十餘身無一歲眞所謂赤條條來去無牽掛者該處兒童一路隨觀或謂是圓覺　某儈之徒並不拘束任其獨往獨來不亦失佛門禮貌乎或又謂是歡喜佛化身以接引世人聞之殊堪捧腹 
[怒雷示警]  
　　○海寍硤石鎭之留嬰堂來信云北關廂揚姓婦三月念二日午刻挈子女自親戚處歸家俗例幼孩出門身上備帶官歴一本取其有藩司印花可以辟邪詎料怱促卸粧將官歴解放床沿誤墮入凈桶之內未及覺察是日未刻雷電交加火光滿室婦孩童　驚如木偶旋見歴書提至外室檢視之則已汚　數頁急持赴淸流漂凈而雷火頓滅是則字紙之不可褻可知矣 
[破案甚巧]  
　　○語曰若要人不知除非已莫爲不謂妙手空空兒亦故留破綻以待人捕獲是亦異矣天津海關曰津海新關其騐貨廠津人謂之官棧一日有賞入口以爲時過晚不能騐竣飭入棧中乃逾時失去顏料自鳴鐘各一箱償値銀八十餘丙一時莫得主名謂爲外賊則兩箱累墜何以能絕跡飛行謂爲內賊又皆官棧中人孰肯作穿窬會倆正在狐欵適有一釘鐵者肩挑一檐置該棧門前橫擱一箱雖用黃水外塗而字跡在內隱約可辨棧中覩此亟叩來歴買釘鐵者歴述賣主爲某甲姓氏信址固官棧中人也該箱售價祇津錢三百文海關委員達健如司馬早知失竊之情今待該箱正可籍此根查亟傳甲訊問年稱不改行竊該箱係買自乞人之手緣不合用故復賣脫耳司馬問乞人能交案否甲稱地方遼闊無處追尋司馬仍着交人否則于究現聞關中隸役共議湊欵賠還失主以免株連夫該箱售價祗三百文耳使賣脫之時或將字跡塗銷則此案不能破且旣留字跡而買釘鐵者不在官棧門前則此案仍不能破今乃卒至於破可不謂巧歟 
[天門開]  
　　○嘗　漢樂府云天門開誅蕩蕩此不過寄托之詞非謂天之果有門也亦非謂門之能自開也乃近聞營口友人所述竟若實有其事斯亦異矣據云上月二十四夜各舖因小竊甚多竟夕防範坐以待旦時則殘月漸低曉星欲沒忽見西南天皎然有光衆皆驚視誤以爲東方之旣白也俄而紅光萬道滿目輝煌無異赤城之霞轉瞬卽滅天黑如故衆遂共傳曰此所謂天門開也南人相傳如見開天門掇石而藏之勿令人見石卽成金北人相傳如見天門開必遭雙眼瞎又曰不言語不碍此二說孰眞孰僞執是孰非請以質諸談天者 
[海客談瀛]  
　　○客有自臺南嘉義縣而來者據稱由該縣署啓程二日而平安平卽趁阿里拜帆船到廈門再趁時和火船到上海一路颺風時作海中顛簸異常三月桃花浪以後行海者每以颶霧爲慮信然又稱安平在台灣府南五里海水以南風激射直趨沙岸岸陡而峻一擊搏輙高至十丈數十丈不等土人謂之海湧誠孟子所謂搏而躍之可使過山者也湧以夏秋爲最猛輪船至此距岸僅里許耳土人以湧故遂舍船而縛竹爲筏以渡行人筏上置一木桶人坐桶內隨湧下下筏之行也雖知者無所施其巧勇者無所用其力悉付諸海若之推挽而已往往有旣至而被湧吸回者有未至而被湧在沒者上年台灣道夏觀察抵岸三日不得下覓善泅者以百丈綆牽筏引之於岸挽以人力以爲可無意外虞詎湧至高過於頂桶內鹹水溢出髪際皆濡旣抵岸已面無人色由是竟至不起土人云霜降後淸明前海水雖立而湧不起緣是時南風尚未重也又稱台北府繞至台南水程須八晝夜上年大甲溪鉅橋告竣甫閱月卽被山洪冲塌計護橋有鐵籠四十座每座可儲石萬斤洪過後或沉沙或入海其猶獲幾立於溪中者不週八九座而己觀此似從來未有之奇工造物若有以相妬者然則蔡忠襄洛陽橋之建至託爲有紳鬼之呵護者又非不足盡信矣嘉義縣潘儀卿明府茌閩需次垂二十餘年以閩中無刺史缺故但得權守令八府岩疆種花幾遍閩人輕於械門往往因細微而釀巨案明府習知情僞民間咸信其有胆有識有惠有威上年渡台多有勸其以假請者明府不聽語曰不遇盤根錯節不足以別利器吾知　烟蜃雨之鄕必有徯明府於境上者矣客述如此因走筆而記之以質諸秉槎浮海者 
[邑尊騐屍]  
　　○昨日午後聞有鄕婦自服洋煙送至仁濟醫舘救治無效而斃由該婦之夫報請上海縣相騐其時衆人咸往探看據年約二十七八歲之鄕人陸小巖云在靜安寺相近開設荳腐店申園彈子房之出店名阿全時到我店嬉戲初三日阿全又來與我學徒共戲無端起釁阿全將我徒毆打逕回申園我徒受毆氣忿卽追到申園不知如何爭扭致將園中之鐵欄杆碰壤經園主禀法華司勘明碰壤之欄杆旋有八圖地保顧公義出爲調停令我賠錢七百文修旦完結嗣有曹華華醉後至申園大駡謂不應以細故控他人於官又令人賠錢因此吵鬧不休復由園主令地保禀官擔曹笞責百板枷號一月發申園門口示衆夜則交地保收管詎地保將曹帶至我店謂此事原委實因我店學徒而起若肯調停則己否則提我去究辦等語我置諸不理詎前日淸晨我到租界辦貨及午後歸家見我妻陸徐氏已服洋烟奄奄欲斃當據我父云地保同司差前來尋我連到八次百般恫嚇以致我妻情急自尋短見我卽將妻舁至此間就醫詎意不及救而斃是以請騐云云此係陸小巖之言也及四點鐘時黎邑尊帶同仵作官媒書役等臨騐騐得陸徐氏委係自服洋烟身死惟問地保該氏何致自尋短見據地保顧公義供糟坊學徒與豆腐店學徒常到申園游戲初三日適有鄉人曹華華酒醉後在園中東撞西歪該學徒等與曹嬉戲以致碰壤鐵欄干園中令賠伊等不依由園主禀請法華司踏勘後經我調停令二學徒合賠錢七百文詎曹又到園中詬駡致又禀司提曹枷責旋有司差二名令我同到荳腐店索費洋八元其時店主陸小嚴他出嗣卽聞陸妻吞烟尋死旋據陸小巖禀請自行棺殮求免發封邑尊俯如所請惟着具自行成殮求免發封結飭差將地保帶回訊問司差之姓名卽當提案究辦至該氏與夫年歲相若已生男女男年十一歲女年六歲陸之父年約古稀亦均在塲論者謂此案情節稍有支離卽使猾隸奸胥登門索費陸徐氏亦何致自尋短見誠有如邑尊所云者然若該司差等之任意苛索臨民上者自當懲一以儆百也 
 
 

Page 3

 
 
[烏師苦况]  
　　○自租界各妓院不用烏師而爲烏師者遂覺困頓無聊欲求一善策而不得有某甲者爲之代壽一法以淸唱爲名而設同行公所每檯淸唱抽釐若于積仔公所烏師中有患病者有物故者則醫藥之費棺殮之資皆可取給於此擬議旣定遂禀請上海縣出示黎邑尊俯准所請給發告示在公所張掛甲又揚言於外謂妓院不用烏師業由烏師等聨名禀准縣憲告示煌煌令各妓院仍照舊章雇用烏師各妓院初尚信之及往閱告示始知甲之伎倆益棄烏師而不顧有名則福者亦理此業居英租界正豐街北首自羌笛罷吹銅琶絕響鬱鬱不自得非一日矣然猶兾同業中人力挽狂瀾則舊日生涯尙可肄習而已亦不致餓死溝壑今見一張告示虛文何補則此後將何望哉乃於前夜自縊於床及妻女知覺已不及救鳴呼亦慘矣哉 
[車夫新式]  
　　○日本人在滬上推車曾列於報玆悉該車之由日本載來者已有三輛赴工部局捐領照會於上視拜六爲始在路間招攬生意行走甚捷其車夫裝束亦較華人爲潔頭戴竹帽身穿靑布號衣前绣華文字號後绣西文字號內着窄袖短衣下穿小脚袴足蹬草履惟於中西言語俱不能諳倘展軫將駕請問何之則車中人亦惟余手是指而已 
[刼案又見]  
　　○前數夜有賣酒釀之鄕人某甲在新閘烟館中呼吸烟霞興盡而回其家在新閘西北潭子鎭地方迤邐行來巳至梅園相近突見麥田中有四人奮躍而出狀如兵勇將甲扭住搜其身畔甲大聲呼救適有爲扛夫之卿人五六名亦由此路回家聞聲趨至四人乃踉蹌奔逸鄉人追之祇獲一人當送新閘巡防局看管詎被乘間　脫業由局員飭該處地保傳獲匪之人伴同巡勇四處訪尋未知能弋獲否按上海五方雜處盜賊本易濳蹤而斜橋及新閘等處近來更多槍刼之案巡防之謂何而任其猖獗全此也 
[沈淪苦海]  
　　○李秀寶從良一案業經妓母胡殷氏續禀在案玆聞李秀福從葉積寶以來室對芙蓉家徒四壁不啻長卿之居成都而秀寶不能學文君之當　賣酒頗有中悔之意且所斷身價先繳洋七十元尙有八十元未繳剜肉補瘡無可爲計急欲與胡殷氏相見葉亦無可如何商之經手之某乙乙乃囑妻同秀寶至福泰烟館而約胡殷氏來見待之良久終不見來秀寶知被誑遂大怒且念爲奸人播弄進退雜谷不如一死之爲快卽取盤中之烟欲吞之以自盡乙妻見之惶遽相奪再四苦勸而去噫隸平康籍者無不以贖身爲得計卽現宰官身者亦無不以贖身爲美談雖然贖身亦豈易言哉李秀寶之事亦可以爲殷鑒矣 
[請添設牛痘局以廣德惠說]  
　　○外洋引痘之法誠爲萬妥萬當吾上海蒙應敏齋觀察創設牛痘局於邑廟以來各仁憲接任率由舊章蓋皆以保赤爲懷而樂於繼美也附郭居民抱孩赴局就種者俱稱近便近年漸推漸廣名鄕聞風響應或有搭船來城往種者每以人數衆多　種稽遲當日不及乘潮回里婦女借宿諸多不便又須多費盤川因此德惠未能徧及僕敢爲無厭之求焉應請在城外地方或廟宇或公所按定日期泒人分種則邑廟之局不至擁擠而各鄕亦得均沾其惠矣 
　　芝竹軒主人啓 
[崔烈婦詩]  
　　君不見純臣殉國難捐軀報君眞人傑君不見崔氏殉夫死節如冰霜志如鐵親朋勸說終不改吁嗟烈婦眞個烈當其十年待字時幽嫺貞靜守身潔及其字與秦使君一月之間褵初結諄諄至言告郞君郞君之心爲之折不幸郞君天年終蹙額傷心肝腸裂立願不肯居人間在生同室死同穴聯延殘喘至世日大事已畢志早决不食四日餓不死叔嫂相與話永訣叔嫂勸其宜愛身婦云叔嫂何饒舌天公大雪壓茅廬私向屋簷吞白雪白雪吞後病斯眞一旦怱怱與人別此烈也算天作成尤欲令人呌凄絕料得人心終不死里巷父老都傳說烈婦雖死亦猶生此烈千古眞不滅採風使者達　朝廷　錫以旌表　褒其節其節可以壽碑銘應與古來貞女烈婦皆同列泉唐吳耀炳拜題 
[江督轅門抄]  
　　○三月廿日甘肅候補　　崇傳到見銷儀棧差　○三十日前直隸提督劉銘傳到拜監掣同知金福新禀到　縣丞李揚榮銷紳策門差　○四月初一日知府葉永恆禀知丁母憂　同知章銓銷發審差　　判李孟康銷瓜埠緝私差辭赴大河口厘捐　知縣金士準奉委普育堂差　巡檢王壽祺到神策門差　王殿眉禀知分寗　主簿方希　銷儀　門差　○初二日浙江知府蔣德璜到見　中協譚謝委回任　署中恊王謝飭知補鞠釆營叅將　○初三日通判金兆熊禀知奉司委解固本銀辭赴蘇　巡檢吳恩福到　鳳門差江安輪船徐九成禀知赴湖南接楊漕臺 
[蘇省撫轅抄]  
　　○四月初五日兵部郞中何慶衍湖南籍來赴都　咨補靖江縣典史袁同正交缷蕭縣典史事奉調來蘇　從九王紹燕禀知奉臬憲委赴江北公幹　○初六日候補縣俞德炤稟辭奉委赴江北公幹　姚寶儀禀辭赴震澤公幹　委署丹陽縣典史張　禀辭赴任　從九金治常禀知奉委薄轅監印差　夏文熾禀知奉委臬轅監印差 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[菊貞胞妹孝烈事略]  
　　○妹名菊貞鳳之季妹也幼早失恃賴大母暨繼母以育洎長嫻閨訓明慧絕人尤喜讀列女傳遇曹娥謝娥輩孝烈事蹟輒中心　往爲之感泣不已而性復婉順大母以次均愛之如球璧而鳳兄弟二人亦奉之爲準繩年已及　相攸未得歲辛已有同里豪家子聞其賢將爲其子訂婚而詭言爲其族作蹇修使媒求庚鳳家未察其詐許之旣而廉得情寔知其居心狡獪鄙之且以舊姻尊卑不等嫌之况聞其子素性癡駿兼患癲癇有年時作時止無異廢疾實非吾耦難之爰囑媒索回原庚豪家子靳而不與鳳家又使媒往告以姻事未經受聘者概可不願卽止律例載有明文今並未納幣遵律索庚不可靳亦無庸靳豪家子聞媒語陽許約期完璧而陰使人詣媒恫喝謂此庚旣入吾手當逞吾心必欲效鄭子晳强委禽故事如不憑官斷定不珠還鳳家聆其狂詬告之親鄰威代爲不平第畏其豪强不得不婉向求商迨媒往返再三仍乏調停之策又不得不嚴行謝絕豪家子無如我何疾我益甚銜我益深遂致訟鳳家據實禀告將直矣豪家子懼亟以誑詞控告官惑之遂經年不爲剖决豪家子由是假城狐之威逞社鼠之智眼高於頂瞻大于身屢肇釁　肆行無忌旣百方以撓之復與羣小陰謀詭計思得一間以中傷之鳳家雖時有所聞而猶幸其未敢踵門肆擾故妹尙未之知也去冬十一月十九日爲叔弟鴻書合　期先兩夕設　欵媒妁親朋豪家子聞之密約一敗類子並一族之業鼓刀者紏集無賴數百人在外　窺默伺及二鼓酒闌時鳳父叔衣冠送容出門豪家子等偵其不備奮袂一呼率領敗類子及無親輩奪門面入大肆辱詈攘臂怒揮鳳父子從而謝之不許衆賓朋從而排解之不得復請駐防汛官從而彈壓之又不能勢益鴟張人如豕突不得己退入內廳闔門固守兾免黑夜標掠詎意彼在外廳徹夜毒擾所有陳設諸物蹂躪一空不獨效灌夫之駡且徧遺射姑之旋毀瓦畫墁無所不至詰朝衆皆倐聚倐散迭爲進退獨敗類子儼然蹲鋸以鳳家舉室潛匿恃無質證反以被敺爲言　烋愈甚隣里戚友聞之合爲驚惶爭相勸阻非特不從益按其怒繼而喧傳遠邇村　游民紛至沓來觀者如堵諸匪乘間闌入啖以乾餱醉以汾釀團坐外堂酣歌狂舞解衣磅礴旁若無人候近日中觀者皆以午餐散去敗類子覷此機會猝麾匪黨持械猛攻內堂中門堅不得入復持锨鍊之屬穴垣而進壤垣斬扃大開納匪聲如鼎沸銳不可當舉家老幼聞警呼號涕泣四出逃生惟鳳繼母挈妹匿避後鄰屏伏喙息以匪黨指　謾詈幾若欲得而甘心故不輕身他出也俄而敗類子率匪麾衆登樓分投大索名爲搜人實則劫物衣飾財賄掠取殆盡鄰右雖聞其鬨聲而皆緘口無言者以彼凶　方張如火燎原不可　邇誠莫敢維何耳旣任其飽颺而去日巳夕矣鳳等竊使人覘之則先人敝廬已如懸磬幾同瓦礫之塲難爲薪芻之束爰於迫愬琴堂之後復倩媒商諸女氏假地館甥俾叔弟鴻書得成吉禮以免愆期先是起衅之夕鳳家知不可勸解於四鼓迅赴州城籲求邑宰速賜履勘以雪奇寃無如疉經鳴鼓之餘父母斯民者竟　如充耳越五日始委某少尉代勘飭拿罪人獲案後首鼠兩端絕無一决控再三仍不决乃上控郡守批下縣窮究詳覆迄今未成信讞鳴呼寃矣方妹之避寇也聞伊黨之聲痛徹心肝悲塡胸臆憤不欲生比寇退已絕　數日矣事粗定大母暨父母命之食妹泣而對曰兒不幸作女子身不得效男兒顯親揚名已　憾矣今徒以兒故致仇黨敢于尋衅恣意憑陵入我門庭壤我墻屋擾我堂廉登我樓閣毀我器具掠我財賄散我離老幼離間我骨肉汚衊我祖宗傾覆我室家兒之罪莫逭矣兒旣不能討讐以自贖又不能捐軀以自討坐視舉家陷於塗炭是兒之當死一也况子之事親弗辱爲孝男子猶然矧女子乎今兒聞仇黨嫚駡不第辱兒之身兼羞及其親累及其先人辱莫辱於此矣倘猶含垢忍尤無恥孰甚是兒之當死二也况窺仇意必欲置兒於死地苟非授命勢將詭計環生多方逼迫不逞其毒不止倘强留此身遺父母無窮之憂展轉防維伊於何底是兒之當死三也以仇稔惡有年貫盈在邇彼旣欲戕人之命又欲刼人之財狼虎爲心狗　不食今財己爲其所刼而命不爲其所戕流俗將曲恕於彼反嘲笑於我官長益偏袒於彼更輕蔑於我惟拚以一死使人知彼無可逃之罪我無可侮之端父兄復仇名正言順是兒之當死四也昏姻之禮本由天合非繫人謀若恃其豪强便可指揮如意禍及閨門吾恐相率效尤化日光天幾變作愁城怨府民間爲女子者且人人不能自保尚復成何世界今以一死褫奸雄之魄　狂賊之心爲衆女子大伸公憤是兒之當死五也兒有當死者五是兒不敢不死不能不死不容不死不忍不死不死安得爲孝且安得爲烈兒今死矣欲報罔極矢之來生矣兒死之後願吾父母勿以爲悲但得兩昆孝友相敦善慰親心善承親志外則佐父復仇內則克家紹業兒在九京之下卽無遺憾矣大母暨父母聞其言知其有必死之志因諭以罪人已得當可尅日雪寃與其鹵莽輕生徒愴親志孰若目覩殲讐藉快親意妹聞言似形感司　輩復從而婉導之至再至三始稍稍進食然死之一念終未忘也祇以嚴於防範末由自戕惟於無人處終日以淚洗面而已迨至季冬旣望卒然問鳳曰此案斷决乎鳳語時近封篆未暇蕆事須待來年妹若聞而色沮復曰妹倘不死譬如弈棋此着之亦更有先着否鳳不能對僅屬家人加意護持以防生變乃不意　歲以來甫五閱日適嚴君赴古鹽賀歲偶值踈防仰藥自盡鳴呼慘矣妹旣仰藥躬造大母繼母寢門暨諸父兄弟所在涕淚拜訊且言　死不忍令吾父目擊故乘間畢命夫全受全婦孝也臨難踐難烈也貞雖不敏嘗奉教於古賢媛矣此藥蓄之已久甘之實愈於飴絕無所苦顧轉語吾父當割愛勿傷老懷云云鳳輩察其詞色知藥物下咽爲時已久急施灌救已無及矣妹旣殃檢箱篋得遺筆十一字曰恩未報仇未復留此身何用三語知爲絕命詞鳳遂順其語意足成挽聯以誌悲慟妹於同治壬戍年十月十九日子時建生以光緒癸未正月初六日子時就義得春秋二十有二嗚呼痛哉遠近親黨戚友聞妹之死靡不詫爲奇寃歎爲奇慘比及就木面色如生視殮時非特內人皆行哭失聲卽外人來弔唁者亦皆欷歔涕流僉謂如斯淑質禀至孝之性踐至烈之行視彼節婦殉節貞女完負尤爲難得夫尋常貞節猶蒙　聖代旌揚矧此孝烈兼全定當仰邀　盛典坊表垂型斷不致湮沒不彰鳳等博聞輿論追念苦衷　口嘵音鳴哀難已用敢和淚濡墨略陳梗概以誌緣由倘蒙大人先生錫之銘誄賜以傳紀俾光泉壤則非特死者銜恩卽鳳輩亦銘感于靡旣矣謹此縷述伏祈矜鑒 
　　光緒九年月日胞兄鳳書鶴和淚謹述 
 
 
 

Page 10

 
 
[京報第四百十四號]  
[光緒九年三月二十九日京報全錄]  
　　宮門抄○諭旨三道錄前○大學士寶等　奏爲遵　旨分別議處察議摺○廣西撫倪　奏委署道員片○粵督曾　奏請免守備對調摺○又　奏請仍准補授守備片○浙撫劉　奏糧道帶印北上日期片○粵督曾　奏爲請補都司片○東撫陳　奏調署知縣夾片○三月二十九日戶部通政司詹事府廂白旗値日無引　見○芸公明魁各假滿請　安○𤍠河協領銘和謝　恩○召見軍機　銘和○皇上明日卯正至　太廟行禮　○○大學士管理吏部事務臣寶鋆等謹　奏爲遵　旨分別議處察議具奏事內閣抄出光緒九年二月二十九日奉　上諭前據刑部奉河南盜犯胡體安臨刑呼寃一案疑竇甚多當經降旨提交刑部審訊玆據該部奏審明確情按律定擬並知府王兆蘭遞呈混訴應否欽泒大臣飭提該員會同覆訊各摺片鎭平縣知縣馬翥初審此案並不虛衷折鞫輙用非刑逼供率行定案迨王樹汶呼寃以後又復揑詞具禀希圖矇混實屬糊塗謬妄開封府知府王兆蘭候補知府馬永修覆審此案於王樹汶呼冤之故始終並末根究揑飾各節一味彌縫實屬鍛鍊周內王兆蘭馬永修馬翥均着革職發往軍台効力贖罪馬翥據供親老丁單不准查辦留養候補同知臧政倬與署鎭平縣知縣鄭子僑向役吏教供候補知縣丁彥廷教地保揑供並勸事主冒認贓物均屬巧於逢迎着一併交部議處河南巡撫李鶴年河東河道總督梅啓照以特旨交審要案於王樹汶寃抑不能據實平反徒以廻護屬員處分腚混奏結迨提京訊問李鶴年復以毫無根據之詞嘵嘵置辨始終固執實屬有負委任李鶴年梅啓照均着卽行革職前署按察使麟椿於招解重囚並未詳加究詰因犯未翻供卽照擬勘轉前任巡撫涂宗瀛具題均屬疎忽與隨題照覆之刑部堂司各官著一併交部分別議處察議餘看照所議辦理等因欽此欽遵並據刑部單開應議堂司各官及河南隨同覆審各員職名片送到部除鎭平縣知縣馬翥開封府知府王兆蘭候補知府馬永修革職發往軍台効力贖罪河南巡撫李鶴年河東河道總督梅啓照卽行革職之處臣部先行恭錄　諭旨移咨該督撫欽遵辦理並刑部奏請前任開封府知府唐咸仰洛陽縣知縣張佩訓均係先行赴任並非始終其事大挑同知吉元訪禀此案情形語多近實與並未會審業經遞呈聲明之大挑知縣張亨　均從寬免議及前任南陽府知府任愷業已病故均無庸議處外查定例一應供招不許擅自刪改若承問官增减原供致罪有出入者革職私罪又大小衙門問刑官員於命盜案件不能虛心研鞫刑逼妄供草率定案証據無憑以致枉坐斬絞者革職該管各上司不能平反率據原招審轉州縣官應革職者司道降三級調用督撫降二級調用無庸查級議抵又刑部司員核辦案犯罪名未經詳查駁正致有照覆錯誤者司官罰俸一年堂官罰俸六个月公罪各等語此案河南盜犯臨刑呼寃一案經刑部審明定擬具　奉欽奉　諭旨候補同知臧政　署鎭平縣知縣鄭子僑向役吏教供候補知縣丁彥廷教地保揑供並勸事主冒認贓物均屬巧於逢迎着一併交部議處前署按察使麟椿於招解重囚並不詳加究詰因犯未翻供卽照擬勘轉前任河南巡撫涂宗瀛具題均屬疏忽與隨題照覆之刑部堂司各官着一併交部分別議處察議等因應請將河南候補同知臧政倬署鎭平縣事候補知縣鄭子僑侯補知縣丁彥廷均比照承問官增减原供致罪有出入革職私罪例議以革職前署按察使南汝光道麟樁前任河南巡撫升任湖廣總督涂宗瀛照問刑官刑逼妄供草率定案枉坐斬絞州縣官革職者司道降三級調用督撫降二級調用例麟椿議以降三級調用涂宗瀛以降二級調用均照例毋庸查級議抵隨題照覆未經詳查駁正之前刑部河南司員外郞現升陝西道監察御史俊又河南司主事王遵文等均照司官罰俸一年例議以罰俸一年恊辦大學士刑部尙書文煜前刑部尚書已經丁憂潘祖蔭左侍郞松溎前右侍郞工部左侍郞敬信左侍郞薛允升前右侍郞巳經告病夏家鎬均照堂官罰俸六個月例各議以罰俸六個月俊又等罰俸處分均係公罪例准抵銷可否准其抵銷之處恭候　欽定至刑部開送覆審此案之河南按察使豫山前彰衛懷道陳寶箴候補知府陳桂芬祥河同知張士傑北河同知高善志候補同知李棠通判張芳標直隸州知州志靜候補知縣甘汝濟李輝大挑知縣程方德應請　飭令河南巡撫河東河道總督查照刑部原奏該員等是否商同主稿抑係隨同畫押查明聲覆到日再行核辦所有臣等遵　旨分別議處察議緣由理合恭摺具　奏伏乞　聖鑒訓示遵行謹　奏奉　旨已錄　○○倪文蔚片　再右江道啓莊奉文調取引　見所遺員缺查有候補道劉作循才具開展心地光明堪以委令前赴署理除檄行遵照外理合附片陳明伏乞　聖鑒謹　奏軍機大臣奉　旨知道了欽此　○○革職留任署理兩廣總督一等威毅伯臣曾國荃跪　奏爲准補守俻籍隸本府無員可調請　旨免其查缺對調事切准兵部咨廣東新會營右營守備缺准以儘先守俻尹林安補授該員籍隸本府應令迅揀合例人員對調以符定制等因當經轉行遵照茲查廣東內河水師守備共六缺內新會營守備係尹林安本缺其新會營左營順德協左右二營水師提標後營各守備俱駐紥廣州府属地方尹林安于此四缺均籍隸本府不合對調肇慶水師營守備葉淮光亦係廣州府人不合調補新會營右營守備查定例廣東省內河水師守備缺出如無合例可題之人惟於籍隸本府人員丙題請升補今尹林安籍隸本府現無可調人員仰懇　天恩俯准免其查缺對調如蒙　俞允恭侯　命下遵行謹會同署廣東水師提督臣吳全吳合詞恭摺具奏伏乞　皇太后　皇上聖鑒訓示謹　奏軍機大臣奉　旨兵部議奏欽此　○○曾國荃片　再廣西梧州協中軍都司缺先經前督臣張樹聲會同前署廣西提督臣黃仲慶選以儘先都司吳陽熊請補嗣因吳陽熊報丁母憂照例退回所遺都司員缺改請以儘先都司李春華補授玆准兵部議覆李春華前於吳陽熊請補摺內聲叔於此缺人地未宜今請補授碍難核准應令查明覆奏再行核辦等因咨行到粵臣伏查廣西梧州協中軍都司一缺駐紥梧州府城地方遼闊良莠雜處非明幹勤能之員不足以資整頓該員李春華年力富强弓馬嫺熟以之　補洵堪勝任雖前督臣于吳陽熊請補摺內聲明人地未宜然人材難得求其諳諫營務熟悉地方情形者舍李春華一員而外實無堪以請補之員臣詳加考察勢不能不爲缺擇人期于地方營伍兩有陣益未敢以前督臣聲明在先稍事拘泥致令員缺久曠所有梧州協中軍都司員缺合無仰懇　天恩俯念要缺需員仍准以李春華補授俟接准部覆再行給咨赴部引　見以符定制除咨覆兵部查明外臣謹會同廣西提督臣馮子材合詞附片具　奏伏乞　聖鑒勅部核覆施行謹　奏軍機大臣奉　旨兵部議奏欽此○○劉秉璋片　再據督糧道廖壽豐詳稱本屆海運漕糧各州業經分批剝運赴滬陸續泒裝商船乘風放洋該道應卽馳赴津通妥速交兌現定於二月廿四日由省帶印起程先行赴滬查騐米色隨卽北上所有糧道衙門日行事件照案呈請奏委杭州府代行代印以專責成至糧道衙門提解上下兩忙漕白錢糧及漕項錢糧　題銷各册案一律蓋用杭州府印信等情詳請　奏報前來臣覆查無異除檄飭遵照外理合附片陳明伏乞　聖鑒謹　奏軍機大臣奉　旨知道了欽此　○○曾國荃片　再臣准兵部咨廣東吳川營都司缺照章歸第三輪第二輪應用儘先人員行令迅揀名次在前之員請補等因查定例各員題調武職各缺如因員缺緊要人地相需將不合例人員保奏應於摺內聲明請　旨交部核覆恭疏　欽定等語玆會同署廣東水師提督臣吳全美在於部行准歸班序補之外海水師儘先都司內詳加遴選其名次在前之梁贊廷于此缺人地未宜陳聲揚由捐納都司改用外海水師　奏准以外海水師都司儘先補用未經赴部考騐引　見均不合請補查有水師提標右營儘先都司陳元杰年四十三歲廣東廣州府東莞縣人由勇目配駕紅單船赴江南剿匪疉次打仗出力遞保花翎守俻嗣于水師　年防剿出力案內保奏同治三年正月十六日奉　上　着以都司儘先補用欽此又于攻克丹陽縣城出力案內保奏同治三年五月十六日奉　上諭着賞加遊擊銜欽此造送屨歴經兵部覆准註册序補該員久歴戎行水師明晰前在外省軍營並無叅革朦保情獘現委管帶水師提標中右二營練兵均能認眞調練實力巡防以之補授吳川營都司洵堪勝任雖儘先名次略後與例稍有未符惟在前各員均不合請補現當整頓水師辦理海防之際未便稍涉牽就謹隨摺聲明合無仰懇　天恩俯准以陳元杰補授吳川營都司俾于營務有裨如蒙　俞允俟部覆到日給咨送部引　見以符定制謹會同署廣東水師提督臣吳全美合詞附片具陳伏乞　聖鑒勅部核覆施行謹　奏軍機大臣奉　旨兵部議奏欽此○○陳士杰片　再調補蘭山縣沂水縣知縣王恩湛接准部覆飭赴新任所遺沂水縣印務前據　臬兩司請以蒙陰縣知縣喬有年調署當經前撫臣任道鎔批准照辦查明該員蒙陰縣任內並無巳起四叅命盜案件及錢糧未完有關降調處分詳請具奏前來臣覆查無異除咨部外謹附片具陳伏乞　聖鑒謹　奏軍機大臣奉　旨知道了欽此 
 
