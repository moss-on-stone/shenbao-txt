# 1890 - 167 - 4906168

 

Page 1

 
 
[點石齋發售各種精本石印書籍]  
　　硃批齋正上諭　御纂五經　經竊通纂　五經文準　經藝淵海　五經備旨　三層佩文韻府　三層淵鑑　皇朝各直省地圖　十三經廿四史策葉　大題觀海初二集　小題觀海　大題文府　小題文府　試帖三萬選　試帖五鳳樓　試帖宗海　經餘必讀　八賢手札　元魁大成　增補角山樓　先正事略○齋種　繁多不及備載擇其尤者登報以供海内文人賞鑒價當格外從亷卽希光顧爲盼售處一在三馬路　報舘東隔壁又設分局在二馬路橫街三層樓紅墻洋房内此佈 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[振興學校論]  
　　夢畹生喟然而歎曰嗟乎我蓋觀於日本各學校規模而知我華古制雖亡猶可求諸海外也古者家有塾黨有庠術其序國有學比年入學申年考校一年視離經辨志二年視敬業樂羣五年視博習親師七年視論學取友謂之小成九年知　通達强立而不反謂之大成而又教之以秋版春戈俾知武事不可不講求更以弦歌抒其鬱勃法良意美迥越尋常自後世風教日非有力之家各自延師以課子弟窮氓編戶食力尙虞不給安能籌修脯之資遂坐令子弟目不識一丁竟罔知天地古今爲何事日本則異是學校皆由國家設立子弟甫勝衣卽就傅有不送令入塾者科父母以應得之愆於是通國無不識字之民卽賤若輿臺猶且暇則手一編研求義理而尙何有逆倫犯上顯悖士章者哉友人南摩綱紀高等學校教諭也嘗以校中章程見示其大略分爲三科一曰理化學二曰博物學三曰文學皆修學三年始得卒業而又每科中分爲數目理化學中有教育學倫理學英語數學物理學化學手工圖畫音樂體操博物學中有教育學倫理學英語數學化學礦物學地質學植物學動物學生理學農業圖畫音樂體操文學中有教育學倫理學國語漢文英語地理歴史理財哲學音樂體操其意謂先授以教育倫理二端俾知淑世持躬自有大道然後各專一業以爲進身之階而又於閒暇之時教以鳴琴賦詩使之怡情悅性迨午飯後則有數時習武以强壯其筋力不致委靡衰頽也洎乎學業旣成則復遴入師範學校中俾知爲師之道其學分三類一曰尋常小學科二曰高等小學科三曰尋常中學科其尋常小學科及高等小學科所授生徒有男有女蓋年方髫齔兩小無猜也及至尋常中學科則皆男子矣計尋常小學科分九自曰讀書曰作文曰習字曰算術曰圖畫曰英語曰手藝曰唱歌曰體操入此者四年而卒業高等小學科分十二目曰讀書曰作文曰習字曰算術曰地理曰歴史曰理科曰圖畫曰英語曰裁縫曰唱歌曰體操入此者亦四年而卒業尋常中學科分十五目曰倫理曰國語曰漢文曰第一外國語曰第二外國語曰地理曰歴史曰數學曰博物曰物理曰化學曰習字曰圖畫曰唱歌曰體操入此者凡五年始卒業推其原始大約仿自泰西而其法實與中國古時暗合所謂體操卽泰西學校中午後縱令學生至隙地嬉娛蹴踘鞦韆隨心所欲日本則教以技勇距躍曲踴躍馬橫戈雖王謝名流金張子弟亦無不短衣窄袖與士卒爲儔日人之重武功不於此可見乎顧小學雖兼收女子然除縫紉之外皆爲男子之所爲於是另設女子學校於其旁俾右族嬌娃得以專心肄習其一爲女子高等師範學校分科目爲十七曰倫理曰教育曰國語曰漢文曰英語曰數學曰簿記曰地理曰歴史曰博物曰物理曰化學曰家事曰習字曰圖畫曰體操凡四年而卒業一爲高等女學校分科目爲十三曰倫理曰國語曰漢文曰英語曰數學曰理科曰地理曰歴史曰家事曰習字曰圖畫唱歌曰體操凡五年而卒業一爲幼穉園此園之設專使女子高等師範學校中生徒研究保育之法園中所收幼女皆在三齡以上六齡以下分課程爲二十曰修身曰物名曰積片曰排版曰排箸曰排環曰畫曰刺紙曰縫曰剪紙曰組紙曰織紙曰摺紙曰豆製曰搏土曰繫線曰數曰讀書書字曰唱歌曰游嬉嘗謂中國女子不能讀書識字以致於綱常倫理未免有虧然僅讀書則織紝縫紉任將誰屬雖有紙閣蘆簾之樂其如酒漿中饋何今於讀書識字之餘復使之修身以知禮節授之縫紉以習女紅俾他時三日入廚不致一籌莫展而其始則以積片排板等事開豁其心思女子之心靈靈則易於解悟女子之性靜靜則獨具聰明他時賦茗頌椒流傳佳話何莫非此學校肇其端哉故愚以爲我中國於學校一端必不可緩而女學校尤爲當務之急所當變通盡善一律推行因就南摩君所示章程推廣言之以告有師保之責者 
[鳳闕晴暉]  
　　前門外于兒胡同有某甲者素以賣玉器爲業爲人誠實爲各鋪所信任千金之物悉交其手數年以來從未失信四月中旬被外官濳竊白玉　指一枚價在百餘金初尙不知繼始知覺遂大驚往西河沿某店尋覔則外官已席捲而逃矣甲回家異常惶急自念無顔見人忽萌短見吞服阿芙蓉膏幸其妻窺見急將膏奪去次日將各鋪主邀來直陳原委幸各鋪以甲爲人誠實此次之事實出意外並非有心一時暫不索償由是甲遂得照常貿易云○前門外賈家花園有黃姓者家道小康黃終日在外家中惟女眷數人上月間有梁上君子撬門而入女眷知覺驚呼賊以利刃禁嚇女眷蝟伏不敢動賊遂任意搜括取物兩大包而去次日黃得信回家查點所失物件開單禀報南城坊署詩爲跴緝未知能否破案也○上月十九日前門外大栅欄慶樂園戲館忽有轎夫十數名手持器械前來尋釁是時觀劇者見勢兇猛紛紛竄避幾將大門撐破衆轎夫往來詈駡無一人敢與抗拒者戲園主人陳姓乃察院書吏也見諸轎夫凶惡過甚恰値本城侍御在樓上觀劇陳立卽回明侍御大怒卽傳中城坊署差役多名將轎夫鎖帶於是轎夫被獲者五名其餘皆逃去至其因何起釁俟訪明再述○前門外五道廟地方有王姓者江蘇人素以誘賭爲業家中富麗儼若王侯僕從十數輩一呼百諾王出門車馬煊赫宛然富家翁上月間有戶部書吏孫姓子年約十數齡王邀共賭三日輸去銀三千餘兩除現付銀鈔一千兩外尙欠二千餘兩王令其寫劵約三日歸償詎孫歸家後閉門不出王帶領多人前往索欠孫父知其備細遂大怒告諸北城坊署至作何辦理尙未有聞也 
[蠶桑失利]  
　　有物於此屢化如神功被天下爲萬世文此蠶賦中語也至今日而蛹以爲母蛾以爲父其利誠廻環起伏而無窮也已屈指宇内二十一布政使所治無土不宜桑卽無地不宜蠶計蠶自浴種以迄上箔不過四旬而 
 
 

Page 2

 
 
飼蠶之功畢具間食葉　聲無分晝夜蠶　秉燭以待旦提籠以妨飢者度始終僅十日事耳然則其所謂難者何在則曰無妄言無瀆行故房不必事首而惟良人不必西子而惟潔禮曰及良辰又曰遂布於夫人世婦之吉者其意可深長思矣向來言絲之柔韌者推浙江湖州爲第一此猶言親蠶盛典爲其黼黻文章足供郊廟祭祀之用耳其實川絲則宜於川魯絲則宜於魯推而廣之凡利用之綾綢羅綺幾遍天下何嘗　遷地勿良之說可見天下無棄材卽無棄物也金陵自遭兵燹後當軕知東南利源農桑並重遂就省垣創設官桑局由官釆辦桑秧令鄕民來城報領於是五畝之宅十畝之塍到處靑蓋幢幢而以南鄕爲最盛近年如隆者秣陵關等村落每歲售絲所入之洋至十餘萬元則其藏富於民者何如今歲飼蠶家本未增多而桑價所以前賤後貴者則以人事之變遷所致耳起初葉價每百斤售錢八百文飼蠶者約計所飼之多寡以定葉葉旣定便不准隨意增减有餘則採者携以歸不足則賣者給其欲此定法也然鄕民每以售葉不如飼蠶之利厚故當靑黃不接之前有葉之家往往趁此淸閒習與馬頭娘結香火緣而飼蠶遂成爲風氣今歲節候稍遲當蠕蠕如蟻時正是閏二月初旬之杪其時柘葉僅錢許飼蠶者爭採柘以供朝夕詎北風陡緊一日夜蠕蠕者悉凍而殭閉口不食間有食者亦只蝕成人字而止挨過旣望晴曦放媛殭者始漸有起色終以縮胚直至下旬幾盡方有眠食如常者於是分爲三等計存者亦不過三分之一然已不及當年之圓白　愛時已三月初矣采桑者見枝頭日盛而筐内又日形枯槁遂不甚愛惜掎之揉之如是者又半月不料慶更甦者至是抱大嚼而桑已零落過半數日之間自三千直漲至五千有奇利令志昏者更奇貨可居竟將自家所飼之蠶傾棄道左而以葉售人人有告其是不可爲者則答曰我不能坐視其嚼金而不奪也一耆老謂人曰蠶應上天房宿桑亦箕星之精故得和氣則致祥得乖氣則致戾平時將事者至齋戒毋敢惰今若輩乃倒行而逆施殆不自悟其尸居餘氣耳禍不遠矣刻下桑事旣畢繅絲多稱失利一鄕人述其村之事以資新聞者據稱同入城者十許人皆因采桑而跌傷腿足甚或骽折而骨出膚外或臏絶而刺入肉中度桑樹高者及簷低者及肩鄕人善升木從無失足之事不知此番似有顚之者仆之者必使其費無餘錢而後已故售錢愈多則其受傷也必愈重天之報施不爽如此鄰近村落皆如此傷科家至應接不暇市人皆笑之比爲悖入悖出尤奇者距村里許有某甲年五十矣家小康一子一媳皆勤力操作中見桑得善價計其樹有百餘株若全售之可得洋如株之數决計棄其所飼之蠶而坐園外以株守鄕諺本呼蠶爲寳貝子若媳不忍寳貝之爲伯夷叔齊也潛取其半以歸兩人更番竊其園之桑一日甲午飯子伺隙往翳樹蔭深處捋一筐將下矣甲忽持魚乂至見有賊怒甚莽從後乂其人顚而墜已亦不顧而返媳迎問甲語以故媳訝曰莫非爾子耶甲曰吾未覩其面目知爲誰媳亟往視甲隨之果其子也傷而跌體已冰矣媳不覺呼天搶地時旁觀者亦尤甲何太無父子情甲曰我固無見豈樹上人亦不見我負义而來何竟寂寂乃爾耶殆此中必有索吾父子之命者說未了甲又驀舉义自洞其小腹而立殞媳見頃刻兩命已何生爲在人叢中不知何時己撲入塘内迫救上亦氣絶村中人憫其死爲之舉哀治喪然終莫解其受報之慘一何至是甲父子平生性暴除愚魯外别無大惡而其媳頗賢隣里無不稱之一旦夭死誠莫解也 
[發靷有期]  
　　前福建按察使徐仁山廉訪騎箕後靈輀尙未出殯每日弔客絡繹而來甚有不遠數百里以一束生芻藉伸誠敬者交遊之廣於此可見兹擇於五月初八九日奠辭十一日發引門前排列銜牌執事熱閙非常想屆時執紼相送者白馬素車當更塡衢塞巷也 
[迎賽勝會]  
　　邗上都天神會向在江北首屈一指本屆於四月廿八日舉行計有十三班之多每班肩執事者不下六七百名迤邐前行如魚之貫若雁之翔光怪陸離幾難逼視曾首興高采烈踵事增華添設鞦韆兩架每架上幼孩四人扮演楊妃醉酒等戲機關轉動栩栩如生而扮玉環之女孩尤爲艷麗纎腰窄口送媚含嬌彷彿沈香亮畔海棠春睡時也三郎見之固當爲之心醉其餘抬閣花擔亦皆花樣翻新靈瓏巧妙最後童子十餘人各跨長耳公扮演各種雜戲蹄聲得得與管絃聲相應至晚明星萬點皎月雙輝火樹銀花如入長明國裏長街十里珠翠成塵迨至斗轉參橫始歌陌上花開之句歸途笑語傾耳時聞墜珥遺簪在所不免誠一年勝會也 
[松江午景]  
　　前報記松屬府試因傳遞文章案發經府尊飭提茶館主阿寳枷號示衆云云兹悉府尊牌示將費春華扣考發學而費已聞信遠颺未經拘到府尊以案犯項姓供出金山文童三人尙須究其姓氏當飭華亭縣葛邑尊提項訊取口供項稱該三童由張姓招接是以未知姓氏邑尊立派差役拘張張已如鴻飛冥冥不知去向矣○武舉顧晉昌因賭由華亭縣葛邑尊詳請斥革已見報端兹聞督憲准將衣頂暫行褫革邑尊遂提案覆訊研詰　三仍還押所想聚賭抽頭顯干例禁該革武舉竟取公然違犯斷不能法網倖逃也○廣富林爲靑浦縣所轄河身寛博水勢湍急異常一日有一農家婦自掉小舟往某鎭購物歸途風狂浪湧竟被翻入江心附近農人正在車聲軋軋之餘見而憐之急爲援救不料一失足同隨三閭大夫以游良可憫也○洙涇爲金山縣治距署半里　有呂祖廟焉每年四月十四日相傳爲呂祖誕辰士女之前往進香者如鳬之趨如蟻之集靑衫紅袖掩映於緑樹陰中平時曠野荒郊至此幾變爲熱惱世界廟前向有橋一道游手好閒之輩麕聚其上見人輙惡作劇名爲軋神仙有某姓嫗大受傷夷非常困苦經捕廉禀諸縣宰籖差拘到四五人嚴加訊究想良有司爲民父母自能除暴安良也 
[嶺南榴火]  
　　前月有廣東商人禀請承辦截緝私土每年願繳餉銀二十七萬元洋關稅務司一聞此信卽向督憲禀商請將此項餉銀統由海關帶抽以歸畫一督憲俯允所請諭以嗣後洋藥進口每箱另抽截緝費銀二十兩云○近聞粤東大憲欲將闈姓改歸西人經理緣有西人禀請接辦每年願繳餉銀一百萬元限以十二年爲期大憲爲籌餉起見其所繳之欵爲數較多故有此舉但公和瑞成兩堂接辦未久恐難再事更張不知究竟如何也○北江水源迭漲大憲恐各縣圍堤未固或有潰决之虞遂札委調署南韶鎭遊擊鄭游戎潤材親往北江查閱 
[哨弁不法]  
　　廣州訪事人云某甲向在某營富哨官武斷橫行鄕閭側目現因欲賦小星之什遍托良媒一日有鴆媒至曰恭喜官人今有畫中人又不須百兩以迓官人盍往一觀乎甲曰諾遂同至西門外大圍街盧宅見卽稱如願盧索身價洋銀三百五十元甲許以三百元盧悱然曰郎君如購一木雕美人尙須銀數兩豈似此無價寳而尙靳　心乎甲怒謂如果不諧卽須效崑崙奴故事盧意其戲語一笑置之不料上月二十一日甲忽糾率多人各持槍械蜂擁至盧家强納是女入輿中舁之疾走女沿途呼救慘不忍聞行至西門守城旗兵聞聲盤詰舁者棄輿而去旗兵擒獲其一方欲解案訊供而甲已秣馬厲　向旗兵尋釁旗兵亦列隊而出角鬥一塲獲住甲黨三人送交南海縣審辦縣宰見案情重大恐有不盡不實遂傳集街鄰地保及女父母到案質訊隨禀明大憲勒令該營營官將甲交出以憑盡法嚴懲如甲者眞可謂膽大妄爲目無法紀者矣其能免于譴責乎 
[宜昌雜志]  
　　寳華輪船來往宜昌虧本甚鉅業將宜埠帳目淸揭停止開行此已詳前報者也兹聞該輪已由漢口開往上海裝運茶葉惟美最時行中司事人則仍然在棧云○往歲招商局祗江通一船爲本局所置若彝陵則租自立德洋行本年固陵亦歸於局而彝陵則由立德改租與太古洋行現在太古以寳華輪船不復行駛宜昌遂令彝陵往來　漢誠所謂利之所在人爭趨之也○上月某日城内蒲包街某姓被盜刼去衣物甚多並有親串家所寄衣物次日天明禀官嚴緝尙未知弋獲否也○輪船自减價以來附客極多幾無隙地日前江通抵宜時多至三百餘人蓋亦從來所未見者 
 
 

Page 3

 
 
[宜昌官報]  
　　宜昌府沈太守帶印赴省交卸後卽奉上憲調往新堤局隨令正任宜昌府存太守厚回任斯時存太守方署德安府事當卽交卸晉省預備回宜不料至上月杪忽又有牌示令存太守署漢陽府篆務而以本任漢陽府逄太守調署宜昌云○宜昌鎭中衡游府蒯游戎奉上憲調署施南府協所遺中衡一缺檄令興山左營遊擊朱遊戎署理已於上月來宜接印矣 
[海盜解寗]  
　　日前紅單船在浙江洋面生擒海盜一名並斬取首級四顆於初四日解送浙江提督衙門由提憲馮軍門移送寗關道署復由道憲吳觀察發交鄞縣將該犯收禁云 
[會拿搶犯]  
　　上月二十四晚寗波慈溪城内陳紳家被盜刼去金銀首飾細軟衣服等物約値四千餘金當經慈溪縣秦大令踏勘後飭捕會營購綫嚴拿旋卽拿獲一名供出贓　寗波鹽倉門甕城某甲家聞甲乃生意中人初不料其通盜而巡城營文統帶亦駐防是處城樓之上内有某勇亦與盜黨爲伍廿八日前往捉拿文統帶始驚知某勇通盜同時連某甲共拿獲六名聞鄞縣徐邑尊連夜嚴飭通班捕役會同慈溪捕役又往東鄕董家眺地方四路兠拿盜匪膽敢拒捕内有一捕役被盜砍傷餘被逃竄僅拿獲董姓一名押解慈溪縣訊辦聞董某膂力過人當夜衆捕往拿偵知董在姘識之某婦家與女元龍同臥百尺樓上衆捕破扉直入董猶赤身格鬥後由樓窓躍下圖遁不意倉卒之中墮入水缸始被擒獲此時身受重傷迨押解慈溪縣尙未訊供卽已斃命云 
[遼陽夏景]  
　　現在營口街市粳米大缺節後價必飛漲倘有捷足者設法辦運數千石來營可獲倍蓰之利營市生意油豆餅三宗分爲三期於三六九月初一日淸繳六月初一日尤爲緊要關鍵今年市情虧耗者多至六月未知能免荒閉之事否○李某者東營子著名惡棍也積惡甚多曾犯命案三次皆由錢神力從未到案上月杪又在雙廟後半掩門小老李家因戲言激怒竟將陳王兩人殺斃陳係内表弟平日極爲親睦不知此次何故下此毒手其父知其故殺兩命恐遭訟累將子送父鄕約鄕約與李有葭莩情以急殺自投報縣想秦鏡高懸必當秉公處治以雪沈寃也○營街駁船上人最爲兇橫若輩皆係津人恃衆妄行又以防營兵勇多是鄕親每遇口角振臂一呼白人響應廿六日下午福合園酒館唱戲駁船上人白看者大門以内無隙地適堂倌上菜呌令讓開偶碰駁船人之肩具人大怒將所托方盤推翻在地菜肴數十碗酸的鹹的炒的蒸的熱的冷的倒成一堆堂倌未免動怒拉住其人與之評理駁船上人呼喝一聲將堂倌拖出門外正欲毆打園主人亟出攔勸置諸不理有某棧出店代抱不平上前贈以老拳駁船上人狼狽而去少頃又邀别船數十輩向福合園尋仇經道署中人知道速喚差役小隊前來拿捉若輩見勢不妙各自奔逃被差捉住五名欲送往西廳懲辦嗣因園主人懼與若輩結仇再四代求遂卽釋放○月前裕盛福駁船夥失足落水尸身至今無着廿八日大德豐駁船夥又遭淹死尙未撈起尸身也○廿八日爲藥王誕辰四鄕男女入廟燒香絡繹於道午刻郭家班花旦小六兒扮演賣絨花廟内財神閣上婦女看戲者約　十餘人中有一婦抱三歲男孩倚窓凝睇正在得神忘却手中有孩竟將手一鬆孩已跌地而死婦尙不覺他人大聲疾呼婦知始驚惶失措不知歸去何以見舅姑與丈夫也淫戲之害人如此可不戒哉 
[格致書院延請化學師]  
　　格致之學無乎不備而尤以化學爲先化學旣精則可通之於各學如醫學中養生之理電學尅制之理氣學中測量輕重寒熱變化各質而於六十四原質外分析毫芒精細無倫皆非化學不辦化學所用之廣尤於礦務爲當務之急以提煉傾鎔五金辨其精粗美惡縷剖條分非熟於化學無從下手今格致書院所延化學師爲博爾敦先生乃由英京大書院山長所推荐其學問之高妙識見之精純素爲西州人士所仰望今稅駕東來早已戒行在道約五月杪可以卸裝滬上矣書院中得此明師凡肄業士子於格致之學揣摩學習必當進而益上屆時自當按日宣講俾有志於是學者得以共明奥窔想　者日企望其早歌蒞止焉 
[編查戶口]  
　　本年英工部局稽查租界中住戶數目已列前報兹悉法工部局亦有編查戶口之事自五月初五日起飭捕逐家散給一紙令於初八晚塡寫明白俟初九日早飭人收取蓋爲查考人數多少起見並無别意亦不需索錢文云 
[直刺來申]  
　　升任通州裴浩亭直刺赴通接篆等情已登本報昨日直刺由通來申聞將與上海縣陸大令會算交代云 
[發引改期]  
　　曾襲侯靈柩本定於初九日載往金陵兹聞襲侯之女公子扶柩南下途次患病藥石無靈於初四日在本埠製造局仙逝因此襲侯靈柩尙須緩日發引云 
[續獲浮屍]  
　　昨得保安堂來信云初六日又在崇明堡鎭二搖一帶續收寳淸輪船失事男屍三具女屍一具現已載回廠内尙有衣物可認凡有親人速至本堂認領 
[貧病堪憐]  
　　邇來租界地方貧病臥路及患瘋之人層見疉出一經巡捕舁送公廨蔡太守槪發棲流公所醫養該公所實不能再容昨日自淸晨以至午刻據一百八十三號二百十三號等華捕送到病重不能開口者三名又有三道頭華捕送到病人一名三百四十三號華捕送到貧病臥路之王應龍一百二十九號送病婦瞿蔣氏又有華捕送病民周錦春李沈氏又有一百零一號一百四十二號華捕送患瘋之寧人某甲一百四十六號捕送病婦瞿陸氏挈同孩子在街求食均由値日差禀明蔡太守請示施行 
[事涉暗昧]  
　　本邑人蔡玉昌住居虹口地方與現爲排字之甯人徐晉良周子盛同居前日徐周二人之同鄕同業人包文德前往彼處被蔡玉昌查知包與伊妻陳氏犯姦當將二人捉住翦去八千煩惱絲扭送捕房移送英公廨旋據徐周二人到廨聲稱包來探望我等因地方狹小暫坐床沿忽聞吵擾聲及察看始知蔡將妻與包之頭髮翦下誣指爲姦我等願爲見証蔡堅指妻與包通姦包言並無犯姦事蔡意圖訛詐値日差據情禀明蔡太守飭令分别管押靜候察斷俄而徐周二人由其洋東保去包亦經西人保去太守飭蔡玉昌暫退靜候集訊 
[艇勇被拘]  
　　江南提督譚靑崖軍門因迎謁曾襲侯靈柩遂作滬瀆之行帶來砲艇五艘停泊小東門外碼頭前日下午有艇勇劉姓不諳租界規模故在捕房牆角開自來水龍頭洗脚適被華捕所見上前阻止該勇置若罔聞被捕抗入捕房當經謝副捕頭詢悉原委以事甚細微卽行釋放該勇忿氣未洩向副捕頭辱駡不休副捕頭復上前拘之因是處人口嘈雜卽飭通班西捕　該勇解送大自鳴鐘捕房管押是日適値端陽節途中觀看者甚多捕頭卽飭包探帶同夥役在彼彈壓免致肇事其時譚軍門亦已得信函致道憲請令法讞員從速訊究治以應得之罪葛同轉以事奉憲委關繫緊要當飭家丁持片邀請祁繙譯官於是晚十一點鐘時至大自鳴鐘捕房集訊劉供因遭捕毆擊以致肇事祁繙譯官立囑備捕頭打德律風至小東門捕房令謝副捕頭迅速到案以便質訊少頃謝捕頭乘東洋車而至將情禀明同轉以該勇係當差之人此事又甚微細當卽釋去不料該勇站在門首滋閙不休遂又拉住送請道憲發落當飭巡捕數名護送入城葛同轉親往道轅禀明情由道憲飭將該勇送回船中請譚軍門自行發落 
[縣案彚錄]  
　　沈曾氏在英公堂喊控伊子元元遭孟三永誘拐經蔡太守訊供將孟及中人呂王氏經賣小孩之朱阿照等送縣前日晚堂由陸大令提訊孟三永供寳山縣人向在新閘爲小工與沈曾氏姘識多年伊子元元係我所生上月廿四日將元元領回托朱阿照等爲中賣 
 
 

Page 4

 
 
與粤婦王姓家計身價洋三十八元我取廿八元此事沈曾氏亦曾知悉不知爲何投英公堂誣控朱阿照供松江婁縣人現住盆湯弄向爲客棧茶房我妻在王姓家帮傭賣孩之事是實洋亦由我經手轉付呂王氏由該氏轉付與孟實不知誘拐情事呂王氏供南京人我夫名阿三爲熟貨生意現往鎭江此事小婦人實未在塲被伊誣指爲中求請明察大令得供將該氏一再駁詰始供有蔣春泉侯南寳等向小婦人言及賣孩之事我得中費洋五元大令判將該氏掌頰四十下押候遞解並令將洋五元繳案孟三永笞責一百板與朱分别管押候訊○昨報紀韓趙氏同伊夫韓三投縣求請騐究一則前日晚堂陸大令提訊韓三投案供稱本邑人向以耕種度日日前在田間工作回家遭流氓某某等毆傷並被拉去吊打身受重傷大令騐得韓受傷屬實諭令靜候核辦○昨報紀縣差金順拿獲粤婦陳李氏一則前日晚堂陸大令提訊並將崑　縣境内某姓家之女孩名瑞生者帶案質訊大令命提馬三卽馬國良至案據供陳李氏所賣八歲之崑山女孩及七歲之甘泉女孩係别人拐來由小的經手售與陳李氏計崑山孩價洋廿元甘泉孩價洋三十六元小的略得中費自知不合求請開恩陳李氏供憑馬國良二次經手收買女孩二名初次之崑山孩出洋五十五元據上寫六十元另有薛姓等爲中現已交案二次之甘泉孩　洋三十六元當日轉售與王姓小婦人得中費洋四元大令○ 
問王姓現住何處該氏不肯供出大令一再盤詰看掌頰六十下始供王姓住　虹口靑雲里樓上大令得供卽將該氏交官媒馬國良收自新所小孩發堂留養並飭差提到王姓再行訊核近聞縣署各案大半由陸明府親訊盖亦愼得之意也 
[法捕房瑣事]  
　　江北人某甲虧欠某乙木料洋二百數十元屢索不還經乙控諸捕房當將甲拘押俟堂期解案請究○有八九人因賭博事深夜在街爭論巡捕喝阻不依當卽拘入捕房備捕頭以適遇節期申斥數語一倂叱退 
[一視同仁]  
　　夫天下之窮民　無告者固屬可憐若復染患疾病無藥無醫尤爲可憫全賴仁者惻隱慈祥或贈以朱提或助以醫藥庶幾得慶回春昨蒙泰和洋行寫字密士紗紗善士惠賜醫藥欵洋三十元又陳源盛寳號惠助醫藥欵洋三十元敝堂拜登入册隨掣收條外當此待澤孔殷承頒助欵皆出中西二善士心存救濟一視同仁行見降祥錫福天應默佑無疆爰綴寸謝以彰盛德此佈虹口元濟善堂同人拜啓 
[蘇省撫轅抄]  
　　五月初一日候補同知王秉忠謝委署常州府總捕通判事有於五月初六接篆改掣江蘇卽用知縣楊萬選山東人禀到范樹恆禀知奉撫憲札飭派蘇差委分發江蘇試用從九品孫繼陞浙江人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十六年四月廿七日京報全錄]  
　　宮門抄○諭旨一道錄前○發抄硃批五道○東撫張奏揀補知府摺○又奏防護各工平穩情形摺○又奏添築束水堤工片○護新撫魏奏調補要缺知縣摺○又奏委署協副將片○又奏委署知縣片○東撫張奏捐賑各員請飭部核奬片○楚督張等奏調署道缺片○四月二十七日工部鴻臚寺廂黃旂値日無引見○博公請假十日○掌儀司奏二十九日祭奉先殿橚貝子行禮○吏部奏派騐看月官派出烏拉喜崇阿許應騤敬信崇禮文興薛允升沈源深明桂文敬貴賢方汝紹徐兆豐文郁增濟唐椿森伊薩本○召見軍機豐烈徐樹銘文秀皇上明日卯初至大高殿時應宮拈香○順天府具奏忠義局第一百三十八次請卹○發抄裴蔭森奏閩省製造輪船支用各欵報銷奉硃批該衙門議奏欽此○又試造鋼甲輪船工料銀數奉硃批該衙門知道欽此○唐炯奏威寗鉛廠辦有成效奉硃批戶部知道欽此○又收到銅本銀兩奉硃批戶部知道欽此○謝讚奏授署廣西總兵奉硃批知道了欽此○○太子少保頭品頂戴山東巡撫臣張曜跪奏爲揀員請補省會要缺知府以裨地方恭摺具陳伏乞聖鑒事竊照濟南府知府梅啓熙保准開缺歸道員補用接准部咨光緒十五年十二月三十日奉上諭山東濟南府知府員缺緊要着該撫於通省知府内揀員調補所遺員缺着江樹畇補授釤此欽遵咨行到東查同治三年御史賈鐸奏准各省首府首縣應用正途人員如無合例堪以調補或人地未宜始准於各項出身内遴員調補又例載進士舉人恩拔副歲優貢廕生俱准作爲正　各等因遵照在案兹查濟南府知府缺居省會政務殷繁且時有發審案件必須明幹有爲之員方足以資治理臣督同藩臬兩司在於通省現任知府内逐加遴選查有登州府知府魯琪光現年五十八歲江西南豐縣人由監生中式咸豐十一年辛酉科順天鄕試舉人同治七年戊辰科會試中式貢士改庶吉士九年閏十月丁生母憂服滿起復十三年散館授職編修充國史館協修纂修官十月充武闈殿試彌封官光緒元年充順天鄕試同考官二年五年充直省鄕試磨勘試卷官七年十月考試御史奉旨記名八年京察一等奉旨記名以道府用七月補授陝西道監察御史八月充順天鄕試内簾監試官十月充考試漢廕生監試官九年二月轉掌陝西道監察御史四月充會試磨勘試卷官繙譯會試入號巡察官五月二十日奉旨補授山東登州府知府九年十一月初七日到任十二年大計保荐卓異該員吏治練達爲守兼優以之調補濟南府知府實堪勝任與例亦屬相符據布政使王毓藻按察使福潤會詳前來合無仰懇天恩俯念員缺緊要准以登州府知府魯琪光調補濟南府知府期於省會要缺有裨如蒙俞允該員係現任知府調補知府銜缺相當毋庸送部引見任内一切因公處分初次請調例免核計所遺登州府知府員缺遵旨卽以江樹畇補授謹會同河南巡撫兼署河東河道總督臣倪文蔚合詞恭摺具陳伏乞皇上聖鑒訓示謹奏奉硃批吏部議奏欽此○○太子少保頭品頂戴山東巡撫臣張曜跪奏爲桃汛水漲各工防護平穩及修防情形恭摺具陳仰祈聖鑒事竊照本年閏二月十六日節交淸明爲桃汛水漲之期節據上下沿河察看工程所有應行加廂埽叚先經總理河防道員張上達會辦河防道李希杰督率廂修堅實俾資抵禦此次桃汛水漲大溜趨向尙無遷改惟山東河身窄狹卽桃汛水漲已疉出險工如濮州之楊家集東阿縣之陶城埠長淸縣之董家寺齊河縣之曹家營南壇豆腐窩濟陽縣之葛家店龍王廟濵州之四甲楊家莊靑城縣之馬閘子莊等處埽壩均有蟄陷卽經各防營委員隨時加廂增壓料工搶護無虞現在桃汛已過水勢稍消上下防守險工一律平穩堪以上慰聖厪所有上下游應行增培隄埝各工已於二月二十以後先後動工道員張上達李希杰督率印委各員按照原估工程認眞辦理兗沂曹濟道中衡亦已赴曹屬工次並派吏部員外郎多培工部主事梁廷棟會同各道員稽查工料力求核實所有桃汛防護平穩及修防情形理合恭摺具奏伏乞皇上聖鑒謹奏奉硃批該部知道欽此○○張曜片再韓家垣海口各工因道員魏綸先辦事不苟委派會同道員李希杰籌辦臣亦親赴海口察核工程該處舊河身二百一十六丈有水之處寛四十丈一片浮淤經該道員等督率工員奮勉力作務求穩實現在截築大壩業經工竣大溜不至分行出海甚爲順暢惟海潮黃流相接之處風勁浪高水勢洶湧運土較遠工作維艱所有添築束水隄工約計四月十五日以前可期完竣謹附片具陳伏乞　鑒謹奏奉硃批知道了欽此○○頭品頂戴護理新疆巡撫新疆布政使臣魏光燾跪奏爲調補要缺知縣以重地方恭摺仰祈聖鑒事竊據署新疆布政使饒應祺鎭迪道兼按察使銜恩綸會詳稱迪化縣知縣陳希洛升補温宿直隷州知州奉部覆准係於光緒十五年十一月十六日奉旨按照行文程限應以十六年二月初三日作爲開缺日期所遺迪化縣知縣係兩府首縣亟應由外遴員請補以重職守查北路添改各缺前經撫臣劉錦棠奏准仿照吉林章程由外揀補一次以後出缺援照甘肅變通章程辦理查變通章程内開丞倅州縣以及佐雜各要缺將現任各員按照應升官階任内無論有無升案並是否到任實授以及試俸歴俸未經期滿各員准擇其人地相宜者一律升調又定例應調缺出俱令於現任人員内揀選調補各等語今迪化縣知縣係衝煩難三項要缺於現任人員内逐加遴選查有葉城縣知縣黃袁年四十八歲湖南長沙府善化縣人由附貢生於同治十二年在湖南援防捐局報捐鹽運司經理指分廣東加鹽課司提舉升銜並免赴部騐看是年十一月經湖南撫臣騐看給咨十三年五月十四日到省試用奉准部咨註册前陝甘督臣左宗棠因該員前在軍營効力於克復烏魯木齊等城案内彚保光緒三年九月初五日奉上諭黃袁着免補本班以知縣仍留廣東歸候補班儘先補用欽此六年復奉委赴甘肅偵探軍務十二月十八日抵湖南原籍便道探親適於七年正月二十一日丁母憂九年四月二十一日服滿呈明咨部起復經撫臣劉錦棠札調出關隨營奏遣六載邊防案内彚保十年十月初四日奉上諭黃袁着俟補缺後以直隷州知州在任候補並賞戴花領欽此是年委辦總理文案事務十一年留省候補八月十七日禀到十二年奏准留於新疆委用十三年四月奏補葉城縣知縣奉准部覆十四年十一月二十七日到任查該員黃袁才識明通公事練達現在葉城縣任内措置裕如輿情愛戴以之調補迪化縣知縣實堪勝任人地亦極相宜等情詳請具奏調補前來臣查該員穩練安詳通達事理合無仰懇天恩俯念要缺需員准以葉城縣知縣黃袁調補迪化縣知縣洵於地方有裨如蒙俞允俟奉部覆倂案給咨送部引見以符定制該員任内並無叅罰案件所遺葉城縣知縣員缺係冲疲難三項要缺應由外揀補除咨部外謹會同陝甘總督臣楊昌濬恭摺具奏伏乞皇上聖鑒訓示謹奏奉硃批吏部議奏欽此○○魏光燾片再瑪納斯協副將張淸和丁憂遺缺亟應委員接署以重職守查有頭品頂戴留甘肅新疆儘先補用提督署濟木薩營叅將李　　勇略兼長實心任事堪以委署除檄飭遵照外謹會同陝甘總督臣楊昌濬附片具奏伏乞聖鑒謹奏奉硃批兵部知道欽此○○魏光燾片再署于闐縣知縣夏毓衡調省遺缺查有候補直隷州吳光熊堪以委署拜城縣知縣李凌漢卸署遺缺查有候補知州徐鼎藩堪以委署據署新疆布政使饒應祺鎭迪道兼按察使銜恩綸會詳前來除批飭分别給委並咨部查照外謹會同陝甘總督臣楊昌濬附片具奏伏乞聖鑒謹奏奉硃批吏部知道欽此○○張曜片再上年山東各屬辦理賑濟需欵浩繁經臣率同司道捐廉並由各府州縣一體捐助除臣捐銀二千兩不敢仰邀奬叙外核計本省各官共捐銀一萬六千七百五十兩又登萊靑道盛宣懷自捐及籌助之欵爲數甚鉅該道與江浙義賑紳士分辦靑州武定二府被災各屬賑撫事宜現已飭查放欵除俟覆到再行具奏外謹將各官捐助銀兩繕具淸單恭呈御覽仰懇天恩俯准勅部照例核奬以昭激勸理合附片具奏伏乞聖鑒謹奏奉硃批王毓藻等着戶部核給奬叙單倂發欽此○○張之洞等片再准吏部咨開光緒十六年二月十一日奉上諭兩淮鹽運使員缺着江人鏡補授欽此欽遵轉咨前來臣等查江人鏡旣經升任兩淮鹽運使應卽飭令交卸道篆以便前赴新任所遺漢黃德道及江漢關監督篆務亟應委員接署以專責成查有湖北候補道李壽蓉老成穩練堪以署理除檄飭遵照外謹合詞附片具陳再查漢黃德道係煩疲難要缺例應由外調補容俟揀員另請補授合倂陳明伏乞聖鑒謹奏奉硃批吏部知道欽此 
 
