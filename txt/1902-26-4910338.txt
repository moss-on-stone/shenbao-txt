# 1902 - 26 - 4910338

 

Page 1

 
 
[訪求殿板九通啓] [  圖書集成局謹白]  
　　九通全書除武英殿本外祇有浙江局刻今各家仿印九通皆以浙局所刻爲本卽本局鉛鑄亦本浙刻兹已陸續付之剞劂詳加校勘始知浙刻本訛漏甚多經局中所延各名宿匡謬正俗悉心釐剔然尙恐留遺憾貽誤學人蓋前三通尙有别本可稽續三通與皇朝三通非得殿板原印本無以折衷夫體國經世之書將以沾溉藝林表明憲典大雅君子宜樂成人之美敢告海内藏書家如允以殿板九通嘉惠士林概然賜假敬當庋之凈几奉爲鴻寳但備臨時考覈並非逐葉披尋蠅汸鼠傷决無是慮成書時别撰校記聲明由某氏藏本校正以彰盛美外酬新印九通數部聊伸報李之忱或先敬贈股單亦無不可夫别風淮雨識者所嗤誠荷鑒其愚衷助成美善當使薄海儒雅感頌同聲傳之後世永以爲式豈惟本局實受其賜敬登報布告倚盼來玉請寄申報館代收再股票定期本月二十日截止其售處仍在曩所 
[論畝捐]  
賦民之法我朝最得其平夏稅秋糧著有定則雖規畫悉仍明舊而隨宜損益酌恊於中世祖初併寰區卽除明季加派私增之弊嘗將錢糧數目原額嚴核詳稽訂定賦役全書頒示天下嗣是列聖相承勤恤民隱議减議蠲議振之事史不絶書我民踐士食毛優游盛世莫不沐湛恩之汜濩頌帝德之如天蓋三代而下取民之制未有如我聖清之寛且輕者也夫丁糧向分爲二自丁銀併入地糧而二百年來又欽遵康熙五十二年 
　　聖祖恩旨嗣後滋生人丁永不加賦於是民間歲輸有常無煩苛之慮而朝廷亦以祖訓宜式未嘗於田賦外稍議更張今各省以賠償洋欵之巨籌畫維艱遂由户部奏准除丁漕外另行按畝抽捐此摺未經發鈔其中辦法若何抑是否各省一律外間均未深悉惟浙江巡撫任筱沅中丞聞已奉到部咨商之各司道擬以明年上忙爲始按　地丁每年徵銀一兩者加收制錢三百而於他省則尙未有所聞或有告余曰此事旣由戶部奏准則按畝抽捐之法自必各省一例所不能無慮者江浙爲財賦之區田多肥沃百姓於常賦之外菑畲所入盈餘尙多歲捐三百文輸之於　國家以濟度支之不足不徒好義者有踴躍之志卽愚瞀者亦斷無梗阻之情若他省則恐行之未能如志蓋邊地荒漠多瘠壤多蕪田國家賦稅正供取之甚薄今即每兩加錢三百歲入亦屬無多且其民多貧不若江浙之富歲取三百縱亦未病於苛特負耒之夫皆將以終歲胼胝所得無幾棄隴畝而不顧視耕耘若畏途而農政將愈不能興 
國用遂因之愈絀且明季天啓崇禎之際因兵增餉加派繁興貪吏滋奸民不堪命怨咨交作明社亦遂以墟今國家以償欵之夥創興畝捐其名雖與加派相殊其實則與加派無異蹈明末召亂之轍恐非國家安全之謀且亦何解於　　　聖祖永不加賦之諭而巧避其名以抽捐也余曰從前睿親王邊外築城嘗加派九省額外錢糧二百五十餘萬嗣以世祖恩赦令有司按戶給還蓋國有大事須費浩繁加諸錢糧亦尙未足爲異祇以我聖祖厚澤深仁與民休養今一旦創議捐及於此似乎與祖制終不盡合而小民亦不免懷疑耳抑余更有說者昔年蘇省嘗因修築海塘開濬瀏河於地丁銀上每兩加抽錢若干文民皆樂於捐輸初無後議今兹以賠欵之故加抽畝捐亦猶此意豈修築海塘開濬瀏河寺工司加捐之於地丁而於籌還各國賠欵一事獨不可加捐之於地丁乎且房屋有捐烟酒有捐自餘各項亦大都有捐今之所捐亦多矣擬及畝捐亦掌天下之會計者搜括所必至特不解前蘇撫聶仲芳中丞欲提運費三百文而卒格不能行今戶部欲加之於田而此三百文者取之易如反掌蘇省現雖未辦此事情形當亦與浙相同浙旣舉行吳中想當接踵辦理夫取於官則運費三百文雖再四籌商而終歸於罷取於民則畝捐三百文祇一紙文告而已可通行嗚呼此吾所以爲今之爲官者幸而爲今之爲民者不幸也 
[本館接奉電音]  
　　昨日午後京師飛電傳來旨一道上諭一道敬謹譯登○十二月日内閣抄奉旨正黃旗蒙古副都統著武備院卿祥年補授欽此同日奉一上諭本日召見之候選道趙爾豐著以道員發往河南交錫良差遣委用並交軍機處存記欽此 
　　　同覲慈顔○昨有友人之作宦京師者函告本館云本月初四日辰刻皇太后召見各國使臣命婦諸命婦咸乘輿由東華門進慈寗宮行覲見之禮皇太后賜坐接談至午刻始退臨出復賜以荷包等物以示寵榮 
[用昭大信]  
　　天津直報云上月下旬某日兩宮尙未回京時由行在戶部電咨各直省督撫略謂軍機處交慶王等電公約賠償條内載付還各欵每月給銀行董事收存據赫德核明每月應收銀一百八十二萬兩本年十二月二十二日是第一月付欵之期前各省電請减成緩解與公約按月付給辦法未符恐有參差貽誤除電飭各省各將擬定數目匀作十二次先期解交滬道外其戶部騰出之二百餘萬兩應核定匀攤數目一併解交爲期已迫萬難更改等語此項賠欵前電詢全權復稱應半年還本利一次今來電謂必須照條約按月付給萬難更改各省亟應按照本部奏定攤派各數匀分十二次先將第一次大數於十二月二十日以前匯滬至本部前奏騰出各欸如加放俸餉旗兵加餉扣留漕折新增邊防經費等項各該省向有應解數目亦亟宜按照應解之數匀分十二次先將第一次銀數一併於十二月二十日以前匯滬以後均按月先期解滬以便由滬道按月彚交各銀行收存各該省接到此電務須迅籌匯解切勿展轉推諉致悮還期蓋以昭大信也 
　　　勤求上治○聞之京師友人云月前欽奉諭旨嚴飭整頓部務剔除弊端等因兹者兩宮業已回京屢次宣召各部院大臣諭令振刷精神悉心整頓並另有嚴密之件交查誠足見聖天子旰食宵衣勤求上治之至意也 
[愼重祀典]  
　　昨得京師友人來函云本月初七日皇上恭祀天於圜丘所有陪祀各官循例先期齋戒旣而禮部儀制司恭繕表文祠祭司選擇犧牲備辦祭品步軍統領衙門則督飭八旗滿蒙兵丁由大清門正陽門至天壇内齋宮灑掃一清平治御路蓋以昭愼重也迨屆期皇上御齋宮陪祀諸官各擇潔凈處齋宿稽察齋戒之御史於申酉二刻在天壇門外查取職名至四更時復醒收職名有不到者題叅議處 
 
 

Page 2

 
 
[愼守禁門]  
　　京師友人來函云自兩宮回京後内廷各禁門俱經署直總督袁慰庭宮保派兵駐守每遇聖駕出入排班跪伏以昭愼重而免疏虞 
[整頓吏治]  
　　九江訪事友人云贑省整頓吏治前經司道各員詳議章程擬將各州縣例差一律革除另籌津貼當卽申詳督撫憲核准旋照錄申文轉札各屬大旨謂爲詳請示遵事竊照江省司道及各府州每年向有例差派委州縣佐雜及首領各員下縣以資調劑如藩司糧道之催丁漕稅契牙帖臬司之查粉牌保甲驛站監獄與夫守催各項例差等事各員或親自前往或不親往僅派家人持札至縣投文各縣卽應照章致送酒食程儀歲派數百員而各州縣之供應夫馬其費不可數計於是南新兩縣夫站至聚賭抽頭以供支應其實於公事毫無裨益現當整飭百度之際本司職道等管見擬請將各項例差一概裁撤永不再行札委以免紛擾惟各員在省需次艱窘異常佐雜一項每年歲底雖有窮員帮費分别等次按名散給第爲數無多往往藉差以資津貼可否仰乞憲恩仿照江寗安徽章程通飭各屬將每年供支例差各費共有若干據寔分欵開摺禀明解歸司庫存儲或隨時由課吏館給奬或年終貧員帮費内酌量加給俾資津貼各員交代按日攤算不准挪欠嗣後司道以及府州無論何項例差一概永遠停止札委旣泯鑽營奔競之風亦免聚賭供差之擾是否有當理合會文詳請憲臺俯賜察核批示以便通飭各屬一體遵辦再此案係本司主稿合併聲明爲此備由具呈伏乞照詳施行十一月二十二日奉撫批如詳辦理仰卽分别移行遵照至此項差費銀兩應如何酌量散給併卽妥議辦法具詳察奪此繳等因奉此除呈復督撫憲并藩司四道外合就札行爲此札仰該府卽便轉飭所屬一體遵照迅將每年供支例差各費共銀若干限一月内據實分欵開摺通禀按年解歸潘庫存儲其欵列入交代按日攤算不准挪欠至府屬應委例差嗣後亦毋庸再委毋違切切此札 
[皖撫行程]  
　　金陵訪事友人云本任江蘇巡撫調任安徽巡撫聶仲芳中丞於本月初六日行抵曰門晉謁兩江督憲劉峴帥旋假湘軍公所暫駐行旌省垣文武各官均詣行轅禀見峴帥先設華筵欵之旣而當道諸公及籍隸皖江之府道各官亦復排日筵讌中丞勾留三日旋於臘八日秉節赴皖　　 
[示禁紅錢]  
　　南昌訪事人云本月某日江西牙釐總局出有告示嚴禁各卡私受紅錢其文曰照得設卡抽釐原因庫欵支絀不得已而取於商民理應據實塡票便商歸公前此商民取巧朦混攺完紅錢希冀减讓不知應完之釐旣不塡票則下卡查出便應補抽弄巧成拙所費更鉅沿習旣久官商幾視爲分所當然以致公帑旣病於侵漁商民更困於苛補莫非紅錢爲害釀此厲階光緒二十六年本總局議准各卡報効盈餘原冀化私爲公挽回積弊詎料此例一開各卡私取之紅錢反成奏准之公事爲私爲公莫從辨别各司巡更得借題需索致商賈視爲畏途釐金因之减色殊堪痛恨本總局詳加訪察非將紅錢名目一律禁絶必不能上裕國課下恤商艱業經詳請定案通飭各卡免提盈餘以後商民完納釐金其數皆須塡票爲此示仰闔省商販人等知悉無論何項貨物均須恪照定章將應完釐金四卡分完不得以多報少以貴報賤更不得私完紅錢不塡釐票該商等須知近年各卡之得以補抽者由商販先行隱匿迨至逐卡加補所花之數往往孚於正釐未免得不償失自示之後各商販等務須據實呈報勿蹈前轍倘敢抗違不遵查出重罰不貸如各卡司巡膽敢需索紅錢准商販指實控告本總局此番禁收紅錢係爲恤商起見仰卽一體遵照勿再取巧自干重咎切切特示 
[辦圑備盜]  
　　杭州訪事友人云沿江一帶上通徽嚴東達寗紹往來商旅絡繹如梭近日各路散勇甚多難免逗留爲患雖經上憲派營駐紥而地方遼闊巡綽難周居民心焉憂之捐資籌辦民圑先期禀請浙江撫憲任筱沅大中丞核示中丞准之命江干巡查委員薛伯棠參軍總理其事以專責成 
[匪犯伏誅]  
　　金陵訪事友人云前者新勝營勇丁緝獲會匪頭目兩名禀經統帶徐寳山都戎解赴省垣督憲劉峴帥飭發江寍縣胡綬卿大令訊鞫迨錄供申詳後飭卽就地正法江寗府沈筆香太守因於月之初八日會同三營將弁及上元江寗兩縣宰趨詣督轅恭請王命由獄提出押赴巿曹梟首同日上元縣亦斬决要犯一名聞係梟匪首領云 
[毆丐釀命]  
　　松江訪事友人云郡治西門外時有江湖流丐設攤誘賭播弄鄉愚入其彀中腰纏立罄前經婁縣屈吉士大令訪悉密派丁役嚴拿一面出示申禁若輩雖稍稍歛跡不久卽死灰復燃有村民某甲者於今秋挈婦至郡城觀賽會被若輩所誘失去洋銀數元蓄怨甚深時圖報復適本月十二夜偵知丐徒錦春及綽號石蒲墩者正在長壽橋南首施其故技因卽糾衆前往尋釁丐黨急出利刃拒之奈衆寡不敵被擁至超果寺前荒僻處恣情毆擊錦春竟斃於拳石如雨之下石蒲墩則頭足均受重傷奄奄倒臥適大令下鄉勘騐盜案大約回署後地保卽須禀請相騐緝兇矣 
[越郡官塲紀事]  
　　紹興訪事友人云本月某日前署浙江紹興府屬新昌縣張大令彬交卸來郡禀見府尊熊再靑太守算清交代領到文憑仍赴省垣聽鼓○署山陰縣姚子祁大令現已奉文回台州同知本任大約明春卽須交卸山陰縣篆矣 
[甌郡官塲紀事]  
　　温州訪事友人云此間洋廣貨捐局務現由上憲檄委試用縣陳鑑漚大令辦理本月初一日大令由滬上附招商局普濟輪船來甌就倉橋左近郭姓家小駐行旌涓吉十一日蒞局視事○十一月二十七日署浙江提督余瑞庭軍門乘超武兵輪船出巡　面道出甌江暫泊狀元橋左近次日入城謁客旋卽回船展輪東下○前任永嘉縣查石笙大令來郡坐催公欵本月某日在客邸暴亡經同鄉李希程副戎備棺收殮暫厝天甯寺西○本月初七日永嘉縣秦樂平大令五旬弧誕寅僚咸備物致祝○新任樂清協副將湯禮翔副戎於本月初一日接篆○前署樂清協副將郭馨山協戎交卸篆務後於本月初四日附某輪船至滬折赴省垣○升署玉環營叅將呂輔臣叅戎於上月二十八日任事○升署平陽協副將秦景濤守戎交卸玉環營叅將後卽赴平陽履新 
[日下紀聞]  
　　客有作宦京師者寓書本館秉筆處云本月某日軍機處傳知各部院將掌印掌稿各司員職名繕寫明白聽候召見司員聞之俱亟亟演習奉對禮儀以免臨時舛錯○日前皇太后召見崑中堂深嘉其瞻識過人當聯軍在境時獨能力任其艱首先與之商議○胡雲楣侍郎於上月二十八日在豐臺車站迎鑾時蒙皇太后召見深奬其辦理京畿善後事宜頗爲得體及大駕回宮後又蒙召見兩次○政務處設在○武英殿後軒每日各王大臣及各員入此議辦各事幾於寢饋不遑○十二月初八日爲浴佛之辰先期内務府廣儲司發給銀兩交雍和宮喇嘛購取米豆棗栗等物於初七日之夜熬煮成粥欽派内務府大臣世伯宣尙書監視次晨用金漆桶十口上罩黃綾袱舁入大内各殿供奉并恭備皇太后皇上皇后御用旋復賞給諸王公大臣及宮嬪内侍○前門内東長安街鑾駕庫已劃歸各國使館公地刻下鑾儀衛另擇宣武門西城下馴象所爲鑾駕庫用以存贮鑾駕等物日前兩宮回鑾時所用黃幄亦皆　人搬運入庫存儲 
[蕺山佚事]  
　　紹興訪事友人云浙江蕭山縣著名痞匪混號鑽山老虎盛道三沿塘知縣湯子見井亭霸王徐子卿類皆横行不法案積如山迭經上憲訪拿迄未弋獲近因私收沙地丁銀事發由縣宰懸賞購捕以便解省訊懲○紹屬各城鎭往來貨物向由航船載運近有人欲創行小輪船各航船戶聞之恐生機被其所奪羣赴府縣署聯名具禀籲恩小輪船主遂倚洋人爲護身符改由德商廣安公司承辦專往返曹娥蒿 
 
 

Page 3

 
 
壩西興等鎭日前德商挈舌人詣省禀見撫憲任筱沅大中丞請准承辦此事中丞深恐保護難周婉詞却之刻聞公司中人大有知難而退之意然已所費不貲矣 
[古滃客談]  
　　寗波訪事友人云本月初七夜西門外望春橋左近棣樹下聶姓家突來盜匪十餘人踰墻而入肆行搜索劫去衣物甚多次日聶開單投報鄞縣署縣主徐蓉齋大令會同城守營項叅戎前往踏勘飭捕緝查○江北岸人屠甲早年人西教近以族人屠乙身故無後例應承繼諸同族惡其曾奉摩西十誡不之許甲遂訴諸教士轉禀領事官據情照會寗紹台道春會東觀察觀察飭勤縣徐大令提訊兩造各不相下迄今尙未能斬斷訟藤也 
[皖水寒鱗]  
　　安慶訪事人云本月初五日之夜三鼓時北關外某姓家忽然火起約歴點半鐘時始滅焚去茅屋五家○小民無知往往因小忿而輕生邇聞城北某氏婦與夫弟口角吞烟斃命城南馬姓子不知因何服毒而死語所謂事到艱難惟一死之二人者豈皆出于艱難哉夫亦未免輕等鴻毛矣○本月朔日桐城縣解到要犯六起一係命案五係盜案越日池州府屬亦解到盜犯數名 
[鍾阜寒雲]  
　　金陵訪事人云邑紳濮靑士太守自南陽府解組回里優游林下亦旣有年日前忽奉督憲劉峴帥派爲省垣中學堂教習○當戊戌八月康梁作亂之後兩江督憲劉峴帥飭將省垣高等學堂改爲格致書院而令吳可園觀察綜理一切事宜本月初八日觀察傳齊闔院學生當堂考試嚴加甄别以定去留說者謂現奉明詔將改書院爲學堂故考列優寺者擬教以專門之學或謂將選取前列派爲小學堂師範生傳聞異詞想二者必居其一也○此間各信局前因郵費加重相率停班禀候兩江總督兼南洋通商大臣劉峴帥電商總稅務司從寛核减邇奉峴帥示諭已經外部咨准總稅務司著各民局此後寄遞包封信件每磅納洋銀三角此係格外體恤不准再肆要求於是各信局主凛遵憲諭一律開班從此魚雁往來當可益形便捷矣 
[邗水餘波]  
　　揚州訪事人云大憲興辦房捐烟膏捐委俞大令赴甘泉王大令赴江都會商各官紳出示曉諭所有隨辦紳董及司事人等悉照會徐趙兩紳選舉不任胥役干預其間誠杜弊之良法也月初某日先由舊城府西街查起然後徐及其他隨復遍諭鋪戶居民曰本縣遵奉憲檄會委舉辦房膏各捐原係國家不得已之舉一切均由紳董照章查辦一秉至公倘有地方衙門胥差丁役曁不肖之徒妄稱可以打點以多報少等情飾詞需索准爾等鋪戶居民隨時喊控不得受其欺朦聞年内須一律查竣俟明正元旦起捐○兩淮運可程雨亭都轉近接湘岸督銷局來文以彼處近日需鹽甚亟請開新綱接濟等情因卽備文申詳督鹽憲劉峴莊宮太保旋奉批飭如詳開辦以利轉輸仍將開辦日期具報查考都轉遂擇吉本月初四日開辦除分别申報移行外已轉飭淮南總局牌示門前矣 
[上海官塲紀事]  
　　江蘇海運局員楊鹿亭明府於昨日午後詣上海縣署拜會縣宰汪瑶庭大令○升任江寍藩司吳仲懌方伯由蘇過滬暫駐襜帷昨日午後命駕入城分往各署投刺聞晚間已起節赴江寍矣 
[榷使回轅]  
　　蘇松太兵備　兼江海關監督袁海觀觀察因公赴江寗謁見督憲劉峴帥昨日午後由白下乘江寛輪船回滬道轅執事人等均在馬頭上迎迓縣主汪瑶庭大令旋卽詣轅禀安 
[移請緝兇]  
　　昨日上海縣汪瑶庭大令接丹徒縣張允臣大令來文内開據忠佑坊民人許正全報稱伊與兄許正川久已分居兄往丹陽嫂湯氏與姪金仔在家十一月二十四日午後金仔上學讀書嫂在家被人用廚刀殺死遺下鞋襪均有血跡由金仔認得此物係常來索欠之小吳所穿請爲騐究等情當經往騐屬實飭緝兇犯迄今未獲誠恐匿跡滬江爲此移請協緝等因並附賞格一道略謂能拿獲小吳者賞洋銀二十元决不食言隨飭差役赶緊查緝並將賞格粘貼街衢 
[示期兌漕]  
　　浙江海運滬局總辦傅太守示期昨日在大南門外馬家廠收兌各屬漕糧每米一石給斛手錢四文不准私向駁船戶需索如違嚴究不貸 
[限制學生]  
　　江南機嚴製造局廣方言館肄業生前經總辦毛實君觀察以經費支絀逐加裁汰兹聞議留正額四十名此外每名須貼膳資若干方准入館肄業 
[給牌示别]  
　　臘鼓聲中歲聿云暮本邑江南機器製造局各廠工人經總辦毛實君觀察示期本月十九日停工俾得回家度　旋又明定新章凡在局中工作者每名給予腰牌一方以便稽查而杜混冒是亦分别莠良之意也 
[度地興工]  
　　本邑南巿江海關自經新關稅務司好君兼管後以房屋狹隘不敷辦公商請蘇松太兵備道兼江海關監督袁海觀觀察將關前民房律備價購歸俾得逐推廣觀察准之當卽札委翁子文太守飭都料匠估定工價銀九千餘兩涓吉開工昨日太守復帶同亭耆人等赴賴義馬頭江海關及老白渡一帶逐一丈量登諸册籍 
[劣捕縱賊續聞]  
　　日前本邑法界公館馬路德銘里左近萬源昌雜貨號被火後捕頭查得曾倩某公司保火險因派二十六號華捕王阿福二十八號華捕王妙妙在彼看守不料二捕竟縱容賊犯陳阿六等竊去肥皂洋傘諸物解經讞員杜枝園大令判令枷責在案旋查得當時六十三號華捕陳阿林亦有前項事爰派令某包探將竊賊任連生沈阿順王金友捕獲詰知所得鉛銅及鈕扣各贓均售與興聖街黃德順銅錫店昨日連店主黃某及陳捕解送公堂大令商之費繙譯判將陳捕枷號三個月責五百板任沈王三賊各枷一個月責三百板黃罰洋銀二十元并著將贓繳案 
[滅頂之凶]  
　　前日午後某輪船自山東膠州來滬甫近公和祥碼頭客棧接客夥十餘人雇一杉板船衝波而上不虞輪機旋轉以致撞沈衆人悉入波心後經他船設法救起若干人恐其餘不免葬身魚腹矣 
[上海巡局紀事]  
　　南巿某烟館主張阿五被小南門外丁元興鐵店主丁妙生欠去會欵洋銀二十餘元前日踵門索取非但分文不給反被毆傷因奔赴保甲總巡局控訴總巡朱森庭明府立飭差役拘丁到案訊追○日前南巿大東門外三德堂碼頭蔣某家有賊濳入内室竊去洋銀二百五十元次日覺察赴十六鋪巡防中局禀請緝查局員允之 
[美租界捕房紀事]  
　　昨晨小販洪阿毛唐阿連在篷路菜巿中互肆兇毆適爲某號巡街捕所見一并拘入捕房捕頭詰得事起細微令各押乞丐牢半日以儆○前晚妙手空空兒王阿松掩入穿虹浜鄉民某姓家竊取衣物適爲事主所見扭入捕房捕頭令押候解送公堂禀請讞員張柄樞司馬訊究 
[跋中西算學大成]  
　　是書爲嘉善陳君維祺所纂用泰西石印法印以行世者也嘗聞泰西儒者言算學爲格致之總綱舉凡天文地輿聲光化電測量製造苟非精於推算即不免有毫釐千里之差今者國家銳意求新孜孜矹矹薄海人士爭思以一才一藝上貢明廷然則是書也豈非窮理之始機格物之先導乎鄙人於疇人家言素未肄業及此家藏九數通攷去歲又承梁集菴太守以武昌所刻幾何原本見貽開卷望洋百一無得陳君邃於斯道足以紹述江梅苟不以不屑教誨而薄之他時壓綫餘閒略示我以點綫曲直割切圓橢之軌則則幸甚矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　　訪報 
今欲補購匯報三百零三號至零九號每號七張照售價加倍奉償如有肯割讓者卽向四馬路招商總局丁仲記接洽可也　　出售馬寳 
余甲午年購得白馬性頗馴良至今春間腹大如孕忽前月該馬頓然發顚咬人卽請洋人以鎗擊斃剖腹視騐竟得馬寳一只今登報出售倘蒙士商賜購者至英大馬路中市淸圍帳房内議價可也主人啓 
　　明治火險 
　　三井經理多年賠欵迅速如有房屋貨物傢私均可照保價極克已如蒙賜顧請臨四川路十七號面議 
　　告白 
　　楊樹浦華盛工廠專做工作祇售鶴鹿福字如意等牌飛花所做之副號紗至各種圑龍彌陀龍卦鷄卦等牌之紗向歸新公司與又新公司經售與工廠無涉卽樣紗小包亦憑新公司與又新公司來條再付誠恐無知客人藉詞推諉是以工廠聲明 
　　太古水險告白 
　　本行經理比地列士科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也 
　　太古水火險公司啓 
　　治毒立保單 
　　鮑國香善治毒門每日二點鐘起至晚八點鐘止凡諸醫無效百藥難愈者立能包效永保不發乙 
寓三洋涇橋南便是 
　　華章造紙公司 
本公司專造上上連史紙潔白無瑕貨高價實倘蒙貴客賜顧者請至二馬路六興洋行内本公司經理處面議可也此佈 
　　固齒擦牙香粉 
　　袪濕藥肥皂 
本堂監製固齒玫瑰牙粉氣味香潔異常　晨用之刷擦牙根卽能牙齒潔白口内常香并能堅固牙根永無蛀痛蟲蝕之患每盒價洋五分○袪濕藥肥皂揀選各種追風袪濕化滯淸肌潤膚等藥料精工製煉成塊專治水濕疥瘡而上雀班酒刺等一切皮膚諸患並除容色暗滯之弊極效極靈每塊洋一角二分上海四馬路老巡捕房對門　　藥善堂老藥房啓 
　　協隆洋行新到各貨 
茲者本行總行設立美國紐約埠開設上海五十餘年專運花旗疋頭粗細洋布斜紋漂布親自駐廠揀選認眞挑剔蒙各處　貴商賜顧俱讚價亷物美定購者紛紛應接不遑小行旣蒙台愛益加奮勉現在更定新章加意講求格外克已以廣招徠專以誠信待人無絲毫虚浮情弊此等情形想已久邀洞鑒現在新到各種皮酒香胰洋燭皮皂　啡水菓牛乳牛膠大小磅秤新式留聲機器一應本作銅作鐵作所用器具無不玲巧異常應有盡有且價錢格外克已如蒙　惠顧祈駕臨本行看樣面議可也 
　　大彩誌喜 
頃接膠電知第四會頭彩四千零四十三號二彩七千一百五十二號三彩一千八百八十五號先誌喜得主後詳此佈膠州靑島仁濟公司啓 
　　代討欠帳 
　　恃勢霸欠實交易中之患或因勢利不敵或因孤掌難鳴往往莫可如何如有此情及各種煩難受欺之事請求虹口乍浦路第七號美商獲多利寫字樓面議 
　　嫩面玉容散 
此散治男女面上油膩黑氣烟色酒刺雀班暗晦等患每晨搽擦自然嬌嫩滋潤清秀眞整顏妙品也每瓶三角每洋照拆四瓶 
　　上洋二馬路中市京都天寳齋便是 
　　吐血全愈 
僕久患吐血醫藥鮮效幸購上海英大馬路萬康醬園對門德仁里内廣東陳恆德堂神效吐血藥膏六元依法服食果然當日立止至今三年有餘未見復發功德欽佩無量乞登報伸謝吳江縣署中許師爺誌 
　　經理普濟大票 
本行開設杭城淸和坊鹿芝館内經售順直義振普濟大票批發公道分條六角倘蒙賜顧及他處函購原班回件不誤杭州富而貴票行啓 
　　大彩屢獲紅票足兌 
　　亦中 
零躉批發經理江南票全張五元六角條頭五角七順直票全張五元裁條五角覺民錄一角各埠購票郵政最妥便捷吉祥弄口 
　　地基召租 
本行有地基一方計十畝在厦門路大英牢監西首新造橋堍可以出租如欲租地造屋最宜卽請至二馬路東口寳順洋行面議此佈 
　　地皮出租 
茲者今有地一方坐落在墳山路計地二畝五分零或欲租者十年之二十年均可如蒙　貴客　租者祈請至四馬路第六號門牌内面議可也特此字佈長利洋行告白　 
　　茂生經理火險 
　　啓者本行經理皇后火險公司代客保火險事務其費格外公道如有不測迅速賠償不必函問外國總局此佈甲 
華正月十一日三馬路茂生洋行啓 
　　ＳＥＮＩＣＩＤＥＭ　ＳＮＩＡＬＲＥＢＭＡＨＣ 
　　曾伯廉各藥料 
醫生云小孩咳嗽夜晚更甚及哮喘之症痰在喉間不能咯出卽用曾伯亷所製之咳嗽藥服之病卽可鬆動咳嗽漸止痰亦易吐曾伯亷所製咳嗽藥治咳有效决無危險之事 
發痧一症須立時醫治不可稍緩爲此家中應儲曾伯亷痧藥此藥可隨便用之其中並無毒物無論小孩成人用以治痧别無他患 
曾伯亷所製止痛油爲至妙之劑無論人身因何疼痛敷之立刻可止頸子生硬風溼疼痛筋絡疼痛骨節不和諸病因曾伯亷所製止痛藥油敷之眞絶好方法 
　　分寄各藥鋪出售每小瓶洋五角大瓶洋一元丁 
　　上海新罕晉隆洋行總經理 
　　廣東陳恒德堂良方濟世 
　　婦女乾血癆良藥 
此藥專治婦女　任損傷以及腎虚血枯血少血閉而或憂鬱思慮過度而經不行則中氣益損陰氣益乾致成瘀血凝聚癆瘵險症本堂家傳良藥無論婦女老幼遠年初起一服此藥三日血脉調和功效大見重者服藥二盒足矣痊愈屢試屢騐因此藥十分靈效故敢出而問世非圖漁利也每盒價洋兩元先試半盒亦可不靈還洋○假冐甚多購者認明○函購信力自給○鋪分上海英大馬路萬康醬園對門德仁里内石庫門廣東陳恆德堂謹啓 
　　京都天寳齋 
　　八寳化毒丹珠黄下疳散 
　　珍珠琥珀立止五淋白濁丸 
淋濁一症夫因酒濕熱毒而成或花柳斱中傳染以致小便刺痛溺管閉塞點滴不止步履艱難腫痛不堪大受其累服此丸立刻消腫利便止濁定痛淸火化毒去濕輕者一瓶重者二瓶能可包痊不但病除而且身壯體健培元養精治淋濁之妙藥也每盒洋一元八寳化毒丹每瓶二元珠黄下疳散每瓶七角專治男婦楊梅結毒横痃下疳小便腫爛等症服則立愈永無後患上洋二馬路中西鼎新里石庫門交易 
　　亨寳輪船總公司 
啓者本公司自製堅捷輪船通駛中外爲地球中最大之公司已蒙中外咸知歴經禪臣洋行代理龍門鯉門福安等船常川往來上海香港粤省等埠客房寛潔附貨妥當歴蒙各　客商光顧素皆稱賞今又有輪船數艘由上海常川往來漢口鎭江及長江等埠該長江船刻由瑞記經理再有輪船三艘專往膠州烟台天津等埠該船由美最時經理如　各寳號有轉口貨物往來以上各埠者該以司均可代爲包轉如　各寳號欲附貨轉載者請至各經理面議水脚格外相宜特此奉佈 
　　遺失提單 
今遺失江天輪十月廿九日第一百廿三次甬來第五十五　提單Ｋ唛　角一件該提單在途遺失已向招商局聲明被人拾得作爲廢紙特此告白豐昌行具 
　　恒裕醃臘號 
本號在上洋小東門外水關橋南堍十餘年選售上品醃肉秤計十六兩足砝次貨一槪不售久遠馳名試過均知承蒙光顧格外克已此佈 
　　法貴變新 
謙林牙醫者曾遊學於英美德法諸大國藝成回華設牙科醫室於乍浦路已十數易寒暑矣久爲泰西士女許可故吾華人鮮有知者客秋官塲友人覓牙醫於余余以謙林君薦之始知其能其鑲牙之法無論多寡全不用托底與原生無異且心細手輕斷非區區者所能仿佛余每勸其兼理華人彼以應接不暇爲　今秋乍浦路老房翻造故假小店以行其道凡吾華人有牙患者請來一試方信余言不謬議價極亷請勿觀望 
　　上洋抛球塲東首耀華主人啓 
　　申明遺失 
予家母於九月中旬患病至月底逝世哀痛之餘檢點各物遺失飾箱一只内藏金銀等物不詳其數諒非外人所竊所有楊家渡天成染坊屋宇基地契據全套深恐其在外抵押等情故此備案登報以免無知受愚但貪小之人見報可將契據投郵政局擲還其餘之物决勿深究特此申明王瑞記 
　　民船被逃賞格 
茲於九月十五在申雇朱蓬學民船卽朱三又渾名朱三化子其人係湖北黄皮縣籍囑其裝南京運烏木一百廿支搭别客煤汕七百餘箱該船由申於九月廿邊開駛至今船　未到沿途查無影蹝誠恐該船户盜賣客貨爲特登報若仁人君子知其下落來報信者酬謝洋五十能扭獲該船户送官謝洋二百元决不食言報信交南京三山街金蘭齋或上海法界永興里吳曉記陵金蘭齋潤昌號申吳曉記白 
　　祥茂洋行告白 
本行新到各色絲絨海虎絨紅氈虎毯各種洋布市布頂上花旗麫粉等貨發售物美價廉如蒙賜顧請至本帳房面訂可也 
 
 

Page 8

 
 
   
 
 

Page 9

 
 
[整頓圜法]  
　　揚州訪事人云邇來巿上每洋銀一枚僅兌制錢八百六十餘文兩淮運司程雨亭都轉以錢價之貴由於制錢短少所致而制錢短少以私鑄過多所致因查明詳細情形縷禀督撫憲請通飭各屬嚴申禁令大旨謂揚郡錢肆溯自光緒二十一年秋私販制錢出口後即巿面日衰近日則制錢愈形短少巿面愈覺清淡小錢店遂往往挑選重頭諱其名曰揀黃豆每重厚錢八百文爲一個私售與爐坊每個可得洋銀一元爐坊購回每個可融化凈銅五斤六兩刻下銅價每斤約三百餘文獲利甚豐從前爐坊不過二家近日城内已增至五家城外四家風聞與化東臺等邑現亦有效尤私毁者通計每日約毁數百千文若按年計之其數匪細當此制錢停鑄若再聽其私毁則不數年後制錢當更少矣應請通飭全省各府廳州縣一體認眞查禁每縣止准開設爐坊一二家以備融化製器碎銅仍仿照銀爐章程取具連環保結方准開設然夜晚不准開火其餘所有各坊均勒令閉歇等語兩江總督劉峴莊宮太保除批示外札飭郡尊鈺太守飭屬一體遵照隨由江甘兩邑宰會銜出示曉諭通衢並申明私毁制錢分别斬絞罪名不知若輩聞之能顧及身家凛遵憲諭否 
[上海縣署瑣案]  
　　前者肇隆猪行執事人倪熙瀛訴稱股東王雲發投英美租界公廨誣控小的吞没餘利等情叩求訊斷縣主汪瑶庭大令提王質訊未經斷結忽有鍾勉夫者具禀聲稱此事實因張仲高程祚秋許履芳與王串同洋人誣控大令准詞飭差拘張前晚升堂研訊張供小的係婁縣泗涇鎮人前在義記猪行爲夥迨辭出後接王來信云欲與倪結帳囑小的帮同核算迨小的至申王已聽從王豐鎬汪錫春主唆涉訟小的詢問情由始知王串令洋人投公廨控追王所欠之銀王遂轉控倪霸吞餘利禀詞由汪繕寫其實王並不欠洋人銀兩欲借此令倪至公堂訊追以遂其奸計小的未與斯謀叩求明察大令飭將張收押候提王到案質對○竊犯李金堂前經大令拘拿訊責發押改過所今已期滿前日由管所委員李二尹函送至縣至晚大令升堂研訊李供小的原籍湖南曾隸某營裁汰後無從謀食不得已而行竊今悉有同鄉友人　杭州某營當勇擬赴杭謀一枝棲叩求恩宥大令著卽日出境不許逗留○保甲總巡朱森庭明府函送徐其泉控嚴根榮魯錫卿一案至縣大令研訊之下徐供賃屋治下開設楨和洋貨店嚴魯皆魯家匯航船主本年七月某日嚴定買火油五百箱曾收洋銀五十元魯定買二千箱曾收洋銀二百元言明十月中貨價兩交詎知延約至今分文不付目下每箱須虧折銀四分控經總巡大老爺將兩船扣留後因詞甚刁猾移送案下嚴供小的定買火油與奚連卿合股至九月由奚向徐結算將所付洋銀抵償虧折魯所供與嚴大略相同徐復稱嚴魯兩人並無與奚合股定貨及奚來結算之事至此次悔賴實係聽從奚及汪錫春唆使船牙周慶祥禀稱小的奉總巡朱大老爺諭將兩航船看管旋由朱義齋擔保願償洋銀五十元因嚴悔賴致被朱大老爺將船中器物弔存局中大令核得賣空買空本于例禁爰判令除將所付洋銀扣抵外再著嚴償洋銀五十元魯償洋銀二百元各具遵斷結呈案然後將船給領 
[英美租界公堂瑣案]  
　　壳件洋行某西人控挑夫黃毛毛李秀雲沈士雲談東東將行中所用工人李仁寳毆傷讞員張柄樞司馬飭包探張天林將一干人拘解至案研訊情由壳件洋人稱商人所售之煤向來自雇小工扛運昨日黃等無端來行滋擾務乞嚴懲黃等同供小的等並未毆擊司馬騐得李受傷屬實商之佛繙譯飭送醫院留治黃等一併發回捕房押候李傷痊復訊○積竊沈阿三竊取周友金家衣物由包探趙銀河拘解請究司馬判責五百板○某洋人家細崽某甲控怡成印書館排字人張竹明無端將玻璃窓擊破司馬判枷號二天交人保釋○袁兆堂在租界中私售江南義振彩票包控竇如海見之拘解公堂請究司馬判罰洋銀十元彩票當堂銷毁○包探劉森堂解陳毛毛至案禀稱此人竊取周龍泉家皮衣請卽究懲司馬判責三百板○偷兒張林生濳至陳寳昌家圖竊經三百八十六號巡捕拘解請究司馬判責二百板遞解回籍 
[法租界公堂瑣案]  
　　前日公館馬路德銘里口火焚後王阿月陸長發二匪人在火塲中攫取毛巾肥皂賣與張金福所開薙髮店内被包探查獲連張拘案請辦讞員杜枝園大令商之費繙譯判罰張洋銀五元王陸各枷半個月責三百板○孫嚴氏控夫弟孫介堂霸吞店業等情昨日大令升堂研訊諭以爾等骨以至親不應涉訟著交保出外邀同親族妥爲理處禀覆核奪○木作頭瞿松記控所雇工人王裕堂糾同流氓張阿虎等藉索工資擊毁器物大令研訊之下王供小的按日工作均有摺子爲憑張俯首無詞大令判將張枷號一個月責二百板王交人保出查核帳目○立興洋行四人控劉練溪王子餘繆金榮定貨不出前經大令訊取供詞著交人保出秉公理處迄今逾月尙未理明昨日西人偕行夥葉家俊投案訴稱劉開設大裕號定貨一萬餘金延宕不出請先將伊蘇州房屋發封大令著將劉等交人保出赶緊清理禀復核奪○王春華控陸永春積欠會項洋銀數百元大令向之研訊陸供小的與王並不相識會欵糾葛自有會總經理小的僅爲之估看洋銀而已大令著交人保出令王邀同會總來案候核○趙阿土控張桂林欠會項洋銀一百七十元張供此欵係父親所欠小的一時無力措繳願按月拔還大令著交人保出赶緊理楚○輪船積竊袁雨庭迭次犯案經大令發改過所監禁半年兹已期滿由管所委員送案大令飭具改過切結當堂開釋○小竊陸阿狗龔毛毛竊取板鴨等物經包探拘獲解案大令判各責二百板 
 
 
 

Page 10

 
 
[奏疏彚錄]  
吏部尙書臣宗室敬信等謹奏爲遵旨議奏事准行在臣部咨送内閣鈔出前任山西巡撫錫良奏稱臨晉縣知縣鄭景福保奏以知府用開缺所遺衝煩難兼三要缺例應在外揀選題補該縣地當孔道政劇差煩必須精明幹練之員方克勝任晉省雖有曾任實缺候補並進士卽用知縣非初登仕版卽人地未宜應升佐貳中亦無堪升斯缺之員未便稍涉遷就惟查有靈邱縣知縣陸叙釗明幹穩練才識優長以之調補臨晉縣知縣實堪勝任銜缺相當毋庸送部引見所遺靈邱縣知縣係屬簡缺晉省現有應補人員應請扣留外補等因光緒二十七年二月二十九日奉硃批吏部議奏欽此欽遵鈔出到部查山西臨晉縣知縣鄭景福保奏以知府開缺於光緒二十六年十一月二十五日奉 
旨坐是月三十日行文按該省照限三十日减半計算扣至二十七年正月十四日接到部文之日作爲開缺日期係衝煩難題要缺例應在外揀選兹據該前撫奏請以靈邱縣知縣陸叙釗調補欽奉硃批交臣部議奏臣等查陸叙釗順天監生祖籍浙江由山西候補知縣題署靈邱縣知縣光緒十七年二月二十六日到任業經實授在案歴俸已滿三年查該員任内有疏防過客徐兆鶴被搶一案又有疏防斬犯越獄一案其疏防過客被搶之案已於本年七月查級抵銷議結其疏防斬犯越獄之案迄今仍未據該撫將二叅咨報到部將來二叅到日有關降調應不准其離任所有該撫請以該員調補臨晉縣要缺知縣之處應毋庸議其臨晉縣知縣要缺應令叧行揀選謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部尙書臣宗室敬信等謹奏爲議叙具奏事内閣鈔出前署貴州巡撫邵積誠奏稱據署仁懐直隸同知朱廷勤禀稱據民人袁明發呈控光緒二十五年九月十一日民父袁汶初同民弟袁燦章在塲販賣鹽米布疋突有川匪呂俊三等帶領多人手執洋砲梭標將貨物全行搶去民父同弟喊捕均被拒傷身死等情隨經該廳勘騐屬實查明該匪等逃還川境二浪灘山硐内卽派兵團人等前詣圍拿先後將呂俊三呂國鞍袁保項袁巴子郭雲安魏錫之並著名巨魁楊雙城拿獲解廳訊據該匪呂俊三等供認向在二浪灘等處紏衆入會游蕩搶刦前在二浪　　毆教堂後製造號衣冐充川軍原擬混入廳城以圖大事嗣因盤查甚嚴不敢揑入卽赴風村塲搶劫得贓拒斃事主等情不諱隨即批委屢鞫各供等情相符卽將呂俊三等一併照章正法該署司等查會匪呂俊三等糾衆强劫拒殺事主一家二命復敢謀爲不軌實屬悖逆異常旣經該員　廷勤將該匪呂俊三等一律懲辦以除川黔邊患不無微勞足錄請將前署仁懷直同知事貴定縣知縣朱廷勤敕部從優議叙以示鼓勵等　光緒二十六年十一月二十二日奉硃批著照所請該部知道欽此欽遵鈔發到部查定例議叙加級祇准給予尋常加三級從變者再給予紀錄二次等語應請將拿獲會匪糾衆强劫拒殺事主一家二命之前署仁懷廳同知貴定縣知縣朱廷勤照例給予尋常加一級從優再給予紀錄二次所有臣等議叙緣由理合恭摺具奏伏乞皇太后皇上聖鑒再此案例應專案具題今題件均已改奏自應一律辦理合併聲明謹奏奉硃批依議欽此 
吏部片再准刑部咨稱前江蘇巡撫鹿傳霖疏稱核看得鹽城縣獲賊王學潰糾劫民人呂大壽木店錢洋衣飾等物拒傷呂春茂身死並呂郎氏平復一案緣王學潰李開慶金安徐開泰王學沅孫復蘭殷存潰孫萬幅崔開有唐滿椿均籍隸海州先未爲匪王學潰稔知縣屬流均溝呂大壽木店殷實起意行劫得贓分用李開慶等允從同夥十人前往呂大壽店門首撞門進内劫得錢洋衣飾等物走出一同逃至僻處點贓俵分而逸逃至阜寍縣地方卽經阜寗縣兵役將人贓一併拿獲解縣訊供通詳按例問擬所有首先拿獲鄰境全案首夥斬梟盜犯五名擬遣改軍從犯三名擬杖從犯二名應叙職名係前阜寗縣知縣武麟隨案開報等因由刑部知照前來查定例官員拿獲鄰境一案内罪應斬决首夥盜犯三名者准送部引見又拿獲鄰境盜犯例應送部引見之員如該督撫但祇聲請議叙者由部查核與引見之例相符卽題請送部引 
　見等語此案江蘇前阜寍縣候補知縣武麟拿獲鄰境鹽城縣全案首夥罪應斬梟盜犯五名罪擬軍杖從犯五名據該撫題請議叙查該員拿獲鄰境首夥盜犯在三名以上核與准其送部引見之例相符自應照例聲請行令該撫給咨該員赴部引見再此案例應專案具題現在題件均已改奏自應一律辦理合併聲明謹附片具奏奉硃批依議欽此 
胡廷幹片再定章道府州縣保歸候補班人員均應於到省後予限一年察看甄别補用歴經遵辦在案兹查有保舉開復補用道何昭然到省已滿一年呈請騐看甄别臣在藩司任内會同臬司具詳請騐當經撫臣袁世凱騐看得該道才長心細樸實安詳堪以本班補用正在核奏適值升任卸事移交到臣除飭將履歴清册咨部查照外謹附片陳明伏乞聖鑒謹奏奉硃批吏部知道欽此 
江西巡撫臣李興銳跪奏爲知縣虧短交代銀兩延不完解請旨革職勒追恭摺仰祈聖鑒事竊查州縣經征錢糧絲毫皆關國帑不容稍有虧挪兹查前代理分宜縣事另補知州連級前在分宜縣任内交代業經算明定册尙有佂存光緒二十四五年地丁耗羡及提補捐欵錢價平餘四分學堂經質知府五分公費等項共銀三千七百三十九兩七錢三分五釐迭經札催未據解繳實屬膽玩已極現在交代定限已逾斷難再事姑容據藩司張紹華臬司柯逢時督糧道劉心源轉據該管道府揭報前來相應請旨將前代理分宜縣事另補知州連級卽行革職　限一個月將所知銀兩掃　完繳兩果依限解清再行奏咨開復倘再仍前延宕另行從嚴叅辦查鈔備抵所有此案交代應造達部册結容俟叅限屇滿有無完解另行辦理除咨戶部查照外臣謹會同兩江總督臣劉坤一恭摺具奏伏乞皇太后皇上臨鑒訓示謹 
奏奉硃批著照所請戶部知道欽此 
崧蕃片再署延榆綏鎭屬定邊協副將長慶期滿交卸遺缺查有准補甘肅西寍鎭屬鎭海恊副將延安營叅將札拉芬幹練有爲諳習營伍堪以署理遞遺延安營叅將員缺查有花翎儘先遊擊曾秉一勤奮耐勞堪以委署兹查有延榆綏鎭總兵龍得勝呈請酌委前來除分别檄飭遵照外理合附片陳明伏乞聖鑒謹奏奉硃批兵部知道欽此 
升允片再陜甘儘先補用　擊馬福祥護衛行宮前經奴才奏保免補遊擊以叅將仍留陜甘儘先補用現在該員已准補陜西提標馬營監營　擊與前保免補遊擊似屬歧貴該員夙夜在公勤勞最著仍照前擬核奬與尋常勞績無異未免向隅擬懇天恩將陜陜馬營監營遊擊馬　祥免補叅將以　將儘先補用以昭激勸是否有當伏乞聖鑒訓示謹奏奉硃批依議欽此 
丁振鐸　再　選人員領憑到省後派委各項差使例應隨時奏咨立案兹查新選思恩府杜慶元於光緒二十七年六月二十四日到省應按　赴　惟值辦理本屇科務派委需員當委杜慶元充當本科内簾監試現在差竣飭赴本任所有憑限應扣至到省之日止又柳州府知府周聰仁調省另候差委所遺員缺查有候補知府趙淶彦堪以署理據藩臬兩司會詳前來除檄飭遵照外理合附片陳明伏乞聖鑒謹奏奉　　硃批吏部知道欽此 
 
