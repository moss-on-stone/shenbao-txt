# 1890 - 182 - 4906182

 

Page 1

 
 
[勸振福州水患啓] [  申報協振同人拜手]  
　　福州自四月下旬洪水爲災至五月初而更甚民生數萬户流離蕩析無食無衣甚至屍骼漂没水中蔽江而下其幸而獲免者餐風宿露殘喘苟延見諸報章諒邀諸同仁所共鑒矣本舘前募江浙賑捐荷蒙慨解腰纏玉成美事今兹閩省豈可稍存膜視之心所望海内仁人寰中善士源源捐助不客傾囊一俟集得若干卽當解往閩垣請同仁善堂爲之散放俾榕嶠窮民轉徙于炎天毒日中不致坐以待斃則修德獲報定當操券待之已特肅短箋謹九叩首以待命 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁大成增補角山樓先正事略○本齋種類繁多不及備載擇其尤者登報以供海内文人賞鑒價當格外從亷卽希光顧爲盼售處一在三馬路申報舘東隔壁又設分局在二馬路横街三層樓紅墻洋房内此佈 
[日本詩學源流攷]  
　　日本之有詩尚已先時不可得而攷至有唐徐凝有送日本使詩方千有送人之日本詩錢起韋莊劉禹錫皆有送僧歸日本詩而彼國之粟田仲滿滕木吉輩亦掛名史策歴歴可稽則知東人士之喜謳吟由來已久特爾時海道阻隔限於方隅是以文教未通流傳絶少耳自有明中葉林忠物徂徠輩後先蔚起詩學乃得振興林字子信號羅山平安人生當中國萬歴時其時東土學術中衰人不識詩書之化羅山受業於藤惺窩之門專心宋學　聚徒講程朱之理彼國之知心性盖自羅山始説者比之蓽路藍縷以啓山林者焉顧又工詩魄力沈雄善押險韵雖椎　之始未極標新而氣象堂皇已足使寒瘦家望而却步物名雙松字茂卿三河人徂徠其號也生平勃窣理窟所箸有辨道辨名論語微大學解中庸解度量攷答問書孫子國字解譯文筌蹄諼園隨筆等書著作等身人皆奉爲圭臬詩則掃除塵腐專主性靈嚴滄浪羚羊掛角香象渡河差爲近之盖東國之詩至此而風氣一變焉同時石川凹字大山林春信字勉亭木貞幹字直夫源君美字在中要皆唾盡珠璣胸多錦繡風雅之盛莫之與京繼之者有瀧長愷字彌八號鶴臺嘗游於某先哲之門先哲見其箸作驚異之不使就桃李之列箸有鶴臺先生稿十卷詩筆典重頗類盛唐亦彼國一時之望也徂徠有二高足一曰服元喬一曰安藤煥圖元喬字子遷平安州人集中多擬古之作而其五七言近體恰又清新俊逸獨具風神煥圖字東壁號東邦那須人其爲詩有典有則按部就班未及終年遽悲物化致詩稿遺失所刊祇數十篇惜哉當是時作者如林家有一集流風餘韵照耀扶　自賴子成以詩鳴而壓倒時流同輩皆望而失色幾幾乎前無古而後無今矣子成名襄山賜人人皆以賴山陽呼之天才警拔而於詩學尤深手抄李杜韓蘇詩裒然盈尺甫成童所作已驚座客通國知名之士無不以一接丰采爲榮著有山陽時鈔八卷雖雅近晚唐風格而其沈博絶麗處誠不减樊川玉溪一時如山地誠正佐久間永世安積信輩雖以理學自命亦無不出其餘力從事吚哦　教遂又爲之一振顧彼國之得以人文蔚起者則實賴朱舜水先生有以提但之也先生名之瑜浙之餘姚人當明末闖献煽亂時先生航海之安南乞師援救語多戇直幾不能免乃遁而至日東日東人耳其名爭相延致而先生尚不能忘情於宗國三至安南求救終不應遂泣涕返東邦無復有回國之志矣藩侯水户氏憫國人之不諳漢學延先生主講席誘掖後生教以詩文孜孜不倦一日值先生覽揆水户氏讌之後樂園先生盛贊林壑之佳遂舉園奉以爲先生壽當其時及門者衆被期教澤詩教大昌幾於户有弦歌人知吟詠迄今幾數百載詞壇文坫尚爭奉瓣香焉僕則以爲日本之詩在往劌腎鏤心善狀難寫之景其精到處較塗澤爲工者實有上下牀之别獨拘定一三五不論之舊習每致平仄不諧而又喜以古韵作近體詩歌麻混同先眞互見諸如此類實於理法太疏然以異言異服之邦而能酷慕風流留心著作文才輩出各擅勝塲誠未可妄卜雌黄致蹈吹毛索瘢之誚也不佞嘗航海至彼國與重野成齋石川鴻齋中村敬宇冋山黄村日下部鳴鶴宮島粟香龜谷省軒兩摩羽峯三島中洲川田甕江奥蘭田金井梧樓岡本黄石小山春山神波卽山矢土錦山　阪石埭森川竹磎輩游唱和流連殆無虚日投贈之作行篋爲充又得披覽曲園太史所選東瀛詩其中得失源流粗知梗槪因著爲攷略弁諸報端泚筆　餘益神往于森槐南北條鷗所諸名流已 
[本館接奉電音]  
　　昨由京反電傳諭旨四道謹敬譯登○五月十九日奉上諭熱河都統着德福補授未到任以前着恩良暫行護理欽此同日奉上諭會國荃剛毅奏接辦春賑完竣一摺江蘇蘇　等府屬本年辦理春賑及濬河築圩以工代賑各事迭經曾國荃剛毅派員分辦並經紳董等籌集巨欵竭力勷助現已一律辦竣地方悉臻安謐在事尤爲出力之候補道錢寳傳李慶雲沈玉麒吳江鼎知縣陳炳泰辦理春賑之候補道桂嵩慶義賑紳士候選訓導嚴作霖直隸候補同知直州謝家福在籍紳土國子監祭酒吳仁傑奉天府府丞朱以增詹事府中允費延釐翰林院編修吳大衡分部至事吳大根内閣中書潘祖謙實心任事樂善急公均能勞瘁不辭災民得霑實惠洵堪嘉向各員着傳旨嘉獎其餘出力各官紳着准其擇尤請奬毋許冐濫餘責照所議辦理欽此同日奉上諭前因京師入夏以來雨澤稀少朕迭次親詣大高殿時應宮拈香分派貝勒載瀅等恭詣時應宮等處拈香並開壇祈禱仰賴昊慈垂佑連日渥沛甘霖郊原霑潤寅感實深謹擇於本月二十一日朕親詣大高殿拈杳着派貝勒載濓恭詣時應宮貝勒載漪恭詣昭顯廟貝子奕謨恭詣宣仁廟輔國公載澤恭詣凝和廟拈香肅親王隆懃恭詣覺生寺拈香貝勒載澍恭詣黑龍潭拈香均着先期齋宿敬謹報謝大高殿覺生寺卽行撤壇仍冀頻霑甘澍歲獲有秋以迓天庥而慰民望欽此同日奉旨着派世鐸管理嚮導處事務欽此 
[蕪湖火警]  
　　初十日晨光甫動警鑼亂鳴蕪湖北門外清寺前某姓家失愼各洋龍飛馳而來防兵亦齊出施救時吳回神方得意猖狂目無餘子忽見飛泉萬道劈空而降招架不住立卽奔逃各洋龍正欲奏凱而還又聞一片 
 
 

Page 2

 
 
喧聲詢之則營兵與回民偶撞致相攅毆回民氣驕力弱敗北而退少頃糾約同教多人興師問罪營兵不能少忍卒起禦侮致兩軍各受損傷回民舁以赴縣王邑尊以兩造皆係好勇鬥狠之徒回民受傷較多飭營兵略給養傷費以儆將來 
[上黨客談]  
　　蕪湖來信云江岸下遊三里許有弋磯焉峻壁巉巖卜臨無地上月某日有一桐城小舟悞從磯頭拽縴逆流而下猛觸急湍以致縴繩中斷舟子一落千丈墜諸磯上腦漿迸裂一息奄奄山上美國教堂中某西人見之急敷以樂水親爲撫摩久之微有氣息舟中人遂載之而去據西人言腦傷已甚斷無再生之理矣慘哉○蕪湖自王玉如明府下車後勵精圖治政令一新日前復遍邀城鄉紳士七十餘人設宴署中酒半執爵而起曰本縣才疎學淺無德表彰惟盡力鋤奸與民更始百已邇日城巿嚴查匪類難保不竄至鄉間願諸君創辦民團互相守望其法以十家爲一牌十牌爲一甲分立甲長牌長領袖其間至於烟館茶館則須另册編列每家必有正經店鋪具保方准開張仍令五家具一連環保結倘有藏垢納污情事惟保人是問如此則四鄉肅清民可安枕矣時衆人旣醉旣飽無不連聲敬諾願效馳驅明府大喜遂與衆約定限二十日内一律辦齊親自下鄉查勘云○二街有甲乙兩婦人比隣而居平日固相親而相　者一日甲婦以所歡某丙偶與乙婦笑言遂致醋海掀波互相譏訕事聞於乙責其婦不貞婦憤甚奔往甲婦處評理室中什物擊毁一空甲歸亦將床頭人飽以老拳婦遂於十二日下午吞紫霞膏自盡乙婦知之謂汝旣斃命吾亦何能事外逍遥遂操白刃至甲家自刎登時嗓斷一命嗚呼比鄰人赶來見續命湯己不能進祗得將甲婦灌吐得慶更生然人命已成勢難遽了兩家男子皆逃避無蹤旋由團總地保逮甲婦押於官媒家乙婦則由隣右醵資購薄棺收殮○合肥相國介弟稚泉觀察在蕪湖仙逝其公子經藩經翊皆於十三日奔喪到蕪開弔之期尚未擇定云○皖南牙釐總局孫樹人觀察在蕪作古於本月初十日開弔三天本定於十八日扶柩由長江載回原籍嗣因向金陵商借小火輪拖帶而督署將預備曾劼剛襲侯靈柩回籍須用小火輪拖帶未能借給是以孫觀　靈柩尚須緩日啓行也○某明府於上月下浣交卸縣篆暫賃民房居住本月初被賊由墻外躍入將上房衣箱珠寳席捲一空連日正在比捕追緝忽有一人持玉鐲一隻私相論價差役認係原贓拘住研詰供出同夥四人俱係游勇現已逃云其二惟一尚在某處差卽往拿一併釘鐐収監俟將正犯二人緝獲再行辦理聞失贓約值千餘金現所追出者不及十分之一公館牆垣有三丈之高此賊能飛躍往來游行自在並不借力於繩梯本領正自不小 
[章江塗説]  
　　江西痞辣棍徒不知凡幾其爲人也大約身穿窄袖密門鈕扣短衣足登刺花狹底淺頭履髮辮則用竹箸挽盤作髻或袒裼或披衣日游行巿肆間逞其兇惡之才遇事生風擇肥而噬一日署南昌縣馮小帆明府因公出署見若輩形模怪異飭差拿獲多名各笞數百板諭令安分守法如再犯事定必重懲○豫章友教經訓三大書院爲省垣作育人才之地此外又有三小書院爲洪都爲東湖爲西昌膏火雖曰式微然寒士亦不無小補邇來各憲實事求是每課旣派數員校閲又必派數員覆勘而士子之不甘爲牛後者竟嘖有煩言謂送條子之風至今未能凈絶送條子者考生開列姓名送交閲卷者私揭彌封徇情拔取也又稱有閲卷之候補人員混冐作文自作自取無煩條子亦可坐地分肥此説若果非虚則寒士向隅無怪其思禀請上臺澈究然本館終謂衡文者自有鉅眼且皆立品端方此種浮言恐未足深信也 
[秀州瑣錄]  
　　日前秀水縣劉邑尊乘舟往南門外碧光庵前騐屍綠有某甲者以浮家泛宅爲生一棹烟波往來任意前一日由他處駛至碧光庵附近停橈晚泊次日鄉民見扁舟一葉蕩漾中流疑而視之甲已斃入城報信劉邑尊先飭差往查國遂親自下鄉騐得甲因患急痧斃命遂飭收殮發壇召認甲年約五十餘船中有雨傘一頂柄上刊徐字未知卽其姓否○嘉興縣屬鳳橋鎭晉元衣莊于前日夜半時突有盜匪撞門而入禁人聲張搜掠衣服錢洋呼嘯而去翌晨入城報縣趙邑尊會營下鄉踏勘飭捕跴緝旋在曹莊鎭拿獲盜犯九名原贓衣服百餘件解縣候訊○十八晚初更時嘉興北門外端平橋堍王姓客寓有一台州人投宿經人瞥見知係盜犯遂卽通知捕役約伴往拿該犯胆敢拒捕竟被逃入河内幸經砲船勇幫同拿獲解至縣中有何供詞俟解訊後再錄 
[吳儂軟語]  
　　帶刀行兇非在黑夜卽在曠野從未有地則近巿時則白晝竟敢持刃傷人此殆一身都是胆歟然已罪犯顯戮本月中旬蘇州閶門外三塘橋堍北濠弄内有無名男屍一具身受刀傷據云下午被人剌死兇手早已逃逸經該處坊保禀縣旋由縣尊帶同刑仵人等駕臨親騐塡明屍格尚無苦主承認卽飭地甲妥爲成殮一面嚴諭捕役四處緝捕務獲兇犯究辦想天網恢恢疏而不漏殺人者終不能顯逃法網也○衙役某甲之子與某乙細故口角遂致鬥毆拳脚交施甲大受挫折乙則志驕氣滿餘勇可賈以爲莫余毒也已不料甲羞憤交集遂萌短見購阿芙蓉膏吞服迨家人驚覺則渺渺孤魂早離三千世界鬥毆亦常事耳何關榮辱甲乃因此而輕生其愚誠不可及然我雖不殺伯仁伯仁由我而死乙其能釋然於心耶○前報小竊傷人一節獲案後卽裝入立籠在胥門外及犯事地方示衆以昭炯戒兹又抬往閶門外俾若輩見之知官法森嚴不敢再犯現聞該竊滿身皆腫生氣欲斷不日將歸地府矣○十三日府試常昭正塲題目列左常邑已冠欲常常未冠亦在乎熟之而已矣昭邑已冠以其昭昭未冠何以謂之文也通塲次題合而言之詩題無譁戰士銜枚勇得譁字 
[雲間夏諺]  
　　茸城東門外華陽橋有謝某者秉性乖張孳孳爲利前年賃得王姓房屋聚族而居房屋本已朽壞而謝復將門窓格扇典質一空王見之遂下逐客令謝擇日遷喬王囑妻弟劉某往視大拂謝意始而角口繼且揮拳後竟踢傷劉之腎囊王訴諸亭長擬送琴堂究辦謝再四求懇願出醫藥資若干其事始寢○鄉人某甲耕種爲生夙稱勤儉前娶某氏爲妻氏懶於紡織擬游滬上爲人傭士一日赴西門外將趁航船甲知之赶至船上將婦扭住婦羞忿交集將萬縷青絲悉付并州快剪甲大怒禀控婁縣張邑尊提集訊究諭該航夥嗣後不准趁搭輕年婦女載往滬濱船夥出言挺撞喝笞三百下甲遵諭將婦領回管束○邇來松城内外時有梁上君子肆其胠篋之計居民咸有戒心不得高枕而臥有緝捕之責者所宜加意防閑毋使若輩横行鄉里也○提署雇班演戲早紀前報兹悉十四至十七日該戲班復至羅神廟連演四日鑼鼓喧闐魚龍曼衍紅男緑女結伴來觀無不興高采烈云 
[鄂垣官報]  
　　五月初四日准補竹山縣典史江國屏赴兩院禀謝赴任飭知調署宜昌府逄禀見赴兩院禀辭赴任初五日督撫兩院差帖互賀文武官員俱赴兩院禀賀初六日新選恩施縣黄承清來省禀到到王璠奉藩委赴漢川查騐襄隄禀見知准補歸州畢大琛見辭赴任初八日調補孝感縣丞楊景薇卸武昌縣丞事回省卸辦孝感厘局候補同知劉仁田奉委調辦鄖陽釐局謝另行存記酌委俱回省赴兩院禀到候補縣張炳奉憲台委分辦文案禀見謝開復前大冶縣林佐赴京引見赴兩院禀辭准補漢陽縣典史李鑫赴兩院禀謝赴任飭知布經歴托溥禀見謝酌委州縣一次候補通判程懋昭奉委解京餉禀知署江夏縣丞潘遵枋禀見蒙憲臺給予記大功三次赴兩院禀謝調署江夏縣鮎魚巡檢陳森謝飭知候補從九余永清奉委辦養濟育嬰事務禀見謝藩憲牌示恩施縣知縣員缺飭新選之黄承清赴任初九日管解湖南白蠟委員候補縣凌厚增自湖南來省赴京候補縣楊泳春自襄陽會修老龍堤工竣回省銷差張源深自荆州會查錢粮事件回省俱赴兩院禀到 
[江西官報]  
　　南昌縣丞左秉鈞禀謝調署優缺行知知縣嚴祖彭委往宜黄公幹從九查應隆禀丁生父憂回籍守制知縣黄嘉爾由京 
 
 

Page 3

 
 
解漕折回江王繩祖由德化查勘圩堤回省縣丞朱宗潘起服來江知府何煥章禀丁母憂知縣包國湖禀期服假臨川温家司姚光睩俸滿來省饒州通判范啓恒呈請開缺回籍修墓以補用通判陳希曾輪委署理同知胡繩祖由德興提案回省郁震培由德化解堤工銀回省卽委解九江關餉進京府照張傳鼎起服來江署南昌巿汊司張夢熊卸事回省同知龍照鱗隨同赴吉安一帶查私回省鹽局總辦馬先松由吉安袁州一帶查私回省江蘇同知李炳委提南洋經費回金陵黄廷輔由通州解輕齎銀回江李祥和卸辦上饒卡縣丞張傳鼐起服來江會昌筠門司李樹彤俸滿來省府經羅達後卸辦萍鄉緝私卡知州洪籛生由鄱陽公幹回省 
[淮左采風]  
　　揚城便益門外爲各路貨船停泊之所日前到有蛋船一隻甫經攏岸船主之子在船首立足未穏撲通一聲墮落河内赶急打撈已無影響迨傍晚始將屍身撈獲腹脹如五石瓠氣絶多時矣船主夫婦年已垂暮祗此一子一旦死於水厄宜其老涙頻潬哀腸欲斷也○有某甲者游手好閒無所事事向與馬監巷左近開花烟館之某氏婦姘識近來甲厭故喜新又與烟館中之某妓有染兩情繾綣權愛逾常不料好事多磨爲婦看出破綻婦不動聲色出其不意攻其無備驀將妓荐往鎭江立促登程不容稍緩甲明知是調虎離山之計然懾於雌虎之成心雖不以爲然口不敢發一語自此垂頭喪氣鬱鬱寡歡枕席之上大不如前婦初以爲拔去眼中釘可得專房之寵見此光景大失所望由是顔氷語鐵不復以好面目相向中始尚縮首隠忍繼見其悍潑太甚情實難堪不禁抖擻精神與之互詈大閙一塲經人勸止甲自念舊好新歡一齊斷絶靦生人世有何樂趣遂吞洋烟自盡自古佳人才子或相思不遂而死成彼死而我亦以死殉之是皆所謂爲情而死者也甲則不以情死而以氣死登徒子安有好結果哉然如婦之很心辣手亦可謂殺人如草不聞聲矣 
[新船沈没]  
　　本月初一日卽西歴六月十七號神户新聞紙載昨日午後三點鐘二十分大坂西區木　川千代崎橋西詰下流所有新造小火輪一艘猝遭奇禍其船名勢寳丸身長十一間闊三間半能載二百十石約貨三十一噸擇於是日下水船主爲野吉五郎在船塢邀請賓客共一百三十多名在艙宴飲　看該船下水不料纔出塢口水急異帶竟被冲沉波底岸上觀者如堵一見該船沈没迅赴警察署告急警官立派巡捕大隊到來有頃大坂府西村君與警察署長高崎君先後臨塲無從援救惟有望洋而歎船中人皆溺斃至七點半鐘浮起屍身五十五具後又浮起七具當晚水上警察署放小船四十隻四面張網又由商船會社用小火船及潜水機器駛至遭難處直下海底打撈仍未能全數撈起聞查一家七口女也説妝男也華服片刻之間同歸于盡最爲悽慘此外妻失其夫子失其父兄弟失其姊妹父母失其子女朝夕臨江號哭令人耳不忍聞目不忍覩長崎鎭西報所載此事大略相似惟撈起之衆人中除屍身五十餘具外尚有一息生氣者得四十九名屍首未獲者四名目下尚在打撈船主之親戚與斯難者男女共十七名 
[日本米貴]  
　　神户近報云今春迄夏粤東商人由香港運來安南暹羅等處之米陸續不絶消路暢旺大獲其利别帮雖垂涎然不能奪因廣商于米之來路節節有同鄉相助爲理也其次惟建商由牛庄裝來大荳荳餅及雜糧等亦皆得利若三江帮常川與上海往來各貨殊未便宜神户商情如是長崎三帮大略相同崎地每月所到安南米不下二三千担而米價依然不减卽極次之米每百斤需洋四元二角若日本米則須五元半矣小本經營者頗有居大不易之感向時尚可託輪船中人在申代購一二担華米本月來滬上關禁甚嚴核准船中所需食米外屢被搜去一槪充公因而華人亦不獲食華米矣按禁止米石出口誠屬善政目前日本之所以受困由于不禁米石出口故也 
[求免火葬]  
　　日本知府與知縣同官並無鄭卑之别其所轄地方甚廣有事必禀命于府縣無論因革損益一經府縣裁定卽便施行前任長崎縣知事日下義雄專尚西法去任時所定水道火葬二事大拂民心擬俟現任知事中野健明履新後公請改易中野君下車伊始深以保民恤商爲務得禀後謂水道經前任辦理就緒應用之機器鐵管早向西商購定萬不能中止至火葬亦經朝命允准本縣雖具不忍人之心然非倉猝所可改終當爲衆熟籌耳近日長崎人民又禀請年至六十歲以上物故者救免火葬知事許之准衆臨時報明年歲合符者免其火葬彼老死牖下者可免暴骨飛灰之慘矣 
[滬江宦蹟]  
　　昨報豸節雙輝一則兹悉龔仰蘧廉訪因别有公務尚未啓行聞擇於今日乘招商局之海晏輪船北上○法會審員葛蕃甫同轉因病請假由道憲委宋莘樂二尹權理會審事務擇於禮拜二到堂會審 
[水龍盛會]  
　　中國俗例以五月二十日爲分龍城廂内外各水龍定於是日比演已紀前報昨已屇期果育輔元萃秀濟善復善各堂及保安會錢業豆業十鋪衆姓並道署各洋龍共二十四條均於午後二點鐘時齊集大南門外教塲鐘鳴三下上海縣陸春江大令松海防劉乙笙司馬蘇松太道聶仲芳觀察先後命騶蒞至由紳董延入演武廳少坐俄而各龍紛紛試演但見百丈飛泉破空直上恍若銀河倒瀉宛如玉女傾盆道憲以下各官深爲嘉許賞給水龍夫役錢文以示奬勵鐘鳴四下各憲命駕而返水龍亦飛馳而回説者謂十鋪保安會洋龍一架上紥紙龍一條彩色爭妍鱗爪欲動旁綴彩球鮮明奪目最爲出色云 
[諭領棺木]  
　　昨報紀相騐吞烟一則兹悉前晚已由保人將邱生慶交案晚堂由陸大令提訊邱供晉成庄欠欵方在措辦不日卽可理楚前日赴高橋鄉間尋友借銀我母情急自盡小的並未知悉大令得供卽着具領棺木准俟喪事完畢再將欠欵料理毋得延宕取咎 
[行兇受責]  
　　前晚有石氏扭劉甫順至上海縣喊請騐傷昨日午堂由陸大令提訊石氏供夫亡守寡生下一女被劉哄誘出外意圖售賣小婦人不允向伊理論竟被用刀戳傷求請騐究劉供前與該氏姘識今伊另有外遇小的氣忿向論不敢行兇大令飭仵騐得該氏左乳旁受傷屬實着將劉笞三百板收所氏斥退自行醫治 
[新船竣工]  
　　利濟船局創行轆轤快船往來蘇松杭嘉湖等處禀奉督憲批准札道行縣出示曉諭已列前報兹悉英界會審委員蔡二源太守亦有告示一道發貼該局門口大致與縣示相同現在行駛者係舊船二艘新船一號由耶松船廠承造工程告竣昨已下水較之舊船更爲出色云 
[平治道塗]  
　　英租界工部局修理道路不遺餘力現將大馬路兩旁店鋪門口道路槪用四門叮所費甚鉅亦一勞永永逸之計也 
[辟除穢氣]  
　　時交夏令疫癘易生上海縣陸邑尊查得城廂内外每有鄉尸挑負糞担終日往來街巿不特穢氣直冒觸之易生疾病且行人偶一不愼卽遭碰撞污及衣履殊屬防不勝防爲此飭差傳諭各糞頭嗣後務在糞桶上加用桶盖免致穢氣上卄並須於每日黎明挑運不准終日横衝直撞以便行人此亦善政之一端也安得以小而忽諸 
[賭案餘聞]  
　　前報列賭徒毆妓一節兹悉閩人朱某曾被賭徒左榮生等誘至某妓院局賭騙去洋一千二百元初尚隠忍不言後聞左與妓女陳寳釵同坐馬車往靜安寺遊玩唐竹亭先約該妓坐車該妓不允因此挾怨及聞與左同車游玩忿甚驅車追及將妓亂毆旋由捕將唐及同伴錢金壽拘去朱亦以局賭事報捕巡捕頭命包探顧阿六何瑞福同朱到押所指認朱言與錢曾經會面惟妓院同賭之人不在其内捕頭 
 
 

Page 4

 
 
詰問面貌情狀飭包探拿到左榮生問朱是否同賭之人朱稱是遂命暫押又飭包探至某妓院查問某妓將賭博情事和盤托出此案日内卽當解案訊理聞左本係蘇城世家門第雖已中衰家計尚堪自給因酷嗜五木訣盡喪其貲賭中老斵輪手見左人尚伶俐收以爲徒傳授衣鉢師則在外勾引迨有人中計命徒與之賭博黨中切口呼新入夥者曰面子面子在塲誘賭老賭則在暗中坐收其利倘被人告發老賭面子就逮而老賭依然逍遥事外又聞朱向爲皮絲烟生意一日在茶館領略玉川子風味老賭知其可欺殷勤欵接朱見其衣服麗都若非顯宦定是鉅商遂與傾談由此漸入佳境數日之間做成圈套輸去千餘元之多其計固狡其心亦苦矣然有官法在則詭謀亦有時而竊矣 
[法捕房瑣事]  
　　某甲至小東門外陸家石橋附近潛人水烟店内竊得戥子一副當被店夥看見人贓並獲扭入捕房昨晨解至大自鳴鐘備捕頭着押候解訊○包探土李郁三人在江天輪船查得口操湖北音之呆甲形跡可疑上前盤詰言語支吾當卽帶至捕房在身畔搜得剃刀一柄押票二紙捕頭着押候究辦○某賊在八仙橋相近馬棚内偷得鞋子一雙被馬夫知覺拘送捕房管押○甲乙丙三扛夫在玉露春茶寮中啜茗不知因何滋擾遂致用武甲遭乙丙等用刀割破背皮鮮血淋漓出外鳴捕將甲乙丙拘獲帶入捕房備捕頭訊問緣由飭捕將甲送往仁濟醫院敷以傷藥仍帶回捕房一併管押以待解案○某甲踽踽獨行往新街花烟間向烟妓尋歡吸烟膏兩盒不給分文意欲走脱妓扭住不放教相口角旋被鳴捕送入捕房備捕頭令甲繳洋二角釋放○爛眼皮阿三向不安分昨日向人硬借被人拘送捕房當卽管押旋據阿三之同鄉人至捕房聲稱願給川資白文待有便舟卽將阿三送回常州捕頭准如所請將阿三暫押候有船時准其領去○積竊陳金生卽賣花阿金因竊物屢經公廨懲辦昨日復竊木一株被失主拘獲送押捕房待究 
[招認屍身]  
　　保安堂來信云所有寳清輪船被難屍身今本堂又在鎭洋野貓堰及七鴉口一帶收來屍身四具現俱裝載回申有衣服眼鏡等可認凡有親人望速來堂認領 
[種榆山人醫論序]  
　　方書出醫之道微業是者往往購一編而哦之遂號於衆曰我知醫而人亦就而診之世之艷其獲者爭起而受業於門彼乃抗顔取向所哦者授之其人喜以爲可以資其生也嗚呼君以醫生而人之死於醫者不知凡幾矣胡君悦彭海上知名士精於醫所全活不可以數計歲戊子江蘇潘鏡如觀察以奏調督辦貴州礦務蠻方烟瘴疫癘時作乃延悦彭偕之黔庚寅春余奉檄到局得交悦彭暇乃出所著醫論一書屬序余方疾乎庸醫之殺人也得其書反覆詳觀其見理也明其辨證也審精深透澈不啻揭肺腑而語之誠於此道三折肱者而不著方人多惜之余曰此正悦彭著論之深心也不能究其病源之所在而徒列方劑雖叅苓蓍术適足以速具死卽能究具病源之所在而曰此以温補效或以清潤效人之襲而用之者不知視五色察六氣辨其表裏虚實第以其方之效而投之其人旣死猶不自悔悟輒曰此定數無如何也噫庸醫殺人非庸醫殺之實方書誤之也悦彭此論出入無從挾其方以治病而醫日益少人皆得卽其論而窮理而醫日益精而人之生於　者遂日益衆光緒十六年二月朔湘陰笛舫弟陳立達拜譔 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邦江官報]  
　　十四日江西張守我國柱解餉來督中協王協鎭幼山公幹過　十五日陳鹺尹憲由泰屬來杜鹺尉宏勳銷揚莊卡十六日孫鹺尉傳馨　海屬來揚公幹 
[書畫助賑]  
　　古香吟舘主孫君韻泉素工書畫寸箋尺幅久爲士林所稱賞今念災區太廣願以筆墨資全數助賑限六月底六月底止潤定於左紈摺扇山水　書四角花卉篆隷鐘鼎三角行　二角女扇泥金　倍先向申報舘恊賑所掣取收條特向法馬路西寳興里孫宅十日取件餘不在此例[  新安善夢生啓]  
[滬北文昌惜字會收付清單]  
　　庚寅年正月分收一文緣洋二角錢一千另十四收捐洋三元錢十千零二伯共付支用洋五元九角錢四千七百十三○二月分收一文愿洋四角錢十七千三百十收捐洋四元錢十千另四百共付支用洋十元另五角錢廿五千三百八十八文○又二月收一文愿洋七角錢廿千另二百七十九收捐洋十四元二角錢十二千八百共付支用洋十三四角錢三十一千三百另五文○三月分收一文愿洋七角錢十九千七百廿九收捐洋六元錢八千一百另四文共付取用洋九元八角錢二十五千四百七十○四月份收一文綠洋八角錢廿一千五百四十四收捐洋三元七角錢七千七百共付支用洋十一元九角錢廿一千六百六十文○一善會已卯年起已丑年至共收捐洋一千二百八十二元七角五分錢八伯十五千一百文共借塡洋五百十二元五角六分九厘收一文緣洋十八元五角五分錢一百八十八千七百廿五文共付支用洋一千七百五十九元六角七分錢一千○七十一千三百七十二文 
[上海虹口元濟善堂全亨號經收造堂捐欵第十九次清單]  
　　經蓮珊翁募馬楊氏宜人助規銀一百兩正高氏酧恩還愿洋三十元九章代募廿五元何萱榮堂十元慶餘氏求病速愈求免災難人二户各四元繼志堂求免災保亦主人李口義堂三户各二元花女采逮五元無名氏二元三角錦源公長裕局樂善氏慶遠堂蔡四如堂羅恭　堂劉豐堂胡儉盛堂松芝合秀齋九户各一元不書名七角誠瑞堂無名氏寳慶堂不留名趙午橋姚纓姚葆元七户各五角姚玉波張吉甫合洋五角隠如氏二角與餘子卜山居士力不從心三户各錢二百文王友山錢三百文孔少泉錢一百文殷希范銅洋三元德泰鴻銅洋二元○以上共收規銀一百兩正英洋一百元零零二角大錢一千文銅洋五元合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
