# 1880 - 9 - 4902407

 

Page 1

 
 
[蒐書] [  本館告白]  
　　啓者本館以刷印各書籍發售爲常如遠近　諸君子有巳成未刋之著作　將問世本館願出價購稿代爲排印抑或俟裝訂好後送　　十部或𢿙百部以申酬謝之意亦無不可總視書之易售與否而斟酌焉再如藏有世上罕見之本宜於　刋者本館亦可以價買或送𢿙十部新印之書籍以報謝至原本於刋成後仍可　繳也現在賣承申報之人隨處皆有若以書籍託交寄下　不致悞或託信局寄來亦可接偕後不𢿙日內當奉覆耳 
[書章御史請嚴加甄別摺所奉　諭旨後]  
　　前日恭錄　諭旨有御史章乃畬奏仕途太雜請飭京外大臣嚴加甄別一摺奉　諭所有部員學習三年期滿着該堂官認眞考試嚴定去留毋稍遷就至各直省試用人員着該將軍督撫凛遵本年十月十六日　諭旨切實考核不得視爲具文等諭仰見　聖主澄叙官方久以淸汰仕途爲心而特無如各大臣之不肯認眞釐剔嚴定去留以致日形擁擠流品愈覺混淆也夫仕途之混以捐輸減成故也本年　諭飭一槪停止而各省捐生恐此後無進身之路遂各竭力湊資乘未停閉而報捐以致半年之間捐生百倍於常現又陸續赶辦騐看每月鈔出分發單至有六七百名之多然則就日後言之捐班自見其少而就目前觀之則捐班益覺其多矣約而計之騐看分發人員尙須三年而後可以日減至到省之人員則非四十年之後不能見少也蓋目下分發人員如此其多而今年四五月間報捐之名往往有因捐輸停止以後不能報捐而預先爲子孫謀瞰飯地步者其年在二十歲內外之員不可枚舉此等人員其分發尙須稍遲一二年故現在騐看雖多而未能盡其人也而年輕子弟一入官塲洋薄性成巧於鑽斡在所不免上司又或存愛才之念見其禮貌言語規矩井然亦不免爲其所誑必待四五十年後此輩皆老死而後仕途可以淸也故停捐之舉　聖意急欲澄汰仕途而無如流弊巳深有非𢿙十年之久而無從下手者矣雖然苟如　諭旨所言及章侍御所陳責令部院督撫嚴加棄取則以十年爲期而庸惡汚陋之輩可以汰除凈盡惜未能仰體　聖人之心而　徇情面故意縱容也夫捐納之員非不有出類拔萃之人出乎其間必使一齊抹煞殊不公平然貌似有才而其行爲汚賤者亦復不少　正途人員除讀書迂腐不通世事之人其或稍有學問而加以閱歴磨練之深則才具自覺出衆而捐班則未有學養之功其所謂閱歴磨練者與正途異大抵講求應酬趨承上司之事不過於一官之上用其工夫故貌似幹員而實則巧宦而巳以之任事鮮不假矜張以爲見才之地工彌縫以爲文過之方上則悞國下則病民皆相率而以僞爲烏乎可者故捐班非不有才而無如其才亦不足重也近來各省道府每至三五十員之多而通省兩項不過十餘缺又皆請　旨題選者居多不過一二缺可以扣留外補而出缺又属甚難五年之中或止一缺候補之人或得一委署輙十年而不能而督撫大員於是不能不創局務以安置之無怪一局之中而總辦帮辦提調必有𢿙人也夫今各省之局務非應有之事也或創於兵燹之前所謂籌防籌餉軍需閱練是也或創於克復之後則釐金網鹽塘工製造海運保甲等名目是也然前則因事以開辦之而今則因人以留之也所以養道府各官也至於同通以降則有一總局可以安插道府卽有𢿙分局可以安插同通等官然而其人尤多於道府也局差不足以盡之於是有行差暫時委辦多則𢿙百金少亦𢿙十金至從未則𢿙金亦一差使矣而孰知猶未足也於是有於無可設法之中務設一法以曲全之則月課是也夫月課本爲學校教育士子之法　本朝書院又定爲肄業之所籌撥膏火花紅月課其藝而給之是又於培植士子之外加意裁成而士子果得於館榖之外月得𢿙金以爲貼補之需故深仁厚澤二百餘年士風蒸蒸日上不爲放辟邪侈之行而碩學大儒累代輩出蓋以之養士而其效至於如此也若以養士之法移之於養官則將欲其才日有進乎抑將欲其藝日有加乎而况其所試之題不過摭拾舊聞草率完卷已也然而督撫之加惠窮員則以爲甚不可少也嗚呼若此者可以與澄汰乎余謂欲汰仕途亦不必過於嚴刻但盡裁各局使其十年無差二十年無差則雖道府亦將攺圖而他去停止月課使其不得一文錢貧而將至於丐則同通州縣以下亦相率以去然後肩挑負販以力謀食諸業中又忽增此𢿙萬之良民而自此世風日趨於純厚返本復古不難矣 
[日洋將來]  
　　○日本大坂寳源局鑄洋日旺情形本報經巳述及玆開香港報知該局所鑄洋元不日將發往該港以資流通云 
[劫案聞]  
　　○義利者在穗垣西橫街開張雜貨鋪月之十四夜二鼓將殘突有𢿙盜至該店敲門聲稱 
 
 

Page 2

 
 
買物店門乍啓卽有衝而入者𢿙人手持利刃喝使不得聲張問資放何所店東以所入無幾安得有餘蓄以奉盜不聽破櫃傾箱搜括無遺不過獲銀𢿙元靑蚨兩贯而已盜意猶未足再搜良久迄無所得一盜云悞矣諒此區區別無長物　歸休乎於是一哄而散臨去時燃爆竹一串於門蓋欲以其聲亂呼救之聲也坊隣人等聞之猶以爲該店何事而燒爆竹豈別有喜事耶殆爆竹聲歛而呼救之聲隨起方悟爲盜計之詭乃出追逐而街中行人寂然無處可尋矣或曰此蓋盜之偶悞也蓋該街有某店與之比隣是日收有帳項百餘兩爲匪所覷遂徧傳其黨興搶刼之謀不意昏黑中悞投門徑故至於此又聞南𨵿增沙地方與西橫街隔一城垣然以道里計之亦不啻坊隣等耳而是夜亦有匪十餘人欲至該街坊行刼手持凶械鼠行蛇伏而前不虞爲更練所窺見其形跡可疑知非良善乃密報練勇立刻前來捉捕諸盜尙未曾下手遙見刀鎗林立高豎緝捕燈籠知其謀巳破乃潛散去雖未捕獲亦未失物外此復有西城永慶街茂興米店於十五晚爲匪刼去百餘金小馬站某店亦於十六日被搶𢿙十金總之盜賊之多如此殊非地方之福也 
[營兵不法案後聞]  
　　○粤東省城洪恩里娼寮於八月十五日爲廣協營兵索取規費悞斃馬永馮祥二命當時兩姓屍親收受南海縣差劉標賄賂匿不報案迨經馬永家主林紳禀報督轅始得將凶手拿獲然事隔𢿙月迄未定讞聞者方以爲疑乃昨聞廣垣內有馮姓屍親揭帖詳言林紳始則代抱不平將我等所得劉標之賂逼令呈繳該紳令乃受被告之賄又出而勸和使凶手得從寬典是則因公濟私我等心殊不服云云吁人之多言亦可畏也吾願林紳反己思之 
[禁止訛言告示]  
　　○頭品頂戴兵部尙書兩廣總督部堂碩勇巴圖魯劉爲出示曉諭事照得粤東地方通商日久外國洋人來東貿易傳教均係照定章程辦理歴久相安兹本部堂訪得近日頗有謠言稱法國天主堂擬開河道直通馬頭將附近鋪戶拆毁或稱汕頭地方殺害外國領事官花縣地方殺害傳教等語以絶無影響之事任意訛傳顯係不法匪徒妄造謠言希圖生事亟應嚴行查禁以杜　惑而靖閭閻除札飭各屬文武嚴密查拿妄造謠言之人外合就出示曉諭爲此示仰闔省士商軍民人等知悉爾等須知中外和好歴久相安卽各府州縣地方其華洋商人等亦彼此公平交易並無異言一經示諭之後倘仍訛傳謠言煽惑人心實属有意故違希圖生事定必查拿到案從嚴懲辦决不寬宥各官凛遵毋違特示 
[陪绑述聞]  
　　○本屆朝審情實人犯計新舊斬絞共六起刑部於上月欽奉硃筆圈出本月初三日卯正初刻刑部泒出接　旨司員謹按　旨內所開各犯绑赴市曹處决該犯姓名及犯案情事昨巳登報其陪绑者計共二人一卽前任安西提督成祿也查成祿陪绑業已四次每次赴市猶坐大鞍紅圍轎車到監斬官棚內應名在後卽行回獄並聞在獄時毫無縲絏之苦僱有廚工跟役一切起居與在家無異苐不能出入隨意耳今歲赴市時其坐車前後之從騎扔有𢿙人夫至生死𨵿頭猶赫耀若此則平時之氣𦦨可想而知矣 
[謀命得供]  
　　○前報蘇城湯家巷某婦謀死某甲一節婦於堂訊時狡展翻供經吳縣汪邑尊鞭背六百翌日續訊始供婦本孀居與某甲搭拚甫經一年嗣又與某乙有染甲知婦有外好時常詬罵由是起意與乙同謀是夕婦舉刃下手乙則從傍加功云云詢之某乙乙亦不諱想自此畵供卽可定案云 
[查拿客棧]  
　　○蘇郡胥門客棧良莠不齊有所謂花客棧者其迹密於妓館而其害等於臺基故方伯所頒禁令亦有花客棧一條二十二日來遠橋某姓客棧中適有某客尋花至彼被捕者巡獲立時解轅懲辦云 
[天花疉見]  
　　○日來蘇郡城廂內外天花疉見良由本年陽氣不藏小孩純陽之體一經觸發又易傳染惟天花𨵿係全在　漿飽滿當此隆冬時分托發爲難爲之醫者安得不愼之又愼也 
[說禮敦詩]  
　　○欽命福建陸路提督唐俊俟軍門定奎深明韜略而長槍大戟之間仍不攺雅歌投壺之素去年春獨力捐辦本籍安徽廬州府　文廟禮樂各器延聘江蘇沈拱之茂才等𢿙人至廬開局集廬之人士而肄習之每人俱有薪水計有八十餘人越十月而禮明樂備復捐資修建忠義孝弟賢良節烈等祠幷再撥𢿙千金爲善後經久之資噫軍門一武人耳而能崇奉　聖廟若此視彼捐金造寺以妄求冥福者不可同日而語矣 
[上海縣試終覆題目]  
　　○友諒友多聞　詩　免作 
[上海縣試正案]  
　　○本埠縣試其題目名次疉列前報咋早莫邑尊巳將正案名次評定甲乙縣榜出示計全案共取二百九十三名本報限於篇幅錄其前列五十名以供衆覽　童汝福　鄭元炳　莊容敬　史錫福　汪廷弼　徐嵩　唐尊　　范崧　姜承烈　徐楨　王廷奎　顧錫熊　聶孝賢　張學詩　顧鴻逵　沈家儉　何錫麒　葛士鑑　張良諫　楊振錄　沈慶長　湖人鳳　徐烺　徐棠曾　宋景濓　陳常　江紹均　王煥昌　蔣福淦　金鑑　盛淸藻　陳紹虞　朱有容　沈邦翰　察　立　趙承勳　張成憲　陳顯曾　丁本祥　沈悅輔　許廷楨　潘譽杰　耿光覲　趙光第　陳銘　史瑞　王豐鎬　黃寳森　瞿慶華 
[銅鐘試聲]  
　　○奉化岳林寺在滬鑄鐘及尙有存洋一事疉列前報今該董阿招登告白於西報謂將自今日爲始連日試擊其時限早八㸃鐘起至旬五㸃鐘爲止中西人等毋誤爲火警也 
 
 

Page 3

 
 
[輪船往來寍滬日期]  
　　○太古輪船公司之惇信火船現自本月二十八日起每將禮拜一三五從本埠開往寍波逢禮拜二四六從寍波開囘上海從此各客商愈形便捷矣 
[賣婆狡供]  
　　○賣婆金汪氏拖欠各戶珠寳經人告發業巳自行投案曾經疉次登報前日晚堂經陳司馬飭差傳集人証訊供先問金汪氏各戶控汝欠有七千餘元現旣投案其銀洋曾否備齊答稱銀已無存容措辦料理司馬又問滋大源來乾和祥　當票三十二張計當本洋約三千七百元此洋存在何處答稱有住居西門外之杭州婦人陳氏被拿去珠寳共有一千七八百元十八日相見彼給我銀洋一百三十五元其餘稱隨卽交付豈其去後拆封見尙有當票五張計當本洋一千二百元立卽根追陳氏已不知去向當將洋銀當票交與丈夫金利川原欲與各戶商酌豈知丈夫已被拘案司馬謂據爾所供被陳氏婦負欠逃𨓜事在十八日今本分府細閱各當票尙有甘一廿二兩日所當之票計當本共有二千元之譜此洋今在何所於是金汪氏初則支吾繼稱被張素卿借洋五十七元又欠貨洋八十四元司馬隨喝掌頰及打二十下仍稱無有銀洋珠寳存在別處司馬又喝掌六十下着卽供明金汪氏稱就是打死小婦人亦不能誣攀別人祗求寬限自當調停耳司馬問金利川旣稱曾在張素卿家面晤汝妻銀洋當票俱係親手交收豈無通同侵呑情　汝妻今雖投案汝究未能單身事外本分府姑寬限一日容汝夫婦商量先將當本繳齊方可酌斷否則逐日嚴比不貸金汪氏稱丈夫在外其中情形實不知悉一切情愿小婦人抵當况城裏姐姐家巳被各欠戶將所有物件搬盡亦由我而波累前所呈案之當票內有一千餘元係我自己金飾也金利川又稱所有洋一百三十五元及白玉鼻烟壺均被債主搜去司馬又問金汪氏珠寳原本値價若干可當洋若干答稱價値六百祗當二百司馬謂然則當至三千七百元應値鉅萬矣又問　源信昌等舖主人當價可是三股之一答稱價値千元可當八百蓋近來當舖中典押珠寳與典押金器仿佛也司馬謂本分府深愿當本輕則爾等吃虧不至過多耳各欠戶俱同聲求公祖嚴追趙吳氏又供除己呈案之當票外尙有九張寄存在乾和祥當舖據聞金汪氏藏洋二千元內以五百元寄家做坆一千五百元存私識之當舖先生處司馬又問張素卿前日傳問汝稱並無來往銀洋珠寳情事今金汪氏巳供出借款及珠寳顯見刁猾可從直說來答稱實無借掇惟珠寳洋八十四元代畢姓客經手者又問張陸氏曰金汪氏借居在汝處當有箱籠物件玆可明說免致拖累答稱實在無有小婦人是在外帮傭丈夫張進才在小東門外做裁縫前由城裏二阿姐領當舖　之　夫前來借房及金汪氏搬來不過床鋪而巳夜間亦不住宿　據隣人云金汪氏日間同有年輕人叙話陳司馬隨飭金利川夫婦互相商議其如何料理情形卽行禀覆張素卿着卽措辦銀洋呈繳幷傳張陸氏之夫張進才到案以上四人現仍分別管押司馬又謂張良卿周仲南趙華氏朱杜氏華季氏談華氏等汝等均向　源信昌兩珠寳舖購得許多珠寳乃被金汪氏一人負欠今彚源等旣已控告汝等斷難以債抵債藉圖事不干己亦當思一料理之法人仍交保云 
[查獲盜犯]  
　　○本埠西北十二里之潭子鎭張姓米店前夜三鼓時突有湖廣及廣東口音者二十餘人均持軍械破門而入大肆搶掠及事主呼喊而盗已遠去矣據聞共被攫去衣飾等件約値四百餘元是處係寳山縣境巳往報案昨午前英租界大橋浜北之居人見有情節可疑之湖廣人手携元布褂衫褲等件當卽由上海縣捕役柴九獲住盤詰的係搶劫潭子鎭米店之盜犯姓洪名永　又在其身畔搜出當押票四張銀洋三元云是爪分之贓物並搜出信砲一个約有指頭長短據稱同伴共有十餘人現在四散搶得銀洋一百元皮衣三件及零星衣服云云業巳解送上海縣矣 
[賊病難醫]  
　　○華捕至英公堂稱前有紀春華竊得鐵廠機器破案奉判押捕房三月旋因患病送仁濟醫院調治豈其又竊取醫院內衣服昨得在路撞見是以扭獲送辦紀供浦東人行竊是實還求恩典陳司馬以該犯怙惡不悛判責百板仍發捕房補押滿期再行責釋 
[車主苦况]  
　　○前因法工部局議加東洋車捐各車戶均有不願曾在洋涇浜英法交界之橋上不准各車往來此巳列報昨日又據法巡捕拿獲阻攔東洋車來往之吳阿金沈和松二人解赴法公堂請辦幷有毛阿生王阿榮办投案稱有東洋車照會在吳阿金處現欲收回云云問官質之吳沈二人據吳供並無攔車之事我不過途次被捕快獲沈供何係行醫前日往友人處討錢經過橋畔被獲而捕頭堅稱吳係攔車者又訊吳向作何業供是漆匠張司馬隨着將吳暫押俟查明後再行保釋沈旣稱是醫生着卽開釋當經阿繙譯詢之毛阿生王阿榮爾等做車子生理究有若干利息據稱刻下新車每輛須價洋十𢿙元每日租給與人可得二百二十文按月有三天不收租錢統共每月每輛收租錢五千九百四十文再被短少一千有零統共祗有五千文再或有碰壞則修理費亦甚鉅故除去各項開銷祗可賺一千餘文一月於是阿繙譯深知其苦詢明後著卽退出云 
[求免移縣]  
　　○前報發堂擇配一案昨據陳春盛稱現在李良才愿在五日內出洋八十元將邢氏領去小孩歸我收領所有家中衣服物件是我者亦願交還故求免送縣李良才亦叩稱巳向陳春盛說妥限五日內卽行完結邢氏亦自願在捕房暫候五日彭興年詣案呈出陳春盛所立之筆據並稱載明謝洋二十五員今請恩斷張司馬俯如所請着各具切結存查並着陳春盛給彭謝儀洋十員各遵斷而退 
 
 

Page 4

 
 
[助賑愈病]  
　　○洙涇楊小莊爲妻久病危險醫藥無效特於神前禱告愿助直賑英洋拾元其病卽瘥可知善念實能愈病延壽也聞捐洋巳交滬城保嬰局彚解直賑矣 
[更正]  
　　○前報蘇藩憲議定本年漕米折價每石實制錢二千二百文兹悉是二千四百文用急更正此外解費每石一千零五十二文又積穀倉每石捐錢一百文亦倂漕米同時完繳統計每石須錢三千五百五十二文雖米價較賤而各戶完米入厫加以脚力盤費亦覺相去不遠矣 
[咏阿芙蓉四律]  
　　○錦幃繡幄可憐宵別有珠盤慰寂寥幾度纒綿愁失約暫時拋棄便無聊　煤膩手羅紋暗龍腦薰衣艷　銷欲覓瓊漿治渴病却從何處訪雲翹　心到寒灰死復燃那堪隨影結塵緣消金　更愁無地埋玉原來別有田重攬鏡奩忘故我却吹簫管學飛僊蠶絲已盡詩懷懶不爲淸吟亦聳肩　相親相近在黃昏斜倚銀床絮語温境入睡鄕原是夢香飛蘭氣亦銷魂一身影瘦依燈𦦨雙頰潮添換枕痕記得花磚剛日午擁衾猶自掩　門　駐　有術獲丹砂不羡羊家萼緑華何物沉　遇魯酒憐卿神采比唐花坐垂寳帳春常在臥看銀屛月易斜一擲流光成底事漫誇斗室聚烟霞 
　　何許人稿 
[十月分分發人員驗看名單]  
　　○籌餉事例掣籖分發　郎中　李國賓廣東蔡源深江蘇王鴻勳湖北孫傳辰安徽　主事　張銘勸廣東胡大庥湖北葛湯巨江蘇席慶雲四川王炳經浙江　大理寺寺丞　馬桂馨安徽　中書科中書　員外郎銜賈作楨山西　內閣中書　陶森甲湖南員外郎銜劉顯楣廣東江慰祖安徽　詹事府主簿　范德勗湖北　鹽運副　蔡鳳沼江蘇○　餉　省分發　道　張勝亭直隸湖北花翎三品銜袁繩武直𨽻江蘇黃文登福建浙江　知府　徐士霖江西浙江道昌安徽河南孫孚　安徽江西繆彝江蘇直𨽻花翎柯欣榮廣東直隸宋廷樑雲南江西江孝棠湖南廣東劉至喜江穌浙江花翎程熙春江蘇浙江張礽杰江蘇浙江花翎彭祿江蘇安徽　鹽運副　程佐淸江蘇浙江　同知　知府升衘曹廷獻浙江福建胡允憲浙江湖南童騶吾浙江江西張序捷河南浙江朱錫瑩浙江四川胡汝霖湖北江蘇花翎圖塔廂紅直隸王承陛直隸東河花翎知府銜聨魁正黃貴州謝錫　江蘇浙江周昌鳳江西江蘇丁達意安徽東河陳恩普江蘇浙江潘祖頤江蘇浙江程光斗安徽江蘇周維翰安徽河南陳航江西江蘇張毓麟湖南浙江高其品河南北河王植忠江蘇安徽　監掣同知　知府頂戴孚潮海陝西山西　知州　黃承茂廣西貴州　通判　李嘉棠廣東福建馬鳴　順天四川陳之郊直隸山西楊培直隸江蘇陳國鈞廣東福建　咸中山東四川賀仲紬湖南山西崔炳榮安徽江蘇呂保孫江蘇福建謝恩溥江穌北河張錦星貴州山東徐惟鍇浙江江蘇王揚曾河南直𨽻鹽提舉銜朱昌　浙江江蘇鹽提舉銜姚釗安徽山東林亮基順天河南周熾堂湖北湖南王彥徵浙江江蘇鹽提舉銜徐承熾正藍河南　寳善江蘇浙江張肇綸順天浙江五品銜張壽基浙江福建宋維釗廣東福建　鹽運司運判　施錿順　兩淮五品銜錢敬曾浙江兩淮提舉升銜鮑孝裕安徽兩淮　叔亮安徽兩淮　知縣　提舉升銜方大甡湖南廣東同知升銜王紹珪山西陝西韓培祿順天山東徐景寅江西江蘇汪國奎安徽江蘇巢鳳儀江蘇浙江黃福堃江西湖南王士駿浙江福建同知升銜高毓崧陝西山西藍翎陳濬源四川安徽六品銜沈文熙順天山東楊葆藩四川山西曾秀　江西湖北藍翎汪開第安徽湖南兼　雲騎尉胡濟寬江西湖南徐懋簡江蘇浙江同知銜黃燕浙江山東 
　　此稿未完 
[光緖五年十一月初七日京報全錄]  
　　宮門抄○發抄　旨　道○諭旨四道錄前○禮部恩等　奏請　旨摺○署都察院志等　奏爲奏　聞摺○又　奏爲奏　聞摺○江督沈　奏檄委代辦武闈片○陝督左　奏爲據情代奏摺○湘撫邵　奏遴員請補知府摺○十一月初七日禮部宗人府欽天監正紅旗値日無引　見○　貝子假滿請　安○道府葉伯英等各謝　恩○廣西知府延昌謝　恩○山東知府奎瑞謝　恩○禮部奏派册封醇王福晉之正副使　泒山肅王松森○召見軍機　倪文蔚　葉伯英　潘駿猷○發抄　張登瀛奏請假　親奉　旨張豋瀛着賞假三月欽此○劉坤一等奏解第三批京餉等欵奉　旨該衙門知道欽此○又撥解山西省協餉奉　旨知道了欽此○又懇仍以顔金補授兩韶連鎭右營都司奉　旨兵部議奏欽此○又懇以丁學詩補授潮州鎭標右營遊擊奉　旨兵部議奏欽此○○禮部尙書臣恩承等謹　奏爲請　旨事查科塲條例內開各省駐防繙譯鄕試之年由該將軍等錄科後豫將人𢿙報部禮部於題　泒考官時夾片請題又駐防繙譯鄕試中額每十名取中一名又各省駐防如考蒙古繙譯之人臨塲不足取中之額其題目毋庸拆封由該監臨恭繳奏事處各等語又道光二十四年奉　上諭本年西安寍夏駐防旣據駭將軍　各考取繙　生五名巳合每十名取中一名之𢿙卽着該署將軍於文闈事竣照例考試倘應試各生未能到齊人𢿙仍不足十名卽具奏停止欽此欽遵亦在案本年舉行繙譯鄕試前經福州將軍咨報錄科生員十名臣部是以於題　派福建考官本內聲明請題並知照考官恭領前往兹據代辦監臨福建學政孫詒經文稱已卯科繙譯鄕試除未投之卷一名實進九名於十八日發題考試十九日出塲將試卷九本咨送到部查該省駐防繙譯士子投卷旣只九名巳不足十名取中一名之𢿙自應具奏停止考試毋庸將題目拆封今該監臨提調等官未能詳查例案輙卽考試實屬陳忽應請將該監臨提調等官一倂交部議處至該省駐防繙譯士子旣經考試其試卷又經送部可否　飭交此次閱卷大臣一倂校閱如其中實有佳卷卽 
 
 

Page 5

 
 
酌量取中一名以後不得援以爲例倘並無佳卷仍照例任缺毋濫如蒙　兪允臣部卽知照閱卷大臣欽遵辦理嗣後繙譯鄕試應請通行各該駐防省分如臨塲人𢿙不敷中額卽照例停止考試其　欽命繙譯題目毋庸拆封由該監臨奏明恭繳以符定制爲此謹奏請　旨奉　旨巳錄　○○署都察院左都御史臣志和等跪　奏爲奏　聞請　旨事據江蘇試用道楊琪光以條陳管見等詞赴臣衙門呈遞臣等公同訊問據楊琪光供年四十一歲湖南常德府武陵縣人由廪生於同治七年投貴州軍營効力保舉訓導光緖四年復加捐指分江蘇試用道今因應京兆試來京謹擬就條陳時事一摺呈請代奏等語臣等查該員所陳一摺尙無違悖字樣旣據呈請代奏前來臣等不敢壅於上　聞謹抄錄原呈恭呈　御覽伏乞　聖鑒訓示謹　奏奉　旨巳錄　○○署都察院左都御史臣志和等跪　奏爲奏　聞請　旨事據降調四川知縣路朝霖遣抱告徐瑞以被叅未實等詞赴臣衙門呈訴臣等公同訊問據徐瑞供年四十四歲順天通州人路朝霖寫呈遣遞求閱便悉查原呈內稱竊職係貴州畢節縣人由庶吉士散館選授四川東鄕縣知縣於光緖四年七月到任五年正月初九日接藩臬兩憲札轉奉　欽差途次檄提東鄕縣案內人証李開邦等催令迅解當查尙未奉有札提人証之文恐係驛遞遲延旋卽具禀立案一面傳喚人証一面挨站移查至正月十一日亥刻始准達縣專差將光緖四年十二月十二日由廣元縣屬朝天驛所發札文移送到縣卽於正月十五日喚齊人証專差申解於二月初四日到省查例載提訉人犯以奉文之日起限不同城各衙門除去程限外限二十日內解送人犯衆多以五名作一起每日起行五十里東鄕縣距省一千三百里係不同城應以光緖五年正月初九日奉到札文之日起限例扣行提限二十日程限二十六日扣至二月二十四日限滿職甲解人犯係在限內並未遲延至奉札日期有達縣移文可憑起解有逐程護送收管爲據嗣奉續提人証札文均依限申解到省亦無玩悞旋奉督憲飭知以行提東鄕縣案內粮紳李開邦等解省任意遲延玩悞公事奏請部議降調開缺等因竊思職循例辦公無辜獲咎當經具禀有案均未辦理是以遣抱來京呈懇轉奏等語臣等查該員路朝霖呈稱尹於光緖五年正月初九日接到藩臬司札知轉奉　欽差途次檄提東鄕縣案內人証李開邦等催令迅解至正月十一日始准達縣專差將由廣元縣屬所發札文移送到縣該縣卽於十五日傳齊人証專差申解於二月初四日到省係在限內並未遲延至續提人証均依限解省亦無玩悞旋據該督飭知以該縣任意遲延玩悞公事奏請部議降調開缺係無辜獲咎等情是否果有寃屈抑或飭詞强辨之處臣等不敢壅於上　聞謹抄錄原呈恭呈　御覽伏乞　聖鑒訓示再此件左都御史臣童華係查辦事件會銜叅奏之員是以未經列銜合倂聲明謹奏奉　旨巳錄　○○沈葆楨片　再本年舉行己卯正科帶補甲子科武闈鄕試臣應會同長江提臣李成謀校閱中圍已定於十月初六日入圍開考詎塲期將近前𢿙日微臣感冒時寒致咳嗽氣喘舊症牽連並發當卽加緊醫治無如元氣大弱未能刻日就痊迎風輒嘔若以病軀勉强從事深恐精神不及屈抑眞材則抱疚滋甚萬不獲已檄委代理藩司桂嵩慶代行校閱其餘公事仍照常辦理不敢曠誤所有檄委代辦武闈並微臣感冐緣由理合附片陳明伏乞　聖鑒謹　奏軍機大臣奉　旨知道了欽此　○○欽差大臣大學士督辦新疆軍務陝甘總督二等恪靖侯加一等輕車都尉臣左宗棠跪　奏爲據情代奏恭摺仰祈　聖鑒事竊臣准甘肅正考官翰林院侍講臣陳寳琛縅開寳琛籍隸福建閩縣自同治九年入都供職因親父刑部主事承裘親母林氏隨侍祖父前雲南布政使景亮家居未獲迎養時經十載睠念　闈南望鄕𨵿時縈寤寐兹承　恩命典試甘肅棘　竣事卽日言旌計自隴赴閩水陸迢遙實非驛路所經若道出陝西自備資斧取道湖北浮江航海還鄕亦殊迅利仰維我　朝孝治之隆歴屆使臣請假省親卽道遠稍遷均蒙　兪允擬請代奏請假兩个月囘籍省親俾得稍盡馬私一俟假期屆滿卽由籍航海入都恭覆　恩命等因臣維甘省本屆鄕試據代辦監臨頭品頂戴布政使崇保報稱業經竣事揭曉後士論翕然陳寳琛爲閩　續學之士臣所素知兹因典試事畢請　歸省重闈雖驛路非其所經而自備資斧取道江海尙稱迅便合無仰懇　天恩賞假兩不月准其回籍省親以遂孝思恭摺代奏伏乞　皇太后　皇上聖鑒訓示施行謹　奏軍機大臣奉　旨陳寳琛着賞假兩个月欽此　○○升任禮部左侍郎湖南巡撫臣邵亨豫跪　奏爲要缺苗疆知府需員揀員請　恭摺仰祈　聖鑒事竊照湖南永順府知府理式曾於光緖五年六月十二日病故遺缺應以病故本日作爲開缺日期歸六月三十日截缺咨部在案查永順府知府係苗疆難要缺例應在外揀選題補定例應顧缺出先儘候補正途人員題補又苗疆缺出先儘苗疆俸滿人員題升無人始於內地人員內揀選升用又勞績保舉候補道府同知直隸州知州通判知州甄別堪以簡補用者遇題調缺出無論曾任初任均准酌量補用又道府直隸州同知通判遇題調要缺以候補人員請補時應先儘記名分發人員酌量請補如果寳係人地不宜始准聲叙以各項候補人員請補各等因今永順府知府一缺達處楚　苗疆　鎭一切撫綏彈壓均𨵿緊要必須熟　苗情勤明幹練之員方足以資治理湖南省現有苗疆俸滿應升　腹地應升各員均於是缺人地不甚相宜知府班內亦無記名分發人員又坐補知府張修府業經捐升道員未便請補臣與藩司崇福兼署臬司惠年於候補人員內逐加遴　查有候補班前補用知府呂世田年五十五歲江西淸江縣人由道光已酉科拔貢　朝考一等以七品小京官用簽分刑部學習期滿　留作爲額外主事泒奉天司主稿兼司務　事中式咸豐乙卯科順天鄕試舉人三次期滿奏留作候補主事揀補提牢廳引　見擬　丁憂回籍服滿起復刑部同治元年復　補提牢應　陪二年奏補提牢應前在安徽捐輸牢餉經戶部核准口知府分發湖南試用呈請聞缺二年十二月十五日引　　奉　旨着照例發往欽此領照起程三年五月初六日到省委署長沙府知府試用期滿甄別堪以繁缺知府補用七年勸捐出力保加道銜援給各軍攻克丹江　里各城出力保補缺後以遷員用苗疆肅淸案內保奏光緖三年七月十八日奉　上諭署以本班歸候補班前補用並加鹽運使銜欽此該員　議穩練才具精明係候補正途人員甄別堪以煩缺補用且在湘年久熟悉苗疆情形以之請補永順府知府洵也勝任與　亦属相符據藩　兩司會詳前來相應　懇　天恩俯准以候補班前補用知府呂世田補授永順府知府寳於苗疆要缺有裨如蒙　兪允該員係候補知府請補知府銜缺相當毋庸送部引　見亦毋庸列叙叅別又此案係光緖五年六月分之缺應於七月初一日起限扣至九月初十日揀補七十日限藩司中依限出詳令倂聲明謹會同湖廣總督臣李　　恭摺具陳伏乞　皇太后　皇上聖　勅部核覆施行謹奏軍機大臣奉　旨吏部議奏欽此 
 
 

Page 6

 
 
[浙省撫轅事宜]  
　　○十一月二十二日牌示仰坐　開化縣謹導王牌華知悉卽於本月二十三日來　　候本部院考　毋遵特示　新授衢州府解禀見　署江山縣未禀見禀祥赴任補用縣陳翰辭回長興厘局縣永龔錫琦巡檢孔昭漣胡紹祥俱禀辭赴滬朱光綬禀知藩委署　海縣興也禀謝　左營　騎尉龔啓藻禀照部署 
[蘇省撫轅事宜]  
　　○十一月二十五日同知王致龢服　禀到　周文　　直隸州揚慶遵　通判陳寳樽　縣丞張道生　從九王丞熙　未入祝內　均禀知奉委海運津局差　正任南匯縣顧思賢禀知赴任于十二月初二日接篆　縣丞姚錢禀知派蘇差委　指發江蘇試用縣丞李保衡安徽人禀到　從九蔡之莊禀知丁父憂 
 
 
 

Page 7

 
 
   
 
 

Page 8

 
 
   
 
