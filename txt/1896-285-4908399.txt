# 1896 - 285 - 4908399

 

Page 1

 
 
[重校皇朝經世文編出售] [  圖書集成局代啓]  
　　善化賀長齡先生所輯皇朝經世文編一書分門别類分吏户禮兵刑工爲六門首列學術治體舉凡經世之學可謂賅括無遺其中登選諸公非名儒　循吏閱是書者能得是書之益則亦無不可謂名儒無不可爲循吏可以爲當今士大夫指南之車渡津之筏有志之士皆宜各置一編而一行作吏者更當翻閱始知體國經野之模安上全下之道須於是求也今掃葉山房主人倩本局用新鑄鉛字以連泗紙排印字旣鬚眉畢現無善魚亥豕之訛紙尤白凈如綿如玉潔晶瑩之美裝訂每部計二十四本碼洋四元欲閱是書者請移玉至三馬路申報舘申昌書畫室蘇申掃案山房購取可也 
 [PP ][  圖書集成局代啓]  
内經素問爲醫家之祖卽秦越難經亦發明是書之旨皇甫諭甲乙經惟提是書之精要邇來岐黃家所讓馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫寄等奉敕校正全部倩本局新字排归用以潔白連泗裝訂六本碼洋一元存上海棋盤街文瑞樓蘇州閶門緑蔭堂書坊出售 
[論工匠]  
居今日而言製造不可謂不精且巧矣顧精者雖精而究不及泰西之精也巧者雖巧而究不及泰西之巧也豈取法乎上僅得其中取法乎中僅得其下其間之層累曲折未易一蹴卽躋歟抑教者學者各有不盡之遺力歟溯自風輪火琯之入中國垂五十餘年天下咸知其舟船之利器械之堅火藥之靈槍砲之猛於是羣焉慕之翕然從之且選聰頴子弟從泰西之長於製造者北面而師事之夫亦可謂舍其舊而新是謀矣乃上年中東事起旅順威海相繼不守工匠由彼避兵燹而來者悉麕聚於上海一隅岌岌乎競謀棲止大有一日不做一日不過之勢詢其所謂一二領袖者大抵唯唯諾諾之材竊太阿以指揮其英俊耳一如梁邱據君所爲可據亦曰可君所爲否據亦曰否於製造一無所依違而一切周中規折中矩不失西人之步伍者則已絶無而僅有且恐不能爲遷地之良等而下之其人可知再等而下之而其技尤可知矣屈計現在天津上海湖北金陵四大局所用工匠當不下三四千人而欲求一技藝絶倫者杳不可得夫爲車爲箝爲鑽爲刨在泰西原各有專門可終身守其一藝以期登峯而造極非若華人之擇焉不精語焉不詳今日襲其皮毛淺嘗而輙止明日入其門徑未卽而已離者可比目下工匠習氣專求援引與各省匠目廣通聲氣互相標榜推原其故良由製局以滬南爲最先工匠亦以滬局爲最衆當日師承造就同出一門厥後各省添設製局大半借材於滬局滬局卽挑選其藝成者以應命至再至三而滬局之工匠幾遍宇内矣由是而各以其所能授弟子無怪二十年來源遠流長分道揚鑣者固卽其人高瞻遠矚者亦卽其人也所患者人才從此不出耳夫石藴玉而山神水懷珠而川媚豈藉自炫而後人始知哉况國有奥援英雄短氣果如是必至如近今科塲之憑文取士售者未必佳佳者未必售徒使人人存僥倖躁進之心一登龍門聲價十倍嗚呼是尙可以得眞才乎哉然則欲得眞才將奈何必也如泰西之設工藝學堂而後可蓋製造一門以格致爲樞紐而格致又以算學爲始基泰西製船造械之名廠衡宇相望往時學工藝者擇師而從之數年後弟子之技能終不及師非師之有所靳而不傳授也亦非徒之姿質不及師而每况愈下也所以然者未嘗探原於算學研精於格致故未能獨闢靈機自標新頴也迨設工藝學堂選閭閻子弟肄業其中務爲探本窮源之學於是心思愈用而愈出製造愈變而愈精近年泰西各廠船雷槍砲之製大非昔比而且日新月異使人之效法其後者終瞠乎而莫可企及蓋其致力於工藝者專也中國工匠旣無此等學堂爲之振興其耳目擴充其見聞墨守師說以爲秘本而其師又非精通西藝之人不過尺寸準繩奉西人爲圭臬此外别無一知半解故各省製局非不爐火通明機聲震耳每歲所耗經費幾不可以萬千計而所製槍砲兵船皆不及外洋各廠之便捷承平無事工作未嘗暫停一旦邊烽告鬱召募紛紜則輙以軍械不敷分派爲慮或有槍砲而無子藥或所造之子藥與所領之槍砲懸殊此皆由於平時漫無考校不知匠藝之精粗臨事失之倉皇不顧舊物之窳朽綜其事者苟能深知此項工匠積習相沿已久往往緩不濟急從此大加振飭擇工匠之優者不拘資格摧之以示鼓勵其濫竽充數者則汰之斥之釐定章程如每日該出槍若干枝每年該出砲若干尊每月該出彈子火藥若干數用以騐工作之勤惰旣藉以稽查其物料蓋日計不足月計有餘者物料也而得尺則吾之尺得寸則吾之寸則實勤惰之所係故攷工在必嚴而核料在不紊第無如目下之工匠愈傳而愈失其眞欲其青勝於藍也則百無一二安得如泰西有工藝學堂爲之操繩引墨使人人共勉爲大匠也哉 
[諭旨恭録]  
　　七月十七日奉旨四川督標右營遊擊著馬鎭山補授廣西桂林營遊擊著張殿元補授欽此○十九日奉上諭御史烏爾慶額奏請酌添火器營兵丁官員額缺錢糧各摺片著管理火器營王大臣會同户部議奏欽此○二十日奉上諭御史秀林等奏五城正副指揮等缺請以正途出身人員揀補等語著吏部議奏欽此同日奉上諭理藩院奏青海蒙古貝子陣亡請旨優卹一摺本年春間回匪竄擾青海蒙古貝子納木希哩帶兵防禦奮勇截擊該貝子力戰捐軀實堪憫惻加恩著追封郡王銜照郡王例賜卹餘依議該衙門知道欽此同日奉上諭御史秀林等奏五城捕務廢弛請申明舊章以備稽察一摺五城命盜案件向由該城司坊官騐明呈報山東道按限催比乃近年以來司坊各官皆因規避處分不肯隨時呈報以致該道無從稽察殊非愼重捕務之道嗣後五城地面遇有命盜等案著該御史嚴札各該司坊凛遵舊章隨時呈報倘有遺漏隠匿情弊卽由該城御史指名嚴叅以重捕務而靖地方欽此 
[高亂未平]  
　　朝鮮來信云近日各道復有匪徒擾亂平安道所屬寍邊順川成川陽德等縣次第揭竿起事自稱義兵惟民人依舊安然若輩並無搶奪之事鐡原平康及黃海道所屬鳳山邊等處暴徒勢甚猖狂韓廷疊接羽書良深憂慮 
[英霍水災]  
　　安徽英山縣屬被水成災窮民嗷嗷待哺日向縣衙前泥首求振縣主陸大令自捐鶴俸暫濟枵腹無如杯水車薪不能持久爰向城鄉各富紳商勸捐以拯近又親至鄰疆霍山縣屬深溝埠倪紳家商借稻榖五百石以濟目前之急倪紳慨然允諾如數湊交好行其德人盡感之霍山縣屬水災後米珠薪桂飢民流離困苦四鄉紳置不忍坐視赴縣禀請程明府將豐備倉中稻榖平糶以慰朝飢明府洞悉原由申詳上憲請爲准行想涸轍之魚可以甦命矣六安州城好事之徒謡言陡起謂前任湖廣總督涂制軍府第生有兩蛟嘂聲如雷居民惶恐異常日往探信嗣以雷 
 
 

Page 2

 
 
雨全無聲息皆杳始各廢然而返 
[甬東火警]  
　　寗波采訪友人云本月二十四日之晚二鼓後江東晉安橋畔某姓家偶失謹愼致肇飛災紅光燭天警鑼亂擊遠近各水龍一聞火起立卽馳往救援灌以清泉得卽告熄約焚一點鐘許燬去房屋六七椽 
[嚴辦會匪]  
　　益聞録云徐州府屬被大刀會匪騷擾肅清以後渠魁龐殿選尙潛匿碭山境内龐嘉福家率領黨羽二百餘人依然各處搶掠聲勢兇猛未知何日始就擒也至於會中餘黨逃散者或歸農或貿易隨處隠姓埋名七月初一日碭山教民湯某因事入城甫進北門驀見大刀會巨匪武五沿街擔賣西瓜因急至天主堂向秦司事告明原委轉報縣主朱大令學煌大令飭差拘拿到案升堂審訊令湯與武互相質證湯稱武曾縛小人至侯家莊覊諸葡萄架上用槍刺小人腿血流不止旋又縱火燒侯家莊教堂復將豐縣戴套樓及薛孔樓教堂焚去小人均目睹情形武無言可答大令問湯曰武之爲人究竟好歹何如湯稱武平日行爲小人不得而知惟縛小人及燒堂各事均係的實大令轉詰之武武供稱湯老保張永安囑小人將湯村教民之麥載送侯家莊大令問畢退堂飭差提湯張研訊 
[東報譯登]  
　　日本某日報云朝鮮派駐美國使臣李君晉範挈其眷屬於東歴八月十八號清晨乘支那皇后輪至神户兵庫縣知事接得外務省電告特遣水上警察署杉板船駛往輪船四面梭巡李君並未登岸卽於午後往横濵帶有書記官一員僕從二名○日本占據臺灣以後輪船往復未有定期政府籌畫再三以爲不便因商諸陸軍省委郵船會社派船來往每年津貼若干每月分四期船身約載重一千八百噸聞郵船會社自八月一號起派定近江丸小倉丸小樽丸三船輪流開駛并遣社員數人赴臺經理一切○七月二十五日東京電傳各處云前者德國兵艦依立諦司行至中國山東洋面觸礁沈没日后聞而憫惻特賜撫卹銀一千圓 
[襄平佚事]  
　　營口采訪友人云軍帥委玉君印某者至蓋平縣辦斗秤捐蓋平縣辦斗秤捐蓋平向章集中每售糧一斗抽大錢三文爲經紀之用兹者訂定新章每斗由賣客買主各多輸大錢二文秤捐凡貨售東錢一百千者抽捐二千○七月十五日爲中元令節市上各帮均啓建盂蘭盆會以濟乏祀孤魂是日三江帮在阜有門外咸安堂義莊延請羽士諷經禮懴并赴各廟拈香復於十六日起徵集名優演劇四日十八日急雨驟至行潦盈途新搭浮橋忽然坍陷車馬不能來往紅男緑女大都狼狽不堪○某日好事者邀女伶登塲演唱中有名寳珊者蓋巾幗而鬚眉者也扮演伐子都一齣刀光一閃霍霍風生戲塲中哄動萬人爭先快覩以致臺上梁木摧折諸伶皆滾入塵埃中雖未受傷然已驚慌萬狀矣○致遠和銀爐無端倒閉約欠合埠銀十萬兩之譜主人擬以房産田地抵償各債主不甘折扣尙在議論紛紛也 
[玉京瑶簡]  
　　京師訪事友人來函云某日九點鐘有東柳樹井練勇局哨官帶領勇丁二十名至興隆街東頭某烟室拿獲犯二名解送南城坊衙門究辦聞該賊在南城一帶偷竊已非一次天網恢恢適遭擒獲地方可稍期清淨矣○日前南城監禁賊犯某甲乘看役酣睡扭斷鐐銬越獄脫逃爲外班差役某乙所見當卽追赶至東河沿甲正過河乙卽赴水擒捉甲膽敢拒捕乙力弱被其挣脫而逃詎料該犯仍不潛蹤匿跡於午後出正陽門至東珠市口麫攤食麫遇南城坊差役識破廬山眞山會同官廳兵丁將其拿獲送坊究辦坊主聞將原賊拿回立賞該差役京蚨六十吊一面飭令將某甲提案重笞四十大板著嚴行收禁小心看守○近聞有朝鮮國主事在禮部遞呈日日哀告大宗伯仍不准收未知呈内所叙何事○祈年殿又名八角亭亭上之鍍金頂前經神茂木廠魏某招打磨廠全和號李某承做原估工料銀一千四百兩舊頂之金昔年所鍍豐厚倍常李意欲雇工剷下令分金廠之某甲估值甲當至天壇丈量尺寸約估曰鏹五百兩李已首爲之肯甲卽交李百金爲定訂日動手不意某乙願將曰金千兩以易李亦收其定銀至時皆到天壇剷取遂起爭端故至今尙未動工聞其頂連座高約丈餘徑五尺有奇重約千斤云○前報秦腔部義順和與寳勝和互訟一事刻已經人說合於七月十三日在中城城憲案下具結完案批飭兩班均於十四日開箱演劇矣 
[十洲閣紀聞]  
　　寍波采訪友人云本月十九日郡紳陸太史邀集衆紳士設筵文昌閣徵召著名菊部爲鄞縣楊大令稱觴簉座者爲寗紹台道吳觀察之介弟及蕭别駕等人酒洌殽芬絲清竹脆席旣散大令仍興高采烈定期二十一日起至二十三日止傳梨園子弟至署中演劇大開東閣式讌嘉賓各局委員及各寅僚闔邑紳士餽送壽禮者不絶於途○奉化人王阿林曾在郡城絲巷某倡院傭工蓋曳尾泥塗者也近又改充某署差役前所服事之某妓早與王有白頭之約後又與某營勇徐偉齋私一日王徐相遇於妓家醋甕掀翻互相爭鬥妓從中解勸未免左右做人難後令王以洋銀若干給徐俾得曷藤斬絶徐受之而去向同營某武弁告知武弁以徐此事未免受虧唆使招集營中人與王鏖戰本月二十二日王在府署前悅來茶肆啜茗徐見之卽扭赴新城隍廟前金桂軒茶坊痛毆旋又曳至新街蘭香居評論稍拂徐意致被飽以老拳王憤氣塡胸迨徐等散歸奔赴呼童巷胞弟王金寳處訴明情節意將糾集赳赳桓桓之輩前往報仇旣而悔之乃函告椿庭吞服阿芙蓉膏往妓家偃臥徐以爲臥榻之側豈容他人鼾睡意欲拽之出門陡見王十指作黑色口中白沫交流知已吞烟然並不爲之灌救喝令羽翼舁至其家大門前不片刻卽魂赴泉臺肌膚氷冷地保見已釀成命案急卽將徐看管連夜雇人往奉化大橋頭報知屍屬一面支搭屍棚歴四日未見屍親到來屍已朽腐不堪人皆掩鼻而過矣 
[宜昌近事]  
　　宜昌訪事友人來函云前因天氣亢旱東湖所轄各鋪地方莫不結黨成羣來城内求雨卽並未受旱地方亦相約祈禱推其所以爲將來讓租地步人情叵測大抵如斯初十以後雨水不斷農田均已沾渥天氣亦頓凉爽不但秋收可望豐盛而民間疾病亦可稍減也○前有某輪船由宜開漢行至車灣左近船内有搭客在川中買得婢女一口年約十四五人亦中姿是日行至該處該婢女在船旁洗滌穢器取船邊所繫吊桶吊水因所繫之繩差短身過向外連人帶桶一併跌入江中船正行駛不能撈救其主人惟在船頓足耳○前日南門外某洋房被竊當塲捉獲送官懲辦現已枷出在洋行門首示衆○快利輪船往上海修理後各商家皆將所辦貨物留待該船來時再爲載連凡有搭客亦必等候快利來搭該船於日來宜裝載漢貨六千餘件聞船上人云尙退去一千餘件因不能多裝云 
[鍾阜秋雲]  
　　金陵訪事人云邑有銅匠某甲本赤貧嗣以勤儉持家略有積蓄僦居倉巷賃屋一椽自顧門衰祥薄年逾而立中饋猶虚爰央撮合山聘定明瓦廊某氏女爲妻涓吉七月初二日完婚前數天卽薄具筵席禮金並衣飾數事倩冰人送詣坤宅詎坤宅並無父母在堂女僅有兄業機房性極無賴當時檢點禮金僅番餅二十枚大不滿意譁呶弗已並於婚期勒索各項費孔鉅囑媒先達甲聞言自知力有未逮遂商之同夥乙丙於是串同素識女之老嫗令其於某日午後乘間至女家謂女云老身有事面懇阿姑移步爲光可乎女固碧玉小家住居門面房屋惟時嫗在前女在後一舉足已達户外突有男子二人見女已出卽搶步上前攫女背負狂奔女駭極而號續又來八九人簇擁以行時街鄰相顧駭愕正擬攔阻詰問忽見女兄赶來衆見其將次奔至忽有衣長衫者兩人自人叢中迎出握其手而與語曰今日令妹丈搶親亦無可奈何之舉咎誠在彼朋友們自當爲吾兄興問罪師不必著惱也周旋片刻搶親人早已到家扶女交拜成親儼然夫婦矣後由和事老延女兄入茶寮中爲甲賠禮謝過賄贈若干並勸以生米已成熟飯閙亦無益事以寢○某日傍晚時候城北三牌樓某姓香蠟店一片聲嚷狂喊救命附近武卡某員隨帶營勇到塲彈壓見係土署痞棍結隊成羣在該店肆行衝打逢人便毆逾常蠻横當卽喝勇連呼勿得動手詎痞棍等不知分曉反與卡勇挺身而鬥號召同黨羣集響應不下七八十人武卡本僅勇丁一棚惟時見勢不佳赶緊飛報屯紥鼓樓之防營由該營弁勇携帶軍器馳赴衆痞棍 
 
 

Page 3

 
 
始向神策門一帶狂奔時卡勇已有三人受傷追已不及僅獲甲乙二匪隨械送九叚保甲分局移縣懲辦事後詢悉肇事之由因香蠟店素不賒欠與棍徒積有微嫌衆遂藉端訛詐爰舁平日扛舉之石鼓潛置於該店門内移時羣來認領卽指爲竊罰令出洋五元紅布兩疋鞭爆若干庶可了事店主人辭以鞭爆尙能遵命紅布則須購諸城南洋蚨則連日交易僅得兩元奉爲茶敬可乎衆未允遂逞兇不顧云 
[道批照録]  
　　童心田孝廉迥等聯名疊赴松江府轅控宣學師包庇味蒓園主等情兹又聯名列欵赴江海關道黄觀察處禀控觀察批示云查例載曾經考察考劾人員若懷私忿摭拾察劾官員别項贓私不干己事奏告以圖報復者不分現任去任文武官俱革職爲民已革者問罪奏告情詞不問虚實立案不行等語今舉人童迥卽生員童汝福因挾宣教諭註劣不肯送考之嫌先以誘領節婦錢張氏出堂等詞禀奉學憲行道飭縣訊究屢傳該舉人不到此次復牽涉味蒓園告白及盜賣學田等事來轅控訐無論所禀是否屬實均屬事不干己核與考劾人員懷挾私忿摭拾察劾官别項贓私不干己事奏告報復者情事正復相同本應援引辦理文生姜承烈等隨聲附和亦有不合之處現姑從寛免究並將續控立案不行仰上海縣傳諭申飭仍將錢張氏一案集訊究報毋遲違式特斥 
[示安民教]  
　　欽加鹽運使銜在任候選道上海縣正堂黃爲出示諭禁事案准教士陳士謙函以行經高家行地方被陸姓之子無端取閙函請查辦等由除飭差查提地保懲辦外合行出示諭禁爲此示仰該處居民地保諸色人等知悉爾等須知各國教士在中國設堂傳教載諸條約行之已久相安無事何得摇惑肇釁自取咎戾自示之後務各父誡其子兄告其弟各守本分勉爲良民切勿妄生事端亦不得隨聲附和倘敢故違定卽從嚴懲辦地保不爲開導查出倍究不貸各宜凛遵毋違特示光緒二十二年七月初十日 
[擬濬城河]  
　　滬城内共有官河三道沿河居民朝夕汲飲無如日久節節淤塞難通潮汐雖三八大汛潮頭亦不能隨處相迎加之兩岸垃圾堆積家中灑掃悉傾入河以致入夏以來河中臭穢之氣冲出難聞行其間者類皆掩鼻試問人苟汲飲此水能不爲河魚腹疾乎上年疫癘痧症之多未始不由於此現在海關道黃觀察深知其故急欲挑濬以暢水利因於日前面諭水利局總辦周秋江司馬令其沿河逐細察看情形據實禀覆以便酌議開工想從此德澤羣沾我小民不禁翹企深之 
[大令回拜]  
　　上海縣黄愛棠大令昨日上午十點鐘鳴騶出新北門至新任法繙譯蘭萌君公館答拜蘭繙譯延入内廳茗談片刻興辭而出 
[捕魚喪命]  
　　本邑縣城西南鄉徐家匯西胡家宅一小村落也村中人半以捕魚爲業本月某日胡桂華胡阿寳二人相約至蘇州河捕取魚蝦適潮水陡漲二人力不能支隨與伍大夫爲侣至二十日始由救生船將屍身撈起及家中人舁回成殮則廬山眞面已不堪辨認矣嗚呼慘哉 
[分肥被詐]  
　　滬俗於中元令節居民醵資招緇流或倩羽士按叚建設盂蘭盆會賑濟無祀孤魂循舊例也乃有等無業之徒視爲利藪每屆中元伊等卽藉此爲名持黄簿遍向各户寫願或有辭以他故者彼等卽多方勒索甚至以非語相加必得資而後已前日某處有人建醮所寫之願有數十千因餘錢甚豐經手者正在按名分派不料有小流氓多人聞風而至以爲此項係賑濟孤魂所餘今爾等旣肥私囊我輩亦應稍沾餘潤經手人見勢兇猛恐其將錢搶去不敢稍拂其意挽人出爲排解出洋四元流氓等始回嗔作喜呼朋而去 
[失皮訴捕]  
　　招商局愛仁輪船由牛莊抵埠裝運灰鼠若干包上廿二號棧房報關請騐及開檢失去灰鼠皮六千張立卽報知法捕房捕頭飭探往勘實在情形以憑查究 
[英廨早堂案]  
　　包探黃四福禀稱昨有飯店夥華阿興正元曹阿四徐阿二等在野雞倡朱文卿家聚賭經小的查知往拿今連賭具一併呈案華等同供昨因無事偶作挖花之戲輸贏有限求鑒朱文卿供華等來家作葉子戲言明二點鐘停歇不敢全夜小婦人僅得頭洋五角尙須供應洋燭等件叩求恩鑒别駕以朱倡容人聚賭判罰洋二十元華等四人各罰洋五元以儆○包探趙銀河禀稱積竊杜連生前因犯竊迭經懲辦遞解今又在鄉間窺得布衣七件携來租界意圖質錢適經查獲送究杜供崇明下沙人布衣係向鄉友取來不敢行竊别駕問何處取來則又不肯明言遂著笞責二百板遞回崇明贓存捕房待領○嘉定人黄裕記前經犯案近又來滬東張西望意圖行竊適爲包探孔阿才查見拘解來案黄供實因流落欲尋朋友並非圖竊求明察别駕以黄係過犯判責一百板○小工江富順不知因何與管工洋人愛達理口角將愛達理毆傷當經二百七十六號華捕查知將江拘解公堂愛達理投案請究江富順一味求恩别駕著枷號五天○本地人宋海生向在洋人柏納臘處當侍者近來洋東失去鐘表刀叉衣服等類爲數頗多報捕後經包探陳阿九查得卽係宋海生所竊當卽吊贓送究柏納臘投案領贓宋供貪小自知不合如今只求恩宥别駕著責二百板管押四個月贓給失主領去○車夫計翠郎竊取謝復興小客棧内布衣正欲出門適爲謝見扭交一百六十九號華捕昨晨解案請訊謝投案領贓計供窮極無聊所致求恩典别駕判責一百板贓還失主 
[法公堂瑣案]  
　　前有江北如皋縣人鄧某在興昌里擬建淮陽公所向廿七保十二圖購地九畝有奇只付洋一百元有某姓經租人錢瑞賓與鄧認識由錢薦朱一山至公所教讀並司帳卽托朱向伊學徒朱竹君將單抵借洋三百元由錢出立借據邇來鄧見事難成將各司事押櫃銀洋數百元挾之潛回如皋十二圖田價日昻地主管姓以僅收洋一百元知單在朱竹君處適朱下鄉認田爲鄉人索還田單拉住不放經地保調處單交還錢備價向贖朱竹君無單可歸錢遂投法公堂據情控訴鄭大令准詞提朱到案昨禮拜四堂期包探將原被解請鄭大令蘭繙譯會判錢瑞賓遞禀請追回田單質之朱竹君供此事實爲鄧姓所累鄧現已逃回如皋查得此田原主僅收洋一百元小的共被借去洋銀六百元當往鄉間認田爲鄉人拖住旋經地保出爲調處完畢朱一山供代錢經手向竹君借洋三百元另有三百元係伊押櫃之欵兩共六百元去年曾經小的勸償利洋一百元事不果行竹君又呈信函稱此事受虧不淺田在廿七保十二圖户名管生昌經地保張孝恩調處已還原主錢稱向管姓買下大令檢閱抄黏契據謂並無此項著將原據呈閱朱一山又供與竹君爲師生與錢爲朋友因欲起建江北公所需欵約三千餘串目下鄧姓逃回事不果行大令得供著將朱竹君交原保錢等著下期投案備質○西人柏禮才購買廿七保十二圖田二畝二分因謙信洋行租限未滿往立界石不許疑中保舞弊投控該管法領事署照會讞員鄭大令飭提中人張益祥地保沈小巖到案昨日堂期原告投案呈遞契據大令閱視之下蘭繙譯先向柏禮才詰問柏摷西語以對大令謂張曰契上並未寫明年滿交還字樣者卽赶緊清理張稱當時與柏言明照本地欵式待滿期歸地柏禮才自已答應又問上首契據何在張供咸豐五年以後民間買田總以田單爲憑况此田由母舅家遺下並無契據大令謂旣無照契著具結限二日赶緊理楚沈小巖禀此項會丈費用應向買主追給大令著與張赶緊清理○和源南貨店夥潘松雲禀稱由寗波附北京輪船帶有海燕抵滬突遇冒充巡丁之金阿開索洋五角小的以租界並無此例當卽鳴捕送案金供向爲烏木作生意現在捐局帮忙包探禀此人實係冒充大令著押候笞責二百板○南京人王金榮控天儀優伶張榮叙誘匿其妻張氏一案曾將張與保人李三興押候追比昨日堂期王投案求銷大令謂爾何起滅自由若此究竟如何著將求銷情形詳細禀覆呈候核奪李張還押○虹口賭棍馬阿榮與法界流氓李海大在新延齡烟館爭毆扭入捕房解經訊供飭傳馬阿榮到案質訊昨日堂期馬阿榮偕其母馬朱氏及馬阿松投案包探禀稱當時馬糾同潮州帮二三十人在新 
 
 

Page 4

 
 
延齡與李海大口角欲立服辨筆據旋經其母馬朱氏扭入捕房李海大供爲蘭芳里烟妓金珠挾嫌起釁馬父名馬興實係著名賭棍當時欲立服辨據又欲罰小的酒筵二席小的無錢應付被扭至捕房大令得供著將馬阿榮阿松押候交保馬朱氏斥退李海大還押俟傳到新延齡烟館中人復訊核奪○包探禀稱鮑阿培顧三寳在十六鋪地方竊得銅盆一只爲巡街捕拘入解案請訊鮑顧同供無錫人來滬覓就初次犯竊求恩宥大令著各押三大以示薄儆贓存待領○包探禀稱姚東來在小東門竊取鮮魚當塲拿獲拘送捕房解案請訊姚供向爲水果生意不敢行竊大令著押候笞責一百板○陳金文卽烟囱卵子經大令訊責後昨日過堂飭送上海縣發改過所監禁 
[美界捕房瑣紀]  
　　宣阿五蔡阿紀二粤人某日竊取百老匯路某洋貨店衣服昨早該二賊溷蹟吳淞路經包探范進才查獲拘至捕房搜出當押票數十紙押候吊贓送廨訊究○小工某中昨日上午至西華德路同文書局相近汲取自來水其水管適在某鞋店門自誤將自來水噴入店内濺濕鞋子不少店夥與之理論遽卽相毆經二百四十六號華捕一併拿送捕房捕頭以甲無意所致斥釋○寗波老賊羅阿二屢次犯稱曾經遞解兹又潛來昨晨在外虹口老街經包探石金榮緝獲解入捕房押候查明此次曾否犯竊然後解送英公堂訊究○鄉人某甲年約三十餘歲昨早行至百老匯路忽因腹病倒地經四百三十四號華捕喚小車載至捕房捕頭立飭送廨請讞員辦理○外虹橋附近某姓家取松板數塊在馬路旁鋸解經二百八十七號三道華捕拘解捕房禁押半天○本邑人劉松伯昨早至揚子路碼頭不知何故爲小工某甲毆破其頭顱經二百三十四號華捕一併拿送捕房捕頭飭將甲覊一天送劉至同仁醫院敷治○小車夫羅全和昨日上午推貨至北四川路爲張阿大之東洋車撞翻羅將張扭住兇毆經四百三十四號華捕拘送捕房捕頭以事屬微細一併斥釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賞格照鑒]  
　　梟駐盛長子在逃未獲江蘇巡撫趙展如申承刊就賞格頒發各屬遍貼通衢本館前已接得訪事人來函録登　牘兹　　　江　屬丹徒縣宗加彌大令亦於日前奉到遂飭地保爲之黏貼其文曰爲懸賞飭拿事照得梟盜匪首綽號孫長子卽盛長子又名盛永福久在蘇浙邊界販私霸賭搶擄械鬥擾亂地方無惡不作嗣投暫革道員韓慶雲部下派充海靖左營帮帶官上年秋間欽奉廷旨查辦其　　　遣撤該營本部院恐韓革道辦理棘手卽飭傳諭盛長子緝拿著名臣　　老窩子許其立功贖罪以示覊縻倘借緝匪爲名潛行逃匿自　　　韓革道交出業經奏明有案乃施白面右老窩子一匪已據管帶襲　　　都司昌寳購覓眼線在皖南地方拿獲解蘇訊明正法而盛長子　　旨查辦之犯旣不出力捕匪圖贖前懲又不凛遵法紀自行投案似　　子野心始終怙惡未便任其擬禍遠　致貽後患兹據　　道　　　備洋銀五千元解交　後總局存儲爲緝拿盛長子獨質之用藉明　　前來除批示外合亟懸賞飭拿爲此格仰水陸營汛防軍糧各　　　一切軍民人等知悉爾等如能拿獲在逃盛長子卽盛永福正身解蘇審辦當將韓革道繳存洋銀五千元全行給賞以示後　須至賞格者 
[上海縣署瑣案]  
　　寍波人朱其昌控顧德章誣竊等情蔣刺史升堂提訊著原差協保帶往點收各物開單呈核旣而差役以　　　收領等情禀覆昨晚刺史提訊之下地保王成章禀稱小的遵諭偕同公差將物點交顧不肯收受奈何顧供稱尙有炳華未經在塲故小的不願擅收差保故意作難實在寃枉供畢潛取身畔洋烟吞服刺史見之立飭差役　下謂汝當堂吞烟試問欲挾制何人爾家中尙有人否顧稱胞兄德温現在某處教書家中祇叔父及妻子刺史令交人保出候傳伊兄來案開導差役辦理不善笞責二百板○宋王氏控何立章扭毆伊子昌全其時曹荃生明府方襄理讞政騐訊後飭提人証推鞫兹經差役提齊解案蔣刺史訊供之下宋王氏訴稱丈夫村巖故已數年兒子昌全向習市業小婦人於光緒十六年至何家傭工今春回申欲將亡夫棺柩葬於靜安寺左近公産田上立章父子不允致與兒子昌全扭毆此田向租與朱阿金耕種現在田畔忽有房屋詢知侄媳宋王氏所造至田單向在侄媳處現悉已由從侄宋稼廷取去質錢矣昌全所訴相同侄媳宋王氏供稱小婦人年六十有三丈夫早故兒子亦死所有祖遺靜安寺畔田五畝長房稼廷次房昌全及三房皆有分小婦人疊遭顚沛立志長齋奉佛旋在自已上建造房屋三間爲靜修之所田單前因稼廷欲充圖書借去抵錢稼廷供稱小的現充二十五保五圖圖書當未充時在家訓蒙地係故父醴泉及嫂嫂宋王氏之故翁及子卿叔父村巖三房公産田單確由小的向嫂嫂處借來抵與陳姓轉押龔姓處現在未經取到願出外赶緊取呈何晚香訴稱向在治下南市貿易前年妻子患病沈重許願捐修廟宇適王氏造屋焚修出資襄助餘事並不知情立章是小的之子向在浙江貿易焉能在此毆人立章供稱小的在浙江貿易抵甲後始悉被人誣控然此事毫不相關四圖地保吳桂仁禀稱此事小的並不知悉小的係新充保前保王振邦亦並未說及租户朱阿金因病未到朱妻徐氏供稱丈夫阿金承租宋姓之田按年出洋銀五圓刺史判令稼廷於日内將田單設法取出繳案並著差保查明昌全究與何人扭毆卽日禀明核辦○水利廳孫二尹申請提已革廳差徐錦一名嚴辦等情昨由縣差拘獲解案蔣刺史研訊之下徐禀稱小的前在水利廳當差已經斥革並不犯事叩乞施恩刺史謂爾如守法奉公何致聲名狼藉今試自思究竟有何短處徐唯唯刺史判令笞責三百板飭送改過局收押三年再行察看 
[上海巡局瑣案]  
　　前日南市誠記船主某甲啓建盂蘭盆會欲行經董家渡天主堂前堂中教士令司事阻之甲不允司事遂持教士名片投二十七鋪巡防局請辦局員黄衡堂二尹飭地甲傳甲研訊甲再四苦求二尹飭帶至堂中轉求教士○道署公役宋秀元吳小炳挈其眷屬至南市觀賽燈時正人山人海擁擠不開行至小橋被李錫庭誤撞胸前宋吳卽將李扭住謂其有意調戲婦女送至十六鋪巡防中局請懲李蘭史二尹判令笞責二百板具給開釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年七月十六日京報全録]  
　　宫門抄○陜撫張奏特叅疏防各官摺○雲督松奏委署府州縣各缺片○又奏叅革土司片蘇撫趙奏遵造各屬二十年分錢糧徵信册籍摺○又奏水師提督巡閱下江事竣日期片○鄂撫譚奏查明各州縣額設馬匹情形摺○湖督張等奏查明京控未結各案摺○七月十六日兵部太常寺太僕寺廂黄旗值日兵部引見二十九名太常寺四名侍衛處四名○那公溥良各假滿請安○麟中堂因伊子補員外郎謝恩○張中堂等同鄉官謝恩○沈維誠謝授廣西遺缺知府恩○慶福請假五日○大額駙續假五日○文熙請假十日○綿宜續假十日○裕興續假十五日○召見軍機沈維誠文治皇上明日卯初至奉先殿壽星殿行禮畢還海○頭品頂戴護理陜西巡撫布政使臣張汝梅跪奏爲特叅疎防斬犯越獄同逃之管獄官恭摺具陳仰祈聖鑒事竊據褒城縣知縣林耀廷禀稱該縣經漢中府札委勘騐南鄭縣城工於光緒二十二年五月初六日在南鄭差次接據該縣典史蔡鶴壽申報是月初五日夜盜犯傅萬才陳有才李懷妨乘間扭斷鐐銬扳脫籠柱挖孔由水道鑽出同逃該縣當卽馳回勘騐情形派差分投追緝提訊刑禁人等供無鬆刑賄縱情弊查傅萬才係糾同韓老么謀殺李寅身死案内擬斬監候陳有才係故殺李發身死案内擬斬監候李懷妨係故殺任士杰身死案内擬斬監候均已接准部覆彚入本年秋審之犯請查核等情禀報前來臣查監獄重地防範不容稍懈乃該管獄官漫不經心致令斬犯越獄脫逃三名之多實非尋常疏忽可比且恐刑禁人等鬆刑賄縱亟應嚴叅澈究據署藩臬兩司會詳請叅前來除飭將典史蔡鶴壽先行撤任遴員接署提同刑禁人等至省發委西安府究明確情據實擬辦一面嚴督該縣選差幹役懸賞購線上緊設法躧緝並通飭屬一體恊拿逃犯傅萬才等務獲究報外相應請旨將管獄官褒城縣典史蔡鶴壽照例革職拿問有獄官褒城縣知縣林耀廷雖先期因公出境惟未能先事預防究難辭咎應請一併交部議處俟限滿逸犯有無式獲再行核辦所有特叅疏防監犯越獄同逃緣由理合恭摺具陳伏乞皇上聖鑒再所遇褒城縣典史員缺陜省現有應補人員容另咨補合併陳明謹奏奉硃批另有旨欽此○○崧蕃片再署臨安府知府舒之翹據報丁憂遺缺擬飭現署廣南府事實缺該府知府胡泰福卽赴本任所遺廣南府請以署武定州事補用同知龍文署理遞遺武定州缺查有補用同知葉樹藩才識穏愼堪以委署又署開化府知府蹇念咸調省遺缺請以安平同知馬世麟調署所遺安平同知缺查有准升永北同知現任文山縣知縣方宏綸堪以調署遞遺文山縣缺查有卽用知縣李良年年强才裕堪以署理又請補永平縣知縣熙珍現已奉准部覆應飭赴任思茅同知缺亦飭請升該同知張坦先行署理據藩臬兩司先後會詳前來除分檄飭遵外謹附片具陳伏乞聖鑒丹雲貴總督係奴才本任毋庸會銜合併陳明謹奏奉硃批吏部知道欽此○○崧蕃片再雲南騰越廳屬户撒長官司賴天福於光緒十八年臘撒妖僧門朶臘滋事該土司近在咫尺置若罔聞當經前督臣王文韶等奏奉諭旨摘去頂戴嗣因騰越同知黄炳堃查明此案尙有漏網逃僧二和尙係土司賴天福義子恐其在逃終爲後患會同騰越鎭總兵張松林札飭該土司具限拿交今已逾限經年仍未交案實屬藐玩已凾未使姑容由該署廳禀經雲南善後局司道裕祥等會同落司核明詳請奏叅前來奴才覆查無異相應請旨將該户撒長官司賴天福革械仍勒限　拿逃僧二和尙務獲交案懲辦以絶後患除咨部查照外謹附片具陳伏乞聖鑒訓示再雲南巡撫係奴才兼署毋庸會銜合併聲明謹奏奉硃批著照所請該部知道欽此○○江蘇巡撫臣趙舒翹跪奏爲江蘇省蘇州等屬遵造光緒二十年分民欠錢糧徵信册籍恭摺仰祈聖鑒事案准户部咨議覆御史劉恩溥奏清釐民欠各摺片光緒十一年十二月二十一日奉上諭户部奏正供錢糧缺額過多厘剔官吏經徵積弊又核對民欠請頒徵信册並擬章程册式呈覽曁蠲緩徵信册各摺片錢糧爲　　正供小民具有天良無不爭先輸納其偶有抗欠者不過千百中之一二全在封疆大吏督飭藩司糧道認眞考核力杜官吏中飽之弊上不虧短國課下不朘削民生著各該督撫查照該部所籌辦法嚴飭所屬逐一整頓實心實力期在必行等因欽此並准部臣頒發章程册式卽經轉行遵辦嗣江蘇省徵收錢糧雖有十二月全完之例祇緣賦額繁重且又頻遭災歉民力不無拮据向來甲年錢糧必至乙年秋間始能催齊卽飭設法提前辦理至早亦須於次年五月戮數庶完欠較確而册籍亦不致過愼議請寛期造辦以蘇州等屬五月奏銷之限爲造册截數之期各該州縣仍遵三個月之該辦齊將銀米兩項造册分送司道核准刷印限三個月内發給地方紳民公同閱看由蘇州藩司糧道詳經前撫臣崧駿於十三年間專摺會奏欽奉硃批著照所請户部知道欽此又經轉飭欽遵隨復造成光緒十二年至十九年各項民欠徵信册籍由司詳請奏咨各在案兹據蘇州藩司鄧華熙會同蘇　　道陸元鼎詳　　蘇州松江等屬之常洲元和吳縣震澤常熟昭文崑山新陽華亭奉賢婁縣金山上海南匯青浦武進陽湖無錫金匯江陰靖江丹徒丹陽金壇鎭洋並太倉州曁鎭江衛二十七州縣衛造送光緒二十年熟田民欠地漕遞雜屯津等項共銀三萬二千四百三十一兩零又該年鎭江衛緩徵屯折銀三千三百一十六兩又南匯縣軍欠十七年屯津銀二百三十四兩零皆係實欠在民其二十年原緩災户緩徵以及各年舊欠因未屆徵限並無應帶年欵仍請俟下屆再行帶辦至各屬有無災户溢完流抵未據造册呈送又華亭縣續完十九年地漕銀一十七兩零又吳縣丹徒二縣續完十八年蘆課雜稅銀三十三兩零又元和丹徒二縣奏銷後續完　漕雜稅銀一百五十五兩零各項徵信册送司復加核對均屬相符共計刷印銀欵各册二千九百一十本至糧道應造各屬二十年分徵信米册惟元和縣應造二十年分民欠局糧米七百八十三石零丹徒縣民欠行月米九百九十五石零共計刷印米欵册二百一十本統計共該刷印銀米各册三千一百二十本除分發蘇松太常鎭各道曁蘇州松江等五府州縣轉發各屬紳民查閱外相應將造送光緒二十年各項民欠銀米欵並續完花户徵信册籍詳請奏咨前來臣覆核無異除將送到册籍咨部查照外謹會同兩江總督臣劉坤一恭摺具奏伏乞皇上聖鑒敕部查核施行謹奏奉硃批户部知道欽此○○趙舒翹片再長江水師定章提督以半年駐下江半年駐上江周歴查看各營鎭將弁兵稽察勤惰本年署提督臣彭楚漢沿江而下由瓜洲一帶巡閱水師營伍於五月十二日到蘇與臣面商一切巡防事宜認眞整頓仍卽督帶師船出江陰口溯流上駛所有照章巡視下江水師事竣過蘇日期曁晤商緣由謹會同署長江水師提督臣彭楚漢附片具陳伏乞聖鑒謹奏奉硃批知道了欽此○○頭品頂戴湖北巡撫臣譚繼洵跪奏爲查明各州縣額設馬匹並無缺額疲瘦恭摺仰祈聖鑒事竊准兵部咨同治元年閏八月二十日奉上諭各直省驛站額設馬匹接遞公文均關緊要並著各該管大臣確切查核年終具奏如查有缺額及疲乏等弊卽著從嚴叅辦等因欽此欽遵辦理在案兹據湖北按察使惲祖翼詳稱查明江夏等州縣光緒二十一年分額設驛站馬匹均係臕壯足額在站應差並無虧缺及疲瘦等弊各具印結由該營道府層遞加結請奏咨前來臣覆查無異除印結咨送兵部外理合會同湖廣總督臣張之洞恭摺具陳伏乞皇上聖鑒勅部查核施行謹奏奉硃批兵部知道欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲查明京控未結各案罰單恭摺具陳仰祈聖鑒事竊查前准刑部咨議覆光禄寺少卿延茂奏稽核京控審限每年將已未完數目兩次彚開清單具奏以歸則一並摘録案由註明交審月日及未結各案因何未能審結緣由於每年兩次復奏時詳細聲明等因奉旨依議欽此歴經遵辦在案兹據湖北布政使王之春按察使惲祖翼詳稱陸續奉到部院衙門奏交咨各案隨時委提人卷解省發審其有距省較遠州縣之案移交該管道就近提審或委員前往會同該管府審辦前已截至光緒二十一年六月止將未結各案造册詳請奏報兹值半年彚奏之　除已審結咨送供招及詳咨註銷各案不計尙未審結者九起或因原被供情狡執補提要證未到或甬經行提人證尙未解齊以致未能訊結核計尙無遲延等情開呈清册請奏報前來臣等覆核無異除仍飭赶緊催提人證到案審辦並將清册分送刑部都察院步軍統領衙門查照外謹繕清單恭摺具陳伏乞皇上聖鑒謹奏奉硃批刑部知道單併發欽此 
 
 

Page 13

 
 
[光緒二十二年七月十七日京報全録]  
　　宫門抄○諭旨二道録前○直督王奏已故大員政績卓著遺愛在民懇恩宣副史館立傳摺○又奏揀員接管戌務片○浙提督張奏報巡洋日期摺○直督王奏特叅諱飾逆倫重案之知縣摺○陜撫張奏報裁撤涇州等局並停止採辦片○川督　奏調署知縣片○署新撫饒奏請議卹片○七月十七日刑部都察院大理寺正黄旗值日無引見○召見軍機○○直　總督臣王文韶跪奏爲已故大員政績卓著遺愛在民籲懇天恩宣副史館立傳恭摺仰祈聖鑒事竊據清苑等州縣紳士四　銜内閣候補侍讀劉振鏞等聯名呈稱已故前署藩司直隸臬司朱靖旬果毅樸誠忠清亮直服宫畿輔三十七年始爲牧令洊擢司員循猷莫能殫述而其尤繫人思者則莫如靖萑苻平訟獄絶苞苴三事殫趙之區士多慷慨輩亦稱强梁迹其梟狼之性非必飢寒迫切力營其生且也欺凌良懦視爲故常殺人刼財自鳴得意甘蹈刑戮抵死不悔牧民者往往博寛大虚名貽閭閻實禍該故司爲政首治盜賊懸不貲之賞施不測之罰芟刈奸凶務盡其數聲威所布宵小歛迹鄉里樂業有夜不閉户之風折獄之難甚於治盜閭巷忿爭輙成大獄直隸密邇京師動則控健訟折者不足恤而無辜平民拖累株連甚有傾家蕩産者該故司以公誠之心明決之才剖尾别非冰釋瓦解斬斷葛籐從無反覆所至之處雀鼠消爭吏不藏奸民鮮滯獄上年奉升授直隸臬司之命念時勢之艱難思天恩之高厚感念塡膺急思圖報謝親朋之請托禁僚屬之餽獻砥礪廉恥拔擢賢能吏治蒸蒸目上惜乎未竟厥施積勞致疾調署藩司甫及數十日遽至一病不起該故司服官有年不治生産身没之日家無餘財亮節清風實爲近日所罕見士庶追思衢悲巷泣該紳等臚叙事實呈由前藩司王廉詳請奏乞恩施宣副史館立傳等情前來臣查朱靖旬由進士卽用知縣分發直隸歴保牧令郡守以實心行實政爲民興利除害所至有聲三次保薦卓異卽升湖南岳常漕道尙未到任卽升授直隸臬司調署藩司矜恤庶獄整飭吏治其政續昭然在人耳目今據紳民臚陳籲請足見愛民未泯公論允孚查已故天津府知府邵振岳宣化府知府章法鈞宣化府知府汪守正以治行可傳經前督臣李鴻章並臣先後奏請宣副史館立傳奉旨允准在案今朱靖旬事同一律合無仰懇天恩俯准將已故臬司朱靖旬生平政績宣副國史館列入循良傳以彰治行而順輿情除將履歴事實清册咨送國史館外理合恭摺具陳伏乞皇上聖鑒訓示謹奏奉硃批著照所請該衙門知道欽此○○王文韶片再准烏里雅蘇台將軍叅贊大臣來咨上年直隸派赴烏里雅蘇台換防之宣化鎭標左衛城守備恩普在防病故請另派員前往接管戍務等因已飭宣化鎭揀派得膳房守備佛保堪以前往接防應請仍照歴屆成案就近出張家口歸台站供應駝隻前進其應領鹽菜米折等項照案飭由口北道支給以利遄行除分咨外理合附片具陳伏乞聖鑒謹奏奉硃批知道了欽此○○浙江提督奴才張其光跪奏爲恭報奴才先後巡洋往返各日期恭摺仰祈聖鑒事竊奴才上年遵例巡視南北洋面當經具摺奏報在案本年春夏之際漁汛又屆奴才當於三月十七日乘坐超武兵輪率同水師各船南至温台洋次躬督巡護今年春寒魚汛不旺商漁船隻尙未大集海面均各靖謐當分派師船在洋巡緝奴才卽駛至南北關渡閩謁見督臣邊寳泉面商裁兵事宜由閩折回巡視沿海各汛有官守者均能稱職業採漁者亦尙馴良接晤温州海門定海各鎭臣知春汛已畢轄境均安旋於四月初二日回署辦公五月夏汛方盛奴才復於十三日北至衢山岱山等處周歴督巡查衢岱東北近接江蘇洋界夏汛一過漁船各散深恐莠民覬覦乘問滋事而壤地相錯又慮此拿彼竄經奴才先期撥派勇弁駐紥嚴緝淺水兵輪分叚梭巡機先密布督飭加嚴夏汛均安靖無事十九日回署簡校軍實仍當隨時訓飭水陸各員弁實力實心認眞辦事以冀上紓宸厪下裨營務所有奴才先後巡洋往返各日期謹繕摺具陳伏乞皇上聖鑒謹奏奉硃批知道了欽此○○直隸總督臣王文韶跪奏爲特叅諱飾逆倫重案知縣恭摺仰祈聖鑒事竊查前據署三河縣知縣陳澤醴禀報光緒二十一年二月二十三日夜縣屬蔡官營莊民婦王閻氏在家被人殺死兇逃無獲等情經臣批飭嚴緝逃兇務獲旋據該縣續凛風聞王閻氏分居之子王玉章當與王閻氏口角王閻氏被殺之次日王玉章至其妻父家神色慌張借驢逃逸恐有逆倫重情並據該營東路同知陳鏡清以訪明案係逆倫該縣改換保長等禀詞揑報尋常命案由廳行提房書人等查訊該縣抗不傳訊復報案似逆倫自站地步詳經順天府府尹將該縣撤任由臬司奏提經書保長人等至省發交保定府訊明已死王閻氏實被其夫前妻之子王玉章殺死有王玉章棄下血衣爲憑保長等據實具禀勘騐時供復相同該縣因無見證騐令房書將原禀原供改換隨以不知被何人殺死具禀旋經東路廳訪明揭報正在核辦間據陳澤醴具禀嘵嘵置辯經臣批司委員會同接署三河縣知縣吳大照訊據保長各供均與保定府原訊無異隨札調該員來省查訊該員避匿不到委員往催並無下落嗣於上年十二月二十一日該員赴省禀到卽飭保定府傳訊而該員竟於是日出省逃避無蹤據前藩司王廉臬司季邦楨詳請具奏拿問前來臣查此案保長等原禀原供旣以逆倫具報如果陳澤醴並無私弊僅因情形未確儘可按照禀供通報將如何未確之處逐一聲叙豈能因案無証見抽換原供改報尋常命案現有房書呈出陳澤醴換下保長原禀原供可憑其爲陳澤醴有心諱飾迨被該營同知訪聞復報案似逆倫自站地步毫無疑義惟該員旣具禀嘵辯核其禀詞諸未輸服非到案訓明不足折服其心札調委催屢次避匿顯係情虚畏究自應查拿訊辦以昭核實該員係山西渾源州人已於交代案内奏叅革職相應請旨將已革前署三河縣知縣候補知縣陳澤醴拿問並請敕下山西撫臣轉飭該員原籍渾源州一體查拿解直審辦除仍飭嚴緝該逆犯王玉章務獲究報外理合會同兼管順天府府尹臣孫家鼐順天府府尹臣胡燏棻恭摺具奏伏乞皇上聖鑒訓示謹奏奉硃批另有旨欽此○○張汝梅片再臣前奉諭旨辦理西安轉運糧臺遵卽議將糧臺附設陜省善後局内並在甘肅涇州靜寍安定三處各設分局以便遞運曁由陜省司庫籌撥銀五萬兩委員採買糧草預備魏軍前敵分需當將議辦情形具奏並先後咨部立案迨撫臣魏光壽統軍過陜其時西寍吃緊各軍須赴前敵所需糧餉道遠運艱商令毋須由陜派員辦理餉歸行營自行支發糧亦隨地採買並添派隨營人員在陜西糧臺會辦提調等事隨將涇州等處三局裁撤以節糜費並飭委員停止採買仍將已買之糧變價如數撥運司庫歸欵除准部咨取魏軍營制餉章到陜起予支日期並官弁勇丁銜姓花名清册轉咨魏光燾查覆核辦外所有裁撤涇州等三局並停止採辦緣由謹附片陳明伏乞聖鑒謹奏奉硃批知道了欽此○○鹿傳霖片再重慶府知府王遵文於上年大計經臣保薦例應送部引見惟重慶地當衝要政務殷繁現值通商交涉事件尤多該府在任年久民情協愜辦理商務正資得力且有經修試院工程未竣實未便遽易生手致滋貽誤合無仰懇天恩俯准該員王遵文暫緩引見容俟商務辦理就緒再行給咨送部是否有當廑附片陳明伏乞聖鑒訓示謹奏奉硃批著照所請吏部知道欽此○○鹿傳霖片
再崇寗縣知縣姚良椿丁憂遺缺查有緜竹縣知縣李蓮生堪以調署所遣緜竹縣知縣缺查有現署成都縣事華陽縣知縣鄒放堪以調署該員等正署各任内並無經徵錢糧未完辰叅及承緝盜刼已起四叅案件據藩臬兩司會詳前來除分檄飭遵外理合附片具陳伏乞聖鑒謹奏奉硃批吏部知道欽此○○饒應祺片再留新補用守備林進福於光緒二十一年十月閒經升任撫臣陶模派令齎摺進京十一月十一日行至甘肅永昌縣屬水泉子地方突遇回賊隨同官軍打仗力竭陣亡經永昌縣電報在案臣查守備林進福廣東潮州府揭陽縣人因公在途遇賊捐軀殊堪憫惻可否仰懇天恩飭部從優議卹以慰忠魂之處出自逾格鴻施除飭取履歴咨部外謹附片具陳伏乞聖鑒訓示謹奏奉硃批著照所請兵部知道欽此 
 
 

Page 14

 
 
[光緒二十二年七月十八日京報全録]  
　　宫門抄○諭旨二道録前○江督劉奏上海機器局支用各欵第十三次報銷摺○御史潘奏請疏通京員補班片○吉林將軍長奏請獎修志總纂人員片○又奏請獎修志出力各員片○又奏委署知府同知各缺片○漕督松奏拿獲巨匪審明正法緣由片○湘撫陳○奏委署知州片○漕督松奏請免知州議處片○七月十八日工部鴻臚寺正白旗值日無引見○睿王假滿請安○明斌謝授侍衛班領恩○八額駙續假十日○召見軍機李端棻○○頭品頂戴南洋通商大臣兩江總督臣劉坤一跪奏爲上海機器製造局第十三次支用各欵查照成案開單核實報銷恭摺仰祈聖鑒事竊查上海機器局製造各項軍火動用二成洋稅截至光緒十七年十二月底止業經分案開具清單奏銷在案兹據兼管局務蘇松太道黃祖絡等將光緒十八十九兩年分支用各欵悉心句稽遵照部覆併年開報計上屆册報存湘平銀一百六萬三千八百二十八兩一錢有奇十八十九兩年續領江海關二成洋稅庫平銀一百二十一萬一千九百六十一兩八錢有奇合湘平銀一百二十五萬五千九百五十六兩一錢有奇又收回長江水師軍火局撥用洋火藥解還料本湘平銀一萬三千二百兩共收湘平銀一百二十六萬九千一百五十六兩一錢有奇管收兩共湘平銀二百三十三萬二千九百八十四兩三錢有奇共用湘平銀一百五十三萬二千七十二兩九錢有奇實存湘平銀八十萬九百一十一兩三錢有奇此項存銀或係存而未用物料之價值或係造而未完各件之工料今俱照案核作銀數列存歸入下屆造報俾清眉目其支用一切欵項均經遵照新章先行詳請咨部立案兹將收支銀數及委員司事中外工匠薪工購製軍火器具各項細數照章分造清册詳請具奏前來伏查該機器局製造諸事悉仿西法用料多係洋産工資物價均無定例支用欵項難以常例相繩此次册開各欵詳細察核委係實用實銷毫無浮冒謹查照成案彚繕清單恭呈御覽仰懇天恩俯准核銷以清欵目除將清册分咨總理衙門户部兵部工部查照並飭將二十二十一兩年收支各欵接續造報外所有上海機器製造局自光緒十八年正月起至十九年十二月底止支用各欵列爲第十三案報銷緣由理合會同北洋大臣直隸總督臣王文韶江蘇巡撫臣趙舒翹恭摺具奏伏乞皇上聖鑒訓示謹奏奉硃批該部知道單併發欽此○○御史潘慶瀾片再正途壅滯京員尤甚每科甲班六部主事内閣中書往往積資多年不能補缺近來吏部疏通正途淮照進士截取呈請以知縣分發到省惟序補祗准升調遣之缺而他缺均不同與凡二十餘缺得一缺較進士卽用知縣幾遜二十倍補缺仍然無期竊思每科殿試後所用主事中書名次均在卽用知縣之前及由京曹呈請分發到省欲求附卽用之後而不可得竟與歸班者等似不足以昭平允擬請旨飭下吏部量爲變通凡甲班主事中書呈請就知縣分發者序補班次無論何項缺出准附於各科卽用之後由督撫一體酌補於他項班次亦無妨礙庶此項人員可免向隅而正途亦漸疎通矣謹附片具陳伏乞聖鑒飭部核議施行謹奏奉旨已録○○長順片再侍講銜翰林院編修李桂林自奴才延訂總纂吉林志書挈其綱領酌定體例凡各員司纂緝稿本隨時郵寄京師經李桂林增删參校歸於精審内分類别彚勒成書瘁數載之心思備一方之掌故近年以來聞李桂林鬚髮變白其苦思捕志尤可想見又江寗上元縣廪貢生顧當　加編纂時與李桂林函商體裁博搜旁採爲力尤勤奴才查編修李桂林學識淵雅志趣純正於時事頗切究心廪貢生顧雲學頗漳該耽隠著書除李桂林係侍從之臣應否獎叙非疆臣所敢擅請外廪貢生顧雲可否獎給教職或賞給京銜以示優異之處出自恩施謹附片具陳伏乞聖鑒訓示謹奏奉硃批李桂林著賞加四品銜顧雲著以教職用該部知道欽此○○長順片再此次創修吉林志書實與直省纂修已成之書不同地昔遐荒紀聞闕略輿圖疏漏攷訂維艱加之邊徼之山川形勢界約之沿革得失蒐羅迨缺成書不易奴才自設局以來該員司等或採訪遐陬或尋搜古蹟分任勤課薈萃羣書詳加刺取三年從事而覆覈又經兩載僅乃成書其心力亦瘁矣且是書之輯溯王業之所由起詳邊防之何以備俾蒞斯土者展卷瞭然藉資攷鏡覈其修輯之久始終勤奮不無微勞足録奴才於各員中擇其尤爲出力者數員按照尋常勞績擬保陞階陞銜合無仰懇天恩俯准獎叙以昭激勸花翎前五常廳同知郭鈞銘擬請加四品銜丁憂四品銜陞用知府留吉補用同知陳喬年擬請交部從優議叙吉林候補同知署郭化縣知縣廉瑞擬請俟補缺後以知府在任候補花翎同知銜前農安縣知縣黎尹融擬請陞任同知後以知府在任候補藍翎五品銜升用同知准補農安縣知縣杜學瀛擬請俟補同知後加四品銜同知銜分省補用知縣秦世銓擬請俟補缺後以直隸州知州在任候補候選七品小京官托龍武擬請俟選缺後以同知選用知縣用歸部選用筆帖式鍾祥擬請俟歸知縣班後加五品銜廪貢生朱爾楷擬請以訓導不論雙單月遇缺卽選縣丞銜周毓岐擬請以縣丞不論雙單月卽選除飭取該員等履歴咨部查照外謹附片具陳伏乞聖鑒訓示謹奏奉硃批著照所請該部知道欽此○○長順片再吉林府知府鄂齡因案撤任遺缺係屬首郡未便久懸惟省中候補知府一班或因病請假甄别尙未期滿均未便委署查有現任五常廳同知劉調元志趣正大爲守兼優堪以調署遞遺五常廳同知一缺查有候補知縣余愼練逹明敏堪以委署再賓州廳同知謝汝欽近奉部覆准補長春府已據請咨引見所遺之缺查有試用通判宋春霆明幹有爲堪以委令署理據吉林分巡道聯阪詳請具奏前來除檄飭遵照外理合附片陳明伏乞聖鑒謹奏奉硃批吏部知道欽此○○松椿片再綽號黑老虎秦大得仔一犯係已獲止法混天王封浩中黨類同惡相濟前經奴才將封浩中拿獲正法該犯卽行遠颺復經奏明飭拿在案兹據差弁會同淮楊海道謝元福密派管帶浦勝營訓將張鳳嶺督同哨弁周廷章仲兆榏等跟蹤跴緝在江南地方拿獲又獲海州盜首劉廣祺卽劉步高一犯並據差弁楊魁在鎭江地面拿獲丁五虎丁五疤二犯該犯素號丁家五虎當被拿之時仍敢執洋槍登房抗拒經弁勇等一齊擁上始得擒獲均均解來浦經奴才先後發交淮揚海道謝元福審辦去後旋據録供議擬具禀前來查秦大得仔藉隸海州供認本係游勇投入已獲正法混天王封浩中之黨燒杳拜盟聽糾行刦海州事主汪時氏家又夥搶事主孫壽仁客莊糧食又夥刼事主梁玉珊家並目擊夥犯尹發和開槍轟斃事主共三案劉廣祺籍隸安東縣供認行刼安東縣事主朱源卿李天台家得贓兩案丁五虎丁三疤籍隸海州供認行刦阜寗縣事主王允恭楊旬之海州事主陳戈氏索共三案並據各該犯供稱此外搶刼之案甚多事主姓名地方月日均記憶不清奴才覆查該犯等皆係著署巨匪秦大得仔封浩中黨頑爲怨多年斷不止此數案迨封浩中拿獲正法後該犯逃往他省不時仍行潛回勾串爲患經奴才派弁跟蹤跴緝三四年之久始行弋獲均屬積慣巨憝罪不容誅之犯當卽照章批飭就地正法傳首示衆以昭炯戒該武弁等不避艱險跟蹤踏訪三四年之久始將横年惡黨按名悉獲緝捕尙屬勤能不無微勞是録合無籲懇天恩俯准分别等次酌量保獎數員俾資鼓勵除先將職名咨部立案遂供招咨送刑部外謹附片具陳伏乞聖鑒訓示謹奏奉硃批准其酌保數員毋許冒濫欽此○○陳寳箴片再署湖南武岡州知州馮毓麟回省遺缺應行委員接署查有乾州廳同知丁蘭徵才識敏練辦事精能堪以調署據布政使何樞按察使俞廉三曾祥前來除批飭遵照外謹會同湖廣總督臣張之洞附片具陳伏乞聖鑒謹奏奉硃批吏部知道欽此○○松椿片再據浙江督糧道鄭嵩齡詳稱光緒二十年分漕項奏銷案内海寗州知州李圭經徵未完四分一厘八毫灰石徹陀改兌漕截正項銀四百六十五兩八錢二分二釐已於光緒二十二年三月十五日全完照數收庫應俟光緒二十二年漕項秋撥册内分别造報所有原叅拜寗州知州李圭未完處分詳請具奏查銷等情前來奴才覆核無異理合仰懇天恩俯准飭部將海寍州知州李圭前叅未完處分查照開復免議以符定章而昭激勸相應附片陳明伏乞聖鑒謹奏奉硃批户部議奏欽此 
 
