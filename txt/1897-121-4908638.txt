# 1934 - 121 - 4908638

 

Page 1

 
 
[新印本草備要醫方集解告成] [  圖書集成局代啓]  
　　本草備要一書爲休寗汪訒卷先生所輯舉金石草木禽獸麟介之入藥品者别其性質攷其功用徵引繁博詳盡無遺後階湯頭歌訣一編尤爲　醫者所不可不讀首冠圖説亦頗筆墨精工披覽之餘殊覺爽心豁自兹由掃葉山房書肆倩本局排以大字用佳紙精墨印成每部三册碼洋六角醫方集解亦先生所箸向推董氏刊本爲最精碻兹又得武進名醫費晉卿先生評點益覺應有盡有無美不臻每部亦三册碼洋六角是二書也珠聨璧合久已名噪醫林世有欲種杏成林者盍各購置案頭爲簡練揣摩之助乎 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑　曰醫家心法曰易氏醫家曰芷　肊草存案曰敖氏傷寒金錢錄日痎瘧論疏曰逹生編曰扁鵲心書曰本原崇原曰侶山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承愽文書　之囑排印成編賜購者請臨上海博文書屇揚州點石裕記選取可也計書八册每部價洋一元六角 
[嚴懲凌虐養媳議]  
　　人生为幸作女子身矩步規行處深閨如犴狴其苦已遠過於男子矣至更不幸而父母食貧居賤生不能養稍長卽童養於人家啼笑俱難仰人眉睫苟得翁姑憐惜夫壻温存猶不致雨苦風凄幽憂誰語然此不過百中之一二其尋常必役之如奴婢賤之如土芥稍有違忤鞭橽隨之卽事事曲順其心而吹毛求疵終不免時加作踐笞鸞箠鳳猶之可也其甚者或灼以熾炭焉或剌以利錐焉宛轉呼號聲如斬豕旁人或偶爲勸阻而翁姑更惡聲厲色朝夕相加必使其斃而後已嗟乎誰非父母誰無子女奈何已之子女則愛憐倍至加意撫摩獨視他人之子女如仇讐日以非刑凌虐爲務東鄰西舍時聞姑惡聲如怪梟君子蓋疾首痛心而不能不深望在上者之嚴以懲辦矣嘗閲刑部成案光緖九年秋曹奏稱查律載非理毆子婦故殺者杖一百流二千里又婦女犯徒流者收贖各等語兹據湘撫陳奏民婦廖周氏故殺童養之媳魯妹一案魯妹年僅六歲自三歲過門童養體弱多病瘳周氏心生厭惡嗣魯妹腹瀉汚穢衣褲廖周氏用香火點燃將其炙傷復因其哭喊用燒紅鐵火耒烙傷其顖門偏左又取鍋内滾水連向魯妹潑燙致傷其頂心等處殞命又民婦謝周氏因童養媳周女患病慮及醫藥費錢起意致死用手揢傷其咽喉氣絶殞命情節均極兇殘按律載非理毆子婦故殺者杖一百流二千里係婦人照例收贖是雖有治罪之名並無治罪之實以致毫無畏懼毒毆慘斃大傷天地之和請飭刑部將非理故殺年十五歲以下童養幼媳者酌子監禁數年以消殘虐之風而保童穉之命等因具奏奉旨交臣部議奏臣等查姑媳名分綦嚴如果其媳不遵教訓原可責處是以律内姑殺媳無論謀故均擬流收贖自乾隆四十八年直隷老王邢氏謀死伊媳小王邢氏一案欽奉諭旨始有實發之例誠以姑之視媳與親生子女不同往往倚恃尊長毒虐致斃例子實發顯以戢殘忍之風卽隱以敦慈愛之道臣等伏思過門童養之媳或因父母已故或因家貧無力養瞻送至夫家俟及歲始成婚其情本屬可憫乃因厭惡而凌虐甚至毒毆致斃若不稍加懲創必致毫無畏忌臣等公同商酌嗣後如有將十五歲以下養媳非理凌虐逞忿故殺情節殘忍者照律擬罪酌予監禁三年限滿由司獄管獄官察看情形實知攺悔據實結報卽子釋放等情奉旨依議欽此聖明在上寃雪覆盆從此小妮子當苦海同超免受朝笞而夕橽矣顧何以此例早已通行各省而各省绝不聞有援例以懲者坐令兇惡女流恣意摧花斫柳有心人傷心慘目欲援之以手而無從豈官吏之故爲因循乎夫亦無人焉爲之據情告發耳且天下傷心慘目之事亦豈第凌虐養媳爲然哉嘗見鴇兒之虐幼妓曲師之虐雛伶工匠之虐藝徒主母之虐婢女不顧天理罔識刑章喜怒任情桁楊信手詈駡之不足則施以鞭箠鞭箠之不足則加以灼刺或罰使長跪或絶其飮食彼幼妓雛伶藝徒婢女平日懾於淫威之兇暴咸敢怒而不敢言惟是飮泣呑聲自傷命薄其因虐而致畢命者雖罄南山之竹幾乎書不勝書僕則以爲虐斃養媳者旣有監禁三年之明文則彼鴇兒曲師工匠主母苟有事同一律者治罪亦如之庶幾兇燄稍除而天壤間無數可憐蟲得以出水火而登之袵席乎是所望於慈祥愷惻之賢大吏已 
[本館接奉電音]  
　　昨日上午京師飛電傳來上諭四道硃筆一道敬謹譯登○三月三十日奉上諭陳寳箴奏提督積勞病故懇恩賜卹一摺已故遇缺題奏提督前任總兵劉明澄於咸豐同治年間隨同左宗棠轉戰江浙陜甘等省迭克名城卓著功績著准其照軍營立功後病故例賜卹生平戰功事蹟並著宣付國史館立傳以彰勞勩該衙門知道欽此同日奉上諭王文韶奏考察屬員分别舉劾一摺直隷淸苑縣知縣徐銘勳天津海防同知史善詒景州知州王兆騏平山縣知縣石崑山吳橋縣知縣勞乃宣豐潤縣知縣盧靖長垣縣知縣程熙肥鄉縣知縣張丙喜成安縣知縣戚朝卿望都縣知縣唐則瑀靑縣知縣李秉和以上各員據王文韶奏稱均屬循良之選卽著傳旨嘉奬仍飭該員等益加奮勉毋得始勤終怠競楊村通判牛昶照居心輕率歴練未深東光縣知縣吳保芳辦事因循難勝繁要均著開缺另補臨榆縣知縣調署寳坻縣知縣賈國楨未諳政體措置失宜懷安縣知縣李澄泉才識平庸治事竭蹶均著以教職歸部銓選景州同知張恩霨慢神傲物心性乖謬遷安縣知縣隆昇聽斷糊塗押斃人命前署雞澤縣知縣候補知縣劉兆祥性質昏庸信任丁役前代理萬全縣知縣宣化府經歴言恩居心巧猾罔恤民艱滿城縣教諭任家瑜祖暴貪婪不守禮法大名縣漳河縣丞殷鴻勳巡防廢弛聲名平常靑縣主簿陸肇森不知檢束物議沸騰趙州吏目張傳祿駁下不嚴操守難信靑縣興濟鎭巡檢張式斌遇事生風致釀命案肅寗縣典史李鎭藩藉端索許行同無賴無極縣典史佟以濬舉動謬妄存心叵測昌黎縣典史陳廷贊精神疲弱公事廢弛均著卽行革職以肅官方餘著照所議辦理該部知道欽此○四月初二日奉硃筆丁之栻補授吏科掌印給事中欽此同日奉上諭宗人府奏貝勒銜貝子奕謨請將不入八分勳國公載濤過繼爲嗣一摺載濤著准其過繼奕謨爲嗣欽此○初三日奉上諭御史周承光奏各省刑名積弊太深亟宜整頓一摺各直省問刑衙門遇有命盜案件自宜詳愼審訊從速辦理乃近來地方官辦理刑名往往任意延擱輾轉株連甚至嚴刑逼供更攺屍格如該御史所奏情形均所不免著各省督撫督同臬司通飭祈屬認眞辦理力除積習倘有前項情弊著卽從嚴叅辦以肅紀綱而淸庶獄欽此 
[調停無術]  
　　本月初三日倫敦來電云英國外部大臣邀集各國大臣在法京巴黎斯調停土希交戰之事迄未有成又云此次土希交戰兵數不多兩軍祗有千餘人是以死者亦寥寥無幾原希兵之所以屢遭挫衂者因統領不 
 
 

Page 2

 
 
得其人以致望風披靡也 
[守戎遇盜]  
　　金陵訪事友人函云觀音門外向有水師營砲船數艘停泊江面以備巡緝上月二十六日有本營守戎登岸徒行隨帶水勇一名赴某處公幹適由觀音門某山經過行未數武忽有强徒六七人從山凹中一躍而出卽將守戎圍住喝令自行脱去衣服如違卽當以白刃從事守戎雖係武夫而衆寡相懸且又徒手勢難抵敵只好唯唯應命幸水勇乘間回營率領本哨健兒數十人從山後抄出卽發手槍擊斃强徒一名其餘數人遂抛去衣服向北奔竄聞此處地方空曠素無行人蹝跡然適爲守戎汛地不意竟身罹其厄雖得脱虎口而日未及暮竟敢肆行搶刼强徒瞻大亦可謂至乎其極矣 
[金闕曉鐘]  
　　京師訪事人函云泰西人每年於春季有賽馬會　例三月中旬必須舉賽卽遲亦不過廿五六日今年春雨廉纎路途泥淖雖有罄控之能而金勒五花不能爲輕蹏之縱爰公同商酌攺期於四月初五六日在西便門外蓮花池馬廠試賽想届時一鞭縱送駿足齊飛當必有一番豪興矣○三月雫六日夜二更向盡京師居人突聞隆隆之聲接連不斷閲一炊許始止聞者初疑雷震出户而觀則月明如晝天際無雲羣訝其異莫有能解其故者更細聆之乃連環槍砲聲也互相驚詫而罷次日有傳者云昨晚城門將閉時有車載洋砲十數尊出永定門詢悉神機營王大臣在南苑傳看夜操衆疑始解中朝講求武事旣如此不舍晝夜則從前有名無實之積習當可爲之一洗矣何尚疲弱如是耶○京營兵弁由玉田縣拿獲巨盜康小八兒之弟小九兒三月十四日護解進京維時天色已晚宿於前門外糧食店次日解送步軍統領衙門路經前門大街東等處見者僉謂九兒面貌與八兒髣髴雖經被擒亦無懼色是眞可謂難兄難弟矣又聞同時被獲者六人皆係康黨康八之婦亦在其内○左軍門寳貴前在關外陣亡曾奉恩旨將平生戰事宣付史館立傳嗣經翰林官纂成今春由典簿廳派皂隷甲乙二人齎送禮部司務廳甲乙向與禮部皂隷某丙嫻熟當將傳稿交丙未索回字而去蓋若輩希圖省事習以爲常也詎料此稿無端失去禮部復向翰林院催索詢之甲則云己交詢之某丙則言未收祗以手無回字無可置喙翰林院堂憲聞之震怒將本署皂隷甲乙與禮部皂隷某丙三人同交地方官轉送步軍統領衙門詳究失稿確情期於水落石出以爲怠忽公事者戒○前月某夜巡視東城察院王侍御宅被匪穴壁入室竊去衣飾甚多侍御寓居棉花胡同係北城地面爰傳北城坊官曁本汛武弁赴宅騐視懸賞緝拿迄未弋獲○三月中旬有工部織造庫書吏劉某自署中出乘車回前門内迤西輦兒胡同家内途經棋盤街東交民巷一帶突遇强人數輩批執鞭老僕之頰僕驚暈倒地一人奪鞭御車二人躍登轅手扼劉喉使不得聲疾馳出正陽門玉閘背僻靜處扭劉下車出白刃洋槍環立相向索去銀票一紙計一百三十兩并對時表一枚始各鳥獸散劉戰栗魂飛站立多時老僕狼狽尋來始重復御車而去至官廳禀報控被刦情形并稱衆中有一二人約略識面然已去無蹝影矣輦轂之下公然肆其刦掠此輩目無王法抑何甚耶 
[析津瑣語]  
　　天津訪事友函云運憲考試灶籍各童必與府考同日蓋以防民灶兼考之弊也此法係前運司如冠九都酌永著爲令者兹届灶考鹽運司已定於三月二十八日在問津書院考試矣○津郡私錢充斥日甚一日加以銀價太低每銀一兩僅易津錢二千五百十文左右而每串中又攙和小錢恒至七八十文之多貧民吃虧不少雖經各大憲諄諄示禁而錢鋪市儈竟爾陽奉陰違紫竹林市面更甚錢鋪不下二十餘家盡恃私錢牟利小民以是處有巡街捕梭察一切不敢爭鬧惟有忍氣呑聲而已○津郡城隍例於四月初六初八兩日舉行出巡之典但此雖曩例惟現届府考之期各縣童生齊集恐無賴之徒藉端滋事不可不預爲防範也 
[粤海濤聲]  
　　廣州采訪友人云兩廣總督譚制軍前因政體違和拜具摺請假兹摺差已返蒙恩賞假二月制軍望關謝恩旋諭知所屬文武各員略謂本部堂現奉硃批賞假兩月假期内衙叅可免如文武員弁有地方緊要事件准其入見此外候補人員無事求見及一切遊客均不接見○三月初八日廣東提督學政惲大宗師由省赴肇慶巡試十一日已安抵郡城旋示期十二日謁廟放告十三日考各屬生童經古十四日考各學生員十六日考高要文童十八日考恩平開平文童二十日考四會鶴山高明陽春文童二十二日考新興德慶封川開建文童○七十二行商人同投督轅呈遞禀詞略稱郵政局於商民諸多窒礙求卽撤去等情譚制軍諭以此乃奉旨各省通行之事本部堂不能作主俟體察情形如何乃能入告可也邇來制軍查悉粤省各埠每月祗收不過洋銀二千餘圓除開銷使費外每年所得不過萬圓之諧因奏請將粤東一省郵政局撤去容於别欵籌銀一萬兩以補其數云云未悉朝廷能允准否耳○新充闈姓之宏豐公司韋崧盧九二人將報効銀一百萬兩之票據赴善後局呈繳局憲卽傳電往香港銀行查詢旋得回電稱此銀隨時可收誠信敬直二堂商人亦赴善後局禀稱日内定有銀一百萬兩繳到聞此外尚有二家一姓梁一姓沈由京師來此營謀此事未知誰人出手得盧也○城西十二鋪湛露巷醫靈廟每閲二年好事者必舁偶像出遊今年定於三月十八日舉行先期懸牌廟外令各人認定所行之事計頂馬一百零數匹擡閣四十餘架鑼鼓四副羅傘八頂儀仗彩亭不計其數十一二鋪各大姓門外均塔布幔俾眷屬得以憑几而觀 
[八閩新語]  
　　福州采訪友人云原任廣東陽江廳劉子湛别駕病故任所上月十一日由大公子伯經孝廉扶柩卜葬於北關外同年故舊執紼以送者不下百餘人孝廉哭泣盡哀聞者爲之酸鼻十二日奉木主入城鼓吹喧闐尤爲熱鬧孝廉旋恭請鹽巡道余晉珊鹺憲題王○某日下杭街某錢店夥某甲正在櫃上包裹洋銀不隄防匪徒默伺其旁突將洋銀全數搶去迨店中人飛步追赶而匪徒已杳不知所之矣○福州各鋪户近日倒閉者不下十餘家如番船埔慶利米行上杭街福連順洋貨行中亭街豐記豆行裕美油燭店下杭街福和成過橋裕豐米行霞沛街福興烟行鄧街福興和延平帮城内壽齡藥店大盛米店所負者多則三四萬金少亦數千金○三月上旬某日督辦南臺税厘總局何觀察碧鎏公館中被賊竊去金葉首飾等贓所値不貲連日臬司周子迪廉訪飭保甲局及閩侯兩縣文武各官限令馬快嚴密查拿并懸重賞購緝至才二日馬快某甲在長樂縣城中將賊緝獲搜出金葉數兩因之鎖帶回省押解閩縣署宼大令親提讯鞫賊供稱用竹竿踰垣而入先至簽押房竊得對時表然後轉入内室見桌上有一小箱順手開取一小包托之重甚層層揭開始知其爲金葉旋見有銀水烟袋等物遂一併携帶而出及至墻頭則以繩縋下忽促中將對時表失去又有珠若干粒以口嚼之而碎爰卽抛棄墻邊大令向追贓物始稱皆被馬快攫去再三研詰始稱尚有金葉埋在家中地下大令爰派差前往搜尋繳案計失金葉五十兩今前後只繳三十七兩尚短十三兩迄無下落當賊初上堂　供稱小人偕某馬快至何大人公館中行竊後又攺供實無其事云 
[厦客魚書]  
　　厦門采訪友人云委辦厦門鼓浪嶼通商分局委員王次南别駕壽衡於三月初三日抵厦擇吉初七日到差原辦是差之賴灼山别駕交卸後擬卽携眷遄回○三月十八日楊子權觀察乘靖遠官輪船赴省因有要公須面禀上憲也○上憲委張文川太守至厦門測繪沿海及鼓浪嶼地圖以備與日本使臣議定通商租界事畢後卽於十八日隨楊觀察啓行○水師提督楊西園尚書恐各叚文武保甲巡夜委員或有疏忽爰每夜親出與委員會哨一次○南太武山爲漳州府屬海澄縣所轄山有鎭海城建於元末明初今雖滄海桑田時移世易而城址猶在訪古者時憑弔於其間城内僅烟户百數十家滿目荒凉禾黍蔽野閒嘗披閲鎭海城志知有唐以後與外洋通商互市卽在此間明中葉時尤爲通商之巨口也 
 
 

Page 3

 
 
[石鼻莓苔]  
　　宜昌訪事人函云舊歲卾省大飢宜都當陽東湖三縣交界處有流民滋事爲首之人姓黃名育才係一文秀士早入哥老會中其父久欲將黃處死洩其謀於媳轉告之子而黃遂得脱身逃去去年因五榖不登向大户滋擾經官憲訪悉緝捕甚急乃遁入湖南與會中人商議會中人派羽黨八名送之回家令仍舉事當陽某游戎得悉其情親自往捕黃手執利刃拒之嗣被某游戎擊以手槍中彈斃命並獲羽黨四人餘被逸去地方除此一害聞者咸快之○荆宜施道兪觀察自上月初旬來宜後暫駐襜帷某日快利輪船往漢口遂附之回荆文武兵弁均至江干恭送禮也○去冬上憲擬在城内爾雅臺創設中西書院惟須將爾雅臺攺造并購民房以營廣厦應用磚石木料已多採辦不料近日大憲忽傳示中輟聞某大員奏請停止以致事廢半途現已將磚石退去民房亦免行拆卸矣○江水漸漲輪船來往甚爲便利近又因洋商三公司訂立合同凡輪船上下裝運貨物不拘多少得貨卽開不似往年輪船開行時常攺期以待貨物惟近來不准裝貨只裝振米大約將振米運盡卽可運載客貨矣○上月蟾圓後城内外頗多時症大半係紅點傷寒凡得症者卽昏迷不醒小孩亦多出天花近已漸次平復矣○香溪地方向產名茶名曰溪茶但茶雖多不成莊口故亦無人採辦現聞已有人在是處爲發軔之始基收買裝運載至漢皋 
[上海官塲紀事]  
　　昨日上海縣黃棠大令牌示擇於本月初六日開徵上忙錢糧○昨日午後三點鐘時提標右營叅將廖楚材叅戎命駕至上海縣署拜會黃愛棠大令良久始興辭○昨日下午江海關道劉康侯觀察乘輿至泥城外觀賽馬提右營叅將廖叅戎上海縣黃大令英界讞員屠别駕皆在座蓋應西員之招也 
[中外冠裳]  
　　奥國駐滬總領事官夏士君沒於水次此缺久懸兹始由奥國政府派史穆克君繼其任史君旣接篆卽函致英界公廨定於今日四點鐘時偕博副領事及葛繙譯官拜會屠别駕刻已預備欵迎矣○日本陸軍二等軍醫中川君十全來華游歴前日由山東天津等處游畢來申在領事署小駐征驂昨日卽乘某輪船回國 
[春賽三志]  
　　昨爲寓滬西人賽馬之第三日輕寒輕煖半陰半晴日加午有客躋尊聞閣語于執筆人曰今日與賽者例有超乘之戲是以圍塲十里觀者益多我予壓綫稍聞盍亦一恢眼界乎執筆人曰僕蓋不欲觀之矣猶憶昔年游歴東瀛東人士方競馬於東臺山麓僕偕孫子與大令憑軾以觀逐電追風頗饒意興迨乎夕陽西下皓月東升子與招邀衛鑄生明經土方秦山大臣股野藍田日下部鳴鶴三島中洲諸博士開讌於不忍池上之長酡亭斯時也蟾魄一輪冰壺四映兩和畫燭齊照名花諸君擊缽催詩筆花齊吐僕亦有心如廢井吟難就座有名花醉不辭之句爲秦山所稱賞旣而伎人以緝數匄加墨秦山信手揮墨梅數十幅子與一一題之直至更盡蝦蟆猶是笑言宴宴今予與鑄生已相繼修文天上鳴鶴僅一通音問秦山藍田中洲諸老輩盈盈衣帶杯渡爲難僕則溷蹟申江依舊屠沽雜處舊歡如夢觸攙神傷予尚何心而再角逐於騄駬驊騮之内乎客聞是言憮然者再適訪事者以圍塲情形告乃援筆綴其後曰是日賽十次第一次九馬共賽首推順全隆洋行某西人第二次七馬共賽首推沙遜洋行經理匯票西人第三次十六馬共賽首推怡和洋行寫字西人第四次十一馬共賽首推麥加利銀行某西人第五次八馬共賽首推協隆洋行西人非輪第六次二十一馬共賽首推道而四第七次十一馬共賽首推怡和洋行某西人第八次九馬共賽首推沙遜洋行某西人第九次五馬跳浜泰興洋行某西人出人頭地第十次十二馬共賽首推協隆洋行西人非輪於是賽馬之事乃畢 
[ 移緝竊案]  
　　上元縣移文至上海縣内開二月二十八日之晚督轅汪幕家被賊竊去物件價値甚巨雖經飭捕訪緝未曾獲案滬上五方雜處良莠不齊恐該竊匿跡於此相應移請飭捕恊緝如能緝獲人贓者賞洋五百元知風報信因之獲案者賞洋一百元黃愛棠大令傳齊各捕諭令嚴加訪緝務獲解送原縣訊辦差捕等均諾而退 
[暫停發落]  
　　昨日禮拜三爲法界捕房發落之期適因寓滬西商賽馬是以循例停辦公事淸晨克捕頭卽咨照讞員鄭大令暫緩發落一期 
[馬車肇禍]  
　　前日午後三下鐘後有一轎式馬車並無馬夫典守向南飛駛越十六鋪大棚直至馬家廠前絓於間始得經人扣住沿途損傷器物不少至五下鐘時車主某西人偕數友至十六鋪南北中三局及二十三七鋪巡防局投剌謁局員聲稱如有被撞受傷或損壞物件者可於明日赴英醫院估賠價値醫治傷痕隨將馬策之而去 
[蘭會將開]  
　　邑廟内園每逢春夏之際好事者必舉賽蘭今届會中人擬於本月之初八初九初十等三日舉賽日來已由園丁將屋宇灑掃矣然蘭生空谷無言自芳一經置之閙熱揚中恐絶代名花亦未必能紅心徐吐也 
[上海巡局瑣案]  
　　南市久大碼頭張永興錨廠前因收買楊樹華浦華興紡織廠所失鐵料由華興經理人查知派人報知十六鋪防中局局員李蘭史二尹將永興藝徒袁栢奎訊供著將查獲之鐵二十九條先行雇船裝回餘候再行查核前晚二尹飭將永興夥周培坤帶案研訊周供稱小的係常州府屬無錫縣人在永興爲夥主人張文學亦無錫縣人現因有事回家故由小的投案備質二尹謂爾主人向誰人買得此鐵共有若干價値幾何供稱三月某日小的曾見有品操滬音之人來問爾廠欲買鐵否現有某處抵下之貨其價甚廉小的知其來歴不明勸主人勿買無奈主人貪此便宜向之收買至議價若干小的未曾知悉迨次日之晚卽有多人來稱貨已雇船裝至查點之下計共五下餘條業已鎔毁二十餘條至二十八日張長安來查問據云華興失云鐵料騐之爾處所買之鐵的係原贓是晚蒙老爺提訊并協同地甲當塲查點共存二十九條次日已奉諭雇船照數裝回所有鎔毁之鐵求老爺恩斷可也二尹判令重責手心二百下所毁之鐵每條著賠銀三兩一錢限一禮拜内照數賠足具呈遵限切結交人保出○本邑城廂内外各處所積穢物曾由保甲總巡鍾受百明府挨叚雇夫挑去每叚另派一夫頭專司其事前日帶領地甲勇丁遍查各處見高巷頭有一土阜尚未剷除卽著地甲傳到十六鋪巡防南局所轄夫頭榮福詰以爾所司何事乃敢藐玩若此卽令將花名斥革另選妥實人充當及至萬裕碼頭見垃圾堆積如故爰傳打埽夫某甲就街心訊問甲一再求恩明府飭笞責一百板責令從速掃凈如再玩愒定于處治○前日十六鋪巡防南局委員鍾偉臣二尹函致二十三七鋪巡防局内開民人張和甫被流氓彭錫靑等深夜訛詐請爲提究局員姚殿卿二尹立傳二十三七鋪地甲前往拘提未幾地甲回局禀稱小的查得此事曾有人出爲調處令彭等備香燭服禮張亦已不願涉訟矣二尹著地甲責令彭具呈攺過切結存案備查○前日午後六點鐘時閔行鎭浚河董事蔣某挈同地保等數人行經大東門外至恒生碼頭聚和飯館果腹共需酒飯錢五百餘文蔣出洋銀一枚令伺應者找錢并問洋銀時價若干伺應者支吾以對蔣自持付司賬人伺應者不知如何將蔣批頰一下蔣怒扭至十六鋪巡防中局請究局員李蘭史二尹研訊之下蔣忽稱此人不是伺應人頃與口角之人現已逃去矣二尹以情節支離著函送上海縣署請黃大令核辦○前者某氏婦在江海關道黃糼農觀察處當乳嫗觀察丁艱卸任後氏遂與姘夫宋春廉同居本城天燈弄中氏有一親生女年方十五曾携至總巡局欲價賣與鍾明府爲婢明府辭之某日氏又至總巡局稱有灰鼠一百十九張意欲求售明府以鄉野婦女不應有此察間來歴一味支吾遂於前日飭捕役至婦家將灰鼠箱吊至開視之下見係前任道憲暖轎中之物明府大怒謂道憲大人在任時屢次失去轎中灰鼠窓帘均爾所竊此次又收來局變賣實屬可惡著將氏飭發十九鋪巡防局看管宋春廉發頭鋪地甲看管尚有宋之外甥樊家祥樊家占均分别管押候核 
 
 

Page 4

 
 
[美界房紀事]  
　　百老匯路聚昌洋貨店日前被夥吳松方竊去司門汀泥九十餘桶店主投控捕房捕頭允爲查緝日昨吳正在銷贓被包探　如海緝獲恊同二十三號西探解入捕房捕頭著押候解送英界公堂訊究○偷兒王阿虎在華順碼頭竊取曰煤若干途經四百四十三號華捕查獲拘解捕房押候解送英界公堂訊究○前晚天潼路有年約四五歲之女孩一口在途啼哭經四百九十六號華捕送至捕房捕頭飭暫爲留養候人認領○西人某甲前晚不知在何處覔醉行至篷路闖入奥人李姓家内滋擾不休李出喚某號巡街捕將甲拘至捕房捕頭者押禁至酒醒開釋○磚瓦匠趙阿江在工頭嚴夏生處作工昨日因索取工資互約同類至西華德路某茶肆評理喧閙之聲逹於户外巡街華捕聞之爰將兩造一併拘送捕房捕頭以錢鈔齟齬本非捕房所理然不應在租界中吵閙遂申斥一番縱之使去○小竊吳阿春在某處竊得贓物甚多昨經包探石金榮緝獲拘解捕房捕頭飭押候查明失主并吊齊原贓然後解送英界公堂究辦○陳五記前因犯竊經包探獲解公廨懲辦遞解漢口原籍兹又潛來滬上溷跡裏虹口意欲仍理舊業前晚爲包探石金榮巡獲拘入捕房捕頭令押候查明此次曾否犯案再行解送英界公廨訊辦○魚販某甲寗波人昨晨肩挑鮮魚在楊樹浦附近求售三百六十四號華捕見之告以馬路中不准買賣爾豈不知何以有意違犯甲恃蠻不服捕怒因卽拘入楊樹浦捕房黎副捕頭令押候核辦 
[解欵聲明]  
　　啓者川鄂待賑情形如星火敝所仰承好善諸君隨時賜助業經會同滬上各賑所分批解濟兹又於三月底湊解規銀四千兩託源通官銀號匯至漢口交紫卿家兄以二千兩寄請張曉日先生查放宜昌一帶災區以二千兩電匯川東請任逢辛觀察發交可靠紳耆擇尤散賑是批計申報館仁濟堂各撥銀五百兩絲業會館三千兩謹鈔乞登報市告同仁惟現在節交夏令正農民盡力畎畝之時苟非優給賑錢另籌耔種恐秋收無望賑務將無了期所望諸善長慷慨解囊救人救澈庶幾源源接濟免貽爲德不終之譏謹一併附懇伏祈公鑒上海盆湯弄絲業會館六馬路仁濟善堂籌賑公所制施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　劉榮等控奇兵營管帶鄒禮堂大人毆責前晚黃大令升堂訊問劉得勝供稱湖南湘鄉縣人向爲成衣匠在營中當差已有多時前日堂兄赴奇兵營高二處送信甫至營門卽有看門人喝阻稱營中規制不得容外人出入向之再三商懇始准放入不料被　帶鄒禮堂大人所見其姪鄒雲山卽任意毆打以致手臂受傷心有不甘是以來案喊控受傷之堂兄現在營中求請詣騐申寃劉榮劉鶴同供小的等皆是湘鄉縣人餘供與劉得勝略同大令諭令退去俟飭差前往將受傷人勘明禀覆核奪○製造局現欲在附近購買民田若干以便興造各工廠無奈各業户居奇不願故干日前商請上海縣黃大令傳諭地保將各業户帶案前晚大令升堂傳問地保張惠忠供稱此次製造局欲買之地包姓最多屢向開導固執不允現奉傳訊業將包姓傳案請爲訊問包雲江供本地人有田二畝六分包錫慶供有田三畝六分包阿榮供有田九分包松林供有田一畝包金龍供有田一畝五分均在製造局相近前者砲隊營欲向小的等購買但此產係祖傳之業未便價賣求開恩典大令向包姓等各業户再三開道包等均稱不願大令飭各人商妥再行核奪○前日十六鋪巡防局函送行兇人徐阿順及受傷之阿虎等至縣請訊黃大令升座訊理張阿虎供閔行鎭人與鄉董蔣靜　因事來滬假宿於如意街金寳興客棧中昨日與蔣董至洪升碼頭甘瑞和飯店用膳該錢五百三十六文又加小帳三十文付以洋蚨一翼値堂人找洋三角錢數十文蔣董詢問洋價若干非但不答卽大肆咆哮以此互相口角徐將蔣董扭住兇毆打落門牙一个小的上前排解又被店主甘毛毛糾合七八人攢毆受傷嗣蔣赴巡防局控告轉送案下請訊究辦徐宜順供本地人向在飯店値堂蔣董事等來店用膳爲找錢口角張阿虎之傷陳茂和動手小的並未帮兇求請明察大令飭仵作騐張阿虎左肋略有傷痕著自行醫治候提茂和等到案訊辦 
[英界公堂瑣案]  
　　包探孔阿才禀稱竊犯陸阿福前曾解請大老爺懲辦後遞解回籍今又來滬依然不攺舊業前日潛入史阿虎家竊得布衣洋傘銀首飾等物報捕後小的奉捕頭之令緝獲人贓送案請究史投案領贓陸供稱小的係松江府屬某邑人無業可操故竊物以資果腹屠别駕商諸薩副領事官然後判令笞責一百板管押一月期滿後再行遞解回籍○包探孔阿才解竊犯祁阿二至案禀稱昨晨小的見此人持布被一條賊目灼灼然東張西望知其　鼠竊一流人物向之詰問直認竊來是以歸告捕頭解案請訊祁供稱被係小的在途拾得並非竊贓别駕判令笞責五十板贓暫存捕房候失主具領○包探施奎江禀稱竊犯竺來法竊取杭阿妹家布被衣裙報捕後捕頭令小的查獲詰之堅不承認直經查安生何阿龍二人挺身作証始不復敢抵賴今已弔出原贓送案請究阿妹裊裊婷婷扶婢而至蘭言徐吐聲請領贓何查同稱小的等確見竺入門竊物急爲追捕已被脱逃竺供稱小的初次犯竊求開一綫之恩别駕判令笞責五十板原贓給阿妹具領阿妹乃俠拜稱諌而去○包探洪阿寳禀稱上年賊犯王狗林曾犯事到案曾經大老爺訊懲今又竊取陳賢溪家布衣十七件捕頭得報卽遣小的緝獲人贓解案請究陳投案領贓王供稱小的係浙江寗波府屬象山縣人别駕判令笞責一百板然後遞解回籍贓給還失主○包探倪順泉禀稱前日淸晨竊犯陳阿利撬毁徐毛狗家之門竊取水烟袋縀鞋等物失主投報捕房捕頭令小的緝獲人贓送請訊究徐投案領贓陳供稱小的他鄉流落衣食俱無凍餒交加是以忍死犯此别駕判令笞責五十板贓給還失主○二百零二號華捕解周高川至案禀稱此人原係車夫前日忽竊取瞿高左家車上捐照九張報捕後經小的告明捕頭拘獲送究瞿投案領贓周供稱小的係鎭江府屬某邑人行竊實是該死尚求曲予恩施别駕判令笞責一百板然後遞解回籍 
[法界捕房紀聞]  
　　浦東某氏婦背夫潛逃迄今已七易寒暑近其姑偵悉爲某甲所誘爰將甲扭赴爛泥渡巡防局控訴局員訊問之下甲併認不諱稱所誘之婦現在法界菜市街醬園弄局員乃飭勇甲禀請讞員鄭大令指提大令咨照捕房飭探將逃婦及原被一併送入捕房押候堂期解訊○寗波人某乙在河南輪船爲水手與同鄉某丙之婦有染每逢輪船抵埠卽挾婦遨遊丙被一頂緑頭巾壓倒實不能堪前日乙又約同諸水手偕婦至小東門外登樓萬里春烟館開燈取樂爲丙所見忿火中燒向乙饒舌衆水手人多口雜不肯低首下心唇槍舌劍之餘繼以鬥毆水手帶有小刀一柄被丙奪獲卽以其刀還剌以致血液淋漓烟館主恐釀禍端立卽鳴捕將行兇及受傷人一併送入捕房解至大自鳴鐘經克捕頭查問飭將受傷之水手送仁濟醫館療治行兇人押候解送公堂請問官究訊○新街某烟館主畜哈叭狗一頭愛護周至形影不離前日忽被烟客某丁誘出飼以牛肉旋引至小東門外賣與某戊烟館主知悉扭送捕房請究丁供認賣與某戊捕頭將戊提問稱買狗屬實惟狗已不知去向捕頭飭將戊交人保出丁押候解送公堂訊 
[金陵官報]  
　　三月二十九日牌示常鎭通海呂道海　奉電旨進京遣缺查有候補曾道丙熙堪以署理總理兩江營擾處水師學堂請補徐州道桂　授安徽頴州府聨福城守恊楊泗州都司高維元均見鹽捕營都司趙楚材辭糧道吳禀知考吏治上元縣張禀知縣試考畢今日扃試鳳池書院福山右營都司曾廣斌辭○三十日曾丙熙叩　委署常鎭道登瀛洲兵船何心川禀知遣散勇赴湖北同知余貞祥銷督轅洋務差上元縣張禀知考試奎光書院知縣　基奉府委查當塗縣屬普育堂田畝辭楊觀主戴光禀知府署閲時務課卷吳兆林孫友蕚均奉府委下鄉淸查普育堂田畝辭崇安輪船劉德輝淸江差回保民兵船場永年上　來壹壺輪船周國祥隨伺撫臺大閲回並修煉機器 
[江西官報]  
　　二月二十五日新選袁州府曹志淸禀到左營鮑莊禀期滿服假同知胡純祖解釐金票根由　來省從九鄒承濤由金谿辦保甲回馬祥麟起服來江候補縣張繼城解漕折京回文揚藻曾廣選俱銷辦南昌保甲接辦新建保甲蔡岳年銷辦新建保甲接辦南昌保甲首樹藩往新喩韓晋昌往淸江魏焜往吉水濮維往寗都俱催地丁李自怡往廣昌汪立本往大庚方彥琦往萬安俱催减平兪官勳往廣信催屯糧姚光運往浮梁姚春融往萬年俱催税契○二十六日候補縣兪省三解地丁京回守備張文　　充選鋒後營哨官○二十八日候補府歐　良卸辦吉安分局回又調辦河口分局知縣呂敬直委辦玉山厘卡從九孫新令由建昌等縣催税契回程仁漢由長江催運回何維　往奉新催契契張福祥接查進賢鬥○三十日候補縣張維城禀謝加級紀緣行知樊恭慈卸辦萍鄉緝私卡回通判楬　　就近起服來江署武寗縣丞彭福田因病請假回省就醫以試用典史方彥琦署理 
[申報館恊賑所經收順直山東川東卾省賑捐三月廿一日至三月三十日止第九次淸單]  
　　三月廿一日無名氏銅洋一元小洋二角○廿三日瞿門朱氏洋五元陶鳳山洋五元金山衛受益生洋二元養正齋林銅洋五元○廿四日王明煜求病速愈洋五元唐寅章銅洋三元金暮賢洋四元銅洋一元○廿五日蘇州恊源　來閨女徐蕙仙積　黹洋十元徐挹淸節省筆墨洋十元○廿六日杭州申昌遞來無名氏洋二百元○廿七日夏庚溪因文郎允　有恙求速痊愈助四元洋十元愼餘莊遞來心安子票元六十兩力不足人票元四十兩無名氏銅洋一元小洋二角金永記洋四元楣記洋四元顧蘭亭洋二元謝國恩洋一元胡榮發洋一元陳忠金洋五角朱金寳洋一元陳慶明洋一元閣洪水洋五角曹諧生洋五角周鳴進洋五角愼蔭南齋求合家人口淸吉洋二元○廿八日謝筠亭書潤洋二元梁溪聴蕉觀主爲小兒外症告痊助川東洋三元銅洋一元保平安氏洋十元嘉興汪恊源來無名氏洋一元五角○廿九日松江全盛來　吉居洋五元不留名洋五元○三十日陸頌珊罰洋五角章少江罰洋五角陳實夫罰洋五角不留名銅洋一元以上總共收洋一百九十七元四角票元一百兩銅洋十三元 
 
 
 

Page 10

 
 
[廣東普太和蠟丸]  
發售各種臘丸膏膠丹散藥油藥水藥酒貨眞價實童叟無欺 
本號開設上海棋盤街轉角高大洋房專採上品人參鹿茸以及道地正藥虔修各種萬應丸散膏丹無不精益求精計略列○參茸衞生丸統治諸虚百損每丸洋二角半○麋茸白鳳丸此丸調經種子保產安胎每丸洋一角○金鎖固精丸治男子腎冷精寒每兩洋五角○三鞭壯陽酒此酒大補氣血壯陽添精每瓶洋五角○參茸坤寳丸治經前經後肚痛每丸洋一角○扶坤賛育丸治經來腹痛嘔吐呑酸每丸洋五分○人參牛黃丸治諸風滾壅癎病癲狂每丸二角半○軍中鉄打丸治鉄打損傷消腫止痛每丸洋五分○老眼光明散治男婦新久一切眼疾每瓶洋四分○梅花點舌丹治疔瘡無名腫毒每瓶二角○外有婦科白帶丸調經種子丸無價保眞丸養元培育丸赤脚大仙丸龍涎哮喘丸小兒回春丹參茸戒烟丸肝胃氣痛散立止白濁丸全鹿滋腎丸扶陽乾健丸參茸坤順丸追風如意膏○紅毛拔毒膏定志安神丸追風蘇合丸琥珀抱龍丸付子理中丸加茸寗坤丸百歲酒延年益壽酒○分鋪蘇州紹興京都江西○分設金陵蕪湖常州杭州湖州常熟仁川○上海棋盆街高大洋房廣東普太和丸藥店啓 
[上海棋盤街萃豐衣莊源記綢縀]  
上海萃豐衣莊内設源記綢縀抄莊本莊近日新到新式外國縀紗絨現以做成時樣男女衣服價批格外便宜 
本莊在棋盤街中市數十餘年馳名久矣深蒙遠近　仕商嘉許誠實無欺專做四季時式男女各色新衣揀選重料格外加工道地本莊去冬杭省添設機坊親自督辦上等加重新織各色綢緞專織源記本機抄莊現由上海本莊一家發售兼選京莊廣莊上等時花新式各種紗羅綢緞一應俱全批發零剪價目比綢緞莊家格外公道因申江綢緞莊開銷浩大不得不出於買客名下小莊不圖厚利照杭省機坊批價讓與主客便宜以廣招徠特選金銀庫緞九串杭寗袍套鴛鴦緞袍套漳緞漳絨五彩絨織金庫緞外國珠緞各色閃緞金銀刁絨建絨熟羅杭编春紗線春官紗實地芝地鐵線庫紗各色蟒袍補服朝衣朝裙印花繡花一應俱全提選各種細毛皮貨銀鎗紫貂海虎元狐萬刀干尖靑羊白狐火狐原當口貨分别全備倘蒙　仕商賜顧請認小莊招牌庶不致悞　光緖二十三年三月吉日萃豐衣莊源記綢莊主人識 
[龍威閣新出各書]  
本莊開設上海棋盤街北已數年矣不惜工本專辦各省局刻新舊家藏書籍又延聘通人精校善本付諸石印久懇海内諸公鑒賞惟近來新印經藝分類萃珍洋六角文林大觀洋一元二角文林十種洋一元文林五種洋八角文選六種洋八角文選集腋兩角最便經學詞章象瀏覽業已裝訂齊全特恐遠近諸公未及週知用登報端以備採擇另有各種石印洋務備考洋務備要皇朝中興記續經世文編四書釋題大全四書五經典制廿二種典制合編九數通考李傅相七十壽叙兩漢書蒙拾並又木板新舊各書王漁洋精華訓纂古香齋史記慧山記平定關隴紀略殿板歴代賦彙宋本春秋政和本草殿板醫宗金鑑曾文正公日記雅雨堂十種寳倫堂集治浙成規其餘名目浩繁不及細載另備書目一册請來取閱本莊告白 
[餘姚孫境續修宗譜]  
我族自後唐　先大將軍岳公徙居餘姚之梅川積千有餘載閱三十餘世綜考譜系代有遷移若旭四公曰紳公本汴公大化公忠烈房之伯泉公俱遷居直隸良規公遷居雲南爵共公遷居南京通一公遷居江西復一公遷居通州零四公遷居滄州嶽十一公遷居徐州光裔公遷居湖廣松坪公遷居漢口廣東之官窑香山則楷二循所二公居之出東之黃泥牆則錦波公居之松江之南會曰陳公之裔江西之义結雙峯公之裔保定之淸宛浙献公之裔四川之百本明文公之裔遠而閩廣滇黔陜甘晉豫各省近而嚴州之和溪海鹽之硤石以及杭台嘉湖温處寗衢等府皆因路隔窵遠未經訪查入譜凡屬宗盟務祈查明支派譯開村居里落信寄餘姚東橫河譜局或由上洋北市餘泰鐵莊内孫錦汶兄轉遞統限一年售止採訪是所至禱　燕冀堂譜局公啓 
[新開鉅昌隆號洋廣貨抄莊]  
本號開設一洋老北門外寳善街中坐南朝北門面專運衣着貴企大呢鏡面哈喇花素羽緞嗶嘰回絨時式花標各色咈布異巧鐘表百音洋琴各式閃光牛奶珠邊長圓水鑽百花香水香皂外洋時花窗紗新様花邊玲巧玩物各種法條紡綢洋傘一應俱全花色繁多不及細載凡仕商賜顧須認本號招牌庶不致悞擇於四月初六日開張特此告白　 
[揚子公司總結]  
本公司備存資本洋八十萬元盈餘積存洋四十五萬元茲將一千六百九十六年總結開列呈　閲　一進是年除轉保别公司外實收保費洋四十二萬六千九百廿九元三角六分　一進利息洋六萬零九百八十元八角九分　一進匯水溢餘轉股票費共洋四千零零二元六角七分　三柱共進洋四十九萬一千九百十二元九角二分　一支是年除轉保别公司外賠補費洋拾五萬六千一百三十三元一角一分　一支費用洋二萬七千一百零九元一角九分　一支各口代理費用洋五萬二千二百三十九元五角四分　一支派各股東老本息洋四萬一千六百八十八元正除支外實餘洋二十一萬四千七百四十三元零八分撥八一千八百九十七年帳內此佈　再本公司專保中外各口洋面水險如遇不測立刻賠償　貴商賜顧請臨本行是荷　　掦子保險總公司經理人財克生謹啓 
[京都同德堂兒科聖藥保赤萬應散每瓶一元只此一家遠近並無分局近多假冒購者愼之]  
本堂體好生之德擴保赤之心虔製此散治小兒百病靈騐異常夫小兒之病其症最多令人難辨或受驚觸或傷飲食或感風寒或受暑濕致變生諸症不能盡舉昔人謂之啞科因精神未備病不能言形聲不定脉象未全所以較大人之病更難調治若湯藥亂投失之毫厘差之千里則爲害更不淺矣天既生人未有據絕之理皆因調護失宜偶不著意釀成諸症不可救也本堂心焉憫之按小兒初病原無七情六慾之感只有風寒濕熱諸爲多由四症而起本堂遍考方書製就保赤萬應散善治小兒初發寒熱哭泣嘔吐急噪口乾痰壅咽喉晝不思食夜不安眼一切驚癎遠年痞積急慢驚風疳積瀉痢肚大項細大便酸臭等症每服二三厘開水冲服病重不過五厘其效如神不損臓腑不傷元氣有起死回生之功若病在上焦服此藥卽吐痰涎而愈病在下焦服此藥卽從便下而痊兼治男婦老少時病傷寒痰熱積聚胸腹脹滿不思飲食上焦火盛口舌生瘡心肝胃氣肚腹疼痛大便不通服之亦能立效惟孕婦忌服小兒初生三日内服藥一厘能去胎毒不生眼疾能稀痘疹小兒六歲以上諸經不載有病難治有藥難投惟此散預服二三服永無痞積驚風諸患鄕村僻壤安能訪覔良醫昏夜倉皇頃刻難求藥餌此藥凡居家多子女者宜預爲置備設遇小兒百病服之立見奇功乃兒科中第一聖藥也　上海五福衖口京都同德堂藥局謹白 
[公平洋行保險]  
啓者本行保險向例多年信實而行今告者現下加保號棧生財貨物保價格外公道望欲保者祈請至本行面議可也時此佈告 
[新出集成報]  
一本報之設以采輯中外各報爲主錄報之外本館廣爲采訪以補未備○一本報用精楷石印裝訂成册每十日刋布一次每月逢五出報每本約三十頁零售銀圓一角五分常閲者每月四角先付報費定閲全年者每年四元五角本館按期專人派送外埠函寄不誤經手代售者照價提二成酬勞惟須有商家作保方可付報○一准於四月初五日出報第一次不取分文取閲者請開明爵里姓氏本舘憑條付報或就近至四馬路大吉樓取閲亦可　館設上海英大馬路西逢吉里一衖　蘇州分館在葑門孔副使巷　杭州板兒巷河水衖口　京都米市胡同工部金庽 
 
 

Page 11

 
 
   
 
 

Page 12

 
 
   
 
