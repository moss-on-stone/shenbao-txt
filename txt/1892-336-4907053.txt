# 1892 - 336 - 4907053

 

Page 1

 
 
[新印正續新增刑案匯覽出書] [  圖書集成局啟]  
　　刑案匯覽一書爲申韓蒙金科玉律向來雖有印本苦於漫漶模糊兹本局代鏡古書屋用新式鉛字排成印以上品洋墨紙則精選雪白連史校讎諦當裝釘精工盛以木箱式亦古雅兹巳告竣因將股票停售每部四十本連箱核定實價洋銀七元正由申報館帳房出售所有從前入股者再向申報館檄洋銀三元卽可取書一箱特此布陳伏維雅鑒 
[論宜禁止小錢]  
　　邃古之初風氣渾樸民無所爭闤闠之間以貨易貨各視其所有以易其所無寳藏皆歸無用自太昊爲棘幣炎帝興市廛圜法之行實基於此然當時祗曰貨曰貝而幣以統之尚無金銀銅三品之錢也三代以來周始有泉府秦易泉爲錢而泉布泉刀其名並著漢興始造五銖新莽改爲貨布南北朝復鑄五銖隋改新錢每錢千枚重四斤二兩置錢樣於官中古錢私錢一律禁止而錢幣始一民皆便之惟當時所鑄錢文皆無國家年號僅有五銖二字故漢魏六朝之製不能辨之逮宋孝武帝孝建之初鑄四銖錢一面四銖二字一面孝建二字其後稍去四銖祗有孝建字樣廢帝景和二年鑄二銖錢文曰景和北魏孝文孝莊所鑄五銖皆鑿以太和永安年號自是以來圜制稍有改易時君代出綱紀更新往往銷毁勝國之錢而自創錢法唐武德四年鑄開元通寳錢徑六分十錢重一兩五代以來帝王相承皆用唐舊錢明帝泰始二年詔民間專用古錢不用新錢金世宗用宋大觀錢以一當五後世非之明太祖開國之初鑄錢曰大中通寳與歴朝錢制不同洪武中於應天府置寳泉局所鑄錢文大小錯出嘉靖朝所鑄之錢頗稱精美隆慶萬歴錢又加重半銖而前代之錢通行不廢史册所載民間私鑄錢文如鵝眼之類不勝枚舉顧隨鑄隨禁盜鑄奸民立寘重典我　朝龍興以來順治康熙之錢最爲重大雍正乾隆嘉慶其制亦精良近時以銅斤缺少咸同之間京局省局曾經暫停鼓鑄奸民乃得毁棄制錢專鑄私錢於是有砂壳鷄眼剪邊廣片紅銅鉛鐵等名攙雜交易而圜法之壞不堪設想譚序初中丞撫吳時嚴禁私錢風行雷厲市面爲之一新數年以前恭奉懿旨整頓圜法各省皆鑄新錢一遵舊制每文皆重一錢一千則重六斤四兩然江蘇一省攙用楚錢之處仍屬不少卽就上海而論西鄕一帶如虹橋七寳法華龍華徐家匯皆用小錢每百文中用小錢十文名曰十個百每洋一元升至三十文或恐於市面相關未之禁止卽有議禁之事亦必阻持其間由是變本加厲私鑄充行每百有攙雜十餘文者至歲底則每百雜用二十文之多小民抱布貿絲所謂小錢不能用於上海大市以至折閱虧耗其傷實多過客行人所兌小錢置之無用之地旁人賠累　有煩言而操市政者毫不加以體恤且店鋪奸商兌換改買專恃私販小錢一出入獲利甚宏雖明理者以禁令恐之而明目張膽習爲固然大有積重難返之勢旣干國典又累民生前日吳淞司麥熾齋少尉憫小民之受虧力起振作命二三紳董設法公同議禁出示曉諭不得再用小錢犯者罰無赦此議一行立卽禁止法華徐家匯市面私鑄皆不通行所有小錢置之高閣並未繳官銷毁此今年五月間事也初禁數月店鋪無不恪遵鄕民異口同聲交相稱便乃至今僅閱百餘日故智復萌每百文中必有私鑄四五文名曰老錢實係禁錢雖曾經官查察而終未執法相繩且奸商私議收買鄕民物件每洋一圓照市價衣牌多加五十文小洋則加五文有工於　利者私收小洋多至累萬鄕人用於鋪中則又照時價瞬息出入之間小民　折已多鄕人以商賈號肆聲氣相通不能與之爲難惟有吞聲飲恨而巳竊以爲欲除此等陋俗可效譚中丞治吳之法令親信與土著之人時往鋪中兌錢若有攙雜照律懲辦其辦出入異價之法亦然庶幾漸能知警乎如是則市井小人不敢肆行無忌而鄕農得沽實惠矣是所望於賢有司也 
[上國衣冠]  
　　吏部爲曉諭事所有在部投供限五日内取具六品以上同鄕京官印結填冩履歴親身赴部騐到有執照者携帶呈騐以便咨送會典館勿得自悞○廣西巡撫張丹叔中丞聨桂當簡授廣西巡撫時具摺叩謝天恩籲懇陛見維時因新任藩司黄方伯槐森臬司胡廉訪　棻均未到任撫篆接替乏人原摺聲明俟黄槐森抵任後再交卸入都嗣奉廻批著俟黄愧森到任後再行來京陛見欽此兹者方伯廉訪先後抵任中丞亟思入覲天顏跪聆聖訓遂奏請將廣西巡撫篆務交黄槐森暫行護理以便入都陛見十月初二日奉硃批廣西巡撫著黄槐森暫行護理欽此○吏部爲示傳事所有擬補内閣中書陳再廉一員限三日内親身赴部騐到勿得自悞○廂紅漢副都統崇少統制光示期十月初四日已時在西華門外都虞司公署挑補廂紅漢五個　喇領催馬甲敖爾布養育兵等缺先期由印房分傳各佐領下應挑人等務於是日黎明前赴是處預備挑缺○侍衛處爲知照事十月初二日奉旨朕於明日辦事用膳召見大臣後出内右門隆宗門西華門進西苑門德昌門瀛秀園門至儀鸞殿皇太后前請安畢出瀛秀園門進垂花門武成殿小坐至紫光閣升黄幄校試新武貢士馬步射畢出西苑門進西華門隆宗門内右門還宫辰初預備欽此○本年十月十五日仰山窪八旗合操應由兩翼前鋒八旗護軍統領中奏派四人分翼帶演交衝馬某日經景運門將十處堂銜緑頭簽呈請欽派本月初二日奉硃筆圈出正白旗護軍統領奕功署廂白旗護軍統領克勤廂紅旗護軍統領芬車署正藍旗護軍統領秀吉欽此遂經景運門分行各旗遵照○侍衛處爲知照事十月初三日奉旨朕于明日辦事用膳召見大臣後出内右門走景運門至御箭亭校試新武貢士弓刀石畢進景運門内右門還宫辰初預備欽此○合肥相國奏稱據湖北試用道劉保林呈稱本年直隸水災甚重需欵浩繁竭力倡捐銀一萬兩解收濟賑不敢邀奬等情由司道詳請核奏查部定賑捐章程捐銀至萬兩以上准其專摺奏請特旨給奬前有候選道陳日翔王嘉善皆捐賑銀一萬兩均專摺奏奉硃批陳日翔以道員儘先選用王嘉善著以道員發往福建補用欽此該員劉保林四川監生由軍營勞績洊保知府加捐道員指分湖北試用今因畿輔被災捐銀萬兩按新海防事例由道員加捐儘先班次計需銀五千兩該員所捐銀數加倍應如何破格奬勵之處出自特恩等情十月初三日奉　硃批劉保林著以道員歸原省儘先補用欽此○本月初四日午後有一空車自南而北行至崇文門内大街東單牌樓齊鳳樓胡同口外迎面來一人肩荷重擔騾見而驚駭車夫連某控勒不住致將其人衝仆於地車輪由頭顱碾過登時鮮血迸流氣絶身死經旁人將車阻住送交地方步軍校上詳提署移坊詣驗○某日有巡捕右營官兵在步軍統領衙門押出明火盜犯閻羣兒等三名渾身鎖錮裝入囚車官兵持械擁護解送刑部經 
 
 

Page 2

 
 
原拿之官兵赴當月司投文交犯當月官略加詰訊卽將三犯飭交北監收禁仍歸江西司訊懲有知其事者謂三犯於光緒十五年間行刼彰儀門外松壽當鋪事後由右營購線在京外緝獲云 
[蘇州火警]  
　　本月十七夜三鼓敲殘正在黑甜鄕裏忽聞鉦聲聒耳報稱祝融氏稅駕於護龍街禪興寺橋南首某姓家披衣啟户望之惟見萬道紅光蟠空無際各水龍星飛電掣馳往火塲蘇州府魁太守長元吳三縣宰總捕總巡亦皆鳴騶戾止飭差彈壓匪人時適天氣嚴寒被火者瑟縮如螿手足無措極聲呼救慘不可言直燒至嚮晨始經水龍澆熄是役也計燬二十餘户共房屋五六十幢某姓有子女各一災後查無著落大約已葬身火窟中矣 
[譯意國絲綢報]  
　　意大利國絲綢商會每月出新聞紙一次專報貿易情形本館閱西歴八月中至九月中新聞紙記一月中情形云數月前本國設法使絲綢市面興旺得以價值加昻爲此貿易之人咸一心整頓生意猶憶今夏歐洲各地皆有霍亂之症人多致斃其生者咸他往躱避以致各項生意動摇惟絲綢依然如故現在用絲之人日多一日其用數較出數倍之以後倘仍如此不知所出之絲敷用與否目下大家皆言今年意國與日本國所出上等絲不及往年之多横濵來信言今年極多只出絲四萬二千包去年出五萬包計一年中少出八千包意國則今年所出視往年只八五折照此情形計共少出一萬數千包恐絲價有增無减所以絲商多將貨暫留弗卽售出以待他時善價而沽况邇來綢貨旣多而布貨非惟並不减少且更隨之而多知本國綢布各局皆有興旺之機惟望利益永遠可圖是則商人所欣喜者爾抑屈計八月至九月中一月之内絲數比七月至八月中多售一萬包之譜今年八個月比去年八個月多售七萬餘包運往美國者亦日益繁盛計今年本月較去年本月運出者多三百三十六包因此本國之絲日漸告乏無有留存云云竊謂我中國湖絲一業年遜一年業此之人無不折閱尚其及早留心整頓以冀市面漸可挽回莫讓西人之獨爭先著哉 
[試餘韵事]  
　　廣州試院爲南漢時劉王召鍊藥之所卽藥洲舊址也中有九曜石乃當日罰罪人從太湖移至分列洲邊至今盈盈一水文石數笏矗立其中藻荇交横蘚苔點綴洲邊有米海嶽石刻蔣穎叔記並諸名人題詠琳琅滿目美不勝收然日久未修欄檻軒窓不免𣏜壞徐花農文宗以勝蹟不可湮没疏濬九曜池去其泥滓出文石剜苔剔鮮以覓舊題將池館水榭葺而新之顏喻學齋瑞芝簃鸞藻軒張碧榭四額更撰楹聨二其一曰比三十六處洞天别有乾坤豈徒花藥氛氲艶說仙槎貫牛斗數一百廿年塵印又逢辛卯重整林亭觴詠好從片石認鴻泥其二曰風　託師門以名臣藻繢丹青爲海國安排狀元宰相詩篇標勝景喜此地賓朋文字似日邉酬唱鳳舞鸞歌銀牓璇題更足爲泉石生色矣 
[南越瑣言]  
　　安南北圻地方前議開塲養馬以期騄駬黄騮蕃滋生息無如邇來每有馬販將良馬售與外人及載至西貢者故生息雖繁未免漏巵難塞爰嚴禁一切人等不得載往他處發兌○西歴九月龖州領事官給華人通行札文聽其出鎭南關隨便貿易旋有二百六十人往諒山服賈其往七溪者甚少以此處匪迹未清也○北圻之建昌治改爲太平省其間公地近擬割售於民以最多之價立契編簿售出價銀若干均爲二分一儲公庫爲修理橋路之用一儲保護公倉荒無田畝轉瞬卽變爲廣厦高臺村市漁莊回首竟分作紅街繡陌隆盛之象於斯卜之 
[詳述日船被撞事]  
　　日本由法國定造之千島水雷艦被英公司船撞沈已據電音登報兹悉此艦能裝七百五十墩長三十九間工竣後由法駛來日本東歴上月十五號始抵上海旋於二十二號啟行本欲直赴神户適途遇暴風遂折入長崎口門下椗於廿四號午後五點鐘時抵崎艦中人均以新艦已入本國不勝喜悅惟念派往法國已久能早到東京灣受上檢查畢始可釋然於懷是日見天氣晴朗卽由崎鼓輪出口廿九號清晨六點鐘時快行十三諾脫駛過馬關夜半入瀨户近松山海面忽而殘月耿耿雲亂風狂天色凄迷海道溟濛不辨士官等格外注意不圖大聲起於海面轟然一擊輪軸傾欹少焉船卽沈没船中八十餘人計法人一名餘俱日人悉被怒濤捲去九死一生中惟船主鏑木大尉士官土山少尉遇救目下在松山衛戍病院療治此外尚有遇救之人否未得而知至英公司輪船名蘭烏恩那素日往來横濵香港之間二十九號午後五點鐘時在神户滿載海產向長崎進發此船可任重三千三百八十六墩船頗堅牢驀撞於千島艦之腰致千島艦截而爲兩蘭烏恩那亦受損傷暫寄椗廣江電逹長崎林架洋行適英輪船名翁壳那者出口卽裝載應用之物駛往設法拖帶來崎入廠修繕說者謂昔年日人在法國定造畝傍艦由法起程後竟不知去向今又見千島之沈何事之無獨有偶如此耶 
[皖中雜誌]  
　　委辦軍械所安徽候補道維幹臣觀察增現奉沈仲帥調辦皖北牙厘局在省文武各員聞信之下咸往叩賀所遺軍械所差以候補府邊車存太守接辦○安徽候補知府周述文太守刻奉支應局總辦加札仍辦報銷提調太守奉札後立卽詣局謝委不日到差視事 
[蘇振籌捐]  
　　京師訪事人云兩江總督劉峴帥奏稱前者鎭江丹徒各縣被災較重擬壽辦賑撫勸令紳富量力捐助一體查照賑捐章程覈奬在案今江寍揚州各屬山鄕田地被旱受傷小民困苦顚連亟待籌辦賑撫惟有與鎭江等屬一體開辦賑捐以資接濟本年江寍揚州鎭江等屬被災極重閭閻疾苦擬請勸捐濟賑授照順直賑捐現行章程及推廣各條核給奬叙先行刊刻實收填給捐生按次造册咨部核給執照所收捐欵酌量災區輕重分别匀發並查照直隸成案以一年爲限等情十月初一日奉硃批著照所請該部知道欽此 
[湖天雪意]  
　　杭州訪事人云入冬而後天時暢晴河流皆涸出良山門至皋亭山超山臨平餘杭一路舟楫之載運米榖雜貨者均用牛拽之以行河水僅在牛腹船底稍深者猶恐時時膠滯雖有牛力亦不能驅策自如矣○本月十五日午後皮市巷口某號棉花店因劃自來火誤將餘燼擲入棉花中祝融氏竟銳不可當烈烈轟轟頃刻上延屋頂幸鄰人畢集竭力取水以澆而椽柱皆已焦灼矣事後聞於地甲聲言須罰洋銀二十枚店主不從未識若何了結也 
[上海求志書院壬辰秋季題目]  
　　經學題宗彝丹圖解啟明長庚解七騶解九磬解○史學題房元齡問北門營繕論趙元鎭罷内苑移竹論李翺幽懷賦書後　崔公度感山賦書後○學故題讀二林居集魏敏果公事狀書後熊文端公事狀書後孫文定公事狀書後楊文定公事狀書後○算學題有大差句或小差股甲有城徑乙求角度法各以甲减乙爲實甲爲法法除實得半股弦交角或半句弦交角正切若反其法實得半角餘切各檢表得度倍之爲股弦或句弦交角設天爲一級寅乘天之平方爲二級寅平方乘天立方爲三級此式全級等於一减實天相乘爲法天爲實欲證相等之理有數法或以除法證或以乘法證或命全級爲地以代數化之得地等於法實之數卽知全級亦必等於法實之數試證之求對數根須先求十之訥對前人具有成法兹另思得數法因一一錄之法取略大於單一之數一一求得訥對二十四因之於上次以一一屢自乘至二十四方降一位以减於一爲一級求得以下諸級相并用加上位得十之訥對又法取一二或一三各求得訥對十三或九因之於上次以一二或一三屢自乘至十三方或九方降一位内减一爲一級正求得正負諸級相减以减上位亦得試詳證之前題又法取一一自乘至二十四方得九八四九七三二六七五代二項例之甲十内减甲以代天一代其寅二十四代其卯以一一爲一級代入甲加天式中以諸負級减諸正級得一一零零六九四一七一四乃以此數求其訥對二十四因之得十之訥對又法取一二自乘至十三方或一三自乘至九方以代甲甲内减十以代天一代其寅十三或九代其卯以一二或一三爲一級代入甲减天式中以二級以下减一級復 
 
 

Page 3

 
 
各以其數求得訥對十三或九因之亦得試言其理○輿地題富良江考何秋濤朔方備乘書後西藏改設行省議各教所行之地考○詞章題紅蜻蜓伴緑螳螂賦以一路稻花誰是主爲韻仲秋季秋並記鴻雁來以高氏昌覽注義賦之限七言古體或合賦一詩或分賦兩詩均可元鳥歸送之以詩限五律四首擬李太白上雲樂 
[團操志略]  
　　寓滬西商團練兵定於昨日下午二點鐘時會同英兵艦水師操演此已列入報章届時由兵目帶同團練兵馬隊槍隊砲隊樂工至王家庫西北列陣以待俄而水師槍砲隊亦登岸列陣其初各自操演旣而互相攻擊閱時團練兵獲勝水師敗北而回至上燈時團練兵由大馬路向東至英領事署前散去其時適逢天雨而所過之處依然觀者如堵墻惟聞團練兵隊中軍樂嗚嗚然齊奏凱旋之曲云 
[求免騐屍]  
　　關書金秋卿死於英界榮錦里周姓龜子所開娼院内其母陳氏以身死不明投上海縣請騐前日鴇婦某氏央人出爲解勸陳氏初尚不允繼而首爲之肯遂於昨晨投縣求免黄大令俯如所請卽著具結呈案備查 
[騐屍彚志]  
　　昨報紀上海縣黄大令帶同仵作書差往虹橋左近相騐屍身兹悉死者姓孫名春亭吳江縣人年二十八歲向在左春林閔行航船上爲夥本月十三日左船由閔行赴上海行至虹橋西首塘灣忽被周克義周克琴昆季所棹菱船阻住去路孫正站立船首喝令二周之船避讓二周不允孫遂將篙撑開二周以孫有心碰撞向之理論以致用武克義不問情由持木棍擲來適中孫之頭頂致受重傷延至十四日下午因傷而斃左遂知照二十九保二圖地保高萬榮將克義克琴及克義之妻高氏並菱船一艘派人看管一面函追屍母吳氏屍妻凌氏屍叔錦雲到來恊同地保投上海縣禀報大令先將高氏交官媒看管一面令值差吳翔帶通案人証往屍塲伺候地保亦將屍塲預備下午五點鐘時大令命駕而至差保半跪以迎大令卽升坐公案吳氏訴稱小婦人家在吳江丈夫已故生有兩子春亭居長業已成婚次子則嗣與族人春亭向在左船上爲夥本月十三日竟被克義毆傷延至次日而斃小婦人等由左函知爲此來案叩求伸雪錦雲及凌氏所供與吳氏略同左供稱小的撑駕航船爲業孫是小的之夥向來安分並不爲非是日開往申江行至此處被二周所棹菱船阻住孫卽令二周暫讓致被二周行兇毆斃旋有某甲某乙同投案下訴稱小的等在左船上爲夥與孫同事是日孫被克義所毆由小的等目覩是以來案作証大令命帶克義研詰供稱小的係太倉州人向來小本營生此次販菱來申道經此處忽有航船駛來將小的之船撞損小的向之理論孫竟行兇小的將棍招架棍忽墮下悞中孫之天靈蓋克琴供稱克義是小的之弟當與孫爭毆時小的並未行兇惟在旁解勸而已大令命仵作檢騐仵作喝報孫果是天靈蓋受傷身死大令著吳氏赶緊將屍巴殮克義等一干人仍交差帶回以待覆訊隨折赴二十八保四圖騐溺斃之無名游僧旣抵屍塲地保徐占文投案禀訴前情大令飭仵作依法檢騐仵作令小工將屍從河中撈置案前渾身騐視一周喝報死者年約三十左右生前自刎傷及食　然後投河自盡大令命棺殮發封標記候領 
[上海縣署瑣案]  
　　王春亭投英公堂控稱胞妹詠貞被吳先誘來治下串同蟻棍江松亭蟻婦楊三觀陳蘭仙售與鳳彩堂鴇婦楊七鳳處賣娼求恩提究蔡太守飭提到案卽移送縣署黄大令諭候補提三觀蘭仙再訊此已列諸報章前日公差將二人提到晚間大令升堂研訊王訴稱小的係湖北人向在家中小本營生胞妹已嫁陳姓爲室今年春忽然走失四緝無蹤及來治下知在東棋盤街鴇兒巧鳳所開鳳彩堂娼院内欲向領回巧鳳竟出頭霸阻不得已投蔡大老爺案下控告轉送到案詠貞供稱小婦人年十九歲今春被吳誘來倩三觀蘭仙及江等售與巧鳳所設娼寮逼令作無恥之事稍不遂意卽凌虐不堪所有身價洋銀一百元悉被三觀等瓜分小婦人現願隨兄回去江供稱小的係蘇州人向在治下英租界營生詠貞往巧鳳娼寮爲夥由三觀囑小的引薦帶擋洋銀則由蘭仙交與詠貞之本夫小的巳自知不合叩乞開恩吳供稱小的係湖北人詠貞向在某娼寮爲夥此次央小的挈來滬上至巧鳳家賣娼一切洋銀均由其夫收去並立有筆據叩求明鑒巧鳳供稱小婦人原籍蘇州所有治下娼寮係母親所開命小婦人經理詠貞改名陳蘭卿自願爲夥由江等薦來取去男女帶擋洋銀一百元當時查問有何瓜葛江稱並無瓜葛不料忽肇訟端三觀供稱蘭卿至巧鳳處爲娼由蘭仙轉托小婦人小婦人不取分文現在自知有罪以後不敢作此不端之事矣蘭仙供與略同大令以詠貞未便給王具領仍交官媒收管著王邀的實保人來案方准保去吳笞責五百板押候備文遞解回籍江笞責五百板枷號一月發頭門示衆并著繳洋銀三十三元三觀蘭仙本當責懲姑念苦求略從寛宥著合繳洋銀六十六元合成一百元充公巧鳳鞭背二百下著具卽日將娼寮閉歇切結○船户高彩寳馬摇在萃豐碼頭小烟館内吸烟被某甲等毆傷經十六鋪地甲將一干人解至巡防局局員李蘭史二尹備函移送縣署此亦巳列報端前晚黄大令升堂研訊高馬同供稱小的等皆山東人素來安分不敢滋生事端有葉子勳者在商合順沙船上營生前日與何利有商船上姚老大因泊舟爭毆晚間又在萃豐碼頭蔣湯氏烟館中打架小的等見而解勸反被葉世卿等毆傷由地甲解局轉送案下姚供稱小的亦山東人正欲開船忽被葉船阻住向之理說竟將小的船上划船取去不得巳邀令評理伊等瞻敢行兇致將高等毆傷子勳供稱小的係江北人在商合順商船爲夥姚糾同多人向小的尋釁悞將馬毆傷世卿及莊有韓妙先同供稱小的等皆江北人在治下操舟餬口與兩造素來相識前晚因泊舟起見齊集萃豐碼頭裏街蔣湯氏小烟館内爭毆小的等均往解勸不敢帮兇蔣湯氏供稱小婦人係本地人烟館爲丈夫所開由小婦人經管前晚高馬姚葉到來開燈初不知其有打架情事迨後兩造各逞兇鋒小婦人解勸不開是以扭局送案大令一再駁詰諸人執定前詞遂飭仵檢騐旋據禀稱高馬皆身受微傷並無緊要大令謂爾等均非安分之人以致肇此巨禍隨判令將姚莊各笞責一百板世卿及韓笞責二百板子勳姑念苦求高馬旣受微傷均從寛免責蔣湯氏本當懲責姑念婦女無知將烟館立時封閉 
[英界公堂瑣案]  
　　包探孔阿才禀稱龜子金阿五等在浙江路向娼婦花巧林花雙林狎客吳渭泉索取帶擋洋銀以致口角打架由三百六十四號華捕帶至捕房今特解送大老爺案下三百六十四號華捕禀稱金龜及男女龜傭皆言巧林雙林二娼被吳誘同逃逸是以尋見爭毆巧林雙林二娼同供稱小婦人等是同胞姊妹虧欠帶攩洋銀七百七十元向吳商懇代儻被龜子龜傭人拉住强索洋銀三千元方肯使小婦人脫籍以致爭閙現在情願從良求恩超豁吳供稱小的係廣東人曾與巧林雙林相狎略欠夜度資致由二娼來索據言虧欠債户甚多欲小的代爲料理小的旣苦無力更不欲娶此二娼不料竟被龜奴等所毆失去鈔票洋銀二百元請爲追究金龜及沈謝氏周陸氏鄭渭川等諸龜奴同供稱小的及小婦人等被巧林姊妹二娼欠去帶擋洋銀一千二百八十元昨日二娼隨吳逃逸是以跟追而去詎知向論恃蠻前數日跟巧林坐馬車巧林嗔不善伺應將房内諸物擊毁如今請大老爺追償帶擋吳瑞增胡壽之同供稱小的等同去尋吳見與巧林雙林爭毆故向解勸並不助之逞蠻蔡太守將吳及瑞增壽之申斥一番一併開釋巧林雙林二娼交的實人保出赶緊擇良婚配不得再在此地賣娼所得身價銀准分償各龜傭之帶擋金龜及沈謝氏周陸氏鄭渭川各龜傭姑免深究諭令如果巧林姊妹有人娶去當將身價分償爾等爾等可將就收受不必再去紛擾○包探秦少卿禀稱潘鶴汀控蔣阿金誑騙眞珠解奉大老爺訊供飭傅裕昌質鋪夥陳三裕再訊今陳已到案矣蔣供認代售珠花現在友人某甲處尚存洋銀若干容向索取陳供稱小的在裕昌爲夥受質珠花不知來歴現已吊案請追質本秦探又禀稱陳不應受寄質票陳稱受寄質票小的已知不合尚乞施恩蔡太守判令將蔣管押一月並著繳還質本陳罰洋銀十元悉數充某處西醫院經費贓給還失主○包探秦少卿 
 
 

Page 4

 
 
禀稱竊犯張寳生竊取莊阿裕等家棉袍洋傘經小的查獲人贓解送案下阿裕及張老榮同訴稱小的等均在天福戲園執役失去棉袍等物已由包探吊贓請爲給領張供認行竊泥首求恩蔡太守判令管押四禮拜贓給兩失主分别認領○包探秦少卿禀稱小的查得會德豐駁船公司船夥張阿福繕冩知單粘貼各船約停工作大約是索加工錢之意有人見其買紙可作証人至其在某茶寮集議雖有人目擊然不肯作証今將知單呈電張供稱小的不敢繕冩知單惟聞有吳淞帮中人起意然亦不能指實何人蔡太守飭帶回捕房傳見証人到案訊究○包探江阿三禀稱蔡秋圃等手持某西人取貨簿至怡昌洋廣貨店取得洋酒等貨值洋銀四元由西人查明報捕拘案郭汾陽訴稱小的在怡昌洋廣貨店爲夥蔡持其主人取貨簿來取去洋酒旋由其主查明是以報捕拘案蔡供稱其酒由小的自取不敢冐主人之名如今只求恩赦陸雲亭供稱小的雖與蔡同去其實皆蔡之主意小的事出不知蔡太守判令將蔡管押十日陸從寛開釋起案之酒當卽給還 
[法界捕房瑣案]  
　　金大成控公和祥船局主周子香違斷不繳應賠洋銀一案前已屢列報端昨日爲葛同轉發落之期下午二點鐘時始蒞捕房其時包探早已將周提到金亦手執禀詞伺候巳久同轉謂周曰日前本委斷令爾與舟子李紀林各賠洋銀廿元爾保出後何以竟逍遥事外延不到案周供稱李係同泰船局夥此欵須由同泰照賠同轉謂李雖同泰之夥但金由爾招呼至李船上業經失物爾總不能置身事外周一再置辯同轉著令如數措繳洋銀如有應與同泰理算之處自向同泰熟商○前者石學士訴稱太和船局接客人翁阿二在新裕輪船上遺失衣物一皮箱葛同轉以屢查無著判令局主先給石洋銀五十元俾得前往天津此已登諸報簡昨日新裕輪船由天津回滬局夥陸昌匯將翁送案同轉命包探孫錦榮帶至新裕查問少頃禀稱新裕諸人不知其事亦無皮箱遺下陸供稱是晚七點二刻時石客欲附新裕輪船往天津且言須略得便宜小的因與水手袁阿九說通付給船貲一半計洋銀六元五角當在局中代石照料令翁送行李下船及小的至船查閱見石有箱兩口放在梯下時交八點翁上岸到局招石上船查檢之下皮箱一口已歸烏有旣而石叔樹珊投案聲稱失箱後卽向水手袁阿九根問袁抵賴不認及至吵閙始有水手頭目言確曾收過洋銀六元五角當欲將洋銀交還姪子姪子不肯收回卽與翁上岸查得情節不符是以送交案下陸供稱此事悞於石之貪便宜且行李由翁經手送下轉瞬又上岸邀客以致不能照顧同轉向翁覆訊仍含混以答遂著卽還押又將陸研問陸稱輪船艙中有掛得買司舉夜倘有貨物上下掛得買司卽須查問此箱甚大若有人荷上掛得買司定能查阻同轉謂據爾所供此箱確在船上奈何並無見証祗可向爾追賠陸稱船局小本營生受虧不起且石先後開呈失單數目不符烏能賠補同轉謂樹珊曰爾姪旣貪便宜定須人隨行李不應兩起下船樹珊稱翁令姪子兩起下船同轉謂現在周無力照賠如何料理答稱箱内諸物約值洋銀二百餘元今已失去想難賠足求斷賠一百元可也同轉謂陸曰船局中前次已繳賠五十元今判令翁亦認賠二十元可以從速完案兩下均唯唯遵斷同轉遂令將翁交陸帶回火速了事○昨晨小東門外烟娼金珠持西字信一函偕姨母某氏投大自鳴鐘捕房訴稱小婦人向在惡鴇楊阿巧花烟館内當娼奴現經阿巧逼勒爲娼心不能甘求提究辦捕頭飭包探孫錦榮將阿巧提至捕房兩相質對阿巧供稱金珠於二年前由伊父母及丈夫價賣於我自願爲娼今不知被誰唆使於本月十四日私將我之皮箱撬開竊取金約指等物逃匿無蹤其時我曾投報小東門外捕房求爲查緝不料今又揑詞誣控求押候禀請葛大老爺究追捕頭以兩下言語各執著將阿巧交人保出金珠及其姨母一併押候解送公堂核奪 
[上海北市絲業會館籌振公所續解直賑第三批銀兩啟]  
　　啟者本年順直各屬被水成災億萬飢黎嗷嗷待哺值此封河在卽亟應迅籌續解俾濟要需兹又湊解規銀三千一百四十四兩合津公砝化寳銀三千兩卽於十月初十日函託源豐潤票號照數匯解壽賑局卽撥交南紳擇尤查放謹請登報奉聞伏祈公鑒[  施善昌少欽甫謹啟]  
[慈恩普濟]  
　　謹啟者敝堂昨奉湖南湘鄕劉太君來函爲次公子兆蓉祈病速愈樂助順直賑捐由蔚豐厚交來洋一千元按太君以節孝奉旌貤贈一品夫人夫弟南雲統帥隨曾文正公身　百戰克復名城要隘七十餘處積勞病故蒙恩追贈少保賜謚勇介公子兆蓉承嗣襲蔭一門忠孝世德綿長江南爲再造之區盛烈豐功無庸贅述今太君推親親之恩廣仁民之願閔念災區慨輸鉅欵但求公子病愈不願奬叙善昌拜領之下僅代焚香叩禱恭篆親筆靈符專函奉復吉人天相積善自邀神佑助賑救災報施不爽毫髮况忠藎遺澤定卜克紹箕裘福壽康疆前程無量謹當拭目俟之　心祝之[  上海六馬路仁濟善堂籌賑公所施善昌等謹誌]  
[申報館恊賑所經收直山東河南賑捐十月十一至十五日止第一百八十四次清單]  
　　十一日佘善士洋五元蘇州知過子爲銷災生意順利錢七百六十文無名氏謝記無名氏三户各錢一百文以上四户來洋一元○十二日富川晋泰衣鋪交來有心無力人節省工食蘇州任晋記輔卿伯顯氏四户各洋二元閏善士洋一元隱名氏洋兩角○十四日仁和古邱山慕萊子爲二令兄名錦贖陰　助洋三十元○十五日廣東陳唐階洋十元杜善士求病速愈洋五元江西繹恩堂沈洋二元常熟樂署士憫灾子二户各銅洋一元以上總共收英洋六十二元二角銅洋二元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇省官報]  
　　十月十三日知縣許慶春解淮餉赴揚州回撫標右營守備丁魁榜交卸姚長垣接印均禀知從九徐兆澐奉委貨捐局查騐差廿一日中鎭叅府常福廿二日候補道福成廿六日候補道朱福清廿八日首府魁元均壽辰十四日京口駐防印務佐領陞元辭回鎭江同知朱文熙辭回宜荆厘局知縣陳焴上海催提交代銀兩回朱家壤委辦松滬綢捐南卡厘務辭劉葆源管解厘項晉省莫鎭疆解餉赴金陵辭陳叔謙木瀆厘捐局來府經陳庚松滬商船出口捐局辭王華齡禀知卸署吳縣縣丞事回從九羊汝逹帮辦松滬布捐辭俞侃謝辛卯科文闈勞績本班委署一次水師哨弁劉介田禀知護解餉赴杭州辭從九王啟曾交卸元和縣周莊司巡檢事並謝辛卯科文闈勞績拔署一次 
[上海北市絲業會舘籌賑公所施少欵經收順直山東河南賑捐九月初七至十四日第三千三百四十五至五十二次清單]  
　　初七日金壇劍光閣冉玉庭得彩提助洋廿五元一粟道人求子咳喘速愈廿元王渭泉求妻病速愈闔宅平安完願由徐石士先生來廿元棟桂英二元李榮泰二元無名氏銅洋三元○初八日當湖懴悔子求室人病愈洋五十元江西吳城厘卡寄湘樵子爲元配何宜人九月九日五十冥壽以資冥福四元趙宜璋宜珍宜珩爲生妣何宜人重丸冥壽藉資冥福合洋十二元蔡莘城十元補善氏一元隱名氏無名氏知心氏隱名氏四户各五角韋寅九劉子良劉麗垣朱毓棠四户各一元定海無名氏二元鼎和源二元存德棠李二元錢江會舘銅洋二元○初九日如臯星田孑黎洋廿元無名氏五元鄭儉德堂三元蘇州某先内史二元屯子求父康健三元蘇州有求子二元鄭氏一元○初十日永州惠生號得彩移助料廿五元淮北未能氏求雙親康健廿元海寗張門朱氏爲孫祥生求病速愈廿元元無名氏四元漢口茶業公所文虎卿王姓求雙親病愈二元常熟義隆莊不入名銅洋一元○公大棧來江右豐城楊景炎求祖母目疾速愈洋十元又爲妻六甲分娩平安十元楊宗鎬求母病速愈六甲平安十元楊宗鈺求子病愈十元○漢口郭源豐募汪二峰十二元郭璧如六元陳玉卿五元義昌大生各二元無名氏一元○十一日古丹陽誠求保由金陵萬泰寄來洋五十元陳性卓酬願　資移十元太倉西田後人爲妻汪氏求病速愈十元太倉李頌侯求妻分娩平安六元周曾矱求父病速愈由南通州寄來六元○運昌來羅桂芳葉國珍各洋一元余艮瑜程時泰各五角震發義和祥各本洋一元長春錢二千文同人一千文汪成之葉啟智各錢五百交梯豐成四百文齊子成四百文共十二户合英洋六元本洋三元對開一元○又交來致和號洋一元恆盛號高祝三廣聚和方文舟恆益高來發號李大順和生福德盛號志大昌徐愼昌號徐正昌號朱啟泰號十三户各洋五角共十四户合洋七元五角○十二日慈谿童駿聲六旬生辰承諸友賜儀理宜具酒相酬遵諸公囑爲移助洋四十元章姓　江縣捕署來本洋三十元愼遠堂孟求妻病速愈英洋廿元鑑湖沈忠厚堂廿元汕頭雲霄海關敦厚堂李廿元求病速愈氏廿元劉越千六元中興和四元海昌蔡德涵求六兒病愈二元無名氏銅洋十元○十三日歸榮陽渤海陳氏祈病延年由惠泰莊來洋一百元病中懴悔人規銀二十兩明善堂梁求病速全洋十元金菊存壽筵移助洋十元汪海帆求平安四元楊鄧氏二元無名氏銅洋二元○十四日户部江西司郎中鄭炳勛　衣褲一千套合規元七百兩又購粟米欵規银三百兩劉子貞翁求闔家清吉洋五十元又還心願洋三十元巢潘氏病愈完願洋十元無名氏五元玉梅女史一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年十月十二日京報全錄]  
　　宫門抄○發抄硃批三道○接錄前稿○十月十二日吏部翰林院侍衛處值日無引見○召見軍機敬信○發抄依克唐阿奏呼蘭民人喬芳五世同堂請旌表奉硃批禮部議奏欽此○又添設發審處辦理積案添撥薪水奉硃批該處原有刑户各司足符辦理所請着毋庸議欽此○又徵收牲畜稅課錢文奉硃批户部知道钦此○接錄前稿楊霈霖卽以訟棍張敬銘張承典教令謝老窩孜等揑造謡言拿獲張志典一名被張敬銘聚衆奪回鈔錄謝老窩孜等供禀請澈究經臣批飭捉省審辦楊霈霖又不時派勇下鄕查拿將張有福張玉和先後獲案一面移學查明文生張敬銘入學年分詳請斥革張咸義之族人張蘭芬等卽以該縣刑斃張咸義臆料人心不服豫埋奸計帶勇各持刀槍四路尋捉將張有福等拘拷管押凡屬張姓不能歸家等詞聨名赴司呈請出示安民並據廬州府委員訪明張咸義被責後抬出身死該縣旣不禀請委騐又不眼同屍親復騐實屬咎無可辭等情禀覆臬司嵩崑因人卷日久未據解省嚴札催提復於八月初六夜楊霈霖忽移營帶兵將刑書張甫拿獲追問臬司衙門承辦廬江縣刑書是何姓名張甫供係胡家隆楊霈霖卽將張甫鎖在花廳移時家丁高發拿出供結草稿稱係本官自已内稿稿内冩是張甫與張敬銘等主唆張黄氏上控託臬署書辦胡家隆照拂許洋二百四十元先由汪森泰客店過付七十元胡家隆允爲包贏官司等詞嚇逼張甫照樣謄冩其實張咸得先後省控張敬銘等並無主唆亦無同行進省張咸得與司書胡家隆素未謀面更無賄託情事維時該縣刑書胡翔工書陳謨均因誤公收押楊霈霖忽令陳謨交出胡家隆索費原信陳謨因與胡家隆不相識從無信札來往無憑呈交楊霈霖不依卽冩封條欲將陳謨裝站籠封條用硃筆標明斷絶水米站死示衆八字陳謨之子陳華情急懇求高發設法援救高發令其揑造假信陳華卽央胡翔照高發指示情節代叙信稿大致謂張咸義之案牽涉孫貴賢諸人現已提省審辦託陳謨關照孫姓諸人說明筆資以免委提等語由陳華另託學堂内楊姓用紙謄冩交高發拿去楊霈霖卽以張敬銘等唆使上控托胡家隆照拂許洋二百四十元胡家隆允爲包贏官司等情禀經臬司嵩崑立傳胡家隆嚴訊不特無受賄包攬且又不知張姓其人汪森泰亦堅供實無過付情事將胡家隆等看管飭縣嚴拿張敬銘等提同張甫解省質訊張咸得前來江寍控經臣遞解回皖張黄氏亦迭次赴司呈催而楊霈霖率稱訟棍行蹤詭秘一再禀請委員恊拿均經臬司批駁九月初一日楊霈霖忽稱衙署大堂糧櫃下被人放火初四日傳到南鄕地保羅明卽羅進魁審訊用竹帚責打教令供認張敬銘之黨與張振鏞與子張長元等商議放火燒燃衙署並張大祿等奪犯毆差各情羅明不肯誣供楊霈霖將其裝入站籠羅明之胞兄羅進坤前往探視亦被獲案先打竹帚又上光棍架裝入站籠嗣羅進坤站得困乏朦朧睡熟不防高發手携白紙供結突從籠内拉出羅進坤之手塗上黑墨捺上羅印羅明亦被逼在籠内畫供畫結楊霈霖卽以九月初一夜大堂糧櫃下忽有火藥轟起訪拿放火之人無蹤獲訊羅明供出曾聞張長元等有商議放火燒燬衙門之事通禀並於九月初九日票差許榮帶夥役孫小緝拿張長元諸人因張長元逃避將張長元之子張盛祥獲住帶回致張盛祥之妻周氏情急投水經人救起後越日墜胎身死許榮等坐船行至黄波湖住宿張盛祥卽於夜間乘許榮睡熟鳬水逃逸楊霈霖查知謂許榮得賄放縱十一夜拿到許榮搜查身上並無銀錢卽令壯勇將許榮裝入站籠先在二堂上站立三十餘日有人暗中送給飯食未被站死後因許榮在籠内嚷閙聲言並不犯罪因何將其站死楊霈霖氣忿又將許榮挪至署後馬棚内派勇看守不准旁人探視從此無人送飯延至十月二十三日許榮卽在籠内站斃其下手裝籠及看守人等均不相識未能確知姓名楊霈霖勒令頭役胡明董發等八人揑具許榮患病保狀因胡明等不允卽行一併收押胡明等始勉强出具保狀將許榮棺殮楊霈霖又提孫小責打竹帚並上光棍架勒令供指許榮得賄故縱旋以許榮取保病故等情揑詳復因臬司迭札催提仍以訟棍張敬銘等弋獲無期爲詞禀請委員拿解臬司嵩崑尚未據批楊霈霖卽赴省謁見以司中未經批准係由幕友勾串書吏胡家隆舞弊所致臬司嵩崑令呈出證據以便查辦楊霈霖大聲疾呼當面咆哮悻悻而去臬司嵩崑因楊霈霖任性乖違且其禀請委員帮緝名爲認眞公事實欲卸過於人將來得以藉口惟旣牽涉幕友書吏例應廻避禀經臣及安徽撫臣沈秉成批委署安廬滁和道李壽蓉候補道松峻童祥熊會督太平府知府王汝礪審辦並將楊霈霖摘頂經臬司嵩崑將原告張咸得同司書胡家隆飯店主汪森泰並司卷移道收審一面酌擇要證開單禀經安徽撫臣飭道委員大挑知縣郭繼泰候補知縣吕耀軫前往守提惟時案證張有福張新業均已先後取保病故吕耀軫等馳抵該縣楊霈霖率稱案内人證須親赴八卦嶺查提囑委員在署守候詎楊霈霖在八卦嶺居住址六日之久始行回署聲稱各犯均已逃逸並謂謝榮春等均可毋庸解質仵作周正等數名由伊自行押解委員不必過問所帶人證匿不令見吕耀軫等禀請銷差而楊霈霖揑造典史毛翔翥相騐張咸義病故禀稿乘該縣典史奉委下鄕杳辦塘工之時遣家丁姚升送去用印該典史之母不知是何公文卽蓋用鈐記交原手帶回該典史初不知情楊霈霖又發出文稿令刑書胡翔至姚升房内將縣卷逐件抽改並恐張甫到省供出實情將張甫之弟張旭傳案管押帶同縣卷自押張甫並差役夏安夏球看役周昌仵作周正飯店主陳良章卽陳銀章赴省沿途經高發教誘各人供詞解道投審適候補道童祥熊業已請假太平府知府王汝礪亦未來省經安廬滁和道李壽蓉等提同張咸得等審訊夏安等因楊霈霖尚未交卸慮恐日後受累不敢實供張咸得又以楊霈霖僅將案外之張甫等數人解省搪抵等情遣抱赴司呈控臬司嵩崑因原告指控要證無一名獲解足見情虚並以刑斃重案委員畏葸不能澈究等情具禀安廬滁和道李壽蓉等亦因原告張咸得與夏安等供詞懸殊臬司禀中旣有委員畏葸不能澈究等語禀請廻避訉經安徽撫臣沈秉成奏奉諭旨行提人卷解至江寍訊明擬結一面將楊霈霖撤任等因經臣札調江蘇按察使陳湜前來江寗會同江寗布政使瑞璋訉辦並將案内人證開單委員往提卽據懷寗縣以仵作周正差役夏球先後在押病故騐明取結詳經批飭核案詳辦並經安徽臬司提集張咸得等交委押帶來省將卷宗一併飭發審辦復據呈請札調典史毛翔翥來案查卷訊供因楊霈霖濫刑斃命並非無因典史相騐文稿亦係揑造案中枝節叢生原卷諸多不實詳經臣請旨將楊霈霖革職歸案嚴訊復經補提胡明等到案正在質訊間據報差役夏安在押病故由上元江寍兩縣會同騐訊取結詳經批飭核辦經該司等覆加研訊衆供僉同惟楊霈霖　認刑責張咸義身死事後揑填屍格及將許榮裝入站籠至許榮之站斃及其餘情節堅不承招疊次環質楊霈霖無詞狡辯忽請撿騐屍傷實係意存拖累經該司等取具衆證情狀分别議擬解經臣督同覆勘屍親書差案證人等均各供悉前情不諱楊霈霖供詞狡執臣查張咸義濫刑斃命衆供業己確鑿許榮之死於站籠　據被勒揑病具保之胡明切實供明張盛祥中途脫逃並非許榮賄縱不獨許榮之夥役孫小供詞可證卽楊霈霖將許榮獲案時亦經搜查身邊並無洋錢尤爲並非賄縱之明證其妄拿無辜刑逼教供及抽改卷宗又據被拿受刑之人及刑書胡翔供指明確卽稱縣署大堂放火亦經該典史毛翔翥供明係當時楊霈霖向伊告述卽往大堂看糧櫃下僅有串繩數根爛紙數張不見放火形跡質之書役人等亦稱並無其事查放火必須乘人不知是夜楊霈霖在署審理案件無論在於二堂三堂而審案處以至頭門伺候之差役門丁聽審之原被案證觀看之閒雜人等節節有人張長元等何能於稠人廣衆之中放火燒署且火藥旣從糧櫃下轟起必先轟壞糧櫃斷無糧櫃並未燒燬而能騰空燒延墻上者亦未有火藥業已燃發而包火藥之繩串紙包不先焚燬者至幕友陳元煥勾串書吏胡家隆舞弊一層詳查司卷均屬照例辦理並無舛錯楊霈霖亦不能指出陳元煥於此案舞弊實據陳謨呈出胡家隆需索規費之信亦係楊霈霖勒逼揑造經代叙信稿之胡翔供明飭令交出原信比對筆迹又不呈繳其爲情、 
虚可知果張咸義實非刑斃楊霈霖當時何不眼同屍親騐明反與典史禀請隣封文件撤回事後又何以揑填病故屍格則其掩師規避卽爲刑斃確據自可毋須揀騐况時隔年餘屍已腐爛刑傷在於皮肉之間必無骨折骨損可揀許榮站籠斃命係由絶食所致更屬無傷可騐今楊霈霖之請騐明係希圖狡展拖延實屬異常刁健[  此稿未完]  
 
