# 1892 - 9 - 4906726

 

Page 1

 
 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年問洋事條分縷析無不詳載於其中曩所印者早經售罄兹復排以新鉛印以潔白紙張每部十本碼洋六角卽日出售有欲討論堂故者請向本埠申昌外埠申昌及經售申報人購取爲盼此佈 
[論逼醮惡俗]  
　　前報載有年約五十餘之鮑氏婦至會審署前對衆哭陳謂此處風俗凡有稱未亡人者無論老少苟無親屬地方無賴必逼令再醮不但可得再醮之財禮且分其室中所有以飽私囊老婦不幸丈夫逝世蟻媒某某等逼令改適心實不甘欲向官長一陳其苦且語且泣聞者愀然噫風俗之壞一至此乎婦女植身以貞節爲第一要義乃自海上開埠風氣日移妓館私窩到處皆是倚門賣笑者邀富商寵眷得貴胄歡心體被綺羅口饜粱肉繁華靡麗幾不知天壤閭有辛苦事彼鄕村婦女躬操井臼身任百司通力合作僅得温飽一見此不耕而食不織而衣之境安得不厭故而喜新夫見可欲而心不亂者至人也下此者雖讀聖賢書尙難免情遷於境况鄕僻愚婦耳未聞姆訓口不習閨箴有不見繁華而心悅者乎故背夫而逃者有之一婦而兩夫者有之姘夫姘婦之名且公然直陳於公堂之上况其夫死而再醮是直爲常事耳旣入其境者固已失節而敗名未至其境者猶復耳濡而神往風行日遠隣近諸邑亦漸染此滔心佚志之風過下邑而訪民風久不復見昔日敦龎之俗夫十步之内必有芳草十室之邑必有忠信海濵廣斥豈無一潔淸自矢之人古井盟心冰霜勵志出污泥而不染作砥柱於中流者而蟻媒惡棍復肆其荼毒恣意欺凌於此而欲保晚節難矣人生不幸作女子身又不幸而痛失所天中途離散苟其有子可徒有親可事此身有着則亦已矣若外無期功强近之親内無應門五尺之稚形單影隻孤苦無依而能茹苦含辛不渝素志者此其苦心孤詣有不求共喻於人者此正地方有司所宜保全仁人義士所共矜恤者而可任棍徒之魚肉乎夫鳥有梟獸有獍人亦有敗類棍徒之用心固無足怪特不解有斯民之責者何竟一無聞見也上海一隅善堂林立棲流有所育嬰有所淸節又有所施衣施粥施樂施棺亦莫不有所凡民之窮而無告者皆得沾闓澤而沐恩波周圍十餘里内淫風雖盛善氣亦凝而他處之仿效者每遺善而取不善舍諸善堂之良法而不之則而競效游手無賴之惡習搶孀逼醮竟及於五旬餘之老嫗則該處之靑年守節者其尙能自安乎朝廷於貞節之旌奏無不准誠以矢死靡他之志實足勵薄俗而挽人心故予以褒嘉庶世人　所觀感乃朝廷之所嘉者爲該處之俗所不容地非化外何爲而然哉禮義廉恥謂之四維婦女守志不嫁亦廉恥之心所生今有一欲守者必逼而嫁之苟無以爲懲久必積成惡俗彼婦女有何定識見守節者心受强暴之欺而改適者夫骨未寒琵琶别抱雖然玉碎終得瓦全於是相率效尤莫知從一而終之義旣照可旌之人居其中朝廷亦遂無旌節之典至其地積而久焉視夫如傳舍無復有守節者而廉恥道喪四維不張其患豈有極乎例載婦女自願守志母家夫家搶奪强嫁以致被汚者主謀者杖徒知情同搶者仗八十若别無主婚之人而用强求娶逼受聘財以致自盡者發近邊充軍又凡謀佔資財貪圖聘禮用强搶奪者重則斬絞輕則徒流定例何等森嚴而棍徒竟敢以身試法豈眞棍徒之不畏死哉亦未逢盡法嚴懲之官長耳夫稂莠不除嘉禾不長强暴不去良善不安棍徒之兇惡盡法以治猶恐不戢優而柔之貽患何窮飲食男女大欲所存故矢志自守實難能而可貴朝廷之所以必加旌揚者亦爲此耳地方有司加意撫綏猶恐不及恝然縱暴將何以堪以年踰五十之老嫗尙欲逼　再醮　餘之被逼者當不知凡幾矣越境號呼對衆泣訴始得共聞其飲泣吞聲無所控告者又不知凡幾矣汎彼柏舟在彼中河君子誦此詩而歎　下之傷心如共姜者爲不少也 
[本舘接奉電音]  
　　昨由京　電傳上諭一道敬謹譯登○十二月初八日奉上諭定安裕祿等奏援勦朝陽各軍迭獲勝仗大股逆匪俱經殄滅現在分兵追捕餘匪一摺奉天官軍自擊敗黑城子踞匪後近邊一帶已無賊蹤提督左寳貴與副都統鞠　　等督飭將領分路進勦十一月初九日至二十二等日迭在開太廟等處地方獲勝陣斃匪首孫亭儀等多名復在鄂爾土板煤炧溝擒斬僞元帥王鳳德等殄斃夥匪甚多並將賊首齊保山卽齊洛道拿獲正法鄂爾土板射各圖之賊搜勦殆盡十溝子爲該逆老巢經左寳貴等督隊馳往直薄賊壘該逆抵死抗拒我軍奮勇齊進立將五處圍牆同時攻破殺賊一千四百餘名其頭目均逃聚於二十家子地方經左寳貴督隊進攻斃賊十餘名生擒僞元帥于化汶僞先鋒孫發教頭宋明僞軍師張惟一等及匪黨三百餘名統計連獲勝仗六次先後奪獲賊馬旗幟鎗砲火藥器械軍輜無數敗殘餘匪不復成　奪往烏丹城一帶經左寳貴派隊進攻直隷各軍亦東來迎剿不難盡數殄除卽著定安裕祿飭令在事各軍分路窮搜務將敗匪尅日殄除毋留餘孽此次奉天派出各軍奮勇勦賊　直隷各軍同奏膚功深堪嘉尙所有出力員弁著定安裕祿核實保奏　旨施恩該部知道欽此 
[詳述日本議院停止情由]  
　　日本議院忽然停止前己紀諸　　持未明所以停止之故兹悉是日内閣豫提經費案計共銀三千萬圓欲議員承認而議員所議查定案减去其半與内閣意見不合因之解散云及有深明日本定制者謂日本凡百政事須經議員協贊然後上奏日皇如以爲可始見諸施行故議院與内閣其權不　上下現旣解散則當另選新議員如再不和則仍可解散或内閣向日皇辭職由日皇遴臣下之素孚衆望者命入内閣襄理政猷至内閣之不欲减去經費者因恐一經裁减不足以養巨萬官員也 
[日東鐵道近聞]  
　　日皇御用火輪車向未另置今由九州鐵道會社向德國定製列車兼置注文御車以供上用上月中旬製成由公司船送至日本神戶交與鐵道會社十八號轉送博多有見者謂此車長二丈三尺高闊俱一丈云○日本鐵道會社名曰九州長崎亦在其内現在各案内鐵道將次告成獨長崎尙付闕如人民不無觖望此次續開議院由長崎公舉議員北原雅長今山禮造松尾已代治三人先自約定復受衆托决意赴院會議時將此事立案以便衆議員協議上月二十五號松尾君由東京電咨崎商言政府提出鐵道擴張案　下正在審查因將長崎達佐世保鐵 
 
 

Page 2

 
 
路加入案内經家永芳彦朝長愼三二人及其餘代議士等竭力籌畫又經議員八十三人將此案建議所有自長崎至佐世保鐵路情形明確登記可卜陸續贊成其事本日吾儕三人約同家永朝長二君及諸代議土在協議處云云商民得此消息莫不欣慰○北高來郡諫早町外十六村民人一百七十名聨名稟陳貴族院衆議院及内務大臣請延長長崎鐵道未識當道果能如民之願否 
[日高交涉記]  
　　前年朝鮮元山由地方官禁止米榖出口日本商人在彼貿易者因此虧耗不貲禀諸長官請向韓政府索償此項日官與韓廷久經理論迄今尙未有成上月八號日本駐韓公使又與韓政府互商數次議者謂歲逢荒歉禁止米榖出口實屬應爲之事不知日商何以因此而索償也○朝鮮濟州島洋面與日本接壤土民業漁者以此爲捕魚之淵藪日人亦有從事於斯者小民以他族偪處爲嫌時有齟齬今年春夏之交因之打架一塲惡戰彼此互有損傷日人歸咎於地方官韓廷遂調換他員前往日廷隨下令禁止往捕至上月韓王遣使臣李得仙至日本東京與當道往返相商另立條約事旣竣李君擬回朝日廷遂下令弛禁按日人之往濟州島業漁者皆長崎縣管轄刻下中野知事示諭各郡長嗣後卽往捕魚亦不得有爭鬥亂暴等事違者重懲各郡長奉諭後當卽布告人民矣 
[禾中近事]  
　　嘉興府宗太守於本月初三日淸晨帶護軍旗親兵及書差僕從乘舟往北鄕南匯鎭一帶查視客民及鄕民保甲幷拘拿鹽梟聚賭不意賭徒預知其事逃逸無蹤太守因命回舟行至蓮四蕩舟子以風力過猛篙楫難施因小泊一宵於初四日還署○前報登沈蕩鎭某米行主被妾砍斃云云兹悉是處係海鹽縣所轄距禾郡約六七十里云○天氣和暖時或細雨霏微好事者就北門内大街集資延杉靑閘羽流建醮三天以保烽烟永靖誠可笑也 
[緝獲會匪]  
　　蕭子春者湖南人僑寓金陵上河以筆墨餬口歲獲無多而衣服麗都揮金如土近由浙江旋寗與魏姓同住逆旅仍終日浪遊無所事事日前督捕營某武弁潛赴上河密訪盜案見蕭行蹤詭秘疑係緑林中人窮詰根株乃言語支吾先後不甚符合益信蕭必非善類遂率親兵數名搜其行李内有一竹箱蕭極力護　不令啓鑰武弁怒而碎之見有票布令旗一束木質僞印數方標冩姓名毫厘不爽知係會匪當卽同魏某一倂執送營務處訊供據云竹箱係某親戚存此並非已物實不知情武弁在旁云如果非爾竹箱何以畏懼不肯啓扃且票布上姓氏何以與爾無異曾仰階觀察亦謂蕭不必强辯証據確鑿何容飾詞再不吐實三尺法不汝宥也蕭俯首無辭遂當堂認供不諱　魏某萍水相逢實非同黨姑飭差看管俟結案後再行省釋當將蕭發上元縣收禁一面禀請督憲批示辦理初四日晨峴帥傳集三大營　府縣來轅擬恭請王命就地正法忽有蕭同鄕十餘人具禀力保峴帥命暫稽顯戮俟覆訊後再行禀請核辦 
[遴選十城]  
　　金陵水師學堂之設原所以備于城之選然必詳加考校眞才方脫頴而出總辦沈觀察瑜慶楊觀察兆鋆擇於本月朔日起初三日止校閱諸生以課勤惰襄其事者爲管帶南瑞兵輪葉伯　副戎聞初考繙譯以洋文譯華文復以華文譯洋文次考算學天文地理測量諸法無所不備三考兵法　演鎗砲各火器並刀矛等件計頭二三班學生共八十人其間出類超羣者不乏其選觀察等乃顧而樂之 
[掘墳破案]  
　　金陵南門外小市口有金姓者屠伯也一母而産四子均已成立母年逾古稀上月上旬溘然長逝卜牛眠地於雨花岡下與機器局相隔不遠二十七日舁棺安葬家道小康故殯儀亦甚齊整親友執紼者不下數十人初不料宵小望而垂涎也是日設筵欵客有一人酒觴忽不翼而飛羣譁然以爲奇事迨日暮金子坐而假寐恍惚見其母曰我新營室家被偷兒撞壞汝等尙袖手旁觀耶醒而異之疑墳塋不吉諸昆季相約往觀持械秉燭而去見二人方以畚揷從事登登有聲墓已掘開因同夥未齊棺仍無恙賊誤來人爲黨効呼之曰來何暮也使而翁獨力經營汝等享自然之利何不恕一至於此金子漫應之覷賊不隄防時猛擊一棒頽然倒地卽以捆豕之法縶其手足其運土之賊　勢不妙三十六著走爲上著黑夜之中已無蹤無影矣大明鳴諸地保奔訴各衙署保甲局王繡生大令護軍營何德輝游戎城捕廳甘雨民二尹先後履勘居民往視者盈千累萬途爲之塞守護機器局慶字左營哨官張慶臣守戎奉總辦之命恐本局工匠擁擠滋事派勇彈壓可　善於防範矣聞此賊年約三十餘口操侉語頭如秃鶖正擬送縣適趙小帆明府呵殿面來詳細勘畢卽飭差押回本署訊供刨棺掘冡律有明條似此兇　斷不能稍從末减懲一警百在此時矣 
[鄞縣初覆案]  
　　鄞縣文童二覆已於初六晚出案示期初八日招覆今將前列五十名錄後華昌年胡紹曾戴鴻猷俞宗樞徐含章水嘉馨虞雲瑞陳仲盤忻振鐸周夔陳淸源王翔麟朱雨田施慶墀林炳畫錢崇照柴本厚張鼎元陳培椿邵憇　陳章煥范盈樞重曾翰施丕堯　仁綸董兆麒張世諄周淦鈺俞昌言顧邦燮周淸瑞馮雲翼張有濓楊培源凌雲陛徐正堤吳祥麟王志謙邵棠忻可邦馮哲仁梁頌衢徐博　陳叙暢童鑑淸朱之照徐墉孫家楣孫錫年劉其澐 
[臺疆小錄]  
　　臺灣生番每至秋冬之際烟瘴滔散輙出章殺人歸化後仍不免陽奉陰違近日大嵙崁地方生翻因戕害近山居民紏衆滋事各節屢登前報兹悉帮辦全臺撫墾事務材時甫星使親赴該處督飭文武各員相機籌辦一面繳委　墾局總辦陳石齋　刺會同營員進山搜拿凶犯一日直刺布衣草履首先深入冀以鼓勵士氣番衆不知其爲官也潛伏要隘連發數鎗直刺腰脊脚趾雖受微傷猶復督戰　勇四面　殺斬首無數軍威大振始克奏凱而還惟該族負隅愈聚愈衆一時殊難肅淸現在上游又復檄派中路營務處兼統棟字全軍林　堂　察會督隘勇營統領鄭子開叅戎及定海正副營陶姚兩協　秉承林星使方略幷與直刺熟商勦撫機宜云○臺島山温水膩士女亦秀逸不羣　　等處勾闌林立比戶藏春直有千家養女都教曲十里栽花當種田景象尤奇者南蠻駃舌能奏昆曲唱京腔令人一新耳目不數閩之南臺　之珠海也近有揚州某詞客今之子雲也搜訒海外羣英作三十六鴛鴦詞附以西江諸妓人繫以詩品分甲乙车時膽炙人口幾于　繡弓衣人歌遠上刻已付　梓人將見不脛而走遠續南部烟花之錄近嫓曰門新柳之編矣○臺北宜蘭所屬地方有名八里沙者爲中路番民交界　向有鎭海中軍並土勇各營駐紥以資防禦大憲以是處係臺南北來往要衝且兼營撫墾局務在在均關緊要所有帶兵員缺向非資格老成智勇素裕者不足以　委任其統領前爲吳秀山總戎近以身受瘴癘病故防次邵筱村中丞於撫標各員内查有記名提督朱友勛軍門名登精明强幹熟悉番情堪以委令接統車門於奉檄後卽趨轅謝委上月二十四日禀辭由郡起身擬於二十六日接印視事 
[邗江官報]  
　　十二月初一日葉分轉叔亮由鄂岸來揚陳分轉廷華委　溧句總巡陳大令元鑄禀知回通屬河工初二日田分轉恩厚委高寳總巡初三日同知朱司馬焯由徐州公幹回省過揚分發巡檢胡鹺尉蘭馨禀到 
[雙鳬涖滬]  
　　南匯縣吳大令於前日因公來申暫駐英界中巷街錢江會館昨日亭午時大令乘輿至縣署拜會袁海觀大令晤談良久興辭而出聞定於今明兩日乘舟回南云 
[解犯過滬]  
　　兩江督憲劉　帥查得哥老會頭目陳啓懷避匿杭州仁和縣境内立卽移文請該地方官就近拘拿仁和縣尊奉文後當卽飭差將陳及陳子大毛拘獲到案裝入站籠卽派差役兵弁解赴金陵昨日淸晨經過滬上解差等將陳父子押解起岸赴道轅投文聶觀察札飭上海縣收禁午後三點鐘袁大令升坐内花廳　陳至案略加研詰再行加派差役乘輪押赴金陵 
 
 

Page 3

 
 
[獲犯酬神]  
　　前次會匪頭目陳金龍就獲後解　金陵卽由劉制軍請王命正法傳首示衆以上海縣捕役柴樛趙金獲匪出力賞給六品功牌並銀五百兩已列前報兹悉制軍共賞銀五百兩瓜洲總兵麾下員弁得二百兩帮拿匪犯之吳縣差役得一百兩上海縣捕役柴樛趙金得二百兩前日已發交江海關道聶觀察轉發上海縣袁大令傳柴趙二捕祇領該捕等領賞之下又赴道轅叩謝聞柴樛當未獲陳金龍時至邑廟求神默佑今因夙願已償定於本月廿一日在邑廟演戲酬神並爲城隍神開光屆時士女往觀必有非常熱閙也 
[緝盜紀聞]  
　　吳淞港迤西四港口地方爲靑浦嘉定崑山三縣交界處盜匪出没無常緝捕不易近有一種似盜非盜似賊非賊之輩飄忽往來專以偷刼信船爲事信船或停泊或行駛伊等悄然登船如舟子不及覺察卽將物件竊去如舟子知覺呼喊伊等卽持械逞兇洵可謂軟硬並用文武兼全兹有嘉定縣境白鶴鎭地方永義昶信局船由方泰鎭載信函烟土銀洋等件駛回行至四港口相近之顧浦河地方突有匪船駛來時適夜半匪徒一擁登舟刼去烟土洋銀衣服由信局主鄔九霄開單報縣請緝嘉定縣張大令立飭捕役緝拿未獲又有寳順信局之屠阿六報由南翔載烟土洋銀駛過馬六鎭被刦又有雙興信局之楊義春亦報被盜刦奪開單請緝張大令商之鎭洋縣吳大令借用上海捕役趙金及上海派在寳山縣充當捕役之林鎭前去帮同緝盜林鎭帶夥前去奉諭至黃渡一帶查得盜匪中有向駕捕魚網船之錢福慶土香林袁阿木許阿金等在内其時嘉定縣捕役許耀已派夥計羅阿生在彼守緝趙金等商之羅阿生協力查拿羅阿生言錢福慶等皆小竊非巨盜未便往拿林鎭及趙金之夥知羅阿生有意包庇回見張大令禀知一切張大令破除情面立傳捕役唐全同林鎭等將羅阿生帶案諭以不論是竊是盜總須著交到案及將錢福慶王香林袁阿本許阿金等解案刑訊之下承認行刦永義昶一案起山眞贓繫諸囹圄又著羅阿生同林鎭等再緝餘盜以便盡法懲治 
[研訊賭案]  
　　盛宜懷卽葵蓀在上海縣具控席文祥卽炳文及任子山等誘賭輸銀一案旋據席等投案訴呈後有張理堃投縣控盛圖賴借銀袁大令諭飭提訊究辦此已迭登前報前晚袁大令升堂集訊盛訴稱今春有席炳文與我爲友二月間邀找至鴻茂源綢莊任子山處賭博賭畢結算共輸銀四千七百兩卽付票銀二千兩其餘槪付現銀至四月間又邀我至英界四馬路西首淸和坊花巧寳家局賭又輸銀二千五百兩卽將白玉班指一枚抵銀五百兩金釧一對抵洋銀三百元股分票三紙抵銀二百兩又花巧寳家後面房屋抵銀一千五百兩旋聞人言席係租界中著名賭徒當時與賭者除席任二人外尙有何靜山蘇寳生張嘉倫及不知姓名者七八人我得悉前情向席理說席置若罔聞因此情急來案具控目下查知張避匿寍波求請備文關提到案一倂訊追席供稱葵蓀與我爲友今春伊有急用將玉班指金釧等物託我代借銀五百兩洋三百元並借去股分票三張抵銀二百兩又央我向久富質鋪將房契代借銀一千五百兩迭次向索葵蓀欲折償了事我不允以致葵蓀來案誣控張理堃供稱現在久富質當爲夥今秋有盛葵蓀與席炳文前來將淸和坊後面房契抵借銀一千五百兩屢往索討分文無著現悉在案控告叩求究追任子山供稱在鴻茂源綢莊爲夥葵蓀與炳又賭博我不知悉且店中亦無設賭情事叩求明察大令以盛宜懷所控各節究屬共賭二次與誘賭者一律如果追出銀兩亦須充公况席炳文聲名狼藉咎實難辭著將席收所任交保張斥退盛不准遠離暫在署前伺候聽候覆訊核辦 
[更夫獲賊]  
　　積竊某甲前晚三更時在大東門外郎家橋地方東張西望更夫見其形迹可疑上前盤問甲飛步奔逃更夫追至橋北將甲扭獲搜出鎖匙鎖子鐵鑿鐵柄等共二十餘件及自來火一匣當票三十餘張一倂交十六鋪地甲由甲解至中局請訊局員蔡蓉卿二尹升堂提訊甲供稱小的向爲小本生意邇因窮迫無聊初次犯竊惟求施恩二尹曰爾犯案纍纍尙欲抵賴乎喝令重責二百板交汛捕帶去查明所竊各案再行嚴辦 
[竊洋破案]  
　　本邑人某甲在小南門外南倉街開設羊肉麵館雇用浦東人某乙爲學徒本月初甲向各主　收得帳洋十一元五角存放帳箱之中乙見之頓起不良之心候至更深人靜時將洋偷竊次日甲欲取用開箱稅之洋已不翼而飛遂疑店夥某丙所竊向之查問内頭緒毫無甲則堅稱被爾竊去内以莫須有之事若張揚出去恐與聲名有碍只得隱忍照數賠償事已了矣不料乙於前日午後至隣家賭博將洋放在桌上被甲所見上前盤詰乙自思難以隱瞞直吐前情甲卽將乙帶回大加申斥丙知之不肯干休邀甲至某茶肆理論唇槍舌劍其鋒莫富不知如何了結也 
[大令騐屍]  
　　前晚四鼓時有金華氏偕廿四保十六圖地保計良卿投上海縣署據金華氏喊稱本邑人家住浦東塘橋兒子泉發向在家中耕種上月十六日晚間遭龔桂泉朱阿全張慶華兇毆受傷延至今日黎明斃命爲此來案伸寃求恩詣騐袁大令著候次日相騐一面飭値差連夜下鄕先將兇犯拘獲昨晨該地保在塘橋鎭預備屍塲原差亦將龔朱張三人解到伺候午後大令帶同件作書差人等命駕出城至董家渡碼頭渡浦旣莅屍場立時升座地保投案候示屍母金華氏供訴前情並求騐究大令命提龔至案供稱本地人置有良田數畝向由小的耕種十一月十六日小的有事赴申回家時天色已晚與朱張同行行至自己田畔見有人影上前查看係金泉發挑籃二隻偷取靑菜籃中已滿小的將金拘住卽交地保訴明前情並未兇毆求恩明鑒朱供稱是晚小的與龔張同行回家見金在田竊菜拿獲後當交地保實未毆打張所供與龔朱略同大令卽飭仵作如法檢騐旋卽喝報騐得金泉發身無傷痕實係因病身死大令離座親視一周遂命金華氏指出傷痕在於何處該氏供稱小婦人現在情願自行棺殮求大老爺伸寃可也大令飭將龔桂泉等三人交原差帶回候訊遂鳴騶回滬 
[船埠禀覆]  
　　王秦氏之菜餅船在華亭縣境荳腐浜地方失事溺斃七人該氏遂赴上海縣具控嘉興航船陳四發碰撞云云袁大令訊供之下陳堅不承認大令以在華亭縣境失事卽將全案人証解歸華亭訊辦並著船埠查明禀覆此已見諸前報兹由該船埠查得陳四發之船於上月二十八日由嘉興開行來申二十九日傍晚時行抵南會館南卡因爲時已晚不及查艙三十日淸晨始得查騐報捐並於是日午刻由陳四發將嘉興寄交本埠南市升泰庄鷹洋一千五百元北市豐泰庄鷹洋一千五百元及恒森源顔料號洋信二百元分别送去執有各號回單且查陳船並無損傷三十夜王船失事之際適値狂風大雨而陳船已先期到申其非碰撞可知因卽據實禀覆昨日又據陳赴縣具禀以無端被控請將前情移知華亭俾得早釋訟累並黏呈稅單等各據以憑查核 
[英界公堂瑣案]  
　　包探禀稱有某西人坐陳阿福之東洋車遺忘大衣一件被陳藏匿今得緝獲送案請究大衣呈堂某西人尙未到案陳阿福供大衣係西人自已遺忘宋二尹飭包探將陳阿福及大衣帶回捕房俟傳西人到案再訊○包探禀稱陳寳林係胠篋塲中之老手現在小東門外行竊錫燭臺拿獲人贓送案失主未到陳寳林供湖州人流落在滬且患疾病不得已而犯竊宋二尹察得陳寳林患病屬實飭差押送便船回籍贓存捕房待失主認領○包探禀稱積竊徐仁皆現又行竊帛被棉袄各一件拿獲人贓送案失主未到徐仁皆供浦東人以後不敢再犯行竊宋二尹判徐仁皆枷號十日發頭門示衆贓存捕房以待交還失主○包探禀稱金晉生行竊四馬路地方女子陳寳賢所哂之生絲衫拿獲人贓送案失主未到金晉生供本邑人以後不再犯竊尙求恩恕包探稱金晉生犯竊已非一次宋二尹判笞責一百板　存捕房交還失主○ 
 
 

Page 4

 
 
包探禀稱宋英祥在北鄕行竊布衫三件銅燭簽一副業已質錢使用祇存質票因無失主來報故未吊贓宋英祥供江北人行竊原是該　　求施恩宋二尹判宋英祥笞責一百板質票發還捕房以憑查吊○胡金楊陳星紀等稱失去棉被棕毡等件報由捕房查獲人贓送案請領華捕稱見戎洪生携帶竊贓拘至捕房卽有胡金塲等報失戎洪生供寍波人連次行竊原是不合如今惟求施恩宋二尹判管押十四日期滿笞責二百板贓交失主分别認領○林少來稱被傭工席柏生行竊忠孝帶荷包眼鏡等件報由包探將席拘獲承認行竊所有眼鏡等件售與應卿標贓已吊到席供蘇州人行竊是實應供收買眼鏡不知是竊贓宋二尹判席柏生戒責二百下應卿標罰洋兩元贓交失主領去○包探禀王阿虎同楊金章行竊張國松之衣服又竊茶館中坐客之榔頭拿獲人贓送案張國松稱被竊布衫二件及烟袋等物今旣獲案請爲給領王阿虎供寳山縣人連次行竊原是該死只求施恩楊金章供寗波人初次隨同王阿虎犯竊宋二尹判王阿虎責二百板楊金章責一百板贓交張國松領去榔頭一個暫存捕房俟失主認領○包探禀拘獲宋仁忠搜出洋一元及洋烟筒質票一紙據稱在川沙竊來今將人贓送案宋仁忠供川沙人物件係在原籍行竊記不淸是何地方宋二尹飭將宋仁忠及贓一倂移解川　廳究辦○曹順淋稱失竊衣服三件報由捕房緝獲人贓送案爲此役案請領張長松供上海人行竊是實宋二尹判笞責一百板贓給曹領去 
[法捕房瑣事]  
　　某甲向在法界春裕盛報關行爲夥日前將棧内提貨單携出詭稱已有主顧購買是貨去後數日音信杳然棧主在外訪問得悉此貨被中串同戚串某乙提去彌補他欵棧主遂於昨晨赴大自鳴鐘捕房控訴備捕頭准詞立飭包探巡捕至德順里第廿一號門牌内將甲尋獲拘送捕房管伡候解公堂訊究○前日之晚有甲乙丙等三人形狀不倫不類口操潮州音爛醉如泥鈎肩搭背闖入某花烟間尋　取樂不知何故始而口角繼而打架扭作一團鴇婦逐之不去立卽出外　捕將三人拘送捕房管押昨晨經備捕頭訊知釁起細微著一倂交保出外不准再向花烟間滋事違干咎戾○崇明人某甲帶鷄鴨來甲販賣前日在法界小東門外陳德和小烟間内呼吸烟霞忽遇流氓數人向　藉端勒索中初入城市胆小如鼷立卽登樓從後窓躍下致傷厥足不良於行被司閽人所見疑係竊賊舁送捕房管押一宵昨晨經捕頭訊明原委卽將甲釋放○新街某花烟間龜奴前晚手携虎子向自來水龍頭洗濯當被巡街捕所見謂潔淨之水豈容滌汚穢之物龜奴置若罔聞遂被巡捕扭入捕房捕頭以其不諳租界規例判罰洋三角示敬 
[錄播振聲先生來信]  
　　謹啓者臥牛山　織局設自去春因被寒留養各局裁撤之後其中有寡婦孤兒以及極貧之戶實不能回去者共有一千餘家行將流爲乞丐因於省城東二十里臥牛山設局盖屋令其紡織優給工價藉資存活幼孩多者量加津貼拮据營生尚皆安謐今年幸黃水安瀾局中又欵項不支量爲遣散凡家中稍有一二畝田地者無不歸去所不去者均係歴年被水極重之區房屋早成瓦礫地畝盡變黃沙極貧極苦欲歸無所之人統計尙存八百來家男女老幼共四千餘人幼孩居其大半局中欵項萬分支絀有刻刻不能撑　之勢近幸接經蓮翁施少翁席子翁楊子翁王心翁諸大善長匯寄二千元暫救目前災民感激萬分然時値隆冬局中布匹難售用度繁多紡織工價以及極貧津貼刻刻難緩每月幾及千金是以前缺後空刻下又十分窘迫幾於無法可籌因念局中所養寡婦則孤兒尙幼非有八九載不能長成貧戶則兒女過多一家六七口亦難存活有此一局猶可保全若驟然遣散勢必孀婦因貧改嫁幼孩餓死於道途貧戶討乞無門妻女轉鬻於異地情形之慘筆墨難宣終夜思維難安　席不得已四出張羅遍呼將伯近復由燕臺回南先到滬上繼往蘇揚鎭等處廣爲叩募惟求諸大善長於　可設法之中廣爲設法奉勸當世仁人君子慷慨解囊量力佈助多多益善集腋成裘倘得有鉅欵則此八百艉中孀婦得完其名節孤兒得全其　命窮戶得保其身家四千無告窮黎共登袵席尋常放賑第救一時此則始終成全平日災民難分極次此則專係極貧功德似更加一籌作善隆祥天鑒不遠想樂善好施者本有同心定當大施宏願曲爲保全也不勝爲災民迫切待命之至民表謹啓 
按此舉實爲眞切至要之功德想早在各仁人君子洞鑒之中如蒙賜助請送上海各賑所便匯解速則更妙[  本舘附識]  
[將伯爰呼]  
　　本堂自蒙龔陞道憲給地建造以來善舉處處擴充不獨醫藥改爲常年號數日盈　費倍蓰卽老民殘廢養病諸端踵趾相接却不可却收不勝收非徒衣食之資爲數更鉅病者調治死者喪葬在在需費設措殊難雖蒙遠近諸大善土陸續捐輸藉以敷衍現在正値年關皆須核結淸楚無如杯水車薪勢難彌補尙望樂善諸君施大法力發菩提心以有用之資財結無窮之善果俾得源源接濟游刃有餘是所拜禱[  上海馬路廣益善堂司事謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[奏補知府]  
　　臺灣臺南府知府係海外衝煩難要缺現値分省未久事多創始在在均關緊要非廉明勤幹資望素著熟悉海疆風土情形之員不足以資表率大憲於通省知府内逐加遴選查有候補班知府現護臺灣道篆唐觀察賛袞籍隷湖南由同治癸酉科舉人歴保是職前曾委署福建邵武延平等府政聲卓著現經奏護臺灣道篆復能講求海防諳習吏治以之請補臺南府缺實爲人地相宜於例亦稱符合刻据署臺灣藩司唐微卿方伯具詳到院已由撫憲會同閩督卞頌臣制軍繕摺奏聞想一經飭下部議當無不照情批准也 
[結報洋稅]  
　　各省海關徴收洋稅前經總理各國事務衙門會同戶部奏定章程改題爲奏停用親塡等簿行令各關將收支數目按結奏報一次扣足四結專摺奏銷毋庸按照關期題銷以淸界劃等因查臺灣滬尾打狗兩口海關稅務自光緒十三年八月十五日第一百九結起改歸臺灣巡撫就近監督所有收支洋稅各數目業經遵照新章分别奏咨至第一百二十結止在案兹自光緒十六年八月十八日起至十一月二十日屆滿第一百二十一結期内該兩口收支各項洋稅銀兩已由前護撫院沈大中丞照章按結奏報至循案支銷各項經費容俟扣足四結造册奏銷以符定案云 
[閩中官報]  
　　同知張文治交卸署龍岩州事回省卽委辦交代局務知縣張翥自德化一帶淸查驛站回通商局提調候補府聶元龍謝蒙奏奬補缺以道員用鹽大使劉定瑞交卸省會官運局差辭赴良淺局府經歴羅運泰由京來閩禀到候補道許禀謝蒙保軍機處記名巡檢顔文灝委辦泉州獺窟分卡 
[廣東官報]  
　　藩憲牌示封川典史缺委從九品秦耀光署新安縣缺委試用知縣鄧淸圻署新選淸遠濵江司李正靑飭赴新任始興縣淸化逕司蘇錫禧廻避與歸善縣平海司裘士瀛互相調補督憲牌示儋州營遊擊缺委水提左營遊擊梁國桐署理廣西梧州協右營守備缺委候補都司朱衍慶署理准補崖州恊副將梁棟材廣西鬱林營遊擊恩年廣西桂林營中軍守備祥麟均飭赴新任 
 
 
