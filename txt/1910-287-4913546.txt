# 1910 - 287 - 4913546

 

Page 1

 
 
　　均鑒 
江西裕興康　南京王慶昌　長沙張其雲　卲伯陳兆榮　江西全泰盛　　尊處報帳久未歸結 
安慶郝麗南　陜西陳漢卿　安慶馮鏡波　吳淞湯馥棠　南京方言學堂　屢次函催均置不理 
壽州全泰盛　天津奪　寶　北京楊亦樓　鎭江李輯五　　本擬函請商會轉請 
南京陸澄溪　南京廣智社　加興錢咏臧　蕪湖玉林堂　陜西務本新報館　地方長官切實追繳 
蕪湖全盛泰　合肥張少賓　廣東林裕和　桂林吳正卿　湖州賴叔怡　以保血本而免虧累 
但本館作事向主和平特先登報奉告請所該報欵近者以十天爲限遠者以二十日爲限將欵寄申歸結倘 
本館經理人白 
　　醒世小說九尾龜拾壹弍冊出版 
　　每冊洋四⾓上海棋盤街點石齋啟 
　　陳雍叔鑒 
　　前托閣下所抵各繭自當設法取贖所云保險一節並未退保祈請放懷特此登報伏希　亮鑒　徐遂初啓 
　　欲盤鎭江合興麵廠者 
　　注鎭江合興廠事歷屆情節已多茲姑緩載今歲四月間經莘公招舜年育之也僑諸股東在鎭意會議後舜年旋里臥病未起數月之久於外事一無所知邇聞該廠已有盤出之說凡由育之也僑舜年經招各股東時來詰問人言嘖啧或出有因竊思該廠初係舜年及各股東組織而成廠成舜年因病不支經惲禹記熱心公益自願獨認新股承辦因即公推其經理當合新舊股十二萬元有奇永爲有限公司各執合同爲據此時果有人盤替各股東均有參議權衡非一二人所可專主但該廠除機器樓洋鐵棧係廠中所造此外店房餘屋以及全基地皮均係舜年私產並未售賣杜絕與該廠爲業如各界諸君欲盤斯廠理應向經理人各股東及舜年一併公同商行舜年亦深願顧全公益焉恐未週知特此宣佈　鎭江合興麵廠各股東及劉舜年同啓 
　　費棟三兄鑒 
　　前報覆上一函諒已台閱未得佳音思念殊切千祈見報或駕臨或賜約以慰寸心　知啓 
　　安徽義賑分所長源泰廣告 
　　施觀察交來　陳仲周君爲室人求咳病速愈洋四百元劉柴垣君交來　裕蘇官銀總局洋拾元　劉柴垣君洋八元　公記洋四元　陸景雲君洋二元　楊霞卿君洋一元　丁西源君洋一元　特此登報以揚仁風 
　　新開華隆興記肥皂廠 
　　啓者本廠特請名司佳製各式洋皂定價格外公道各埠信購本處面議均可倘蒙　賜顧請認明本廠牌號爲是敝廠設在上海美租界愛而近路北高壽里內恐未週知特此登報佈告 
　　浙路風潮湯壽濳新書出現每部售大洋三⾓ 
　　寄售處上海各大書局發行所四馬路一品香 
　　商辦漢口旣濟水電有限公司第四期發息預告 
　　本公司原定九月初一日起發息現因發換新股票約在九月內方可竣事若兼行發息恐新老股票有舛錯之處茲准定於十月初一日起將新舊股息一律照發請　各股東在十月內擕息單至本公司照取可也其　期以十月三十日截止再所有未換之老股票務祈從速換新俾便發息爲幸恐未週知特此通告　發息處漢口一馬頭本公司　上海後馬路祥康里大慶元銀號內　宣統二年八月　日　本公司啓 
　　德記洋行經理胡禮號衛生衣絨廣告 
　　茲美國胡禮號廠所造衛生衫褲及衛生絨等料暢消中外向推獨步是歸本行獨家經理以來精益求精式樣亦隨時翻新定貨加領接袖隨客所宜本行更備有現貨賜顧者祈請　駕臨敝帳房接洽可也　四川路七十二號德記洋行啓 
　　湖北水泥廠寶塔牌水泥價廉物美 
　　有切實化驗單爲憑可與各處比較貴客光顧請惠臨滬漢批發所面訂自知　上海漢口總批發所謹啓 
　　靑州水泥减價廣告 
　　鄙人現承辦新旗昌洋行買辦所有經售之靑州水泥價可格外核減欲知詳細情形請來本行帳房接洽可也　新旗昌洋行張琴軒白 
　　高昌廟車站十月初一起停止售票凡北市乘客可由西門黃家闕路之新馬路直達上海車站　蘇路公司謹告 
　　電政局賬務電報改章廣告 
　　本局遵奉　郵傳部札飭釐訂賑電免費章程十四條定於本年十月初一日起一律照此次新章辦理其從前免費章程無論有無核准成案槪行註銷此項新章已登入九月十一日神州中外時報新聞各報專件欄內其申報及時事報亦已先期登載請查察爲荷此佈 
　　大清銀行告白 
　　本銀行開辦迄今六載股本官商各半共計收足庫平足銀一千萬兩總行設在北京外埠分行分號設立共計四十餘處凡存欵一年者週息六厘六個月者週息五厘三個月者週息四厘又逐日往來者週息三厘至於匯票押匯等欵設有分行號之處均可匯兌上海分行現在新遷黃浦灘三馬路口倘蒙　賜顧請至本行面議可也此佈　茲將分行分號地址臚列于下　北京　天津　保定　營口　大連　錦州　蓋平　鐵嶺　奉天　安東　濟南　烟台　靑島　周村　長春　吉林　哈爾濱　庫倫　張家口　太原　西安　雲南　重慶　成都　開封　周家口　漢口　宜昌　長沙　湘潭　常德　南昌　九江　景德鎭　安慶　蕪湖　福州　厦門　廣州　香港　汕頭　杭州　温州　南京 
　　瑞生洋行廣告 
　　啓者本行陳列所在滬開設十餘載專辦局廠所用機器及鐵路開礦榨油打米磨麵印書抽水起重鋸木引擎鍋爐電燈皮帶輪地軸車鑽刨洗鍘剪冲床等俱有現貨向由外洋名廠製造最新式樣承購者莫不贊美本行取價格外克已以廣招徠倘蒙　仕商賜顧請至英大馬路三十三號本陳列所面議可也　瑞生洋行機器陳列所謹啓 
 
 

Page 2

 
 
[宫門抄]  
　　九月二十日召見軍機敭冲 
[交旨]  
　　九月十四日軍機大臣欽奉 
　　諭旨憲政編查館奏官制未定官俸章程碍難釐訂請將頒布官制及試辦年限提前頒布官俸章程及實行年限展後一摺著依議欽此必奉 
　　諭旨憲政編查館奏請將各省循例具奏事件酌擬改咨由各衙門分别彚奏專奏開單呈覽一摺所有單開各條硃圈者仍行具奏餘依議欽此 
　　九月十三日軍機大臣欽奉 
　　諭旨度支部奏請簡派王大臣盤查金銀庫一摺著派睿親王魁斌尙書唐景崇盤查欽此又奉 
　　諭旨本日補行引見取列二等之優生董增恆着以鹽運司經歷散州州判府經歷縣丞掣籤分省補用欽此 
論說 
[資政院諮議局之新現象（選）]  
　　今歲資政院諮議局旣開。羣欣欣然有生動之象。外國所謂政治期節者。殆幾近之。爰取一二事之可供研究者。約略論之。以表示國人之政治思想。並策其進力焉。 
　　資政院擘頭之大問題。卽廣西禁烟案是也。廣西諮議局。曾因此事停會。卒之以輿論戰勝政府。回復原案。此實永垂紀念於吾人之腦中。不可忘也。同時有類於此者二事。即各省以豫算案不付議决。宣告停會。浙江以鐵路風潮。亦宣告停會。前之停會。守諮議局聯合會之原議。理由極正。壁壘極堅。現在政府已不戰自屈。將豫算案提出。唯浙省鐵路問題似應以諮議局之資格。呈請於資政院。解釋能否以勅令取消法律之問題。（即湯之總理依據商律諭旨能否剝奪之是也）而不能直宣告停會。何則。此事實全國立法上一大問題。而非一省督撫違法之問題。諮議局係對待督撫之機關。督撫違法。自應停會。舍是近於濫用權力矣。 
　　又諮議局章程。督撫有派員到諮議局陳述意見之文。去歲各省皆有行政委員到會。陳述一切。不意今年開會。直督竟以各司道各局所之名義。札派委員多名到局。諮議局拒不接納。具文駁斥。理直氣壯。可謂有諮議局以來一大公案。同時憲政館。又催各省派員赴資政院旁聽。此舉未爲不是。但今年政府所提出之議案。無關係全國存亡之大問題。亦無關係一省或數省之問題。委員此行。誠不審其宗旨所在也。 
　　劉澤熙以度支部人員。且爲編定豫算之人。而充豫算股股長。此不得謂非吾國民缺乏政治常識。劉澤熙之議員爲欽選的。而豫算股長非欽選的。各國議會。率以豫算案爲與政府衝鋒對壘之利器。不肯絲毫放鬆。其選舉之委員長。必民黨中最有力量。而最富於財政經騐之人。今乃付之政府部内之人。自行編定。自行審查。天下事之矛盾。孰有過於此者耶。此固不當責劉。而當責之選舉劉之人。然劉果有責任心者。亦當聲明辭職。猶不失爲磊落之男子。否則此責任太暗昧。劉明法學者。諒不至此。至沈林一以議員而兼山西特派員。性質之不明瞭。誠有令人發噱者。故吾人自始不承認資政院爲國會。此亦一因也。 
　　前日資政院開會。無一大問題。如地方學務章程。如著作權。此何關天下大計者。而重勞吾資政院議員耶。聞之政府。以開設國會責任内閣借債修路等問題。詢之各督撫。是政府重視督撫。而蔑視民意也。吾願民黨議員諸君。當思吾人民付託之重。提出全國存亡之大問題與政府一激戰。此等無價值之議案。不宜重煩吾民之意。繹左氏傳亟肄以。疲我多方以。誤我之句。可以得政府對待吾國民之心理焉。（未完） 
 
 
 

Page 3

 
 
來稿 
[國會請願代表孫洪伊等上慶邸書]  
　　王爺殿下。去臘嚴寒。恭敬邸第。得侍光顏。備陳草莽。區區之忱。請求速開國會。過蒙損納。皇感萬狀。時日靡常。歷春涉秋。忽忽數月。而外交變更。舊藩不祚。日俄肆啓野心。意在東省。恊約發表。舉國震駭。愈謂非國會不足救亡。各省督撫。亦心知其然。時流露於奏牘之間。所以不敢直陳者。猶慮樞府中愼重國是。或干凟冒耳。伏維王爺。手掌樞衡。數十餘年。凡國家變法之大計。維新之景運。皆出王爺主持。翼贊聖德。以有今日順時爲變通之道。王爺旣熟讅而利行之。今者中外人民。希望國會。若飢渴之於飲食。時會旣至。因勢利導。惟王爺是望。國家根本。首在民心。王爺更歷時變。老謀深識。度亦洞鑒。今日時事。惟恃此民心之忠愛。尙有可爲。倘得矜鑒愚誠。慨念國本之靡定。密陳黼座。代爲人民籲請速開國會。以慰中外之望。則微特人民感激涕零。歌頌周召夾輔之勳抑大清萬年鞏固之基。先朝神聖。實式憑之。若其稍有回皇。竊恐四海人心。怏怏失望。而外患日迫。内體不堅。國家大事。或蹉跌不虞。當此時而責任所在。夫誰與歸。王爺試言念及此何以圖之。急切不皇擇言。匍匐待命。無任皇悚。 
專電 
[電一（北京）]  
　　江督奏上海商會商借匯豐銀行二百萬維持市面商借商還聞已照准 
[電二（北京）]  
　　又奏籌銀五百萬或由部撥或借外債維持滬市奉旨著度支部妥速議覆 
[電三（北京）]  
　　今日（二十）資政院議員開議國會旁聽極繁全塲贊成議員及旁聽者皆拍掌聲震屋瓦同聲呼立憲萬歲擬即日出奏當塲舉定起草員六人 
[電四（北京）]  
　　陸軍部蔭尙書又在三所召見奉監國面諭東三省情形緊迫迅商度支部妥籌的欵添練防邊軍隊 
[電五（杭州）]  
　　浙撫以諮議局停議有礙大局昨邀議長入署面允將路事由電代奏惟限三日内開會 
[電六南京]  
　　上海中等商業學堂學生二十日來寗參觀勸業會兩淮中學學生八十人亦來參觀 
[電七（東京）]  
　　日本貴族院議長公爵德川家逹自歐美諸國倦遊而返昨日抵敦賀港定西十月二十四日入東京 
[公電（南京）]  
　　各報館鑒十九日晚勸業會塲舉行提燈大會鼓勵運動會員到者萬餘人勸業報 
緊要新聞一 
[蘇撫奏陳財政根本法北京]  
　　蘇撫程中丞前日有一密摺到京探得大致略謂籌備憲政須從財政根本上著手非但不可病民且當爲民徐開便利之門庶使民不嫌其苛擾而樂於輸將大要有五一酌行所得稅以恤貧民二籌辦公債機關以便募集三定國庫以厚根本四振興官營事業五整頓稅制此五項中尤以公債國庫爲最要之圖然非早開國會仍不足以厚國勢而收實效云云摺上監國大加奬譽已交度支部妥議具奏 
[庫倫喇嘛勾通外兵暴動北京]  
　　日前政府接庫倫辦事大臣來電謂該處喇嘛勾通某國兵士乘機暴動且時有某國兵接濟喇嘛軍械餉糈情事以致羣情外向甘心附和現在誘脅甚夥勢頗洶洶若不迅速勦捕恐滋蔓延難以收拾政府得電深爲焦慮當經各樞臣會議僉謂庫倫係蒙旗西路咽喉設有不測勢必牽動全蒙隨將原電譯呈監國寄諭陸軍部迅速挑選得力將士前往相機助勦昨陸軍部已選派四營星夜馳赴庫倫矣 
[藩部注意西藏裁判權北京]  
　　資政院已將蒙藏刑律問題列入日表按期集議茲聞理藩部以西藏汪孜等處商埠一切措施已具端倪將來關於裁判事宜實於主權大有關係擬將此事奏請續交資政院討論惟因西藏議員尙未到齊一切情形未能詳細質問故此事尙須稍緩方能實行 
[資政院開院後種種北京]  
　　十三日軍機大臣曾致函於資政院總裁倫貝子探得係奉攝政王諭交所有資政院逐日開會議事錄勿庸繕寫進呈即著於次日上午用謄寫版繕印全份呈進三所以備早爲披覽 
　　又十三日法典股員開第一次審查會股員到者十七人第一科九人第二科八人第一科屬公法的審查地方學務章程及修正報律兩議案第 
 
 

Page 4

 
 
二科屬私法的審查著作權律議案各股員互相討論其對於學務一案以第八條由勸學所主政不合法理自應歸於自治範圍以内其著作權一案以條文多屬贅複均擬提出修正案而報律　案未及審查聞須另日再議云 
　　北京報界公會以新定報律第十一條第十六條實爲破壞報館之利器現已聯絡同業推人起草將兩條條文之荒謬與其根本上不承認之理由詳具一書上之資政院請其强硬議駁一面并分呈民政部及内外總廳聲請修改 
　　資政院十五日開會其應議事件己由議長編定議事表如下（甲）接議十二日議事日表未完事件卽理藩部提出之振興外藩實業並劃一刑律案（乙）核議各省諮議局與督撫爭執事件（一）河南試辦印花稅案（二）湖南湘漢航業案 
[資政院接收各省來電北京]  
　　自資政院開院後各督撫曁各省諮議局呈請核辦之事甚多如廣西之展限禁烟廣東之阻借外欵湖南之阻借公債江西之統稅加征各項電文均經登錄前報茲又探得各省要電數則錄下 
　　湖南巡撫來電資政院鈞鑒洪准湖南諮議局呈稱此次湘省奏辦發行公債票一百二十萬兩未經交局議决援照局章呈請批答等情當以湘省本年災亂善後一切需欵甚鉅司局各庫羅掘殆盡旣不能請撥部欵又未便搜刮商民除發行公債别無善策業經度支部核議奉旨允准是不得已之苦衷當爲紳民所共諒現將奏案章程檢呈以備考核此項公債各省通行並非責令湘省人民擔任之欵旣經奏奉諭旨照准諮議局是否有更改奏案之效力應請鈞處核飭遵照再查上年湖北安徽奏辦發行公債亦未交局議决湘省事同一律合併聲明敬候示覆楊文鼎叩蒸 
　　湖南諮議局來電資政院鈞鑒湘路由合興公司贖回後曾奉先帝上諭借欵修路流弊滋多應由三省集股興辦以保利權不准借用外債等因欽此張文襄回奏黃御史昌年參摺内亦聲明不借外債前年文襄督辦時忽主借外債經全體湘人電阻始未簽押去歲本局成立由岑前撫發交湘路限年赶修案本局首先議决限五年告成其籌欵各條均見奏案業已公布施行本年三月又舉代表以完全商辦無容借貸等情呈郵部堅請取銷草合同經郵部加奬允准並責限年趕修在案八月初郵部又派李道于道來湘分查工程均極切實現今株昭業已開車長株亦准冬季開車株郴長岳已分途購地常年實靠之欵不下五百萬元是湘路確可五年趕修此可分年立限之實在情形也近得京中函電均稱郵部仍决意借欵湘中人心惶駭本局責無旁貸如不得請是法定之言論機關等於虚設議員等有靦面目更何顏立於議局伏維鈞院爲全國議局保障樞機敬乞以湘路爲完全商辦萬不承認借欵各情轉逹郵部即懇代請郵部電示以定人心而維大局並候鈞院電覆湘議局叩庚 
　　湖南諮議局續電資政院鈞鑒接浙議局電稱郵部片奏鐵路公司與普通公司情形不同違商法奪民權浙路受害影響全國已停議力爭等語查公司律並無普通特别條件若可由部變更商民失所依據實業前途爲害滋大鈞院爲全國立法樞機敬乞剖决是非以保全商律湘議局叩庚 
　　廣西諮議局來電資政院鈞鑒微電敬悉本日撫劄恭錄上諭本局當卽欽遵准備開會惟諭旨飭撫照上年公布辦法必係指議案之公布而言查禁烟議案内有八月初一禁臨桂等屬土膏店又土膏店在禁地開設者店貨俱充公等語甲區土店已逾限售土月餘若照公布辦法應即充公今撫劄尙以九月初六日爲實行禁期併限至初九日止將土膏運出甲區以外逾限始照章充公似此辦法不特議案仍不能回覆且與諭旨不合乞將公布辦法四字詳細解釋迅電護撫照辦爲禱桂諮議局謹叩陽 
　　軍機處交護理廣西巡撫請代奏電奉鈞處魚電宣統二年九月初六日内閣奉上諭資政院奏廣西禁烟展限諮議局全體辭職照章核辦一摺着該撫仍照上年公布辦法妥速辦理並飭令諮議局迅速召集照章議事欽此伏查上年禁烟公布辦法係自禁閉展限之日起予限三日勒令土商將未售之土膏運出本區以外茲欽奉諭旨飭仍照上年公布辦法妥速辦理應即欽遵以九月初六奉旨之日爲實行禁閉之期以期妥速仍查照公布辦法限至初九日止將存土存膏悉數運出甲區以外逾限照章充公除札飭禁烟公所切實奉行並恭錄諭旨札行諮議局迅速召集照章議事外所有遵旨辦理情形謹請代奏景桐叩魚 
　　浙江巡撫來電資政院鈞鑒洪初三日諮議局開正式會議當塲變更議事日程改議浙路呈請代奏事件未待本部院審核即行表决停議待奏經增韞將未便代奏理由批令復議並劄催迅速開議據呈已經停議無從付議查局章並無議員自行停議之規定除將迭次來往文件於初五六七等日抄錄咨呈並詢憲政館應如何解决外謹奉聞增韞青 
　　陜西諮議局來電資政院鈞鑒豫算未交無從開議乞速催部洋烟禁種功虧一簣稍縱永無禁日請力持嚴禁再浙局因路事停議請即維持陜諮議局叩齊 
[各省新舊道員之席次北京]  
　　自各省添設巡警勸業等道與舊有之鹽粮兵備等道同城駐紥事屬創舉一切品級席次久未規定現據閩浙總督諮詢始經樞府核定前日由内閣會議政務處分 
 
 

Page 5

 
 
電各省内開據閩浙總督電稱巡警勸業兩道與原有鹽法道同駐省會其位次前後未奉核定明文等語查巡警道隸屬民政部糧道鹽道隷屬度支部勸業道隷屬農工商郵傳兩部應按各部憲綱首巡警道次糧道次鹽道次勸業道以爲位次前後相應咨行貴撫查照辦理内閣會議政務處印 
[粤省官商維持市面現狀廣東]  
　　粤省市面恐慌經大吏電請飭下造幣分廠趕鑄銀元接濟等情迭載前報茲悉該分廠現已預備開鑄前日牌示廠門略謂市面銀根吃緊本廠業已電請部示刻日開鑄雙毫以濟眉急爲此牌示在廠人等赶即預備一俟奉到部電即當立刻開鑄毋得違誤 
　　昨陳方伯出示略云本省官銀錢局行使官銀元票原爲輔助現銀起見銀元票内載明此票准完納錢糧關稅鹽課釐金一切官項現在市面銀根甚緊所有交納官項自應照章搭用官銀元票以便流通而免窒滯本省粤關稅餉向收紋銀現擬改用官銀元票按照官銀錢局定價核收每紋銀一百兩加收紋水成元銀一十二兩共成元銀一百一十二兩如用官銀元毫子票應照市價貼補元水卽與繳納紋銀無異又示云官銀錢局所發十元五元一元三元等票每元計重七錢二分毫洋出入兩不貼水久爲商民信用乃聞近有不法之徒因源豐潤停止收解妄謂官局受其影響鼓惑愚民將官局所發銀元票以八九折價銀攬收因以牟利且有故意推諉不收情事不知官銀錢局係公家設立與源豐潤商號判然兩途豈容市儈奸商罔利壞公合行出示曉諭如有持票向各處交易敢有扣折及不收情事准即指名禀究 
　　佛山商務素稱繁盛邇因上海風潮牽累金融異常恐慌該鎭商會董事孔藹臣等恐有不測即片請七十二行商集議維持之法一面飛電省憲酌撥官欵以濟市面再定十三日大集殷實紳商担任權發銀票分布市面俾救目前危急電文錄下廣州分呈督憲藩臺勸業道鑒敝鎭被滬風潮影響銀根奇絀市面異常搖動聯叩酌提官欵維持俾資挹注佛山七十二行商務分會王壽慈等叩覃廣州分呈總商會粤商自治會鑒敝鎭被滬風潮影響銀根奇絀市面異常恐慌聯乞代禀督藩勸業道各憲酌撥官欵以濟危急佛山七十二行商務分會王壽慈等叩覃 
[東三省通信]  
　　近日俄國沿邊及路綫兩旁屢次增兵甚多聞海參崴近又新到馬步隊二千名滿洲里駐紥之兵已漸漸逼近華境經臚濱府張鶴岩太守迭與面爭俄人置之不理日昨已具禀江撫周中丞請速設備 
　　江撫周中丞以鄂省災民現已遣赴訥謨爾河寗遠站等處墾荒救飢惟查前由廣信公司官銀號借墊經費十萬兩現將告罄待至明春開犁爲日方長而所需口食購買犁牛修蓋房屋需欵尤繁亟應妥籌善後之策再本省本年雨水爲災哀鴻待哺現在雖經各省恊濟仍恐杯水車薪無濟於事己併前件列入議案發交諮議局討議 
　　吉林公署准外務部咨稱中俄交界其線甚長沙漠延綿山川阻隔遇有交涉頗形棘手應請轉飭調查界務委員詳細查勘並將一切情形尅日報部以便查核 
　　長春政學界經濟現象困難已逹極點事前不知預算至今日惟有節流之一法各署局上級人員减去俸薪數成下級則暫照舊發給以示體恤其困難最甚者尤推學界如中學堂中秋節幾不能舉炊由學董暫借錢三百吊分給敎員每人十吊以濟眉急而勸學所亦苦無欵每人每餐發銅子二十枚行之已半月過此或一枚不發亦意中事也 
　　本溪湖東南牛心臺之煤礦向產無烟煤品質極佳成層亦甚厚現届冬令由附近之居民開工採掘每日出額五百噸或逹五百噸以上現有某日人擬援大倉組之例向交涉司要求該煤礦由中日合辦已派地質技師木瓦氏赴該處實地調查矣 
　　俄人業米氏於薩前將軍任内謊得採勘金苗執照在江省私自開挖多處嗣經華官禁止將其執照作廢該俄商遽索賠償十五萬盧布此案牽擾已久迭經外部與俄使交涉未能了結去年八月又移交濱江關道就近與俄領事議結顧年餘尙無頭緒昨奉部催將中俄懸案迅速解决以了葛籐少帥當飭駐哈交涉局總辦李鴻模會同關道于駟興速行提議了案以憑覆部 
[京師近事]  
　　近年各省新軍屢屢肇禍濤邸對於此事甚爲注意刻因新疆又有兵變由軍諮處特派貴胄學堂敎員候補道肇某乘西比利亞火車急往調查一切 
　　軍諮大臣濤貝勒前在華德交通社聽演飛行艇之效用尙有未能完備之處故向陸軍部廕尙書會商飛艇係將來軍事必要品擬在京内組織一研究會刻聞該議已决俟覓有地基即行成立 
　　陸軍部蔭尙書自奉命管轄近畿各鎭以來尙未實行接辦茲聞尙書己飭京畿四鎭限於九月内交代其第二第四兩鎭向歸北洋管轄者則限至十月初交代 
　　保定軍官學堂一切課程均仿照東西洋陸軍大學如國防要塞作戰 
 
 

Page 6

 
 
出師諸計畫均與軍諮處有密切關係前經濤朗兩貝勒購買西華門内法文華堂房屋大加修改刻已工竣定於十月初一日將保定軍官學堂遷入該處以便就近研究 
　　聞駐京英使日前通告政府請急修川藏鐵路如中國欵項難籌欲借外債請按中英條約先與英國恊議云云未知政府如何作答 
　　資政院碩學通儒議員沈林一近由山西巡撫電派爲行政委員以備與資政院接洽外間僉謂以一人而兼兩種性質相反之役决無善法茲聞沈已電禀晋撫力辭此任惟沈本係晋省駐京委員能否邀准尙未可必 
　　法部自奏准停止朝審所有本年一切刑案槩歸該部總核日前廷尙書特諭飭優恤司所有應入秋審案件務須格外詳愼核擬隨時呈堂覆核不必拘定向例議法之期并限於月内辦出頭緒該司因之異常忙碌 
　　都察院漢給事中一缺吏部於十六日帶領引見聞名列第一者係蔡金台侍御二爲李侍御浚 
　　内務府銀庫儲欵本年以來頗形奇絀上月尤爲吃緊所有正雜各差要欵無法開放現該府各大臣等除向大清銀行借撥銀三十萬兩外復有各關解納稅銀數萬兩並經度支部將前欠該府承辦白差事宜之欵六萬七千餘兩補放統計約在五十餘萬兩之譜因此該府稍見鬆動昨日已將應放各欵酌核開放矣 
[時評]  
　　其一 
　　沈文肅公有言。人不到盡頭處不悟。此其說有二解。浪蕩之子。平日花天酒地。不至窮無立錐地不止。則如今日之營業不正者。必至市面大恐慌。而始歎從前之非計。此一說也。 
　　操舟之子。雖經漫天巨浪。不逹彼岸不止。則如今日之熱心國會者。必逹實行之目的。而始知情願之有益。此又一說也。 
　　由前之說。吾人當急早回頭。盡頭處。無好收拾。由後之說。吾人不可中止。盡頭處自有佳景。 
　　其二 
　　今日全中國人。有二種心理。一希望。一恐慌。士夫希望國會。工商恐慌經濟。此截然分爲二事者也。 
　　然欲補救經濟界之恐慌。爲根本計。非速開國會不可。是故欲消恐慌。必須先逹希望。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[鄂督借欵築路之雛型湖北]  
　　鄂督瑞莘帥前在京時與東督錫清帥主張借欵築路一事經通電各省詢問意見去後各督撫以此問題近於冒險多不賛成刻瑞制軍與錫清帥電商擬各就本省修建鐵路以爲各行省倡聞瑞制軍所抱鐵路政策係於湘鄂兩省擇左開數處先行建築並聞此事已經具摺入奏一長沙至常德府由常德府至辰州府再由辰州府至長沙省城一襄陽至開封府一常德至永順府一宜昌至襄陽府一宜昌至鄖陽府 
[永寗兵變之惡消息四川]  
　　四川永寗地方防營謀變竄擾雲南中甸一節已誌前報刻又據雲南快信報稱該叛兵已擄去中甸同知及哨官各一名現在滇督業已派兵追截惟該處地廣人稀四面皆可奔竄一時恐難撲滅鄰近永昌麗江等處均已戒嚴 
[新疆商人要求兵亂償欵新疆]  
　　新疆通信云新省前因兵亂滋擾省城大受損害如撫臺衙門縣衙門等均被燒燬且城内商區一律被掠慘不可言該地商家多係由直隸山西陜甘等處挾資而至萬里絶漠受此鉅虧一時無術彌補聞該地各商家調查損害確數共七百三十餘萬兩已具禀上峯要求償欵不知能逹到目的否也 
[粤諮議局停議之確因廣東]  
　　粤諮議局通告各省停議已載昨報茲悉此事碻緣呈請定期禁賭未蒙督憲批准而起初十日該局議决呈請督院奏請宣示禁賭日期並聲明如不報可即一律停議待命此案於十二日呈送當奉督院劄覆畧云禁賭一事迭經本署部堂奏請實行並議籌抵賭餉在案茲接來呈自應由本署督部堂召集會議廳討議核辦俟核定辦法後即行劄知云云該局以袁督語涉夷猶遂於十五日實行停議 
　　十三日復奉督院劄覆云九月十二日接諮議局呈報議案一件據稱禁賭一案迭經兩次開會議决未奉實行茲於本月初十日會集全體議員公同討論擬請電奏宣示禁賭定期以除民害業經全數可决理合繕錄議案備文呈報伏乞督部堂俯順輿情即日電奏請旨明定廣東賭博一律禁絶期限等由具徵議員於禁賭一事至爲懇切與本署督部堂殊有同心惟賭餉必須籌抵歷經奏明有案必籌抵已得確數而後禁賭乃能實行其籌抵大宗厥惟鹽務新增欵項本署督部堂於議復鹽務規費並預籌實行禁賭摺内陳述綦詳欽奉硃批督辦鹽政大臣知道欽此是鹽務新增欵項能否撥抵賭餉尙待督辦大臣之咨復至本省近辦膏捐亦屬新增欵項可以暫資撥抵而收入之數及截留之法開辦未久確定尙難且亦須會同外務部度支部酌核辦理此外尙有烟酒捐二項酒捐則尙未開辦烟捐則尙待籌議凡此籌抵之法本署督部堂固己殫思竭慮其間困難變遷情形當爲紳民所共曉自上年履任迄今迭次陳奏皆不待紳民之要求當官而行義無可避惟奏案以恭奉諭旨爲進行之方針今籌抵旣以新增鹽餉爲大宗而欽奉硃批督辦大臣知道則在本署部堂必待核復到時方可作爲確定之計畫膏捐亦須會部妥議能否即照原奏進行尙待磋訂諮議局以甫經奏聞之件即視爲確定籌抵之數目係硃批甫經奉到尙未周知所致茲經會議廳公决合將奉到硃批欽遵事理劄復諮議局查照仍希照常開議 
　　新會城議事會致諮議局報界公會電云定期禁賭關係全粤利害無效辭職敝會决表同情爲各縣倡乞實行新會城議事會全體梁國士等叩 
[浙諮議局尙能堅持否杭州]  
　　浙諮議局因路事停議迄已半月經撫院五次勸告未允勢成騎虎官紳對抗必至解散而後已議員沈阮二君業已申明理由自請辭職前日議長陳介石君誠恐事無了局函致全體議員共商最後之解决畧云自初三日會塲停議後疊接撫院勸告均經照章分配至今旬有餘日撫院迄無代奏之意議員仍持待旨之議曠日持久無他辦法其咎實在黻宸尸位廢職耿耿難安且自十一日開談話會後議員到局寥寥無從商聆大敎爲此敬請諸公各抒意見以資進行而維大局不勝盻幸 
　　諮議局停議後資政院浙籍議員業已三次來電力請開議十八日又接第四次函開浙江諮議局諸公同鑒魚電奉悉當即邀集同人面商先行電復想早邀覽近日諒已照常開議無任懸系同人僉謂此次郵部片奏其解釋公司性質語無根據似不能援事實以解法律於理論多有未合惟此係奏請通飭事件全屬郵部之行政權似應由各省商辦公司聯合爭辯諮議局關係全省利害重要應議之事尙多若遽行停議有無妥善辦法亦難懸揣弟等公同商酌擬將此事作爲解釋法律問題援照院章第二十條及議事細則第一百七條提出質問書吾國法律旣未完備解釋亦難確定吾輩亦維於權限範圍内共圖補救耳惟希亮照不備王佐王廷揚陶保霖鄭際平余鏡清邵羲同頓 
分類新聞 
政界 
[批飭復造烟户確數清册揚州]  
　　揚州府奉西江禁烟公所批云據甘泉縣詳送食户給發吸烟牌照造具清册並票根由批據詳已悉查該縣前送第二次清册因吸烟人數比初次給照懸殊當經批令澈查准予補換補領茲送到第三次清册較第二册數目又减至二千餘名之多 
 
 

Page 11

 
 
果無遺漏則按次遞算該縣吸户本年内已可報淨該縣能信之耶應再澈查以期核實現在換照清册已飭仿照通州辦法事本無難仰府飭即遵照仿辦毋稍敷衍 
[淮南局裁節經費之困難揚州]  
　　淮南局汪運判禀增運台畧云案奉酌裁局用等項自應遵辦惟查卑局已奉裁節三次各項支欵不敷實屬減無可减裁無可裁應請作主 
[禁烟騷擾至此杭州]  
　　温台各屬查禁種烟官吏紳委朋比苛擾激成暴動匪徒蔓延已歷誌本報茲又訪聞黃巖縣農民陳理元家頗小康本年五月該處查禁烟畝地保陳理三敲詐不遂胆敢挾嫌串同統計處司事王禹舟劣紳戴茂楷蔡仲林巡警董事楊定甫巡官余贊衡等督帶巡兵二十餘人突赴理元家誣其向曾私種烟畝坐索巨賄不遂喝令搗毁器具内外擄掠一空事後奔赴府縣喊控而官若紳勢熖　天炙手可熱以致案懸半載未蒙一訊該民沈寃莫雪特於前日來省奔赴各憲轅擊鼓伸寃泣求澈究業奉撫憲核准批飭巡警道迅札台州府親提澈究秉公訊斷矣 
　　昨日又奉藩憲吳方伯批查閱粘抄案經該府迭次飭縣訊究何以尙未結報究竟該民曾否私種烟畝所呈地保巡兵詐擾擄掠有無其事仰黃巖縣迅速查明秉公訊斷具報毋再宕延 
[飭查侵蝕烟警入欵杭州]  
　　餘杭蔡國均等前控禁烟巡警總董朱寳忠侵蝕烟禁入欵茲奉增中丞批云據呈朱寳忠視烟禁爲利藪曁敗壞警政等情語多含糊殊難憑信惟稱於烟警入欵向無表示是否屬實有無侵蝕情弊均應澈查以昭公允至挪移巡餉攙和小錢致本月初二日罷崗一日旣經指有確據或非無因仰巡警道會同禁烟公所轉飭餘杭縣逐項查明據實禀辦 
[商定鹽捕總統之電文蘇州]  
　　昨蘇撫致浙撫電云電悉商准安帥電稱尊處注重戚守鹽政處注重汪道仍照現辦以汪道兼顧爲總統戚守爲分統無須以蘇臬浙運監督以一事權等語是鹽政處與安帥均藉汪道爲得力即公前電亦謂宜責成汪道藉資熟手冬防在即未便易人鄙意亦照安帥現電辦理尊意如以爲然即電復以便主稿奏咨全印 
交涉 
[呈送中葡地界新圖廣東]  
　　中葡界務相持經年近粤紳羅乃馨等因聞界約己在葡京開議特將搜得美國日本所繪澳門圖四分用攝影法印成并延精通西律狀師按照光緒十三年中葡原約反覆辯論撰成意見書一紙并粤人所繪之葡越界全圖統行呈送外務部懇請咨行駐法劉欽使藉資研究 
[審訊民敎案之詰問杭州]  
　　餘姚某敎堂價買民地一案已迭經該縣湯前令據約力爭茲悉新任丁德威大令於日前飭提見賣潘家琥到堂訊問不分皂白遽將潘笞責千板並令罰洋二百元貼該敎堂拆牆過户之費此信傳至外間輿論譁然當由葉紳某及敎育會正副會長先後具函詰問未識該縣如何對付也 
軍界 
[警察陸軍互相維繫揚州]  
　　揚州府奉江督札文略謂准民政部咨稱各省推廣警政職任保安所有地方警察與各陸軍有互相維繫之用惟警察行政與陸軍亦時有關涉現爲各省治安起見應亟通行各處辦理警務人員於陸軍屯駐地方務須愼保公安不得滋事等因札府轉飭所屬警務人員一律遵照 
[兵士爲盜之處分蘇州]  
　　蘇垣閶門外葉家弄口萬祥銀樓被新舊軍各兵搶刧一案獲犯訊明正法各情己記前報昨經巡防營務處詳請將統領哨弁等分别示懲奉程中丞批云養兵所以捕盜而反先自爲盜紀律何存實堪痛恨此案業經本部院親督審訊明確己將謝得平等按照軍法懲辦所有新舊軍各官實非尋常疎忽可比未便姑容該統領右路巡防隊兼帶第一營阮慕咸應記大過二次該營右哨官吳炳生哨長雍官益均即撤差以示懲戒仰即轉飭遵照並移提法司巡警道及兵備處速將餘犯宋永勝等妥擬詳辦並飭各營嚴拿首犯馮金標務獲究報又奉撫札飭將該統領阮慕咸撤差遺差即委左路巡防隊統領林開武兼統其第一營管帶即委該營帮帶戚從雲升充又右路巡防隊第三營管帶李國玉撤差遺差委原帶該路第二營之葛長發調充管帶遞遺右路第二營管帶差派委本轅武巡捕陳正啓兼帶並兼本轅警衞隊差又聞督練公所兵備處詳請將萬祥銀樓被兵搶劫案内各該管官弁從嚴懲處奉札飭將四十六標第二營後隊隊官馬尙質一排排長姜寳璜二排排長徐育才一併撤差以示懲戒 
[江蘇講武堂成立蘇州]  
　　蘇省陸軍設立講武堂各情已記前報茲悉程中丞以蘇省創設陸軍講武堂爲各標營軍官及巡防將校研究武學之所業據藩司籌定經費自應早日開辦查有督練公所隨員湖北陸軍學生張春霆堪以委充講武堂總辦所有敎育課程及管理全堂諸務槪歸總辦担任自九月初一日起每月支給薪水銀一百二十兩遞遺督練公所隨員差查有江蘇陸師畢業生蘇謙堪以接充薪水照案支給等情分别札委遵照並頒發關防一顆文曰江蘇講武堂之關防飭令將開辦一切事宜商同參議妥議章程詳候核奪張總辦奉到關防後即於九月初八日開用現正籌議章程日内即當詳請撫院核示 
學務 
[斗壇改設小學揚州]  
　　甘泉縣北鄉永安鎭地方向有斗壇一所曾經士紳公議將該斗壇改設初等小學堂業將改設情形禀奉提學使飭由勸學所查明准許立案現已開辦 
[農業敎員講習所之近狀杭州]  
　　杭垣官辦之農業敎員講習所大起風潮已誌前報茲悉聘定之金君兆棪日前業已來省不日可以接受所長之差惟是八千元之經費前所長陸君尙未造册詳報誠以爲數已巨浮開濫報殊非易易因此尙需時日聞學界中人對於此事頗爲注意俟帳目宣佈後再將浮冒之處逐項詰責其意謂兩浙之民脂民膏未便爲浮薄少年供花天酒地資也 
實業 
[外人注意蒙古運輸牲畜問題哈爾濱]  
　　哈埠貿易公所對於蒙古運輸牲畜生貨問題甚爲注意今擬整頓章程數條如下（一）將在芝罘天津青島各處所設獸醫所一併除去（二）須在哈爾濱海參威設牧畜塲以備防疫所查驗不必在他處設法防疫（三）須由哈爾濱至屠牲 
 
 

Page 12

 
 
塲建修支路一條（四）須劃開停放裝運肥車之塲（五）須派獸醫至蒙古各處購買牛隻（六）須在滿洲站開設分銀行一處在洮南府及伯都訥等處設立永遠銀行代辦所各一處且暫行用兌條以免危險（七）須知照哈埠各工廠以便令其在哈埠就近定購生貨（八）須建造三十五英尺之站台以便轉運牛隻且須組織兩層之貨車以便裝造羊隻（九）須設法維持松花江私家輪船（十）須在運輸牲畜之大陸設防如有私家肯出資修造轉運牲畜之道路者須從實維持 
[勸業道派員清查荒地揚州]  
　　揚州府接奉勸業道札文略謂現就商務局組織勸業公所分科遴員開辦並仿廣東章程先委調查員辦理勸業事宜惟興辦實業當以勸農爲主所有江北一帶荒田亟應派員查報以資開辦今委胡德元前往調查着卽轉諭各屬地方官遵照接洽妥爲辦理 
[製造石版之進步寗波]  
　　學校應用石版向皆運自國外此項漏巵爲數亦巨鎭海胡君邦生爲挽回利權計悉心研究歷久始能倣造前年曾經禀奉農工商部批准專利十年嗣因資本不足中途停辦人皆惜之此次鄞邑鮑君功揚復厚集資本組織祥泰石版公司加意製造所出石版較前尤爲進步聞日前已有百餘箱運銷各埠大爲學界所稱美云 
雜記 
[錢江義渡又釀慘劇杭州]  
　　近日錢塘江潮汛猛烈較諸八月大汛尤形汹湧致往來民船時釀危險十七日下午三句半鐘夜潮忽然提早當有諸曁楓橋縣城水埠尖山等航船駛避不及幾遭覆没幸人手衆多轉危爲安亦未傷失人口同時末次義渡亦駛入江心突見潮來僅一年老舵工轉捩不及慘遭沉没全船三十餘人悉被巨浪捲去救生紅船聞警馳救當塲撈獲老嫗一名時已昏暮無從施救慘矣 
[清理欠欵之照會杭州]  
　　鼎記慶餘兩錢莊之存户日前公禀撫院勸業道批示已誌本報茲悉董觀察已照會杭州商務總會原文節錄如下據鼎記慶餘兩錢莊各存户禀稱竊存户等前因鼎記慶餘兩錢莊倒閉存欵九十餘萬不償禀懇撫憲飭追在案迄今半年之久經憲委催追並商會開會數十次竟至分文未償以存户等數百家計數千人啼飢號寒之聲惶泣無措行將待斃不得不婉轉呼籲一懇飭嚴追官私各欠以償存户也查該兩莊存户等之欵代解各州縣釐局應繳之公項今州縣厘局不還該莊以轉還各存户是不啻存户等代解縣局公欵而州縣釐局轉可征收圖飽私囊大非公允應懇飭委勒追各州縣釐局速償該兩莊之欵以償存户如仍延欠從嚴參追其餘紳商民欠該兩莊之欵並懇飭委嚴追備償存户以免延宕一懇照律破產償還也查該兩莊東因開設錢莊致富數十年盈餘甚厚並開延德裕豐錢莊典當醬園市房甚多自倒閉後各將產業隱匿惟以陳年舊帳請官催收抵欠是存户等性命莫保而莊東坐擁厚資優遊自適更非律法之平此風一開將來錢莊藉詞倒閉抵賴存欵流弊何可勝言應懇飭委督縣澈查莊東各處之產以及私押僞賣隱匿產業一律查封備抵以昭公允一懇嚴飭監追也查兩莊東倒閉已久逍遙法外更有乘間舞弊營私永圖温飽各存户等飲泣吞聲莫可如何應懇嚴飭仁錢兩縣照律勒提莊東各房人等及經理管理之人監追償還以示懲儆伏以商務發逹在於錢市流通錢市興旺在於存户資助今錢莊迭倒不還存户在户寒心不敢存放其富有力者則反以資財寄頓洋行漏巵莫挽商務益衰禀祈嚴追官私各欠並令破產監追等情到道據此查鼎記慶餘兩莊現有差缺各官欠業經分札各該府就近委催在案茲據前情除批示外理合備文照會爲此照會貴總會希即按照各户所禀各情確切查明將存欵趕緊清理 
[嵊縣匪勢猖獗已極浙江]  
　　嵊縣悍匪周法標下獄後餘黨周榮老趙人瑞等仍肆行擄掠十三日朱大令以趙振南案遣兵差下鄉捕緝兇犯趙人瑞竟雇率多人將差役某擒至湖前莊某氏祠内吊毆恫嚇並云嗣後不準下鄉否則𤍽當以槍彈冷當以尖刀從事云云現該兵差等� 
已遁還城中未知朱大令如何辦理也又函云西鄉富仁莊與該匪徒同夥之張苗弟等日事姦淫刧奪前數日有西門外某姓少婦因歸寗路經富仁匪徒見之即將少婦擁入某廟西廂姦污現聞該少婦之翁姑及本夫因畏其兇勢不敢與較祗得含羞忍辱云 
[緩放長期票寗波]  
　　定海廳城市面近受寗郡源豐潤源隆擱淺之影響銀根因之奇緊其各錢莊向例於九月底由甬莊寄放長期票以資周轉現聞甬上各莊於例放長期槪行從緩致本廳錢市大有恐慌之狀並聞有數家受其牽動云 
清談 
[維持之法一]  
　　殷實之錢莊。錢市之所賴以流通者也。從而接濟之則其資本益宏。而其流通益大。矣若内容空虚之錢莊。欠欵纍纍正苦無法彌補。從而接濟之。彼僅以之還債。而勉强支撑耳。於市面則無益也。故維持市面之。法當維持殷實者。不當維持空虚者。 
寓言（續） 
[疑怪（仙乎）]  
　　校長曰。君等毋徒爭辯。盍參酌此信之當如何答覆。彼風水禍福。時日吉凶。以僕之愚。素不解此。唯曩見某記者以他人生命之干支。决其畢生之休咎。彼目負開通。尙且爾爾。意者其中亦含至理。盍先屬其暫勿營墓。而勸之以善自珍攝。餘事悉含糊以覆之。如何。僉拍掌贊成曰。善第措詞宜得體。毋貽有識者所笑也。于是磋商半日乃。竟其稿書曰。得賜書。知賢郎某君偶縈清恙。僕等與之共事久。稔悉其體格頗强。二豎雖横。勢難久擾。倘倩醫者施以刀圭。必可指日痊愈。辱承以所疑見詢。自愧無從敬答。誠以風水日章之休咎。殊非學界中人所宜道及。蓋處文明過渡時代。安可更推波助瀾。至誘社會於迷信。唯以某君。旣不幸違和彼從事於營墓者儔。知主人未暇兼顧勢必怠於力役。斯工程料難期其堅固。盍毋暫時停輟。俟某君勿藥。仍再經營之。如何。是原貴府家事。仰亦非外人所宜干預尙祈自爲參酌之可也。致意某君。善自調懾。學堂課程。已互担其義務尙不至有缺點。請勿復懸懸于此。僅覆。旋倩堂中書記書之夾以小學堂紅柬。緘以軍機封亟即飭价携去。生母得書亟邀伯叔讀其詳。僉曰。吾以爲學堂敎員見識殊常。今而後始知不過爾爾。第前日瞽者占算。亦謂墓地不吉。盍如其言。姑爲先倒墓碑。塡之以土。俟檢吉日。乃再豎之如何。生母以方寸棼亂。唯諸人之言是從。卽求某族叔使竟其事。比至營葬處。見工人力作正忙。皇清誥授資政大夫。二十一世祖某公府君之墓碑。巍然峙立。因命人推倒於地。其繞墳白石。經營結搆垂竣者亦令悉爲塌平。嚮日建之唯恐不固。至是而毁之唯恐不速。迨日已昃。毁墓者竣事。族叔據情覆曰。此後百無禁忌。阿姪病去災除。徐當復其元矣。母曰。痊否唯仗神力。老婦亦曾誠心往各處廟宇。與之𧟄解祈禱。今見其少進飲食。或者天相吉人。此病殆有轉機乎。自此醫藥紛投。不十天而生病尋愈。皆以爲日章不吉。風水不利。山行遇怪悉確。幸菩薩有靈。乃克　退病魔矣。而烏知其大謬不然。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[度支部會奏遵議浙撫奏擬辦各廳州縣錢糧徵信册摺]  
　　奏爲遵旨議奏恭摺仰祈聖鑒事七月十二日内閣鈔出浙江巡撫增韞奏擬辦各廳州縣錢糧徵信册一片奉硃批該衙門議奏欽此原奏内稱此項徵信册前於光緒十一年即經户部奏准嗣以各省未能實行奏請變通辦理不久亦復停辦上年浙江諮議局提作議案臣以此事係杜絶官吏之欺朦清釐征收之積弊自應批准公布施行飭據藩司調查刋刻徵信册用欵一再核實估計竟需洋二十萬七千餘元之鉅合銀十五萬九千兩浙省庫儲奇絀一時無從籌辦因於宣統三年預算案内列入此欵茲准度支部於核减預算費内將此欵裁去十五萬兩僅餘九千兩懸法甚鉅來年恐亦不能實行惟查諮議局議案經督撫批准公布施行者又不容延緩不辦擬請飭下憲政編查館及度支部會同核議等語臣等伏查錢糧徵信册前此部中創辦之意原以杜官吏之侵漁清花户之完欠乃行之數年迄無寸效節經前直隸總督李鴻章等奏准停辦有謂旣辦徵信册之後所徵亦不加多一切板片紙張工食等項用欵浩繁無益國計大損庫儲者有謂疲玩之户見册上姓名纍纍謂欠糧不止一人觀望效尤者衆是於整頓徵收並無裨益已可槪見且查直隷停辦徵信册原奏用欵准銷者僅二萬一千餘兩山西則奏由州縣籌墊此次該省請欵乃至十五六萬之多所費尤鉅臣等再四酌度如徵信册之舉果足以清釐欺隱裕國便民當此庫欵奇絀之時亦宜力求撙節况直隷等省所陳辦理之無益欵項之耗費已有確證該省前此亦經辦過並未見有成績自未便沿習舊例徒滋糜費所請擬辦錢糧徵信册之處應請毋庸置議仍由該省另議徵收改良辦法咨明臣部核辦以重度支所有遵議緣由理合恭摺具陳伏乞皇上聖鑒再此摺係度支部主稿會同憲政編查館辦理合併聲明謹奏宣統二年八月二十七日奉旨依議欽此 
[直隸總督陳夔龍奏圍塲同知各缺請仍定爲要缺摺]  
　　奏爲圍塲撫民同知並該廳司獄議仍定爲要缺恭摺仰祈聖鑒事竊查光緒三十一年八月十九日奉上諭練兵處奏請開辦圍塲屯墾事宜以振利源而裕兵食一摺開墾圍塲各地藉籌軍食爲寓兵於農之善策著派袁世凱認眞督辦所有該處地方事務並歸該督專轄以一事權原摺均著抄給閱看欽此業經前督臣袁世凱派員前往整頓一切並創辦各新政以開邊塞風氣又以圍塲原爲衝繁疲難四字要缺蒙民雜處政務紛紜與張多獨三廳情形相似擬請援照該三廳成案將圍塲糧捕同知改爲圍塲撫民同知其圍塲糧捕同知司獄改爲圍塲撫民同知司獄至西圍巡檢仍循其舊改鑄關防印信頒發領用聲明未盡事宜續議奏明辦理等因會同𤍽河都統於光緒三十二年十二月二十一日奏奉硃批著照所請該部知道欽此欽遵在案嗣准吏部來咨圍塲撫民同知是否仍定爲衝繁疲難四存要缺該廳司獄應定爲何項缺分行令會同𤍽河都統查酌情形奏明辦理等因當經行司核議去後茲據藩司凌福彭提學司傅增湘提法司齊耀琳查明圍塲廳自歸直隷改撫民同知以來開闢荒地轄境愈廣管理旗民命盜訟案較前繁劇現又創辦學警工藝農林一切新政均關緊要且該廳與張獨多三廳事同一律自應定爲衝繁疲難四字題調要缺該廳司獄原爲單調要缺自歸直隷專轄後改良監獄兼管罪犯習藝等事責任亦較前繁重應仍定爲邊地要缺西圍巡檢前已奏明仍循其舊毋庸更議嗣後遇有缺出同知則照張獨多等缺辦理司獄則照直隸繁缺司獄辦理等情詳請會奏前來臣覆核無異除咨部外理合會同熱河都統臣誠勳恭摺具陳伏乞皇上聖鑒敕部核覆謹奏宣統二年九月十二日奉硃批吏部知道欽此 
本埠新聞 
[江督維持滬市之進行]  
　　江督張制軍蒞滬維持市面已迭誌本報茲悉制軍昨日並未出轅上午十時駐滬日總領事有吉明君偕譯員西田畊一君及正金銀行支配人鈴木島君經理華人葉明齋部郎詣轅晋謁當由制軍延入客廳互叙寒暄制軍謂上海市面岌岌可危本部堂蒞滬維持己稍有端倪敝國與貴國素敦睦誼敢請貴領事轉飭正金銀行照常流通以維市面有君等深以爲然遂握手告别午後二時制軍特諭新任滬道劉襄孫江蘇交涉司汪嘉棠到轅面諭謂曾與商會諸議董集議擬向匯豐銀行借銀二百萬兩以救燃眉惟商借商還一層須往該銀行與大班會商一切劉觀察等當卽遵諭前往會議一面由制軍傳諭江蘇巡警道汪頡荀前滬道蔡伯浩商會總董周金箴南北市錢業董呈林卅傑丁价侯等到轅會商維持辦法至晚始散前日外間傳言某銀行董事杭人某進讒制軍以致制軍對於衆紳商献議維持市面辦法不免猶豫云云前報已據登載今接王子展君來函某亦杭人奉江督傳見時並無市面並不危險運動借欵全由少數甬人自便私圖之語特誌於此以釋羣疑 
[部撥現欵到滬]  
　　滬道劉觀察前日奉度支部電諭滬地金融恐慌由部奏准於北京大清銀行内挪銀一百萬兩解滬維持市面茲先撥現銀三十萬兩由招商局新濟輪船運滬即晚十一句鐘到埠着妥爲照料等因觀察遵即札飭公共公廨派差預往碼頭伺候至昨晨十句鐘始到聞此項現銀已送至四川路大清分銀行存儲待用矣 
[巡警師範生押候查辦]  
　　本縣田大令前晚飭提在押之曾子唯到案訊究曾供湖南人係巡警師範畢業生於今年七月間來申謀事先寓吳淞繼遷庽英租界寳善街福祿棧有同棧寓客陳王二人專事探聽督憲下屬官員劣迹即造僞札冒充委員前往索詐此次又欲向滬軍營王管帶借端勒索學生探悉隱情因即送信與王管帶並無歹意今被送案叩求明鑒大令曰本縣聞爾在外招搖撞騙已非一次判押候澈查究辦 
 
 

Page 19

 
 
[米行虧負停閉]  
　　滬南荳市街裕源米行虧負各錢莊往來銀兩及同業貨欵約計二萬餘金前日由某某等莊派人將該行執事沈桂生軋往城内看守勒令理處該行遂卽停市昨有米掮客朱雲山吳申甫因曾將白米一百十擔賣給該行轉售於吳淞增泰行被欠價洋六百四十元曾由該行出給劃票持赴增泰收欵無着遂將行夥楊少齋扭控工程局經湯裁判訊據楊供此欵由副經手朱善甫在塲調處當命偵探帶往指提到案朱供此項欠欵須俟沈桂生回行料理判朱交保限兩天交沈到案訊理又聞萃豐碼頭昌順米行主陳雨亭近由裕源米行執事沈桂生掉去票銀三千餘金刻因沈已將行倒閉收欵無着陳即避至北市濳吞生烟希圖畢命幸卽經人察知舁送仁濟醫院救治得甦尙有米掮客金魁江亦被該行欠洋百餘元當將行内存米十石送至工程局禀請核斷並有沙船夥何兆英被欠黃荳尾找票洋二十五元到期無着遂扭學徒李德芳至工程局經湯裁判訊明判李交保着邀行主赶緊理處 
[學堂合開運動會]  
　　羣學會附屬義務學堂與梨園公所之榛苓義務學堂定於今日在小南門内羣學會操塲合開秋季運動會柬邀新道臺劉襄孫觀察曁本縣田大令等蒞會參觀此外各學堂亦送劵邀請運動秩序錄下　一開會　二開會詞　三雙螺旋（羣初一）　四採菱（羣初二）　五兩堤秋色（羣高一二）　六二分間體操（榛初一二）　七各個（羣初二）　八道岸先登（羣高一二）　九徒手（羣初三四）　十圮上進履（羣初一）　十一天邊雁（羣初三四）　十二啞鈴（羣高一二）　十三秋風籬落（榛初三五）　十四規矩舞（羣初四）　十五立分强弱（榛初五）　十六對向舞（羣初三四）　十七徒手（榛初三五）　十八鐵槓（羣初三四）　十九菊花圍（羣高一二）　二十圓陣傳旗（榛初三五）　二十一圑圑月（羣初三）　二十二網上珠（羣初一）　二十三亂菊（羣初二）　二十四滿庭芳（榛初三五）　二十五看你横行（羣初三）　二十六故園心（羣初二）　二十七補救中國（羣初四）　二十八請開國會（羣高一二）　二十九閉會 
[城内]  
　　官眷隨任○滬道劉襄孫觀察之夫人昨由鎭江乘坐火車來申觀察諭飭本轅執事及家丁等至車站迎接入署 
　　自認糊塗○杜家行鄉人翁錦堂之妻張氏於光緒三十三年間被人誘拐逃逸直至今年春間始經訪悉係被張氏之姊夫吳如樑誘拐串同趙姓薦頭價賣於金春裕爲妻由翁投縣控告前晚經襄讞員承明府飭提訊究吳如樑供因張氏與伊夫不睦時遭虐待是以自願嫁於金春裕由金出洋一百元娶之爲室張氏供婦人一時湖塗致受其愚判氏暫行交差候傳金春裕之母到案再核吳責四百板押候嚴辦 
　　撞見姦夫○西門内康家弄口小販湯阿金之妻楊氏不守婦道近與爲樂器生意之趙寳文有染昨日趙乘湯在外挑賣菜蔬之時與氏苟合適湯回家撞見遂即飽以老拳旋復將姦夫扭至一路巡局請爲究辦巡官即飭地甲查明禀復侯核 
　　串拐小見○婦人朱杏珠昨投一路分局由德正巡　訊問杏珠供年二十歲浦東人自幼配於蔣姓丈夫今年四月間忽然病故嗣因婦人與遺腹子染病同至西門外斜橋醫院醫治詎有寗波人盧昭娘娘與人串通將兒拐去求恩追究巡官因事在西門外判移送總工程局核辦 
　　巡士獲賊○站崗巡士汪文鸞於前日夜半在大東門内遇見陳長生挑磚一担形跡可疑該巡士上前盤問言語支吾遂即帶回局中由德正巡官審問陳供在大東門裕生榮磚灰行内竊來求宥判笞責三百板枷號犯事處示衆三天期滿驅逐出城 
　　縣批彚錄○戴廷㙐禀批旣稱欠欵有人理償該商亦已允洽應即出具用戳息結遵式具呈銷案否則案未息銷碍難住提黃華禀批承辦工程祇須工堅料實無論何人皆可承做無須用匠頭名目旣稱趙天德即趙太原並未充過官匠以後無論何項工程均令估價則亦無法招搖也楊麟貞禀批該女之父楊承恩覬覦公地屢次飾詞上控疊奉各大憲嚴批提辦雖收押三月尙不足以蔽辜所請保釋應毋庸議七月二十八日白禀查無此件特斥 
　　一路巡局批詞○商人魏華春禀批前據宦鎖庚禀求將伊甥保釋業經明白批示不准在案如魏洋林果能遷善則三月滿期豈爲遲晚該民等分皆尊長亦旣失敎在先又圖翻案於後據稱改過局内習善爲難習惡較易則魏洋林未奉判押之先固未與流氓盜賊爲伍又何以習爲梟獍若云現已知悔則改過局之足以遷人入善尤不難矣仍不准此批保結發還 
　　官事○温哥埠書澳州總領事署二等書記官陳瑞清候補知府畢兆焦候選布政使理問沈嵩准補江西安仁縣典史王文炳　雲南購辦器械委員李沛咋均到道禀見 
[南市]  
　　船户衝突○駁船户張小珍承裝恆豐公魚行内鹹蟹七十件運至某輪交缷勿有同業船夥顧根林紏人尋釁遽將張夫婦毆傷並失去金環一枝鈔票二十元張即扭顧至工程局控究顧供小的先被張毆擊故向理論並未行兇判顧戒責一百五十下押候查明並　該船主候質 
　　曾否吞匿○朱大經前控張林生將田單抵去洋一千六百元延不贖理會經工程局裁判員諭令交保理處在案茲張挺押不理昨又傳到與張合做招商局扛夫頭之蔣阿發到案復訊供稱所有帳欵未經理算張供存在該局帳洋四千元被蔣吞匿求請追還並稱願限一月將抵欵料理　張交保趕緊理處並呈帳簿邀同股各人到案覆訊蔣亦交保候示 
　　押犯病斃○著名流氓混名江北潤泉迭次訛詐怙惡不悛前經南區拘解總工程局訊實判押改過局三年在案茲忽在押病斃由局員函報到局飭令地甲查無屍屬遂請善堂備棺收殮厝壇召認 
[閘北]  
　　眞相已露○胡阿全孫阿三前在四路分局控告陳羅生周德標行竊東洋車一輛奉判押候查明覆訊在案茲悉此車由孫向胡租來轉租於陳周二人孫因聽人唆使誣控行竊希圖向胡勒索酬謝費昨經黃正巡官訊悉情由判陳周無干開釋孫暫行交保候查再核車給胡具領 
　　跡近誑騙○嚴瑞祥前日至四路二區控告虞志春欠米洋六十六元不還反將米運藏馬玉成處希圖逃逸請爲提究當經該區副巡官派長　往查起出白米三石半並將虞一并移送一區昨奉黃正巡官質訊判虞戒責二百下交保餘欠限期拔還起案之米給嚴具領 
　　牽累房客○張開泰滕全芳昨至四路一區控稱二房東胡道昌虧欠房東　金致將小的等什物器具發封在内請爲核辦黃正巡官判胡交保出外　措租洋兩月並着商請房東啓封將原物交還張滕違干比究 
　　革探詐擾○昨有住居寳山路之王志清至四路分局報稱前日邀人在家搖會時詎有已革包探沈雲卿來家希圖硬借百般滋閙迨至出外報告崗巡沈始逃去請爲提究巡官諭令退去候查再核 
[英租界]  
　　督同理帳○英商黃德水延律師徐思義在英公廨控告戴春林香粉店主張俊卿抵押道契及金鐲延不取贖一案前日午後由廨會訊徐律師上堂請追張延聖文律師辯 
 
 

Page 20

 
 
稱兩造尙有帳目紏葛應先將帳算明再請堂上訊斷孫襄讞商之英康副領事判令兩造各將帳目呈案聽候派差　同算明再核 
　　限期清理○李金榮控林金生抵單不贖一案前晚由廨傳到中人吳永林集訊李稱被告將單抵去洋一百五十元延不取贖嗣由保人俞壽祥理勸將　汽脚踏車暫抵至今本利無着求追訊之林供抵單是實惟脚踏車已取去三年議定作洋一百元執有收條爲憑照算祇欠洋五十元求請寛限判林吳各交妥保限半月向原告清理 
　　童子何知○楊少卿控張小耕泉抵單不贖一案前晚由廨提訊原告由其妻楊殷氏投案求追洋一百元質之張供此項田單不知何人抵於楊姓小的年輕一切家事均由母兄主持求請釋回與母兄商明取贖判張交妥保限半月趕向原告清理 
　　伶人負欠○楊炳記吳阿仁孫培卿等同控伶人趙春庭積欠租金並押櫃洋元前晚由廨提訊各原告投案求追訊之趙供詞游移判押候先行料理一半餘准交保清理 
　　希圖得利○楊張氏控張敬修措贖田單前晚由廨提訊原告投稱於光緒二十四年份將單抵於張姓計錢十一千文向贖不允求追訊之張供因係活賣不起利息茲因氏與其姪爭贖是以不允今願將單呈案請斷判張交保限五天將單交案再核 
　　男女開賭○婦人宓倪氏與張阿明同在虹口元芳路開設花會誘賭被探查悉昨解公堂經德襄讞會同德祜副領事訊明判氏與張分别各押一禮拜賭具銷燬 
　　違犯烟禁○張金森顧三郎周小弟施再卿周松林等在虹口老街路一百九十二號屋内私設烟榻實烟被探查獲昨將各人併解公堂訊明判周小弟與張顧各押一禮拜周松林與施各押五天烟具銷毁 
　　女工行兇○勤昌絲廠用人湯炳泉控被通益絲廠女工謝王氏趙王氏無端毆打昨由包探將兩氏拘解公堂訊實判各押女所十天以儆 
　　　婦被疑○住居虹口之徐福壽失竊寳鑫機器廠二萬元之股票及法洋五十元綢衣數件疑係傭婦陸顧氏所竊報知捕房昨將該氏拘送公堂訊供不認判氏押候查明再核 
　　行騙無憑○朱吉橋控馬來發騙洋六元四角昨由捕房將馬解至公堂訊供無憑判馬交保候查 
　　女匪就獲○蘇婦莊陳氏誘拐通州婦人王曹氏及十歲男孩未林海匿居寗波路恆吉里二百五十八號屋内前日被王曹氏之夫兄王連生尋見報知捕房將兩氏與孩一併查獲昨解公堂經孫襄讞會同德裴繙譯官訊悉前情判朱孩暫留本廨候其父母來案認領王曹氏交王連生具保領回莊陳氏押女所一年以儆 
　　小孩待領○男孩阿巧前日在新閘路徘徊啼哭由捕帶入捕房昨送公堂盤詢據供年九歲江北人上海並無親屬判送棲流所留候懸牌召領 
　　狎客出醜○無賴石堅在九江路二百十八號門牌雉妓花金寳處狎游前日與花妓串竊樓上同居醫生徐欽葆之衣服被探查獲昨將花妓與石併解公堂訊實判分别各押一月以儆 
　　收贓獲咎○新閘路篾作店主婦張王氏收買孫榮卿所失值洋二十七元之毛竹二百根被探查獲昨將該氏傳至公堂訊實判賠原告洋十七元並將用剩之竹送還原告再罰洋十元充公 
　　流氓攫物○王阿二控流氓陳炳榮顧神寳曹阿榮串攫小孩耳上之金環由探將三人一併查獲昨解公堂訊實判陳先枷一禮拜期滿再押一月顧曹各押兩禮拜 
　　鴇妓違章○雉妓王洪寳王寳寳鴇　王張氏均因違章拉客昨由包探一併傳至公廨訊實判王鴇押女所兩禮拜兩妓各押七天 
　　亦是洋債○印度人盤桃生控　阿全欠洋不還　由公廨傳案判湯交保候下禮拜一訊核 
　　竊案彚紀○何阿三竊王和尙等布衣銀飾等物由探將何查獲並搜出尖刀一把昨解公堂請究判押候查明有無别案於下禮拜六再訊李桂芳高福荃行竊唐洪富張子昌等衣物昨由公堂訊實判各押三月期滿驅逐出境過犯譚明基復入租界圖竊判押西牢十月期滿仍逐出租界王信甫翁玉豐等同控蔣小山王品山李小龍楊高順唐小四子李小四子胡阿四等串竊衣物銷贓於曹立章吳阿金由探將各人一併查獲昨解公堂復訊屬實判蔣小山王品山各押西牢一年曹立章押兩月吳阿金押限三天賠洋六十元餘人各押半年期滿一併逐出租界 
[美租界]  
　　失火即熄○武昌路四十三號蘇阿大家灶披内昨晨起火由隣衆帮同救熄 
　　疑及同居○沈岳生住居新記洪路一百五十五號昨疑同居李阿浩竊其衣物報由捕房將李逮案候核 
　　隣婦可疑○茂海路二百二十八號洪寳生之妻某　於日前潜逃四尋無着洪疑被隣婦王陳氏所拐昨投捕房報請查究 
　　搶案迭見○黑人某昨經磨坊橋被流氓搶去洋四元又張素芝行經武昌路亦被搶去銀洋等物先後投報捕房請爲查緝 
　　洋人兇横○東洋車夫陳阿連昨投捕房報稱有某洋人坐車不給車資反遭兇毆請爲查辦捕頭准之 
[法租界]  
　　電車傷人○前日有某小工在浦灘太古棧掮運貨物適有二十八號電車馳過該小工不及避讓致遭碰倒傷及頭顱由巡街捕車送捕房轉送醫院醫治據云傷勢甚重恐有性命之虞云 
　　失火罰鍰○二洋涇橋魏元泰洋貨店失愼迭誌前報茲經公堂中西官調查明晣復於前日飭傳該店經理王國安等到案訊斷王稱雖保險銀二萬兩現祇賠償水漬損失銀二千五百兩是實聶司馬商之顧副領事判罰銀六百兩充公以儆 
　　車夫疲頑○管理黃包車之陳子仁前因馬金生虧欠車租洋八十六角並失去油衣等物控奉公堂限交在案茲因日久未交提案復訊馬供欠租是實惟油衣等物因已破舊被英捕房取去充公並非私售求察判押候查明再核 
　　洋商追欠○某洋商投廨控稱華人潘阿林欠洋二十五元向索不還求請追究昨經公堂傳訊潘供所欠之洋已向原告商明先還十八元其餘約期再還聶司馬以原告旣已允許准予了案 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
籌辦各省地方自治 
[江蘇松屬青浦城自治公所庚戍秋季議事會議决事件]  
　　一件清丈城區基地案董事會交議事件按照城鎭鄉自治章程第五條第四欵事宜議决如左 
　　城區基地久未清丈以致錯雜不堪急應整理擬分公地官荒無主民荒及宅基四項逐一清丈除公地應由自治公所收管外其官荒一項按照諮議局議决案由自治公所繳價認領無主民荒按照諮議局議决之清查荒地案内由自治公所執管照章辦理應由董事會呈請監督核准施行 
　　一件建造房屋責成匠頭報告公所發給執照案董事會交議事件按照城鎭鄉自治章程第五條第三欵事宜並第三十六條第五欵之權限議决如左 
　　本城區街道狹小於衞生消防均有極大之妨碍必須設法改正庶免種種危險凡此後建造或翻造房屋者責成匠頭先行報告由自治公所倩書丈明指定尺寸發給執照自治公所酌收照費以充丈量及自治經費在地主每以不明地址致有涉訟情事經自治公所丈量明確不特可免種種糾葛且於衞生消防兩有裨益必然樂於捐輸應由董事會呈請監督核准辦理 
　　一件賣買田地房屋由公所查明蓋戳案董事會交議事件按照城鎭鄉自治章程第三十六條第五欵籌集方法議决如左 
　　城區内凡田房賣買須由中保人等報知公所並無紏葛得公所查明認可在契紙上加蓋戳記方可信守於得主一面另提原價百分之一以充自治經費應由董事會呈請監督立案實行 
　　一件改良救火會案董事會交議事件按照城鎭鄉自治章程第五條第五欵事宜議决如左 
　　城區内向有洋龍三具設立救火會然經費組織亦未完善若非設法改良不足以有備無患應由董事會擬訂細則以臻妥善 
　　一件開通東門水關案議事會提議事件按照城鎭鄉自治章程第五條第一欵事宜議决如左 
　　東門水關不通船舶住户諸多不便東南市河污水因之積滯不特有碍衞生且於市面及城外農田大有窒碍應請董事會先行呈請監督申詳督撫部院核准會奏 
　　一件開設市塲遷移菜攤案議事會提議事件按照城鎭鄉自治章程第五條第四欵事宜議决如左 
　　查本城中央區金谷園西首有無主空地七分有零應由董事會議欵建築小菜塲使大小各菜攤一律遷入塲所不得仍前任意沿街設攤棄置污穢致碍行道 
　　一件遷葬城區浮厝以免疫癘案議事會提議事件按照城鎭鄉自治章程第五條第二第五欵事宜議决如左 
　　城中浮厝現又纍纍穢氣薰蒸釀爲疫癘於居民衞生大有妨碍應由董事會呈請監督照會同仁堂董督　地保按棺造册呈報限三個月内一律遷葬 
　　一件組織青浦旬報案議事會提議事件按照城鎭鄉自治章程第五條第一欵及第三十六條第一欵之權限議决如左 
　　文明國自治之機關全賴報紙之盛行一可監察各項之行政一可補助宣講之不及應由董事會先從組織旬報入手以開民智 
　　一件禁烟案議事會提議事件按照城鎭鄉自治章程第五條第二欵第八欵並三十六條第一欵權限議决如左 
　　禁烟爲現今重要之政籌辦地方自治尤當實力奉行今時分爲五項依次進行庶烟毒有消除之日（甲）實行憑照挑膏（乙）禁止私賣燈吃（丙）禁用嗎啡針（丁）限制生土入境按年遞减（戊）取締戒烟丸攙入土藥以上甲乙丙三項應由董事會呈請監督照會禁烟分所切實查禁並資成巡警地保隨時稽察丁項由董事會調查各土行歷年檔册入境總數限制按年遞减十分之二以絶來源戊項由董事會移請醫學研究會隨時化驗 
　　一件修築道路案議事會提議事件按照城鎭鄉自治章程第五條第三欵事宜並第三十六條第五欵之權限議决如左 
　　本城區街道年久失修高下不齊水溝淤塞每遇雨雪行人時有傾跌之虞急應從事修繕以利交通現以原有茶捐一文及路燈捐一文併作修街經費外不敷尙鉅擬再加收一文共計三文庶可按年修正應由董事會呈請監督核准施行 
小說 
[奇情小說鸚鵡禪（五十七）]  
　　第十七章雲雨巫山枉斷腸 
　　哈羅旣絶望於琴宜。乃專注意於其職業。間復約良朋數輩。一飲百觥。酒酣擊筑。歌法蘭西之。從軍歌。及壯士行諸詩。豪氣騰蛟。巨聲吼獅。舉前此所種之愛情。懺除凈盡。不留毫髮。嘗謂天地之間。廣漠無垠。有日月以效其明。有山川以壯其色。春蘭萎。而秋菊施。風雨降而艸木蕃。任吾之俯仰上下。以容與其中。本無煩惱。自孩提而少壯。自少壯而往來塵宙。有所謂愛情。焉則生離也。死别也。一往一來。一張一弛。以脫然無累之一身。處處爲蛛。絲之縛。而推厥本源。皆由已一念之感召。咎不在天。亦不在人。是愛情者。實煩。惱之母也。然情不虚發。尙有片刻之。娱樂乃已之於琴宜。竟有求者甚。殷拒者甚切者。則人非木石。誠不如早斷情韁爲得耳。 
 
 

Page 27

 
 
　　一日。自問曰。吾往時何以浪費筆墨。作纏綿之情書。與琴宜乎。問已。又思及佛蘭發旅舍夢時情景。自恨已之迷途不悟曰。甚矣情欲之累人也。神人告我以朕兆。而吾復滔滔滾滾。向琴宜述求婚之語。不大愚乎。以口問心。未嘗有一日之輟。久之。乃取各種小說雜誌。朝夕披覽。藉以自娱。 
　　有新齊侖一書。專述齊侖風景之美。略謂其地有崇山峻嶺。千嶂疊翠。彌望連雲。介兩峯之間。平蕪一片。雜木異。艸蓋覆其上。綠陰蒙蒙。朱實離離。不識其名。四時一色。乂有飛泉急湍。水懸千丈。穿渠奔石。漑田數百頃。時或驚雷乍過。積雨初晴。瀑流相　。浩浩湯湯。昏曉如白練。夜則四旁聞之。淙然如環珮琴筑之聲。夾㵎數里。古松老杉。大逾十圍。高不知幾百尺。修柯戞雲。低枝拂潭。如幢豎。如蓋張。如龍蛇走。隆冬不凋。夏無炎日。石榴葡萄之珍。磊蔓衍乎其側。梅杏郁棣之屬。繁華麗藻之飾。華實昭烱。言所不能極也。哈羅讀之。不禁　。往謂吾苟儲蓄稍多。將於彼乞數弓之地。編竹爲籬。架木爲屋。作菟裘之老。於是孑然一身。永焉逍遙。仰觀高山。俯聽流泉。左琴書。右圖史。杯酒消愁。爐茗解躁芒鞵竹杖。以其暇躬耰鋤之役。栽花種樹。以天地爲扃鑰。八荒爲庭衢。黜陟不知。理亂不問。豈不極人間之至樂。大足以終其身耶。時時爲此種思想。於琴宜之事。更無一絲微影。留腦際矣。 
國外新聞 
[葡萄牙革除苛律]  
　　二十日倫敦電云葡京來電謂共和政府欲取悅於社會黨已頒發明文革除一切關於無君黨之特别法律並撤銷限制言論自由之法律（譯文滙報） 
[世界最大之輪船告成]  
　　十九日倫敦電云白星輪船公司輪船奥萊姆畢克一艘載重四萬五千噸爲世界最大之船已在勃　法司海口下水 
[波斯因内亂而召外侮三誌]  
　　十九日倫敦電云土耳其報章及輿論於英國所致波斯之公牘頗有索解不得之意而土耳其與德國之報章皆以此項公牘英國有睥睨一切之槪大約波斯將於禮拜五或禮拜六答復英政府矣土耳其報章評論英國致波斯之公牘有責斥英俄兩國者並有謂波斯之内亂皆由英俄兩國釀成者 
[印度總督稱道英俄協約之成效]  
　　十九日倫敦電云新任印度總督賓旭士男爵在倫敦赴宴席間稱道倫斯濤葛雷兩大臣訂立英俄協約之功謂協約之效已見大有裨於印度其成效乃英俄兩帝之力夫俄皇固常願與英修好互敦睦誼者也 
[刺客自縊]  
　　十八日栢林電云行刺奥國皇后之兇手羅基尼在監獄自縊身死（以上譯字林報） 
[正誤]  
　　昨報譯登德國君后定期游歷比京一則比字誤排北字又古巴大風雨爲災續誌一則古巴爲手民誤看隔行作土耳其特行更正 
6 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
