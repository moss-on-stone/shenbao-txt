# 1934 - 164 - 4908681

 

Page 1

 
 
[答客問]  
　　有客問於執筆人曰昨日貴報登佛教人法一則云有南洋吉寗甲乙二僧於數十年前往法京講說經典法人聞之津津有味且以爲佛教益人靡淺有爾來何遲之慨由是此唱彼和或捐資或化緣頃刻之間鳩成鉅欵創築寺宇雕刻三寳金剛等像刊印經文延兩僧爲住持聨絡結社凡誦經拜佛之事與中國無異兩僧旣死復延别僧繼之迄今寺中僧衆約數十名社友亦有數百名之多其出息除開銷外按年皆有贏餘云云此事固可信乎竊思法人崇奉天主幾二千年專心致志若天主之外别無可以崇信者且來華以後亦有訾議中國之信佛教而笑華人爲愚豈亦有從而信之者此中不無疑竇且兩僧之赴法京尚在數十年前果如斯言佛教入法之時法人尚未入華何至今往來聘問華人之赴法京者未聞有是說法人之在華者亦未聞有是說或傳聞之誤耶抑果有其事耶子必有高見特識能爲僕一剖疑團乎執筆人曰此事本館照有聞必錄之例錄之叻報者也想叻報亦照有聞必錄之例而登之此事之果確與否彼此均非目覩似不能信爲必有之事然以理推之亦不能决爲必無之事佛教本傳自西方或問佛子於文中子曰聖人也曰其教如何曰西方之教也中國自周秦西漢以上無言佛者魏書釋老志云劉歆志七略班固志文藝釋氏之學所未曾紀隋書經籍志云推尋典籍自漢以上中國未傳或云久已流布遭秦湮没可知佛教之傳當在西漢以後史記匈奴傳漢使驃騎將軍去病將萬騎出隴西過焉支山千餘里擊匈奴破得休屠王祭天金人正義曰金人卽金佛像是其遺法以爲祭天主也魏書釋老志云金人率長丈餘不祭祀但燒香禮拜而已此爲佛教流通之漸也自漢迄今二千餘年釋老盛行於中國想當初亦不過如今之法國耳按西國天主降生迄今不過一千八百九十餘年當佛教入華之時天主之教尚未興也安知天主與佛教不異流而同源乎佛生於西方卽今之印度其先入中國者誠以中國教化開之最先也大抵一教之興其創始之人必具絶大本領後世奉其教者立爲門户沿爲濫觴斷非創始者之本心也現在中國之和尚專以哄騙鄉愚歛錢度日故有識者無不以和尚爲天下最無用之人而且以爲佛教之罪人也苟有一不愧爲佛氏宗子而以教化爲心不特法人信之卽英人德人恐亦無不信之佛教且不難徧行於泰西也而何疑乎法京一都之地哉客曰中國孔子之教更尊於佛何尚未行於海外耶執筆人曰子何以知其未行也孔子之教包含徧覆大莫與京雖海外未奉孔子之教然皆不能出其範圍况自通商以來聖經賢傳之流出外洋者不可勝紀前讀曾惠敏公使西日記有倭格師福爾德書院教師理雅各在院專教中國學問自言諸經皆能通曉大意惟易經難於索解耳此可謂西人留心中國之明證且西人之留心中國經傳者斷不止理雅各一人卽教中國學問者亦不止理雅各一人將來漸推漸廣聖人之教必徧於寰區傳聞近日俄國崇奉孔子創立聖廟一切規模皆仿中國并廣購中國書籍　請中國教習雖屬傳聞之說不無附會之談然現在雖未能遽信其必然而將來則可以决其必有况現在泰西各國書院之收藏中國書籍已可汗萬牛此皆華人所目擊者也至於佛教漸遠而漸失本來祗可以騙愚夫愚婦而斷不能取信於士夫行之外洋亦猶行之中國耳子何驚駭佛教之入法哉客去卽書而弁之報端 
[本館接奉電音]  
　　昨日午後京師飛電傳來硃筆一道上諭三道敬謹譯登○五月十四日奉硃筆丁仁長轉補翰林院侍讀鄒福保補授翰林院侍講欽此○十六日奉上諭致仕大學士張之萬老成練達學問優長由道光丁未科一甲一名進士授職修撰入直上書房疉授先朝知遇之隆洊擢卿貳歴任封圻勳勞卓著朕御極後宣召來京簡任今職叅豫機務晉贊綸扉服官五十餘年謹愼小心克稱厥職上年因病屢次奏請開缺疉經寛予假期俾得從容調理嗣因籲懇肫切准其致仕並賞食全俸方冀長承恩眷克享期頤兹聞溘逝悼惜艮深著賞給陀羅經被派郡王銜貝勒載濂帶領侍衛十員卽日前往奠醊晉贈太保照大學士例賜卹入祀賢良祠任内一切處分悉予開復應得卹典該衙門察例具奏靈柩回籍時著沿途地方官妥爲照料伊子刑部員外郎張瑞蔭著候服闋後以本部郎中補用伊孫張元驥著賞給舉人准其一體會試用示篤念耆臣至意欽此○十七日奉上諭通政使司奏請派員署缺一摺薩廉葛寳華現放試差通政使司通政使著載蔡兼署通政使司副使著李紱藻兼署欽此 
[遵旨裁兵]  
　　湖北采訪友人云朝廷因節餉需諭令各省封疆大臣將老弱之兵量予沙汰湖廣總督張香帥奉旨遵辦將七營防勇去七留三由漸遣歸以一年爲限 
[大水猝至]  
　　湖北采訪友人云武漢水源日漸加漲某日上游電告云水已衝至電報漢局地方官卽飭龍王廟武聖廟諸水碼頭鳴鐘告警舟子聞之立卽兢兢戒備未幾水果滔滔汩汩一瀉無餘緑鴨柔波不知平添幾許矣 
[教士振災]  
　　宜昌訪采友人云川東飢饉民不聊生幸湖廣總督張香帥關心民瘼購米接濟得以殘喘稍延邇者萬縣亦餓殍盈途泰西教士之居宜昌者勸令官商量爲捐助採辦榖米雇船轉運入川交萬縣以傳教之人爲之散發亦實惠之及民者 
[富女待字]  
　　西例富人將死將其餘産分給親友或喜捨善堂不皆遺金與其後輩而得爲富人戚屬有轉瞬成爲殷實者亦指不勝屈兹聞美國某甲之女幼失怙恃家無餘資常寄食於戚屬之家該女聰慧沈靜善爲解釋諸事戚屬皆珍愛之且所有戚屬多係殷户咸樂贈以産業積至現在女將二十齡猶未許人而所蓄産銀已值一千六百萬員云錄循環報 
[法國新船]  
　　循環報云法國在新拿些亞裝有新戰艦名利馬成拿業經竣工此船係法員巴氏繪圖裝造於配置軍火保護船身之法極爲得宜船中機器可抵馬力九千二百匹每點鐘可行十七海里載重一萬一千九百二十四墩内置大砲四門另快砲多尊各砲位皆用鐵甲保護倘兩軍相遇於洪濤巨浸中無論或勝或敗或進或退立時可以添配快砲十一尊向敵船轟擊船中配有水雷管四枝爲開放水雷之用船身用雙層鋼板包裹堅固異常此誠海軍之利器也 
[再催捐欵]  
　　宏豐公司承辦闈捐先繳報効銀一百萬兩尚欠六十萬兩容後分期解交已見善後局示兹據道路傳言該公司祗繳三十一萬兩所餘之欵由某宦具保督憲限令十五日繳足今旣屆期該商延不解繳督憲展限十五日如仍前延宕卽援照公信萬孚原案將前繳之銀充公云云塗說如是但催繳之欵是否卽所欠報効銀六十萬 
 
 

Page 2

 
 
兩抑部限之一百萬兩實未繳足致勞限追非執筆人所能臆斷第以闈捐消息爲兆庶所留心故有聞卽錄以慰衆望云爾錄循環報 
[鷺江患疫]  
　　厦門采訪友人云邇日瘟㾮大作殊足駭人聽聞武進士某君由侍衛外用以都司來閩候補前曾署理湄州守備五月初三日一家八口同患時疫一日而斃三人至初九日全家盡歸地府石獅王錢姓家中老少八九口自初一二日起至初十日共斃五人天災流行何代蔑有然何致慘酷如斯哉君子曰修德以禳之斯可耳 
[派商署篆]  
　　厦門采訪友人云和蘭國派駐厦門總領事赫君於光緒十七年冬因病乞假回國所遺篆務由和廷命德國駐夏領事暫攝未幾和廷派總領事駐香港厦門則仍以德國領事兼署和國正領事篆務近年巴東三寳隴泗里沬井里汶爪雅孟加薩諸島竟有華民百數十萬人攺歸和籍多至厦門開設行號德國領事以事繁責重不願代庖和廷乃委德商寳記洋行主畢君署理和國駐厦正領事於五月初十日履新 
[臺民未靖]  
　　日本報云東歴五月二十四日臺灣總督乃木氏禀報日政府略稱臺北大稻埕自五月初八日被土民擾亂後日見日軍查緝綦嚴均逃入内山石碇街一帶不敢越雷池一步惟宜蘭仍有土民出没十三日日本駐臺北憲兵之隊探得離臺北東南約一里餘之三張犁有土民聚集遂派井上小野寺兩伍長及橋本曹長率領部下兵士一百七十五名前往四面圍裹擊斃土民四十四名餘皆逃潰至前者派往南港壯大溪墘石碇街芋藔林殺中寮石糟小橋頭新店街諸處巡查之步兵第二聨隊及大島氏所率中隊均於二十二日歸臺北駐守先是十五日步兵第一聨隊内第六中隊畦地少尉率部下兵士巡緝草凹山莊拘獲土民八名擊斃其三十八日駐礁溪之憲兵忽見土民二百餘名來襲宜蘭守備隊急派竹間大尉頭圍憲兵屯守所亦派吉田少尉各領部下兵士救援擊死土民二十餘名餘皆向草凹山逃散十五號駐深坑街遣隊村上少尉率兵士十八名撫役八名在大坑莊字草比尾附近拿獲土民數名擊斃三名 
[裁撤日人]  
　　東報云近三年中日本人之仕于朝鮮政府爲顧問官及補佐官者每署必有三四人今者逐漸裁撤所留者僅四五人而已世變不常桑滄易攺有如斯夫 
[保護良難]  
　　東報云希臘人之僑居土耳其國内者暫歸法國保護而土人迫令於十五日内一律出境希人猶豫未决至限期祇三四日而客于君士坦丁者尚有四萬餘人燕巢幕上全不知危不知法人能始終保護否也 
[會勘馬路]  
　　江海關道劉康侯觀察上海縣黄愛棠大令昨日午後一點鐘時偕督憲委員許寳書太守曁委員陳副戎馬路工程局委員朱森庭明府等鳴騶至江蘇撫標滬軍營中小憩片時復同管帶龍副戎督標奇兵右營鄒副戎理堂水利局總辦周秋江司馬籌餉貨捐局總辦戴星齋太守委員姜明府應芳等先從蕭家廠馬路之口逐次履勘至迤北大碼頭就工程局中小坐俄而復往集水碼頭一帶勘明所有餘地候丈量建造房屋勘畢各官回署時已鐘鳴三下矣 
[伺候接篆]  
　　本城提標右營廖叅將楚才叅戎赴都引見遺缺經上憲札委留防太湖水師左營叅將周叅戎元龍署理日前叅戎由無錫來滬以本城西門内石皮弄長夀菴爲公館擇吉本月十九日接篆頒發紅諭略謂本叅府奉憲札飭署理上海提右營一缺今擇於本月十九日已時接印仰各屬員弁一體知悉昨日辦差人等已准備一切並傳齊禮生樂工伺候矣 
[教士演說]  
　　美國教士李君佳白擬就京師設立尚賢堂先於上海英總領事署聚議舉素著名望之諸君董理其事華歴四月二十六日美總領事哲偶更君老公茂行主得及恩君祥泰行主四各得君德總領事司都曰君英正領事孟斯弗君協隆行主費亦隆君美國教士海格司君江海關税務司陸恊君字林報館執筆人立德君與李商議此事李君卽將前者聚議之意對衆宣言並謂目下中國擴充事業宜於京師先樹其基椽在京各官於外務不甚明晰故宜先使之熟於外務庶得由漸攺絃更張果能日漸行之不但中外官塲可無芥蒂卽商人教士互相來往亦覺裨益良多猶憶僕在京師所識中國官員不下數百人晉接之餘時上下其議論公約設此堂以相講習則機器格致諸學不難逐漸發明而中外從此不虞扦格矣惟是建堂置器必須籌集十萬金此後每歳開銷須二萬金之譜衆聞此言咸相讚美謂我輩須盡力扶助使此事有成我等僑寓申江局面最爲闊大自應爲之領袖俾中國得事業恢宏迨中國官民盡知交涉之道則中外各國官商酬酢始覺易而非難各國之人允宜於此事各盡心力也語畢衆皆稱善而退 
[公司帳略]  
　　巴勒經理英國北省商務保險公司一千八百九十六年清帳刻已印成華歴本年四月初六日邀集各股友在英國議事查公司中保險之事有二項一保火險一保人命其帳各自開列去年中所收保火險費共得洋銀十五兆七十七萬零二百八十圓保人命費共得十四兆零四萬二千七百圓因遭火警而賠償者共付洋銀七兆九十五萬八千一百二十圓所有保而未滿期者董事在盈餘中提出四成預備賠欵至所保人命險一年中賠出五兆三十二萬六千七百一十圓合計兩項中連上年餘下之欵共存三兆七十二萬九千七百六十圓董事核定就此欵中提出一兆六十五萬圓分派各股友官利尚餘二兆零七萬九千七百六十圓歸入本年帳内觀此亦足見保險之利左劵可操有股諸人當同聲歡悦也 
[吞税送道]  
　　許文炳許文卿弟兄也向在江海北關司事邇來任意舞弊竟敢將進出口各貨關單註銷吞侵税項事爲税務司察出再四盤結一味支吾爰飭押上查税小輪船送至大東門外浦灘解赴道轅函請劉康侯觀察訊辦觀察立飭道差協同護勇將二許送往上海縣署訊究黄愛棠大令飭發待質公所候堂期提案嚴訊 
[邑宰騐屍]  
　　本月十六日有一烏山船裝蠶繭來申行至新閘大王廟迤東蜆子殻灘暮色催人暝烟四合因就蘆葦深處繫纜焉突有鄰船上與之口角遂將江北某邑人李如根等拘住毆傷李等忿甚扭獲烏山船户張海生李阿新鄭阿茂交十圖地保徐子良投赴巡局控陳局員置之不理次晨李因傷斃命午後地保投上海縣署禀請相騐鐘鳴五下黄愛棠大令帶同仵刑書役臨塲略詰徐保數語步至岸邊察勘屍父李德記指陳打架情形大令隨升座命將屍身舁起飭仵作如法騐視良久報稱小的騐得屍身並無傷痕實係久病而死屍父堅稱有傷大令命仵作反復細騐喝報委係無傷大令令屍父閱視屍父稱小的願自行棺殮大令准之復再三開導屍父泣請伸寃大令諭令本縣當將行兇人帶回究辦爾可具自行棺殮切結徐保禀稱船主徐阿二現已脱逃大令著拘送案下遂將張李鄭帶回候訊及返駕六街三市已燈火齊明矣 
[小輪擱淺]  
　　前晚有某小輪船由虹口港中駛出行經裏虹橋附近時潮水退涸因之擱損水入艙内直至昨日黎明潮漲時始設法駛出浦江 
[油船失愼]  
　　昨晨有駁船一艘停泊蘇州河申裝載煤油甚夥不知如何失火艙中霎時烈焰飛騰幸設法施救得卽息滅然已焚去煤油十餘　事經四百九十二號華捕報知捕頭飭傳水巡捕將火油船帶至浦左暫爲安放再行核辦 
[幸未成災]  
　　美界漢璧禮路第一千零五十五號門牌某姓家懸有三連火油燈前晚七點鐘時燈線忽然中斷燈卽墜地火油遍地火勢上炎家中人急卽呼集鄰右撲救雖卽救息然門窻等悉已焦灼鄰居亦受驚不淺矣○又虹口北四川路第三百八十二號門牌某姓家樓上 
 
 

Page 3

 
 
前晚因小孩潑翻火油燈延及數帳爲家人救息祗被燬蚊帳被辱等物亦云幸矣 
[事甚離奇]  
　　相面人許春陽僑居英租界河南路第五十六號門牌屋内與比鄰五十八號屋内醫十薛遇良之妻胡氏有染近日薛應聘至吳淞診病許遂得以日夕徘徊昨日其徒陳錫堂忽奔赴薛之門前辱駕且手持利刃聲勢洶洶胡氏至此頭緒全無祗得投捕房控訴捕頭遣包探趙銀河前往將陳許拘送公廨讞員屠别駕署分别押候訊究 
[上海縣署瑣案]  
　　前日劉樹德舁其夥唐錦仁至縣署訴稱唐被同業陳洪生之夥毆傷至晚黄毆傷至晚黄大令倩蔣刺史升堂提訊劉訴稱小的在治下新閘開設柴行陳時存妬忌之心前來尋釁前日唐收帳經陳店前陳喝令店夥用刀戳傷攫去洋銀六十二圓叩求訊騐唐訴稱小的係江北某邑人前曾與陳夥沈四股開柴行後虧本歇閉向沈借過洋銀七十圓立有期票今屆端午節付若干尚未找清此次收帳而回行經新閘被沈等扭住毆傷并將洋銀攫去唐阿大訴稱小的是錦仁之子父親被人戳傷特來聲訴刺史飭仵作騐得唐左腿受傷數處爰諭令自行醫治候提行兇人訊核○王雲夫扭地保曹旦華至縣署以包庇串匿等情聲訴前晚黄大令情蔣刺史升堂研訊王訴稱年二十有八浦東南匯縣屬周浦鎭人向以訓蒙爲業設館治下曹蒙渡女兒大寳已許字唐姓忽四月二十七日失去至五月初十日在曹家宅曹阿大家尋見央曹保前往領回曹保非但不從反敢包庇曹保禀稱曹阿大家住曹家宅在英租界某洋行當庖丁王來唤小的往領伊女阿大以女已懷孕堅不肯放小的並無包庇事情刺史飭差將阿大大寳傳案訊奪 
[英界公堂會訊案]  
　　美商活治曾雇水木作頭陸義泰卽阿張建造房屋旋以不照承攬工作且復逾期遂雇他工庖代陸言爾尚積欠洋銀二百餘圓如欲换人承造須卽付清活治置之不理陸屢往理論並霸阻他人工作活治怒遂據情控諸該管領事署領事佑尼干君函致英界公堂請爲傳訊昨日屠别駕與衛繙譯官升座會訊活治呈出西文合同稱陸不照合同工作且逾期已三禮拜故另换他人建造陸時至作塲中吵閙請卽訊懲陸供稱小的包造房屋雖立有合同然不識西文故不知其所載何語惟有照事辦事而已至活治所購木料均不應手以致逾期目下巳换人承建尚結欠小的洋銀二百餘圓請大老爺斷令算付别駕與衛君互商之下諭令陸以後不准再往滋擾所有工價洋銀自往美領事署控追可也 
[英界晚堂瑣案]  
　　揚州人麻皮陳錦山者專爲水販頗得些造孽之錢近與某傭婦姘識在麥家圈慶雲里開設野雞妓院今春三月間蟻媒楊浩奶奶將錢榮茂之妻楊氏說合在陳處賣娼取洋九十元錢返藉後復串出其岳楊芝庭來滬尋找由此口角經巡街捕一併拘送英公堂屠别駕於前晚堂提訊楊供揚州人女兒年二十六歳今年三月十七日忽然不見女婿向小的尋釁訪悉被楊浩奶奶帶往蘇州爲傭工等情及至蘇州找尋無著因同來上海找尋前日在慶雲里麻皮錦山花烟間内瞥見上前扭獲陳龜尚思設計講和故交捕送究錢供與楊同别駕謂爾作何生業答在鎭江南貨店中糊口妻住揚州餘供含混陳龜供揚州人楊浩奶奶於今三月十九日同錢榮茂領妻來押洋一百五十元取現洋九十元餘洋分立期票兹將錢書之押據呈閱别駕披閱畢謂錢曰此據是爾所繕否先則不認繼而語塞氏供丈夫與相識之楊浩奶奶將氏誘來上海送入娼寮今願隨夫回去别駕遂將錢反復研詰一味支吾喝令掌頰一百下楊氏供語含糊甘心爲賤亦掌頰五十下陳龜本擬責懲因本夫自押姑寛取具身價洋不追赶將花烟間閉歇甘結呈候將押契塗銷並飭楊芝庭覓保將女具領回籍錢斥釋○妓女高月紅前投英公廨喊控從良等情經屠别駕訊供飭押在案前午後忽有老嫗陳韓氏投稱女兒月紅今年十七歳已經婚配被人誘拐來滬兹特投案求領别駕得供之下判著覓妥保人來案訊明准具保領回籍○捕送婦人龐陳氏請爲安插等情至廨别駕前晚堂提訊氏供嘉定人由父母作主配於茂才龐某爲側室因大婦俟丈夫外出將小婦人毒打受苦難堪故於月前乘隙逃來上海路遇舊時傭人將氏寄居三馬路公陽里長三妓院内暫住前日有人通知某包探將氏拘案安揷求恩明鑒龜奴李阿三供在妓院燒湯龐陳氏何人送來小的實出不知今被悮拿到案求鑒别駕得供之下判將氏與李分别還押候飭差查明龐陳氏夫族實在禀候核奪○捕送在路相打之高海榮顧景春到廨亦經别駕提訊高供顧來小的店内定購花子數百担每担價洋一元九角付交定洋一百元出立期票照付此上年十二月十九日事也至今票子到期向取忽稱貨色不好掯付票洋情急扭案求究期票呈閱顧供上年與高定購花子先付定洋餘洋出立期票不料出貨時竟與原樣不符是以票洋止付求恩追還定洋以便吊行購買别駕得供之下衡情酌斷判令顧景春出貨以定洋一百元爲限所立期票具結作廢兩造均叩謝遵斷而退 
[法界公堂瑣案]  
　　著名流氓吳春榮卽王春榮亦卽小黄牛去年曾由英界讞員屠别駕判令管押捕房期滿從重笞責四百板發交攺過所覊禁本年二月期滿帶回開釋卽與其黨烟囱卵子小鐵墩等人誘同興聖街通源小客棧主婦林氏之女桂生隱匿八仙橋西首長浜某姓屋内連宵姦宿經孫林氏控諸公堂鄭大令密飭包探拿獲判令笞責五百板送請上海縣重懲小黄牛俯首貼耳並不求恩大令以其具大神通遂於昨日提案攺判爲枷號三月期滿從重笞責五百板移送攺過所永遠覊禁小黄牛一聞此判大肆咆哮口稱寗死不願入攺過所大令大怒命拖下笞臀小黄牛力大如牛數人曳之不能出捕頭命西捕械其手足使數人獲送回捕房嚴行禁押○瑞福里第二十二號門牌蕩婦吳梅氏開設臺基三道華捕張湘寳連傭婦王陳氏拘獲解請大令訊供大令著押候覓人保釋旋有曾充縣捕役趙金之夥役楊勝林卽趙勝林向吳梅氏之女梅周氏哄騙洋銀二十五元僞稱開銷捕房中各項陋規包探嚴頌眉知之將楊拘獲昨日傳同梅周氏解案梅周氏訴稱某日楊向小婦人索洋銀二十五元小婦人付以二十元據稱開銷使費越二日忽送還十元内有銅質僞洋四元楊供稱此事與小的無干實由伊家親串楊和經手小的不敢作此不法之事大令謂梅周氏已當堂供明爾尚敢飾詞圖賴乎遂判令押候荷枷一月期滿後笞責二百板梅周氏從寛開釋○前者日商小泉洋行主三本氏控沈仲林承攬棉花子二千擔付以洋銀八百元屆期無貨可交旋收回洋三百元請照合同加倍科罰大令迭次提訊押追旣而交人保出料理限期已過仍押捕房現經家屬將産變賣繳到洋銀二百五十元又繳票洋二百五十元大令傳小泉洋行具領諭以罰欵從緩再追行主不允乃令將沈帶案檢齊卷票移送英界公廨請屠别駕交該管領事官辦理○公信洋行買辦朱錦軒之子朱渭生賒取利喴洋行金對時表金剛鑽約指質錢使用利喴行主向經手之掮客廖永豐蔡阿昌追索以致涉訟公堂迭經大令訊供交保兹以案懸日久行主投案請追渭生避匿不到捕頭乃將其父錦軒拘入捕房交人保出昨日方傳同廖蔡及馬德三殷公才解案錦軒供稱兒子渭生所做之事職員實出不知大令謂爾不應糊塗至此蔡供稱當時廖應允將當票收回不意竟串同洋人控告當取貨時廖一人獨往朱錦軒又供稱三月初七日兒子渭生付至洋銀五十圓已向前途說明然職員究不知底細大令謂此案斷難再延遂與何繙譯官會商之下著廖蔡馬按股賠償并飭錦軒將渭生赶緊送案○前日唐公館主遣家丁孫泰禀稱主人於光緒十六年倩鄧茂堂經買婢女一口姓王小字桂寳旋被蟻媒勾引逃出輾轉售入蘭芳里鴇兒陳劉氏所設花烟館内賣娼劉張氏投案訴稱光緒十八年小婦人買此女爲婢今將筆據呈閱陳鴇供稱去年十月某日蟻媒季奶奶將桂寳押入小婦人所設花烟館當時其母亦在塲大令謂王張氏曰爾母女所供大相逕庭顯見非爾親生之女著一并送縣辦理一面諭令孫及劉張氏投縣備質○包探禀稱菜市街某小烟館主廖子琴有錢二千文被歹人陳俊卿搶去當塲追獲扭入捕房今者捕頭令傳同原告送案請訊陳俯首無詞令令判令押候笞責一百板贓給還失主○包探禀稱太倉州屬嘉定縣南翔鎭歹人陳朴齋誘令嘉定婦人王金寳來 
 
 

Page 4

 
 
滬同宿某客棧中翌日卽被送入某龜所設花烟館内爲娼賣得洋銀十八圓繼又轉賣與浦東某姓議定身價洋五十圓渡浦時金寳極聲呼喊得以拘入捕房兹捕頭令一併送案請訊金寳訴稱小婦人年一十有七某日由張父文興伴送至南翔欲爲傭工陳花言巧語云可薦至紡紗局做工小婦人墜其術中致被賣入花烟館内大令判令將陳押候從重笞責五百諭令金寳函至家中令家人來案具領○包探禀稱前者薙髮匠闞三與同鄉婦人張王氏爭閙控經大老爺責懲著具結不再向氏滋擾詎料理未明依舊纒擾不休扭入捕房捕頭令解請研訊大令著判令押候笞責二百板○包探禀稱劉秋山持對時表至虹口某押店質錢論價不合而回丁阿二尾隨其後行至法界向之訛詐經某號巡捕拘至捕房捕頭令解案請訊丁供稱小的在美界某包探處充當夥役是日見伊手持對時表疑非善類故向詰問大令謂無論爾是否包探夥總不應越界拘人遂判令押候笞責一百板著劉覓人具保領表 
[美界捕房紀事]  
　　寗波人鄔通生現爲吳淞路五號洋房細崽日昨乘洋東不備竊取羢氈二條報捕後經包探竇如海查悉於前晚將鄔拘至捕房押候送廨訊究○縫工李長安向在南潯路第四百四號門牌某成衣店爲夥近被辭歇漸致窘迫前日復闖入該成衣店竊取綢衣數件事主奔告捕房捕頭飭包探張阿寳將李拘入捕房押候解送英公堂訊究○楊樹浦怡和行失去熟煤二十餘墩昨經該行執事西人函致楊樹浦捕房請爲查緝黎副捕頭卽飭包探施奎江嚴查務獲懲辦 
[報施不爽]  
　　川災未巳籌賑殊難百萬災黎嗷嗷待哺本恊振所正在籌措艱難之際又蒙無名氏交來助賑英洋五十元隱名氏交來助賑英洋五十元星江隱名氏交來助川賑英洋五十元星江寡過未能堂交來助川賑規元二百兩拜領之餘不勝欽佩雖諸君子爲善不望報恩不樂居爲善之名而以理推之能救人之貧濟人之苦蒼蒼者降福以佑之富貴夀考瓜瓞綿長可爲諸君子預操其劵焉 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣紀]  
　　浦東人陳大全向在鄉間開設銅作前日來滬至新北門内購曰銅料數十斤暫寄與滬南黄家碼頭素識之恊昌銅店計丫頭處詎有流氓顧阿桃陸榮榮偵知情由私往計處冒領銅料而去比及陳偕其夥楊阿松到店内取銅始知被人冒領遂報十六鋪巡防中局控請究追經局員蔡榮卿二尹提案研訊旋由該店將顧陸二人查獲解局陳大全投案供訴前由計丫頭供稱小的在治下開設協昌銅作前日陳大全來滬購得銅料數十斤寄在小的店中去後卽有二人據稱由陳所遣將銅取去小的信以爲實當卽付給翌日陳自來取小的始知被騙今已查獲請爲究辦顧阿桃陸榮榮二人同供稱小的等亦均做銅匠爲業與陳大全素來認識且在陳處做過夥計曾欠小的等工資洋數元現知其在滬購銅因取其所寄之銅在滬北自來水橋某質鋪中質洋銀二元二角二尹向陳復詰供稱曾雇二人爲夥惟並不欠工資二尹大怒謂顧阿桃陸榮榮曰爾歇業在外藉端訛詐又取冒名僅驪實屬目無法紀判令將顧重責二百板陸責四百板各其攺過切結飭勇丁咨會　公廨前往該質鋪吊取原贓計丫頭斥釋○滬南萃豐昇口元吉泰朱行前向森生木行租得房屋四間旋將餘屋兩間轉租與謝吳氏開設薙　店該氏又將一間另租與金氏開設粥店已歴多年現在元吉泰主因有堆木之用令謝遷去并查謝腐欠房租一百零九千當時付過押租錢一百千　欠錢九千文控投十六鋪中局請追經蔡二尹飭提二租户到案研訊據施金氏供稱房租逐月付與謝處並不欠租二尹限令謝吳氏於本月底遷去如違提究○湖南湘鄉人楊鬍子向在滬南徽州會館左近某營中當勇丁旋因違犯營規被逐出外在某處做小工前日黎明時行經滬南江蘇撫標滬軍營後面竊取田中菜蔬等物當被鄉人瞥見狂呼捉賊村中大小一哄而出將楊用木棍毆擊傷及肩膊肋脅等處旋爲其同鄉人知悉卽蜂擁至該鄉人家中將傷人安置在内訴知十二圖地保顧桂榮將　鄉人送往二十三七鋪巡防局中旋經魯仲連其人出爲排解不知如何辦理也○山東人馬季財在楊樹浦設攤販賣牛肉楊德隆亦設攤其傍與之爭利兩造扭毆已非一次前晚十點鐘又各約五六人爲一塲惡鬥馬楊各受損傷而楊受傷尤重馬爲先發制人之計事後卽奔巡防局控告李二尹准詞飭差將楊提案訊問馬聲訴前情求請楊懲辦楊供山東某縣人向賣牛肉因馬不許在楊樹浦售賣故與爭論訊問間出言挺　二尹大怒曰爾受傷較馬稍重本屬無罪然在本委前尚敢如此爾之兇横可知喝令重責至五十板其子投案叩求寛兇並言父親素有瘋疾求寛宥二尹因命退下復謂馬曰爾亦約人鬥毆尚欲　陳飭重責二十板楊當堂具結釋放馬寄禁捕房交人俱保○鄉人邱夀寳中鄉間搶得松木一株爲差役兪聖坤陸銀全所見軋邱至僻靜處　行吊打然後解至巡局李寳初二尹於前晚提審邱力曰其寃並稱小的居大純紡紗廠之後被差夥拆梢私打等情二尹大怒喝責該差數次均　求免因將邱安慰至再釋出復將兪等大加呵斥而退○前日王某投江海關道署　得安和輪船失事撫卹銀行經瑞豐碼頭被流氓若干　擁至馬順興烟館詐去洋銀十七圓王心有不甘投十六鋪巡防中局喊控局員蔡二尹飭勇丁往拘衆流氓已不知去向乃將烟館主馬大明拘入局中二尹命申請總巡局訊究鍾明府一再研詰馬泥首哀求明府著將所詐洋銀繳案給王具領 
[英界公堂瑣案]  
　　包探施奎江禀稱日前和豐機器廠失去巨木一株報捕後捕頭令小的查得鄉人趙妙妙所竊窩留某姓處遂協同地保拘趙有王德德者出頭霸阻致趙逸去現在小的已將趙獲住惟王不知何往捕頭以其不應霸阻辦公人責成地保交出招商局司事人　省五投案訴稱趙係職員家舊僕其木實在河中撈獲並非竊取故職員曾至捕房保銷並無王德德霸阻之事趙供稱小的撈得一木致釀禍端王德德確曾勸阻包探拘拿現已因事往蘇杭一帶屠别駕據情商諸衛繙譯官然後判令將趙交施探帶回捕房候王德德到案覆訊○昨報紀奇園中人持刃拒差一事昨晨包探孔阿才將拒差之陳樹生及其夥高安解案禀稱前日大老爺案下公差持單往傳陳高竟敢行兇小的查知刀在高手中是以一併拘入捕房捕頭令解案請訊陳供稱原籍廣東某邑不敢拒差高供稱昨日公差持單傳陳小的向問情由不敢恃蠻操刃别駕判令將高笞責六百板陳押候訂期再訊○前晚美界捕房四百二十號巡捕沈福生獨行至白大橋西目見有沿途小便者卽欲拘拿二百六十四號華捕見之以其先自違章遂唤同四百十九號華捕將沈拘押昨晨捕頭令解案請訊沈禀稱小的在美界充當巡捕例應拘拿沿途小便之人並無不合别駕謂爾雖當巡捕然不應越界拘人判令枷號一禮拜○賊犯金阿元竊取徐福元家布衣兩件經二十四號印度捕拘入捕房捕頭令解至公堂請究徐投案領贓金供稱小的本係窮苦之人兼之流落此間一無依恃不得已而行竊以冀殘喘苛延求賜恩寛誓當圖報别駕判令笞責五十板○十二號印度捕解丁釗生丁阿春至案禀稱昨日見二人手掣利刃向羅山甫尋釁是以拘入捕房今者捕頭令送請究辦羅投案申訴前情二丁同供稱小的等偶與羅口角不敢持刃行兇别駕判令各笞責五十板○包探施奎江禀稱賊犯張金生竊取瑞記紗廠内木桌一張報捕後捕頭令小的向獲人贓送請究辦别駕判令管押一日 
[江西官報]  
　　四月初一日候補府聯震仍回湖口分　候補縣韓經衡禀謝甄劉行知新城同豐司具樹釁師事回陳際　上饒等縣催道欵回知府許承家禀知是日接辦臬後牆添閒官藥局歐陽鴻濟接辦軍裝所並銷德勝門防城事前署附夔葉城縣甘澍由陜西　　　捐求江浙疉縣丞程雲驤卸事就醫羊角營都司譚青山投文來省從九唐樹楠東鄉催墊欵回署武寗縣丞方彦琦解秋審人犯　省知縣陳鼎昌餘干公幹回臨江府經陳耀奎　當迎　學院知縣　橒　解漕折京回周衍祜解贛關　京回從九藍康　贛州措賞回陳　文上饒催税契回章全緒新昌等縣催　平回魏煋吉水等縣首樹　新昌等縣胡籌安禧等縣俱　地丁回吳大成武寗辦保甲回顧永成新城催漕折回寗都叅將桂林回籍○初二日通判楊鴻翥禀繳起服照新選吉安叅將　山禀到投文從九萬象春解禱　往金　踐憲牌示四月初四日换戴凉帽○初三日三品銜　選廣信府查恩綬禀到道庫吳祖植弋陽催税契回李自均寗都催减平回署吉水縣丞申羣英卸事回並　補　篆以　　　用行知義寗八疉司于麟禀謝咨補行知○初三日工部主事趙從蕃由南豐籍進京江軍譚文秀往吉安查哨看操臨川縣錢寳昌卸高安縣事清理交代回同知郁　培　江　　回黄培楚解贑　照根來省申羣英禀謝新海防捐免縣丞以知縣仍留原省補用陳爲棣辦南安保甲鄺鴻彬崇仁催地丁回焦鑫長寗催墊欵回　錫朝新　　　折回姚濬　萬年催税契回鄱陽簽升臨川教諭傅春華騐看○初七日府經周鴻飛起服來江朱紀雲辦吳城分局新昌縣丞程雲驤往長江催運德中丞致祭常霉壇 
[蘇省官報]  
　　十三日壬辰翰林院庶吉士新選江蘇震澤縣知縣劉潤珩湖南人由京　憑來省禀劉侯補知縣徐樾禀謝奉委兼撫轅收呈差請補婁縣縣丞陳受祺禀辭赴寗新任撫標中鎭叅府仉志鵬巳到明日寅時在署接印○十四日藩轅牌示照得署丹陽縣包　司巡檢胡　掌年滿撤回遺缺查有儘先前補用巡檢汪聿桐又署金山縣典史徐兆澐年滿撤回遺缺查有儘先按司獄林守廉又署丹徒縣高家司巡檢盛道模年滿撤回遺缺查有試用巡檢舒兆縉又署上海縣吳淞司巡檢王登瀛年滿撤回遺缺查有試用從九品葉洵均堪以委署同知直隷州用浙江候補前知縣吳忠炳湖南人由浙來知縣徐樾辜謝　　　賢　　卽日到差前署吳　項兆觀由揚州來直隸州州判高攀桂府委赴江浦公幹回銷差 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年五月初七日京報全錄]  
　　宫門抄○諭旨一道錄前○盛京將軍依奏爲遵旨據實覆陳摺○五月初七日户部通政司詹事府廂白旗值日無引見○成公假滿請安○睿王續假五日榮中堂請假五日○召見軍機○皇上明日辦事後由頤和園還宫○○奴才依克唐阿跪奏爲遵旨查明侍衛貴權等被叅納賄各節據實覆陳恭摺仰祈聖鑒事竊查前次欽奉諭旨飭將奴才被人叅奏昧於用人及侍衛貴權等人人鬻法婪贓各節詳細確查明白回奏等因當經欽遵將辦事本末或係親自裁定或有案卷可據者先行逐欵明白奏覆並聲明被叅各員有無受賄情事已揀派驛巡道志彭等嚴密確查應俟查覆再奏各情於本年正月初八日專摺具奏奉硃批覽奏均悉該將軍身膺重寄仍當不避嫌怨毋恤人言欽此仰見皇上公聽並觀明燭萬里指摘方衆嚮用彌殷跪聆之餘無任感悚復經奴才飭知該道等切實查辦勿稍瞻徇去後兹據驛巡道志彭恊領塔欽候補知府陳震將查訊被叅各員並無鬻法婪贓實據情形取具各員親供會銜禀覆前來奴才覆加確核如原奏開礦固籌餉要圖而馬駿顯賈元桂主之紳士奎明于躍池等兩次具禀均行駁斥後屢均納賄始准礦未開辦而萬金之本已罄一節查通判馬駿顯知縣賈元桂前雖在署辦事而一切批牘代擬之員尚多且必待奴才核閱始行繕發是開礦一事初非該二員所得專擅光緒二十二年正月十三日據候選知縣奎明候選縣丞于躍池等禀稱查得通化等處地産五金請備本銀一萬兩開採濟餉等情當經奴才以事關重大是否與禁山風脈民間廬舍均無妨礙無從懸揣因而批駁是月杪奎明等續遞呈詞亦未准行迨二月初七日接奉廷寄飭先開辦金銀礦務適奎明于躍池又以前情呈請隨卽批准試辦三個月爲限一面出示招商於通化海城鐵嶺等縣無碍三陵龍脈之處分頭開辦並於四月初一日電逹總　衙門督辦軍務處立案是從前兩次駁斥均在未弛礦禁以先迨後批准試辦仍係遵旨辦理此駁與准俱無情弊者也現據該道等查訊明確馬駿顯賈元桂均無納賄情事似屬可信又原奏貴權派往海城辦礦旣無貲本所至惟魚肉商民自各營遣散後同鄉親友紛紛派往辦續凡富人墳墓廬舍皆指爲有礦納賄乃能免掘各節奴才前摺聲明前派侍衛貴權辦礦現已撤委所至之處有無擾累應俟查明核辦此外開礦人員如果藉端索詐查有實據卽予懲治現據該道等分飭金復岫蓋鐵開安寛通化興京懷仁海龍等各廳州縣先後查覆並無貴權魚肉商民及辦礦委員紳商指富人廬墓納賄免掘各情事惟鳳凰廳遼陽州海城縣三處間有領票商人冐充委員賒欠鋪户貨錢擅行棍責平人及在人地内墳後陶挖金砂均經辦礦委員當時查知分别追斷議罰内有趙鏞一犯提省究出另犯重情歸入盜案正法此外實無擾累之事又原秦德麟本奉　員仍居府中又以蔡國山爲巡捕二人串通内外惟賄是求恊領魁多以二千金得統領營官陳得勝欠官項二千金託鳳鳴馬駿顯幹旋納實銀二十錠反使接充舊職如鹽釐局員佐領榮綸求免更調納賄二十金謀升恊領立票二千金皆經貴珊之手知縣楊某因蔡國山納四千金委署海城欲尋確據貴珊立票一事有夀山訪拿中人胡姓馬姓送轅究辦之案各節查通判德麟於光緒二十一年十二月間派充敵愾行營委員次年三月二十六日卽派赴東邊幫辦税務其奏留奉省已在委派税差以後候選府經歴蔡國山亦由前敵行營撤回於二十二年三月二十六日始委充巡捕與德麟並不同在一處何能内外串通從來統帶營官非知兵之員不能派充恊領一缺須按資格不能攙越而升鹽厘委員本藉熟手並不隨時更調府廳州縣各缺皆由府尹與奴才相商擇人均非可以賄求者又記名副都統魁多向在盛字營充當統領此次由捷勝營三旗馬隊統帶調充奉字後軍統帶並非新得統領差使何必多金行賄遊擊陳得勝向派管帶新前營嗣攺爲奉軍　　迨左營歸統領兼帶始將該遊擊撤委旋派管帶奉字右軍後營步隊並無因欠官欵撤差之事何必託人斡旋佐領榮綸因夀山訪拿撞騙案内牽涉卽撤去鹽厘差使嗣於上年五月間盛京正藍旗滿洲恊領阿爾藉阿因病出缺時輪應該佐領補用以案未訊明遂將佐領塔欽奏補並摺内聲明何至有行賄之事楊澍於光緒十二年丙戌科中式進士簽分奉天卽用到省後歴署營口海防同知奉化縣知縣二十一年九月經裕祿奏補海城縣知縣上月二月交卸奉化縣署事四月飭赴本任是實缺人員到任分所應爾何必以重賄再謀委署且賄亟四千金不謀諸他人而謀諸初來之蔡國山恐無如此冐昧現據該道等查明原叅所指魁多之二千金陳得勝之寳銀二十錠楊澍之四千金均無實據德麟蔡國山鳳鳴馬駿顯均無賄通情弊蔡國山與楊澍素昧平生貴珊與榮綸素未謀面惟陳得勝雖未欠官項查　已故總兵左寳貴經手借給已故直隷州知州魏鏞銀二千兩曾派陳得勝清查至今魏鏞家屬尚未歸償其銀數適相符合或者卽因此欵訛　至夀山訪拿胡姓馬姓送究之案業經覆訊明確委係已革筆帖式馬世芳指統領夀山向榮綸之至友胡贊堯撞騙寳銀並參茸合二千餘兩又期票銀二千兩榮綸始終並不知情貴珊始終並不經手現已追出贓欵另案擬辦原叅以此案爲受賄確據或因案未究明時人言猜疑所致又原奏奉天薪餉向於月於開放十成實銀賈元桂德克登額至月底始發又鑄寳銀攙以銅鉛短平尤甚一節奴才前摺已將放餉因何攺章及銀爐攙使假銀之弊功實陳明現在奴才密訪糧餉處所發餉銀實未短平卽該道等移准各營查覆亦無攙假短平情事且查明記名恊領德克登額於上年四月間由敵愾營務處總理調充奉天糧餉處帮辦其時放餉早經故章復於五月間委充營務處會辦雖留帮辦糧餉名目卽無暇到差是德克登額帮辦糧餉不過一月之久於此可證原叅傳聞之誤以上各節奴才體察情形證以驛巡道志彭等查覆禀詞及各軍各地方官甲覆公牘均各相符覆核各員親供皆有證據並非任意揑飾竊維奴才渥荷聖恩忝膺重任誠如此次欽奉諭旨必應左右得人方能相助爲理然用人固難而爲人用者亦大不易每見爲疆臣認眞辦事之人多係衆怨叢集之人謡言所布黑白混淆蜚語中傷一蹶難振所在皆是初不必其實犯贓私眞有劣跡也卽如此次被叅人人惟侍衛貴權貴珊係奉旨發交差遣其餘各員多係奴才由琿春副都統任内帶往黑龍江隨赴前敵相從十餘年均能謹小愼微絶不聞骫法營私有人指摘何以在奉天辦事未及一載卽名列彈章豈前後易轍如是之速此其故概可知矣矧奉天吏治營務之壞本非一日奴才方欲攺絃更張一湔積習在貴權等八人或統兵數營或徵税一隅或司案牘筦銀錢以及奔走將事之役本無事權而謂地方營務之敗壞悉歸咎於此八人未免寃抑查八人中獨侍衛　權辦事稍形鹵莽上年咨送回京供職途中聞訃丁憂回旗現未在奉其現在奉省之七人平日辦事本極認眞如德瞬一員帮辦東邊税務剔除中飽涓滴歸公以致歳增税欵數十萬金奏案具在可覆按也當上年奉旨飭查時奴才曾將各員撤去差使並將牽涉實任有差人員一併調省意在澈底根究不肯稍事徇庇今旣查無攬權納賄情事若不爲之據實申訴將來奴才何以辦事何以用人合無仰懇天俯准將被叅貴權等各員概免置議凡係當差得力人員應請仍委原差其有不便歸原差著另委他差俾收指臂之助馬駿顯鳳鳴德　均係留奉人員仍由奴才與府尹松林隨時察看貴珊德克登額賈元桂蔡國山奴才自行察看如果各該員等經此次昭雪後頓易初心遇事推　或竟犯贓私欵蹟　當據實糾叅斷不稍事廻護以仰副聖主澄叙官方之至意所有奴才查明侍衛貴權等被叅納賄緣由理合恭摺具陳伏乞皇上聖鑒訓示謹奏奉硃批知道了用人勿疑察吏當愼該將軍愼勉爲之欽此 
 
