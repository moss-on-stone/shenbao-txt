# 1895 - 312 - 4908106

 

Page 1

 
 
[四百二十八號畫報出售] [  點石齋啓]  
　　前年彭剛直公巡閱長江時知釐卡之積弊難返也嘗微察訪偶至一卡見巡丁拘一遷家之鄉人以其船載有二猪指爲漏　縛而痛擊公勸之勿聽立飭人趣地方官至命將巡丁梟首示衆聞者肅然弊爲之清今則無復有如彭公者矣他若新婦之擒盗竊師之嫁人傷暮齒者涙頻揮遭天雷者罪求赦蘇垣貴胄遇巨騙而喪奇珍京邸閑人因墜樓而驚聖駕及僧被鬼侮馬爲牛傷等圖准於二十六日出售此佈 
[論本報紀狗熊傷孩事]  
　　天之生物必有所用有生之而有用者有死之而有用者有生之有用而死之未必無用者有死之有用而生之竟無所用者物類之不一亦物性之不同也天之生人所以用物者也人當視行物之類因物之性而爲之生之有用者豢之可也死之有用者殺之可也旣不失用物之仁又不失用物之智所以天地之大人爲貴也若因其生之有用而死之未必無用而故殺之貪心所中則爲殘知其死之有用而生之竟無所用而故生之淫念所乘則爲愚是不特故殺之有背於仁而且妨於所用亦不特故生之有背於智而且貽害於人至有故殺故生之念而顚倒其用舍之常妄逞其貪淫之志無論其仁與智也而物之類昧矣物之性拂矣非但昧夫物之類拂夫物之性是直昧夫人之類拂夫人之性矣若是者大亦何貴生物以待人用耶亦何貴生人以明於用物耶所謂生之有用者何則試僅就人之習見者而言之牛可耕田也馬可代足也犬可守夜也猫可捕鼠也此人皆欲生之而不欲死之者也苟貪其皮骨之微値而不顧其有益於人無不指爲殘酷者矣此生之有用者也所謂死之有用者何試就人之最惡者而言之虎豹之皮非不貴重也而生之適長其横噬之威蛇蝎之蛻可以入藥也而生之適遭其隂險之毒苟視爲罕見之物而狎而玩之鮮不斥其謬妄者矣此死之有用者也皆所謂物之類物之性也而世之昧於是者卽有生之無用死之無用之物亦必狎而玩之雖其人自詡善能用物殊不知已爲物所用矣非但爲物所用且爲物所害而猶不肯舍此無用之物眞有令人不可解者如本報紀狗　傷孩一事閱之不禁有感焉夫狗熊俗名也以其似乎熊近乎狗姑勿攷其載於何書出於何典總之野山之獸噬人之物無用而可殺者也以無用可殺之物而豢之於家是欲與獸爲伍也豢無用可殺之物而藉謀衣食更不足以人齒矣欲藉之謀衣食之時而喂之使飽一旦不能藉之謀衣食之時而絶之使飢如此居心非但不足以人齒并不足以物齒矣狗熊有知其有不反噬也幾希乃不反噬其人而轉噬他人之孩究爲無用可殺之物也然雖不反噬其人而使其人所費至四十元之多窮人以財爲命且藉此以謀衣食者其無蓄積可知而費此巨欵必至傾家蕩産東掘西羅平時所得不過數文數十文而已一旦併而出之其所得不償所失更可知矣雖不見噬與狗熊而推其受累之苦反不若見噬於狗熊之爲愈也或者謂誠如是言則豢狗熊之人雖不爲狗熊所害直不啻爲狗熊所害死孩之家亦宜諒之况噬孩者狗熊也非豢狗熊者之縱之噬之也非豢者之縱之噬之則殺狗熊亦足以洩忿而必欲其償洋四十元毋乃太過此但論其所當然而未究其所以然也使是人而不豢狗熊則狗熊在深山之中是孩何由爲其所噬卽所噬亦未必爲是孩使是人豢之而不絶其食則狗熊亦未必噬人而是孩决不傷於狗熊之口雖非豢者之縱之噬之亦何異豢者之縱之噬之乎以此而論卽使豢者償孩之命亦不爲過而僅以區區四十元了事亦可謂廉之又廉矣如謂殺狗熊足以洩忿則所傷者雖孩而究爲一人命也試問獸能抵人之命乎狗熊卽不傷孩亦爲可殺之物卽日殺一狗熊亦何足異然殺一無豢之者之狗熊自無足異使鎖鍊未斷未嘗噬人人竟無端而殺之吾知豢之者雖絶其食以爲不甚愛惜之物至此當必取償於殺之之人以爲衣食所藉而反不肯以四十元了事也易地以觀則孩之命仍謂其無所取償可也乃試爲平心論之噬孩者熊也而究不能使豢者之償命也食其肉寢其皮索其費和事者不可不謂之解人况世之私和人命者多也而於豢之者何尤世之不爲狗熊而亦如狗熊之噬人者多也而於狗熊亦何尤 
[本館接奉電音]  
　　昨日京師飛電傳來上諭四道敬謹譯登○九月二十四日奉上諭王文韶奏東明黃河伏秋大汛獲慶安瀾一摺直隸東明縣黃河南堤上中下三汛本年伏秋盛漲掃叚時有蟄陷經王文韶督飭文武員弁竭力搶護現在節屆霜降仰賴神靈默佑獲慶安瀾實深寅感發去大藏香十枝交王文韶祗領交大順廣道吳廷斌虔詣李蓮莊高村黃廠大王廟敬謹祀謝以答神庥附片保奬文武各員著交該部議奏餘著照所議辦理該部知道欽此同日奉上諭王文韶奏特叅知縣疎防刼案請旨懲處一摺直隸曲陽縣勲關于本年閏五月十五日夜庫書張昕銃家被竊臨時行强又宣化縣南關於閏五月二十五日民婦金孟氏家被竊拒傷事主經王文韶勒限嚴緝限滿賊尚無獲捕務實屬廢弛署曲陽縣知縣王葆琛署宣化縣知縣李振鵬均著交部照例議處以示懲儆仍著嚴行緝賊務獲究辦該部知道欽此同日奉上諭張之洞奏特叅水師統領請旨懲處一摺記名提督李新燕統帶江蘇太湖水師及浙西鹽捕等水陸各營緝梟捕盗係其專責乃該提督並不認眞緝捕各管人數亦多缺額似此虛糜鉅餉任意廢弛若不嚴加懲處何以肅軍律而儆效尤記名提督署浙江海門鎭總兵李新燕著卽行革職以照懲儆餘著照所議辦理另片奏記名提督王金榜沾染惡習已革提督沈茂勝紀律不嚴請分别懲處各等語記名提督王金榜著以副將降補五品頂戴已革提督沈茂勝著撤銷五品頂戴並不准投効各軍營該部知道欽此○二十五日奉上諭崧蕃奏特叅缺額扣餉之遊擊請旨懲辦等語雲南廣西營游擊莫矜智管帶防營兵額旣不足數兼帶緝私巡船亦有缺額蝕餉實屬貪婪無厭若不從嚴懲辦何以袪積習而肅營規莫矜智著卽革職查辦以示懲儆餘著照所議辦理該部知道欽此 
[理事已派]  
　　出使日本大臣裕星使抵任已及三月因通商條約未定故各埠理事尚未派人兹接奉總理衙門行知遂於日前下札派定前長崎理事張予豫司馬仍駐長崎神戶代理事則爲世君貞横濱代理事則爲譚君祖綸 
[都統過鄂]  
　　鄂垣訪事人云荆州副都統瑞統制興由京赴任道出漢江用小火輪船拖帶官舫於本月十七日午刻駛抵省垣小泊文昌門外皇華館前省垣司道以下文武各員咸赴江干迎迓譚大中丞親至碼頭排設杳案率同屬下恭請聖安然後登舟拜會統制一一接見略叙寒暄中丞卽登岸回署司道府縣復以次進謁統制年近花甲頎而長鬚已花白身穿青縀馬褂絨袍頭戴珊瑚頂孔雀翎精神頗矍鑠也十八日午刻命駕入城至撫藩臬道各署拜會各憲恭迓如儀旋於十九日清晨自荆河口溯流而上遄返荆州據官塲傳言統制出京時尚奉命赴南嶽衡山祭 
 
 

Page 2

 
 
告云 
[鹽局被毁]  
　　鎭江訪事人云十二圩居民大半以掃鹽爲業數日前若輩忽糾集同類數千人將儀徵淮鹽總局肆行搗毁局員許太守寳書知事不妙遷移他處並請城守及各防營派勇彈壓一面飛禀督鹽憲再行辦理聞所毁房屋器物約値萬餘金常鎭通海道吕鏡宇觀察聞報立卽商請統領新湘全軍陳宇山軍門前往履勘情形軍門允之於本月二十三日下午由東碼頭乘舟前往瀕行各營官弁咸在碼頭恭送 
[漢上市情]  
　　漢口訪事人云鄂中水多山少農民每種値乾糧若豌豆胡麻高粱黃豆菜子大麥之類龍塍鳩隰一望青葱而禾稻則罕覯焉今春襄樊上下蛟水爲災滾滾洪濤淹浸七八縣之廣圩堤潰决一片汪洋災民轉徙四方不遑播種高原之地又以秋旱日久收穫祗有二三成市中豆麥菜麻日貴一日邇者漢口菜油每擔售至銀五兩有奇零售者每斤錢八十文麻油價與相若胡麻每擔値錢三千有奇黃豆三千左右其餘各物來貨甚稀辦客亦未見踴躍棉花自日本軋機軋出者前者每擔售銀十六兩有奇今則貴至十七兩以外湘米到漢求售者未若往歳之多蓋湘省秋收亦祗五六成也目下靖港上熟米每石售銀二兩三錢零益陽上熟米二兩二錢數分馬家河易俗河米在二兩左右聞之市中人謂一交冬令河乾水涸恐難保無米珠薪桂之嘆云 
[禁止夜行]  
　　漢口訪事人云秋盡冬來宵小易於竊發蓋若輩貧無立錐之地衣食難措不免挺而走險學爲雞鳴狗盗之流也官吏以現値舉辦冬防例應照章查禁漢口商民雜處良宵風月每喜選舞徵歌以致後街各處妓館娼樓行人終夜不休街栅猶如虛設竊盗之類藉此施其飛簷走壁之能爰於本月初旬諭令文武印委各員嚴緝匪徒以安百姓查拿奸宄禁止夜行嚴諭守栅役夫有手不提燈者一律不准開栅如敢私自闖越准送局嚴懲邇來稍知自好之人不復敢踐柳眠花以身試法而青皮流棍賭痞濫沿亦匿蹟銷聲潛鱗戢羽矣 
[約束巡丁]  
　　南臺稅厘總局延爲示禁事案准通省稅厘總局咨据北路茶商公帮首事王東昇等具禀以各關卡丁哨竟藉鍬騐爲名任意索取規茶等情轉咨到局當經本總局重申示禁一面移知分飭查辦旋准通省稅厘總局咨据該商王東昇等禀控井樓門卡司巡故違禁令催倩兵丁林學超亂鍬袋破將茶抛散地下任竟留難等由咨請查辦前來並据商王東昇等禀同前情當經本總局飭委候補同知陳丞密往確查覆辦去後兹據復稱遵卽馳赴該處密查遍訪該卡額設司事二名巡丁四名差弁兩名一名歐陽春一名董和祥係城門兵丁充當有年專司執鍬者係歐陽春並無另有林學超興化陳之人亦無改用牛角鍬情事惟該卡爲北路至省第一要區茶擔到卡多則百餘擔少亦數十擔接踵而來絡繹不絶勢難按袋查騐不過酌量抽查查騐稍鬆易滋弊端查驗嚴切怨謗叢生此必然之勢早在憲臺洞察之中至查驗之法非開看卽鍬騐茶商封固袋口開看諸多未便是以總局憲有頒發鐵鍬之舉鍬出茶片茶末本屬無多因鍬騐而散落些微在所不免鍬出之茶因擁擠而不及代裝亦屬恒情歴辦如斯鮮有異言兹因本年南門卡僅盖觔粒不取之戳不騐放行包商王東昇潘景雲頓萌漁利向茶商包控欲使各卡不敢鍬騐每擔抽銀二錢自本年六月起在井樓門外郭淵泉雜貨店内設立公所雇用無賴林匯泉卽七七老張等十餘人往來押運進城先將袋口封固僅留一小孔使手不能探入阻撓鍬騐希圖夾帶不意該卡查騐仍嚴釘恨於心故指鍬騐散落之茶謂抛棄指鍬出不及代裝之茶謂索取名謂安商實謀走稅恃衆獲符飾詞來控此風一長嗣後北路茶葉日少片末日多於茶茶稅大有窒碍應請會商出示嚴禁阻騐札飭南井兩卡一律認眞鍬騐勿彼鬆此緊使有所藉口惟不准故意留難仍蓋斤粒不取之戳以佐井卡之不逮而杜奸商希冀之心於稅厘有裨仍不失恤商之意今將遵札密查實在情形申覆察核等情到局据此查此案殊於確務大有窒碍一面由局出示嚴禁並飭各該騐卡一律認眞鍬騐以杜流弊而肅椎綱除移飭遵照外合亟出示嚴禁爲此示仰茶商客販人等一體知悉爾等凡有販運茶片末梗等項務須恪遵定章据實投報稅厘承領照單隨茶護運沿途經過局卡均應呈單聽候鍬騐蓋戳放行切勿夾帶短報任聽奸商王東昇等私設公所雇倩押運阻撓鍬騐自干咎戾自示之後務須各知自愛倘再陽奉隂違執迷不悟定卽從嚴究辦决不姑寛該司巡於鍬騐時故違禁令任意留難一併究懲本道言出法隨其各凛遵毋違特示 
[東報譯登]  
　　日本某日報紀東歴十月十二號寓居臺南安平埠之英人某某齎劉軍門書至近衛師圑司令部駐屯地交與參謀長鮫島氏鮫島氏問足下到此何事答云有軍門書呈上前敵將軍鮫島氏索書閱之其文曰敬啓者七月初四日接奉樺山君來書議和謂本帮辦肯退兵内渡大日本皇帝當待以將禮送回内地今本帮辦已願議和經於七月初六日泐覆由厦門轉逹樺山君定歸於好不知匪否逹到八月二十日覆寄由英國領事胡力檣親去澎湖淡水分别投緘無非爲息事安民之計所以自七月上書與樺山君後卽抽内地帶來各勇丁安置臺南並未揮兵攻擊所有彰雲爭戰前事皆出自臺灣土人因受我大清國皇帝深仁厚澤數百餘年不忍將此地歸諸貴國用是興戰然雖士兵本帮辦亦旣由彰化調回雲林由雲林調回嘉義矣想必執事不知底藴猶與相戰不無失信本帮辦待人以信故得七月間樺山君來書卽將兵勇撤退今圍攻嘉義城池揆諸萬國公法豈爲講信修睦之道尚祈兩國停兵而伸和議如和議已定本帮辦當卽集齊將士將全臺讓與貴國决不食言依違候示覆不宣大清國欽差帮辦臺灣防務記名提督軍門署福建臺灣府總鎭府劉永福上書八月二十三日鮫島閱書後大反樺山氏之言並不裁答惟囑使者轉致數語并言此書當呈之師圑長高等司令部非一時可逹明日當護送足下回使者遂於次日返臺南○六號午後二點鐘時東京電逹長崎言駐韓京之日本守備兵現已撤回另派往憲兵二百七十名監視電線○七號午後六點鐘時東京來電言朝鮮之事爲他國所逼日報不敢登記惟露數字餘則如未刊字之銅板一味糊塗而已以意度之大約因俄法等國尋釁已亟故諱而不宣也○日本得臺灣最近報函曰恒春人民已平穩嘉義土民仍不服日人時時戕害運搬兵隊○現在廣島獄中之前駐韓公使三浦氏所居邸舍在東京小石川區中富阪町當嘉永年間爲阪井氏所居阪井任浦賀奉行官與美國使臣折衝樽爼之間因失策落職此邸遂爲井上信濃氏所居信濃奉命至法蘭西又被罪而回此邸遂閉今三浦氏在朝鮮肇禍召回罷官入獄先後居此邸者皆因外交事獲譴如出一轍亦一奇也○俄國所編東洋艦隊此次又派出新造巨艦三艘皆係鋼鐵製成一名息排司拖浦魯容一萬一千噸係戰鬥艦一名利油烏利子古容一萬一千五百噸三五五一不知名容一萬二千九百噸皆係巡洋艦已由本國出口矣○日人聞中俄所訂密約有旅順口借與俄人寄泊兵船之說各報每多訾議謂此事若確英國决不能默爾無言也 
[烟臺近事]  
　　東南鄉會理村地方日前集衆鬥毆施放火鎗傷斃隣村六七命之多按該村自恃戶大丁多屢次率衆刊伐鄰村柴木今竟釀成巨案現已經官捕緝拿避案遠逃十室九空矣無從弋獲然事關人命地方官拿緝頗嚴恐終難爲漏網之魚也○烟煤一項大半以備兵船之用洋商由輪船運至者往往被人偷竊售賣現經洋行領事移會地方官出示嚴禁想一經禁示之後狗偷鼠竊之輩再不敢施其伎倆矣○各處貨船到烟各號家惟至河寗船上船招攬賣買其餘諸船則聽其所向無人顧問前有某號執事思欲先人著鞭遇有北來之關東船親自乘坐杉板出口招攬適値風狂浪忽躍舟過船遽遭滅頂幸爲舟子拯救未及於難然已受驚非淺矣○秋深歳暮各客商皆滿載而歸先期必演戯劇資以答神庥近天后宫前已開臺演劇甲舞丁歌連日不絶漸極一時之盛○有自旅順來者言及該處日兵近日又調去八百餘名現在日兵之在旅順者已寥寥無旣矣○中國商民在朝鮮貿易内渡時向由該國頒發船票今領之票已改加大朝鮮字様數百年之藩服居然以與國自 
 
 

Page 3

 
 
居令人不能無今昔之感○十六日夜時交二鼓忽聞鑼聲告驚詢悉係裕來盛雜貨店廚房失愼幸夜未深沈人手衆多易於救熄及至廣仁堂水龍赶到而祝融氏已歛威返斾矣○十七日俗傳爲增福財神誕晨按南籍諸商皆另有財神誕期本屆惟有本灘公會在天后宫演戲三日以祝嘏同是神也而誕晨不同其令人不解耳 
[携李雙魚]  
　　本月廿二日六點半鐘倐然地下如雷經過頃刻房屋及室中什物盡皆震動居民咸相驚訝譁然奔出街心各相詢問北門外壇弄内居民悮以火警警鑼亂鳴及水龍駛出不知火之所在詢悉地動之故卽便駛回是日地氣從東而西據老輩云咸豐間曾經動過迄今未聞已數十年矣未識主何朕兆也○昨有日本船大小七八艘停泊蘇塘口登岸入城玩遊又至烟雨樓及諸寺院禾人少見羣相尾隨然日人祗有四五人其餘皆閩廣之人以充通事服役者也今晨已不知開往何處矣○杭州塘陡門地方向有跨塘大通橋曾經士紳設法勸募欲復舊觀皆因經費浩大中止聞去年復經士紳集議籌募雇匠估價重建近已工竣故特延僧定於十月朔爲始頂禮圓橋寳懴十日並於十二三特傳名班敬神演戲兩臺該石作已各處招貼恭請十方善男信女咸往拈香購買橋單以得利市想至期定下異常興閙也 
[江灣刼案]  
　　虹口迤北寳山縣境江灣鎭祝姓布莊雇本邑人車某執事車日至本邑各店兠售布匹早出晚歸習爲常事前晚收得布價洋銀三百七十圓置諸布袋中雇坐東洋車而返行至曲家橋畔時已九點鐘後突由凉亭内躍出流匪五六人各持利器亂砍刃中車首暈倒於地車夫駭而奔逃流匪遂將洋餘盡行刦去迨去遠車夫尋蹤而至將車送回昨日店主已投寳山縣署報案矣 
[觀察赴任]  
　　新簡福建興泉永道周觀察蓮日前由蘇來滬命駕進城拜會各富道聞觀察定於昨晚乘坐海琛輪船前往履新 
[叅府返滬]  
　　提右營叅將廖楚材叅戎前赴蘇垣謁見撫憲趙大中丞禀陳事宜刻已事畢於前晚乘坐長龍砲艇返旌在小東門吳淞碼頭下椗標下各弁兵恭迎如禮 
[舉辦冬防]  
　　兹屆冬令宵小易於竊發滬上乃通商薈萃之區巡防更宜嚴密本埠關道憲黃幼農觀察以近來各路游勇頗多逗遛匿跡在所不免是以札飭上海縣擇日提前舉辦冬防並循曩例添派委員按叚梭巡以資保衛東局委候補從九陳少尹乃熙南局候補縣丞劉二尹芳曜西局候補縣丞張二尹夢瓛北局候補從九高少尹元纁勷同局内本委員巡查辦理 
[解犯過站]  
　　南匯縣王驛生明府派差押解命案犯人王福全梁王氏兩名解府勘訊昨日午後二點鐘來申過站來差投文上海縣請爲寄禁黃大令赴寗未回由稿案飭將兩狂暫爲寄禁聽候赶備過站文書轉解茸城 
[會訊案略]  
　　英商謙和洋行主愛汾司控買辦蘇寳森侵用先令價銀一案日前江海關道黃幼農觀察蒞英公廨會同英總領事布君勒克訊問之下定於昨日午前十點鐘時覆訊届時觀察帶回洋務提調鄭瀚生大令布君携同繙譯官胡君禮元到廨旣入座觀察問曰此案情形及緊要之語俱已供明惟最關緊要者乃保單目下究在何處蘇所延担律師倩舌人言曰此案交涉之事甚長現先將最要之保單訊問可乎中西官皆曰可遂問蘇曰爾是否於一千八百九十三年九月進諭和行當買辦答稱在五月進行問先令合同在十月中立乎答稱是問彼時行主愛汾司在上海否答稱不在上海行務均由美國人福白司代理問是年十月四號可有做二萬五千磅英金匯票之事答稱有之問是否在謙和寫字房定見答稱是十月五號在謙和寫字房定見問與誰做答稱是源記號託謙和行代做問是否福白司經手答稱是問合同上謙和有責成乎答稱謙和恐有責成故另立保單問保單是否給與謙和答稱是問至此担律師請曰可否請大人派人傳威金生律師之繙譯人到案因有事須問及也觀察准如所請立派人往傳担律師遂又問蘇曰保單底稿誰人所起答稱福白司所起問曾否留底答稱留在謙和挎卑簿上問保單是否送至源記號蓋印答稱是送去蓋印問是否將保單上之意說明答稱與源記號執事人說明因福白司曾爲之講解故卽將福白司所解之語解與袁順山聽問福白司如何解釋答稱福白司言所做先令一切責成均在源記問爾卽照此告袁乎答稱是問袁卽蓋源記圖章乎答稱袁蓋印後交還然後至謙和換合同問合同幾時到期答稱英一千八百九十四年二月二十八號到期問愛汾司幾時回上海答稱在一千八百九十三年十二月七號問愛汾司回後卽自理行務乎答稱是問爾於一千八百九十四年二月二十八號滿期後可有别事答稱滿期後因徐靜記虧銀三萬兩卽將銀交下徐以虧本太甚又做一萬二千五百磅匯票新合同由福白司問明愛汾司後愛汾司命福白司取前項合同看過然後再立新合同問老合同爾見福白司所繕乎答稱是問立新合同後如何答稱二人將舊合同與保單交與源記問旣給爾交還源記如何又在愛汾司處答稱因中歴六月間福白司與愛汾司在美署涉訟需用此紙故又在袁處取出問以後卽不見保單乎答稱不見問爾與福白司索過乎答稱索過問福白司如何說答稱福白司因案已了結照例還愛汾司諒無妨害問以後爾知有别事乎答稱以後之事不知担律師問畢又由愛汾司問曰源記號爾有分乎答稱有分遂將源記合同檢呈愛汾司又問曰爾於去年七月曾言源記號並無股分乎答稱未說問立保單時爾曾將保單給福白司掉換二萬五千磅之合同乎答稱是問爾言一千八百九十四年二月二十號又立一萬二千五百磅新合同時曾將保單合同給爾乎答稱有問何以有兩保單蓋爾曾言一千八百九十三年十月五號給保單與爾答稱十月五號係福白司簽字後給下蓋印二月二十八號係滿期後交還問二月二十八號重立新合同由愛汾司繕寫乎答稱係福白司繕寫惟當時福白司曾經問過愛汾司然後繕寫新合同問此節是否福白司與爾說答稱非福白司說實是目見况福白司問過愛汾司後寫字之二人均在問旣有二人在何故不問愛汾司反問福白司答稱福白司係原經手人愛汾司亦已知道且以後愛汾司同去買一萬二千五百磅英金况愛汾司曾言此事只認源記並不知有徐靜記問爾交保單與福白司有收條乎答稱無問合同兩紙乎答稱是問徐靜記索合同源記因何不索答稱因源記與謙和往來向來一言爲定故不索合同所買先令因源記向謙和買洋布之用訊至此愛汾司又呈出簿據一本蘇稱此簿先在我處後卽不見現又由愛汾司交出愛汾司問二萬五千磅之事簿上有記載乎答稱無惟一萬二千五百磅曾記於薄上問此簿何用答稱記明源記與謙和買賣往來之事餘事並不存記且有許多字係愛汾司親筆所寫問簿中有保單底稿乎答稱無且此簿與初見者不同旋由愛汾司在拷卑簿中檢出印上之合同度稿譯爲華語云此合同係徐與謙和定買四箇月期匯票英金二萬五千磅至正二月間到期又保單云源記一千八百九十三千十月五號謙和代二萬五千磅英金之事請謙和出名一切危險之事惟我承當問爾稱福白司曾講解與爾聽者卽此紙合同乎合稱是當由胡繙譯將保單抄下存案觀察與布君言此事此單底稿諫必不差惟上無圖章愛汾司稱卽拷卑簿印下之據内亦有蓋印者又問蘇曰此合同係十月四號所寫爾何以又言十月五號前後語言顯有不合答稱說妥此事是十月四號蓋印是十月五號問餘均有印何以此紙獨無答稱因原紙存在愛汾司處故不用印問至此已十二點二刻矣中西官遂退堂所有午後福白司等供詞今日不及備錄容俟明日續登 
[縣案二則]  
　　清和坊妓女金菊仙誣指大姐馮阿金竊物經老龜金玉卿喚同包探夥阿戇刑拷受傷一案前經黃大令騐傷將金笞責收押候傷痊再訊在案黃大令查悉阿金傷勢將痊前晚提齊人証復訊吳阿大陸阿祥供蘇州人在金玉卿妓院擡轎陸周氏供亦蘇州人在金菊仙處備工同供馮阿金吊打之時小的等隨小姐到蔡公館出局不知細情馮瑞春馮周氏供是阿金父母馮張氏供是伯母同供前蒙斷令金玉卿出養傷費洋五十元今僅收四十元尚少十元女兒刻下傷痕雖已粗平但腰間時或作痛右手亦難伸動可無大慮惟金玉卿誣良爲竊賊 
 
 

Page 4

 
 
名外揚婿家不願聘娶害其終身大事應求補提金菊仙到案質明以雪奇寃大令曰爾女在妓院當備聲名未必美譽嗣後不准再行出入姑念傷尚未痊再令金玉卿貼洋二十元金玉卿供稱女兒金菊仙失去首飾因在阿金身上搜出銀指甲故此拷問旣蒙懲辦以後不敢行兇叩求恩典當遵憲諭再出洋二十元大令曰察爾形狀頗似生意中人爲何某心曳尾愿入泥途作此無恥之事金菊仙是爾親生之女抑買良爲娼金洪實係親生女兒大令申斥再三著具遵斷結吳阿大等供未在塲不予深究見証曲王氏所供不確亦與馮等一併飭退完案○六月間有江北車夫王小全與同行陳成坤在英界梅春里口角互毆後越數日斃命一案經屍兄王小二投縣報請相驗供係陳成坤仝四百二十六號華捕用木棍擊傷當塲吐血醫治無效身死黃大令騐得該屍確係毆傷後患痧身死當將陳成坤帶縣訊供收所四百二十六號巡捕徐利昌管押捕房俱詳前報前晚黃大令升堂提集復訊陳成坤供認與王小全揪扭曾打一下巡捕徐利昌走來拘獲並未帮打現在小的患病求恩典地保姚文彩遣夥投案供不知細底大令問姚兄王小二曰爾前供係巡捕毆打本縣騐明背間雖有微傷一處然不致命係毆後患痧身死刻下巡捕管押捕房究竟是否該巡捕所毆答稱查明是陳所毆與巡捕無干大令曰巡捕旣未毆打爾可具結王遂卽具結呈案大令飭將陳成坤還押候病愈再訊一面移知英捕房將該捕徐利昌斥革不得向王小二爲難王飭退候示 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[如獲石田]  
　　著名水販李德富在揚州拐帶婦女來滬鬻入小東門一枝春街愛卿花烟間内　身價洋一百元詎該水販將女先行奸宿春風幾度暗結珠胎日來腹漸膨脝不能接客致買妓之鴇如獲石田欲將該妓退還想不免又費唇舌矣 
[英界公堂瑣案]  
　　上年春靛青客蔡永豐廖有豐等控瑞和靛青行主黃少齋鯨吞靛價洋銀千餘圓其時已故之宋莘樂通刺尚權讞政訊供屬實判令將黃并差收押嚴追繼而黃遣抱哀求交保料理通刺准之令覓妥人人銀兩保赶緊向原告料理黃保出後置之不睬蔡等一再禀催差役持票往傳黃避匿不出僅令妻某氏出外懇情迄今一載有餘刁延不繳日前蔡等訴稱查有公堂副役名竹亭者唆使霸得以致案懸莫結環求嚴飭差役吉昇著保人將黃交案比追貨價洋銀一千餘圓俾得早歸故里屠别駕飭吉役催令早爲料理延于提比黃自知理屈詞窮無可搪塞央不知姓名之某甲向蔡等一再理勸酌償洋銀三百十圓付現洋銀二百五十圓尚有六十圓約在一二日内付清蔡等業於昨日下午投案具結求銷矣○四百五十一號華捕解迷路女孩玉桃至公堂别駕提訊之下玉桃供稱年九歳天津人幼時母親已棄世家貧無以爲生經父親賣於某老爺公館中當使婢後由主人携帶來滬日令掃地揩檯别駕問爾主人可將爾凌虐爾因何逃出供稱昨日私自出外餘供詞無倫次别駕判令交官媒收管候查明核奪 
[法捕房]  
　　洋涇浜西酒店西崽某甲與八仙橋賣糦飯之某乙在途爭扭爲巡街捕拘入捕房翌日解經克捕頭訊問以兩造供詞各執命一併押候堂期解訊○帽工某丙醉後行經彩視街爲某花烟館烟妓拉入開燈丙不允所請旋與龜子口角爭毆爲巡街捕拘入捕房捕頭以事屬細微命禁押一宵卽予釋放○積竊某丁竊取錦豐洋貨店内杌子一隻爲巡街捕拘獲人贓解入捕房押候堂期解訊 
[美界捕房紀事]  
　　前日傍晚有天津女郎行至楊樹浦沿途痛哭二百七十四號華捕見之挈至是處捕房費副捕頭遣人送至虹口捕房捕頭詢其姓氏住址女郎自言小字丫頭年一十有二餘語不甚分明因令轉送英公堂請屠讞員安挿○昨日上午湖南人梁紫壽在百老匯路與同鄉人梁金壽格鬥經包探衛阿和一併拘送捕房捕頭令押候核辦○偷兒俞金三竊取北河南路第二百五十號屋内棉被衣服事主吳阿五投訴捕房前晚捕頭令包探倪順泉將俞查獲押候解送英公堂請究○前晚積竊李樹金在北四川路東張西望經二百四十八號巡街華捕拘獲解入捕房昨晨捕頭倩包探衛阿和查知曾竊百老匯路漢昌機器作内機器一架因令押候吊贓送辦○顧阿金沈錦全二人設攤吳淞路望月樓茶肆之後藉零售紙烟爲名暗中糾人賭博昨晨由三百八十號巡街捕拘解捕房捕頭令押候解送英公堂請辦 
[閩省官報]  
　　知府陳同書禀明通班赴引禀辭通判宋維釗由台内渡禀到縣丞譚祿泉奉委五里塘厘卡兼商稅事務典史車仲良奉委赴陽歧分卡知府程祖福奉委延平府厘局通判劉邦憲自京起服禀到吏目孟傳椿自京來閩禀到從九韓學詩奉委長樂厘局准補馬巷通判余振芳奉委飭赴馬巷廳本任現署馬巷通判准補華防　奉委飭赴福防廳本任委署迪口縣丞曾充昆禀謝委准補漳潮巡檢周得林禀謝准補飭赴升用縣府經廳華岳奉委橋北厘卡副將敖天邱禀辭赴長樂放花崖石等處看操藩轅牌示侯官縣太湖縣丞查濟康病故遺缺以新海防遇缺先用縣丞薛振鈞咨補又建安縣迪口縣丞謝詞礽病故遺缺以海防新班遺缺卽用縣丞丁先逹咨補 
[金陵官報]  
　　九月十八日翰林院檢計蒯光典舍署巡道桂籌防局候補道沈上海機器局候補道阮候補道程儀洛支應局江西候補道惲各位均見卽選道李宗堂請感冐假三天知府錢松年禀知赴滬督修艇船通判王國楨到銷河運差回又李士彦請假數天委署睢寗縣邢銷校對稽核　溧水縣馮辭知縣常桂馥轉假五天○十九日新授山西大同鎭統領兩江督標親軍等營劉光才天津來江西候補道徐春年江西來二位均到統領淮北緝私得勝水陸等營授陜西沂州鎭王得勝新選安徽撫右營遊擊楊芝田叩謝飭知赴任二位均辭統領護軍等營兼行營中軍循督楊金龍禀知赴垲門外看營地通判鍾楠展假五天運判郭福元辭回揚知縣但祖翼銷假南瑞兵船李田山上海來卽辭赴滬　兵湖北鐵政局遺差知縣用江蘇候補縣丞翟佩鐸禀知補繳三班歸知縣用從九陶遵侃候選府經歴周宗垕三位均湖北來從九高承裕叩謝委海州彈壓差官瑞輪船董事錢永銖天津來蘇藩牌示署金匱縣吳其芳年滿調省遺缺查有本任之王念祖應卽飭回本任又無錫縣吳觀樂撤省察看遺缺查有候補知縣傅維祚堪以酌委署理○二十日藩瑞糧道馬署巡道桂候補道程儀洛新授山西大同鎭統領兩江督標親軍等營劉光才統領護軍等營兼行營中軍提督楊金龍叅將傅永貴知縣張紹棠到由京引見回各位均見上海機器局候補道阮辭金陵書局候補道韋禀知書院監場總巡金陵各釐卡知府勞元弼到鎭江來候選同知高爾伊辭回浙江通判程亦川銷瓜濠保甲差回知縣胡葆慶奉委阜安鹽三縣查牙帖差又戴光請假半月通判夏敏功甄别營巡檢屠枌年賀家保均騐看三位均奉示縣丞陳景新訓導耿遐齡二位均到候示騐看未入陳鶴年奉委辭署文案差測海兵船董大炎到湖北來補昨日丙子科翰林院經荃孫鍾山書院山長梁鼎芬趨部主事李炳瑞禮部儀制司主事夏曾祐候選郎中吳本齊各位均會寗國府桂英到寗國來十二圩木釐分局知縣李文耀到奉電調來寗江西知縣沈　權知縣丞厚王廻瀾候選從九余伯權各位均見知府沈桓禀知赴蘇滬公幹 
[邗江官報]  
　　九月十六日許分轉之奇辭赴江甘五岸差次○十七日趙鹺尹春元委仇湖口緝私卡○十八日温　尹世孚銷力乏橋緝私差十九日前江蘇學政黃宗師體芳舟過維揚 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十一年九月十六日京報全錄]  
宫門抄○桂撫張奏彚案懇請承襲摺○東撫李奏拿辦海豐縣賊匪情形摺○都統崇奏司員期滿援例保奬摺○閩督邊　奏籌解鐵路經費摺○九月十六日禮部宗人府欽天監廂藍旗値日吏部引見六十一名刑部十名理藩院六名國子監一名正白蒙二名兩翼二十一名○貴州學政葉在琦到京請安○海緒續假五日○召見軍機陸寳忠葉在琦○○頭品頂戴開缺廣西巡撫臣張聯桂跪奏爲懇請承襲彚案恭摺具奏仰祈聖鑒事竊准兵部咨同治元年二月十六日内閣奉上諭陣亡殉難各員子孫承襲世職著該州縣將應襲職名迅速查取徑行具報督撫予限半年彚案具奏欽此又准兵部咨各省陣亡將弁以及殉難官紳議給世職者現奉諭旨飭令各省督撫半年彚奏一次其以前題請襲職發禁各員應請一併改歸彚奏以昭畫一同治二年正月二十五日具奏本日奉旨依議欽此又准兵部咨嗣後辦理承襲須將原立官於何年月日何處陣亡並議給世職奉旨日期另繕清單一併具奏同治四年二月二十五日具奏奉旨依議欽此各等因咨會到粤均經欽遵飭行知照在案兹屆半年彚奏之期據廣西全州賀縣臨桂靈川宜山平南等州縣詳據世職王恩錫現年二十三歳全州人係陣亡武舉王定元之嫡長子業經准襲雲騎尉支食半俸在案又世職劉有宗現年十九歳賀縣人係陣亡藍翎把總劉添成之嗣子業經准襲雲騎尉支食半俸在案又世職蘇廷傑現年二十三歳賀縣人係陣亡附生蘇瑜之長孫已故雲騎尉蘇文基之嫡長子例應接襲雲騎尉世職又世職李熙衡現年四十一歳賀縣人係陣亡從九品李慶都之嫡長子例應請襲雲騎尉世職又世職伍忠義現年十九歳全州人寄居臨桂縣係陣亡安徽候補知府伍成功之嫡長孫已故雲騎尉伍維統胞兄維綱之嫡長子例應接襲雲騎尉世職又世職楊貽福現年二十七歳山西寍武縣人寄居廣西臨桂縣係陣亡副將楊光祖之九世孫已故兼襲恩騎尉前貴縣知縣楊曾惠之嫡長孫例應接襲恩騎尉世職易祖蔭現年十八歳靈川縣人係陣亡舉人易煥圖之嫡長孫例應請襲雲騎尉世職唐維恩現年十歳靈川縣人係陣亡藍翎外委唐士昌之嫡長曾孫例應請襲雲騎尉世職又世職吳國琦現年二十五歳宜山縣人係陣亡把總吳超凡之嫡長孫已故雲騎尉吳開運之嫡長子例應接襲雲騎尉世職又世職楊士垣現年二十二歳宜山縣人係陣亡儘先遊擊楊汝廷之嗣孫已故雲騎尉楊安祿之嗣子例應接襲雲騎尉世職又世職陳繼武現年四十一歳平南縣人係殉難附生陳啓昌之嫡次子例應請襲雲騎尉世職現俱年已及歳呈請驗看發標學習支食全俸又世職蘇慶榮現年十五歳平南縣人係陣亡花翎留黔補用副將蘇玉齡之嫡長子例應請襲騎都尉世職現在年未及歳請先行給予世俸以資養贍各取具宗圖甘結造册加結詳請彚案具奏前來經臣騐看得該世職王錫恩劉有宗蘇廷傑李熙衡伍忠義楊貽福易祖蔭唐維恩吳國琦楊士垣陳繼武等年力精壯弓馬可觀堪以承襲發標如蒙恩准請仍俟接准部覆發標學習支食全俸三年期滿給咨送部引見又世職蘇慶榮年未及歳照例給予世俸如蒙恩准亦俟接准部覆照例辦理除將宗圖册結分送部科並將已故承襲雲騎尉吳開運楊安祿楊曾惠等原領勅書敬謹包封咨送吏部轉繳内閣典籍廳恭繳外謹會同兩廣總督臣譚鍾麟恭摺具奏伏乞皇上聖鑒敕部核覆施行謹奏奉硃批兵部議奏單片併發欽此○○降二級留任又降二級留任山東巡撫臣李秉衡跪奏爲遵查海豐縣賊匪現飭拿辦情形恭摺覆陳仰祈聖鑒事竊臣六月十四日在萊州營次承准軍機大臣字寄光緒二十一年六月初八日奉上諭有人奏山東賊匪擾及直境請飭會剿一摺據稱山東海豐縣五營小山地方　爲盗藪匪聚五六十人各有快馬洋槍白晝馳騁毫無顧忌捕役劉紹庭卽係巨窩知縣廉存從而庇護該匪擾及直隸之鹽　槍傷事主身死該縣調營往捕竟敢聚衆抗拒僅獲三犯餘皆逃逸等語著王文韶李秉衡遴派幹員馳赴該處嚴密訪事如果有前項情事卽行調營勇迅速兠拿毋任漏網並着李秉衡查明庇匪之知縣從嚴叅辦等因欽此當經臣檄委候補知縣陸安清前往密查據禀稱海豐縣與直隸慶雲鹽山滄州接壤海豐所屬之五營小山地方回民雜處素爲盗匪出没之區劉紹庭充當海豐縣捕役是否巨窩查無實據並據海豐縣知縣廉存禀稱本年五月初八日縣民李步雲被賊犯馮十常竊去騾馬廉存飭令劉紹庭跟蹤掩捕馮十常開槍拒捕劉紹庭放槍抵格當將馮十常轟傷身死並拿獲夥犯高三一名尚無窩匪不法情事臣以捕役通賊是其慣技非將劉紹庭提省嚴訊不能得實復據直隸總督咨稱鹽山縣崔福廷家被刦一案拿獲匪犯劉三秃子劉青劉根三名餘皆逃逸與原奏大略相同續經鹽山縣會營拿獲劉珩劉四邊三陳立八四犯提訊劉根陳立八供認聽從在逃之首犯從大慶等同夥八人行竊崔福廷家牛隻從大慶用洋槍拒殺事主不諱並稱該犯等多係海豐縣捕頭劉紹庭散役又供出逸犯從大慶等二十三名請飭拿辦奏奉諭旨咨行到臣旋據廉存將捕役劉紹庭收押臣委員前往將該役押解到省發交濟南府審辦一面將海豐縣知縣廉存撤任飭司遴委候補知縣李子方前往接署並飭派管帶驤武左營馬隊遊擊陳得勝督隊駐紥五營近來一帶恊同該署縣及直隸樂字營並鹽山慶雲等縣按照單開逸犯不分畛域合力兠拿捕役劉紹庭已飭濟南府訊取確供照例懲辦知縣廉存先以劉紹庭尚能緝賊未見其窩匪實據嗣經委員查辦廉存恐劉紹庭遠颺將其收禁旋經提解到省尚無通庇賊匪情事惟人地究有未宜相應請旨將海豐縣知縣廉存開缺俟有相當缺出另行補用除咨明直隸督臣轉飭鹽山慶雲兩縣會同海豐縣一體協拿外所有遵旨查辦緣由理合恭摺具奏伏乞皇上聖鑒訓示再海豐縣員缺東省現有應補人員應請扣留外補合併陳明謹奏奉硃批著照所請該部知道欽此○○奴才崇禮跪奏爲司員三年期滿援例保奬恭摺具陳仰祈聖鑒事竊查奴才衙門前因旗民案件均歸審理經前任都統英和奏請添設候補主事一員隨同辦事欽奉諭旨飭令　悉刑名者前往帮辦不可以無能者充數如果始終奮勉三年期滿由該都統出具切實考語送部引見等因欽此歴經遵辦在案兹查辦事司員刑部候補主事張登瀛現年四十七歳係甘肅秦洲人由内戍科進士奉旨以部屬用籖分刑部光緒二十年五月到部十五年九月學習期滿奏留十八年揀選咨送勢河理刑司辦事是年閏六月到任十九年五月因辦理熱河賑撫完竣出力奏保請賞加員外郎銜經部議准二十年四月具奏奉旨依議欽此計自光緒十八年閏六月十五日到任之日起連閏扣至二十一年閏五月十五日三年期滿據該司員先期呈報前來奴才當因熱河抽練兵勇該司員辦理營務文案糧餉事宜均臻妥恊未便遽易生手奏請將該司員暫留數月以收臂助並聲明俟諸事就緒再行奏請派員更替在案查熱河練兵事宜諸漸就绪該員並無經手未完事件自應照章具奏請旨飭部揀員更替並出具考語援案保奬送部引見查該司員張登瀛誠實可靠爲守兼優熟悉刑名例案隨同奴才辦理一切奏次事件悉致詳愼至審理命盗各案尤能虛衷判斷情法持平其到任後接辦熱河善後事宜並本年春間派辦練兵各差亦均妥善在任三年毫無貽誤實屬始終勤奮不可多得之員自應據實保奏送部引見候旨飭部照例給予奬叙出自天恩其所遣差缺請旨飭下刑部揀派正途出身熟悉刑名候補主事一員來熱接辦以重公務一俟接替有人卽行給咨該員赴部引見所有司賆三年期滿援案保奬緣由理合恭摺具陳伏乞皇上聖鑒訓示謹奏奉硃批著照所請該部知道欽此○○閩浙總督兼署福州將軍閩海關稅務臣邊寳泉跪奏爲籌解光緒二十一年分鐵路經費改解部庫銀兩緣由恭摺仰祈聖鑒事竊查閩海關四成洋稅奉撥鐵路經費一欵前係解赴天津鐵軌官路總局兌收本年正月間准戶部咨各省應解二十一年鐵路經費銀五萬兩提前改解部庫藉充兵謂毋得截留延欠致悮急需等因應卽遵照辦理兹就現徵洋稅項下籌出銀五萬兩作爲撥解二十一年分鐵路經費改解部庫之用援照成案填具文批發交號商源豐潤蔚泰厚承領定於八月十四日由省起程限六十日到京赴戶部投納清欵除分咨查照外謹繕摺由驛具奏伏乞皇上聖鑒謹奏奉硃批戶部知道欽此 
 
 

Page 14

 
 
[光緖二十一年九月十七日京報全錄]  
　　宫門抄○諭旨二道錄前○閩督邊奏撫卹琉球國遭風難人摺○又奏遴補陸路遊擊摺○又奏遴補陸路副將摺○又奏遴補陸路守備摺○又奏請免騎射片○又奏甄别各員片○又奏飭知府署任片○直督王奏甄别府縣各員片○又奏知縣留省學習片○又奏飭道員赴任片○九月十七日兵部太常寺太僕寺八旂兩翼値日兵部引見二十名鑲黃蒙二名正白滿四名鑲白蒙二名鑲藍滿二十七名○那王假滿請安○敬昌彈壓覆命○恭王橚貝子田我霖各請假十日○大額附恩慶希朗阿椿壽各續假十日○帛公續假二十日○兵部奏派磨勘試卷派出崑中堂陳學棻曾廣漢○又奏派護宴之大臣派出恩燾○召見軍機榮祿汪鳴鑾○○頭品頂戴閩浙總督臣邊寳泉跪奏爲琉球國遭風難人循例撫卹恭摺仰祈聖鑒事竊據署福防同知唐雨時報稱琉球國遭風難人明大作等十三名於光緒二十一年五月二十八日到省當卽安挿館驛妥爲撫恤一面飭傳通事譯訊據明大作供伊與方秉謙麻世輝馬得善查壽臧岸本義是官吏具志堅是舵工神里浦宫城蒲新城牛新川樽大城蒲金城牛是水手俱係琉球國首里府人駕坐海船一隻通船共十三人本年四月二十八日由本國開船中途遭風於五月初七日漂至泉州府惠安縣數嶼洋面蒙地方官護送來省於二十八日到驛安挿等情由福建藩司黃毓恩核詳請奏前來臣查該難人明大作等航海遭風情殊可憫亟應仰體皇仁於安挿日起每人日給米一升鹽菜銀六厘俟回國之日各給行糧一個月並照例加賞物件折價給領統於存公銀内動支事竣造册報銷將來如何回國届時察看辦理除分咨外謹繕摺具陳伏乞皇上聖鑒謹奏奉硃批該部知道欽此○○頭品頂戴閩浙總督臣邊寳泉跪奏爲遴員請補陸路遊擊恭摺仰祈聖鑒事竊照福建羅源營遊擊施才學升補長福營叅將遺缺部咨係第三輪第十缺應用捐輸班該省現無捐輸人員過班作爲第四輪第一缺行用儘先人員等因臣隨於閩省陸路儘先游擊班内詳加遴選除名次在前之梁士悅因案查辦未便請補外查有閩省儘先補用陸路遊擊賴文華年四十五歳福建平和縣人由軍功遞保都司於克復新疆烏魯木齊各城出力案内保奬光緒六年正月三十日奉旨以遊擊儘先補用續經考騐收標造送履歴咨部覆准註册在案該員年力正强營務諳練曾署汀州中營遊擊於閩省風土民情素所熟悉且儘先名次在前以之請補是缺堪期勝任覈例相符合無仰懇天恩俯准以儘先遊擊賴文華補授羅源營遊擊於營伍地方均有裨益如蒙俞允俟部覆到日給咨送部引見除語取履歴咨部外臣謹會同福建陸路提督臣黃少春合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○頭品頂戴閩浙總督臣邊寳泉跪秦爲遴員請補陸路副將恭摺仰祈聖鑒事竊照浙江紹興恊副將楊春和病故遺缺部咨第三輪第二缺輪用儘先人員臣於浙江已收標陸路儘先各副將内詳加遴選查有留浙儘先補用副將倪祥福年五十五歳安徽合肥縣人由武童隨軍著續歴保叅將於征勦任賴捻股肅清案内保奬同治七年八月初九日奉上諭以副將儘先補用旋經奏留浙江補用光緖十年閏五月二十七日奉旨允准部覆註册嗣因打仗受傷奏免騎射又於鎭海獲勝出力保奬十一年六月初八日奉上諭着俟補副將後以總兵記名簡放欽此該員久歴戎行營務諳練以之補授斯缺堪期勝任名次最前與例相符合無仰懇天恩俯念浙江紹興協副將員缺緊要准以該員倪祥福補授如蒙俞允俟部覆到日給咨送部引見除飭取履歴咨部謹會同浙江巡撫臣寥壽豐浙江提督臣張其光合詞恭摺具陳伏乞皇上聖鑒敕部議履施行謹奏奉硃批兵部議奏欽此○○頭品頂戴閩浙總督臣邊寳泉跪奏爲遴員請補陸路守備恭摺仰祈聖鑒事竊福建漳州鎭標右營守備黃維熊病故遺缺係陸路推補之缺部咨應用期滿武進士候補人員行令揀補等因查武進士補缺章程内開統按到標五年期滿揀選在前無事故者奏請補用如同日期滿以科分名次先後爲斷等語臣於閩省期滿武進士候補陸路守備班内詳加遴選如名次在前之葉定國因病辭標黃履安緣案未結邱東屏期滿呈請考騐係光緒十二年五月十三日收標在後未便遷就請補惟查有部發福建武進士候補陸路守備林國瑞年四十二歳福建永春州人由武監生中式武舉光緒庚辰科中式進士殿試三甲奉旨以營守備用欽此由部分發閩浙督標効力七年二月十五日到閩收標試用五年期滿於十二年正月二十九日考騐歸標候補咨部報滿覆准註册該員年力正强弓馬嫻熟曾署陸路抛標前營守備於閩省下游風士民情較爲熟悉以之請補是缺守備洵堪勝任維該員到標候補日期與科分名次均屬在前核例加符合無仰懇天恩俯准以武進士候補守備林國瑞補授漳州右營守備於營伍地方均有裨益如蒙俞允該員係部發武進士候補守備請補守備銜缺相當毋庸送部除飭取履歴咨部外謹會同福建陸路提督臣黃少春合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○邊寳泉片再福建福寍鎭標中營遊擊彭階瑞湖南平江縣人由營伍歴在江西浙江勦匪著績咸豐十一年克復瑞州府等城左綏受槍子傷同治元年克復龍游三年克復餘杭各城先後被賊槍傷左臂左肚膀經在軍前報驗有案現因時時作痛挽弓踏鐙諸多未便據福寍鎭總兵曹志忠禀請援免騎射又留閩儘先補用都司劉順德湖南長沙縣人由武童歴在甘肅新疆隨征著績光緒二年攻克古牧地左臂被石擊傷經在軍前騐列頭等至今挽弓乏力據漳州鎭總兵侯名貴禀請援免騎射又浙宽寍波城守營都司蕭榮華貴州玉屏縣人由武童投効軍營出師安徽浙江等省勦匪著績咸豐十年擊退小池驛援賊槍傷左骽同治三年攻克餘杭各城石骽復受重傷均在軍前騐列頭等每遇天隂作痛挽强馳射運用欠力准浙江提臣張其光咨請援免騎射經前督臣譚鍾麟先後飭據福建汀漳龍道劉倬雲福寍府知府嚴良勲浙江寗紹台道吳引孫查騐各該員所受傷痕委係確鑿並無揑飾情弊出具印結詳請奏咨前來臣覆核無異合無仰懇天恩俯准將福建福寍鎭標中營遊擊彭階瑞留閩儘先都司劉順德浙江寍波城守營都司蕭榮華援照軍營打仗受傷成廢例均免騎射改習槍砲以示體恤除咨部註册外臣謹附片具陳伏乞聖鑒訓示謹奏奉硃批著照所請兵部知道欽此○○邊寳泉片再勞績捐納分發各員自到省之日起試用期滿詳加甄别歴經辦理在案兹福建補用道邵武府知府王琛候補直隸州知州恒秀候補知縣張雯先後試看期滿據藩臬兩司照例甄别會詳前來臣查該員王琛才具穩練率屬有方堪以道員留閩在任候補恒秀年强才裕堪以知州留閩張閔當差勤愼堪以知縣留閩分别按班序補除履歴咨部外謹附片具陳伏乞聖鑒謹奏奉硃批吏部知道欽此○○邊寳泉片再署泉州府知府張僖飭赴興化府本任供職所遺係衝繁疲難最要之缺應卽遴員接署查有泉州府遺缺知府鄭秉成雖甫經抵省惟接見該員精明詳愼之以署理是缺堪期勝任據福建藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此○○王文韶片再道府州縣無論候補試用人員自到省之日起予限一年詳加察看出具切實考語奏明補用兹查有現署河間府候補知府吳積銞候補同知鄭崇新候補知縣陶承先馮起鵬黃國瑄均到省一年期滿例應甄别據藩臬兩司詳請核辦前來臣查吳積銞練逹勤明循聲素著堪以繁缺知府留省補用鄭崇新才具穩練陶承先辦事勤愼馮起鵬明白安詳黃國瑄守潔才優均堪留省照例補用俟有應補缺出按班序補除履歴清册咨部外理合附片具陳伏乞聖鑒謹奏奉硃批吏部知道欽此○○王文韶片笛新選阜城縣知縣王伯鵝業已到省繳憑本應飭赴新任惟阜城地處衝途治理不易該員初登仕版於地方情形未能諳悉應暫留省城派入保定府讞局帮審案件以資歴練據藩臬兩司具詳請奏前來除將文憑咨部外理合附片具奏伏乞聖鑒勅部查照謹奏奉硃批吏部知道欽此○○王文韶片再新授天津道李岷琛現已領憑到津應飭卽赴新任以專責成並照案會辦籌賑局天津營務處海防支應局事務除檄飭遵照外理合附片陳明伏乞聖鑒謹奏奉硃批知道了欽此 
 
