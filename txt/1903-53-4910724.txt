# 1903 - 53 - 4910724

 

Page 1

 
 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定禀門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總自二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尚實學朝野上下咸究心經世之務官書卷帙繁重購　匪易私集事言龐雜抉摘尤難是編總哀諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彚爲一編書凡五百卷千餘萬言可謂體大思博政典之淵海矣茲用本局本號鉛字鑄印裝訂一百　本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號減取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各書坊均有出售此啓 
[亞洲時勢論]  
嗚呼我蓋觀於高麗之事而歎列國互相牽制誠哉勢若連雞焉夫高麗之與日本齟齬因禁用日本第一銀行榰幣也迨日入列欵要挾而復以兵艦游弋於釜山仁川木浦之間竊以爲孱弱不振如高麗者必朝野震驚皇然失措負荊肉袒低首求成矣而高麗惟是虚與委蛇並未見有恇懼之象者則以俄人已召集陸軍將校尅期二十四小時内啓行一面傳令亞東艦隊中派船駛赴高麗虚張聲勢故也迨俄旣成師而出日復力索利權在旁觀者必以爲高麗若不轉圜兵釁恐開於俄頃日雖駸駸强盛稱雄亞洲然欲用以敵俄則衆寡强弱之懸殊取勝難操左劵初不料違言甫啓而英國駐使卽自任調人俾高日仍和好如初免致以干戈易玉帛噫俄日之於高麗識微者早决其必出於一戰而英自與日同盟之後頗不憚盡心竭力互相維持豈英之有賴於日人乎抑日果有術焉陰結英人使之遇緩急時即出爲奥援乎嘻我知之矣夫英之所昕夕圖維者亞細亞之利耳當中日失和之際英尚遲遲不發而俄已要約示德力返遼東斯時亞洲之人羣震驚俄法德之義聲而英遂事事落入之後洎俄賃旅大德管膠州灣英人意謂若不早圖後將無及乃急急向中國索取威海衛以泊師船夫英之東來豈無地可泊船而必威海衛是索哉誠以亞洲之利莫大於中國南方俄荀由旅大疾趨而南利權必悉歸其囊括故以威海衛横梗其際使俄人勢力不得伸然俄方虎視眈眈目空一切浸假日人自問勢莫與敵轉以忌俄者媚俄俄與日相聨則魄力益復沈雄而英更不足與之相抗適日欲得一同心之國以爲輔車於是决意連盟訂明有事則相爲援應兹之調停韓事豈眞有愛於韓人哉亦惟欲扼亞洲利權不得不與俄爲敵欲與俄人爲敵不得不與日相親耳然則日旣與英同盟韓其從此可永保疆土乎曰是亦難言之矣韓所患者弱與貧耳日惟見其貧而以利誘之利盡則國漸致於衰恭俄惟見其弱而以力壓之力竭則國立見其滅亡以故日欲圖韓韓之禍尚遲俄俗圖韓韓之禍必速使一旦俄人伺隙而動迫韓以必不能堪日與英遠隔重洋試問能急起直追併力而與之抵拒乎矧英人素以保泰持盈爲宗旨所圖者惟貿易之利决不欲使亞洲隍　不安蓋地方不安則商務無從興而利卽多所耗損也苟韓已入俄人之手日必誓與之爭我知斯時之英亦祗自悔失時而斷不肯遽興兵禍彼俄土之役英兵逍遙河上坐觀土之行成歴歴前車可爲殷鑒豈俄勝土而黑海之鎖鑰頓失英尚能隱忍於心俄得韓而其力惟雄於亞洲英反肯助日而與强鄰結怨乎我故曰韓人斷不能恃英日同盟之故謂俄不足畏而凡事皆聽命於日人也世有見微知著之君子不知以余言爲何如 
[𢚈校電傳上諭]  
　　昨日恭列電傳諭旨所有本科會試同考官被手民脫落三人倉猝間未經校正兹謹重錄於此惟閱報諸君諒之胡逢恩惲毓鼎楊捷三馬吉樟華學瀾吳懷清張鴻翊夏孫桐謝遠涵王振聲王乃廷王金鎔劉彭年景溎楊芾饒昌麟陳咸慶張丕基 
[俄艦東來]  
　　日本某日報云俄政府派令亞東艦隊統領司他開路捕苦氏督帶兵艦及水雷艇各五號鼓浪而東中有巡船名矮司誇利之托者載重六千墩先於東歴二月九日午後駛抵長崎 
[俄撤稅關]  
　　日本某日報云俄人定於西歴正月一號爲始在他利尼埠開設稅關稽征百貨入口稅某某諸國起而抗阻俄人遂於是月十四號將關撤去以洽商情 
[俄人築路]  
　　日本某日報登英京倫敦來電云邇者俄人自吉林興築鐵路俾火車可達寛城子蓋欲使商人由旅順口運米赴俄途中多所便利也 
[定期撤戌]  
　　日本某日報云俄兵之設戌滿洲者前已撤退若干兹奉政府訓令定於俄歴四月二號爲第二次撤兵之期所撤之兵派出若干攺爲鐵路護衛隊叧於中亞細擇地分駐一枝 
[運茶攺道]  
　　日本某日報云俄國入口貨以中華所產紅磚茶爲大宗向由漢口陸路連至買賣城經恰克圖然後用船載過黑龍江以抵尼洛辣伊烏司他埠或由黑龍江水道運赴司托立鐵痕司他今者滿洲東部鐵路告成與西伯利亞幹路相扫因之俄國各鐵路總理人與各關稅員計議此後攺由漢口直達他利尼較爲便易中間矮痕卡辣河畔伊路他之司他埠設一極大貨棧俾稅員於此稽征大約俄歴三月一號此事當可施行矣 
[危償英欵]  
　　英京倫敦來電云危地馬拉一事近已議有端倪駐危英使薄烏賢痕氏允危人之請先收償金五千五百磅餘俟荷京弭兵會中人公議惟意大利人未經首肯恐其中尚有阻格之虞也 
[比求韓礦]  
　　高麗漢城來電云西歴二月十七號比利時國簡駐韓京領事某君覲見韓王願獻金錢三十萬圓請准開采某處金礦尚未悉韓廷兪允與否 
[英議抗俄]  
　　英京倫敦來電云傳聞俄政府飭下中俄銀行陰以巨貲助韓人興築京義鐵路事聞於倫敦某 
 
 

Page 2

 
 
報館大發議論謂我英當出全力爭之 
[英議抗華]  
　　英京倫敦來電云中國新定稅則准俄人所運某某諸貨免稅放行而於英貨稅之獨重英國政府大爲憤滿各日報亦　起抗持 
[禁通新電]  
　　日本某日報云各國軍艦之寄泊香港者率用新法無綫之電傳達軍情駐港英官知之謂其有妨官設電局生涯因卽出示禁止 
[施恩後嗣]  
　　前報登日本小松宮彰仁親王似續尚虚以伏見宮貞愛親王之子爲嗣云云兹悉所嗣者實係北白川宮能久親王之子已由日皇加恩封爲伯爵列入華族之中矣 
[奏留都轉]  
　　金陵訪事友人云現任兩淮鹽運使程雨亭都轉𢚈奉恩綸升授廣東臬司今歲春初接到部文本擬卽赴新任署兩江總督鹽政大臣張香濤宮保請暫留半年以資臂助 
[委勘城工]  
　　漢口訪事人云鄂城堞雉樓櫓年久失修半多頽廢兹經署督端午帥籌集經費札委齊太守耀珊估勘工程一俟禀覆到轅卽當大興工作矣 
[憲恩高厚]  
　　蕪湖訪事友人云去歲安徽撫憲聶仲芳中丞糾劾不職各員雷厲風行聞者咸不寒而慄中有沈厚甫二尹者前辦蕪湖北卡一聞名登白簡不禁惶急異常亟市鴉片烟分給家人擬卽閉門自盡事爲中丞所知遣人慰以好言厚加存恤似此憲恩高厚彼身受者宜若何感激涕零也 
[濯足扶桑]  
　　漢口訪事人云湖北藩司瞿賡甫方伯之公子與臬司李少東廉訪之公子均自備資斧赴日本游歴翩翩佳公子不憚遠遊以資歴練亦近時膏梁文繡中所罕見者也 
[日船出險]  
　　漢口訪事人云日本大阪公司大吉丸於客歲九月某日行至新隄附近擱於淺灘至新正某日始鼓輪到漢而船身已大受傷夷大約須重加修葺矣 
[客民恃强]  
　　姑蘇訪事人云正月二十六日有震澤縣鄉民三四百人麕集蘇州府署前俟府尊向子振太守出轅時呈遞禀詞聲稱民等均耕耨爲生去年秋冬之交忽有湘楚温台州等處客民數千人蜂擁來鄉誅茅結屋托稱墾荒將田畝悉行佔去與之理論始終恃蠻屢投震澤縣署控陳縣主大老爺置之不理民等生計已絶不得不𤁋訴緣由太守諭令迅速散歸候禀知上臺然後核辦� 
[輦轂春聲]  
　　京師訪事人云去冬順天府府尹陳玉蒼大京兆查悉此間所開錢店　拳亂以後多無殷實店鋪作保恐將來紛紛倒閉貽害閭閣因傳集各錢商除有保各家外槩令連環互保否則暫行管押各錢商唯唯遵照以故今歲春初市面並無變動皆大京兆思患預防之力也○前門外笤帚胡同有沈某者專辦廣東省提塘事務客歲持本省捐生五千餘名所領實收赴户部換照至臘月中旬分儲木箱五口由部帶回寓所將俟今春交摺差齎回次日忽被偷兒竊去其一報經地方官派令弁兵四出搜查迄無蹤影不得已禀明兵部轉商户部將未失之四箱繳還捐檔房詳細查覈所失之照則一律補給已於開印後辦理妥貼矣○肅邸自管理步軍統領以來常微服出巡藉察弁兵勤惰正月初旬某日携二僕至珫璃廠附近豐泰照相館地方官弁先無所聞並未伺候剪給賊某甲見稠人廣衆中有一狐裘皇皇者不知伊誰行近身邊圖肆探囊手叚適巡街兵丁瞥見當塲扭獲送至官廳訊懲○永定門内天橋左近有兩印度人與華人某甲設立賭塲令人以小鐵圈遙擲鐵柱視其中否以定輸贏正月初二日一遊勇贏得洋銀若干元印人减數與之游勇不服致相扭毆旋抛擲磚石傷及印人之額暈倒於地移時招集印兵若干名覓游勇不獲遂將被傷者舁之入城報明外務部外務部飭役查辦迄無端倪自此地方官遂將彼處曁前門大街一切游戲賭博之攤一律驅逐以免滋生事端 
[之罘近事]  
　　烟臺訪事人云正月初六日之晚九下鐘時有甲乙兩勇由威海至烟赴德桂茶園觀劇閽人阻之甲乙大怒一擁而入擊毁器物甚多是園係某英人出名園主遂扭甲乙至駐烟英領事署英領事某君飭卽函送東海關道署請道憲李觀察發縣訊明嚴加懲辦○上元之夜更魚二躍巡司署北首某姓草屋不戒於火幸卽救息不致成災○烟地常有瘋犬往來市肆爲患行人美國領事官某君心竊憂之函請東海關道李觀察請飭有司傳諭各户務將怕豢之犬籠鐵圏於嘴以免噬人違者派差擊斃是亦保民之苦心也○正月十六日駐旅順口俄官遞解海洋大盜一名至烟旋經有司訊明斬决以伸國法而快人心○月前德國領事署内所設德律風忽被賊匪將線割去領事某君卽函請東海關　李觀察轉飭地方官飭差嚴緝務獲究懲 
[鄂城淑景]  
　　武昌訪事人云湖北漢陽縣顧蔭伯大令署事期滿由上峯委周大令之林接署大令本擬擇日接印緣顧大令已示期正月十九日舉行縣試順俟考畢然後涓吉履新按漢陽人數頗多閱卷不能草率大約月底方可竣事也○湖北候補道某觀察籍隷四川有甲乙二同鄉在鄂服官服賈現擬開設蜀學堂仿照兩湖書院章程舉觀察總理其事經費由合蜀官商捐助學生由川督考送入堂○湖北仕學院以教吏館攺設地甚狹隘學員不論内班外班均須朝來暮去署督端午帥病之飭即添建房屋百餘間以備學員止宿現已將長壽巷一帶民房悉數購入飭提調繪圖貼說擇吉興工矣 
[神女弄珠]  
　　漢口訪事人云此間郵政總局開辦以來竭力擴張所雇華洋執事人爲數旣多月薪亦復豐厚刻下愈推愈廣頗有入不敷出之憂○鄂省大吏飭將農務學堂攺爲方言學堂而遷農務學堂至城外惟工程浩大籌措良難署督端制軍飭將牛皮捐收歸入經費之中先期由善後局墊付按牛皮捐向係以四成歸農務學堂六成歸善後局兹乃變通辦理亦急者先之之意也○去年江漢關所收子口稅得二百二十二萬兩出口之茶較上年減少十餘萬箱以故所收稅銀祗五十餘萬兩 
[白門春柳]  
　　金陵訪事友人云朝陽門外明孝陵年久傾頽去歲大憲飭善後局籌撥鉅欵委查大令宗仁督工修理日前告竣禀經署督張香濤宮保擇定正月二十二日親往致祭先期飭上元江甯兩縣主戴盧兩大令督率人役在陵前結彩懸燈以便恪𢚈將事○金陵釐捐總局提調餘　　　　　　　　　　　　　　　　　　　　　　　　　　　　　　　　　　　　　　　　○　　　　　　　　　　春 
 
 

Page 3

 
 
經署兩江總督鹽政大臣張香濤宮保竭力整頓擬併歸督銷局兼辦除下關一局仍准蟬聨外將大通楚西掣騐併歸大通督銷局江西湖口掣騐併歸湖口督銷局湖北武穴掣騐併歸江西督銷局日來已分别行知矣 
[丁祭禮成]  
　　昨爲上丁釋菜之期黎明時蘇松太兵備道袁海觀觀察江南提標右營叅將廖楚材叅戎松海防同知劉乙笙司馬上海縣知縣主汪瑤庭大令教諭邱贊思廣文城汛周鑑之千戎守備程厚庵守戎縣丞劉耀庭二尹主簿孫立幹少尹典史趙敬臣少尉先後趨詣西門内學宮致祭事畢復往黄婆祠行禮遵祀典也 
[催塡親供]  
　　前日上海縣主汪瑤庭大令接奉松江府許子原太守札文略謂上年十二月十九日奉學憲李札開令届借闈河南舉行庚子辛丑恩正併科會試前經飭縣出示曉諭應試舉人遵期赴學憲衙門塡寫親供毋得自誤在案兹查有應試舉人黄兆蘭黄炎培迄今尚未前往塡寫試期已迫飭卽赶催等因遵卽飭差分别知照旋據禀復黄兆蘭現報丁艱黄炎培已遵照辦理矣 
[槯使回轅]  
　　上月二十七日蘇松太兵備道兼江海關監督袁海觀觀察乘舟赴蘇垣拜賀各大憲年禧前晚已事畢回滬視事如常矣 
[查獲軍火]  
　　日前有人從某輪船駁運藥彈八百五十箱堆儲浦東保甲總巡局之後戴姓棧房内事爲總巡謝岳松明府所悉飭差往查旋禀稱小的前往查問據云此項藥彈係廣西提督蘇大人所購不日卽須運赴廣西明府以此中大有可疑立卽禀知蘇松太兵備道袁海觀觀察觀察飭上海縣汪瑤庭大令會同明府拘獲棧中管門之寗波人王俊傑飭差嚴加看管聽候訊供隨將棧屋發封選派管勇數名小心看守一面電詢蘇子熙宮保是否有此項情事大約一二日内必有電復到來也 
[琴堂賓從]  
　　昨日湖北候補直隷州知州吳容生直剌因公抵滬命駕詣上海縣署拜會縣主汪瑤庭大令大令延入花廳晤談片刻而别旣而江蘇海運局委員屠小漁明府詣縣投刺大令飭丁擋駕 
[拐匪宜懲]  
　　前日英美租界公廨讞員張柄樞司馬派差移送拐匪阮儀徐才卿蟻棍單福榮及原告張阿炳見証伍三王蕭氏買孩人羅阿水之子東海共男婦七名口至上海縣署當晚縣主汪瑤庭大令升堂研訊張阿炳供小的賃居虹口某里去年十月某日失一小孩當卽投報捕房捕頭派令包探偵查旋將阮等拘獲解送公堂張大老爺研詰之下供認此孩已賣與粤人某甲今蒙移送案下叩乞究追徐才卿供小的年一十有六籍隷海門傭於虹口錢姓家阮暫寓錢處某日見張姓家有一糼孩起意拐賣命小的將食物誘至單處售與粤人某甲共得洋銀四十元將五元分給小的迨後單復邀小的同舟回籍誘得某姓家八歲小孩挈之來滬亦賣與甲得洋銀三十五元小的分得五元單供小的係南通州人在虹口陸姓家當車夫與阮相識去冬阮徐誘得張姓家四歲男孩挈至小的家倩小的賣與粤人羅阿水得身價洋銀四十元小的僅得中金六元厥後阮徐復領一八歲小孩到來仍倩小的賣與羅處得洋銀三十五元小的亦得六元羅旋將兩孩帶回廣東現由伍三等發電至粤催令彼領回上海不日可到叩求明鑒阮供認誘拐不諱伍供小的係廣東某邑人與羅爲鄰確知羅買孩回粤今被包探誣指小的及王蕭氏所買以至一併拘案刻已發電催羅將孩帶來不日可到王蕭氏供詞與伍相同羅東海供小的年甫十一父親阿水所爲之事小的槪不知情大令判將阮責五百板徐責二百板分别釘鐐收年聽候詳辦單收押所中東海發交某善堂留養伍及王蕭氏省釋 
[上海縣署瑣案]  
　　法界公廨讞員孫建臣大令移送竊犯陳桂西許洪台李錦標郭棋郎四名到縣前晚縣主汪瑤庭大令升堂研訊陳供小的係鎭江府屬某邑人失業無依不得已而出此下策李供小的係湖北某邑人向在某管當勇自奉裁撤無業可操流爲剪綹賊許供小的係淮安府屬淸河縣人與母親同居小客棧曾竊鷄數次叩求恩宥郭供小的係太倉州屬崇明縣人向爲薙髮匠正月初旬某日因與父親口角負氣來申謀業未成川資已罄現雖淪落並未爲非實被包探誤拘求恩省釋大令判將陳李許三犯各責三百板發攺過局收押五月郭收所候訊○美租界北河南路天后宮側出使行轅前經大令飭匠興修著三圖地保王阿大率同夥役王阿三前往照料旋查悉二王時時糾同與各工匠賭錢爰飭傳案訊究王供每晚各工匠歇工時藉賭消遣小的時已外出不知細情叩求恩典大令判責二百板斥革卯名○票店被封已登前報前晚大令飭差拘到開設票店之陳耀平卽波耀波王桂堂卽馬桂堂研訊之下陳供小的係廣東人在廣萬源票店爲夥一切事務均由店主經理小的並不與聞馬供小的亦廣東人開設廣悅來票店所售籖捐票向湖北總局購來其價較上海分局稍减是以每張僅售洋銀五角七分叩求明鑒大令喝令笞責陳馬再四苦求大令遂飭將馬收押待質所陳交差看管責令交出店主 
[馬路工程局瑣案]  
　　江北舟人劉益才扭吳連喜至捕房捕頭轉解工程局總辦翁子文太守倩襄讞委員黄衡堂二尹研訊劉供小的女兒雲弟年華二九待字閨中上月某日吳爲浦東人姜阿德作伐小的未允甫閱二日女忽不知所之旋在阿德家中尋獲因將吳扭案請懲吳供小的並未誘逃劉女現已帮同尋獲求恩鑒原二尹飭劉具呈切結領女回家嚴加管束吳交人保出○去年南市萬潤米行執事人向靑浦莊恒仁米行購米若干石計洋銀一千一百八十七元倩舟人林阿萬裝運來滬隨將此項洋銀如數交林送去事後莊恒仁主某乙查得祗收洋銀一千一百元尚少八十七元迭向萬潤催索萬潤司帳人吳文卿遂將林尋獲向之根究反被林扭控十六鋪巡防中局局員黄衡堂二尹略詰情由飭卽出外自行理處前日吳復扭林至捕房聲訴一切捕頭解至工程局二尹研訊之下以此事並無證據礙難懸斷命交人保出邀同公正人理處　 
[南市捕房紀事]  
　　有女郎名秋菊者不知其姓昨在南市馬路中徘徊瞻眺適爲巡街捕所見帶至捕房捕頭向之研究自稱在生義弄奚姓家爲婢遂飭地甲送歸其家○江北人王阿和昨在萬裕馬頭糾人賭博適爲巡街捕所見拘至捕房捕頭令押候轉解馬路工程局禀請總辦翁子文太守訊究 
[英美租界公堂會訊案]  
　　意大利商人某姓投本管總領事署控細崽王小福出店趙來根車夫王金桂串竊洋酒食物等情總領事許乙詩君據情照會公廨隨由讞員張柄樞司馬飭提二王及趙會同研訊義商投案聲訴前情王小福供主人失去洋酒臘腸等物小的並不知情包探竇如海在小的家搜出之洋酒瓶三口係禮查洋行廢棄之物由胞弟取回實與主人無涉惟臘腸確曾取過一二條叩求恩宥趙來根王金桂同供小的等並未行竊司馬反復研詰矢口不移遂商之許君著一併還押候飭中西包探查明實在情定於候下禮拜二訊辦 
[正誤]  
　　昨日本報所登統領易人一則内所遺營務句誤爲營務處委前辦陸師學堂候補道錢琴齋觀察接辦句誤接爲核又叅劾傳聞一則内上疏奏叅句上脫去署兩江總督兼南洋通商大臣張香濤宮保十七字此皆手民漫不經心所致合亟校正於此以釋羣疑 
 
 

Page 4

 
 
   
 
 

Page 5

 
 
   
 
 

Page 6

 
 
　　　 
 
　　　　 
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣安]  
　　包探陳洪德解車夫繆文莊陶阿和謝阿連戴于六趙王山到案禀稱伊等五人皆在有恒公司執役前日午後同曳載貨車行經虹口西華德路中虹橋奮步狂奔横衝直撞是處正在修理陰溝車突翻入溝内工人姚祥祥嚴小毛徐沿賢不及奔逃同遭覆壓姚腦漿迸裂立時斃命嚴徐受傷輕重不一今已送入某醫院救治請爲訊核屍妻姚某氏投案訴稱繆等駕車不愼肇此巨禍小婦人鑒其事出無心自願備棺收殮求恩優給撫卹以了餘生地保黄士泉投案候示司馬著將繆等一併押候補提見証人質訊核奪○包探徐阿華解妓女陳寶雲到案禀稱此妓在棋盤街老王記所開妓院操賣笑生涯因病不能留客鴇兒朱銀桂恣情逼勒事爲濟良所西女所聞報知捕頭禀請大老爺出票提訊陳妓供小婦人被母親押入龜奴老王記所開么二妓院取去洋銀三百元因病被逼苦不堪言求恩超豁司馬怒謂朱鴇不法已極法無可寛飭將陳妓函送濟良所醫痊然後擇良婚配○包探竇如海解張芝榮到案禀稱此人前曾犯案解經大老爺責押今又向嚴阿梅詐去洋銀三元報由小的拿獲送究司馬判責三百板發押捕房半年然後交大保出○包探陳雲忠解丁阿寶到案禀稱此人前在張叔和所開花園内治庖昨忽將馬牽去報由小的拿獲送究司馬判責五百板遞解無錫原籍馬給還張叔和 
[法租界公堂瑣案]  
　　包錫卿侯亮邦二人前爲西人藍尚古永遠租得田若干畝短交一畝入分控奉讞員孫建臣大令訊供勒限將田交足昨日包侯偕中人李信卿地保沈顯春投案遞禀聲稱此項田畝已被原主叧售小的等以洋銀二千餘元贖回如數交與西人尚有找價四百餘元求恩追給大令謂田内尚有墳墓須遷移凈盡方能領足價銀包侯同供遷墳一事應歸李擔承李供小的經租之田並無墳墓包侯尚少收田價洋銀一百五十元求恩追給大令限包侯於五日内理楚延干未便○倪蓮榮卽倪有榮在新拓租界中刷印老德利彩票被包探查悉吊出機器彩票并是日在塲之張瀛洲謝小園解案大令以謝張二人無干省釋倪罰洋銀五十元機器充公○永興洋行西人控已故之唐炳奎承辦鴨毛久不交出按照市價應賠銀三千五百七十餘兩大令飭將唐姪長生拘究長生供叔父在日曾爲永興洋行辦貨一應家務皆由叔父之胞弟唐老三主持叔父故後家無長物祗有華盛内河小輪船公司股分票四張大令飭包探帶出將票檢呈○朱阿榮訴稱妻子潘氏與某流氓私識捲物同逃並向親友家借取衣物報捕尋獲開呈失單叩請訊究潘氏俯首無詞大令著掌頰二百下發堂擇配○某西人臥房内失去器物將細崽朱福全沈桂生送案大令研究之下沈供小的服役有年從無差悞此次主人不知如何被竊憶當日曾有送牛奶人入内然亦不能實指其行竊朱供小的與沈同事主人如何失物實不知情大令著一併押候嚴比○石福喜訴稱前日小的家中失去珍珠一包値洋銀二百餘元報捕查獲竊賊陳阿桂吊到原贓求恩給領大令判將陳枷號一個月責一千板期滿之後送押攺過所四個月○乞丐朱阿弟在老北門外欔取某甲所携布三匹當塲拘獲送入捕房昨經包探解案請辦大令判責五百板 
[美租界捕房紀事]  
　　昨晨偷兒趙阿大濳入蘇州河中某姓駁船上行竊衣服若干件被事主追獲送入捕房捕頭令押候轉解公堂禀請讞員張柄樞司馬訊辦○昨晨無賴林金法至西華德路菜市中向小販某甲購鷄蛋若干枚一言不合互相兇毆某號華捕見之一併拘入捕房捕頭詰知事起細微令將林押乞丐牢一日以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十九年正月二十一日京報全錄]  
　　宮門抄諭旨均已錄前○護浙撫誠奏辦理光緖二十八年分新漕情形摺○漕督陳奏懇恩免裁南河同知通判閘官各缺以資保衛片○蘇撫恩奏爲拿獲者名私梟並船鹽訊明就地正法片○又奏通判丁憂循列報聞片○陜撫升奏爲籌定洋務局經費片頭品頂戴護理浙江巡撫布政使奴才誠勳跪奏爲光緖二十八年分辦理析漕情形恭摺馳陳仰祈聖鑒事竊准户部咨具奏妥籌南糧運京以裕倉儲一摺光緖二十八年七月初五日奉旨依議此查原奏内開浙江原紅本色江蘇亦本折兼收擬請飭下浙江督撫於本年所征本色兩省共酌留京斛糧一百萬石白糧在内由海運京餘仍全數攺折所折之價須較前爲優等因咨行到浙當查上年蘇浙兩省合運漕白糧米一百萬石係蘇六浙四分成認運本年户部奏定起運米數與上届相同電商蘇省仍照舊案辦理計浙江省起運米四十萬石卽經轉行遵辦去後兹據兼署布政使黄祖絡督糧道陸襄鉞會同詳報本年杭州嘉興湖州三府屬各州縣成熟田畝項下計應徵漕白米五十一萬七千四百五十石零飭令各屬照章徵收愼選乾潔好米除起運四十萬石白糧在内同商船耗米經運剥食並由南例行折價等米外實應攺折漕糧正耗並經剥商耗等米七萬三千八百四十八石零惟查浙省漕糧上年經前撫臣任道鎔電奏准其本折兼收聽從民便其中仍以本色爲多各州縣徵本解折必須以米變價當開倉收漕之時正新米登塲之候招售官米市僧更故爲抑價是以光緖二十一年分每石僅折價銀一兩四錢二十六年分每石一兩七錢二十七年分每石二兩業已遞年增益本年折價飭據各該管知府議覆實難責令再加仍請查照上年定價每石折銀二兩共可折銀一十四萬七千六百九十七兩零又隨解八錢運費除耗不商給外共合銀五萬四千七百八十八兩零統計折漕連運費總共得銀二十萬二千四百八十六兩零飭催各屬照數赶解所有應運米石仍歸糧道承運督押由海道解京以實天庾至嘉興湖州二府白糧循舊一律剔荒徵熟其歉田項下白糧按數辦運統於漕糧内擬並請援照歴届成案紅白兼收秈稉並納以示體恤除分咨户部倉塲查照外理合會同閩浙總督臣許應騤漕運總督臣陳虁龍恭摺由驛馳陳伏乞皇太后皇上聖鑒訓示謹奏奉硃批户部知道欽此陳虁龍片再光緖二十八年三月初九日欽奉上諭有人奏請裁南河冗員等因臣當將南河同知閘官各缺未便遽裁情形於三月二十八日附片覆奏並陳明俟過本年大汛後督同淮徐二道詳加體察會同兩江督臣妥籌議奏奉硃批該部知道欽此欽遵轉行在案前於秋汛過後卽飭淮揚海道沈瑜慶徐州道桂嵩慶會同確查據詳稱江北運河上自邳州黄林莊下至揚州江口綿長約七百里之遙又洪澤湖堰盱石工百有餘里每届大汛沂泗山水下注淮水由湖東趨浩瀚奔騰加以江潮頂托積漲不消拍岸平隄處處危險設或一隙偶疎在清江以上則海沐等處及淮北鹽場受其害在清江以下則裏下河各邑及淮南鹽場受其害洪澤湖隄若有潰隘淮揚兩府均受其害每年自交汛以後各廳員皆親駐河干上下奔馳巡防守護如果一律裁撤爲併地方兼管則地方官各有錢榖刑名之責事務紛繁不獨伏秋大汛期内斷不能分身在工駐防卽平時監修工程亦恐勢難兼顧倘於中酌裁一二缺攺爲鄰廳分管則現在堰盱徐州裏河揚州四同知及淮安通判所管湖河各工或一百餘里或二百餘里每當汛漲諸險環生防守搶護已覺竭蹶不遑若再添管江叚道里愈遠更有鞭長莫及顧此失彼之虞至於惠濟通濟福興清江四閘爲淮沂諸水入裏運河之門户極爲吃重溜勢湍急船隻過閘甚險必須熟手閘夫帮同提挽其餘石硜白駒草堰横越四閘節宣潮水亦關緊要若無閘官管轄一則恐其留難需索致誤人命一則恐民間不問水之大小非時啓閉甚至互相爭竸滋生事端所以從　裁去徐屬二閘官時留此八缺且南河廳閘各缺縱或全裁河工修防之費仍不能少設其間稍有疎忽其堵築漫口經費以及撫恤災民蠲免錢糧至少亦不下數十萬金轉非裕國衛民之道等情詳請具奏前來臣等伏查河工修守關繫民生財賦者甚鉅該道等所陳各節均係實在情形修防之要惟在工料核實節宣以時與其裁撤而難免貽誤莫若仍舊而各專責成臣虁龍與署督臣張之洞往返會商意見相同合無仰懇天恩俯念河務緊要准將南河同知通判閘官各員缺毋庸裁撤以資保衛而重修防謹會同署理兩江總督湖廣總督臣張之洞附片具陳伏乞聖鑒訓示謹奏奉硃批該部知道欽此 
恩壽片再大江南北鹽梟浸灌誠於國課引岸大有關繫疉飭營縣認眞查拏在案兹據統領緝私鹽捕營候補道杜兪禀據管帶右營宋永新報稱本年十一月初四日梟目賀大友等督領大幫鹽船百有餘號至荊溪縣屬之徐舍鎭尚未發賣卽經該營探知跟蹤截捕乃該梟等輒敢放槍抗拒對敵良久梟等不支焚船潰逃當查得當塲格斃梟目申寶善李老三及匪黨十一人奪獲槍船四隻未燒燬大小私鹽船九十二隻私鹽一萬餘包後膛槍刀數十件又查得該營傷亡中哨哨弁張房明一名船長廖定標孫方鈺二名其餘弁勇受傷數名誤斃民三人梟已逃颺地方安靖船鹽分别變繳弁勇照章議卹並據荊溪縣禀報前來當經奴才批飭嚴拏梟目賀大友獲究隨據捕獲禀請訊辦據此奴才伏查近年梟匪充斥幾於遍地皆私且動輙結黨持械横行蔑視營勇此次該梟目賀大友等膽敢統幫船至百餘號之多由北而南拒捕開鎗傷亡弁勇實屬目無法紀若非營勇得力堵截追拿奪獲船鹽器械無算則人船旣衆所過難保不遭蹂躪查賀大友係積年梟魁兹已捕獲卽經奴才電飭常鎭道長　就近　案訊明供認不諱批飭卽行正法梟示以寒梟膽所獲船鹽飭令變價繳棧分别充賞充公傷亡弁勇查明議卹誤斃民人飭縣騐明酌給卹銀由屬領埋現在地方如常靖謐除飭營縣曁沿江營汛一體隨時實力查拿遇有梟販嚴加痛懲以維引課並咨部查照外所有荊溪縣境營勇捕梟拒格互有傷亡及獲梟目訊辦緣由謹會同署兩江總督臣張之洞附片具陳伏乞聖鑒謹奏奉硃批知道了欽此恩壽片再據蘇州布政使陸元鼎江蘇按察使效曾會詳稱在在候補知府准補松江府柘林通判蔡匯滄係浙江德清縣人親母楊氏迎養上海寓所兹於光緖二十八年五月初四日在寓病故該員係屬親子例應丁憂相應詳候奏咨開缺等情前來奴才復查無異除分咨部籍查照外理合附片陳明伏乞聖鑒敕部查照開缺銓選謹奏奉硃批吏部知道欽此 
升允片再陜省設立洋務局前經奏明在案旋准户部咨稱所設洋務局籌定常年經費若干于何欵動支令卽報部立案等因兹據該局司道詳稱局中一切用費雖經極力撙節每月約需銀五百餘兩現由司庫在于一五截　欵内每年籌定銀六千兩作爲常年經費按月支撥其本年開局用項先行由司籌撥銀一萬二千兩付作房屋及置辦器具價値所有用欵分年彚册造報咨部覈銷等語奴才查開局之初事務較簡此後交涉日繁用項自必加增應俟隨時奏明辦理所有籌定洋務局常年經費緣由除咨部查照外謹附片具陳伏乞聖鑒謹奏奉硃批户部知道欽此 
 
