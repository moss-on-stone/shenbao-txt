# 1899 - 236 - 4909474

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[讀史方輿紀要告成] [  圖書集成局代啓]  
　　本局前代二林齋排印顧祖禹讀史方輿紀要本約上年曆月告竣又顧炎武天下郡國利病書本約本年三月告竣嗣因悉心警校致延時日故曾登展期三月告白刻下讀史方輿紀要已告成准於四月初十日出售每部世二本用潔白上等連史紙印釘格外精工是書原由二林齋出售股票請附股諸君憑票找洋向經售處取書至郡國利病書本年六月初准可告成此啓 
[論貧民吸烟之害]  
　　自印度鴉片流入中國初時祗供藥餌之需事者煎鍊成膏就燈吸食於是效之者衆上自仕宦搢紳下及販夫厮養相率横陳一榻吐納烟雲迄於今流毒遍於二十一行省國貧民弱莫可支持嗚呼烟之爲害如此雖上古洪水猛獸之禍亦何足以相比哉猶憶道光年間林文忠公巡撫粤東特創禁烟之議凡西洋各國來粤貿易不准夾帶鴉片犯者船貨入官一時雷厲風行無敢梗令嗣因操之過蹙英官義律恃兵要挾海疆岌岌震動朝廷中於庸相之言深恐輕開邊釁下令弛禁准其販售迨後恭忠親王爲總理各國事務衙門領袖時復與英使阿君再四熟商請其轉奏英廷飭印度種烟之地改種穀米棉花當時阿使如何回覆雖未深知而英國教會中人一聞此事卽就倫敦創設禁烟會將吸烟受害情形登之報章達諸政府深冀英廷設注嚴禁以固邦交英廷亦深知烟之爲害然印度一隅費用浩繁專恃烟稅以爲彌補苟無此項進益勢必難支故會中人雖敷陳剴切而政府終不願見諸施行竊謂英人以利之所在欲其一旦禁革事固甚難中國又積習相沿斷難望其振作然民間受烟之害亦旣痛甚剥膚在富厚者所吸多佳土陳膏味冽香淸亦足爽精神而資消遣且夏日則凉亭水閣簾幕淸幽身處碧紗廚中几簟濟生不虞蠅蚋之擾洎乎三冬風霜褥舒狐白炭爇猩紅香温茶熱之餘於此烟霞供養聊當臥遊俯仰之間形神亦自暢適所最不可解者貧賤食力者流所博蠅頭僅資餬口而乃柴米油鹽之外又復與芙蓉娘子結不解緣以致朝夕饔飱亦復不繼見啼女哭詬誶頻聞卽減衣縮食偶有餘貲而窮檐陋室中一燈熒然有若鬼火夏日則汗氣薰蒸冬日則寒威凛冽不識有何樂趣自甘墮入迷途迨至烟癮旣深骨立形銷鳶肩高聳偶或不繼則呵欠頻作涕泗漣洏雖欲振興末由自主不得已或吞土皮烟灰暫救目前之急久之臟腑焦灼受傷實多近日又有所謂藥水針者人當癮發之時用針注嗎啡水剌入肌膚謂能過癮初時頗有微效無何身如矢的瘡痏纍纍烟癮仍不能除而流毒已深入骨髓因此傷生害命者縷指難終在若輩愚蠢性成以致入此陷阱自取之咎夫復何尤然在上者視吾民受莫大之害而不一爲之禁止痌瘝在抱謂之何哉夫烟土之來初時不過印度一隅近則雲土川土西土碭土台漿象漿之類中國所產幾于無地無之國家抽收稅釐竟與正供無異於此而再議禁止誠爲迂譚然於萬不得已之中而籌一兩全其美之法則莫如重征烟稅查西國稅則輕重不一有値百抽五者有値百抽十者有値百抽二十三十者悉視民間需用之緩急以爲權衡惟烟酒之稅抽收最重蓋以非日用必須之物故不妨重征之以塞民間之漏巵也今苟仿其意而行之凡烟土無論來自外洋產之本地一律加征耗費旣鉅售價自必日昻在有力者景况况如雖每年多費數十金亦無所損而貧苦小民則以物旣貴重自不敢輕於吸食國家之度支可裕閭閻之性命可全豈非一舉而兩善備哉至無賴之徒有於茶坊酒肆中以藥水針設計騙人者更須有犯必拘治以重罪庶若輩知所儆懼而良民亦可保全乎涉筆及此不禁拭目俟之 
[諭旨恭錄]  
　　七月十五日奉旨廕生羅仰光王世昌鄧恩甲俱著外用分發廣東補用道王存善知府全炤浙江知府葆謙直隷同知張文灝北河同知許惟善湖南同知湯原銑張紹焮四川同知周翔鳳廣東同知蔡國楨山西直隷州知州周克昌四川直隷州知州唐安仁河南知州張光照貴州知州陳雄藩張運芙陜西通判楊家璘浙江通判藍長竝廣東通判陳思忠兩淮鹽運判譚信鈞江蘇知縣邵鼎曹廾河南知縣聞捷浙江知縣潘誠志四川知縣周孝植李韡廣東知縣和廷彪奉天知縣紹康江蘇知縣劉麟瑞蕭策勳劉煒山西知縣雷葆初朱煒陜西知縣吳念章浙江知縣沈惟賢馮圻蕭邦愷福建知縣葉衍蕃楊文榮湖北知縣吳星映沈寳樞楊仁傅繩志湖南知縣沈偉匡廷輔四川知縣鍾文虎廣東知縣周瑞璋雲南知縣鄢文鏞王世嘉山東鹽大使錫志福建鹽大使錢繩槃廣東鹽大使郭祖葆多壽雲南鹽大使王世用俱照例發往俸滿山東登州府知府端謹著回任卓異俸滿湖南長沙縣知縣高聨璧著回任准其卓異加一級仍註册候升保舉浙江補用知府葉壽松湖北補用知府齊耀珊湖北候補知縣周奭俱照例用截取内閣中書劉學洙周寅俱照例用盛京工部郎中員缺著榮泉補授詹事府主簿員缺著定時補授擬補福建漳浦兩塲大使石樹勳著照例用欽此同日軍機大臣面奉諭旨本日引見之同知趙爾豐著於二十三日潞妥府知府許涵度著於二十四日預備召見欽此 
[本館接奉電音]  
　　昨日淸晨京師飛電傳來旨三道上諭二道敬謹譯登○七月二十三日奉旨上駟院卿著明安補授欽此同日奉旨右翼監督著載瀛去欽此同日奉旨正藍旗漢軍副都統著德雲補授仍兼署正黄旗滿洲副都統欽此同日奉上諭户部奏遵議解淸甘餉各員應給奬叙請旨辦理一摺著吏部議奏單併發欽此同日奉上諭倉塲衙門奏部議關放秈米章程仍有窒擬請飭部再行核議一摺著户部詳細核議具奏單二件片一件併發欽此 
[意事近聞]  
　　大津國聞報云意大利人向中國要索之事外間議論紛然或云所索六事不外乎礦務鐵路之類或云此信尚傳之非眞惟聞日來意使已與華政府商議有成不久卽當揭曉至三門灣一事則作爲罷論已決然無疑矣 
[堅請剿匪]  
　　天津國聞報云德人自佔得山東膠州灣以來卽有征收地租之議百姓不允相與爲難且他處多有匪人紛紛滋擾因之德國駐京使臣白諸總署謂中國如不派兵前往則本使將調本國兵艦駐泊其間總署王大臣恐滋事端卽許以悉照所請辦理使臣乃唯唯而退不復有後言 
 
 

Page 2

 
 
[省方間俗]  
　　日本大坂每日新聞云中國湖廣總督張香濤制軍委賞戴花翎分省知府徐太守爾穀航海赴日本查察彼中制度以期集思廣益效彼之長某日携帶杭州留學生監督孫君名塗者由東京至大坂小住商業會議所請書記官濵田氏導觀造幣局大約閱二三日卽須取道神户回華 
[爭願受廛]  
　　日本大坂每日新聞云本埠流寓之華人以閩中土著爲最多有俗所謂南京生者葢皆操下等商業者也趙來年盛一年至本年春間又增百人之譜所販零星貨物大抵銷售於奈良和歌山岡山廣島等地方迨日内第三百五十一號憲令施行准若輩任意寄居内地若輩聞而益喜每一郵船抵埠來者絡繹如梭說者謂此後天氣漸凉東渡者當更相屬於道也 
[暫攝撫篆]  
　　蘇州采訪友人云江蘇巡撫德大中丞欽奉上諭與廣東巡撫鹿芝圃大中丞對調本擬俟鹿中丞來蘇接篆然後啓節赴粤中旣而鹿中丞奉旨查辦廣東事件一時不克來吳而德中丞須先往履新因商請兩江督憲劉峴帥札委江蘇藩司聶仲芳方伯暫行兼攝巡撫事宜本月二十三日方伯接奉札文所屬文武百僚咸詣藩轅叩賀 
[勒限册報]  
　　蘇州訪事人寓書本館云欽差查辦江南事仵大臣剛子良中堂秉節蒞蘇時首先辦理淸賦事宜特派江蘇藩司聶仲芳方伯及牙釐局督辦朱竹石觀察爲督辦蘇州府彥之太守爲會辦就藩署設立淸賦局朱觀察辦理此事殊屬認眞日前分飭長洲元和新陽震澤四縣主造册呈報計每年可增賦銀十一萬數千兩其餘各府廳州縣亦經觀察酌核淸理之難易限以時日之短長刻已分别札行予限具報矣 
[學生赴日]  
　　漢口訪事友手翰云鄂省農政高等兩學堂奉湖廣總督張香濤制軍派出學生二名赴日本游歷並在大學肄業三年學成然後回華酌用 
[日員抵漢]  
　　漢口訪事友貽書云日本郵船會社長茂林君航海來華查察各埠商務日前小住漢渚旋乘某輪船赴沙市宜昌勾留月餘兹已事竣仍回漢皋 
[台民不法]  
　　寗波訪事人云前者台州出有教案一起台州府高太守查得首犯係土匪應萬德因於日前密倩劉統帶督勇四十名前往誘之至郡以便設法擒拿不料風聲漏洩應已豫爲之防迨劉至突被拘住沈之深潭太守知之星夜飛報寗紹台道憲李觀察觀察立委幹員鄧大令帶勇往查未知能平安無事否也 
[錦州匪患]  
　　營口訪事友來函云奉天錦州府屬錦縣境内有虹螺山焉四面皆峭壁中僅一羊腸小路曲折可登土人秉性兇蠻目無法紀近更糾集數百人盤踞山中四出搶掠居者行者均被其害距錦州城六十里有地名西海口者爲南來商船薈萃之所月前匪人到彼刦去各店執事二十六人勒索東錢八十萬吊快槍五十枝子母火藥各若干方准家屬贖回否則定須殺害匪黨推三人爲頭目恣唯暴戾無惡不爲鄉間小康之家相率遷避郡治所遺房屋多被焚燒控之地方官府縣辭以力不能制不得已禀請大憲派前鳳凰廳章幼焦司馬會同丁統領率六營勇丁往剿一面移咨宋宫保就近撥毅軍五營以厚兵力然匪類猶負嵎抗拒不肯遽降滔滔不息流爲江河防患未然是所望於有地方之責者 
[除暴安良]  
　　廣州中西報云日前有嘉應州屬紳士某某等人赴廣東撫轅禀稱本處土匪糾結隱患甚深亟須嚴辦以絶根株擬就辦法三條呈求鑒核等情旋由鹿中丞批示曰據禀嘉應州屬土匪迭次倡亂隱患甚深必須嚴行懲辦以絶根株該紳等誼關桑梓所陳自係實情惟此等匪徒聚則爲匪散則爲民卽使大兵臨境首匪恐已遠颺豈能曠日持久糜餉老師細核所擬辦法三則其由官報告責紳報緝一條係屬正辦果能各屬文武實力會緝復得公正紳耆將保甲團練認眞稽查實心經理守望相助衆志成城匪徒無所容身則著匪不難悉獲仍可寛具脅從予以自新法紀旣伸人心亦固至土匪會匪原可遵照奏定章程就地正法候札按察司會同布政司備移惠潮嘉道通飭各屬並移福建按察司札知武平縣一體會同辦理務期殲除首要盡絶根株以安閭閻並將團練保甲實力整頓爲禦患保良根本毋稍玩忽仍候督部堂批示此繳 
[命案上控]  
　　蘇州訪事人云靖江縣民人陳某膝下祗有一女愛若掌珠今春某日于歸本縣某鄉張姓未及三月遽爾玉殞香消陳聞訃後親往視殮張言早經營葬不禁心焉滋疑默加控訪或謂女身死不明或謂殮時屍身均現靑痕遂繕禀赴縣署控告縣主未經批准爰於上月某日控諸臬轅臬憲陸廉訪批飭靖江縣提訊詳覆一面諭令陳投案候質未及匝月陳忽重復來蘇投臬轅遞禀堅請開棺檢騐廉訪仍批飭原縣訊理 
[奉省官塲紀事]  
　　署理奉天海城縣事候補知縣錢蘭滋大令宗昌經大憲撤省另候差委遺缺以准補是缺之林大令宗奇飭赴新任署○懐德縣事奉化縣知縣于子淸大令錦璇因案經大憲撤任所遺懐德縣篆務委准補懐仁縣知縣高曝庵大令暄陽署理○署理安東縣事候補知縣秋霞峯大令桐孚經大憲撤省另候差委遺缺以現署承德縣事正任東安縣某大令飭回本任遞遺承德縣篆務以現署奉化縣事正任懐德縣知縣范彥蓀大令貴良調署遞遺奉化縣篆務委准補通化縣知縣米秀實大令穜署理 
[鳩水官塲紀事]  
　　蕪湖訪事友人云稅關委員向例每六個月差滿此次陳星槎少尹瓜期已及關道憲吳觀察詳委陳筱泉少尉接辦不日當到差視事矣○道轅管庫委員徐少樵二尹慶恩因病逝世貧無以殮經各同寅竭力佽助始得料理身後一切事宜所遺差務由道憲吳觀察委臧月秋二尹接辦○道署後河沿出有匪人搶刦民女之案大憲除飭地方官將冐充差勇之劉益瑞拿獲究辦外並以水利委員有雪齋少尉罔知覺察立予撤差以昭炯戒至於駐滬附近之砲艇武弁劉香洲千戎事前未能防範現雖獲犯懲責咎實難辭因亦撤去差使除另委武巡捕王經甫守戎管帶○長江水師蕪湖營遊擊陳桂舲叅戎前已升補金陵營叅將所遺印務暫由左哨都司劉藎臣都戎護理近日都戎接到上憲札文改爲署理隨於本月十九日進署所遺左哨都司委中營守備朱少泉守戎升署 
[星使將行]  
　　欽差大臣剛子良中堂秉節蒞申已歷多日刻已定於本月二十六日回京覆命上海縣主王欣甫大令爰飭辦差人等整備一切以便届時恭送旌麾　 
[札查要犯]  
　　前者兩江督憲劉峴帥訪聞有左姓者偕犯官文廷式宋伯魯由揚州到滬匿跡租界中酒地花天任情放佚因電札蘇松太道及揚州府查拿旋據電覆並無此事兹者峴帥又札行臬司陸春江廉訪嚴密查拿昨日縣署接到陸廉訪飛札飭卽確查有無其事王欣甫大令因立飭差役四出偵查 
[五馬蒞申]  
　　昨晨松江府濮紫泉太守由松來滬縣主王欣甫大令聞之急赴碼頭恭迓午刻太守命駕入城詣道轅謁見曾觀察旋至縣署謝步王大令飭丁擋駕以示謙不敢當也 
[移拘逸犯]  
　　本邑浦東流氓張掌華前因糾同張永林至張瑞華家尋釁致永林格鬥身死上海縣主王大令以事爲掌華而起訊取實 
 
 

Page 3

 
 
供解經省憲科以徒罪今春發往溧陽縣配所昨日溧陽縣某大令來又以張犯到配後發交地保看管偶疎防範乘間脫逃聞已潛回原籍移請緝拿解究云云大令因卽飭原差赶緊緝拿務獲解究 
[求恩銷案]  
　　去冬本邑南市淮揚公所中人茅彥良蔣承恩等赴蘇松太道轅控上海縣署門丁胡少溪硬薦管帮勒索規費捺擱告示等情經蔡和甫觀察批飭松江府札提親訊胡少溪聞信後立卽逃回揚州原籍縣主王欣甫大令爰將管帮之朱長生及揷訟之步棟梁先行解府待究邇者蔣承恩已病斃茅等以此案由蔣與胡少溪口角而起他人皆未與聞今者胡潛匿無蹤無人質証爰聨名投道轅具結求銷曾觀察諭令靜候批示 
[所犯病斃]  
　　本城改過所收押甲乙兩流氓忽患濕腫等症由管所委員陳二尹函送普育堂醫治無如雖有良醫救治無效延至昨日相繼倒斃想須由堂董禀官請騐也 
[盗賣地基]  
　　外虹口二十三保頭圖地保夥楊鶴亭私將鄉民吳錦林之地一畝盗賣與某洋行得銀九百餘兩前日吳向之理論楊一味恃蠻吳遂赴上海縣署喊控縣主王大令飭差提楊到案聽候訊辦 
[竊案移縣]  
　　前者南市新太平馬頭烏山船户戎阿連爲順記船局裝載鐵料失去千餘斤因卽投報捕房請爲查緝旣而利記主人周瑞堯遞禀馬路工程局聲稱戎所駕船上共有水手五人何致失去千餘斤之貨竟爾毫不覺察恐有别情且此貸係源昌徵昌兩鐵號囑裝賠累甚巨請提案追局員司徒貽芬司馬准詞飭差傳到船主戎阿連及其夥周阿順陳阿虎翁榮芳陳阿林等研訊戎稱小的目力不濟故倩周阿順主持船務周稱是晚偕夥數人登岸至茶肆品茗惟陳一人守船陳稱失鐵之事實出不知司馬以船由周陳二人管理碍難置身事外當將兩人分别笞責管押捕房派差查明實情禀覆核辦迄今案延多日仍無端倪司馬以此案不能含糊了事爰於昨日飭書吏備就文牘移解上海縣署請王欣甫大令訊究 
[南市捕房紀事]  
　　昨日上午沈阿瑞朱阿寳兩人肩荷垃圾傾棄於新馬路旁適被某號巡街捕所見喝阻不依因卽拘解捕房請捕頭押候解送工程局禀請局員司徒貽芬司馬照章罰鍰○前日下午有甲乙兩人在增祥馬頭某粤人所開之烟館内開燈過癮吞吐旣畢不名一錢揚長而去値堂人追出向之索取烟資甲乙兩人彼此推諉自相齟齬適爲某號巡街捕查見一併拘解捕房捕頭令各押三點鐘時然後釋之使出 
[英界晚堂瑣案]  
　　南市鹹瓜街阜昌鴻大元昌等三參行執事人王祥心陳金岳陳根心聨名控堃泰源主人高海雲串同厲楚卿卽李 
壽甫及陶少泉等串騙燕窩經包探陳錦標將高海雲及房東賈鴻發等四人拘案請究前晚讞員翁笠漁直剌倩襄讞張柄樞司馬提訊王祥心等投案供稱小的等在阜昌參行經理一切與治下北京路賈鴻發所開之賈裕興絲吐行往來高海雲厲楚卿陶少泉等三人則在賈裕興行内租屋一椽開設堃泰源雜貨號本月初五日高海雲至小的行内賒取毛燕十五斤據稱堃泰源實與賈裕興股開囑令將貨送往小的信之卽取毛燕十斤遣人送至賈裕興由陶少泉發給回單蓋用堃泰源圖印次日又往鴻大元昌賒取毛燕二十五斤至十四日往收洋銀見堃泰源並無一人當向賈鴻發查問諉稱並不知情是以投報捕房旋由賈鴻發將高海雲扭入捕房捕頭令陳探帶同高前往指提得將陶少泉及厲楚卿之弟少山一併拘獲轉送案下求將被騙之燕窩價洋銀二百十七元追繳給領陳金岳陳根心供與王略同賈鴻發供稱小的係寍波人開設裕興絲吐行高海雲等向小的租屋開設堃泰源雜貨號不料竟向各參行騙取燕窩小的實不知情直至王祥心來行查問始悉其事因將高海雲扭送捕房叩求明蔡高海雲供堃泰源係厲楚卿與弟厲少山所開雇小的爲夥騙貨一節小的並未同謀厲少山供厲楚卿高海雲串騙各參行燕窩小的不知其細陶少泉供高厲二人倩小的司理帳目至向各參行騙貨亦係高厲之計與小的無干張司馬訊知高厲陶三人串騙情眞判各 
笞責二百板押追燕窩價値限十日繳案違干比追賈鴻發無干省釋○梁包氏控蘇寛藉端逞凶張司馬提訊之下蘇寛供小的係廣東人在虹口多子里與梁子順同居本月初九日生女阿好在門首遊玩不知因何與梁姓子口角小的卽喚阿好入内被梁妻包氏肆行辱駡小的並未逞凶彼反來案控告叩求明察梁子順供與蘇同鄉向在南瑞兵船當副管帶官蘇寛在多子里開設妓院有十二齡之女孩阿好時與兒子吵閙廛向皆訴蘇一味恃蠻反串伊妻恣行凶横爲特來案控陳求恩公斷梁包氏供與子順同司馬判令蘇寛立卽遷移他處以後不准再向梁姓滋擾梁　氏亦不得與蘇再生葛藤兩造各具安分結一併開釋○蔡阿狗控嚴周氏誘拐妻子鄔氏及三齡男孩藏匿不认張司馬提訊之下蔡供寍波人工作度日自去年九月十二日患病臥牀直至今夏四月始得病愈鄔氏成婚已閱六年生有一子年甫三齡去臘十六日被鄰婦嚴周氏誘令帶孩出外佯稱傭工一去不回小的四處找尋杳無蹤跡旋有虹口正豐街福和里居民徐氏告知小的謂鄔氏實被嚴周氏誘拐出外伊曾目擊其事小的卽向嚴周氏理論彼恐控案自稱願將鄔氏送回小的因卽釋去不料至今竟置不理前日幸得途遇故扭交二百四十九號華捕送案求恩究追俾得重爲夫婦感德無涯嚴周氏供小婦人與蔡鄔氏素不相識蔡阿狗聽信浮言誣指小婦人誘拐其妻叩求明察司馬飭將嚴周氏押候補提見証徐氏到案訊明核辦 
[英界公堂瑣案]  
　　流氓曹金泰糾同黨羽范金寳胡可寳王金元等向虹口人徐朱氏勒借洋銀五元氏不允曹等滋擾不休因拇投報捕房捕頭派包探石金榮將一干人拘獲昨晨解案請究徐朱氏投案供稱小婦人與曹等素未謀面此次不知何故前來借擾叩求訊究曹供向伊索欠不敢强借范等同供小的等由曹糾同往索舊欠餘不知情讞員翁笠漁直刺商之白繙譯官判將曹笞責二百板范等各押三日○四百四十九號華捕拘解董恒仁到案禀稱此人日伺綸華繅絲廠門外見婦女工畢出門卽評頭品足任意輕狂甚或手舞足蹈向之調戯前日又在彼處胡　不休經廠中人指交小的送請究辦董供小本營生賃居絲廠左近偶徒聞觀不敢調戯直剌判令枷號三日發犯事處示衆○包探陳阿九禀稱積竊王和春前曾犯案送懲此次又在泰安棧竊取絲孫丙之綢衣二件水烟袋一枝經小的拘獲起到原贓送案請究孫投案請領失贓王供小的係寍波人自知不合後當痛改前非尚求恩宥直剌判責二百板遞解回籍○少年輕薄之徒引誘人家婦女作種種苟合事滬諺謂之吊膀子誠惡俗之尤者也前日傍晚時有施錦江者衣服麗都獨行至虹口某弄中將施竊玉偷香手叚適爲無賴張仁山王阿雲邱阿明等所 
見知其來意向前嚴詰施無可置辯卽被扭住兇毆旋經包探洪阿寳查知一併拘入捕房昨晨解案請究施供小的向在某洋行執役此次無故被毆求恩究辦張等同供此人日以吊膀子爲事小的等惡之故向斥責直刺判將張等三人各押五日施從寛斥釋○五百十號華捕解送成衣匠竺慶耀竺慶郎竺其樹到案禀稱伊等所開之店均於門首高張布篷小的以其違章碍路囑令收去伊等不服反肆兇毆致小的所携對時表號呌各一枚失去爲特送案請辦三笠同供小的等是昆季行不敢毆捕現在此捕旣稱失物情願賠償叩求公斷直刺著罰賠洋銀六元釋之使去○上海縣署差役某甲協同包探拘解徐再榮到案禀稱此人前因持刃行兇被人控諸本縣今在治下遇見是以協同包探拘獲送請核示直刺著帶回縣署歸案訊辦○縣差王阿大押解期滿之枷犯二名到廨行經三馬路十五號西包探以其並未知照捕房因卽一併拘獲昨晨解案請示王阿大供訴前情直刺謂此係滿期釋放之犯並非押令游行可比著卽從寛斥釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[舟中失物]  
　　浙省平湖縣人名金和者向爲庖人日前偕同鄉人數輩雇一舴艋乘之來滬小泊南市賴義馬頭前日午後突有甲乙丙三賊潛入後艙竊去洋銀十一元曁衣服十餘件後經船夥察知告知坐客令汛捕嚴爲查緝又董家渡所泊大團航船上亦於是日失去衣包追尋無著有巡防之責者何不憶虎兕出柙龜玉毁櫝之語耶 
[上海縣署瑣案]  
　　前日英界公堂函送楊董氏控顧鶴祥滋擾一案到縣至晚縣主壬欣甫大令倩帮審委員馬明府提訊顧供小的係本地人習薙髮業向在楊董氏所開薙髮店内爲夥自輕歇出已歷三月並未前往滋擾求恩鑒察明府以原告並未來案無從質証諭令押候傳楊董氏到案再核○邱阿順扭王瑞生到縣控被姦佔妻子封氏等情經馬明府提訊邱供小的前向王瑞生借洋銀二十元嗣因妻子被伊霸佔是以未還今請將王究辦并令交還妻子王供邱與小的同居前借洋銀時言明伊妻至小的處傭工將工資抵還借欵今忽來案誣控小的萬不敢爲此荒謬之事願免追所借洋銀封氏仍交邱領去封氏供松江人本夫顧秀山故後因無度日之資來滬帮傭被邱引誘漸與姘識旋被抵於邱姓處今願仍回本夫家侍奉邁姑尚求恩斷明府謂王瑞生旣願不追所借洋銀從寛斥釋邱阿順押候備文遞回南匯原籍封氏暫交官媒候解松江華亭縣交伊姑領回管束○監生殷西園誘拐沭陽縣民婦藍林氏賃居滬南經馬路工程局查獲送縣訊供王大令將殷收押所中氏發官交媒看管邇日殷子投案代父乞恩開釋明府飭差提殷至案諭以姦拐雖無實據而該氏究屬來歷不明今姑從寛責手心四十下具結釋回藍林氏飭差遞回原籍交其家屬具領 
[法界公堂瑣案]  
　　上期王陸氏龔朱氏遞禀公堂控英界四馬路東薈芳里鴇婦王洪氏妓女李文卿欠洋銀二百三十五元圖賴不還讞員朱森庭明府准詞出票移提昨日與何繙譯官會訊王陸氏龔朱氏呈遞借票明府王鴇供稱小婦人共欠一百七十五元還過五十元請查筆據明府諭令人銀並保限十日内理楚○太古洋行西人控杭州輪船買辦楊翔雲虧負水脚洋銀六百元明府訊供之下交湯錫榮保出除陸續呈繳外尚欠五十四元日昨原告投案求追明府著保人交案研訊湯供小的代楊擔保已賠累不堪今楊避匿虹口不肯到案求鑒明府著覓保出外候飭包探帶至虹口將楊拘案候核○菜市街一百八十三號某蛋行主徐積卿雇用常熟婦人王周氏爲乳媪前晚忽失去洋銀一百八十元及衣服之類報捕查緝包探以王周氏形跡可疑再三盤詰始供認竊取洋銀窩寄西門左近遂帶同前往在伊夫王三子身畔搜獲洋銀一百七十五元昨日解案請訊徐積卿投案求領原贓並稱尚有衣服二十餘件請一併究追明府判將王三子押候枷示半月期滿重責四百板王周氏掌頰二百下鞭背五百下另候發落搜出之贓給失主領去飭具領狀存查○恒德當夥張小寳禀稱歹人王榮春以僞銀臂釧求質偶不經心連質三次今將人贓送案請辦王榮春供向居城内現住治下自來火行東街所當臂釧由小的之妻在城河浜攤上買來實不知是僞物明府著押候查明核辦僞譬釧先給當夥領回○上期劉洪星遞禀公堂控史初彬在淸江開設仁成字號代辦牛皮二百三十五擔先付定銀七百兩旋由三晉源匯銀一千兩有仁成號忻成洲收條爲憑除收到牛皮三十件及貼價補辦牛皮外共被欠銀一千三百餘兩求追明府准詞出票提史初彬及唐美鳳研訊劉呈遞史初彬出立之票及往來細帳明府與何繙譯會商著將史初彬押候人銀並保限十日内理楚○太古洋行出店姚秋濤自幼寄名與徐家匯教民徐裕昌邇者徐夫婦相繼逝世姚挈妻而出賃居法界某里前日有徐秀昌者投訴捕房稱姚乘間藏匿田單捕頭將原被告一併解案請訊秋濤之父姚某投案代質明府以事不干已叱之使出將姚秋濤押候五日内交還田單如延干比○魏同源收租人魏汝霖控房客土潘氏積欠房租洋銀三十一元醫生李文瀾積欠房租洋銀四十三元明府飭交的保出外限十日内歸楚○包探禀稱長豐小客棧深夜聚賭有違租界章程由西包探拘獲棧夥李阿虎連睹具解案請判明府判罰洋銀一元○包探禀稱積竊陳金狗在英界犯事逃至本租界今特拘獲送案英界包探張阿五求准帶回歸案究辦明府允之○包探禀稱偷兒金二寳屢次犯案遞解回籍兹又來租界中竊得紗長衫焉甲摺扇等物吊到原贓解案請辦明府判責四百板贓存待失主認領○包探禀稱賭徒子洪周工兩人專在城河浜一帶以僞骰誘人賭博欺侮鄉愚當塲拘獲連賭具解案請辦明府判各枷號半個月發犯事地方示衆期滿各責四百板 
[美界捕房紀事]  
　　昨日淸晨梁上君子沈阿二潛至外虹口百老匯路某粤人家竊取衣服適爲包探沈阿鶴所見拘入捕房捕頭令押候轉解公堂禀請讞員翁笠漁直刺訊辦○昨日淸晨偷兒阿法掩至裏虹口漢璧禮路某木作内竊取木板肩負而逃途遇某號三道頭華捕見其形狀慌張拘住盤問言語支吾因卽解入捕房捕頭令押候解送公堂禀請究辦○粤人徐長春不知向操何業携其梅鶴賃居北四川路靑雲里某號屋内雇江北人阿二當車夫積欠工資洋銀六元昨日阿二向徐索取以致爭閙旋卽扭赴捕房聲拆捕頭詰知事關錢債著自投英界公尝禀控 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年七月十三日京報全錄]  
　　宫門抄○諭旨三道錄前○冀寗道馮奏爲恭報接署臬篆日期謝恩摺○滇督崧奏爲遴員調補省曾要缺知府摺○齊撫毓奏爲操防各營節省軍火片○晉撫胡奏爲揀員調補要缺知縣摺○桂撫黄奏遴員署理鬱林州知州片○七月十三日理藩院鑾儀衛光祿寺正藍旗値日無引見○鄭王順王意公各假滿請安○江寍將軍崇善到京請安○黄立鰲謝交軍機處存記恩○瀅貝勒溥良各請假五日○奎公續假十五日○恩佑續假十日○德魁續假五日○潘泰謙預備召見○内閣奏派稽察本章派出繼恒○召見軍機潘泰謙崇善○○署山西按察使冀寗道臣馮鍾岱跪奏爲恭報微臣接署臬篆日期叩謝天恩仰祈聖鑒事竊臣於光緒二十五年六月初三日奉撫臣胡聘之飭知以現署按察使冀寍道澤陳霖升授江西按察使遵旨赴京陛見所遺臬司篆務奏委臣署理等因於十五日准署按察使陳澤霖將印信文卷等件委員齎送到臣當卽恭設香案望闕叩頭謝恩祗領任事伏愈臣江南下士知識庸愚由刑部郎中歷充湖廣司主稿秋審處坐辦律例館提調會典館協修京察一等記名以道府用蒙恩簡放四川成都遺缺知府旋卽丁憂服闋起復奉旨簡授山西平陽府知府調補太原保薦卓異荐升冀寗道頻年典郡未效涓埃擢任監司彌增棟惕兹復委權臬篆尤虞任重材輕查山西爲畿右要區臬司乃刑名總匯整躬率屬安民以察吏爲先弼教明刑執法以持平爲貴値此時艱孔亟舉凡整頓保甲聨輯民團及地方一切應辦事宜在在胥關緊要如臣檮昧深懼弗勝惟有彈竭血誠不避嫌怨隨時隨事禀承撫臣認眞經理不敢以暫時攝篆稍涉因循以期仰答高厚鴻兹於萬一所有微臣接署臬篆日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○頭品頂戴雲貴總督奴才崧蕃跪奏爲揀員調補省會要缺知縣以資治理恭摺具　伴訴聖鑒事竊准吏部咨内閣抄出光緒二十五年二月二十一日奉上諭雲南雲南府知府員缺緊要著該撫於通省知府内揀員調　所遺員缺著張賡颺補授欽此照例以奉旨後五日作爲部中行文日期照限减半計算扣至四月二十五日限滿歸於四月底截缺係省會首郡要缺毋庸掣簽業將截缺日期咨部在案查前奉通行嗣後首府首縣缺出應令督撫於正途人員内揀員調補又省會知府缺出奉首於通省知府内揀員調補應擇其人地相宜者毋論缺項是否相同及歷俸已滿未滿年限俱准調補等因歷經遵照辦理在案今雲南府知府係省會首郡衝繁疲難四項相兼員缺最爲緊要督辦發審案件政務尤屬殷繁必須精明幹練人員始克勝任奴才督飭藩臬兩司於通省現任知府内愼加遴選查有昭通府知府松堮年四十五歲係正白旗蒙古克明佐領下人由附生中式同治癸酉科舉人議叙筆帖式光緒四年捐辦河南賑需議叙以員外郎分發行走簽分兵部九年四月學習期滿奏留本部候補十一年三月補職方司員外郎十七年京察一等引見奉旨記名以道府用十八年三月題升郎中是年十二月因辦理軍報出力保奏以道員升用俟升四品後加三品銜二十年京察一等引見奉旨記名以道府用二十一年十月奉旨殺虎口監督差著松堮去欽此是年十二月因辦理軍報出力保奏俟得道員後加二品銜光緒二十三年正月十四日奉上諭雲南雲南府遺缺知府著松堮補授欽此二十日差滿回京領憑來滇是年十二月初七日到省補授昭通府知府二十四年正月初六日到任據署雲南布政使林紹年署按察使全楙績查該員精明幹練爲守兼優别無叅罰案件請以調補雲南府知府實屬人地相宜與例亦符等情會詳請奏前來奴才覆查該員松堮才優識練勤愼廉明堪膺表率合無仰懇天恩俯念員缺緊要准以昭通府知府松堮調補雲南府知府實於省會要缺有裨如蒙俞允該員係現任知府調補首郡要缺知府銜缺相當毋庸送部引見至該員保舉以道員升用及得道員後加二品銜三案照例帶於新任所遺昭通府知府員缺遵旨卽以張賡颺補授所有揀員調補首郡要缺知府緣由謹恭摺具陳伏乞皇太后皇上聖鑒勅部議覆施行謹奏奉硃批吏部議奏欽此○○毓賢片再練兵固以勤操練爲急務而制勝則以備軍火爲要圖當兹餉項維艱製造不易欲求有事之日軍火足用必先於平時豫爲籌備庶有以剔其弊而蓄其餘東省海防内地馬步各營除領前膛槍不計外共領用後膛槍八千三百二十杆按照舊章每月操演五次每次五出共月需後膛槍子二十萬八千粒製造經費有限每年所造槍子僅及其數之半其不足者皆於舊管餘存項下撥發罄盡不但無以備緩急且恐無以資挹注殊非愼重軍儲之道奴才現已通飭各營將領每月改操二次每次三出共月需後膛槍子四萬九千九百二十粒比較舊章每月可節省後膛槍子十五萬八千零八十粒以每年十二個耳計之共節省一百八十九萬六千九百六十粒每千粒合共工粒銀二十六兩通共計節省銀四萬九千餘兩嗣後務令機器局所造槍子陸續妥愼存儲以備緩急要需至各營每月五次操練除兩次用槍子打靶外其餘三次仍責成各統將督率弁勇演習西法托槍諸式測線　準俾得由熟生巧不致虚糜子藥且可免冐領浮銷諸弊併操習雜技以壯膽力似於操防製造兩有裨益謹附片具陳伏乞聖鑒訓示謹奏奉硃批知道了欽此○○頭品頂戴山西巡撫臣胡聘之跪奏爲揀員調補要缺知縣以重地方恭摺仰祈聖鑒事竊照徐溝縣知縣賈成霖於光緒二十五年四月十九日在任病故應以病故本日作爲開缺日期業經截缺咨部在案所遺員缺係衝繁難兼三要缺例應在外揀員調補該縣地當孔道政務殷繁必須精明幹練之員方克勝任督同藩臬兩司在於通省現任中簡知縣内逐加遴選非現居要缺卽人地未宜其曾任實缺候補知縣曁現任實缺佐貳各員中均無堪補堪斯缺之員復於進士卽用各員内祥加遴選查有卽用知縣密昌墀年四十一歲湖北漢陽縣人由廪生應光緒已卯科本省鄉試中式舉人壬辰科會試中式貢士殿試三甲引見奉旨以知縣卽用欽此籖分山西光緒十九年四月初八日到省二十二年委署徐溝縣知縣二十四年卸事遵例捐加同知升衔該員守潔才長盡心撫字並曾署理斯缺措置裕如以之請補徐溝縣要缺知縣實堪勝任惟調缺請補與例稍有未符但人地實在相需例得專摺奏請據布政使何樞署按察使陳澤霖會詳請奏前來合無仰懇天恩俯念員缺緊要准以卽用知縣密昌墀補授徐溝縣知縣洵於地方治理有裨如蒙兪允該員係卽用知縣請補知縣銜缺相當毋庸送部引見所有揀員請補要缺知縣緣由謹恭摺具陳伏乞皇太后皇上聖鑒勅部覈覆施行謹奏奉硃批吏部議奏欽此○○黄槐林片再署鬱林直隷州顧思仁聞訃丁憂所遺員缺應卽委員接署查鬱林州屬自上年土匪滋事後深虞伏莽未淨隨時淸查綏戢聨絡團防在在均關緊要非得幹練之員弗克勝任查有現署太平府事俸滿龍州同知吳徵鰲才優識卓洞達機宜堪以飭往接署遞遺太平府知府員缺查有補用知府康際淸穩練精詳有爲有守堪以署理據藩臬兩司會詳前來作檄飭遵照外理合循例附片陳明伏乞聖鑒謹 
 
