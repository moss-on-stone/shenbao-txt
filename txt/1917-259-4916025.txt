# 1917 - 259 - 4916025

 

Page 1

 
 
   
 
 

Page 2

 
 
時評 
[出兵與軍隊（冷）]  
　　東電謂中國有出兵歐洲之說而山東軍隊遂生恐慌嗚呼是何言耶苟其事而確者中國之軍隊尚得謂之軍隊也耶 
　　我嘗言之他人而反對宣戰者或以其政見之不同也軍隊而反對宣戰則失軍隊之價值而有畏死之嫌疑矣况乎旣經宣戰之後至出兵時而乃有恐慌之說耶 
　　宣戰無不出兵之理爲兵無不出戰之理若出兵而軍隊有恐慌者試問當初何故爲兵而入軍隊耶故無論出兵之事當否而爲軍隊者决不應一有異議也 
[專電]  
　　北京電美加入銀團事聞威總統現仍未改變退出銀團時之政策故加入難成事實惟美現有資本過多之患實業投資乃美政府目下不能離之政策云（二十三日下午四鐘） 
　　北京電駐美顧使電陳三項（甲）美派兵援俄仍在提議未定 
 
 

Page 3

 
 
中（乙）我國派兵赴歐應取某項戰線爲宜（丙）風聞美不在巴黎同盟會列席（二十三日下午一鐘） 
　　北京電發封烟酒商業銀行逮捕鈕李總副理係由財部查出該行有侵虧官本揑造帳目實據故交法庭辦理（二十三日下午一鐘） 
　　北京電李盛鐸因煙酒銀行案被傳來京鈕已不知去向某要人言該行固有作弊形跡但政府嚴辦或亦有黨派關係（二十三日下午四鐘） 
　　北京電二十四日將開特别閣議解决召集參議院問題或即發表（二十三日下午四鐘） 
　　北京電陸榮廷來電請速准劉承恩回桂任（二十三日下午四鐘） 
　　北京電李開侁由桂來電祇稱到龍州晤陸述中央意不言陸對答態度（二十三日下午一鐘） 
　　北京電警廳拿獲造謡復辟嫌疑犯三名擬訊實後以軍法處死（二十三日下午一鐘） 
　　北京電各省敎育廳經費已定大省每年四萬萬元中省三萬六千元小省三萬元中央與各省分任一半（二十三日下午四鐘） 
　　北京電張弧以僑工事務局範圍縮小不就局長職（二十三日下午一鐘） 
　　北京電蘇齊省長調直將成事實（二十三日下午一鐘） 
　　北京電國際委員會昨開會由魏宸組提議本會議决案件可公布者編纂成書附譯英法文藉增國際上信用衆贊成次由會長陸徵祥報告出兵恐不能免應咨請敎部訂正國樂國歌以作凖備通過（二十三日下午一鐘） 
北京電昨國際委員會開會僅將成立後一切事務報告擬編纂成書餘無所議（） 
（二十三日下午四鐘） 
　　北京電今日下午一時在江西會館開會追悼戴循若及熊黃張等梁財長主祭湯内長報告馮段均派代表致祭到約二百人四時散（二十三日下午五鐘） 
　　北京電馮聘瞿瀛爲高等顧問（二十三日下午四鐘） 
　　北京電二十二日由京開滬車至獨流鎭鐵道被大水衝斷車停（二十三日下午五鐘） 
[外電]  
　　濟南電中國近有出兵歐洲之議山東軍隊遂紛傳謂將强令赴歐參戰因之大起恐慌第五師張師長特召各將校力言此種風說實爲無稽且謂山東現狀究無出兵之餘地等語（二十三日） 
　　漢口電駐漢日本陸軍派遣隊近届交替特於二十二日開留别會招待中國軍界督軍王占元查辦使吳光新等亦赴會（二十三日） 
　　漢口電由宜昌折回之吳光新昨赴日本總領事館拜會辭行赴蜀聞吳擬於二十四日啓行入川（二十三日） 
　　漢口電北洋第八師第二十九團之第一第二兩營自二十一日起陸續來漢由武岳鐵路火車送赴岳州（二十三日） 
　　漢口電湖南督軍傅良佐派湖南軍第一旅長李右文鎭撫永州且電武昌王督軍謂鎭撫該地並非甚難云云（二十三日） 
　　奉天電許蘭洲奉調駐奉今日午後由黑龍江來省（二十三日） 
　　東京電貴族院議長德川家達公爵爲總裁之聯合國傷病兵罹災者慰問會所集捐欵並天皇賜欵十萬元共得一百九十四萬元近經外務省之手送往聯合各國内英國三十六萬八千元法意俄比諸國各三十六萬三千元羅塞兩國各六萬元另以一萬元製最美麗之慰問册誌分送聯合國之傷病兵罹災者（二十四日） 
　　東京電自本年一月至九月中旬日本進水船舶計四十八艘共二十萬七千噸（二十三日） 
　　以上東方通信社電 
　　上海消息大陸報昨日上海接電謂天津水漲可危今　漲高十二英尺淹及堆棧數所永定河之水亦大漲梁王莊殊可危今恐津浦路線將爲水阻 
[戰電]  
亞姆斯特丹電德國答覆羅馬敎皇之牒文今已傳至此問德皇極願敎皇之請願可獲效果（二十日） 
　　俄京電克倫斯基氏欲將陸軍參謀部中有與柯尼洛夫將軍同謀嫌疑之各員全行免職亞力克齊夫將軍因不能卽得有經驗之員代之力爭無效故已辭陸軍參謀總長之職大約前充西南陣線司令之吉里米沙夫將軍將繼其任（二十日） 
　　華盛頓電國務部復發表駭人之函件蓋爲前駐美德國大使彭斯托夫伯爵在任時致德國外交部者函中請准以美金洋六萬元由某某機關運動美國國會消滅戰禍發函日期爲一九一七年一月二十二日（二十一日） 
　　巴黎電半官公報云英軍新攻勢非若前次英法軍攻勢乃在廣闊陣線進行此次僅限於伊伯爾東面之陣地英步軍大獲勝利於數小時内盡得諸目的物且於數處進至目的地以外佔據敵軍鞏固之砲壘而未受有重大損失此次末蘭路之大戰與佛蘭得斯省英軍陣地甚有關係伊泊爾鎭敵軍之壓力今已大滅英軍所佔之陣地更易防守日後可用以爲協約軍在佛蘭得斯省取最後進步之起點云（二十一日） 
　　倫敦電路透電社駐英軍大本營訪員電稱昨日英軍之大勝於軍略上至有關係終必見於事實英軍雖得地頗廣但此役價值不能以得地之畝數計是役所爭者乃控制陣地英軍旣獲勝利則將令佛蘭得斯廣區之敵軍處於不利之地位云（二十一日） 
要聞一 
[北京特别通信（一百十七）（飄萍）]  
　　（九月二十日） 
　　中日最近之三大交涉 
　　中日兩國之政府方以（親善主義）爲互相對待之方針而日本今時内閣其標榜（日支親善）四字更似有特别光彩接觸於東亞兩國國民之耳目此吾人所極引以爲幸者也乃近旬以來奉天吉林兩省之地中日兩國間之衝突時有所聞如輯安事件琿春事件錦縣事件皆已釀成重大交涉其中以輯安琿春兩案日本派兵圍困城邑强迫知事案情尤爲重大且與圖們江條約以及民國四年之新約皆有密切關係爲我國所當注意至錦縣事件不過誤傷日人一名案情較輕順天時報所載日本林公使因錦縣事件赴外交部正式提出警告並非事實是日林公使係另有事故非警告錦縣事件也今先將三案大略情形與交涉經過分記於次更附以愚所觀察之意見以與讀者諸君共研究焉 
　　（一）輯安事件前因輯安鄕團與韓民衝突日領提出辦法四端地方官已允核辦並由馬鎭守使將滋事鄕民强迫解散嗣日使又往外部謂由朝鮮派去憲兵有被包圍及不知下落情事亦經外部電查乃八月三十日忽來日兵三百餘名將輯安縣城包圍并拘去警察警長多名以致該地人心惶惶外部得電後即向日使交涉日使當允轉電撤回現該項軍隊雖經撤退而日本憲兵仍留該處至拘去警長警察日人謂係得彼等同意暫留於此今則業已釋回 
　　（二）琿春事件此事因韓民私販鹽斤而起先是汪清縣巡警拿獲販運私鹽之朝鮮墾民數名解邊琿春日傾聞信於本月十五日往孫署要求引渡知事業已應允乃至晚間突翻前議遽調日兵多名前往該縣並提出條件四條强迫知事承認聲言如不照允卽行俘虜官吏等語聞外部已照會日使提出抗議其照會内容外部方面嚴守秘密從另一方面探悉則是項照會極爲强硬蓋朝鮮墾民私運鹽斤乃違背我國法律證以前清宣統元年七月二十日所訂之圖們江中韓界務條欵第四欵有圖們江江地方雜居區域内之墾地居住之韓民服從中國法權歸中國地方官管轄裁判等語是日領之要求引渡爲無理由况有以重兵强迫知事承認條件之舉（該知事不得已予以承認政府已立行免職並聲明無效）聞政府對日使提出嚴重抗議而後並電駐日章公使向日本政府交涉然至今尚無結果日本軍隊亦未撤退 
　　（三）錦縣事件此案起原甚微其結果則慘死日人一名吾人殊爲惋悼閔因有日人在錦縣南門外酒醉逞兇追擊警察有陸軍騎兵路過勸解亦被遷怒追入茶館毆倒綑縳後有騎兵數人馳至排長聞信前往攔阻又被日人擊傷兵丁遂擁入救有一兵開槍擊斃日人町元一一名其餘日人始越牆逃走現聞此案奉省當局已將肇事騎兵管押並與日領商定雙方派查已於本月十六日會同前往夫日人被害果曲在我則一面撫恤死者家屬一面嚴辦行兇騎兵皆有正當辦法與派兵圍城重案不同况查民國四年五月二十五日所訂之中日條約（關於南滿洲及東部内蒙古者）第五條言前三條所載之日本國臣民應服從中國警察法令及課稅日人此種行爲先自違背條約决不能以爲釀成重大之交涉也 
　　綜觀以上三案平心言之實因民國四年中日新約施行之後日人人數旣已日增而該約中所稱服從中國警察法令及課稅等項日本政府至今無正當之表示蓋以南滿洲東部内蒙古區域問題以及韓民入籍辦法兩政府意見往往相歧亦未商定故迭生重大之交涉所謂區域商題者卽如南滿東蒙我國地理誌上並無此種名詞（載團只有滿洲與内外蒙）究竟以何處爲南滿與東蒙之區域當時未爲蛤定實條約中一大缺陷之處蓋圖們江條約明白定有朝鮮墾民之權利義務今日人每以新約廢棄舊約則區域不明之所致也又如韓民入籍問題韓民在中國界内初無土地所有權中國憐其貧答與以地使墾之此種韓民實已歸化於我國日本不能以與日人同樣爲詞别生交涉然卒時生問題者則入籍辦法亦未明定故耳愚意現旣重案迭生不如將上列數端根本解决兩國外交當局開誠布公訂明種種細則以去兩方之悮會此東省治安之福亦兩國國交之幸也 
[北京短簡（燕生）]  
　　（九月二十日） 
　　湖南劉林獨立之報告 
　　西南問題未見解决之端緒而湖南軍隊又有一部分獨立之說此問除傅督軍與陳師長等急電報告以外無其他材料然就原電亦有可以觀察之處今先錄該電如下 
　　萬急大總統國務總理鈞鑒各部總長各省督軍省長各都統各總司令各鎭守使各師旅團長湖南全省各道尹鎭守使各區司令衡州鄒旅長廖團長鑒前署零陵鎭守使劉建藩前旅長林修梅久蓄逆謀前在省垣曾密議抵抗中央嗣以各師旅團長等全體反對遂遁赴零陵忽於巧日分電湘省各師旅長聲稱獨立與政府脫離關係並冒列零陵三區司令之名各師旅團長聞信之下義憤同深咸欲滅此朝食除由師旅長通電聲明外現已派駐省代理第一師師長李右文率帶步砲四團開拔南下相機剿辦第二師準備出發並通飭南路軍隊一體懸賞將劉林兩逆緝拿該逆可據軍隊僅只一團并不附和擬即以湘治湘剷除暴亂以免害羣大軍一到自可指日擒獲以正典刑因恐傳聞失實特此電聞良佐皓 
　　大總統國務總理鈞　各部總長武鳴陸巡閱使各省督軍省長并轉各總司令各鎭守使各師旅團長承德府張家口歸化廳各都統鈞鑒前署零陵鎭守使劉建藩前旅長林修梅自零陵來電稱於明日宣告獨立聞之殊深駭異劉林等不顧桑梓密謀擾湘竟揑造零陵各司令名義通電鄂省石黎兩師長及湘中各師旅長此種舉動悖謬已極復初等除電達開導勸其從速悔悟外如仍執迷不悟擾害治安當卽禀承督命嚴拿究辦以靜地方而維湘局誠恐癬疥之患致煩　念謹電奉達伏希　旅旅長李右文第三旅長陳嘉祐第四旅旅長朱澤黃團長梅焯敏彰樹爐宋鶴庚廖家棟李剛培彭專恒魯滌平毛樹駿周崇岳趙夢炎叩皓 
　　右電所稱零陵之地乃廣西與湖南之要道近日陸巡閱之行蹤頗有老子猶龍之態此事與陸有無關係乃可注意者一微之各方傳述陸對於湖南之事始終不平有以其部下馬某（陸部下最强幹之一人）督湘之計畫此可注意者二電中所言代理第一師長李右文出兵該師師長本爲趙恒惕第二師長則爲陳復初陳與趙意見極深而傳督則以入湘之舉陳功爲大近日趙忽以家事爲詞離去第一師長之職此可注意者三總之此事如與廣西無關則並不重大如實與廣西有聯絡之事實則亦不可輕視之問題也 
[桂粤援湘之辦法]  
　　桂粤援湘大計據民黨方而消息已經陸巡閱統簿全局　定採用聯軍辦法粤軍由陳督軍統率入湘抵衡州後即與陸裕光所部會合進取由陸使委定聯軍總司令一人管握軍事秘機至此總司令果將誰　須俟兩軍入湘後察看情形始克决定大約不出陳陸二人陸氏昨曾有電致陳督軍略　桂軍日來籌備出發需餉浩繁請將中央協濟桂省八月份鹽欵二十六萬元尅日滙桂以憑發放軍餉陳督軍奉電後已於昨日飭由財政廳撥出現欵二十六萬元派員解赴南寗行署矣軍餉旣裕實行出發之期指顧可定所有進行事項又不能無待於斡員贊勸故陸使刻又特電陳督擬調統領馬愼堂暫行回桂藉資差遣惟陳以馬統領兼任江防司令職務重要碍難遽離已據情電復陸使查照又聞陸使近擬率師出發援援湘關於軍餉軍械及軍隊調遣諸大端均有密電拍致陳督磋商故連日軍署在觀音山迭開軍事會議聞已次第解决與使所主張㣲有異點擬派江防司令馬濟親往南寗行署面謁陸使陳述意見請授機宜粤省各方面近雖紛紛電促出師而陸使尚堅持一種沈默態度未肯躁進者蓋須俟上述各項一一佈置妥貼而後出師也並聞陸氏昨據桂邊防軍飛報湘省北軍已陸續開赴永稀駐紮故現陸使已電飭出發各軍兼程前進務於二十日以前一律行抵永州以免入湘要隘先爲北軍扼截致礙進行 
[南京快信]  
　　　齊省長昨日（二十二）上午六時專車赴津督軍李純金陵道尹俞紀琦江寗鎭守便齊燮元長江巡閱副使王廷楨省警廳長王桂林江寗縣知事吳其昌均送至江口分袂時並向王桂林諄囑禁止謡言 
　湘省風雲日亟陸軍第八師長王汝賢已奉緊急命令整理全師開拔 
　　倪嗣冲屢次辭職政府擬令專任長江巡閱使以輕責任听遣督軍一席擬以新任第十六師長王廷楨補授 
　　新任敎育　長陳潤霖昨由湖南來電約一星期内可抵寗盧殿虎已預備交代 
　　齊省長委王傳玉籌辦第一農事試驗場省署牌示委分發江蘇任用釐稅征收官粟伯隆爲樊興釐局長委候補縣知事王孝偁爲五庫稅務所長 
　　此間公共體育場自三月起至八月止統計運動器械部男女萬五千九百十六人球部男女萬七千九百五十四人田賽徑賽部男六千一百三十一人柔軟體操部男女萬七千五百七十六人技擊部男三千四百七十五人 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[起訴孫文問題之所聞]  
　　檢察總長對於孫文擬提起公訴之說已紛傳多日兹聞檢察　方面雖有人倡此議然因政府處置復辟關係者過於寛大且對於督軍團之獨立毫不過問僅對於西南問題以嚴法相繩未免不足以服人故反對者甚衆據司法部某要人云此議雖雖曾令檢察廳從事研究然尚未至决定之時期且當時曾言明政府此刻對於該問題尚極持愼重之態度云云國務會議曩有非公式之提議惟當時因無具體的辦法未能作爲眞正之議題嗣後該案亦遂擱置至今尚未提及綜觀以上各種情報當局者已將該案成爲議題固爲事實但因檢察廳反對之議論續出遂未克成立在國務院方面反對者之最大理由以爲起訴孫文非僅對於孫文一人之問題實對於民黨全體之問題卽無異用武力解决西南問題之意味如此與北京政府現在方針甚相背馳且使時局益加混亂尤非得計云云又據司法界某君云余未聞有此事但據余個人意見内亂罪之搆成須具二要件（一）紊亂國憲之意思（二）暴動之行爲孫文等標榜恢復國會是否可認爲紊憲尚屬疑問而廣東方面現在又無暴動遽然起訴恐理由不甚充足司法官最忌牽入政治尤以帶黨派臭昧爲大恥目下對於督軍團領袖倪嗣冲領班議政大臣王士珍等人尚因政治關係不便起訴倘獨對罪狀未著之民黨領袖起訴恐人將目司法官爲政府之機械而大損獨立之尊嚴矣云云 
[烟酒公賣設局後之簡章]  
　　烟酒公賣自經財政部裁署設局以來訂有暫行簡章十五條呈奉大總統批准其原文略云竊本部前次呈請裁撤全國烟酒事務署設立全國烟酒公賣局曁開辦日期先後呈蒙批令准照辦並簡員辦理在案查烟酒兩項爲現時最良稅源各國經營斯業多係分途並進其收入均足爲國稅大宗吾國自籌辦公賣以來成效嗒有可觀惟查前在本部創辦時期本以烟酒分科辦理嗣經改設專署始以省分爲標準而混合烟酒爲一事揆之法理誠有未合此次裁署設局其主旨在於保財權之統一謀稅法之改良自應策晝周密力求進步惟外省已沿成習慣改革非旦夕所能奏功而京局爲行政總樞進行尤一日不容稍懈兹爲維持固有稅源逐漸改良起見仍參照前署按省分科辦法擬訂全國煙酒公賣局暫行簡章十五條擬請先行試辦一俟規畫就緒範圍或應擴充名稱或應更改再當隨時修正呈明辦理如蒙核准即由部轉飭該局遵照切實奉行所有擬訂全國烟酒公賣局暫行簡章原由理合繕單呈明伏乞鈞鑒訓示施行再烟酒事務至爲繁賾如稅法之整理製造之改良專賣之準關稅之修正在有均爲切要之圖籌畫稍有未周推行即難盡利爰於該局附設烟酒行政評議會由部另訂專章遴選於烟酒事務確有學識經驗人員參酌中外情形隨時討論藉收集思廣益之效事關設置合併陳明云附錄公賣局簡章與評議會章程如下 
　　共一公賣局簡章第一條全國烟酒公賣局直隸於則政部管理全國烟酒公賣及稅捐事宜第二條全國烟酒公賣局匱職員如左總辦一員會辦一員文牘主任二員科長三員科員十六員調查愚無定額辦事員無定額學習員無定額錄事無定額第三條總辦承財政次長之命令掌理本局一切事務第四條會辦協同總辦協理本局一切事務第五條文牘主任員承總會辦之命辦理文牘事務第六條科長承總會辦之命辦理本科事務第七條科員調查員辦事員學習員承長官之命辦理調查及本科事務第八條錄事承局員之命繕寫文件經理案第九條文牘處置文牘主任二人辦事員若干人掌理事務如左一關於本局機要文電事項二關於本局及各省區辦理烟酒事務職員之考續進退事項三關於法規之審核及擬訌事項四關於布告公函書籍編撰事項五關於文電之收發分配事項六關於稽核編錄檔案事項七關於參考書籍圖表之保存事項第十條第一科置科長一人科員六人辦事員若干人掌理事務如左一關於稽查各省公賣情形及稅捐事項二關於各省公賣局經費預算决算之核定事項三關於徵收欵項之稽核事項四關於編製統計表册事項五關於調查報告事項六關於本局庶務及會計事項其他不屬於第二科第三科事項第十一條第二科置科長一人科員三人至五人辦事員若干人掌理京兆直隸山東山西河南歸綏察哈爾陜西甘肅新疆奉天吉林黑龍江等省烟酒公賣及稅捐事務第十二條第三科置科長一人科員三人至五人辦事員若干人掌理江蘇江西浙江安徽雲南貴州熱河湖北湖南福建廣東廣西四川等省之烟酒公賣及稅捐事務第十三條本局對於各省廳局執行烟酒行政事務須呈請財政總長以部令行之遇有應行籌商改良或進行事件得先以公函協商妥洽呈候總次長核准施行第十四條本局設烟酒行政評議會其章程以部令定之第十五條本簡章自奉大總統批准之日施行 
　　其二評議會章和第一條財政部全國烟酒公賣局設立烟酒行政評議會之研究烟酒稅法之整理製造之改良專賣之準備關稅之修訂曁其他一切關於烟酒事宜第二條本會會長由本部總長兼領副會長以次長及烟酒公賣局總辦兼領之第三條本會會員分爲會員及專任會員兩種均以烟酒上有專門學識經驗者任之由總長分别函聘或委派第四條本會設事務員二人掌管本會一切事務由會長於烟酒公賣局職員内指派兼充本會誤速記生二人紀錄議論第五條本會會長會員本局及各省區辦理烟酒事務人員均得隨時提出意見書付會研究第六條本會會期分常會臨時會二種常會每星期一次臨時會無定期均由會長酌定先期通告第七條本會開會時會長爲主席會長因事未能藩會時副會長代理第八條凡遇繫急特别事件須卽解决施行或範圍極小事件母須經衆討論者均由會長指定專任會員辦理第九條本會議决事件由總次長核定分别施行第十條本會廳議事件及關議日時均記載於議事日程並將議案先期印刷分送各會第十一條本章程未盡事宜得隨時更改其議事細則由本會自定之第十二條本章程自公布日施行 
[敎育部調查學制]  
　　敎育部范總長近以改良學制必先從調查入手特於部中組織學制調查會以爲將來改革學制之預備兹探得此項規程原文揭之於左（一）本會調查内外學制並對於敎育總長之學制咨詢案陳述意見（二）本會設會員三十人以内以有左列資格之一者由敎育總長分别延聘委派（甲）專門以上學校畢業並辦理敎育事務五年以上者（乙）研究敎育行政並辦理敎育事業五年以上者（丙）具有專門學識於學制素有研究經敎育總長特别指定者（三）本曾設會長一人副會長一人由敎育總長於曾員内推定之會長總理會務副會長贊助會長會長有事故時代行其職務（四）本會會務分設二股如左（甲）普通學制股（乙）專門學制股（五）本會設各省區調查員駐外調查員並得臨時委托調查（六）本曾會議之時期由會長定之（七）本會調查審議之時期以會議定之（八）本會調查事項審議之結果應隨時提出報告書於敎育總長（九）本會應需各項書籍由會員商請會長分别調取或購置應用（十）本會應需繙譯員繕寫員由曾長委任（十）（一）本會會員概爲名譽職但敎育總長認爲必要時得酌予津貼（十）（二）本會會所附設於敎育部（十）（三）本會議定辦事細則須經敎育總長之認可（十）（四）本規則自公布日施行 
[交通研究會成立紀]  
　　昨日（二十）下午二時交通研究會在府右街交通博物館開成立大會到會會員約百餘人首由會長葉恭綽致詞略云本會係根據國務會議議决設立第交通事業至繁極要如何改良如何擴充均須研究以利進行交通部雖主管交通各政日行公務已極疲忙是研究改良以謀進步不得不另設機關鄙人早有此意兹方因戰局機會而實現耳諸君或富學識或著經騐尚望各盡　能共促會務之發達次由交通曹總長致詞略云中國從　雖有交通事業逮數十年前方謀改進陸路交通鐵道通車水上交通輪舶往還遞信則由驛遞而改爲郵政吾人現享交通之便利皆數十年前之前輩研究改良所得之結果故吾人今日對於前輩不得不盡更謀改進研究之義務然所謂交通進步乃對於吾國前數十年而言若比諸歐洲各國則又瞠乎莫及故吾人又當存競爭心而從事研究改進也尤有進者不僅研究交通事業之擴充並當及交通各政所需之材料本國原有者如何設法使用本國所缺乏者如何振興應用否則交通事業擴充一步即爲外國材料增一分銷場並望諸君注意及之復次爲會員致詞首由李景銘演說云財政與交通之關係次由丁錦演說略謂交通與軍事至有關係德國對於退職軍人多令服務交通事業如執役鐵道在軍人退職之後旣有執業一旦軍事傍午於軍事運輸之緩急瞭然不致有誤會貽誤等事鄙意所及述備諸君研究次秦國鏞演說云航空事業鄙人略有研究與交通亦有關係我國人多目爲軍事上之設備不知亦可備運輸爲交通之輔助甚望將來交通學校中附設此科得漸推行謹述鄙懷以供采擇再次衛興武丁平瀾鄧漢欽相繼演說畢時已四時會長宣告散會同赴博物館後據場同拍一照留誌紀念 
[總統祀孔之禮節]  
　　祀孔日（二十二）大總統於示定時刻服軍用大禮服乘與至孔子廟在檽星門外鋪設椶薦處降輿馬衛士及護從兵警均從至楓星門外止立内務總長敎育總長平政院長大禮官曁贊引官二人恭導大總統由櫺星門左門入至幄次步衛士均在大成門外止立侍從武官及諸護從隨侍侍從官奉盥奉帨巾請大總統盥手畢司祝官以袦版進大總統恭閱署名訖俟鼓三嚴大禮官恭請大總統行禮大總統出幄次内務總長敎育總長平政院長大禮官　贊引官恭導大總統由大成門左門入諾護從至階下止立内務總長大禮官進殿左門西向立敎育總長平政院長進殿右門東向立侍儀大總統由中階之左升詣行禮位前立侍從武官一人隨侍大總統後北向分左右立典儀官贊樂舞生執事官各司其事陪祀官各就位贊引官贊就位大總統就位脫帽肅立典儀官贊　户執事官聞户訖贊迎神司樂官贊舉迎神樂奏始和之章起柷樂作贊引官贊鞠躬再鞠躬三鞠躬大總統率分獻陪祀各官三鞠躬畢樂止戞敔興儀官贊奥帛爵引初獻三樂奏雝和之章起柷司帛爵官各進神位前立樂作贊引官贊詣奠帛位恭導大總統進殿左門侍從武官隨侍至正位香案前北向分左右立大總統詣帛案前立贊獻帛大總統受帛拱舉仍授司帛　奠於案正中退贊詣獻　位恭導大總統詣爵案前立贊獻爵大總統受爵拱舉仍受司爵官奠於爵墊正中退贊復位恭導大總統仍由殿左門出復行禮位立侍從武官隨侍如前分獻官各就案前立受帛爵拱舉仍受司帛爵官獻於案上退司祝官就祝案前捧祝版至案東先立樂暫止贊引官贊詣讀祝位恭導大總統進殿左門詣讀祝位肅立侍從武官隨侍如前典儀官贊讀祝司祝官讀祝畢大總統受祝版拱舉仍授司祝官司祝官奉祝版至至聖先師孔子位前安於篚内退樂復作贊復位恭導大總統出殿左門得行禮位立侍從武官隨侍如前贊引官鞠躬大總統率分獻陪祀各官一鞠躬畢樂止戞敔典儀官贊行亞獻禮司爵官捧爵官就前向上立司樂官贊舉亞獻樂熙和之章起柷司爵官各進神位前立樂作贊引官贊詣獻爵位恭導大總統進殿左門侍從武官隨侍如前大總統詣爵案前立贊獻爵大總統受爵拱舉仍授司爵官奠於爵墊左退贊復位恭導大總統出殿左門復行禮位立侍從武官隨侍如前分獻官各就案前立受爵拱舉仍授司爵官獻於案上退樂止戞敔典儀官贊引終獻禮司爵官奉爵就前向上立司樂官贊舉終獻樂奏淵和之章起柷司爵官各進神位前立樂作贊引官贊詣獻爵位恭導大總純進左殿門侍從武官隨侍如前大總統詣爵案前立贊獻爵大總統受爵拱舉仍授司爵官奠於爵墊右退贊復位恭導大總統出殿左門復行禮位立侍從武官隨侍如前分獻官各就案前立受爵拱舉仍授司爵官獻於案上退樂止戞敔典儀官進至殿東丁向立贊賜福胙退贊引官贊詣飲福受胙位恭導大總統進殿左門詣飲福受胙位肅立侍從武官隨侍如前捧福胙官二貴恭拱福胙至神位前恭舉退立於大總統之右接福胙官二員進立於大總統之左贊引官贊飲福酒大總統受爵捧舉授左官贊受胙大總統受胙拱舉授左官贊復位恭導大總統出殿左門復行禮位立侍從武官隨侍如前贊引官贊鞠躬大總統率分陪祀各官一鞠躬畢典儀官贊徹饌司樂官贊舉徹饌樂奏昌和之章起柷樂作司爵官各進神位前徹籩豆各一少移故處樂止戞敔典儀官贊送神司樂官贊舉送神樂奏德和之章起祝樂作贊引官贊鞠躬再鞠躬三鞠躬大總統率分獻陪祀各官三鞠躬畢樂暫止典儀官贊奉祝帛送燎司祝帛爵官各進神位前恭捧祝帛酒饌依次送往燎爐時贊引官恭導大總統轉立柬旁侍從武官隨轉於後俟祝帛過畢仍導大總統復位立侍從武官隨侍如前樂復作司燎官數帛典儀官贊　户執事官闔户訖贊禮成樂止戞敔内務總長敎育總長平政院院長大禮官曁贊引官恭導大總統出大成門左門入幄次侍從武官及諸護從隨侍少憩仍至星門外乘禮輿歸府 
[奉天金融界之譚話]  
　　奉天華富銀行總計發出紙幣不及百萬資本原足相抵惟因辦理不得其人總行空虚無力顧及以致紊亂如此張督慮其危累全局特令設法籌足底欵將紙幣收回日前甫經開兌持劵來換者紛紛一時難於應付復行停兌現已佈置完善爰又於本日（二十號）開兌以維信用 
現在改用大洋僅於官署及徵收機關見之未能推行巿面皆緣本省銀行五六家中僅官銀號發行大洋劵其餘各行尚未製就聞已議定通融辦法先行借用官銀號大洋劵發行至發行辦法以省行爲總機關本省五十餘縣斟酌繁簡設立支行分莊以便推廣省幣藉資流通巿面約於於年内即可並及並聞此項變通辦法與中央金融有關業經財政梁總長先後派員來奉調查其目的（一）變通後能否推行及其利弊（一）各銀行資本果否能週轉巿面盡心營業（一）對於銀行及金融具有何種改善辦法及預防將來之流弊以資救濟 
[湖南之省長問題]  
　　譚延闓氏之再回湘任原係以省長兼督軍蓋譚氏業不主張軍民分治以爲軍民兩長權限相埓同處一城必多互相製肘之處比年以來各省所感困難莫不如是故去歲令其專任省長譚氏堅不允就其時中央爲暫時計遂令以省長兼任督軍當時之固皆逆料其不能長久也上月傳氏督湘令發表譚氏卽堅辭省長本職雖其中不無他項原因然自表面觀之譚氏固始終貫澈不主分治之初旨（譚氏屢次辭職均有延闓素不主張軍民分治之語）傳督蒞任於呈報接任後第一電呈卽請挽留譚氏謂譚省長治湘多年深明治理非請予留任湘省政事不能日起有功譚氏於報告交卸督軍電内則力陳湘省軍民兩政不能分治理由並請即以傳督兼任以一事權自此以後中央每來電慰留譚氏一次譚氏即推舉傳督一次譚氏每去電辭職一次傅督即電致中央挽留譚氏一次一則推舉不已一則挽留不已至昨十三日中央又有電來對於譚氏仍極力慰留譚氏當日回電亦仍舊推舉傅督兼任此電去後中央始電致傅督擬准譚氏辭聯而請傅氏暫時兼任湖南省長傅督得電後亦立即電覆力辭仍請堅留譚氏俾資協助究竟中央如何辦法或留譚氏或任傳氏或兩氏終不肯任而以此畀之他人此時均難預料惟就此間多數人揣擬並證以最近之事實似此席終必以傅氏兼任且有謂傳之留譚不過爲一種掩人耳目之手續譚氏之力請以傳督兼任實已窺見隱衷中央之慰留譚氏及徵求傅氏同意均不過一種官樣文章蓋證以此間報紙連日所載謂某也將任某廳長某也將任某處 
 
 

Page 7

 
 
長所謂某某等皆傅氏隨員某勵某處皆屬民政範圍使傳氏果不欲兼任省長此種事宜又何勞其擘畫惟此等揣測記者不敢信其必無誤認也前日茶陸由鄕返省謂下野之心旣决萬難一日再留故又電京堅辭其文如下此京馮總統段總理鈞鑒元電敬悉延凒治湘無狀深負夙心一年以年積病在身怔忡不止此次堅請卸職固以讓賢亦欲養病湘省現無軍事傅督軍措理裕如務望俯鑒微忱許其解任省長職務前已陳明代行有人並無妨碍即當轉地就醫以資調理延闌材雖庸下决不以便利忘大局安危當此粗安稍可休息即萬不得請亦乞予假一月使得轉地就醫迫切懇請伏望鑒原延闓叩銑印 
　　傳督軍以軍署舊有人員雖經屢次訓諭仍恐有所隔閡特於昨日上午十時召集全署新舊各職員剴切開導略云余此次來湘實將名利置之度外以整理全省維持桑梓爲獨一無二之宗旨諸君與余或係新識或係舊交同爲湖南做事之人卽同爲余做事之人絶不可稍有誤會余於各處人等决不無故更動諸君務宜一心一德靖共爾位至於軍署職員有與新聞界相識若常言語應格外愼重蓋凡事必經發表始能宣布若未經發表之件遽爾宣布則於行政進行上大有妨碍故對於新聞紙極端贊成然絶不願有洩漏未經决定事件徒滋紛擾諸君在此供職當以余之心爲心余則以中央政府之心爲心此則爲政之大綱而平治之道不外是矣云云 
[永州獨立後之望雲亭]  
　　此次湖南一部分宣布獨立係由零陵新鎭守使劉建藩等主持於是北京當局遂有促前鎭守使望雲亭回任之議現望氏與傳督感情亦似不惡望雲亭於去歲軍興時曾以護國軍總司令名義挪用衡州交通銀行滙兌所銀元十萬元至今尚未清還日前北京交通總銀行致電督軍索還此欵謂迭飭敝湘分銀行屢與交涉尚未撥還現望使已卸職來京謂貴督迅轉飭償還以資周轉云云傳督覆電謂零陵望鎭守使提用稀州滙兌所十萬元業有八萬五千七百餘元報經本署令准彚案咨部核銷候核准撥還其外一萬餘元應由望使自行理楚觀此則望氏所挪之欵並非私用回任之說或將成爲事實也 
[鄂商會請弛銅元出境禁令]  
　　鄂省老河口商會會長李蔭福會長程道南日昨向省議會陳請云竊河口一埠據襄水之中區扼陜豫之要衝所有巿面山貨皆從陜豫運來該處僻壤山陬風氣閉塞若非銅元交易即難購買貨物溯自去歲戰事發生財政窘迫適有銅元出境之禁令原本一時權宜之計畫其時各商聚議期期以爲不便聯合來會報告並迭接陜西漢中興安蜀河白河等處商會函電交馳力囑據情轉呈請予弛禁前來商會以軍事未息姑緩上陳惟近數月以來河口商號在漢裝載銅元雇舟運口行經蔡甸沙洋東洋灣等處征收員司往往藉口禁令肆爲刁索苞苴一進則熟視無睹慾壑未塡則立予挑剔商人舟子飲泣吞聲而各種山貨如非搭配銅元即無從購辦到手商業大爲凋零稅收因之短絀竊恩禁止銅元出省原爲販售漁利起見若用之購買貨物活動金融自與販售漁利者不同值此時局統一提倡商業之時銅元爲流通巿面之要素購置各貨之媒介如其須臾阻滯業已妨害商業倘更明爲限制何異自絶交通理合陳請鈞會俯賜維持列入議案議决咨請省長曁財政廳長體諒商艱准予弛禁商業幸甚 
[魯省軍事譚]  
　　山東陸軍第五師張師長以近日各榮發生種種謡言謂政府有强迫兵士赴歐參戰之說兵士等多有信以爲眞不勝恐慌者張師長恐謡言一傳激生他變特於日前召集各營官長目兵於師部講武堂演說出兵問題謂政府雖已對德奥宣戰然尚無出兵必要即使出兵亦無强迫之理現政府對於出兵問題迭開會議徵求各督軍意見併預令各軍官長募集志願兵士純以自由情願爲主毫無壓制行爲且我省現當土匪横行之際决無出兵餘地張督軍已據情電復政府各兵士可勿輕信謡言致干不便云云 
　　北京政府因西南調停未妥恐難免武力解决湖南爲兩軍必爭之地須派精兵駐守以固要隘决定調遣駐紥小站第八師馳往湖南岳州駐防兹聞該師十九團軍隊已於二十日午前六點搭乘津浦專車經濟南下矣 
　　政府以辮兵多有不穩風說决討分散各地以免蹂躪治安兹先從發回原軍入手日昨正午十二點津浦火車搭載由徐州發回熱河毅軍辮兵三營經過當地直向北京開拔 
　　四省勦匪督辦張敬堯對於毛匪一意主撫一班人民不免疑訝而神經過敏者則謂青紗障期内勦辦難施姑且主欵以示覊縻俟秋高馬肥後再行聚而殲旃此說亦頗近理然考之事實則殊不然蓋張氏主撫方針大有始終不變之意近日張毛雙方信使往來不絶於道昨張氏又派軍官二人至毛匪巢穴磋商條件不知因何種問題行人失辭致逢毛匪之怒當將該軍官兩人立即鎗斃張督辦聞信大怒遂投袂而起力主痛剿說者謂主撫之議將因此作罷矣 
[杭州快信]  
　　杭縣敎育會本定昨日開會選舉正副會長現楊督軍以戒嚴期内飭暫從緩已分别由警廳杭縣傳諭遵照 
　　砲兵營長王維牽涉吳斌一案雖經判决楊督軍以俱係上級軍官爰照章咨請陸軍部轉呈核示 
　　司法部電令飭查各屬審判推事有無薦任及甄拔資格否則一律撤換懸缺報部派委 
　　今日（二十四）杭地審廳全體職員恭餞鄭廳長於錢唐春菜館午前在廳攝影并聞勞廳長病尚未痊一號恐難接篆有暫委民一庭庭長鍾洪聲代理之說 
　　高審廳經廳長委錢綏祖爲金華高審分廳書記官陳怡壽爲金華地審廳代理推事 
　　新任開化知事鄭業　報告前日視事并謂派員會算交代 
地方通信 
[松江]  
　　報荒紛至杳來楓涇南鄕及五庫官紹塘等區先後呈報蟲荒李知事委警察第一分駐所巡官尹子蓮於二十二早晨帶同丈書王峙山前往各鄕按畝勘查繪圖呈覆以便轉呈省長核示詎委員正在禀辭　身之時而黃橋新開河張莊三鄕之民一千餘人又持蟲傷敗穗至縣呈報經知事温諭慰勉並許派委勘查而散頃據農業敎員張君面告謂此次所出之蟲名曰呀蟲蕃權滋多若以石汕乳液（以肥皂洋油和合而成）灌諸田中卽可殺蟲云 
[無錫]  
　　會審萬安巿刦案萬安巿許掄元家於上月被匪刦去銀洋一千餘元及金銀首飾租田印單八百餘畝後　獲許阿奇（即掄元胞姪）胡四采鼎山等三名解縣審訊胡朱供認與許阿奇合夥行劫不諱惟許阿奇堅不承認祇稱田單在途中拾得近由其兄許某代請律師徐懷霖繕狀向蘇州高等檢察廳控稱許阿奇於逮捕時被水警巡官吳正榮在船施用非刑解縣後又用極刑逼供備受苦楚請求澈究高廳據呈後即委江隂縣知事陳思驗訊陳知事已於昨日到錫寓啓泰棧内與楊知事接洽後即於下午六時在縣署升座法庭提出許朱胡三人先後訊明實情並驗得許阿奇肢體並無受刑傷痕腿部等處雖有一二碎爛係屬臭虱嚙痕與被刑不同當堂飭許阿奇具一並未受刑之切結訊畢陳知事回至啓泰棧卽於今早返澄備文詳復高廳以便擬罪結案 
　　加收屠宰稅波拆無錫屠宰稅年收一萬數千元向由錫人華山經理數年以來相安無事近忽有宜興人周瑋英以錫地屠宰稅如果認眞催收頗有羡餘遂呈請財政廳每年認繳洋二萬五千元歸其包辦經財廳批准周已於日前來錫租定公園附近房屋爲辦公處拜會楊知事請協同辦理先將無錫巿着手調查後諭令無錫巿肉業公所每年認稅洋一萬六千元肉商以所開之數比前繳之數驟增一倍以外不克負擔且以其他十六巿鄕定額若干未見表示是以均觀望不前周遂致函無錫巿董事指肉商杭稅現由巿公所除函復周瑋英請俯念商艱予以通融外已會同商會盡力向肉商勸導以期解决 
[鎮江]  
　　江北秋收豐稔本年江北各縣田禾收成均獲豐稔揚屬高郵寶應等縣收成在八成以上淮屬阜寗淮隂各縣在九成以上農人均喜　擊外是以日來米價低廉高寶汜一帶上白米每擔不過四元有零而鎭郡米價尚在六元以上丹徒縣知事倪和甫誠恐商人貪利私運出口特於日昨呈請省署通飭各關卡嚴密查驗如無官廳護照概行扣留齊省長據呈後已令行財政廳曁所屬地方官一體照辦矣 
　　預防敵人招工日昨内務部電咨李督略謂近日敵國政府暗中串通華人在蘇鄂一帶出資招募各項兵役迅飭所屬嚴爲查禁等因李督以鎭江華洋雜處難保不有敵軍乘機前來假名微募亟應預防特令知鎭江關監督兼交涉員周嗣培會同丹徒縣署曁鎭江商埠警察局出示布告嚴爲查禁 
[揚州]  
　　統領擇期接篆新任兩淮緝私劉苕青統領擇於十月一日接事聞擬定賞給各營軍士餉銀半月以示鼓勵 
　　日員銷假視事稽核分所揚州助理員日人高洲太助氏前因事回國請假三月刻假期已滿於昨日由滬返揚銷假視事　　測量淮揚地圖寗垣陸軍測量局奉李督軍令測量淮揚各屬地圖以便軍事需用特函請各縣保護周知事業飭所屬眞武廟喬墅　伯大儀各警區及保衛團一體知照 
　　輩事指控區長警察第十二分區長高繼椿前擬擴張警察繼擬于灣頭設立派出所具詞禀縣謂經費經該地董事認可縣署批准後該區員即將知事批語向該鎭勸捐現由董事張朝良等在縣指控以該區員藉詞歛費揑詞朦禀且該鎭無設警區之必要請求取銷未識周知事若何批示也 
[杭州]  
　　　議敎實兩廳經費省公署頃接京電言敎育實業兩廳務須十月一日實行成立齊省長以經費一項尚未確定昨（二十二）上午十時特召政務財政兩廳長曁原設敎育實業兩科長在西花廳續開行政會議據聞依照原預算每廳額支年計敎育二萬八千四百元實業三萬四千二百元因兩廳長到省尚無確期暫緩發表其廳址又聞决定敎育仍附設於省公署内實業另覓官産相當房屋 
[嘉興]  
　　螟災之劇烈嘉興四鄕田禾因秋熱過烈晚稻均被螟傷連日由各鄕民肩負劣稻赴縣告荒者多至數百起第一區自治委員陸耀卿亦於昨日具呈縣知事略云竊查本邑各鄕田禾螟蟲爲慮已曆十有餘年雖經設立除螟事務所設法撲滅不過稍殺其勢未能盡殯種類前次數年晚禾均略受螟傷惟被害不重故農民尚堪隱忍去冬天氣嚴寒水田皆氷咸料螟蟲種子必已凍死無　不意夏曆七月十六七日大霧之後害蟲又生而其蔓延之速被損之重實爲歴年以來所未有晨起見田疇間稍有黃色禾穗至晚則全畦盡稿旬日之閣被害者已將過半至今蟲害仍未大定其在已經被災之家固不免望畦隕涕卽未經被災之户亦相與恐慌無措迭據各鄕村正報告前來經委員查察屬實合亟將田稻被災情形據實呈報仰祈迅賜覆勘據情轉報以救農民實深公感 
[安慶]  
　　五河舉辦清鄕五河縣知事以該縣盜風甚熾雖有警　隊分駐要隘而偏僻鄕陬防術勢難周及自非舉辦清鄕無以清匪源而過亂萌故特分飭各區局各堡董按照清鄕規則認眞辦理其注重者一在清查户口使奸宄無地濳藏一在盤詰行人使强暴之徒無從混入如查有行爲不正乃情形可疑之人即由董事督同鄕團送縣究辦倘遇大股匪徒力不能敵密報附近警備隊協助剿緝以免滋蔓現已將舉辦規則呈報上憲查考矣 
　　宿松舉辦團防宿松縣財政局以該縣傍山濱水素爲盜匪出没之區爰特招集城鄕士紳議决於城内招募團丁二十名不另設局附入縣署警備隊内以便操練而節經費其薪餉雜費月需約百元即由該局按月支給至全縣所轄各鄕鎭共分十三區每區舉團董一人團丁四名每月需洋三百元擬請在錢糧項下加收附稅以作該項經費已由該縣知事呈報省署備案一面擇期開辦 
　　核減政費辦法省公署接國務院通電云現在業已對德宣戰對内對外財政頗關緊要物擬核減政費以紓困難云云應減政費辦法四項列下（甲）公費應減百分之二十五（乙）軍費應減百分之五（丙）俸費應減百分之十五或二十（丁）雜費應減百分之六 
[九江]  
　　省委專員蒞潯自我國對德奥兩國宣戰後戚省長以九江爲華洋雜處之地經過敵僑必多辦理手續甚繁非派員專司其事不足以期完善故於日前特派本署德文翻譯員徐銘來潯專辦交涉事宜現住九江商埠警察廳所有出境敵僑照章應行檢查監視護送者均歸該員與警廳協同辦理 
　　知事因公晋省九江縣知事兼二套口稅局長汪慈蓀前因戚省長電飭取締駐濤德僑業經遵令照辦惟德人尚有不願退出者若何辦理須晋謁省長面禀一切又因新財政廳長接任亦須道賀故於前日乘車晋省矣 
　　贛督家屬過潯贛晋軍陳光遠太夫人及其如夫人於昨日乘江孚輪船來潯潯軍政兩界自鎮守使道尹以次均赴江干迎迓抵埠後至招商局暫憇九江縣署備席接風聞隨來軍隊爲四十八團全團當開赴車站守候開車少頃陳太夫人及如夫人亦乘與到站旋乘花車晋省 
[南昌]  
　　陳督讌請各界陳督軍到任後政紳商學各界先後在軍署設讌爲督軍洗麝陳督乃於十八號置備西餐答席共分五席戚省長居首席其餘如財政新舊兩廳長豫章廬陵兩道尹審檢水陸警察各廳長中銀行長南昌新建兩知事商界襲會長紳界歐陽潤生學界程會長挨次分座陳督主席並有各旅長分坐代陪十二時就席酒三巡陳督起立致詞曰鄙人迭承各界歡讌非常感謝今日所以合席讌請者存兩原因（一）各界共聚一堂足見親愛且大家相見可免隔閡（二）共聚一堂斯符眞正共和名實但鄙人尤有不能已於言者凡事希望和衷互相提携共促進行云云是日與宴者共百餘人飲至二時後始盡歡而散 
　　封船影響商業贛省近因第六師開往前京各旅團營兵士器械均需用船裝載封用民船已逹數百號現尚有第三旅陸續開往故民船多不敢來省上至樟樹鎭下至鄱湖數百里民船多已被封裝差省中各業因無船裝貨金融大受影響兹紙業全體於十八號開會計論此事到會者數十人首將封船之窒碍與救濟之辦法列爲議案（一）凡有開差封船不問已否裝貨一律點封不從卽將貨抛棄實與商家血本攸關（二）船隻當差所給費用不敷或聞風匿而不出使商貨竟無船裝運此於商業大受影響（三）土産旣無船運出卽不能輸現金到省省致巿面缺乏現金（四）土産旣不能輸出於稅收大有減邑（五）僅以紙商而論因封船影響於商業者已受虧達數十萬金（六）河口一地作紙槽户因無客前往收貨數萬工人因之停工恐有發生事故之慮以上六條經衆議决瀝陳陳督軍曁總商會懇請設法維持 
[廣東]  
　　再紀王得慶姦誘案警衛軍統領王得慶誘姦一案已紀昨報查王自匿姦公署副官長陳樂和妾後由港返省秘密稅居大石街事爲其書記洩露風聲王甚恨之乃誣書記以謀叛情事遂押斃之該書記之妻痛夫情切控之督軍署該禀發至副官長處陳氏閱悉即往謁督軍將情形詳陳一切督軍聞悉赫然震怒面令該副官長從嚴處辦陳氏復赴省長署禀陳一切李省長亦主嚴辦乃交由警廳辦理由警廳飭游擊隊本部派隊數十人由陳副官長親自督同前赴大石街圍拿是時係值日午故祇拿得淫婦鍾氏一人王則聞風逃逸遍索不獲後查悉王氏匿舊廣府署統領部陳樂和又請警廳派游擊隊前往圍拿游擊隊員以其係屬軍營未敢造次請會同憲兵前往監視以免逃脫守候終夜不見王氏蹤跡詎昨日晨早王氏忽然外出單人獨騎一馬由大馬站直馳各監視之憲兵警兵等跟踪尾追直至長堤西濠酒店附近祗見空馬一匹放縱道左卽行回報隨由警察派員往西濠酒店查拿遍查不獲返廳覆命現警察廳長已密派幹探分途密緝矣又聞大北直街有民人陳滿者前因失業投入警衛軍當差王統領悉其有妹成年未嫁某日派委心腹前往伊家遺銀百元稱爲伊母養老之資陳不虞其他大爲喜悅迨越數日則稱太太需人陪伴逕以肩輿往接陳妹來家復以勢力相迫納之爲妾陳以伊妹曾經許人不允所請嗣以勢力不敵無可如何昨自王因姦案被押後已據情控諸當道矣 
　　幣制會議母庸參與北京財政總長來電稱本部决議於本年十月間召集全國幣制會議每省應派二員來京參與限十月一日以前齊集北京云云聞當道以粤省前已宣布自主聲明對於北京内閣命令概不承認此事母庸派員參與 
　　敎實兩廳暫緩改組各省政務廳所轄敎育實業兩科現改爲廳經見命令兹聞當道以本省財政異常支絀原有政費尚議節裁若將兩科實行改組核計每年預算必須超出目下實無餘力辦理聞已分飭暫緩置議矣 
雜評一 
[會之紛紛（一子）]  
　　外交有戰事委員會財政有幣制委員會農商有經濟調查會敎育有學制調查會交通有交通研究會或一部設一會或數部合一會或一部兼數會名目紛紛不一今日立法機關無會而行政機關之會則正日出而不窮也 
　　會之宗旨不外調查研究而已夫辦事誠不可不先調查研究然而中國政局中人不以調查研究爲辦事之始而以調查研究爲辦事之終何以故以除調查研究而外無他事也日聞調查日聞研究而能本其調查研究之所得以切實整理其事者百無一聞也起一間題調查研究之他日同一問題發生又調查研究吾不知前之調查而研究者何往也設一機關調查研究之他日易一主持之人又調查研究吾不知前之調查而研究者又何在也是故中國之政界日忙碌於調查研究之中而攷其實際一無所有以視各國調查研究一次事業改進一次者相去不啻天壤矣然則會之紛紛奚爲也哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（四十）]  
　　承租敵船之布置滬南大達輪埠公司前因租用該公司碼頭之和濟蕃盛兩輸船已經售於外人祗有該公司自置之大德大昇大龢三艘往來長江江北一帶故碼頭甚爲空閒迨政府將德奥商輪收管後即經該公司總理劉姓與大股東張季直君商允用公司名義向政府承租現正從事布置自前日起雇得大號挖泥船一艘在該碼頭外而開挖淤泥所有收管之敵船三艘現已交由浦東耶松船廠逐一修葺一俟工竣即可移傍碼頭由公司揷班開駛長江一帶營業惟船名均須改換公司亦另行組織並不附於大達公司内聞該公司擬設於四馬路外灘某號洋房公司總理擬推劉伯孫或某汽船公司買辦王某其開辦之期當不遠矣 
　　演說戰局之關係聞法租界打鐵浜地方近有人發起中華宣戰演講會女界主任演說員爲陸胡雄飛女士男界演說員爲陸良政張慧禪張觀渡等每星期六日下午擇地演說歐洲列强開戰之遠因及與中國現局之關係並乘機振興實業之必要自開會以來迭在中法學堂前公共游息場當衆演講已歷三次前日爲第四次游行宣講之期聽講者頗不乏人云 
[濬浦局測量潮流之籌畫]  
　　濬浦總局以近届秋汛提議派員前往揚子江及内地一帶考察潮流速率以爲疏浚河道振興水利之預備兹查得金由縣屬之洙涇與楓涇之間港分歧大小不一至洙溪一邊有兩大支河平日船隻交通若欲封塞殊非易易在楓涇一邊者有小港十七處其間罕有船隻往來現擬暫用木板閘閉以便測潮時得以知其潮流之速率俟測量告竣仍將閘閉之各小港一筆開通復還原狀惟恐該處農民等驚疑誤會致生阻礙故特函致金山縣知事飭知該處紳耆地保等傳知勸導以利進行聞金山縣知事已允如所請矣 
[總商會常會之議案]  
　　上海總商會於九月二十二號開第十九期常會錄其議案如下（一）全國商會聯合會擬展期補行第三次大會徵求同意案准全國商會聯合會公函以漢口開第三次大會按照前定計劃應於本年擇期舉行惟迭經政變未及舉辦兹擬展期至隂曆明年春季或秋季補行徵求同意前來即請公議（二）八釐軍需公債第三期籤還電令派員參觀案奉財政部電開八釐軍需公債現定十月二日在京抽籖償還第三期本銀届時希貴會遴派代表蒞場參觀等因應否推舉代表赴京參觀請公决 
[兵工廠製造子母開花彈]  
　　上海兵工廠總辦謝邦清自蒞任以來對於製造各項軍械無不悉心研究近以砲彈一項向來所造係梅花爿之開花彈較之歐洲各國軍用開花砲彈尚父精利查歐洲軍用砲彈大都以子母開花彈配用因子母砲彈之中間包圓式小彈一百二十五料射擊之時一經炸裂内儲小彈即能四散遠播尤合射擊飛機之用且其彈首可配以慢藥引中置時計機關如欲彈擊何處使其在幾分時内開花祇須於　準時先將其機開準則彈至彼處自然轟炸絲毫無爽聞其所裝時計機關可走二十五杪靈捷非常現謝總辦已將此種子母開花砲彈式樣挑選精幹工匠逐件依式製造業已造成聞日内行將試驗云 
[海軍部催造軍艦]  
　　海軍部前飭江南造船所製造之新軍艦兩艘因其將次告成故電飭兵工廠從速製造該二軍艦應行裝配之快砲二十四尊（該砲口徑祇有三生七係用六磅子彈）現該部劉總長因江海防務緊要需用軍艦甚殷而該二軍艦未據報告造成除電催兵工廠從速將砲造竣配置外又電令該船塢迅將該二軍艦尅日造竣試水後每一小時能駛若干海里一併報部查考 
[華工由法遣回續誌]  
　　法公司郵船於本月二十號抵滬由法國裝回華工一百十名内有本地人六十五名於登岸後自行回家尚有北方人四十五名由捕頭飭探導往旅館暫住供給飲食聽候資遣回籍等情已誌前報現有盛京商輪定於昨日開赴天津捕頭卽派探目沈德福包探姚金福將該華工等護送上輪啓行回籍 
[署員緝獲盜犯續誌]  
　　大豐永被刦金條案已破 
　　前日閘北五區二分所牛署員緝獲盜犯二名解送警廳訊辦略誌昨報兹悉所獲者爲陳金川陸會堂及陳妻張氏三名口并抄出手鎗一支子彈七料即係乘坐汽車在租界小沙渡路附近搶刦南京路大豐永金舖金條案内之要犯就獲後經牛君秘密研訊據陳金川供出同黨共九人（姓名暫守秘密）動手行刦者五人帶有手鎗者四人此案係黃某起意事後分贓凡携帶手鎗者得贓較多同黨業已星散等語牛君以案情重大故假水巡隊小輪親自押解警廳司法科收禁候訊一面由徐警廳長立飭通班偵探緝捕供出同黨務獲解究 
[兇盜引渡後延不質證]  
　　盜匪俞光祖李懷元徐廷建王國佐於本年五月二十五號夜在公其租界江西路廣東路轉角拒捕開鎗擊斃總巡捕房一千二百四十八號華捕王子明及順秦木器店夥葉炳榮兩命由探將俞等四盜及牽涉之鄭明宗馬洪臣郭和子婦人郭陳氏一併拘解公共公廨經中西官訊明判俞李徐王四盜解送護軍使署按例懲辦鄭馬兩人無干省釋郭和子郭陳氏分别留候軍署帶往作證在案兹悉捕房以俞等四盜引渡迄今將届三月而軍署尚未將郭等帶往作證未便久覊於上星期六由承辦是案之總巡捕房華探目陳雲忠投廨禀明原審華官王肇之襄讞與日副領事林君請爲核示中日官諭候飭承備文催請軍署迅將郭和子郭陳氏帶往質證核奪俾免久覊 
[稽查員脫離誣陷圖賞之關係]  
　　松滬護軍使署稽查員雷應春近被剌趙案内之蔡谷勲武學海在浙督軍署軍法科訊供牽涉謂雷應春有唆使充作眼線誣陷圖賞情事曾由榻督軍函請盧護軍使轉飭該稽查員赴浙質訊已誌前報兹悉雷稽查員自赴浙後業經軍法科訊無唆使作線關係諭令回滬供職業於昨日返署向盧護軍使報告一切矣 
[緝拿黨人之訓令]  
　　滬海道尹昨令上海縣知事文云奉督軍公署第二五號訓令内開案准浙江督軍公署咨開據暫編浙江陸軍第一師師長兼嘉屬戒嚴司令官童保暄呈報審理亂黨方夔張順祥等一案情形並將案内逸犯何民魂即何康侯傳占元即傳少葵丁金先三名開具年貌籍貫清單請予通緝等情查單開何民魂一名籍隸松江除分别咨令外相應抄錄年貌籍貫清單咨達貴督軍請煩通令所屬一體嚴密緝拿務獲解究盼切施行等因准此合亟令仰該道尹即便遵照團令所屬一體查拿務獲解究切切此令計抄清單等因奉此除分行外合行令仰該知事即便會督軍警一體嚴密緝拿務獲解究母稍疏縱此令計開何民魂年約二十五歲身矮面方色黑像日本人背微曲無鬚松江人 
[西官保全女子性命之堅執]  
　　公共租界北海路仁壽里三百三十七號門牌馬來福之買女馬仁寶因將其母馬陸氏（即馬來福之妻）用鏹水毒斃由捕將該逆女拘解公共公廨迭經會審員王肇之君與美柯副領事訊明王君以案關逆倫應送軍署按例懲辦而柯君以該女年輕悮犯免其一死不允解往軍署一再磋商未决另易王崧生襄讞與美博副領事重復研訊之下中西官仍意見不同判令馬女押候會商核辦在案兹悉捕房以此案久懸莫結曾於日前禀請王襄讞諭令官媒復將逆女馬仁寶帶案請爲核辦王君商之美博副領事仍不能同意王君於華文案由單上簽判馬女押候會商核辦而博君則已於西文案由單簽判馬女禁錮女所十五年聞捕房已照博君所簽堂諭執行云 
[公共公廨訴訟手續之改良]  
　　公共公廨民刑訴訟之傳單提票經關讞員商准駐滬外交團仿照地方審檢廳之傳提票格式業已行用惟原被呈訴詞尚未仿行易生弊寶兹悉關君復商明領事團亦照内地司法衙門辦法凡原告呈詞如控告被告一人者須用正副狀各一份被告兩人者應具三份倘被告人數衆多以此類推此項辦法業已由廨知照各律師及當事人等一體遵照矣 
[省長委任實業視察員]  
　　上海各行政機關及南北兩商會昨奉江蘇省公署令知現委實業視察員仲漱蓉蔣汝正視察工商狀况並調查實業行政成續定期十月一日由寗出發到時仰即引導詳細考察云云 
[關於擴張國際貿易之函稿]  
　　駐滬交涉員薩福懋復上海總商會曁縣商會函云逕復者擴張戰後國際貿易方法一案准貴會同縣商會來函具悉一一業已會同滬海道尹呈請江蘇省長鑒核施行矣除俟奉令另達外相應函復貴商會請煩查照爲荷 
[烟酒聯合會推舉職員]  
　　中國烟酒聯合會昨日星期特開推舉職員會午後一時各業先後蒞止首由主席陳良玉報告今日應請各業推定職員當經推定如下西菸業會董穆萼梅李光庭潘伯良王式如劉鴻臣俞葆康孫子宜朱信齋土黃酒業會董史燕堂楊存良朱飲玉潘如興葉芳高郭維任洪　　總順王文賢紹酒業會董裘如邦莫善福金久和朱祖仁羅梅生莊成道王品三傳春元皮絲業會董賴漢濱盧子琳闕篤生賴秋賓蘇綿壽林偉卿林典春林泗海旱烟業會董楊耿之余文煥魏慶祥邱思銑沈學健樂維高裘景雲裘子厚捲烟業會董陳茂楠陳才寶又公推喬良幹史燕堂關仰西楊逸倫爲會計董邱介帆吳裕亭趙棟臣朱崑山錢文達蘇瑞甫爲庶務員沈信堂周永昌雷松亭王子舟馬金桂林曉青爲調查員金拜仁爲文牘員金福甘等爲書記員其餘各職員俟下星期再行公推迨散會時已鐘鳴五下矣 
[催結大通公司租地手續]  
　　南巿自大碼頭迤南沿浦岸線經工巡捐局推放告竣後本由大通輪步公司租賃爲停泊商輪建造堆貨棧房之用前已訂立草約儘該公司租借仿照大達輪步公司章程進行惟迄未換訂正式合同至該公司應需若干岸線之外另再他賃亦未甚丈定妥迭經朱壽丞局長函催在案兹因朱局長交卸在卽此項租地手續亟待結束以便俳案移交而該公司發起人朱子堯陸伯鴻虞洽卿等亦以現在歐戰時代航業頗見振興亟應將公司事業提前成立故已訂期丈勘從事籌畫矣 
[浦東各校議組聯合運動會]  
　　本邑第三學區所轉爲浦東之洋涇巿及塘橋高行陸行等三鄕共有巿鄕立國民學校二十一私立國民學校六女學校一合計二十八校男女生徒一千九百餘人邇來各學校擬組織秋季聯合運動會昨日上午九時由學務委員陸培榮邀集各學校校長敎員假座爛泥渡洋涇巿立第二小學校開第二次談話會集議進行事宜至午始散兹將議决辦法錄下（一）公决聯合運動會簡章（一）議定運動日期（十一月四日即隂曆九月二十日）（一）議定開職員會日期（十月七日卽隂曆八月二十二日）地址（塘工局）（一）推潘景周起草各項細則（一）議定小運動會或聯合二三校以上隨時舉行 
[歡迎伍孫二君赴粤之覆音]  
　　舊國會議員自在粤東組織非常國會開會選舉各部總長後當派彭介石林森褚輔成馬驤等代表來滬歡迎伍孫二君兹將彭代表等致粤議會函電照錄如下 
　　彭代表等函蓮伯儒堂議長曁兩院同人公鑒介石等奉命來滬歡迎伍孫兩總長即於十九日親謁兩公具道來意兩公均熱心護法慨允就職惟伍公尚有私人事務暫須少留除伍孫二公專電奉覆外謹此報告祗頌議祺 
　　伍秩庸君電國會非常會議諸公大鑒彭巨川馬彦冲曁林子超褚慧僧諸先生來面致尊函敬悉一切此次國會因被非法解散在粤開非常會議依照軍政府組織大綱選舉各部總長廷芳不才謬承推長外交自漸衰朽感愧不勝惟現在尚有賤冗覊身一時未能赴粤謹先電覆伍廷芳馬 
　　孫伯蘭君電廣州國會非常會議諸公鑒國家不幸屢遭鉅變神奸竊柄國憲淪亡共和命脈於焉中絶諸公熱誠救國集議南疆護法苦心薄海欽感乃者軍府成立俊又旁求策及下駟伊之不才奚足當此第念大法陵夷紀綱掃地天下興亡匹夫有責艱難險阻夫何敢辭毁譽利害亦豈足較敢矜退讓之高以貽規避之恥惟有勉竭駑駘力効驅策雲天南望不盡依依馬 
[催兌殖邊鈔票事務所之常會]  
　　滬城西姚家弄催兌殖邊銀行鈔票商困事務所昨日星期照常開會下午二時各發起人先後蒞會互相討論議决事務所一切進行手續悉聽總商會指導現再要求總商會電致北京總行嚴重交涉一俟得有復電再策進行至五時許始行散會 
[殖邊債主聯合會之茶誥]  
　　英租界交通路殖邊債主聯合會於昨日下午二時道集入會各債主特開茶話會到者數十人該會發起人馮君起言略謂殖邊銀行停閉已久迄今毫無動靜良因各債主無樹結力現在本會爲保護權利起見發起斯會積極進行决以法律對待非徒託空言者比現擬於陽曆九月底截止報名訂期開會公舉代表偕同律師晋京向殖邊總行嚴重交涉務望到會諸君一致進行冀達早日開兌之目的云云繼又討論種種辦法至四時散會 
[交行副理辭職已准]  
　　交通滬行副理徐寶琪前因患病屢向總管理處　職已載前報頃接京電已准辭職派錢新之代之並令徐君爲總處稽核員 
[鈞和艦行將入塢修理]  
　　鈞和巡艦年久未修鍋爐損壞現由該艦長呈由督軍署批准歸滬南華興廠承修日昨董艦長已呈請護軍使另調他艦接替防務以便入塢修理 
[續請會議出口貨進行事宜之議員]  
　　英商公會前曾發起會同華洋各商磋議中國出口貨進行事宜並函致總商會邀請絲商楊信之棉紗商祝蘭芳磋商謝蘅牕等訂期會議已紀前報兹悉該公會以所邀各商查有茶商及出口什貨業尚付缺如故重行函請商會迅速選委以期早日會議業經總商會分函茶業公所出口公會遴　熟諳英語同業充任代表聞該兩業亦已選定函復預備前往會議 
[修路工程之進行]  
　　南巿老馬路自十六舖至薛家浜橋前因道路崎嶇行人車輛不便曾由工巡捐局路政處勘丈明晰逐段興修將路面翻高自今春動工以來將及半載現已修築至董家渡所有車輛概須繞道外灘以免阻碍工程昨朱局長又函知該管警所以該處街道漸窄各行商門首有障碍之處均須一律讓進以便從工云 
[查烟肇禍案辯論終結]  
　　上海地方警察五區警署偵探任海潮前因違背警章糾衆至浦江公隆小輪上以搜查違禁品物爲由乘間攫物以致激動衆怒將任之夥役陸阿新許富榮王鳳章黃楚萬潘茂泉五名拘送地方檢察廳訊辦任則鳬水脫逃以致溺斃將尸撈獲報請該廳相驗明確並傳到公隆小輪賣票人程彦丞無錫拖船舵工沈樹發等到案提同在押之陸阿新等預審終結起訴審判廳在案兹於前日午刻經該廳推事官與沈檢察官等開庭辯論陸許王三人同供在任處爲探夥歷來辦公無訛此次據任海潮言有眼線潘茂泉黃楚萬等前來報告指公隆小輪上有人私帶烟土等物是以由任等來約民等前去至於違犯敬章民等實不知悉全由任一人主謀是實質之潘黃二人供詞支吾問官會商之下即認爲辯論終結判將陸阿新等五人分别還押聽候宣佈判决 
[使用僞質輔幣之懲治]  
　　法捕房包探周寶生日前在法新租界見有無賴陳洪泉沈松泉兩人手持銅質四開八開小洋向各店舖使用該探上前盤問支吾以對當即拘入捕房後又在西新橋街二百五十三號陳等假寓之發昌小客棧内　出僞質四開五六十枚昨將陳沈兩人解送法公堂請訊先由周探上堂禀明拘獲情形詰之陳洪泉供向爲呌貨生意此項僞四開係向同業鄔阿小出資購來沈松泉供所有僞四開亦向鄔阿小每枚出錢五十文購來現鄔逃匿何處不得而知求宥中西官判陳沈兩人各押西牢三月　四開帶回捕房銷燬 
[出票騙貨之提究]  
　　甬人陳立朝租賃法租界居安里居屋開設裕泰字號並虚設生大久成錢莊濫出支票向各號騙取綢緞洋布絲襪等貨迨票期届限棄店濳逃經各債權人察悉報告捕房派探查點祗剩什物木器當將各原告傳至法公堂請示判令先將生財拍賣候再核奪在案現經包探許福慶偵知該號出店毛生法匿跡之處前往拘獲昨日傳同洪昌祥布廠金星錦華兩襪廠大豐益昶萬昌祥太協昇等號主並房東愛而德將毛解送法公堂請訊各原告同求追還貨本詰之毛生法供在裕泰號爲出店號主陳立朝賖下各貨囑民人持往各典質洋交於號主民人未得分文現號主已逃回原籍家中可以指提各原告聞之均稱願出川資請求堂上派探前往關提中西官判原告退去毛還押聽候備文派探帶毛前往寗波關提並查明有無家産再行核辦 
 
 

Page 11

 
 
[絲廠倒閉之被控]  
　　閘北滿洲路聚綸絲廠主朱伯琴倒閉避匿拖欠女工工資經四區姚警正商請絲繭公所出場了理如數發清已記昨報兹悉前由女工　案之管車人吳吉雲亦已開釋前日有該廠往來之錢莊多家聯名具呈警署請提該廠主到案究追姚君諭令各錢莊赴地方審判廳正式起訴一面飭知偵緝隊士及長警等隨時緝拿該廠主解案訊核 
[不還存欵之被控]  
　　邵鞠仙在公共公廨呈控馬某不還存欵由廨准飭捕房於上星期六將馬傳案中西宫諭令交保候訊 
[一元當票起貼印花之反對]  
　　滬上華界各典當所出當票前定滿當本四元者粘貼印花一分業已一律遵貼兹爲推廣銷售印花稅票起見經省長令由上海縣公署轉致當業董事着令以後各當受典各物如滿一元者亦粘貼印花一分以裕稅欵該典業等咸以票上所貼印花乃由各當自行購貼並不取之當户已屬受虧今改一元起貼實難照辦現經該業各董要求縣公署請爲轉復矣 
[套布營業之墮落]  
　　套布一項以行銷牛莊奉天大連等處爲大宗近年來被日商在各該埠設廠製造行銷頗廣以致本埠套布銷場有一落千丈之勢往年秋間尚有大批交易今秋則寂寂無聞惟營口帮稍有買進爲數亦屬寥寥該業受此影響故往四鄕設莊收買者多已收歇云 
[綢緞銷場之暢旺]  
　　綢緞自鐵機綢發明以來風行各埠愈推愈廣故設廠製造者年有增加統計杭州一埠已有六十餘家均在滬地設立運銷批發所以備各路客帮就近購辦該貨銷場本外埠均以秋間爲最旺時期因冬季應備之貨多在中秋前後購辦故近日各路客帮備欵購辦者甚爲暢旺前日高麗帮來滬向餘章廠訂購新花緞十餘箱携帶花樣囑該廠照樣織造現該廠以已照樣選料加工製造矣 
[熱作鐵工業議决加價]  
　　南北巿熱作鐵工業因近來煤鐵巿價飛漲成本加重製貨出售虧耗甚鉅勢難支持特發通告邀集全體同業於前日在城内邑廟該業公所開會集議酌加售價到會者刀鋸釘三業共有二百餘人於下午三時開會首由該業領袖李順泰報告開會宗旨請衆討論經同業磋議之下公同决定嗣後售出各貨照現時成本合算酌加三成自卽日起一律實行日後煤鐵價格如有漲落再行會議增減自新章實行後各同業中有不顧大局貶價賤售者查出議罰 
[煤業公議價目]  
　　近來滬巿煤價疊漲來源缺少該業同人爰於隂暦本月初七日在二馬路煤炭商業公會開會集議到會者六十餘家由嚴仰山宣佈煤業爲難情形及輪船水脚之騰貴爲從來所未有似此窘迫若不統一價目則營業可危血本難保當即公議價目全體贊成方始散會 
[同行嫉妒之糾葛]  
　　浦東洋涇鎭花行主趙明德誤會同業姜友良不領執照沿途白拉將姜所執之秤奪下交於洋涇巿經董辦事處當由總董邀集兩造意在排解了事詎姜聲稱尚被趙搶去銀洋七十元銅元五千文是以無從解决遂令投訴三區二分駐所將原被押解三區警署經解警正略詰之下以趙明德同行嫉妬擅行奪秤姜友良所控搶刼銀洋毫無證佐事涉誣陷兩造均有不合諭飭一併解送警廳司法科訊辦 
[供訴踢壞藥箱之原因]  
　　甬人王品生前日往浦東爛泥渡葉姓家治症手携藥箱行經陸家嘴附近被同鄕人張維榮撞見將王扭住兇毆並將藥箱踢碎藥品狼藉滿地經三區崗警周立功上前排解不服將兩造併解至署昨經解警正訊據張維榮供稱因王在寗波將我母誘拐來滬故一時氣憤將其藥箱踢壞解警正判押候查明核辦 
[包探搜獲紅土]  
　　皖人王有學前日午後携帶紅土一包至新閘白克路徘徊圖售被探查悉搜出紅土帶入捕房押候解廨訊究 
[見證准予交保]  
　　聚成號在公共公廨呈控劉浦生曾明齋不還墊欵銀七千六百九十三兩一錢六分一案上星期六由俞襄讞會同義副領事羅君傳訊據曾明齋代表律師上堂譯稱曾明齋本處見證地位並無重大關係且在押已久應請准交尋常保人候訊云云原告代表律師聲稱原告所墊之欵悉數由曾經手交付劉浦生曾與本案頗有關係如堂上准交尋常保人恐曾濳回四川原籍言至此由被告代表律師與之互辯良久中西官判曾明齋准交尋常保人出外候訊 
[指控行竊之不實]  
　　漢口路新新居菜館夥孫國安被婦人廖陳氏與夫廖友卿指控行竊上星期六由捕將孫拘解公其公廨經中西官訊知廖陳氏誣指行竊且事涉暗昧將兩造一併斥釋不理 
[招摇撞騙之敗露]  
　　浙江人毛榮甫一名雲甫又名建勲近來假託上海運鹽公司緝私管帶名義私設機關招摇撞騙一般希圖充當鹽巡等職被其騙去金錢者頗不乏人日昨毛雲甫在南巿十六舖同春樓茶館啜茗爲受害人歐炳坤所見當鳴警探李鎭標拘至淞滬警察廳押候發交司法科訊明核辦 
[房租逾限不理]  
　　滬南薛家浜宰猪公司餘屋租與各商民居住按月租金由該公司托第三區救火會經收邇來各租户大都虧欠房租經該會查明張林記周德明興隆等三租户拖欠尤鉅每户均虧一二百元乃據情起訴地方審判廳將被告傳案訊明限日清理在案迄今逾限不理原告又到廳請求追繳昨已諭飭派吏執行 
[小販不捐執照]  
　　小販沈均濤毛金發陸維亭席根寶般才元等在美租界小菜場售賣食物均未捐領工部局執照被五百五十五號巡街捕查見以其違章將沈等一千人帶入捕房捕頭諭飭各存洋二元保出聽候公堂傳訊 
[串同爲匪之嫌疑]  
　　同寓廣東路某小客棧内之天津人楊竹林河南人李三李富亭經老閘捕房包探朱阿巧查得該三人有串同爲匪情事於前日禀明捕頭協同西探前往將楊等三人一併帶入捕房押候解送公共公廨訊究 
[攫取女子首飾]  
　　流氓陸阿二前日午後在英法交界之愛多亞路攫取女子王路德金挖耳圖逃被包探李明泉帮同追獲帶入捕房禀明捕頭押候解廨訊究 
[影戲場内之搶攫]  
　　崑山人陳新寶前晚在新世界影戲場内攫取王邱氏家小孩金耳環圖逃被同伴殷戴氏帮同追獲扭交看門華捕搜出原贓帶入捕房押候解送公堂訊辦 
[同鄕乘間竊洋]  
　　台州人葉興山前由原籍來申寓居法租界某小客棧内詎於前日被同鄕叚芝餘乘葉出外購物之際濳入房内卽取鑰匙開箱竊去大洋五十餘元携洋而逸後葉回棧察悉報告捕房請爲查緝現被包探魏志餘偵悉住址將殷拘獲抄出贓洋三十餘元餘洋已被殷用盡昨解法公堂由原告投訴被竊情形請求訊究詰之殷供認竊洋不諱中西官判殷押西牢一月抄獲贓洋給原告領去 
[過犯攔刦銅表]  
　　甬人徐阿大（即張永太）前日在虹口西華德路攔刼行人沈炳華身畔之銅表一隻圖逃經一千三百五十六號巡街捕將徐追獲搜出原贓拘入滙山捕房捕頭詰得徐係五次過犯諭飭押候解廨請懲 
[婦人被毆受傷]  
　　王金生前日不知何故在海寗路弄内將婦人王羅氏兇毆受傷經氏報告捕房飭探奚德安將王拘入捕房押候解廨請究 
[女婿毆傷丈母續誌]  
　　天津婦人葛馬氏被其婿張鳳亭因索取回籍川資起釁毆傷頭面由五區警署拘解司法科業經段科員訊明判移地方檢察廳核辦 
[走失女孩之尋訪]  
　　鎭江人方步庭寓居上海老北門内於隂曆八月初七晚七時走失女孩一口年八歲名大鴨子身穿紫色短衫藍洋布褲黑鞋面形長方四處找尋迄無蹤跡聞其家屬已赴城内外警署請求查訪苟有人留養可送至老北門内侯家浜吳家弄口一大昌烟紙店轉交或至該處報信其家屬擬酌給酬資云 
[夫婦脫離關係]  
　　戴仁寶偕女方戴氏控婿方壽甫迭次將伊女虐待請求離婚等情前日下午經地方審檢廳張葉推檢兩官開庭辯論先由戴仁寶訴稱寗波人在青蓮閣茶肆爲堂倌方戴氏是我女兒昔嫁方壽甫爲室成婚後初尚相安乃邇來時被方凌虐我女回家哭訴後民人向方規勸不聽查方昔娶之妻已在奉化私自出賣得身價洋二百元現在我女不願與之偕老請求斷離方戴氏訴稱丈夫性本兇横動輙毆擊時常受傷餘供與乃父略同質之方壽甫供住居小北門地方現在英界大新街電料公司爲夥民國三年二月十五日憑媒娶戴氏爲室曾送禮金一百四十元完姻後生有一子今年二歲惟我妻時常托故歸寗伊家住在法租界菜巿街民人往領妻父屢屢不放因此迭起衝突曾經到過法捕房十一次法公堂四次最後一次由公堂判决將我妻發堂收押三個月期滿交民領回詎此次又被妻唆使妻父在案下涉訟求察葉檢察官當庭陳述意見略謂原告所訴虐待則毫無傷痕請求離婚則證據並不充分應請審判長查明核奪張推事官察核兩造供詞以夫婦感情早經躡絶與葉君磋商之下主張將此案和解遂向原被再三開導勸令戴仁寶給還方壽甫洋一百七十元將女戴氏領回自行主張該氏所生之子歸方壽甫撫養兩造惧遵諭而退 
[三誌阿姊不甘緘默]  
　　青浦婦人蔣朱氏之女三寶被本邑二十二保十七圖地保陳大來拐匿浦東錢郎中橋經其姊徐蔣氏尋獲捕交東溝警察第六區經湯區員訊係錢債糾葛蔣陳及女開釋蔣氏不服具呈檢察廳請究在案昨經該廳批示云所呈各節如果應實仰候移請第六區解案訊辦可也 
[車夫吞没黃髮]  
　　黃包車夫馮恒浦前日將坐客沈振龍所遺值洋二百元之西人黃頭髮一包希圖吞没被同類陳阿福訴由總巡捕房包探邵和鈞往查屬實將馮與贓帶入捕房押候解廨訊究 
[與爾何干]  
　　四川路九十七號門牌某西人家侍者林楊通前晚在圓明園路阻止一百三十號印捕拘捕不點車燈之自由車被該印捕將林拘入捕房禀明捕頭以其不應揷身多事諭着管押候解公廨訊究 
[恒豐路火警]  
　　閘北恒豐路智和里第五十二三號屋内於前晚二時突然起火冒穿屋頂旋由各段救火會到場撲滅燬去樓房五六幢事後四區二分所趙署員將起火之徐藏生蔡福興二人拘解司法科候詢起火原因再行核辦 
[道尹公署批示兩則]  
　　太倉縣士紳錢泰階等呈爲風雨疊遭棉稻受損籲請鈞鑒由呈悉該縣雨暘不時風潮爲害以致棉收減色殊深軫念候令該縣知事查勘核辦具報仍候省長曁財政廳指令 
啓成玉布號經理胡方　呈爲遵批註册請給示保謹由呈悉旣據聲稱赴縣註册有案所請給示保護之處廳予照准 
[交涉公署批示四則]  
　　上海縣二十三保十一圖地保周超岐呈具結盜賣公産請止道契以破奸謀由呈悉仰候飭會丈局暫行止契一面澈查實在情形詳細復候核辦 
　　李國章呈爲再懇恩准分行銷案以免總累而拯蟻命由呈悉查此案經前任據丹徒縣知事查復到署即令廨道辦在案據呈前情除令催公共公廨迅速秉公辦理報候核奪外仰丹徒縣知事認眞查禁該縣差役勿作藉衆滋擾可也 
　　鼎豐肥皂有限公司呈爲被誣冒牌請核辦由呈悉據呈各節是否盡實仰上海縣知事查明核辦具報呈抄發 
　　方卓燃等呈爲申訴實情懇請分别没收由呈悉該商在楊子棧内借地建屋有何證據未據呈案仰上海縣知事傳詢明確呈復核辦付呈發 
[謝劵]  
　　四馬路大新街口繡雲天游戲場地位適中交通便利現值新秋涼爽游人極衆昨日承贈夏曆八月份優待劵一紙書此誌謝 
中華職業敎育社通訊 
[蔣博士演說紀要]  
　　寰球中國學生會前晚請蔣夢麟博士演說職業敎育首由黃任之君登壇介紹旋請蔣君演說略謂險業敎育乃補助國民敎育以養成有完全生活能力之人才歐美各國無論何種職業均有學校以養成專門人材我國則師徒承授而已是以愈趨愈下生計日蹙近來各國對於職業敎育最注重者有五（一）專門高等職業（二）上藝（三）商業（四）農業（五）家政法國尚多水産一科各國均未加入其組織設備總以體察地方情形爲主旨務使合於社會之需要使學成後無不適之虞詞畢繼開交誼會如陳定謨君之趣談沈繹之君之音樂幻術皆足動人一時掌聲不絶於耳末由朱少屏君致謝欵以茶點而散 
雜評二 
[馬仁寶案（步陶）]  
　　中西官對於馬仁寶一案簽判各異非西官視馬女生命重而會審員視之反輕也蓋西洋之倫理原不若中國三綱五常之拘謹而會審員則重視逆倫例案此其所以相異之點也平心而論馬女受養母之深恩而反涉於謀殺之嫌疑其罪誠不可以等閒視特其年尚幼又迹近於誤犯本古人罪疑惟輕之往訓要亦未嘗不可稍從末減似中西官之所見要各有其仁智之一端矣雖然吾人於此另有一種感慨則中國家庭之組織亟宜有以改善焉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[貓捕鼠] [  冷觀]  
　　有鼠焉時爲室人擾盤中果几上肉竊食者數矣居者苦之畜貓以飼鼠誤以爲同類也易視之竊食如初貓間齧物聲躡足濳身往蹲伏以待鼠覺駭而奔貓驟前捕獲之鼠急舉首哀鳴曰同類豈相戹哉貓曰嗚鼠子不知罪乎吾語汝汝畫伏夜動無非暗昧之事翻箱倒篋竟是盜賊之行忘汝之領食麥而莫德利兩之牙穿墉而速訟乃復穴社以爲負固依器以爲護符素行無禮不死何俟今旣被獲尚欲何求鼠曰予誠知罪矣雖然願一言而死無憾貓曰趣言之情可矜免汝一死不然决不貸爾命鼠曰嗟嗟造物不公靳於予族具形旣醜曳長尾而取世憎賦性尤貪舒錢嘴而討人厭大之不能如牛馬爲人奴隸博取芻豆之豐次之不能如豚羊爲人犧牲安享豢養之遇小之不能如蟬之清蚓之廉咽甘露而食枯壤不圖自存可以爲計所賴祖宗遺傳秘密能探慣爲夜行之子衍孫繁殖攀援自喜時作梁上之君明知盜律綦嚴罪不容赦無如生命至重膽敢爲非此乃已牛情實敢不盡言無隱抑願有請者作孽雖不可活援例尚容末減天下之鬼祟其心穿窬其行肆爲攘竊刦奪而無忌憚者豈獨予族哉子獨不見夫狗乎夜能守户依人以爲生窮非喪家歸主以度日善奔走之術藉博俗歡競追逐之功獨蒙擾待吠非主而主以爲忠食人食而人不知惜似宜稍知自足不爲人患矣乃何以入宫而傅狗盜之事跳牆（諺云狗急跳牆）而有狗偷之語以此例彼孰重孰輕然而燕巿屠狗韓子不稱其行漢家烹狗史氏且傷其忍矣夫狗其小者也泰山之麓黃河之濱有毛其首焉（匪首毛思忠）糾結匪黨千百成羣公然擄掠白晝搶奪攔路行刦架人勒贖緩之則蜂屯蟻聚急之則豕突狼奔散合無定出没無常防禦無術剿撫無方一任其魚肉人民擾害閭里抑又何哉夫毛其小者也項城之猿徐州之獐蚌埠之猊此皆百年之怪化而爲人或以靈敏之手腕爲大盜以移國或竊取流芳百世之美名薰心利祿以攫奪政權或呈其如狼如虎如態如罷之野心引類呼朋張牙舞爪以竊弄兵柄卒之一由自斃一任遁免一且義其罪而賞其姦予也以口腹之累不幸就擒倘亦賜矜憐得蒙寡免當敬謹遠避不敢復反矣貓曰起姑恕爾大野之外稻榖盈田兎雀之屬螻蟻之細無不畢集以食以生可即發而卽至也今與爾約盡一夜率爾族類遠徙於野母逗留此爲吾主人害再獲必殺爾其勿悔鼠唯唯乃抱頭而去（三） 
家庭常識 
[坐板瘡]  
學者及商業中司帳員久坐板凳輙致生瘡宜用蠶豆莢殻燒灰菜油調搽即愈 
[膈氣病] [  劍飛]  
荸薺數枚擇其大者貯旱烟袋中歷一二年煑湯服下其病立愈 
[蛀髮癬] [  吳門嘯鶴]  
以生薑浸於高梁酒内取出擦諸患處其效如神 
[小兒羊鬚疳]  
以舊棉絮燒灰菜油調塗三四次即愈 
　　急救吞金其法甚易取泥（黃泥爲最妙）一塊作小丸用開水服下其泥裏金而從大便出屢試屢驗活人無算 
[沸水與火燙] [  立森]  
急往藥肆中購地榆炭粉蔴油調塗卽愈 
[哮喘]  
如食過量甜鹹致成哮喘久年不止取老母猪分娩後之第一次尿去首去尾用其中節熱之微温飲之二三次即愈但首次必須選擇其次祗須老母猪尿即可 
[羊鬍瘡]  
以羊鬚少　用隂賜瓦焙爲灰飛和大磨　油　匀敬擦極驗 
[舌皮碎裂] [  王藪安]  
食物不愼往往致此可將鷄蛋煑熟取其硬壳與蛋白間之薄皮套於舌上易三四次舌　說蛋全念 
工業須知 
[彩色照相法（二）] [  王和馴]  
　　（二）彩色照相之預備應用材料爲人造樹膠人造樹膠粉人造樹膠糊及人造象皮人造象皮粉人造象皮糊人造象皮紙人造象皮布人造象皮革以及（玻璃陶磁琺瑯金銀銅鐵錫鉛片）及彩色照相用之直接梁料硫化染料品色染料五色避火油漆五色避火油墨着色墨及着色紬料粉洋鉛粉漂白粉漂白水染色油擦銅油擦銅粉各十餘種此等彩色照相之原料在歐美價甚昻旹而日本不甚完全記者持以中國原料仿照歐美最新理法製造凡上述及後述各項材料均備即在杭州菜巿橋三十三號中國顔料廠發售可以函購 
　　（三）彩色照相之靱皮彩色照相能入水不濡入火不焚入沸水煑之不化故欲於紙或布帛皮革金石竹木玻璃陶磁琺瑯上照相必先用（象皮粉）或（樹膠粉）製成一種最堅固而耐水火之靭皮一層乃可照相而後染色或更鍍金例如欲於紙上成一彩色照相則先用中國（畫心紙）兩次或三次浸於（人造樹膠糊）或人造象皮糊）内掛起俟乾庶紙質變成一種硬而且脆之物如生牛皮然乃以如製大英皮法先用冷水化（速成靭皮藥料）浸二次再用温水化（速成靭皮藥料）浸三次末次以（王製皮鞋油）染色即成彩色照相用之靭皮紙塗於布帛或皮上者同如塗於竹木玻璃陶磁銅鐵片上者則須日中晒或錫中蒸或火上烘乾而揭下卽爲珂羅版之象皮版可任意貼於平面或凹凸面之物件上再上彩色照相料一次或二次即可照相 
短篇小說 
[情花（一）] [  維廉]  
　　佐治亞斯道者爲進步月刋之主筆賣文所得盈於衣食之需某年忽病腦寒病後文思頓衰每苦不得妙意然又不欲以覆瓿之作自損聲譽則終日伏案搆思不得輙自語曰吾將見麻費斯篤費令其還我文才麻費斯篤費者古史所稱司文之鬼也 
　　某日下午亞斯道正尋繹舊稿戲作此語果有麻費斯篤費來見矣其人頎而長顔色微黑咳聲沉重自稱亨利鐵克遜謂亞斯道曰僕今有言上瀆往者竊嘗思著小說文意綦美而辭忠不達今思以文意售之名家俾句亞斯道聆客言未竟笑曰麻費斯篤費即足下邪 
　　客曰君以爲異與曰然此事滋奇作文非難果有美意者寗自述之爲愈且文意之優劣惟人爲能辯今足下旣自信搆思佳妙焉知無才以達之客曰不然往者竊嘗操觚未成一書今需金急若以文意售之足下何如曰然則請略述其事亞斯道之爲此語思搆思果佳者吾必誘客自述之也 
　　於是鐵克孫微咳仰觀承塵又咳然後以簡短之語略述内容言辭不華而明且於筆述之方多所指陳曰某人放誕宜衣以奇詭之服曰女子用情過度而不自知著者宜爲表白亞斯道聽畢鼓掌稱賞曰文思信佳吾願購之曰值金幾何曰何必確定其數客起立面現懇切之容曰願君明白言之僕今需金急也曰母寗君自述之而我潤其辭果如斯者兩星期後此書售出足下可獲厚資客不待其辭畢即屬入曰吾今日立待得金果能待兩星期之久者不售是矣 
　　亞斯道默然而思念人自售之而我購之無論其爲何物不悖於義則謂客曰我應以此文所值之半酬君此文可值五十鎊今與足下三十鎊者若何且吾尤將其着尊名稱爲合著鐵克孫曰先生母爾我但取金名歸足下足下誠善人他人許我者乃不逮六分之一也 
　　亞斯道旣與客金卽夕爲文兩星期而畢貨之得一百鎊亞斯道之意欲再與客二十鎊足成半數因下知其所居而止然返躬殊秦蓋客果自染翰者雖五十鎊亦不可得也所著之書事實奇妙文辭富贍風靡一時而自此以還亞斯道文思遂旺不患枯澀故間時嘗自爲誠謂麻費斯篤費眞愛我也（未完） 
 
 

Page 15

 
 
   
 
 

Page 16

 
 
   
 
