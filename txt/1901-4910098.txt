# 1901 - 143 - 4910098

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣茲者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[論辦理京師盜案]  
　　直省盜案除粵東外向推直隸爲最多其行劫也地不必荒僻時不必昏夜往往糾黨數十人破扉直入銀淺衣物搜掠無遺且皆携有火器事主偶或攔阻必致傷生故一遇綠林豪客惠然肯來相率匿跡銷聲任其囊槖充盈揚長而去事後又懼其挾仇報復不敢報官請緝卽報官矣地方有司循例履勘飭捕役緝賊追贓而累月經年迄無弋獲以故盜匪之膽愈大而民間之害愈深然此就各府州縣言之也若夫禁城之內旣有九門提督五城御史藉以詰奸禁暴而各叚又有街道廳督率巡丁嚴行跴緝以故匪人尙不敢公然劫奪爲害閭間自去歲義和拳匪倡亂京畿輦轂之下殺人越貨習以爲常至七月間聨軍入都若輩知螳臂不足當車相率如鳥獸散然暴悍之氣未盡渭除於是結黨聨羣流爲盜賊各國恐其擾害良民也各就暫管界內會同紳董設立公所嚴行緝捕遇有劫案一經呈報立往拘拿獲犯到案非梟首巿曹卽用槍擊斃似此風行雷厲方以爲若輩可稍稍歛跡不復敢恣意橫行矣詎意拘者自拘犯者自犯歴觀本報所紀其劫物而兼傷人者已不知凡幾其餘案情尙輕小有損失尤罄南山之竹書不勝書夫京城雖當殘破之後然九門提督五城御史以及各叚街道廳固依然如故也况又有聨軍之鎭懾於上洋巡兵之彈壓於下防範之法誠不可謂不周而盜蹤猶飄忽無常肆行出沒倘皇上回京之後聨軍退出弁兵盡裁若輩必致恣肆猖狂毫無畏憚都下之民其尙能安枕而臥耶然則善後之策將奈何曰是宜仿租界設立巡捕之法按巡捕之制卽古之虞人秦漢之遊徼本用以拘拿盜賊驅逐流氓今中國通商各埠無不設有巡捕卽上海一隅而論所設巡捕多至數千人一日夜分六班每班管二時許人携一號呌一木棍遇有盜賊力不能制號呌一響相率出而應援盜賊凶徒立時擒獲凡巡捕應辦之事一百三十餘條巨細皆備膺是選者必覓有妥實保人以故能事事認眞毫無流弊不然滬上巿廛之繁富數倍於都城何不聞暴客生心公然劫奪耶今京城倘亦仿而行之每一街口立一巡捕車馬繁盛之處酌量加增必使晝夜梭巡不得稍有暇逸如此則匪人安所得而濳蹤地面當日形安謐或曰此法雖善然京城地勢廣闊非若各處租界之僅止一隅倘欲仿行其額須加倍蓰安得如許經費以爲挹注之資不知京城地雖遼闊然達官貴人亦較多於他處果欲辦理此事卽捐之各戶諒亦易行且京師爲萬國觀瞻坐令盜賊橫行成何事體故卽捐不易集亦應另籌別欵設法募充况苟能辦理得宜豈有寓京達官貴人如是之多而不願爲身家計耶故此事而果决計行之雖不足爲富強之效然亦未始非新政之一端也 
[本館接奉電音]  
　　昨日午前西安行在飛電傳來上諭三道敬謹譯登○四月十一日行在內閣抄奉上諭京師爲天下之根本六部爲天下政事之根本六部則例本極詳明行之旣久書吏窟穴其中漁利舞文往往舍例引案上下其手今當變通政治之初亟應首先整頓部務爲正本淸源之道非盡去蠧吏掃除成案專用司員辦公不可茲値京師兵燹之後各部署案卷不過十存四五著卽一併銷毀以示　淸弊竇銳意自強之志自此次銷毀以後各部堂官務當督飭司員躬親部務各視事之繁簡另募書手若干名專備抄繕文件之用不准擬辦稿件積壓文書並著堂司各官妥定簡明無弊章程通限兩個月咨送政務處大臣察核具奏候旨頒行夫蠧吏盜權人人所知亦人人所恨而積久不去者其故有二一則司員不習公事奉吏如師一則貪劣之員勾結蠹書分財舞弊殊不知例爲舊有案乃新定彼倚案卷爲護符視書吏如手足者動以無案可稽爲詞試問我朝入關之初究有何案可援列聖勵精圖治亦何嘗拘守成案朕之棄案用例正以仰法列祖振興庶務鼓勵人才各部司員務當勤奮辦公其舊在者力任怨勞新進者專心學習但患不能不患不知朝廷求才若渴破除成格務各振刷精神剔降積習修明制度以副朕懐有厚望焉欽此同日奉上諭現在整頓部務裁汰書吏原爲袪弊起見所有各部裁汰之書吏朝廷格外加恩予以出身著吏部按照向來年滿書吏應得議叙章程妥議辦法以示體恤欽此○十二日行在內閣抄奉上諭工部尙書瞿鴻踐著派充政務處大臣欽此 
[是非大白]  
　　西字報云去年京師之亂戕使臣攻使署外人皆歸咎于中國朝廷刻下英廷已將前任駐京使臣麥端奴氏公文刊登于報其中有云中國若於西歴去年七月十三號之後决意將各國使臣陷害則最緩至二十號各使臣當無一生全以是觀之足見此種事故均亂兵拳匪所爲可以塞嫁禍朝廷者之口矣 
[美使之言]  
　　駐京美使電致政府云此次中外議和俄國索償軍費洋銀九十兆圓德國索償七十兆圖法國索償四十兆圓日本國索償三十兆圓美國索償二十五兆圓英國索償二十四兆圓馬兒音國索償五百七十九萬圓意奧西班牙三國共索償三十兆圓鄙意各國須以去年入救使臣之兵數爲衡於理方合至於事後添籌之軍費不宜再肆要求太晤士報從而論之曰細推各國所索償銀多有不公之處卽如馬兒音國索至六十兆圓之多意奧西三國亦索至三十兆圓均屬過當蓋馬兒音人在中國直𨽻等處無甚舉動不過允囊助各國而已至西班牙則更毫無動靜並未有允助各國之言惟商務略虧及使署損壞已耳至意奧二國曾派兵防守其所需索尙爲理所應然若日本則早已聲明祗索償支銷之數此外一無所求也 
[英報之言]  
　　英京倫敦太唔士報云現在各國朝廷之意僉欲中國暫貸英金六十五兆磅俾得淸償各國所索軍費幷責令議和大臣以四事作保一各洋關貨稅二加徵各稅至每百五八仙三釐卡進項四將現在免徵入口稅之各貨一律徵之德國某日報從而論之曰我德深惡美廷譏我索償軍費過多其實祗索英金十二兆磅而俄則多至十七兆磅法亦多至十三兆磅由是以觀我德豈非較他人所索獨少耶蓋我德所索之中國者只計我軍駐至明年一切耗費而已按軍費一事各國初欲中國分五十年勻給今忽又令貸欵早　似此肆意誅求不知中國將何以應之錄竟爲之長嘆 
 
 

Page 2

 
 
[鄂撫赴晉]  
　　武昌采訪友人云新任湖北巡撫端午橋中丞交卸陜西巡撫篆務陛辭就道屈計四月初可抵鄂垣藩憲瞿賡甫方伯接奉電音卽委員修葺撫轅以便節麾入駐本月初八日續接西安來電知中丞陛辭後正擬束裝就道欽奉諭旨著赴山西查辦事件往返約兩月餘須遲至五六月之交始能蒞鄂方伯爰傳知撫轅監修委員暫停工作傳聞晉省潰勇沿途滋事統帶各官弁不能約束經言官疉次叅奏是以皇上特簡中丞馳往查辦也 
[大臣體制]  
　　烟臺采訪友人云客歲拳匪肇事地方蹂躪不堪幸撫憲袁慰庭中丞安集勞來得使閭閻安謐事後多有製就牌匾恭送省會以志謳思者中丞轉飭各州縣出示曉諭略謂綏靜地方係本部院分內之事爾軍民人等勿得蹈習虛文惟當從事于孝弟力田安分營生以副本部院厚望云云見者僉謂如中丞者眞深得大臣體制焉 
[遠迎浙撫]  
　　杭州訪事友人云本月初七日浙江撫憲余晉珊中丞接奉西安行在電傳諭旨知已飭回湖南藩司本任浙江巡撫特命河東河道總督任筱沅河帥調補因委武巡捕王守戎裕勤帶同戈什哈四名前往清江浦迎迓守戎奉札後已於本月十一日起程矣 
[方伯鶯遷]  
　　杭州訪事友人云署理浙江布政使正任江蘇按察使誠果泉方伯到省後暫寓金袋巷旋以彼處離藩署較遠辦理公務每有鞭長莫及之虞爰就三橋址另覓公館已於本月初八日午刻詩賦鶯遷矣 
[購緝梟匪]  
　　蘇州訪事友人云著名巨梟李秉乾武進縣人結黨橫行無惡不作前年曾因犯案經蘇州府署差役連其黨甲乙丙丁四人設法拿獲時升任直隸永定河道產詠之觀察方握蘇州府篆訊鞫之下誤信李一面之詞以府差累及無辜大加申斥將李當堂開釋自此李益肆意猖狂毫無顧忌近爲撫憲聶仲芳中丞訪悉札飭署臬司朱竹石廉訪嚴拿究辦廉訪隨出示通衢懸賞購緝略謂無論軍民人等如能拿獲李匪者賞洋銀五千元一面札飭武進縣施大令將李家產查抄大令奉札後刻已遵照辦理矣 
[賢守濬河]  
　　嘉興訪事友人云府尊劉太守蒞任後以城內河道淤塞之堪不但行舟不便且時交夏令居民飮此濁水難免疾疫叢生因會商浙西內河水師兼綏靖陸軍統領費總戎調撥勇丁酌給工資擇日興工疏濬並札縣會銜出示曉諭定於本月初六日祀土興工就南城外水關橋築壩聞尙須續調水師各營相助爲理大約全河不難迅速告竣矣 
[浙省官塲紀事]  
　　杭州訪事友人云本月初十日鎭浙將軍常鶴卿留守調八旗駐防兵至錢塘門外大教塲會同德于兩都護升帳先令上年所練常勝軍演習洋操其餘各兵則均照舊制試演擡砲及梅花槍法終以洋槍打靶自辰至午始畢乃事○本月初四日日本子爵長岡雲海君名護㺯者由滬乘舟來浙拜會撫憲余晉珊中丞小住數日卽於初九日赴撫轅辭行是日申刻由下馬頭登舟赴金陵謁見兩江總督劉峴帥瀕行洋務局各官俱往江干恭送中丞因病尙未痊遺巡捕官持名柬達意 
[禾郡官塲紀事]  
　　嘉興訪事友人云官塲探悉新署浙江藩司誠果泉方伯過境在卽因於本月初四日乘舟出境恭迎午刻憲舟鼓浪而來各官咸呈遞手版憲舟並不暫停即由麗橋河赴省各官復以禮送之○前報紀嘉乍協章副戎因病出缺撫憲余聨珊中丞檄委蔡副戎署理本月某日副戎行抵禾中兩營汛弁兵丁竭誠迎迓副戎隨命駕入署接受關防旋赴各署及在城諸紳士家　會 
[紹郡官塲紀事]  
　　紹興訪事人云府屬安昌鎭釐捐局員某君現已期滿藩司榮伯衡方伯遴委向當發審局差之候補縣胡大令爲和接辦不日卽可到差矣○嵊縣學訓導江廣文振杰由舉人選補斯缺蒞任有年茲者已屆瓜期大憲札委貢生就職訓導高廣文振烜接署候再遴員請補不日當有明文矣 
[温郡官塲紀事]  
　　温州訪事人云温浙江處道王心齋觀察升調在卽各紳耆紛紛製備萬名傘德政牌公送到署以志去思○府經歴袁新栽叅軍聞訃丁外艱上月二十七日在署開吊官紳寮寀咸往唁之○新委温州土藥局唐壽臣大令由省詣滬本月初三日淸晨附招商局普濟輪船來甌赴府署禀到○土藥局員尹澄甫大令現奉藩司榮方伯委署嚴州建德縣一俟庖代有人卽當赴省領憑前赴新任矣○聞洋廣貨捐局員戈幼山大令已由上憲委署靑田縣惟尙未奉到明文○本月初五日永嘉縣秦鹿　大令帶同刑仵吏役詣菰溪騐屍聞新任道憲已由陸路來甌不日可到大令擬從菰溪繞道往迎 
[潯郡官塲紀事]  
　　九江訪事人云江西巡撫李勉林中丞以邇來行駛長江一帶之各輪船竊賊繁多大爲行旅之害爰札委候補知縣黃麗生明府隨時稽察俾宵小無從托足亦善政也○上月二十五日兩江總督劉峴莊制軍之公子由湘省赴江甯道出潯江潯城文武各官俱出城迎迓○江西藩憲張筱船方伯札委劉其仙叅軍福謙署理九江府經歴叅軍奉委後於上月二十六日抵潯涓吉二十九日接鈐任事○銅鼓營都司徐翰郷都戎文科近奉督憲劉峴帥檄令升署九江後營遊擊已於上月十二日接彖任事矣○由九江至漢口一帶電竿年久失修漸多損壞日前九江電局委員汪芑蓀明府盛景屏中翰禀請總局憲派工匠前往修理○九江稽查輪船兼保甲總巡委員史炳南明府悠頤近奉牙釐總局憲檄委辦理巿釐卡事務遂於上月十五日交卸赴卡所遺保甲局一差由道府會委黃麗生明府曾詒接辦適明府奉委往饒州查辦教案乃以江防同知郭子秩司馬調元代庖稽查輪船差亦由司馬暫攝○上月某日廣饒九南兵備道兼九江關監督明華亭觀察札委許仲碩叅軍及林輔臣謝春帆兩少尹胡少峯周少葵兩少尉分赴所屬四府二十三縣稽查驛站○上月某日九江府孫景裴太守札調湖口縣倪樸齋明府來郡研訊瑞昌縣所獲會匪劉金保等五名 
[蘇省官塲紀事]  
　　蘇州訪事友人云署震澤縣知縣王竹甫大令到任已屆一年將次交卸南庫紳士公製萬民傘一頂德政牌兩對送之○新任常熟縣知縣楊大令炳震自奉上憲委札卽於本月初六日詣各憲轅稟辭初七日由省啓行初八日接印任事前任楊大令家騵交卸後已於初九日回省禀到矣○ 
[羊城仙蹟]  
　　廣州訪事人云上月某日三十二街鋪民環禀督轅乞恩禁阻何富年在河干建築輪船馬頭兩廣總督陶芷芳制軍批飭善後局員及南海縣會同稅務司理船廳詳勘情形禀覆核奪旋據禀稱伏查何富年等建築馬頭現經卑職等會勘明確河面尙寛四十餘丈無論何項船貨均可通行何致有碍馬單柴船艇隻其理固不待辯而知該處附近街鄰鋪戶如林而到者僅陳文煇等三人不特並非該處街鄰且均住西門口與建築馬頭地方相離甚遠正如風馬牛之不相及誠如憲臺批示藉詞抗阻似無疑義應請仍准該商何富年等照案建築以興商務而杜阻撓卑職等與稅務司理船廳再四會商意見相同今將會勘情形繪圖貼說通禀憲臺察核批示祗遵○紳士具保匪人大干例禁前者南海縣舉人黃福桂力保張十五一犯刻經局紳陳炳煌赴縣禀訐謂其霸據局戳私保匪人縣主裴大令批候傳諭該舉人將匪犯張十五交案訊辦倘敢違延定干革究○南海區茂才全鐸研究西學精於製造經前廣東提督學政張大宗師保奏旨命李傳相會同總署王大臣秉公考騐旋以才可大用覆陳奉旨以直隸州知州發交北洋差遣本月某日電報到家各親友皆往道賀可知志士懐才終不致終老牖下振興士氣此其嚆矢耳○省城各書院均設講堂俾山長按期講學然久已視爲告朔餼羊茲者粵華書院山長丁太史示諭在院肄業生童大旨謂學 
 
 

Page 3

 
 
之不講聖人所憂審問明辨恐期弗措現定於四月十三日開講願聽者辰刻詣院靜候講畢仍許質問疑義以爲斆學相長之資嗣後每逢師課期准此特諭 
[閩海鱟帆]  
　　福州訪事人云上月某日爲原任福州將軍善軍憲開吊之期督憲許筠菴制軍賻以三千金省中文武各官亦均有賻贈聞瀛眷小作勾留卽須運柩回旗○福州設有籌振局城外歸海防同知呂司馬保甲局員舒別駕主持城內歸閩縣主王大令侯官縣主裴大令候補同知吳司馬主持分各紳富爲上中二等勸令量力捐輸聞上等中如柯少朗林裕源尤恒盛等家均已允捐二三千金其餘如龔吳趙諸紳則捐一二千金不等至於中等之戶刻下捐者尙寥寥也○武生江某素以好善名現因省中善局方訪查各處暴露屍骸代爲埋葬遂帶同家丁二三人日從事於荒烟蔓草中某日爲洋務局巡丁所見疑其私開浮厝之棺貿然禀諸局員高筠生司馬司馬訊責之下發交閩縣嚴懲縣主王大令移學取保開釋江無端受此奇辱心有不甘日內已糾合同人赴各憲轅呈控矣本館按此事情節頗覺支離姑照訪事友所陳删節登報欲求眞實請還質之个中人 
[吳中夏諺]  
　　蘇州訪事友人云本月初九日距胥門五六里之某鄉某姓嫗入城購物洎回時將洋銀一元靑蚨數百翼及零星雜物悉置竹筐中行經奈何橋突來土棍名阿鳳者舉棍擊仆於地攫筐而逸後經途人見之舁歸家內比鄰陳某吳庠生也聞而大怒代禀西路總巡劉明府請卽移文閶胥門外總巡拘拿究辦○震澤縣匪徒某甲歴年案積如山旋忽投充線人指獲乙丙丁三同黨以致結怨於衆被刓雙目摸索至天賜莊西醫院求治事爲撫憲聶仲芳中丞所聞飭縣主王大令拘送蘇州府署詰知姓陳名阿大行兇者係震澤土著石阿四因卽懸賞購拿本月初八日將石拘獲中丞飭發交蘇州府署初九日府尊田太守偕發審委員吳司馬升堂研訊石直供不諱詰以搶孀逼醮擄人勒贖諸案亦皆一一直承惟擄劫某董之子一事堅不肯招乃喝責藤條二百下釘上脚鐐發收元和縣獄聽候復訊核奪 
[上海官塲紀事]  
　　前福建提督學政刑部右侍郞戴少懐少司宼由粵東珂里赴行在覆命日前道出申江行旌暫駐昨日午前命駕至文武各署辭行○昨日午刻松海防同知劉乙笙司馬因有公務命駕至上海縣署拜會縣主汪瑤庭大令適大令往浦東騐屍由家丁出而擋駕 
[示禁販私]  
　　前日上海縣主汪瑤庭大令接奉兩浙鹽運使司許豫生都轉來文幷告示一道因卽發貼通衢太致謂梟棍販運私鹽國家定例森嚴輕則軍流重則斬絞現在各處匪棍充斥甚至本地無賴之徒句結外來匪人販售私鹽多方庇護膽敢拒捕橫行種種不法殊堪痛恨惟本司不忍不教而誅合亟示諭嚴行禁止自示之後如再有棍徒販售私鹽一經發覺定予按法嚴懲本司言出法隨勿謂言之不預也 
[大令驗屍]  
　　本邑浦東爛泥渡東巿彭氏女被堂兄彭某誘姦羞忿交加吞烟自盡由寡嫂王氏偕地保計良卿投上海縣署禀報縣主汪瑤庭大令於昨日午刻帶同刑仵官媒人等渡浦至屍塲升座彭王氏訴稱小婦人原籍江北某邑寄居治下多年翁姑及夫皆己物故小姑今年二十一歲向在某紙烟廠做工己許字某姓其未婚婿現在某輪船執役正欲擇吉迎娶竟被堂兄引誘成姦以致受孕自知難以隱瞞背地吞烟殞命求恩騐訊伸寃計保所禀相同大令飭仵役官媒細加察騐委係吞烟斃命王氏禀請免封自行棺殮大令准之飭差甲將犯姦之彭某帶回縣署研究復取具各人切結而回時己鐘鳴三下矣 
[英界火警]  
　　昨晚八點鐘時福州路至四川路轉角處某棧房不戒於火登時烈燄橫飛不可嚮邇經救火會各西人急驅皮帶車至竭力取水灌澆約焚半點餘鐘始熄至起火情形俟明日訪明續錄 
[會訊淫棍]  
　　惡棍顧阿六卽小百哥張杏寳卽小鹽金豆強姦民婦尹朱氏一案前經蘇松太兵備道憲袁海觀觀察親提勘訊顧供認強姦張供認拉去小衣次第在供單上畫押觀察飭發交上海縣監禁旋經臬司朱竹石廉訪札委保甲總巡朱森庭明府會同縣主汪瑤庭大令復訊明確詳候核奪前晚明府奉飭到縣會同大令升坐二堂飭提兩犯訊詰顧供詞翻異大令曰爾前已屢次供認幷在道憲大人案前比演手勢今尙圖逭刑章乎遂喝令從重鞭背顧知無可諉卸遂一一直承大令商諸明府命顧及張皆在供單上蓋印指模分別還禁聽候詳復廉訪按律定案 
[惡鴇宜懲]  
　　法租界蘭芳里某花烟館鴇婦李二寳前因凌虐烟妓經捕頭訪拿解案前讞員朱森庭明府研訊之下移送上海縣署請懲旋卽串人矇保出外近日故態復萌將烟妓張桂紅凌虐致死事經捕頭訪聞遣包探前往搜出兇器連受傷沈重之烟妓王彩娥兪桂林帶回昨禮拜四堂期解請讞員杜枝園大令與法繙譯官聶君研訊三畫巡捕禀稱己死烟妓張桂紅年二十歲本月初九日清晨被李鴇凌虐致斃並不報知捕房率行棺殮尙有二妓亦受重傷今一併解案請訊大令飭將李鴇帶出然後研詰王兪二妓同供小婦人等備嘗苦楚現在身上均有重傷張桂紅因不善逢迎致被惡鴇針刺鐵烙長夜罰跪受苦難堪吞烟自盡小婦人等亦己一息奄奄命在旦夕求恩超豁生生世世銜結弗諼大令見兩妓肩背均傷痕纍纍飭送仁齊醫館療治李鴇押候盡法嚴懲 
[輪船肇禍]  
　　前晚十一點鐘時怡和洋行北直隸輪船駛抵外虹口元芳路馬頭左近時値月色微茫波流湍急致將停泊彼處之南巿增茂行運米船四艘永盛行運米船一艘小東門外益源藥材行載藥船一艘及某姓販薑船一艘悉數撞沈幸船中人皆得救起惟小孩名坤全者蹤影沓然大約不得免於一番唇舌矣 
[上海縣署瑣案]  
　　顧德章呈控渾名無毛老虎之英界匪人金玉堂糾黨訛詐等情縣主汪瑤庭大令准之移請公廨飭提前日讞員張柄樞司馬飭差拘獲移送到縣至晚大令升堂研訊證人陳桂華供稱小的與金素識是日在某茶肆啜茗見金與顧爭閙是實金供稱有張木材者係顧之親戚被戚陸兩賭棍騙去洋銀二千元浼顧邀同小的索回四百餘元僅酬給小的四十餘元以故向之理論顧供張木林與小的係戚串行被戚陸騙去洋銀之後無力彌補聞金與之相識故邀伊同往索回洋銀四百餘元己酬給五十餘元尙向小的詐擾不休求恩鑒察大令以顧德章揷身多事金玉堂藉端詐擾均非善類著掌頰一百下交人保釋○灘船埠夥役沈正芳被傅阿妹戳傷身死大令騐訊之下傅在逃未獲前日縣差拘獲帮兇之張雙丁解案大令升堂研訊張供稱小的係江北人在虹口駕划船與傅素識傅沈二人俱在船埠頭徐蘭州處爲夥傅被沈唆弄以致停歇因此積成仇隙是月初二日傅與小的及某某等五人從徐家匯歸途與沈遇邀同啜茗旋偕至蘇家浜小弄內傅卽拔刀將沈戳傷尙有二人帮同扭住小的並未加功大令盤詰至再張執定前詞遂飭釘鐐收押一面飭差嚴緝兇手 
[美租界捕房紀事]  
　　前日傍晚時有日本某兵艦水師數名闖入虹口斐倫路第二百十六號門牌某粵妓家作狎邪游調笑之際忽起爭端致將妓女吳良彩吳仁金肆行毆擊房中器物被毀無遺正在紛擾時適爲帮同巡緝之法印諸兵所見拘送捕房日總領事聞之倩人至捕房保出○前晚十一點鐘時銅匠劉阿寳投捕房訴稱寄居新記浜路第一千七百九十九號門牌屋內頃間道經外虹口元芳路左近突被著名流氓混號烏豆芽者串同一林茶肆小主人某甲持刃行兇攫去洋銀數元請爲查辦捕頭令包探嚴密查拿以便解送公堂稟請讞員張柄樞司馬懲究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　日前司徒瑞生以大東門外吳家弄已閉之登和小客棧主婦鄧王氏虧欠租金投十六鋪巡防中局控告局員黃衡堂二尹研訊之下予限兩月著即遷移昨日復以被氏扭鎖潛入竊物爲詞投局稟訴二尹命提案研詰氏供小婦人已喪所天無力遷徙房主不加體恤將屋鎖閉仍向小婦人索取租金已出情理之外今復誣竊叩乞伸寃二尹謂爾與房主有何糾葛本委無從深究當著保租人王錦生赶緊理明爾如不甘可投控上海縣署諭畢交地甲帶去○昨日二十三七鋪巡防局員邱友林二尹巡至南馬頭見柵門虛掩因提柵夫顧小弟至輿前喝責五十板申斥一番叱之使去○前日上燈時南市和泰荳行學徒甘蓮墅行至某處誤與楊叙元相撞致碎所携磁器爭論良久繼以兇毆旋互扭至十六鋪巡防中局控訴局員黃二尹詰知釁由楊起判令掌頰二十下驅逐出境 
[南巿捕房紀事]  
　　前日永盛馬頭划船戶陸阿生與其甥張益仔忽起爭端互扭至某茶肆評論曲直旋竟肆意兇毆張忿不能平扭訴捕房捕頭令押候解送馬路工程局禀請總辦葉孟紀司馬訊辦○前晚毛家弄左近某米棧被賊竊去棉被衣服當即開列失單投報捕房請爲查緝捕頭允之 
[英美租界晚堂瑣案]  
　　緯雲繅絲廠司帳人顧琴光尅扣女工洋銀一干數百元以致各女工不服特於某日聚集二百餘人將顧扭送英美租界公廨訴請究追讞員張柄樞司馬研訊之下顧供稱小的在緯雲繅絲廠專司開發工資現値新繭上巿廠中各友均出門收買因之止發工資約計所欠共洋銀一千數百元小的現已函致執事人不日卽可來滬料理矣司馬以其供詞閃爍諭令暫行管押限十日內淸理違于重比○前者徐張氏控金瑞雲借去洋銀一百二十元圖賴不還司馬飭提金妻王氏押追旣而王氏禀請交人保出限一月內找尋丈夫到案茲已期滿仍無下落前晚保人某甲將王氏交案請訊王氏供小婦人出外找尋實不知丈夫蹤跡家况窘迫無力賠償惟求仍准交保司馬諭令押候追繳違干未便 
[英美租界公堂瑣案]  
　　包探徐榮珊解流氓楊阿福至案禀稱此人在棋盤街將柴船戶徐阿東曳至弄內搜刼洋銀某號巡街捕上前喝阻瞻敢揮刃亂戳經小的帮同拘獲解請訊懲讞員張柄樞司馬商之白繙譯官判令笞責八百板管押捕房一年○包探李佩之解陳阿春至案禀稱此人竊取孫少卿王永昌周阿三三家衣服二十餘件經小的拘解請究司馬判令笞責一百板遞解回籍贓給還各失主○六百三十二號華捕解陳才朗至案禀稱此人在東茶肆中與人爭鬥小的見而喝阻反被用鐵尺兇毆爲此拘案請訊司馬判令笞責三百板遞解回籍○包探竇如海解曹阿二至案禀稱此人拉車不愼撞壞某洋人所乘馬車經一百四十七號巡街捕拘入捕房捕頭令小的解案請究司馬判罰洋銀一元○包探張寳成解羅梅卿至案禀稱此人行竊怡和繅絲廠絲頭十餘兩持至某押鋪求質經小的拘解請究司馬判令笞責一百板○包探趙銀河解錢元標至案禀稱此人在丹桂戯園門前攫取張華二姓家閨人所持之扇經某號巡街印捕拘入捕房捕頭令小的解案請究張投案訴稱現在縣署當差昨日挈眷觀劇及劇散出門錢突然來前奪取摺扇叩求究辦錢供小的與張鄰居素來相識昨至戯園見伊家眷口略與閒談張心不悅以扇擊小的致斷扇柄小的亦生意中人豈有搶劫之理求恩　鑒司馬騐得扇柄實係擊折諭令交人保釋○包探顧阿六解鄭昭鱗至案禀稱此人至宏濟質鋪強質僞金首飾經小的拘解請究鄭供此物由友人李子生托小的付質小的實不知其眞僞求恩鑒察司馬諭令交人保釋 
[法租界公堂瑣案]  
　　某號西捕控稱華人韓梅生倩過永發介紹借去洋銀六百元嗣因過身死恃無佐証圖賴不還讞員杜枝園大令准詞飭傳過妻陳氏質訊韓供此欵由張慶良金子蘭經手早已了結執有收淸據書明借票作爲廢紙過陳氏供丈夫在日曾爲韓借取洋銀惟曾否還過小婦人不知其細大令飭交的實人保出限半個月內邀同中人到案復訊核奪○某號西捕控華人李渭康以田單抵借銀三百二十五兩圖賴不還大令准詞出票提李研訊李供稱小的於光緒二十四年向此捕借銀屬實惟因開米店虧耗無力歸還求恩鑒宥大令限十日內赶緊理處如延嚴比○上期祝寳記遞禀控洽記行主柳榮堂承攬塡泥工程虧欠洋銀一千五百餘元大令准詞飭提研訊柳呈遞合同聲稱祝所作工程祇及二成已透支三成工値事由同盛米店主作保求即訊追大令諭令交人保出邀中理算明白禀覆核奪○太古馬頭舁煤小工與日本人因事互毆各受重傷旋日本人因傷身死由費繙譯咨照捕頭令包探傳工頭張阿虎到案請訊張供稱小的在棧中司堆裝之役至各小工因何與日本人起釁小的實不知情求向工頭張阿六詰問大令飭押候傳到張阿六再核○張生恩訴稱昨日附某輪船來滬雇車裝運行李失去皮箱一口內儲各物値洋銀二十餘元因將車夫高洪志送案請追高洪志供是日張共雇小車四輛行李不知係何車所失小的並不知情大令著押候查明核奪○包探禀稱某客在江寛輪船上失去洋銀七十元報捕後由小的拘獲積竊劉阿和劉三仔彭大祺張子卿一併解案請訊劉供稱小的於本年二月因犯案遞籍以後並不犯竊張供小的在奇兵營中哨三隊當勇丁彭供在小的奇兵營後哨三隊當勇丁大令飭將二劉移送上海縣署請縣主汪瑤庭大令遞解回籍彭張押候查明再核○包探稟稱扒手何福生竊取某姓所携洋銀十餘元是以拘案請辦大令判責三百板 
 
 
 

Page 10

 
 
[奏疏彚錄]  
　　太子少保兩江總督臣劉坤一大學士直隸總督臣李鴻章頭品頂戴江蘇巡撫臣聶緝槼跪奏爲金陵機器局收支經費列爲第十八案造册報銷恭摺具陳仰祈聖鑒事竊查金陵機器局仿照外洋製造各式砲位車輛架具炸彈銅火以及添派砲營需用物件分設機器翻砂鐵木火箭各廠雇募工匠常川製造應需經費酌定每年由江南海關撥解製造二成洋稅銀五萬兩江南籌防局撥銀三萬兩揚州淮軍收支局撥銀二萬兩嗣因江防砲營應需儲備各式子彈每年由江南籌防局加撥經費銀五千兩又駐防江蘇淮軍各營日操需用軍火及防營添造槍帽銅火由金陵支應局每年加撥經費銀九千兩以爲常年額定製造之需有閏之年由江南海關於二成洋稅內加撥經費銀一萬兩此外江防砲營如有添造軍火等項隨時添撥造成軍火分解南北洋濟用所有支用欵項製造物件悉仿東西之法料件多購自外洋工資薪費物價難以常例相繩均皆力求撙節實用實銷業將截至光緒二十三年十二月底止收支各欵列爲第十七案分晣造册奏銷在案兹據江蘇防營報銷處江寗布政使恩壽等將光緒二十四年分收支各欵分晰造具報銷清册逐加句稽自光緒二十四年正月起連閏截至十二月底止舊管上屇第十七案報銷實存銀二十三兩三錢有奇新收江南海關撥解二成洋稅江南籌防局金陵防營支應局北洋淮軍協餉項下撥欵共計銀十二萬四千兩開除購買各項料物價値一册共計有五萬四千九百十兩七錢有奇工匠工食一册共計銀四萬八千四百六十兩二錢有奇委員司事親兵人等薪糧公費一册共計銀一萬二千一百九十七兩六錢有奇裝運料物水脚常船輪船長夫薪糧等項一册共計銀六千二百十五兩七錢有奇修理廢屋料物等項一册共計銀二千二百十九兩一錢有奇遵照部議各歸各部覈銷計應歸戶部覈銷銀六萬六百五十七兩九錢有奇兵部覈銷銀六千二百十五兩七錢有奇工部覈銷銀五萬七千一百二十九兩九錢有奇統共請銷銀十二萬四千三兩六錢有奇實存銀十九兩七錢有奇歸於後案舊管項下滾接造報將該局光緒二十四年分支給各欵請銷數目並裝成軍火撥存四柱淸册由報銷處加造銀欵四柱總册列爲金陵機器製造局第十八案報銷詳請奏咨等情前來臣等覆覈無異除將淸册分別咨送總理衙門戶部兵部工部查照覈銷外謹合詞恭摺具奏伏乞皇太后皇上聖鑒勅部查照謹奏奉硃批該部知道欽此 
　　兵部尙書臣裕德等跪奏爲請旨事准禮部咨據兩江總督劉坤一奏於本年六月十五日奉上諭本年恩科鄉試緩至明年三月初八日鄉試八月初八日會試至庚子正科及次年會試按年遞推等因欽此七月十一日奉上諭各省武鄉試著按照文鄉試展緩日期以次遞推尋因欽此當經轉行所屬出示曉諭欽遵在案現距明年三月甚近一切事宜卽應務爲舉辦而人心尙未大定各省正在籌防試期瞬屆仍覺兼顧爲難擬請將明年應行庚子恩科鄉試展至八月初八日與壬寅年補行庚子正科鄉試歸併舉行再於次年歸併會試等因光緒二十六年十一月初五日奉硃批著照所請該部知道欽此欽遵知照到部臣等查順天武鄉試向例十月舉行今該督奏請文鄉試展至八月舉行武鄉試事同一律應行庚子恩科武鄉試展至十月與壬寅科鄉歸併舉行考試再於次年歸併會試恭候命下之曰臣部行文各該處遵照辦理謹摺具陳伏乞皇太后皇上訓示遵行再管理臣部事務大學士榮祿左侍郞貽榖葛寳華現在行在未經列銜合併聲明謹奏奉硃批依議欽此 
　　于蔭霖片再懐慶府知府江槐庭現經撤省所遺員缺應即遴員前往署理查有候補知府張守火穩愼安詳趨公勤奮堪以委署據布政使延祉按察使鍾培會同具詳前來除批飭檄遵外相應附片具奏伏乞聖鑒謹奏奉硃批吏部知道欽此 
　　于蔭霖片再上年欽奉諭旨截留京餉銀十萬兩採辦米石解赴行在等因旋又奉旨勅將採辦米石分撥甘軍一萬石等因當經糧運局採辦白米七千石作五批委員赶解西上並經臣奏明請將分撥甘軍之米先行運陜以濟急需奉旨允准在案茲據布政使延祉會同糧運局詳稱遵將甘軍改撥白米先運二千五百石作爲採辦第六批委派候補知縣傅繩志於正月二十四日起程水陸並運至陜西督糧道衙門交納所需運費奏准截留鐵路經費一項除用修路銀一萬兩外擬卽於此項動支等情請奏前來臣復核無異除分咨外謹附片陳明伏乞聖鑒謹奏奉硃批戶部知道欽此 
　　余聨沅片再查接管卷內准新任浙江學政臣查蔭鑾咨稱所延襄校閱文募友趙錫榕直𨽻定州舉人王見元江蘇江陰縣廩貢生王廷槐山東歴城縣舉人楊炎昌江蘇上元縣舉人劉富曾江蘇江都縣舉人張孝廉河南商城　副貢均係籍隸他省照例移咨轉奏等因由前撫臣未及核辦移交前來臣覆查無異相應附片陳明伏乞聖鑒謹奏奉硃批知道了欽此 
　　李興銳片再署建昌府知府崔湘期滿應調省差委所有該府印務查有撫州府知府陳振瀛堪以調署據署藩司李岷琛會同臬司柯逢時具詳前護撫臣張紹華因値卸事未及核辦移交臣批飭調署臣謹會同兩江總督臣劉坤一附片具奏伏乞聖鑒謹奏奉硃批吏部知道欽此 
　　余聨沅片再直省州縣編查戶口例應年底具奏所有光緒二十六年浙江省滋生民數據各廳州縣於秋後編查保甲時挨戶册報由府親往抽查核對統計男女大小丁口一千一百八十五萬五千八百七十六丁口造具清册由藩臬兩司會詳請奏前來臣復查無異除淸册咨報外理合附片陳明伏乞聖鑒謹奏奉硃批戶部知道欽此 
　　丁振鐸片再記名提督前貴州古州鎭總兵丁槐前因自備資斧帶領舊部弁勇經臣據情奏報由滇起程趨赴行在聽供驅遣旋奉電傳諭旨著查明該總兵無論行抵何處飭令回滇毋庸前來等因欽此當經恭錄電飭欽遵查照去後茲據該總兵禀稱光緒二十六年十一月二十三日在四川永寗道中接奉轉電當卽遵旨將所帶舊部遣散于十二月二十九日行抵滇省本年正月十九日回鶴慶原籍養親以遂烏私俟有事時再圖報効等情請奏前來臣復查無異除批飭遵照外謹附片陳明伏乞聖鑒謹奏奉硃批知道了欽此 
　　李興銳片再查接管卷內據署布政使李岷琛詳稱光緒二十六年十二月十五日奉行在戶部電開二十六年分由江西釐金奏撥黑龍江俸餉銀兩請飭赶緊掃數解交上海道庫匯解江省以濟急需其籌解過銀數務隨時電知等因奉此查此項俸餉本年並未奉部奏撥有案惟查已亥年解過奉撥釐金銀一萬五千兩茲奉電催自應循照籌解現於釐金項下動放銀一萬五千兩以爲黑龍江庚子年俸餉銀兩遴委試用通判張傳鼐會同蔚長厚蔚盛長等商號領解於光緒二十六年十二月二十九日起行由水路至九江附搭商輪限二十七年正月十六日赴上海衙門交收轉解除由司給發該商號往來川資及輪船保險水脚等費銀一百八十兩外詳請奏咨等情到前護撫臣張紹華未及核辦卸事移交到臣除咨明戶部曁盛京將軍戶部並黑龍江將軍外所有籌解黑龍江庚子年俸餉銀兩緣由理合附片陳明伏乞聖鑒謹奏奉硃批戶部知道欽此 
 
