# 1903 - 204 - 4910875

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尚書作續集又祗及宋元明代尚付關如讀史者每以爲憾當塗夏明府鑾有見於此爰將有明三百餘年之事跡本之正吏參之魏野以至諸家紀述凡可以訂典故之得失證史傳之是非者遠紹旁搜折衷至當踵成明通鑑一書非惟讀正讀二鑑者所當蟬聯而下卽彼究心明史者亦不可不以此爲考鏡之資也兹由本齋用潔白連史紙石印告成每部叚釘十二本定價洋兩元卽日出售此佈 
[興學宜求實效說]  
　　自學堂興學生盛平權自由之說耳濡目染蠱惑日深而人心爲之一變自平權自由之說昌言無忌當事者不能及早禁遏謬妄之氣一發難收復創爲革命流血之言而人心又爲之一變蓋平權自由革命流血雖同爲悖逆之事而自若匿視之亦自有次第不平權自由無以發其革命流血之志不革命流血無以遂其平權自由之心事勢相因可勝危懼乃始而日本留學生倡之繼而中國各學堂肄業生和之衆口嘵嘵一虽百和教習不知懲儆監督不知驅除遷延至今吾不知中國各學堂究竟中於邪說者幾何人而能卓然自立不爲邪說所淆　又幾何人也夫國家求才若渴不惜帑金千百萬興學造士以備將來擢用之資所以待之者甚優所以望之者甚重近者直隸總督袁慰庭宮保湖廣總督張香濤宫保力主專辦學堂之議抗疏陳奏且欲并科舉而廢之以爲科舉所得人才不若學堂之深通各種學術扶持學生之道可謂至矣顧各學生之能事未見而某處與教習爲難某處與監督相仇某處立會狂譚某處恃衆譁散洶洶之勢時有所聞甚且今日閙戲園明日毁妓館此方辱門子彼又毆庖丁風發雲起尤不可以僂指終至近日日本留學生更藉東三省之事籌餉備械結爲特派班義勇隊運動部諸名目公然作奸犯科雖經駐日大臣蔡和甫星使電逹執政諸臣早爲防範不至遽成亂階而學生狂悖情形較前益甚是卽二宫保欲廢科舉以輔學堂觀此當亦有悔於心而朝廷登門選公權衡亦於是乎可决豈非各學生自阻其登進之階而令科目中人轉有所藉口乎竊不禁爲學生惜之尤可慮者各學堂旣多此心術不正之輩而邇來所譯各學堂課本每多文理紕謬不可句讀以是爲教異日成就更可想而知而當世之人乃趨之若鶩一若自爲風氣也者嗚呼教術之得失人才之邪正繫焉顧可不加意講求哉朝廷知各處學堂所定章程未盡妥洽特命張宫保會同管學大臣張冶秋尚書悉心釐訂務使京師大學堂及各省學堂一切事宜一律推行無弊說者謂張宫保之於學堂始則首倡其議繼則力助春成如各學生之所爲當非意計所及料今見端倪已露且奉學命酌改定章必能度務揆幾力除錮習若何而泯囂陵之氣若何而化恣肆之心若何而趨同克　若何而學業乃進使各學生皆有定識定力知所當務浮僞之說自無所擾於其心而其要尤在教習之訓廸有方監督之約束有道不此之務而一任學生之剪辫易服以是爲效法日本卽在效法西人而於彼國精微之學格致之原茫無所得各學生固不能辭咎而彼教習監督毫無覺察聽其自然其責亦不能稍寛也昔范文正公少年時便以天下爲已任衣不解帶者五年夜或昏怠則以水沃面諸葛武侯才堪濟變然其言曰學須靜也才須學也非學　以廣才非靜無以成學二公之經濟不同而其勤學則一彼各學生誠有志經世之學當先以二公之心爲心無論中學西學日夜研求猶苦不給何至馳情域外紛紛然侈譚自由平權革命流血致流爲名教之罪人哉嗚呼學堂廣矣學生多矣上以酬國家培植之恩中以答宫保輔翼之意下以慰父兄屬望之心滌舊染而進新機前程正未可限量也願有志者審思之 
[諭旨恭錄]  
　　閏五月二十四日奉旨分發山西知縣康景先魏銓陳恩湛河南知縣洪祥麟蕭廷彬陳鑄臧漢臣陜西知縣王夢松莫廷廣陳陽王念祖甘肅知縣徐登第朱同溥浙江知縣張朝弼張錫五周世颺江西知縣錢佩青李繼錕舒士倬劉榮錫曾毓焜福建知縣汪祖樹雷啓清梁應棠周啓銓湖北知縣馮臺異王勛陳其樟黃家瑩鮑鼎汪德崇朱毓麒周子文張九機胡恒熙四川知縣宋芝祺張溥胡開雲薛光熙陳開黼廣東知縣羅鳳𦐼王騊丁樹華戴田文陳天珍蔣德泰鄧祖望沈受龢王貽棟朱爲潮廣西知縣黃申祜王紹祜張作屏雲南知縣胡國瑞周光宇江蘇試用布庫大使韓景琦福建補用鹽大使張世紱兩淮試用鹽大使黃昌濤福建試爲鹽大使史致鈞雲南試用鹽大使錢顯曾俱照例發往河南道監察御史著高熙喆補授山西道監察御史著夏敦復補授京察官刑部郎中饒昌麟著准其一等加一級交軍機處記名以道府用擬補南城兵馬司正指揮周士傑著准其補授截取國子監學錄璩珩著照例用卓異俸滿福建延平府知府劉傳福著回任准其卓異加一級仍注册候升卓異四川蓬州知州方旭著准其卓異加一級仍注册回任候升俸滿山東陽榖縣知縣蕭啓祥著回任病痊前山西懷仁縣知縣王文員著照例用開復前陜西候補知縣劉華源著准其開復原官頂戴仍發原省照例用欽此又軍機大臣面奉諭旨明保安徽試用道童祥熊著於二十九日預備召見欽此 
[本館接奉電音]  
　　昨日午前九下鐘越三十分時京師飛電傳來上諭三道敬謹譯登○六月初五日内閣抄奉上諭廣東南澳鎭總兵員缺著薩鎭冰補授欽此同日奉上諭岑春煊電奏廣東南澳鎭總兵潘瀛縱 
 
 

Page 2

 
 
勇擾民卸署柳慶鎭記名總兵唐生玉屢次失利且多騷擾千總潘繼周勾通土匪無惡不作等語潘瀛唐生玉均著革職發往軍臺効力贖罪潘繼周著卽軍前正法以肅軍律欽此同日奉上諭景豐奏左翼關務一年期滿正額無虧盈餘未能足額遵照奏案儘徵儘解一摺所有未能足額之盈餘銀兩著加恩免其賠繳實存銀五千零五兩零著交廣儲司欽此 
[英約畫諾]  
　　昨日英京倫敦來電云去年中國朝廷簡吕盛二大臣與英使馬凱君在滬議訂通商條約西歴七月一十八號卽華歴本月初五日已由英皇畫諾准行矣 
[災異迭生]  
　　京師訪事友人云禁城地安門内景山迤西大高殿供奉上帝爲皇上祈天禱雨之處蓋有碧琉璃亭二座與天壇祈年殿藍亭相似惟規制差小耳閏五月十四日午後其中一亭無端火發回回熊熊勢甚猛烈値班官員聞信急發轉牌傳喚内城各水會竭力撲救經久始熄聞亭式圓形象天勾連八十一間皆用香楠木建造地甚僻靜人蹟罕逢傳言起火之初只見旋風捲入禁門霎時卽烈燄飛騰而火已不可遏抑矣此種謬妄之談固當置之姑妄言之姑妄聽之之列惟前者戶部被火今又災異迭生在上者宜若何修省以禳耶 
[京師得雨]  
　　京師訪事人云自閏五月十四日以後京城天氣炎蒸四野農田新秧復槁幸二十日午後得雨二寸許坱圠沾潤枯苗復蘇倘此後繼以甘霖秋成猶有可望也 
[大報西征]  
　　廣州訪事人云廣東水師提督何榆庭軍門奉檄赴欽州剿匪帶有練軍三百名靖軍右營開花砲隊一百名駐香山之靖勇親軍一百名駐東莞之靖勇中營一百五十名曁部下督標捕用遊擊趙遊戎定國水師提標右營遊擊黃游戎麟瑞中營候補遊擊傅遊戎建勲彭遊戎輝墀補用守備楊守戎殿芳補用千總蘇千戎廷珍方千戎興國楊千戎廷珍日前已乘伏波安瀾鎭東三輪船就道矣 
[粤督行程]  
　　廣州訪事人云兩廣總督岑雲帥督師赴桂剿洗匪徒上月初九日行抵潯州桂平縣在試院暫駐行旌閱二日卽由陸路往柳州所部軍士皆恪遵紀律肅靜無譁 
[解糧赴桂]  
　　廣州訪事人云此次粤督岑雲帥督師西征所有後路糧臺一切事宜奏委水師提督何榆庭軍門會同李觀察光覲辦理現已由蕪湖購到米九十四萬七千七百餘斤派何大令壽謙陳守戎文林解赴梧州轉運局以資兵食而振民飢 
[緝捕增軍]  
　　蘇州訪事人云省中水陸各營中有緝捕之責者僅飛划一營而已上憲以目下梟匪充斥緝捕緊急之時僅賴區區四五百勇丁未免顧此失彼爰將駐紥宜興之太湖留防中營改作飛划右營某日管帶黃子馨游戎接奉札文卽將營務大加整頓併遴選熟悉捕務之武弁四人充作領哨 
[分卡被毁]  
　　九江訪事友人云江西瑞昌縣境與武穴一江相隔向有土藥統捐分卡由胡二尹經理上月二十二日不知因何被人擊毁二尹遂赴府禀知府尊孫景裴太守札委張植菴明府前往查勘 
[賢令文告]  
　　紹興訪事人云浙江宣平縣知縣楊古醖大令見境内頗多曠土民間不知開墾因特頒發間明韻示云勸爾鄉民力勤種植五榖以外樟杉松栢桑麻果蔬皆有利息大小竹木兼及茶漆荒地空山各盡爾力嚴立鄉規禁罰偷竊習拳賭博有害無益及早種作豐足家給安分務農各宜朂切 
[淫婦伏誅]  
　　蘇州訪事人云六月初三日午後署江蘇臬司朱竹石廉訪接奉撫憲恩藝棠中丞轉行刑部釘封文飭將如皋縣謀斃本夫之淫婦某氏凌遲處死爰卽札飭長洲縣蘇靜大令會同中軍守備夏亮亭守戎帶兵二哨押赴北寺大校守胡塲處决 
[盗犯正法]  
　　寗波訪事人云鄞邑胡家墳左近人胡和生前遭盗劫并被槍斃報縣後經縣主周大令懸賞緝獲正盗洪成甫等二人訊明下獄本月初二日大令會同城守項守戎飭差由獄提出騐明正身如法綑綁撥派巡防勇丁數十名城守營兵丁若干人押赴犯事城方正法示衆 
[鄂省官塲紀事]  
　　武昌訪事人云湖北臬司李少東廉訪奉旨擢任江西藩司亟須赴都陛見所遺之缺由兼督端午帥遴委鹽道繼觀察署理遞遺鹽道缺另委武昌府知府梁集庵太守兼理擇於六月初二日接印任事○清祥芝大令在督轅辦理洋務案牘歴有年所嗣以丁艱回族服闋後來省禀到督憲端午帥仍委襄辦督轅文案以資熟手 
[蘇省官塲紀事]  
　　蘇州訪事人云金壇縣知縣鄭致和大令鍾祥經署藩司效述堂方伯調補常熟縣缺所遺金壇縣篆務於六月初三日牌示以新海防遇缺先補用知縣呂令慶堂請補○上海縣黃浦司巡檢陳少尹寳濂病故遺缺經署藩司效方伯牌示以遇缺先補用巡檢計德柔請補○委署金壇縣知縣翁子梧大令有成奉到藩憲札文後卽於六月初三日禀銷待質公所差使詣各憲轅禀辭赴任○省城東路警察總巡俞大令都一年期滿上憲委鍾大令鴻鈞接辦已於六月初二日到局視事矣 
[京畿瑣錄]  
　　京師訪事人云鍾甲者某部書吏也閏五月初十日行經前門外迤西城下鐵路上無意中被鐵軌絆倒傾跌路中適火車馳至不及起立一臂一足俱被軋斷急卽舁歸至晚而斃○京師朝陽門外距城里許之關東店有棍徒某甲某乙開設賭塲閏五月某日偶來駐防軍五人向索規費甲乙知若輩無管轄地方之責不當索費然又畏其强横乃佯諾之約以來日往取次日五人復來甲乙預約黨羽與之格鬥兩人身受重傷不能起立三人乘機逸去禀訴營官謂因捉賭被傷同去兩人不知生死營官聞而震怒轉禀姜帥立派勇隊出城至則賭塲中已闃其無人遂將附近鄰人拘回訊問衆鄰供出甲乙姓名居處復飭勇丁往拿則已懼而他遁祗獲其妻收禁而受傷兩人至今並無下落云○前門外王皮胡同某妓院屢有匪徒持械闌入刼奪妓女均經人出而調停給以資財而去閏五月十三日之夜復來多人行刦勢甚洶洶龜奴揮衆與鬥突出洋槍擊倒四人移時一人殞命次日復斃一人巡勇聞知往捕祗獲黨羽數人龜奴均畏禍潛逃乃將門封錮所獲之犯解交中城司推鞫供出行劫者係某西人所雇馬夫刻雖由中城司署出示購緝然正兇尚未弋獲也 
[苎蘿豔頌]  
　　紹興訪事人云紹興府熊再青太守係丁丑進士木天清堂夙著文名去秋經大憲調辦文闈内監試差旋卽飭回本任兹聞本屆秋闈令太守重膺是差以資熟手大約日内卽須叧委他員代理篆務矣○紹屬釐金現由藩憲叧定新章改爲各業認捐以免局卡司巡舞弊中飽月前委文蜀生太守携帶員司來越與府縣各官及貨釐總辦會商日來各業司董争先具禀咸願按照歴年捐數加繳若干成并有自 
 
 

Page 3

 
 
願先行墊解者蓋因平日歴受司巡苛抑故冀脫此擾累耳○上虞縣境韓家埠等處鹽廠林立港紛歧向爲梟匪出没之所始而開塲誘賭刻復劫勒贖嘯聚萑苻日來已由村耆聨名赴郡上控矣○紹屬官牙另行應完之稅每多延欠兹奉藩憲派員來越飭催并查得未領稅帖私自開行交易者到處皆是限令從速報領如再違抗定行封禁嚴罰 
[四明客述]  
　　寗波訪事人云日來浙江慈谿縣屬陸家埠鎭某廟正在演劇酬神劉盤龍一流人遂大開賭塲誘罄鄉人腰槖受其害者不知凡幾誠地方之憂也○前由孫某招集股本在建船廠開設電燈公司無如此間風氣未開雖經設法振興終無起色計至上月之杪已虧耗萬餘金無力支持遽爾閉歇聞者惜之 
[晴川雲樹]  
　　武昌訪事人云此間郵政局信勇某甲私匿受寄之信七十餘函事爲局中司事查知解送警察局禀請從嚴究辦○鄂垣民立中學堂創辦以來傳聞頗著成效現在董其事者擬在漢口添設一堂以廣教育特不知堂中宗旨究竟如何耳 
[禀陳盗案]  
　　昨日新閘巡防局員章二尹乘輿詣上海縣署謁見縣主汪瑶庭大令禀陳彼處協順米店第二次被盗行刼情形大令諭令赶緊嚴緝二尹唯唯而退復投道轅禀陳一切 
[勘犯發回]  
　　日前太倉州知州謝柱卿直刺派差押解窩賭匪犯沈茂堂至道轅禀請蘇松太兵備道袁海觀觀察勘訊觀察委魏蒓塢大令勘得供詞與原詳無異暫發上海縣獄寄禁昨日觀察發出公文飭縣役解回太倉聞擬科以徒罪云 
[約束渡船]  
　　滬南各馬頭渡船載客渡江多多益善以致風狂浪急時有失事之虞事經蘇松太兵備道袁海觀觀察訪聞札飭義渡局委員吳二尹從嚴查禁二尹奉札後卽於前日發出六言簡明告示曰黃浦風潮甚大渡江勤愼小心不許貪裝重載恪守向定章程倘有船戶違犯送縣枷責嚴懲現奉道憲札諭騐明各渡姓名速將舊牌呈繳騐明一例更新牌費分文不取船戶其各凛遵 
[上海官塲紀事]  
　　江蘇候補道吳鑑泉觀察由金陵來滬假寓全安客棧昨日午後命駕赴道轅拜會蘇松太兵備道袁海觀觀察繼至察上海縣署投刺縣主汪瑶庭大令飭丁擋駕○分省候補知縣秉厚怡明府因事到滬僑寓大方客棧昨日午前乘輿赴縣署拜會縣主汪大令大令飭丁擋駕 
[上海縣署瑣案]  
　　前月某日南匯縣人嚴汝勵乘舟來滬小泊永盛馬頭被賊竊去洋銀及捐照等物報經捕頭派包探黃量海緝拿旋以黃探故意延宕等情投道轅上控蘇松太兵備道憲袁海觀觀察准詞札飭上海縣汪瑶庭大令提訊未幾黃探拘獲賊犯錢阿二張阿四解由工程局讞員黃二尹訊明起獲所失金戒指銀對時表等物尚未傳嚴給領前晚大令提集一干人升堂研訊黃供嚴被竊後投報工程局小的卽奉總辦翁大人予限三日被獲逾期未久卽被上控實則此賊得贜後逃往蘇州是以無從跴緝近始回滬由小的拿獲請辦錢供小的前至永盛馬頭所泊船上竊得竹籃内有洋銀五十元及零星各物當與張阿四瓜分隨卽避往蘇州近以事隔多日用敢回滬不料卽被拘案今已將金戒指銀對時表等物吊至工程局惟捐照業經抛棄求恩寛宥張供詞大略相同大令判令發往改過局○前日奚海華被奚長春毆傷投案控訴至晚大令提長春研訊海華供小的有地三分賣與前充地保之奚長春得洋銀一千五百元今已被長春轉售與廣肇公所得洋銀五千元顯見當時故意抑價是以向之理論不意伊竟恃勢行兇將小的毆傷求恩騐明究辦大令謂爾地早已賣與長春此後價之漲跌與爾無干何得貿然滋閙遂判責一百板○徐家匯某繅絲廠每當溥暮散工之際時有惡少成羣結隊向各女工調戯事爲大令訪聞飭差拘獲胡阿根潘阿五兩名前晚升堂研訊胡供小的係法華鎭人不敢向女工戯謔潘供小的係徐家匯人年甫十六耕田度日並無調笑女工之事大令判將胡掌頰一百下潘從寛免責名交人保去 
[南市客談]  
　　前日本邑城廂内外保甲總巡朱森庭明府行經南市老太平碼頭左近見沿途居民曬晾褻衣不禁勃然震怒立傳十六鋪地甲至輿前笞責一百板諭令知照各家以後不准將褻衣當街曬晾如違提究不貸○前日有張某者雇車載猪油數簍至某處籌餉貨捐局巡丁查得並未報捐因卽拘至局中禀請總辦揭述亭太守照章科罰 
[英美租界晚堂瑣案]  
　　女郎屠三保及童子吳阿囡盛和昌均迷失歸途由某號巡街捕解請安插前晚讞員孫建臣直刺升堂詰究三保供稱家在南通州年一十有四家中尚有父母兄嫂前被人挈至上海賣與廣東人家爲婢不堪凌虐是以脫逃阿囡供年七歳嘉定人父親不知何名祇悉在菜市賣荳芽菜亦不知家住何處和昌供年九歳父親名木才向以拉東洋車爲業直刺飭分别交官媒差役留養以使牌示召領並移文南通州傳屠姓至案訊給○邑人張德芳控寄母張趙氏串同伊女任張氏吞没家産等情讞員孫建臣直刺准詞簽差往提前晚張趙氏投廨遞禀聲稱小婦人年八十有三夫故乏嗣撫周姓子德芳爲子時祗一十二歳教養二十餘年爲之習業娶婦近忽不務正業漸入下流且覬覦故夫遺業串同已革地保黃士泉卽黃阿大並自稱董事之周文邦將地若干畝永遠租與某洋商得洋銀一萬一千餘元詭稱請轉道契扣去銀一千五百餘兩及中金洋銀一千四百餘元零星費用若干還去各欠六千餘元祗剩數百元小婦人滿擬留爲度日之資詎料德芳復赴道憲衙門朦控今奉傳案叩求明察直刺飭將任張氏等人連全案卷宗並唐大受附控德芳之案一併移送上海縣署請縣主汪瑶庭大令訊明判斷以便申復道轅 
[法租界公堂瑣案]  
　　旗人定良與伊兄定超卽卓凡僑寓萬安樓客棧去年臘月與姚蘭勲陳介廷向楊崇逹串騙洋銀三百元旋又騙去四百元書給筆據願代請護照運米出口迄今已隔多時全無眉目楊乃訴知捕房捕頭令某包探將定良及陳拘解至案楊遞禀伸訴前情定良供認串騙屬實陳供伊等所作之事小的並不干涉大令與法總領事署費繙譯官會商將陳交人保出定良押候覓的實人具呈保狀勒限將所騙洋銀如數呈案以便給楊具領○陳大年前控英租界某包探夥役邱榮興串同賭棍鄧福生劉少卿騙去洋銀一千餘元等情大令訊取口供判令將邱責一百板鄧劉各罰洋銀一百元劉玩延不繳昨日提案訊比准交的實人保出限半個月措繳○胡愼安前控湯漢卿販運京鞋侵吞資本洋銀四百餘元等情大令訊供押繳迄今已逾半年挺押不理昨日胡投案求提保人顧阿五究追大令命提湯復訊湯求交保出外措資大令准覓的實人具保赶緊清理顧現住英界著投英美租界公堂控訴○陳木康訴稱日前被竊賊王阿六竊去烟槍四枝報捕查獲二枝已蒙給領兹又吊出二枝是以投案求領大令准之判令將王責一百板○鄉婦朱褚氏訴稱前日雇坐小車中途突遭乞兒王阿二搶去衣包一個當塲拿獲解案請辦大令判責手心一百下贓給氏具領○乞兒周小生搶奪某姓小孩所籠臂釧被包探追獲解案請辦大令判責手五十下贓存待失主具領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　閏王月二十四日禮部宗人府欽天監正白旗値日侍衛處引見七員値年旗二員廂黃蒙十七員正藍蒙二員溥興永隆謝放左右翼監督恩補用道府黎經誥等謝恩額圖琿預備召見分發四川試用知府文偉謝恩召見軍機及額圖琿○二十五日兵部太常寺太僕寺正紅旗値日戶部引見八員兩翼二十四員武備院六員浙江按察使樊增祥到京請安打牲烏拉總管台春到京請安福建知府劉傳福謝恩　貝子溥善各續假十日桂公請假十日張仁黼續假五日侍衛處奏派保和殿監試派出頭班阿王車王志公色清額惠聨二班振貝子琦侯逹公果勒明阿興安召見軍機及劉傳福台春樊增祥 
[飭護教士]  
　　松江訪事友人云日前蘇省大憲頒到札文略謂上月有英國女教士蘇恩寳專鳳英美國女教士羅德美及教士安德生刑孟文本月又有英國教士戴存仁唐進賢勞敬修馬春山李心田魏敬德女教士吳桂福先後來蘇分投遊歴傳教因此札知各州縣一體保護併將入境出境日期詳細申報等因華亭縣陳仲陶婁縣屈吉士兩大令均卽遵照辦理 
[示期錄遺]  
　　武昌訪事人云日前湖北提督學政胡大宗師札行武昌府梁集庵太守飭知所屬各縣學官定於七月初十日一律取齊聽候擇日錄取遺才送應秋試日内已由太守遵飭各屬遵行矣 
[暫遲開學]  
　　武昌訪事人云方言館招考學生現已足額本擬日内卽行開學嗣以天氣炎熱洋教習均欲回國避暑各學生亦懷觀望之心監督梁集菴太守因於日前牌示俟過溽暑然後擇日開館 
[風雨爲灾]  
　　蘇州訪事人云六月初一二等日風雨大作奔騰砰𥔀幾如萬馬千軍城隍廟附近某姓家房屋四間忽然坍倒齊門内某甲所居之屋亦登時棟折榱崩猶幸屋中人及早奔逃得以無恙 
[南市捕房紀事]  
　　前日八十三號華捕上街巡緝時不知如何忽與人扭毆致失號呌木棍等物事後疑東洋車夫江北人小六唆使惡黨所爲將小六拘入捕房捕頭詰得並無實據縱之使去一面以此捕不應在外胡閙押候禀請馬路工程局總辦翁子文太守訊懲○前日甲乙二船戶在馬路中互毆經巡街捕拘入捕房捕頭令押候解送工程局禀請訊究昨日船牙張二投捕房求將甲乙保出捕頭允之 
[英美租界公堂瑣案]  
　　包探陸阿四解夏世香及洪王氏王劉氏至案禀稱夏將張長森家八歳女郎賣與洪王氏將由小的拘獲送請究追張供稱小的之女不知被何人拐出由夏賣與洪王氏得身價洋銀一百餘元女供被胞兄帶至上海借住王劉氏家旋由夏托人賣與洪王氏王劉氏供稱此女係伊兄領來借住小婦人家經夏領去付過房飯洋銀三元洪王氏供稱此女由夏領來取去身價洋銀百餘元夏供女由伊兄領來托賣讞員孫建臣直刺商之英總領事署代理繙譯事務之許君飭分别押候查明情節定於禮拜五復訊女暫交官媒收管○包探趙銀河解童寗保瞿端甫至案禀稱伊等二人開設支那印書館邇由廣智書局控伊等翻印新民叢報飲冰室文集中教育倫理等書故由小的送請究辦廣智書局執事人延高易律師瓊師投案聲稱支那印書館不應翻印此書務請追究支那印書館執事人延律師丹威生投案伸辯直刺諭令退去候下禮拜三查明復訊○包探米順解陳阿堂至案禀稱小的查得伊家凌虐婢女是以送請究懲婢供名桂枝年十四屢被凌虐求恩超豁直刺判令將陳掌頰二百下發押官媒處一月期滿之後再掌頰一百下然後開釋婢交新閘幼女會留養俟長大時擇配○小利張阿根行竊李淛庭等四家衣飾報由包探李星福拘獲查得贓物押於南市特於昨日禀請出票往吊直刺飭將張管押候函致上海縣署及南市馬路工程局派捕協吊各贓然後核辦○匪人史得貴手持包袱内綢裙紅毯銀對時表手槍等物往某典質錢包探竇如海見之拘請訊究直刺飭押候下禮拜五查明訊辦○小利鄭雙喜王阿二專在各處小輪船碼頭行竊經包探竇如海拘獲送案直刺判令各責三百板枷號二月發各碼頭示衆滿期之後送押捕房三月○王阿四周三芝串竊胡英成家雜物售與張王氏報由包探倪順泉拘獲解請追贜直刺判張王氏賠洋銀十二元王周各責二百板 
[美租界捕房紀事]  
　　昨日午前積竊戎阿言在鄉間竊得衣服及錫器携至天潼路某押鋪求質適爲包探顧福其所見連贓帶入捕房捕頭令押候轉解公堂禀請讞員孫建臣直刺懲辦○昨晨妙手空空兒王紹祥不知在何處竊得衣服數件報時鐘一座持至吳淞路某押鋪質錢包探劉阿炳見之拘入捕房捕頭令押候轉解公堂禀請究辦○昨日甲乙二小工在公和祥碼頭爭挑貨物致起釁端被某號巡街印捕拘入捕房捕頭以事起細微令押乞丐牢半日以儆 
[行仁有術]  
　　昨承城南竹隱醫寓爲令媳産中平安將湯餅資移助振捐洋一百元無名氏爲賢郎病愈還願洋一百元天水明德堂主人爲舊恙時發求神佑除根并求人口平安洋五十元隱名氏代人求保延年洋三十元謀貽燕翼澤被鴻嗷以拯飢爲保赤之方仁施普被知行善爲彼蒼所眷宿疴頓除謹綴俚言藉揚盛德[  上海六馬路仁濟善堂籌振公所施則敬等謹誌]  
 
 
 

Page 10

 
 
   
 
 

Page 11

 
 
   
 
