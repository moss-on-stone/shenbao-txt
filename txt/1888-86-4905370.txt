# 1888 - 86 - 4905370

 

Page 1

 
 
[新印解酲語出售] [  申報舘主人啓]  
　　是書係近時人所著事實旣新奇可喜筆墨亦秀雅出羣較之坊間說部塵羹土飯陳陳相因者眞有下上牀之别本舘不惜重貲購得藏稿用新鑄鉛字排印以公同好准於卽日出售每部價洋一角八分售處仍曩便 
[新選大題又畐告竣] [  點石齋代啓]  
　　近來所出石印大題文非將舊文亙相傳鈔卽將庸惡淺薄濫竿充數雖自稱幾萬篇而仍不能備題徒耗紙墨甚無謂也醉經室主人深知諸弊恥與人同廣延名宿專選時下罕見之窻稿擬作硃卷課藝凡已見于刻本石印者概屏勿録名之曰大題文富得文萬五千篇每題一文並無其二亟付石印以供揣摩至于字畫清晣校對精良較他書格外認眞刻已出書墨色紙張務臻美善裝訂二十本收回工料洋十二元諸君子有先覩爲快者向蘇申掃葉山房江左書林文瑞樓醉六堂千頃堂著易堂文玉山房三蒼書局暢懷書屋芸湘閣南北申昌以及各書坊發兌 
[事類統編出售] [  點石齋代啓]  
　　古尠類書故研京十年鍊都一紀攟摭乎羣籍躭騖乎三上其結搆若斯之難也嗣唐歐陽詢藝文類聚後駢儷精贍者惟宋吳正儀事類賦百篇由明迄國朝或廣或廣廣或續廣或補遺至增補事類統編出而囊括古今至賾大備庶無滄海遺珠之憾本齋物購善本精書石印計三十五卷訂成十二册俾閱者瞭如指掌朗若列眉几案舟車取携良便洵人間第一有用書也刻已出書每部碼洋四元在三馬路逢源里慎記書莊發善此佈 
[歷科試策大成告白] [  點石齋代啓]  
　　春秋兩闈第三場試以策問五道體仿古文語覘實學歷經選刻呈進者大抵皆原原本本殫見洽聞而元魁官卷爲尤重苟非條對詳贍光采陸離必致典乏胸羅譏貽腹儉且首場亦不免减色兹特薈萃鄉會名家諸作編歷科試策大成一書分初集二集飽滿者旣徵宏富簡鍊者亦異空疏其中更緝經史子集吏户禮兵刑工爲十類奉以金科付諸石印誠場屋之枕中秘也擇於卽日出書在三馬路逢源里慎記書莊發售先此佈聞 
[新印東華録東華續録出售] [  圖書集成局啓]  
　　東華録一書初編于蔣氏後長沙王益吾祭酒從事史舘復取累朝掌故列聖宏謨編纂成書箸爲續録由是自天命迄道光九朝治績燦然大備恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外藩恭順之情邊疆開拓之事亦皆編年記月一覽可知固宜家置一編朝夕披閱者也第原本已多漫漶坊間翻刻又皆魯魚亥豕訛悮良多兹用新式鉛字排印精選上白紙張校對裝潢俱極佳妙刻已告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲躉購則請移玉至申報舘帳房面議可也此佈一 
[二十稱觴記]  
　　自來稱觴介壽必在杖鄉之年至於期頤親族友朋相與登堂祝嘏能文者則駢四儷六製爲宏文藉以暢叙其人之生平俾傳之後世可以不朽未聞有弱冠之年而亦有此者然果其人有可以稱則集諸同人爲之舉觴卽記其席間所有議論以留爲異日鴻爪之印此又何必計年之大小雖弱冠亦未始不可如吾友陳君瀛伯是已瀛伯卾運名諸生隨其尊甫晉宣太守宦於浙太守歷辦鹺務亦旣有年政聲卓著幾於有口皆碑捐館舍後去思至今不置瀛伯旣輿父櫬歸葬尚有經手諸事之未及清理者皆次第清理之以故往來於浙卾之間歲或數過滬上爲必經之孔道去歲始因意琴室主獲與瀛伯交年甫十有九讀其所作詩文雖老師宿儒不啻也貌文弱而勇於爲義凡朋儕中有急難事不辭勞瘁必盡其心之所能安亦涉足於燕遊而頗有節制議論落落無淺語與余一見如舊相識去秋返卾之後時時以書問及詩筒郵寄無虚日每信必遍問諸知交近况意氣勤勤懇懇盖性情中人固有足以感人者别後寤寐思之常不去懷今年仲春忽翩然至驚喜相詢則云尚須有事於武林海上寓公不過數日而已於是快慰殊甚酒後聯吟花前覓句意頗各得是月二十日爲其二十初度晚霞生爲之稱觴於杏花樓上邀二三知已爲之儐時則薄寒猶滯料峭逼人余獨與瀛伯倚欄清話計及席間侑酒人瀛伯曰我輩行雲流水不過作過眼烟雲觀何必先計而後行乎余撫掌曰物物而不物於物子其得力於老莊者乎瀛伯曰老莊吾不爲也但見當今之拘泥成迹者往往自以爲發必中理而抑知彼之所謂理非天下之至理轉不若我輩之隨時隨地不拘成見所謂未能免俗聊復爾爾尚不失爲及時行樂之道也余曰子之意吾知之矣子之所謂拘泥成迹者豈特游戲中一二端而已哉其舉而措之於家於國者莫不如是也瀛伯曰然吾見好名之人動輒徇名惟恐有一步之差池或足以累其名也乃不得不規行矩步以曲全其名然其心則亦非别無所好者也苟其嗜好當前紛華役志顧此則失彼顧彼又恐失此此其心直無異於轆轤噫何其苦也又有好利者利之所在身命亦所不惜凡有所以害利者直欲屏之絶之終身不敢偶一涉足而引人入勝者適至其前則又左瞻右顧若近若遠乍卽乍離忽却忽前其徬徨之神情恍惚之意態旁觀者亦幾爲之噴飯而彼殊不自覺甚至有好名者名已隆好利者利已獲而猶不改其初服此則又習慣自然非可以强之使改者也嘗見官長禁烟嚴申法令或有人問於余曰鴉片何爲而禁也余應之曰恐害人也問者曰鴉片來自外洋然則何不絶其來路不使進口之爲愈乎余曰官府一年所收稅餉凡若干安得不令進口乎問者曰官府旣收其稅則必聽其售賣可知旣欲售賣則必有人吸食也可知若稅則收之吸食則禁之則是自相矛盾不且與徇利徇名之心難自主者同一神情耶不但此也方今辦洋務者凡幾何人問其心孰則有主者乎軍火砲艦因欲由中國自行製造故船政鐵廠各處紛紛設局其每年經費正不知其何許而中國需用一船一砲仍多購自外洋或以爲中國自製不能精良故不得不購自異域必俟製造精熟再過數年然後可用顧各局而初立則此言或尚近理今則或十餘年或二十餘年豈有尚未精熟之理若此時而猶未精熟則亦無精熟之一時矣吾恐兩者俱費而中國之匱乏也乃可翹足而待矣以此類推中國之談洋務者大都類此然則此輩人果安所用之哉余曰諒哉是言快哉是言是言非老成人不能道而子乃已見及此誠可謂識高於頂者矣僕請以此言筆而存之以告當世有心入或者因子數言而憬然有所覺悟勃然有所振興則是子之言重於九鼎而子之所以造福於天下當無涯也又安得以年少書生而少之也哉於是入席舉酒飛箋召花賓主酬酢盡歡而散高昌寒食生歸至臯廡猶歷歷如聞頃間雄談乃篝燈記之如此 
 
 

Page 2

 
 
[本館接奉電奇]  
　　昨接京友發來電音有本月二十日旨一道敬謹譯登○二月二十日奉硃筆龍湛霖轉補翰林院侍讀學士徐會灃補授翰林院侍講學士欽此 
[春明夢華録]  
　　京師來信云新授貴州平遠協阿副戎明阿以川資難揖赴户部呈請借支廉俸等銀該部以近年部庫支絀碍難照准此已録登前報者兹聞户部堂官以副戎素守清廉深恐囊中羞澀蒞任無期若不稍爲變通難免不以逾限獲咎因諭承辦司員權　從事不日將箚知銀庫照數開支矣○貴州巡撫潘蔚如中丞奏稱查得客歲委辦河工之綏陽縣知縣魏學恒於公事諸多未善曾經藩司查悉撤差而該員並不將前發認捐銀萬金繳還藩庫相應請旨暫行革職限三月内照數繳還再行奏請開復奉旨准其暫行革職餘著照所請欽此隨由户部飛咨中丞嚴飭該員遵限措繳○禮部具題光緒十四年戊子科鄉試科塲條例及續增事宜於二月初通咨各省督撫及順天府府尹一體遵行○福州將軍古軍憲尼音布將閩海關自光緒十二年九月至十三年九月一年内征收常稅數目奏明報部計所征正　贏餘兩欵共銀十八萬九千餘兩　之欽憲之數計多征銀三千兩有奇○客秋工部察出虞衡司書吏吳沈二人冒領顔料庫鐵價因卽奏交刑部嚴究其時沈已聞風脫逃僅將拿吳解送刑部以人証未齊碍難定案因擬吳待質五年禁之於獄一俟將沈拿獲再行科罪並奏請飭下順天府步軍統領五城一體嚴拿在案吳在獄積憂成疾於正月晦日斃命當經獄官禀報堂官堂官因恐有賄囑牢軍潛行害命等弊遴派司員詳細相騐可員騐明該屍實係因病身死取具牢軍人等供狀禀覆堂官次日差役將吳屍由牢門拖至街頭經其家屬購備衣棺爲之盛殮○新疆巡撫劉毅齋中丞查得喀喇沙爾廳同知周司馬錫文征收錢糧任意浮冒實屬貪鄙不堪乃具摺奏請卽行革職奉旨交户部核議欽此刻經該部咨令中丞將該革員征收錢糧册籍報部核辦○太常寺查得近年經費不敷乃於二月初奏請每年由户部支領辦公銀四百兩奉旨交該部核議欽此刻經該部議准大約三五日内卽須入奏矣○承修前山大街石路大臣因二月抄皇上親詣先農壇行扶犁禮先期面飭各木廠將未鋪之路統以黄土墊平限二十五日告竣以便轉咨步軍統領衙門 
[書兩世貞節事]  
　　姑也氷清婦也玉潔此人家最不幸之事而又爲人世最難得之事金陵有陳氏者五品職銜陶時挺之德配也年十八歸陶僅十年而時挻忽病殁時氏以伉儷情深思仰藥從夫於地下奈膝下呱呱者纔六歲已識之無堂上翁姑俱未邁家無次丁未能恝然長往由是轉願修婦道以代子職暇則洒涙教兒就燈下讀畫荻和丸無昕夕間書聲剪刀聲錚錚然不以氷蘖爲苦而兒果成人卽廪膳生陶應垕也是年該氏五十六歲計守節已二十九年矣應垕性至孝能得萱　歡雖寡婦之子而門前多長者車轍老成人咸許其爲令器詎今歲二月初三日竟一病不起妻李氏其乘龍與唱離鸞之歲皆與姑同聞者憫之應垕氣絶時李氏吞金戒指六枚逾日不死嗣又服生鴉片至一兩五六錢其姑始及知慟其必無生理也呼天長號曰吾家三世三孀自問尚無嘲風弄月口過胡吴天不吊而又使娟娟此豸不得其死豈陶氏一門獲罪於天一至此乎幸鄰佑急爲延徐聞韶善士如法施救救半甦李氏漸知進藥卽不下咽且大泣曰此正未亡人之所以全受全歸也善士救人當審其爲何如人天下死有重於泰山生有輕於鴻毛者胡可以一概論也吾自了吾夙債何預人事徐君乃勸以大義並指其祖姑與姑曰是諒爾所不忍割愛者今兩老人相向而泣卜爾存亡於俄頃爾若不死猶可慰形影於暮年將來養生送死皆賴爾一身爲亡者補其缺陷以贖九泉不孝之愆爾豈止爲天壤之完人而已哉古人謂盡節易守節難事到難處當舍易而就難李氏性本孝獨苦少膝前一塊肉故願爲鏱碎不爲瓦全今聞徐君語又念已若溘逝則兩代焭焭者必不久于人世遂咽藥大吐而愈現在衆紳士咸嘉其志議趁學院按臨之時爲上其事於院庶兩世清潔得主持風憲者爲之闡揚當光如日月壽若河山近來金陵人士多敦實踐重倫紀凡鄉黨之有行誼可風者卽愚夫愚婦亦且爲之臚列事實公請當路或贈以額或旌其閭以爲澆風薄俗勸嗚呼若諸君子者殆無愧於一鄉之望人矣又徐君云救吞金法用羊前兩脚之膝蓋骨煨酥研末和米湯調服金卽隨大便而下屢試屢騐因書前事而并誌之以供海内之留心濟世者一覽焉 
[臺城鳶影]  
　　相傳紙蔦係梁武帝因侯景圍城急在臺城放紙蔦以乞外援者由來久矣每當春郊日麗小兒女無慮十百輩爭放紙紥之象形禽鳥以一縷長繩趁羊角風頭扶摇而上名曰風筝或高或下或沉或浮作壁上觀者時而爲之欣羡時而爲之歎惜若不勝其歡戚者然可見情之所鍾正在我輩然往往奪武子之鞭而失其金將逐謝公之屐而脫其銀鈎始而好勝繼以忿爭笑窗前不鳴之雞恥座上不舞之鶴此亦游目聘懷之賞心樂事也○近聞鄉鎭間每有游勇持軍械恐嚇愚氓之事夜間更有洋鎗聲一家遇賊四鄰皆閉户而不敢出救者以此頃有人語及此項洋鎗之所由來謂軍營遺撤時大小軍裝盡數全繳卽間有自製之鎗歷久亦當敝而無用此必有人焉暗中售賣而後游勇輩不少有此護身靈符城南某舊貨店懸有洋鎗數桿爲江甯府所見卽傳該鋪主問其來買此鎗者以何等人爲多則稱遇有單衣薄裳之過客多半借此以壯行色李太尊知此中不無弊竇卽令該店將鎗送繳府署由官收買嗣後不准再以此鎗應門市一面仍諭上江兩縣出示嚴禁杜漸防微黄堂之謀慮深矣○鄭州决口朝廷竭東南之力注意其中乃河工諸臣縻費已至三四百萬兩而猶稱漫無把握屈指凌汛桃汛次第將至然則囊之苦於料不足者今卽足矣吾知其非苦於水太深卽壞於溜太急成功仍不可以歲月計也每月初十日吏治局考候補大小班一次是日韋觀察卽以漢賈讓治河策於現在河工其說有無可挅爲論細繹讓策不過疏渠與築堤二者兼施此所以爲今古治河者之祖述卽前明潘季馴我朝靳文襄公無非因其勢而利導之終不出曩昔之範圍江蘇鑿張福口等處以爲槽俾水得以就下入海兩江曾宮保已據情入告可見治河之道卽禹貢一書已爲不易之經後世更無有軼而上之者故現在下河河工總辦如張廉訪誠今日之白圭亦不敢自謂其愈於禹也○袁簡齋云旁有禁寒惜煖之人衰年忘老誠有味乎其言之也然而此何等事夫豈一把柴骨頭所能享此豔福者去歲有已近六旬之衰翁五六輩皆候補中之坐擁膏腴者飽暖思淫慾當此遲暮公然各買名花一株護以金屋嗣有某君以憂回籍妾之夫僞爲柳毅之傳書者約其爲紅拂計未行而此婦遂指清節堂某婦爲親串相往還見者卽誤認其由堂中色升寵選而來此其一也又某君因就桃花潭上與李白叙别聽踏歌聲不覺微醉妾忽惡其丈夫氣太猛欲拔其如戟之髯目遂反至唱伯勞飛燕各西東此又一也又某君面如冠玉恃其家有獅子而不吼遂擁貍奴於其側竟爲所噬于是愚公移丈人峯當其門碍出入乾久之此又一也由是說者咸謂去冬小星失明舉事者敗而舉癩蝦蟆想吃天鵝肉之諺語爲解嘲焉 
[茸城瑣語]  
　　撫標都司銜徐某昔年帶砲船駐紥於葉謝得勝江口護卡本月初喚一小舟道經池蕪時當黑夜風雨交加船户陳某誤認水道徐因發怒遽執木棍擊中腰肋陳嘔血數升旋卽斃命其子畏徐兇横不與理論泛棹回松卽喚船夥將徐看管與其老母赴華亭縣署呈控楊邑尊當卽帶同刑仵相騐飭其子權且收殮將徐發待質所押禁經邑尊一再訊鞫先將徐職銜申請斥革再行詳訊想朝廷自有三尺法不能稍從末减也○恩詩農府尊於十三日甄别雲間求忠影賢三書院府尊知士子每屆課試多有携卷出外者此次先期出示諭令悉心研理毋得任意出入是日也府華婁三學教官在塲監課自辰至未查號蓋戳諸生咸循循然無敢偭規而越矩聞府尊嫌院課花紅太少尚擬捐廉加奬寒士聞之喜可知也○東門外華陽橋居民相與醵資紥成各色彩燈光豔射人於初五夜起連日出遊街巿絲竹之聲盈耳洋洋且有扮作蚌 
 
 

Page 3

 
 
精者淡粧濃抹體態輕盈所過處均迎以爆竹觀者無不稱賞邇來錢明宮一帶亦紛紛巧製各色花燈又可一擴眼界矣 
[示期縣試]  
　　現聞上江兩縣奉王宗師牌示准於四月間下馬因出示定期本月二十五日在考棚舉行縣試頭　 
[東粤官塲雜事]  
　　侯補都司藍都戎開祥嘉應州人幼曾遊歷外洋究心化學製造諸法亦能竟委窮源歸後督辦機器局十有餘年勳勞卓著張香濤制軍論功行賞奏請俟得缺後賞加遊擊銜以示鼓勵○記名總兵李鎭戎先義久歷戎行身經百戰現因舊傷復發無力挽强遂請張制軍據情入告請免騎射并以統領防營素稱得力遇有水陸缺出准其借補云○新選廣西麥嶺營都司黄都戎保全由京來粤於二月初一日到省卽赴督轅投繳文憑○省河右隊第五號巡船由張制軍札委戴都戎廷忠管帶都戎奉札後於初二日到船任事○繼述堂軍憲前奉恩旨留任并賜福字一方滿漢各員聞之紛紛赴轅叩賀○西樵山三湖書院爲南海士人樂育之所　前郭壽農大令傳題甄别○陸路提督署向在惠州府城其行臺則在省城天馬巷久經扃閉倒壞不堪鄭必泉軍門捐俸興修刻已告竣美奐美輪輝　奪目日前軍門已偕春屬遷入矣○欽州營叅將缺由張制軍札委記名總兵梁鎭戎振基署理鎭戎由軍功起家戎機曉暢榮膺斯委定能措置裕如也○准補長樂縣蔣大令鳴慶高明縣蔡大令逢恩翁源縣不鄉司張少尉紹聞海康清道司任少尉皓均奉准藩憲飭赴新任○初二日有瓊州營勇數百名來省遣散大憲恐其滋事立飭地方文武官小心彈壓 
[陜西官報]  
　　新正月初六日咸陽縣嚴卸事回藩台縣牌白水典史彭履中著回本任○初七日知縣齊澤由甘解餉回○　八日坐補咸寍分縣謝毅謝行知新授泉台曾初十晉京○初九日知縣方觀海起服禀到○初十日藩台縣牌未入鄭榮披署隴州吏目事○十一日新選安定縣安登瀛禀到同知唐沛霖聞訃丁父憂升授江蘇藩台黄十五日赴京○十二日西來駐藏大臣崇赴京由省○十三日華陰縣顔豫春卸事回○十四日鎭安縣李回任○十六日分縣吳復元往白河提部費○十七日知府鄭由京引見回甘泉縣余傳德謝調補靖邊縣行知○十八日知縣劉鼎臣由京解餉回藩台縣牌未入俞國良署安塞典史事○十九日藩台縣牌西安府李着回本任○二十一日准補定邊縣左琛鳳翔縣史悠贊俱謝行知 
[卾垣官報]  
　　大挑知縣郝鳳林禀謝蒙奬加一級紀録二次武同知長漢同知厲俱禀知委辦鄉試供給事務藩憲牌示遠安縣知縣印務詳委補用知縣黄禮讓署理候補同知方藻奉臬憲委赴漢陽考試巡查彈壓差候補縣余吉甫自丁官山查禁灰窑　省禀到姜文治解九批餉自京回省廖樹恩見辭赴施南府帮審　件藩憲牌示本司布庫大使員缺飭本任之傳　弼　任　補縣雷裔昌禀知代江夏縣赴南鄉相騐候補縣朱有寛　藩憲委赴大東門外　廠單壓遺散差候補州判官懋勛奉委東門外粥廠彈壓遣散差俱禀知管帶知津輪船候選縣丞馬聲平自摥州回省委辦應城陸路鹽課候補州吳鴻恩禀辭候補巡僉陳森奉委帮辦大門堤工 
[儲憲抵滬]  
　　浙江糧儲道豐儲憲於前日自浙來滬卽在浙江海運局暫駐　　以更　海北上 
[品蘭雅集]  
　　徐　占滬北之勝疏花瘦石位置天然十丈紅塵中偷得半日清閒憑闌玩賞花香鳥請令人心目俱清誠哉城巿山林也春光將半萬卉爭妍桃　初開臨波淺笑紅嫣紫姹尤覺别樣風流月之二十二三四日主人復羅致滬上各家所蓻春蘭任入評隲黄磁綺石供養名花較之豫園中粉汗蒸淫甚囂塵上者同一勝會而雅俗實判天淵矣諸君子各具雅懷尚其團扇輕衫一賞　衆香之祖乎 
[西節停訊]  
　　耶蘇後活之期本應停公一日因係禮拜故於昨日補停英領事照會蔡二源太守所有捕房管押之人統歸今晨解訊 
[車夫乞恩]  
　　英法兩工部局議加小車捐車夫季普瞿等投上海縣署求免裴邑尊商同　法兩讞員禀請道憲照會英總領事許士一面會銜出示曉諭各情皆詳前報昨晨八點鐘時該車夫等齊集英公廨多至三百餘人俟太守出卯首　恩太守飭差張福傳諭靜候領事照覆該車夫等散後又有各路車夫不期而至愈聚愈多太守仍飭該差傳年長之五名至花㕔研問該車夫等供稱小的等今晨投英捕房每車繳捐錢四百三十五文請領照會捕房謂須照新章每車捐錢一千文因此籲求作主太守問明五人姓名住址善爲開導謂本分府與裴大老爺屢次商之工部局董業已禀明道憲照會英領事官已將照會譯成華文行咨工部局諸董事定於今日聚議俟照覆到道憲便知能否免加且道憲及裴大老爺與本分府深知爾等苦衷皆當格外成全爾等亦當靜候示諭無庸聚集乞恩該車夫等皆叩謝而出衆車夫遂紛散歸 
[縣案彚録]  
　　上海縣訪拿高家行賭徒瞿春林徐勛勛於前日到案經裴邑尊庭訊之下瞿徐同稱並無犯賭情事邑尊着暫發待質所管押候核○楊沈氏控李阿錫等攫花一案經裴邑尊提集訊懲該氏復於前晚投案仍稱花由圖董秦月汀父還邑尊着候將秦傳案訊明核辦○金山縣學文生夏　禄上海縣學文生范厚齋爲斐邑尊訪聞在閔行鎭聚賭着地保顧鑑於前日拘解到案經邑尊庭訊之下該文生等同稱素來安分並無賭博情事惟年輕性躁或者得罪地方上人尚求鑒宥邑尊飭令發學看管候會商宣廣文核辦尚有廿八圖地保奚根裕四十四圖鄉人沈阿二仍着該保拘案訊辦○已革總兵吳宗勝同倪炳杰施瑞生等因騙畢永成綿綢由英公堂送縣究辦一案迭紀前報前晚復經裴邑尊訊明情節飭將吳開枷交保倪施均笞責枷號二月並着發往租界游行示衆 
[法捕房瑣事]  
　　昨報列太古碼頭有氽來米船一艘經法包探李雲發禀明法捕頭飭卽派人看管一節至昨日午後尚未有人投去捕房具報惟外間傳言該米船實與某煤船在北浦相撞後乘潮氽　太古碼頭擱在浦灘邊當法包探查問時正當潮落疑係南巿氽來者或云船中本裝米四百二十石已卸去二百四十石祇剩一百八十石傳說如此未知確否又聞船户等業赴英公堂控告矣○法包探王榮培李雲發江德林等查得有車夫某甲有金表一枚來歷不明因將該車夫查到解入捕房捕頭詰其金表何來該車夫語甚支吾後又答稱實從浦難拾得捕頭以此是亮表倘係失主在途脫落玻璃面必不完全今一無傷損必有别情着將該車夫管押候訊○包探又獲甲乙二人據云甲在烟館偷鎗乙則押贓之人因之一併管押據乙供認鎗賣在新街口某烟館得錢一千文法捕頭着押候解案○昨報列法捕房拘到在租界糊貼示稿之某甲昨晨解歸大自鳴　捕房請訊據法包探江德林禀稱　伊等在租界糊貼告示然告示尚未張挂不知伊所貼者從何抄來因將其人拘進昨晨經備捕頭研問之下着押候解訊 
[來書照登]  
　　少欽先生大人閣下敬懇者僕年五十四歲結縭世載未曾誕育納妾以來亦已十有三年熊夢無徵每懷似續實深憂慮前閱申滬報見長者勸乏嗣之人將家財十分之二腲作賑欵定邀天佑賜子延宗等語僕素鮮恒産莫展一籌維於日用中節省二成陸續助賑果於今正月杪　舉一丁雖邀天佑賴長者勸導多方銘謝無旣因思與僕同情者當不乏人如能倣此而行不特可免艱嗣之虞且生子亦易於長養蓋功莫大於救生旣願救人之生天亦不忍聽其無後理固然也兹又撙節得湯餅等費洋一百元寄上拜懇彚寄災區以作車薪杯水之助并求刊登申滬兩報奉勸世之急於求子者專肅布託敬請籌安不備[  甬江巖山人手奏二月初十日]  
接誦靈巖山人函述情形娓娓動聽洵堪爲求嗣者急切以告焉閣下從日用中節省二成陸續助賑果於今止月杪喜得哲嗣又撙節湯餅筵資洋一百元委解災區并囑登列申滬報章奉勸世之急於求子者[  上海北巿絲業會館籌賑公所愚弟少欽施善昌謹誌]  
 
 

Page 4

 
 
簡友頻年潦倒蠖屈江鄉撫景流連易增棖觸三月間龍華香會極盛香車寳馬士女丰昌而籬落夭桃臨風含笑花光入面尤覺掩映生姿因趂星期相邀舊雨略具山殽野蔌賞兹美景良辰計三月初五日請天南遯叟霧裏看花客高昌寒食生寄鷗室主蘭月樓主小樓主人擅夢生瘦鶴詞人種榆山人楊君香蕖陳君秀峯費君鴻生沈君德堯十二日請問梅山人惜紅生知白子西湖花隱百花祠香尉郭君少泉程君鴻徵施君子仙鄧君也泉郭君毅臣黄君夢畹萬重霞海烘蝶粉而香濃一路珠塵襯馬蹄而印淺諸君子尚其噬肯適我毋令花枝笑人也○春來依舊客龍華屈指星期酒預賒相約緑楊邨店外招携勝侣看桃花萬樹紅桃夾岸栽江鄉風景勝天台諸君欲上龍華會裙屐何妨結伴來[  毗陵醉墨生初稿]  
[輓李秋抨太守聯]  
　　時難值頻遭歷四年賑務力籌澤被羣被黎遍野哀鴻方待哺春光纔及半痛一旦塵緣遽謝星沈太白異鄉啼鳥最堪悲愚弟何景儀頓首拜○籌賑任辛勞歎中年塵夢頓醒太白流風今已矣愴懷悲故舊痛此日客途哀奠清明時節益凄其愚弟譚秉鉞等頓首拜 
[鳳琴女博士遷寶和里晚霞生爲之暖房攜尊召飮醉賦二律以作謝簡爾不可言詩並乞在燕諸公一粲]  
　　百宅千鄰倍海租燈毬電落夜光珠羡伊城北徐家妹窺煞墻東宋大夫一檻春風移絳樹半鉤新月捲流蘇爲勞慶語酬花醼幾箇騷壇舊酒徒當門瓊樹繫青驄金屋幽深曲巷　弱柳怕霑飛絮雨夭桃慣惹妬花風指工宅線纒葱緑手把春衫剪杏紅遮莫玉樓局不鎖慇懃待燕下簾櫳之谿居士未是艸 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[輓李秋坪太守詩三首]  
　　人生難得是相知生死如今竟别離鶴化已隨雲路渺鵑啼空便客心悲江頭風月　堪憶夢裏音容莫可期獨向孤墳弔良友白楊衰草益凄其澤雁嗷嗷實可哀時方多難仗清才曾籌賑務憂勞甚猶記天涯笑語陪人世幾何悲幼夢酒香能否到泉臺清明節近風兼雨空賦招魂切溯洄間坐思君涙黯潛招魂空自盼魂還波流已逐三江水雲影重遮百粤山同是天涯悲永逝劇憐時世正多艱記籌賑務留功德傅誦如今徧宇寰[  愚弟何景儀頓首拜輓]  
昨聆申報有高昌寒食生質種榆山人正月十九日親迎之作并云不受賀禮因不辭謭陋勉賦一律以賀録請桂笙吟丈大法家正之 
○陽和轉處報春回鳴鴈雝雝樂事催堤柳含　　未冸江梅帶笑蕊初開畫　才子調琴瑟粧額仙人下鏡臺清德素昭共欽仰山人素著清望人皆欽佩盲詞聊侑合歡杯[  武陵漁隱就正草]  
春正月十有九日種榆山人喜占燕爾不受禮不宴客高昌寒食生先賀以詩僕於去夏喜晤種榆此後滬甬往來無虚日由是罕親麈教頃擬燈宵前後作海上游恐趨賀未及登堂先步桂老元韻寄賀一律并希郢政○何湏夫壻畫時眉浣手調羹佐國醫例合賀詩隨驥後懽逢　酒續鸞期瓊瑶儀郤情非激琴瑟聲諧夢可知從此百年徵好合石麟他日預稱奇[  浣花館主倚裝拜稿於明州客舍]  
[奉和吳興筱丈歲朝有感原唱]  
　　一片昇平勝去年金筝檀板穗城連凌雲我欲登鰲頂活火誰能馬肩馬周鳶肩火色春占梅花詩裏客歡承萱草夢中天世間好事惟忠孝若箇書生姓氏妍[  瓶憲居士學吟草時客粤省電局]  
[上海三馬路與昌恊賑公所陳竹坪經收山東直河南皖北賑捐十一月念六日第八百七十六次清單]  
惠秦莊交來無名氏清湘賜養堂各銀十兩湘西餘慶堂銀二兩以共漢平銀念兩申規銀三兩七錢○王謝氏完愿四元曹錢氏二元敦記一元恊茂船局零募一員七角茅成一元顧家仁三角以上共三元○○另收河南賑○安孚莊交來有　山房規銀五十五兩晋甡莊交來孫錫九規十九兩二錢六分售出　然恭手卷一元袁藍卿爲祝　康健十二員五豸堂爲求幼士病愈一員　潤明續四　榮昌和銅洋一圓一角○行道有福册邦上朱　遠堂二圖朱陶氏七　五齡　子一員以上共十員○又册漢口陳仲　善士經募廿八户共洋五員○又册丹陽補白山人一圓○又册金壇溥源典經募懷德堂三員春記二蘇錫三懷仁堂無名氏再玉庭無名氏朱　伯　緣子於子記　興氏張如祥十户各一圓公記七角趙步墀方德新于雨文趙元泰余　經趙邦瑞王錦章李雲山楊　芝萬隆裕十户各五角楊鴻儀無名氏四角不書名二户無名氏二户合記郭同昌六户三角無名氏徐司務高升三户各二角珠磨齋銅洋二員無名氏免害人各銅洋一員無名一角以上共廿四　銅洋四員○　册烟台陶映堂一賆四角又募福山王言甫求母病愈二員曲曰隆黄如潮各一員同興和於志斌各一千同盛棧六百同　永公泰義正興合孫無名氏洪茂永五户各五百廣隆利三伯七户各二百十六户各一百四　各五十以上共十四員○又册姚益記一員又敦册張嘵記一員又保命册程川記一員羅記趙記合一員以上共四員○救命二摺塘西無名老人鄭九齡范秋巖無名氏四户共四員○水灾　册金　務本堂募無名氏於乃昌王星齋陳月溪馬萬昌無名氏顧永祿林恊興程邦　魏庚子星聚堂務本堂十二户各一无徐樹同丁國興武受天何星甫朝選孫彭年凌志雲韓靜齋金舜年趙召棠十户各五角以上共洋十七元○又册金壇鹽公堂汪善士　五户合二員○青浦縣儒學正堂祁浩泉　士募縱記廿員南翔王餘善堂來王悔初求保先慈冥福十員崑山隱名氏一員四角以上共收洋一百三十員銅洋五元一角規銀七十四兩二錢六分小洋四角○○本日共收英洋一百四十員規銀九十七兩九錢六分銅洋五元一角小洋四角合併聲明 
 
 
 

Page 10

 
 
   
 
 

Page 11

 
 
[光緒十四年二月十三日京報全録]  
　　宮門抄○發抄旨九道○閩督楊奏戕官案犯就地正法片○楚撫奎奏强刦盜犯拿獲懲辦摺○提督吳奏報接署鎭篆日期摺○新撫劉奏强姦未成　毆弊命定擬摺○二月十三日工部鴻臚寺廂黄旗值日無引見○師曾因伊子記名謝恩○長春請假五日○召見軍機桂全徐用儀○皇上明日出順貞門神武門地安門至關聖帝　廟行禮畢仍由舊路還宮寅正三刻預備○發抄裕祿奏請將伊子熙俊隨任讀書奉硃批着照所請該衙門知道欽此○沈秉成奏接任日期謝恩奉硃批知道子欽此○李秉衡奏交卸日期謝恩奉硃批知道了欽此○譚鍾麟奏提督唐鳳輝請留陜甘補用奉硃批着照所請兵部知道欽此○楊昌濬奏益課耗厘展限報銷奉硃批着照所請户部知道欽此○古居音布奏稅務委員餘慶等玩視課欵請暫行革職奉一硃批餘慶着暫行革職林東青着革去翎頂勒限追繳餘俵議該部知道欽此○李鴻章奏順義令曹作舟與臨城令王夢齡對調奉一硃批吏部議奏欽此○又献縣民婦劉宗氏叩閽案審擬奉硃批刑部議奏欽此○李鶴年奏防護凌汎平穩奉硃批工部知道欽此○○楊昌濬片再　城縣哥匪餘黨挾仇逞兇致保甲委員候補知府黄波被傷殞命一案經臣奏奉硃批着嚴飭所属迅將周錦棠等首要各犯嚴拿務獲懲辦黄波着交部從優議卹等因欽此轉行欽遵在案先據報獲陳旣材吳金幅二犯核其供情可疑批飭覆訊旋據委員候補道徐震熠督同印委各員提訊陳旣林吳金幅供明黄波在保甲局審辦賭案已正法哥匪周炳蘭之胞　周錦棠圖報兄仇乘機鼓衆喝毆伊等聽從下手陳旣林用雨傘柄戳傷黄波心坎吳金幅用木板毆傷黄波左腋　等情不諱又續獲朱楚望一犯訊認聽從周錦棠拳傷黄波左眼角並杻髮辮拖走餘供與陳旣林等相符該三犯下手戕官情罪重大未便稽誅業據先後禀請批准就地正法以昭炯戒仍飭嚴拿首犯周錦棠等務獲懲辦另行奏報臣謹附片陳明伏乞聖鑒謹奏奉硃批刑部知道欽此○○頭品頂戴湖北巡撫臣奎斌跪奏爲拿獲强刦盜犯審明照章懲辦恭摺仰祈聖鑒事竊據署房縣知縣唐貞吉詳報民人吳成有家被盜强刦拒殺吳寳成卽王義選身死一案當經批飭緝究疎防限滿開列職名題叅唐貞吉未及獲犯卸事接任縣張超獲犯黄老么等四名訊供通禀黄老么傳老么兩犯旋各病故柳刷子穆老么兩犯經臣與督臣批司移道委員前往會審明確照章就地正法分别梟示在案兹據該縣張超録叙全案供招議擬由鄖陽府許有麟詳經湖北按察使覺羅成允核明具詳前來臣覆加查核緣黄老么傳老么柳刷子穆老么分隷四川玉山太平湖北保康等縣各乞食游蕩度日先未爲匪光緒十二年四月十七日黄老么在房縣地方先後會遇素識已獲之傳老么柳刷子穆老么在逃之李泳潰徐老六卽徐麻子陳老么梁老么共道貧難黄老么稔知吳成有家道殷實起意糾約行刦得藏分用衆俱允從卽於是夜一共七人各帶刀械齊抵吳成有門首吳成有因聞犬吠開門查看黄老么等一齊擁進吳成有之母吳高氏妻吳吳氏壻吳寳成卽王義選及借宿之譚勝賢柳刷子用刀毆戳致傷吳寳成右額角等處倒地李泳潰傳老么亦各用刀將吳高氏吳吳氏譚勝賢拒傷嚇禁聲張搜刦銀錢布疋衣物分携至僻處查　俵分各散惟吳寳成傷重延至次日殞命吳成有投保報經該前署縣唐貞吉會營勘騐詳緝旋卽卸事接任縣張超到任疎防限滿開列職名詳叅旋比據兵役獲犯黄老么於取供後病故復獲傅老么柳刷子穆老么三犯並起獲原贓銀錢布疋到案傅主認領查騐事主吳成有等傷均平復提訊各犯録供通禀經臣與督臣批司移道撽委保康縣知縣陳樹羡前往會審明確將柳刷子穆老么照章就地正法分别梟示傅老么先已病故亦經該委員騐訊禁卒並無凌虐詳經批飭歸案擬辦兹比緝逸犯無獲應卽擬結查律載强盜已行但得財者不分首從皆斬又律載强盜殺人梟示各等語又光緒九年湖北省奏定章程拿獲聚衆執持刀械强刦拒捕殺傷人者地方官訊供後禀請委員前往會審明確卽行就地正法等因歷經遵辦在案此案黄老么起意糾夥行刦吳成有家得贓拒捕傅老么柳刷子穆老么聽從夥刦拒傷事主平復柳刷子並將事主之壻殺傷身死實屬凶暴昭著同思相　　經主認正盜無　自應按律問擬黄老么等均合依强盜已行但得財者不分首從皆斬律擬斬立决黄老么傳老么均已病故柳刷子穆老么已分别就地正法梟示應與訊無凌虐之禁卒人等均毋庸議各犯訊無父兄其在外爲匪原籍牌保無從覺察應免置議獲贓已給主領未獲各贓與逸犯李泳潰等緝獲另結此案盜犯七人已於二叅限内拿獲首夥四名獲犯過半兼獲盜首所有原叅文職疏防限緝之案應請查銷武職員名邀免開報傅老么在監病故管獄官例無處分毋庸開送職名除全案供招送部外理合會同湖廣督臣裕祿恭摺具奏伏乞皇太后皇上聖鑒勅部核覆施行謹奏奉硃批刑部知道欽此○○記名提督署理直隷天津鎭總兵斐凌阿巴圖魯奴才吳殿元跪奏爲恭報奴才接署鎭篆日期叩謝天恩仰祈聖鑒事竊奴才於本年正月初七日在直隷省城接奉督臣李鴻章照會署天津鎭總兵鄭國魁現據報因病出缺飭委奴才前往接署等因遵卽由省起程抵津於二十五日據中軍遊繫韓廷貴將封存總兵關防齎送前來奴才當卽恭設香案望闕叩頭祗領任事伏念奴才皖廬武士知識庸愚雖屢屬夫　鞬實未嫻夫韜略前蒙聖恩先後署理通永大名兩鎭總兵篆務愧涓埃之未報復拔擢之有加查天津爲北洋繁重之區總兵有專閫督率之責舉凡操練巡防彈壓撫綏在在均關緊要奴才自惟檮昧深懼弗勝惟有殫竭駑駘慎勤自矢遇事禀承督臣實心經理極力講注以期仰答高厚鴻慈於萬一所有奴才接署鎭篆日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○尚書銜降一級留任甘肅新疆巡撫二等男臣劉錦棠跪奏爲强姦緦麻以上親之妻未成將本夫綑毆斃命核明定擬恭摺具陳仰祈聖鑒事竊庫車廳纒民土的强姦大功堂嫂阿易比比不從當將阿易比比綑縛毆傷身死一案由署庫車廳同知李時熙騐明獲犯蕃擬招解調署阿克蘇道黄光達覆審咨鎭迪道兼按察使銜恩綸核明轉詳臣覆加查核緣兇犯土的籍隷庫車父母俱故並無妻子與已死阿易比比之夫買賣提係共祖弟兄阿易比比幼嫁買賣提爲妻向守婦道土的常來買賣提家與阿易比比叔嫁習　不避光緒十二年四月初九日土的探知買賞提已於初六日赴博羅海種地未歸遂於是夜赴阿易比比家圖與姦宿及至門首喊門不開遂由屋後爬墻上屋撬開天窓吊入房内阿易比比先聞喊門已經坐起驚見土的正欲走避卽被土的扭住求姦阿易比比不從土的起意强姦阿易比比愈加力拒土的順取炕旁木棍連毆阿易比比左額角左臁肋右膝右脚婉阿易比比哭罵土的又　棍連毆其左手　右脮肚右脚　復將炕上羊氈將阿易比比上身包裹騎壓身上用繩縛其兩脚阿易比比愈加哭罵抵死不從土的一時忿極向其右耳竅猛　一拳當卽身死土的開門逃逸次早阿易比比幼女奔告鄰庄要大什前往查看適買賣提由地回家投約保騐獲犯審擬謹道咨兼臬司核轉到臣覆核無異查例載强姦本宗緦麻以上親之妻未成將本婦殺死者斬决梟示等語此案土的乘買賣提出外耕作夜入伊室强姦阿易比比未成忿將阿易比比綑毆殞命淫兇已極該犯與買賣提係共祖兄弟服屬大功自應照例問擬土的合依强姦本宗緦麻以上親之妻未成將本婦殺死者斬决梟示例擬斬决梟示照例刺字纒婦阿易比比守正不污被殺身死洵屬節烈可嘉應隨案附請　旌表以維風化而慰幽魂無干省釋屍棺飭理毛繩木棍案結銷燬是否有當除全案供招咨送刑部外合將强姦本宗緦麻以上親之妻未成將本婦綑毆斃命核明定擬由恭摺具陳伏乞皇上聖鑒勅部核議施行謹奏奉硃批刑部速議具奏欽此 
 
 

Page 12

 
 
[光緒十四年二月十四日京報全録]  
　　宮門抄○發抄旨五道○浙撫衛奏甄别庸劣不職各員摺○又　奏已改知縣虧短銀米無力完　按律定擬摺○廣西撫李　奏柳城縣欠解銀兩摘項勒追片○又奏議卹守備片○大臣額奏接收糧餉軍火器械摺○閩督楊奏報十三年夏季正法人犯片○二月十四日内務府國子監正黄旗值日無引見○廷　續假一個月○内務府奏派致祭　黄木神　派出文璧○召見軍機長順盛昱○發抄陳彝奏宣城令唐建祺開缺另補奉硃批着照所請史部知道欽此○又壽州牧王鼎臣調署貴池令奉硃批吏部知道欽此○又歙令虧欠書院經費請革職勒追奉硃批劉家敘着卽革職革追該部知道欽此○剛毅奏平定直牧張彬呈請回籍　　奉硃批着照所請吏部知道欽此○又千總等軍政並無應劾之員奉硃批兵部知道欽此○○頭品頂戴浙江巡撫臣衛榮光　奏爲甄别庸劣不職各員請旨分别懲處以肅官常恭摺仰祈聖鑒事竊維安民必先察吏激濁乃可揚清臣奉命調撫浙江到任已逾年餘於所屬各官隨時隨事留心考察密爲記存其辦事認眞操守廉潔者固不乏人而濫竽充數才具平常者亦所在不免兹查有試用知府王恩咸遇事　頇嗜好甚深東防同知孫熹居心奸險辦事虚浮西防同知孫晋梓辦公不力利慾薰心試用同知王綜糊塗昏懦惟利是圖試用同知莊濟泰工於謀利品行卑污慈谿縣知縣趙煦巧於鎻營罔知大體永康縣知縣趙德漳信任家丁玩視民瘼淳安縣知縣李詩嗜好孔多不能振作縉雲縣知縣陳泰階性近拘迂懶於聽斷前署東陽縣事候補知縣羅焱才庸識陋公事糢糊候補知縣陳同恩行爲卑鄙妄事營求候補知縣余純榮性情狡許言語荒誕樂清縣大荆縣丞海瀛才具昏庸聲名甚劣東陽縣縣丞傅勃性情浮躁不檢細行台州府經歷趙祖賢兩耳重聽辦事竭蹶太平縣典史沈振海心懷頗側操守平常東陽縣典史王懷清人欠純正職守亦疏台州府教授陳雲瑞氣體衰弱步履　艱永嘉縣教諭石綸藻人欠安靜士論不孚太平縣教諭陸錫蕃年老多欲事理不明浦江縣訓導李廷銓存心猥鄙難資表率候補鹽經歷祝元龍胆太妄爲不知檢東以上各員均難姑容相應請旨將王恩咸孫　普梓王綜莊濟泰趙煦趙德漳羅焱陳同恩余純滎海瀛傳勃沈振海王懷清石綸藻陸錫蕃視元龍均卽行革職李詩趙祖賢陳雲瑞李廷銓均勒令休致陳泰階係進士出身文理尚優請以教職歸部銓選嗣後臣當時加訓戒務使盡　積習各著循聲如仍有庸劣不職之員卽當隨時叅劾以資整飭至所遺各缺浙省現有應補人員應請扣留外補所有查叅庸劣各員緣由謹恭摺具陳伏乞皇太后皇上聖鑒訓示謹奏奉硃批另有自欽此○○頭品頂戴浙江巡撫臣衛榮光跪奏爲查明已故知縣虧短銀米無力完繳按律定擬恭摺仰祈聖鑒事竊照前任德清縣已故知縣汪昌虧短交代案内銀四千五百兩零並匠粮南月等米一千五百九十三石零延不清解當經前升任撫臣劉秉璋會摺奏叅欽奉上諭前任德清縣知縣已故知縣汪昌者卽革職提同家屬究追分别是侵是挪按律懲辦並咨行原籍地方官查封家産以重庫欵等因欽此卽經恭録咨行查抄並飭司委據杭州府知府吳世榮查明議擬油布政使許應鑅按察使蕭韶轉詳前來臣覆加查核緣叅革已故知縣汪昌籍隷江蘇吳縣由卽用知縣分發浙江候補於光緒七年五月間委署臨安縣事旋補德清縣知縣於是年八月間莅任適值地方歉收應解漕項迭奉札催須先賠解不得已在徵存地丁項下暫時挪移銀四千五百兩五錢六分二厘又匠粮南月等米一千五百九十三石三斗八升七合八勺嗣因無力歸補於八年正月聞在任病故致有虧短由司查明詳請奏叅奉旨革職究追並咨准臣前在江蘇巡撫任内飭據吳縣查抄該故員家僅有破舊衣服靴帽等物傳訊該故員之妻朱氏同次子汪維益據供現住房屋向人租賃並非已産衣服什物早經典賣罄盡兹蒙查抄寔係家産盡絶並無隱匿寄頓情事質之隣族人等供亦僉同將所抄衣物飭紀估值銀一兩八錢一分存庫造册加結分别覆浙咨部並飭據杭州府轉據德清縣查明汪昌任内經手家丁庫書均已物故取故書許懷清家属供結議擬由藩臬兩司詳請覆奏前來臣查叅革德清縣已故知縣汪昌虧　交代銀米旣據查明　係因公賠累致有挪移並無侵盜人已情獘應卽擬結查例載挪移庫銀五千兩以上至一萬兩者擬實犯杖一百流三千里不准扔贖又州縣虧空倉谷以谷一石照銀五錢定罪名等語此案叅革前任德清縣已故知縣汪昌因賠解漕項挪移地丁銀四千五百兩零又匠粮南月等米一千五百九十三石零以二谷一米核算併計已在五千兩以上自應按律問擬汪昌合依挪移庫銀五千兩以上擬杖一百流三千里律擬杖一百流三千里業已病故應毋庸議庫書許懷清於本官挪移庫銀並不阻止應照不應車律杖八十與經手家丁均已物故亦毋庸議所有虧短銀米除查抄備抵外已據原籍查覆寔係家産盡維並無隱匿寄頓情獘應准豁免除將供印各結咨送刑户二部查照外理合會同閩浙總督臣楊昌濬合詞恭摺具陳伏乞皇太后皇上聖鑒飭部核覆施行謹奏奉硃枇該部議奏欽此○○李秉衡片再州縣經徵錢粮例應隨徵隨解不得存留兹查有前署柳城縣知縣楊際康徵存光緒十二年分地丁銀一千九十八兩五錢二分八厘又二分耗羡銀三十兩一錢五分三厘五毫耗羡銀八兩二錢八分八厘部飯銀一十兩九錢八分五厘共徵存未解銀一千一百五十兩九錢五分四厘疉催未據解繳據兼署布政使按察使張聯桂具詳前來相應請旨將前署柳城縣知縣楊際康先行摘去頂戴勒限兩月内將前項徵存銀兩掃數解清倘逾限不解或查有虧挪情獘另行從嚴叅辦謹附片陳明伏乞聖鑒訓示謹奏奉硃批楊際康着先行摘去頂戴　限完繳餘依議該部知道欽此○○李秉衡片再准補恩隆營守備張占林先由龍憑營千總調在邊關軍營差委歷年隨同防剿備著辛勞積受瘴癘患病未愈復令兼　龍州城工該守備每日周歷督率工役奔走於炎天酷暑之中辛勤罔懈詎受瘴旣深積勞又甚竟於本年十月二十三日病故據署太平歸順道蔡希邠具禀請卹前來臣查該守備張占林在邊多年積勞受瘴病故殊堪憫惻合無籲懇天恩飭部將張占林照軍營病故例從優議卹而勸勤事出自逾格鴻慈謹會同兩廣總督臣張之洞督辦巡防廣西提督臣蘇元春附片具陳伏乞聖鑒謹奏奉硃批張占林着照軍營病故例從優議卹該部知道欽此○○奴才額爾慶額跪奏爲接收前署塔爾巴哈台叅賛大臣移交糧餉軍火器械數目恭摺具陳仰祈聖鑒事竊奴才於本年十一月初十日准前署塔爾巴哈台叅賛大臣奴才春滿將該處原存粮餉軍火器械數目清册移交前來奴才當卽派員逐項查點討交未放存餉銀一萬四千餘兩實存各色粮三千八百餘石廣洋藥四萬六千餘斤土洋藥兩項一萬四千斤其餘軍裝器械各項與原開數目尚属相符惟器械内多有破損不堪使用者奴才業飭該委員等照數收存另行造册報部備案推查署伊犁將軍奴才錫綸原案内開共存軍裝約值價銀五六萬兩兹奴才接收各項約共值價銀八千六百七十兩五分六厘一毫核其數目大相懸殊自應澈底清查以重欵項奴才旣不敢扶同徇隱亦不敢過事吹求容俟確切查明據寔另摺奏報總期於正欵有着以慰聖厪再奴才自十月初二日接任起扣至年底止此三個月内所有一切支發餉項章程均照舊案辦理俟開年後再將各冗員局費曁可以節省之欵設法變通力行裁汰請旨遵辦以歸節省而紓民力合併聲明所有奴才接收移交粮餉軍火器械各緑由除另造册咨部備案查照外謹恭摺具陳伏乞皇太后皇上聖鑒謹奏奉硃批該部知道欽此○○楊昌濬片再光緒十三年春季分台属就地正法人犯業經附片奏報在案兹查十三年夏季分據台灣鳳山嘉義彰化淡水等縣先後報獲陳青鱗卽椿林陳建林添易黄述鄭能許溪泉卽郭溪泉羅川周標陳能江卽鄭能江黄灌耳許冬卽許銅姚材汶等十二名或迭次搶刦得贓或游勇行竊拒捕刃傷事主均属情罪重大未便稽誅各於審明後禀經撫臣劉銘傳核飭就地正法以昭炯戒據台灣道唐景崧詳請具奏前來除咨部外臣謹附片具陳伏乞聖鑒謹奏奉硃批刑部知道欽此 
 
