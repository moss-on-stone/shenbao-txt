# 1891 - 235 - 4906594

 

Page 1

 
 
[招請金陵訪事人] [  申報館啓]  
　　本館派駐金陵訪事人已回原籍應試現擬招人采訪有願俯就者卽請函致本館待選擇後具書相訂不合意者恕不作覆以省函牘此布 
[招請鎭江九江訪事人] [  申報館啓]  
　　本館所用鎭江訪事人業經病故九江訪事人現擬更換此兩處另請訪事人須長駐此地而又事理諳練文氣通順者方能勝任如願俯就望先郵示新聞數則開列姓氏住址以憑選擇合式者專函奉訂不合式者概不作覆祈諒之此布 
[二百七十二號畫報告白] [  點石齋啓]  
　　閩有某太史工書善畫卓然大家心惡某富商之微賤雖重值來求亦弗予嗣爲該商設計賺取太史深悔之然已無可如何矣他若頑童之小操學究之無恥日人有賽美之會老婦有思春之懷碩鼠則反比猫强道人則能通豕語傷時疫而有怪鳥之至示冥　譴以歛雌虎之威及所附山水人物各册頁並輿地圖等准於二十六日出售此佈 
[論貿易盛衰循環之理]  
　　貿易之盛衰關乎商欵之盈絀而商欵之盈絀有時若潮訊之漲落此其中循環之理迭爲消長亦由運數使然小者卽一年而可見大者限十年以爲期時而得利茂盛興隆時而失利憂愁窘迫甚至以一人之身而前後易轍今昔異情者譬如日月之盈昃寒暑之變遷雖在人思慮之中而實出乎人意料之外自來長於經商者莫如泰西而英美兩國尤推爲巨擘多財善賈長袖善舞其於中國自有之權利幾欲盡壟斷而有之宜乎可以居奇致富坐享厚貲顧近年以來亦有折閲者亦有倒閉者或追咎於電線往來信息太爲靈速或致疑於輪舟鐵路運載極屬流通以致貨物不能得重值或謂通商碼頭太多各國之人至者不一爭利者非一處獲利者非一邦利有所分不能獨擅將不知皆非也貿易塲中一盛一衰有如潮之一漲一落乘其勢而前進固無往而不宜及其一落千丈動致掣肘潮之漲落有一定不移之時而貿易之盛衰亦有莫可遏止之機就乎一年而觀率多春夏興盛冬令衰落西國借貸銀兩多在歲首三月歲中六七八九月每至十月十一月利息驟增行店於此二月中關閉者居多故善於持籌握算者必先爲之地冀免此艱難至臨時趨避則無及矣就乎十年以觀則在新創之公司作坊也新立之鐵路船局銀行也當時必以爲定可沾其利益遂以貲本人其股分於是多人從而效之謂獲贏有如操劵或有精明强幹之人以新法創立新事業遍發説帖布告衆人謂某事可廣開銀錢之路致富在頃刻間於是隨聲附和願傾囊槖爭入股分者殊不乏人歴無幾時而其人所言毫無把握然猶且招致工匠築造房舍購買貨物號鋪多家聞風而來將思以貨得高價不料外强中稿其銀已罄貨價大减而股分之價亦驟跌禍遂中於他人矣且新公司預分之人必繳股分銀兩其銀卽取之銀號存欵公司欲擴充貿易製造多貿勢不得不向銀號貸銀使其生意盛隆原可利巿三倍特慮一有挫折則銀號之貸利旣昻而公司之賺利甚微得不償失必致竭蹶一跌不振公司其將何以支持善後哉貿易塲中寍爲實踐毋爲虚幻時勢至今實踐尚不足恃况虚幻乎如一行店成本十萬而所購之貨逾百萬所貸之債至數十倍其勢斷不能歴久始兾貨得善價終必至减價以出售卽使盡罄其所有之貲本不足以抵空虚之數而倒閉隨其後矣虚幻之禍終至貽累他人由是而新創公司皆爲人所識破銀號亦不敢貸銀有志營生者亦且裹足不前以爲此時行號店鋪皆不足信轉瞬之間必將關閉巿面情形迥異前時贸易塲中遂致冷落然時勢有敗必有成世運有剥必有復或盛或衰周而復始試求其故或兵戈爭戰或政教變更或年歲豐凶或礦苗衰旺或商路通塞因而善言商務者上下百年之間卽以英國一國而觀盛衰循環之理以十年爲期者可歴歴數之焉乾隆十八年二十八年三十八年四十八年五十八年此數年中大抵爲英國貿易困極復亨之歲嘉慶二十年道光五年十六至十九年二十七年咸豐七年同治五年此數年中大抵爲英國貿易亨極遇困之歲繼至光緖二三年間據推測家言之貿易應大减色其所以未呈困象者緣同治十二年美國商務大形窘困然至光緖四年英國仍不免於耗損焉他如以葡萄釀酒者十年之中必有豐收印度耕植者十年之中必逢歉歲此或由於天時人事使然歟要之貿易之始氣象抑鬱不甚通暢　　寡少價值低减貸銀之息甚微民有憂愁之色及其繼也由困而亨貿易日盛事業日廣工作價高貸銀息增工匠操作事多謀生資本亦易逮其後也亨極而困至泰極而否來貿易所值之事機通順異常有出乎情理之外者由漸變爲虚幻民情以務誇相尚有若病狂而虧折倒閉之機伏於是矣故其终也一敗塗地此循環之理所必然者也如能預爲籌備始終無傷者仍視乎其人而已日自有道在 
[諭旨恭録]  
　　七月十八日奉硃筆祥佑補授吏科掌印給事中欽此同日奉硃筆榮陞着掌河南道事務欽此同日奉硃筆着寳安稽察右翼前鋒統領護軍統領事務欽此 
[丱城秋雁]  
　　天津訪事人云東西各工向目有厘無税示與洋藥有所區别現經部核近來各土出數旣多銷流又廣應令並征厘税以示大公而裕帑項酌定土樂每擔添征税銀四十兩厘銀二十兩飭知天河兵備及津海新關兩道想不日卽當示諭開征矣○沈方伯晉祥由湖南按察使司升授甘肅藩司於十三日乘新裕輪船到津小住行旌卽於十四日入京陛見鎭粤將軍繼留守格日前俸滿入覲天顔奉旨仍回原任現在請訓出都循潞河南下於十八日到津聞五月間憲節由粤航海而來幸獲浪靜風平此次當於津城東門外天后宮虔熱心香並懸扁額以答神貺事畢當卽乘坐海晏輪船到滬赴粤回任○天津今届雨暘時若大田多稼可卜有秋惟析津七屬產榖無多卽使豐登糧食仍難敷用源源接濟全賴關東聞奉天今夏大雨滂沱計四十餘日高糧玉米半受災祲是津郡雖慶豐穰仍屬美中不足也嗟我農人安得均沾利益耶○閩粤山莊每年七月間舉行盂蘭盆會設壇建醮計三晝夜以祀同鄉旅死孤魂去歲因被水災暫行停止今届秋收可卜循例舉行自十四日起至十六日止爲設壇之期詎知天不做美大雨淋漓寳馬香車大率泥濘不進而會中所紥紙花燈彩一經風雨飄零不堪寓目彼雨師眞殺風景哉○東三省礦產繁多前由傳相札委梁蓬雲太守督率工師前往琿春探騐金砂以便開採業經列報聞金復二州及通化縣遼陽州之大小羅全溝均產煤鐵且藴煤油由奉天候補筆帖式鍾秀縣丞銜附生畢兆麟等具禀海軍衙門情願措資試辦如有成 
 
 

Page 2

 
 
效再擬捐厘報稱以裕餉糈海軍王大臣當經核准頒給執照並行知該管將軍一體飭屬妥爲照料軍憲亦以此事利國利民深相嘉許業已分别飭屬遵行聞該處煤油取之不竭一經機器濾淨卽可燃燈其功用與俄羅斯所出者相彷彿一俟鉅欵集成卽可奏手也 
[鹿耳秋濤]  
　　離淡水城七十五里更仔寮地方四圍皆山烟火數家人跡罕到有土户許姓者家稱小康日前忽來盜匪多人手持器械奪門而入將所有衣履什物盡行搶刦左近旣無隣里又無汛兵只得任其擄掠而去事後禀知淡水縣署卽經孫蕚齋大令飭差前往踏勘並將住屋形勢及該盜來去蹤跡繪圖呈覽一面飭快役四出跴獲查該處離城不過數十里而匪黨竟敢目無法紀妄肆搶刼抑知化日光天之下法網斷難倖逃乎○臺地鹽禁素嚴民間不許私售來往各口船隻亦不得私行夾帶違例者嚴究不貸滬尾地居海口彼處來往船隻例由鹽局就近帶勇巡查月前查得某船夾帶私鹽數百斤人贓俱獲旋由該司事禀由總局提調王星南大令送縣懲辦在案刻由艋舺某商號具禀代爲保釋並謂該船户業經知罪自願罰造起鹽木碼頭一座求請釋放等情王大令憫其操舟來往亦係小本營生當卽照禀批准並備文到縣請予銷案云○臺北内山一帶居民向資熬煉樟腦爲生從前生番殺人居民頗有戒心不敢深入自前撫憲劉爵保帥督辦防務以來内山等處各立防營以資護衛若輩乃敢深入番民亦相安無事近聞大府以庫欵支絀擬將此項防營一律裁撤商民咸赴撫轅具禀請於熬樟腦項下每担抽銀若干以爲兵餉之助并擬條陳數則以備採擇現聞大府已照禀批准一律出示照辦矣○臺北圜法之壞樓列前報雖經各地方官三令五申嚴頒禁誡無如民間陽奉陰違終難挽頽風而除積習刻下小錢入巿又直視爲固然舉前之禁令高懸者弁髦視之一日某鋪因換小錢與營勇口角營勇理直氣壯欲扭店夥赴縣賴巿中人爲之排難解紛始得無事説者謂勇固兇横而該夥亦有自取之咎也○福建成衣店匠某甲寄寓臺北有年矣平日縫紉之外兼作小負販客囊充裕飽煖思淫旋與某土妓願言偕老白水盟心微時故劍竟腦後置之其妻獨處無聊時涉冥想日前附輪到臺尹邢不及避面醋海波興甲左右爲難善全無術土妓去而復回者再妻以甲如此負心暗吞阿芙蓉膏以圖畢命甲慌急無計央隣右延醫救治猶幸服毒無多不致殞命而連日河東獅子時作吼聲土妓知廡下不可久留遂退避三舍矣 
[圓泖凉波]  
　　松城西郊上四圖有趙二者年逾弱冠性甚刁狡與同里查某狼狽爲奸專以向人恐嚇串詐錢財爲務比鄰忱某與趙年相若旣無叔伯終鮮兄弟堂上只有一老母綜理家務事無鉅細悉取决於慈闈雖一粟半絲沈不能擅主出納然少年喜事不免爲習俗所移揮金如土東挪西撮負欠纍纍趙見其庸懦可欺乃密献一計曰今君兩手空空未能指揮如意不如書一紙借劵只算爾欠我洋蛈五十翼我可逕向爾母索償此計若行便可濟爾然眉之急沈聞其言撫掌稱美遂立據以與趙持往索取騷擾百端沈母信以爲眞售田數畝與之沈以所願旣償當向趙歸取詎趙一入腰槖卽反顔相向以爲此欵明係爾還我者票據鑿鑿百口莫能辨况爾母係女中丈夫若非爾之借項豈肯慨然歸還乎沈至此始知受騙且悔且恨趙恐其含忿輕生後給以洋蚨五六翼以爲轉圜之計其事遂了○婁縣西鄉小崑山一帶濵近柳湖民間多植蒲草編以爲包有毛姓農家者流也一日從事郊原刈割蒲葉偶不經意攔入某甲界内損壞數莖甲之甥朱某見之誣以竊蒲彼此齟齬大起爭端朱饒有膂力竟將毛拳傷數處坐臥難安氣息漸促經其家人載以來松投婁署請騐旋經張邑尊飭仵檢騐受傷屬實令卽回里　治一面籖差拘提行凶人靜候核奪○定家港係婁縣轄地距治較遠賭匪藉以爲淵藪明目張胆喝雉呼盧本月初爲張邑尊訪聞籖差往捕賭徒得信較早乘機遁去未及經旬死灰復然在施家樓地方開廠集賭卜晝卜夜一擲千金聞何家村近亦有傳徒嘯侣呼朋甚矣賭風之熾也○松郡提標中參府劉鎭戎告假四月遄回湖南珂里當由提憲轉咨督轅准安楊守戎金濤權攝是篆鎭軍則於二十一日辰刻起節掣其眷屬道出甲江附輪上駛云 
[棘闈碎錦]  
　　金陵賣卷局例設於督糧廳江防廳二處收卷局例設於貢院前外提調撥本署書辦十二人内提調撥本署書辦十二人司其事現内提調馮觀察業經撥定於十九日　分府屬以專責成瑞方伯尚未將各書指撥是以開局較往年稍遲云○文闈委員大小班約有百人而惟招募夫役一差爲最優本科各夫役均由外供給僱定交委員分别遣用聽鼓者聞之不覺夫失所望矣○中路點名例搭木橋一座横跨秦淮往來舟楫望一水盈盈不能飛渡相與臨流太息兹聞供給所總辦胡式嘉太守命工匠將橋搭高數尺俾雙槳如飛略無阻滯現已畢工朱欄隱約遠睇之頗如長虹之臥波招招者咸頌德不置○本科供給各物均由總辦胡太守面與各鋪户議價給以現銀不准局友需索分文人皆踴躍從公價廉而貨更適用卽門外蓆棚較昔年稍覺齊整事貴得人而理不信然歟 
[烏沙河畔語]  
　　清江訪事人云崇大令於十八日出署束裝就道浦上各鋪户擺列香案恭餞行旌大令因年長力弱未克步行彌深槏仄云○蔚豐厚匯票莊現緣生意清减遂腰纒十萬貫騎鶴上揚州以圖重整旗鼓○本邑節孝祠現於本月延僧諷經追薦貞魂法鼓金鐃頗形熱鬧○客商三五輩挾貨而行過某厘卡不服查報互胡口角遂致用武虎頭牌等均被打壞該兵役將客獲住解縣究辦○某甲善治眼疾間亦奏效無如命途多舛問鼎恒稀刻有某大員之女公子適患目疾徧請諸醫未能奏效後至浦延甲醫治覺一點睛後頃刻明眸善睞秋水無塵爰感其惠神其技酬以番佛數十尊甲亦爲之一洗寒畯氣象○甲與乙同在衙署當差然乙爲内役甲爲外役風馬牛不相及也不知因何口角甲將乙毆傷事聞於官騐視之下遂亦用官法將甲痛責其苦殆過於乙説者謂甲之勢雖不敵乙然亦咎由自取也 
[虎林卽事]  
　　浙撫　大中丞於廿二日循例閲視貢院是日黎明杭州府李太守仁和縣高大令錢塘縣伍大令先至棘闈公廨稍坐片時恭候憲駕俄而署藩司龔方伯署臬司唐廉訪呼殿而來辰初振帥乘緑呢四人轎直至至公堂閲視畢復乘輿至頭門外新建十一府考棚略視卽繞貢院外圍墻巡視一周左右運水臺前略停片刻至午初始回撫署○秋闈伊邇外府州縣應試士子雲集省垣青雲街店鋪現已絡繹開張就中以書坊爲最多古玩玉器次之考貨洋貨烟袋磁器又其次也城廂男女爭看熱閙如鳬之趨如蚊之聚摩肩擦背擁擠不開茶坊酒肆幾無揷足之地附勢趨炎世情不免正不獨酸秀才之聚旼成雷也○潘文宗蒞任後採風問俗刊刻輶軒録延攬浙中積學知名之士搜求掌故珊　宏開迄今剞劂將成從此浙水東西流傳佳話當不讓左太冲三都賦成頓貴洛陽紙價也○自中元節後風伯雨師齊驅並駕新凉一味溽暑全收入夜　簟生凉銀床無夢温八乂佳句寫景逼眞不意近日則紅日一輪炎威四起汗淋夾背扇不停揮聞諸野老謂早稻皆已收割晚稻正在開花天氣一熱漿足而實結矣天公之醖釀盖將示以豐年之兆也○武林門至大關係通衢要道凡官商之由下馬頭登岸者莫不出入於此所以鋪户櫛比人烟稠密與上城之清河坊中城之薦橋直街不相上下每遇風燥時以火患爲慮前數年紳士創立水龍集責成五壩夫頭辦理庶幾有備無患後因經費不敷禀請前署杭州府郭太守出示派定產主照房價捐輸房價一千文者出龍一次捐錢十文及至收捐頗有扞格難行之勢遂作罷論今歲火刼頻聞復議重興此舉無如舊龍失於修理恐非巨欵不辦仍擬由府縣出示酌派更由紳董善爲勸助救災恤民志在必行想飲和食德者具有天良亦當仰體憲意成此美舉也○每逢中元節前後無業游民塑無常像白帽長衫披髮流血乘以竹轎巡行街巿謂之祀孤實則募化紙錢香金爲酒食計耳某日過太平橋西岸適遇温州府考生四五人見此形狀以爲不吉將轎旁所挂錠帛付之一炬意欲將泥像抛於河中揑像人見勢不敵負像而逃土木威靈至此掃地矣 
 
 

Page 3

 
 
[鄞縣接印]  
　　代理鄞縣楊大令於奉委後暫假觀堂禪寺爲公館卽於二十日未時接印任事二十二日拈香并考試代書曁閲城閲囚諸事徐邑尊亦定於是日晋省云 
[海盜猖獗]  
　　張寳山者鄞縣漁户也日前約同業者出洋捕魚正在定海洋面張維施網突來暴客多人肆行刦奪人船悉被擄去計在船共有九人無一逃脱者張之父奉雷聞之迅赴道署控告道憲吳觀察卽仰定海廳速卽分别咨會定海鎭酌派營弁及移營汛舟師并選派幹差懸賞購線會同水陸營兵勇丁先將被刦之人赶速密查下落設法妥爲救釋一面嚴拿贓盜悉獲究辦勿任漏網云 
[烟臺近信]  
　　迤東南海陽縣之下河頭地方礦苗甚旺望氣者以爲褭蹏麟趾隱隱現柔祗間該處漫同一片皆爲紳士張姓之業目前該紳來烟向道轅禀請執照集資招股購辦器械自行開採行見蒙沙之寳出自嶄巖彼桂州產金無雷出銀不得專美於前矣○某甲操淮南王之業金刀一割白玉無瑕日易青銅數百枚上以事父母下以蓄妻子積有餘資購得𤱝東偏沙田一區樹碑爲界揷柳爲堤水耨火耕收獲頗稔今秋雨水太多將堤冲决數年培植轉瞬成空諺云賣荳腐者置了河邊地漿裏來了水裏去某甲有焉○初秋雨水甚大有自東邑來者談及文登縣境爲災更烈月之十二日沙柳莊地方被水冲没濵河𤱝莊寸餘處幸居民預先遠避不至從三閭大夫游然而風餐露宿茫茫無歸亦可憐也○蕪湖等處閙教案出地方官卽加意防範曉諭軍民人等不得輕聽流言泫生事端嗣撫憲頒發告示遍處張貼而登標各屬營伍於月之十五日排齊對伍至教塲祭纛以便開操一以循舊例一以壯聲威也 
[東報彚譯]  
　　麥尼拉來報英國在太平洋據守煞蒲通島此向爲西班牙屬地今爲英所占土地人民惟强有力者能有之君子於此可以觀世變矣○往法國肄業之日人藤島了穩近經法政府贈以勳章勳章共有二色一青一紫青者爲優兹所贈藤島之勳章係青色狀似棕櫚葉以銀爲之○東京轉報述俄韓密約議者紛紛不知起自何人今聞其事行之内閣其源發于宫禁而閔氏一族賛助之然此事關係重大畢竟如何局外不敢贅一詞也○神奈川縣眞言宗老僧未知其名人謂此僧高年有道爲遠近法門所推崇孰意未及火化遽罹水災在本寺溺死其屍幸不爲蛟龍攫去直漂至崎港小菅由户町村役塲撈起卽瘞埋於塲内壅土爲塚誌不忘也○上月三十號日皇臨幸陸軍士官學校是日參校者親王有栖川大將高島陸軍大臣岡澤陸軍次官第一師團長憲兵司令官大學總教長其他陸軍將校諸官立學校校長數百名日皇臨御校長奏請閲諸生徒兵操由卒業步兵生徒步兵中隊行教練之法其指揮官係卒業生土山小一中隊長中里米吉菅野尚一柴田哲夫三小隊長又矢野目孫一左翼土官同行教練次爲中隊長卒業生小野寺重太郎島田綏次郎販西利太郎二小隊長率令礮兵中隊操練以供御覽進退動作步伐整齊兩旁侍立諸官不覺爲之欣喜操陣畢復演飛越障碍出險入深之法有頃校長先導出演武塲所有卒業生距御座百步之外鵠立無譁逐一唱名中央校長前近御座向上舉手注目行禮敬謹領卒業證書日皇卽擇優等者按名賞賚有差計此步兵科受一等賞者一人係士官候補生井尻菊次郎於最優等證書之外又賜時辰儀一個上刻御賜二字受二等賞者士官候補生土山小一等四人賜物與上同事畢皇入便殿暫憩至十點鐘起駕還宫計授証書者百四十人以步兵科爲多騎兵次之礮兵又次之 
[軍憲起程]  
　　廣東將軍繼軍憲由京來申假英界泰安棧爲行轅已見本報昨日午後軍憲乘廣利輪船赴粤本埠文武各員均至憲舟送行各營兵弁亦在江于鳴鎗泰送 
[往拜憲旌]  
　　臺灣巡撫邵小村中丞由籍來申暫駐也是園行轅已紀昨報昨晨本埠自道憲以下各官均至中丞行轅禀安聞中丞尚須小作勾留再行乘輪北上 
[滬濵瑣紀]  
　　鮑子仁私造銀行鈔票在巿混用被捕拿獲由公堂轉解到縣訊實收禁已近三載前日縣中接奉上憲批示略謂鮑私造銀票有于例禁姑念尚未用去從寛交保○張阿狗會於去年向穿心街某中借錢二千文言明卽日歸還不料張自借之後避匿不面昨晨張由甲門首走過被甲瞥見當卽扭住向索前欠張非但不還反將甲毆打旁人得悉前情咸抱不平欲扭張至巡防局張始畏懼央友出勸願將欠項歸趙並備香燭服禮 
[英公堂案牘]  
　　洋商迭藏克稱華人蔡月卿在通泰洋行爲帳房虧欠銀八百四十餘兩卽避匿不面昨在途中遇見爲此送案請暫押至下禮拜六當詣案請究蔡太守准如所請據蔡投遞禀詞并稱有帳與該洋人結算太守着于質訊時聲訴○東洋車夫在浦灘兠搶生意疉經巡捕拘案訊辦昨一百九十八號華捕又將車夫羅富臣扭解到案稱該車夫在總匯門首兠搶生意喝阻不服爲敢拘案蔡太守着將羅管押三天○粤人卓阿唐麥阿元至粤妓洪瑞祥處打茶圍乘人不備偷竊玉　等物報由包探陸阿祥將卓等拘獲并在身畔搜出質票四十餘張均是竊贓請究洪妓稱伊等共有七八人藉打茶圍偷物不少卓麥俯首無詞蔡太守着吊齊贓物俟下禮拜六覆訊○包探王阿二陸阿祥同稱見竊賊王阿海張阿東逗留在湯榮富剃頭店内小的等偵知之同去拿捉爲該店夥攔住門徑不許進内致被張阿東上樓逃去祗獲王阿海一名在案張阿東經探夥葉建榮尾追至金利源碼頭獲住被法捕房管押現今移提到案查得王張二人犯案重重刻下吊到之贓共有二十餘處解案請究卽據住居清遠里之陳協唐稱於二月間被竊箱子一只内有衣物約值六七十元除時辰表一只已起到原贓外餘物均無着落請爲追究質之王阿海張阿東供與阿坤阿木等三人同竊分用所竊各物均已糢糊包探又稱張阿東年紀雖小本領極大能躍牆越屋捉拿時奔逃甚疾　有三人追渠尚被逸去蔡太守得供後傳失主施桃谷等二十户至案令分别將各贓領去王阿海責二百板管押捕房三年收管張阿東責一百板管押新者二年太守諭捕班將張阿東嚴爲收押陳恊唐又請追餘贓太守謂俟續獲竊賊阿坤等再追起到之時辰表給陳領去 
[補録法捕房發落案]  
　　禮拜五法捕房發落案補録如左趙蘭坡欠案延不料理葛同轉又傳保人趙錦華到案問目下逾限已久爲何仍不料理答稱奉諭後央中人徐少亭帮同理勸許還陳松記陳文浩等欵洋五百元言明先交現洋一百元其餘分立期禀九十兩月各付洋一百元此外按期拔付五十元同轉卽傳鄒阿鳳至案問爾於四月廿二日奉公堂具限將蘭坡股分生財變賣可交洋銀八百元爲何延至今日尚未交到洋元答稱蘭坡股分小的不能擅主同轉問蘭坡曰生財因何不賣供稱小的全賴生財出租度日欠項容陸續拔付謂爾前次旣已具限此次何得改變除去八百元外尚少洋一千元何時措繳供稱尚須從絃謂今日着爾交洋鄒阿鳳卽稱一時未能交洋務求交保出外限八月二十日將生財變賣上半年出售價可從豐目下恐無受主待明春二三月賣當可照前價如有不敷小的情願賠貼同轉問蘭坡曰尚有洋一千元如何料理供稱小的舉目無親務求寛限謂原告在此禀追須與商量供屢經趙錦華從中理勸原告不肯俯允明山供稱父親有病懇請先行交保欠欵容出外措借請人料理同轉謂爾欲將父保出爾卽在捕房挺押乎鄒稱生財目下祗值洋四百元同轉着先行具結限於八月二十日前拍賣仍交趙　華担保趙蘭坡卽謂鄒曰如將妓院生財賣去乞留些微作爲嫁女之資同轉曰莫説閒話尚有李國昌欠欵亦須理還遂着蘭坡當堂立具願將生財變賣償欠切結明山供欠陳洋一千八百元今由父親認賠洋八百元小的亦付過洋四百三十元合計尚欠五百七十元尚請從寛容小的另立欠票有錢時卽行還清陳稱此洋已作利息趙錦華稱其洋本有拔摺内有洋一百十元係拔付戲班行頭之欵同轉着將 
 
 

Page 4

 
 
蘭坡父子還押鄒阿鳳赶緊將生財拍賣下期再核○葆大小貨行主柴才喜因收買小工劉三和高麗參廿五斤同轉以此參業已售與鄉人着交保限交原贓在案旋據招商局九號巡丁朱慶慶投案禀追同轉着將柴才喜傳交到案同轉問曾否將參追回供業已派人往追尚未回來謂爾店專收賊贓且用重秤用心太狼照原告所開單上失參廿五斤每斤值銀廿五兩之多着照數賠償柴稱容寛限至本月廿七日定將原贓追回同轉允如所限仍交原保如届期不交惟保人是問 
[法界公堂瑣案]  
　　揚州人湯竹亭訴稱小的於十九日來滬僑居興聖街復興小客棧内於廿一日出外因事未回次日回棧見房門鎖已扭開入内查視皮箱亦被用刀劃破内有衣服九件洋四元刻磁器之金鋼鑽約三十餘粒另有物件約值洋數十元當向棧主蔡長林理論置若罔聞不得已扭蔡至捕房捕頭諭令蔡長林帮同尋緝及蔡回棧後非但不理反將小的驅逐出外心有不甘將蔡扭案請究同轉問蔡曰湯來棧時共有行李若干供兩人同室同榻有竹箱一隻底已脱矣外繫繩索小的幫同携上樓時聞箱中有聲問是何物據云係磁器烟盤等物小的告以如有重物須交櫃上伊云並無值錢之物忽於廿二日報稱失物查無影響况湯朋友甚多湯出外時有伊友楊姓看守湯稱同伴姓沈不姓楊沈善畫花卉小的請伊作夥廿一日同出外囑託棧主該棧主祗顧鬥麻雀牌不管棧務以致失竊包探禀皮箱一隻實被用刀割破同轉問金鋼鑽所值幾何答稱買來時每　兩元可買十五粒同轉立飭包探將湯友沈海樓傳案並將客棧薄子檢案同轉閲簿後卽問蔡曰爾云湯友姓楊因何簿上亦寫沈姓供稱小的一時記錯問沈曰廿一日湯出外爾是否在房中照管供稱與湯同出回時見房門鎖已半開方知失竊問爾知湯有箱幾隻中有何物供與伊同船相認不知其細皮箱中均係磁器同轉謂棧中另有夥計着將蔡暫行交保候傳到夥計再核○老椿記客棧因虧閉逃匿當經房主禀控公堂諭令拍賣生財除去房租外尚餘洋廿一元二角二分存在捕房昨晨據米店夥陸榮州禀稱椿記棧積欠米洋十四元五角半今有該棧股東邱筱亭出場理處言此米係江北公所董事所用應由江北公所照還價值該公所董事立有期票兩紙限八九月中還清同轉謂旣已如此届期往收可也陸叩謝而退又據豐記板行陳永林控稱該棧亦欠板洋廿一元六角戎標記亦稱棧主於六月初間借去洋三十五元立有筆據另有經手生茂板洋四元二角八分煤炭洋四元問借錢有中人否答稱由邱筱亭經手嗣因邱有别事不肯爲中由邱寫立退據一紙同轉卽將退據閲看期在借錢之先着戎退去邀邱到案質問又據顧榮華稱五月初一日進棧當茶房有押櫃洋十二元係棧中姚姓經手付過有棧房所立憑條呈閲同轉閲得憑條上先盖通如公所圖章繼又疉盖椿記圖章謂此事須有見証着明日到捕房質訊○開烟間車寓之戴楊氏偕隣嫗王陸氏車夫陸仁寳蔡龍寳等訴稱車夫陸阿六借小婦人樓面居住小婦人患病數天有衣十三件盡數失去查問之下王陸氏言見陸掮竹箱一只手中携有棉衣問其何往陸言另有生意據陸蔡兩人稱樓上共住六七人是日聞失物與陸阿六等商量請仙圓光别人均首肯惟陸阿六轉身逸去小的等尾追一里許始得扭獲同轉問陸曰衣服藏在何處供小的因有生意故將竹箱携去後因所事不成又至八仙橋西居住同轉着押候比究○陸吳氏訴稱前日有王阿五混入樓上行竊單被一條轉瞬逸出經小女瞥見大呼捉賊途人代爲拘案送請究辦通事稱王身畔尚有銀圈等物同轉詰問之下王供原籍蘇州妻前在法界爲梳頭傭是日行經是處見所晒之被與我妻單被相似因之悮取問耳環何　供蘇州女孩囑爲帶出往銀樓中貼換同轉一再研問堅執如前着押候比究○潮州人林阿喜稱二十日晚在又新園洗浴忽失去綢褲栲皮領衣各一件將堂倌陳阿大送請追究陳稱伊身上尚有衫褲未知所失何物林稱所失者乃帶去更換之衣問林曰爾將衣褲放在何處答稱放在箱上同轉謂陳阿大曰放在箱内不致失去放在箱面爾應照管衣褲約值洋三元判賠一半了案 
[更正]  
　　十九日本報登輪船命案一則某考生在太古輪船上被該船守舵西人將頭顱打破而斃等語現在知此事係本舘九江訪事人誤述因此本舘頗形歉仄實在並無其事用特更正望以後搭客人等切勿生疑仍舊照常搭趁太古輪船來往可也 
[助賑摭要]  
　　災區需振孔亟所賴各處仁人量力佽助彼瘠域餘生當亦稱頌弗置焉程敦素堂由泰源永來規元二百兩志道齋主人由寳和莊來淮平二五寳銀一百兩合規元一百零六兩八錢一分奏委總辦潮嘉汀贑官運局周善士印福昌續募潮平銀四十七兩一錢八分合規元四十六兩九錢一分六厘吳秉義堂完愿洋一百元羅陽隱名氏洋六十元委解災區素位是敦患難時深夫憫惻大道有志艱危洵始夫維持憑勸募之多方同情拯急賴挽回之由義夙願克償欲隱乃名陰行厥德藉資則傚謹特表彰上海北巿絲業會館籌振公所施善昌謹誌 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[石磯碑記]  
　　烏石磯轟礁立柱情形已登前報兹由九江訪事人郵示德化縣張君所撰碑記合登於右以供衆覽廬山爲西江巨鎭界南康九江兩郡磅礴鬱積峰巒層疉其支幹漫延在鄱湖中曰蝦蟆石在長江側有廻峯烏石等磯此猶樹根竹鞭穿穴糾蟠或顯或隱去湖口十餘里爲廻峯磯磯頗寛廣民居環繞儼成村落循南岸而上離九江二十里許爲烏石磯磯分三墩在上爲攔江磯泰西人設鐙房以利輪舶中卽烏石磯磯小而坦上有古廟下名白石磯最險惡舟誤觸之卽糜光緖庚寅四月德曉峯大中丞奉命巡閲營伍經過其旁慨然動念遂捐重金命前南城令任君國銓購鐵柱以爲標識會水漲不能立鳴珂時權德化篆廼先置水鼓于江面復就岸旁架琉璃鐙以燭之迨冬晴水涸磯石畢露乃與任君竪立鐵柱于上而磯之左右巉石齒齒岝愕怪偉不名一狀以篙刺之堅逾鏐鐵遂募石工鑿其孔納火藥於中然之崩裂計轟去大小礁石七八十處而舟行無滯化險爲夷矣此皆仰賴大中丞利濟爲懹而任君與鳴珂推廣其意得附驥尾以垂不朽是亦厚幸也夫爰沘筆紀之以諗來者光緖十有七年秋七月署德化縣事嘉興張鳴珂撰并書 
[太守蒞皖]  
　　卸署徽州府調署寗國府李雲門太守成鰲於十九日行抵省城旋赴各大憲衙門禀安并拜會各同寅俄而各官咸往答拜輿馬喧闐極一時之盛聞太守小住數日卽當束裝東下履任供職也 
[上海六馬路仁濟善堂籌賑公所施少欽經收山東賑捐七月十一至二十日止清戰]  
　　山東蕭山思善堂求小兒病愈洋五十元蔡勉之求慈親及身眷病皆速拿洋四十元陳禄星堂求保子强壯悟生子求家安子咸愿與同善士求𤻤串速愈三户各洋念元王一亭湯餅移助易葉氏二户各洋十六元李默齋噅次子服符完愿施味三堂求妻病速愈有心無力人求父母福壽康健福生四户各洋十元趙藴玉放生移賑藉資先母冥福洋八元蔡陳氏洋六元徐以翁求合家人口平安洋五元豫成當同人節者　資移賑洋三元錠捐餘資洋二元四角潘培生求病速愈車誦莪求合家平安李靜遠堂求妻產平安三户各洋二元談季卿求母病速逾王蓉甫秦記隱名字丁笛生五户各洋一元悔遇氏洋五欠趙藴玉銅爛板洋八元海昌慕善氏銅洋一元共收英洋二百五十七元九角銅攔板洋九元 
 
 

Page 10

 
 
   
 
 

Page 11

 
 
[光緖十七年七月十八日京報全録]  
　　宫門抄○諭旨三道録前○發抄硃批四道○東學政裕奏恭報科試完竣摺○粤督李等奏粤海關等解京餉銀兩委員起程日期摺○又奏請旌獎片○又奏請旌奬片○又奏請旌奬片○又奏請免遊撃騎射片○又奏諭免守　騎射片○陜督楊奏揀員借補都司員缺摺○七月十八日吏部翰林院廂藍旗值日無引見○載瀛請假十日○召見軍機○發抄郭廣泰奏接署歸德鎭篆謝　奉硃批知道了欽此○裕寛奏遵查温縣令李普潤索賄攬權　叅各節請議處奉硃批着照所請吏部知道欽此○又部駁前保獲盜出力之通判何相青仍請給獎奉硃批着照所請吏部知道欽此○又盤查司道各庫奉硃批户部知道欽此○○工部左侍郎山東學政奴才裕德跪奏爲恭報奴才科試完竣仰祈聖鑒事竊奴才上年科試情形曾經恭摺先後奏明在案本年正月開印後卽行出棚按試武定臨清東昌曹州兗州併附兗州棚之濟寗州曁分棚之曲阜縣五月中旬回省當卽接考濟南首郡至本月十五日考畢計通省科試一律完竣查各屬諸生造詣漸多進境文童應考人數亦較歲試加增頗多明通之卷均敷取進如額一切塲規仍前嚴肅倍愼關防諸生童等經再三申誡咸知爭自濯磨岡敢踰越綜核歲科兩試於山左士習人文備悉梗概大都束身繩矩胥安循謹之風勵志詩書不乏高華之選况孔教淵源有自古風樸厚猶存奴才自履任以來夙夜兢兢悉守成例與之講切維持不敢稍形疏懈每於發落之時諄諄教導不憚煩言皆朂以植品讀書明體逹用務求根柢之學預儲篤實之材以冀仰副聖主作育人材之至意所有奴才科試通省一律完竣情形謹繕摺具奏伏乞皇上聖鑒此後尚有録科及會考優貢各事宜奴才仍當矢愼矢勤次第舉辦再奴才經過地方二麥豐登秋苗暢茂民情亦極安謐堪以仰慰宸厪合倂陳明謹奏奉硃批知道了欽此○○頭品頂戴兩廣總督臣李瀚章廣東巡撫臣劉瑞芬粤海關監督臣廣英跪奏爲粤海關籌解第二批京餉等欵銀兩委員起程日期恭摺奏報仰祈聖鑒事竊照光緖十七年分京餉户部奏撥粤海關洋税銀十萬兩新增盈餘銀六萬兩又本年東北邊防經費奏撥粤海關六成洋税銀十二萬兩又光緖十七年籌邊軍餉奏撥粤海關四成洋税銀十二萬兩六成洋税銀二十萬兩此欵應令照案截留又各關應解抵閩京餉改爲加放俸餉案内粤海關四成洋税每結提銀六千兩又京官津貼改爲另欵加復俸餉每年粤海關應解銀四萬兩又内務府廣儲司公用每年額撥粤海關税銀三十萬兩例分四季起解以上各欵銀兩向由西商先行借墊勢難起解現銀光緖十年四月間奏准仍行匯兑在案兹光緖十七年分第二批京餉等款銀兩經向西商志成信恊成乾銀號借銀一十三萬三千二百九十兩先行墊解隨後由税收歸還以資周轉飭據署廣東布政使王之春遴委補用同知楊士鈞領解光緖十七年分第二批京餉銀二萬五千兩另加平銀三百七十五兩飯銀七百二十五兩又新增盈餘银一萬五千兩另加平銀二百二十五兩飯銀四百三十五兩又東北邊防經費銀三萬兩又籌邊軍餉四成洋税銀三萬兩又加放俸餉銀六千兩又光緖十四年分另欵加復俸餉銀一萬兩又光緖十七年夏季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩抬費用項銀六百兩共銀七萬八千兩除還怡和銀號第二期本息共銀六萬三千七十兩外計實解銀一萬五千五百三十兩統共銀一十三萬三千二百九十兩飭令該委員領齎匯單文批於光緖十七年四月初三日由海道進京支取銀兩前赴户部内務府分别交納除分咨查照外臣等謹合詞恭摺具奏伏乞皇上聖鑒謹奏奉硃批該衙門知道欽此○○李瀚章片再上年順直災區旣重且廣迭准户部議奏咨行勸捐助賑在案兹據花翎道銜前夏威仁國領事陳國芬呈稱遵故父四品封職陳仁昌故母四品命婦陳曾氏遺命捐助順直賑需銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准給予已故四品封職陳仁昌四品命婦陳曾氏樂善好施字樣准其在原籍香山縣自行建坊以示旌獎謹會同直隸督臣李鴻章附片具陳伏乞聖鑒訓示謹奏奉硃批着照所請禮部知道欽此○○李瀚章片再上年順直災區旣重且廣疉准户部議奏咨行勸捐助賑在案兹據職員曹應賢等禀稱遵祖父曹泰岳祖母曹黄氏曹洗氏命捐助棉衣褲一千套照章折價銀一千兩又據職員陳樂賓禀稱遵祖父陳國芬祖母陳李氏命捐助棉衣褲一千套照章折價銀一千兩又遵父陳應芝母陳吳氏命捐助棉衣褲一千套照章折價銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准給予曹泰岳曹黄氏曹洗氏陳國芬陳李氏陳應芝陳吳氏樂善好施字樣准其在原籍自行建坊以示旌奬謹會同直隸督臣李鴻章附片具陳伏乞聖鑒訓示謹奏奉硃批着照所請禮部知道欽此○○李瀚章片再上年順直災區旣重且廣迭准户部議奏咨行勸捐助賑在案兹據現署廣東潮陽縣事准補四會縣知縣劉德恆呈稱遵故父五品封職原任廣西臨桂縣典史劉清平故母五品命婦劉岳氏劉童氏旌表節孝五品命婦劉詹氏遺命捐助棉衣褲一千套照章折價銀一千兩據督辦順直賑捐局司道具詳前來臣查定例捐銀千兩以上准其建坊給予樂善好施字樣合無仰懇天恩俯准給予該員故父劉清平故母劉岳氏劉童氏劉詹氏樂善好施字樣准其在於山西省洪洞縣原籍自行建坊以示旌奬謹會同直隸督臣李鴻章附片具陳伏乞聖鑒訓示謹奏奉硃批着照所請禮部知道欽此○○李瀚章片再案准兵部咨咸豐八年七月十五日内閣奉上諭嗣後送部引見武職員弁遇有因傷不能射箭者卽由該督撫奏明辦理不得僅以咨文報部以符定制等因歴經欽遵辦理在案兹准廣西提督臣蘇元春咨稱署柳慶鎭標左營遊撃事花翎副將銜廣西撫標儘先補用遊撃馮光賢前在廣東廣西等省剿匪左腰右臂先後被礮中傷筋骨均經報明醫療痊愈現因舊傷觸發轉運維難禀請邀免騎射飭據署柳慶鎭標右營遊撃沈萃　查騐屬實咨請核辦前來臣覆查無異除飭照章改練槍炮外合無仰懇天恩俯准儘先補用遊撃馮光賢邀免騎射用示體恤謹會同廣西提督臣蘇元春附片具陳伏乞聖鑒訓示謹奏奉硃批着照所請兵部知道欽此○○李瀚章片再案准兵部咨咸豐八年七月十五日内閣奉上諭嗣後送部引見武職員弁遇有因傷不能射箭者卽由該督撫奏明辦理不得僅以咨文報部以符定制等因欽此欽遵在案兹據廣東南韶連鎭總兵方友开禀據署清遠營左營中軍守備事惠州協左營守備白琚禀稱前因光緖五年三月十六四月初十等日隨剿儋州臨高縣屬客匪被賊槍傷左肩膞當經報騐醫痊續奉委帶安勇籌辦瓊州防務感受　　牽動舊傷常作酸痛難以挽强運重懇准寛免騎射經委清遠營遊撃麥坤查騐屬實等情轉禀到臣當經批准隨案奏明在案兹據署兩廣督標中軍副將楊安典以該員白琚於准補惠州恊左營守備案内應行送部引見造具出身履歴呈請給咨前來除另文咨部外合無仰懇天恩俯准白琚邀免騎射用示體恤理合附片陳明伏乞聖鑒訓示謹奏奉硃批着照所請兵部知道欽此○○太子少保頭品頂戴陜甘總督臣楊昌濬跪奏爲揀員借補都司要缺以裨營伍恭摺仰祈聖鑒事竊臣接准兵部咨開陜西陜安城守營都司談延慶病故所遺都司員缺係題補第二輪第一缺應用儘先人員令揀合例人員請補等因臣逐加遴選查有留陜儘先補用遊撃張成發才具勤幹遇事勇爲以之借補斯缺洵堪勝任於地方營伍兩有裨益亦與部章相符仰懇天恩俯念員缺緊要准以張成發借補陜安城守營都司員缺俾期得力如　俞允俟接准部覆後卽行給咨赴部引見以符定制除飭取該員履歴册另咨送部外謹會同陜西固原提督臣雷正綰合詞恭摺且陳伏乞皇上聖鑒訓示謹奏奉硃批兵部議奏欽此 
 
 

Page 12

 
 
[光緖十七年七月十九日京報全録]  
　　宫門抄○諭旨二道録前○東撫張奏報江北江南漕船全數挽入東境日期摺○大臣克等奏揀派科布多換防官兵飭令押解餉銀由驛前往摺○楚督張奏揀補升補叅將員缺摺○粤督李奏請旌獎片○又奏請旌奬片○又奏請開守備底缺以儘先遊撃改發水師提標中營効力片○楚督張等奏湖廑所轄長江水師各員弁因事出缺揀員分别升補借補照章聲明請旨定奪摺○七月十九日户部通政司詹事府八旂兩翼值日户部引見二十二名刑部三名理藩院三名正藍滿四名精捷營二名兩翼十六名○怡王鄭王等由東陵西陵回京請安○瀅貝勒服滿請安○漪貝勒因伊子指婚謝恩○榮公兆伯續昌各假滿請安○山東按察使松林到京請安○芸公請假十日○召見軍機松林崇禮徐用儀○○太子少保頭品頂戴山東　撫臣張曜跪奏爲恭報江北江南漕船全數挽入東境日期恭摺仰祈聖鑒事竊照本年蘇省漕糧循行河運江北江南各提米十萬石船隻視往歲加多運河必須挑挖疏通方足以資浮送本年二月間欽奉寄諭當經臣飭屬將北運河赶緊分叚疏濬並以陶　埠舊運口門全流側注恐有奪流之虞復於迤下另開運口一切辦理情形經臣奏明在案兹據泇河同知姚延壽禀報江北第一起　船於五月十八日申時挽入山東嶧縣之黄林莊江南漕船亦卽銜尾前進在事員弁晝夜催趲迎提於五月二十五日未時江南北全帮十八起共船八百七十八隻一律挽入東境陸續北上等情臣覆查無異除飭文武各員嚴催迅速前進不准停留外所有江南江北漕船全數挽入東境日期謹恭摺具陳伏乞皇上聖鑒謹奏奉硃批户部知道欽此○○奴才克蒙額奴才奎英跪奏爲揀派科布多換防官兵飭令押解餉銀由驛前往恭摺奏聞仰祈聖鑒事竊查奴才等前准科布多叅贊大臣沙克都林札布等咨稍今届科布多戍守滿營官兵扣至光緖十七年七月三年期滿應行更換驍騎校一員兵二名照數由綏遠城派補飭令押解餉銀由驛前來以資當差等因業經先期具奏奉旨允准行令欽遵辦理前來奴才等卽由各該旗兵丁内擇其熟悉滿漢文義書寫端楷者選派兵二名並派委四品頂戴驍騎校吉禄春管帶查有江西省發交商號匯解到舊欠烏科二城九十兩年經費銀五千兩現准科布多叅贊大臣來咨由此次匯到銀五千兩内將科布多應分銀二千五百兩就近提撥發交歸化城大盛魁商號以歸借欵外其解銀二千五百兩飭令派定換防驍騎校吉禄春押解於本年六月十五日自綏遠起程由驛解至鳥里雅蘇台投交以資應用並咨明烏科二城將軍叅贊大臣查照外至照所派換防官兵例應分别借支餉銀並給發製裝路行鹽菜等項銀兩遵照户部新章核給曁携帶軍器等項仍照舊章辦理除移知前途各站一體照例應付烏拉駝馬以利遄行並造具該官兵銜名清册分咨外理合恭摺奏聞伏乞皇上聖鑒謹奏奉硃批該部知道欽此○○湖廣總督臣張之洞跪奏爲　員升補叅將員缺以實營伍恭摺仰祈聖鑒事竊准兵部咨湖南宜章營叅將焦克勝勒令休致遺缺係題調之缺應令迅卽照章揀員升調等因查例戴各省題調之缺先儘現任人員題請調補如無合例堪調者准於現任應升人員内揀選保題升用等語查斯缺駐札宜章縣城接壤廣西爲由粤入楚衝途門户奸宄最易混跡彈壓巡防極關緊要非精明幹練熟悉情形之員難期勝任臣當卽在湖南省現任叅將内逐加遴選除撫標中軍叅將長立現丁母憂提標中軍叅將甫以儘先叅將楊定得請補岳州城守營叅將璞玉甫經准調均未受札保靖營叅將王金鼎現准升永綏協副將均不合例外其餘灃州臨武桂陽各營叅將或缺居緊要或人地未宜自應照例於現任遊撃應升人員内揀員升補查有湖南鎭　鎭標中軍遊撃唐淦年五十二歲湖南長沙縣人由武童出師湘黔江鄂粤閩等省迭次攻克城隘打仗出力遞保叅將嗣因凱撤回籍收入湖南撫標左營差遣續於湘軍援黔苗疆肅清並剿滅丹古亂苗及盪平四脚牛逆巢案内經前湖南巡撫臣王文韶保奏光緒三年七月十八日奉上諭叅將唐淦着以副將留於湖南無論題推缺出先行拔補欽此六年借補今職八年三月二十四日到任五年邊俸期滿經前督臣裕禄將該員預保經兵部議覆題准在案該員明練老成勇於任事於邊防情形最爲熟悉以之升補斯缺洵堪勝任且歴俸已滿核與升補之例相符飭查前在本省及他省均無叅革朦保情弊合無仰懇天恩俯准以湖南鎭筸鎭標中軍遊撃唐淦升補宜章營叅將員缺實於邊防營伍均有裨益如蒙俞允該員前於光緖十五年六月内邊俸期滿預保倂案引見現在未滿三年邀免送部並懇勅部頒給札付以昭信守除飭取該員履歴咨部外謹會同湖南巡撫臣張煦護理湖南提督臣周瑞龍恭摺奏陳再所遺湖南鎭筸鎭標中軍遊撃係苗疆題補之調湖南省現有應補人員容臣另行揀員請補合倂陳明伏乞皇上聖鑒勅部核覆施行謹奏奉硃批兵部議奏欽此○○李瀚章片再上年順直灾區旣重且廣迭准户部議奏咨行勸捐助賑在案兹據同知銜陳廷琛禀稱遵伊父三品封職陳邦逹母三品命婦陳鄭氏命捐助賑銀一千兩又據新嘉坡埠商候選知府張振勳遵處士張公禮遺囑將存款捐助賑銀一千兩又據職婦余文氏仰承故夫同知銜余廣培先志捐僵棉衣褲一千套照章折價銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准給予陳邦逹陳鄭氏張公禮余廣培等樂善好施字樣並准其各在本籍自行建坊以示旌獎謹會同直隸督臣李鴻章附片具伏乞聖鑒訓示謹奏奉硃批着照所請禮部知道欽此○○李瀚章片再上年順直灾區甚重且廣迭據户部議奏咨行勸捐助賑在案兹據州同銜何兆英呈稱遵故父六品封職何翼林故母六品命婦何曾氏何鄭氏遺命捐助順直賑銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准給予已故六品封職何翼林六品命婦何曾氏何鄭氏樂善好施字樣准其在原籍香山縣自行建坊以示旌獎謹會同直隸督臣李鴻章附片具陳伏乞聖鑒訓示謹奏奉硃批着照所請禮部知道欽此○○李瀚章片再准廣東水師提督臣方耀咨據署順德協副將戴朝佐禀據管帶南順叚緝捕署順德協左營中軍都司儘先遊撃增城營左營守備張殿琦禀稱現年三十八歲係江蘇揚州府儀徵縣人由甲戍科武進士營用守備分發兩江督標試用因來粤措資經前督臣劉坤一奏留廣東督標差遣遇有陸路守備缺出按照班次酌量補用旋於援剿各城出力案内保奏光緖十一年八月二十一日奉上諭着免補都司以遊撃留粤儘先補用欽此嗣奉奏補和平營分防　平守備調補增城營左營守備委署順德愶左營中軍都司事到任以來隨時講求洋面巡緝各事宜現在均已熟悉因思年力正壯諳練海外風濤情願請開守備底缺以遊撃改發水師提標中營歸標効力等情遞禀到提督咨會查照核飭收標等因臣查該員張殿琦自委署順德協左營中軍都司後管帶南順叚巡船認眞防緝屢獲著匪於海洋舟師事宜頗爲熟習合無仰懇天恩俯准張殿琦開除增城營左營守備底缺以儘先遊撃改發水師提標中營効力如蒙俞允該員所遺增城營左營守備係陸路部銓之缺廣東現有儘先人員應請扣留俟部覆開缺時另行揀員請補理合附片具陳伏乞聖鑒勅部核覆施行謹奏奉硃批兵部議奏欽此○○湖廣總督臣張之洞長江水師提督臣李成謀跪奏爲湖廣　轄長江水師各員弁因事出缺揀員分别升補借補並照章聲明請旨定奪恭摺仰祈聖鑒事竊查長江水師員弁出抽向係開單會奏請補兹查有因事出缺經臣成謀遴選歴練營伍熟諳水師之劉勳駿楊正興邵有升周蔚堂趙仁華徐勝松六員均由已經借補官階遞請升轉相應照章聲明可否准其升補恭候欽定又施澤春粟學敏夏輝銀袁有明均係初次借補核與限制相符理合分晰繕具清單恭呈御覽如蒙俞允俟接准部覆卽將楊正興給咨送部引見劉勳駿前在守備任内引見未　三年邀免送部邵有升周蔚堂趙仁華徐勝松施澤春粟學敏夏輝銀袁有明並懇勅部一倂頒給劄付以昭信守除飭取該員弁等履歴咨部外謹會同兩江督臣劉坤一恭摺具陳伏乞皇上聖鑒謹奏奉硃批兵部議奏單倂發欽此 
 
