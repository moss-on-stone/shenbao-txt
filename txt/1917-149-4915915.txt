# 1917 - 149 - 4915915

 

Page 1

 
 
   
 
 

Page 2

 
 
時評 
[眞意　　（冷）]  
　　此次各省督軍獨立及紛紛進兵以與其他種舉動至於今日我尙不識其眞意之所在也 
　　其果如表面所言之爲憲法國會故耶則可對於憲法國會以進行而何多歧出也如爲爭段復職迫黎退位耶則亦不妨明言黎段事而奈何又無正式之主張也如爲别有所謀而不可明言耶則國家大事豈能以詭秘成之如謂乘興而動各自爲謀初無同一之主張耶則太近於兒戲視國家人民爲何物也 
　　夫事之是非曲直且勿論其眞意必當明以示人今眞意無有烏從而調停又何足以評論哉嗚呼是殆病狂 
命令 
六月四日大總統令陸軍次長代理部務張士鈺呈請任命周書銘爲陸軍第二十師騎兵第二十團團附應照准此令 
又令陸軍次長代理部務張士鈺呈請任命彭文標爲陸軍第七師砲兵第七團第一營營長應照准此令 
又令代理文官高等懲戒委員會委員長汪羲芝呈議决河南河防局長呂耀卿等依法懲戒等語呂耀卿朱正本龐毓同均准如所議降職李汝勳着即褫職張嘉淦准其不受懲戒曹慕時應予記遇交内務部河南省長分别執行此令 
專電 
[天津電]  
　　王正廷王家襄吳景濓謁黎詢政見黎答余願退但一須馮依法繼任二永不復辟三南北不分四不引外人干涉五不組織臨時政府並言已電東海照此調停（五日下午五鐘） 
[北京電]  
　　黎對東海密使云我除違法外無事不可讓步聞已備辭書擬將印鑰授王執掌（四日下午六鐘） 
[北京電]  
　　錢能訓晤東海反託錢探元首意見錢回京謁黎黎言大局非徐莫挽中央事事均可商辦即我辭職亦可但繼任必依法律因囑錢再赴津請徐約張同出調停吳笈孫偕往王士珍亦有使命囑吳致東海（四日下午九鐘） 
[北京電]  
　　張勳來電已電各軍以豐台止决不再進（四日下午十鐘） 
[北京電]  
　　王派赴津三代表回述國體决不變惟勸黎退（五日下午七鐘） 
[北京電]  
　　馮來電擔保東南秩序軍事上已有布置（四日下午六鐘） 
[北京電]  
　　李長泰附倪派三隊北來（五日下午七鐘） 
[北京電]  
　　今日下午四點黎電召參衆議長入府决提王内閣問投票人足否答可足（四日下午九鐘） 
[北京電]  
　　王家襄辭職明日常會取决（五日下午七鐘） 
[北京電]  
　　清宮戒嚴召世續等値宿（五日下午七鐘） 
[天津電]  
　　世太保函各機關請對於優待條件仍履行（五日下午五鐘） 
[北京電]  
　　薩鎭冰電海軍全體擁護中央（四日下午六鐘） 
[北京電]  
　　警廳函兩院勸議員勿信謠離京（五日下午七鐘） 
[北京電]  
　　聞段因反對復辟與某方面脱離（五日下午七鐘） 
[天津電]  
　　王派張志潭鮑貴卿陸錦到津與雷震春等商停止進兵徐議退位辦法問及國體雷仍言固共和制憲法組内閣張等晨已回京覆命（五日下午五鐘） 
[北京電]  
　　徐恩元擅印中鈔千萬作某黨費黎聞手諭免職交法庭詢後保出中裁李思浩兼（五日下午五鐘） 
[北京電]  
　　徐恩元免中行總裁職李思浩代（五日下午十鐘） 
[天津電]  
　　黎準備辭職公府已收拾文件宣告時即交王士珍收管（五日下午五鐘） 
[北京電]  
　　津京警備撤消（五日下午五鐘） 
[天津電]  
　　公府已搬物至東廠胡同黎邸（五日下午五鐘） 
[北京電]  
　　姜桂題電馮張請即日入都會同王調停（五日下午十鐘） 
[天津電]  
　　黎前日露辭意擬布告昨又决暫不辭擬提王士珍爲總理李純爲陸長聞李與倪等分裂已由京漢車急赴本任有所準備反對派則謂王决不就李係與王占元有接洽非助黎（五日下午五鐘） 
[天津電]  
　　津機關揚言復辟暫不提而研究會有維持共和國體宣言黎亦言退位不得復辟似將來難免發生（五日下午五鐘） 
[天津電]  
　　大公報載保定專電第三師步兵十一二兩團馬砲各一營四日拔隊北行張敬堯所部前隊已抵石家莊又言吉林軍官議定與奉黑一致行動（五日下午五鐘） 
[天津電]  
　　魯第五師張樹元編一混成旅向北行張敬堯派田旅長劉李兩團長率兵北上山西派台壽民參謀來津（五日下午五鐘） 
[北京電]  
　　津機關議定總理仍段内務錢能訓陸軍段芝貴海軍湯薌銘司法湯化龍交通葉恭綽外交曹或孫財政梁啓超或梁士詒（四日下午六鐘） 
[北京電]  
　　財次長楊因李無位置决即離職（四日下午六鐘） 
[北京電]  
　　湯薌銘已抵津（四日下午六鐘） 
[武昌電]  
　　王督軍出示擔保治安漢市得中行錢局放欵五十萬元稍活動（四日下午五鐘） 
[武昌電]  
　　王督電獨立各省加意保護商業交通（四日下午五鐘） 
[北京電]  
　　李經羲准辭另提王士珍現李純由津來京接洽（四日下午六鐘） 
[福州電]  
　　胡李意見不洽胡出走李取代省長（五日上午十鐘） 
[南京電]  
　　黎總統電促河間北上繼職馮覆謝絶（五日下午十鐘） 
[南京電]  
　　伍總理電各省派代表入京議善後（五日下午十鐘） 
[南京電]  
　　張勳天津之行打消錢能訓已由徐回京（五日下午十鐘） 
[南京電]  
　　齊省長電中央贊成解散國會（五日下午十鐘） 
[北京電]  
　　哈漢章金永炎黎澍用指令一併免職以示轉圜（四日下午六鐘） 
[北京電]  
　　財部飛電各省財廳解中央欵母挪用應攤外欵務按撥（四日下午六鐘） 
[天津電]  
　　李經羲决不干預兩方事財政楊次長自津歸京頗憤（五日下午五鐘） 
[北京電]  
　　陳錦濤案今日兩點公開從唐律師請先傳陳廷銘家門廚役作證供與陳參差質虞熙正賄欵交廷銘情節不　次錦濤答辯論告十六均認無理由賈吳答分紅仍前三根據於辦稿人即分錢人引議會自定歲費詞尤激時四鐘告息（四日下午十鐘） 
[北京電]  
　　憲法會改談話會决定休會一週（四日下午九鐘） 
[北京電]  
　　日參謀次長由中氏准五日二時到京府院派員排日招待（四日下午六鐘） 
外電 
[北京電]  
　　魯皖軍隊已抵北方駐於馬廠及天津附近諸處共由火車兩次運來總額大約不逾三千人以言戰爭幾無價値可言但足爲督軍對於政府示威性質之一證北洋軍人領袖團結至若何程度刻尙未知馮副總統聞守中立張勳似不欲得罪任何方面而近京一帶統兵大員在名義上刻尙立於政府方面南方督軍之有北軍者多亦反對中央惟其所駐之省分則處於相反之地位蓋南省固擁護政府也華字報　　天津設立臨時政府之説此殆督軍代表目下羣集於天津刻正組織報紙戰爭耳據有責任華人言徐世昌將被舉爲臨時總統另選新國會俾可選定總統擬就憲法惟軍人之志願是從李經羲將爲臨時政府之總理汪大燮梁啟超梁士詒朱啓鈐曹汝霖等將爲國務員所可異者段祺瑞竟未於此處出現聞段主張解散國會另擬憲法惟不以逼退總統爲然北京刻坐待京外之發展若北軍領袖果屬意見一致則北京將有一場大更動而一般中國青年黨將南下以抵抗北方政府矣星期六日國會開議討論可否休會半月卒未議决議員紛紛有去志不久國會中將發生有無法定人數之問題（四日）　　字林報 
[北京電]  
　　時局愈亟調和似無望張勳到京之説未成事實星期六日來京者僅張之參謀耳脱離關係之督軍已在天津設立總參謀處以雷震春爲處長又將在津組織臨時政府藉口現有憲法不能適用將採用一九一一年南京政府之辦法召集參議院另擬新憲法目前國會議員辭職者已過半數國會在實際上業已自行解散總統之幕僚已避禍他去不久黎將自辭北京謠言雖多尙安靖（四日） 
[濟南電] 　 
　　魯省於星期日宣告脱離中央關係省議會已被解散議長被捕有兵若干開赴德州日兵數車已抵濟南一切安靖（四日） 
[蚌埠電]  
　　兵三千已乘火車北行今日又有若干出發聞倪嗣冲將於日内共派兵二萬此外情勢無甚更變（二日） 
[蚌埠電]  
　　今夜又有軍隊北上已出發者共五千頃有兵二千從安慶抵此民國旗業已抽下聞倪軍在良王莊距津三十英里奉軍在灤州距京一百英里暫行駐紥以待致黎總統哀的美敦書之結果聞梁啓超與徐世昌今日已到徐州（四日）　　以上大陸報 
[北京電]  
　　路透電社聞諸有力方面外間所傳黎總統已聲言願意辭職一説全屬虛妄目下黎靜待叛督之舉動黎以爲如辭職一層可有益於國家則必急流勇通但恐此舉反引起極大之騷擾耳黎極有責任心與職務觀念自覺得多數國民之擁護蓋國民固仰望總統以保障民國之共和主義也是以黎不退位不依從軍人威脅之要求彼軍人者祇顧一己利益全無顧念國民幸福之心（四日） 
[北京電]  
　　皖兵三千已抵距天津南二十英里之某處駐紥天津消息謂臨時政府之組織約如下述大元師徐世昌總理李經羲内務朱啓鈐或湯化龍外交孫寳琦或曹汝霖財政梁啟超海軍湯薌銘汪大燮熊希齡二人亦在閣員之列聞陸軍一席將屬段祺瑞但段未必擔任湖北傳來消息謂王占元並未宣佈脱離中央關係他省督軍請王一致行動王答稱鄂爲總統桑梓僅可取中立態度王已派兵保衛京漢路線以待　事之解决（四日） 
　　以上路透電 
[香港電]  
　　香港日報今日論中國政潮謂海軍不贊成叛徒之行爲南省不附和叛變令人聞之欣慰粤省議會對於叛督之舉動斥責甚烈　　（四日）　　路透電 
[北京電]  
　　張勳電告北京定於七日赴津（五日） 
[北京電]  
　　參議員多人與衆議員二十人昨日辭職（五日） 
[北京電]  
　　昨日憲法會議吳景濓宣告李經羲不允就總理職政府已得王士珍同意將任王爲總理李純爲陸軍總長同意案將於今日送交衆院（五日） 
[北京電]  
　　北京日報云督軍在天津所設之總參謀處擬推徐世昌組織臨時政府但徐堅辭（五日） 
[北京電]  
　　駐馬廠第七師司令已脱離北京關係（五日）　　以上德文電 
[南京電]  
　　倪嗣冲等現欲於天津組織臨時政府電請馮副總統來就大總統之職馮氏以此果否出自民意未經眞確以前斷不能應等語電復外間推測倪等此舉係探馮意之手段云（五日） 
[北京電]  
　　黎總統之辭職因張勳有即將來京之報並美國公使之忠告故暫延期須俟張勳來京之後决定去留（五日） 
[北京電]  
　　雲貴兩廣督軍昨日有電來京擁護黎總統（五日） 
[奉天電]  
　　參謀總長王士珍本日電致奉天督軍張作霖略謂近日各省督軍之中多有遣兵入京目下北京甚爲安靜何以有此出兵之舉殊爲費解且政府本日曾受外交團詰問謂京奉鐵道與外國有關係未有何等照會遽以輸送軍隊殊屬不合等語若因貴督軍等之出兵致啓外人干涉之端我等不能負責云云長督軍接到此電頗爲疑懼急電昨夜開始由京奉鐵路輸送之救國軍無諭行抵何站得電即行下車聽候指揮（五日） 
[北京電]  
　　黎總統昨派特使赴津將左列之條件提出於徐世昌一防外國人之干涉二南北不可分裂三不可有復辟之事四總統據約法繼任五不以命令解散國會（五日） 
[北京電]  
　　居黎總統與徐世昌間執斡旋之勞入京之李純今日午後突然出京因此王士珍國務總理案提出議會之件亦爲頓挫總統遂愈陷於窮境（五日） 
[北京電]  
　　天津陰謀團中之於復辟問題有贊 
 
 
 

Page 3

 
 
成反對之兩派有將生内訌之説（五日） 
[北京電]  
　　田中參謀次長一行今日午後二時到京（五日） 
[北京電]  
　　美國公使昨今兩日連謁黎總統密議時局（五日） 
[天津電]  
　　傅良佐倪毓棻汪大燮陸宗輿伍楨祥徐世昌昨夜集段祺瑞邸開秘密會議直至更深（五日） 
[天津電]  
　　直隸省長朱家寳以訓令發布戒嚴辦法八條（五日） 
[北京電]  
　　四日命令徐恩元着免中國銀行總裁由財政次長李思浩兼任（五日） 
[天津電]  
　　直隸督軍下戒嚴令公示軍律十二條（五日） 
[天津電]  
　　安武軍約二千人已抵良王莊張懷芝之步兵二營機關隊一營亦於四日到此（五日） 
[南京電]  
　　通海鎭守使管雲臣奉馮副總統電命於昨來寧密議防備事宜（五日） 
[東京電]  
　　福州電云福建省長胡瑞霖因福建之獨立及他問題與督軍李厚基會議意見不合遂棄職乘今日開駛之輪船赴上海（五日） 
[東京電]  
　　日本内閣今日午前開定例會議先由本野外相報告外交上之事繼正式接洽臨時外交調查會官制委員人數等最後附議設立裁判所之法律案及他九件當經决定（五日） 
[東京電]  
　　此次新設外交調查會官制大約今日發表其委員原定十名因加藤子爵拒絶故爲九名（五日）　　以上東方通信社電 
戰電 
[俄京電]  
　　俄京消息仍頗雜亂據最近電稱俄國艦隊現開往彼得格勒港俾海軍士卒可以要求工軍代表會重行選舉並交出俄前皇（四日） 
[俄京電]  
　　薩克森陸軍中佐一員名賴名里克氏入里加俄軍陣線勸誘贊助單獨媾和爲俄兵拘獲德飛機擲下紙片要求於六月五日前釋回否則將頭慘酷手段爲之復　俄軍答稱已視該員爲逃犯解入俄國内地（三日） 
[俄京電]  
　　據俘虜及逃回被俘之俄兵聲稱德軍幾已全離俄境陣線之後部所可調出之兵及特文斯克重砲隊之一部分均已開往法境陣線羅境陣線亦有此狀該處之少年德兵現正取道布加萊斯赴法奥軍砲隊之逃兵聲稱奥砲隊之馬匹因芝芻秣而餓斃者甚多（四日） 
[倫敦電]  
　　俄京傳來之消息雜亂而多相牴觸乃因無檢查之故其足以慰人者爲陸軍開會歡迎克倫斯基氏及克氏所發之演説與夫農民大會以多數選舉克倫斯基氏等爲其幹事聲明反對單獨媾和而極諯涙如戈基氏里林氏等僅得數票克朗斯太之消息及關於經濟現狀之消息殊令人不安但克朗斯太主事之人多屬極端派與幻想派其領袖爲一少年化學學生名拉瑪洛夫彼等揚言擬涙水兵登岸推翻政府政府則得工軍代表會之助决計不稍畏縮且深信有以制勝之（四日） 
[羅馬電]  
　　昨日亞吉羅加斯特羅宣布阿爾巴尼亞之獨立統一而歸意國保護（四日） 
[倫敦電]  
　　路透電社得悉巴西確將盡力作戰巴西共有人民二十兆不日可以募集大軍以助歐戰巴西口岸之德船四十二艘已被佔用將即爲協約國服役云（四日） 
[倫敦電]  
　　五月間瑙威商船被沉者共四十九艘載重七萬五千三百九十七噸共溺斃二十一人（四日） 
[羅馬電]  
　　公報云戈里齊亞東面之敵軍轟擊益烈意軍回轟阻止數軍出攻敵軍攻入桑瑪柯西坡意軍陣線旋爲意援兵逐出加以重創（四日） 
[倫敦電]  
　　今晚海格將軍報稱沙歇河南激戰終日雙方互有勝負敵軍於英軍第一次攻擊時受創甚重繼乃猛力回攻多次賴人數之衆迫令英軍退出晨間所得之地英軍擊落敵飛機十架英飛機失四架（三日） 
[巴黎電]  
　　今晚公報云昨晚佛洛瓦芒田莊西北砲戰甚烈十句鐘時敵軍攻擊法軍陣線之凸點在前鋒戰壕數段得有立足地昨日敵軍進攻伏克勒克高原與開列福尼亞高原大受損失今日未圖續攻僅發砲轟擊法軍戰壕敵飛機九架與擊留汽球一具中彈墜落（四日） 
[華盛頓電]  
　　委内瑞拉公使否認本國政府已將桑太瑪加里太島交德國管理且謂委内瑞拉對於美國擬守仁惠之中立從未以潛艇根據地許給德國云（三日） 
公電 
　　紐約中華公所電上海報界轉黎大總統馮副總統曁參衆兩院鑒我儕海外僑民聞某某等省督軍稱兵反抗中央不禁大爲駑擾請依法懲治勿事調停並懇維持國會紐約中華公所兪文彦（譯音）代表紐約華　全體上 
　　舊金山華僑電上海報界轉黎大總統鈞鑒各督軍迫公辭職並請解散國會望勿允此項要求堅持不屈保護民國在美華僑當爲公助舊金山華僑六團體上 
　　留日基督敎徒來電上海中華新報館轉各省公鑒倪等逞兵藐法外啓禍機内招復辟請合力致討留日小石　男女基督敎徒兪顯廷等 
　　留日聖公會來電　上海基督敎會民國危亡盼　分禱留日聖公會 
要聞一 
[京津間之政局警聞]  
　　稱兵各督之行動 
昨日稱兵各督之軍事行動據探西路曹軍係前日由保定開發裝三列車到良鄕昨日有五百人由良鄕步行到南岡窪該處離長辛店僅十里矣由磁州以東至良鄕共四十餘站每站皆由曹軍派軍官一名兵四名監視車站入欵收解保定東路倪軍則前日由蚌埠裝四列車聞昨晨已到天津但聞兩路之兵皆不再進靜候解决據自天津來者傳述彼間消息云在此次稱兵者之意固自以爲純以革命辦法擬在天津設立臨時政府由各省選派代表到津開臨時議會訂臨時約法一切仿照辛亥成案辦理至復辟問題尙未提及聞其所謂臨時政府其内幕人物惟段芝泉不與彼以爲此番之事雖别有原因而表面上却係因免職命令而起故不願與聞又聞彼間所傳之議論謂此次之革命係老頭兒革命（别於南方少年革命者而言）所以一切不取新形式如白旗白布等項皆不用又有絶對不許勒索軍餉擾及商民之約束又聞彼間所傳之四凶十二暴徒等名詞已成口頭禪近日又有新四凶名目云係指吳景濓王正廷谷鐘秀張耀曾四人而言 
　　昨晚十二時又接天津電話云昨日總參謀處開成立大會首由雷震春發言略謂吾人此次大舉其最終之目的在推翻臨時約法組織强有力之政府以救國家於危亡一面保全治安以安人心云云次由葉恭綽質問朱家寳之態度竟究如何楊以德代表答覆謂與獨立各省取一致之行動無異志云云最後推舉段芝貴傅良佐徐樹錚曲同豐呂公望劉文錦劉世均黄羣藍公武壽禔曹汝霖陸宗輿阮忠樞朱啟鈐陸錦葉公綽等爲總參謀處辦事員又聞彼之所謂臨時政府其組織内容除司法農商兩席尙未得其詳外其餘所擬議大約如下不過總理與外交將來曹汪或許對調尙在未定之列耳如以汪大爕辦總理之事則外交屬之曹汝霖否則兩人對調亦未定内務擬屬湯化龍財政擬屬梁啟超陸軍仍歸段祺瑞管理海軍則擬以湯薌銘擔任敎育仍屬范源濓並聞此乃過渡之辦法將來或有變相的共和政體出現亦未可知刻下之臨時機關已推徐世昌總其成徐已允暫時主持惟表面聲稱將來必再讓與他人不願久任其難恐亦照例之言詞也 
[總統有辭職消息]  
　　調和時局與繼任問題 
據公府消息云黎總統以時局緊迫前以盼望來京調停之張勳又已托故不來已陷於極困難之境地聞黎大總統昨日接到各處來電謂然長暵日政局如此惟有辭職以謝天下等語國務院昨日會議時接到公府來電停止開議伍總理隨偕其公子朝樞進府總統退志已决聞不日將有辭職之告令總　左右有勸其即日辭職者又有勸其兵至歡迎但以勿擾民爲請遂飄然隱遁者閔日昨公府中已着手收拾各要件矣又三日天津日日新聞云傳聞黎大總統决計辭職以期時局之和平曾致電讓位於馮副總統請其北上並同時致電張少軒督軍聲明此旨請張北上解救時局云云先是前日大總統曾召王士珍入府商議對於時局之辦法其詳不得而知據聞將來總統宣言辭職時即將印卷一切交付王氏故前晚王已移住於總統府並聞馮副總統昨日銷假視事前昨兩日與督軍團張少軒王聘卿往來電文頗密將來黄陂退後繼任總統决定馮河間云　　 
　　文滙報時評曰中國時局今日未有新發展黎總統尙未爲軍人威脅所懾並未辭職將來若何多　於馮副總統之態度聞黎有言如馮願繼此位則黎願自辭而各督軍聞亦請馮繼位馮處此境其亦有動於中否乎雖然當此騷擾時代總統一席無足欣美如馮果允繼位不將犯朋比爲奸陰謀篡位之嫌疑而招仇敵耶馮其竭力調和時局尤當不貪虛榮設法人全黎總統之地位此則記者所屬望於馮副總統者也 
[孫發緒竟請改組臨時政府]  
近來各省紛紛宣言脱離中央其所藉口皆不過至改正憲法總理復職解散國會指斥公府左右而止茲乃有山西省長孫發緒之冬電則更進一步主張取消約法組織臨時政府由各省選派代表重議憲法是蓋已與天津之特别機關作同一之聲口矣所不同者尙自以法理爲標幟未卽眥裂目張顯然以脱離關係相要挾耳其電文曰大總統國務院王參謀總長商務總會各報館南京馮副總統各省督軍省長商會徐州張巡閲使廣東陸巡閲使承德府張家口歸化廳都統龍華寗夏護軍使瓊州龍督辦導河提督岳州吳司令各鎭守使天津徐菊人段芝泉李仲軒梁任公熊秉三湯濟武先生各報館上海孫中山康長素岑雲階唐少川章太炎先生各報館均鑒連日接皖豫陜　　魯各省通電大致均主解散國會另定憲法組織良好内閣藎籌碩畫良用欽佩惟根本之圖發緒個人意見猶有進於此者溯自武昌首義百日而成而臨時約法以立倉卒設制未遑遠謀對人立法更無可諱良由當時制法諸人强半係民黨分子祇知薈萃共和法理并未慮其固有國情於是由約法産生國會更由約法賦國會以制憲之權平心而論此祇可代表一部分民權之理想不足調劑全社會勢力之平衡年來政象杌隍雲翻雨覆雖由人謀之不臧亦國家根本制度之失平有以致之也客歲帝制顚躊共和再造正屬改組更張之會可爲塞源㧞本之圖乃一時諸人激於情感仍舊規復數月以來政局之險惡復不減於前黨事紛呶更難持於後蓋法律爲一國人民心理之反照苟或不適過猶不及民國成立五年之間革命三見皆以國中助寡蹶於半塗此中消息不言可知今旣不能使吾民情國度一蹴而與歐美頡頕徒留此虛懸無薄之空制等於不食之果反爲爭亂之媒法蘭西之革命急進保守互爲乘除輾轉三十年而始定吾國國本溧搖外侮逼迫即國民能忍此最大之犧牲恐他人亦不我待乃今不圖恐將來欲從容討論法制於廣厦細旃之上猶不可得也乃者因議憲之問題召各省之兵諫於法律固非循軌之舉於政治已成革命之局綱維旣皆衝决組織正可從新與其調停敷衍留將來不絶之爭何如抽刀斷絲作一勞永逸之計昔美國脱英獨立後亦有所謂聯邦憲法中央之權力未固地方之衝突時起杌隉不寗者十年及千七百八十七年開費拉德爾費亞會議從新由各州選派代表制定憲法而合衆國之基礎始定吾國年來情形與彼略肖謂宜乘此由各地分裂之機將民國以來不衷之制度從約法起一切取消仍仿元年建國之初由各省選派精通法律明曉治理之代表若干人將全國各派之勢力意見鎔鑄於一爐并依美國費拉德爾費亞會議方法擇稍僻遠之地避隔一切外界干涉公平討論制定久大之憲典惟國家不可一日陷於無政府狀態體察目前大勢似宜即由大總統敦請東海出山組織臨時政府暫行軍政並仿元年辦法制定臨時政府大綱維持現狀一俟新憲告成再行依法選舉總統組織國會則從前一切積困可以消除目下一切葛藤可以斬絶竊以爲定國弭亂之方莫善於此我大總統虛懷若谷苟利國家不膠成見各軍民長官爲爭憲而起求仁得仁更何强執國内愛國明達諸賢懲前毖後亦不必戀此不可保持之現象而誤國家久遠之良圖發緒盱衡時變怵悚國危作學理之主張促國人之反省苟或芻堯可採葑菲不遺人之憂國誰不如我即乞一致主持公電中央通告全國求根本之刷新作正當之解决禍變亟矣稍縱即逝民國存亡在此一舉敢布腹心佇聞明敎孫發緒冬印 
[張勳質問美欵之答覆]  
　　數日前京外忽　政府又借美欵若干萬以供一時政費張勳曾致電政府詢問此事後接覆電並無其事茲將張勳與政府往來電文錄下 
徐州張勳致北京電云大總統鈞鑒伍總理鑑賡密頃聞中央有向美國商借重債將以烟酒公賣所收欵項抵押並飭財政部趕印債票備用之説而各省亦紛紛來電以此事爲詢當此内氛不靖之時忽有此項謠傳非特旣經宣告脱離關係各省斷難承認亦於大局多所妨礙是否果有此議應請明白電示以便轉達而釋羣疑勳東印 
國務院致徐州張督軍電云徐州張督軍鑒賡密東電悉美欵事因上年芝加高銀行五百萬元借欵合同第九欵有續借美金二千五百萬元優先權該行代表於四月初到京商議續借迭與談判迄無頭緒其中談判情形以及進行方針財政當局均請示於元首曁段前總理得其承諾此事磋議已久並非新近發生現因美銀團所開條件甚苛早經拒絶停止開議草約並未訂立焉有趕印債票之事外間所傳全屬悞會特此電達希代解釋以袪羣疑院印冬 
[徐州快信]  
　　張勳昨晚仍未赴津惟政府派來迎接之花車仍停此間萬繩栻劉文揆昨晚已赴津 
　　倪嗣冲昨晚十二時到徐聞將隨張赴津 
　　黎總統昨又派錢能訓續到徐促張勳入京張勳昨接兩廣巡閲使陸榮廷來電聞係請張勳勸告獨立各督軍罷兵 
　　來徐參與會議之人物已全數赴津城内各大旅館已一空 
　　胡源滙籍忠寅定今日回津 
　　張肇達（張勳之承繼子）昨奉張派赴天津謁徐世昌聞張勳之夫人昨晚由津來電准今日早車來徐 
[南京快信]  
　　滇督軍唐繼堯黔督軍劉顯世電大總統副總統請持强硬態度對付獨立各省如有用兵舉動願率兩省健兒前驅 
　　滇黔湘粤桂贛省議會昨來電請聲罪致討倪嗣冲趙倜等以遏亂萌 
　　贛督軍署來電對時局守中立主義以維地方駐滬海軍司令部參謀張斌元昨來寗謁馮副座表示海軍擁護中央 
　　山東張懷芝宣布與中央脱離關係電昨日始到黑龍江獨立電亦於昨日到寗 
　　奉天張作霖來電聲稱已任鄒芬爲總司令率兵三團向北京進發 
　　張勳倪嗣冲已下令招兵聞清淮一帶土匪多往應募 
　　清淮鎭江有不穩之謠馮副座昨面諭楊春普師長力持鎭靜態度 
　　前日由浦站開往天津車行至徐州被阻 
　　軍署昨晚忽下特别戒嚴令謠言更甚 
　　寗商會商准中國銀行放現金二十萬元藉以救濟市面 
　　軍署軍事會議决定省城治安責成由禁衛軍第五混成旅省城警察完全擔負 
　　馮副座昨通令各外防軍官如未奉命令不得擅離職守 
　　梁啓超湯化龍昨日午後二時抵寗謁馮副座准今日渡江乘車回津 
　　軍署得京訊參衆兩院議員擬提出總辭職三日内卽將實現 
　　省會前日行閉會式今日（四日）行開臨時會禮式通城文武除軍民兩長因事未克蒞會外餘俱到會參與開會　式 
 
 

Page 4

 
 
   
 
 

Page 5

 
 
   
 
 

Page 6

 
 
（申報第二張） 
要聞二 
[稱兵各督之天津總機關]  
　　稱兵北向之各督軍聞在天津設有總機關自名曰軍務總參謀處主持其事者爲雷震春其内容有所謂軍機部軍事部軍需部等而爲之總者亦有所謂大元帥之一席則邇來政府屢請出任總理迄未允許之徐世昌氏是也徐氏於表面上雖亦有所遜謝而實際固任受無疑矣月之二日居然宣告成立其地點在天津河北大馬路中州會館並由雷氏發出通電兩通儼然以臨時政府自命津地逼邇都門而肆行無忌一至於此不知稱兵之各督軍其目的究將何在也茲錄其電文如下其一云廣州陸巡閲使陳督軍朱省長成都戴督軍雲南唐督軍貴陽劉督軍桂林劉省長長沙譚督軍並轉各師長均鑒黄陂繼任後中央政務日益叢脞居不負責任之地事事干涉破壞内閣制度聽信羣小排斥正士暴民盤踞議會與府中勾通搆煽劫奪政權約法偏獘窮於救濟共和國體竟成專制近則外交重案種種劫持憲法條文變本加厲内之將有分崩離析之虞外之已成四面樹敵之勢若不急圖國將不國現在直魯皖豫浙奉陜各省業已宣市脱離中央並已出師力任改革於京畿近地設立總參謀處推震春暫爲主持出師各省意在鞏固共和國體另訂根本大法設立臨時政府臨時議會其詳細辦法當與各省公同商訂但求有利於國决非有他恐貴地遼遠傳聞異詞特布顚末諸希埀察諸公捍衛民國勛高望重歷經變亂孹畫精祥爲同人所夙仰丁此艱難之會尤望不棄示我周行雷震春冬其二云北京國務院各部院署局京兆尹徐州廣州巡閲使各省督軍省長各都統庫倫阿爾泰烏里雅蘇台辦事大員瓊州龍督辦岳州吳總司令龍華寗夏護軍使導河提督並轉各鎭守使各司令師長旅長鑒震春承推任總參謀茲于六月二號就職並於天津河北中州會館設立總參謀處嗣後公文函電請逕寄該處爲盼雷震春冬其三云保定奉天徐州濟南開封武昌太原西安杭州齊齊哈爾福州蘭州吉林南昌蚌埠各督軍省長帮辦廣州朱省長察哈爾綏遠熱河都統寗夏龍華護軍使瓊州龍督辦導河提督岳州吳司令鄭州張師長並轉各師長旅長鎭守使均鑒本處現定名各省軍務總參謀處地點仍在中州會館希接洽總參謀處冬云云惟發布此電文者爲在津某機關而外間所傳又有謂此項消息尙非確實者要之各督之目的不一致各個消息亦不能免於紛歧也 
[惶惑中之北京雜觀]  
　　大總統昨特傳見警備副司令陳光遠師長密商京師施行戒嚴之種種計畫此外更有令陳氏密駐濟南之第十二師第二十四旅旅長岳兆麟認眞誥誡部下軍隊萬勿被奸人煽惑是日午後四時又傳見萬國改良會會長丁義華君至五時十分丁君始行出府所談何事外間不易探悉此外廣西督軍駐京代表衆議員覃超於昨午晉見大總統報告譚浩明督軍始終擁護中央之誠意並呈遞譚督軍拍來反對倪嗣冲違法舉動電報一件覃氏退出後總統即令秘書廳致電譚氏嘉獎 
　　　日中央軍警會議皆於星期四舉行惟現在又將加入警備司令議事蓋自段芝泉去任後暫時維持軍政事宜雖有張葆齋代理部務而其進行手續必須格外詳細研究故於日前已由京津警備總司令王聘卿與江宇澄陳秀峯吳鏡潭等提議於下星期一四日起即舉行警備會議星期三尙添陸海軍會議而軍警會議則仍定舊例舉行俟呈明大總統並商知程玉堂後前列三種會議日期即可照此實行 
　　步軍統領江宇澄軍長因現在各省督軍要求政府解散國會未遂相率宣佈獨立因此商民咸有危懼之心惟恐不法之徒乘機煽惑軍隊攪亂治安故於昨日已諭令左右兩翼傳集所轄五營二十三汛及各協尉大小軍官等即應盡職實力維持地方治安勿爲謠言所惑江氏又以外間風傳張敬堯之兵將到長辛店山東之兵將到豐台當以豐台長辛店兩處皆屬京營汛地惟恐本管游緝隊兵遇見此項客兵發生衝突情事故於日昨偕帶衛兵親至豐台長辛店兩處向本管兵隊加意訓誡日昨上午八時前門東車站上搭車之旅客更夥而中有奔避出京之兩院議員四十餘人當時車站有某機關之便衣兵奉令調查政客及議員出京之姓名人數故皆索取名片斯時有一某甲不肯付給名片乃悄語隊兵日我是議員遂由衣袋内掏出銀洋一元贈給該兵辭謝日我等係奉差命不敢要錢某甲無法始出名片一枚交與該兵匆匆登車而去當日又有公府顧問哈漢章公府秘書長夏壽康秘書黎澍等人亦各偕同家眷慌慌忙忙搭車赴津矣 
　　中交兩行鈔票跌價後中行鈔票僅換銅元一百零七八枚因而商民皆欲赴兑換所領取兑現號籤俾免吃虧茲於昨星期六恰値各兑換所散放號籤之日聞當日内外城各兑換所前待領號籤之人每處皆有五六千人幸有多數軍警彈壓秩序尙無紊亂情形 
[馮王之時局主張]  
時局糾紛危機日迫其已宣布脱離之各督自興高彩烈一無所顧其不以此種行動爲然之省如西南各督又以形格勢禁不能於時局有所重輕江蘇一馮湖北一王以地理位望之關係頗爲一般觀察時局者所注意茲特將馮王兩氏最近所發布之文電錄下以見其態度之一斑 
　　南京馮副總統通電云張巡閲使陸巡閲使龍督辦各省督軍省長各都統各護軍使岳州吳總司令公鑒華密比者政局變遷實出意表外交尙在商榷内部忽起風潮中央與各省意見參差舉動遂成歧異國璋明知各省之爭執關於國事而不屬於個人固不樂作事後之空談而不得不審局中之利害頃雖病軀正須調攝亦旣强起從公目擊時艱憂心如擣竊願盡其思慮所及爲左右略貢一言夫憲法不適國情則誤在根本國會不重責任則害於政治政府不循法度則危及國家此其弊盡人能知之各省皆注意此點或者抗議或者辯難不問言論如何紛紜旣有事實可稽終不患無最後解决之一日是尙母足過慮國璋所竊竊疑懼者要以各省之行動爲衡在數省聲明脱離中央自係迫而出此但使弓滿不發未必無術轉圜否則此趨極端彼生反響互相逆臆愈積猜嫌勢將由國事問題一變而爲派别問題大起内訌分裂將兆一旦犧牲其保境寗人之本旨羣恃武力爲後援則轄土秩序豈易保全部署商民豈免驚擾馴至全國鼎沸迄未少甯百姓何辜顦顇巳甚再罹荼毒必斷生機諸公縱各持有極正當之理由已不免種善因而收惡果公論苟具責備奚辭且各省通電宣言業與中央勢成對待操持過　事變何常設一方面因無餘地轉圜不圖拯救於國中反乞續援於域外而外人或慮及北方將有兵事則要求增加保護亦在意中且不待我之召戎而彼已先行干涉淪胥慘禍危機立迫然爲淵叢之毆誰執其咎國璋所爲椎心泣血而不忍默爾而息者此也諸公愛國熱忱本屬同情鄙意論事雖難一致而捍衛疆圉綏靖黎庶當力保公共之治安進止固有殊途約束部伍誥誡軍人務嚴防劇烈之動作庶幾斡旋尙留有餘地希望亦不至終窮國璋之於諸公誼同休戚責共安危旣非若觀戰壁上之無所容心又何肯刦避棋枰而但思歛手掬誠奉達冀採芻蕘諸公倘不我遐棄肯一加討論而有以敎正之則不僅國璋一人之厚幸也臨電翹企盼惠復音國璋支印又電云徐州南寗巡閲便各省督軍省長瓊州龍督辦各都統各護軍使公鑒國璋於四月三十日以病軀醫治未痊續電乞假奉大總統電諭准假一月等因遵即延醫審脉立方配藥復以逐日習靜之功所痛苦进幸已十去七八刻値政局變遷内外糾紛益甚此身旣已許國暇逸實有未安業於本月二日力疾銷假視事極孱之軀勉相擔任冀毫髮有裨於國家除分電呈報特此布聞國璋冬印 
　　武昌王督軍通電云南京馮副總統徐州張督軍蚌埠倪省長盛京張督軍保定曹督軍濟南張督軍開封趙督軍南昌李督軍杭州楊督軍齊省長福州李督軍太原閻督軍西安陳督軍張家口田都統歸化蔣都統阿南張師長鑒頃上大總統一電文曰北京大總統鈞鑒近世各國議會與内閣衝突事所恒有倒閣可也解散國會亦可也但均爲國家政策起見絶不容有一毫私意存也近來政局紛糾舉國惶惑所謂陰謀派者以對人問題日以倒閣爲計畫究其原因不外攘奪政權擴充黨勢意必置行政於議會附屬之下有不服從即須推倒若以倒閣爲議會應有之權利如有言及解散國會者即視爲背叛共和此豈持平之論自對德問題發生乃以爲利用倒閣之機會議案未决内閣所持之政策尙未表示異同而總理則已免職矣夫此次免職之手續有無未合姑不具論恐有此議會專制行政束縛國家政治尙何有改良之希望夫議會而爭政見猶可言也議會而逞陰謀後來之總理誰復能有安然施展政治之能力自此以往將紛紛從事於倒閣而議會反居於不可動搖之地位政局更不堪設想夫所恃以調劑政局永息黨爭者憲法而已若如此次草案所議衆議院有不信任國務員之决議時大總統可免國務員之職或解散衆議院惟解散時須得參議院之同意又兩院議决案與法律有同等效力各條不啻爲暴民專制更加保障俾得肆其所爲占元等方以修正與解散國會二者甫經請願不逾數日乃竟采用此未經宣布之憲法以爲倒閣之利器按之事理豈得爲平夫憲法爲國家根本大法於存亡安危關係至鉅應如何愼重將事以爲國利民福之計乃不顧大局立便私圖任意製造置國家於危亡之地民意機關顯有相反代表資格又將焉存法不良尙可修正立法者不良非從根本解决無以善其後現羣情渙散崩析堪虞爲今之計非將國會解散另選議員重定憲法不足以扶危局而定人心應請大總統俯察國情毅然獨斷國家幸甚王占元東印等語伏祈明敎占元叩又電云南京副總統各省督軍省長都督均鑒各省因政見爭持漸趨激烈武漢地方衝要華洋雜處對於本省秩序自應格外維持居留外人加意保護恐有奸人乘機造謠生事茲於本月二日通令戒嚴特此奉達占元印 
[張懷芝通電原文]  
山東張懷芝督軍等本與督軍團取一致態度惟以種種關係未敢輕行直至一切布置妥協昨乃以通電發表其文日各省督軍省長鑒本日敝處上大總統一電文云北京大總統各部院鈞鑒竊以共和憲法實爲國本治亂興亡胥基於此現當制憲伊始與議各員應如何審愼持平力求完善以立經久不敝之國基而副全國人民之渴望詎意各議員等跋扈在性倚法爲奸逞私見於黨爭置大局於不顧觀於此次憲法又通遇同意案解散　議决案與法律有問等效力等條是直以國憲根本之大防爲伊等任意出入之利器暴民專制憲政蕩然稍具大良寗忍出此况際外潮内政危險萬分極力圖存猶恐未能挽救乃竟悍然不顧於外交案則任意拖延以爲要挾於内閣制則力圖破壞以快隱謀我中國之大陸神州行將斷送於少數豺狼之手興言及此可爲寒心各省區軍民長官以存亡之所係一再陳詞懇予救政泣涕以告不啻涙竭聲嘶以我總統之仁慈愛國方冀俯察下困立斷神機初不謂讒慝是聽意存偏袒曲徇國會蛇蠍之陰謀竟下總理免職之命令且同日又奉京津警備總司令之設命令未經副署已等約法敎令於弁髦近畿忽設嚴防直視各省如敵國違法之舉首先破壞於中央統馭之權已失威信於海内羣情激憤變肇非常其勢洶洶不可嚮邇懷芝等或膺疆寄或贊軍戎當此危急存亡之時苟能和平解决豈忍萁豆相煎惟是默察潮流大勢以及各省情形設非幡然改圖必至演成慘劇用敢掬誠電告伏乞我大總統俯察趨勢相見以誠速將左右肖小分别懲治一面解散專横不法之參衆兩院一面電飭各省區愼選賢能會議憲法改選議會重組内閣則猶之浮雲偶蔽無碍日月之光輝薄海蒼生實感生成之幸福倘仍縱容僉壬一意孤行則懷芝等爲保全東省之秩序治安惟有對中央脱離關係與奉皖豫浙秦等省爲一致行動急不擇言立候裁答張懷芝張樹元馬良施從聶濱憲藩方至普應天喜何鐸鈺李德厚張培榮戴以庸上官建勛印 
[閩省宣告獨立紀詳　　赤水]  
　　（六月二日發） 
　　福建李厚基於昨日（三十一日）十二句鐘乘海晏輪船抵閩一時軍民兩署全體人員均往南台迎迓回署後無所發表即往問其母時則有胡省長及議會商會等領袖往見均未會面至夜無事惟與姚旅長略談時局旋以電話至省長公署請胡省長於明早十句鐘到軍署會議人咸知其必有重大意見發表也 
方督軍未到之前一日晚（二十九日夜）有安徽倪嗣冲來電一通大致請解散國會否則各省自由行動此電爲商界所悉於是謠言四起或謂某省獨立某省宣戰不一而足乃咸翹盼督軍速歸表明態度錢米物價已漸就增加之象昨日商界往見督軍未晤聞督軍傳言地言與中央意見不日自有正當解决不至影響商務各守秩序勿自驚惶云云商人聞此益莫明其態度也 
　　前晚軍民兩署傳出消息云浙皖汴已經來電宣告獨立與中央斷絶關係昨日又云奉陜等省亦已宣告獨立今日各報紙已刋奉吉黑皖汴浙陜等獨立專電　是人心大驚咸恐閩省亦將不穩也 
　　今早有商界數人往見省長並有某某兩外人亦往公署探問消息據胡氏云當力保地方安寗秩序盡其職責商人因閩處海隅迭經變亂而閩獨安然故對於此事亦不十分驚憂又聞中央將派宣慰使舒厚德來閩現人心但望和平解决耳 
　　一日督軍署邀省長胡瑞霖等大開會議自早十鐘起至晚十一句鐘始出内容極秘軍署中除姚旅長及重要軍官外無有知者民署中卽政務廳長亦莫能知然人皆測其爲謀獨立事及今早（二日）十句鐘軍署又傳全體軍官會議而民署亦傳全體人員會議於是即日獨立之聲始稍露於外至十二句鐘聞軍民兩署將關於此項電報譯訖交電局拍發風聲大張獨立之文告恐不出今日矣 
　　長門砲台總司命許濟川昨日得督軍令增加砲位以固邊防即日興工建造 
　　此間報紙對閩省獨立事頗抱悲觀今日言論即政府黨之報紙亦云閩省無關重要督軍爲保三千萬人之生命財産當不輕率從事也又云願李督軍維持秩序如丙辰時可以見輿論一斑矣 
　　地方關於獨立之謠言雖甚繁興然人心尙安不大現驚惶之色惟商務已受影響 
　　省長公署會議胡氏對屬員宣言獨立事實現後並不碍地方行政各員照常辦公並諭警察廳長及警備各隊長督查長閩海道尹閩侯縣知　等力維地方治安勿使驚擾 
[奉天近信]  
　　五月三十一號督軍行署參謀長楊宇霆特召集張孫兩旅長及重要軍界人物約數十人在軍署大開軍事會議决定與倪嗣冲等一致主張以武力解决政局張作篥對於防範地方之法擬定西路歸馮師長北路歸吳鎭守使東路歸馬鎭守使擔任南路一帶則將調撥馬二十七團分駐 
　　政府昨覆奉天張督軍電略云來電以段總理去職不合法律惟此事論者各異其辭未可竟以爲非尙望勉抑義憤以國利民福爲先靜候中央解决王士珍亦致張督軍電云急盛京督軍署張雨亭兄鑒賡密勘電悉合肥免職之令據法家研究各有理由未能遽謂違法現値國事飄搖端賴内外一心共資匡救未竟之議論斷非不能解决之難題尙望從容討論自有至當之理尊電謂苟有利國福民之舉無不維持云云愛國之心昭然若揭當能勉抑義憤造福邦家君子愛人以德願與執事共勉之范師長劉師長即日到奉詳情面罄諸希指示不盡拳拳王士珍艶印 
　　日前中央所派之宣慰周斌到奉後即派人用馬車迎至警務處暫行看押日昨鮑貴卿來省説者亦謂爲調和政局而來聞張對於鮑氏勸令不必管此等事云 
[戒嚴中之山東狀况]  
　　山東省城戒嚴之令昨已公布其全文云照得自中央宣布京津一帶爲警備區域以來每有北來形跡可疑之人散布流言以致謠諑紛興人心惶惑依現行法實有宣布戒嚴之必要查省垣爲根本重地津浦路線當南北要衝亟應嚴行警備以防不測茲於六月一日特布戒嚴令凡濟南所屬均爲警備區域以馬鎭守使爲戒嚴總司令自宣布之日起凡在此警備區域無論商民人等俱按後開各項戒嚴條例一體遵行爲此布告各宜凛遵計開戒嚴令條例（一）警備地内司法事案有關於軍事者　　　　權移於該地之司令官所在地方行政官及司法官均應受司令官之指揮（二）在警戒地内凡與軍事有關之民事及刑事案件均由軍政執法審判之（三）凡經軍政執法審判之案不准上　（四）在警戒地内司令官有執行左列各項之權甲郵電各局其往來函電須受稽查委員拆閲乙集會結社講演戲劇以及新聞雜誌圖書告白等認爲於時機有妨害者即勅令停止丙檢查私有鎗砲彈樂兵器火具凡係危險物品於時機之必要　收或採買之丁所有製造軍械及存儲軍械之處其附近應一律斷絶交通戊凡車站船舶往來商旅均須檢查如有形迹可疑者均拘留之己商賈行旅寄庽於警備地内者須受檢查因時機之必要可令退出庚出入城門之人凡携物品均須檢查有形迹可疑者好拘留之辛城門啓閉時限由司令官隨時規定之壬於限定時刻内街市應一律肅清如有行人即嚴行盤詰癸無論家宅建造物及船舶中在警備地内者因時機之必要有論星夜須受司令官之檢查（五）在警急時人民所受之損害不得請求賠償（六）戒嚴之情事終止即爲解嚴之期其時期仍以命令公布之（七）本令自宣布之日施行 
　　由津浦路北上之軍隊聞山東安徽兩省組織成三大支隊第一隊爲安武軍已由該統率官帶領北上先駐滄州楊柳青之間第二隊由本省各軍中挑選精鋭組織一混成旅由第九旅旅長徐鴻賓帶領北上擬駐桑園一帶第三隊則以定武軍組織之擬駐德州黄河崖之間津浦路爲南北來往要樞戒嚴總司令現派參謀率兵數十名駐於濟南車站二等客房以便稽查警察廳亦派警士多名在此駐紥至該路南北來往之貨車近兩日來以軍事緊要暫行扣留將各貨堆積於車站附近 
　　段芝貴自項城死後卽匿跡津門頃自政變發生段卽往來京津間頗有所主張數日以來省城各界又喧傳段氏將到濟南與當道磋商某事並聞日内即可抵濟 
[鄂當道最近之態度]  
　　鄂省王督軍近日態度殊令人不可捉摸對於政府與紳民則謂以擁護中央維持地方爲宗旨對於獨立各省又似深表同情一致行動本月一日王聘卿總長又來電調兵聞王仍拒絶未允現在信陽武勝一帶有第二師及第二混成旅軍隊合共不足一旅原係派守京漢路線者王於徐州回時因奉中央密電防備汴省加派砲隊一營屯武勝關此即前傳派兵出防信陽扼守門户之説也此外近 
日别無軍隊調動 
　　三十一日王督曾召集部轄各關局處長會議如江漢關監督吳仲賢武昌關監督徐錫麒印花税分處長高琦度烟酒公賣局長王元常官産處長黄祖微漢口鄂岸榷運局長沈慶輝等均於午刻齊集軍署聞奉王氏面諭以現在各省紛紛獨立本省商務税捐大受影響各縣知事徵收局解欵不免停滯短額如果軍餉不繼譁潰堪虞地方人民將受其禍現爲保境安民計各關局處征存應解中央欵項均停候本兼省長處分不得率行解京如違即以軍法從事云云聞漢口中交二銀行亦奉有同様之密飭云 
　　一日午後二時王督召集武漢商會長兪崇敬王琴甫殷友于及商董李紫雲吳祖棟等多人曁武漢兩警廳長杜鎭守使等先會議維持秩序禁止謠 
 
 
 

Page 7

 
 
（申報第二張） 
言各辦法繼由商會長詢問北京近情王謂此次各省獨立係爲政見爭執並無權利思想本督軍現已約合馮副座李張各督軍電京調停當有轉圜之望惟本督旣爲湖北長官總以擁護中央維持全省商民爲宗旨現在市面所受影響在銀根奇緊金融恐慌業已通知官錢局及各銀行照常收欵放欵並分飭軍警嚴密稽查倘有無端造謠生事者一經查獲重則就地正法輕則依法懲辦務祈轉告各商切勿輕信謠言安心營業一律照常勿得自誤云云是晚商會已據此刋發通告 
　　一般人對於王氏未獨立之推測一説謂自皖事起後公府特派專使哈漢章劉家佺等往來絡繹於途元首致王電並有砥柱中流惟公是賴等語王氏一時不便翻臉而幕僚輩又多　其與馮副座聯合一致暫行觀望故權且中立一説謂王氏因有黎天才石星川杜錫鈞等牽製於内湘川二省又有重起護國軍之消息苟鄂有舉動立成戰場是以審愼從事近日屢集軍事會議對於北軍將校㣲露是意惟聞軍界多贊成督軍團之人物以爲今日乃地北勢力之競爭吾北人焉可坐視王氏雖力誡以保衛地方維持現狀爲前提而彼輩殊未領悟此旨故鄂局前途實不可測度也 
[安慶快信]  
　　茲據軍界傳來消息倪嗣冲於沁日在蚌埠會議（一）畫分警備區域設立臨時警備司令（二）集合各路軍隊以備戰爭（三）運輸一切軍用品（四）設臨時軍事執法處（五）委派偵探調查各地情形（六）扣留津浦車輛以供軍用（七）停止敎育行政經費以充軍餉并委任第八路統領李良臣爲省蕪臨時警備司令委淮泗道尹黄家傑爲警備總司令秘書兼淮泗臨時警備司令委承審處長李大防爲軍事執法處長委柳冠民劉雲卿爲軍事顧問委前探訪局長王志剛爲偵探長委第一路統領馬少甫爲北伐副司令 
　　省蕪警備司令李良臣現將第八路五營軍隊調駐省城以一營駐警備司令部（卽安武軍總司令部）以二營駐行政公署以一營駐東門砲營以一營駐北門南莊嶺以資防守 
　　頃聞倪總司令電令第六路張統領將所部軍隊暫駐蕪湖候令調遣 
　　安徽高等檢廳以現在宣布戒嚴特令懷寗第一監獄長嚴爲防範並將該獄所禁各案人犯囚糧商請李司令照發以免意外昨李已允准撥三千元咨請該廳具領 
　　自宣布與中央斷絶關係後倪嗣冲卽將所部之安武軍各路電調蚌埠聽候調遣現因皖北各縣酷旱爲災恐土匪乘間搶刦擬添召二十營聞已派委招募 
　　皖省煙酒公賣局及印花税分處均係中央特派專員辦理其收入直解中央刻倪嗣冲以皖旣與政府脱離關係則此項收入應截留皖用已電飭財政廳監督 
[楊齊對於京商會之剖解]  
　　浙省軍民兩長官接得北京總商會全國商會聯合會電力訴商民苦痛各情曾誌昨報茲聞楊督軍齊省長昨已特電覆答其文日北京總商會全國商會聯合會鑒東電悉軫念民生言有餘痛疇無惻隱寗忍膜然惟比來羣小　私而亂政議員不肖者朋比爲奸挾外交以要利復偏重制憲謀以專制　民肇陰搆難毒霧日深試問能否立國各督軍非無忌器之心實切養癰之懼迫而爲此豈戎首之所甘故協約力保治安無驚廛市絶不以利民者先以痛民諸公同此援國初無成心必亦深許如有惑於姑息昧於兩權誤會苟滋尙須剖釋國家幸甚善善德耀珊江印云云楊齊爲督軍團之一份子其言固應如是特不識商民對此感想如何耳 
　　又聞杭總商會昨亦接得京師商會聯合會總事務所來電云近以總理免職問題遂致獨立之聲喧傳各報人心惶惑金融恐慌長此相持前途何堪設想現已由本會通電各省軍民長官懇其力維大局和平解决仍請貴會就近向貴省軍民長官請予維持實紉公誼云云據此以觀目前戰事雖未實現而各地商民所受於稱兵督軍之賜已不少矣 
地方通信 
[蘇州]  
　　軍警長官不得擅離皖浙等省宣布脱離中央關係後蘇垣高級軍官某等即親赴寗垣面謁副座請示機宜聞馮齊兩長官以軍警職守所在不宜擅離當即諭令立刻回蘇本月三號蘇垣軍警各機關又奉馮副座齊省長密電略謂皖豫等省現雖宣布獨立不日即有轉圜解决之法務宜各保治安母自驚擾嗣後各官未經先行呈准不得來省云云 
　　省令保護敎堂蘇常鎭守使公署接奉南京馮副總統齊省長電令略爲現在時局不靖難保無匪徒乘機思逞所有本省境内外人所設之敎堂應由各處軍警竭力保護以免發生交涉云云朱使奉電後已轉令所屬各軍警一體遵照矣 
[松江]  
　　政變後之松江防守司令何豐林君於隔昨邀集政警紳商各界在署會議維持地方治安計劃當經何君宣告已令駐松之十五團團部禁止兵士出境而各處客軍亦不准有一兵攔入惟不宣告戒嚴以免人民驚懼至於車站輪埠等處之檢查仍由軍警共同負責但一切行動均不許形諸表面面仍持原有態度設有不逞之徒造謠生事當軍法從事所有松江地方治安統由司令部完全擔負一面並囑商會會長鄭子松君安慰商人切勿自相驚擾故鄭君回至商會後即令書記草擬安慰商界傳單大旨以此次各省脱離中央關係純由憲法問題而起故保無戰事發生希各安心營業幸勿自擾云云迨此項傳單付印後因見市上非常安靜是以暫緩發布至何司令雖因職務上之關係不得不與上海軍界取一致行動然上海迄未有正式表示故松江仍保持原有態度並無特殊之宣言亦無只字之布告云 
　　敎育會常會紀事本月三號爲敎育會舉行常會之期先期由姜文傅會長分發通告邀請各會員到會是日上午先開小學敎員研究會姜會長主席聲稱本會專爲小學敎員研究敎授管理而設於敎育前途關係至大乃近來各會員於研究上漸呈冷淡之狀殊非敎育界福亟望各抒所見以供研究而策進步云云下午開職員會議决關於夏期小學敎員講習會之辦法四端（一）地點暫借縣立第二高小校（二）時期暑假後一星期舉行兩星期竣事（三）經費以四百元爲度縣任一百元市鄕合任三百元（四）學科以手工圖畫體操爲主要課程其他各科爲補助　　浚河工程之發軔本邑市河於塞日甚前由邑紳姚大任等具呈縣署請於公欵項下撥欵開浚縣署當卽批令自治委員朱子受先行籌備朱委員奉令後當以開浚市河須從丈量入手申請縣署撥欵開丈現縣署已准所請委令技士袁玉雨偕同敎育欵産處職員康麟書等自今日始携帶測桿僱乘小船着手丈量河寛及水深以便計畫開浚之程度及估計工程之費用 
[無錫]  
　　旱荒將成之恐慌今歲自春徂夏天時亢旱已久近據各處鄕民來城報告謂再十日不雨即靠河之田亦將無水可車誤過插秧期間必成旱荒一般農人莫不恐慌前昨兩日氣候轉冷狂風大作陰雲密　似有大雨然不久雨止放晴乾旱如故政界曾出示禁止屠宰三日亦無效果米價每石已漲至六元六角此後或須漲至七元以外新小麥已上市高身上磨之貨每石售開五元（重一百五十斤）中等售四元七角（重一百四十六斤）收成比上年減色積穀倉久已存錢不存穀萬一成爲旱荒購米爲　　其事者似宜早爲設備免致臨時救荒乏策也 
　　楊知事在署守制楊知事之母在吉林原藉作古目前電　至錫楊知事即請示省署回籍奔喪旋奉齊省長復電略謂時事緊急不能遽易生手准給假一月在署持服一切公事另令行朱承審員代拆代行楊知事遂於昨日起在署守制惟恐各界未知聞將發送知單分致各機關各紳董定期在署設奠一日以盡孝思 
[鎭江]  
　　馮副座派兵駐鎭江蘇馮督軍前擬派兵駐紥浦口防守要隘旋因恐雙方軍隊誤會致起衝突已作罷論現聞馮副座以鎭江爲通商口岸又係南北通衢原有之第十九師七十三七十六兩團兵力單薄不足以資扼守故擬於日内派兵一團來鎭駐紥以重防務 
　　倪知事禁屠祈雨鎭郡一帶已六月無雨田間苦旱農民望澤情殷丹徒縣倪和甫知事沿用俗例擇於四號起示禁屠宰並齋戒沐浴就城隍廟金山龍王殿江口風神廟設壇祈雨每日分早中晚三次率同軍政警各機關人員步行至各廟拈香祈禱以期早霈甘霖 
[安慶]  
　　皖垣學校恐慌皖省自頒布戒嚴令後各學校恐有停滯之虞昨經各學校校長在敎育會開會集議維持經費辦法并請李警備司令蒞會與議當由李司令擔任五月經費允冋財政廳照撥以後情形亦允設法維持 
　　商會平定米價皖垣苦旱求雨不得隴畝龜坼秧苗枯槁將成荒象以致米價日昂前雖經官廳禁止米糧出口而奸商囤米居奇近日米價又漲將近六元較之上月已加三分之二各小民盡一日所入之資難求一飽刻經商會勸諭各米商每石以五元爲率不得再漲以維民食 
[嘉興]  
　　會議地丁附捐嘉興各區自治委員以小學經費異常支絀當於前月聯名呈請官廳於地丁内加征公益捐洋一角或五分充作學費而陳某等以嘉邑係賦重之區萬難再增人民負擔出而反對曾由官廳批令擇期召集閣邑紳學兩界會議務使人民擔負學務進行兩無妨碍茲悉本月三日各區自治委員曁紳學各界在縣署内會議岳某陳某等以各區學欵雖稱支絀究竟收支相抵不敷若干應明白開示另籌補救至於加增地丁附税一層因人民擔負已重萬難再增故此次會議學欵仍無着落也 
　　嘉興近况自省垣宣告與中央脱離關係後此間亦戒備加嚴輪埠車站均有長警檢查東北西門之各旅館每晚亦由長警搜查或一次或二次不等至各城門晚間關閉較早每晚均有軍警荷鎗實彈巡行街市並發給普通口令以防匪徒混跡故地方秩序如常惟銀根不靈商業停滯米價飛騰百物昂貴則是人民之所憂也 
[福建]  
　　商品陳列所開幕城内舊鼓樓地址寛大閩侯縣就地組一商品陳列所以提倡國貨修理業已工竣准於七月一號開所現正搜羅各種國貨陳列 
　　派員籌辦製糖業甘蔗爲閩省出産品隨處皆是而鳳池洲新　洲爲尤多農商部特派技正陸安君來閩籌辦糖業已於昨日由胡省長派員會同在閩侯境内丈勘官洲實行籌辦 
雜評一 
[讓步　　（一子）]  
　　今日之解决時局非祇有讓步之一法乎前此有人勸國會自行解散者今國會已有總辭職之説矣前此有人諷總統退位者今總統亦預備提辭職書矣讓步至此可謂已達極端矣彼督軍聞之將謂爲已達最後之目的耶抑猶未達最後之目的耶如僅欲推翻現在之國會總統則國會果自解總統果自辭者必謂目的已達然而果僅欲推翻現在之國會總統耶且國會而自解總統而自辭僅國會總統之讓步也然而國會總統外果許國會總統讓步耶果因國會總統讓步而亦讓步耶卽從督軍方面言獨立之内部主張亦各不同或亦有不能先自讓步者耶吾恐讓步定而紛爭起矣 
 
 
 

Page 8

 
 
   
 
 

Page 9

 
 
   
 
 

Page 10

 
 
(第報第三張) 
本埠新聞 
[各省脱離關係之影響（七）]  
自安徽河南陜西直隸奉天黑龍江浙江福建八省先後與中央脱離關係以後滬上商民初甚驚疑繼即鎭靜種種情形已迭詳前報茲將昨日所得消息續錄於左 
　　廣東督軍覆電粤省陳督軍復上海總商會縣商會電云冬電悉事變猝起焦灼同深大局攸關中央當有解决之法粤省軍民輯睦尙能維持秩序力保治安并以告慰炳焜支印 
　　電告滬入近狀松滬盧護軍使致浙江楊督軍電云上海華洋錯處人言龐雜當永祥未宣布前商民頗生惶恐自東日宣佈後所有滬上各機關及紳商學界首領本鄙意勸導解釋近日人心異常鎭靜（中略）知念特聞盧永祥叩 
　　嚴禁散布謠言松滬盧護軍使通傳所屬軍警各機關略云本使久蒞此邦素以除暴安良保衛地方爲己任各該軍警深明大義亦以服從命令爲指歸得以閭閻無驚地方安謐乃訪聞有少數不逞之徒散布謠言希圖煽惑殊與地方治安有碍爲此通傳如有上項情事立即嚴拿盡法懲治以保公安而維秩序 
　　防務共同負責淞滬警察廳長徐國樑昨又通傳各區署所警正佐對於地方防務宜共同負責一致進行以盡保衛安寗之天職其餘事情切勿干涉等因各該署所奉令後均各遵照轉諭各長警注意防務勿稍玩忽 
　　水道防務周密本埠軍警各機關擔任維持秩序保衛地方以後布置防務非常愼重前日下午淞滬警廳徐廳長又令飭水巡隊隊長轉飭所屬各長警於即日起入夜八時以後南至南黄浦北至蘇州河並叉袋角梵航渡一帶禁止夜行船隻至天明後方准通行其兵工廠與龍華護軍使署附近一帶浦面則有水上警察等妥爲防範以免匪徒混入擾害 
　　探詢天津消息各報京電載督軍團已在天津設立臨時總機關推舉徐世昌爲大元帥徜恍迷離莫明眞相昨有人至本埠各重要機關探詢確息據稱督軍團確在天津順直會館設立機關爲各督軍之總樞紐至徐世昌爲大元帥一節則並無其事云 
　　銀行謹愼從事本埠交通銀行接總管理處來電以現當時局紛擾所有行中放欵應力主愼重以免疎忽等因趙徐兩行長接電後當即轉飭營業課長加意謹愼又聞該行前日接到揚州徐州鎭江南京等處各分行來電略謂近日政潮劇烈時局變遷本分行爲愼重起見已於即日將行中收回儲存未及用之鈔票分别檢齊記數裝箱封固交由路局運送來滬請即派員赴站驗收寄存滬庫以昭愼重而免疎忽等語趙徐兩行長當卽備函於昨日派員前往滬寗車站如數運回由管庫員點收儲庫代爲保管 
　　繭市大受打擊本埠絲繭總公所昨接大通黄晋紳協理快函據稱自聞皖浙等省獨立警報以來商業頓見阻滯各界大爲恐慌金融機關立時收緊奈吾繭業正在上市旺盛之際受此打擊恐口後不能得善價出售故不得不將收價跌落前昨兩日起各繭行門收每擔祇定三十六七元之間然各繭户驟見落價相率不願出售而各繭行亦因銀根奇緊人必惶惶未敢冒險多收故前昨兩日繭市大有零落景象且前請張督軍保護繭商之軍隊奉令抽去半數各商深恐匪徒乘機肆擾故特親自謁見張督軍力請仍照原請軍隊調回照常保護以安商旅深蒙張督軍慨念繭市之際事關鄭重允即立飭抽去軍隊照數調回原駐地點以保商業云 
[咨請核實規定忙漕征收費]  
　　省議會咨省公署文云爲咨行事查忙漕征收費應在正税内支給不另附收一案前經木會議决咨請查照公布旋准貴公署咨復業已咨部查核等因惟此項征收費之支給當茲上下交困之際無論爲國爲省均須核實規定以杜浮冒而重公欵查民國三年財政廳規定各縣征收費表四釐者三十七縣六釐者十八縣五釐者二縣八釐及七釐五毫者各一縣證之事實皆屬有贏無絀即如圖書里保催征工食民國三年以前業由公家支給三年以後仍由民間負擔名日貼役此即其贏餘之一端武進一縣自三年度起每年撥還征收費銀一萬三千元充本地方公益之用此尤贏餘之顯然可見者茲議按照忙漕實征銀數定一支給征收費標準暫以四釐五毫爲限仍由財政廳切實調查分級支配不及四釐五毫者不得再增超過四釐五毫者皆須核減其有贏餘仍應涓滴歸公列入預算决算所有帶征縣市鄕附税亦准依據正税一律照支至串票錢名目以及征收積弊務須一律革除以蘇民困以上提議核實規定各縣忙漕征收費案由業於六月一日會議可决合行具咨請煩查照公布施行此咨 
[簽注車票貼用印花之窒碍]  
　　滬寗滬杭甬鐵路管理局前奉交通部訓令准財政部咨請車票推廣印花一案擬將客票平均每張貼用印花一分抄附辦法六條到部所擬各節有無阻礙飭卽悉心研究逐條簽註議具復以憑核辦等因當經局長譯飭洋總管核議並遵令將財政部所議辦法六條分别加以簽註呈復交通部察核茲將簽註各條錄後 
　　一各路客票係一種銀錢收據茲爲簡便起見不論票價若干每票徵收印花税一分謹按客票雖似一種銀錢收據而所以納税之道不同銀錢收據之所以需貼印花者因係保存備查永久有效也客票用過即日仍由鐵路收回絶無納税義務權利之作用若徵收此項票税直與加價加捐無殊且不論價格每票一分辦法旣欠持平而於短程及三四等之車客影響尤鉅據洋總管調查中國鐵路營業總數三四等搭客實佔百分之九十五分半在滬寗滬杭甬兩路尤以短程搭客車費五分至二角者爲最多數此等搭客誠如洋總管所云往來謀生銖錙必較今若驟增一分不啻加價十分之二擔負過重且貧民不知納税義務或因此裹足不前於鐵路營業實多窒碍 
　　二由財政部鑄就印花税三字鋼質戳記或橡皮戳記轉發交通部飭交各路局用藍色加蓋客票票面不加繁糜費時間增添員司得不償失各節固是實情且兩路客票旣以短程三四等爲最多此輩鄕曲貧民平時於印花税法尙未十分了解今但代以蓋戳車價便須增加疑竇尤多 
　　三各路局代徵客票印花税欵按月造册報由交通部轉報財政部謹按此條亦在前條洋總管所謂得不償失範圍之内據表面論之似不過一造册一轉報之煩但全路大小數十站每日來往列車不下七八次各站及車務處員司旣須稽核客票復須查考印花核算欵項造册轉報且滬寗辦事多由洋總管承轉其結果則必層遞加增人員較之他路尤多繁費 
　　四新輔幣已推行之地以銅幣一枚爲票價一分未推行之地暫以舊銅幣一枚爲票價一分謹按此條亦多窒碍蓋新輔幣之推行必自城鎭及通商大埠始者新陳代謝之會新舊幣價格未必相同若鄕人祇有舊幣鐵路應收新幣爭論計較困難必多若新舊幣併收則册報參差不一路局亦殊難稽考 
　　五無論國有鐵路商辦鐵路一律照辦謹按國有鐵路大半出於借欵合同内載明進出欵項不納中國各様税釐財政部原咨疑爲另有所指但車票係屬客脚進欵查上年財政部咨行鐵路運貨提單一律貼用印花一案屢商洋總管迄未實行據洋總管抗議理由即謂與車票性質相似此條所定徵諸本路情形恐難一律第六條不在職局研究範圍之内 
[前二日進出之銀洋]  
　　本星期一二進口銀洋爲數亦頗不少故昨日金融市面稍覺寛展茲將確數列下（四號）滙豐銀行由花旗茂生公司船裝來金山大條四百七十七條（五號）中國銀行從清江浦來洋十三萬元天津客帮來洋二十五萬元又據訪員續報昨日（星期二）本埠銀洋進口多於出口故銀拆又跌茲將來去之確數調查列下三井洋行由蕪湖裝南陽船來英洋二箱合銀六千六百六十六兩六錢七分大德昌由香港裝致遠船來新洋四箱合銀一萬一千七百兩客帮永慶昌由汕頭裝怡生船來洋一箱合銀九百兩又兩箱合銀三千七百三十兩法商銀行從海濱裝魯老司船來元寳三十二箱合銀九萬零五百五十九兩正金銀行由孟買裝高高丸船來寳銀五百零五箱合銀一百四十五萬九千七百七十五兩（以上均係進口）日商裝魯老司船英洋三箱合銀四萬五千五百兩又日洋五箱合銀十一萬九千七百九十九兩又三箱合銀五萬四千四百五十四兩零五分以上均往長崎大德昌裝香港去小洋六箱合銀一萬四千零六十六兩六錢六分怡順昌裝大連去寳銀三箱合銀一千零五兩洪泰裝魯老司船赴長崎日金洋三箱合銀五萬四千四百五十四兩永昌泰裝榊丸船赴青島寳銀兩箱合銀六千兩又洋十九箱合銀五萬二千一百五十兩又四包合銀一萬三千兩又寳銀九千兩永豐利裝官陞赴烟台龍洋三箱合銀七千兩又寳銀三箱合銀六千兩南榮記裝榊丸赴大連小洋四箱合銀一萬五千零六十六兩北成茂裝赴青島銀元三千兩 
[昨日運往紐約之土産]  
　　中美商業邇來日形暢旺所有輸出土産較之昔年進步甚速昨日天祥洋行船英門階號由滬出口開往紐約裝運各種土産爲數甚多調查錄下隆茂洋行棉羊毛六十四包白鵝毛一百包揀淨鴨毛一百二十二包頭髮三十包生羊皮三百九十一件協隆洋行大黄一百六十八件蛋黄四百二十三件良濟洋行蛋白二十九件蛋黄八十二件愼昌洋行草帽三十二件鵝毛三包鴨毛三包芝麻九十包滙泰洋行棉羊毛七十五包高林洋行棉羊毛三百四十八包生牛皮三十件天祥洋行花生肉六十包連納洋行棉羊毛二百二十四包大黄二十二件棓子九十件安利洋行大黄三百三十二件猪腸十四件羊腸十件德泰洋行生牛皮一百零五件泰和洋行羊皮一件怡和洋行頭髮廿六件棉羊毛一百六十一包生牛皮六十七件蛋白三百零五件蛋黄九百六十二件福倫洋行烟葉六百件寳隆洋行蛋白五十六件永興洋行蛋白一百三十件美興洋行猪腸十四件新旗昌洋行竹簍四十二件亨茂洋行天津毯三件上海氷廠牛皮六千八百九十九件 
[祖餞赴法華工監理員]  
　　赴法監督華工委員李顯章前日由杭來滬定今日（六日）乘法公司郵船赴法已誌昨報昨日道信洋行華經理梁耀卿將招募華工辦事章程及工人名册等件彙交李君以便携法查考昨晚又在春江樓菜館設筵祖餞表示歡送 
[懲治淫毒女子之磋商]  
　　公共租界北海路（卽六馬路）仁壽里三百三十七號門牌馬來福之妻馬陸氏被其養女仁寳給飲鏹水毒發斃命後即經工部局西醫剖驗明白由捕將馬女及關係人李順金與見證沈卓雲丁阿五一併拘解公共公廨迭次訊供因李堅不承認與女有私並否認代買鏹水判將見證沈卓雲開釋丁阿五交保馬女與李分别押候捕房調查明白復候核斷在案昨晨由廨復訊據捕房刑事科代表牛門律師上堂譯稱此案見證各人均已問明且據隣人云被告李順金有人相識並非時常看見且據李言因將馬女之姘夫毆打故馬女挾嫌誣指與捕房調查大旨相同故李可認爲無罪惟據女父言該女未嫁以前極爲穏重旣嫁後反不守婦道時常出外屢經其母訓斥嗣因女母患病下鄕其父亦常不在家該女竟得自由惟鏹水是否有意給與其母飲服抑或有人唆使應請堂上明察並稱當時該女將鏹水給與其母飲服後隣人知之咸欲將女置死一時播傳爲捕房得悉派探將女與李等拘押並搜出鏹水瓶與　火瓶口用布紥住且購買砒礵曾詢該女燐火砒礵要來何用據云燐火因知伊母誤飲毒藥水身死預備自盡後因家内人多不能吞服砒礵爲藥斃頭虱所用旋又改稱人言砒礵無處可買我不信其言是以往買是時堂上諭日馬女曾在公堂供稱人言伊母之病可用砒礵醫治因此往買核與此節不符又據牛律師聲稱馬女所稱因知伊母誤飲毒藥水身死彼欲吞燐火圖盡等語恐不實在旣欲自盡何不亦吞鏹水總之此案罪歸馬女一人應照新刑律第三百十一二三條酌核辦理惟姑念年輕或非有意謀斃其母敝律師意見擬請堂上從輕按照五十四條定例治罪云云王肇之襄讞以馬女三次謀害其母罪已成立應照新刑律第二十六章三百十二條所註殺尊親屬者處以死刑擬將女解送地方檢察廳按律懲辦而陪審西官美柯副領事則以女尙年輕或非有意謀害商請王君從輕辦理王君以此案有關風化且女早經嫁人係有夫之婦非年輕閨女可比自應按例懲治嗣因磋商未决遂判李順金訊無關係從寛與見證各人一併開釋馬女仍着還押候會商判詞於禮拜四宣佈 
[三誌拒捕傷人之關係]  
　　匪徒張玉盛鄭明宗李祥根鄒春泉等經總巡捕房華探目陳雲忠查與搶刦楊樹浦路耿漢亭家衣飾現洋並拒捕開鎗擊斃滙山捕房華探余炳炎及總巡捕房一千二百四十八號華捕三子明兩案均有關係業將張等各人先後拘解公共公廨諭着一併收押候究在案前日午後又經陳探目率同包探張林泰在南京路英華街緝獲張等同黨王國佐一名當卽帶回捕房禀奉捕頭諭令收押昨晨解送公廨請究即據陳探目上堂訴明前情中西官判王還押候禮拜六將張等帶堂併案訊究 
[省長派員調查警政與倉穀]  
　　江蘇齊省長以各縣警務優劣不一所貯倉穀是否盈實均應調查特於日前派委候補知事杜芝庭等九員分赴各縣實地查察並因天氣亢旱飭各委員順道兼查各縣有無蝻子發生已於日昨令飭滬海王道尹轉飭各縣查照茲將所派委員姓氏錄下江寧句容溧火高淳江浦杜芝庭吳縣海門崇明常熟寳山張崇峰江都東台儀徵興化鹽城蘇耀宗沛縣蕭縣碭山宿遷邳縣楊德成揚中上海南滙松江青浦鄧彦遠六合丹徒丹陽金壇溧陽張錫康太倉嘉定金山奉賢川沙王堯淮安淮陰泗陽漣水阜寗劉世長山崑無錫吳江武進宜興孫榮彬 
[規定各縣水利之管轄範圍]  
　　上海縣署接江蘇財政廳訓令云案奉省長公署訓令内開案查蘇省水利工程向由江南水利局曁江北運河工程局分别勘辦兩年以來吾欵施工規模粗具惟稽諸各該局開辦原案有寗鎭蘇松常太舊六屬直隸江南水利局又江北運河工程局專治運河下游各等語而於地居江北與淮河流域有關之江浦六合等縣如何支配並未明言卽靖江泰興如臯南通海門各縣或位於揚通運河下游或與興東泰縣等處毗連港汊紛歧形勢衝要其管轄之權是否由江南水利局兼顧抑係江北運河工程局主辦亦未經明確規定値茲地方水利次第興辦之時所有上述各縣水利事宜應卽根據治運原案劃歸江北運河工程局直轄俾資接洽至崇明揚中 
 
 
 

Page 11

 
 
(申報第三張) 
兩縣或孤懸海外或屹立江心流河旣形簡單情形又復特殊即由江南水利局督飭各該縣地方官紳將應辦水利切實進行以一事權而期貫澈遇有江南北應行協議事件仍由各該總辦隨時合商辦理除分行外仰即轉行各該縣知事一體遵照此令等因奉此合就令仰該知事等即便遵照辦理可也此令 
[當票減貼印花之展限]  
　　江蘇省長公署訓令財政廳文云案准財政部咨開查當票暫自四元以上貼用印花一案迭經本部一再展限截至本年六月底爲止現在瞬届限滿本應即自一元以上起貼以符通案茲據各省典業代表呈稱典商困難各節本部體察情形典業一項實與他種商業不同不得不格外維持以資救濟姑准再行展限半年截至本年十二月底爲止俟届期滿再由本部酌核辦理此仍以當票爲限其餘各種契約簿據均不得援以爲例除批示並分行外相應咨行查照飭遵可也等因准此合行令仰該廳長轉行典業公會傳知各典商一體遵照此令 
[中華醫學會上海支會常會記事]  
　　六月四日晚八時爲常會之期由會員邱仁高及簫智吉二醫士演説略記如左 
　　邱仁高醫士演説子宮後倒之治法略謂鄙人於診病時間每有婦女以月經不正不受孕或難受孕及經前腹痛與腰痠來求治者雖其病不一要由子宮後倒所致實居多數其治法種種内服藥只能免痛苦於一時不能去除病根非行手術不可手術種類不一要皆將圓筋收短使已經後倒之子宮復還其固有之前倒位置而已手術中之最簡易而最可靠者厥惟亞歷山大亞丹氏之手術法邱君詳引諸學説及各種手術法纎屑無遺於研究此病頗有價値也 
　　蕭智吉醫士演説檢查保壽險者之體格謂鄙人擔任檢查保壽險者之體格已十餘年矣故所得經驗自覺尙多敢供献一二於諸君子之前中國法律不完備故對於保險一業並無所謂取締及保護而業保險者無非一種謀利之營業而已故投保者大率非出由情願因受掮客之運動或情面而保者實居多數故實在利益之所在均茫然無所知也至於檢騐體格一層普通醫生類能洞悉可不多贅只須將主要者略舉一二投保者之年齡身長體重胸圍及腰圍等之比例均須脗合方可無虞設投保者於保單上所寫之年齡與驗體時醫生所假定之年齡不合身長而體輕或短而體重或腰圍大於胸圍等等醫生當詳細研究庶可不致受欺又女子在二十歲以下及四十五歲以上均不能保蓋女子於經初來及經停後神經性病患者甚多也云云窮推詳論語皆中要聽者得益非淺兪鳳賓醫士略謂美國保險一業輔助公衆衛生所不及之處甚多如調查平均壽數死亡之原因傳染病死亡數等是也由是知美國近來人民平均壽數增加傳染病死亡數大减又保險行非但爲謀利起見并確能保護投保者之生命如美國某城有保險行醫士每年巡視投保者之體格一次或二次苟投保者患心贜或腎贜病者力爲檢查其進行與否及思所以勸告與戒免由此觀之外國之保險業自無怪其發達矣云云散會時已十下鐘矣 
[博物研究會歡宴旅行團]  
　　湖北武昌國立高等師範學校動植物敎員薛良叔張鏡澄二君率領博物部學生旅行團二十一人於三號由蘇抵滬中華博物研究會會長吳冰心君親迎之於車站導往石路老鼎陞棧翌日介紹參觀省敎育會小學圖畫手工成績展覧會江蘇省立第二師範學校及其附屬小學縣立務本女子中學校萬竹小學等晚間由中華博物研究會宴請全團於共和春除吳君外陪宴者有該會在滬職員顧紹衣凌文之顧蔭亭諸君席終吳冰心君起立代表中華博物研究會全體致歡迎詞並述博物學爲現今救時藥石能以自然之美感化一般人之權利思想且動植鑛物爲實業之原料富國利民胥於是賴故徵求同志協力提倡博物實爲必要之圖現所希望於全團者有三事（一）此次旅行歸校後於行畢業式之前先組織中華博物研究會鄂支部（二）常以採製之標本調查之報告寄至本部（三）擔任雜誌稿件按月撰寄博物學雜誌社除此希望之三事外更有貢獻於全團之意見二端（一）調查及採集勿專重學術方面宜注意應用方面例如造紙製革織呢造醬榨油提糖鍊漆等各方法及其製造時之經過狀况俱應考察詳記（二）亟應調查全國物産勿拘拘於一地方純爲學述的研究語竟乃進一觴以賀博物部學生之畢業並豫祝鄂支部將來之發達云旋有畢祖高君代表全團答謝中華博物研究會招待之周至並言博物之重要過於其他科學而不能發達之原因基於同志太少難獲切磋之益以致熱心研究者卒致興味索然舍之他求同人深幸中華博物研究會成立多　日益發達此後析疑問難指敎有人敢不各盡心力以助會務之擴展至吳先生所希望之三事自當勉力試爲之承敎之二意見尤當服膺弗諼云云散席後賓主縱談甚歡大率皆就組織支部事討論辦法有韓旅塵君係廣東番禺人於畢業後亦擬返粤會商於廣東高等師範學校之研究會會員温友鯤君組織粤支部末由吳君商定旅行團參觀學校之介紹人五號爲凌文之君六號爲顧紹衣君七號爲顧蔭亭君至八號則全團須離滬赴烟台矣 
[日清汽船會社之宴會]  
　　昨日日清汽船會社假蓬路日本人俱樂部大宴海上名流一時到者甚衆酒半先由白岩龍平君致祝詞繼由薩鎭氷君致謝詞其晚餐餘興有演劇（借琴索隱）係日本故事俠妓美談更有跳舞藤娘等賓主盡歡而散 
[本地鄕民蠶業之鋭進]  
　　本邑龍華徐家滙等處鄕民絲繭事業本少研究養育蠶桑者亦居少數故歷年出貨無多且上年至該處收繭各商大都虧耗今届老於繭業市情者大都不願前往收貨乃有繭商王升甫莫雙慶兩人至該處設莊收繭開秤以來非但來貨甚旺且貨身頗佳價在五十元左右者尙爲中等今已有一千餘擔預算大可獲利可見該處鄕民蠶業進步之敏速矣 
[茶業之悲觀]  
　　每届春夏之交爲茶市盛旺之時故業此者每於夏初厚集資本各至出産地點收購運滬如能合消洋莊其利頗巨令届則大非昔比非惟各處出産無多貨身又低緣去冬天氣奇冷茶樹氷凍大受損傷又値今春雨水不匀以致愈難滋長長江一帶出貨最早者首推寗州前日頭批貨到滬共裝來五百餘件開價三十三元華商因銀根緊急購者寥寥而洋商方面非但因貨品不良且外國又有禁止進口之令亦均觀望不收故近日茶市疲滯之象爲歷年所罕有云 
[商餘研究社之週歲紀念會]  
　　商餘研究社於陽曆六月三日即夏曆四月十四日開週歲紀念會下午二時演説七時會餐到者如社董葉惠鈞董鯉庭顧翕周來賓戈朋雲顧霖周社長余宗周竇耀庭經務部長尹村夫徐少棠及社員一百餘人演説約四小時大致關於改良社會提倡敎育等問題會餐後開第六十次常會由陳安甫提議組織兩等小學僉謂普及敎育爲現今之急務誠不容緩准請陳君趕速組織繼由尹村夫提議組織演説部俾同人練習宣講藉以改良社會亦經衆贊成請戈鵬雲組織 
[尙質學校演戲籌費]  
　　滬寗車站克能海路存厚里尙質學校於本年春間創辦學生達五十餘人以經費不敷於四月二十日（星期六）假座大舞台演日戲一天所得戲資除開銷外悉充校費藉資補救 
[編製敎育槪算之集議]  
　　上海縣署敎育科致上海市學務委員賈豐芸函云敬啓者本届敎育年度將近終了所有六年度槪算亟待彙編免致與他項經費互有出入顯干省駁其已經送署者亦須分别應增應減酌量編製俾收支數目適合茲訂於陽曆六月十日上午十時集凝和路也是園敎育欵産經理處商議一切務乞准時蒞會是所至盼 
[發行銀行週報]  
　　本埠中國銀行副行長張公權以各國俱有銀行日報中國尙付闕如特創辦銀行週報紀載金融狀况及各種實業商務調查每星朝出版一次現已發行第二期每册售洋五分由郵局特准掛號矣 
[愛儷園之古物研究會]  
　　陰曆本月十五日愛儷園例開古物研究會是日因别有報告事件柬邀各耆老蒞會下午陸續至園陳列各物以呂散木君所藏銅雀臺遺物古缸一隻最爲大觀此古缸色現純綠配以檀座古香古色望而知寳吳玉雨君之明末完人尺牘觀之足增忠義之氣哈少甫君李平書君鄒適廬君均先後輦古物至耆老曁會員到者凡三百人三時開會由姬覺彌君報告三事（一）耆老應入廣倉學會理由大旨謂耆老會爲廣倉學會之一部分耆老會員係從六十以上舉出者故耆老均須入廣倉學會卽以廣倉學會會證爲憑耆老不另給證（二）刋印維誌宗旨廣倉學會開會已久成績猶未表著現擬刋行雜誌每月一册分（集古）（揅經）（解字）（論文）（談詩）（讀畫）（選詞）（遊藝）（紀事）（摭談）十種凡關於字學韻學曁金石書畫各種著作或筆記或隨錄均所歡迎其有與倉聖聖蹟相佐證者尤當優加酬報惟各稿以選登爲準各耆老玉照及事略亦附雜誌中以便流通准五月内出版（三）籌設分會曁支部大略廣倉學會僅限上海一隅而外埠通函報名者一苦於介紹之無人一限於郵遞之不便現擬於各省會設分會各縣鎭設支部由本會推舉熟悉情形會員爲幹事次第籌設並有簡章備閲報告畢時已薄暮由姬君備宴相饗主賓盡歡而散 
[北福建路火警]  
　　前夜十二時許美租界北福建路第八九號門牌長豐興麵店忽然起火延燒七號門牌褚明記五六號恒泰鹹貨店對過葉氏瑞馨齋六百十八號衡豐鹹貨店等共燬房屋十四幢事後捕房飭探詳查起火情形復候核奪 
[漢口路亦有火災]  
　　昨晨三時許公共租界漢口路（卽三馬路）美仁里蘇鍚旅館内忽然起火延燒右隣廣和槽坊樓面共燬房屋三幢後經老閘捕房得悉立飭中西包探前往詳查起火情形禀候核奪 
[景警佐赴寗]  
　　代理川沙縣知事景毓華於本月二日卸任返滬仍就上海縣地方警察事務所警佑職務已誌前報茲悉景警佐就職後除分函各機關查照外昨又乘坐滬寗火車赴寗晋謁齊省長禀陳一切 
[禀請開棺覆驗]  
　　浦東洋涇鎭相近鄕民閔秀林前因族姪阿東所蓄之鴨作踐農田向論被毆旋卽斃命後經尸妻沈氏尸子阿濤以被阿東毆斃控由地方廳派員研訊因同族閔士雲等不能證明阿東毆斃實據又委檢察官下鄕騐明閔秀林並無傷痕實係因病身死遂判令尸屬自行棺殮刑事不能成立將案却下茲悉尸妻沈氏尸子阿濤等以本月初四日下午阿東等糾衆將秀林兇毆時衆目共覩且秀林平日身健無疾亦爲大衆所知此次實被毆斃故又舉出見證投地方廳禀請派員開棺復騐以雪沉寃 
[警廳招領婦孺之傳單]  
　　（一）招領逃妾爲招領事案據四區二分駐所呈稱竊據民人楊立五報稱母親由江北搭船來申經過常州南邊無錫北首有一婦女姚顧氏空身搭船赴滬亦無舖蓋同來滬上找親無着邀身母暫爲借住身卽帶同該婦投所報告請爲安置等情訊據該婦供稱年二十歲家住常州父顧根寳種田因家寒賣與常州北門外姚春寳爲妾屢被正室虐待欲尋短見是以背夫潛逃幸遇楊立五之母同船來滬尋親無著等語除由本所宣告招領並將姚顧氏送閘北寄養所留養外理合呈請鑒核等情據此合亟通傳招領仰該逃妾姚顧氏家屬迅即前往閘北寄養所認領可也此傳淞滬警察廳啓六月五日 
　　（二）招領男孩爲招領事案據二區一分駐所呈稱昨日下午四時據崗警季漢章帶進迷路男孩一名并稱在差查見該男孩於梨園路徘徊啼哭知係迷路帶所請核等情當經詢問該孩姓名年籍住址均不能説查該孩年約三四歲形似江北小孩劉海髮頭赤背無衣僅穿花布褲赤足除由本所招領外理合將該孩送請核奪等情據此除將該孩送新普育堂留養外合亟通傳招領仰該迷路男孩家屬迅即前往新普育堂認領可也此傳江蘇淞滬警察廳六月四日 
[修正契税章程之布告]  
　　上海縣沈知事昨日發出布告云案奉江蘇財政廳訓令内開奉財政部令開查修正蘇省契税章程第十九條茲據改爲各縣整頓契税通年收數按近八年最旺之額能溢出一千元者記功千元以上至二千元者以次遞加超過一萬元以上即由部轉呈大總統給獎契税徵收處員司如有辦事勤奮者即由徵收官呈請財政廳獎給銀牌倘徵收官始終因循一無起色隨時由廳分别處分俾昭懲勸等語詳加查核尙屬可行應准暫行試辦仍仰將核定各縣契税比較額送部以憑查核至擬於該章程第六條後加列民間短報契價已及十分之二以上者一經察出或被告發自應查照契税條例第八條分别處罰其已及十分之一未滿十分之二者應按短納税額加一倍處罰以懲取巧倘短報之數雖及一處而核計短納税銀不及一元者仍令補足短税免予科罰用示寛大各節應即一併照准仰即通令所屬遵照辦理此令又第一條後附列典契税由承典人負擔出典者於限滿贖産時對於承典人毋庸歸還半税又第三條内發書通告該業户照繳之下改爲并核明逾限在一月者處以應納税額之一倍罰金兩月者罰兩倍三月者罰三倍逾限三月仍不税契即將該業户所置不動産暫行收爲官有再限三個月繳清給管逾限不繳賣契卽由徵收官署投標轉賣典契即由徵收官署投標轉典均由官給照管業並於賣價或典價内扣除應納税額及罰金外餘給該業户收領所有投標賣典以契轉價値爲最高限度以應納税額及罰金總數爲最低限度惟典契投標轉典之原承典人即失其效力仍俟典限届滿由原出典人按照投標典價直接向轉典人取贖等語除呈報財政部省長曁分咨各道尹審判廳外令發章程飭即遵照佈告周知等因奉此除分行外合亟佈告仰各遵照母違切切特此布告 
[汽車碾斃小孩之判斷]  
　　汽車夫王愛鶴　前開車馳至法租界内偶一不愼將徐王氏之四歲小孩碾傷腰部致命身死旋由巡捕到來將尸車送捕房經捕頭察得該孩委係碾傷腰身死着令自行收殮聽候解廨訊辦昨由捕房將原被傳至法公廨請究王氏稱婦人是日在家有事小孩在門前游玩不知因何被王所開之汽車碾斃請求伸雪王愛鶴供日前民人開車甚慢王氏之孩年幼矮小在車前游玩民人並未看見以致肇禍實非民人之過求察中西讞員諭曰年幼小孩應由父母時刻照管何能任其在途游玩此非汽車夫之過實係王氏之咎遂判將案註銷王愛鶴斥退 
[電車撞倒小工]  
　　前日午後二時四十分鐘法租界黄浦灘有碼頭小工陳英堂肩負貨包上棧擬穿過軌道　四十八號電車撞倒跌傷左腿經巡捕車送捕房飭送仁濟醫院醫治 
[婦人服毒斃命]  
　　滬南賴義碼頭某甲之妻前日因家務細故與夫反目一時氣忿交加背人吞服赤燐不一刻毒發斃命迨甲聞耗趕回早已返魂無術矣 
[崗警查獲被拐女孩]  
　　浦東北蔡鎭九歲女孩沈秀寳前日被匪拐至閘北正圖兜售被五區崗警查見上前盤詰拐匪即乘間逃逸當將該女孩帶區轉送浦東三區警署昨由解警正飭傳該孩家屬到署具領俾全骨肉 
[拐案暫緩復訊]  
　　海寗路二千二百零二號門牌住户劉田卿指控湖北人張金山將伊七歲女孩連貞拐賣於嘉興東栅口某姓等情由捕將張拘解公共公廨訊供押候移請嘉興縣知事查提人證再核在案昨晨由廨復訊據中西包探投訴前情請究中西官以未接嘉興縣公署復文判張帶回捕房候下禮拜三再行訊核 
[丈母女婿之衝突]  
　　理髮匠丁安朝家住兵工廠附近其妻李氏年二十二歲於四月初三日托故歸寗一去不返前日丁之妻母李唐氏忽至丁家探女因此大起衝突互扭至二區警署函送地方廳由檢察官預審之下判兩造押候交保出外帮同找尋丁李氏到案再行訊核 
[誘姦婢女之證實]  
　　海寗路二百五十六號門牌住户鄭祺亭控西崽嚴中文將伊家十七歲婢女冬花誘至某客棧内姦宿等情由捕將嚴拘解公共公廨訊供不認判嚴押候查明再核在案昨晨復由捕房將被告解廨請究原告偕證周會譜衛阿金及婢女辛花菊花等上堂證明　情　之嚴供詞支吾中西官以嚴誘姦屬實判押西牢三月冬花交共主領回管束 
[同鄕借端行騙]  
　　住居虹口密勒路九百六十五號門牌之粤人黄添控同鄕人鄧有以至輪船上爲火夫爲由騙取金鎊四枚昨由捕房將鄧拘解公共公廨請究經中西官訊供一過判鄧押候復訊核辦 
[茶肆中之惡鬭]  
　　住居本城典當弄爲扇業之兪炳章向與婦人兪張氏姘識氏女大囡年已及笄兪迭次央氏勸女嫁兪爲妾女未允許近兪探悉女與康奎寳（卽張奎寳）有染遽於昨午將氏軋至左近茶肆評理張亦紏合陳金生等出而袒護一言不合彼此逞凶一時將茶碗亂擲兪之頭額受傷流血經崗巡到來將兪炳章張奎寳陳金生及該氏等一併拘送一區二分駐所函送地方廳經檢察官驗得兪受傷甚微判將該氏等押候查明再核 
[尙是一面之詞]  
　　上海縣知事公署批粉業工帮呈云呈悉查義德堂麵粉公所議定行規前曾禀准有案該工帮以行規内設店限制一條未免太苛商明各店主將原定三十六文改爲二十四文等情事關變更業規究竟各該店舖是否全體允洽詞出一面未足憑信應由該公所及各店舖具呈到案再行核辦仰卽知照此批 
[警廳長飭報罰欵]  
　　淞滬徐警廳長昨日通傳所屬各區署警正佐着將五月份各區經辦地方人民違警事件繳呈之罰欵每區署所共有若干數目飭即開　細列表限文到三日内連　榜示一併呈　蓋印後俾將榜示發貼各區署前以昭大公聞自昨日起各區署所已分别造表詳報矣 
[原告不服判斷]  
　　仁記公司在公共公廨控保合泰公司不理抵欵銀一萬數千餘兩由廨訊得原告所控証據不足判令將案註銷在案嗣因原告不服判斷延倩海德禮律師於前日午後投廨訴明不服判决　由要求准予復訊被告保合泰亦延代表律師到堂譯稱此案已經　堂訊明判决註銷現在原告律師聲請復訊敝律師頗爲反對應請仍照前斷等　經王崧生襄獻與美博副領事會商之下判准原告律師請求着即補禀聽候核奪 
[從無子債父還之通例]  
　　鄕民張仁昌在公共公廨控王文寳與保人顧老元不贖抵單等情由廨訊判被告交保候訊在案前日午後經王襄讞與美領博君提訊先由原告張仁昌投案訴明被告不贖抵單情形被告延朱斯芾律師上堂譯稱此項田單係由被告王文寳已故之子王炳生在日向原告抵押按照訴訟通例父不應代還子債應請堂上將案註銷中西官　商之下判即將案註銷所有抵押田單由公堂拍賣給原告張仁昌具領 
[房東恐被拖累]  
　　劉錢氏至法公堂訴稱婦人住居新租界劉家宅地方於上年間將餘屋租於余光祖設立織布機房常有不倫不類之人出入日前且有八十餘人前來向余理論一言不合互相爭毆婦人恐遭拖累　此報捕往拘詎若輩聞風一哄而散至因何起釁不得而知請求公堂着余遷去以免後患並由見證劉才卿投　與錢氏同居是日目見多人向余爭論互相用武是實又由鄕董陳雲堂投稱是日董事在家聞聲往視若輩已經散去餘不知情詰之余光祖供於上年間由友人薦來學徒一名嗣因作事不端被民人察悉將該徒送回因此挾嫌於日前邀集多人前來索詐不遂　致用武後因巡捕到來拘拿始各畏懼而逸民人向來安守營業不敢爲非求察中西讞員察得余亦非善類判罰洋十元充公限三天遷移如違提究 
[扭控欠租房客]  
　　董貴濤家住虹口昨扭馬阿和至四區控稱馬前向伊租住餘屋被欠租洋二十四角避匿不理今在閘北遇見請爲究追姚警正諭飭解送司法科訊核 
[同寓串竊衣飾]  
　　福建路某客棧庽客周順竇控同庽之畢順榮與其姘婦沈氏串竊衣飾　逃等情業經捕房將被告男女一併拘解公共公廨經中西官訊明判畢與沈氏分别各押兩月以儆 
雜評二 
[兵力解决　　（訥）]  
　　前次倒段之日卽爲獨立省興兵之日今日倒黎而黎果倒者則倒黎之日又將爲西南省興兵之日也 
　　前之倒段人謂爲可解决時局而不料時局益增危險今之倒黎人又謂爲可解决時局其能不史增時局之危險耶蓋此種之解决法實所以相逼相激也一方面旣以兵力相逼相激一方面能不亦以兵力相逼相激耶嗚呼中國事舍兵力外豈尙有正當之解决哉螗螂捕蟬黄雀在後西南省之反抗獨立稱兵者機已微露非所謂勢有固然者耶然而國人苦矣 
 
 

Page 12

 
 
   
 
 

Page 13

 
 
   
 
 

Page 14

 
 
(申報第四張) 
自由談 
游戲文章 
[又獨立（制藝體）] [  徐勵吾]  
　　獨立而日又驚辭亦厭辭也夫又者第二次之謂也然由前日嘗獨立觀之則今之獨立不僅二次可知矣驚而厭之曰又宜哉且夫保國之道在乎合羣而不在乎獨立理本然也然果當無可如何之時爲不得而已之計勃然宣告獨立斯民猶可忍痛而諒之惟不必獨立而亦獨立焉則可已不已徒苦吾民殊未免多此一舉矣』吾曩者當民國再造以後豈不欣然謂吾國他日不至再見獨立乎』共和復活萬民之幸福莫不願協力圖謀又孰思反抗中央自由行動』專制已除一姓之尊榮孰不望同心防範况其爲尊崇上將尤識時機』若是乎獨立可不至又見也明矣而今何如哉』絶交通過獨立尙未傳聞宣戰爭持獨立已萌朕兆迨至匆匆下令使總理休憇賢勞而獨立之機乃迫矣責副署之違章突來電報訾法文（憲法）之嚴檄急若星馳陽播先聲而陰謀後盾至今日乃脱離關係見諸明文矣』議員被圍獨立雖呈影響總長各散獨立尙在遊移迨至悻悻無言諸督軍聯翩歸去而獨立之勢乃成矣入京會議縱貽失計之羞返省聯盟再作示威之舉形如猛虎而勢比連雞至今日乃彰明較著行其陰謀矣』嗚呼又獨立矣』當滿清遜位之先武漢一呼四方響應其獨立也雖不免有累民生猶可恕其爲更國體也茲忽又見如是之景象矣待時復辟本有遺孽之存抵𨻶抗爭猶作稱雄之舉其能不誠惶誠恐令吾歎大厦之將傾乎環顧中原又將交鬨不禁聞獨立而感慨係之』及洪憲當陽之際滇黔倡義數月紛爭其獨立也縱不免有傷國脈尙可諒其爲復民權也茲乃又受若是之驚慌矣帝制巨奸戡定甫經一載民間元氣回復尙待他年其胡可再接再厲令吾見鬩牆之重演乎殷憂大局又極可危不禁見獨立而痛哭隨之』嗚呼又獨立矣能不閲報紙趨庭而跌足乎（三） 
家庭常識 
　　除蠅簡法夏令飛蠅擾攘實爲病菌傳染之媒介非特汚損食物已也殲除之法頗多茲有一最簡易之法可以等量之皮絲烟與白糖和於飯中再加燒酒少許攪匀搓成飯團用面盆盛水置桌上再以一碗覆於盆中將飯團置諸碗底飛蠅必爭先恐後來逐自能紛紛醉倒墮於水盆而溺斃如是數日蠅自絶跡惟每日將水盆潑換一二次 
　　湯罐去銹免漏市上所購湯罐十九滲漏且每每生銹使其水作紅色殊爲可恨欲免此弊初購時須用河泥遍塗罐内然後盛水置灶上用二三日將泥洗去即不漏不銹[  ] 陳仲陶） 
　　令松偃蓋凡墓前栽松欲其偃蓋須栽時去其中央大根惟留四旁鬚根則無不偃蓋 
　　建蘭五畏凡種建蘭須識五畏如畏風畏寒畏鼠畏蚓畏蟻是也 
　　宜雨火把凡雨天適遇婚喪等事出行火把不能燃點卽用蜀葵燃點以作火把雖輕雨淋火光不滅 
　　防竹生米凡竹經種多年者往往生米而死宜急擇一株截去離地三尺許通去節以人糞灌之則餘竹不生米矣 
　　種竹時期黄休復云欲以五月十三日插竹多遭烈日晒乾種竹當以八月社前後因是月天色多陰得濕土潤竹以此時行之則根易活也 
　　插花法凡春季花已開半者用刀剪下即插於蘿蔔上以花盆用土種之時時澆漑異時花過則根已生矣旣不傷生意又可得種亦奇法也[  赤電]  
　　誤吞首飾以韮菜（不宜切斷）成麫餅食之即從大便而下治遺精服六味地黄丸即止 
　　磅折斤之總訣昨見以七五折者係司碼如用天平即不能算此乃死位也今有一訣以天平算用八折以會館算用八七折如算五分秤（即會館一百零五斤作一擔）以八二折算之依此行之無有不合[  佚名]  
　　補碗用玻璃細末十分紫雲英石細末二十分水玻璃六十分將三物混和以强火熔成稠質膠粘於破口處乾後完好如新不露補痕較諸舊法用銅釘箝合或用火漆粘合者爲佳[  翼翼]  
集益錄 
　　第十九問近年内地各埠東西洋輸入普通藥丸銷行甚廣以致國産效騐較著之痧丸反因此而滯銷推原其故非舶來口固勝於我也實彼藥可免徽花泄氣佩帶便利耳僕素研中藥志在改良自前數年仿製靈丹一種其原料純用國産藥製煉爲丸已在紹興試銷四年攷驗治療上之成績頗得佳良之效果惟遭潮濕必發黴花因此不敢推廣遠省後試購上海藥房自製同類之痧丸日久亦要徽花此實我中藥界之大缺點誠足爲有志改良者之阻力也歷考中藥能殺滅菌黴無損於病之藥絶少不知西藥中確能殺菌毒滅黴共須不含毒質且與時行普通病無反抗作用者以何藥爲專能及假定用量配互等法乞懇登入集益錄以求精於醫藥化學及理化學諸君子詳明答復佳惠我同業以俾取法改良推廣國貨挽回利權不勝盼禱之至[  赤電]  
長篇小说 
[寫情小説柳暗花明錄] [  常覺小蝶天虛我生合譯]  
　　第八章（二） 
薏德見桑納出乃立奔至衣鈎之次此剪絨之衣固爲羅倫所常御者故一見不難立識旣取其衣復取冠杖盡棒而擲之大門之外已即立於廳次以待白萊生之來而白萊生已至伸其兩手以抱薏德呼日吾親愛之女郎汝覔老身何事哉吾甚望汝儕佳善薏德此時心中恨不立行顧又恐動白萊生之疑且棒伯爵之衣而行尤足以令其駭乃强笑日謝媪吾來蓋將告汝伯爵今晚即在吾家晚餐不復歸矣白萊生聞語旣感且愛言日嗟乎慈悲之女郎吾固言之汝姊妹心腸皆爲粉製慣能體貼他人否則吾見伯爵晚餐不歸又將焦急至於無地薏德口雖唯諾而心則殊覺焦急誠恐此媪步出門外見其簷下所寘之物則日媪今可母念矣吾亦當歸噫媪勿送我我自能行也白萊生日姑娘勿謙老身固猶健步且外間天已深黑汝如何獨行吾當令湯麥送汝歸薏德大窘曰勿勿吾非孺子乃慮迷途耶汝自入耳外間晚風至峭更延佇者老人且中風矣言次且將老媪推入甬道而白萊生猶欲送薏德因日然則汝且少待吾當往覔湯麥薏德口中唯諾及見白萊生返身入内則亦立奔出門一臂抱衣一手舉冠而掛其杖於腕狂奔出邸其狀乃如驚風之燕正行時忽於足音之中似覺有一物墜地薏德旣恨且急顧又不能不覓即藉邸外之燈光俯首以視則墜者乃一信函也知由大衣袋中落出者則即拾而視之封面署爲送亞賁别墅梵夫貴爵筆跡起爲尖梭似爲婦人所書因自語曰梵夫此爲誰耶旣而思之則必羅倫之别字因不置意即以此信匆匆納之袋中復向小徑則見羅倫方坐而吸烟薏德喘息曰至矣此爲大衣此冠此杖一一授之羅倫而忘出其信其人時亦趺坐見薏德至則大現感激之容曰嗟乎上帝必佑姑娘吾誠不知所謝矣薏德曰行耳母多言羅倫日誠然此衣即汝衣之杖亦與汝其人稱謝再三匍伏更衣加冠於首然後起立則已頓改其狀羅倫曰佳意汝此行必須經費吾今所有當以贈汝言次卽以己之錢匣盡傾所有於其人掌中又曰今車站一帶已通電緝汝汝當出海至法或西班牙其人點首曰嗟乎吾誠不知所以謝君矣此去無論得命與否誓必不忘二君又向薏德曰姑娘之仁乃與其美相並使······言次又向羅倫一視使非姑娘此先生必棄我矣故吾將來誓必有以報德或······羅倫不耐曰已而此亦不過獅鼠相報之舊語吾最厭聞且天下救人危急豈必因望報而然者当汝其行耳其人復點其首忽又力握薏德衣邊跽　親之以口然後返身而行直入林中但見黑影晃漾於夜氣之中漸至不見而皎然之月則復照此相向之二人（第八章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
（申報第五張） 
老申報四十年来之囬頋尊聞閣選 
四十年前之褒揚 
[奏請旌表貞女夾片　　（吳棠）]  
　　（見本報甲戍年九月二十五日） 
再據在川候補直隸州知州趙先爕署新都縣知縣張文珍安岳縣知縣查文瀚等禀稱江蘇吳縣貞女李氏係已故四川候補知縣李棨臨之女隨父在川許字安徽舉人候選中書沈寳錕之胞姪沈德修爲室尙未迎娶同治五年沈德修在川病故李氏時年二十二歲聞耗慟哭絶粒不食誓以身殉其父母及戚黨反覆勸導女不敢重違親意始進飲食惟矢志守貞百折不回於是兩姓定議迎女過門廟見成服事嬬姑以孝撫嗣子以慈現年三十一歲守貞已閲九年志節皎然堅同金石凡在親屬無不哀其志而欽其賢洵爲閨門矜式無愧巾幗完人職等誼關桑梓見聞旣確不忍聽其湮没具禀籲請旌表等情並據張文珍造具該氏事實册結呈報前來臣查近年有寄寓湖南原籍浙江鎭海縣賀增壽之女賀氏原任湖北按察使唐樹義之女唐氏順天舉人李士襄之女李氏江蘇在籍員外郎程貞義之女程氏均以夫故守貞經各省督撫臣先後援案聲明不拘常例年限奏奉諭旨賞准旌表各在案茲李氏矢志完貞與賀氏等事同一律合無仰懇天恩勅部旌表以闡幽潛而維風化除册結咨部外理合會同學政臣張之洞合詞附陳伏乞聖鑒訓示謹奏奉硃批着准其旌表禮部知道欽此 
尊聞閣筆記 
[相術奇驗（見本報甲戍年三月十三日）]  
　　某都轉者浙籍也流寓秦中少業儒兩應童子試輒見擯於有司棄而學賈年餘又無所成爲師所逐徘徊中途進退維谷時城隍廟有一叟相人良驗以是門外屨常滿也一日賓客雲集叟都無所許可瞥見都轉大驚曰此貴人也胡落拓至此急推之上座端視良久曰惜天庭稍缺且有晦紋故不得蜚聲翰院兼主早歲迍邅然當以他途進官可至三品三年後即有奇遇可以騰達直上第目下有災宜愼防之遂問近作何圖都轉悉以告叟乃挽留宿廟中事奉甚恭臨行又出金爲贈都轉抵家後無所事事日遊廛市中並出贈金製衣履其隣捕役也時有大盜未獲見都轉蹤跡可疑捕而繫之獄幸城守與封翁善爲詳剖於縣尹事始得寢後兩年家計日益落爲人傭書轉徙至關外時有貴官被滴戍邊途中見都轉談次頗洽遂携以同行及達戍所貴官病從僕盜資各亡去都轉感其恩禮不忍相捨延醫調治日夜奉湯藥惟謹貴官愈旋起復總督軍務爲都轉納資爲司馬累立戰功所向克㨗歷擢至觀察以招降巨寇晋秩都轉山左後謝病歸優遊林下享清閒之福日者旋由秦中來投都轉贈數百金爲置産使移家來居日與遊引爲座上客云 
　　某甲（見本報甲戍年六月初九日） 
　　某甲者不知何許人亦不詳其姓字里居家無恒業嘗往來吳楚間人亦莫之異也軀幹短小雙目閃閃有光與人交未嘗有忤能爲大幅山水氣象雄渾巖壑萬千然甚自矜惜不肯多作或以金其畫涕唾走不顧飲以酒數斗不醉興酣則解衣磅礴從店家乞丐紙筆盈縑累幅頃刻而成故欲得其迹者多從酒家求之偶至金陵庽南城鄰有婦姑皆孀居相倚爲命母家欲奪婦志婦不從喧聲達里巷婦翁素無賴爲暴里閈鄰人雖竊非之然懾其勢不敢爲左右袒甲怒髮直指急出責以大義婦翁怒嗾羣從毆之略一交手數人皆跌出數十步外婦翁懼乃率衆罷去甲知婦家必不肯休乃作狀使其姑投之一切使費皆甲爲之酬付後姑狀得直走謝甲並謀償所負金而甲已於先一夕移去人皆以爲有俠氣嘆美不置嗣有人在武昌見甲已披剃爲僧方據座説法壇下膜拜者以千百計其人俟人散叩以往事僧不言及端節後再訪之則又移缽他處矣嗟嗟甲之所爲可謂畸矣見義勇爲有恩而不受報此古俠士之所難不圖於今見之也然觀其混跡廛市托足空門豈其有托而逃亦有大不得已於中耶噫異矣 
雜錄 
[疫毒霍亂一夕談（三續）　　（陳廷諤）]  
　　疫毒霍亂之治法醫治此症愈早愈妙若在初作下利時卽用吸收疫毒法百不失一忌針刺防其傷耗血液且引毒入襄也忌用辛辣及甘而膠質之藥防其反助菌毒之生長忌用不知質料之西藥品如藥水等類何也蓋西醫之治法往往先用安神寗睡止吐止瀉者有各種水節以善其後也或由喉中探入以蕩滌其胃或由糞門探入以蕩滌其腸皆用水節施治併用穿皮水節注射鹽水於血管中以阻抽搐若襲用西藥急止嘔瀉而無器具以治其各種機關恐留此毒種於内反受其害矣或曰藥水有能殺此疫毒者可用乎余則不謂然蓋未達不敢嘗不如用可靠之中醫治法也敢揭左方 
　　吸收疫毒方骨炭五兩木炭三兩公丁香三錢上肉桂二錢 
　　右藥各研細末愈細愈妙和合待用每服四五分開水送下初起下利時即每日用四五服服至三日未有不愈者若平時覺胸脘不快或如噉生蒜狀鏪雜似飢即是染毒之先兆宜急服此藥可保無恙若毒勢大作隨起嘔吐者急服後藥 
　　蕩滌疫毒方藿香五錢白芷四錢厚朴三錢檳榔五錢青蒿五錢管仲四錢 
　　右藥用開火泡湯一大鉢頻頻呷下使其脘中飽滿則嘔吐自易否則乾嘔弔腸傷人反速必須隨服隨吐隨吐隨服將胃中所有毒質盡行吐盡則嘔惡自止弔筋自除矣至此時候毒勢已殺即有變症必不至不及施救也若無别症但下利未愈者宜仍服吸收疫毒藥可以除根已騐過多多矣 
　　以上二方普通人皆可用骨炭選醃肉骨最宜煆至通紅蓋於髭中以熄之取出研細木炭用樹柴炭亦須煆紅熄火取出研之木炭吸收力最富市中所買者恐吸收别種毒質故須煆過也兩種炭質具有防腐性及吸收力能吸收各種惹動腸胃之毒且成炭後已乏生物性故並無别種偏劣之性誠爲最穏妥之簡便良方也所以用丁桂者借以助人身固有之抵抗力雖其性偏於辛熱因和於二炭中不能獨自發現此製方之妙用也後方則用以蕩滌胃腑併可藉藥氣以驅散腠理之雜邪回復其抵抗力此二法歷試歷騐我鄕中獲救者不計其數恐讀者不肯堅其信故煩言之 
 
 
 

Page 18

 
 
   
 
