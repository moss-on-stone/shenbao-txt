# 1913 - 201 - 4914519

 

Page 1

 
 
通信 
[外蒙獨立及中俄交涉]  
　　（游歐客） 
中俄爲外蒙交涉歐報久不提及本月十四日倫 
敦電報新聞忽載其北京訪員專電據云彼親探得最確切之消息中俄新簽一密約由外交總長陸徵祥主持承認外蒙完全獨立且將外蒙獨立國之界務由中俄兩面恊定中國當派一外交代表駐紥庫倫其職權與領事無異不得問其内政任何軍隊皆不得派往蒙古並將大戈壁劃分爲二中蒙各占其半中國人民倘赴外蒙墾植須得庫倫政府允許所有外蒙各礦均爲俄國專有他國不得分利此約現極秘密將來發表之後必起絶大風潮余（該訪員自稱）曾研究該約所劃與外蒙全境約有五十萬英里見方僅科布多烏里雅蘇台烏梁海以及西北各蒙仍屬中國餘則皆爲外蒙獨立國界是沿俄屬西伯利亞自西面東全與中國境土分離俄之所得可謂巨矣外蒙已練成騎兵一萬一千而以俄之將佐五十二人統之現已移駐庫倫附近各地此種辦法實與千八百九十八年旅順膠州無異特俄入手叚則較前尤工巧耳此電到歐之後各報徧戰即於國際交涉最有價值之巴黎時報亦轉錄之日前俄外部特致電巴黎時報求其更正略謂中俄談判已經年餘現僅略有進步尚無確實結果所傳中俄秘約實出誤會云云時報駐俄訪員亦電稱中俄並無秘約彼詢俄外部據言在數日前俄欲速了此案特行照會北京政府請就下列三項速訂一約一中國承認俄庫條約有效二俄不占領蒙古三俄當出爲調停消去北京及庫倫之惡感俾中國仍得保存上國權之名義惟此照會去後至今尚未得復倘中國不願就俄所提議者訂約則俄當與中國斷絶談判立派臨時代表前往庫倫以保障俄之權利云云今日倫敦電報新聞北京訪員電中又稱中俄關於外蒙所訂密約實爲彼先發覺刻在衆議院巳有極嚴重之質問可見前說並非無據按俄政府對此新聞一再辨正極爲可疑意殆有所畏怯深懼牽動國際關係引起輿諭之攻擊也此與去年我國本未承認蒙約而俄報謠稱已完全承認適成一反比例其中必有絶重大之關係願國人注意之 
專件 
[渾河流域水稻栽培情形報告書]  
　　第一章總論 
第一節地位及地勢 
渾河流域者龍崗山脈連亘之地山岳起伏而渾河流貫其問水源極便奉天撫順一帶之地土地膏沃農産豐富而水稻尤稱極盛去撫順東北十五里爲鮑家屯及新賓堡附近之驛馬溝上大甸子下大甸子趙陽腦藍旗庄子南撥捕匃等地係朝鮮人所經營千金寨則爲日人使役我國人及朝鮮所經營也 
[第二節風土及氣候]  
　　渾河流域一帶之温度每年四月至八月此五月間爲五六十度以上自十月下旬至翌年七月初間則爲零度以上而各種農作物之播種期以四月或五月初間爲限農作物之生育其速蓋爲天然之稻作地也而此地之降雨期以七月中旬至八月下旬第其雨量極少無洪水之患而農作亦不至受多大之影響也 
[第三節灌溉]  
　　渾河上流分本流及蘇子河二大支流每年四月以前河水凍結及四月初旬水稻移植之期漸近而水結亦漸溶解至七八月爲降雨之期渾河水量驟增故各處皆設溝渠導以河水以爲灌溉水稻之計 
[第四節蟲害]  
　滿洲各地之害蟲發生五六月之間豆類之害蟲則爲象鼻虫及金龜子屬等麥高梁及他農作物之害蟲惟夜盜蟲之蛾而已至於水稻害蟲之髓蟲浮塵子螟蟲等猶爲極罕而農作諸物亦因 
 
 

Page 2

 
 
　　之以得最大之收穫也 
[第五節各種農産物價格之比較]  
　　今將各種農産物價格之比較表特錄如下 
種類一單位一收穫一價格 
水稻米一畝一石至一石八斗十元至十八元 
元豆一畝五斗至七斗五元至七元 
高梁一畝五斗至七斗六元五角至九元一角 
粟一畝四斗至七斗六元八角至十二元 
大小麥一畝四斗至五斗六元至七元五角 
陸稻一畝五斗至八斗五元至八元 
玉罷黍一畝五斗至斗五元至八元 
稗一畝五斗至七斗八元五角至十六元 
時評 
[殺氣彌滿]  
　　（無名） 
巴爾幹之四小國開戰庫倫之兵濳入東三省九江私運軍火武漢不出十日更有大舉外交總長以不能見諒國民將有自殺之愚見電局外人爲蒙鎗斃美兵無故而鎗殺華人國會之中彈劾之聲四溢政黨之間互相攻擊有大殺有小殺有他殺有自殺有明殺有暗殺有殺之意而無殺之實有殺之事而無殺之因殺氣彌滿充極乎今之世界矣夫殺反乎生非人道也一殺之後可以止殺以爲求生之路猶可說也若念念於此一若殺之有癮者則人類寗有孑遺耶嗚呼巴爾幹我不論我觀於中國之殺氣而有懼焉 
專電 
　　北京電據九江方面最有力之報告亂黨託日人代運槍五千支煽惑軍隊頗有亂機勢須請援聞鄂中此十日之内恐尚有大舉 
北京電預料彈劾案今日當須將進步國民兩案付審查張華瀾及共和黨之案不成立蓋進步國民協商如此 
北京電庫倫派將校入人附以多數俄兵濳進東三省一帶 
北京電外部前咨各外使謂蒙情緊急各國商民幸勿旅行蒙古惟近日外報記者赴蒙 
調查益多謂蒙境軍隊時有調動意外尤難免望貴使速轉各勿作蒙古旅行 
北京電近傳陸徵祥因中俄交涉不得當又不能見諒國民頗有自殺之意昨竟寫英文遺書處分後事又聞政府擬日内仍將中俄約案交議請國會爲最後之解决 
北京電閩護民政長催張元奇復任張現在津力辭 
南昌電李純督領北兵一團附帶機關槍一連抵潯人民惶恐歐陽武賀國昌召集會議擬電鄂調回以安人心省議會議員顔丙臨等以陳廷訓本係巿井無賴屢挑南北惡感輙假亂黨煽惑台官名義請兵到潯有意破壞大局詭謀陰計極主電鄂調回以踐北兵不入贛之前言井斥陳廷訓添募混成團掩護砲台濫委兼差糜費軍倉餉 
杭州電今日（八號臨平巡警獲烟犯三名巡防隊糾衆暴動刼犯毁警察禁烟兩局毆傷警官弁甚危該縣已電省請示 
南京電民政府七月份顧問乾薪已實行裁撤内務司亦裁去科員四人助理員四人敎育司將第三科全行裁去該科經辦各事併入他科辦理實業司亦裁去第二科府署僕役亦裁去三十餘名其餘裁併事宜俟省長回署再行决定南京電山陽縣知事電稱該縣荒歉民食甚缺請准限制販運麥粮出口當經省長電飭詳察情形妥擬辦法呈候核奪 
南京電此間各軍隊曁屬官月餉均已發絡惟警費俟省長回甯再定 
南京電陸軍部現派張一爵來甯會商程督籌議裁減軍費 
特約路透電 
　　成都電今日有人擬在鐵路局開會反對舉尹署理川督以候北京任定正任都督各城門均駐有衛隊民心大爲不安據確實消息省議會議員贊成舉尹爲都督者僅五十人其餘三十人乃係揑名此事外間已爲紛紛討論 
成都電今日之大會大遭失敗到者約千人演說者頗多某女學校之學生亦皆與會有女生年將及笄登台演說主張舉尹爲都督請衆舉手表决不意舉手者寥寥無幾胡之代表欲出演說爲反對者所阻遂紛亂散會惟並無暴舉繼有代表赴尹私第請見未遂謂尹已赴某劇塲 
北京電尹昌衡已任爲四川邊界都督 
廣州電新督陳烱明今日請國民代表至署宣述政策有代表數人陳明彼等之苦情詆責各縣知事之腐敗主張設立自治局由本地操警政權並箴勸任用屬員務宜謹愼衆意皆謂前任都督胡漢民之不孚衆望係由左右不得其人之故 
張家口電庫倫之南三百里土林（譯音）中國電報局所用之丹人郎其培克君致電張家口云庫倫政府已接電知格蘭特君已經鎗斃有蒙人一名報告親見土匪所殺之外人屍首一具庫倫政府不能保全格蘭特君之生命係因得信過遲之故賴森君之馬匹爲蒙人刧後電告庫倫政府繼即送回觀此益信前說之確 
北京電格蘭特君之存亡官場未接電音郎其培克致張家口之電顯疑致與漢林森君者 
北京電俄婦一名與在鐵路守衛隊當樂工之美人一名共死一處經官查騐知係同時自盡 
北京電參議院今日開會副議長提出議院法第八十條請議員注意不到會之議員應否扣除公費一節某議員提議此事應加入俸金章程衆多贊成 
北京電英文北京日報載有共和黨獨立宣言書始述進步黨組織之理由繼述共和黨加入後脫離之理由書内並有痛詆他黨之言 
北京電星期日有美兵三名騎騾肩鎗由鄉回京有伍長一名在途開鎗轟擊華人一人據見證人供稱三人當時均醉容滿面該伍長開鎗兩響第二響始中鎗彈穿肺而過該人雖受重傷仍未氣絶兇手供稱彼抽出彈樂簡偶爾開鎗惟某美人作證此非出於偶爾尚有一人因在前先行距離其遠據謂未聞鎗聲當時經中國警察將三人拘獲交與美員歸軍事裁判所審訊聞將移民事法庭判罪 
張家口電由北抵張家口之蒙人所傳格蘭特君被擄消息雖多屬不佳卒無定論 
張家口電鬍匪盜去小馬數千匹内有中政府蒙事顧問賴森君之牲口多頭餘均各敎會之産 
張家口電星期五日拘獲政治嫌疑犯數人已解北京 
張家口電聞蒙人已在歸化城之北武川戰勝華軍 
張家口電本城南部之無線電報局已在開工武昌電此間禁煙事宜現交警察署辦理禁煙局業已撤除 
武昌電當道現已草擬新章每五家舉一保人擔保四鄰之舉動如有私藏軍火者由該保人搜出繳官民間對於此章殊不滿意 
譯電 
　　北京電河南省已解銀三萬兩至京協濟政府 
北京電今日衆議院因不足法定人數不能討論彈劾案開會時議員到者四百五十九人及提出該案之際祇剩四百零七人段代總理抵院後即開秘密會議聞會提出關於蒙古大局之消息 
北京電徐世昌電告袁總統願組織新内閣惟須以梁敦彦爲外交總長周士齊爲財政總長 
北京電察哈爾蒙人促請國會承認中俄蒙古條約否則恐俄人將佔據蒙古云 
北京電中政府銀行結算第一年淸賑共赢餘洋六千元 
北京電據國櫂報載稱袁總統已命國務院草擬平政院規則該院專理判斷特别案件 
北京電政府擬由奥國借欵撥英金三百二十萬磅以充造船經費及付北京江蘇兩處軍餉其餘一百萬磅擬存入中國銀行布京電塞維亞鐵穆克師團在克里伏拉克被圍昨日猛敵布軍後業已敗退布軍俘敵甚衆且獲軍火無算附近高岡之塞軍大隊皆作壁上觀無法援救布軍已將入境之塞軍六大隊在尼柯拉斯隘擊退獲炮六尊現正逐北布國半官文告否認此次戰事係由布國挑釁並否認塞軍獲勝之說復責塞希豫謀合攻布國布政府已將駐塞芒兩國公使召回而將布國利益託俄代理 
柏林電希臘與土其耳現正磋商聯盟問題土耳其駐德大使語客云彼殊贊成發兵拒布土政府已召回告假之將士並致文布政府促其即行撤退瑪穆拉培新之軍隊否則將由洛杜斯托發兵以武力驅逐希臘及羅馬尼亞兩國均贊助土國之要求俄國忽更變態度有贊助布國之象 
薩洛里卡電希臘大軍已佔據杜倫要隘現向西里斯進發希軍前敵之傷兵八千名已運抵此間 
塞京電塞軍戰士殘廢不能從戰者迄今已有一萬五千名布軍死傷者約自二萬至二萬五千名蓋因戰地病院缺點甚多故損失較巨塞政府已致文布政府取銷聯盟條約與布决裂邦交塞軍與布軍激戰之後已奪回克里伏拉克布軍委棄軍械紛紛潰逃塞軍現正逐北 
倫敦電希臘駐布公使布國駐希公使均已啓程回國據奥京宣稱羅馬尼亞與布爾茄利亞已承認奥國居間調停英德奥三國政府聞之均爲心安現料巴爾幹聯盟各邦之戰爭目下可免由羅馬尼亞以武力干涉而致不可收拾希政府已宣布封鎖自愛洛斯至斯特納瑪江口之海濱中立國之船開往布國黑海各口岸者須受檢查 
公電 
[黎副總統布告寗熊罪狀電]  
　　萬急北京分送大總統國務院工商部劉總長並轉楊君晳子孫君少侯電局探送國會議員饒君芙裳鄒君魯徐君傳霖楊君永泰廣東陳都督分送南昌歐陽護軍使賀民政長分送九江何水巡總監劉師長耿代鎭守使長沙湘路公司分送各省都督民政長並轉護軍使均鑒接劉總長先後來電保寗調元熊越山二人均悉查甯熊二人同寓漢口德租界日本人所開富貴館内携帶鉅欵勾結軍隊由交涉員軍警會同德捕前往緝拿在寗調元皮包内搜出名册一封内開一定名臨時鄂機關部二任軍事者夏述唐王之光卽王善函季良軒卽季雨霖三任調查者鍾仲衡鍾勗莊四任聯絡鄒鍾仲衡温楚珩楊子鬯趙鵬飛彭養元五任會計者詹大悲鄒永茂六任文牘者曾毅岳泉源周覽七任庶務者温珩張秉文又帳簿一分内開計收寗一一○○○又收口四○○此外尚收有季欵計付彭臨九武昌軍隊二○○張南星海安軍隊二○○鍾仲衡陽夏軍隊三○○楊子鬯赴田家鎭劉仲派人赴荆二○○鍾勗莊赴汴五○○楊子鬯赴田家鎭劉仲州五○○又八○鍾仲衡二○○陳義赴滑八六打電二○又二○○此外付欵甚多均載有悲手温手字樣並現存日本鈔票三千餘圓銀圓三百餘圓皮包由德捕頭親啓一切證據現均存德捕房寗調元親爲罪魁實無可掩飾熊越山同爲伴侣亦確有嫌疑此次亂黨謀鄂聲勢浩大二十六夜省城縱火焚房屋至七八處已經三處成災漢陽派兵渡江至三四起上游一帶同時兵變下游則勘測堤岸擬掘江水幸先時預防不至破壞全局爲諸公憂諸公謂寗熊二人熱心國事奔走有年元洪亦耳其名誠不料甘心從逆破壞共和一至於此讀廣東陳都督東電深爲痛惜諸公飭將開釋或係不知内容現正要求德領引渡歸案訊辦務期無濫無縱以副雅命惟劉工商總長單銜來電有南北漸慶和平似可不再牽累敝處一面轉呈總統等語區區之愚竊所不解元洪自起義以來但知有民國但知仍有共和不知有南北若謂分地域則元洪亦爲南人若謂慶和平則元洪實求平靖元洪承政府之命國民之託但期擁護共和剗除亂黨天職所在雖親不撓果係無辜雖仇不累此次各犯供詞牽涉多人元洪以證據不完槩不連及蓋於懲辦亂黨之内仍寓顧全大局之心若如寗調元等證據確鑿何至謂之牽累上次改進團之變未戮一人無非欲革面洗心共遵軌道雖不敢自謂仁慈亦何忍稍事殘酷又何至飭其不再牽累倘此種放火掘水之事發於珂里祖宗邱墓寗忍恝然大總統雖有特赦之權然必俟訊明判决呈候核辦所謂面呈總統意欲何爲必謂此案有寃不妨提京審訊以昭公允元洪對於忠告之言惟有刻骨銘心更何敢强顔置辯惟雅不願加此大題被此惡名知我罪我付諸公論臨電待讉無任主臣黎元洪印 
要聞一 
[七月初四之衆議院會]  
　　初四日下午二時衆議院開常會到者四百三十九人議長湯化龍君主席是日議事日程本有彈劾案四通各黨所提出者按約法須全額出席有四百四十九人方可開議乃到會者尚缺十人不謂不能開議之案居然有一場惡戰 
[（一）彈劾案不發生效力說]  
　　此說也張伯烈君發之開議之始張君即問議長彈劾案列入本日議事日程但手續法尚未完備舊參議法十人連署制今不適於用若政府照上次駁參議院質問十人連署未曾通過之先例將本院彈劾案退回豈非國會笑柄故今日宜先討論提案手續否則恐不能發生效力 
[（一）彈劾案能生效力說]  
　　此說也議長解之議長待張君問畢即解釋法律曰彈劾不能與質問同論質問案係以一人之意思藉本院之名義對於政府有所質問也彈劾案有一人之提議得三分二之出席經四分三之表决乃全院多數之意思非一人少數人之意思也政府不能援無院法之言退回此案發生效力已於根本的約法上載明白矣 
 
 

Page 3

 
 
[（一）適用舊參議院法說]  
　此說也易宗夔君提之易君因張君提撕乃提適用舊參議院五十九條六十條之動議經衆討論王君敬芳提起疑義曰旣適用舊法勢必求參院同意成爲一種法律須咨請公布議長與張伯烈君皆曰當然的遂以張說易說併付表决得大多數同意因此一表决而休息後遂成爭端矣 
[（一）參議院法須公布說]  
　　此說也進步共和兩黨主之黄羣君張伯烈君皆以爲旣名爲法非公布不可欲公布非先咨參議院同意不可如不公布非法律也不能生效力 
[（一）參議院法不公布說]  
　　此說也國民黨主之張耀曾易宗夔褚輔成皆以爲前次適用懲罰質問連署舊參議院法均未公布有兩個先例可以不公布 
[（一）兩派之激戰]  
　　兩說旣處於極端反對地位劉崇佑質問張耀曾曰旣不須公布此法字當作何解釋褚輔成亦質問議長曰動議是否可爲法律案法律案應否適用議事細則第十二條於是進步與國民所謂素稱健者俱不能解釋此困難問題 
[（一）兩派之調停人]  
　　進步黨汪榮寶國民黨孫潤宇君皆主討論中止以是否咨求參議院同意付表决國民黨褚輔成尚挾其難題要求付表决經衆斥之議長遂以汪孫兩君之說付表决 
[（一）表决之結果]  
　　議長報告在場人數三百八十四人先以咨求參議院同意請起立時贊成者一百三十五人張伯烈提起異議議長又以不求參院同意爲反証表决時贊成者二百五十人 
[（一）一二三議之匆忙經過]  
　　當表决適用舊院法之後報告上次候補憲法委員有梅光遠曾有翼虞光愷三君得同數之票指定文篤周曁某議員抽簽虞君當選於是李國珍君報告第一爲上次預算案審查會主張退還政府衆不待討論多數可决第二爲兩院事務廳官制案政府委員說明後張伯烈君責其不穿馬褂衆亦不質問多數主付審查第三爲中央學會資格諮詢案政府委員說明後鄧毓怡君尚欲質問多數止之亦付審查其時已延長二次已到六鐘矣遂散會 
[（一）附誌審查委員之姓氏]  
　　兩院事務廳官制案之審查委員爲朱文邵石瑛黄雲鵬張樹森陳景南汪榮寶孫潤宇覃壽公諸君中央學會諮詢案之審查委員爲殷汝　郭同邵瑞彭王乃尚周克昌李增王紹鑿湯松峯王樞諸君 
[新稅制之發行談]  
[契稅暫行條例之厘訂]  
　　聞國務院法制局前接財政部函請擬訂契稅法草案一種卽由法制局擬定草案凡十二條提出國務會議經國務會議議决以契稅本係前淸租稅制度爲增加收入起見故暫時施行應攺爲契稅暫行條例其内容略係丸不動産之賣契人與買契人或出典人與承典人交易須向徵稅官署由買契人按照契價納稅百分之四承典人典契百分之二售産者須塡具申請書赴徵稅官署請領契紙定價五角云云此案一俟公布卽施行矣 
[印花稅通行之障礙]  
　　財政部自開辦印花稅後業已通知各關無論華洋貨均一律購貼並規定無論何種機關公費概行搭稅二成惟日昨金陵關監督黄瑞祺來電據稱該關洋商每不允照印花稅章程第一類第二類辦理長此以往華商勢必藉口效尤於印花實行大有妨碍希由部轉咨外交部速向各國駐京公使交涉令轉電該國領事向該商詳細講明照章購貼務使中外一律遵照辦理而兩院議員日前提出質問書於財政部詰問搭稅理由財政長梁士詒接咨後無可如何卽飭賦稅司照數補給不搭印花云 
[停止國稅廳籌備處之請願者]  
　　曾烈等日昨以停止國稅廳籌備處問題陳請於參議院云查稅法内由議院議决爲立憲國之通義亦臨時約法上所明規定者故何者應歸國家何者應歸地方劃分之權當在國會今中央突以命令設立國稅廳籌備處在民政長本可按法爭議而仍貿然承諾治以違抗命令有妨統一乎不知破壞約法卽爲破壞統一故專制時代之良臣尚敢期期不奉况根本已誤人民皆得而紏正之故國稅廳籌備處之應停止通行自爲國民所共認然此猶僅就法律一方面言之也即就事實言之亦萬有不可行者旣無國稅法又無徵收法而先有國稅廳籌備處之議試問民政長與國稅廳籌備處是否有釐定國稅之權卽日可以提交省議會會議試問省議會是否有議决國稅之權即令妄自釐定妄自議决又試問能否責人民以納稅之義務蓋義務不由法律而生而人民自可依法堅拒如國稅廳必欲貿然返行吾恐本省固有之租稅亦必生出意外之障碍其不可行者一如謂現在籌備處係先籌畫標準以備提交國會之基礎然試思吾國爲統一國乎抑聯邦國乎如爲聯邦則各邦可各自籌備標準旣爲統一則必立一全國系統以歸劃一前淸財政之不可整理皆由於枝枝節節爲之今豈宜仍蹈故轍况劃分國家與地方其標準全在租稅之性質而不在各地方之横形其不可行者二現在各稅徵收皆依本省單行法而行本省議會與民政長應同負監督之責任今國稅廳隸入中央名爲獨立而所根據以收入者仍不外本省單行法乃省議會旣格於爲地方議會而莫能監察民政長又立於旁聽地位而無從過問將必有賭人民之疾苦而無法維持者其不可行者三理財之道全恃機關完備凡征收支拂存放審計四種機關必同時具備始足以防危險今民政長貿然移交而國稅廳籌備處貿然接收究竟國稅廳籌備處專爲征入機關抑同時又爲他種機關性質旣不明瞭人民疑懼滋多現各屬行政廳財政廳紛紛投函質問一般人民甚有倡言國稅廳籌備處如竟擅自派出不由法定官吏接管各屬稅决不承認祇有包征並包解財政司以盡固有之義務如格外耗損征收費用惟財政司自負責任云云 
[英人之時局談]  
　　英人愛德華君談及中國時事頗中要領特分記於下 
[一交通機關]  
　　中國鐵道多爲外國所建設官民所獨辦者惟京張鐵道京奉與京漢兩路其初皆英美資本家所構成其他則多爲列强所强要而得者駐五月末所調查分國記下 
英國滬甯鐵道（一九三英里）松滬鐵道（一○英里）滬杭鐵道（一一四英里）唐河秦皇島鐵道（六英里）道淸鐵道（九六英里）廣九鐵道（一一（英里）津浦鐵道南段（二五○英里）合計（七七九英里） 
俄國東淸鐵道（一○七七里） 
德國膠澳鐵道（二四五里）博山鐵道（二四英里）津浦鐵道北段（三九一英里）合計（六六○英里） 
法國正太鐵道（一五一英里）雲南鐵道（二九一英里）西甯鐵道（五○英里）合計（四九二英里） 
比利時汴洛鐵道（一五○英里） 
日本南滿鐵道（五三八英里半）安奉鐵道（一八八英里半）吉長鐵道（二八英里）合計（七五五英里） 
右列各國俄國第一英日德法比次之各逞其勢力以吸收中國之膏血故中國欲富非注全力以從事交通機關不可 
[二顧問政治]  
　　袁總統昔在北洋卽喜用外國顧問及爲總統益得發舒秘書則有德人蒙德將軍憲法顧問則日本有賀長雄君法國巴拉脫君美國格脫洛君軍事顧問則日本阪西大佐法國跌司滅列大佐德國田格萬少佐政治顧問則有英國莫里遜君司法顧問龍口英國比葛脫君比人鑛可脫君交通顧問則日人平井晴次郎君中山次郎君法人沙海昻君此外因借欵條件面來者審計處有俄人科拉夫君法人馬作君鹽務局有人穆爾君美人巴爾馬君丁抹羲别爾君公債局龍伯君巳死面後任又至矣然自我觀之以言憲法則日法美三國顧問之所見不同以言軍法則德日之主張各異極其流弊則外國顧問成爲一種外交裝飾品面其裏面仍用中國之舊法則顧問實成爲無用之長物云 
雜評一 
　　（無名） 
川事之可危川省兩督互爭頗劇而相爭之手段又非光明磊落如路透電之所傳今日開會又無結果夫川省之擾亂不但川省受其大害而藏事去矣中央政府不可以其遠而忽之 
陸總長之自殺意陸總長以外交不得手又不見諒於國民眼見俄約不了日後必有重禍至欲自殺以謝國陸總長誠可謂愚矣然而國民亦將何以對 
 
 

Page 4

 
 
   
 
 

Page 5

 
 
   
 
 

Page 6

 
 
[浦信借欵合同提交院議]  
　　浦信鐵路借觺曾於前清光緒二十四年十一月二十五日訂立草合同近由財政交通總長及政府特派籌辦浦信鐵路人員奥倫敦中華鐵路有限公司商議將前草合同作廢再訂正式合同一再磋商至今始得有結果日前交通部已具繕說帖井原合同函交國務院公决已經國務院通過於上月廿九日提交衆議院核議兹錄該部原擬說帖曁合同全文於下竊交通部於本年正月間呈請大總統簡任沈雲沛籌辦浦信鐵路事宜當蒙照准查浦信路線之緣起係前淸光緒廿四年英商要索承修五路之一當由總理衙門指令鐵路總公司與訂草約五條聲明由江蘇之浦口經安徽至河南之信陽爲止並訂定一切借欵章程均須按照滬寗合同辦理嗣後英公使屢請速訂正約至宣統年間赶摧更亟民國成立復經英商中英公司代表梅爾思一再申請查此事在前淸時旣與訂有草約理難令其取消勢且不可復緩又此路聯接津浦京漢兩大幹路均有切要之關係况皖豫兩省地多平壞物産豐阜此路縱貫其中則豫南皖北之工商實業必能日有起色伹求有精研路約及熟悉二省地理物産之員妥愼經始周密應付於外交政策上旣有結束卽於交通計劃上亦未始無裨以决與議訂正約自沈雲沛奉命籌辦後卽與英商代表梅爾思磋商惜欵議訂合同其初該代表以有草約在先堅請仍照滬寗合同辦理經沈雲沛提出要旨兩條一此路雖照原議仍向英公司借欵而合同條件必須另議一津浦鐵路先已告成浦口一隅不能並設兩大車站路線必須更改此兩大綱爭持甚力迨該代表回國請示來華再與磋磨乃始擬定草底二十五條名曰浦信鐵路五釐借欵復由沈雲沛會商財政交通兩部逐條研究再與該代表斟酌更正計借欵英金三百萬磅常年五釐行息費用五釐四十年還淸其餘工程材料理財用人一切加條件較諸滬寜已爭回　利甚多此外如公司允提前墊欵督辦可自由定線以及核减扣用數目取消餘利名稱類皆名實兼權頗中窽要徒以限於原訂草約多所束縛末能臻悉圓滿至此次訂約適當大借欵成立之後各國尚未承認之時其間經濟問題動與政治相出入因之一切頗難措手得結此果已費苦心此係中英十五年來未經解決之案兹始得有結果英使朱爾典亟盼從速實行此事在外交上亦頗有可以利用之機自應早日由行政立法兩機關核准施行以便交正而維信用兹謹將所擬借欵合同二十五條華英文分别繕通各一分敬候公决合同第一欵中國政府准公司承辦　售五釐利息金磅借欵數目係英金三百萬磅此借欵目期卽售票之日訂定名爲中華民國五釐利息浦信鐵路借欵第二欵此借欵指明係爲建造官鐵路之資本其路由津浦鐵路南段某地方至京漢之信陽相近爲止共長約三百五十英里其測勘路線應由督辦核定第三欵所備之資本專爲建造鐵路購辦地叚車輛及一切應備物料並經營行車又於造路期内付還借欵利息均在其内其建造工程自實在開工之日起估計約須三年造竣其開工日期於此合同畫押後不得延至六個月外公司亦於此期内預備至多二十萬磅之欵知會督辦聽其或在歐洲或在中國提用作爲公司代墊第一期出售債票進欵應將墊欵實在提用之數並其利息均由第一期出售債票進欵内扣除其利息當年不得過六釐第四欵此借欵利息按票面數目虚數常年五釐自出售債票之日起算由中國政府每半年交付一次當造路期内或由借欵進項或由别欵交付嗣後先由該路進欵交付次由中國政府以爲合宜之别項進欵交付按陽暦自出售債票之日起算每半年按照此合同附表數目日期於十四日前交付一次第五欵此借欵除後開之第六欵詳載外以四十年爲期訂定借欵之日起算至第十一年起還本每年應付還欵數由該鐵路進項或由中國政府以爲合宜之别項進款交付每日按照此合同附表數目日期於十四日前交付第六欵由發售此借欵債票之日起至第十年後無諭何時若中國政府欲將借欵全數淸還或欲先還合同附表所載未到期之數若干均可照辦至期二十年照債票上數目加價二磅半即係每一百磅債票一張還一百零二磅半第二十年後無須加價惟每次預還若干中國政府應於六個月之前用公文知會公司其預還之數照借欵招帖内載拈關日期多加拈關次數第七欵匯豐銀行旣經公司派爲經理借欵代表之銀行其每年應還本利除第四第五欵詳載外照此合同附表數目日期十四日前由督辦在上海用規銀及呈新國幣（俟此項國幣行有實效）交付該銀行足敷在倫敦交還金磅其磅價與該銀行當日訂定或可於六個月内無論何時皆可隨便訂定此所還之本利可以交付金磅若中國政府遇有金磅實在存在歐洲欲提用交還本利於十四日前亦可用金付還但不得爲此故由中國匯去每年付還之本利匯豐銀行於一千分計收二分五作爲經理費用第八欵此借欵本利中國政府承認全還若鐵路進項及或借欵進欵不敷全還本利之敷由中國政府設法以别項欵補足按期交付銀行淸還本利第九欵此借欵以本路作爲抵押卽須將本路所有産業材料車輛房屋與已購及後購之産業以及路成後一切進項作爲抵押之合律實據此款所載抵押各事應按照英國通例辦理第十欵此借欵全數准公司印發債票其數目由公司酌定其式樣由公司商同督辦或中國駐英公使酌定債票用中央文字印刷督辦簽字之名及其關防均摹刻於上以省其親自晝押之煩惟中國駐英公使於債票發售之前須逐張蓋印並其簽字之名摹仿於上以示中國政府允准及承認發售此項債票該公司駐倫敦代表人亦在債票上簽押作爲發售債票經理人倘此借欵發出之債票或遺失或被竊或經焚燬公司隨卽知會督辦或中國駐英公使由該公使飭知公司在報紙上刊登告白聲明已失之票不能憑以取欵並設法按英國例章辦理倘所失之票已過公司限期仍未覓回督辦或中國駐英公使照原數重發副票加盖印信交公司收領所有一切費用均由公司自備第十一欵所有此借欵之債票息票以及付利還本等事在借欵期内不納中國各項釐稅 
第十二欵所有借欵招帖以及付利還本一切詳細辦法未經本合同簽字者卽准公司由其經理之匯豐銀行按照下節第十三欵所載提前發出此借欵招帖中國政府飭知駐倫敦公使所有應便同辦理之事與公司協同酌辦並將此借欵挨帖簽字 
第十三欵此借欵出售債票俟此合同簽字後遇有機會提前將三百萬磅之債票出售惟應遵一千九百十三年四月二十六日中國政府之善後五釐金幣借欵合同所定之第十七條辦理公司應繳中國政府應收之票價係按照出賣之實數交付中國政府公司於每百分扣留用費五分半卽每百磅扣用五磅半（未完） 
[衆議員内閧之趣談]  
　　江西衆議員鄧君元昨見新社會報揭載鄧元與黄格議之嫖賭特具書質問該報經理郭君同主筆李君國珍云李郭二將軍麾下僕與君同爲江西之衆議員特黨派有不同者耳君爲進步黨之健將僕爲國民黨之走卒政見固不相同而惡聲必反僕亦非怯懦者也報章爲發表政見之利器非敗壞他人名譽之機關貴報新聞登載僕與黄君格鷗之嫖賭閱之本不值識者之一噱若籌文明之對待則起訴法庭當然應負損失名譽之賠償僕則以爲訴之法律尤不如訴之良心之爲愈矣僕固窮光蛋無可諱飾君試自問日以敲詐爲事豈惟窮光蛋直一流氓耳僕涉足花叢亦無可諱飾君等自去歲來京參議院日日不出席專以嫖賭喧傳國中自非僕之初學研究者所能望其領背尤足怪者稱僕納某班某醜妓爲妾君等何從而知其醜豈與君夫人一判妍　耶又何以知其爲妾君夫人日臨議會與君眉目送情知者謂爲君之妻不知者將謂爲君之妾矣攻訐陰私一至於此眞令人齒冷又謂僅騙取某黨鉅欵究竟爲數幾何有憑証否僕請爲君一詳陳之僕收某黨不義之金錢二千五百元並立有收據可憑當付周廖張岳諸人手費用四百元付民國大學捐五百元付沈君手貧兒院捐一百元付某報館捐四百元付江西義舉洋一千元以上所得不義之鉅欵花消如是試問兩君自去歲入京參議迄於今日所得不義之財究有若干可以告之人否黄君格鷗人極和平與君等毫無芥蒂何亦詆毁至此試問賭博爲刑事犯法律固有罪名君等無端而入人之罪假使黄君據律訴訟君等其何以堪總之僕誠不肖然光明磊落淸夜捫心毫無畏忌君等大名鼎鼎令人折服然以責人者責己反躬自問能無愧怍否至於君等之盛名僕固能道其詳卽君等之種種不法行爲僕豈不能道其一二者然僕不願爲且不屑爲也特就君等之所詆毁僕者還以質之麾下想兩君見之當亦以一笑置之而已臨楮不盡欲言諸維愛照不備此上與進深遠二將軍麾下 
[朱都督電商内務行政費]  
　　中央前擬定裁節行政經費方法電徵各省同意屈代省長日與朱都督密商已有定議昨特電覆内務部略云禡電悉現當財政困難本年度預算取量入爲出主義自非得已惟内務行政關係地方治安誠如來電所云總以能維持現狀緩靖地方爲要旣承諮商竊舉其當討論者數事爲貴部陳之一行政公署爲一省行政總匯之地事務至爲繁重浙省行政公署自照章改組後員額均經國務院核准在案官俸均從末減各項公用皆係就事實上所必需者預算除臨時費外共計經常費歲需三十餘萬元今部電大省以十七萬餘元爲限與實際相差太遠究應如何裁節事關官制官俸及地方政務似應由中央統籌兼顧規定章程通行以昭一律一縣知事經費分爲三等多寡懸殊除一等可照部電辦理外擬請將二等定九千六百元三等定七千二百元俾敷辦公一浙省省會警察費原係三十二萬九千餘元各縣警察官俸費二十四萬四千餘元均向由國家支出今部電僅將省埠警察官俸一萬五千元由國家支出其餘警費悉數劃歸地方支出查浙江地方支出本已不敷七十餘萬無從挹注更何能再籌上項鉅欵浙省水上警察係就舊防營師改編其性質全屬軍事計歲需一百二萬餘元必須由國家支出又海塘費工程費禁烟費典禮費匀屬内務範圍按月列入概算均須實支之欵未可虚懸由何支出如何分配來電均未提及以上所陳各節應請貴部迅行會商國務院財政部通盤籌劃要以實際能行爲標準並祈電復爲荷云 
[鄂省房保匪徒猖獗情形]  
[造亂之原因]  
　　民軍起義南北議和後房縣有流庽鄧石卿者領取一同盟會公文至縣倡辦石卿前係優人素爲房人所鄙因而久未成立乃串出房縣江湖會中魁首（俗名大爺）戴玉衡以爲分部長徐焜爲副二人甚悅因而招集舊日哥老以作交際幹事各員所網羅黨員均係地痞（俗名脚督皮）借此名義以作非爲衡又縱各著名匪徒遍設分部（名爲分部實則開堂放票）由是房縣就近匪類無不紛紛前來助桀爲惡去歲至今游手好閑者滿目皆是日則聚賭夜則爲盜由是愈集愈多而生活難籌衡遂與焜商此時弟兄過多經濟困難非大舉爲寇萬萬不可乃於六月中旬大招黨員開會籌商公推去歲由省逃歸之胡占元（去歲在省經多人告訐内務司下令着拿後經余得月張瑞基保釋之人物）爲督事長衡焜副之復推任馬武爲西區聯絡員戴天任爲東區聯絡員陳華堂爲南區聯絡員傅漢鼎爲北區聯絡員更聯絡保康某黨分部長劉□藻之弟爲外應聯絡前任知事吳寳炬爲内援前次所招土子隊又經寶炬串通附入一時大舉而房保人民惟俯首潛逃莫敢回 
[起事之設施]  
　　匪徒事起以後耳惟聞炮聲目惟見火光富商巨豪據掠一空匪等又託言籌備軍餉在房縣擄取存欵約三百萬保康存欵約二百萬榖米各糧堆積如山而一切貧人從則給與徽章不從則殺以房縣之高等學堂爲督事府以知事署爲籌餉處以保康知事署爲督事分府復四面派人嚴守要隘 
[現在之情形]  
　　該匪等現正派督事參謀四人余宏均蔡化興郭口口吳占鵬至隨縣白狼處聯絡更派多人至川陜一帶聯絡川匪本地則出示招兵大樹旗幟旗左畫一虎形右則書重興漢業多發徽章徽章爲八卦形白 
色上蓋黄印紅字勢甚猖獗昨日該縣公民巳電致軍民兩府請兵救援矣 
[湖南公欵濫費之調查（續）]  
　　（乙）各處官股一覽表 
名目已准已發未發說明 
共和印刷五千元五千元都督批准 
局 
礦務銀行四十萬兩四十萬兩 
原請由公家撥人官股五十萬元外實業銀行五十萬元五十萬元招商股五十萬元已奉都督批准立案 
此項官股（理財科核辦）並未承認一定數目現在汽船公司原請三十三萬元除已發三萬元外萬元又正將交通司移交各項小輪及躉船作價交該公司作爲公股賣歸雜收課核辦 
原請二萬元奉都中華印刷一萬元一萬元督批准一萬元官局商合股 
民權報館二千元二千元都督批 
世界新聞二千元二千元都督批 
原請三萬兩奉都民一鋸木三萬兩三萬兩督批准週年五釐公司行息作官商合辦法 
富國礦業五十萬元十萬元四十萬都督批准案存理公司元財科 
中華民報二千元二千元都督批准 
都督批准該公司呈請先發現欵八廣惠公司四十萬元五萬元三十五萬元萬元餘請於半年萬元内分作三期撥付爲公民共有之辦法 
百煉公司三十萬元六萬元二十四都督批准案存理萬元財科 
原請二萬兩奉都華豐造紙一萬兩一萬兩督批准一萬兩照公司商股辦法 
銀五百兩銀五百兩以上二欵係前宣電燈公司票錢一萬票錢一萬統三年在商會轉串文串文借經司呈都督批准改作公股 
醴陵瓷業五萬兩五萬兩政務會議議决入公司股五萬兩 
大同礦業一百萬兩都督批准先發開公司辦銀十萬兩 
陸軍乾糧三萬兩 
廠 
湖南銀行五十三萬未反正前撥入官兩股 
上海通商一萬兩有股票 
銀行 
和豐公司一萬兩 
一萬五千合歷年所收配銷粤漢鐵路二百九十口捐米捐 
七元 
儲蓄銀行二十萬兩五萬兩十五萬兩都督批准 
按湘垣印刷局林立不下十餘家此雖文明事業然毋庸政府提倡以湘省財政之支絀亦何必投貲於此等營業况所謂共和印刷局者僅有其名而已未見有印刷局設於何處而所撥官欵五千元已歸於無何有之鄉他若民權世界新聞中華民報等報館亦投資入股可謂糊塗極矣餘如陸軍乾糧廠不過一製造食品之店耳無論其所謂乾糧不合陸軍之用然其價值奇昻亦非行軍所能置辦不過假借陸軍兩字以便得三萬兩官股而已 
[湘省炸彈黨之内幕]  
　　湘省炸彈屢次發見皆無大效　者方爲湘省社曾之慶而不知實彼炸彈黨中之無人也蓋若輩實無知議無能力偷安畏死徒恃此以爲訛詐金錢之具其得握有此物者亦從前之革命黨人竊來也湘省在前淸末造學界號稱革命而實以高等實業爲中堅反正時炸彈隊巨子唐吉簴等爆死煙台即該校生也該校學生研究此事者甚多大概僅能知其製造之約略顧其術不精湘省前數次之炸彈據偵探家言皆與該校有干係故政府俱含忍之因一經發覺多所牽連反多不便若輩恃此其膽益放竟明目張胆大聲疾呼無所忌諱日前該校礦得畢業生李澍霖以鑽謀平江金礦局總辦不得遽奔走上海電逹譚督請速匯五百元濟急否則以炸彈相贈譚督爲之不安比托黎某李某調停卒與以金錢始已昨李已回湘因此炸彈隊來湘之謠乃日益熾政府中人暗中戒嚴其實等於杯弓蛇影縱有其人然其技甚劣無能爲也惟據偵探所云此輩約分兩派一爲黨人與吳作霖等爲一糸多係反正時不得志之士如前充巡警監之俞某前謀亂不遂之易棠林謝介僧王某等是一爲學生派與李澍霖等爲一糸多營謀失敗之士此輩皆散在中路師範廣益學校高等工業（前實業）等校前之財政司議會中路師範等炸彈案皆學生中人爲之湖南公報梅師長等炸彈案皆吳某輩爲之近探聞有連合爲一陰組織事務所推舉幹事之說或謂俠義團卽其變相至北京派來暗殺黨之謠說則純屬子虚云 
[朱舜水歸葬之眞相]  
　　朱舜水裔孫朱輔基氏東航躬詣水户德川家墳塋請迎舜水先生遺骸歸葬已見各報兹日本時事新報載有當時交涉詳情譯之如左 
近今浙江朱氏族裔不忘先德公推湯壽潛爲會長組織舜水學會於杭州特派景彞朱輔基二君爲代表附輪東渡答謝水户義公迎養舜水先生之高義抵日後即展謁義公墳墓並描冩義公遺橡又乞贈舜水先生遺物以備陳設舜水學會中爲後裔奉祀之紀念又聞舜水先生生前有言俟滿淸退位卽可歸葬故國今雖不敢背其遺志惟以裔孫而發掘三百年前之祖先古墓情究有所不忍矧水户家歷代對於舜水墳塋愛護備至有此高誼尤所不寜現今只有取古人分骨設墓之意請求舜水墳前坏土以盡後裔景仰微意云云後水户家覩此苦心亦深表同情當卽應允三事一准其取舜水墓土以盡迎葬深意二贈呈舜水畫像及其遺物三應兩代表之盛情贈呈義公遺容朱景二君均大爲滿足翌日卽貴命歸國近聞舜水學舍秋間方落成現正設備一切規模稍具卽派相當之代表來日請舜水墓土又聞該學舍中除供奉舜水義公外並配祀舜水高弟安積安籐諸人並議建立墓碑刻正遺人調查舜之水遺言遺事云 
[汴省火藥局爆炸情形紀聞]  
　　開封府城内相南坡火藥局忽於七月一號晚九點餘鐘爆炸城廂内外燈火自滅塵土障目門窗玻璃多被震破距 
 
 

Page 7

 
 
該局半里以内盡成一片瓦礫火藥局房基無存在已成丈餘深坑湧出泉水從碎破磚瓦内尋出屍身十數具皆肢體不全聞駐該局護勇硏棚僅一人告假未及於難至與該局鄰近之房屋大半皆被震倒内務司本係新修之房屋亦被震落瓦片甚夥官印刷處之機器房亦均倒塌損傷機器傷害數人全城軍警一時戒嚴北分述當日詳情如左 
[爆裂時之慘狀]  
　　是日夜半該火绵庫人員大半巳寢然亦有未寢者忽面轟然一聲遽爾爆裂該局人員炸斃者十餘人左近人家之被炸者不可勝計甚至都督府房屋亦被震盪各屋窗户多被震倒財政司處被震尤甚張財政司長面上亦被震傷其餘各機關處被損壞尚不甚明云 
[爆裂後之追究]  
　　此次爆裂原因不明是否有暴徒從中希圖破壞尚未可知刻下正在嚴究然如係偶然爆裂必有蹤跡可尋如係炎熱爆烈當然在白日正午不應在夜半此中不無可疑之處 
[爆裂後之人心]  
　　一般人民對於此次損害雖不免楚苦然大致尚屬安靜惟謡言係暴徒潛圖不軌不免稍有警擾所幸軍警近頗得力尚未至相驚移徙耳地方通信 
[蘇州]  
　　假冐偵探何其多耶陳潤清素在上海某土膏店爲夥其父則住居蘇州桃花塢與唐常卿同居已多年矣日前唐至滬向陳潤清云現有大土數百兩出售其價可以稍爲通融然貨在蘇州必同至蘇地看貨成交陳信以爲眞遂一同到蘇約定同至城外錢萬里橋菱塘角林招生（林乃唐之母舅）家看貨當時由唐常卿及其妹夫俞申浦等取來大土數十小包秤見將及百兩議定價洋二百元陳當卽照數將洋二百元交付唐手後忽有衣服華麗之二人走來内一人身帶小風炮口稱軍政府偵探不問情由將大土盡行取去往外就跑陳向唐吵閙要退還洋元唐一味含糊逼索至再唐云此二偵探乃徐吳二姓我當追還原土可也迨後唐卽避不見面陳潤淸始知唐等設計串騙昨日已將詳情具呈警察局聞石廳長以假冐偵探有關警界名譽已飭查核辦矣控告鄉董蘇鄉葛莊公民衛選靑以蠡墅鄉鄉董王甫庭經手收入漕糧附加稅一項已有三千數百元顯爲侵蝕等情持持臚　事實赴吳縣地方審判廳起訴實則爲覬觎鄉董起見該鄉董王甫庭以此項附加稅已收三千二百元照章以六成辦理學務二成爲地方雜用二成爲本鄉公所經費現已逐細開造報銷淸册呈送縣知事署核銷一面宣布迅辭並將盞墅鄉公所圖記呈繳縣知事處暫存矣 
[鎭江]  
　　電調兵艦巡緝長江駐滬海軍司令部李總司令以時事多艱沿江一帶伏莽繁滋誠恐乘間竊發特電調建威海籌訓兵艦開往長江往來遊巡日昨該艦駛抵京口下棺江心聞小駐數日卽須開赴南京等處嚴密梭巡藉以保護長江云 
要塞司令擬添炮位長江四路要塞總司令吳君紹璘以沿江要隘防守尚嫌單弱擬添設炮位以爲鞏固江防之計因於日昨派員來鎭至象山圖山焦山雩山都天廟等處相度形勢測繪地圖以便呈請都督核辦 
調查各巿鄉繭業丹徒縣知事于定一君昨日訓令各巿鄉公所略謂徒邑素産江綢需絲之數甚夥除由各絲商向外埠購買外本地逐年産繭之多寡蠶業之盛衰殊難深悉非經調查無以供參攷而資提倡查本邑收買蠶繭之行在城者有大綸永利兩廠此外各巿鄉究竟有無繭行及外埠繭商設立分莊之處本知事特製此項繭業一覽表分寄各巿鄉董事會董佐等於本巿鄉區域内無論從前現在曾經設立繭行及外埠繭商分莊卽希就近接洽照表詳細塡註卽日呈送本公署以便彚訂查核 
烟犯已付公判上月各警署所獲轉解檢察廳之烟犯共計四十餘人預審終結於六號由廳開庭公判分别判定刑期有二三四月及五六八月之有期徒刑一俟七日上訴期滿後移送地方監獄執行云 
[揚州]  
　　師司令部遷移揚州前第二軍司令部本在前淸運署辦公徐前軍長時因運司來揚卽擬將該部址讓出以爲運署嗣以遷移不便而止兹届軍部改爲師部部中各員淘汰旣多辦公手續亦較簡略故特由徐師長與淮運司協商擬卽就前軍統府爲師部而運署仍由運司遷入一俟徐前軍長出殯（陰曆本月十三）後卽當實行 
營長不肯左遷揚州巡城營前經張岱山運司留兵一連分守十城門交縣管理其餘三連均改編爲駐紥板浦之緝私營委任衛隊管帶楊振名爲營長兹運署因縣署無欵不肯接收守城兵士特將前巡城營營長劉桂庭委爲改編緝私營之第四連連長令其仍駐本城專理稽查防守各城門事宜惟劉碍於前充營長顔面不肯小就現尚遲未受委任云 
鎗斃搶犯搶犯張五等二名前曾夥刦鹽阜交界質舘近又行刧便益門内民家現經江都縣署會合師部四十八團偵得該犯曾爲營兵現住轅門橋左近特於前晚掩捕於昨日下午六時在便益門内犯事處鎗斃矣 
[杭州]  
　　暗殺黨破獲後紀聞日前憲兵隊破獲鐵血團機關多處捕獲匪黨六名女黨人兩名搜出手鎗藥彈毒藥秘密函電每人臂膊均有插血同盟記號即晚經過軍法會審除自首之張姓一名外其徐仰山等五名概處死刑原擬於三號夜半行刑嗣因朱都督以此項黨匪藉口二次革命妄希擾亂大局心毒手狠非明正國法實不足以昭炯戒特令於次日中午會同軍警押赴淸波門外鎗斃惟邵傑三一名爲現役軍官且係光復有功人員特准在陸軍監獄内執行昨日其妻某氏在都督府轅門嚎陶痛哭血涙交併衛兵長某君極力撫慰允其代遞呈禀要求給還骸骨其私宅所有抄去衣飾銀錢等項聞已經都督許可一律發還云 
營業聯合會之暗昧行政公署昨據臨海知事呈報前有自稱浙江營業聯合會長樓釗擬設該邑分部咨請保護方在行查續據分部主任金桂芳呈稱謂甬江有遊學美國優等會員樓釗君已在杭州創設營業聯合分會業經大會公舉樓爲會長所訂簡章不分等級社會同胞視同一體窮則周之愚則敎之守望相助患難相維緩急相濟共謀平民生計爲目的兹已發鈐記委狀派某赴臨邑組織分部並得各界歡迎入會者已逹一千六百人誠慮鄉民誤會乞示保護立案查該會内容恍惚入會者半多下流社會且杭州支部曾否立案應否核准請示遵行云云朱民或長據呈前情以該會旣宗旨恍惚會員品類不齊難保無藉此妄爲情事已令該知中嚴密訪查如有危害公安卽行勒令解散一面並訓令警察廳查明該會設在何處樓釗係何界中人會員行爲若何詳細呈復核辦 
雜評二 
　　（我） 
減政主義之難行中央之裁併機關旣未實行各省之節減政費復多抗議卽推而至於縣行政署如蘇五屬之縣知事亦以聯合反對減費聞我於是嘆減政主義之難行炸彈黨之伎倆炸彈危險物也人亦知其危險而畏之而所謂炸彈黨者遂利用人之畏忌而借以爲恫喝之具故使政界而毅然不畏炸彈則恫喝者自將計窮術竭而改業然而政界固無不畏炸彈者雖明知其爲恫喝而不能不有戒心此炸彈黨之所以日出而不窮也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[解决閘北自治區域之意見]  
　　閘北巿區域分劃問題與滬北界務極有關係兹巳由上寳兩邑知事呈請省長派員會勘原呈錄下爲規畫閘北自治區域謹陳管見合詞呈請派員勘定以利進行事案查閘北自治區域一案迭奉指令屢經籌議迄未解决有主張根據警察區域者或司法區域者有主張上寳分治悉照前清自治區域者有主張以上海巿北區與江灣全鄉合併組織斱按諸法理事寳以上三說均未能貫澈而無窒碍微論警區或司法區域係屬另一問題卽照前淸自治區域上寶分治於内政外交均欠便利若合北區江灣全鄉合併組織勢必將江灣已成立之自治機關重行改組理由亦不能充分總之閘北自治應以該地方之是否必須獨立一區域爲前提至區域之大小多寡猶爲第二問題查閘北形勢東西綿長逼近租界地跨上寳巿閭櫛比兩邑之界線往往在居民家屋或里巷之中地圖上之染色已費周章管理上之分權尤難著手况洋商僑寓到處插花併力圖治猶虞不足此疆彼界頭緒更繁爲機關敏活起見此閘北自治上寳必須聯合辦理之理由也在前淸開關商場特設工巡總局亦視閘北爲衝要地方自城鎭鄉自治章程發生後據固有區域分劃自治任上境者各曰北區屬於上海之城廂在寶境者仍依固有區域隸於江灣鄉在當時名義上寶確然分治然道路工程淸道路燈衛生諸要端仍由巡警總局統籌兼辦並未劃歸自治機關故亦無不便現在湘滬警察廳設立該處在臨時巿長雖有規復工巡局之議然依法似未便仍如前淸警局兼辦自治範圍内各項事宜此閘北自治權限本應重行規定之理由也光復以後閘北地方行政屢有變更臨時閘北巿政廳設立以來巳屈一年有半維持秩序撫輯流亡如組織商團救火會以及貧民收養所之類亦經粗具規模於地方不無裨益若泥於固有區域勢必中途停止殊爲可惜此就目前情形而論閘北自治不得不設法維持之理由也知事等一再籌商以爲閘北自治確有應行獨立一區域之理由至區域之如何劃定祇能就形勢之便利在上境擬以吳淞江以北一叚地方卽前屬於上海巿之北區爲界其吳淞江以南地叚名義仍屬於上海巿在寳境擬以街巿毗連爲標準酌量變更化畸爲整冀於雙方行政均沾便利惟此項劃分區域係有特别情形在外交上繫各國之觀瞻在内政上關兩邑之利害未便貿然解决擬合謹陳管見並請派委專員會同勘驗必須親歷其境方能詳確分劃俾利進行地方幸甚爲此合詞呈請鑒核訓示施行實爲公便謹呈 
[磋商租地轉契之解决法]  
　　各國商人在滬租地前清時係由上海道署發給道契自光復後改由縣知事核發前經外交部訂定洋商租地轉契章程頒發執行在案嗣因駐滬各國領事對於部定新章多方挑剔不肯承認迭經駐滬通商交涉使與領事團據約力爭卒未京範以致日久未能實行現陳交涉使續奉民政公署來電飭與領事團再行磋商以期早日解决陳交涉使業已遵照進行矣 
[關於宋案最近之函電]  
　　宋案嫌欵人趙秉鈞程經世均因患病不能來滬經上海地方檢察廳函請京師地方檢察廳查察趙程二人患病是否屬實以憑核辦在案兹接京廳公函略謂本廳特派司法警察巡官親赴被傳人趙秉鈞程經世住所密查兹據復稱趙秉鈞程經世均係實在患病并呈出近月以來趙秉鈞赴醫院診斷書一件藥方十一紙及程經世診斷書一件藥方十四紙除將診斷書及藥方暫行存案外爲此函復查照云 
又洪述祖匿居靑島膠督以中德條約無引渡罪犯專條不允交出僅允將洪供詞錄送備考等情曾誌前報兹悉地方檢察廳曾爲此事電詢司法部昨奉復電云支電悉巳抄陷電函請外部辦理兹准外部抄送洪犯供詞另文抄送司法部陽印 
[檢察廳移提兇犯之就範]  
　　謀斃王仁路之兇犯白玉山自拘押公共捕房後迭經地方檢察廳函商公共公廨移提歸案因西官不允迄未解决悉此事兩方面已函商妥洽昨由關讞員飭知捕房將白玉山帶堂檢察廳特派司法巡長帶同前警務公所暗探夥馬孝存上堂證明白玉山與已死王仁路均當巡警白於去年九月初五日在寶山縣境拐一年輕婦人匿居西門内被王偵悉通知該婦家屬將婦領回因此銜恨至九月十五日白在斜橋三官堂附近庽所設筵邀王飲酒迨至更闌卽與在逃同黨王阿海張三楊老頭子等將王砍斃將首級棄於荒郊並將尸體負至義塜置於破棺内後由尸妻尋獲認明訪悉其事當將白之胞弟白玉田扭入檢察廳白聞風逃逸旋經巡長等前往白之庽所勘得墻壁上血跡鮮明卽將白妻王氏拘押嗣經馬孝存偵悉白玉山先逃至鎭江繼赴淸江匿在三巷地方朱姓客棧内由馬前往拘拏白知風復回上海匿居虹口馬亦跟踪至滬是日適在嘉興路茶館内遇見將白扭至捕房解案因未帶正式公文以馬違章判押兩禮拜白拘留在案兹白之二房主侯姓已在檢察廳供明當時情形應請將白帶回歸案質訊關讞員與美領强君磋商良久判白移解檢察廳訊辦並請該廳將審理詳情復廨察核判畢復據包探周小第投訴前有住居西門華界收買張子良牛奶棚失竊奶牛之永興殺牛作主陳星元（卽小星元）經包探協警提獲當時該警署以公廨不將白玉山移解不允帶回亦被扣留兹堂上判准將白移解廳請知照警署迅將小星元送廨訊核中西官諭候函致該警署將小星元送廨以憑訊奪 
[陳督理說明查獲私鑄銀元機器之原委]  
　　龍華製造分局工團拿獲私鑄銀元機器三具並獲范新才一名曾由陳督理轉解巡警第三分署訊辦兹探得陳督理移送該案函該署長文云頃據龍華分局呈稱據工團報告於本月四號夜查獲情形可疑之搬運機件駁船一隻及押運人范新才一名當卽派令委員帶匠前往查看據報所裝鐵機多件並木搖桶雖不能指定是造何物所用惟與私造銀角銅元尚屬合用並詢據押運人范新才供稱年三十三歲甯波人現住虹口天錫里茅家内充當出店生意此項機件係城内商務團隔壁朱小謂家内之管賑王先生敎我到曹氏家祠内運出送往日暉港餘不知情一再駁詰始言祇知此項機件是造銀子用的因風聲不好並未造過等語查此事於深夜搬運機器情形已屬可疑細譯供詞中有私造銀子等語其非正當營業可知兹由分局呈報前來並解到押運人范新才一名及搬運機件駁船一隻察核所呈各節情形實屬可疑現在機件駁船暫停本局西碼頭用特連同押運人范新才一名一併函送貴區查照騐收轉送淞滬警廳長訊明酌辦是爲至要 
[贅婿殺害丈人]  
　　本邑西北鄉曹家渡地方有農民曹瑞華者家有一女去年曾招贅曹伯餘爲婿成婚時所需費用當時言明由伯餘担任嗣因一時乏款仍由瑞華墊出迄今日久此項墊欵伯餘尚未歸楚瑞華一再索討尚無着落本月舊歷初二晚伯餘醉後歸家瑞華又向索討致觸伯餘之怒一時兩相口角伯餘突出利刃將瑞華肚腹上連戮四刀受傷倒地伯餘知已肇禍又在自已腹上連戳二下受有重傷並將其妻戳傷其時家屬人等赴救不及乃將受傷人車送同仁醫院求救瑞華因受傷過重醫治無效延至前晚在院身死伯餘夫婦亦恐有性命之憂該處廿八保八九圖地保蘇蘭生卽投第二初級廳報告轉報地方檢察廳請爲相驗蔡廳長委危檢察官帶同沈檢驗吏等前往相騐危君以同仁醫院係在租界恐有不便乃諭該家屬將尸舁回曹家渡家中前往騐明曹瑞華委係因傷身死塡明尸格諭合家屬備棺收殮候曹伯餘傷痊再行提案訊懲 
[毆妻致死之辯訴]  
　　地方檢察廳受理秦唐氏控訴伊女秦氏被婿任叔平毆傷身死請求開棺相騐一案前經集訊因兩造供詞各執飭氏具結侯查明核辦在案兹悉蔡廳長已派員查明並據被告委任莊筆師提出訴狀以該被告繼娶秦氏巳歷三年生有一子尚稱和睦惟因秦氏時將銀錢飾物私貼母家以致夫婦偶有反目陰歷四月初秦氏忽患中風之症曾請紅十字會陳醫生診治出有騐單爲証因調治無效於初六夜病故事前任叔平因秦氏又將伊前妻遺飾多件偷貼其母曾經斥責口角委無毆打情事秦唐氏受人唆弄揑詞誣控實圖索詐應請將案註銷等語蔡廳長以案巳查明自應實究虚坐未便含糊仍擬訂期續開預審以便向同級審判廳提起公訴云 
[馬車夫推人落水續誌]  
　　馬車夫施阿三向劉安甫索討車資洋四元無着將劉推入浦中致死撈獲後由葛檢察官蒞驗等情已誌昨報昨由捕房將施阿三解至法公廨並傳公劉彩狗顧巧雲沈阿桂作證施供劉約小民同乘小船至浦東借洋歸還無着劉脫下長衫以抵船錢自已跌入浦中實非小民推跌判施還押候下期覆訊後再行商明移送檢察廳訊辦 
[犒賞新到北軍]  
　　製造局陳督理海軍李總司令近以海軍警衛隊各營業已抵滬惟該軍士等由京來滬沿途頗受風塵勞苦現旣到防自應犒賞昨特購辦猪肉五百三十斤送請該軍總執事官鄭君代爲犒賞 
[海軍處宴會軍界人員]  
　　海軍李總司令以北京派來之海軍警衛隊係防守製造局及海 
軍南方行政機關惟查滬上駐有水陸步炮軍隊爲數本多刻下旣有北軍南下駐紥同爲維持地方治安起見遇事自應互相會商以資聯絡昨已商由製造局陳督理定於九號午刻在海軍司令部設筵邀請海軍警衛隊總執事官鄭堯臣團長臧致平等曁駐滬六十一團長陳熙甫三十七團梁團長水警第二廳長李英石滬防水師第三營王葆臣砲兵營余建吾藉資聯絡 
[電調兵艦巡弋長江]  
　　海軍李總司令現以江防緊要前日電調楚泰炮船艦曁海籌巡洋艦來滬命令卽日開往長江一帶往來游巡以重江防 
[試準新造快炮]  
　　製造局炮廠近來造成七生五口徑管退快炮十尊惟描準速率退力是否合用尚未測準陳督理特令精於炮學之張玉發於前日在西砲台試放頗爲合法現將造成炮械數目呈報陸軍部查核候命撥解軍用 
[水警屬官之新要求]  
　　滬防水師管帶官王楚雄吳錦標楊玉貴内河水師管帶官張占魁仲傑陳正啓呂國華太湖水師管帶官馮秉乾余森茂顔開壽陳三元飛划水師管帶官鄭宜富李標勝湯飛孫福保等前日具呈應省長云讀百四十五期及百五十期公報内載暫行水警組織令所異者僅減去第一分廳第二分廳之分字增加第一專署第二專署之專字我省長於隻字之間不惜變更公布期當而巳今各專署長曁總隊長之下卽爲分署長與分隊長以現充管帶改任管帶等敬就原文尋譯再四初次公布以統領改爲署長各管帶自當加分字以别之二次續布旣以統領改爲專署長則此專字確對於各署長而有統屬的名稱是分署長之分字似無增添之必要猶第一廳第二廳之對於總廳不必明加分字自有統屬的界限矧就管帶舊有職權與暫行水警管轄區域較之陸警署長有過之無不及且官階的係中級應在荐任之例今改編水警純係實官尤非荐任與頒發印信不足以昭愼重而資信用此皆按照陸警署長之通例非敢過事要求倘蒙俯允所請非特管帶等私衷感激卽於服務上亦易於進行事雖式微而關繫前途甚鉅所請管帶改稱署長并懇荐任頒印緣由理合呈請鑒核 
[蔡廳長去志已决]  
　　地方檢察廳長蔡季平君因辦事困難電請高等檢察總廳辭職已誌前報兹悉蔡廳長現奉陳福民總廳長復電挽留惟去志已决復於日昨續電堅辭兹將來去電文照錄於後 
上海地方檢察廳長鑒昨接魚電備陳接任以來辦事困難情形公熱心任事勞怨不辭外徵輿論亦多信孕乃以事多製肘展布無從必欲解職以謝地方在我法界精神固足以一振惟繼公後者其困難亦復相同吾公亦何必潔身以去乎除據情電部外尚祈勉爲其難勿遽灰心福民虞 
蘇州高等檢察廳鈞鑒虞電敬悉辱承獎借愧恧益深輝去志已决乞先派員代理尅日接收俾免貽悮盻切上海檢察長蔡光輝庚 
[搗亂會斱案改期復訊]  
　　招商局股東在公共公廨控告王芝軒搗亂會場一案本訂於前日午後二時半復訊嗣因人證未齊由中西官另行訂期會訊 
[火夫索加賣命錢續紀]  
　　招商太古怡和各公司輪船上所用之生火夫要求各公司增如薪工除招商局允許酌加外太古等尚未允加故欲罷工法捕頭恐碍治安曾飭包探彈壓諭候各公司核議辦法等情巳誌前報現聞各公司集議之下擬每人每月酌加三四元惟以外洋尚有總公司須當請示業已將會議情形電告外洋俟兩禮拜後接到總公司回電再行發表 
[絲廠索償損失]  
　　旅滬浙湖絲商沈福祥因房主程謹記（卽程麻皮）周蓮記（卽周蓮塘）違背租約不修坍倒房屋致受遷移損失控經公共公廨於前晚傳訊先由原告代表律師譯稱原告於前淸光緒三十二年七月間向被告等租定新閘路房屋開設信大絲廠當經議定租金之外並約定如被告欲原告將房屋遷讓必須於一年之前知照迄巳多年詎該房屋因年久失修致有一部分於去年舊曆三月間忽然傾倒乃該被告等意欲被告遷讓故有意違背租約延不修理致經工部局出而干涉使原告不能不遷惟原告因房屋坍塌致有絲車二百餘部不能開車繅絲並一切機器因移動後須待修理以及因倉卒遷讓所受種種損失共計銀七萬餘兩此因被告等違背租約致使原告受此損失應請照數追償程周兩被告亦各延律師到堂辯護孫襄讞以此案枝節甚多判被告各交原保候下禮拜一再訊 
[寰球中國學生會徵求會友]  
　　寰球中國學生會成立至今已經八載前年自白克路移至派克路兩次徵求已得會員一千餘人兹因會所辦公房屋不敷應用擇地遷居靜安寺路五十一號即在舊址西面十餘步處聞該會現又舉行第三次徵求會友期在廣聯同志擴充事業蓋其宗旨爲助國家社會之進步集極大之　體啓文化之光明徵求愈廣風氣愈開此轝所關亦云鉅矣兹取其徵求團規則人名照錄左方 
[徵求團規則]  
　　一期限定自六月十五號起至七月底止 
一獎品優勝隊（七隊中得分數最多之隊）得緞帶名譽章並攝影永遠留作本會記念又七隊中得分數最多之人得金質名譽章一面其餘得百分以上者各得銀質名譽章一面 
一分數凡分數皆以收入之會費計算每元作爲一分 
[徵求團名單]  
　　團長朱少屏君 
甲隊朱少屏（領袖）伍秩庸陳其美黄翊昌徐維榮宋仲　王仙華費玄韞陳新孜謝子修徐善祥朱成章諸君 
乙隊韓玉麔（領袖）鍾紫垣朱榜生夏霆軒張鶴隠許樹屏季英伯趙辛餘陳鑑如薩鎭冰姜品良史文欽諸君 
丙隊錢新之（領袖）唐露園鄺富灼唐乃安卓康成黎集雲孔天增李玉書謝子元陳文萃嵇芩孫張嘉甫諸君 
丁隊楊心一（領袖）李登輝王正廷周詒春歐陽烈之何林一金猷樹侯光迪李光宸林幼誠董東蘇沈厚生諸君 
戊隊郭承惠（領袖）張　雲趙國材丁艗仙周佩箴張汝舟楊小堂孫鶴鳴何惠若何興華張子震楊仲馨諸君 
己隊張竹君（領袖）呂碧城伍秩庸夫人李登輝夫人伍朝樞夫人曹芳芸黄瓊仙許雲夢卞迪曹張繆沁蘭張卞繶昌諸女士 
庚隊徐敬侯彭少雲馬約翰陳道謜周慶兆張屏之畢靜謙蒯立誠沙善餘邱信漁孫鴻鳴劉耘芍孫敏之李幼齋盛苹蓀彭佩靑李照松韓賓秋梁麗藻薛季友郭健霄林觀炎諸君 
[路校同學會成立]  
　　蘇省鐵路學校向設於蘇州盤門新橋巷中分建築業務測量各班先後畢業者巳逹二百餘人日前由某君等集合同學開成立大會於南巿到會者極形踴躍兹將其被舉職員姓名錄下理事劉升如宋詒于評議姚秋舫汪佩靑嵇竹賢承玉書李企胡文牘王覺才陶神州張玉衡胡蔚芩交際周亮才許夢飛王戟秋周愼餘錢琢如陳季良 
庶務裴士密趙鞏台 
[城内]  
　　縣知事批○（梱保陳榮寶呈批）前據該保具呈自知不應串通地販私用白契蓋戳成交情愿認罰洋一百元以贖愆尤當因學費尚無着落案已飭傳批飭投訊乃該保竟敢自不到案令子毛頭代質挺押兹復來案飾瀆僅認學費九十六元而前次自認罰欵一百元又不提及實屬刁狡己極姑寛即着再繳罰欵一百元連學費一百九十六元赶緊措現呈繳或該保前赴鄉公所繳楚函請銷案便將該保之子隨時省釋可也 
地方檢察廳批○（朱財生請求飭傳陸友根等領回批）陸桂和並無虐待伊媳爾妹乃累次圖逃顯見有人嗾使現案未查明復敢私逃爾家是與前次出奔同出一轍爾果知悔禍理應勸令回歸乃敢來廳呈請飭領無非爲將來逃匿圖脫干係起見何其取巧乃爾耶着速將爾妹送回陸家倘再逃匿本廳惟爾是問勿謂言之不預也凛之（王桂芳請求移緝批）狀悉侯水警第一廳嚴緝兇盜務獲懲辦該船副老大如果在場目覩着卽來廳陳述詳情母得推諉（徐趙氏請保釋伊子仁和批）狀悉此案業已起訴可否保釋本廳已無主張之餘地且案情重大妄請交保萬難照准（陳建侯請求撤銷批）狀悉爾與張恒生原係至親偶因細故遽爾成訟洵屬我事爾旣捐除宿嫌具狀求銷自應准如所請免滋訟累（韓李氏請提錢李氏等到案究追批）察閱此案卷宗爾女究被何人藏匿尚無實在証據據訴前情姑候着保將陳俞氏交案訊奪 
水手行竊○江海北關巡船水手王寶興私至巡江吏西人處行竊物件並用刀割斷該西人救火所用之皮帶堂爲偵探查獲搜出刀一把大洋一元小洋八角一併解送稅務司請爲發落昨日午後送至地方檢察廳收押候究 
偵獲匪徒○匪徒陳杏賢手持衣包經過法租界偵探以其形跡可疑將包拆開内有有舊衣九件及烟袋烟扦大洋二元小洋十一角錢夾一只及銅洋二百五十三元解至捕房詰知在内地犯案遂於昨日移送地方檢察廳收押各贓暫存 
是眞不利○楊榮生携同姘婦盤踞王天生家王以爲不利向之斥逐致起爭執王之頭顱被毆受傷控經警廳司法科轉送地方檢察廳昨日午後經范檢察官訊明王天生傷無大碍判令自行醫治楊榮生交保俟王傷痊再行判斷 
聚賭抽頭○賭徒郁祥發在浦東糾衆開場抽頭聚賭爲第三初級廳查獲抄出大洋一元銅元廿枚並大小賭具等物於昨日移送地方檢察廳訊供狡展判令收押侯查明核辦 
是虚是實○鹽販陸伯生陳二觀費桂山周章寶等昨投地方檢察廳控著名鹽梟魏素卿李永豐鄭炳元等在浦東北蔡鎭地方紏衆搶奪私鹽並將伊等軋去禁閉現在魏等已逃來滬求究蔡廳長諭候調查所控各節是否屬實再行核辦 
[南巿]  
　　召領小孩○淞滬警察廳長穆君昨出牌示云案據第三區警察署解送迷路小孩朱和尚一名報稱在寶興路由第十崗巡士查見送署當卽詢據該孩供年九歲姓朱名和尚家住小菜場因同母出外買物在途失散不知歸路又詢其何處小菜場答稱不知但所居門外有電車經過父名洪其以致無從傳領爲此牌示仰悉該孩家屬者務轉告令其來廳認領可也此示計開迷路小孩一名朱和尚年九歲本地口音露體赤足藍布褲子 
散兵爲盜○向在某營當兵之安徽人王居生於遣散後逗遛滬地與匪爲伍業經淞滬警察廳五號暗探查知王與美租界虹口八巿橋日商蛋行被刦一案頗涉嫌疑昨晨在南碼頭某茶肆内將王拘獲卽解第一區分署請問王供認不諱奉飭留候該探報告穆廳長提回究辦 
本夫捉姦○法租界西新橋某客棧茶房沈培清之妻張氏與張阿四有染前日被沈在姦所撞見捉住氏情急脫逃沈追到南巿外馬路始行扭獲鳴警送至第一區警察署問明情由飭氏暫留令沈自邀妻母來區以便送至司法科訊究 
贜賊並獲○浙江都督府憲兵周文全近奉都督命令持送公文一件赴寜波舟山某司令部交納前晚過滬轉乘大逹碼頭之平安輪船詎船未開行突被竊賊乘其酣睡將衣包竊去内有衣服七件鞋子一雙剪刀六柄徽章五份卽報第一區　察署派探拘獲蔣阿福一名搜出原贓移送第一初級檢察廳預審後先將贜物給予領去該竊拘留候究 
物腐蟲生○海門人丁其魁代伊友王長德在北巿某土行購得大土廿七包乘輪回里行至南巿被同業紹興人王金仁粤人楊文克看破尾隨圖詐丁情急躱入恒義公棧内王等追入該棧在其衣包内搜出土藥証物遂致口角當由茶房高長子報由崗巡一併拘解第一區察署詰明王等圖詐及丁違禁情形均已屬實令送司法科訊明擬究 
[閘北]  
　　毆傷車夫○李陽有在飛星黄包車公司爲收租人前日向車夫楊寶恒索討車租起衅將楊毆傷由四區崗警拘案經張署長解送司法科移解檢察廳許檢察官判李還押着楊自行醫治聽候訊辦 
並無實據○章阿榮前日偕見証周華生馬幼田扭沈阿六至四區警署控被竊衣由張署長解司法科移交檢察廳經許檢察官訊得雖有見証毫無實據一併斥退不理 
移提學徒○前有蘇州某鞋店學徒陳阿桂李阿壽蕭寶生三人串竊店内芏子一包偕逃來滬被崗警拘解司法科移交檢察廳已記前報兹悉蘇州檢察廳巳於前日派法警來滬將陳李蕭移提歸案究辦矣 
竊賊說謊○王阿根昨在租界竊得脚踏車一輛至閘北某押店質洋被四區警署崗警查獲王妄稱家住西門車係己物張署長卽派偵探往查不實始認行私竊判送司法科核辦 
[公共租界]  
　　無權干涉○甬人朱星發控妻母之姘夫董順才紏黨刧妻圖賣並將伊毆傷等情昨由捕房將董拘送公堂請究朱偕見証楊董氏投訴因妻不守婦道欲領回籍詎董硬令收洋六十元離異因我不愿被毆受傷請究訊之董供係在場解勸餘不知情孫襄讞商之美領卓乃斯君以董實有不合判押七天以儆諭朱於一星期内將妻帶回原籍如有人阻止准予鳴捕解究 
小孩被拐○男孩馬成全前日在虹口閔行路迷路由捕查見帶入捕房昨晨送廨請示據供年十五歲常州人家居常州西門内察院弄第十四號門牌父親馬錦堂爲錫箔生意被一不相識之人以隨往游玩爲由誘上火車同來者尚有六七歲兩孩旋在途中失散中西官判送救濟會遣回原籍 
賣票舞弊○電車公司控三十六號賣票人湯資卿賣票舞弊吞没銅元六枚昨由捕房將湯拘解公堂訊供屬實判押三禮拜以儆 
彼此受罰○惡丐張德生等前晚在虹口百老匯路强取包飯作夥王阿福所挑之剩飯殘羹致起爭執由捕查見一併拘入捕房昨解公堂經中西官訊知打架違章屬實判張王各罰洋一元充公 
負債不理○孫阿三控王泰興又吳經耜控王志明均不理欠欵昨由捕房將該被告等傳案分别交保過堂候訊 
騙子入獄○前爲絲業之湖州人李榮錦近因失就流爲匪黨騙取南京路新鳳祥費文元等金飾並天成綢號貨物由探拘解公堂訊供押候吊贜並查明另案併究在案昨晨復由捕房解究經中西官訊供不諱判李押西牢一年吊案贓物交各原告認領推跌西人○相人某甲控愛文義路木作場内之張炳生無故將伊推跌受傷昨由捕房將張拘解公堂請究判存洋三十元交保候原告傷愈再核 
馬夫逞兇○馬夫丁阿寳前日因將麥根路李姓用人江寶記用刀戳傷被控昨由包探將丁拘解公堂訊明中西官以丁不應持刀傷人着押三月以儆 
 
 

Page 11

 
 
家賊難防○海寗路一百三十一號張某之子張嘉錦因竊伊母陳氏金珠飾物消贓於李遂生被張查悉控請捕房於昨日派探將張嘉錦與李一併拘解公堂訊實判李罰洋二百元無洋改押三月張子姑念年輕着送改良所習藝九月期滿仍交其父母領回管束 
乘間行竊○大綸綢莊控甬人陳子春以購物爲由乘間竊取花緞昨由捕房將陳拘解公堂訊實判押三月期滿寗波同鄉會遺回原籍 
姑准展緩○南京路同昌脚踏車行主諸高林諸同生因不理虧欠德商利康洋行定貨虧銀三千一百餘兩被控前日午後由廨傳案經關讞員與德裴副領事會訊先由原告代表律師上堂陳述案情請追被欠銀兩被告亦延律師到堂代辯並稱因辯護手續不及預備須請展緩訂訊原告律師駁稱此案起訴迄已一月有餘辯護手續儘可早日預備請展緩顯係有意拖延應請明察中西官會商之下姑准展緩至禮拜三下午再訊 
女孩自盡○天潼路六百二號萬順永烟紙店主朱茂生生有一女年十二歲名雲蘭前日因所雇傭婦某氏失去小洋兩角指爲該女所取致女吞服生烟圖盡爲朱覺察送往同仁醫院救治不及而死該傭婦情急濳逃昨由捕房將屍車送騐屍所報請中西廨員蒞騐着朱具結收殮候提傭婦到案再行究辦寡不敵衆○張阿鑫昨報捕房云乘坐東洋車過天潼路適有多人在途扭毆阻止通行上前喝阻反被蜂毆至失現洋十餘元請究捕頭准之 
妨婦吵閙○有混名黑炭之王某與姪媳方氏私姘住華記路昨被其妻邊氏偵知前往吵閙扭至捕房控訴捕頭斥退不理司令回滬○駐滬德國商團司令官漢寜克君前經請假歸國業於前日回滬照常任事 
[法租界]  
　　不認拐賣○朱陳氏投廨控稱男孩朱和尚被高大桂吳月珊等拐賣係據高姘婦之子王和尚所言是以報捕拘獲今同王和尚到案請追王和尚供高大桂囑令將朱和尚引誘至輪船上後高與吳月珊到來將朱和尚售去是實高供王和尚時與朱和尚同伴嬉玩小民恐有後患故將王孩訓責遂被挾嫌誣指小民實不拐賣吳供小民手藝度日從不爲匪亦被王誣扳聶讞員判均管押候查明再核 
不任其咎○張長生於今年二月間憑張徐氏爲媒出洋四十元娶再醮婦陣氏爲室氏於上月二十九日私自逃逸張於昨日將徐氏扭至公廨請求訊追徐氏供爲媒後素不與陳氏往來現在陳氏在伊自已家中走失豈能向婦人索人求察中西官以所控無憑斥退不理 
陸續拔還○匯芳車公司控大包頭支長發虧欠包車租洋六百九十元王世忠欠洋二百二十元支王兩人亦控小包頭年阿法韋阿三陳阿榮共欠租洋三百餘元昨經公堂集訊支王同稱向公司商明每月拔洋五十元我等控年阿法等欠洋亦已憑勸拔還彼此均立摺爲憑呈求核示判具結銷案 
一再違禁○范小泉前因違禁私售燈吸經捕房查獲解廨判罰洋二十元有案今又違犯由包探拿獲烟具並將范拘解公廨晴究范供以後决不再犯求宥判加罰洋四十元以儆 
雜評三 
　　（我） 
白玉山案之就範白玉山一犯交涉經半年之久而卒由公廨承認解解歸地方廳審理可知我國政界於交涉事件苟能據約爭論持以毅力在外交團素以公理爲重斷無不就範之理從前外交之失敗非因當局者敷衍卽畏怯耳任交涉者其勉之 
來稿 
[民國憲法論綱（張葆彞）（五）（續）]  
　　（甲）副署法令之權法律命令之發布非經國務員之副署不生效力蓋國務員有輔佐之義務不得不有副署之權利總統有違反法律之行爲國務員有拒絶副署之權力故副署雖爲形式上之要件而實質上之責任卽由此而生各國皆襲用之且有於憲法中規定者（法闌西公權組織法第三條意大利第六十七條西班牙第六十三條）吾臨時約法第四十四條亦有明文規定宜沿用之 
（乙）會議政務之權國家有重要之事務必先經内閣會議决議之後由總理陳請施行此通例也但内閣會議之時有總統列席者亦有不得列席者美制則總統可列席法制則否故美制總統負責任而法制則否吾國旣採責任内閣制欲使責任之有專屬自以不列席爲當 
（丙）調製預算决算之權美國預算之準備由議會行之（議會中有收入支出二委員專掌預算）然議會爲監督機關使之編製預算則監督編製合面爲一於法理旣難融洽於事實亦多窒碍故各國通例預算之準備歸之政府吾國臨時約法僅定關於預算决算之議决而未定關於預算决算之編製殊屬疎漏制定憲法預算一項應有詳細之規定 
（丁）實行指揮監督之權行政組織極爲複雜必上下相維始克保統一而免紛歧中央爲行政之總匯凡下級機關之主管爭議權限爭議中央可評斷之越權處分違法處分中央可取消之以監督言有積極消極之分以指揮言有直接間接之别聯邦國之憲法如美國與瑞士多於此點有特别之規定吾國雖非聯邦然幅愪旣大又不能採絶對地方分權制度則制定憲法時於此又宜悉心斟酌者也 
[三地方行政權]  
　　國家合多數之地方團體而成立者也依土地之區域定管轄之標準而爲行政之區劃此地方行政權之所以起也法之行政區劃爲州州之下爲郡英之行政區劃亦爲州州之外爲巿美爲聯邦卽以各州爲行政區劃吾國日後行政之區劃或以省爲範園或以道爲範圍尚難懸定以意度之似以省爲適宜省長應用簡任或由民選尚在爭論平心論之似以簡任爲當而憲法中所應研究者非區域之廣狹與省長之地位乃行政權之範圍而已比利士西班牙憲法中皆有地方制度一篇於地方行政權之範圍言之最晰兹舉其重要者爲左列之二種 
（甲）處理地方固有事務之權行政中除外交軍務司法等以公安爲目的者純爲國家行政必由中央直接行使外其餘如敎育交通財政衛生以公益爲目的之事務其有關於全國之利害者則歸中央以謀統一有止關於一地方之利害者則劃歸地方使之分治此劃歸之一部分事務卽所謂地方固有事務也於其固有事務範圍以内依中央政府所制定之法令而行其處理之方法苟非侵害人民之權利與違反國家之法律中央不得干涉之奥地利憲法中於此端有詳細之規定吾國中央集權與地方分權之說已成爭點應扼其大要於憲法中規定之 
（乙）執行中央委任事務之權本屬國家行政因事實上便利起見特别委任於地方長官而處理之者曰委任事務故委任事務與特定事務有别特定事務者如司法事務於各省分設高等法院地方法院之特定機關是也委任事務者如財務行政委任地方長官徵收國稅是也故地方行政官在法律上之地位具有兩種性質其執行地方事務似有政務官之性質當對於地方議會負政治上之責任其執行中央所委任事務又有中央行政官之性質當對於中央而負行政上之責任其擔負之責任旣關重要而行使之權限又宜確定此制定憲法者所應計及之也（未宏） 
來函 
[全國商會聯合會代表夾函]  
　　敬啓者前以國事危急黨爭未巳影響所播商業首蒙其害痛比切膚寜云維持無術况直隷爲畿輔之區聽聞較他處爲確南黨主張發揮正義者固巳遠近咸知無待爲之損益而入主出奴容不免趨於客氣於以决維持之方針定調停之手續事關全局責任匪輕非集思不足以廣益非羣力不足以進行當由商會聯合會直隷省事務所發起調停兩黨之議電逹各省徵求意見旬日之間全國一致表示贊同可見人心未死事尚可爲自是以來函電交馳紛紛推舉代表到京疊經開會討論籌畫進行責務攸歸不敢不勉連日與兩黨重要人物往返接洽始標調停之名以解其疑繼取折衷之義以堅其信莊語危言且諷且勸言信持果共守母渝調停之機至此爲之一進兩黨知衆志之不可梅并喜融洽交讓之有機乃殷勤致意藉代表等爲溝通之媒接洽數十次俱能袒懷相與共扶危局正式協商三次對於借欵一案國民黨承認不改借款合同附件惟仍須於形式上交議通過以符監督行政之寶進步黨以國民黨旣能如此主張則對於交議一節自不能堅持不讓此案遂定牽涉借欵最大之問題厥爲改組内閣國民黨始主張不近政權純讓田進步黨組織但進步黨以短期内閣於政策難以實施人非至愚孰肯徒爲集矢之的審度情勢故頗有觀望不前之意節經代表等比較利害反復疏通最後結果内閣仍由進步黨組織惟閣員不足支配之時國民黨情願出而恊助所謂混合内閣也疑難旣决詢謀僉同互相提携日趨融洽所有憲法總統諸問題均可得雙方同意一致進行總兹以往所謂國利民福諸問題胥利賴焉此誠吾人所堪慶幸者也代表等抵京月餘收效僅能及此載愧載惶敢不負咎嗣後有何進行仍當縷述奉告謹布區區伏維公鑒 
[十銓運來函]  
　　敬啓者昨閱貴報新聞内載有議員果若是耶一則殊爲詫異銓運被閘北騎巡隊李華田挾嫌暗使其手下巡士叚瓊等無端於正月念六日將銓運私擅逮捕毆辱一案屢次起訴至檢察廳奈李華田恃兇抗不到廳直至上月間該騎隊勢將擾亂卽被穆廳長查出謀亂証據將李華田解省訊實正法並將該巡隊遣散上海人民多受其福又蒙穆廳長查出毆捕銓運之巡士叚瓊陳志剛二人解送檢察廳究辦不料檢察廳遂將巡士放去於本月四號單傳銓運到廳預審該巡士並不到案略謂本廳已經飭派警長調查反斥鈺運多事將案詿銷今閱貴報載有司法巡長梅南枝查復以銓運因賭與巡士衝突種種失實妄語朦復希圖爲該巡士却罪其弊不言而喻但地方公道輿論在人無庸辯駁查胡家木橋左近匪徒聚賭時有所聞以致搶刦盜案迭出閘北特派騎巡隊捕捉而賭風終不能絶直至去秋縣議會議决嚴禁烟賭移咨閘北警局而李華田等遂不敢包庇以致懷恨於銓運暗唆巡士毆辱今李已處决該騎隊平日行爲概可想見銓運受此反計汚衊名譽攸關爲特懇請登載來函一門以昭公鑒專此敬請大主筆先生撰安上海縣議員王銓運謹上 
[鄧常彰等函]  
　　記者足下頃讀貴報本埠新聞欄登有李華田牽涉警界人員一節查李華田係由滬廳解寗供證具在與鄙人等絶無牽涉現已正法多日何嘗有穆廳長將鄙人等拘禁解寜之事顯係有人從中造謠意圖煽惑人心傾軋異己務希迅予更正爲荷鄧常彰雷雨生張東野汪碩同上 
 
 

Page 12

 
 
   
 
 

Page 13

 
 
自由談 
游戲文章 
[董事先生傳] [  鐵漢] 　　 
先生不知何許人亦不詳其姓氏董事乃其行業因以爲號焉吹牛拍馬操術頗工好金錢多多益善每逢開會必隨聲附和臉甚厚或目之爲商蠶或駡之曰奴隸請律師而控之無埋取閙意在搗亂搗亂未已行使鬼蜮伎倆奴顔婢膝利用昏權熱鍋之蟻喪家之犬忙如也輒以神通廣大自鳴得意以此而終或曰自古有諺不怕有眞小人祇怕是僞君子此言端爲疇而語乎官僚遺毒化此董事商界之晦氣歟夫巳之運氣歟 
[勸女界勿御衣褲] [  瘦蝶] 　　 
時至今日暗殺遍地亦可謂一危險世界矣乃婦女之衣褲無關於政治黨派者亦處於可危之地位不亦可怪者哉如常德禁煙某委員以查烟故而探及某婦之下體蘇州某檢察官亦以調查私吸欲褫某婦之衣致某婦憤而脫褲以示無他近且有杭縣警廳誣良爲娼硬指某姓女爲有私胎剥其衣褲而驗之種種怪象實爲聞所未聞鳴呼吾不知一般政界中人何惡於婦女之衣褲而必欲褫之以爲快豈一雪宿仇耶抑藉爲娱樂耶試思婦女之衣褲何等珍重婦女之身體何等竇貴今乃褫之驗之暢所欲爲充其流弊所及正不知伊於胡底然婦女以衣褲故而受人窘辱則衣褲爲不祥之物爲累非淺與其服之而受窘曷若棄置而不用相率裸逐於社會以暴露其淸白之軀俾人人可一覽無遺疑竇何自而起更安有誣指爲夾帶爲私胎者乎苟或如某檢察官之以爲侮辱法宫亦且控不勝控一般政界中人昔之欲藉以戲弄婦女者今則恐反爲婦女侮辱概不敢聞問矣在婦女不獨永免此惡作劇且可擴張其自由權神州莽莽女界沈沈度必有起而提倡之者須知衣服所以蔽體也然因發生此苛例則欲蓋彌彰何如犧牲其色相以免横加干涉之爲愈况名譽爲重身體爲輕非某英雌之宣言乎旣有是言宜鼓吹女界使共進於裸壤之鄉旣無慮政界之迫脅並可實行其主義時乎不再一般飛揚放蕩之英雌其亟關起之勿使衣褲笑人也（按上海妓女夏日衣褲競爲緊窄幾於貼體無隙四肢杈枒纎悉畢露推其心蓋恨不得裸體耳今得瘦蝶創爲此語妓界將欣然和從奉瘦蝶爲野蠻自由之神 
尊聞閣詞選 
[南湖屬題小萬柳堂四美圖] [  綺秋]  
　　獨立微茫自悄然幽篁况復起風煙月明花暗人何在怕看靑春似舊年（馬湘蘭） 
孤山隠隠隔煙波春去西冷奈老何湖上淸明一回首梅花香冷雪痕多（董小宛） 
當時縱酒過虹橋那識春人恨不消悽絶桃花搖落地至今流水尚魂銷（黄皆令） 
月入紅閨夢不成楊花何故逐人行多情最是傷春烏猶替阿儂啼到明（方白蓮） 
[癸丑三月六日再爲南湖居士題津樓惜别圖用嚴迪莊先生韻] [  疑始]  
　　折柳無端唱歲闌高樓尊酒盪悲歡成塵綺夢了難覓隔世鴛盟豈易寒賸有畫圖留爪印儘將悽語壓吟壇天涯離合渾閒事惜别還應强自寛 
[爲廉南湖題津樓惜别圖卷子] [  寒厓]  
　　天津橋上一携手照眼絲絲柳又黄此亦人間腸斷曲夢回孤枕彀思量 
浪花一笑三橋别虹影涵春又二橋莫怪草堂哀樂盛銷魂人日是花朝（浪花一笑是往年南湖人日故事見吳觀岱所作三橋夕浪圖今年二月十二新花朝適又爲舊記人日也） 
[南湖居士屬津樓惜别圖] [  樊山]  
　　煙水銷魂七二沽綠波碧草悵何如白蓮居士心相印惜别秦樓第二圖（君有方婉儀所畫秦樓惜别圖故牽合博笑） 
刦後餘聞 
[贋鬼] [  了靑]  
　　余友歸月千震川先生後裔也少失怙恃流落燕趙問至於無家可歸年未弱冠卽出就徵收館嘗言赴某縣覓就時窘於資斧雖欲賃一驢而不得一夕天將明徒步就道距鎭巿里許於殘月朦朧中陡見一怪物高不逾二尺而面大如斗無鼻兩目黝然有光行步蹣跚搖擺不定歸爲之股慄然四顧茫然無可呼救乃循車軌而行（北俗謂人行車輪所壓軌道中鬼便不敢近）怪便倒退歸以其懼已也膽驟壯卽舉足猛蹋之中其目鏘然有聲怪暴長如人飛奔去適後有繼至者數人卽結伴同行爲言其異後訪得其地有老弱無能之人每於臀上畫作面貌以琉璃器飾兩假目却倒垂其首從胯隙後視故見人止能作退走狀也甚至婦女亦間有爲之者倘行人被所驚倒彼卽攫物以去 
[雅兵]  
　　壬子正月保定省城兵變時大街小巷幾無一家得史搶掠者妹 
婿金激雲時亦在彼衣服飾品蕩然無有所遺棄之箱籠等物亦盡被斫成多片可謂貪殘極矣然有激雲之同寅劉君處被搶時中有一兵置金銀器皿於不顧獨入客室選取字畫數幅及石菖蒲兩缸瀕行復見檻上有梅椿一盆彼嫌盆重乃拔梅花以去事後人遂稱之爲雅兵余謂此必營中之書記生輩决非兵也三 
劇談[  玄郎] 　　 
中舞臺王又宸所編之夾谷却齊金字牌子懸之頭門已月餘矣開演之期尚未有確實消息豈劇中角色練習猶未純熟乎抑事關孔聖須愼之又愼直待千呼萬喚始出來乎吾知其皆非也此劇王又宸必飾孔子以又宸爲主體而晏平仲一角亦甚緊要乃聞又宸行將北上又宸號稱文人尚知難面退不敢嘗試餘更無足論矣卽晏平仲其人亦恐無人能勝任故此劇必成畫餅該台雖懸過牌子登過報章其不能一演可斷言也吾於以歎伶界程度之淺陋終不能昌明孔敎表彰聖賢也 
大舞臺倩陸君編排紅樓夢將及半年亦未見起演此劇純爲小兒女寫情之戲以寶玉黛玉實釵爲主體餘如鳳如襲人紫絹雪雁晴　湘雲妙玉香菱平兒可卿等俱甚緊要故此劇直是一齣深情欵欵纒綿繾綣之时角戲須合滬上之名花旦薈萃一台而演之庶或於柔情脉脉私語喁喁上能曲曲寫出稍有精采可觀如以子和飾黛玉韻珂飾竇釵璧雲飾可卿萬盞燈飾鳳姐小桂枝飾妙玉王蕙芬飾襲人周鳳文飾湘雲餘如紫金仙粉菊花趙文連陸紅冰張桂寶輩可飾平兒晴雯香菱紫絹雪雁等此中旦角之與劇情頗有關係者不勝枚舉能如是已難免挂一漏萬之虞而况該台并無此能力起而盡行羅致之乎劇中全仗一璧雲以資號召聞有飾黛玉之說然黛玉孤高自命璧雲以濃艶勝已與劇情不合又寶玉一角不特該台無此確當之人材（聞以趙如泉飾之）恐合全國梨園中亦選不出一名小生以充之故此劇又可斷其必不能一演也 
劇本考實 
[雙淚碑] [  二我] 　　 
雙淚碑時報館懸賞所得之小說也著者署名南夢篇幅甚短寓意卻深出板後紙貴一時新舞臺本諸小說編爲悲劇昔年見馮春航毛韻珂演是劇纏綿動聽悽惻欲涙座客均爲之愴神是後於他伶未見一演自春航去新舞臺後廣陵雲散從此不再演矣今春航又來上海未識能得良好之配角以再演此劇否也 
附錄雙涙碑小說中李碧娘寄汪柳儂書 
柳儂吾姊惠鑒素未謀面驟以書來知必駭怪然事機之迫關係匪輕有不得不蒙恥爲吾姊告者妹幼字王生一旦見棄舉家忿疾宣諸報紙質諸公庭二者將必居一顧妹以爲人各有志豈能以本不心屬之人置諸懷抱吾姊旣與彼人自由結婚才德情愫當必兩無所憾薄命人望風遙祝吾姊白頭偕老終身游泳於愛河情海之中勿以彼人抛撇聘妻致存芥蒂謂是人情薄也蓋彼人之意殆疑我與尋常普通女子無異頰淚妝紅眉鶯鬭黛端居多暇虚擲盛年其棄我也亦無足怪顧於吾姊則妹敢斷彼情絲一縷實從肺腑中來其所以悍然絶妾而不一反顧者正其用情之專知有吾姊而不更計及巳之行事少有差池而身敗名裂卽隨之也夫人寜犧牲一身以殉所愛其情至矣妹非小人敢不成人之美竊將彼人當時聘物庚帖一並取出乘間寄呈蓋如是則卽欲鳴之官亦無左證也一面妹當婉稟家慈俾之息事至於妹一生之菀枯榮辱巳盡付諸東流人世姻緣今生無分亦不樂復作紅塵涉足所望吾姊他年齊眉舉案弄璋含飴於極滿意之時尚有一絲微影映於腦中謂某年月日曾得薄命女子某以一紙書遠道郵來觀其辭旨尚非不知情字之眞際者則薄命人雖死之日猶生之年矣李碧娘白（未完） 
小說 
寫情小說 
[黄金祟（十三）] [  天虛我生]  
　　時予方推求共母之所言意果何在而箏兒憤答之辭尤多費解此時予眼前之物悉若無覩神患惚惚亦不知此身立於何所俄有人拍予之肩則瞿然若夢覺蘭已杳如立予前者非他蓋可憎之龜也龜嚅嚅而發聲曰公子知新聞乎予漫搖首曰弗知龜曰厨役巿得小魚將以伺狸奴而懸諸樓窓之陰久且忘之狸奴嗷嗷於其下渠乃弗覺今狸奴瘦而魚餒矣奈何予以爲誠有其事方諦聽之而三數黠僕目予而笑且嗾予曰撾之撾之龜則手自撚其鼠鬚意揚揚然予方抑鬱無所洩投稿者病鶴 
沈鶴章字筌生别號尚異年二十八歲浙江嘉善人通信處嘉善大雲鄉大雲鄉大雲鄉雲溪務本小學校 
乘其弗備力拔其髭龜乃嗷然而遁予亦惘惘歸室反復再思心口相演爲問曰吾其往乎心神則詔我曰不可往往則足取彼母之憎口又問曰然則如何而得免彼母之憎心神弗能答遂乃徬徨於五臟之中不堪其擾實則讀吾書者類能以一語破其的彼母之所愛者黄金耳若果以金進爲彼母壽安得有所憎然當時予固未嘗有累黍之金在予手中借曰有之吾亦未嘗知彼母之利此也天下人大都以己之心度人彼其之時予寒不求衣而衣自至飢不求食而食自至凡我所欲之物無需代價皆可求之吾母而得誠不知世界中乃有用黄金處方且視黄金爲齷齪物吾又詎敢以齷齪物爲貢獻品以爲我苟獻此齷齪物者人將以爲我視其人亦齷齪矣行日絶我故我心口相問實未嘗能見及此詞中不云何以報之雙淚珠乎予以爲古樂府之何以報之雙南金者醜詞也南金何足貴天下惟淚珠爲至可貴若置南金於美人名士之前謂之曰汝能爲情淚者得此金試問孰則能之然吾今而知天下固有僞情之人能之也今兹且弗言吾試言箏兒 
箏兒時年十九而不知世故正大類予往來其家者大半爲其父執筝兒初弗避凡所衣飾類皆出於父執之饋遺筝兒以爲當然者也受之無疑然父執有時與之笑言偶涉穢語筝兒必憤怒以爲侮繼之以哭故其母呶呶曰吾女乃不知吾家無恒産吾恒産惟吾顔色今吾老矣天之憫吾苦節而得吾女美若此吾豈不惜我女兒之身吾使吾女爲富家妾媵且弗忍乃謂　使我女如何哉然爲吾女計吾夫初未能爲顯者以門第論安得乘龍之婿是非多積黄金不可使他日者汝弟長成輦金於都門之下則朱紫可唾手而得得朱此則吾女貴矣貴則吾門第轉高爲吾女計非貴不可然而黄金者吾不能點石而成又不能使五鬼搬運而至惟吾涉世深乃知世間之足爲黄金之磁鐵者惟美人之顔色千金一笑非讕語也人生天地間一笑又何足輕重而乃價值千金又何必不笑天下人苟能以笑博金者舉天下萬籟之聲皆當一變而爲笑聲惟其非常人皆能之也則能之者是可貴矣乃必違天心拗人情不以笑而以哭以怒以嗔若而人者我不知其何心雖然嗔也哭也亦猶足以爲笑之化身獨是怒　不可也嗟夫我女汝誠怒者吾産立破吾女其忍乎否乎此呶呶之言雖鄙然亦非大澈悟者不能爲斯言特筝兒充耳若無聞焉且又不能脫離其母以獨立自由因之窘苦其半生若使筝兒果承母訓善行之者則我當然在於淘汰之列我而果爲所淘汰也則亦覷破一切行將成佛奈之何弗能二 
哀情小說 
[畫中人（五）] [  東埜]  
　　生歸就旅邸出女所授紙就電燈下展視紙作長方形摺疊頗厚面書弱絮飄零記五字秀逸娟媚仿簪花格紙質潔白間以水漬想是涙痕審視移時乃展而讀之其文曰 
弱絮飄零記 
今日何日春光明媚又逢上已之晨楊柳含煙桃花帶笑鄰姑三五咸結伴而嬉春雛燕一雙或依人而學語草木羣生皆欣欣然有以自樂誰知紅樓一角書聲幌影之下乃有停辛茹苦離羣索居之一人對春日之遲遲余其奈此憂心之悄悄何哉年來心事益復無聊椿萱並萎已無怙恃之人勞雁分飛更乏唱酬之侣况乎門祚衰微庭幃冷落内無期功强近之親外無應門五尺之童所有扊扆司門户者惟一新僱之老婢每當夜闌人靜一燈熒然缅懷身世輒復悽然欲絶而此龍鍾老婢復時以不入耳之言前來絮聒益增我無窮之悲喟耳 
某日曉夢始醒微聞窗外雨聲淅瀝揭帳睨之琉璃窗上模糊者一片濕痕也驀見箱蓋大啓寢門關矣急披衣起視則箱中釵釧等物均已不翼而飛呼老嫗不應心愈疑詫下樓迹之門户洞啓廚下物亦有失者是必爲串竊無疑一時惶惑無主躊踟久之乃開具失單託鄰翁赴警署報失三句鐘後門外喧譁聲大作一警官率二警兵至無數之閒雜人隨其後警官並不阻止惟雙目炯炯向余注視不巳余不勝恚憤顧亦無如之何乃導之登樓傾筐倒篋搜檢一過復至樓下勘視一週赂問數語揚長逕去衆亦隨出余俟其去後檢點散物又失數事是非緝案實引盜耳夫以貧寠之家卽有失竊所值幾何惟以傭婦而覬觎主人物産以警察而身演盜賊行爲斯乃人心世道之憂而社會國家之　巳 
珠還合浦璧返秦庭余乃翹首企足日望好音之至孰知遲之又久終歸泡影耶噫余悮矣是輩警吏昧心誣良申手攫物乃其長技又烏知偵緝盜賊爲何事者余鑒於老嫗前車不復僱婢而以婷婷弱質獨居無伴思之亦大可寒心設有歹人窺伺者殆矣廻首親知凋謝已盡碩果僅存惟一姑母遠在津門不如往就之似較獨居爲妥籌思再三乃始定計詎知因此一行而余之命連乃一落千丈墮入阿鼻地獄將永永不見天日謀之不臧身之災也人生貴自立耳豈有依人而可以生活者哉三（未完） 
文字因緣 
[和唐寂紅女士寄贈原韻] [  汪紅豆]  
　　（承示佳章甚感但未識荆州爲憾請示住所以便趨前聆敎不勝盼禱之至） 
風雨蕭蕭動客情閨中怕聽賣花聲因緣文字今生約白馬靑山好定盟 
上林花木是良材吩咐園丁仔細裁一叚幽情何處寄瀟湘池畔白雲偎 
[答贈寂紅女士] [  宜紅]  
　　未讀詩書負此身顰眉羞見浣紗人感蒙不棄贈佳句着意吟哦字字珍 
天涯何處是芳居卜盡金錢自笑予未訌三生艱一面令人遙想女相如 
[又次寂紅贈詩原韵]  
　　頻年我亦思悠悠酬答才疎恨未周倘有前緣能　面與君共話月明舟 
[和雙璧女士原韻] [  冷紅]  
　　天涯淪落一吟身詩現丰姿筆現神爲抱文緣知己感蹉跎恨不脫凡塵 
孤情却悔出山遲我欲問天天不知同是愛才還愛國風波激處共支持 
 
 

Page 14

 
 
   
 
