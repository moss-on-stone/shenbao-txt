# 1881 - 95 - 4902853

 

Page 1

 
 
[格彚編出售]  
　　格致之學本極繁瑣若欲箸書立說以啓發後人尤宜詳細精密探討源流庶閱者得隨時領會現在第四年之第二卷已由本館印成卽日出售每本價仍大錢一百文其中格致釋器化學衛生論火藥機器地球養民關係救火法等或續前稿所未竟或係新義之獨闢各有圖說便以省覽書後又附以答問信札俱足與格致之學發明伏祈早來購閱[  申報館主啓]  
[正人心以維風俗論]  
　　風俗根於人心欲厚風俗者必以正人心爲本蓋人不能有賢而無愚亦不能悉愚者而教之愚者之心其歸於正入於邪非官師之所能主與父兄之所能閑其幼而無知也渾渾噩噩根天性而行者若有善而無惡至於稍長則其天性中之形色與外來之物欲交相引誘其發端尤捷於賢智之人積而久焉必至陷溺日深無可挽回而後已伊古以來聖人之治天下播科條發號令雖胥天下之人而治之而實則節性防淫所以爲愚者峻其範圍也人生而靜由静之動性情相交之會也飲食男女大欲所存有聖人之教而後不縱其欲情動而仍不失乎性若上智之人固不待科條號令而始自立其飲食男女之閑也古者奇技淫巧不鬻於市月令有曰無或作爲淫巧以蕩上心此二語者蓋土下交警之意夫愚民不識不知非有炫惑則四德之端猶根天性而具於心今奇巧之物貨於廛肆之間目接心迷久之而全不爲怪則且浸成風俗爭相效尢而或市肆之物流傳宮禁阉豎小人獻媚固寵君德亦因之以喪三代以上雖無其事而聖人立法以治天下數千百年以後早慮及之矣然則正人心而厚風俗當自民間始也古之所謂奇技淫巧者先儒箋注不名其物大抵詭異不正之術卽爲奇技壞人品節之事卽爲淫巧其初鈎心鬥角爭爲新異繼則窮工極巧搆怪象而運幻思有不可思議者充類而至於今日四洲之大噐用之良蓋亦莫駕乎其上矣惟泰西之風俗渾厚能以奇技淫巧之術用之於有益之地而成有用之物故其利大於今日若中國則人心不務於正有此奇技淫巧之端而專務近小不知遠大於是精而無所用工而不能久且微細已甚藝而不進於道浸假而流爲雕刻之小技僅以供玩好之需變爲醜穢之作態適以滋蕩辟之萌盖中國之人心三代之末已不近古故聖人明知奇技淫巧之爲禍必烈而著爲令也今之爲治者科條號令不盡如前之所云矣然廟社演劇凡忠孝節烈故事有益於觀感者則在所不禁若淫戯不令演也以其假男假女裝腔作勢酷肖逼眞愚魯子弟痴怨婦女當眉飛色舞之際其誘惑有不可勝言恐其釀爲放辟邪侈之行浸成淫亂之俗故嚴禁之至於春宮秘戯或書於紙或描於蛋沿街攤賣者亦必見而斥逐房術媚藥或云補天或託種子假借他名者亦必知而究問凡此數者卽奇技淫巧之禁也惜爲民上者徒頒其令而無認眞行之者使民間不絶此風耳若令出必行吾知有益於人心風俗多矣前日偶偕一友就煙舘小憩見有持照相秘戯圖所謂廣片者逐榻問訊曰欲買春宮乎余對友喟然曰此眞見所未見矣微特此種列在禁令官府見之必搜而燬於火而嚴責其人卽謂照相之法昉自泰西粤中之人傳其術以照相製此淫巧以博人觀看旣有此物凡洋貨舖中亦偶備一二不能盡絶然必藏而不露迨有買之者而始出以相示乃敢於人跡衆多之處持以求售不亦異乎况滬上烟舘男女雜遝拚頭野鷄寓目卽是淫褻之言不絶於耳亦旣太壞風俗今更有此圖書以導其淫將使痴男怨女居然借烟榻以作歡喜塲乎抑口說之不足而更目繪之乎執其人而鳴諸捕誰曰好管閒事者友曰以烟館之男女言之亦旣淫媟已極苟有撮合無難立時致亂其不必藉此以熾其慾也明甚顧余獨不謂然人情觸而斯動一燈相對雖兩情脈脈或尚有會於心而不能遽出諸口者苟在將亂未亂之時而更有此等形象以示之如薪之灌油引而易熾耳豈曰無藉於此哉嗚呼風俗之壞至於今日天下之大至於滬上爲民上者而欲正人心以維風俗雖傾黄浦之水以滌淫穢之氣猶覺其有餘臭也吾蓋求其僅如三代之奇技淫巧而不可得也 
[致敬先農]  
　　先農之祭卽古祈穀遺意也旣祭而舉耕籍古乃另擇元辰迨漢制始以耕日祭先農於田所祭與耕并爲一舉自是多循用之故今各直省府縣均立先農壇位有司官因時致祭祭畢卽卸冠裳作農裝扶犁驅犢凡數推數返播種而回此重農典禮也兹悉江西李大中丞於本月朔辰刻出署赴進賢門外舉行是禮黄童白叟環而觀者以千數中丞從容舉止按例而行望而知爲積誠主敬盡心農事行見豐年多稼大有頻書閭閻之樂利無窮矣 
[江西官報]  
　　二月二十九日藩憲牌示吉水縣阜田司楊廷淑寍都州下河司林永英均於大訃案内叅劾湖口縣典史王玉因監犯斃命撤任所遺阜田汎務以試用典史潘鑑下河汎務以試用典史熊瀚湖口典史以候補未入張澤春均署理 
[章門火警]  
　　江垣今歲雨水頗足故五旬有餘不聞火警方深慶幸詎上月念九靜更時忽聞鑼聲四起探知爲惠民門外失愼一時城内各水龍爭先恐後馳驟道途武營亦吹號赴救比前行者出城見火在隔河其勢漸殺因逡巡未渡未幾果熄俱各分投散歸聞共焚去鄉民小屋十二三間云 
 
 

Page 2

 
 
第二章 
[失愼斃孩]  
　　前月十九夜三更時分金陵藩署西首某姓成衣舖不戒於火延及隣右並對門剃頭店共燬房屋十餘間且燒斃十三歲女孩一口傷斃男孩一口其起火原由聞係該舖東夥是夜在樓下聚賭因送女孩安睡携竹燈登樓隨手懸於蘆壁上忘郤吹滅下樓復賭比女孩睡熟燈盞油乾燈草齊着致將蘆蓆延燒及樓下得知則火已穿簷透頂欲救不能女孩登時燒斃尚有一男孩雖經救下業已身受重傷亦于次日斃命又廿三日下午南門外掃帚巷東首有某姓者亦因遺火兆焚燒斃小孩一口其何由起火傳者紛紛不一姑俟探明再登按該處數日内兩次失愼所斃皆属小孩祝融何絶無惻隱心耶然成衣舖因賭致灾禍固由於自取也 
[歸帳喊寃]  
　　金陵屠户某甲開肉店於大中橋向與旗營交易近聞將軍署之廚役某乙積欠該店肉錢一百數十餘千向索不付甲本資固短又兼欠帳難歸故營運愈形艱澀索逋者日盈於門萬分窘迫乃赴將軍署前候乙出署向之催索不料乙仍分文不付適將軍拜客回轅甲一時情急遂上前攔輿呼寃將軍立傳甲入問其有何寃抑甲卽將某乙積欠情由一一禀訴當將某乙傳到詰其何不償欠乙供所欠是實却因領餉尚未到期故一時不能措還將軍當卽發給某甲銀五十兩並令俟發餉之期再來取找諭乙嗣後不準在外任意賒欠甲喜出望外感激異常叩謝領銀而退將軍之體卹小民署中人不能爲虐于此可以槪見矣 
[籌設善堂]  
　　寍郡紳董張君等於去秋公議集資於天寍寺旁創立養老堂收養孤老公禀到府經宗太守批准出示勸捐已列前報兹悉該堂屋雖落成而經費無出前所允捐者止有米業一項又被人言撓阻甚屬可惜今紳董等深恐善舉廢於半途因又公同上禀太守收閱之下查寍郡貿易塲中惟米鋪兩業爲大宗因諭米業公所王紳錢業公所章紳職員楊某邀集米錢兩業力勸從豐集捐又該處感存公所卹嫠善舉董事辦理不善以致經費支絀已由郡尊另諭江張二紳接管俟養老堂捐有戍數再由府量爲撥欵並諭各紳該堂　辦須愼擇可靠之人經理切勿稍有遷就致難盡善堂中一切章程詳細會議禀候核奪此外各行號應如何酌捐之處亦着相機辦理云 
[寍郡雜聞]  
　　日前寍城湖西灌基之東有女屍一具浮於水面由該處地保撈起年約五十餘歲一手猶緊握燈籠想係夜行失足者地保當卽招認直至次日始有屍親備棺前去收殮云○郡中有木工某甲者素性謹愿前日早出至晚不歸家人找尋見伏於某處　塚間扶之回家已不省人事只得姑令安臥詎片刻突起入廚取刀自戮鮮血噴注急爲延醫療治用藥敷裹無如肺胃俱傷飲食不進數日竟斃噫某甲豈有夙孽耶○啓文橋某姓家姑媳二人相依爲命日前姑入廟燒香朝出暮歸入門不見其媳而室中衣物席捲一空姑貧且老悲憤交加屢尋短見幸隣人防救得免央人四處尋媳杳無蹤影或云爲里中某甲所拐姑將指名控告矣 
[牛庄近信]  
　　昨據牛庄來信營河冰凍甫於前月二十八日始見消融然冰塊尚未盡解兼潮水上落不時是以各船皆爲退避大約月之初十前後可以盡消化云 
[灾來无妄]  
　　華正月二十九日有英國兵船名卽厘者泊在福州羅星塔是夜三更時水手數人上岸齊到羅星塔街尾娼寮兾以行樂適誤認民居爲娼寮叩門不納水手等憤極搥門而入見有男女兩人在床其男人說我是農家者流並非勾欄院爾等何得闖進水手等佯爲不聞卽將男人推出門外其身適墜於石角之坑溝女人見來勢甚兇且不知良人生死奚若立將一水手扭住呼隣來救各水手始皆驚散及隣右往援見男人首骨已裂腦門已破勢將垂斃卽投報汛弁捆解水手赴通商分局交委員陳志棠明府面訊據供係廣東恩平縣人姓黎名光在卽厘船上充當水手屬實陳明府一面照會領事官一面飭差弁押解黎光赴閩縣衙門審辦迨二月初二日該男人傷重身死　請閩縣騐屍延至初七日始行相騐殮埋想該水手當訊明照辦也 
[府試示期]  
　　補用府特用直隷州調補江蘇松江府上海縣正堂莫爲科考事光緒七年三月初五日奉本府正堂博札奉學憲通飭考試文童等因奉經轉飭在案今本府擇於光緒七年三月二十六日開考所有華奉婁金上南靑七縣文童應飭於三月二十四日齊集郡城聽候分塲考試除出示曉諭並飭學遵照外飭卽一體曉諭等因到縣奉此合行出示曉諭爲此示仰闔邑與考文童並各　保知籺遵照示期齊集松江聽候府憲分塲考試均毋遲延自悞切切特示光緒七年三月十一日示 
[制憲閱兵]  
　　中國兵輪船現俱停泊吳淞口内聞不日卽欲大操主閱者爲通商大臣劉峴莊制軍也又聞彭雪琴宮保日内亦將蒞滬閱看砲臺故本縣莫大令業已飭差預備其行轅設在製造總局江南提督李軍門係統帶輪船大員例須到申調度故提右營叅將王叅戎亦飭兵弁預爲伺候庶免臨時局促云 
[薄儆車夫]  
　　東洋車夫往往於晚間停在外國酒店門前兠攬生意遇有酒醉之外國水手人等卽推往四明公所僻靜處搜其身畔攫取重物而逃將人推落荒地此事久經法捕房所聞前曾獲到一起懲辦在案詎前日法巡捕又見一酒醉水手坐車將推往西去卽經拉住禀明捕頭將車夫唐阿林解訊中外會審官以此次尚無的據且在日中故格外從寛不予懲責惟着管押一天釋放并令其轉相傳述與各車夫知悉有犯必懲弗可以身試法唐阿林乃遵諭叩謝而去 
[仙水奇聞]  
　　前述新閘附近之盛家浜地方有葡萄一架半邊枯萎枯枝上忽然滴水人皆以得仙水競取治病兹聞其水信者愈多甚至焚香點燭紛紛不絶枝頭根際均有濕痕傳者藉藉是豈海上果有仙靈往來因施玉腋金波以濟世耶抑病愈者適逢湊巧歟 
[異病難治]  
　　虹口東北三官堂地方有農婦某氏年約三十餘歲近患一症殊爲奇異聞其胸前皮裏膜外盤有一物形似蛇又似蜈蚣時或游行遍體則呼痛不絶比歸原處方得稍安婦之形容日見憔悴故咸疑是物能食人之血刻下婦已奄奄就斃醫者不知其名無從下藥古有瘤生黄雀者豈其類耶然而華陀從何處求也 
 
 

Page 3

 
 
[小竊判押]  
　　包探康阿順赴英公堂禀稱緝獲曾犯竊案之金阿二搜出押票吊得自鳴鐘一架棉被二條係葉生林及李氏所失之物失主均已投案請爲究辦給領該犯俯首無詞陳太守判押金三月贓交失主分别認領 
[重嫁棄夫]  
　　常熟人施九林赴英公堂控稱妻鄭氏被同鄉婦車嚴氏誘領來滬初稱傭於人家今我到滬向車嚴氏根問　稱在泥城外做馬夫之阿二家邀同往尋果在彼處惟鄭氏已嫁阿二不肯認我爲夫是以將車嚴氏交捕送請着交車嚴氏供鄭氏令我領到上海確是帮傭後經人爲媒嫁與阿二云陳太守得供之下立飭差帶車嚴氏前往着令指交鄭氏及阿二拘提到案再行訊究 
[同業拆稍]  
　　周銀福投英公堂禀稱做糕糰店生意有曾經同店之王阿全時時向我借錢不堪其擾昨又欲借錢千文不與卽便將我毆打是以交捕送究王供向伊借錢不允屬實並未肆閙惠捕頭禀王慣向同業人拆稍屢次送察近又奉發管押捕房發放未久陳太守判押王一月以儆 
[卸貨滋釁]  
　　范吟香具禀投英公堂稱係恒隆米行夥我行設有碼頭以便米船裝卸昨和記窰貨行之窰貨船停泊在彼起貨適米船到來反不能停我令讓開詎彼非但不依其船夥竟持竹篙肆打我被打破額角並傷手臂故將該船夥二人交捕送究馬兆林陸元春同供因卸窰貨尚未及半范遽喝讓向商畧緩片刻不允以致爭扭云陳太守騐得范吟香受傷屬實隨判罰馬陸二人洋二元給范爲養傷費完結 
[邗江花榜]  
　　靑樓夢覺杜牧之薄倖三生繡户春融于叔夜柔謌一闋從來紙醉金迷之地難禁香温玉輭之時秘境宜仙被鳩船茶占住情天不老有沙叱利飛來茵溷傷心菱臺墮淚天旣鍾豓脂粉隊人豈無意綺羅叢戀遺墮履之懽吝品翠題紅之興乎僕本登徒年來作客曰門月白擫咽響之瓊簫黄歇波黄打爭飛之畵槳探北地胭脂之窟夜裼貂裘醉南臺金粉之塲迹留鴻爪綺句依佛情懴悔冶遊逐客思牽纒率爾目成黯然心許矣下溯京江上連袁浦平康之盛邗上爲佳萃妖冶之多姿無呌囂之惡習敖曹絲竹度子夜雙聲交錯觥籌泥丁孃十索銅鐶輕叩藏春聽到處吳歙繡榻横陳招魂須當年楚些惟是尋花鎭日僚草經時雌雄樹且糾且纏姊妹花何優何劣東施西施並進未免效顰秦國韓國偕來何須汚粉是當彩毫在握明鏡高懸徵賞識於風塵愼品評於月旦果使花穠雪聚詎教抱恨於孫山如其柳軃棠欹安可厠名於淸籍誰爲關盼盼必色藝兼長誰作李師師亦丰姿獨出要使雛姬頫首豔女降心喜狹斜遊者淸談於花天酒地之前慕豓麗名者馳神於舞榭歌臺而外斯不負名士虹橋之集亦聊揚美人螢院之聲若夫嗔鶯惱燕情中之魔打鴨驚鴛花叢之蠧豹聲夜吠留心深巷枇杷獅吼時聞貽笑廻波栲栳是則僕聽之膽摇望而步却者矣角城忘憂館主訂同訂者雉河潄石山人吳興片雲居士邗江蓬萊詞客護花使者也時光緒辛巳春三月 
一甲狀元侯文玉顧影無儔遺世獨立榜眼余才寳芍藥風前牡丹雨後探花梅桂仙明眸善睞巧笑工顰二甲傅曥王雲芝卽大銀子豪邁不群秀媚在骨劉碧霞體態輕靈舉止嫻雅曹桂枝卽小桂子翩若驚鴻矯若游龍夏文卿卽小文卿嬌小輕盈骨伶录腦顧雙林卽小雙林嬌燕依人流禜殢客秀卿秀韻天成長身玉立馬金寳眉黛螺堆眼波鯽溜三甲夏玉如顧盼生姿王金仙倜儻自喜小銀珠丰致珊珊寳玉花穠雪豓文繡性格温和大桂卿活潑天機備卷翠仙細按宮商崑腔絶調 
大文卿工於小曲一字一珠往子凌波微步羅襪生塵大雙子射覆藏鈎酒中大户 
[光緒七年三月初一日京報全錄]  
　　宮門抄○發抄旨五道○諭旨四道錄前○二月分教職單○都察院宗室麟等奏爲請旨摺○江西候補通判趙奏再陳管見摺○大臣崇奏圍塲應辦事宜酌擬章程摺○閩督何奏請賜卹片○又奏特各員分别革職勒追摺○豫撫涂奏甄别各員摺○將軍恒奏請入覲摺○三月初一日吏部翰林院侍衛處值日無引見○興陞陳啓焜預備召見○全中堂請假數日○内閣奏派騐放之王大臣派出肅王徐桐鍾濓薛允升○吏部呈進月官卷○侍衛處奏派前引之大臣泒出奈曼王果勒敏○召見軍機興陞陳啓焜○皇上明日卯正至大高殿拈香○發抄丁寳楨奏江油令與梁山令對調奏旨吏部議奏欽此○又甄别試用期滿知縣等官奉旨吏部知道欽此○又請將候補守吳述亭卽行革職奉旨着照所請該部知道欽此○又已革鹽茶道賠繳各欵咨部查照奉旨知道了欽此○又五年分收支鹽厘銀數奉旨户部知道欽此○○光緒七年二月分教職單教授山西大同張吉元平定舉福建泉州田逢年福州甲廣東高州梁融廣州甲廣西柳州賀階平潯州增正諭江蘇嘉定吳林常州陜西吳堡曹景鼐同州江西鄱陽王夢齡吉安湖北　城周禾田黄州湖南新化袁家嶸長沙雲南河西陳矩雲南保山孫家蕃曲靖　舉訓導直隸靈壽毓堃正藍拔定興王惠昌遵化挨安徽廬江周贇甯國舉山東曲阜陳孚慶萊州拔利津丁汝茝沂州優長淸閻泮水兗州歲河南長葛周景濓開封浙江淸田蔣珪嘉興拔湖南湘鄉李郁衡州優安鄉張玉燭寳慶舉廣東合浦李聯蕃高州優廣東恩平温汝琳高州歲廣西柳城唐國珍桂林拔貴州遵義朱軫貴陽歲復諭直隸淶水牛允修大名舉山東博平張仔之曹州副河南郟縣趙敏中開封附江西安仁熊聯珠南昌廪奉新嚴爲文袁州恩樂平呂茀九江拔龍泉夏謙南昌副湖南嘉禾讦景鏊衡州拔興寍周誦芬長沙副廣西平南翟汝均鎭安恩四川巴縣巫愼綿州廪雲南新平杜雨膏雲南拔貴州餘慶馬致理貴陽舉復　直隸滄州張書圖定州廪大城杜文蔚廣平廪江蘇靖江朱培源蘇州拔安徽泗州吳天一安慶附山東滕縣王者貴沂州拔河南郾城董鶴齡懷慶歲陜西蒲城鹿献曹商州廪湖北襄陽李炳燾荆門廪公安張汝鋆黄州廪利川李鐘嶽安陸廪蘄州胡爕鼎荆州廪四川忠州任思敬成都兩崇慶州江淦潼川廪雲南鶴慶州于斯盛雲南舉貴州開州李維新都匀廪○○都察院左都御史臣宗室麟書等跪奏爲奏聞請旨事據江西候補通判趙淸韶以再陳管見等詞赴臣衙門呈遞臣等公同訊問據趙淸韶供年四十二歲山東東昌府聊 
 
 

Page 4

 
 
第四章 
城縣人由分發江西試用巡檢加捐通判仍指江西光緒五年奉委解餉來京去年二月間呈請開礦開墾畧陳管見一摺當蒙代奏兹復將管見所及一摺仍請代奏等語臣等查該員所陳一摺尚無違悖字樣旣據呈請代奏前來臣等不敢壅於上聞謹抄錄原呈二紙並原摺曁該員原遞恭錄諭旨二道一併封呈御覽伏乞聖鑒訓示謹奏奉旨已錄○○江西候補通判臣趙淸韶跪奏爲報効開礦資本銀兩再陳管見仰祈聖鑒事竊臣於去年二月間請山東開礦開墾敬陳管見一摺當蒙都察院代奏旋經山東撫臣曉示欽奉諭旨飭查現在淄川士民聞知開礦不經商辦裕餉源而厚民生莫不待澤孔殷情深愛戴而悽霞文登寍海等縣之民亦皆願領田繳價冀沐皇仁因同治元年曾請登州府招民開荒今故樂有開墾之舉第恐代遠年深荒田之隣近鄉民難免歲侵日佔私開等情請免其旣往私開之尤凡侵佔荒田者無不按畞舉出而繳押荒之價蓋私開究屬心怯不若歲完國課而永遠安田樂業也今山東之日照蒙陰萊蕪三縣皆有礦可開蒙陰萊蕪兩縣之礦金由山石分出去年六月間鄉民赴山開石始知石可分金雖係官山而鄉民知係金礦不敢竊開其已分赤金與未分石砂臣皆目見日照縣之鉛礦每斤分銀三四錢不等約計與淄川相同咸豐三年間曾經前任南河總督李湘棻試辦方見礦砂本地之士民因於國計民生兩無裨益爲之阻止淄川開辦得法則日照等縣皆可照章辦理伏思開墾一節無庸資本而開礦定先造房製器需項孔多礦之暢旺雖臣所深知人所共見而大局攸關愼重者不能不慮及礦砂之旺弱不定經費之多寡難必且事由臣條陳具奏更不敢不存愼重之心臣故敬捐紋銀五千兩存於山東省垣銀號以作淄川開礦之資惟冀早開裕餉稍盡臣子報効之心並不敢仰邀奬叙可否請飭下山東巡撫用臣報効經費銀兩先行試辦一月會計一月之内出銀若干出鉛若干果係礦砂暢旺務請欽派大員會同山東巡撫辦理緣事關國計以資彈壓而昭愼重故也臣前陳管見雖知確有是礦未深知礦砂暢旺之詳故以四成利民具奏今詳細審查始知其欵甚鉅其利無窮若提二成以歸地方則闔省百姓已莫不永沐皇恩况且開辦之後日照等縣皆可照章開採更蒙聖恩無疆所陳管見皆係實在情形應如何辦理請飭部妥立章程臣爲早開裕餉起見是以不揣冒昧再將管見所及跪奏闕廷是否有當伏乞皇太后皇上聖鑒謹奏奉旨已錄○○奴才崇綺跪奏爲圍場應辦事宜謹酌擬章程恭摺具陳仰祈聖鑒事竊奴才前將圍塲議騰各地畝實在情形詳細奏明於光緒十年十一月二十六日奉到回摺軍機大臣奉旨覽奏均悉所有威遜格爾等處圍場着照所請免其騰移一切應辦事宜卽着妥定章程奏明辦理欽此欽遵當經奴才於免騰各處先行出示曉諭俾各該佃均各安業以杜匪徒招摇生事一面督飭圍場總管吉凌相度圍座酌擬抽撥並令該總管會同圍塲同知韓培元及揀委之豐甯縣知縣李天錫等在於正圍與免騰處所勘明界限以肅防閑一面督同熱河道貴成承德府知府裕長圍塲同知韓培元及揀委之豐寍縣知縣李天錫等將應行整頓各事宜通計詳籌悉心核擬奴才查圍塲重地自陸續招墾及前次辦理騰圍其間號令紛更弊端百出該處人心因之浮動幾于相習成風現在普被皇仁自應一律安靜惟該佃等槪非土習良莠不齊其本分滋生者固當撫以慈祥俾安耕鑿其梗頑蔑法者必須示以懲創使顧身家當此力圖淸理之時諸務不容遷就總期圍境無虞侵削圍佃並識恩威庶以仰副朝廷綏靖圍疆之至意謹將撥圍築卡及有關國課民風一切應行整頓各事宜酌擬章程十八條另繕淸單恭呈御覽奴才隨時稽訪如有續應厘定之處冉行核實辦理所有酌議圍場應辦事宜章程緣由謹繕摺具陳伏乞皇太后皇上聖鑒訓示遵行謹奏軍機大臣奉旨該部議奏單併發欽此○○何璟片再順昌縣知縣韓毓午因公調省中途淹斃當經具題開缺聲明該員身死之處另辦在案伏查閩省建築砲臺於福州口岸飭調該員韓毓午晋省監工韓毓午交卸後挈眷登舟兼程前進六年三月二十六日行至南平縣轄芭蕉港之穿針灘觸石破船該員及家屬等六人同時落水淹斃實屬以死勤事查閩省前因補用知縣張鎭樞永慶巡檢狄諒分委催解糧米勘緝私鹽各在内河溺斃均經卹廕有案今韓毓午坐船淹斃同一因公且一家從逝者六人其情尤爲堪憫據藩司會同善後局司道核詳請卹前來合無仰懇天恩俯准勅部將同知銜順昌縣知縣韓毓午照例議給卹廕以慰幽魂除圖結送部外臣謹附片具陳伏乞聖鑒訓示至撫臣勒方錡帶印渡臺所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨該部議奏欽此○○閩浙總督代辦福建巡撫臣何璟跪奏爲欠解交代短欵之廳縣縣丞請旨分别革職勒追恭摺仰祈聖鑒事竊閩省各屬交代前因軍需劃抵紏纏亦有底欵删减不敷飭經奏叅追辦在案兹當勒限淸厘之際復查有候補同知范孟蘭前署永安南平浦城等縣任内短交正雜欵銀八千二百五十七兩零米一千八百十八石零丁憂知縣周廷献前署淸流縣任内短交正雜捐欵銀四千九百三兩零谷六十五石零又降調知縣楊國榮前在永福縣任内原叅並短交正雜捐欵銀八千三百九兩零休致知縣王仲汶前在長樂海澄二縣任内短交正雜捐欵銀九千六百八十六兩零錢四十三千零谷四十三石零已革知縣錫璋前署淸流漳平二縣及代理厦防同知任内原叅並短交正雜捐欵銀一萬一千一百三兩零谷一百一石零又鄭啓明前在建安甌寍長汀淸流等縣任短内交正雜捐欵銀七千五百二十九兩零谷一百五十三石零又徐之穀前在寍化連城二縣任内短交正雜欵銀四千四百六十八兩零谷四斗零候補縣丞劉賡前署泉上里縣丞任内原叅並短交正雜欵銀二千二百六十七兩零已革縣丞余家聲前在峽陽縣丞任内原叅並短交正雜欵銀一千六百三十兩零米二百五十石零分檄催提延不完解據藩臬兩司糧道會詳請叅前來查鄭啓明係順天通州人徐之穀係貴州平越州人劉賡係江西南豐縣人均已潜回原籍相應請旨將候補同知范孟蘭丁憂知縣周廷献降調知縣楊國榮候補縣丞劉賡暫行革職休致知縣王仲汶革去頂戴並飭下直隷貴州江西督撫臣轉行各原籍州縣將鄭啓明徐之穀劉賡委員押解來閩與范孟蘭等並已革知縣錫璋縣丞余家聲均勒限三個月掃數解淸分别辦理倘敢逾限不完另行嚴叅懲辦至范孟蘭等短款已定應卽查照同治元年奏案飭由現在人員先將交代結報俾免壓延除咨部並分咨各省查照外謹恭摺具奏伏乞皇太后皇上聖覽訓示再撫臣勒方錡帶印渡臺所 
 
 

Page 5

 
 
有巡撫衙門題奏事件奏請由臣代辦至閩浙總督係臣本任毋庸會銜合併陳明謹奏軍機大臣奉旨着照所請該部知道欽此○○河南巡撫臣涂宗瀛跪奏爲照章考試候補同通知縣曁現任候補佐貳雜職各員彚定等第恭摺具陳仰祈聖鑒事竊查前准吏部咨行令由俊秀監生捐納勞績兩項出身之府廳州縣及佐雜各員無論現任候補委用試用均一體考試等因行據藩司詳定章程每年以六月十二月爲期遞行彚考一次嗣又准吏部咨考試佐雜人員勿得僅令繕寫履歴應先試以告示判語如文義未能明通仍當於繕寫履歴中考其字畫詢以字義並量其才具酌定等第等因復經遵照辦理並將光緒六年六月以前考過各員等第先後按次奏報各在案兹屆六年十二月考期經臣嚴密關防扃門考試正佐共計五十五員詳閱試卷知府同通知縣等員文理均屬明暢佐雜各員内惟試用巡檢徐鴻壽汝甯府羅山縣巡檢關受均依題作論文義亦尚明順其餘繕冩履歴則皆字畫無譌臣復面加詢問量其才具内無堪列一等曁應列四等及不堪列等之員所有應列二等者二十七員三等者二十八員飭據布政使覺羅成孚造册詳請具奏前來除列二等三等各員現任照舊供職候補委員試用照常補缺署事淸册咨部並俟續有應考之員仍遞行彚考外所有六年十二月考試過候補知府同通知縣曁現任候補佐貳雜職各彚定等第緣由相應恭摺具奏伏乞皇太后皇上聖鑒謹奏軍機大臣奉旨知道了欽此○○成都將軍輔國將軍宗室奴才恆訓跪奏爲奴才述職屆期籲懇天恩俯准入覲恭摺仰祈聖鑒事竊奴才前於光緒三年八月欽奉諭旨補授烏里雅蘇台將軍當經具摺叩謝天恩陳請陛見旋蒙恩命調補成都將軍於十月十四日奉上諭着俟新任副都統色榜額到任後再行來京陛見欽此嗣成都副都統色楞額於四年二月初三日抵任奴才卽擬遵旨赴京適值馬邊夷務甫報肅淸善後一切驟難諉缷復經據實陳明奉旨着將善後事宜辦理完竣再行來京陛見欽此奴才懔遵之下欽感莫名隨會同督臣丁寳楨悉心籌畫嚴檄馬邊文武妥恊撫綏務使恩信相孚漢夷安堵一面將團練保甲整頓編聯擇要築堡修碉以資捍衛並飭駐扎該廳各勇營認眞操練實力巡防嚴禁兵役漢奸不准欺凌肆擾夷人免生事故迄今辦理三年一切均經就緒安靜如常奴才正擬具摺請覲間適值峨邊雷波兩廳先後禀報夷匪出巢並接裏塘糧員等具報查录野番與土司喇嘛尋仇搆衅有圍攻官寨台垣之事常經分别會派候補知府張世康總兵季培榮知府楊福萃馳往督剿查辦現據張世康報稱迭獲大勝峨邊各支一律就撫楊福萃禀稱殄擒首逆收回侵佔户口裏塘地面肅淸均經奴才會同督臣由驛奏報並聲明雷波夷支震攝兵威投誠甚衆亦可尅期蕆事值此四邊安堵尚堪仰慰聖懷惟奴才供職三年刻深依懲自念才疏識短深虞任重難勝亟思匍赴闕廷跪求聖訓俾駑齝報効獲有遵循如蒙俯准所有成都將軍印務應否交督臣丁寳楨兼署抑交副都統托克湍暫行署理恭候諭飭遵行奴才一俟奉旨卽當交缷束裝北上泥首宮門叩請天顔不勝瞻戀之至所有奴才述職屆期循例陳請入覲因辦理夷務稍遲緣由謹繕摺奏聞伏乞皇太后皇上聖鑒訓示謹奏奉旨已錄 
[浙省撫轅抄]  
　　三月初七日黄則庭禀知軍需局委勘騐磐石茅竹嶺等處砲台營房工程差知縣朱懋淸奉化提京控人証回省禀到主簿吳保生銷下六段保甲差從九品劉棨禀知本日到下六段保甲差○初八日知府林祖述禀知厘捐局委接辦處郡厘鹽局務禀見叩辭唐濟禀知臬司委杭府讞局發審差叩謝試用巡檢鄒國均由京騐看來省禀到 
[蘇省撫轅抄]  
　　三月初十日調署海州顧景濓禀辭知縣凌焯禀知奉委接辦中路總巡差從九汪聿桐交缷代理太湖冉頭司巡檢事回 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
