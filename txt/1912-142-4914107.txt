# 1912 - 142 - 4914107

 

Page 1

 
 
評論 
[敬告軍人　（選）]  
　　六國銀行團挾借欵以脅迫我政府要求我財政上之監督權是欲制我四萬萬之生命而速我四千年莊嚴燦爛之古文明國於覆亡凡有血氣者莫不悚然驚懼赫然忿怒思有以抵制之庶不至使慘淡經營所新建之中華民國竟爲埃及之續於是南京黄留守首倡國民捐聞風響應者是有所見且軍界秀傑如某營某標全體節餉助捐愛國熱誠雖三尺童子猶當感佩此眞吾國至可愛敬之軍人也夫此大宗借欵何以急望成立種種政费待此濟用者固屬巨額而軍費一項實占其半甚或過之又政費尙可緩圖而軍費則不能待所需旣大其所用復疾外人多財善賈焉得不乘我弱點以爲獻餌藏鈎之計夫排斥白耳義借欵所以壟斷我借債權要求鹽政顧問所以干涉我内政猶以爲未足也更欲監督我全國財政以爲所欲爲嗚呼外人固至無理然推其由來蓋乘我軍需孔亟而敢於出此者我愛國軍人旣憤此監督財政之侮辱我魚肉我曷不釜底抽薪急圖補救軍隊可裁者裁之可併者併之自行提倡减少則是軍費減輕一分而外人乘我弱點要挾監督財政之勢力亦減輕一分所謂治病探本防流遏源胥在於茲若僅提倡國民捐善則善矣其所得無幾於國家前途能有濟乎吾未之敢信 
或曰南北諸軍皆思擁兵自衛不欲解除兵柄此類容或有之然不足以槪全體也夫今日大局已定國家日臻鞏固擁兵自衛者實擁兵自危也識時之俊傑固早思解除兵柄引身歸里以保軍人最後之名譽無如攀附者不顧大勢多方挾制以阻撓其行士卒無知復從而和之於是眞所謂將軍謝甲難矣今當此監督財政之惡聲聞於上下南北諸軍莫善於乘此時艱召集偏裨士卒曉以大義使知財政之匱乏外人之野心軍隊不裁撤合併則將以保衛國家者而覆亡國家均爲同胞應亦具有良知當必深表同情連袂而去者矣夫建設新中華民國者爲軍人扶持新中華民國者亦爲軍人善始善終皆我軍人之責勿容旁貸幸 
 
 
 

Page 2

 
 
勿遷延時日致釀成國家之大不幸而汚損軍人最高至大之榮譽也夫遣兵歸農則生財者衆國家財政國民經纃兼受其益即以士卒個人論去營帳之生活治永久之產業仰事俯畜牧歌高唱漁酒歡呼亦天然樂事也况軍隊旣裁撤合併則勁幹猶存足資鎭撫名額減少訓練周密國家無糜餉之患地方無潰變之虞一舉數得望我軍人急起而提倡之 
專電 
　　昨日參議院會議衆議院組織法决定以人口爲準每八十萬人舉一人人口不及八百萬之省分得舉十人 
　　叅議院議定行政區域仍留省制設總監司民事下設縣知事廢府州制都督司軍政另設觀察使一員出巡各處 
　　司法部通電各省各處將原設之審判廳改爲裁判所廳長改爲所長檢察廳改爲檢事局廳長改爲局長 
　　參議院各議員多謂在本國籌集鉅欵終無效果 
　　政府接倫敦萬國銀行團代表來電謂財政總長熊希齡商借外債被人痛詆恐其簽定之七欵未能有效並云除己付之款不計外此後不再付欵大借欵亦卽停議 
　　傳聞倫敦資本團會議借欵事有决裂消息 
　　按此電系另一訪員所發可與前電參觀 
　　熊總長今日（二十九）呈遞辭職書袁總統不肯收納 
　　袁總統竭力挽留熊總長惟熊仍堅决請退 
　　國務院調停廣西爭端决以都督駐南寧民政總長駐桂林 
　　法制院長章宗祥因宋敎仁黜其編制遲緩堅請辭職（以上北京） 
　　津城附近一帶近日飢民麕集居民頗爲不安　（天津） 
　　臨時審制長何成濬呈報白圭罪狀經黃留守批云該犯拐欵潛逃緝獲看管復乘間狡脫迭據粤都督電証罪無可逭着即鎗斃今日（三十）酉刻已正法　（南京） 
公電 
[北京熊總長電]  
　　上海南洋路趙竹君浙江路粤漢鐵路籌備處羅宜六并各報館均鑒趙羅兩公函電敬悉承以勿萌退志見責固屬大義所在但兩公尙未喻國家前途之危險人民心理之趨向非所以平與論固國本也前淸時代政府借債政策純以强硬對待人民專制達於極點天下非之而不顧迨至革命事起猶且貪戀個人祿位主張兵力從事不肯屈服於輿論之下以致有亡國之禍今民國新立主權在民希齡身爲公僕其地位與專制政體尤有懸殊豈可再蹈覆轍致釀第二次之革命而使國家陷於危險之境再四思維國民旣經反對借債條欵卽係希齡外交失敗之愆自應退避賢路以謝天下昨己上書辭職停止辦公一切條件均交總理代簽特此奉復敬告國人乞鑒原爲幸希齡豔 
[盛京趙都督電]  
　　北京袁大總統唐總理參議院鄂黎副總統寗黃留守各省都督均鑒頃閱熊總長辭職通電查借募還債爲濟眉急本屬萬不得已之舉察閱銀行團墊欵合同各條似是資本家考核用途與監督財政有别現各省創辦國民捐如能立得鉅欵斷不至再借外债則此種合同可廢熊總長可聽辭職若無十分把握將來或須仍出於借債之一途則他日恐更生危險我國現狀正如大病方興不堪再仆尙乞詳籌勿任辭職是幸趙爾巽叩 
[天津張都督電]  
　　大總統國務院參議院黎副總統黃留守都督民政長各報館均鑒國民捐一事南京提倡於前各省各界響應於後錫鑾亦國民一分子極表同情日前己開本署會議共認繳捐欵四千三百餘金昨復邀集各界開大會議羣情甚形踴躍常塲議决直隸國民捐辦法七條如下一此項國民捐係目前救急計畫並藉以覘國人愛國心之厚薄與尋常捐務不同並無强迫性質二同爲國民卽負有認捐義務凡在直隸政紳軍警商學士農工各界無論本籍寄居均應竭力勸募繳納不分年齡貧富不拘數目多寡男女一律以示平等三國民捐應設總事務所分事務所甲總事務所設於都督府内由政紳商報軍學各界公舉經理六人槪盡義務不支薪水專司收納欵項發給聯單詳記薄册等事乙分事務所設立各府廳州縣並由各團體自行組織但應得總事務所之承認所收捐欵均送總事務所轉交以歸統一　四收捐執據應印刋三聯單一給認捐者一存收捐所一送總事務所以備查核三聯單由總事務所另給五國民捐事務所收到捐欵均隨時送交直隸省銀行存儲另定存欵辦法每三日將所收欵數人名送由各報登布以昭信實六此項國民捐集有成數時非經國會之認可中央政府不得提用國會未成立以前由參議院議决七此項辦法公同議决後即發生效力如有未盡妥善之處再行會議修改特此奉達伏希察核錫鑾叩勘 
[安東各界電]  
　　國務院參議院各報館趙都督省議會盛京各報舘均鑒民國肇基財源告竭挹注外債如渴飲酖危急存亡千鈞一髮讀各處提倡國民捐電文愛國血誠一字一淚安東各界因此激動羣相提倡全體贊成業由商界捐集洋四萬元自治界捐集洋四千元學界捐集洋四百元政界捐集洋五千元警界捐集洋一千四百元共捐集洋五萬零入百元存貯本埠銀行聽候中央撥用第安東僻處邊陲財力薄弱杯水車薪無補萬一惟願我五族同胞共體時艱各發毁家紓難之忱庶衆擎易舉立救危亡以造成我莊嚴燦爛之民國區區之心蓋在此耳奉天興鳳道安東縣採木公司鴨渾兩江水上巡警局統捐局安奉鐵路巡警局鹽釐補律局電報局安東警務局安東商務總會敎育會勸學所自治會縣參議兩會銀行銀號各團體同叩 
[蜀軍鎭撫府電]  
 
各軍師長民政長各省臨時省議會各法團各報館鑒民國成立百政待興最扼要都爲軍事民事兩權分立責有專歸然後可期整理而促進行黎副總統前月篠電言之剴切其義不易四川全省幅員廣裦民庶尤繁去年反正之初成渝兩軍政府東西角立嗣經合併力求統一然尹張兩都督同膺閫寄權限未分行政用人不免稍有牽制或者兩見紛歧互相推卸責旣不專事因不舉似此因　恐無由收完美之結果景尹等惄焉憂之顧瞻前途中收如擣爰集文武各職員及各法團報館等公同開會議决僉謂尹都督深嫻軍略藉重長城儘可專司軍政張都督才識宏通備悉民隱以專理民政必能勝任愉快同人爲統籌全川政治起見擬推張都督就任全川民政長之職責任分擔之目的卽不惜舉我但求能達政權統一無數志士艱難締造之蜀軍鎭撫府立時取銷鎭撫府自轄五十餘州縣半年以來經同人苦心維恃留茲凈土幸未大遭糜爛今盡舉我川東南數千萬親愛同胞向日寄托鎭撫府者悉以待治於一軍政府之下匪惟不敢存權利之見且并無所謂畛域之私區區此心可誓天日除將四川軍政府都督與民政長劃分事權確定各義各情形電請中央政府分别委任並電成都請速發表外持此電聞蜀軍鎭撫府總長胡景伊等及各團體各報舘代表同叩 
[雲南蔡都督電]  
　　北京大總統國務院參議院鄂副總統寗黃留守各省都督鑒黃留守十七號電敬悉留守亟思引退古義高風足以廉頑立懦無任欽佩鍔竊有說夫引退理由不外功成身退見難而退二義留守之引退揆諸第一義乎則此次革命功成應分三段一破壞二收拾三建設破壞易收拾難建設尤難今謹完第一叚功夫尙有第二三段之難事在其後功尙未成身何能退揆諸第二義乎則吾輩今日所處地位内政之叢脞外禍之逼人財政之支絀險象雜陳危機四迫加以僉人媒孽其間橫生謗議覩此種種豈惟棄世直求速死之爲愈惟自我發難滄海橫流中流遇風我獨返棹非惟不勇抑亦不仁總之吾輩旣陷國家人民於險自應拯而出之繫鈴解鈴責無旁貨爲國宣力生死以之若假高蹈之名爲卸責之地是自欺以欺人也願共勉之臨頴無作惶悚之至鍔叩沁印 
[北京參議院電]  
　　武昌黎副總統南京黃留守各省都督各臨時省議會内外蒙古靑海各盟長西藏辦事長官均鑒本院印信現初草創權用木質現比照大總統印質地式樣咨由大總統飭印鑄局另行刋鑄文曰參議院印四字咨送到院經於五月二十九日啓用除將舊印截銷並通告各處外應請查照參議院艶印 
[新疆賀家棠電]  
　　北京大總統國務院參議院武昌黎副總統各省都督各報舘各團體公鑒閱公電大總統任命新伊都督鎭邊使鎭道等官仰見眷顧邊陲委曲調停至意新督楊増新各界共仰主持西事尤慶得人惟此次中華肇造經多數志士偉人苦心熱血始告成功原冀剗除專制建設完全共和民國奉讀公電尙有難己於言者查伊犂事起同人純爲政治改革廣都督身已退閒祇以密邇强鄰種族龐雜義難漠視出而排解因見舉動文明又以各界推舉勉爲主持他非敢望無如袁前督大化不納忠言始終仇視兵連禍結塗炭生靈疾痛方深何心利祿今忽謬膺任命無非袁前督所揄揚官己辭職猶能一手遮天此難已於言者一駐防舊制民國斷難再留新疆改省旗制未能盡革政出多門有事互相推諉無事各爭權利病國病民卽在滿淸亦屢議更張體察邊情徵集衆見均謂宜乘此時機維新建設將伊塔阿爾泰統歸一省治權之下庶對内對外可施行完全政策即旗丁種地游牧生計易謀亦多願爲齊民早圖自治何憚而必遲回敷衍至鎭道等官想共和國體亦難久存卽官制未定暫宜仍舊楊纉緖本係陸軍司令新疆止有伊塔道并無伊犂道且伊犁反正臨時辦事機關均照内地各省組織鎭道已早取消今忽有此任命置同人於不顧都門萬里或有訛傳否則係袁前督揜其平日辦事離奇手段遂使　新時代有此怪象發生此難已於言者一共和宣布各國環觀新伊近與俄鄰尤所注目正宜一新觀聽永杜覬覦人民程度雖殊心理則一地方幅員甚闊建置大難藉資羣策猶恐或疏僅憑辭職之官私心自爲改頭換面内腐未去外侮方長此難巳於言者三至家棟未能蹈海早願歸田祇恐有負同胞貽笑鄰國未忍恝置今伊新業巳解决所擬協商之事袁刻督有電謂無須多談即維持財政安置軍隊楊都督自有權衡家棟應即引退尅期回伊請廣都督電呈辭職伊塔道缺或另簡賢員或竟敗消各屬行政與各司直接統祈大總統裁奪再新疆紛擾默察與情實田袁前督久未宣布共和不改國旗不除頂戴文告仍稱巡撫嫌疑黨人未遵赦令開釋紛紛調缺位置私人增加釐稅所激而成苟有可原非同公敵袁督一去事不難平境袁前督通電謂大總统命令痛𠞰競恃壓力以肆淫威北路人心亦多憤激不獨新省民力己殫兵不可靠再有蹂躝更難收拾且論人道固無草薙禽獼之理論時勢亦有爲叢敺爵之虞大局攸關下難達冐味瀆陳爲民請令伏乞垂鑒伊犂代表賀家棠謹呈宥 
[北京共和黨本部電]  
　　共和黨交通事務所轉理事伍張兩先生鑒昨日職員會推定張大昕周大烈劉瑩澤爲駐所幹事本部成立籌備事務所己取消特聞並請轉知各報館共和黨本部豓 
[貴陽唐都督電]  
　　大總統國務院參議院黎副總統黃留守各都督各報館均鑒頃得省議會及各界協派代表牟琳吳作棻張紹鑒由洪江轉來楊藎誠軍隊復各代表電語極驕橫且痛詆該代表等如敢執和平解决繳械回黔之說必處以死云云旋得銅仁巡按使來電屢得報告楊軍逐日前進並有各代表等被楊軍殘害兇耗查楊軍旣奉中央命令在湘安插黔人惟應靜候但恐兩情隔絕特公請代表以資接洽至楊軍有回黔者必須繳械實爲保全治安計此中詳情前已由省議會通電乃楊軍不遵中央命令復敢殘害代表如果屬實其藐法背道當爲天下所共見除飭銅鎭各軍極力防堵外特此電陳伏候大總統鈞命遵行黔都督唐繼堯叩勘 
[桂林省議會電]  
　　袁大總統國務院參議院黎副總統黃留守孫中山先生各省報館各省軍政府臨時省議會各報館各府縣自治會商會桂林軍政府均鑒本會庚電内稱南寗議員三十八人一語係以電局送來南寗冬電爲據證以桂林商會自治會報舘收到該電亦屬相同原件具在非可臆造至議會集合應以何處爲正當自有歷頒法令可查毌庸置辯臨時省議會叩效 
[譯電]  
　　美國各處華僑現集合團體反對吉林漢修正之移民律現已致電塔孚脫總統及下議院議長並各議員請阻實行五月二十日已派代表赴華盛頓謁見當道商議此事　（舊金山） 
　　昨日（二十九日）巴黎盛傳摩洛哥京城歐人悉遭殺害後接里哇台將軍來電謂星期一之夜土民至城邊放火不絕烟氣彌漫致該地人民不能離鎭惟並未前來攻擊營壨巴黎接電後人心大定（巴黎） 
　　土耳其宣言如意國海軍再向愛琴海深進擬復封達達爾海峽阻其行蹤 
　　意政府要求議院准撥里爾（意幣名）六十兆枚以充購備新棗福鎗及改良水雷之用　（以上柏林） 
　　路透社得信吉靑納將軍此次乘兩大臣行近埃及之機往與會晤係面陳對於地中海大局意見外間遂因此大起猜測謂此行必含萬國政治性質殊爲不確 
　　倫敦罷工風潮愈熾英政府擬於明日（三十一號）召集關於罷工之團體開會調停此事　（倫敦） 
要聞一 
[國務院近日之紛紛擾擾]  
　　辭職情形 
　　對外態度 
　　本館駐京訪員爲國務院全體辭職事二十三日特謁總統府秘書探悉唐總理熊總長辭職眞象非盡因受參議院及與論攻擊所致實緣日俄兩國退出資本團聞各國會議條件又須增改並有限制加嚴之議唐總理熊總長以此種問題極爲棘手遂先期辭職以謀轉圜餘地至國務員辭職之原因亦有二端一國務總理旣爲辭職則國務員自當循例引退二此次借欵除遣散軍隊酌濟各省外用之於内部者甚鮮實無發揮政策擴張政要之餘地現在國務員僅維持現狀絕無可辦之事勢同坐悞事機放棄職任不若辭職歸里以謀地方上事或尙可爲中央之臂助大總統聞信除面留唐總理外並函致國務院切實勸勉請以國家爲前提當此危急存亡之秋尤須平心靜氣不必遽萌退志雖刻下與論或有不諒然果以毅力進行將來國民不無釋然之一日至對外一層可徐徐妥商毌事操切云云國務員接信後己於昨日向唐總理請示意見取消前議次日特謁熊總長詢問借欵近情及對於日俄退出資本團究有如何對付之策熊總長答以對付資本團方法因該團變更條件雖有其議然未正式提出刻下正在計畫間將來必有靈敏之對待此時尙守秘密未便宣佈至前項借欵條件己由參議院多數承認資本團要求加入不准各省再行自借一節此爲統一財政問題本部業已通電各省以免財政上之紛濫但須加入借欵條件則鄙意不甚謂然惟以時勢所迫不能嚴勵拒絕只婉言商之耳又詢及對於東南各省倡辦國民捐及軍界等捐餉捐欵問題熊答以此事最善若果日見發達則外人要挾自可日漸減息洵爲救亡第一要着曾於十八日談話會聲明今日仍請報界諸公竭力鼓吹斯舉若成實爲國家之幸嗣又詢問資本團對於按期應交墊欵有無變動情形熊答刻下此層尙無變動彼一方面因日俄兩國之故亦未提議云云是時已三點鐘因熊總長尙有國務會議遂匆匆而别 
[李國珍面責唐總理外交之大失敗]  
　　李國珍於叅議院二十日秘密會時提出質問唐總理兩大責任問題洋洋區尺傾動一時兹將原文錄下各國總理之進退以外外交爲　一重要問題唐總理在前淸時代以 
 
 
 

Page 3

 
 
長於外交著名參議院公推爲開始之總理實以第一次外交之難關相屬此吾國民所最表同情者唐總理旣有此决心以受此重大之任務應有周密之布置敏活之手腕忠誠之果斷以副吾國民之願望乃據本員所見實陷吾國外交上之地位於一敗塗地非徒唐總理一身之辱實致吾民國將爲埃及之惡因今逐一質問之（一）借債之事第一次爲英德法三國之經濟同盟成於前淸粤漢借欵第二次爲英美德法四國之經濟同盟成於前淸幣制問題經濟上之壟斷實爲政治上之壟斷推其危險必可亡國故吾人對於唐總理之另借比欵實認其爲有意識之舉動但外交上之操縱分合其事至爲精微彼旣有固結之牢籠以箝制我我必有周密之布置以防維彼本員竊計唐總理旣有此决心爲借比欵之舉則其利用比國而吸收四國銀行團以外之四國資本家必己大有計畫其所以利用四國銀行團以外之四國資本家以牽制四國銀行團亦必大有計畫乃何以忽有四國公使之抗議何以忽有四國公使指定各銀行之行爲何以忽言比欵之取銷何以忽有四國借欵之復活唐總理若有計畫則决不至此若無計畫而輕逞意氣以爲一擲馴至辱已辱國則本員不能認爲民國第一次外交上之大失敗即不能不認爲唐總理之責任上問題此應質問者一（二）外交旣失敗於前旣不能不補救於後比債取消仍就銀行之範圍則當放開眼光統籌全局以爲財政未能整理以前確須借欵若干定一槩算明指用途交參議院議决後即按所定之數借大債一宗以暢施設外人旣生財政上之信用則條件亦可稍輕今乃不然未指定用途未問過國民開口必借六萬萬之大數資本團旣難之乃復於六萬萬未借之前先借短期小債巧名之日墊欵外人知我償還此小債必不得不有後來之大債遂苛重小債之條件以爲大債之程式請問唐總理有何依據必借六萬萬旣爲外人識破其輕妄之舉動不信任之不許諾之又有何把握祇借此短期小債由前面觀實啟外人侮弄之心由後而觀實授外人箝制之柄此又不能不認爲民國外交上第二次大失敗卽不能不認爲總理之第二責任問題此應質問者二 
[東三省都督權限之討論]  
　　唐總理受人詰責 
　　吉林黑龍江之參議員提議三省都督平權已見前報刻聞東三省特派員潘鴻賓等提出質問書詢唐總理云東三省都督之名始於三月十五袁大總統之命令前日總理到參議院宣布政見時在旁聽席聞總理答復議員謂東三省都督由趙爾巽自稱非出於中央之意自應改爲奉天都督等情不勝駭異豈有身爲總理而不知總統有無命令率在議會中任意答復請示明理由云云不知唐總理如何對付也按東省情形與内地迥殊吉黑人意氣之爭欲將三省分立各自爲政其說果行政治上必受惡影響北京某報著短論非之記者亦不以提議平權之案爲然 
[迷離撲朔之藏事談]  
　　倫敦泰晤士報載喀爾喀脫訪函云拉薩華軍與藏人戰事各地謠傳多屬不確然以證據比較觀之藏人似已得佔優勢華軍若不立遣精兵援救藏人必獲令勝然中國當道對於派兵援救一節意見不一至藏地大局情形北京尙希有所聞云 
　　據斯台慈門江孜訪事電稱西藏現已全境用武有各式最精軍械悉由鄰邦私運入境如温哲斯脫廠之連珠鎗俄國日本之來福鎗及毛瑟槍等無不全備 
　　藏人佔據江孜及日喀則城之說無論如何必已確實江孜華軍於陽曆三月三十一號與藏人交戰後因衆寡懸殊救軍無望乃决議宣告停戰繼於四月一號全軍降服中國商務委員與藏人商定各平辦法華軍一律繳械由藏人付以路費取道印度歸國當繳械之際藏人圍觀者甚衆悉握泥土以擲失志之華人蓋藏地風俗凡被除鬼魔則以泥土亂擲今乃以鬼魔視華人也至日喀則城之華軍現在仍與藏人小戰當四月五號有江孜已降之華軍派出送信人抵此開議停戰辦法討論之際頗多爭辨交涉遂致决裂華軍仍復鼓勇前進班禪喇嘛時駐日喀則城因華軍銓猛退避城外迨八號藏人力攻西門獲勝而歸痛飲誌慶華軍乘甚不備出城攻之擊斃藏人八十名翌晨復提議息戰華軍乃以軍械繳與班禪喇嘛藏人自此一秉和平態度對待華人聞由達賴喇嘛曾推算流年西藏如遭流血之禍則足促其壽命故命藏中人員勿得苛求以召流血之禍云 
[淸談　（留京記者）]  
　　記者某訪問共和黨參議員某君詢及同盟會人物某君曰胡瑛君近日在京曾與晤談一次在南時素聞胡君器識可敬談次胡君謂一國必有一國之風尙應有人提倡之某因答云此說極佩但提倡風尙必有術以表章之或以身作則或以文字鼓吹要之宜用單刀直入之法使人見我之舉動即了知我之趨向何在務求言行一致蓋意蘊於内人不易見舉動顯於外人易見之如舉動有使人懹疑之處則無論所蘊之意如何必不足以見諒於人雖偶因所處之地位一舉一動爲四周事實所牽率不克與内蘊之意相合然總望力求相合方克有濟胡君起而致謝曰此言可感不過所任之事一時不能擺脫凈盡行事或難盡如己意迨擺脫盡凈後必可如君言也是胡君意誠見銳爲同盟會之好人物無疑其他除參議員外所識不多無從一一奉告至此次所以與胡君如此談話者固由素重其爲人復知其近日在京耗用甚奢外問頗多非之者又徘徊中道無何等决心以求赴其惟一之的特因風尙之說進探其意見對於答語實表滿足之意云云記者退而筆之以介紹於閱者 
小說 
[俄王之偵探　（八十六）　（無名）]  
　　守門人一見余問便說道何突老夫先生是終年出門的雖然借了這邊房屋卻是空關的時候多守門人這樣說余細窺他樣子大槪是受了人錢敎他這地說的余亦不能再問又並無别的消息可探因便走了出來再至那霍林忒做事的酒店那條街上往來探看這街原是倫敦最熱閙的街兩旁店家林立往來行人不絕所以我在那邊游行人都不甚覺得探了兩日只見霍林忒每日早上十點鐘時至店晚上九點鐘時從店内出來回家看他路上神志安閒全然不覺他家中失去了妻子的事余又心中暗自納罕心想難道我鄧勿離的屍首旣然錯認他是霍林忒那來納克樹林内的屍首又錯認他是霍林忒妻子阿彌陀麽余又思我這一月中十分困難我但有一個人與這許多的妖魔鬼怪日夜交戰又無人帮助因此又冥想了多時還是回到來納克去見那密烏蘭爾告以愛未姑娘的情形看他有何消息想罷遂連夜離開了倫敦向那來納克進發旅行了一夜到了第二日早上己行抵了我母舅家此時我舅母高睡未起先見了老僕喬奇喬奇對余說道小主人來的甚好來納克房子裹客人有了新奇的事你知道麽余道甚麽事我不知道喬奇道來脫考脫夫婦我一向疑心他是外國人現在看來果然我見不錯余道爲甚緣故喬奇笑而未答 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[金閶流民圖]  
　　蘇州光復後金融停滯市面不通商務工業均受影響陰曆三月底爲錢業匯票比期皆無現款可歸故各錢莊名雖開市實則無所交易沙縀爲出產大宗乃因客路滯銷積貨存擱綢縀珠寳等餔更屬無人過問乃閶門外兵刦後居民風鶴頻驚至今各店舖尙有觀望不前未敢開市者商務一蹶不振影響遂及於工界城東機匠城西玉工以及女工之倚掉經或刺繡爲生活者莫不輟業流離兼之日内粮食飛漲斗米不止千錢益復無以度日稍有身家之富戶類皆避匿滬上十室九空每日菜市若都亭吉利醋坊三橋向所稱爲最盛之區近亦寥落如晨星以致負販小民更無從覓蠅頭微利窮檐蔀屋之中懸樑自縊以及服毒自盡者時有所聞東白塔子巷某機匠家有以燐寸煮粥闔家飲此畢命者養育巷某香紛店内有販賣舊貨之某租戶竟自服紅砒致斃者道前街某轎傘舖有因避債無台自服洋烟圖盡者雖經施救得生然轎傘生意已絕恐此後終無生路其餘無以爲活不能自存者記者亦書不勝書錦繡繁華之金閶一變而成此現狀安得鄭監門爲之繪流民圖一幅使逍遙滬濱者見之一動其桑梓之情而惻然心動乎 
[蘇垣决囚彙紀]  
　　閶門外搶刧案内匪犯夏勇才由滬拘獲解送都督府發交軍法科訊實按照臨時禁令於二十八號押赴閶門外槍斃又著名土棍牛皮跳生卽許巧生素在馬路橫行不法日前鄭杏元等代表被害商民在府署大肆哄閙許巧生亦在其列程都督勃然震怒特飭警局拘獲解府由軍政廳訊明造謠惑衆供証確實昨日一併綁赴馬路正法並梟首搶牌宣布罪狀遊示通　以昭烱戒 
[蘇城警區遷徙紀]  
　　蘇垣北路巡警四區向在珠明寺内現因該寺破壞不堪由該區區官王宗嘉禀請石局長擬移宋仙洲巷糧道庫廳署内已奉局長准予詳請都督府照辦不日卽將遷移又南路巡警分局亦已遷入織造副署前有蘇蘇女校及城南住民公社請撥該署房屋作爲公用均督府駁斥矣 
[揚州又添一小輪船公司]  
　　揚州泰昌小輪公司前淸時曾禀准立案在淸鎭揚三埠開駛嗣因光復停止茲該公司見戴生昌招商局大東三家生意暢旺復擬重行組織并具禀民政署請予立案保護已奉批准不日即可開班矣 
[揚州仇學案彙聞]  
　　揚州公道橋初等小學其經費本由吳紳養和善舉項下田租撥充前淸時業已立案詎光復後吳忽在民政署糾纏欲將此田索回以致該校長阮君霞靑畏其曉瀆潔身告退由汪民政長另委阮恪三爲堂長及頭班畢業另招新生接續開辦面經費則仍在吳氏田租内提撥吳雖　　　斥迄未達其目的遂啣恨該堂竟於五月二十八日糾率婦女多人至該小學撤潑幸阮恪三君飛飭堂丁來城報告由陳檢察長飭司法警察至該鎭將吳提押來城押辦風潮始獲少靖 
　　東台縣屬拼茶場啟秀小學有學生徐某因與土娼繆希陶姘識爲蔡校長少嵐所開除距該生因此服毒自盡該土娼竟敢糾合多人舁尸來堂滋閙并敢縱火欲將該堂焚燬以致該堂敎員學生逃竄無地嗣經塲員裘文彬至塲彈壓將繆捕交東台檢察廳審訊并飭該生家屬將尸抬埋始獲寢事然該堂已損失不貲矣 
[徐軍長開辦平糶]  
　　鎭郡米價飛漲貧民日食維艱亟須開辦平糶惟因財政困難一時尙未開辦現由鎭紳張金門等商准駐揚第三軍長徐寳山（原籍鎭江）君加惠鄕梓貧民慨允在江北高寳價廉之處購米萬石陸續運鎭减價出售以濟民食虧耗之欵由徐君獨力担任刻巳運到二千石不日即可設局開辦 
[鎭紳請禁無照運米]  
　　鎭江前有商人無照運米六千餘石爲鎭江民生國計會偵悉一節巳紀前報茲悉該商人連日仍由火車陸續裝運爲數甚巨統計連前運之米已有萬餘石之多而鎭地貨物稅長曹君旣不阻止又不查騐護照以致外間嘖有繁言現又經該會全體據情電禀蘇都督略謂鎭江火車運出米萬餘石外仍陸續私運不絕米價飛漲民不聊生哿電叩飭曹稅長止運詎曹祇允止稅不允止運顯係抗違舞弄務乞府念民艱電飭民政長實行查截以維民食而免暴動 
[償還新漢口建築借欵問題]  
　　漢口建築鉅欵業經黎副總統與南洋華僑代表陳楚楠莊嘯國邵南棠徐瑞霖等商定條約由該代表等担任代募僑商公債銀二千萬兩以資應用惟據黎副總統之意以漢口一隅爲全國血爭共和所受損失應由中央政府担任償還業經電請袁大總統提交參議院議决現漢口總商會業主會及商團聯和會因聞參議院諸公意見紛歧誠恐議由湖北自償增重人民擔負特聯名電參議院力爭云昨閱報載參議院提出交議漢口建築借債案有謂宜中央擔任者有謂爲地方債務者表付審查尙俟議决竊漢口地方爲全國中心點輪軌交通五族薈萃實中華全國商埠非湖北一省所能私有借債建築自應中央担任不能以地方財產稅捐作抵兼之兵燹後元氣大傷卽將來營業稍有進步亦祇能留爲自謀補救之用萬難担此重負公懇貴院解决由中央擔認不得與他省地方借債同一比例比事忆由各團體公議意見均同伏祈鑒察 
　　又參議院解職鄂議員彭漢遺君亦主張由中央担任否則漢口稅關須現定特别辦法以後稅額加增之欵應留爲地方这用蓋此次借債建築街市專爲謀商業之發展商務盛則關稅自增中央旣不担任債務即不能坐享利權其說頗爲正確茲將彭君致黎副總統省議會各行政官署商論此事電文綠下（上略）漢口建築借欵事叅議院議論紛歧多主張爲地方負担雖鄂垣輿論主持宜歸中央担任卒未决議竊以漢口捐失原因民淸戰事與他省受損關係懸殊又日後關稅必屬國家歲入振興商務稅額自增如謂必由湖北担任則今次借欵爲資本而來日之增稅即爲利息是漢口稅關宜有特别規定方足以昭公允綜言之漢口借欵應由中央担任鄂非自私法理實際兩有可證應速電探詢如尙未議决急宜主持正論以示大公（下略） 
　　是則觀於以上所論其理由之圓滿立論之正確想參議院諸公必有以副鄂人之望也 
[漢口救國會斷指悲劇]  
　　武漢共和黨爲國民捐事於念六號邀請各界假漢口大舞台開救國會成立大會到會者一千餘人當公推黎本唐君爲主席報告開會宗旨次都督府代表高漢聲吳道南及各界志士相繼演說大抵反覆詳言借欵關係存亡之故尤以高君所言爲最扼要略云民國由我輩造成萬不可存由我得之由我失之之見今日之會總以實力捐輸爲第一義繼續有恒爲第二義切勿有始無終貽六國資本團之譏笑嗣隨縣程君玉偑以極沈擊之態度登台演說外洋衣帽暢銷全國之害說畢卽抽刀斷指大書請用國貨四字鮮血淋漓張挂門外一時鼓掌之聲如雷繼又有一靑年學生年未及冠亦上台演說語尤激烈竟痛駡到會諸人之着外國服裝者說畢亦抽刀斷其一指血書用外貨不用國貨亡國奴也十一字全場之着西裝者皆有愧邑時收捐員分途勸募計共收現洋一萬餘元書面未繳者二萬餘元當場有一乞丐張大開將其連日討得之錢五百文捐出女界亦有撤其釵環飾物以充捐者其未帶現欵者先寫明願捐若干俟救國銀行成立再取捐付收條以昭大公最後議定辦法由各界團體同人廣布傳單分途募集以期無遠弗届集成巨欵衆皆贊成時已四時遂卽搖鈴散會 
[武當山皇匪出現]  
　　襄河流域之會匪現已多至數十股如潛江縣之被佔樊城鎭之跳梁以及棗陽知事之被戕動煩軍隊勦捕現聞又有巨匪曹雄飛素以黃天霸自况聚集黨羽佔據均州武當山抗不薙辮自稱爲敕封保皇大柱國聚衆演說云渠近到北京入宮朝見溥儀觀其儀容實係眞命天子五年厄運一滿即可復位届時所有洋黨洋奴自然消滅現在渠正練兵十萬以便保駕等語種種邪說一班無知識之匪類羣往歸附不時在山練習拳捧符咒儼然一義和團化身事經光化縣俞知事探悉飛禀駐襄左軍劉仲文車統派第九標前往勦辦惟該匪現已連合各股匪鑒立保皇大旗恐又須一番痛勦也 
[湘民無謂之暴動]  
　　長沙東鄉　梨巿（距省城三十里）有陶眞人祠每年四月該處商民迎神賽會並就祠中建醮演劇遠近觀者絡繹擁擠數日始散歷年以來成爲積習近有該處學紳何君雨濃盛君範五等就該祠組織小學一區辦有成效五月二十日爲陶眞人出巡賽會之期先兩日由廟董知照何盛兩家令將學校暫行遷出以便建醮時何盛兩君因現充省城演說科科長科員在省未歸但傳語廟董謂迎神建醮有干例禁學校功課未可曠廢毌庸遷讓等語該處商民大爲不服並有痞徒乘風滋擾即於是日蜂擁入祠將學校什物打毁過半何盛兩君聞信即面謁敎育司請派衛兵二十名帶同前往以冀得以解散乃舟甫抵岸即有痞徒偵知遽將兩君圍住勒令遷校並有人聲稱欲將何等以天燭處死兩君見勢不佳幸當人多擁擠時乘間脫逃並遣人到省請添派衛兵二十名保護私宅二十一日痞徒王五瞎等聚集千餘人滋閙愈甚仍迫令盛宅遷校隨將盛宅打毁該處釐金局委員恐其乘風搶刧已先期禀請財政司撥派衛兵四十名携有槍械駐局保護是日果有痞徒至局行刦衛兵擎槍作欲擊狀始將痞徒嚇退該處水師孫管帶亦爲彼等勾通不爲保護二十二日何盛兩君到省禀由學務司面呈都督撥派軍隊百餘名馳往彈壓並由何君面謁飛翰水師劉統領劄行孫管帶協同辦理以維學務而靖地方 
　　五月十八日晚湘陰縣工界因反對工會註册起釁該會謝紳啟煌商請團局彭紳楗拘留縫工數名一時羣議蠭起勢將暴動該縣李知事介春聞信馳往開導已漸散去十九日黎明時工黨復聚集多人至工會及團局肆行毁壞並毆傷謝彭兩紳先是有土膏局楊紳將該處興化寺神像遷出即以寺宇改爲女校衆情多不悅服至是並殃及女校與土膏局亦先後打毁勢甚洶洶並煽動全體工商不肯開市李知事遂邀集在公諸紳再三勸導始漸平息比經電禀到省巳由都督飭派練兵百名馳往彈壓以防再有暴動云 
[湘省烟苗未盡]  
　　湘省各屬因拔除烟苗屢起反抗迭誌本報詎昨又據辰谿縣禁烟委員馬君祥矅回省聲稱該邑稨種烟苗各煙戶正在殺猪聚衆密謀抵抗雖協同知事及地方團紳派兵彈壓不過有少數良懦之民稍爲歛跡其强悍者仍須設法處置云 
[餘干縣煤礦被焚]  
　　餘干縣煤礦自經前淸勸業道傳春官開辦以來出煤頗旺日達七十餘噸復由李協和都督委任留學生歐陽沂君爲該礦總辦藉資進行詎歐陽君到礦後自矝爲礦學專家改用明火取煤竟於五月十七號霎時火起致焚斃礦工三十八命不得己一面停採一面由該礦人等聯名禀控於該縣自治會經該會開會評議羣以歐陽君不識礦務竟敢擔此重任妄用火採致斃多命公舉代表晉省控告未識李督如何撫卹也 
[勒繳饒兵軍械情形]  
　　饒州陸軍第十標第一營兵士四五百名分駐城内習藝所城隍廟及城外張王廟等處五月十五號潯軍第一旅步兵旅長張鈞督率兵隊二三百名荷槍實彈於上午九時將該營兵士圍住飭令繳出槍械該營管帶王鴻賓知其奉命而來飭令各兵士從速繳械遵諭解散是時一街兩市不知底蘊異當驚恐幾至罷市幸澤軍沿戶安慰囑照常開市不必驚慌同時城隍廟及城外張王廟各兵亦紛紛收拾衣物預備散去午後三句鐘王管帶步行出城往晤瞿隊官相見痛哭並聞此次旅長與燕知事在鹽倉借得英洋二千元每人散給川資洋三元各兵嫌少尙欲要求給發以前半月薪餉王管帶恐被糾𦆑當夜逃匿張旅長見一營兵士全行解散比飭部兵巡查街道藉資鎭懾聞此外尙有開往餘干烏港之兵數十名亦將調回解散惟一營兵士旣巳解散每人得領川資洋三元尙以前半月欠餉理應事照發當經電達都督業已允准十七號各隊官兵均在張旅長處領得半月薪餉始得安靜無事 
[贛都督嚴禁女子𦆑足]  
　　贛省政界近日籌議嚴禁女子𦆑足規定辦法五條業經李都督公佈全省矣（一）各女學堂不得收𦆑足之學生（二）各靴店及洋貨店及提包串賣之賣婆不得賣𦆑足鞋靴違者除没收其貨品外照前淸違警律第二十三條第三項處以五日以下之拘留或五元以下之罰金（三）十二歲以下之女子如有再𦆑足者其家屬照前淸條正刑律第三百十二條傷害他人身體律之第三項處以三等至五等有期徒刑其在十二歲以上巳行𦆑足者（年過四十歲以上者不在此例）自此令宣布日起嚴令一律不得再𦆑限一年内一律放鬆（凡放鬆之度以全撤𦆑足條改用方布爲率）至一年限滿如再有不放鬆者除照本條科罪其家屬外並將其本身照前淸違警律三十六候第二項處以五元以下之罰金（四）凡𦆑足女子自此令宣布後仍然不放鬆者無論何人不得爲其媒介違者照前淸違警律關於風俗之違警罪之重者處罰（五）不得娶足不放鬆之女子爲妻 
[浙省借欵之内容]  
　　浙都督令財政司文云案查浙省向禮和洋行訂借六百萬馬克内應除去二百萬馬克定購克虜伯廠礮尊劃歸陸軍部查明何鎭需用於一月内核定照購業經將前後電稿行知該司在案茲准陸軍部敬電開咸電敬悉浙省借款一月内購炮二百萬馬克本部擬購一千九百十年式七生的五口徑十二九倍長管退量砲三十六尊其附屬品曁備用零件及砲彈等俟另文詳達惟銀行團條件要求甚爲糾葛現在浙欵能否成議希即酌核辦理等因合亟令行該司迅卽查照部電尅日向禮和洋行妥議定購一面仍將議辦情形隨時呈候電咨毌延 
[杭州軍政分府取消矣]  
　　杭州軍政分府與他處不同並無專屬之兵隊又無特别開支僅僅形式上名目而已茲聞該分府汪君曼錄業已呈請浙都督尅日取消深爲都督嘉許茲將公牘錄下竊分府於上年十月奉前都督湯檄筦杭郡查當時編制章程以軍政爲主體以民事爲兼職軍民共治原屬權宜分府視事以後雖蒙都督指定營隊隨時調遣但以浙省自去歲水災鄕鎭胥成澤國民生凋敝已極比戶盡屬流離饑驅出走流爲藪澤者其罪可誅其情亦可憫故自分綰軍符未敢濫施軍令現在民業漸蘇元氣漸復正宜及時培養爲生聚敎訓之謀矧軍民分治已成定論無所用其審顧躊躇也分府早擬呈請撤消祇以旦夕去職用是遲疑現在繼任無人事多未了交卸尙需時日因擬於六月初一日先將杭州軍政分府撤消爲此呈報都督察核再分府署内於軍政部分並無特别開支合併聲明附蔣都督批呈悉該分府任事以來百廢俱舉秩序并然本都督深爲欽佩現請於六月一號撤銷軍政分府尤爲宅心正大力顧全局實堪嘉許旣稱於軍政部分並無特别開支卽由該分府呈軍財兩司查照可也仰卽知照此繳 
[竟有頌張勳德政者]  
　　陰曆四月四日滕縣議董兩會議長魯景嶧徐來梓總董徐文涌董事王紀龍議員黃增增等四十餘人因張勳軍隊頗盡保護之力特製匾額旗傘等件躬詣兗境送至該營投交題旗曰德政題匾曰元老壯猷該紳等皆翎頂袍褂謁見張勳口口稱頌不休聞該紳等前已往送中路巡防營孔慶塘茲又磅與張勳當時曾經洪穎斌極力反對然終無效果亦可見該縣官紳之臭味差池矣 
[章邱煤礦崩坍]  
　　章邱城西南呂家莊附近煤礦極爲暢旺該莊一帶煤并井約有七八眼之多各井内容約方八九十丈深四五丈不等挖鑿煤礦苦力不下五百餘人日前該井忽然崩坍數處幸坍塜地點虛無多人僅砸傷井中苦力三十餘名壓斃二人現巳由該莊紳董弭浩君呈控各井戶當由該縣周知事飭差勘騐立拘井戶八名到案分别管押旋由某紳赴署極力斡旋始將一羣掏炭未全行釋放旋又不知何故仍復票拘到案云 
 
 
 

Page 7

 
 
[陜西覺社成立]  
　　陜垣覺社於五月十八日開成立大會到會人數頗多經衆公舉劉君樂天爲正會長姚君樹陔吳君希眞爲副會長張君雲山爲名譽社長餘若調查編輯演說庶務會計書記各員亦均依次舉定當由正會長劉樂天君演說開開理由略謂陜西風氣未開本會宗旨係爲開通民智起見凡是國民對於本社均應担負責任王雨村君演說略謂本社正副社長宜公推不宜投票選舉因本社職務極重社長一席非負完全責任者不能勝任又謂本社欵項支絀在職人員不能動支薪水康毅如君演說謂凡陜人均宜盡引導義務不在充當社員吳希眞君演說今日爲時甚迫宜先舉定各員至於研究進行方法請來賓於異日開會時再爲演說比即搖鈴散會 
[大總統調和唐楊意見]  
　　北京電云貴陽唐都督奉大總統諭已任執事署理貴州都督楊藎臣於貴州光復有功業令來京另加委任所部駐常軍隊另電譚都督妥派幹員分别安插其未佈置以前所有軍隊不准到黔執事應卽化除意見勿負委任是爲至要國務院有印 
本埠新聞 
[研硃點綴木樨花]  
　　漕河涇自治議員梅蕚等控告唐少生推翻自治一案經上海地方檢察廳預審决定以唐少生雖無實行推翻之手叚該議會已受影響實屬妨礙地方正當之集會罪已成立遂提起公訴昨由謝推事開刑庭審訊原告延徐懷霖律師被告延秦肇煌律師出庭先由葛檢察官報告案情畢秦律師起而辯曰唐少生推翻自治並無確據意思不罪行爲乃罪爲刑法上原則况此案檢察官旣以爲未實行推翻之手段則被告當然無罪繼由徐律師起言曰被告罪己成立秦律師又辯曰刑事原告係檢察官原告律師如因附帶私訴可以發言至被告罪名成立與否乃檢察官與被告律師之辯論原告律師可不必干涉是以徐律師之言本律師依法可置不答是時葛檢察官云唐少生在外揚言須用木樨花投入會塲木樨花者即糞穢之代名詞以致各議員懼不到會唐少生實妨害正當之集會秦律師又辯云本律師前日查閱案卷其供單内木樨花三字係用硃筆加入被告畫供祇能以墨筆供單爲憑若以硃筆加入他字治人以罪本律師不能承認謝推事云唐少生於妨害集會罪不能成立於害人名譽罪似有嫌疑惟犯事在大赦以前公訴權早經消滅言畢遂判唐少生交保釋放將案取銷 
[保存國貨之請求]  
　　滬軍營管帶楊錦堂君以民國服制參議院現正提議所有中華國貨亟應保全以固邦本爰於昨日禀陳黃留守迅電袁大總統提交參議院務以純用國貨爲指歸以免利源之外益 
[審檢兩廳之聲辨]  
　　上海地方審判檢察廳咨交涉使文云竊查本廳成立之初與會審公廨彼此傳提人証無不通融辦理不意近日本廳遇有民刑案件至租界移傅人証各領事往往故意留難不允簽字以致案懸莫結卽以誘拐女孩之孫桂華其犯罪地及所在地均在租界以外事後避匿引翔港鎭經本廳派警持票函請領事簽字協提竟被拒却又民事案中之余嗣珊沈順記二名亦經移提均被拒却查沈順記卽沈梅伯本廳於本月一號接會審公廨函復内稱巳商准美副領事飭令交保之沈梅伯自行赴廳候訊如該被告延不投案希卽示知以便由廨提案押解等因是沈順記一名領事早允移送本廳歸案辦理乃昨又接西員麥丁來函内有囑請協傳孫桂華余嗣珊沈梅伯三人領事不允簽字須依照本月十六號星期四工部局報所登信件辦理等語本廳殊深詫異及細譯十六號大陸報始知領事不允將犯人移送與華官其原因有二一由於閘北向公廨移提盜犯判决之後不將該盜送回公堂二由於租界出有拐案請商市裁判所協提同黨該所不允所致殊不知閘北裁判所之不能踐約南市裁判所之拒却移提均與本廳無關本廳對於公廨移提人犯無不照向章辦理并從未有失信之事今各領事以對付閘北南市兩裁判所之手段對本廳本廳實不能承認爲特備文咨請貴交涉使請煩查照轉南各領事將本廳應傳人証照舊協傳實爲公便否則彼此相持於訴訟上之進行均有　碍非特本廳所不願想各領事亦斷不肯出此也再查麥丁來函領事不允簽字之原因并不明白回復但云須依照五月十六號工部局報及他種西報所登信件辦理似此簡慢非鄭重交際之道應請貴交涉使照會領袖領事切誠該洋員以後勿再如此輕率致傷睦誼事關主權務祈速賜施行 
[誘拐偷竊之罪狀]  
　　醫生徐某控石樹林誘其妾何四寳俞彩鶯及十二歲女孩徐媛媛並捲取値洋三千餘元之衣飾一案昨晨由公共公廨復訊徐延愛理司律師上堂譯稱原告控石係有二事一在法租界寳昌路原告家内誘拐兩妾一女一在原告家内竊取衣飾此種誘拐偷竊罪狀中西律法均不能容應請嚴究旋據徐醫生投稱前月十二號回家見人物俱杳當投法捕房報告祇用口述未開失單亦不知被告姓名嗣據九十號法捕聲稱常見石朝出暮來後始訪悉其情並知石家住又新里往尋未獲旋由女傭赴蘇偵知兩妾與女匿居地址當卽發電來滬赴蘇尋回訊之石延赫雷司律師辯護並向原告辯駁良久聶讞商之英副領事翰君以原告所控失物有三千餘元之巨而失單祇開五百元數目懸殊着再明白開報遂判石交妥保候下禮拜一再行訊核 
[覆訊捲吞公款案]  
　　奉天都督府代表伍元芝在公共公廨控告該省籌備科員劉齊達串同汴綢掮客吳錦捲吞公欵銀一萬零四百八十五兩由捕將吳之家丁吳兆豐逮案訊供各節迭誌前報昨晨由英副領事康君蒞廨會同王襄讞升座特别公堂復訊原告代表丁榕律師上堂譯稱奉天尙有見証可以到堂証明被告串呑實據惟今日不及到堂應請改期該律師並將奉天來電呈案請察（電文云通商交涉使陳鑒尊處代表伍元芝巧電遲至二十三日午刻方到恐是滬局擱壓乞查究並請向公廨聲明奉派之員明日啟程請展期再審並告伍君爲禱）旋據被告代表担文帮辦沃沛律師辯稱前堂原告律師已聲明原靠見証口供已經訊完故亦聲明被告口供今丁律師不將實在証據呈堂忽稱尙有見証須請改期再審查刑事案件無此辦法應請察核中西讞員磋商之下判吳兆豐帶回捕房候禮拜五午後二時半復訊再核 
[亮泰烟店破產]  
　　上海地方審判廳出示曉諭云案據永生瑞等代理人巢堃訴稱南市亮泰烟店拖欠鉅欵自行倒閉經理居瑞伯等逃逸不面請求假扣押前來經本所核准先行將該店及棧房查封並傅到經理居瑞伯等開庭辨論在案查破產律第四十九條規定凡商人吞没資財詭稱虧折有心倒騙者經債主控告或商會查知報告地方官應先將現存財產貨物查封交商會代管一面緝提該商管押審辦將倒騙情形出示布告又第五十三條規定凡左列各項以倒騙論同條第五項或經管商業并無確實資本者又第十七條規定凡宣告破產後由地方官出示諭令各債主開明所欠本息淸單並所執字據送交商會核辦宜視債主程途遠近酌定期限商會應將以上情節登報布告各等語此案該亮泰烟店以三百元之資本經營商業拖欠之款至一萬餘兩之多虧倒之後經理居徐兩人復避不面實與有心倒騙無異自應按律宣告破產爲此示仰該號債主一體遵照自出示之日起限十日内迅卽開明所欠本息淸單并所執字據送交商會核辦愼勿觀望自誤 
[華洋裁判所爭諭權限]  
　　華洋裁判所致法公堂函云頃接貴公堂信票拘提被拐婦人楊彭氏一名查該婦親供内供明並未被拐又非被告何故拘提如以該婦爲此案証人亦應改提爲傅交由貴公堂訊問後發回再由敝所釋放如以該婦爲被告則須遵依向章以原就被敝所不能將該婦送交審理况貴公堂包探前赴蘇州河船上拘人時並未執有敝所傅票由敝所協傅已屬違章姑勿具諭茲將此案供詞送请察閱如何辦理之處尚希見復 
[泥城外又出盜案]  
　　前晚三句半鐘有盜匪十餘人各執刀械擁至泥城外小沙陀路第一百零一號門牌龔毛郎家破門入内嚇禁聲張刧去銀洋衣飾値洋六百餘元迨由事後投報戈登路捕房飭派通班中西探捕分投跴緝若輩已杳無蹝跡矣 
[義塚上發見屍身]  
　　製造局西栅口老君廟西首湖南會舘義塚地上前日發現腐爛男屍一具似係打傷致死者上蓋草席二條頭紮白毛巾身穿藍布棉褉柳條布短衫藍洋布單褲赤足無鞋當由崗巡報告高昌廟警局經錢區員前往查勘即飭地保報廳請騐再行緝兇究辦 
[聯合學藝會之預備]  
　　上海各小學校定於陽曆六月七號開聯合學藝會所有該會各職員前日已由市政廳議事會議長開臨時議會邀同各議員推定莫子經陸崧侯吳懹久顧韾一四君爲會長賈季英姚子讓沈叔逵吳公之李佑之五君爲詳判員並派定幹事兼招持員三十二人又女幹事兼招待員二十四人 
[米麥稅暫停三月]  
　　上海米價奇漲民食維艱曾由滬軍都督及上海民政總長提議停徵米麥稅已經貨物稅總公所所長遵照實行在案昨日該所又奉蘇省程都督指令將米麥稅一项從事通融暫停三個月所長張壽鏞遵又出示曉諭以慰民望 
[世界語會開會預誌]  
　　中華民國世界語會爲實行聯合同志共圖進行起見定期六月一號三時在江蘇敎育總會開演講大會請中西人士詳述世界語在歐美發達之情形並間用世界語演說爲新中國採用世界語之先導 
[吳師長造送軍餉册]  
　　滬防各軍營薪餉曾奉黄留守命令以陽曆五月分爲始槪歸留守府核發茲悉陸軍第十師吳師長以全師各旅團營官佐兵士薪餉每月應領十一萬金爲數甚巨自應預爲報告俾便籌措爰將應領五月分餉銀細數造具淸册於前日呈請黄留守核明發給 
[恤欵示便併發]  
　　湘人王錫均於光復時奮勇陣亡經滬都督核准撫卹每月給洋二十元茲由其弟王耀南禀請滬軍營管帶轉請都督彙總發給俾便運柩回籍陳都督以現當運餉支絀之時所請併發撫卹一節應從緩議業已飭由李統領轉令滬軍營飭知耀南照當具領 
[小輪船之競爭]  
　　商人胡嘉福邵杏生具禀滬軍都督云爲祖議不公議駁無理呈懇咨催撤停以儆强爭而保商業事竊商等於舊曆十月初八日禀辦保安小輪公司專駛上海蘇州木瀆光福等處荷蒙恩准給照並飭一體保護在案已於上年陰暦十二月二十五日始開頭班而該處河道甚窄當囑舵工謹愼從事該處商民咸稱利便詎協昌覬覦爭駛神通廣大於陰歷正月十三日開駛商等以横生阻力迫赴鈞府投訴又沐批禀悉仰候咨蘇都督查明協昌與保安立案之先後再行辦理可也等因伏思商等禀辦在先協昌效尤於後蘇滬均有案可稽詎協昌胆敢擅駛蘇民政長又無聞見乃謂先儘協昌開駛反視商等爲添開先後顚倒偏袒顯然同是子民于恊昌何厚于保安何薄竟藉未經自治議准作爲無效試問協昌憑何處議准似此朦糊政體與淸代專制有何區别若不呈祈駁請何以杜競爭而昭公允茲値榮陞北上商等不勝惶恐失恃之至爲此凟陳伏乞都督迅賜電核俯准尅日咨催蘇都督查明勒令協昌小輪公司撤銷停駛一面照令蘇關稅務司立案不准别輪駛以免損失而保商業實爲德便 
　　附滬軍都督批示　禀悉此案屢經咨商蘇都督迄未允治該商等又以禀辦在先協昌效尤於後呈請核辦前來查光復後協昌並示來府呈請立案無可稽核仰該商等查明協昌停駛日期詳晰禀復仍候據請咨情蘇都督核辦可也 
[組織裝載業幹事維持會之禀批]  
　　湯芝卿等禀陳滬軍都督云爲聯合同業交換智識以通聲氣而資扶持事竊芝卿等皆以裝載商貨爲業其中洋布與雜貨分帮長江與外洋又分帮爲素無圑體以致名爲同業情若外行同人一或易地辦事卽形隔膜爲公務計因應未能咸宜爲私人計謀生亦多阻步今合同志倡立一會名曰裝載業幹事維持會業已開會成立舉定職員訂定會章租定候家滇玉器公所後面爲本會會所理合禀報立案爲此仰叩滬軍都督俯准立案實　德便附滬軍都督批示　禀悉該發起人等爲聯合圑體起見組織裝載業幹事維持會如經同業認可别無流弊當准立案 
瑣聞 
[城内]  
　　民政長批示○二十七保南十二　樹保孫福亭禀批旣據聲明該圖捆業議據舊議前已粘呈新議久未重立無據可呈並非抗弊姑准傅案驗充並飭舊保沈芹香來案繳戳以便另發接充諭戳以資辦公而重圖務　寡婦凌衛氏禀批洪高分種氏田訂租不給甚至刈割氏麥將田霸種蠻横至此可惡已極據禀恐有隱報不實不盡民事訴訟應赴司法起訴民政署未便准理 
　　審判廳批示○馮子卿呈批狀悉此案前淸縣卷遣失此項一千元存洋史子彬非不承認但其爭點在吏供曾付過洋八百五十元事之有無非証不明談松林旣係原中兩造彼此推諉均稱無從邀案其中顯有情弊本月二十五日庭訊本廳并不以史子彬自已帪簿作憑該民何庸駭異惟現有應行檢查之証據俟檢查明確卽定期開庭辯論該民靜候傳集可也　張柏生呈批該民旣係正式結婚妻逃之後應訪有的實下落或有確係私逃証據呈請爲裁判上之離婚乃爲正當辦法空言備案保無别情礙難照准　楊徐氏呈批該氏田產買自朱姓旣已杜絕自無回復之理惟爾夫當時是否將此田　賣於陳建松建松是否亦係活賣于朱阿狗及其中有無别項絲葛姑候傅集人証吊齊各契質明核辦 
　　檢察廳批示○薛兆祥呈批據訴是否屬實姑候傅訊核奪周阿根呈批訴悉姜錫山旣强佔爾妻室又席捲爾家產何恃不恐並不避匿已不可解迨爾尋獲又復恃强兇毆堅推不認如果屬實大出情理之外其中顯有　飾别情姑候偵查核辦　范陳氏呈批訴悉查此案人犯由警務公所甫經解到該犯旣涉嫌疑宋便輕縱一俟豫審明碻再行核辦　陸根泉呈批據訴已悉姑准所請先繳洋四十元一面取具般實舖保呈請暫行保釋仍另具限狀將餘欵尅期繳案毌違 
[南市]  
　　火油冒牌○美商美孚洋行查得南市榮昌洋貨店有出售冒牌火油之事特派行夥某日人查出冒牌油兩箱即報南區並請由公共公廨照會陳交涉司移知警務公所查傅店主單東成到案訊明懲罰 
　　若何發落○向操布業之張榮華因其寡姪媳徐氏於去年夏間夫故後絜領幼女捲物私逃現在閘北周姓屋内查見與滬寗鐵路公司茶房楊阿毛同居遂卽扭控西區移經陳裁判訊明判氏留候母屬來案發落楊管押兩月 
　　不期而遇○小東門内天官牌坊顧泰煤炭店主張琴聲因伊夥邵福堂進店未久突收客帪洋五百五十餘元逃逸除由保人賠償二百元外尙欠三百五十元忽於昨日尋獲扭至裁判所請爲追給經陳裁判訊實判押限照數措繳 
[閘北]  
　　裁判所批示○商人時昭茂禀批查該商製墨冒用查二妙堂牌號損人業務信用實屬違犯法律前經查二妙堂呈控警務公所判罰洋二百元旋准將全案解本所訊據該商當庭呈明無力长 
受罰請求改判是以按律判決拘禁三月嗣據查二妙堂以情重罰輕爲詞請移審判廳訊判業經明晰批示聽候移提在案今該商又預先具呈請勿解廳本廳長裁判案件一秉至公旣不能滿查二妙堂之意先行解送亦未便徇該商之請抗不移解法庭辦事自有權衡該商冒昧干求碍難照准此批 
　　索詐逞兇○何錫金控何琴堂索詐不逐用刀戳傷頭面等情前日經裁判所長孫君提訊屬實判何押候原告傷愈再核 
　　筆據鑿鑿○王有財徐占元禀控張嘉善圖吞租車押櫃洋二百六十元揑登告白欲將收條合同作廢等情曾經孫所長訊判交保候查在案前日又有汪玉如具禀附追被吞押櫃洋五十元昨經孫所長集訊察核所呈維據確係一人所書未便狡賴判張押候繳洋開釋 
　　藉詞訛詐○寡婦陳董氏前向楊克深價賣基地一方地價早經淸楚茲庡楊岳亭以該地係是祖坆向氏訛詐被氏控奉裁判所於昨日提訊原告供稱由楊季周爲中且經失主之贅壻王雪香在場簽字訊之楊岳亭不認索詐判楊交保着氏檢呈遷坆據再行訊核 
[英租界]  
　　美領停訊○昨日禮拜四公共公堂輪値美領陪審適逢該國節期故由美領事署於早晨知照關讞員轉告各捕房停解瑣案一天 
　　工人軋傷○鴻源絲厰工人裘才根與下海浦某絲厰工匠周炳生昨日均因工作不愼被機器軋傷手指嗣經同伴先後雇車送請仁濟醫院醫治 
　　何必急急○徐堯生昨乘電車至外白大橋因急於下車以致跌傷由捕查見車送就近醫院醫治 
　　强搶烟袋○北海路七號住户楊寳寳前日乘坐包車行經湖北路浙江路口被匪攫去値洋七十元之銀水烟袋一只追捕未獲遂投老閘捕房報請探查緝 
　　妙手空空○西人某甲前日在靜安寺路張園内觀看游藝賽珍會被賊摸去値洋一百七十五元之金表金練等物卽報捕房飭探偵緝 
　　失竊包車○南京路泰豐　頭食物公司夥友卓樂生前日在大新街失竊値洋三十元之包車一輛業已報請捕房查緝 
　　不及判斷○美南柏臘高控謝某不修出租房屋致受損失等情業經公堂中西讞員會訊並同往履勘候核在案前日年後複訊先據原告代表穆安素律師上堂請追訊之被告延哈華托律師到堂辯護並偕見証茂昌打樣西人台特上堂証明曾往察看情形訊至此因時已晚諭令退去候下禮拜二再訊 
　　控告無憑○蔣潤生控陳雲谷不還託墊伊友張正明押　洋五十元及借去毛扇等情前晚由廨集訊副會審官王崧生以所控無憑判令將案註銷陳卽開釋 
[美租界]  
　　因何自戕○百老匯路七百四十二號住户王朱氏之姘夫李小連前晚不知何故忽持剃刀將自已之頸頭割破血流不止倒卧於地由氏報告捕房卽將該氏拘押李送同仁醫院醫治再核 
　　何苦怨命○包車夫蔡阿二前日不知何故吞服烟幸被同伴覺察報知捕房飭送同仁醫院求治候再查核 
　　養媳私逃○梧州路同康押店養媳孫雲　前日私自逃出在途徘徊由捕帶入捕房轉送公廨訊明送回寳山縣境該女家中嗣由該押店主查悉禀明捕頭請廨派探提加押候訊究 
　　絜女而逃○吳淞路一千三百六十八號住户鮑趙氏昨至捕房報稱有媳陳氏於前日逃走並領去孫女一口年十歲請爲查緝捕頭准之 
　　夫妻衛突○張阿文昨與其妻徐氏口角相毆由鄰婦李張氏報告捕房飭探將張夫婦併送捕房候核 
[法租界]  
　　弔驗圖章○冷長松控協記號圖賴雜皮貨疑一案昨又由廨集訊原告稱貨欵計有七千五百三十七兩　收過洋三百五十元所有支票届期往收無着向股東隙玉生徐鳳生理論推　請爲追繳徐供股份早已拆去在股單後　量明質之　　陳鑑堂稱該貨係客人朱茂記所購應請向朱訊　陳玉　　前　與朱等合股又在協記號中附設朱德與號今亦誓股因　　未曾收回故未將股單註銷聶讞員以原告堅稱貨由協記　去姑候着陳將成單交案驗明加蓋何號圖章以憑核斷徐鳳生　無關涉論令退去餘人仍交原保 
　　須問司賑○俞郎記在公廨控告張星甫不還欠銀六百三十兩一案被告稱有皮毛八箱存在俞　卽經捕房查明並無存貨昨又解訊被告稱欠銀理應償還惟商人同籍時確有皮毛八箱交存俞棧由司賑人詹榮甫掣付收案可証判着原告於下次堂訊時邀同榮甫到案再訊 
　　婦人無恥○陳裕德控施良浩拐估伊妻陳劉氏一案昨日由廨提訊陳供妻子被施拐往香港今復來滬報捕拘獲施供劉氏自言無夫願隨商人赴港並非誘拐氏供實出婦人自願　員以該氏實屬無恥大加申斥施從寛開釋氏交陳領回管束 
　　藨保賠償○吳小岩前被傭婦偷竊値價百餘元之首飾逃逸曾將廌頭周阿虎保人呂小安扭至公廨押限交人在案昨復提訊周等均求開釋往尋判合賠洋八十元交保限交 
來件 
[王引才興國公債說]  
　　今我國所急者莫若財政矣欲弭内訌外患非國人自　巨欵不可於是國民捐之聲洋洋盈耳矣然撲諸情勢多恐不能有　何也 
　　（一）捐者棄也今國民程度雖不高而不肯放棄權利之心漸重非眞興大公無我愛國之道德達於極點誰肯擲一去不可復問之銀錢名不正則言就順其可慮者一也 
　　（一）光復時軍餉之樂輪已形竭蹶即以上海而論所募軍　不過五六十萬地方已噴有煩言非　　督早飭截止謠　將不知何底今相去未久恐主持國民捐者向人啓口爲難此其可慮者二也 
　　（一）京津寧蘇各地向所謂安分良民本慕聞軍事况加以兵變之喪失對於國家方抱怨之不暇則又安望慷慨樂輸推諸粤漢等曾經兵燹之地人情大槪可知故國民捐一事但有軍學政三界之踴躍其何能濟此其可慮者三也 
　　然則國民捐竟無濟乎亦不必辦乎將坐視國家之危亡乎 
　　曰烏乎可惟恐國民捐不濟故求善於國民捐之辦法爾 
　　吾嘗以救濟國用之願力問某友則曰國民捐吾出三十元若國民公債則吾出五十元又嘗聞某校數員言該校師生亦嘗集議籌欵救國之法則國民捐全校可得千元若國民公債則或可倍之又倍也此外吾所接談之人其情意大　如此是故國民捐不如國民公債也 
　　夫國民公債之辦法亦不一吾以爲今日我國所宜者莫如授產公債之一法 
　　欲行此法則有一先決問題即明定土地國有法是也 
　　凡一國之士地應爲國有凡爲國民皆可繳費承業每歳盡納　之義務享使有之權利非國人卽不得有此權别訂租用之辦法（其詳此不及）在前淸已經人民承業完糧者繼續有效此外統全國不論　地邊地凡未經人民承業之土地山林（山該礦）皆可作公債之祇當品本此發行一種公債票凡購此公債票者任至何處請領荒地荒山野林可將此票抵充承業費其地價山價林價隨宜估計由當地行政人員别定公法如此極力勸導國用旣得大益人民錢財亦有著落國家地產亦藉以振興眞可謂一舉而三善備者故此項公債就事實言可謂授產公債就希望言可名之曰興國公債 
　　至於此項公債票之如何發行則先宜由國務員製定票式票上載明用途自一元至百元千元可分數等由參議院鑒同總統或總理簽字蓋印發交各處國家銀行發行（如無國家銀行之處可託商家銀行及錢號代辦）鴻時由當地立法機關（地方曾商會）公舉查帪員隨時稽核每年一截數其出納如何則自有國會之預算法算與夫會計檢查之大繼在國會未成立以前由參議院任之 
　　不揣狂妄今日救國之策似無　此共各黨熱心建設廳豉吹此策以奏建設之功勳同盟黨注意革新發揚此策以煥革新之光彩而參議院尤應及早主張以爲亡羊補牢之計也中華民國元年五朋二十七日上海公民王引才謹議 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[老爺傳] [  鴻影]  
　　老爺者老大帝國之老朽物也其母老奸巨猾年已半老乘　公不在有感而孕乃托爲老人精臨凡至老陽日而生生時老聲老氣未老先白頭族中老少皆異之有媚於其老頭者曰此雛鳳淸於老鳳聲也你老人家將來老境須賴此子養老矣其老頭亦私心自喜乃以老爺名之比長請老師爲之敎讀老師者其老頭之老前輩也以老爺爲老成持重將其生平學於老先生者盡舉以敎老爺故老爺工夫老到字則老勁可喜文則老氣橫秋見之者皆决爲老手時有一老姓者爲宗師老師乃敎以應試果獲售方以爲龍頭屬老無難也詎名塲老閱老羞成怒未得一第以慰老親乃憤然出其老本捐一老大國之縣官拚老風塵必做一任老爺而後快不知如何運動大老竟得爲老父臺老爺大喜得官并帶其老婆赴任又恐臨老不得過世也乃串同老吏擇邑中之老弱可欺者老糠都榨出油來并得賄放老監犯尅扣老將糧於是以寃孽錢置小老婆贖大老舉其老婆退歸房老常賭老氣曰吾將終老於是鄉矣食則老魚嫩猪出則老跟皂役終日惟享老福其老境甚可樂也豈知老運不常老天開眼老朽之政府竟被顚覆老爺該管地方亦有老兵起義捉此老而烹焉自是老龜縣地方無復有老爺之蹤跡矣老爺死後其老妻流爲乞丐小老婆則席捲而去大老舉亦挾資而逃只剩其老子老娘老眼已昏老身無靠每發老迷曰悔聽長老之言猶懷老牛舐犢之愛是亦老命也夫後竟不知老死何方 
[戲擬某警務長文明結婚小妻拜謁女君判詞] [  笑晝]  
　　訊得關睢正始化起刑于葛藟聯賡恩周逮下俗因時制禮本人情破鏡重圓共卜三生有幸小星在戶允宜兩好無猜乃者東床腹坦非穆天子之尊嚴北面庭參儼傅太后之威福專房竉擅昔爲掌上之擎如堵環觀今作泥中之辱雖辨别務嚴嫡庶而等威究異尊親家庭之專制猶存民國之文明安在在妾婦以順爲正固宜低首下心而旁觀共抱不平靡不髮指眥裂是用開庭公判代紓紅粉之寃斷令謝罪負荆速屈黃金之膝此判 
[烟燈賦] [  愛]  
　　燐光點點烟霧冥冥驟疑漁火遠訝流螢小如紅豆散若晨星目久視而成碧面相對而生靑芙蓉城主魍魎之伍弱國之主伐性之斧顚倒晨昏夜以作午密不通風閉牗塞戶其燈維何或銅或瓦質誇雲南陶從大冶半寸塵封一盞油瀉夜靜更深神倦意怠斗轉兮參橫涙濁兮涕淸疑夜織之篝火乃臥榻之短檠東方將白呵欠忽生對此燈也何以爲情煙客乃談鬼話閱閒書蜷眼曲曲蜃吐徐徐分明肩聳偏道身舒引網羅以自縳乃尸居之氣餘至若夏夜苦暑秋宵巳凉添油焰足彈砲絲長不驚遙夜獨懼錢荒無脰短笛相對愁忘因喞夫害羣廢物集債高臺家無擔石釜亦鳴雷同具百體有負天材誤我此燈墜落塵埃烟客曰善此言固當吾當比之金玉視若琳琅旣蒙廢民之號復捐民國之光人人若此國可立亡因作此賦爲普渡之慈航 
[新四書] [  新聲]  
　　汝入君子黨無入小人黨 
　　人之過也各於其黨 
　　始吾於人也聽其言而入其黨今吾於人也聽其言而觀其黨於予與改是 
　　有人斯有黨有黨斯有官有官斯有財有財斯有用 
　　夫子筦爾而笑曰治國焉用黨 
海外奇談 
[捕象]  
　　印度產象獵人捕之其術先擇林箐左近杙栳而成栅四周撑以巨幹栅内遼闊廣者至數英里是名曰獸圈空其栅之一角爲門以納逃象獵人始見象羣則結隊百十人燃炬火驚懾之火光遙隔且逼且近羣象怯炬漸入火圈俄而左右伏者各執巨梃舉長槍羣起讙呌一時梃聲槍聲人聲雜沓並至象益驚懾莫得越險而逃皆趨向栅門旣入扃其栅若幽囚然獵人乃以馴象爲媒以次鈎取一象外出復扃其栅象旣出投野而奔馴象從而覊絆之令勿去揚鼻摩背作態撫慰野象乃稍靜穩隨馴象行至林際栅人豫杙巨木於此踵後而摯其足繫之杙上象怒力拔其杙然不得脫象旣被縳栅人持揶子飼之象怒而弗視也繼乃稍稍取食之復雜飼以他物象食而甘寖寖就撫如家象久之則聽象人指使矣 
心直口快 
　　國務員聲稱不支薪水而車馬費則甚豐我不知今日之國務員何以酷肖亡淸時代之尙書侍郎也咬菜根時某也奇男子某也眞名士一食肉卽 
 
 

Page 11

 
 
心腸面目全非其變化之速竟是西遊記中之齊天大聖 
　　唐總理及各部總長因在叅議院被李國珍拍案詈罵稱唐爲亡國總理遂發生全體辭職之事各國務員任事以來各地報舘冷嘲熱罵幾乎無日無之竟全不爲動今被李國珍一罵而孺子縮頭去豈李國珍一張嘴竟有諸葛武侯罵王郎的本領 
　　河南老丐李長興以求乞所得之百錢助充國民捐中國人心未死余於老丐見之可敬 
　　京都富興班妓女由電話請某議員於參議院全院大譁意者靑樓進化團支部開成立會耶否則焉用此議員爲可笑 
　　新桂戲園按目每晚七八時十餘人行列門首如神號如鬼嘯見年輕婦女則任情調笑見有戴眼鏡而過者則大聲呼馬車不已可惡[  虎癡]  
戲攷[  健兒]  
[日月圖一名顚倒鴛鴦]  
　　劉秉義所生一子一女子璞已聘定孫寡婦之女珠姨爲妻女名慧娘亦已許字於裴氏劉以夫婦年老急欲爲璞完姻及期璞忽病被孫家偵悉力請緩行劉諱言無之孫寡婦心終不安乃以子玉郎喬裝珠姨爲李代桃僵之計權以一試虛實玉郎至劉宅合𢀿時璞病益甚不能起行婚禮劉恐機謀識破錯過良時急甚劉妻談氏請以女代新郎掩飾了事及入洞房雙宿雙飛一時假夫妻竟成眷屬魚水深情彼此𦆑綿繾綣樂不可支及玉郎歸寗時慧娘臨岐握别反覆叮嚀依依不忍爲談氏聞悉羞憤欲死急破門而入將玉郎慧娘重撻之以洩憤恨孫氏指鹿爲馬賺人閨女鑄成鐵錯玷辱門楣控於喬太守裴氏聞之亦以蒙此大辱禀求洗雪喬見玉郎慧娘面如傅紛神如秋水一對玉人殊堪憐惜又知玉郎已聘定徐雅之女乃以徐女判歸裴氏使玉郎慧娘當堂交拜成其好事而自作冰人焉 
小說 
[短篇寫情落花魂（續）] [  龍]  
　　少年方神於瑯環福地瞥見簾影閃處彼嬌小之碧桃巳自瑤臺而返少年亟欲聞所聞乃不待婢之陳詞卽突然詢曰碧桃爾歸乎彼吳家小姐向爾作何言乎碧桃笑曰彼家小春姐引我見小姐於書樓深處見彼小姐秀氣成采光華耀目幾疑是散花天女非復人間隹麗特春由細蹙正不知爲誰憔悴耳少年曰是固余所知余所問者彼小姐曾作何語耳爾何所問非所答也碧桃曰婢言未畢爺何急爲小姐云回謝郎君盛情且問爺日來行止以婢意度之彼小姐若甚傾心於爺者爺果得此美人勝作高官多矣少年曰噫婢其痴耶速退休毌多言惹是非也 
　　然少年細味碧桃所猜似亦大爲有理因是訪戴之熱誠驟升至法倫表百度以上益蓬勃而不可遏乃一再窺園主人均追隨左右以致雲封玉闕春鎖蘭閨藍橋自是神仙窟未許漁郎來問津少年搔首踟蹰不得不深恨護花之金鈐阻人清興然往來旣稔出入遂可自由初不必挾剌登堂作官家之模樣此則少年私衷所稍慰者也 
　　綺叢香霧隔合有人相憶少年之顛懐痴意終不以長門寂寂遂敎繫住心猿覊留意馬詎芳情撩亂天亦見憐因促名花之主使向宦海奔波俾不速之客得任意遨遊花下縱守門有虎要未敢如桀犬吠堯貿然下逐客之令少年乃脫然無累疾趨至憇紅亭上開窗四囑仰望東樓滿擬會遇無遮禪闡歡喜鶼憐鰈愛一徵絮果蘭因詎金屋銷雲玉扃掩月綺窗緊閉悄然無聲一水盈盈宛似雲山萬疊少年對此寂寞之景不覺弄愁成恨因思憑誰傳信畫樓東將若何而使美人感動也 
　　無聊之際忽覺心有所得遂叩闌誦美人所作釵頭鳳倚聲曰 
　　春光杳春懷悄一場春事闌珊了絮飛盡花飛盡咒駡東風者般薄倖忍忍忍　啼鵑老啼鶯少綠陰滿地餘芳草恨相引愁相引日暮憑闌香消酒醒怎怎怎 
　　少年淺咏深哦不厭作百回之讀蓋欲以此諷誦之幽聲作暗音之輕度旣逗纖纖窗隙復穿密密簾絲裊裊依依低觸美人之耳使美人知隔牆宋玉欲入無門因之而拔關肅客則誠如天之福也而孰知大不然 
　　少年誦其詞繹其意不憚一再呻吟詎百舌弄花花終不語蓬山雖近咫尺天涯噫玉容深鎖繡繡幃中是怕人搬弄其殆以疾生鹵莽不値美人一笑故以閉門羹相待乎則美人决不若是之情薄意者美人午夢方長故嘹唳之聲浪頓失其感動力歟則停停娋婢又何爲不輕彈暖帳潛揭疎幃喚聲多情小姐暫别高唐之夢即不然亦當徐啟紗窗憑闌一眺乃落花有意流水無情悵望東樓愁腸宛轉少年於此不幾歎徒勞往返乎 
 
 
 

Page 12

 
 
   
 
