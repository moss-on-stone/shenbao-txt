# 1901 - 194 - 4910149

 

Page 1

 
 
[開印資治通鑑續通鑑通鑑明紀及通鑑外紀通鑑釋文辨悞全書] [  圖書集成局啟]  
　　乙部之書祗觀二十四史猶未足以盡也必觀編年諸史而編年諸史中尤以司馬温公資治通鑑畢秋帆尚書續資治通鑑及陳稽亭工部通鑑明紀爲備江蘇書局嘗併刻之卷帙浩繁非有力者未易購取近坊間石印字跡極小殊費目力而尤多錯舛之處讀者往往不能索解尤可憾者或删去明紀一種或删去目錄一種夫無明紀則歴朝之事不備何以能考共興衰無目錄則温公之書不全何以能知其精要海内學者無不病之今本局不惜巨資取通鑑續通鑑通鑑明紀三書用新鑄大號鉛字彚而印之并附以通鑑外紀通鑑釋文辨悞二種而此書於是乎全并延名宿詳爲校讐亥家魯魚絶無訛謬而紙墨裝訂亦極精良務使庋藏鄴架楮無毫髮之遺憾兹已開印不日出書取價極廉以廣流布方令朝廷崇尚政治之學想有志經世者必當家置一編也 
[續錄鹽城陳惕庵明府擬上皇帝書二]  
　　三曰惰臣嘗謂中外之官吏勤惰勞逸至不同也泰西諸邦民事至纎至悉民户之去來丁口之存殁男女之嫁娶田野之蕪治樹木之栽伐牲畜之生死店肆之開閉醫術之高下工匠之多寡製造之良楛物產之盈虚皆有册籍可稽無一非有司加意勞心之事中國暮氣久成官多好逸事雖至簡猶以爲煩有用之精神才力不用之民生國事不用之簿書案牘多消磨於應酬遊讌之中應行之事多假手於吏胥門丁幕客上以虚語申詳下以文告塞責事稍叢脞則積牘如山手略㠾繙卽可了事但爲潦草敷衍之計不求綜覈考校之精明知外侮内亂之危但爲及身幸免之計昏惰如此而欲其奉行新法得乎不勤駕駛測量雖有鋼艦何益不勤操演開放雖有快砲何益不責牧令以先勞雖勸農桑何益不覈師生之課程雖立學堂何益欲恃此以求富强無乃爲各國所竊笑乎臣願陛下詔堂官曰進衙門禁司員飾詞告假勤愼趨公者陟之因循廢弛者黜之一切無謂之應酬如督撫司道之衙期一年三節之賀柬大官入境之迎送補缺差委之謝恩一概禁之歛旁騖之心神使專精於政治更願陛下以憂勤惕厲爲之先勤見臣僚廣詢民瘼有士則思所以墾之不以邊遠而棄之於人有民則思所以用之不以過多而棄之於人有礦則思所以采之不以勞費而棄之於人以力行爲仁以知恥爲勇内外上下戮力同心國威自此振國勢由此强彼西人其能以病夫目吾國乎此弊之當去者三四曰欺今疆吏入告之言每有甚不可解者逆倫重案必曰因瘋罪犯越獄必曰有獄官因公外出屬吏被叅遵旨覆奏必曰事出有因查無確據豈其事之不謀而合耶抑習爲虚誕之辭不約而同耶然則謂行之無利者其爲利必厚謂無弊可剔者其積弊已深謂無可羅掘者州縣之耗羡自在謂無可撙節者局員之浮費仍多謂爲守兼優者實無爲而寡守謂人地相宜者實爲人而擇地大吏忍欺朝廷何責乎州縣州縣敢欺督撫何咎乎士民無怪豪猾譸張多無情之獄訟絲茶作僞致見惡於洋商也不除此弊則薦才之牘語半浮夸奏事之疏詞多粉飾上下之相蒙如故宫廷之蒙蔽依然又安望其以實心行實事乎臣願陛下廣開言路明目逹聰不專寄耳目於堂官疆吏前此之障蔽盡撤後此之情僞易知泰西誠信之風豈不可期之中國乎此弊之當去者四五曰驕臣聞英人威妥瑪言華人譬之於鼓中愈空而聲愈厲蓋極言中國之虚憍也西人則不然相忌則相師相師則相勝如法皇拿破崙第一恃其雄武欲混一歐洲迭侮英倫戰於海陸者非一而拿破崙所創之良法新章英人一一規仿不以仇讐而鄙夷之書所謂不自滿假能自得師者於此可見中國臣民習於矜高迂闊守舊之儒每嫉視外人目爲戎狄不知耶穌天主其教雖殊而議院學堂實大有唐虞三代之遺意其善政足以得民之財其善教足以得民之心其所知皆我之所昧其所長皆我之所短其所剌譏皆中我之病臣願陛下以世祖章皇帝之用湯若望聖祖仁皇帝之用南懷仁高宗純皇帝之用劉松齡蔣友仁誕告天下之士使知中國用西人尚西學匪始於今日自今以往毋以華夏自矜而目人爲夷毋泥經籍舊說而昧於新理毋以邪說煽愚氓而不念君父之憂毋以空談誇忠憤而不講富强之實兼命譯西書設報館開其智慧破其拘墟使人莫己若之心變爲恥不若人之念自不難取彼之夏砭我之短摭彼之實益我之虚否則遼豕井蛙夜郎自大積驕生狂積狂生悖而戮教士焚教堂之禍殺洋人發洋財之說即隨之而起雖懲以停試五年地方官革職永不叙用未見其有益也此弊之當去者五或謂五者之弊深入人心無異膠之投漆今欲迅掃而凈滌之無乃如使黄河西上弱水東流乎而不知其不然也夫地毬周圍九萬里其爲物至廣厚也而能旋轉無一息之停者大氣爲之天包地外其爲物至廣大也而能於一呼一吸行八十餘里一晝夜行九十餘萬里者剛風爲之物莫大於天地力莫大於風氣天地有形風氣無形惟其無形故其旋轉之功至神而至速天子者天地間之大氣剛風也朝廷者風氣之所自出合内外大小文武百官及二下一行省民人無一不在轉變之中舊日之風氣能使之貪私偷惰欺僞驕滿新出之風氣卽能使之公廉勤奮誠信謙卑亦在陛下之善用其權力急張其政教顯示其好惡明著其刑賞以開至大至剛之風氣而已易所謂聖人以此毒天下而民從之聖人以此洗蕩萬物之心也舊弊之滌而新法之行也何有臣淮海孤生學淺識闇不知政體未聞大道值皇上勵精圖治除舊布新敢以管窺蠡測之見頓首上陳無任戰栗屏營之至 
[硃筆恭錄]  
　　都察院具奏請將學習三年期滿之經歴馮恩龢留院候補一摺五月初日奉硃批依議欽此同日奉硃筆圈出胡蕙馨著稽查本裕倉事務王綽著稽查儲濟倉事務欽此同日奉硃筆圈出丁之栻著署理掌廣西道事務欽此同日奉硃筆圈出忠廉著稽查正紅旗漢軍旗務宗室恩綸著稽查廂黄旗滿洲旗務常明著稽查正紅旗滿洲旗務欽此吏部具奏刑部郎中伍兆鰲截取一摺初十日奉硃筆圈出著照例用欽此又刑部司務高秀峯截取一摺奉硃筆圈出著照例用欽此又南城兵馬司正指揮一缺奉硃筆圈出瞿名山補授欽此又詹事府左庶子一缺照例將惠純轉補所遺右庶子奉硃筆圈出景褑補授欽此又詹事府左右中允各一缺奉硃筆圈出崇山補授左中允世榮補授右中允欽此又吏部司務嚴家熾截取一摺奉硃筆圈出著照例用欽此 
[法人貸欵]  
　　英京倫敦來電云華歴五月十九日法國議院中人議定向民間稱貸勿郎克八千萬枚專備此次調兵赴中華之費不日卽當出票開收矣 
[法人占島]  
　　英京倫敦來電云華歴五月某日有人謁見新金山雪梨埠法領事叩以法國於太平洋中新希勿力羣島用意若何領事答曰敝國旣取此地且復爲之開墾諒必將羣島增入版圖斷不能袖手旁觀任從他人占據 
 
 

Page 2

 
 
也按新希勿力羣島大三千五百丁方英里島中多野番距新金山約一千四百英里說者謂英法兩國後必因此而啟爭端然歟否歟請質之身親其事者 
[日添軍鎭]  
　　日本長崎埠訪事友人云日本海軍省現擬於丹後國所轄舞鶴港及北海道膽振國所轄室蘭港兩處各設鎭守府每府管轄海岸一千五十四日里所需衙署房屋業已興工建造大約不日即可告成矣註日本每一里合中國六里强 
[赤嵌牛疫]  
　　日本長崎埠訪事友人云臺南一帶牛疫流行數日間竟斃至一十三頭各地方官聞信急派醫師赴豢牛之家悉心查察以便妥籌醫療之法免致疫氣蔓延 
[日人苦潦]  
　　日本長崎訪事友人云此間自四月下浣以來陰雨連綿各處田禾久遭浸灌旋被暴風所摧邇又螟螣爲災雖經地方官派農務技師設法驅除終不能根株凈絶以致市中米價飛漲上月之杪每石已售洋銀九元以外今則增至十二元五六角窮苦小民之數米而炊者無不愁眉雙鎖矣 
[勸諭塲商]  
　　揚州訪事人云兩淮鹽課固爲朝廷入欵大宗而運庫支發各項公欵亦惟此是賴兹運憲程雨亭都轉奉大憲行知飭將淮鹽釐課全數備抵分償外洋各國之欵不得絲毫動用等語不覺大費躊躇蓋運署應發各欵爲數甚巨縱使撙節裁减巧婦究不能爲無米之炊再四思維終鮮良策旣思運商現已議繳常年鉅欵而塲商尚付闕如爰飭淮南局員勸諭通泰塲商每引認繳銀一錢五分俾集腋成裘藉資公用 
[課吏有期]  
　　金陵訪事友人云江寗藩司恩藝棠方伯前奉兩江總督劉峴帥檄飭就省垣設立課吏館旋查得阜成倉畔現有空屋一所爰飭匠逐加修葺並添構齋舍數楹俟落成後置備各種書籍酌定工課章程定於六月初一日開館俾名登仕版者皆得肄業其中藉究古今政治得失利病蔚爲國家有用之才洵當今急務哉 
[認眞保中]  
　　廣東興寗縣正堂王爲出示曉諭遵照事照得詰奸安良莫如清查保甲迭奉大憲札行欽奉上諭嚴飭查辦等因業經各前縣出示曉諭並分諭各處紳耆遵辦在案惟編查保甲往往縣責司捕紳士轉責地保夫地保率多年老望輕之輩未必見信於人任人混報混填藉端需索滋擾恐亦不免致使良法美意轉成具文兹本縣下車伊始亟應認眞清查以靖地方查縣屬地方遼闊户口繁多現由本縣捐廉洋銀四百元作清查保甲之用業已刊刷户口册門牌擬先由縣城内外八堡及各屬有匪之鄕村親自挨户清查其附城各卿責成捕衙協同局紳認眞辦理至距縣城較遠之處分别移行戎司協同局紳就近清查一律造册具報除移行及分諭各局紳士並各鄕堡局紳耆一體遵照辦理外合行出示曉諭爲此示仰闔邑紳商居民人等卽便遵照爾等須知清查保甲係爲清内奸禦外匪保衛閭閻起見一俟查到即將宅主店主姓名年籍男女丁口工伴人數若干作何事業分别民教逐一據實報明以便造册填註門牌貼於門首聽候隨時覆查庶幾匪徒無從混跡地方賴以义安所有户口册門牌係由本縣捐廉刊刷發給不須破費百姓分文倘差保局丁人等藉端需索許卽指名禀控以憑嚴究各直凛遵計開一士須問明是舉人是秀才是童生一農須問明是否本業或係佃田有牛無牛有牛幾頭馬幾匹一商須　明是否出洋或係本地是何生業一點騐工須問明是何工或石或木或鐵或剃頭一鋪須看招牌是何鋪或大或小或上或中或下一雇工必有擔桿轎夫必有轎桿必須實說勿得隨口亂道一無業即開明無業不得隱諱一賭館卽開明係賭館一差役卽開明差役不得隱諱一道士巫帥卽開明道士巫師不必隱諱一船户卽開明船户有船幾隻一前爲盜匪卽開明前係盜匪近來改行否保甲之設正爲是人不得隱諱一如何生業從實開報勿得以似是實非字樣含糊了事一無業不得妄行加增以有業矇混一從前爲匪者准其改行但必須十家具結方准一士不得以讀書二字渾括一切一商不得以小本營生包掃一切一工不得以手藝二字涵蓋一切一清鄕花紅銀兩認定繳出勿庸存衙著交殷實富商或大銀號存放蓋士農工商本係正業何必實究特以正業含糊隨開則無業游民及素不安分之人反得藉此爲藏奸之計而保甲辦如不辦矣本縣認眞開報卽爲安全爾等正業人民使宵小無從逃遁爾四民等勿得私心妄計互相猜疑是所厚望又出示曰照得殺人抵命律有明條遇有謀故鬥殺等案自應嚴行究辦以儆兇横而伸冤抑惟本縣訪聞縣屬呈報命案每多架揑或以爭毆逞忿因病身亡或因情急輕生服毒自盡家屬人等度死者生前與誰不睦或誰與已有嫌則藉命居奇聽棍唆弄任意訛索卽或被毆屬實因傷致斃而兇犯貧苦則將共族鄰身家富厚者指爲主令指爲帮兇混行牽控意在圖財及至訊明被控者巳受累不堪此等刁惡風氣亟應嚴懲以伸法紀合先出示曉諭爲此示在闔屬諸色人等知悉嗣後凡報命案必須傷證確鑿方准審理切勿揑飾牽控株累無辜倘敢故違究出虚誣定行按律反坐本縣執法如山前仰徐聞時曾經反坐假命一件人所共知爾軍民人等愼毋以身嘗試致貽後悔其各凛遵毋違特示 
[詰奸禁暴]  
　　揚州訪事人云月初某日督辦揚州保甲總局章觀察頒貼告示曰照得揚郡地當孔道五方雜處良莠不齊今本道奉宫保督憲劉檄飭來揚總辦保甲亟應遏暴除奸以安良懦兹值下車伊始所有地方應行事件自應力加整頓凡查拿棍徒清理街道均當次第舉行特訂章程十條除札行城内外總巡及各叚巡員遵辦外合亟出示曉諭爲此示仰諸色人等一體知悉後開章程十條一查拿痞棍二清理街道三令客棧飯歇呈送循環簿四更夫須澈夜梭巡五烟館須二砲熄燈六禁賭博七查拿臺基八禁當街晾衣九禁小車碍路及竹木店所用竹木堆放沿街有碍行旅十鄕人入城挑糞須加桶蓋見者咸謂以上各事果能實力奉行地方受益非鮮淺矣 
[拐匪宜誅]  
　　宜昌訪事人云前者拐匪陳姓夫婦將某紳家童養媳誘至沙市售與某妓院院中人知係來歴不明未敢收受陳遂將女綑縛抛入江中嗣爲紳訪知控經地方官將陳夫婦拘獲訊得實情判令婦發官賣陳從重笞責後繫諸囹圄至五月初四日重又提出飭責小板三千數百下裝入站籠卽日站斃似此風行雷厲以爲此風可稍戢矣不意未逾數日又有城北某姓女被拐之事城北有戴金魁者素以販賣人口爲生比鄰某氏婦生有一女年甫九齡邇日婦因分娩女無人約束終日嬉戲門前戴乘間串同左近某虔婆誘之使出售與某輪船上入得洋銀十八元某氏婦失女後惶急萬分親出尋訪至晚回家則新產之孩已因乏乳而斃婦痛不欲生幾以身殉鄰居知此事係戴及某虔婆所爲遂勸令婦控諸地方官拘嫗到案一鞫而服戴亦一一供承三尺法具在當不能爲若輩稍寛矣 
[神京雜錄]  
　　京師訪事人云有魯某者富人也僑居琉璃廠東北園去冬德國水師入都某統領占住其家不得已挈眷徙避迨四月中德水師退回房屋因之空閉附近貧人之不肖者時來竊取零星碍木魯聞之急雇人看守屯駐他處之德兵亦時來巡察五月十三日黎明有甲乙丙三德兵正在巡察之時適看守房屋人開門而出德兵疑係偷兒向之施放洋槍擊中肩胛而仆隨被綑送華捕局比至已氣息全無局紳乃訴明德官給棺收殮○五月某日彰儀門内報國寺側小販某甲蹲踞墻邊便溺德巡捕見之持槍上利刃力戳其臀甲負痛回手奪其槍德兵怒踢甲倒地甲起而狂奔德兵施放洋槍擊甲中彈而踣迨德兵去甲始央人舁回延醫視之謂傷勢非輕生死尚難預决云○回教人李某與許某素識去歲洋兵入城後兩人攫得意外財不少旋被許悉數吞没李銜之五月初旬某日邀許至右安門外閒遊道經　然亭蘆荻蒼茫浩無涯際突出袖中利刃斫許頭顱許痛極而呼李亦大呼忽蘆荻中躍出數人將許亂砍殞命事後許家屬具禀控官及飭巡捕緝拿而李已逃逸乃拘其 
 
 

Page 3

 
 
父到案責令將李交出城憲訊悉緣由叱卽斃於杖下○五月十四日十二點鐘時南横街荷葉廠謝姓家突來匪徒二十餘人先索洋表繼搜銀錢共劫去表二枚銀一百餘兩京錢五六百千迨巡勇哨弁聞聲而至得以拿獲三人解送五城公所訊係誤拿卽行釋出迄今眞犯尚未弋獲也○五月十七日午後狂風大作板章胡同北口某姓墻垣坍塌適一老者經過被壓受傷未知能無性命之虞否 
[晴川雲樹]  
　　漢口訪事人云五月某日太古公司洞庭輪船由漢皋上駛行至荆河口忽然擱於淺灘縣主急電逹公司中人請派安慶輪船前往帶之出險○湖廣總督張香濤制軍前派張姓學生赴東瀛肄業兹因家中有事乞假遄回聞事畢後仍當游學東瀛以期畢業也○邇來湖北武備學堂畢業生或擢爲營官或超升教習亦有鬱鬱不得志襥被遠游者以致堂中懸額尚多大約秋凉後尚須續考也○去歲湖北派令北上之武功營歸方翰卿軍門統帶所需月餉概由鄂省委員解往統計前後已解過銀數次月前忽停止不解軍門因電逹督轅詢以可否酌量遣散不知香帥何以答之○黄州閙考一事早已風平浪靜文試於五月初九日告竣隨卽接考武塲○茶市已畢各銀行錢莊存銀甚多以故銀根較春間大爲活動市面亦因之漸有起色 
[邗江夏漲]  
　　揚州訪事人云前者兩江總督劉峴帥通飭揚郡各當道查拿青紅帮及票匪梟匪哥匪之類地方印委各員隨處偵察陸續弋獲多人兹又聞月初某日南門弁兵會同團練巡勇於城門口緝獲匪徒一名在身畔搜出小刀手槍等物隨卽解回團局大約一經訊實必當治以應得之罪矣○邇者和局已定所有客秋各省北上之軍及駐防北方之勇經政府分飭各路統兵大員分别留併裁减或調往他處或仍歸原省就近與各督撫會商辦理藉以節省餉需揚城爲南北衝衢時有營勇經過月初某日到有元字營勇其數甚多有乘舟者有遵陸者均由武弁身親約束江都甘泉兩邑宰先期飭役雇就民船守泊南門外迨營勇至即由武弁率領過船開行南渡本郡各城門亦由袁叅戎添派兵丁分投查禁凡過境之勇一概不准進城團練及保甲各局則各自督勇巡邏以故城廂内外安謐如常鋪户居民感頌不置 
[邸駕啟行]  
　　昨日爲醇親王由滬起節之期先是工部局董探知邸駕由黄浦灘英國輪船公司碼頭乘舟赴吳淞口然後登德國公司輪船名倍揚者爰令打樣西人雇匠就碼頭上紥就彩亭迤邐至馬路口兩旁張紅緑布幔陳設盆中花草並於洋涇橋上用竹枝編成橋洞以申敬意昨日清晨宗人府宗丞盛杏蓀丞堂出使日本大臣蔡和甫星使蘇松太兵備道袁海觀觀察率同上海縣汪瑶庭大令英美租界讞員張柄樞司馬法租界讞員杜枝園大令以及印委各員詣碼頭旁鵠立以俟英德兩總領事江海關稅務司英美總巡捕頭亦同往恭送鐘鳴七點三刻醇邸由北洋務局乘黄韁雙馬車就道車之前後由英界捕頭派令印捕八名乘馬擁護過泥城橋由大馬路直逹浦灘各西員及總巡捕頭脫帽行禮丞堂諸人咸上前請安旋由侍衛太監擁登開培小輪船丞堂及星使觀察親送至吳淞此外如江蘇候補道黄觀察承乙朱觀察宜振江南提標右營叅將廖叅戎得勝上海縣知縣汪大令懋琨江蘇候補知縣沈大令佺尚大令昌厚謝大令陶另乘廣濟小輪船恭送其僅在馬頭上送行者則爲江蘇候補道毛觀察慶蕃程觀察聨堃朱大令枚張司馬辰查大令燕緒朱大令寳奎葉司馬兆綱陳大令曾培周大令思傑許太守夔杜大令仁幹王大令宗壽迨起椗展輪時已八點一刻矣此外叅贊隨員人等仍由金利源碼頭乘安平輪船出口聞醇邸啟行時頒出銀一千兩交袁觀察分賞行邸當差人等所惜是時大雨傾盆送行各官手版脚靴不免淋漓盡致大馬路一帶店鋪所懸旗彩均被水沾濡滬濱人士之欲瞻仰丰裁者咸厪望塵不及之思而深怨天公不做美云 
[預備送學]  
　　本届上海縣新進文武諸生定於本月初九日行謁聖之禮例由縣主汪瑶庭大令親送入學昨日大令已諭令辦差丁役預備一切盛儀矣 
[預備鞫囚]  
　　前者上海縣署差役薛貴會同包探在法租界拘獲自立會匪龍高一卽龔積志解請縣主汪瑶庭大令一再研訊供稱小的姓龔名澤厚並未犯事另有龍高一其人與小的無涉大令飭釘鐐收禁錄供通詳請各大憲核示旋奉兩江總督劉峴帥批飭再行推鞫大令因復提案開導再三仍無確實供語兹者峴帥又札飭蘇松太兵備道兼江海關監督袁海觀觀察親提勘訊觀察奉札後已於昨日諭令道轅各役預備一切事宜矣 
[催差解案]  
　　上海縣署票提各案人証多至三十餘起近已逾限未據解訊昨日縣主汪瑶庭大令諭令各差役迅卽提解如再玩延定干嚴比 
[騐屍類志]  
　　本月初四日上午十一點鐘時本邑浦東耶松船廠某小輪船駛至南市毛家弄馬頭浦江中適值午潮盛漲湍急非常致將王孫氏所駕划船撞沈溺斃陳雲楚胡錦棠二渡客氏見已釀禍竭力追上得將小輪船水手何阿方追獲扭送馬路工程局總辦葉孟紀司馬以事關人命一併移送上海縣署當晚縣主汪瑶庭大令卽飭傳屍屬胡小林陳掌榮至案略訉供詞傳諭十六鋪地甲裘鎭在老白渡預備屍塲昨日午後三點鐘時傅集刑仵書役命駕前往旣升座先提划船婦王孫氏研訊氏供是日午前十點鐘後小婦人載客五六人由北向南不隄防小輪船從後飛駛而至小婦人赶卽避讓勢已不及以致被撞傾覆幸由鄰船救起數人惟胡陳已溺斃當肇禍時小輪船上人並不停輪帮同援救叩求明鑒大令飭仵役將二屍如法察騐良久唱報騐得二屍肚腹膨漲委係墮浦淹死並無别故大令親視一周飭吏填明屍格諭令屍屬自行棺殮然後呵殿而回○日前有張吉甫者扭劉明洲至十六鋪巡防北局控被攫物等情局員某君訊責後移送總巡局發改過所覊押嗣因劉在押患病發堂醫治無效於昨日下午斃命堂董曹君寄耘函致總巡局經總巡朱森庭明府函請縣主汪瑶庭大令蒞騐大令即於傍晚時帶同刑仵書役人等　駕前往相騐先據地甲金茂禀稱死者劉明洲向充營勇其父現在申江屢傳未到大令飭仵騐得實係因病身死由堂給棺收殮諭令地甲傳屍　到案具領諭畢卽鳴騶回署 
[勒捐送縣]  
　　有丁振邦者前向本邑南市馬路工程局承包浦江中無桅駁船捐項辦理未久卽另易他人總辦葉孟紀司馬司遂飭丁將所給諭單繳案丁抗傳不到爰於前日飭差拘獲押候究懲旋由招商滬局司事某甲函稱丁於上月某日在浦東向某船户勒收捐費請一併究追司馬查得向章船捐一項係專指浦西所泊各船而言此次丁越界訛索殊屬膽大妄爲因卽備文移送上海縣署請縣主汪瑶庭大令訊明懲辦 
[總辦行期]  
　　本邑江南機器製造局總辦毛實君觀察前奉兩江總督兼南洋通商大臣劉峴帥電飭趨赴西安行在入　天顏兹觀察已定于七月中起程計期皇上已恭奉皇太后回鑾大約觀察亦須改詣京邸矣 
[飭驅惡丐]  
　　前者本邑保甲總巡朱森庭明府因公出外目見江湖惡丐小連生小桂生榮華周裕等四人在城内三牌樓一帶沿門强索惡其兇横飭差拘案各責數百板鎖以大練押令遊行昨日明府訪悉仍有惡丐騷擾市廛因傳丐頭某甲至局諭令速將諸丐悉數驅逐出境如敢違玩定予嚴懲 
[公廨停訊]  
　　昨日清晨欽命出使德國之醇親王秉節啟行英美租界公廨讞員張柄樞司馬法租界公廨讞員杜枝園大令例須隨班叩送遂各飭家丁持名片禀知領事並傳諭捕頭停訊一日 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[接充商董]  
　　日本長崎埠訪事友人云上間華商三江董事朱君輔清邇因抱病回籍延醫調理所遺董事一席由合帮各商公議以三餘號主沈君明久老成練逹堪以接充現已繕禀申請領事轉詳李木齋星使想不曰卽有諭札下頒也 
[批牘照登]  
　　前有陸樹勛者投本邑南市馬路工程局禀請承認航船魚船等八帮捐欵每月彚解洋銀若干總辦葉孟紀司馬准之給發諭單令其照辦邇已因事斥退另易他人陸心不能甘遞禀局中嘵嘵聲訴司馬批示曰查本局從前分認八帮船捐僅捐票九百五十張陸續加領自本年該管帮總包後再三懇請加捐始每月加給一百五十張來禀聲稱本月初七日領得七百張其餘催領無著等情本分府細查該捐票係於初四日己領七百張十九日又領七百張十九日又領二百張自是日後並未再來請領况冋來捐票如未用盡應卽繳回如未領楚而已足用其餘捐票亦不再領此係向章如此該管帮認包多年亦應深悉乃來禀所稱各節無非指包捐易人無從措詞故爲是語况捐票已領去九百張其餘僅二百張係該管帮自未來領卽稍有虧折亦屬自誤而散包各户何致爭討貼還半月之多此中情形顯係有不實不盡此次包捐易人係奉道憲批示或有殷實商人加捐承包亦應擇善而從以裕經費等因該管帮旣奉飭退何得砌詞瀆禀仰即遵照將諭單繳銷勿得遲延切此批 
[英美租界晚堂案]  
　　前者祥興繅絲廠主沈福祥扭控同業朱椿園託詞收繭騙去銀五百六十兩等情讞員張柄樞司馬略訊口供諭候過堂覆訊前晚飭役提朱再詰沈投案訴稱去年朱託言至湖州收繭冋商人借去銀二百一十兩並欠往來欵項五百五十兩迄今延不理清叩求追繳借據檢呈台電朱供稱小的確曾向沈借銀二百一十兩求恩寛限理償司馬諭令交人保出赶緊清理違干未便 
[英租界捕房紀事]  
　　前晚某姓家車夫王阿三與許阿二至迎春坊某妓院索取轎飯資致被傭婦朱王氏李小妹毆傷正喧閙間經五百十三號巡捕將朱王氏拘入捕房捕頭見王受傷屬實令人舁送仁濟醫館療治朱王氏自知不合一再哀求願償養傷費捕頭遂釋之使云○日前馬夫王阿生高駕馬車飛馳至山西路偶不經心將江扣子所拉車洋車撞壞經三百四十七號巡捕拘入捕房捕頭令賠洋銀若干元爲修理費然後開釋○某流妓所肩女傭楊薛氏在福州路一帶强拉行客經二百十八號巡捕拘入捕房捕頭著押候解送公廨禀請讞員張柄樞司馬核奪○前晚流氓陳福泉行至福建路突見李阿寳持洋銀六元怱怱行走出其不意攫之而逃李駭極狂呼適爲一百七十四號印捕所見拘入捕房捕頭令押候解送公堂禀請訊辦○王阿三在天津路攫取陳學正所携象牙骨摺扇被五百四十六號巡捕拘入捕房捕頭令押候解竤公堂禀請嚴辦○前晚轎夫林琴生息肩於大馬路中一百六十五號巡捕惡其有礙行人拘入捕房捕頭令押候解送公堂禀請核奪 
[法界公堂會訊案]  
　　本邑廣通公司與愼瑞公司訂立合同購取小輪船行駛通州海門等處彼處地方官恐碍小民生計禁不許行事遂中止先是愼瑞公司股東潘岐生等已將小輪船向廣通公司抵借洋銀五千四百元至是冋之收回無以應付遂致涉訟於法界公堂迭經讞員杜枝園大令與法總領事署繙譯官費君會訊將潘押交抵欵並備文至海門關提顧烈謨吳子廷等人到案究追旋因藩挺押不理復經大令會同費君訊明飭將小輪船拍賣得銀五千一百兩存候給領旣而法籍婦人愛禮克氏投本管總領事署訴稱有股本洋銀三千元在愼瑞公司尚未收還求卽追給前日禮拜五午後二點鐘時大令會同費君升座廣通公司洋人侯魯恭偕買辦洪秀和司帳人傅錦巖愼瑞公司股東徐克廷周墨林顧烈謨並在押之資岐生各赴案候訊洪秀和呈遞各項筆據訴稱徐克廷等均係海門一帶無賴圖呑押欵求賜嚴追費君問徐克廷曰愛利克所存股本三千元係何人經手供稱此欵交與吳子廷錢培生二人問吳錢因何不到供被王愼甫藏匿訊至此有唐公館家丁某甲者投案求追潘等購小輪船時所欠洋銀一千五百元大令與費君察閱所呈各據飭將徐克廷周墨林潘岐生一併管押勒限七日將吳子廷錢培生交案復核 
[美租界捕房紀事]  
　　前晚甬人康阿長至漢　禮路第一千零六十一號門牌某小烟館開燈過癮不虞被人竊去烟槍烟館主某甲疑其串合扭交三百七十二號巡街捕拘入捕房康願償洋銀二元始得從寛釋出○昨晨流氓江灣阿炳糾同黨類徐祥祥等四五人至楊樹浦路正源麫館恣情大嚼不名一錢揚長欲去館主某甲冋之索取阿炳等大怒敲檯拍凳將器物擊毁無遺中畏其兇横不敢與校潛投捕房據情聲訴捕頭令包探劉升堂將阿炳祥祥拘獲押候解送公堂禀請讞員張柄樞司馬訊辦○昨日午前本邑人顧祥雲由英界乘郭阿福所御東洋車至虹口蜜勒路因論車值致相口角顧怒將所持洋傘向郭猛擊致頭顱受傷血流如注八十九號印捕聞聲而至一併拘入捕房捕頭　得郭受傷屬實令送同仁醫院求治顧押候解送公堂禀請懲辦○昨日亭午時工部局裝載垃圾之某號馬車行至斐倫路馬忽驚躍狂奔至西華德路將某甲所御東洋車撞倒隨由某號印捕扣住解入捕房捕頭令留候馬夫到來再行核辦 
[鎭江集泰和收解陜西賑捐四月初一日至二十九日第十一次清單]  
　　宿遷葉象翁代募蔡聿法張庚西袁錫九三户各錢五百文無名氏無名氏劉繼寛三户各錢一千文譚謙益錢二千文陸坤元好生堂二户各錢一千文陸光先三千文劉燄一千文彭城堂無名氏劉旭光徐丹廷五户各一千文陸泮亭三千文施瑞書一千文周永林無名氏二户各二千文悟修堂一千文李長泰五千文董振業一千文肆好堂十千文劉瑞堂二千文少記一千文康煥文二千文贖愆堂八千九百十文平記三千文誠記二千文周錫東三千文厚篤堂二十千文吳雲叔一千文仇以堂二千文林家福五百文胡學勤一千文青雲堂一千五百文郭維綱一千文沈萬鐘五百文王智連李炤文姜守富景王元仇中愷五户各一千文郭景衢蔡雯潤二户各五百元吳學玲蔡長緒二户各一千文張耀兀于景和賈儒齡曹作祥四户各五百文陳玉堂陳玉春二户各一千文李軒榮二元無名氏三元無名氏無名氏二户各一元王源泰一千文吕永豐二千文徐瑞昌阮天成周恆昌三户各一千文庭記五千文四好堂耕山堂徐小泉張悅臣永德堂五户各一千文王輔廷二元葉貢三五百文葉翼之一千文無名氏二元無名氏無名氏二户各二千文張鳳屺一千文吕宗如五百文姚尚勤羅少敭十千文羅杏坡羅秀峰二户各十五千文羅殿臣二元恆　槽坊六千文梁節甫一元德源油坊四千文戴恆吉二元信隆王覲臣無名氏張心田四户各一元董祥泰洋四元陳石臣陳田修二户各一元陳厚齋二元羅莘干張少卿周人和三户各一元無名氏萬順坊二户各二元廣泉聚一元戎永泰一千文鮑楚材一元永茂公二元朱信昌七百文朱隆泰一千文殷源茂四百文王復興七百文張席之五千文張冶亭無名氏各角洋二元許耕仁堂三元衛瑶階樂安堂二户各二元廣慶坊五元孫月庭二元葉雲五三元卓滋田一元張瑶記仁和二户各二元戴元豐輔記信茂王泰和廣盛昌傅義隆誠茂永永泰長義盛和九户各一元無名氏二元王少卿益泰二户各一元霞氏記一角無名氏二元九角孫煥章十千文王午記二千文慶餘堂一元王養記五百文王筱記一元葉廉記八千文葉象亭五元壽椿記十元王少記二元江友方五千文徐錫庵一千文李清溪五千文孫履信一千文趙煥章江希輅二户各三千文宋秀峯二千文蔡聲輅一千文嚴恆泰二千文　靜軒一千文泰效之二千文李致和一千文高瑟菴二千文王壽田蕭楚卿馬中和三户各一元無名氏十元王信昌周敏齋無名氏三户各一元席珠舫三千席正元徐雲齋二户各一元胡士選二元胡永壽四元鼎和元昇典二户各五千永泉茂二千裕昌祥三元無名氏一千王泰記三千李洪興一千陳廣興鄧茂興二户各十文黄顯棟龔璋福張宗仁三户各一行馬耀庭三千睢甯立成二千振源晉泰恆有名氏二户各二千許博齋一千八百文南萬源二七寳十雨心餘力歉人二十寳三十兩隆源長代募張玉科八百文無名氏二千文無名氏八百文無名氏二千文武威堂長青堂二户各五百文無名氏小洋五角潘大興五百文無名氏二百文潘毓昌五百文杜瑞二百文蔡逢春五千文張席卿五百文正 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　江西巡撫臣李興銳跪奏爲勸辦江西賑濟捐輸第三次開單懇恩奬叙以昭激勸恭摺仰祈聖鑒事竊光十五年四月間江西吉安臨江南昌等府所屬各縣被水衝没圩堤淹壞田廬損傷人口當經分别撥欵賑撫並經前任撫臣松壽以各屬受災較重工賑兩項需欵甚鉅恭摺會奏請援照湖北等省賑捐成案開辦江西賑捐一年藉資接濟接准户部咨光緒二十五年七月十八日奉硃批著照所請該部知道欽此行司欽遵於光緒二十五年九月初六日開局委員分投勸辦並分咨鄰省一體勸募業據將收捐各項銜翎加級封興貢監共計實銀五萬三千一百四十六兩五錢先後二次彚造清册奏咨請奬嗣因一年期滿勢難停止復於光緒二十六年閏八月内奏請展限一年欽奉諭旨允准各在案兹據江西籌賑捐輸總局司道詳稱續收各捐項銜翎加級封典貢監計七百二十五名共折收實銀四萬六千八百二十一兩四錢二分悉數解存藩庫陸續轉發被災各屬分别濟振修隄合將第三次各捐生姓名年貌籍貫履歴三代造具清册詳請奏奬並將副實收咨送户部填發執照來江轉給等情前來臣覆加查核所捐銀數及請奬各項均與例章相符合無仰懇天恩俯准分别奬叙以昭激勸除將清册副實收送部外理合恭摺具陳並繕清單敬呈御覽伏乞皇太后皇上聖鑒敕部核覆施行謹奏四月十六日奉硃批户部議奏單併發欽此 
　　李興　片再查前准户部咨奉撥光緒二十六年分甘肅新餉案内指撥江西省銀三十六萬兩當經行據司道會詳援照歴辦成案於司庫地丁釐金項下籌解三分之三銀二十四萬兩道庫漕項等欵錢糧内撥解三分之一銀一十二萬兩業由司道兩庫陸續籌撥銀二十萬八千兩分作四批匯解甘肅兌收嗣准陜西撫臣電開陜災已人相食庫空如洗奏准借撥甘餉解陜濟用等因又經行司籌撥第五批銀五萬兩委員改解陜西洋經奏咨各在案兹據藩司張紹華詳稱移准糧道再由道庫籌撥錢糧銀五萬兩作爲奉撥光緒二十六年第六批甘肅新餉飭令蔚豐厚商號於二十七年三月初八日具領限一百四日匯赴陜甘督臣衙門發庫兌收所有前項銀兩係照部咨按甘肅庫平動放其餘平銀兩已遵照扣存至解此批甘肅新餉職名係前署江西督糧道試用道黄心渠合併聲明詳請奏咨等情前來臣覆核無異除仍飭籌解外所有江西省籌解奉撥甘肅光緒二十六年新餉第六批銀兩並籌解職名理合附片陳明伏乞聖鑒謹奏四月十六日奉硃批户部知道欽此江西巡撫臣李興銳跪奏爲到任盤查倉榖援案展限辦理恭摺仰祈聖鑒事竊照定例督撫到任應將通省積儲倉榖於三個月内查核具題臣仰蒙恩命升授江西巡撫到任後卽飭藩司將通省倉儲榖數詳細開報以便照例盤查兹據布政使張紹華詳稱江西各屬額儲倉榖一百三十九萬六千五百六石零内有從前清查案内原缺及節年被水被旱出借平糶並豁免民欠籽種口糧動碾兵米交代虧缺叅追著賠旣豁免被賊劫奪與夫軍需動用等案榖石併造鐵路經費案内動缺榖價銀兩均未買齊歸倉現僅共存倉榖一十萬六千六百九十一石零業於光緒二十五年奏銷册内造報歴因前項缺榖未能買補均經詳請展緩查辦此届應行援案展限辦理等情具詳請奏前來臣查各屬倉榖民食攸關必須核實盤查從前各撫臣到任因有動缺榖石買補未齊奏明展俟買足後盤查題報原以杜挪掩牽沮之弊現旣仍未買補自應照案展限辦理除督飭嚴催各屬及時籌補採買復額一俟買齊歸倉再由臣遴委大員分往盤查照例辦理如查有虧短情弊卽當據實嚴叅外所有盤查倉榖援案展限緣由理合恭摺具陳伏乞皇太后皇上聖鑒謹奏四月十六日奉硃批該部知道欽此 
李興銳片再前准部咨嗣後道府州縣無論勞績捐納各項人員應於到省一年後認眞察看考核分别補用等因兹查有候補班前儘先補用知縣梁繼泰試看一年期滿應行照章甄别臣到任未及三月例不出考據藩司張紹華會同臬司柯逢時詳加察看候補班前儘先補用知縣梁繼泰年力富强才具穩愼堪以留於江西補用相應請旨留於江省照例補用謹會同兩江總督臣劉坤一附片具陳伏乞聖鑒謹奏四月十六日奉硃批吏部知道欽此 
　　李興銳片再前准兵部通行嗣後軍營遣撤員弁例應收標者卽行咨部註册至保舉推選各官必須專摺奏明奉旨允行後方准收標不得率行咨部註册以昭愼重等因遵照在案兹查有花翎儘先選用都司張得勝係江西鄱陽縣人因投効内河水師歴年剿賊出力遞保前職該員例應赴部投供候選因此上無資久置閑散殊屬可惜合無仰懇天恩俯准將花翎儘先選用都司張得勝請留於江西收標効力以儲將才而資任使除飭取該員履歴分送部科外理合會同兩江督臣劉坤一附片陳明伏乞聖鑒訓示謹奏四月十六日奉硃批著照所請兵部知道欽此 
　　江西巡撫臣李興銳跪奏爲拿獲富有票匪審明懲辦恭摺仰祈聖鑒事竊查光緒二十六年八月准湖廣督臣張之洞咨沿江沿海一帶有自立會匪散放富有票勾煽各處哥老會匪謀逆起事先後拿獲唐才常等懲辦請飭嚴拿等因當經行司通飭所屬地方文武嚴密查拿旋據星子縣知縣左秉鈞會營拿獲自立會充當值堂匪目李廣順一名起獲富有票洋槍保札號衣及僞據信件木戳訉據供認領票入會不諱并稱前曾充當蒙勇得保藍翎千總禀經前撫臣松壽批飭行司據南康府知府葉慶增覆審明確錄供通禀經兩江督臣批飭就地正法并由臬司會同善後局營務處將該犯李廣順原保藍翎千總詳請咨部斥革在案兹據按察使柯逢時會同善後總局營務處司道督同該府縣開錄犯供核明轉詳到臣覆加查覈緣李廣順卽春亭係湖南邵陽縣人先在福建當勇光緒十年在長門等處打仗出力累保藍翎干總奉有保札二十六年四月初五日途遇素識之蔣國才給伊康有爲自立會富有票一張信稿摺式單三紙派爲值堂頭目於九月初四日行抵南康地方卽經星子縣會營拿獲究明前情據供尚未糾夥散放亦未另有夥同搶刦及勾匪煽惑情事惟以武弁入會領票充當值堂頭目實屬不法業經督臣批飭正法即將該犯處斬應毋庸議起獲富有票與僞據信件號衣木戳案結銷燬保札註銷洋槍儲庫彚報蔣國才等飭緝獲日另結除將拿獲曾匪頭目出力文武員弁照章另行請奬并將犯供錄送刑部外所有審明懲辦緣由理合會同兩江總督臣劉坤一恭摺具奏伏乞皇太后皇上聖鑒勅部查照施行謹奏四月十六日奉硃批刑部知道欽此 
李興銳片再新喻縣知縣蔡體乾係浙江省會稽縣人由候補班補用知縣補授江西新喻縣知縣光緒二十四年二月十七日到任兹於二十七年二月十八日在任病故據布政使張紹華詳報前來臣覆核無異所遺新喻縣知縣係繁難二項相兼中缺江西現有應補人員容俟截缺後另行揀員請補此案有關缺分要件遵照新章改題爲奏除咨吏部開缺曁咨浙江撫臣查照外理合附片陳明伏乞聖鑒謹奏四月十六日奉硃批吏部知道欽此 
　　李興銳片再饒州府知府吳祖椿經前護撫臣奏請開缺另補所有該府印務查有候補知府劉家蔭堪以署理據藩司張紹華會同臬司柯逢時具詳前來除檄飭遵照外理合會同兩江總督臣劉坤一附片具陳伏乞聖鑒謹奏四月十六日奉硃批吏部知道欽此 
 
