# 1893 - 202 - 4907278

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印增注七家詩出售] [  圖書集成局代啓]  
　　試帖發源於唐而盛於我朝七家詩尤爲選本中之最善者前有石注少韻注今王注增韻注可謂無美不臻由本局以新鉛字代印紙色潔凈裝釘精工每部四本碼洋八角有欲揣摩帖括者請至逢源里熙記書莊及各書坊購取可也 
[新印臨證指南醫案出售] [  圖書集成局啓]  
　　吳門葉天士先生以頴悟卓特之才研精醫理於書無所不讀融會古人之精意而參以新機故其立方也一二味不爲少十餘味不爲多習見不　從同獨用不嫌立異輕重繫於杪忽取效在乎呼吸和緩盧扁不是過也及門弟子隨時抄錄諸方遂有臨證指南醫案之刻誠歧黄家所不可不　者本局以新鑄鉛字排印紙色旣白裝釘尤精共十二本盛以錦套每部碼洋一元五角欲購者請移玉申報館帳房及各處申昌書室可也 
[世界說]  
　　客有問於余者曰子見昨報載有不成世界之說乎余曰見之客曰夫以英界致遠街及二三馬路南北香粉弄等處花烟間林立每至夜深人靜無鹽嫫母露坐門前少年無賴之徒任意調笑高唱淫詞媟褻之狀淫靡之音較之桑間濮上殆又過之如此則眞尚復成何世界顧不知此等世界獨上海一處爲然乎抑他處亦有之如此則曰不成世界必如何而後成爲世界先生其亦有以敎我乎余曰子以爲必有此而後成世界乎抑以爲凡世界中無不有此乎子亦在世界中初不能跳出世界之外而顧不知如何而後成爲世界乎夫上下相承謂之世壤地相别謂之界世以時言界以地言時因地爲轉移地因時爲變遷故世界二字合而不分言世界者莫盛於釋家言乎小則以一粒粟中可藏世界言乎大則三千世界大千世界至於極樂世界則又人人所欣慕而不可得至者也以天之下而有一地球以地球之中而有中國以中國之中而有江南省以江南省而有松江府以松江一府而有上海縣以上海一縣而有租界俗謂之洋塲以租界之中而有英界以英界之中而有二三馬路與夫南北香粉弄致遠街等處以此數處之中而有花烟間此則大千世界中之所謂一粒粟而已矣此處而不成世界則此外固尚有世界也然而吾則上觀千古下觀千古而覺不成世界一語大有棖觸於余懷者夫堯舜之世所謂洪荒之世界也有堯以爲君有舜以爲臣遂成爲揖讓之世界自是而後舜傳賢禹傳子三代相繼父子兄弟傳繼傳及而大公之世界若一變而爲私據之世界揖讓之世界若一變而爲征誅之世界三代以下兼并吞噬成爲勢力之世界於是有大力者出混而一之漢興而世界爲之一改然猶仍征誅之舊也漢以降避征誅之名竊揖讓之貌遂一變而爲禪代之世界浸而久焉或禪或奪紛紛不一而世界乃不能一律而君明臣良則爲昇平之世界上昏下暗則爲叔李之世界此中道理歴千萬年而不能移易則不與世界爲轉移者也至於今日言乎中外通商梯航交至則規模大爲式擴也而虎視眈眈其欲逐逐邊陲之釁防不勝防則又成爲詐虞之世界言乎干戈永靖天聽極聰龎恩下逮至優且渥民心之固遠勝前朝而臣下粉飾欺蒙内外一體蒙兆已徵恆風著象則又成爲上下相蒙之世界下情不能上逹上意不能下孚故談者謂中國之病在乎鬲鬲者隔也倘愈隔愈遠尚復成何世界中國之大局情形如此若上海洋塲之内則所謂别有天地非人間者直可以别開世界而不知者且以爲通商大埠中外總口仕商雲屯行旅風聚食則粱肉服則錦繡出則車馬居則廣厦如寳善街四馬路等處竟同不夜之城攘攘熙熙人烟輻輳衣香鬢影掩映其間咸目之爲繁華世界而孰知苦樂正復不均彼拖東洋車以謀升斗藉負販以求口實者奔走於街衢之中酷暑則有汗而不能揮嚴寒則遇風雪而不敢避其游手無業者或藉欺騙以爲生或入流氓以爲業一旦獲案敲臀梏頸甘心忍受若此者則又成爲煩惱世界至於花天酒地選舞徵歌笑擲纒頭留髠送客此則僉目爲皆大歡喜之世界而孰知又有如英界二三馬路致遠街南北香粉弄等處無數嫫母無鹽塗脂抹粉露坐於門前以招引遊蜂浪蝶幸而招得一客則一日可以不飢不幸而終朝冷落無以爲生拉客敲詐無所不至此則又成爲烟花世界而在慧眼視之則實爲香粉之地獄也上海之風氣如此故有此種世界他處或未必如此然上海之地而欲洗滌此風則巡捕包探隨時查禁猶祗禁於暫而不能禁於常意惟業房産者不租屋與此輩則此風可漸息或尚可以保全一區之世界各能自保其世界而後不至於不成世界嗚呼難矣 
[諭旨恭錄]  
　　六月初三日奉旨陜西保安縣知縣著丁秉乾補授安徽含山縣知縣著蔡如景補授廣西桂平縣知縣着周應溎補授甘肅徽縣知縣着張若金補授河南舞陽縣知縣着張慶麟補授廕生立勛著以文職用李維仁著外用曾廣鍾著外用李恩官著外用孫寳琦着内用賈厚墉着外用截取户部郎中周文令内閣中書王郅萬啓釗保舉直隸候補道徐建寅山東補用知府邵承照直隸補用同知張錫藩直隸候補知縣謝海翼臧良圻俱照例用卓異俸滿前浙江仁和縣知縣趙篤恩著循例俸滿准其於知縣任内卓異加一級獲盜官前四川資陽縣知縣金學獻着以知府儘先卽補明保道員用浙江試用知府萬福康著以道員用在任候補知府江蘇蘇州府總捕同知惠榮着開缺以知府儘先卽補並交軍機處存記欽此 
[暹事電音]  
　　十一日倫敦來電云暹羅已將法人所致哀的馬敦書回覆謂美江左岸只能劃出若干讓與法人收管法人所索勿郎克三百萬枚不妨照付所毁之物業由暹法兩國派員商議賠償須核定數目若干如有不敷另由法人補給等語法人不允所請大約十四日法欽使將離濱角京城矣 
[香江火警]  
　　本月初八日清晨六點鐘時香港上環文咸街一百二十二號門牌之三層樓上傾瀉火油燈致速祝融之駕樓上滿贮沙藤一經焚及有如拉朽摧枯少頃殃及一百二十四號一百二十六號時值狂飈忽起風火互相助虐轉瞬延至東來街十二號十四號愈覺飛揚跋扈銳不可當數店屯積草蓆沙藤甚衆濃烟滾滾無異火牛迨救火人齊集灌救急欲梯升屋面苦無容足之區約一時許始引水噴熄而各店户已頓成灰燼惟一百二十六號焚未及 
 
 

Page 2

 
 
半是役也所燬財物約值洋銀二萬元起火之店在巴來士洋行保火險三千五百元其餘亦皆保險尚可索償也 
[蕪湖火警]  
　　蕪湖道署迤西細民錯處其間茅舍竹籬如鱗之比月初某日忽肇火災霎時間烟燄蒸騰風聲怒吼火龍火虎馬吟嘯成羣袁觀察瞭見情形徒步而出蕪湖縣保甲局各官亦命駕戾止相與彈壓匪人各洋龍奮勇狂噴百尺飛泉降從天半祝融氏遂歛威而退然已燬房屋十餘椽矣事後觀察以女哭兒啼慘難入耳卽自捐廉俸按户散給錢二千文 
[寗城火警]  
　　本月初十夜五鼓時寗波南社壇橋大街張芝香外科店對面坐西朝東奉化阿二柴店被匪人縱火於柴堆中霎時紅光燭天黑燄羃地勢甚披猖警鑼四出遠近水龍風馳電掣而至取水狂噴始得救熄計焚去樓房六幢當火起時謙和當鋪適當其衝岌岌可危幸有江東樹行街二架水龍竭力保護始得轉危爲安 
[寗郡辨志精舍癸已春季課案]  
　　漢學超等施世杰孫承志許克勤費同壽王景升張樹六唐繼盛鄭鈺陳得善樂鎭東特等汪開祉陳鳳洲潘任李康王亨兆王亨彥秦鍾濠張錫恭王家謨徐隆壽○宋學起等於夢奎陳得善特等李永康王亨兆吳廷採王亨彥宋堉煐沈重光○史學越等謝行溎陳得善尤桐張世銓竺士康林景綬陳得心沈一桂胡祥鑅孫錫麟特等王序賓于鬯汪開祉俞函三范彭壽吳佐清張土模蘇家賢徐昌燕秦在鎔○算學超等胡飛鵬曹仰欽戴日華李堉廉徐莊陳其虎朱熙馮澂孫文卿陳得善特等王汝成任士杰秦偉棫盛沛柱孫德準王麟藻盛鍾聖蔡翊清李　恒韓保徵○地輿超等陳得善吳廷採周震隆江起鵬汪開祉許克勤羅藻新王序賓王紹翰秦在鎔特等江起鯤陳祖蔭趙多祝吳兆麒將元慶汪鳴鳳秦鍾濠費廷璜張德容鄭志選○詞章超等逹孚鍾濂俞鎭殷松年馮善徵江于隆施世杰陳培壽黄畹蘭陸炳章特等李進興王德坤陳得心吳善逵孫紹璟陳鑣孫榮棠朱茂林兆甲俞鑑 
[密查事件]  
　　皖友信云日前有某大員奉上憲密札由金陵至皖在錢牌樓和祥棧小住數日不動聲色聞此來係密查事件至所查何事俟有續聞再錄 
[泖濱凉籟]  
　　松江訪事人云上月十九日申報載王某之妻生産兩日不下穩婆用刀碎剮出之奏刀甫竟母子俱亡翌日遂著爲論說弁諸報端以冀凡爲收生者愼之又愼也不謂邇日松江東門内痘神廟比鄰陳某之婦兒已産而胞衣未下穩婆張端姊姊大言曰是當以手入産門撮之無如心旣不靈手又未敏暗中摸索頭緒茫然悮將大腸拽斷産婦極口狂呼涔涔汗下謂腹中痛如刀割將若之何穩婆猶佯慰曰孃孃好生靜養莫驚慌也隨將大腸潛納便桶中怱怱而返未幾婦目眩神昏魂歸泉下陳且驚且訝憶及撮胞時曾有痛若刀割之語令傭婦於血污中細加檢點果見有腸一條長可二尺遂携以往大興問罪之師穩婆猶强辯多方不自引罪旣而來往行人無不髮爲之指門窓椅桌搗毁殊多穩婆懾於衆怒願爲婦誦經一壇始寢其事○月初某日下午有偷兒乘間潛入西門外嶽廟内宮將楊侯之女公子偶像按置拜墊上褫去上下衣袴適有香客持一瓣心香膜拜禱祝驚見情狀心甚異之俄聞供臺下窸　有聲視之偷兒也不禁狂呼有賊香工聞而奔入扭住髮辮押交巡防局研詰情由偷兒供稱無錫人素習木工落魄此間不得已而向楊小姐乞貸卜以筊得上上吉故褫取其衣小姐旣已允從老爺何得指以爲竊局員大怒叱令鞭背三百下笞臀二百下交人保釋不准逗留○今春婁縣捕役拘獲盜刦某信局船之夥犯趙老鬍子夏大令更番推鞫供稱籍隸江北素以操舟爲業並未入夥行刦大令下之於獄俟緝獲正犯再核邇日趙在獄患病醫藥罔效延至某日倒斃大令遂禀諸上游委鄰封金山縣主來松騐得因病身死是實遂飭棺殮瘞埋 
[噩耗續述]  
　　蘇州府魁太守之夫人於本月初九日丑刻仙逝電信傳來早已登諸報牘兹接訪事人續信悉夫人素患胃氣近年來時愈時發尚可支持今春漸覺發時多而愈時少飲食漸减入夏以來天氣炎熱病益增劇遍請名醫調治未見轉機本月初八夜病勢愈危藥餌罔效延至初九日丑初撒手西歸太守素敦伉儷覩此長簟塵空當不異義山之悼亡安仁之抱痛旋詣撫轅請假十日料理喪務聞擇於初十日午刻在署大殮彼以生芻一束向素帷而下拜者正不僅徐孺子一流人也 
[吳苑蟬吟]  
　　距木瀆鎭五里之遙有大楊樹頭者一小村落也村中某姓婦年纔花信痛失所天有子女各一皆在襁褓四壁蕭然三餐難覓遂再醮於某甲蘇俗凡孀婦再醮贅於夫家者呼爲防兒荒凡爲人作防兒荒者附近無賴皆須得喜席資所謂明拆梢甲於去秋入婦門無以應無賴之求商懇緩期至本月初甲携新絲入城求售回時日已西沈行至距家一里許之河畔突被無賴圍住逼索前欵甲哀告曰絲雖負出尚未售去俟得價後卽當奉獻無賴大怒遽麾以肱乘勢推入河中擲以巨石適中甲之頭顱登時斃命某姓婦知之撫膺慟哭卽欲報官籲求伸寃旋經無賴央人調停願出洋一百餘元料理後事遂得逍遙法外不意光天化日中竟有此弱肉强食之事也噫異矣○閶門外新橋附近孫姓家姊妹兩人窓下修眉簾前學繡素以輯睦聞本月初八夜偶以細故口角逾時姊忽向外飛奔揚言曰我將與海若訂同心矣妹聞之謂生旣同胞死亦同穴遂躡履從其後至新橋下姊已躍入波心妹亦相隨而下幸是處泊有灰船一艘舟子聞聲起視暝色蒼茫杳無所見遂將篙向河中亂掏逾時始得援起然肚腹膨脝如五石瓠矣○城内仁孝里黄姓家於初八夜被宵小撬門而入掩進内室竊去衣飾等約值銀四五十元翌日開單報案雖蒙允爲跴緝但不知鴻飛冥冥弋人尚得而篡之否 
[吳山選勝]  
　　編修吳太史錦綬之繼母榜眼吳太史士鑑之繼祖母年近古稀入夏以來舊疾復作延至六月初竟賦仙遊聞者咸深悼歎○駐防旗營某甲傳者隱其姓氏初與茶博士某乙之妻作桑間之約珠胎暗結恐被乙看出破綻遂於上月廿八晚偕甲遁去意將買棹遠颺適與乙夥相遇於途夥歸而告乙正在偵騎四出之時一聞此言立卽往追而天外飛鴻已杳不知其所之矣○新橋南岸某機坊於初七夜被妙手空空兒踰垣而進將機上宮綢料剪去不料機軸一鬆軋軋之聲逹於庭户坊主從夢中驚覺急起追之賊恐被擒將綢抛於路側以爲餌幸織工將竣截斷者僅一二尺零綢尚不致大有虧折賊則如驚隼入雲寥天無際矣 
[蜀道音書]  
　　川友信云前因太平門失愼將巴縣枷班房焚燬所有枷號鎖押各犯一時無處安置耿大令諭令各尋妥保分别釋放○傳遞詩文爲考試通病近日重慶府試竟有人由試院後牆穿穴傳遞當由文童徐石麟禀請府憲嚴禁太　立飭將後牆封禁並派差役梭巡以免弊竇 
[江干送别]  
　　常鎭道黄幼農觀察將次啓行已記前報兹悉觀察於前晚乘輪本邑道營廳縣各官均於三鼓時出城恭送 
[相騐倒斃]  
　　山東人孫劍林由原籍販鳥來滬暫寓滬城邑廟後花園某甲所開鳥籠店中將鳥售畢忽爲二豎所侵甲又下逐客令異鄉孤客舉目無親偃臥於道左至昨晨氣絶四鋪地甲陸貴見之查明滬上並無親族遂於亭午時投縣請騐午後五點鐘黄大令帶同仵作書役人等臨塲相騐該地甲已在桂花廳之西預備屍塲大令旣廾座陸貴投案禀訴前情並稱查得死者姓孫名劍林並無族人在滬今小的已將同住百靈廳之徐順元帶案候示大令傳徐訊問供稱小的亦以販鳥爲生與孫同居素來相識且知孫素有疾病此次實患小腸氣不出一日已於昨晚氣絶身死大令飭仵作檢騐良久喝報孫劍林手足頭面均發黄色身上並無傷痕實係因病身死並無别故大令離座親視忽有周友林殷 
 
 

Page 3

 
 
少山投案訴稱孫劍林今年六十五歲係山東濟南府人家中尚有妻子小的周友林前在總巡局充當局勇殷少山現爲修脚匠均係濟南府人與孫同鄉爲此來案伸寃大令問爾等來此何寃可伸供稱孫實係受傷身死大令問何日受傷答稱上月十九日受傷大令問被何人毆擊周殷良久不答大令謂孫劍林經本縣騐明因病身死况身上並無傷痕周殷供稱實受内傷大令曰旣有内傷不妨指出傷在何處凡受傷身死者傷處必硬周殷一再商議供稱孫劍林旣已騐明病斃小的等求免發封情願代爲收殮衣棺均已備齊大令准如所請著先具孫劍林因病身死切結存案備查一面著周友林將屍收殮俟其屍屬到滬將棺木交付周殷唯唯大令遂排導赴邑廟拈香然後回署 
[畛域攸分]  
　　每年夏末秋初城廂内外各會館公所及各業等建設水陸道塲滬南董家渡天主堂王神甫特於前日傳十六廿三七三鋪地甲到堂著令傳諭各行業人等嗣後凡有建醮焚化錠帛敲打鑼鼓及行香等事不准在董家渡一帶大街行走且本堂敎民在外開設店鋪者亦不進向該店募書捐欵並錠常如敢不遵當送縣請辦該地甲遂於昨日往各處知照 
[虹口瑣聞]  
　　前日有甲乙丙丁諸鹽販由浦東挑私鹽來滬沿途求售行至老閘迤北文昌閣畔爲戊已庚辛諸流氓所見冐充鹽捕營勇將鹽悉數扣留大言炎炎肆行滋詐甲等心不甘服忿爭良久遂動干戈旣而甲力不能支身受重傷而遁戊等並不追赶將鹽肩荷而回巡鹽勇壬癸聞之奮勇往捕戊等見而駭甚欲逃不得祗得將鹽奉獻相邀至某茶肆啜茗言和戊等理屈詞窮央孔方兄爲之和解壬癸遂不復有後言○昨日午後一點鐘時有一人年約三十餘短褐不完頗似小工模樣行至虹口公濟醫院後門外驀仆於地宛轉呼號行人知患急痧爲之設法救治無奈病已深入少焉卽一命嗚呼乃喚地保到來集資收殮 
[渡航失事]  
　　前日午後四點鐘時有航船一艘載客十餘人向南行駛至大碼頭相近適值狂風大作浪湧如山船户支撑不住當卽覆没搭客船户紛紛落水停泊左近各船見而援救諸人得慶更生所有物件則已漂失無存旋有　船婦某氏見水面汆來衣包一個正在俯身拾取船忽欹側氏卽墮入浦中迨旁人打撈已無蹤影矣傷哉 
[拐販宜懲]  
　　拐販之徒每以滬上爲逋逃淵藪崇明人某氏在南市老白渡地方開設烟館暗中向各處誘騙婦女來滬　賣受其害者不可勝數前日有鄉人某甲誘拐姪媳來滬因無主顧卽在該氏處借宿並托代爲物色若得身價情願瓜分氏聞言首肯正在　攬間忽經媳之族人尋蹤而至行經該烟館門口與媳邂逅相遇甲見事敗露乘間逃遁該族人欲將媳領回被氏出頭覇阻按拐販之事例禁綦嚴賢有司不聞則已倘有所聞當不致默爾而息也 
[凶手畫供]  
　　拐妻謀命一案迭詳前報前晚帮審委員葉司馬提吳妙林至案順供司馬謂爾可將前情再供一遍妙林所供與前堂無異司馬問三月十八晚爾等謀斃阮張氏之夫阮阿狗共有幾人何人唆使何人爲首答稱是晚共有六人惟曹德標並未動手此事實被莊金堂俞阿六卽獨眼阿六二人弄假成眞爲首者實係小的司馬問桂華究毆幾下答稱數下惟胸前一下最重至勒斃阿狗之帶實係馬阿二之物司馬著畫供加蓋指印仍飭還禁 
[小工看管]  
　　前日蔡太守將爭奪小工之胡光德及受傷之陶金温解縣值差禀明黄大令著分别看管候訊 
[捕房捉賭]  
　　英捕房二百八十七號二百五十六號兩華捕偕一百號及八十三號兩印度捕投英公堂禀稱昨日小的等巡至虹口漢璧理路知弄内荒地上設有賭攤遂會同往捕旋將張榮記朱錦福何阿狗周阿六陸阿寳唐阿狗賈玉和六人捕獲送懲張供稱小的係山東人偶然犯賭尚乞恩寛朱何皆供認犯賭泥首乞憐華印四捕同禀稱朱前曾犯事何帮同搬物諒皆賭塲中人周供稱小的駕磗瓦船到此偶往隙地上出恭並未與賭陸供稱小的向操藥業失業後曾在何老爺公館中當家丁旋於去年斥退昨日見此處人甚擁擠故往閒觀不料誤被拘拿務求開釋兩華捕同禀稱小的等往捉時陸冐稱某包探之夥役小的誤信其言將所獲賭徒交其看管不料竟私行釋去唐亦不認賭錢賈供稱小的係揚州人昨在此處喚賣香瓜被拘時香瓜悉數被伊等藏匿言已叩首至地若崩角然太守問四捕曰爾等可見此人挑香瓜否答稱小的等未見賈稱彼等妄欲居功致將小的誣指太守拍案大怒曰衆人不誣獨誣爾乎遂著將一干人還押捕房至午後親往勘明再行核奪 
[法界公堂瑣案]  
　　昨爲訊案之期祁繙譯别有要公倩魯鼐安君觀審葛同轉旣升座卽有某包探禀稱竊賊葉恒旭在金利源碼頭竊取紅糖經管碼頭人拘獲解送案下請追同轉問爾如何竊法葉供稱王生林在彼竊取小的見而分俵些微同轉問王向操何業供稱當小工同轉判令押候掌頰四十下著交王究辦○丁東昇葉宏聲等八家環控愼成柏油白臘行主朱棣卿虧欠銀四千九百餘兩并將其子朱椿年卽朱中喜送捕房葛同轉命提中喜到案先問丁葉及鄭楠坪俞占鰲曰爾等與愼成來往幾何年矣丁稱只有一年葉遞呈僞票四張共銀五百五十兩訴稱均被調去洋銀此外尚有貨欵九百廿兩問旣持此票調取洋銀爲何不到莊照對葉稱與棣卿本親串行料不致受伊愚弄及棣卿避匿始知被騙今實難向東家交代務請究追鄭俞同求嚴究中喜供稱向在梅溪書院讀書父親於上月十六日出門不知何往十八日家中命僕送至親串家平日父親與各家往來實所未悉同轉謂各原告曰爾等須尋獲棣卿方可質對丁等同稱現已有人往洞庭山尋訪矣同轉問泰源萬順兩店是否棣卿獨開丁等同稱是伊一人所開葆和糖行張生和投案求追欠欵同轉著將中喜押候交到其父再行訊辦○某西人遞禀聲稱王辛桂竊去家中衣服求卽究追王供稱小的所竊之衣已被西人取去矣葛同轉謂爾係積竊前已遞解回籍何故又來究竟原籍何處供稱小的係安徽太平府南寍縣人同轉飭某包探解送上海縣請黄大老爺備文遞回原籍○某洋行細崽某甲訴稱汪桂卿在途硬借攫去搭連袋内洋銀四洋九角汪供稱小的向甲稱貸甲將袋抛擲於地倉卒間被他人拾去葛同轉問爾之押票從何得來何以有女衣付質供稱小的欲往某處因無路費故將衣服質錢同轉著押候笞責一百板○某包探禀稱劉連生偕友投金保興客棧住宿閱三日其友先去翌日劉怱怱出外携紅皮箱一口入棧小的以其形跡可疑尾隨其後少焉劉復携至寳善街某當鋪將皮衣三件質取洋銀十一元向之盤詰言語支吾是以解案請究金保興棧主遺金衡全投案求斷給棧資錢七百餘文葛同轉問劉等到爾棧時共有若干人金供稱本月初七日二人同來旣而一人先去至初八日劉携進皮箱一口旋又携出質錢當初來時二人只有鋪蓋一副竹箱二口劉供稱小的由金陵偕友同來友因未付船資將鋪蓋押在船上葛同轉問爾等乘何船供稱不知船名包探禀稱小的查其箱内有洋銀三元及小洋銀數角同轉謂爾箱内旣有洋銀何以偏欲質衣顯見所供不盡不實遂著押候嚴行比責棧資錢七百文將存案之十一元中提給一元令金找還三角金遵諭叩謝而退○某包探拿獲在招商局江天輪船竊取洋傘洋布衣之賊犯陳青茂解案請訊陳供稱小的初次到滬洋傘等皆自已之物昨往輪船訪友致被拘拿葛同轉飭包探送至輪船問明住址禀覆候核○和昌盛報關行主某甲遣夥吳長庚遞禀控庄夥王殿卿虧欠客欵避不見面葛同轉察閱禀詞畢謂王曰爾主禀中稱去歲之杪爾已欠千餘兩何以今復多欠王供稱被烟臺客欠去七千餘兩同轉謂現著爾結明實數具限歸還王俯首無詞同轉著押候嚴究又諭令吳回覆行主向客查詢是否屬實禀候核辦○縫工張富全控同業陸桂山積欠工資九千三百文屢次向索祗付過二元尚欠七千三百文意圖吞没陸供稱小的並未欠伊工資因伊之岳父向小的借錢不遂是以挾嫌誣控葛同轉著交保出外明白理處○包四善與范湘甫往來付下元 
 
 

Page 4

 
 
昌匯票銀一千兩旣而范以元昌已倒不肯照付包遂遞禀求追葛同轉研訊之餘范供稱元昌現已倒閉共欠各家銀四萬餘兩小的亦被欠萬餘兩同轉謂包之匯票由爾出立無論元昌倒與不倒理應向爾清理范呶呶凟訴同轉怒謂爾以元昌旣倒章圖吞没乎著押候追比○沙遜洋行收租人王雨香控房客衛進方積欠洋銀十二元五角葛同轉問衛帳目對否衛稱小的願於望日付清現在尚求寛限收租人堅不允從并稱衛將生財變賣意欲脫逃同轉著交人保出限日付清衛遵諭而退○某包探拿獲在江寛輪船竊取臺單之賊犯胡仁山解案請訊胡供稱小的家住安徽前日至船上訪尋某友欲倩其薦往同文書局同鄉人胡友蘭處繕寫書籍葛同轉謂爾赤身露體跣足科頭决非斯文中人豈能繕寫書籍乎胡供稱胡開文亦係同鄉同轉飭包探送至胡開文問明是否同鄉禀候核辦○某包探禀稱小的查得錫盛洋貨店雇車裝火油三十七箱存儲樓下是以禀明捕頭送請科罰店夥宋春林供稱火油已由他店買定因貨不合是以退還葛同轉商諸魯君然後判罰洋銀二十元如數充某項公費宋叩求减罰同轉謂按照律例每箱應罰洋銀一元今已從寛爾尚不知恩典耶爾今日回去可將樓下存儲之處從速拆毁以免日後再儲宋遵諭而退○吉祥街某洋貨店主龔錦年控稱有賊由比隣俞又亭所開玻璃店棧房穴壁而入竊去錢十四千小洋銀一元四角求大老爺斷令玻璃店賠償某押店主浦子仁訴稱小的向俞轉租房屋開設押店先付洋銀兩元迨裝修後忽稱屋主不租押店務求公斷葛同轉提俞研訊供稱是晚管棧人出外觀劇至十二點鐘時回棧持燭周圍照看並無賊蹤疑是賊從日間挨身入洋貨店中尚求明察同轉謂所失之物兩家當各認一半至押店房屋業已裝修如果不租應將所付洋銀及裝修費如數給償諭畢飭包探帶兩造出外詢問明白禀覆○嘉太茶葉店主婦袁朱氏司帳人沈子帆抱呈六福投遞禀詞葛同轉謂事隔多時爲何猶未清理袁朱氏訴稱小婦人已邀請中人清理幾回尚未允恊同轉謂爾子爲何不到答稱年幼無知不能投案沈稱各股東憫伊孀獨格外原情除存欵外願找給銀二百餘兩同轉謂袁朱氏爾願了事則可遺子到堂如其不願則本委將存案之筆據及人証卷宗移送上海縣爾投縣候質可也訊至此忽有縣役李泰遣夥役龔清　信票投案移提同轉諭以票上所提之人早經具保出外龔唯唯而退 
[飢溺厪懷]  
　　本館協賑所昨承永安室捐助山西賑洋六十元夫災民之待拯濟正不異大旱之望雲霓得此廉泉廣沛彼流離載道者自必歡抃同聲又金陵鴿子橋朱公館内林慕放翁因得呂宋票二副彩四分之一助賑洋五元由鳴福來票行交來倘中彩者皆能仿而行之酌量助賑裨益當非淺鮮故特表而出之以冀見者聞風興起云 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[游勇過滬]  
　　游勇陳海秋李海青在臺灣淡水縣滋事經翁子文太守遞解湖南原籍前日解差過滬赴縣投文黄大令著收所聽候加差護解 
[軍犯就道]  
　　江都縣馬快張洪卽張五權子由揚州誘拐婦女來滬販賣被法包探拘送公堂轉解到縣訊實收禁擬定軍罪由捕廳陸少尉騐明箕斗聽候黄大令備文解往甘肅等處已詳前報昨日午後大令將文憑發給捕役卽在内監將張提出在大碼頭登舟起程 
[瘋婦送縣]  
　　瘋婦喬裝已見昨報兹悉該瘋婦徐小寳卽唐潘氏由法捕拘入捕房於昨晨解送公堂葛同轉飭勇將該氏於亭午時解送到縣黄大令著交官媒看管候訊 
[英界公堂瑣案]  
　　家丁陳盤溪禀稱小的隨小主人唐少大人由臺灣乘斯美輪船來滬十一日傍晚行抵吳淞口收拾行李忽失去小皮箱一口急向買辦熟商請船主將船暫泊以便查緝查之不得則發電至上海囑捕頭飭包探來船巡察十二日清晨包探陳阿九秦少卿到船將諸客行李悉行查閱旋在羅長發行李内查得水烟袋一枝金鈕扣一粒的係小主人所失之物今特送請訊究陳秦二探同禀稱昨晨小的等奉麥捕頭之令往吳淞口查緝唐少大人所失之小皮箱當在羅處查出水烟袋一枝金鈕扣一粒餘贜無著羅供稱小的由臺灣來滬船抵吳淞料理行裝忙迫中悮將水烟袋金鈕扣收入並非有心竊取尚乞施恩蔡太守以失物甚多尚未全獲著將羅押候查明核辦○包探孔阿才禀稱吳和尚手持衣包行走小的見而詰問言語支吾搜之得鎖匙一把約二三十枚另有撬門刀二柄今特送請訊究吳供稱小的並未出家不知人何以喚做和尚所有衣服十三件竊自黄渡陳少泉家蔡太守判令笞責一百下管押三月贜存捕房待領○包探黄四福禀稱陳明三與張桂官互毆陳喚小的到來將張拘案陳訴稱張在小的處爲夥欲向小的借支洋銀三元小的給以一元五角張以未饜所求將小的毆擊張供稱小的亦被毆傷蔡太守判將張管押十日○包探孔阿才禀稱馬夫陳文奎不善駕車致將余吾亭撞倒於地未及扒起卽被馬足踏傷余訴稱小的年已六十有四昨被陳馬撞倒於途幾乎碾斃陳供稱小的在西國牢獄中當馬夫昨日車行迅速異常見余在前喚之不聞致肇此禍蔡太守諭令伊　寫一信來於下禮拜二再行訊斷○包探孔阿才禀稱廣東人陳阿雙竊取王阿四家牙骨油紙扇一柄請爲究辦王訴稱小的與陳素來相識陳竊扇時小的向伊追問伊言已質錢五百文明日送還押票小的候之久久不見送來昨日前往詢之忽然不認今小的自願備本往贖請免重懲陳　竊求恩太守著將陳管押兩禮拜期滿開釋○包探黄四福禀稱沈阿金手持銅擺鐘一具熟羅女衫一件赴某押店質錢小的見其形跡可疑上前問訊伊自認在松江某姓家竊來蔡太守研究再三沈一言不發太守判令笞責一百板管押一月期滿遞回蘇州原籍○二百七十三號華捕禀稱顧長發失去單夾衣七件小的查係吳仁寳所竊是以送案請究顧投案申訴前情吳供稱衣在楊樹浦竊得蔡太守判令管押一月○三百六十一號華捕禀稱小的巡至北河南路天后宮見徐阿生擲骰賭錢拘請懲辦徐供稱小的在天后宮閒逛被捕誤拘蔡太守問爾旣未犯賭賭具何來供稱賭具不知是何人之物太守著卽保釋○某號華捕禀稱張仁友周伯和將劉成章毆傷請爲訊究某氏上堂訴稱張周劉三人均住宿小婦人所開茶館内現在小婦人願將張周具保如劉於禮拜四傷痊投質小婦人仍可交到張周太守准之 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年六月初三日京報全錄]  
　　宮門抄○諭旨一道錄前○蘇撫奎奏查明江寍蘇州兩屬下忙地丁等欵已未完銀數摺○又奏遵造光緒十七年民欠錢糧徵信册籍摺○又奏籌解地丁京餉銀兩片○又奏籌解恊濟山西賑欵片○鄂撫譚奏彚報十八年分交代各案起數片○又奏籌解邊防經費片○又奏地丁項下籌解第四批京餉片○六月初三日户部通政司詹事府八旗兩翼值日廂黄滿引見五名正白滿五名兩翼二十一名○裕德假滿請安○奉天知府奎華謝恩○克文請假十日○文秀續假十日○召見軍機崇禮陳學棻奎華○○頭品頂戴江蘇巡撫奴才奎俊跪奏爲查明江寗蘇州兩屬光緒十八年下忙地丁等欵已未完銀數恭摺仰祈聖鑒事竊照江寗蘇州兩藩司所屬地丁耗羡等項錢糧額征已未完多寡各數業經遵照部咨各歸各欵逐一分晰造册依限奏咨至光緒十八年分上忙止在案兹據江甯布政使瑞璋蘇州布政使鄧華熙詳稱今届接辦光緒十八年下忙之期所有江寍淮安揚州徐州海州通州六府州屬並海門廳額徵地丁驛站俸工槓脚等欵正閏銀八十九萬七千五十二兩零内除被兵缺徵蠲免靖江荆溪溧水縣豁糧銀一十萬一千九百四十二兩零該徵銀七十九萬五千一百九兩零内除甘泉縣成災蠲免銀九百三十九兩零又除甘泉縣因災蠲賸緩徵並　田及各屬勘不成災緩徵銀二十八萬一千四百一十二兩零實應徵銀三十六萬六千六十四兩零下忙應徵五分銀二十三萬五千一百二十七兩零已完銀二十五萬九千八百三兩零内經支驛站俸工役食等銀七萬七千八百九十四兩零解司銀一十八萬一千九百九兩零計有多完銀二萬四千六百七十六兩零又應徵各欵五分耗羡銀二萬三千五百一十二兩零已完銀二萬四千三百三十一兩零内經支止佐各官養廉銀七千三百一十八兩零解司銀一萬七千一十三兩零計有多完銀八百一十八兩零又蘇州松江常州鎭江太倉五府州屬額徵地丁驛站俸工祗應槓脚等欵除坍該正閏銀一百四十五萬九千七百七十五兩零内除公估坍荒准豁註緩銀六百二十七兩零經支俸工祗應等項銀九萬一千一百二十七兩零實徵銀一百三十六萬八千二十兩零内除上忙已完銀三十六萬七千九十六兩零下忙應完五分銀四十二萬七千九百八十八兩零已完銀四十六萬五千三百七十一兩零計有多完銀三萬七千三百八十三兩零應徵各欵五分耗羡銀二萬三千三百六十兩零已完銀二萬二千一百六十五兩零未完銀一千一百九十五兩零核計江寍蘇州兩藩司所屬爲數均屬有盈無絀所有未完耗羡銀兩現經飭令上緊徵解等情詳請奏咨前來奴才覆核無異除將送到各清册咨移户部科查核外謹會同兩江總督臣劉坤一恭摺具陳伏乞皇上聖鑒敕部核覆施行謹奏奉硃批户部知道欽此○○頭品頂戴江蘇巡撫奴才奎俊跪奏爲江蘇省蘇州等屬遵造光緒十七年民欠錢糧徵信册籍恭摺仰祈聖鑒事案准户部咨議覆御史劉恩溥奏清厘民欠各摺片光緒十一年十二月二十一日奉上諭户部奏正供錢糧缺額過多厘剔官吏經徵積弊又核對民欠請頒徵信册並擬章程册式呈覽曁立蠲緩徵信册各摺片錢糧爲國家正供小民具有天良無不爭先輸納其偶有抗欠者不過千百中之一二全在封疆大吏督飭藩司糧道認眞考核力杜官吏中飽之弊上不虧短國課下不朘削民生著各該督撫查照該部所籌辦法嚴飭所屬逐一整頓實心實力期在必行等因欽此並准部臣頒發章程册式卽經轉行遵辦嗣以蘇省徵收錢糧雖有十二月全完之例祗緣賦額繁重且又頻遭災歉民力不無拮据故向來甲年錢糧必至乙年秋間始能催齊卽飭設法提前辦理至早亦須於次年五月截數庶完欠較確而册籍亦不致過煩詳請寛期造辦以蘇州等屬五月奏銷之限爲造册截數之期各該州縣仍遵三個月之限辦齊將銀米兩項造册分送司道核準刷印限三個月内發給地方紳民公同閱看由蘇州藩司糧道詳經前撫臣崧駿於十三年閏四月内專摺會奏欽奉硃批著照所請户部知道欽此又經轉飭復造成光緒十二十三十四十五十六等年各項民欠徵信册籍由司詳請奏咨各在案兹據蘇州藩司鄧華熙會同蘇松糧道景星詳稱蘇州松江等屬之長洲元和吳縣吳江震澤常熟昭文崑山新陽華亭奉賢婁縣金山上海南匯青浦武進陽湖無錫金匮江陰靖江丹徒丹陽金壇鎭洋並太倉州曁鎭江衛等二十八州縣衛造送光緒十七年熟田民欠地漕蘆雜屯津等項共銀三萬四千五百六十一兩零又該年鎭江衛緩徵屯折銀三千二百九十八兩零皆係實欠在民之項其十七年原緩災户緩徵以及各年舊欠因未届徵限並無應帶年欵仍請俟下届再行帶辦至各屬有無災户溢完流抵尚未據造册呈送又吳縣華亭陽湖丹徒等四縣續完十六年地漕蘆雜等銀一百四十一兩零又陽湖縣續完十四十五年民欠地漕銀二錢零武進丹陽二縣奏銷後續完壓徵十六年蘆課銀一百三十三兩零各項徵信册送司復加核對均屬相符共計刷印銀欵各册二千九百八十本至糧道應造各屬十七年分徵信米册惟元和縣造送十七年分銀欠局糧米七百六十三石零丹徒縣十七年分民欠行目米一千五百五十五石零共計刷印米款册一百九十本綂計共該刷印銀米各欵册三千一百七十本除分發蘇松太常鎭各道曁蘇州松江等五府州轉發各屬紳民查閱辦理應將光緒十七年各項民欠銀米各欵並續完花户徵信册籍詳請奏咨前來奴才覆核無異除將送到册籍咨部查照外謹會同兩江總督臣劉坤一恭摺具奏伏乞皇上聖鑒敕部查核施行謹奏奉硃批户部知道欽此○○奎俊片再蘇藩司庫奉撥光緒十八年地丁京餉銀一十五萬兩當經户部奏奉諭旨飭令分批籌解限五月前解到一半十二月初間全數解清等因欽此卽經恭錄行司欽遵籌解去後嗣准部咨截留劃撥解交江海關道兌收轉給清欵並經先後由司派委候補知縣沈唐截取同知王庚年等兩次領解銀九千五百二十五兩零又由商號百川通蔚盛長匯解銀一萬兩核計奉撥十八年分地丁銀一十五萬兩已全數報解清楚據蘇州藩司鄧華熙詳報前來理合會同兩江總督臣劉坤一附片具陳伏乞聖鑒謹奏奉硃批户部知道欽此○○奎俊片再前因山西省水旱成災准護撫臣等函請協濟業經飭由蘇滬兩厘局合籌銀一萬兩交商匯解濟賑附片奏報在案兹據蘇浙二省籌辦義賑紳士戴榮等以晉省災重經善士　民表等先後赴賑計長蘆津關上海賑所合解銀十萬兩不敷散放兹續於各處勸募捐欵湊集規平銀五千兩聲明毋庸核奬又據禀報經電報局員謝家福交到借墊規平銀七千兩計兩次籌集共銀一萬二千兩分批匯解津海關道轉發潘民表等查收散放等情由蘇州藩司鄧華熙轉詳請奏前來奴才查該紳等竭力募捐救災恤隣實屬勇於爲善除飭仍勸募接續解濟並咨山西撫臣查照外理合附片陳明伏乞聖鑒謹奏奉硃批户部知道欽此○○譚繼洵片再據湖北清查交代局布政使王之春按察使陳寳箴督糧道岑春蓂詳稱湖北省各州縣衛光緒十七年十二月以前各案交代業經詳請分别奏咨在案兹查自光緒十八年正月起至十二月底止共計交代各案四十六起應造册結均已詳咨逹部謹將十八年交代清結緣由詳請具奏前來臣覆核無異除咨明户部查照外理合會同湖廣總督臣張之洞附片具陳伏乞聖鑒謹奏奉硃批户部知道欽此○○譚繼洵片再湖北省厘金項下奉撥光緒十九年東北邊防經費銀八萬兩應卽分批委解兹據湖北布政使王之春會同善後局司道詳稱在於厘金項下動撥第一批銀三萬兩飭委試用知縣徐躍鯉錢錦渠管解赴京交納等情前來除繕咨轉給該委員小心管解並飭將應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○譚繼洵片再光緒十九年京餉湖北省奉撥地丁銀四十五萬兩業經先後委解三批共銀十三萬兩奏報在案兹據湖北布政使王之春詳稱復於地丁項下動撥第四批銀五萬兩查有候補知縣胡子功李兆庚堪以委解詳請奏咨前來除繕具咨文轉給該委員等妥速起解並飭將奉撥銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此 
 
 

Page 13

 
 
[光緒十九年六月初四日京報全錄]  
　　宮門抄○陜撫鹿奏揀補同知摺○又奏甄别知縣片○又奏揀員請署州同片○粵督李等奏甄别鹽大使片○粵督李奏請將守備降爲千總片○又奏揀補外海水師副將摺○六月初四日禮部宗人府欽天監侍衛處值日無引見○江南徐州鎭總兵陳鳳樓到京請安○銘公因伊弟以文職用謝恩○候補道府徐建寅等謝恩○周文令預備召見○麟中堂請假十日○額中堂松溎各續假五日○桂公續假十日○倉塲奏漕船五日回空○禮部奏派搜檢派出鄭王崑岡容貴容山克勤彭壽明秀灃深志銳色普徵額○召見軍機錢應溥周文令陳鳳樓○○頭品頂戴陜西巡撫臣鹿傳霖跪奏爲揀員請補要缺同知恭摺仰祈聖鑒事竊查孝義廳同知王楙昭於光緒十九年二月二十二日在任丁憂應以丁憂本日作爲開缺日期係繁難題調要缺例應揀員調補該廳地處南山五方雜處風俗刁悍良莠不齊一切撫綏彈壓均關緊要必須精明幹練之員方克勝任臣與藩臬兩司在於通省現任簡缺同知應調及知州知縣卓異勞績應升各員内逐加遴選非現居要缺卽人地未宜一時實乏堪調堪升之員惟查有截取候補同知張碩士現年四十六歲山西渾源州人由副貢生報捐内閣中書補缺後於光緒六年派送倉差蒙欽派王大臣騐放着以倉監督用九年補南新倉監督調補興平倉監督十五年六月差滿回原衙門當差九月俸滿截取經吏部帶領引見奉旨著以同知照例用欽此十七年四月呈請分發簽掣陜西五月十八日引見奉旨著以同知照例發往欽此領照起程十月二十一日到省該員年壯才明樸誠勤愼以之請補孝義廳同知洵堪勝任該員係由曾任京官實缺中書分發人員例不甄别惟調缺請補與例稍有未符第缺居繁要人地實在相需例得據實陳明據藩司張岳年臬司唐樹楠會詳請奏前來合無仰懇天恩俯念南山員缺緊要勅部核覆准以候補同知張碩士補授孝義廳同知洵於地方有裨如蒙俞允該員係候補同知請補同知銜缺相當毋庸送部引見所有揀員請補要缺同知緣由謹會同陜甘總督臣楊昌濬合詞具陳伏乞皇上聖鑒訓示謹奏奉硃批吏部議奏欽此○○鹿傳霖片再准部咨道府州縣無論何項勞绩保奏歸入候補班人員到省予限一年察看才具分别補用等因兹查有候補知縣李慰然於光緒十八年三月到省已試看一年期滿例應照章甄别據藩臬兩司具詳前來臣查該員穩愼安詳堪以留陜照例補用謹會同陜甘總督臣楊昌濬附片具陳伏乞聖鑒謹奏奉硃批吏部知道欽此○○鹿傳霖片再查商州直隸州州同吳靄然經臣於大計案内叅劾遺缺係佐雜要缺例不掣簽自應在外揀員調補臣查該州州同分駐龍駒寨地處南山界連楚豫爲陜省東南門户居民五方雜處一切彈壓稽查在均關緊要非老成勤幹熟悉情形之員難期勝任陜省直隸州州同僅此一缺無員可調現在並無候補本班人員隨即在於應廾及大挑舉人試用知縣内逐加遴選一時亦乏堪以升補借補之員惟查有孝謙方正試用直隸州州同景星源現年五十九歲甘肅通渭縣人由優附生保舉同治元年孝謙方正十二年請咨回京朝考一等經吏部帶領引見奉旨著以直隸州州同用欽此在部投供候選十三年六月在京聞訃丁父憂回籍守制光緒二年九月服滿起復赴部呈請分發三年七月簽掣安徽親老告近改掣陜西蒙欽派王大臣騐放覆奏奉旨著照例發往欽此領照起程十月十五日到省四年十月試用期滿甄别堪以留陜補用七年五月聞訃丁繼母憂回籍守制九年八月服滿起復由籍領咨前赴原掣安徽候補十一年八月行抵陜省遵海防例捐離安徽原省改指陜西試用十二年奉准吏部咨文十四年十一月委署斯缺十七年十月缷事署任數載辦理一切事宜俱臻妥恊毫無貽誤實爲佐班中出色之員該員材識穩愼老練安詳且曾經署理斯缺以之請署商州直隸州州同要缺實堪勝任仍俟試著期滿如果　職另請實授該員係試用人員請署要缺與例稍有未符惟缺居繁要人地實在相需例得據實陳明且查前次寍陜廳要缺同知缺出業以試用同知李登第請署奉部覆准在案該員事同一律據藩司張岳年臬司唐樹楠援案會詳前來合無仰懇天恩俯念要缺需人敕部核覆准以試署直隸州州同洵於地方有裨仍俟試署一年期滿果能稱職另請實授所有揀員請署要缺州同緣由謹附片具陳伏乞聖鑒訓示謹奏奉硃批吏部議奏欽此○○李瀚章等片再前准部咨嗣後佐貳雜職等官無論何項出身凡係補缺應行具題者試用期滿由該督撫甄别具奏等因歴經遵照辦理在案兹據兩廣鹽運使英啓會同廣東布政使覺羅成允詳稱查有试用鹽大使潘志裘江蘇吳縣人祖籍安徽歙縣由廪貢生中式光緒壬午科順天鄉試舉人會試後呈請揀選知縣光緒十六年十一月遵新海防例報捐鹽大使指分廣東試用十七年七月十四日由吏部帶領引見奉旨著照例發往欽此是月二十日由吏部給發執照起程十七年十月二十八日到省試用已滿一年詳加考察具詳請奏前來臣等查　志裘年力正强公事明白堪以本班留省照章補用除咨部外理合附片具奏伏乞聖鑒謹奏奉硃批吏部知道欽此○○李瀚章片再案據兩廣鹽運使吳啓詳據督辦六門緝私委員候補知府張佩緒禀報訪聞管帶靖海輪船巡緝私鹽之守備區志剛因患病請假離船該船勇目陳蘇有藉查私鹽向商船馮全勒索銀米情事請將守備先行撤差聽候查辦並將陳蘇飭發廣州府審辦等情前來臣查該守備區志剛雖據禀請假在先而該勇目陳蘇膽敢藉端勒索擾害商民實由該守備平日瞻徇玩縱所致若不嚴予懲創殊無以杜索擾而儆效尤除批飭廣州府迅提該勇目陳蘇嚴審確情照例究辦外相應請旨將該守備區志剛降爲千總以爲當差不力者戒謹附片具陳伏乞聖鑒訓示謹奏奉硃批著照所請該部知道欽此○○頭品頂戴兩廣總督臣李瀚章跪奏爲廣東外海水師副將員缺緊要懇准揀員補授以實營伍恭摺具陳仰祈聖鑒事竊准兵部咨廣東香山恊副將何定禁病故遺缺係外海水師題補第三輪第三缺輪用預保人員該省豫保無人應以第六缺揀發人員抵補行令迅揀外海水師合例人員請補等因查部行輪缺章程内開保舉補用升用未補儘先者及捐納分發降調曾經保留省分養親事畢病痊不必坐補原缺開復捐復各項人員均歸揀發班補用又輪缺章程如預保揀發兩項無人以應升應補人員請補又定例外海水師缺出先准歴俸一年以上者揀選保題實授如不敷保題准於歴俸未滿年限人員揀選升署又世職期滿發回候題者歸應補班補用與應升人員相間輪補又卓異保送回任候題者歸入第九缺應升班内先儘補用又定例各省題調武職各缺如因員缺緊要人地相需將不合例人員保奏應於摺内聲明請旨交部覈覆恭候欽定各等語兹會同廣東水師提督臣鄭紹忠在於廣東外海水師副將班内查無揀發班人員又查外海水師叅將五員内並無軍政薦舉卓異及保送回任候題亦無世職期滿發回以副將候題人員至實任海口營叅將李新明業於上年軍政案内劾叅澄海營叅將陳朝清病故開缺均未選補有人其水師提標中軍叅將謝遇奇平海營叅將李星文又皆甫　請補未准部覆海門營叅將劉百祿甫接升署惟查有水師提標中營遇缺儘先題補副將李慶雲現年五十歲廣東嘉應州興甯　人由武童投効軍營歴在陜西甘肅等省剿匪出力遞保儘先遊擊飭發兩廣督標中營効力嗣於直隸興復涿州永濟橋河隘及永定河工出力案内保奏光緒九年九月二十五日奉上諭著賞加叅將銜欽此又於廣西關外疉次克城破壘出力保奏光緒十一年五月十五日奉上諭著免補叅將遊擊以副將仍留原省遇缺儘先題補欽此銷差回粵改用外海水師飭發水師提標中營効力嗣因試騐期滿例應保題送部因派赴瓊州海口辦理要工深資得力經臣奏請暫緩送部俟補缺時再行併案給咨送部引見光緒十八年七月二十九日奉旨著照所請兵部知道欽此並准兵部咨覆註册在案該員明練有爲水師嫺熟前在外省軍營並無叅革朦保情弊以之補授香山協副將洵堪勝任雖籍隸本省香山與本籍甚遠似未可拘泥定章致令人地不宜合無仰懇天恩俯准以李慶雲補授香山恊副將俾免要缺久懸如蒙俞允請俟部覆到日卽行併案給咨送部引見謹會同廣東水師提督臣鄭紹忠合詞恭摺具奏伏乞皇上聖鑒敕部核覆施行謹奏奉硃批兵部議奏欽此 
 
 

Page 14

 
 
[光緒十九年六月初五日京報全錄]  
　　宮門抄○熱河都綂奎奏揀員試署圍塲糧捕同知摺○陜撫鹿奏查明下忙徵收錢糧鹽課等銀已完數目摺○又奏查明各屬經徵錢糧核計完欠分數片○又奏恭報雨澤禾苗情形摺○六月初五日兵部太常寺太僕寺廂黄旗值日無引見○椿壽假滿請安○召見軍機崑岡洪鈞○○奴才奎斌跪奏爲揀員試署圍塲糧捕同知要缺以資治理恭摺具陳仰祈聖鑒事竊查圍塲糧捕同知一缺前因調補同知李鴻猷丁憂經臣等以豐寗縣知縣何希遜調補隨又據報何希遜因病出缺自應另行揀員請補查章程内開圍塲糧捕同知作爲衝繁疲難要缺如遇缺出應在州縣内揀調如無堪調之員再於口外揀發及保留熱河補用人員内酌量題署又新章内開已經揀發及保留熱河人員一切補署各缺均照舊例辦理各等語查圍塲糧捕同知轄境遼闊政務殷繁非精明幹練爲守兼優之員不足以資治理現在實任州縣内非現居要地卽人地不宜實無堪調之員自應遵章在於保留人員内揀選試署兹查有候補同知張肇熊現年四十二歲江蘇揚州府儀徵縣人由附貢生報捐通政司經歴光緒元年十二月分發到司十年四月補授實缺五月記名以倉監督用十二月傳補倉塲十一年海運蒙保以同知不論雙單月選用十二年海運蒙保俟補同知後在任以知府補用十三年海運蒙保俟歸知府班後賞加三品銜十七年七月截取引見奉旨照例用欽此十一月到直隸省十八年海運蒙保俟補知府後以道員用奉旨依議欽此因天津縣讞局結案任邱縣冬撫勞績蒙先後給予拔署州縣二次十月　奴才奎斌咨調來熱隨經奏　留熱補用奉旨允准在案查該員張肇熊事理通逹聽斷詳明且係曾任實缺人員例得專摺奏補今以之試錢糧捕同知員缺實堪勝任　例亦屬相符俟一年期滿果能措置裕如再請實授據熱河道廷雍詳請具奏前來合無仰懇天恩俯念邊缺緊要　在人地相需准以候補同知張肇熊試署圍塲糧捕同知於地方實有裨益如蒙俞允該員係曾任實缺留熱候補同知銜缺相當應照熱河新章辦理毋庸送部引見所有遵章揀員試署圍塲糧捕同知要缺緣由是否有當謹會同大學士直隸督臣李鴻章合詞恭摺具奏伏乞皇聖鑒勅部議覆施行謹奏奉硃批吏部議奏欽此○○頭品頂戴陜西巡撫臣鹿傳霖跪奏爲查明陜西省光緒十八年分下忙徵收錢糧鹽課等已完數目恭摺仰祈聖鑒事竊查准部咨陜西上下兩忙錢糧册籍以實徵之數依限造報並令將耗羡存留及起運已完銀兩歸入某李撥册一體分造各等因所有光緒十八年上忙册籍業經遵造分别奏咨在案兹值造報下忙之期查陜西省光緒十八年分額徵民屯更起運連閏等銀除荒不計外原報實熟地應徵銀一百二十四萬二百二十七兩零下忙查出續墾荒地應徵銀二十二兩零上忙已完銀九十四萬五千九百八十三兩零造入十八年秋撥銀七十二萬一千一十四兩零下忙續完銀一十八萬五千五百二十二兩零同上忙餘存銀兩共造入十九年春撥銀三十八萬八千一百三十八兩零尚未撥銀二萬二千三百五十三兩零俟十九年秋撥再行造報其未完銀兩内除臨潼扶風褒城沔縣涇陽三原富平耀州　施延川延長安定安塞甘泉保安靖遠定邊榆林懷遠葭州神木府谷邠州長武鄜州綏德米脂清澗吳堡二十九州縣水雹旱災案内奉文蠲緩銀七萬九千四百九十六兩零實未完銀二萬九千二百四十七兩零又額徵民屯更起存連閏耗羡共銀二十四萬二兩零除興平褒城朝邑華陰武功五縣豁免銀八十九兩零併荒實應徵銀二十二萬四千三百四十五兩零下忙查出新墾荒地應徵銀三兩零上忙徵完銀一十六萬五千八百一十三兩零下忙續完銀四萬五百五十八兩零共未完銀兩内除臨潼扶風褒城沔縣涇陽三原富平耀州膚施延川延長安定安塞甘泉保安靖遠定邊榆林懷遠葭州神木府谷邠州長武鄜州綏德米脂清澗吳堡二十九州縣水雹旱災案内奉文蠲緩共銀一萬三千五百八十六兩零實未完銀四千三百九十兩零又額徵民存留俸工等項除荒並水旱各災蠲緩外實熟地應征銀九萬七千一百六十八兩零上忙已完銀五萬二千七百六十三兩零業已報解留支清楚内除旱災緩征銀二千五百七十三兩零下忙續完銀四萬一千八百三十兩零復解司裁汰俸工等項銀六百八十五兩零留支銀四萬一千一百四十五兩零亦已全數報解留支清楚又額徵民屯存留驛站連閏等項除荒並被旱緩征等項外實應征銀一十七萬四千六百五十二兩零上忙已完銀一十萬三千一百三十七兩零已全數報解留支清楚下忙續完銀六萬八千八百四十二兩零復解司站支邊塘恊濟等銀一萬二千四百八十七兩零及漢中府供驛銀八千三百五十九兩零留支銀四萬七千九百九十四兩零仍未完銀二千六百七十二兩零内除延榆綏三屬各州縣被旱奉文緩征銀二千五百七十三兩零實未完銀九十九兩零又額征屯存留俸工雜支等項除荒並緩征應征銀一千二百四十二兩零上忙已完銀一百九十八兩零仍未完銀一千四十三兩零又下忙續墾荒地應征銀八分九釐二共未完銀一千四十三兩零内除災緩銀七百三十五兩零已完銀三百八兩零全數留支官役俸工無存又額征鹽課銀一萬九千二百四十兩零除荒地並被災永遠豁免共銀一千二百八十四兩零實熟地應徵銀一萬七千九百五十五兩零又下忙查出續墾荒地應徵銀九錢三分七厘上忙已完銀五千五百九十七兩零下忙續完銀八千九百四兩零其未完銀兩内除沔縣延川膚施安定靖遠定邊延長安塞甘泉清澗綏德米脂十二州縣水旱各災案内奉文蠲緩銀一千四百六十六兩零實未完銀一千九百八十八兩零由藩司張岳年分晰造册具詳請奏前來臣覆查無異除清册咨部外所有查報陜西省光緒十八年分下忙徵收錢糧鹽課等銀已完數目謹繕摺具奏伏乞皇上聖鑒謹奏奉硃批户部知道欽此○○鹿傳霖片再前准部咨各屬經徵錢糧未完一分以上各員議令遵照籌餉條陳按年奏報錢糧分數祇按當年熟地核計等因查陜西省光緒十七年以前經徵完欠各數已按年奏報在案兹值查辦十年分數之期據通省各府直隸州將經徵錢糧完欠分數陸續報齊調查各廳州縣每月旬報曁報解起存欵目核對完欠確數由藩司張岳年開造清册具詳前來臣詳核通省各屬未完錢糧剔荒徵熟銀糧併計均係不及一分以上現飭藩司責成該管道府嚴催掃數徵解具報如有續完歸入下届奏銷辦理除清册咨送部科外所有光緒十八年各屬經徵錢糧核計完欠分數緣由謹附片具陳伏乞聖鑒謹奏奉硃批户部知道欽此○○頭品頂戴陜西巡撫臣鹿傳霖跪奏爲恭報雨澤禾苗情形仰祈聖鑒事竊查陜西省光緒十九年三月分雨澤麥苗情形業經臣恭摺具奏在案兹據西安延安鳳翔漢中榆林同州興安商州邠州乾州鄜州綏德等府州屬陸續具報於四月初四初六七八九十並十一二三及十一十九二十等日得雨一二三四寸及深透不等伏查陜省入春以來雨暘時若本年節令較早二麥豌豆均已次第成熟收穫收成可及中稔兹復連得時雨包榖雜糧均可及時播種稻榖亦已分秧長發芃茂民情欣豫闔境安謐堪以上慰宸厪惟據南鄭縣具報四月初四日該縣法慈院等雹雨大作平地水深數尺醴泉湻化耀州等州縣先後具報均於四月初九日迅雷大作天降冰雹南鄭縣查勘民户吳三保房屋二間被水衝去傷斃男女幼丁二名其餘被水地畞尚未查清醴泉縣查勘東鄉魏村等處二麥雜糧被雹損傷輕重不一淳化縣查勘東鄉方里鎭等處打傷夏禾被災輕重不等耀州西北兩鄉呂村等處夏禾被雹打傷共地八十餘頃被災情形亦輕重不一各该處房屋人口除南鄭縣衝去民房二間傷斃男女幼丁二名其餘均無損傷等情臣因現值青黄不接之時農民遭此災傷殊堪矜憫並因南鄭淳化醴泉等縣原禀均無地糧數目恐滋弊混業已飭司移行該管道府遵章覆勘督查被水被雹輕重錢糧應否蠲緩先行出示停征一面清查被災户口借放義倉糧石妥爲撫恤容俟查辦完竣另行彚案奏報刻查西安糧價大米每倉石價銀一兩九錢三分小米每倉石價銀一兩二錢六分較之上月大米每石價無增減小米每石增銀八分所有四月分雨澤禾苗及南鄭等州縣被水被雹賑撫並省城糧價情形理合恭摺具奏伏乞皇上聖鑒謹奏奉硃批知道了卽着飭屬妥爲撫恤毋任夫所欽此 
 
