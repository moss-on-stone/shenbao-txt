# 1904 - 7 - 4911036

 

Page 1

 
 
[敬募山東急振] [  申報館協振所啓]  
　　今夏山左利津縣南岸漫决被災極重上游費縣平陰范縣東阿等處臨黄民埝衝潰無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[記客述廣西匪亂緣始]  
　　朔風凛冽峭寒砭肌有客自京華來招飲於滬江酒肆酒次執筆人叩之曰吾子宦游粤中久且曾身歴邊防能將桂中匪亂情形略述一二乎客曰此特官吏不和所致也始由於文武不和繼由於督撫不和卒乃匪黨四出横流潰敗而不可收拾執筆人曰何以言之客曰革提蘇元春之奉旨籌畫邊防歴二十載雍容鎭靜頗有輕裘緩帶之風所築對汛砲臺袤延一千七百里中鞏若金湯外人無計越雷池一步用能使邊陲安戢烽燧無驚不料前年巡撫丁公蒞任之初卽奏請裁去軍士二營有半繼又請裁去三營時適粤西數十州縣天災洊告民不聊生而此二營有半及三營之窮無所歸者又任令嘯聚游行並不貲遣回籍迨蘇拜移節湖北之命臨去召被撤各軍中之驍騰善戰者語之曰本帥行有日矣汝等患難相隨今不知後會何日矣自今以往當常以愛國忠君爲念愼毋以被撤存怨懟之心他時遇有機緣尙不難躍馬從戎立功塞外也若輩　　　　　　　大帥厚待大帥在此我儕縱餓死永無二心若欲低首傾心　俔俔伈伈之文官號令則好男子　不爲此與　死寍反耳蘇勃然曰有　　在能任　　　乎若　遂　長而去齊呼曰反耳反耳好男子肯槁餓塡溝壑耶而反形乃由此漸露矣洎宼警曰亟丁公奉詔撫軍古滇池而以革撫王之春繼桂撫之任時宼已闌入越南境戕斃法國邊吏數人法總督移書總理衙門索罪人急丁公束手不能籌一策朝議仍令蘇返邊防至則法督所索諸渠魁皆負鑕詣軍門而縛請死法人未折一矢未勞一兵德蘇甚深賜以寶星一座蘇慨然曰人臣無外交之理烏敢私相授受爲再四辭之法人乃移送總理衙門轉發營次而朝廷遂忌蘇甚疑其與法人有秘密交情矣王之春者初與蘇爲莫逆交深相結納及兵事日棘餉糈難籌則紿蘇曰我兩人皆以春字命名今當另召新軍合而爲曰春字營以示彼此不分畛域君意以爲如何蘇性伉直遽應之曰可於是兵益衆餉益絀土一諉之於蘇而時局益不堪聞問此文武不和以致召亂之始末也迨西林岑帥移節兩粤拜督辦軍務之旨仗鉞西征王詔令褫職以柯遜菴中丞代之蘇則奉召入京尋下刑部獄擬以斬監候秋後處决罪名中丞於中途即具摺入陳歴述廣西宼患之深且謂省城已戒嚴匪蹤相距祗六十里許岑帥遂奉廷旨責令明白回奏疏入大略謂臣在粤中見聞較確柯撫中途濡滯不過摭拾道路傳聞云云皇上遂仍令岑帥總理軍中剿撫事宜而以鄭蘇龕京卿孝胥副之旣而岑帥見師久無功恐干嚴譴奏請以巡撫總握師干中丞疏稱巡撫惟管理地方之事軍中呼應非制府不靈岑春暄係名將後人且又籍隸廣西地勢戎機胥能曉暢委以軍務自能措之裕如岑帥無可如何外間遂傳聞有奏請督師遼東以防强鄰侵軼之說此督撫不和以致亂未能弭之始末也今者蘇雖下請室明歲恭逢皇太后七旬萬壽大赦天下可望詔下金雞粤西地荆天棘幾無尺寸乾凈土向之目爲流宼者今則蟠踞巖洞計等負嵎兵至則歸兵歸則出其武建營來自鄂省者形勢未熟水土更不宜不特屢爲狂宼所乘且復次第染瘴而　猶幸今歲年榖豐稔飢民不致流而爲非而匪黨出没無常恣行裹脅有不入黨則火其舍而殺其人搔首問天正不知何日始能厭禍也客之所述如此執筆人曰觀此是蘇雖獲譴然平日頗得將士之心加以威望森嚴醜類望風慴慄羣公袞袞歇勿奏請朝廷責以立功自贖限一二載仍不平服則二罪并發無稍寛容或者邊事可望轉機得抒深宫之厪念否則蘇固已矣如岑帥者迭報大憝已除餘孽待剿而潯梧千餘里内終於戎馬倉黄他時言官據實奏聞能免朝廷之譴責耶客曰子言雖是誰敢任此仔肩姑備一說可也遂於别後挑燈伸紙而爲之記 
[電傳宫門抄]  
　　昨日午後三下鐘越三十分時京師友人專電告知本館云十一月十八日皇上召見軍機大臣及楊文駿是日並無明降上諭 
[俄國近情]  
　　廣州嶺海報云十月十九日中國簡駐俄羅斯大臣胡馨吾星使電致外務部云前電告俄國杍東總督阿利克塞夫將回聖彼得羅堡一事玆因彼國黨派宗旨不合以故遲遲未歸我政府宜竭力拒之以保大局又聞俄國政府中人言及俄日齟龉非因滿洲之事而起實係辦理高麗事務未免意見不符耳 
[日本購艦續聞]  
　　日本海軍省向捱眞丁國購得戰艦兩艘易　名曰日進曰春日一事前已紀諸報端兹閱香港循環日報云捱眞丁係亞美利加洲南部民主之國兩戰艦倩意大利國氈那埠某廠製造日人購之議定價銀一百五十萬磅每船册註七千七百墩每一點鐘時速率二十海里 
 
 

Page 2

 
 
[領事之言]  
　　香港循環日報云某日有西字報館訪事人趨謁駐港日本領事某君叩以外間傳說俄日開仗情形日領事答曰僕雖聞有此言未接國中消息倘我日果將宣戰僕必先知目下市上所傳蓋皆子虚烏有也訪事人又曰日本是否曾致哀的美敦書與俄國答曰此事僕不敢决似或有之問日本是否欲阻俄國義勇艦隊聨絡駛泊東方之戰船答曰若未宣戰我日斷不能阻其東來又曰日本解散議員無關大局因日皇有權宣戰萬不使議院中人主持至現在俄日是否再議從違僕未盡悉大約必得俄人覆文方可定奪也訪事人曰現在人心惶惑貴領事能實心相告以息浮言否領事曰以吾職守此誠甚難所能言者惟現時大局極其杌隉而已 
[總理之言]  
　　香港循環日報云某日日本郵船公司總理人當衆宣言曰外間訛傳俄日之事胥出無稽吾公司中各船載客往來與四五月時無異政府租船之說事屬尋常因時欲運兵往臺灣非與俄佼戰也 
[葡使東來]  
　　香港循環日報云葡萄牙國因澳門之事將與中國訂立緊要約章特簡大員布蘭高君航海東來專辦此事日前已行抵星架坡旋於初五日附波理尼仙輪船前來大約下禮拜三可抵香港矣 
[桂撫柯中丞覆奏查明近省情形摺]  
　　奏爲遵旨查明近省一帶情形據實復陳仰祈聖鑒事竊臣於八月初四日行次武昌奉初三日雷旨柯逢時電奏悉據稱桂匪漸逼省城何以岑春煊前日電奏並未提及且謂南甯鎭安歸順等處漸可肅清柳慶剿匪亦有起色柯逢時著迅速赴任據實具奏並著岑春煊將近省一帶情形查明覆奏欽此臣舟甫抵鄂卽聞人言桂事頗急旋探報據稱七月間臨桂縣近城數里許之鬥鷄潭匪劫考生又距城六十里之六塘墟爲最衝要之地匪刦錢店又距省九十里永福縣屬鹿寨地方有匪徒拉生勒贖之事又永甯州之三隍新墟被劫一空而湖南來電有桂匪由三防竄入梅寨經湘軍在滻口擊斃多名各等語臣未經到省本不應妄有所陳惟餉竭兵懸急切無措恐到任後更無從著手不得不先事預籌到湘後訪聞滻口獲勝永福告急均屬確實而護撫臣丁體常屢電請湘軍援省心尤懸罣遵卽馳抵桂林悉心考察始知前匪係由柳州官兵堵擊意圖竄往鄰境省防空虚人心不免搖動現在竄入龍勝之黄飛鳳一股業已擊散永寗永福之覃老發一股退入雒容六塘劫案亦經破獲惟桂林府之全州興安靈川灌陽等縣近有湘匪接跡而來平樂府之平樂賀縣恭城近有東匪潛蹤而至皆時有拜臺搶掠情事商民畏其報復不敢禀報牧令避其處分不予深求卽省城官吏亦不能盡悉此皆近省完善地方急應嚴行清查臣當督飭文武各員實力辦理以期仰慰慈厪謹恭摺復陳至各屬地方是否漸就靜謐容臣查明再行詳晣具奏伏乞皇太后皇上聖鑒謹奏按此係中丞受篆未久時所奏刻始由香港循環日報錄登雖曰明日黄花頗足藉此以知粤西時事故轉錄之 
[暫緩西征]  
　　香港循環日報云兩廣總督岑雲帥以桂梧匪氛未息原擬十一月十二日仗鉞西征兹已攺爲望後啓行蓋緣目下尙在假期且冬令水枯必俟修造淺水小輪船方便往來行駛也 
[監司遇匪]  
　　廣西南寗友人來函云署太平思順道易實甫觀察於十月二十九日清晨由南寗府起程是晚四點鐘時行抵距南寗上游七十里之義禮地方被匪偵知攔河刦奪當由護送之水師扒船兩號及熙字營勇二百名與匪接戰勝負不分駐紥附近之綏遠軍統帥聞之急率隊往救擒獲匪黨二名割得匪首二級奪下快槍七枝匪始計窮而遁隨將所獲二匪交宣化縣某大令訊鞫供認巨匪黄和順之黨大約卽須明正典刑矣 
[疉獲渠魁]  
　　聞之廣州友人云粤東匪首戴梅徐大王志陳馬王海已於月前擒獲正法惠州博羅一帶遂不致荆棘滿途惟府城上游東西兩江匪黨依然猖獗十月中旬某日陸路提督吳軍門由石龍返節飭營弁率勇緝獲古田逆首馬洪山周亞祥二名地方得漸安謐蓋以軍門剿辦匪盜不遺餘力部下各員弁又多幹濟之才以故緝捕勤能非他營所能及也 
[逆首正法]  
　　聞之廣州友人云今秋七月高州府屬譚背村有三點會逆黨私建祠宇聨盟拜會謀擾地方事爲官吏訪聞立派差勇馳往捕獲首犯陶日光一名訊之供認不諱隨由道府飛稟省垣大憲批飭就地正法并分札各屬恊緝各匪務獲嚴辦 
[工藝肇興]  
　　江西訪事人云贑省進賢門外工藝局向由紳商設立迄今已閱三年貲雇染匠二三十名招集學生三四十名授以㡛人之業另有織工數名教諸學生以組織布匹毛巾線毯之類并墾闢荒地若干畝令老農栽種早晚稻以及甘蔗藍靛苎麻油菜豆麥俾研求農學者得所依歸本年約需經費六百金至秋收已得七百餘金之譜近復禮延蒙師每日教之識字使將來咸能出外謀業不至流而爲非保全民生誠非淺鮮其官設之工藝廠則收養流民數十百名各給棉被飯食或學織布織巾或學製造邊爆或學泥塑人物各執一業亦已粗具規模惟此廠係將育嬰堂攺設可容八百人今收僅數十百人他日尙須推廣至廣利公司栽種甘蔗熬練白糖所遺蔗滓用以製造紙張風氣雖開辦理尙未得法也 
[蘇州縣試六志]  
　　日前長元二縣二覆題己登報牘兹得本館派赴姑蘇訪事人手函悉是日吳縣首題士希賢論次題體操辯至十四日蘇金李三大令升堂出案示期十五日三覆所有前列各十名照錄下長洲祝浩洪鼎黄昭鍔徐汝相姜殿揚張廣繩顧賡熙許鼎李懋勛金石聲元和彭世芳顧光昌胡堅章世沅謝寰清丁人鳳張士楨沈毓元孫宗幹錢人鴻吳縣雷學懋章世菼陸煒曾高毓元朱錫爵陸世蕃吳光熊劉世傑顧建勳劉履書 
[浙省官塲紀事]  
　　杭州訪事人云委署浙省中防同知錢仲瑜司馬增勳涓吉本月十二日任事是日辰刻由前署是缺之陳司馬將印信文卷移交前來迨正午司馬舉行受篆禮畢卽赴各憲轅禀知○錢塘縣知縣鄭瀚生大令定於本月十二日起徵收冬漕是日辰刻帶同糧書命駕至倉較准斗斛○新建李文忠公祠自去年落成後至今秋卽被風雨所摧致圍牆坍去數丈當事者知工料不甚堅固責令重修近始告竣由藩憲翁筱山方伯委杭州府知府宗子材太守前往騐收○部選衢中營守備陳守戎景鳳由京領憑來省禀見撫憲聶仲芳中丞小駐行旌旋卽赴閩禀請督憲李勉帥騐看方可給憑履新 
[鄂省官塲紀事]  
　　漢口訪事人云湖北漢陽鎭總兵周雲卿鎭軍前赴長江上下游閱視水操稽查防務現已事畢中返戟轅矣○湖北候補道王觀察之杰由京抵鄂小駐數日卽乘某輪船赴湘中勾當公務○漢陽府知府琦瑞卿太守定於本月十二日回任署遄各執事預備恭迎○鄂中大憲現因撙節經費特將駐漢土稅烟膏總局事務歸入籌餉局令楊吉逢太守兼辦○湖北候補知府彭太守覺先前奉上憲委赴濳江大慈庵左近督修堤工兹己告竣因於日前回鄂銷差 
 
 

Page 3

 
 
[潯上官塲紀事]  
　　九江訪事人云署理江西德化縣知縣賀紹九明府由省垣奉檄履新本月初十日行抵潯江隨詣道府各署禀到擇吉十一日未時接印視事前任張植菴明府奉瑞莘儒觀察飭回警察局差次○方太史履中籍隸安徽桐城縣日前由皖來潯小寓某客邸本月初十日命駕赴道鎮府縣各署拜會當道均答拜如儀 
[金焦寒黛]  
　　鎮江訪事人云本月初九日之夜丹徒縣署帳房忽被賊竊去洋銀一千數百元至次晨始行知覺邑尊洪鷺汀明府立傳通班捕役進署諭令上緊跴緝○鎮郡下游大港圌山等處向爲會匪出没淵藪時届冬令宵小尤多常鎮通海道兼江防營務處郭月樓觀察嚴諭各地駐守員弁一律認眞防範毋稍疎虞 
[上海官塲紀事]  
　　卸任廣東高州府知府王太守嘉禾由粤來滬小作勾留卽須北上昨日命駕赴道轅拜會袁海觀觀察繼至縣署縣主汪瑤庭大令延入花廳茗談良久而别○鹽捕營管帶江蘇候補道蒯禮卿觀察光典昨日因公過滬命駕至道轅拜會繼復至縣署投刺 
[讞員文牘]  
　　日昨英美等國公共租界公廨讞員鄧鳴謙司馬函致租界領袖美國代理總領事曰啓者本分府蒞任以來已屇三月每與貴領事會訊違章各案議懲議罰悉秉至公間嘗按查該犯等所供各節輒以不諳定章以致悞犯爲詞雖久居租界者亦復以有所不知爲諉咎之地誠以工部局章程向未大張曉諭違章者直至拘究而後始知其故是則似乎不教而誅良有不忍本分府竊擬加意體恤以順輿情稔悉工部局租界章程向有刊本可否祈煩貴代總領事副領事特行照會工部局總董代爲刊印華文者四五百本交由敝廨散發租界居民俾周知遵循以便互相告誡庶違犯者自少而受懲者自服當無不家弦而戶誦也素仰貴代總領事副領事一視同仁諒不河漢斯言至應需刊資紙工若干請示知當由敝廨措繳也除函致工部局外用特布陳順頌日祉 
[案須會訊]  
　　海利洋行買辦洪芝祥虧窄逃逸後行主查悉曾將金質對時表等物分寄各反遂控請讞員鄧鳴謙司馬先將寄存吳錫齋處之金表及金鋼鑽戒指追繳一面提到保人陸竹良押令將洪交案旣而有陳鶴卿者曾爲洪藏匿對時表一箱因携其夥陳阿春赴杭尋訪中途被阿春騙去金條及高粱酒四壜棉花一包爰卽追蹤返滬遇諸美租界扭入捕房時上海縣署捕役徐文以吕西亭投縣控陳鶴卿騙取銀兩奉縣主汪瑤庭大令出票飭提而德隆等號亦投公廨控陳鶴卿騙銀逃避捕頭因於昨日派包探張才寶將陳鶴卿及阿春解案請訊吕西亭投案候示襄讞委員王松丞刺史商之英總領事署繙譯官寶述德君著將阿春還押候備文押同鶴卿至南市工程局請派包探恊吊鴻太昌號翁子卿處所寄對時表一箱到案然後訂約日期會同德員訊明核辦 
[追祭禮成]  
　　昨日午後一點鐘時駐滬日本總領事小田切君以日本公爵近衞氏近忽因病而殂率同在滬同文會諸反至虹口乍浦路本願寺行追祭之禮至二點半鐘始散 
[快聆偉論]  
　　今晚八點鐘時尙賢堂總辦李佳白先生又在六馬路格致書院續講中外賠償之約留心時事者儘可入内靜聽藉以增智慧而擴見聞也 
[捕夥受傷]  
　　昨晚十點鐘時某捕役夥汪開泰行經福州路見有甲乙等數人形跡可疑上前查問不料甲等竟突放手槍將汪擊倒旋卽飛步奔逃當經巡街捕報明捕房派出通班探捕前往緝拿受傷人則先送仁濟醫院醫治未知能無性命之虞否也 
[斥革巡捕]  
　　日前南市捕房二十八號華捕計寳榮卽紀寳元因在新馬頭許廷孝家賭博遺火致吳回氏乘隙而至燬去平屋三間事後衆鄰將計許扭控十六鋪巡防中局局員黄衡堂二尹研訊之下立卽禀知馬路工程局總辦翁子文太守將計卯名斥革 
[押犯病斃]  
　　美界提籃橋畔西獄内所禁許寳寳一犯忽於前日患病醫治無效一命嗚呼昨經管獄人告知捕頭捕頭令地保傳喚屍親備棺收殮 
[上海縣署瑣案]  
　　張昌昌控胞姪興興逞兇毆傷等情前晚縣主汪瑤庭大令升堂研訊張供小的家住虹口二圖内耕種度日胞姪興興因與同族婦人張楊氏向贖方單糾葛在門前滋閙不休小的出外喝阻興興遷怒於小的遽被按倒拳足交下以致受傷求騐其妻張何氏供詞相同張楊氏供小婦人年已六十有一因興興朦贖方單前曾投案控奉提訊尙未斷結前晚又被兇毆亦受重傷大令飭仵騐得張昌昌左脇有拳傷張楊氏右腰際亦有拳傷其勢頗重爰著回去自行醫治候提興興訊辦○本邑南市馬路工程局函送袁德光毆傷陳咸基一案到縣亦經大令提訊陳供小的崇明縣人由籍運裝茭菜來滬泊舟南市浦江旁有袁德光所泊之船因被糧米大船猛撞遷怒小的被持扁擔毆傷耳際是以投局禀控轉送案下叩求驗明究辦袁供小的係江北人駕船爲業此次載山芋來申消售停泊滬南馬頭上陳船泊於外面因有糧米船駛出陳不肯稍讓小的之船致被撞傷故與爭論陳自行跌傷並非小的所毆求鑒大令飭件騐得陳傷勢屬實當堂給傷藥敷治袁收押候懲○施秀生蔡鐵笙控胡竹芸圖吞股本等情大令提訊之下施供光緒二十五年由胡集股創設彚興小輪船公司糾同職員轉邀蔡鐵笙唐永祥等共付股本銀六千餘兩由胡收去厥後胡回瑞和洋行定購聨河小輪船一艘應付價銀五千兩伊祇給定銀五百兩至二十七年瑞和行主以船價未清欲將輪船拍賣復由職員等集資如數歸還始得無事今胡竹芸竟將職員第二次歸還瑞和行之欵妄行圖賴行中帳目係伊弟竹生經管合同股份單亦由竹生見議簽押求吊帳簿查核便明蔡供詞略同胡竹芸供職員係常州府屬某邑人集貲股開輪船公司共需股本銀一萬二千兩施等於二十五年分立合同時無銀付下直至二十七年始付六千餘兩尙少一半以致定購聨河小輪船不能付價由職員措銀三千兩並向洪某借銀二千八百兩連認利息共付瑞和五千八百兩施等並未付銀今將帳簿呈請查核大令閱得帳目頭緒繁多不甚清楚而兩造又供詞各執諭候飭差恊同將帳目算明禀復核斷原差禀稱小的奉票往提胡竹芸時伊頗兇横竟欲將小的肆毆求察大令將胡大加申斥 
[十月分教職選單]  
　　教授湖南辰州劉藎章長沙雲南大理劉鳳騫雲南俱舉正諭山西寗武葛爾壽解州廣東海陽林俊棻廣州俱舉訓導直隸廣平劉恩綬順天歲安徽舒城張映奎安慶山東肥城周晉祺東昌俱舉陜西同官張士彦邠州甘肅隴西魏續曾平涼俱歲甘肅正寗周遷善秦州優復諭順天寗河張寳瑜天津山東肥城趙爾　靑州俱廪朝城潘士莪東昌舉河南西平張鳳岐許州商水張鴻舉河南俱附江西弋陽張方洵臨江副廣東長樂黎朝傑廣州優四川平武王聲鑾叙州歲復訓山東蓬萊趙爾琪靑州附山西潞安府董思瀛平陽附五寨吳熾昌太原歲河南淮寗姬隆際河南舉福建漳州府陳康爵福州興化府邱爲仁建甯俱廪江西贛縣劉廷梅吉安增湖北江陵金炳文德安恩廣西横州陽炳照桂林四川瀘州齊化純重慶俱歲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十一月初三日外務部欽天監正白旗值日起居注引見二員外務部四員吏部三十員翰林院十四員廂藍滿十五員禮王等看視奬賞覆命葛寶華由西陵查工回京請安山西學政劉嘉琛到京請安陜西正考官管廷　到京請安琦侯請假十日德公恩佑各續假十日宗人府奏派考翎縀之大臣派出振貝子敬中堂色楞額志公召見軍機大臣及劉嘉琛管廷幾皇上于明日卯初二刻升太和殿看版已刻進壇入齋宫○初四日商部鑾儀衛正紅旗值日無引見芬　　假十日召見軍機大臣皇上于明日寅正由壇内上祭禮成後還宫詣皇太后前請安畢辦事召見大臣○初五日吏部翰林院廂白旗值日無引見湖北補用道曾廣鎔謝恩湖北補用知府陳文銳謝恩山西知府兪恒謝恩錫嘏充講官謝恩陳田預備召見召見軍機大臣○初六日戶部宗人府廂紅旗值日無引見桂公崑中堂因伊子得保奬謝国增崇謝賞　物恩書正恭送　物覆命載　灃深各假滿請安劉玉麟預備召見橚貝子良泰各續假十日召見軍機大臣及劉玉麟 
[息訟文言]  
　　江西訪事人云南昌縣知縣江雲卿明府勤求民隠力除積習近日親書硃諭揭示儀門曰爲明白曉諭以期安民息訟事宣聖有言聽訟猶人必使無訟蓋民以　穡爲寶勿以訟獄爭勝本縣懸掛銅鑼於大堂原備繁急不白之寃非言語所能形容而迫不及待命在呼吸方准鳴擊至若毫毛細故仍當三八告期遵式具呈孰意有等刁民狡猾異常不論小故微釁或莫須有之事動輒赴署任意　敲迨至審問半屬子虚直以本縣良法美意變成刁民肆意頑耍言念及斯深堪痛恨合行曉諭爲此示仰士民人等知悉爾等須知訟則終凶古人所戒縱有鷸蚌鼠雀之爭戶婚田土之釁須先經中調處如不得已亦當遵用狀式三八告期當堂呈遞至所懸銅鑼必係實在眞寃急枉方准鳴擊自此示諭之後倘再任意亂敲一經審虚加等重辦本縣志在息訟爾等務各仰體凛遵特示旣又發出硃諭曰爲政之道首在案民安民之要必先除弊夫弊之最重者莫如詞訟一項故欲除弊亟須清理詞訟以蘇民困裁撤門簽家丁以免需索朦蔽本縣日坐二堂勤審案件任民觀　不准隔閡凡士民有事必面詢之書役有事必面諭之可者否者可否事事出於親裁毫無他人旁貸不許家人索書役之錢乃可禁書役索士民之錢　執帖家人宣下情達上意僅備傳呼承應貙使不需索錢文每月捐廉給發錢四串來謁見者不花分文倘有假冐招搖藉端索詐或稱署内家人要錢准予士民在宅門内喊禀或扭送來案以憑盡法痛懲斷不輕貸至親兵一項本縣給有工食錢文如敢在外索擾重則責押嚴辦輕則斥革驅逐前在各任内管束甚嚴所願我士民工商各安本業勿以健訟爲能是所厚望焉特諭 
[上海巡局紀事]  
　　昨日本邑西門内巡防保甲局委員某君函致南市二十三七鋪巡防局内開有住居大南門外之江北流氓彭洪保屢次向人訛　請爲提究局員李后屏二尹准之卽飭勇甲將彭拘獲押候帶案訊懲○前晚二十三七鋪巡防局員姚李兩二尹親率勇役密往各叚巡查比至公義馬頭見栅夫某甲並不在彼伺候不禁勃然震怒因於非日傳案訊究○日前本邑大南門外奚義興米店失竊雜物開單投二十三七鋪巡防局呈報局員李二尹勒限捕役跴緝在案昨日店主奚根餘投局禀催二尹限捕役三日内赶緊破獲 
[英美租界公堂瑣案]  
　　七月初汪李氏控徐錦千串同還俗僧王金山訛詐洋銀一案自經前讞貞孫建臣司馬管押迄今已逾四月昨由包探劉光震將徐王解案禀稱小的查得汪李氏所控實係子虚彼恐究誣巳赴九江應請核奪襄讞委員王松丞刺史商之英總領事署繙譯官寳述德君飭將徐王一併開釋○季德林方榮生串竊張少山等四家金戒指等物報由包探朱桂生獲案請辦刺史判各責三百板發押捕房半年○偷兒張阿六掩人鮑桂章等家行竊衣物報由包探倪順泉獲案請辦刺史判責三百板發押捕房一年半○剪綹賊　阿五近從瑞和安慶兩輪船上竊得金質銅質各對時表等物經包探趙銀河拘獲弔到各贓解案請辦刺史判責二百板發押捕房半年臟存候失主具領 
[法租界公堂瑣案]  
　　陳吉甫禀稱在某水果行爲夥前日行客由福州附新裕輪船帶來福橘數十桶停泊碼頭被正泰行出店唐金林乘間取去兩桶追至馬路當塲拘獲今特送案請究旋據正泰行夥顧靑元禀稱唐初次來申實係無心之悞求恩明鑒讞員魏　塢大令判罰洋銀五元唐准予交保候查明復核○張慶發禀稱被翁金元邀同流氓藉端訛詐攫去洋銀十元鳴捕拘案請究翁供在馬路設攤售藥張來　藥草若干計需小銀錢三枚迨後忽欲退還小的不允因之口角爭毆適值巡捕前來張將洋銀十元交與此捕强指小的訛許求恩明察大令著交人保出候查明復核洋銀十元給張領去○兆記肉莊主季雲靑代周業春和肉莊擔保長源猪行貨欵洋銀三百二十六元六角春和閉歇莊主吳茂華圖賴不還季如數賠墊上期曾遞禀求追大令准詞提吳到案昨日傳同原告研訊吳茂華供所欠洋銀求准交保出外清理大令判年内先還洋銀六十元餘分作三期拔還限至明年五月一併歸楚○老嫗龔某氏偕子阿根控媳龔夏氏竊取珍珠四顆潛逃來滬與顧　生私識跟蹤尋獲送案請究龔夏氏供去年賣去珍珠二顆計洋銀一百二十元已交與姑收領顧蘭生供此婦先與陳士　有私迨陳故後在小的家内服役賣珠之事並不與聞現訪知夏氏母族住居崑山求准交保出外邀同夏氏母族來案候示大令准之○葉樹甫轉租錢仁才家房屋因錢喪　在伊所居臥房内收殮以致口角爭毆傷及葉母某氏控奉大令訊供判錢貼還房租三月令葉遷出昨日傳到帮兇之鄰婦吳孔氏判責手心一百下○前日有王姓婢女背主濳逃至法界迷失歸路爲巡街捕帶回捕房昨日解案請示大令著送普育堂留養待失主領回○楊掌林禀稱向以駕舟爲業前晚歇夥隬金狗潛來船上行竊棉被一條油篷布二張報捕查獲吊到原贜送案請究大令判責三百板贓給失主具領○陸金甫禀稱李海順來店開燈過癮乘間竊去烟槍一支當塲追獲送案請辦大令判責一百板贜還失主○偷兒陳寍順爲包探拘獲在身畔搜出　匙一串衣服二件拘案請辦大令判責四百板贜存候失主認領 
[美租界捕房紀事]  
　　前　蜜勒路四十三號門牌某西人家失去衣服等物疑傭人周阿大所竊報由捕頭派包探顧福其拘入捕房押候查明然後解送公堂禀請讞員鄧鳴謙司馬訊辦○前晚妙手空空兒李阿餘掩入北四川路第十號門牌浦阿根家行竊衣服若干件適爲包探朱桂生所見連贜帶人捕房捕頭令押候解送公堂禀請訊辦○前日傍晚時某號傭人蔡阿二曳載貨車至乍浦路撞壞第九百九十四號東洋車適爲六百二十三號巡街捕所見拘入捕房捕頭令償修費洋銀一圓從寛釋出 
　　　 
 
 

Page 10

 
 
   
 
 

Page 11

 
 
　幸邊防特派專員軍務全資督辦臣職司吏事念切民生分所當爲責無旁貸惟有竭誠毗遇事諮商俾教養有資滌除草澤鴟張之習庶德威遠播洋溢桂林象郡之間所有微臣到任接印日期理合恭摺具陳伏乞皇太后皇上聖鑒謹奏奉硃批知道了欽此 
[廣西巡撫柯奏知縣在寓病故循例具奏片二十一日]  
　　柯逢時片再據布政使胡湘林詳稱據代理遷江縣知縣李金庸禀前任知縣張懷曾係河南陜州直隸州人由江西豐城縣縣丞捐升知縣選授廣西遷江縣知縣二十六年五月到省調署永　縣事旋飭回本任二十九年撤任六月十五日交卸三十日在寓病故等情由司具詳前來臣查核無異理合會同署兩廣督臣岑春煊附片具陳伏乞聖鑒敕部查照開缺所遺遷江縣知縣員缺係内地腹俸選缺廣西現有應補人員應請扣留外補合併陳明謹奏奉硃批吏部知道欽此 
[署兩廣總督等岑奏調員差委片二十一日]  
　　岑春　片再兩粤鹽務臣已另摺奏明設悞清查整頓必須多派精核之員或查案牘或赴塲　究其弊之所從出而後可籌補救之方查有四川補用知府黄兆麟四川丁憂直隸州知州宋聨奎力果心精長於綜核擬懇天恩俯准將該員等調粤差委俾資臂助出自逾格鴻施謹附片具陳伏乞聖鑒謹奏奉硃批著照所請該部知道欽此 
[山東巡撫周奏革員報効振欵懇請開復革職處分摺二十一日]  
　　頭品頂戴兵部尙書銜山東巡撫臣周馥跪奏爲革員報効振欵懇恩開復原官銜翎升階以昭激勸恭摺仰祈聖鑒事一據已革花翎四品銜浙江補用知府調補平湖縣知縣金廷棟禀稱本年山東利津縣寗海莊黄河漫溢災重且廣工振浩繁革員慨念災區情殷報効變産湊集實銀一萬五千兩藉助振需並據聲稱不敢仰邀奬叙由勸捐山東工振滬局道員施則敬將欵兌收解交津局詳請具奏前來臣查山東連年災歉民困日深本年復罹奇災待振孔亟雖經臣派員分投廣勸而捐數零星仍難濟事全賴義紳鉅欵接濟以救災黎該員金廷棟江蘇山陽縣人家世行善見義勇爲由優貢朝考一等奉旨以知縣分發浙江歴署於濳桐鄉昌化泰興秀水等縣二十一年題補分水縣知縣一十七年調補平湖縣知縣未及赴任經前任浙江撫臣任道鎔以該員措置乖方不知檢束奏叅是年十一月十六日奉旨革職核其原叅情節尙無贜私劣跡不在不准開復之列兹復體念時艱報効　欵洵屬急公好義有裨灾區查報効鉅欵人員向准專案奏請優奬前辦順直善後振捐案内查有安徽英山懸知縣尹允照湖北議叙知縣何厚康各報効銀一萬兩均經奏奉諭旨開復原官銜翎仍留原省補用欽遵在案今金廷棟報効銀兩核與部　專案　奬及歴辦成案相符且較尹允照等報効銀數有增無减雖稱不敢邀奬未便没其報効之忱合無仰懇天恩俯准將已革花翎四品銜浙江補用知府調補平湖縣知縣金廷棟問復原官銜翎升階仍留原省補用以昭激勸之處出自逾格鴻　除飭將捐欵解東備用外理合恭摺陳請伏乞皇太后皇上聖鑒訓示謹奏奉硃批該部議奏欽此 
[山東巡撫周奏推廣海參崴鹽務摺二十一日]  
　　頭品頂戴　部尙書銜山東巡撫臣周馥跪奏爲東鹽運銷海參崴等處招商暫行試辦以期推廣利源恭摺具奏仰祈聖鑒事竊臣於光緒二十八年十二月承准外務部咨開海參崴免徵華貨之稅華商若能廣運貨物赴崴銷售正可推廣利源抄錄駐劄海參崴辦理商務交涉委員李家鏊條陳行令出示曉諭商人週知遵辦等因李家鏊所陳等二十七條大意謂海參崴附近向不産鹽係由廣東香港等處運崴鹽劣價昻不如東鹽質美色白俄國官員顧念民艱前曾向該員商請總理各國事務衙門設法通融運崴銷售與其任奸商私運不妨量予通融領票承運化私爲官庶私運出口之弊不禁自絶等語當經檄飭商務局司道出小曉諭並酌派商人前赴海參崴乘便至哈爾賓查察一次實有私鹽販運來往無常查登州府屬沿海地方灘鹽極多以陸地道遠運艱難入内地向有私販出口禁不勝禁自應化私爲官以杜流弊因卽招集商股在於山東沿海一帶購買灘鹽　用輪船裝赴海參崴試銷禀經臣檄飭籌欵局發給執照飭東海關先免出口稅一次其内地課稅暫免三次以示體恤並告駐烟俄國領事官知照旋隹該領事官覆稱東鹽進海參崴口一槪免稅維時東商到崴適值他處來鹽甚多跌價爭售以致東鹽獲利甚薄惟東鹽氣味較　商民喜食者多尙不虧折近來山東沿海民居歲往海參崴做工者不少東民慣食東鹽銷路尙不甚滯如果經理得法或者不致虧折現擬接續試運並酌帶山東土貨察看試銷其哈爾賓一埠近來戶口日繁據商人集議亦擬酌量運售以期逐漸推廣究竟能否常川運銷是否合逄現在尙無把握惟有隨時察看再定行止臣維鹽斤出口事屬創舉應徵稅課並無成例可循海關例應稽查不便一槪免稅臣與司道悉心商酌擬自東鹽第二次出口起酌照土貨出口例按本地灘價值百抽五繳稅以裕國課其内地課稅暫免三成次後再行酌辦此舉重在推廣商務兼杜海口私販並爲接濟該埠民食起見倘日後該埠毋須此項鹽斤進口或别有窒礙之處卽行停止現在甫經試辦運銷無多稅收無幾暫不計及課稅其哈爾賓一埠能否仿照運銷容臣督飭商務局隨時察酌辦理據商務局司道會同鹽運使英瑞詳請具奏前來除咨呈外務部商部並咨戶部查照外理合恭摺具奏伏乞皇太后皇上聖鑒誎税核議施行謹奏奉硃批該部議奏欽此 
[署江西巡撫夏奏贛關短征銀兩籲請援案减免賠繳摺二十一日]  
　　頭品頂戴署理江西巡撫陜西布政使臣夏旹跪奏爲贛關光緒二十八年分關期屇滿短征盈餘銀兩實因今昔異形尙非稽征才力籲懇天恩援案减免賠繳恭摺仰祈聖鑒事竊照贛關每年額征正稅銀四萬六千餘兩盈餘銀三萬八千兩兹據吉南贑寍道兼管贑關橋稅務事江毓昌詳稱前道賀元彬光緒二十七年六月十六日起至二十八年六月十五日止征收正稅連耗銀二萬六千九百三十八兩三錢八分臨關零稅連耗銀一千五百八十四兩二錢三分又收江海關代徵絲稅正耗銀二萬四千七 
 
 

Page 12

 
 
十六兩五錢七分九釐以上總共徵銀五萬二千五百九十九兩一錢八分九釐内除扣支部科内閣公費管關養廉書役工食雜用等欵銀六千一百八兩五錢一分八釐又除扣解盈餘飯銀加平水脚共銀八錢九分五釐實徵正額稅銀四萬六千四百七十一兩五分五釐盈餘銀一十八兩七錢二分一釐一併湊解光緒二十九年分京餉並二十八年内務府參價另行分别辦理外核計正稅尙無短絀惟盈餘一項尙不敷銀三萬七千九百八十一兩二錢七分九釐伏查贑關稅務自各口通商輪船盛行收數日短歴惴報銷案内均經詳細陳明蓋緣商賈樂趨利便茶絲百貨出入洋廣西取道於贑郡者久經攺行海道其來江入廣之貨又多經報完子口半稅不復加徵於是常關應有稅銀幾爲海關侵專殆盡内惟湖絲一項歸江海關徵稅撥還藉以補苴餘皆無可收回現在贑關僅賴木植油糖等物爲稅收之大宗數本無多加以制錢缺乏銀價低賤外商虧折不前以致生意日見蕭條稅收更無起色雖經前道賀元彬實力整頓設法招徠核計正稅收數總難如額此實由於時局變遷委非稽徵不力溯查同治年間經徵盈餘银二萬六千兩者奉部議免九賠一有案近時經徵爲難情形倍於往昔惟有詳請奏懇援照同治年間成案減免九成减剩一成分年　繳等情前來臣查該前道賀元彬經理贛關稅務實苦於今昔情形不同招徠乏術以致盈餘收數仍未足額尙非稽徵不力合無仰懇天恩俯准將贑關光緒二十八年分短徵盈餘銀兩援照同治年間成案减免九成减剩一成分年賠繳以示體恤臣仍當督飭現任關道實力稽徵務期漸復舊額俾重榷政而裕庫儲是否有當除咨戶部外理合恭摺具陳伏乞皇太后皇上聖鑒訓示謹奏奉硃批戶部議奏欽此 
[廣西巡撫柯奏遵旨停辦賭捐摺二十二日]  
　　廣西巡撫臣柯逢時跪奏爲遵旨停辦賭捐以清盜源而除民害恭摺仰祈聖鑒事竊查接管卷内本年七月十四日前護撫臣丁體常承准軍機大臣字寄光緒二十九年六月十八日奉上諭有人奏廣西賭餉貽害地方請飭速口停止並嚴禁番攤花會等語著岑春　丁體常查明情行　革欽此當經恭錄飭行遵照未及核辦移交到臣臣維賭之爲害人人能言廣西地方貧困已極其俗女勤而男惰男賭而女耕故曠土極多出産極少始由梧州通商之地以漸漬於人烟繁盛之區而氓之蚩蚩至老不知賭爲何事者尙數十州縣也自償欵期迫無計可施于是有抽捐之舉亦頗示以限制無奈奸商忍心害理惟利是圖處處設棚多增名色昔日不知賭之地今皆有人承包矣昔日不知賭之人今皆有人教誘矣公家所入不過四十餘萬圓而遊手好閒終　坐食傾家損命動起殺機且不知其幾也此端一開不盡敺廣西之民不爲農而爲盜不止臣從全州興安來目擊其弊痛心疾首衋然傷之决以無論如何爲難應卽除此大患履任以後接署督臣岑春煊咨本年六月在營次具奏妥議西省裁兵禁賭振興實業一摺八月初一日奉到硃批著柯逢時切實籌辦欽此查閱原摺内開白鴿票爲害最烈已通飭嚴禁闈姓番攤較白鴿票稍遜只可勉强因仍異日終當裁革蓋以用兵之際鉅欵難籌不得不爲此調停之計惟害之所伏可使靡有孑遺當此盜賊縱横全省糜爛知攘鷄之非義豈佽鴆之能生自應遵旨將商包各項一律禁革不准復　儻有陽奉陰違卽行從重究辦惟飢軍待哺冗費尤多失此大宗殊難彌補設一時無可籌措不能不呼籲於君父之前至梧州一隅華洋雜處番攤各賭相習成風往年該府士紳呈請捐餉非獨爲募勇保衛亦因查禁不易化私爲公察看情形其害稍緩現在散布於各州縣者類皆無業流民欲爲蕩滌其汚必令趨歸其壑俟内地凈盡再予驅除此亦不得已而爲之也至農工商鑛事宜實難同時並舉除招商先辦鑛務外餘當次第推行所有遵旨停辦賭捐緣由謹會同署兩廣督臣岑春煊恭摺具陳伏乞皇太后皇上聖鑒訓示謹奏奉硃批著照所請辦理欽此 
[廣西巡撫柯奏設局辦理餉振軍需事宜片二十二日]  
　　柯逢時片再廣西匪氛未靖需用餉械至爲重要臣於廣州上海江寗漢口長潲等處分設轉運各局以便購運軍裝采買米榖所委各員兼辦餉振各捐俾得節節轉輸源源接濟庶幾軍械無缺乏之虞士馬收騰飽之效一切經費容臣隨時據實開報除將各委員銜名設局處所開單咨部存案分咨各省督撫臣查照外理合附片具陳伏乞聖鑒謹奏奉硃批該部知道欽此 
[廣西巡撫奏購置軍裝片二十二日]  
　　柯逢時片再臣前在鄂廠定購槍砲藥彈運粤因寰泰兵輪失事復定購第二批仍照原價銀五萬五千四百兩均經奏明在案臣行抵武昌照單點收卽將價銀照付又添購步怏槍五百枝逼碼二十五萬顆共需銀二萬二千五百兩先付銀七千兩餘於捐輸項下分期解還又五生的砲六尊開花砲彈一千八百顆共需銀二萬四百兩商定於來年協餉内扣除以上槍砲藥彈卽由臣帶往應用又商購來服槍二千枝銅帽三百萬顆暫存湖北軍裝所先付銀六千兩餘俟領運時如數找付均經臣咨商兼署湖廣總督臣端方慨允照辦連前所付五萬五千四百兩共銀十二萬三千八百兩在于借撥江西餉銀二十萬兩内支給除咨戶部外理合附片陳明伏乞聖鑒謹奏奉硃批戶部知道欽此 
[署兩廣總督岑奏整頓粤鹽積弊摺二十二日]  
　　頭品頂戴兵部尙書銜署理兩廣總督臣岑春煊跪奏爲粤省餉項奇絀粤鹽積弊甚深擬設局清查整頓攺章以保利源而蘇積困恭摺仰祈聖鑒事竊廣東號稱財賦之區戶口殷繁商賈輻湊素爲腹地各省所不及臣前在藩司任内司局出納尙能因應不窮近年時事艱難外備賠償内興庶政度支驟增數倍以致餉源匱乏庫欵空虚瑣屑籌捐搜括殆盡而綜計一歲出入不敷二百三四十萬每與司道等籌商財政未嘗不歎息于流無可節源無可開挖肉補瘡將有民不聊生之一日因思國家歲入本以錢糧鹽課爲大宗今田畝已議糧捐實爲萬不得已之政策鹽務則抽釐加價報効另籌各項亦已爲數不資而細訪廣東鹽務情形則積弊之潔商力之疲私鹽之多餉課之絀非亟籌整頓將有不能支持之勢緣粤省鹽法本發帑收鹽嗣乾隆五十四年攺埠歸綱嘉慶 
 
