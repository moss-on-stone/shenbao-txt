# 1934 - 294 - 4908811

 

Page 1

 
 
[長江各埠赶早發報告白] [  申報館主人啓]  
　　長江數千里埠頭林列本舘所銷申報向來依期寄送惟歴來有人在滬收取閲過之舊報寄至各埠注售往往紙幅破壞附章不全購者憾之時致信本館饒舌是以本館今特赶緊印寄較前早到一日以副諸君子先覩爲快之意如有遲到者卽係閲過之售報可向經售報紙人詰問惟禮拜日無輪船開發須於下一日并寄閲者鑒之 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百册餘篇歴代名臣奏請採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兑此佈 
[書户部奏請加捐摺後]  
　　自捐例開而仕途雜自捐例减而仕途愈雜當捐例初開之時除貢監可以下闈餘不過虚銜以爲榮身之具尙與仕途無礙厥後因庫欵支絀於是捐例大并或因軍需或因要工或因賑務内而部曹以及寺部雜職外而佐貳以及州縣府道等無不可捐實職然嘉道之時捐例雖開捐資不易納粟者尙覺難能而可貴至咸同朝粤匪擾亂軍需浩繁捐資大减在朝廷以减資而捐可旺收捐者亦以减資而捐者愈衆一佐雜也需二三百金卽可到省聽鼓儼然入於仕途一州縣也需銀二三千金不難管符握籌在朝廷雖爲萬不得已之舉而名器之濫至於此極雖言官屢有停捐之奏而事端日出國用日繁勢成騎虎蒙意現在旣不能停捐不如加捐亦不停而停之一法也昨報紀户部奏請加捐一摺不覺實獲余心奏云近來洋欵倍增償欵鉅迫部庫異常支絀如不將捐例分别酌量加成何以濟要需而資襄助溯查光緒十五年十月開辦新海防以來實官雙月三班分發指省等項以及分缺先分缺間本班儘先各花樣四口以上照籌餉例五成實銀上兑五品以下照籌餉例四成實銀上兑其遇缺先花樣仍照籌餉例八成上兑辦理已久尙無窒碍迨光緒二十年十二月議覆御史陳其璋請變通收捐銀數摺内聲明各項實官雙月三班分發指省等項以及分缺先分缺間本班儘先各花樣四品以上照籌餉例四成實銀一兑五品以下照籌餉例三成實銀上兑其遇缺先花樣班次最優乃照籌餉例八成實銀上兑毋庸核減此因東征需餉是以各項實官雙月等項遞减一成鼓勵捐輸廣爲籌餉起見至本年三月議覆御史彭述請加知縣新班遇缺先花樣一項銀數經臣部議准再加二成按例定十成銀數報捐餘悉仍舊辦理未便輕議加增惟查從前借用洋隸尙多現在籌給償欵又鉅每至還欵之期無不左支右絀如海防捐輸有可以議增者未始非籌欵之一助臣等公同商酌擬請將新海防捐各項實官雙月三班分發指省等項以及分缺先分缺間本班儘先各花樣四品以上前按四成收捐者今酌加一成按五成實銀收捐五品以下前按三成收捐者今酌加一成按四成實銀收捐現任應升人員報捐道府雙月三班分發指省等項以及分缺先分缺間本班儘先各花樣前按四成收捐者今酌加一成按五成實銀收捐至知州遇缺先花樣均照例定十成銀數報捐其已捐别項官階職銜改捐知縣遇缺先應令逐層補足十成照數以歸一例庶於籌餉之中仍寓愼重名器之意觀此可見庫欵之支絀極矣計臣之籌劃亦可謂筋疲力盡矣然今雖遞加一成惟照二十年時加一成耳照定例尙減一半蒙意捐官本爲弊政惟旣不能停無寍加之非但可望彌補欵項亦肅清仕途之一法猶之鴉片之流毒旣不能使外洋之不來復不能禁本國之不種嚴禁民間之吸食更無論矣惟有重加釐税雖未必能使一槪無力吸食而烟價過昻則吸者自少若捐例加足在有力者原不難入資爲郎而究竟捐者自少説者謂如子言亦未必無弊也捐例减則凡窮儒寒唆無分科名而懷才欲試尙不難集腋成裘雖爲貧而仕此中固大有人才安見不能勝錢榖兵刑之任若捐例遞加有志之士無不束手而富商大賈及紈袴之輩本無民生國計之心僅爲輿馬喧嚇之計一丁不識任意妄爲仕途非更不可問哉説者之見非不高言非不確然就目前而論諺所謂頭痛救頭脚痛救脚若統盤籌算加捐固非善策而减捐亦未必盡善也請俟之轉移風化者 
[本館接奉電音]  
　　昨日下午京師飛電傳來上諭二道敬謹譯登○九月二十八日奉上諭毓崑等奏估修倉厫需用工料銀兩請飭撥欵一摺永濟倉厫座房間多有坍塌自應及時修理所需工料銀兩著直隸總督轉飭藩司如數借撥以濟要工餘著照所議辦理欽此同日奉上諭毓崑等奏永濟庫租銀各州縣積欠甚鉅請飭嚴催開單呈覽一摺永濟庫每年額征租銀開放公項均關緊要近年以來各州縣征解租銀任意拖欠以致不敷給發著直隸總督按照單開數目勒限嚴催迅速補解嗣後不准再有延欠以濟庫儲單併發欽此 
[擬减漕糧]  
　　鄂中大憲近接户部咨文以各省銀價日賤州縣收徵漕糧仍照舊折價其中頗有贏餘現在户部度支告匱籌還洋欵瞬息届期擬令各州縣酌提平餘若干以資集腋并令體察地方情形將漕糧折價量予减成以蘇民困大憲奉文後卽行知司道公同酌議尙未知作何辦理裕國用而卹民艱是所望於公忠體或者 
[五馬南來]  
　　實缺鎭江府彦詠之太守秀於今春向大憲告假數月交缷回京省親掃墓兹悉太守在旗事竣發電至鎭定於日内乘輪南下然則回任之期當在嶺上梅開時矣 
[日艦抵甌]  
　　温州采訪友人云九月十六日辰刻日本大島兵艦鼓輪進口下碇郡城北門外小碼頭居民蟻聚蜂屯爭先快覩迨午膳時艦中日官諸井君六郎曁海軍小佐松枝君新一帶同繙譯官小澤君貞乘輿從雙門入拜會道鎭府各員王心齋觀察劉吉園鎭軍均升砲開門延入花廳欵以西式茶點茗談片刻然後興辭午後觀察卽詣船答拜鎭軍則十七晨報謁并謝瀏覽各式機器日官令弁勇連發巨砲十二響幾令人震耳欲聾迨十二點鐘時復設席署中柬邀各日官飲宴山珍海錯餚核紛陳賓主東南盡歡而散至十八日日艦鼓輪出口惟諸井君尙逗留郡治擬從青田處州等處由陸路抵杭州省垣當日船出口時鎭軍札飭各砲臺燃砲十二聲以送蓋中外交涉之禮宜然也 
[邑宰勘荒]  
　　鎭江訪事友來函云鎭屬各處圩田秋成雖尙豐稔然山田晚稻以夏秋之際霪雨過多垂熟之禾半遭浸没鄉民遭此災歉困苦不堪經丹徒縣王伯芳大令親自赴鄉在南阡北陌間往復踏勘孰荒孰熟成竹在胸遂於上月某日清晨旋署當卽詣道府兩轅禀辭由皇華亭碼頭乘坐官舫逕赴吳門前所勘秋災情形面禀各大憲再行酌量核辦云 
 
 

Page 2

 
 
[禁鑄洋槍]  
　　私鑄洋槍久懸厲禁去年津郡拿獲人犯定罪後均監禁獄中迄今未釋月初又由蘆台解送天津營務處人犯六名據供係收買洋槍修理藉圖微利並無私鑄情事嗣委派差弁往查却無爐座只有修理器具爰一并解津該犯罪名得從末减然已迭遭責押仍需發回該縣懲辦卽不人亡而亦家破矣人亦何事不可爲而必爲此犯禁之事哉王法森嚴敢爲若人告焉 
[查封牛館]  
　　粤垣賭徒開設鬥牛博具在城廂内外擇通衢廣道蓋搭篷厰誘衆聚博入局之人卽使阮囊羞澀而章身有具亦可以供孤注贏則囊資而歸輸則解衣以抵邇日賭徒復在廠内分設暗室號曰牛房遇有輸欠之人卽拘禁室内先取其衣服如不足塡抵則逼令修函親友措資代償跡其行爲無異强盜據人勒贖倘其人不肯致函則私刑弔打酷虐百端又無異狼差蠧役嚇詐鄉愚時有老少之人筋力衰弱慘受嚴刑因傷斃命者留心世故之人靡不謂化日光天有此不法洵出情理之外然斧柯莫假亦徒付之一嘆而已乃昨日忽有兵差奉官憲命將省城各街鬥牛賭館一律查封或曰民之父母訪知賭徒無法無天幽禁常人爲王法所不容故封禁以示儆者或曰否否下民受害官府何從而知之此之雷厲風行實由前有營勇至鬥牛館需索陋規賭徒匪惟不與且持械以逐之在杉木欄附近傷及行人嗣經坊衆閉閘始各散去勇歸而飾詞聳禀是以一槪查封但賭徒久已弁髦王法官至雖暫爾星散官去卽復行嘯聚曾不崇朝聚博如故究非一紙官書兩道封皮所能革除積弊也錄循環報 
[地保窩贓]  
　　蘇垣閶門下塘及大街一帶地方係吳縣所轄之北正二圖也有該管地保名柏林者與吳署捕快頭戴阿大狼狽爲奸無惡不作娼寮酒肆均有陋規奉獻又開一烟室於下塘之觀音閣碼頭吐霧吞雲生涯頗不寂寞詎貪心未足又復窩頓竊賊於烟館中藉以分肥前者蘇城盜賊蠭起報案之家不知凡幾目下已交冬令深恐宵小更多故經上憲諭令總巡及冬防各叚員弁等認眞梭巡毋使匪人溷跡因此日來稽查烟館客棧格外嚴緊限十一點鐘須要一律息燈違則嚴究不貸上月二十五日魚更三躍時北路總巡胡大令調元率領局勇數名輕車簡從一路巡邏至觀音閣碼頭瞥見柏林烟館内燈火熒熒人聲喧雜大令命勇排闥而入見有七人高臥烟榻類皆鼠目獐頭知非善類喝令卽拿回局中又將伯林一併帶去立刻研訊初均含糊不肯實供經大令怒欲用刑始供認咸係胠篋者流所竊某某等家贓物俱窩頓林林處與之瓜分云云大令以地保窩贓事須澈究爰將一干人解送總捕同知署請劉司馬懲辦司馬飭差至柏林家起吊贓物甚多司馬大發雷霆謂柏林曰知法犯法加等治罪爾知之否柏林默默無言叩頭如搗蒜司馬大怒喝笞責一千二百板又將七竊各責數百板再飭差一併押解吳縣重辦一面將其烟館發封聞擬將柏林收入化莠堂禁錮云 
[議增門税]  
　　香港門税向皆抽什一之數與叻相同前數年因公欵不敷且須津貼防軍餉項故港叻等地均增至百之十五此卽西語所謂十五八仙實則加一五之抽也當時港叻諸商莫不以爲不便紛紛禀求國家量爲核减叻地則未蒙邀允惟港官則准將其新增税額酌减二成實抽門税加一三斯時港地税民莫不交口而頌賢有司之德惠嗚呼曾幾何時而局面又將一變矣昨閲香港循環日報云聞港官現因公用不敷擬將屋宇課税加增由加一三增至加一六此按鋪屋租價每百元征地十六元聞此事將由議例局商議妥當然後施行云香港西報因而言曰港地居民若聞此議定當爲之不歡蓋國家課税旣增則業主租價必因之而起屋租旣起則包租屋客亦必向分賃房舍之人取償節節追求迄無寗宇而工作貧民遂幾無容足之地蓋目下各物騰貴屋租又昻支持已屬不易若再重征課税則止此支應屋租已覺筋疲力盡今又百上加斤則載重難勝矣由此觀之其爲不便於民不啻百口同聲也錄叻報 
[匪徒搶掠]  
　　寗波訪事友來函云邇來時届冬令而郡城未設巡防以是匪徒搶掠之事時有所聞上月有一老者肩荷錢囊行至東門内某染坊門首突遇一匪人故將老者撞倒於地奪得錢囊如飛奔逸當經旁人將老者扶起頭顱已經碰破爰卽舁送回家又廿四日上燈時有鹽倉門内江姓女傭年約五十餘歲手持小包袱内係金珠首飾等物從西門而來由呼童巷歸家詎有匪人跟蹤於後行至巷口張仁泰烟店門首匪從後奪其包袱幸該女傭緊握在手牢不肯放大聲呼救附近居民聞聲而出匪始抱頭鼠竄而逃該女傭手已被匪抝傷當經某店代雇小肩輿送歸竊謂郡城之地宵小如此横行有地方之責者何竟裒如充耳而不思急籌善策爲之保護閭閻也 
[泥金錯報]  
　　粤東訪事友來函云此次闈中揭曉後所中之鄧寳麒係南海人與三水縣之鄧保琦聲音相同三水之鄧向在西關紫來里設帳是晚泥金傳到合家方欣喜慶賀適有友人在坐云日前曾與南海之鄧寳麒同席姓同而名亦相似未識尙有錯誤否當時一聞此言頗覺心中鶻突不定急卽遣人詢問果係錯報一塲高興頓抛於九霄雲外是亦惡作劇已 
[鄂省官塲紀事]  
　　漢口采訪友人云前任湖北德安府汪太守元慶俸滿卓異入都引見奉旨仍回本任某日藩司王芍棠方伯牌示飭速赴任供職太守遂赴院禀謝涓吉履新○沙市洋務局員劉剌史家怡前者湖廣總督張香帥札飭入都請領沙市洋關監督關防并解某批餉銀赴户部交納兹已事竣回省赴院禀知 
[科名佳話]  
　　金陵采訪友人云上元江寗兩邑百餘年來占解首者僅林端一人今者楊君炎昌又獨冠秋榜此邦人士與有榮施猶憶今歲省中人諺云水淹大成井城内出解元兹乃果應其言亦可見科名之由前定也 
[假公濟私]  
　　前報記水師飛划營管帶胡都戎昌寳與太湖水師正前營歐陽叅戎成松互相對調詎歐陽叅戎自接管飛划營以來日將胡叅戎之舊部哨弁差勇人等有意挑剔或卽裁撤或减口糧該弁勇等以隨都戎時咸著有微勞今叅戎如此相待未免互興嗟怨遂相約呼籲於都戎之前都戎深悉叅戎向有芥蒂今係假公濟私雖去婉商諒亦不允旋又悉叅戎已將其親信人及子姪輩充補各缺於是不勝氣憤意欲呈控至太湖水師營統領李軍門處以判曲直論者謂目今外患頻仍内愛未已該都戎等不思和衷共濟藉挽時艱而乃假公濟私互相傾軋熊羆之勇未奮雀鼠之爭忽開其亦念古名將揚威武叅計策之風而翻然思悔也乎 
[使星照滬]  
　　出使德國大臣吕鏡宇星使由京陛見出都請假回山東珂里省墓兹假期已滿發電至天津咨照隨員繙譯至烟臺彚齊附招商局新豐輪船南下於昨日午前十二點鐘抵埠停泊金利源碼頭本埠關道憲蔡觀察提右營周叅戎以下文武各員咸詣碼頭恭迓星使接見有差隨卽登岸乘坐緑呢大轎至天后宫側星使行轅駐節并聞在滬尙有一月勾留然後秉節出洋 
[札提虔婆]  
　　本邑英界牛莊路開設臺基勾引無恥蕩婦與人宣淫之虔婆趙顧氏因被陳慶學所控由英界捕頭遣包探趙銀河拘送公廨讞員翁笠漁大令判令鞭責籐條然後荷校游街五日前已備列報章前日游期已滿大令飭卽釋歸未幾接奉元和縣來文内開此案已由藩憲訪知飭縣移提希速將犯婦趙顧氏一口解省以便盡法嚴懲大令爰立傳差役姚恒將趙顧氏拘案暫發官媒管押靜候送縣解省趙顧氏自知罪無可　吞服小錢一枚以圖自盡事爲官媒查悉急爲之設法施救將小錢嘔出而愈昨日大令已飭解送上海縣署矣 
[兇徒揮刃]  
　　前晚十一下鐘時南市大東門外施家弄萬裕錢莊夥遣紹興府屬某邑出店人洪阿長持銀兩錠送至油車街元大亨錢莊交兑甫行至中毛家弄黑暗中突有流氓兩人奔出將洪扭住洪駭極狂呼二流氓各出利刀向洪左乳下猛戮以致鮮血迸流比隣成衣店主店某聞聲啓門而出若輩始一哄而散嗣由旁人訴知萬裕執事人前來察看幸所携之銀尙未失去旋卽報知十六鋪巡防中局局員蔡蓉卿二 
 
 

Page 3

 
 
尹立飭地甲裘鎭帶同通班夥役飛馳往緝一面由莊中人將洪舁回延傷科醫生敷治旣而洪之同儕蜂擁至局呶呶聲訴三尹慰以好言若輩又奔赴上海縣署大堂擊鼓鳴寃黄愛棠大令飭提研訊諭以今已夜深俟明日清晨本縣親來驗視可也迨昨日午前十點鐘時大令傳齊刑招書吏仵作人等鳴騶出大東門至施家弄早由十六鋪地甲在萬裕天井中排設公案大令旣升座裘甲歴禀情由旋將洪舁出大令命袒衣細驗計傷痕約闊五六分深數分問是晚持刀之人是何服色如何動手洪一一指説萬裕執事人朱義炳訴稱洪已由莊主人延傷科醫治昨晚至今尙覺安然略飲稀粥洪之同儕又環跪案前嘵嘵瀆訴大令曰爾等人數衆多何以當時不執燈護送本縣今不過飭地甲嚴緝兇徒懲辦而已爾等須將洪好爲醫治隨傳汛捕地甲至案前諭令赶緊將兇徒緝獲解縣究辦延于未便諭畢卽呵殿至毛家弄肇事處履勘一周提唐研詰有見者謂此處尙存血蹟一堆云 
[賽會例志]  
　　本邑大南門外高昌廟每值三元令節會中人必舁像出游美其名曰賑濟孤魂實則惟招摇過市而已昨晚三鼓時倣照官衙之例在廟中發牌點卯定於翌日迎賽想届時定有一番熱閙也 
[西人肇事]  
　　前晚十點鐘時有甲乙兩西人爲糟邱所困東倒西歪至吉祥街某花烟館尋歡烟妓畏之不敢招納該西人登時大怒逢人便打並將鄰居玻璃窓扇擊碎又將某小客寓火油燈擊翻火勢炎炎幾成巨禍一時轟動街鄰均將牌門緊閉適有途人某甲經行是處被西人猛擊一下駭極狂奔西人隨後追赶跌仆於地頭顱擊碎事聞於捕房立派巡捕將二西人拘入捕房究辦當晚被累各家亦紛紛投報捕房請爲查核 
[道批照錄]  
　　老北門外林義豐烟館主林德成卽林阿侯前控鄭明卿積欠貨歀出立期票届期圖賴不還將鄭子阿爵扭送捕房解經鄭大令訊供押候交保理處嗣據鄭之同鄉鄭同成行主鄭奎垣等三十餘家聯名呈遞公禀以林阿侯糾賭串騙致鄭明卿輸去鉅欵驀地濳逃請爲照例懲辦復經鄭大令提訊以控無實據未便准理飭具切結送案鄭等以情眞事實不肯具結復經大令迭次傳訊亦不到案林阿侯以鄭等畏避不肯赴案方爲欣欣得意詎鄭奎垣等已偕前控諸人聯名赴道轅上控兹將批示照錄於左鄭阿爵禀批爾父所欠究有若干林阿侯憑何呈控未據報明無從查核林阿侯如果誘賭屬實自應照例嚴辦以儆刁風仰上海縣傳齊人証秉公訊斷具報毋違職員鄭奎垣等禀批已據鄭阿爵具禀業經飭縣訊斷據禀前情仰上海縣彚案辦理違式特飭 
[傷女求醫]  
　　山東某邑人蔡某整容匠也設肆虹口篷路藉奏刀之技博朝饔夕飱家有女孩年甫九齡字曰翠珠鍾愛逾于拱璧昨日午前自來水公司執事人遣工役至是處某弄修整水管旁置鐵爐一具爐中炭火通紅翠珠從旁觀之爐忽傾倒致被傷及頭面旋經人舁送同仁醫院求療未知愈後玉頰微渦能免痛添獺髓否 
[馬車肇禍]  
　　浙江寗波府屬某邑某氏婦年約三十餘了然一身零丁孫苦僦居虹口篷路小本經營昨晨躑躅街頭猝有一四輪皮篷馬車疾馳而至將氏撞仆以致受傷旋經二百六十六號巡街華捕送至捕房捕頭令將氏舁往同仁醫院求療醫生騐得稍受皮傷敷之以藥令卽舁回肇事之馬夫某甲知罪無可辭願給養傷費洋銀四圓氏亦首爲之肯捕頭遂令一併釋歸 
[車夫攫銀]  
　　前晚西人某甲由虹口禮查西酒肆訪友而出行至黄浦路時已沈醉第一千四百六十七號東洋車夫某乙見其可欺遽手攫取衣袋内洋銀數枚飛步奔逸甲大聲呼救四百四十七號華捕聞聲馳至詢之情節見乙已去遠無可追尋將所棄東洋車送至捕房請捕頭核辦 
[火未成災]  
　　前晚九點鐘時南市萃豐碼頭某姓米棧中司斛人某甲倦而假寐將洋油燈潑翻沿入所堆繩索上登時火光熊熊左右鄰人見之大聲疾呼率衆汲水澆灌得以熄滅不致成災亦云幸矣 
[予限理欠]  
　　前者職員孫思恭投英界公堂控姚再林借銀圖賴已紀報章前晚讞員翁笠漁大令升堂提訊孫遣抱告徐文多投案禀稱前年姚向主人借銀五百兩計三載中分四次收得一百二十兩其餘屢索不付叩請訊追姚供稱前年小的與姪股關某洋貨號向孫借銀五百兩然號中一切皆由子姪經手小的祇有三股今欲追還理應照股與姪子計算然目下姪下在滬上求寛限理處可也大令限十日内理明如敢玩延嚴加追比 
[匿女受笞]  
　　日前蔣顧氏投英界公堂控郭六記將女兒桂珍誘匿前晚讞員翁笠漁大令飭提質訊蔣顧氏訴稱小婦人係江北某邑人丈夫連卿賃屋治下開設車寓女兒年甫十齡郭曾取去庚簡爲王阿榮之子説親小婦人未之允許不料九月二十四日郭乘小婦人不在家私將女兒誘去藏匿泥城橋畔不知姓名家及尋獲詢悉情形因之交巡捕解案郭供稱桂珍由小的與計連泉執柯許字王子言明禮金洋銀六十圓前日先送去四十圓旋將桂珍領去大令判令笞責二百板押候提到計王兩人再行核奪 
[覆訊冒牌]  
　　英商茂生紡紗廠主人控裕源紡紗廠主人冐用牌號一案已登前日報章昨日午後兩點鐘時英界公廨讞員翁笠漁大令傳齊原被告及所延律師升堂覆訊原告律師小威金生聲請大令飭裕源改換牌號大令曰此案早經本分府查明不能指定裕源冐牌蓋牌上稍有鳥形參差也惟裕源較茂生遲用此牌當以改換爲是裕源司事某甲供稱此事由廠中總辦作主昨晚總辦已回廠容俟商定再行回覆大令問約須幾日供稱求限一禮拜大令允之於是相約退堂 
[喊控偪倡]  
　　包探趙銀河投英界公堂禀稱昨日野鷄游倡傅小妹投奔捕房訴稱伊被胡黄氏價賣與趙聽泉强逼爲倡是以捕頭令小的解案請究小妹供稱小婦人係浙江紹興府屬某邑人當七歲時在杭州閙市口某姓家爲婢後背主私逃轉輾來滬與胡黄氏相遇誘令同住某客棧旋被寫就賣身契强令小婦人簽字小婦人不允氏卽多方偪迫無奈允之未幾卽由趙送入某處野鷄倡院小婦人實不甘心因之逸出趙供稱小的在治下開帽店小妹由胡黄氏牽引買以爲妾並無勒令爲倡之事胡黄氏供稱小婦人係浙江杭州府屬某邑人小妹由伊生母及胞兄出名價賣與趙立有賣身文契小妹又稱小婦人並無胞兄老母現在原籍趙控禀稱當小的拘趙時在牀下搜得賣身契一紙已被趙撕破矣今特呈請大老爺電鑒大令商諸薩副領事官然後諭令將碎契補好以便察閲後過堂訊判 
[控追票銀]  
　　前據閔茂環同子順卿投縣呈控施榮卿票銀到期延宕不付等情前日經蔣剌史升座提訊據閔茂環供前收得匯康莊票銀四百兩到期向收不付無奈呈控案下今將莊票呈電叩求追給其子順卿供詞略同質之施榮卿供本邑人現在八仙橋開設匯康銀莊此票係王愼齋借付因票根未到故未能付出小的向王處催銀無著已將王扭赴法公堂控押訊追矣剌史諭謂此票係爾莊所出宜自應料理判施交保出外限一月内分作兩期付清原被遵斷而退 
[情節支離]  
　　陳子祥扭許伯華吳松林到縣喊控侵吞等情前日經蔣剌史提訊陳供稱在潤泰蔴袋行爲經理人今年五月間由跑街夥許伯華領去蔴袋二千六百只據稱賣與江海北關計銀二百六十兩至前月許遣一素不相識之人將莊票銀三百兩到店還帳除還銀二百六十兩外欲找現洋因無洋尙未找去及至持票照對知係贋鼎當向許盤問言語支吾細查帳目始知被許在各户私收銀一百餘兩當向理説 
 
 

Page 4

 
 
一味延約又邀吳松林担保仍延不清理無奈扭案求請訊追質之許供蘇州人年三十歲亦業蔴袋生理向在德和爲夥上年潤泰店主嚴根堂招小的在伊店爲夥因辛俸不合遂作罷論前所載之蔴袋由楊姓掮客轉賣關上莊票亦楊姓付下現在楊已避匿不見所有用虧之銀實因上月父親病故一時棺歛虧資故此私向各户收銀取用如今情願措還求恩寛限吳松林供在俞天順漆店爲夥與許相識前因許虧欠貨銀央小的担保三天後因無銀料理小的將許交明該店剌史判許限一月將銀繳案給陳具領如違提比吳交保 
[局懲騙犯]  
　　前報曾紀江北某邑人陳春生驅小車至南市集水碼頭騙子馬立台僞稱欲往新閘裝行李囑其代雇一車及陳去遠馬卽另使一人將車竊去比至陸家石橋左近經十六鋪巡防北局勇丁所見以驅車者形狀慌張上前詢問則又支吾以對再三盤詰始稱由馬所雇旋卽棄車而去與馬絮語勇追上其人飛步狂奔勇乃將馬拘解局中俄而陳亦尋車而至至晚局員楊聘侯二尹升坐研訊陳供稱小的係江北某邑人向在南市當車夫僑居陸家浜車係向某甲租來是日馬欲往北市新閘左近裝行李至南市王家碼頭交缷小的與之論定車資一百六十文馬囑小的再喚一車小的應諾而去比回則人車皆已不見及至局前適見一車停在路側辨認之下實是已車而馬已被拘小的因亦投案候示馬供稱小的常州府屬某邑人向以操舟度日兹因失業不得已而爲此自知該死尙乞恩寛二尹大怒判令從重笞責二百板著勇丁驅逐出境不准逗遛 
[更正]  
　　昨報紀鄉民被劫一節兹悉爲盜所刦甚微並無八百元之多事主亦並未受傷丁之爲人人所共知且與事主素稱交好並無串盜之事至縶送寳山縣事更爲烏有之談爲訪事誤傳故亟更正以昭核實 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  甲報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出俾人皆先覩爲快閲者鑒之 
[流氓攫表]  
　　前日禮拜係西人休沐之期有德國兵船水手登岸閒遊沽飲大醉步履蹣跚行至新街口時已萬家燈火照耀通衢矣被流氓攫去金壳對時表一枚内有西字號碼係四萬七千二百十九號並有小照一枚嵌於表内該西人投報捕房請爲查緝 
[向索存單]  
　　寗波人某甲去年八月間在杭州開設寗順祥報關行旋因生意寥寥入不敷出未及數月卽行閉歇上海運往杭州洋貨在杭關納税得回存單爰托法界首善里春記報關行代領現在該行主已故虧欠各項甚鉅擬將未領之存單銀一千餘兩分攤各債户事爲某甲所聞連日至該行向索存單紛紛擾擾迄今尙無成議不知如何了結也 
[飭查烟館]  
　　南市王家碼頭茗馨茶園向有餘屋由某姓開設烟館近由上海縣黄大令訪知用舊門牌朦頂有違定章故已飭差查明核奪矣 
[局員諭話]  
　　十六鋪巡防中局委員蔡蓉卿二尹以時近隆冬宵小最易竊發特於前晚傳集地甲汛捕更夫栅夫升堂諭話計到者共六十餘名二尹先將地甲汛捕以現值冬防開辦之時地方上急宜整頓防務凡爾甲捕人等均須束身自愛實力奉行凡有鼠竊狗偷之輩形跡可疑者或值夜深人靜或在上燈時節見有溷蹟街坊攫物滋事者務須嚴加防範有犯必拘拘必嚴懲爾等亦不得始勤終怠遇事疏忽一經本委查出惟有同罹法網已耳至於栅夫則每晚見有形狀慌張及操異鄉口音前來呌栅者　問明姓名住址欲往何處如有前項匪徒可卽扭送至局不得玩忽膜視以及得賄放行一經察出惟爾等是問諭畢復傳更夫至案謂爾等每晚擊柝巡行可曾見有前項鼠竊否内有王勝徐德兩人同禀稱小的等均在老白渡一帶巡更已歴三載餘從未有竊匪撞見二尹微哂曰然則爾等可知上月二十四日之晚竊賊朱阿明行竊是處鮑生泰缸甏店之事否同禀稱小的等均不得知二尹驀拍案大怒曰爾稱巡查已歴三載有餘豈所轄地方從未遇見竊賊乎遂叱令差役各笞責一百板又諭衆更夫曰本委已將王等懲辦爲鑒爾等此後均各凛遵嚴諭毋得同蹈故轍又傳丐頭唐春至案謂爾旣有約束流丐之責何但思漁利地方上如此惡丐每值夜深時遊行馬路一帶强索錢物攫取簪珥爾曾有所聞否禀稱此等弊端均在關橋之北係丐頭張阿大所轄小的則專轄關橋以南之事二尹着傳張前來諭以嗣後如關橋之北有此惡習者惟爾是問諸人皆連聲諾諾而退 
[不准推諉]  
　　沈文香投縣呈控錢耕泉錢會耕辦公推諉等情前日經蔣剌史提訊據沈文香供本地人本年二十七圖捆保係小的值年惟同捆之錢耕泉錢會耕互相推諉至今不能收繳求鑒錢耕泉供稱與會耕同族圖内有保圩出八畝向歸值年耕種條銀亦應歸值年獨辦案内有卷可查求請查察會耕供亦相同剌史諭沈曰保圩田向歸值　爾旣將此田耕種條銀應由爾經辦無得推諉如違提究二錢均叩謝而退 
[局懲賊犯]  
　　昨日本邑南市馬路工程局委員朱森庭明府函送竊犯馬永甫至十六鋪巡防北局至晚局員楊聘侯二尹升堂研訊馬供稱小的係常州府屬無錫縣人來滬有年向在北市開設某鐵店旋因癖染烟霞無力工作日漸流落實不得已而學作穿窬某晚至工程局畔窺探情形適局中闃其無人爰入内竊取松板比出悮觸堦石以致跌仆局中人聞聲出視卽被拘拿小的自知該死嗣後當痛改前非矣叩求老爺逾格施恩曲爲寛宥二尹叱令拖下從重笞責二百板著具呈改過切結然後飭勇丁驅逐出境不准逗遛 
[英界公堂瑣案]  
　　包探石金榮禀稱昨日流氓韓春山在吳淞港北唐家弄某茶肆内强向陸增安訛詐洋銀三圓事經小的查知是以拘入捕房今者捕頭令解送來案陸投案訴稱小的與韓素未識面昨日遇諸荼肆中不知何故强向小的索詐洋銀三圓幸爲包探查知得以解案請辦韓供稱小的係浦東高家行人向以　木爲業現在治下營生不敢拆梢實向索欠大令判令笞責三百板然後枷號十日○包探顧阿六禀稱賊犯王阿四連次竊取梁道坤顧楚臣兩家衣服水烟袋等件經一百號印度捕拘入捕房捕頭令小的吊出各贓解案請究梁顧兩失主投案領贓王供稱小的係本邑人枝棲久失餬口維艱窮極無聊以致犯竊叩求　老爺宏開湯網曲予矜全世世生生永銘大德大令判令管押一月贓給還失主○包探黄四福禀稱賊犯王阿榮前已屢次禀請歴任大老爺遞解回籍今又來滬施其故技適經小的查獲日以告知捕頭解送來案王供稱小的係浙江寗波府屬某邑人不敢再蹈前非惟叩求寛宥大令判令笞責一百板然後遞解回籍○沈金隆洪阿寳兩句探解歹人汪國安至案同禀稱小的等查得此人向某洋人僞稱熾大鐵行有鐵爐兩具出售祗須價銀三百兩洋人信以爲眞如數付銀購定及至熾大取貨據云已於八月某日售去並無令汪收銀之事因連同黨陳阿輝拘入捕房捕頭令解送案下洋人投案訴稱熾大旣無貨交出請將原銀追還熾大鐵行夥某甲稱行中並無汪姓其人顯係騙銀事與本行無涉汪供稱小的向當掮客現願還銀遂將銀三百兩之莊票一紙呈案陳供稱小的惟向洋人傳話而已餘不得知大令從寛免究○賊犯王阿三竊取唐文江等五家衣物報捕後捕頭令包探陳財星拘獲吊出各贓解案請究唐等五失主次第投案領贓王供稱小的係本邑人窮苦難捱以致犯竊求恩赦宥誓當結草銜環大令判令管押一月贓分别給五失主具領○包探洪阿寳禀稱賊犯徐阿三竊陸錦春家綢布各衣六件報捕後捕頭令小的拘獲吊出原贓解案請究陸投案領贓徐供稱小的係浙江平湖縣境乍浦人自知該死尙乞超生大令判令笞責三百板然後遞解回籍○包探何瑞福禀稱昨日山東某邑人張文元向泰西某會中教士索錢教士給以洋銀二圓張嫌不敷瞻敢無理取閙教士忿而報　捕頭令小的拘解案下請懲張供稱小的流落此間無奈向某牧師稱貸不敢滋閙叩乞施恩大令判令管押十日期滿之後遞　回籍○包探竇如海禀稱昨日賊犯翁佑米闌入義源洋行棧内竊取某號存棧之洋布一匹報捕後捕頭令小的拘獲連原贓　案請懲　源管棧人某甲投案領贓翁供稱小的初次犯竊叩乞施恩大令判令枷號三日贓給還失主 
[美界捕房紀事]  
　　前晚九點鐘時甲乙二人偕行至虹口新虹橋畔不知何故將第二千五百四十六號東洋車夫某丙　住竭力兇毆旋經二百八十七號華捕到來將甲乙拘送捕房捕頭令押至昨晨始行開釋○前晚山東某邑人某丁某戊相約至北河南路某錢莊以洋銀一枚掉換青　掌櫃人某已察得係銅質僞物因卽出鐵鑿鏨壞丁戊不服爭閙不休已乃喚到四百九十九號華捕將丁戊拘送捕房捕頭詢知二人事出無心從寛免究○前日午後乞兒某庚行至百老匯路病容蕉萃倒臥於途旋經一百二十二號印度巡捕舁送捕房捕頭遣三百三十一號華捕送往英界公廨禀請讞員安揷 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年九月十九日京報全錄]  
　　宫門抄○諭旨兩道錄前○船政大臣裕等奏爲福安輪船告竣擬留閩防差遣摺○滇撫黄奏爲石屏等州縣被水被旱成災委勘賑撫情形片○黔撫王奏瀝陳黔省免裁營勇情形片○湘撫陳奏報銷獄囚口糧藥餌等費片○九月十九日翰林院正黄旗值日無引見○徐中堂因伊子授副都御史謝恩○慶麟由明陵回京請安○溥侗永隆各假滿請安○張英麟因伊子中舉謝恩○　致靖服滿請安○常山預備召見○文熙請假十日○大額駙續假五日○烏什哈遞遺摺○召見軍機溥善常山○皇上明日辦事後至頣和園皇太后前請安後駐蹕○○頭品頂戴尙書銜革職留任福州將軍兼船政事務臣裕祿頭品頂戴閩浙總督臣邊寳東跪奏爲福安鐵榖輪船現已告成擬留閩防差遣謹將辦理情形恭摺具陳仰祈聖鑒事竊查福州船廠製造七百五十匹馬力鐵殻輪船取名福安於採辦鋼　鯨到工排釘鐵　後於本年三月十八日下水合攏各機件曾由臣裕祿於四月間將該船下水日期恭摺奏報在案隨督在廠員匠將船内　鑪機器赶緊安配立將船面艙房等項裝修妥協據工程處道員魏瀚等報稱該船全工於六月二十六日一律修設堪以定　放洋臣裕祿當卽於七月十九日帶同提調道員徐建寅楊正儀等各員親督琛航管駕把總周永庚乘潮駛赴媽祖澳分别按照每法量騐該船五倍天氣新式鍋鑪升大火汽力至七十五磅平潮每點鐘可得速率十一海里半約合中國三十六里有奇該船長英户二十三丈八尺寛三丈二尺二寸艙深二丈四尺船頭吃水一丈四尺船尾吃木一丈六尺前後配桅二枝全船墩載一千八百墩實得載米一萬二三千担試騐船身堅穩機器靈捷是日申刻回工臣等伏查該福安輪船係前經臣寳泉因福靖伏波等船調往旅順廣東差遣通濟一船撥歸北洋閩船只琛航飛捷兩艘較大亦復奉公絡繹若再有征調誠恐不敷差派奏明將該船陸續抽辦現在全工告竣臣等公同商酌閩省船少差繁擬請卽將該船留閩駛用以供差防惟留船則須增養船之費當此庫欵支絀亦當力求撙節現擬叅外洋養船之法可與閩省現有之船撥併駕駛擬卽派令琛航輪船兼管該福安新船養船經費祗添派管守輪船官弁一員月支薪水銀三十兩經理船艙弁丁四名内頭目一名月支薪水銀二十四兩其餘三名每名月給口糧銀六兩看守全船勇丁六名内頭目一名月給口糧銀七兩其餘五名每名月給口糧銀五兩又該船每月應需擦器油紗胰皂等項一切雜費擬月給銀二十六兩以上共添看船弁兵人等十一名以爲看守福安輪船之用遇新船行駛時卽將琛航自管駕起所有一切官弁管輪水手人等全數調歸新船駕駛將新船所派看管弁兵移入琛航看守琛航行駛時一切辦法亦如之其琛航輪船開支養船經費原因庫欵支絀疉經核減二成發給刻下福安輪船亦歸駕駛該船人等輪流調用不無稍有搬運之費擬於前次疉減兩成經費内酌撥銀六十三兩五錢分給該船一切人等以資貼補以上各項每月共添銀一百九十三兩五錢其向章應扣建者小建仍行照扣較之全添養船經費每年可節省銀一萬餘兩如此相間輪用撙節辦理在平時旣可稍减糜費如將來遇有多用船隻之處再爲添足人數亦可自成一船之用似於現在養船節費不無裨補此項所添銀兩擬在閩省養船經費内按月開支歸於每年善後報銷案内彚案造銷除將添支細數開單咨部察核外謹合詞恭摺具陳伏乞皇上聖鑒勅部察照立案施行謹奏奉硃批該衙門知道欽此○○黄槐森片再據石屏州禀報該州去冬雨澤稀少自春徂夏又無透雨日烈風乾田水枯涸直至六月初六七等日始獲大雨近海低下田畝得水栽揷其餘高阜及距海較遠之區仍均無水節届小暑秧苗已老未能栽種夏災已成無從補救又據建水縣禀報該縣本年入夏以來雨澤愆期至六月初旬始得大雨節逾夏至栽揷失時縣屬西後各村田畝乾涸多難補種秋成無望又據賓川州禀報該州六月初四日赤耆之江外各村蛟水陡發冲壞田畞房屋淹斃男婦二十丁口並淹斃乞丐五人田畞被水成災又據祿勸縣禀報該縣六月初九十等日魯溪境轉龍馬等處大雨傾盆山水齊發冲倒房屋淹没田畝秋成先望各請委員勘撫等情臣據報後節經行司會局籌欵委員馳往責成該管道府督飭印委各員分别逐一履勘妥爲賑撫並令督飭農民　緊設法疏消積水補種雜糧以資接濟被旱被水錢糧分别村莊區圖成災輕重造册詳辦據布政使裕祥糧儲道英奎詳請具奏前來臣覆查無異除咨部查照外所有石屏建水賓川祿勸等州縣被旱被水成災委勘賑撫大槪情形謹會同雲貴總督臣崧蕃附片具陳伏乞聖鑒訓示謹奏奉硃批知道了石屏等州縣除業經賑撫外著查明被災輕重區圖照例辦理欽此○○王毓藻片再臣准軍機大臣字寄光緒二十三年三月初四日奉上諭户部奏冗兵耗財過鉅亟宜大加裁汰一摺近因庫欵支絀各省以籌解維艱經户部先後奏請裁减緑營七成勇營三成疉經降旨飭令遵行上年十一月初二日復通諭各直省將軍督撫不論勇營緑營均應大加裁汰是裁減兵勇一事事機所迫勢在必行值此需欵緊急之時棄有用之餉養無用之兵以致借無可借抵無可抵民生日蹙國計亦因之愈窮在公忠體國之大臣當不出此各直省將軍督撫奉到此旨統限一月内將裁减兵勇若干節省餉銀若干條分縷晰切實覆奏所留兵勇務當精選訓練鎭撫地方至所裁兵勇應酌給遣餉銀米之處並著該將軍督撫等體察情形奏明辦理欽此又承准軍機大臣字寄光緒二十三年四月二十五日奉上諭督辦軍務王大臣等會奏議覆御史李擢英奏請酌裁長江水師曁各省勇營一摺各省兵勇糜餉甚鉅前據户部奏請業經諭令各直省認眞裁汰並著合力通籌赶緊辦理仍將所裁兵勇數目日期分晣具奏毋稍延緩欽此遵卽恭錄檄行司局在案兹據布政使邵積誠按察使李希蓮糧儲道黄元善詳稱黔省額設緑營馬步守兵三萬三千一百一十三名光緒五年前撫臣岑毓英奏明改章抽緑營額内馬兵一千四百七十九名步軍一萬五千一百四十二各編作練軍卽以緑　之餉支練軍之用嗣因餉項奇絀疉裁老弱練軍五千零七十名又抽安義威寍等營練軍二千零六十五名調赴閩省尙未募補實存馬步練軍九千四百八十六名緑營原額守兵一萬六千四百九十二名合計馬步守兵現存二萬二千六百八十五名較原額制兵已裁一萬四百二十八名光緒十八年前撫臣崧蕃議覆裁兵案内奉户部咨覆黔省地處苗疆界連滇粤各處需兵防守殊形單薄設使餉需有餘尙應補足二千餘名始敷分佈兵練無從再減等語光緒二十一年前撫臣嵩崑議覆裁兵案内查照原案奏請毋庸再减曾邀恩准現值粤西游匪滋擾出没無常已奉三省會剿之諭旨黔邊洪各江千有餘里上游之興義府縣羅斛貞豐廳州及下游之都匀獨山荔波府州縣處處設防凡腹地緝捕之兵丁調赴邊界者甚多若再議裁撤兵數更單守禦難期周密設貽悮地方豈能辭咎可否照案覆奏無可再减等情前來臣查黔省幅愪不廣額兵數逾三萬當初創制之意原因苗疆重地又與川湘滇粤毗連兵少不足以資鎭壓近年時局艱難可節省餉銀自當劃欵存儲藉赴公家之急惟疉次已减一萬四百名有奇該司道等因内巡外防均有關繫所陳無可再减係屬實情仰懇聖恩俯念邊陲緊要與内地不同仍免再行裁汰出自鴻施除咨部查照外謹附片覆陳伏乞聖鑒謹奏奉硃批户部知道欽此○○陳寳箴片再各省動用耗羡銀兩數在伍百兩以上者例應專摺奏明兹據湖南布政使何樞詳稱光緒二十三年分湖南按察使獄及長沙等府州廳縣支過囚犯口糧錢米等無項共請銷銀三千六百九十九兩九錢六分六釐又囚犯藥餌銀九百九十九兩九錢八分二厘兩項共請銷銀四千六百九十九兩九錢四分八釐除坐支額設囚糧囚租折銀五百五十三兩四錢二分七釐外應補給銀四千一百四十六兩五錢二分一釐在於光緒二十二年耗羡銀内動支分别給領核與户部原定湖南省囚糧等項每年准銷耗羡銀四千二百餘兩額數尚屬相符均係實用實銷並無浮冐等情詳請具奏前來臣覆核無異除另行恭疏題報並取造册結送部外理合附片具陳伏乞聖鑒謹奏奉硃批户部知道欽此 
 
