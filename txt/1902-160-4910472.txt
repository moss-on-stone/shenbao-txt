# 1902 - 160 - 4910472

 

Page 1

 
 
[勸募江皖等處急振] [  本館恊振所啓]  
　　去年江西各屬始則洪水成災繼又旱魁爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡填溝壑作善降祥之說古有明徴他日福佑之來當可爲諸善士操劵卜也肅此禱求諸維　德鑒 
[續三通因重校未竣暫緩岀書啓] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正月告竣續三通正三通本定於四月六月岀書嗣因細審浙刻校對未精頗多舛誤爰延名宿前赴西湖就文瀾閣殿板九通詳加讐校惟以卷帙繁多不敢草率從事以是略稽時日致岀書未能如期此蓋本局愼益加愼之心諒爲海内士林所垂鑒也此啓 
[清查洋棧囤米說]  
　　國以民爲本民以食爲天人一日不得食則卽一日不得生是則食之關繋顧不重且大哉食之物維備米其大宗也去歳各處産米之區秋收歉薄米數本少米價遂昻富商大賈知其可以獲利也乃買而囤積之然不敢囤積於内地蓋逆料囤積之後米價必益昻貴貧民謀食艱難必至起而刼奪故大都囤積於滬上洋棧中日囤日積於是巿上之米日益少而價益繼長增高前數日上白米每石尚祗洋銀七元外逮乎前昨兩日而竟驟加至八元數角夫七元以外之米價貧民之以升量斗巿者已不堪其困而况於兩日之内驟加至八元有奇人心有不蠢然浮動而巿面有不岌岌可危者耶推原米貴之由前但委之運米岀洋今岀洋之語旣絶無所聞則苟非有岀資囤積之人何以忽焉飛漲若是嗚呼富商大賈苟善經營凡物懋遷皆可獲利必欲囤米以絶民之生計居心險惡已不容誅乃更聞某某諸巨公貪利罔義尤而效之亦復囤積居奇冀攘此一項不義之大利或言十餘萬石或言數十萬石皆寄存洋棧中堅不岀售夫此諸巨公者姑無論其望重名高不屑作此利已損人之事卽以家計言之多者數百萬少亦百餘萬尚何必爭此升斗之利而不顧惜聲名或其内寵所爲與夫趨炎附勢之戚友家人假虎威以謀龍斷彼巨公特未之覺察焉耳然而巨公雖未之覺察僕則有不得不竊爲之慮者假使有人焉謂米價如是以貴民情必至不安民情不安非徒於滬上商務有礙且必至於中外大局有關以此數言告之駐滬各國總領事總領事者固以彼國之商務爲重而不欲中國有亂致壤彼國商務者也於此必詳問米價之所由貴與夫平價之有何法設更告之曰米價之所由貴以富商大賈與夫某某諸巨公囤米洋棧中之所致也至於平價之法其大要在豁免米釐以廣各處之招徠保護米商以免沿途之剽掠而其便法則莫如就洋棧囤積之米使之悉數岀糶毋許留存亦可以暫平目前之價值况各處巿價大都皆視滬上之價值爲準的滬上旣平各處當亦漸平内地卽有囤積之家至此皆陰有虧折之慮而陸續岀售不復敢再事居奇矣安見米價不因此之故而竟得永平乎僕意領事聞是語必曰豁免米釐保護米商此内地之事中國官之責也我不能越爼代謀若夫洋棧則多建設於租界中卽不在租界中而亦必係洋人所設果使因代客存米之故害商務而病民生則何如使之流通俾商務得興多存别項貨物何必貪存一物之利而致失存百物之利乎我能勸之使不代客存米於是竟傳諭西商令各將洋棧中所存之米某人若干某人若干一一查明呈報限令其人卽日岀清此後不再存寄則富商大賈與夫某某諸巨公囤積之米旣不敢存儲於内地有不求其岀糶而自無不岀糶者縱可移而至他而囤者何人至是已彰明較著僕知富商大賈與夫某某諸巨公斷不願受萬人之唾駡而仍以龍斷爲心也此一反手之事苟有人告之領事領事知此爲興商安民之義舉而又爲權力之所能斷無不願岀而成全之俾囤積之米一洗而空價值之平指日可待貧民旣得含哺鼓腹安分營生尚何至迫於飢驅而爲匪作亂哉雖然今之盛杏蓀宫保商務大臣也今之嚴筱舫觀察商業公所之領袖也是固宜其留意之事倘能與領事言之尤易爲力幸毋略不覺察而讓領事以獨爲其善使民間皆知感領事頌領事而不知感頌我盛宫保嚴觀察也斯又中國之榮矣 
[電傳　宫門抄]  
　　昨日午後京師友人專電告知本館云五月初八日皇上召見軍機大臣已正　皇上至大高殿拈香畢還宫辦事召見大臣 
[俄兵改隷]  
　　香港香海日報云中俄所訂條約有自兩國換約之日起十八個月内由俄人將屯駐東三省之兵槪行撤退惟保護東華鐵路者與此約無涉仍應留駐八千名一條今者此項俄兵已由陸軍大臣改歸警察部節制矣 
[日英睦誼]  
　　日本長崎訪事友人云日前英國東洋艦隊總統蒲來及君率同管帶乃暇揩脫君乘蒲六利其旗艦管帶矮而皮恩畦西盈撾利耶司三戰艦及巡洋艦四號一名薄靈哈衣母一名暇枯利子司一名盈旗米翁一名阿拉枯利其由香港駛抵横濱隨卽乘火車至東京偕駐日使臣及僚屬十九員入覲日皇日皇賜以午餐簉席者爲桂總理大臣田中宫内大臣德大寺内大臣小村外務大臣岡澤侍從武官英日交誼於此可見一斑矣 
[日增新艦]  
　　日本長崎訪事友人云邇來日本新製滅水雷船一艘名之曰曉又甲鐵艦一艘名之曰三笠先後工竣駛抵横須賀軍港上月某日由海軍大臣山本君親臨騐視 
[英國商務]  
　　香港西字報云近日英國商務報載西歴四月中我英岀口貨較之上月多值英金一百五十萬 
 
 

Page 2

 
 
磅入口貨則反少去英金六萬五千六百八十九磅亦足見商務之愈益獲利也 
[開平煤旺]  
　　天津直報云開平礦務局所開各煤礦自西歴五月十號至十七號共岀煤一萬八千墩此七日内售岀者多至一萬八千五百墩亦足見生涯之旺矣 
[署直隷總督袁慰帥奏報剿辦威縣土匪摺]  
　　太子少保署理北洋大臣直隷總督臣袁世凱跪奏爲威縣土匪倡亂迭經官軍撃散謹將辦理情形恭摺具陳仰祈聖鑒事竊臣前將鉅鹿廣宗一帶逆犯景廷賓糾衆作亂謀爲不軌業經派隊剿滅各緣由專摺具奏欽奉硃批當卽恭錄分飭遵各在案嗣據署清河道袁大化大順廣道龎書營務處道員倪嗣冲統帶知府叚褀瑞先後禀稱本月初九日大化鴻書據趙莊洋教士萬其偈面述訪聞刼殺教士羅澤浦之趙洛鳳父子現匿威縣境漁隄村内請爲拿辦商囑褀瑞派隊前往查緝當於初十日酌撥數百人由瑞褀親帶馳往令隊伍圍紥村外派員紳人村開導勒令交岀匪犯决無株累該村人謂趙洛鳳等實未在村願爲訪拿正商辦間忽有馬弁自村東之李村來報該處聚有匪衆結隊剽掠適南宫縣教諭鄭杰等奉差經過已被劫擄入村請撤兵引退冀可釋放等語當以教諭被擄恐其加害遂卽退兵該匪等旋將鄭杰放岀截留銀兩各件惟匪衆肆刧久恐滋蔓因會商定議十二日仍由褀瑞帶隊前往李村先令土人入曉利害但將滋事首犯交岀卽可免予深究乃該匪等閉門抗拒置若罔聞突自村北張莊岀匪數百列陣擡槍抄撃官軍當卽分隊抵撃斃匪百餘衆乃逃散因該匪多係烏合又環近村落恐致波及良民遂亦收隊未肯窮追方冀其受創知懼不料該匪怙惡不悛四岀糾脅兩三日間集衆約五六千人稱爲景廷賓復仇正擬進兵查辦適有章華村良民來軍訴稱該匪强逼該村懼被擾害懇往援救當由嗣冲瑞褀大化鴻書率兵前進距李村二里許匪徒預伏三面一股阻其前一股由程莊横攻一股由村北突岀官軍分兵抵禦斃匪約三百餘名匪衆不支仍四散逃逸各營亦卽斂隊商派印委員紳分投勸諭以期悔悟解散乃十七日早間忽接寺莊教堂函報該處又聚匪四五千人謀攻該堂褀瑞立卽督隊往援遇匪於途距教堂約三里匪徒列衆迎敵異當兇悍槍砲甚多但不能取準命中酣戰兩時之久僅傷官軍四人各營奮力衝撃以馬隊抄襲其後斃匪四百餘名連斃騎馬匪首數名匪始奔潰奪獲前膛大砲三尊擡砲八十一具火槍旗幟刀矛二百三十餘件是役也該匪意在攻掠教堂故悉集精銳多携槍砲冀可一逞其志不圖中途遇兵兇鋒頓挫且連日戰北强悍者大半殄戮附從者相率膽落計窮勢蹙多已悔懼思散遂卽趁此機會多遣員紳分赴各村剴切開導先使鄉愚不至再受煽惑誤入迷途然後設法購緝首要自可依次清理等情禀報前來臣查威縣地方毗連東境民情狡悍積匪素多舊時聨莊團會輕死好　成爲風俗比因景廷賓布散邪說蠱惑衆志而漏網之餘黨又多逃匿其間人心浮動更易釀亂若不赶卽撲滅誠恐連結山東團會攻掠各處教堂遠近騷然患將滋鉅幸官軍一再撃散匪勢已衰當不難漸次平定惟各匪首多係土豪頗有聲勢如捕之過急恐益將造生謡言誑誘鄉愚脅使從已以便其抗兵拒誅之計且不免多有殺戮現飭該道等調遣各營扼要屯紥懾以兵威一面先遣員紳分携間明告諄諄切開導勸使解散並諭令呈繳槍砲俟黨羽盡散利器歸公再設法搜捕首要庶免致挺鹿走險亦不慮餘燼復燃而地方乃漸可悉就安堵謹先將近日辦理情形恭摺具陳伏乞皇太后皇上聖鑒訓示謹奏奉硃批著卽督飭開導鄉愚毋被煽惑並嚴諭各屬地方官勤求民瘼加意撫循是爲切要欽此 
[調簾改章]  
　　客有自山右來滬語本館執筆人云各省鄉試同考官例以大挑卽用知縣調派顧此等知縣類皆八股岀身未必能周知時務刻方改試策論用以分房閱卷未免看朱成碧五色俱迷山西巡撫岑雲帥病之因於月前附片奏請量予變通今歳秋圍凡由優拔副三貢岀身者皆准考充内簾庶幾人才易於取盈而鑒衡不致乖謬刻已奉旨俞允矣 
[愼重軍火]  
　　香港香海日報云邇者廣東緝捕局擬計稽查軍火章程撮其大旨謂各營所需軍火統歸統領酌定每月存儲若干銷去若干核實造册申報所發槍桿必鐫名號以免殽雜又以營勇盜賣軍火易肇事端因擬定懲治之法若干條俾若輩咸知警懼一營勇盜賣軍火者以軍法從事一營勇遺失所頒槍枝號褂者永遠墩禁一營哨各官失察者記大過若干次一鋪户居民私買軍火者按律查封追究聞刻已禀奉督撫憲批准分飭各屬遵行矣 
[雷匪伏誅]  
　　香港循環日報云月前廣東雷州府屬匪首袁洪芳嘯聚數百人肆行劫掠大憲聞報檄令各營勇前往剿捕迄今逾月袁匪尚未成禽惟於某日由潮普營勇拿獲其黨馬亞泗等十名及袁母陳氏一併解送遂溪縣署縣主華明府研訊之下馬等皆直認不諱并稱願作線人獲犯贖罪明府准之隨親督勇丁帶同下鄉捕獲匪人六名帶回鞫之内有李亞興楊爲瀛二名一一吐露實情明府隨飭就地正法將首級解回作亂地方懸竿示衆 
[鄂學行程]  
　　宜昌訪事友人云湖北提督學政胡大宗師按試宜昌府屬告竣後卽於四月二十日簪花原定二十二日起節嗣以大雨傾盆遲至二十三日始命駕至姜詩廟登舟向施南進發宜地文武各官恭送如禮 
[軍憲節旋]  
　　正任江寗將軍調任福州將軍崇右廷留守由金陵蒞潤州校閱八旗營伍已詳前日報章兹得鎭江采訪友人續函云留守蒐軍旣畢卽於月之初四日命駕登官舫帶以小輪船溯江上駛瀕行常鎭通海道長久山觀察南洋續備新湘全軍統領陳宇山軍門常備右軍前營管帶陳楚斌協戎右軍總巡周錦堂游戎以及八旗各員均赴江干恭送 
[雙符榮綰]  
　　漢口訪事友人云糧捕同知曹策臣别駕近經上憲檄調他往所遺員缺暫飭夏口廳同知馮少竹司馬兼理司馬奉札遵卽詣轅禀謝接受銅符 
[潮紳求振]  
　　香港香海日報云前者廣東廣肇各屬苦早後幸大沛甘霖各處田禾尚得及時補種惟潮州一府至今仍未得雨以致人憂槁餓終日惶惶日前紳土將被旱情形電致省垣愛育廣濟廣仁三善堂請卽設法振濟或籌欵平糶以免衆口嗷嗷 
[天津火警]  
　　天津直報云四月二十八日之夜十一點鐘時河東興隆街玉興錢鋪與種德堂後院陡然火起延燒房屋十餘間左鄰雖未被燒然亦已貨物狼藉矣未幾棋盤街之火繼之而起共焚燬房屋二十餘間 
[津郡官塲紀事]  
　　天津直報云户部山東司徐部郎棠江蘇候補道高觀察廷蘭宋觀察承昌候補府孫太守驥江西候補府錢太守某皆由滬乘景星輪船北上于四月二十八日抵塘沽旋乘火車入京赴部引見○山東運河道馬觀察廷亮現丁母憂於四月二十九日午前 
 
 

Page 3

 
 
十點一刻鐘時由天津乘火車赴塘沽附景星輪船回廣東原籍守制是日江候補道胡陳二觀察湖北候補縣韓大令由京乘火車赴塘沽門景星輪船南下○前任湖南鹽法道蔡觀察乃煌由京乘火車至津暫駐招商局旋卽赴塘沽附海晏輪船詣滬○某日天津府凌太守福彭由京乘火車至津小住北洋醫學堂内 
[燕雁南飛]  
　　聞之京師友人云京城各街巷溝渠每届三春照章疏濬近日當道復會同工部及步軍統領隨時稽察如有坍塌及積水之處立卽估勘工程爲之治理○總理營務處爲傳知事據全營翼長禀稱本營官兵現届移操　南苑開具馬步各營清單呈請分派隊伍等情前來所有派岀駐苑兵隊著於四月二十五日前往駐操其未經派岀者仍行照章在城内操演合行傳知馬步各營一體遵照○四月二十五日刑部直隷司由獄提岀盜犯楊存兒卽楊三等六名發派營兵綁入囚車押赴巿曹行刑將首級裝入木籠懸竿示衆同日廣東司斬决人犯莫三一名聞係義和團頭目適因殺斃人命以故處以極刑 
[珠江凉月]  
　　廣州訪事人云河南逆婦梁畢氏以毒藥煮鷄卵謀斃其姑及夫叔報經番禺縣錢大令親臨相驗飭提嚴訊供稱小婦人與黄沙愛生堂藥店夥陳亞均有梁由陳潛交砒石一包重二兩許用以毒斃兩命云云因即會同南海縣飭差至愛生堂將陳拿獲研詰逆婦當衆指岀陳身上有痣大令查騐無訛陳則堅稱小人姓麥名亞新再三研訊仍不供招因飭收入獄中聽候訊明擬辦○鶴山縣少平墟爲烟葉薈萃之區其中熟烟葉一項由行商公和堂承繳稅餉并願遵部章加繳三成禀奉釐務總局憲批示云據禀鶴山沙平熟烟葉每年由該行商公和堂按照原抽及加抽銀數四千八百兩之外遵奉部行章程統加三成銀一千四百四十兩按月匀繳遇閨照加每烟葉百斤連前共抽釐銀一錢五分六釐核與成案相符應准如禀辦理仰候給發示諭以昭信守至加繳三成餉項阜經示諭在案該商等有意挨延至今始請起餉斷難准行應仍自前奉示諭之日核計完繳毋再觀望延欠致干追繳○粤省常稅併入洋關所有各稅廠事宜應由稅務司派人承乏大憲遂於上月某日飭候補守備李守戎芝將東西砲臺及花地查河艇一律點交稅務司 
[借漕好音]  
　　邇來滬上米價奇昻而招商局東機積存江浙漕米七十四萬石白糧二十餘萬石航海運津尚需時日約計秋收以前斷惟運竣商務公所諸董議借漕米二十萬石待秋成後買足歸還業已登諸前報兹聞商務大臣盛杏蓀宫保顧念民食俯順商董之請飭漕務處翁緝甫太守先在耗米項下開倉給發交商務公所領袖嚴筱舫觀察承領昨已駁至垃圾橋北首源昌碓米公司碓曰發售以平巿價而靖民心每日約岀米二千包明晨當可見諸巿上矣至蘇松太兵備道袁海觀觀察更借公項銀十萬兩遴派紳商分赴鄂贛等處採米接濟從此來源有恃窮民無枵腹之虞宜乎歡聲若雷羣仰頌宫保及觀察之大德也 
[靈櫬回皖]  
　　原任直隷總督北洋大臣李忠文公靈柩抵滬後昨晨七點鐘時由新豐輪船送至蕪湖以便公子扶返合肥珂里本邑文武印委各員咸詣码頭上恭送如禮 
[上海巡局瑣案]  
　　昨日有金壽者在南巿倉頡弄口某姓粥店啜雙弓米被惡丐陳阿五馬阿四無端毆撃金怒扭控二十三七鋪巡防局局員姚榖蓀二尹研訊之下諭令將陳馬二丐交人保去○前日南巿龍德橋堍得興茶樓門首點心攤主朱瑞勲與龍泉茶樓門首點心攤主曾金厚口角爭毆旋互扭至十六鋪巡防中局控訴局員黄衡堂二尹研訊之下諭令地甲妥爲調處 
[英美租界晚堂案]  
　　前者劉光潼控林永祥串同姪兒劉蟾香吞没租地找價等情讞員張柄樞司馬提林研訊著再找給光潼洋銀三百五十元交人保岀限期繳案旣而鄉人姚星耕亦以被林欠找地價洋銀四百五十元具禀控請追給司馬正擬著保人交案張吳氏又以林不找地價聲請附追前晚司馬提集一干人詳加研鞫蟾香供稱前者奉斷著林找給叔父地價洋銀三百五十元至今無著叩求追繳林供此欵月内定可措繳屇時求傳光潼到案給領司馬准之姚供前有祖遺之地一方由林永遠租岀除收到若干外尚欠洋銀三百五十元求恩併追林供此項找價須交姚叔新卿收取以免别生糾葛姚稱地係小的之業與叔父無干林稱公祖如不信乞傳原中錢慶才等訊核蓋當定議時言明此欵須俟道契發岀後付清今尚未領得道契因此新瑞和行主令將找價扣留叩求明鑒司馬允卽補提原中訊供一面限林措銀呈繳張吳氏供稱前有祖遺之地一方被林串同顧掌生永遠租岀議定每畝洋銀一千一百五十元迨付價後得主卽將地圍以竹籬建造房屋今除收到若干外尚被扣洋銀八百五十元游約至今置之不理林供此欵確未付清求恩寛限日期自當設法料理司馬令氏退去將林押候交人保岀限於六月内如數繳清違干未便忽有胡福者投案聲稱前在後馬路鉅亨莊執事光緒二十六年曾與林往來陸續被欠銀一千二百餘兩迭向催追一味推諉叩乞附追林供與胡往來雖有欠欵然無如許之多俟查核帳簿稟覆求恩俯准於本月底先還銀五百兩餘銀分二期拔還訊至此又有夏書堂沈毛毛二人投案聲稱被林欠找地價洋銀九百元執有新瑞和洋行存票呈請察核林認欠屬實司馬著還押翼房俟覓到人銀並保之人方惟保岀依限料理 
[四月分教職單]  
　　教授江蘇鎭江周震揚州甲淮安李愼侯鎭江甲山西寗武趙守亁汾州舉福建漳州林桂馨福州廪廣西平樂龍秉鈞桂林舉正諭直隷新城陳陽春順德開州姜有範河間順天涿州曹家騏冀州直隷清豐高善述宣化清苑許楨順天安州王鏡溪河間安徽無爲秦模寗國山西聞喜王藻虞大同河南汲縣袁雲卿河南陜西富平申榮甲同州湖南桃源余樹森永順俱舉直隷景州劉晉康保定歳雲南保山鄧萱楚雄歳訓導直隷高邑金蕚堂河間唐山殷維城保定山東博興王輝普萊州山西寗鄉李滋昌平陽岳陽裴文萃絳州廣東海康容觀海廣州俱舉直隷成安路士桓冀州順天良鄉解楨元永平優直隷青縣靳向明順天歳四川樂至龍文眉州歳復諭直隷欒城侯尚伯正黄漢拔元氏李樾廣昌王壽曾俱順天附順天東安李恒泰趙州恩直隷平鄉史兆鳳宣化廪山東商河田世昌兗州廪臨邑郭鎭圭東昌歳河南永寍梁亦新開封拔鞏縣任海漣懷慶廪廣東新安楊祚誨瓊州拔廣西容縣黄學超潯州恩四川長寗蘇德華保寗廪復訓直隷寍晉余永祥順天拔饒陽駱景沂大名廪正定徐棫順天歳河南開封張榮愷陳州陽武張佩書彰州陜西蒲城周志楨西安俱附富平袁繼泰興安江西臨江邵致感廣信湖南澧州侯襄廷衡州俱廪雲南永北繆永齡曲靖拔 
[贈書鳴謝]  
　　益陽胡文忠公所刊一統輿圖自山川城邑以及險阨堡鎭考核詳備巨細畢登當曰平定粤逆戰勝攻取皆資是圖惜鄂刻流傳未廣購覓爲難今求已齋主人覓得鄂中刻印精本付之石印昨承以帙見貽特書數言以答高誼并以告世之留心輿地學者 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日張錫其扭文生王庭韞至縣是晚縣主汪瑶庭大令升堂訊究張供小的租住楊姓之屋將餘屋轉租與王上月二十九日父親見王任情作踐因向斥阻至本月初四日王與楊姓口角楊隨投案下具詞控告王欵父親唆使投巡防局朦控旋偕局差前來恐嚇小的情急是以扭王到案求卽究懲王供文生租住張家餘屋屢被張父無端辱罵今又唆令楊朦控心不甘服是以控諸局中大令各予甲斥著王於二十日内遷移○髹工聚衆滋閙前已屢紀報章前日復有陳士孝者扭童阿寳毛咸壽到縣旣而漆業公所董事洪姓解柳根大至案請懲至晚大令升堂研訊柳供小的係本帮漆匠向來每工得錢二百文至光緒二十四年因米價昻貴公議加錢三十文今者米價較前更昻故於上月二十九日又議加價此係公衆之事實與小的無干陳供小的係寗波人在治下開漆作上月二十九日各工人相率停工勒加工價并邀小的至公所議事小的婉詞却之各工人陡將小的强曳進城行經法界被巡捕拘去其四迨小的至公所後衆人又圍住爲難後幸台差前來始得岀外兹查明是日係童毛兩人爲首故特扭赴案下請懲童供小的係寗波人加價停工岀自衆人之意至上月二十九日拉陳入城一事小的更不與聞叩求明察毛供小的係寗波人餘語與童相同大令判將柳笞責一百板童毛各予申斥交人保岀諭以此後不准再滋事端○去冬浦東流氓欠鏡堂搶孀逼醮事發經大令拘案訊責收押所中前晚提案略訊飭發改過局覊押半年 
[南巿捕房紀事]  
　　昨日南巿三德堂码頭有一女郎徘徊啜泣某號巡街捕見之帶入捕房捕頭向之請問泫然曰奴姓干小字阿英家居南翔鎭昨由父親雲卿携之來滬中途相失以致窮無所歸捕頭因卽轉解工程局禀請總辦翁子文太守飭地甲傳知家屬赴局領回○前日船户山火金由某處載米至滬停泊浦江中被其夥周阿龍私取三石火見而喝阻周竟串岀沈藹全等人意圓强奪經水巡捕查獲帶入捕房捕頭令押候轉解工程局禀請太守訊懲 
[英美租界公堂瑣案]  
　　陳元有莊雲生手持銅質僞洋銀向人混兌被四百四十八號巡街捕解公堂讞員張柄樞司馬商之德總領事署繙譯官佛君判罰洋銀十元○某包探解金芝順到案禀稱此人向金阿裕訛詐洋銀五十元是以小的拘案請究阿裕投案訴稱前次曾被詐去洋銀二十元此次又來索詐小的不允伊卽將耕牛牽去請爲訊究芝順俯首無辭司馬判責五百板送改過局管押半年○四百四十八號巡捕解夏阿桂到案禀此人誘姦翁阿桂之妻故由小的拘解請究司馬訊得委無姦宿情事從寛斥釋○顧阿生竊取嚴吉生等三家衣物被包探劉阿炳解案司馬判責五百板管押三月○包探張全林解趙阿秋到案禀稱此人潛入某國兵營圖竊是以拘解請究司馬判責五百板管押半年○包探葉盈堂解細崽某甲到案禀稱此人開設烟館深夜尚未熄燈爲特拘案請究司馬判罰洋銀三元○包探竇如海解胡長發到案禀稱此人攫取胡福海之所佩對時表等物是以解請究懲司馬判責三百板管押半年○某包探解王金生到案禀稱此人攫取途人所持牙柄摺扇是以拘解請究司馬判責三百板管押半月○楊金裕姚小仁陳阿三侯坤榮至王寳玉花烟館尋歡乘間竊取水烟袋被烟妓扭入捕房捕頭派某包探解案司馬判令賠洋銀二元各責三百板○包探沈阿岳解鄒允庚蔡彩芝到案禀稱鄒私取其母所庋洪氏洋銀九十三元爲蔡耀新生所知向詐洋銀三十元爲此一併拘解請究司馬判責鄒三百板押改過所半年蔡責三百板管押三月○包探張寳成解王阿二吳耀堂到案禀稱伊等二人曾因犯案屢經遞解回籍兹又潛來滬上難免故態復萌是以拘請懲治司馬判責王三百板遞回松江原籍吳責一百板遞回無錫原籍 
[法租界公堂瑣案]  
　　裕泰新報關行前雇船户陳桂福陳阿弟載樟腦一百八十斤至天津輪船交缷被二陳易以私鹽將樟腦售與俞小春楊小狗事發被獲昨日捕頭令某包探解請讞員杜枝園大令訊究報關行夥鄔順全投案歴訴前情二陳同供此項樟腦實售得洋銀一百零五元叩求恩宥俞楊俯首求恩大令商之法總領事署費繙譯官判罰俞洋銀五十元另賠贓銀一百八十兩楊罰洋銀二十元二陳各枷號一月期滿各責三百板○偷兒張阿喜竊取某姓家衣服寄存萬錫九處經包探查獲送案大令判罰萬洋銀五元張責三百板○陳阿毛至某輪船上强奪某信客受寄之銀一包被獲送案大令判責三百板○張信發行竊鍾阿東家坎肩一件被獲送案大令判責一百板○戴祖恒冐充聚泰行夥至童寳卿所駕氷鮮船上騙取黄魚一擔經童拘獲解案大令著押追魚價洋銀三十九元○王阿四行竊顧仁卿家衣服二件經包探查獲解案大令判枷號一月責五百板○積竊錢六仔顧阿四潛入某輪船行竊經包探查獲解案大令判各枷號一月責三百板○某號四捕所用細崽林阿六行竊金質對時表一枚追岀原贓解案請辦林父志章投案求恩大令判罰洋銀十元免子笞責○流氓王生芝冐充英界某包探夥指産阿六行竊向之訛詐經包探獲案請辦陸供小的從未犯竊叩求明察大令判將王枷半月責三百板陸押候查明再核○小竊陳阿狗行竊洋棉紗一包張阿二行竊衣服二件均經包探解案請辦大令判各責一百板○陳瑞生控彭阿金竊取洋紗一疋彭堅不認竊大令著押候查明再核○某營勇蕭仁利手持衣服一包道經租界包探見其形跡可疑解經大令訊供諭令押候查明再核昨日副中營哨弁某君投案訴明原委求准領回大令允之○漢口王姓家婢女陳福生陳阿大被羅慶堂誘岀乘某輪船來滬經包探拘獲解案大令訊供之下飭押候主人投案領回昨日王投案求領大令取具領狀備查 
[美租界捕房紀事]  
　　昨日亭午時甬人陳阿桂乘某號東洋車至虹口篷路因爭論車值被車夫王阿二撃破頭顱事爲一百零三號巡街捕所見一併帶入捕房捕頭察得陳所傷甚微且兩造均有不合一併斥釋不予深求○昨晨跑灘賊趙阿泉潛至蘇州河畔某姓駁船上行竊布篷等物携之登岸旋由事主追獲送入捕房捕頭詰悉情由令押候解送公堂禀請讞貝張柄樞司馬訊辦○前晚百老匯路某西人家忽失去金銀首飾欵係細崽某甲所竊投報捕房捕頭令某包探將甲拘獲押候查明實在情由然後解送公堂禀請核辦 
[江西官報]  
　　徐家駿禀謝咨補武寗典史行知潘錫藩往貴谿辦保甲李蘭華往廣信措資孫錫龢南洋公學咨取章程回禀謝酌委一次行知指分從九胡德炘劉朝爵周福臻俱禀到尹繼運就近禀到新選靖安典史傳異澤飭赴新任代新昌縣丞陳占春飭回南豐羅坊司本任所遺新昌縣丞以周曾營署理又署上高縣向步瀛禀謝請補信豐縣行知代安仁縣郭立朝缷事回張遠猷牙釐局委往巿　公幹巡檢馮紹怒李繼臨俱烟膏捐局差遣錢丙榮往貴谿辦保甲余誠根往九江措資指分州判趙鵾業投文　選崇仁縣羅煥垣新城縣傳維均已到省飭赴新任代萬安縣張樹森調省差委以准補高安縣洪壽彭署理又署鉛山縣林向滋期滿吏替以卽用縣葛明遠署理 
[上海虹口元濟善堂經收四月分送堂施醫藥捐清單]  
　　王振昌洋廿元專修輪船公司同人二十五元林化富李氏張李氏三户各五元無名氏柏門關氏二户各四元唐月顔繆鍾倫洗新好三户各二元黄氏信女李細地二户各一元黄彬宜敬助吕祖誕香油洋一元黄蘭章二元四角復泰號六角共收醫藥洋八十元 
[上海六馬路仁濟善堂籌振公所施子英經收各處水災賑捐三月初一至三十日第九十一次清單]  
　　初一日焚疏求母病愈人洋十元殷翰卿洋五元○初二日隠居氏洋十元○初三日無名氏洋五十元顧啓元洋二十元平陽氏洋十元隠名氏六元王周氏求病愈無名氏各五元無名氏日本洋二元王賡熙求次子病愈徐汪氏蔣氏三月　 
 
 

Page 10

 
 
二元丁松壽王承基各一元恆孚銀樓桶捐八角銅洋二角○初四日求慈親精神强健人祈子女免災易養人求夫病愈人三户各洋十元張汪氏洋二元三角○初五日蘭陵且過軒祈妻産育大小平安洋八元鍾氏求産平安洋三元小洋廿角○初七日天水增年氏元一百九十八兩强恕氏洋十元韓吉丞七元○初八日求慈親强健人祈子女免災易養人各洋十元○十一日不留名洋三十元白下存仁堂十元王公館三元杭州不足者一元○十三日胡承裕堂林億潤堂陳麟洲三户各洋五十元隠名氏求合家平安十元王張氏求病愈一元○十五日楊唐氏求延年益壽洋廿元丁辛馨求妻病愈十元○十六日甘陵了愿子洋四十元張桂生補助洋一元二角○十八日趙馥疇洋二百元鎭江福興祥二十元○廿一日鄭虞氏洋七元○廿三日黄子錦韻雅洋五十元林在初一角○廿四日女士莊珣求母病愈洋四元袁屏甫四角○廿五日子晉後身榮陽銘記各洋五十元不留姓名洋三十元隠名氏保長子無災無病一元○廿六日延陵戟記病痊洋十元莊朱氏祈女病愈五元○廿七日陸至善洋七元鄞東鄉史氏昔年妻産許愿五元○廿九日許亮記洋十二元星聨氏十元安徽陳桂森陳瑞卿各五元○三十日魏森賢洋五十元○二月份共收元一百九十八兩又洋一千零零六元扯七四零五申元七百四十四兩九錢四分三厘日本洋二元小洋三十八角作元二兩九錢五分以上共收元九百四十六兩八錢九分三厘銅洋二角連前共收元十三萬三千五百七十七兩四錢一分七厘除解各處賑欵外淨存元二千一百九十八兩五錢七分半銅洋十六元二角水晶圖章二個鼻烟壺五隻珊瑚朝珠一座湘繡屏四幅九成宫法帖一部歴代統系歌四百部幼科醫書一百九十四部 
 
 
 

Page 11

 
 
   
 
 

Page 12

 
 
[光緒二十八年四月二十五日京報全錄]  
　　宫門抄諭旨均錄前○湖廣總督張等奏請另行改撥邊防經費摺○四川總督奎奏爲匯解二批甘肅新餉摺○漕運總督陳○奏爲陳明南河各缺一時未便議裁緣由片○又奏爲節省各項開支緣由片 
太子少保頭品頂戴湖廣總督臣張之洞頭品頂戴湖北巡撫臣端方跪奏爲光緒二十八年奉撥邊防經費糧庫無欵可解復難别籌他欵供支請另行改撥以免貽誤恭摺具陳伏乞聖鑒事竊照東北邊防經費向由湖北南糧米折項下撥解上年以此項供支滿緑各營朱折尚屬不敷所有籌解邊防經費實屬無欵可解經臣等奏請改撥旋經户部議奏二十七年邊防經費該省旣由水脚驢脚並漕雜各欵通融挪湊解清其二十八年分前項經費自可照案辦理倘無欵報解應令在於本省無礙京協各欵内設法挪墊按年照數起解亦無庸另行改撥等因當經轉飭遵辦去後兹據湖北督糧道譚啓宇詳稱光緒二十七年分奉撥南糧米折項下邊防經費銀四萬八千兩維時南糧並無存欵可以應撥當以此項關繋緊要就驢脚水脚及漕雜各欵内通融挪湊勉强如數解清本年無可復挪查南糧米折供支滿緑各營兵食旣屬入不敷岀而道庫徴存和項均有專欵支用尚虞不足實無騰挪支應之法所有奉撥南糧項下二十八年邊防經費除加撥之八千兩奉飭歸作新案賠欵遵照設湊隨同漕折按月匀解外其原撥之四萬兩爲數甚鉅萬難籌解惟有仍清奏咨另行改撥俾免貽誤等情前來臣等覆查該道所陳均係實在情形南糧米折項下旣無存欵可撥其餘各項京復無從騰挪極知邊防經費係屬要需臣督同司道通盤籌議鄂省現值財力困竭挹注無方無礙京協各餉實亦無從挪墊合無仰懇天恩俯准飭部另行改撥以免貽誤除咨部查照外謹合詞恭摺具陳伏乞皇太后皇上聖鑒謹奏奉硃批户部議奏欽此 
頭品頂戴兼署成都將軍四川總督奴才奎俊跪奏爲匯解光緒二十八年一批甘肅新餉以濟要需恭摺仰祈聖鑒事竊准户部咨開光緒二十八年甘肅新餉指撥四川省銀九十八萬兩飭於二十七年十一月底解三成二十八年四月底再解三成統限九月底掃數解清等因當經轉行遵辦兹據布政使員鳳林詳稱川省歴撥甘肅新餉光緒二十六年因中外失和撥欵過多庫儲萬分支絀援案奏請展緩三十萬兩外餘均按年解清所有奏撥二十八年甘肅新餉銀九十八萬兩會於二十七年十二月底銀二十萬兩發商匯解分别奏咨在案兹又極力騰挪湊集官運鹽局庚子綱渝釐銀六千四百七十兩稅羡截釐銀五萬二十七兩九分一釐鹽茶道庫二十八年春撥實存茶課稅銀三萬四千兩二十七年捐輸銀五萬四百九十二兩九錢九釐二十八年捐輸銀一萬九千兩共庫平銀一十六萬兩作爲二十八年二批甘肅新餉於二月二十八日發交西商協同慶等號承領限於本年五月十八日匯解甘肅藩庫兌收所需匯費銀兩照案在於釐金項下支銷等情具詳請奏前來除分咨查照外理合恭摺具奏伏乞皇太后皇上聖鑒奉奉硃批户部知道此陳夔龍片再查原奏附片内稱年來淮流細弱洪湖淤墊冬春之際淺不容舠卽夏秋盛漲亦無大危險江浙漕糧旣經海運江北河運又改折色揚屬河工復由兩江總督特派道員專司修防所有淮揚兩屬之同知及清江河等閘十閘官缺應請一併裁撤等語臣查運河貫穿兩省爲南北脈路所通兩岸隄工又爲城郭田廬屏蔽非僅賴以運糧上年前漕臣張人駿議奏折漕條陳内聲明漕雖改折河不可廢經部臣議准覆奏在案江北運河上自邳州黄林莊下至揚州江口約長七百里又洪澤湖堰盱石工百餘里咸豐十年裁汰河督案内並裁河廳十八缺佐雜六十五缺改設淮安府同知一缺管理堰盱石工改銅沛同知爲徐州府管河同知兼督捕務以舊設之淮安府軍捕通判揚州府軍捕同知兼管河務其十閘閘官初皆全留嗣裁去徐屬二員酌留八缺此黄河北徙裁改河員之緣由也自是以後河餉停解修守無資揚屬之小六堡清水潭先後潰溢水災疉見前漕督臣吳棠奏撥各省河餉銀十萬兩遴員協廳隨時補救而所撥之銀解僅及半即現在所收江浙閩廣山東等省之欵也同治九年捻匪蕩平以後復經前漕臣張之萬將河員職掌分别釐定以洪湖石工爲淮揚兩府保障奏請添設堰盱同知缺專管洪澤湖隄工揚州府地處下游大汛减漲之事邏寺三壩皆在高郵啓閉機宜關繋裏下河命脉將揚州府同知改爲河工缺分又改淮安府同知爲裏河同知與徐州府同知淮安府通判分管邳州以下寳應以上四百餘里運河其淮安通判一缺仍歸地方選補徐州揚州二同知各兼督捕如故此水患頻仍增改河廳之緣由也其時各工失修多年揚屬尤甚東隄到處傾圯西堤僅存形跡前兩江督臣設立隄工局領以道員專修揚屬要工而平時修防及大汛啓壩仍責成廳員經理考成綦重近年財力支絀堤工局經費視當年十不及幸所派道員丁葆元熟悉情形力求節省尚能勉敷所用然工程甚多亦不能盡諉之該局此揚屬設立堤工局之緣由也臣查洪澤湖高於淮揚運河淮揚河堤又高於内地震田廟下河各處地益低窪如居釜底每交大汛沂泗下注湖水東趨江潮頂托積漲不消所關於民生財賦者甚大與東省運河情形不同修防無誤並未顯見其益一隙偶疏其患不堪設想堰盱同知揚州同知所管皆至要之地裏河徐州二同知及淮安通判所管工叚綿長伏秋汛内諸險環生地方州縣未必盡諳河務且各有錢榖刑名之責亦恐勢難兼顧其閘官八缺在清江者四緣淮泗諸水洪湖汛漲皆由此入運河極爲吃重且水大時船之過閘甚險本船水手所不敢任必須熟手閘夫帮同提挽若無閘官管轄恐其留難需索致誤人命此外四閘分隷鎭江鹽城興化東臺等處此專司啓閉閘座節宣潮水若無閘官管轄則恐民間各圖利已不問水之大小非時啓閉甚至互相爭競滋生事端臣審度河防情形詢訪輿論叅考案牘誠未敢遽議更張容俟經過本年大汛後督同淮徐二道詳加體察會同兩江督臣妥爲籌議奏請聖裁所有南河各缺一時未敢議裁各緣由謹據實附片具陳伏乞聖鑒訓示謹奏奉硃批該部部知道欽此 
陳夔龍片再清淮當河漕全盛時浮冐侵漁久成錮習自經兵燹財盡人散多年積弊不待革而自除而民間生計亦遂因之頓窘前漕運總督臣吴棠張之萬先後在任九年乘時整飭加意拊循不使舊弊復生兼拯地方凋敝凡振興文教矜恤孤貧及水利備荒等事民力有所不及皆酌量濟以公欵差遣員弁則子薪水選用書役則給飯食數十年來至今無改臣到任後以爲例外開支卽擬裁革迨詳加體訪不但相沿已久亦且各省所同蓋興養興教本爲政之大端所用員弁吏役又多候補貧苦之人辦公無資卽無以厲廉隅而　法守轉恐侵牟需索流弊滋多惟清淮常年入欵本非充裕現在開設大學堂及創辦種植牧養工藝公司百計籌措尚苦不敷將來漸次推廣用項必將增益至欲添練兵勇所需軍械口糧等項尤屬非財不辦當此各省同艱何敢再求撥欵商民交困更難就地設籌惟有於各項開支極力節縮省益加省錙銖積累浥彼注兹以供興辦諸務之用不任稍涉虚糜以期仰副朝廷整飭紀綱實事求是之至意理合據實附片具陳伏乞聖鑒謹奏奉硃批知道了欽此 
 
