# 1902 - 179 - 4910491

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[官盡其職說]  
　　庶務之紛紜萬幾之繁賾君不能獨理也必賴官以爲之贊襄衆弊之宜革衆利之宜興民不能自爲也必賴官以爲之治理然則官者宣上德通下情固治天下之樞紐也顧今之所謂官者内而樞府重臣外而封疆大吏以及大小庶司百執事披搢紳一册其數固不可僂指計得此師師濟濟爲國家腹心爪牙之用宜乎國日以富强民日以安泰乃何以曠觀今日時勢君有急急待治之意而貧弱依然民有殷殷望治之心而困苦如昔　豈無故哉夫亦曰官失其職而已官之職維何曰親臣以進言爲盡職疆臣以察吏爲盡職小臣以安民爲盡職苟能扼其要領自易綱舉目張何以言之皇上高拱深宫其於兆民之衆四海之遥固未能親知而灼見也所恃者在朝親貴大臣平日於國勢之何以衰民生之何以困外患之何以交迫内政之何以廢弛無一不熟復於心然後剴切詳明陳之黼座以皇上之神聖苟聞儻議安有不從諫如流立卽見之於行事者乃今之爲親臣者大率苟全祿位以緘默不言爲高卽言矣而其識見不能宏遠往往摭拾細故無所損益或竟赶闊而不切於事情爲有識者所譏誚大以朝廷喉舌所寄而任令唯阿澳涊拘墟無識之輩忝竊其間不亦貽國家羞而短豪傑氣乎此親臣不盡職之爲害也外省督撫藩臬其位至高其祿至厚朝廷待之如此其優者豈欲使之優游養望徒以表異於百僚哉夫亦以隸其字下者自道府以下爲州縣爲丞簿以迄轅門聽鼓之流其數幾逾千百若者廉清若者貪鄙若者明幹若者顢頇若者有愛民之心若者多厲民之政時時訪察查核若燭照數計而龜卜然後加非常之黜陟用不測之恩威彼爲屬吏者安有不爭自瀖磨以求大憲一日之知遇者乃今之督撫藩臬徒知養尊處優於屬員之賢否概無所知甚者其姓氏亦在若明若昧之際在下之能者未必署上考不能者未必登白簡於是旅進旅退習於委蛇官方日以隳卽民困日以甚此大臣不盡職之爲害也州縣職雖微然於民最親最近凡閭閻詞訟之糾纒錢債之牽涉以及或爲平人所訛詐或爲强暴所侵陵苟得南面者立予清釐不難化雀鼠之紛爭而各安其業此外苟有利之可興弊之可革皆當盡心爲之以無負父母斯民之責如是則民安有不帖然服者無如今之地方官於斯民之休戚皆漠然無所動於中甚或縱胥吏之奸貪徇豪强之請託曲直倒置是非混淆維彼小民勢必至呼籲無門難安生計此小臣不盡職之爲害也夫以親臣之有所籌議而敬陳於朝廷以朝廷之折衷羣言而頒行於疆吏以疆吏之奉行德意而宣布於有司理固相因而義各有主倘使百僚濟濟一旦知素餐之可愧盡職分所當爲上下一心大小一體則中國國勢尚不難轉弱爲强而民生無虞匱乏矣更何必日日以見迫强鄰爲慮哉 
[硃筆恭錄]  
　　五月十七日奉硃筆圈出連陞稽察右翼前鋒統領護軍統領事務欽此 
[本館接奉電音]  
　　昨日午刻京師飛電傳來上諭一道敬謹譯登○五月二十七日内閣抄奉上諭陶模奏假期又滿病仍未學痊懇請開缺調理一摺兩廣總督陶模著准其開缺欽此 
[宫門抄]  
　　五月十七日内務府國子監鑲黄旗值日無引見橚貝子恩佑各請假十日掌儀司奏二十三日祭奉先殿澤公行禮召見軍機○十八日理藩院鑾儀衛光祿寺正黄旗值日理藩院引見十六員鴻臚寺四員鑲白蒙六員火器營三十二員内務府三十員山東巡撫周馥到京請安溥興假滿請安恩公續假十日松鶴請假十日召見軍機及周馥 
[還路有日]  
　　天津大公報云關内鐵路交還之議因被俄人力阻以致愆期日前經中國慶王兩全權大臣與俄使會商俄使隨卽電本國政府至本月二十五日得俄政府覆電允許不再干豫其間大約交還之期指日可定矣 
[商懇轉圜]  
　　徐家匯匯報云中國拳亂之後應償各國兵費爲數不貲用金用銀出入頗巨近聞出使美國大臣伍京卿廷芳請諸美廷謂上年承貴國盛情願將此欵酌减今請激發公義代爲轉圜諄勸英廷千金一諾則美英旣互相聯合他國亦不致强人以所難矣不知美廷將何以答之 
[茶税新章]  
　　京師公報云現在中國總税務司赫鷺賓宫保已將茶葉出口税攺訂新章計紅茶凡值銀五十兩以上者徵税二兩五錢在五十兩三十兩之間者徵税一兩二錢五分在二十兩以下者繳税六錢五分刻已示各關轉諭各茶商遵照辦理矣 
[設局轉運]  
　　天津大公報云蘆漢鐵路人員現已照常辦事并賃定天津河北大胡同子迤北西大門某姓房屋設立轉運局派員董理一切事宜 
 
 

Page 2

 
 
[奏請設立仕學院摺]  
　　直隸總督袁慰師會同江鄂督臣劉張二制軍奏請飭下京師設立仕學院一事前曾略述緣由兹者徐家匯匯報錄登摺稿曰奏爲時艱方殷需才孔亟擬請飭在京師特設仕學院並附立講諭會以廣造就而收速效恭摺仰祈聖鑒事竊維庚子之變中外擾亂大局阽危幾至不可收拾仰賴我皇太后皇上宵旰憂勤孜孜圖治得以靖内撫外轉危爲安六飛還蒞神京薄海同深慶幸然臣等仍鰓鰓過慮不敢恃爲已治已安者誠以現在門户洞開藩籬盡撤强鄰環伺羣忌交猜枝節偶生戎機立見積薪厝火隱患方長治亂安危間不容髮古人有言曰治不忘亂安不忘危夫治且安猶不忘亂與危况其爲未治未安乎然使世雖未治未安而猶有人焉可與治而安之則世變不足以困人才而人才固尚足以弭世變也乃今日者世變則旣深矣而人才亦已消乏甚矣大都僥倖無事者狃目前而昧遠圖深慕變法者多空言而鮮實用雖朝廷之上求賢若渴諭攺科舉飭建學堂所以作育人才者法至良而意至厚究之十年樹木須久而後彰三年求艾其勢已緩不及待故爲今之計欲濟一時之急莫如造就已成之才臣等公同商酌竊以爲京師首善之地人才所萃集而仕宦所爭趨擬請旨飭設仕學院一所略師昔賢仕優則學遺意俾已仕而願學者入焉不必特建館舍亦不必特派專官應請飭下管學大臣張　熙妥訂章程擇一宏敞公所或寛大廟宇先行開辦卽由該大臣兼理院事多置各項譯成新書一切圖册儀器並陳列各國機器車船軍械式樣縱令軍機處政務處外務部各司員及四品以下京堂翰林科道部曹與夫在京外官均得身入其中觀覽講習尤要在仿照外國談話會規模附立講會訪求外國通儒及致仕閒居人員務取學識淹貫在彼國中素有聞望者聘定來華作爲購友其能通曉中國語言文學者尤善分吏治交涉律例財賦學校軍政巡察郵政農工商等專門各聘一人或二人延之入院按定時刻爲院中各員分門講論該各員願習何門聽其自擇倘各署遇有攺革政令或須採用西法者均可遣派司員以已意赴院討論如遇要政堂官似亦可前往庭論以資集益並於中國官員儒士中詳加遴選如有通曉各項學術者不拘官階亦派入院作爲講友以備咨問切磋此項人員先已涉獵西學則其聽外人之講論領會較易並可將外人之語言詳晰轉告通兩家之驛騎其時常到院聽講虚衷研究學業日進各員由管理大臣按月開單奏保一次按年分門選舉一次該員等陶鎔漸久皆知各國政治之要領及各項學術之節目一旦臨事斟酌損益不難舉夙所聞知者取諸其懷而辦之甚精處之悉當故其爲學也不苦而其獲益也靡窮迨至成才日多國家因事擇人亦可按圖索驥而取之無盡焉誠如是則時艱不足慮事變不足憂銷危亂而臻治安且基當在乎此臣等渥荷恩遇忝膺疆寄與聞政務愧無以贊助高深爰就一得之愚往復商榷意見相同用敢冒瀆宸聰仰候採擇謹合詞恭摺具陳伏乞皇太后皇上聖鑒訓示謹奏 
[學堂述事]  
　　杭州訪事友人云省城中學堂自潘鳳洲部郎總理以來將堂規認眞整頓部郎曾隨某星使出洋熟諳泰西政治工藝故自教習以下無不佩服弗諼至堂中各項收支向由監督經理自邵伯炯廣文被誣辭退後刻尚無人代庖府尊宗子材太守因於五月某日札委候補縣張子謙大令駐堂專司其事 
[籌捐興學]  
　　昨得粤友手書云廣州府中學堂刻經創建所需經費爲數不貲府尊龔太守擬就章程五條委員勸捐以資挹注曾於上月某日禀陳上憲略謂現擬設立中學堂並派舉人胡衍鴻等前往日本講習速成師範惟是工程浩大用欵繁鉅約而舉之如建屋工料派人出洋學習經費置買理化器具體操器械畫圖標本漢洋文讀本之類及招考學生一切費用所費不貲昨與官紳商議謂必須勸諭商富慷慨捐資方易成事查有候補知縣沈令毓岱在籍紳士記名道周榮曜廣西候補同知何鼎元補用都司李芝堪以委令勸辦當經印發捐部飭委該員紳等妥爲籌勸如有樂捐者照所捐銀數酌請分别給奬該紳等若能辦有成效亦當擇尤禀請奬勵所捐銀兩由府按月榜署前俾衆咸知實用實銷斷不稍有浮濫將來如添委及再有妥善辦法隨時禀報所擬奬叙章程附後一捐資紳商原爲地方公益起見非必意在奬叙惟本府理應禀請大憲核奬以彰盛舉一捐助中學堂經費不拘多寡將來中學堂建成將捐資諸君姓名𣵪石以誌榮譽一捐數自一千兩以至鉅萬者當援照歴辦成案詳請具奏破格優奬一本府現發印簿分委員紳勸捐所有捐欵由本人自行題列印簿隨收隨解按月榜示署前俾衆咸知不許書役人等稍有沾染 
[私梟猖獗]  
　　紹興訪事人云餘姚濵海之處直接甬東綿長數百里中時有梟匪溷跡上虞縣境鹽梟土匪亦互相聯絡刼掠頻仍且私購洋槍公然拒捕五月某日上虞縣主儲大令家藻飛報到郡府尊熊再青太守立飭緝捕營統領吳游戎忠選率勇前往鵰剿并飭水陸防汛互相聯絡保護教堂 
[杭垣患疫]  
　　杭州訪事友人云邇來省城時疫流行日甚一日居民一經傳染往往不俟終日卽賦仙游岐黄家雖奔走不遑苦難應手奏效吹簫乞食之輩名登鬼籙者尤實繁有徒本月中旬施棺局發出薄材多至二百三十餘具亦可憐矣 
[以木巽火]  
　　福州訪事人云鴨姆洲離臺江南橋二三里許前臨大江後枕塢尾當潮水盛漲之際行人須以舟楫往來迨潮平則水惟没脛而已某日有某甲者不戒於火忽兆焚如延及洲上木牌排燒去一二垜旣而狂風怒煽火烈具揚盈千累萬木牌到處蔓延無從抑遏自夜間九點鐘許焚起直至翌日黎明時節火始漸衰而所失已值五十萬金之譜矣洵巨灾也 
[雞窩遺火]  
　　蕪湖訪事人云五月望日祝融氏忽然税駕于鷄窩茅龍數十家頃刻漫天飛舞幸地與保衛營相近統帶饒翼卿遊戎率同弁勇馳救勇往非常未幾縣主柳小汀大令亦策騎到塲吳回氏始敗興而返 
[王蝀延凉]  
　　昨得寓京友人手椾云傳聞皇太后欲將海内瀛秀園中正殿攺建高樓董其事者因殿屋半遭毁壞遂飭匠繪成圖樣進呈懿覽以便興工○順天府府尹陳玉蒼大京兆創辦五城學堂因各處所譯西學書多不合用特延名宿重爲編校以便合刊一集餉遺學人○陳大京兆以官欵購定孫公園某姓房屋百餘間攺建小學堂一所業已詹吉興工矣 
[保陽客述]  
　　天津大公報云署直隸總督袁慰帥近因所屬各州縣書役把持公事騷擾閭閻深爲痛恨擬卽招募巡警軍四營督以明白事理之武弁分往附近各州縣彈壓地方兼理民間詞訟尋常案件概由武弁訊判遞詳營官及統領大員若有重大事機不能判結者則申　督轅聽候研訊以期有益公事不擾小民○五月十六日爲署直隷總督袁慰帥課吏之期政治題工藝學堂條議洋務題泰西防疫論財賦題直隷金礦論河工題建渠利弊議 
 
 

Page 3

 
 
[上海官塲紀事]  
　　新任福州將軍崇留守善于前日蒞滬本城文武各官咸往迎謁昨午留守命駕赴各署謝步至上海縣署時縣主汪瑶庭大令飭丁擋駕○昨日本任寳山縣調署任元和縣金苕青明府命駕來滬晉謁蘇松太兵備道袁海觀觀察繼至上海縣署投刺縣主汪大令延入花廳茗談良久而别○貨捐局總辦勞厚安太守鈞和兵船管帶馬鎔軒千戎均于昨日詣上海縣署拜會縣主汪大令晤談移時而出○西門外巡防局員楊厚文二尹二十三七鋪巡防局員盛雨村二尹虹鎭巡防局員李仲培二尹太陽廟巡防局員章次荍二尹西局巡防委員楊聘侯二尹均于昨日至上海縣署謁見汪大令面陳一切 
[雇撈軍械]  
　　兩江總督兼南洋大臣劉峴莊宫太保以開濟兵輪船失事時一切軍裝均已沈入江底因於近日派人來滬資雇熟諳水性之人前往金陵撈取 
[初訊盜案]  
　　黄浦司巡檢王少尹解送楊阿金被蔣阿木等刼物一案到縣前晚縣主汪瑶庭大令升堂研訊楊供小的爲楊姓看守家祠本月十八日之晚忽有盜黨六七人明火執仗破門而入小的適患足疾僵臥在牀見素識之蔣阿木手執利刀躍入内禁勿聲揚旋刼去白米四石五斗棉花十餘包木櫃一口衣服數件翌晨小的開列失單赴司署報案經司官老爺拘獲各人起出原贓現存地保處蔣阿木供小的家居治下北橋鎭素業耕耘不敢與聞此事大令命鞭背三十下供是晚小的由徐阿川邀往擡轎不料誘至楊家勒令入内行劫小的素知法度堅不允從大令詰之曰爾旣隨往豈有不入其門之理供小的到時早有多人刼出花米木櫃等物隨由徐分給各人肩挑小的實未執刀入内大令復命鞭背三十下仍執定前供喬阿六初亦抵賴迨鞭背二十下始供本月十八日黄昏時小的在某烟館吸烟素　之徐阿川來稱有人雇我擡轎爾可帮忙并給小洋銀兩枚小的隨之而往不料被徐誘至北橋鎭南首相隔三里許之楊姓墳屋門外黑暗中見有三四人在彼徐命小的在此守候伊與衆人入内未久卽聞屋内呼救聲小的恐被株連首先走避林阿浦抵賴不承及鞭背四十下始供小的與蔣喬素不識面實由徐阿川邀往擡轎誘至門前逼令帮同掮米小的無奈掮取兩袋寄在陳姓家並未執刀求恩赦宥大令諭令將林喬蔣釘上脚鐐林喬收押所中蔣收禁外監候傳地保到案覆訊 
[日員游覽]  
　　昨日午前十點鐘時日本海軍省某武弁帶同繙譯等人至江南機器製造局閱視洋槍樓鑄砲廠及所陳各種機器蓋亦集思廣益之意也 
[驅逐匪船]  
　　近日本邑南市馬路工程局總辦翁子文太守查得有等江北艒艒船停泊南馬頭一帶浦濵船中人每混迹市廛恣行竊物爰飭水巡捕前往驅逐不准停留如敢故違拘案究治 
[何故自戕]  
　　有曹阿叔者生自珠江賃居美界北四川路青雲里年甫二十有一前日不知何故忽自携利刃刺傷咽喉當經家屬舁送仁濟醫館求治醫生言傷勢甚重恐不免有性命之憂 
[英美租界公堂會訊案]  
　　前者德商元亨洋行某洋人投該管領事署控華商德慶號主陳明鈞定貨不出一案讞員張柄樞司馬與四官會訊之下以供詞各執諭候照會該業董事理處兹者洋人以董事理處難明繕詞催訊讞員張柄樞司馬准卽簽傳陳明鈞訂於前日午後會同德總領事署繙譯官佛爾克君質訊洋人延物威律師陳延侯魯公律師投案先由物律師聲稱董事查得陳所定小呢中洋緑洋藍兩色稍有參差其醬色者則與原樣難分高下應請飭令付銀出貨侯律師稱此貨三十箱由陳爲客購定貨客因與原樣不甚相符不允提出請爲公斷司馬與佛繙譯會商判令陳於一月内出貨如果不願准其上控○德商華友洋行某洋人投該管領事署控恒和公報關行唐寳珊積欠水脚銀兩經德總領事照會公廨讞員張柄樞司馬訂于前日午後會訊洋人訴稱唐寳珊積欠水脚銀七百九十六兩有奇屢催不付請卽訊追唐延律師侯魯公到案聲稱原告所控積欠水脚銀兩未將各帳詳細開呈可否緩期俟開明再訊司馬准之 
[英美租界公堂瑣案]  
　　包探陳某禀稱顧阿海家女傭朱袁氏被賊竊去衣服報知捕房未幾忽有自稱探夥之秦小卿向索洋銀三十元聲稱如允照付即將竊賊解案否則亦須酬以洋銀兩元始得交還質票氏卽給洋銀兩元旣而秦將竊賊拘獲交施忠財保去旋又向施强索洋銀兩元爭鬧間爲小的所聞是以拘案請訊氏供訴前情施供衣服係朱姓所竊求鑒讞員張柄樞司馬商之德總領事署繙譯官佛爾克君判責秦五百板發押捕房半年期滿遞解回籍施從寛開釋○印度人某甲昨在虹口被徐阿福誘令鷄姦因將徐扭交捕房捕頭令某包探解案請究司馬判押捕房一年期滿遞解回籍○包探孫阿星禀稱王桂華竊取沈周氏家所豢之猪報由小的拘解請究王認竊不諱自願賠償司馬判責二百板押賠洋銀十五元○包探張寳成禀稱李明玉借住王長源小客棧内行竊同寓客沈彩云所携烟筒衣服之類報由小的拘解請究司馬判責手心二百下遞解蕪湖原籍○包探劉光震禀稱野鷄妓女徐阿寳在三馬路强拉顧子坤至家顧不願往以致口角龜奴徐阿根出而毆之並誣稱搶取銀簪適爲巡街捕所見拘解捕房今捕頭令小的送請究辦司馬判責徐三百板阿寳責手心一百下○包探王長桂禀稱孫有材行竊王法成家衣物報由小的拘解請究司馬判責三百板○某包探解積賊周巧生至案禀稱此賊前至英按察使署中行竊眼鏡二副解奉大老爺押候飭查在案兹查到銀飾及銅爐等物均係西人所失然無失主承認是以送請發落司馬判責五百板押捕房一年 
[美租界捕房紀事]  
　　蘇州府屬某縣人王阿彩向業攻銅僑居北河南路某里前晚忽與同居人張某口角互毆被張擊斷左臂旋經某號華捕一併帶入捕房捕頭令將王扶送同仁醫院求治張則押候轉解公堂禀請讞員張柄樞司馬訊辦○日前甲乙丙三無賴偕著名流氓小老虎等人向吳阿元强索洋銀百餘元吳忿甚投報捕房昨晨捕頭令包探劉阿炳拘獲甲等一干人押候解送公堂禀請懲辦○昨晨江北小竊王阿二混入裏虹口某姓家圖竊事主瞥見扭入捕房捕頭令押候解送公堂禀請究辦 
[志謝憲丹]  
　　滬上疫氣流行死亡相繼羣醫束手輙唤奈何昨承本城果育善堂以天中茶臥龍蟾酥丸媵函見貺本館執筆人拜登之下感佩莫名除施給病人以宏善願外謹疏小引藉達謝忱 
[貽書志謝]  
　　痧症爲古醫書所不載卽霍亂二字解爲揮霍錯亂之義亦出自近代名醫是以醫家之拘守成方者診治此種病人未易得心應手海昌王君士雄嘉道間醫國手也箸有隨息居重訂霍亂論一書探本窮源條分縷析不偏執不迂拘醫者苟三復讀之更何患不左右逢源深造自得哉昨承范君心田以一帙見遺謹跋數語於卷端 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　去年王家祥與徐桂蟾串騙寡婦瞿王氏洋銀三千元控奉縣主汪瑶庭大令訊供限王徐各繳一千元王收押後　變産繳案浼人保釋徐則迄今分文未繳前晚大令命帶案訊比徐供刻已向人借銀不日可以料理大令飭責五百板攺收外監　前者鄉人奚土土控奚鶴鳴盜押田單大令訊明飭將鶴鳴交保出外料理詎知保出後竟置之不理避匿松江刻經大令著保人恊同公差拘獲解案前晚升堂訊究奚供小的刻已向人商借卽可將單贖出大令謂爾保出後已逾數月遠避不理實屬刁狡喝令重責鶴鳴哀哀求免願卽繳呈大令命收押所中嚴限半月繳單如違重比 
[馬路工程局瑣案]  
　　日前南市江海關橋前億康小錢莊執事人賈培生赴馬路工路局遞禀控稱萃豐馬頭順昌恒煤油號股東周志善串合同興裕號主江翰齋等人將同興裕及泰記遠期支票掉去本莊卽期票銀一千四百四十四兩有奇詎料到期向收慨係廢票向尋周江均避不見面求恩飭提訊追總辦翁子文太守准詞飭提一干人到案倩襄讞委員黄衡堂二尹研訊賈供小的錢莊開已十有一年向與大豐往來本年四月二十七日泰記藥行夥持五月初九日期票銀四百九十二兩五錢掉去大豐莊本票四百八十六兩一錢五分係五月十一日期五月初三日泰記又付來五月十三日期票銀四百五十二兩掉去大豐莊木票銀三百五十兩有奇初四日同興裕付來五月十五日期票銀五百兩至初六日掉去大豐莊本票銀三百四十九兩有奇初七日掉去大豐莊本票銀一百六十六兩五錢共計來票三紙計銀一千四百四十四兩五錢掉去票七紙計銀一千三百五十二兩八錢五分小的與同興裕泰記一家於本年二月爲始彼此往來歴次收銀從無錯悮以故深信不疑不料江與周串同掉去大豐莊票暗使人出面收銀江供小的年三十七歳蘇州府屬元和縣人同興裕雜貨鋪與順昌恒往來所出支票付與順昌恒由順昌恒轉付億康莊至期　億康轉向大豐莊出本票以抵前期銀數今賈忽控小的將遠期票掉去即期票三紙然順昌恒倒閉之後周已避匿無蹤當未倒之時由周交來煤油六百箱之存單值銀千餘兩豈知此單無貨可提是以延宕至此今旣涉訟應由周料理何少書供小的在泰記司帳此票由同興裕付至小的處小的現已被累在縣署備案求恩公斷二尹謂江曰爾等生意往來應知信義今當著爾將周交出江供周居英租界小的不能尋交二尹謂爾斷不能置身事外旋由萬年堂藥店主韓廉卿投案聲稱小的與江親串願保江出外調處一尹諭令出外赶緊理明賈稱現在所掉之票均向大豐莊取銀滋擾不堪求恩明斷二尹命向大豐止付如有人滋擾爾可扭之來案賈遵諭叩謝而退○前日盛阿康將竹牌繫在浦濱水巡捕見其有違工程局定章拘解至局襄讞委員黄二尹研訊之下供小的在某篾作爲夥無知悮犯求恩明鑒二尹命押候查明酌罰 
[法租界公堂瑣案]  
　　偷兒王小才潛入某姓家竊得銀質對時表一枚窩藏傅裕元處旋携至城内某當鋪質取洋銀五元隨將質劵售與王以新昨經包探查獲連傅解案讞員杜枝園大令向之研訊王小才供小的所竊之贓尚有留存傅處者其銀質對時表刻被以新贖出轉押與合源押店今已弔到叩乞施恩大令商之法總領事署費繙譯官判將王小才枷號一月責手心一百下王以新罰洋銀十元以五元給還當本其餘充公傅罰洋銀五元○元亨洋行司事人嚴樹林控出店人袁福元行竊洋銀旋由保人如數賠償大令略加詰究判罰洋銀十元○施雲卿由寗波附某輪船抵滬被偷兒陳阿毛竊去洋銀二元二角當塲拘獲扭入捕房昨日捕頭令包探解案請辦大令判責二百板○美最時洋行車夫某甲竊取車上捐照售與陳德品旋由陳轉售與藍四及失主報捕捕頭令包探查得甲已逃逸僅將陳藍拘解請訊大令判各罰洋銀五元○某西人所雇細崽戴子桂曾向萬寳源票號購得八百六十七號江南義　票三條中有一條適中三彩尚有二條與末尾二字相同共應得洋銀五百零二元持向老北門有得利票店領取被店主塗攺號碼給以洋銀四元繼知受愚前往理論口角之下將有得利夥李華明任安仁張金生等扭入捕房捕頭令包探送案請訊大令著押繳戴應得之洋銀五百零二元再罰一百元以儆○鎭江人魏楊氏於本年正月被其夫魏老虎誘至滬上售與盆湯弄某花烟館得身價洋銀二百十元近日氏身懷六甲且患疾病不能作夜度孃致遭鴇婦凌虐苦無可忍乘間脱逃　經包探拘獲解案請訊大令著發交某善堂留養○前晚女郎康阿秀由某繅絲廠工畢回家被流氓林阿周楊根泉方阿興三人恣情調戱適爲巡街捕所見拘入捕房昨日解案請訊阿秀聲稱奴被伊等攫取金約指一枚林等狡展不認大令著押候嚴比○傅宜蔭控江北某商船主榮厚甫耆民彭敬和欠付米價洋銀三百九十元大令研訊之下著交的實人保出限一禮拜内理楚○流氓宋金生攫取英界落差華捕金炳春所携象牙骨摺扇解經大令訊不承認諭令押候傳到目見情形之七十八號華捕訊核昨日七十八號華捕投案禀稱金所携摺扇被宋攫去小的確曾目擊大令遂判責宋三百板 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年五月十四日京報全錄]  
　　宫門抄諭旨均錄前○熱河都統色奏爲遵旨查明知州蒙員被叅各欵據實覆陳摺 
　　奴才色楞額跪奏爲遵旨查明知州蒙員被叅各欵據實覆陳恭摺仰祈聖鑒事竊奴才接准軍機大臣字寄光緒二十五年十二月十六日奉上諭有人奏蒙古故殺多命知州徇庇婪贓請飭查辦一摺據稱熱河署平泉州知州張繼良審理地方案件婪索多贓代理承德府時將刦殺吳姓之正兇陳國義等得賄縱釋蒙員穆克登布與之訂交臭味相投遇事招摇攬權索賄於讐殺喇嘛豆爾一家四命一案該州袒護不究並有妄拿民蒙誣良爲盜情事案關地方官婪贓縱盜虚實均應澈究著色楞額按照所叅各節確切查明據實具奏毋得稍有徇　原摺著抄給閱看將此諭令知之欽此遵旨寄信前來時署平泉州知州張繼良已於是年十一月二十六日聞訃丁母憂交御起程回籍守制當經奴才札飭熱河道福謙按照所叅各節迅速派委妥員確切查明據實禀覆以憑覆奏在案旋據該道福謙轉據委員俸滿留熱補用知縣徐本善禀稱遵卽馳抵平泉州逐欵確查如原叅平泉州知州張繼良爲胞姪娶部民孫姓之女爲妻孫姓因而出入衙門遇事關說並信任門丁石姓衙役魏姓李姓表裏爲奸一節查張繼良於光緒十九年在平泉州任内有其同鄉張林娶本地裘姓之女爲妻張林充當長隨與張繼良主僕相稱决非胞姪訪聞張林之戚裘姓並未出入衙門關說公事門丁石姓已於二十五年四月張繼良卸署府篆後辭退進口衙役魏姓原叅無名惟查該州卯簿内有州役魏春元李世超之名所謂魏姓李姓或係其人張繼良在任時亦常令承票至有無表裏爲奸查無實據無憑懸揣又如社長李昭融呈報賊案反勒罰多金因而賊膽愈大一節調查州卷並無社長李昭融之名祇有光緒二十四年九月二十三日據驛馬圖社首李兆榮禀報民人高琛牧放猪隻踐食梅占景地榖穗被看青人姜述元攔阻不服高琛喝令子姪高起等將姜述元毆傷經人說合給醫藥錢四十吊姜述元傷痊高琛翻悔不認社首恐再滋事禀經張繼良傳集人証訊與所禀相符將高琛高起一併看押嗣高琛認交姜述元醫藥錢文均開釋完案原叅誤爲送賊被押想卽此案之訛又如李振威等誣鄉約楊姓吞蝕昭信股票欵勒罰千餘吊一節查光緒二十四年十一月二十五日據柳溪溝民人于東洋李振維勝希有陳光烈呈控鄉約楊鳳岐藉辭昭信股票勒派鄉民按地出錢現在股票奉文停止民間忿氣未平等情呈經張繼良傳訊因楊鳳岐辦理不善將其鄉約斥革看押旋經新鄉約保釋完結又如孀婦誣控馬士華姦占一案勒罰數百民一節查光緒二十四年十一月初四日孀婦何張氏抱告何福增呈控馬士華同子馬光鎖子姦占伊女一案經張繼良批飭差傳將馬光鎖子傳案同何張氏質訊因何張氏所控不實申斥完結又如蒙婦葡萄誣控李姓姦情將李姓非刑拷掠得贓千餘吊一節查光緒二十四年十一月初一日據婦葡萄抱告吳殿隆呈控李照元之子李洛霸留兒媳案經張繼良將李照元傅案訊供押令將李洛一送案十一月十五日提集兩造覆訊堂批查訪案情不實逐細開導兩造均不甚狡執時將封篆飭令具結完案以清積牘以上各案原叅指爲擇肥而噬勒罰多贓惟旣未指實過付姓名又未據被罰人出首呈控無從究詰又如代理承德府時將劫殺吳姓之正兇陳國義谷祥春等得賄縱釋一節查陳國義谷祥春現尚在押候質謂爲得賄釋放係屬誤聞又如喀拉沁中旗所屬之協理台吉穆克登布人品最爲不堪該知州利其賄路反與訂交該蒙員得此奥援欺主年少遇事攬權索賄各節詳細訪查張繼良與穆克登布素無往來原叅利賄訂交之語未爲得實詢之喀拉沁札薩克公據稱穆克登布老成穩練並無欺主攬權之事其結怨於人皆由辦事認眞所致等語又如穆克登布讐殺喇嘛豆爾一家四命該州袒護不究一節查光緒二十二年十一月二十日前州蔡宗翰任内經前都統夀蔭札飭據喀拉沁中旗喇嘛恪勒克達瓦布豆爾呈控塔布囊長福將伊父馬哈斯迪非刑拷斃並將伊兄浮萍及伊姪三人拿去無著一案飭令會同八溝司員騐訊詳辦經該州蔡宗翰會同司員常謙照例移提烏拉人証以便往騐疉次移傳並詳請飭傳迄未送至蔡宗翰與常謙先後卸事張繼良到任於二十五年二月初八日准喀拉沁中旗　浮萍拿獲送州並派蒙員查明此案係已死瑪喀斯迪之子金橘姦占綽音普勒之妻綽音普勒不依金橘同兄浮萍共毆綽音普勒身死棄屍滅跡金橘將綽音普勒之妻並其二子拐逃無蹤綽音普勒之母春香控旂緝傳將瑪哈斯迪傳獲看管其子金橘等均行逃避詎瑪哈斯迪畏罪服毒自盡豆爾卽揑砌蒙員長非刑拷斃並殺死伊兄浮萍等四命疉次上控雖屢在各署遞呈總不敢到案後審嗣經該旂訪獲浮萍供認前情不諱送州管押因病身死金橘等現仍在逃豆爾又添砌協理穆克登布串通受賄飾詞瀆控實則此案在穆克登布未得協理之先豆爾原控亦無穆克登布之名確係事隔三年隨後添砌彼時張繼良告病在籍尚未來熱謂爲袒護不究並無其事又如穆克登布乘扎薩克赴京之時誣拿蒙民毛古道爾等六人指爲劫盜聲言送州訊辦毛姓以行賄得釋餘五人者冀到州或可伸雪乃仍殺於中途埋屍大城子地方後經蒙古張財控州該知州袒庇不理一節此案州著無案可稽　移知該旗切實查覆兹准覆稱光緒二十五年春間因本旗附近地方盜賊蜂起搶刦頻仍派出社員四出查拿旋據拿獲行刼蒙古雙喜家案内巨賊毛古道爾孟合金錢豹椿子喬從有王振青等六名並　獲原贓送經協理穆克登布督同旗員訊據供認聽糾結夥行劫雙喜家錢物拒傷更夫屬實贓經事主認明具領正在備文解州間毛古道爾乘間脱逃當將孟合等五名點交社員庫孟額胡布刀嘎押解送州旋據庫孟額　禀稱押起至八截岱梁地方被賊黨三十餘人執持鎗械拒傷社夫將孟合等全行搶去等情當將解員庫孟額胡布力嘎鞭責示懲飭緝逃賊未　穆克登布於備文點交後卽因另案赴熱投審年底請假回旗究竟是否被搶有無别情據稱均不知曉等語現在飭傳庫孟額不知去向胡布力嘎赴五台燒香未回無從究結復詳細訪查博採輿論蒙古雙喜家被劫屬實毛古道爾等本非安分正人亦屬實情毛古道爾乘間脱逃孟合等五名解州審辦該解員等祇恐在逃之犯糾衆搶差正深顧慮是日押解孟合等行至中途忽聞有搶差之謡各該蒙員慌忙失措卽將孟合等五名一併殺死棄屍滅跡回旗揑報被搶惟時穆克登布先期因另案赴郡投審並不知情現已知照該旗嚴緝庫孟額胡布力嘎送州究辦蒙古張財並未在州呈控其在郡控告穆克登布係屬另案亦不與此案相涉原叅謂張繼良袒庇不理並無其事又該二員皆兩耳重聽凡　人索賄每屈伸手指以數核計歴年所入已成鉅欵一節訪聞張繼良自上年秋後每逢虚火上炎聽話不甚明晣火退卽愈尚非始終重聽穆克登布兩耳甚聰至謂索賄則伸指示數當不至廉恥喪盡至於此極歴年所入已成鉅數旣無確切馮證無可追求所有逐欵查明緣由理合據　禀明由該道福謙核明詳請具奏前來奴才因原叅案情重大所查恐有不實不盡復經駁令該道再行詳細確查禀覆一面札飭該旗務將解員庫孟額胡布　嘎拿獲送案訊究嗣據禀覆按照指駁各節復行密查實與原查無異惟庫孟額胡布力嘎屢次札催迄未據該旗拿獲解案奴才伏查平泉州知州張繼良前後三任平泉頗著政聲此次被叅各節旣據該前道福謙委員逐欵查明或證據全無或傳聞失實並無婪贓縱盜情事業經丁憂開缺回籍應請免其置議喀拉沁中旗恊理穆克登布訊與張繼良並無往來其被叅譬殺豆爾一家四命案情旣與原叅不符　與該恊理毫無干涉惟拿獲賊犯毛古道爾孟合等六名經穆克登布訊明點交庫孟額胡布力嘎解州審辦毛古道爾中途脱逃該解員庫孟額等因　有搶差之謡輒將孟合等五犯于途間殺死棄屍滅跡回旗揑報被搶實屬膽大妄爲[  此摺未完]  
 
 

Page 14

 
 
[光緒二十八年五月十五日京報全錄]  
　　宫門抄諭旨均錄前○接續前摺○吉林將軍長奏爲疏通錢法以保利權摺○又奏爲遴員經理籌餉事務片○陜甘總督崧奏爲揀員補署知縣摺○又奏爲揀員請補遊擊摺○又奏爲借補遊擊摺 
　　續前摺雖據稱穆克登布初不知情惟屢經嚴札飭將庫孟額等拿獲送案始終並未獲到難免無故縱情弊穆克登布應暫行革去協理飭該旗看管俟拿獲庫孟額等到案再行切實根究有無主使斃命情事分别懲辦除飭該旗遵照外是否有當伏候聖裁所有查明知州蒙員被叅各欵緣由理合據實恭摺覆陳伏乞皇太后皇上聖鑒再此案因兩次駁查致稽時日又因連年事務倥偬覆奏稍遲合併聲明謹奏奉硃批著照所請該衙門知道欽此 
　　奴才長順跪奏爲吉林銀缺價昻購銀鑄圓賠累過甚擬請由内省解京各欵每年發銀三百萬兩解吉鑄圓後再放京餉以資周轉恭摺仰祈聖鑒事竊查吉林從前現錢缺乏圜法壅滯商民交困數十年來迄無善策以相補救自光緒十三年奏准抽收四釐鑄捐開爐鼓鑄制錢而鋼鉛購運維艱賠費亦鉅歳出之數仍屬不敷周轉迨二十二年奴才前任吉林將軍時奏准仿鑄銀圓未及開辦卸事經前將軍延茂飭令機器局員試辦將所鑄銀圓酌定官價權作現錢行使半年以來商民稱便錢法亦稍流通於是添造機器擴充興辦按鑄圓一萬兩以五等勾稽牽算除去搭酌料件傾鎔火耗以及員司夫匠薪工核實開銷外約得盈餘銀五百兩上下當將行使章程開單奏明立案嗣鑄造兩年有餘成效大著所獲盈餘積銀至三十萬兩有奇按年撥作靖邊新軍五營軍火武備軍火武備軍旂隊一營餉需軍火及省城交涉總局經費亦經奏明有案二十五年奴才奉命重任吉林將軍到任後復飭局員將銀元鑄法切實講求於是鐵路銀行有銀代鑄之請訂立合同數至三百萬兩錢法爲之大通二十六年八月後局中存儲銀圓銀坏悉行搶散　鑄已逾半年上年始重新開鑄吉林錢法不致大壞者實賴銀元周轉之力而一切善後交涉經費及練隊餉需亦賴年餘鑄出盈餘稍貲接濟此吉林鑄元與地方大有利益之實在情形也獨是鑄元一事全在畜銀多而兌銀易吉林自　餉裁而銀少　源自羌帖行而銀又外溢近數月間市面現銀之缺銀價之昻爲從來所未有廠中每日需銀萬兩始敷製造購銀付鑄則賠累堪虞工待料則虚糜可惜比來或購銀或鑄者屢矣若再不設法變通轉餉卽須久停以目前已興之利而忽然中止亦　可惜且鑄則官民兩有裨益不鑄則錢法復壞地方受困不特羌帖愈見暢旺此事難征所關實大奴才籌維再四因念各直省按年解京各變爲數甚鉅現雖新部以七成銀三成解圓於七成内年湊撥銀二萬兩各解江海關道存儲由吉派員領運到吉發局鑄五等銀圓再行按照重解還部庫搭放八旗錢糧並京員俸銀約計每　萬兩除去火耗薪工局費可得盈餘銀八萬兩以三百萬兩計卽可得盈餘二十四萬兩以四萬兩作往來運脚以二十萬兩留充絨餉卽於應領餉内由部庫照數劃扣如此一轉移間在部庫收欵無損毫釐而庫帑撙節不少在吉林入欵雖多周折而地方受惠無窮合無仰懇天恩俯賜飭部於各省解欵及吉林銀絀情形兼籌並顧核議施行奴才爲疏錢法保利權起見是否有當理合恭摺其陳伏乞皇太后皇上聖鑒訓示謹奏奉硃批户部議奏此 
　　長順等片再吉林自擾亂以來欵項支絀餉少來源非就地籌畫無以裕度支而善後惟是取民有制誅求無藝則衆怒生搜括不遺則國體失必使商民情實樂輸有多取之而不爲虐者斯爲善於理財是以前次於省城設立籌餉總局各外城擇要設立分局曾派吉林分巡道文韞兼充該局總理業經附片奏明在案兹據文韞以身任地方兼辦通省交涉而於籌餉一事頭緒紛繁勢難兼顧禀請另揀妥員接充總理前來查有開復花翎二品銜奉天候補道余濬前已欽奉諭旨交奴才差遣委用現已到省該員綜核精密才識俱優堪以委爲籌餉局總理徐飭遵外謹附片陳明伏乞聖鑒謹奏奉硃批知道了欽此 
　　頭品頂戴陜甘總督奴才崧蕃跪奏爲揀員補署知縣員缺以裨地方恭摺仰祈聖鑒事竊奴才據甘肅藩司何福堃署臬司黄雲會詳碾伯縣知縣張元森准補涇州直隸州知州寗朔縣知縣程庭武准調補武威縣知縣遺缺均應按班序補查甘肅升調遺知縣一項已用至第二輪截理進士止今碾伯縣缺輪用拔貢正班到班其名次在先之張紹文起復尚未年滿甄别應以其次之吳寳琛請署查吳寳琛年三十五歳廣西宣　縣人由拔貢知縣簽掣甘肅光緒二十五年十一月十二日到省委辦甘肅入衛營務文案保俟補缺後以同知直隷州用遵秦晉實官海防例捐免試用一年銷差回省甄别留用在案查吳寳琛年富才優辦事明敏堪以請署碾伯縣知縣其寗朔縣一缺輪用拔貢到班拔員先　人應先插用分缺先查有新海防分缺先知縣朱進賢現年五十歳湖南湘鄉縣監生由選用縣丞於剿辦瓜子溝番匪案内保以知縣留甘儘先補用光緒八年十一月初十日到省年滿甄别留用復遵新海防例報捐分缺先免試用奉文以二十五年九月十七作爲新班到省日期查朱進賢樸實勤能嫻於聽斷堪以請補寗朔縣知縣等情會詳請分别補署前來奴才查吳寳琛年富力强才猷穩練朱進賢才識兼優講求吏治合無仰懇天恩俯准以吳寳琛請署碾伯縣知縣以朱進賢請補寗朔縣知縣均屬人地相宜吳寳琛仍俟試署年滿如果稱職另請實授謹繕摺具陳伏乞皇太后皇上聖鑒訓示謹奏奉硃批吏部議奏欽此 
　　頭品頂戴陜甘總督奴才崧蕃跪奏爲揀員請補遊擊要缺以實營伍恭摺仰祈聖鑒事竊奴才准兵部咨陜西固原提屬蘆塘營遊擊係推第缺應用儘先人員該前督請以補用遊擊唐連升補授查唐連升並未保有儘先及留陜字樣核與定章及保留省分均屬不符應令另揀儘先合例人員請補等因准此奴才隨在於儘先班次人員内查有叅將銜留陜甘儘先補用遊擊錢寳林年力富强營務諳練　之請補斯缺核與輪　相符合無仰懇恩俯准以該員錢寳林補授陜西固原　屬蘆塘營遊擊員缺實屬人地相宜如蒙兪允俟接准覆後卽行咨送引見以符定制除查取該員履歴清册咨送兵部外謹會同陜西提督鄧增合詞恭摺具陳伏乞皇太后皇上聖鑒勅部核覆施行謹奏奉硃批兵部議奏欽此 
　　頭品頂戴陜甘總督奴才崧蕃跪奏爲揀員稽補遊擊員缺以實營伍恭摺仰祈聖鑒事竊奴才准兵部咨甘肅甯夏鎭標右營遊擊員缺係題補第七輪第七缺輪用儘先人員該前署督以留陜甘儘先補用遊擊劉琦請補查劉琦保奬儘先遊擊之案未經註册核與定章不符仍令迅合例人員請補等因准此兹查有副將銜留陜甘儘先補用叅將周貴祥才猷穩練曉暢戎機堪以信補合祇仰懇天恩俯准以該員周貴祥補寗夏鎭標右營遊擊員缺實屬人地相需如蒙兪分俟接准部覆臣卽行咨送引見以符定制除查取該員履歴造册咨送兵部外謹會同署甘肅提督焦大聚台詞恭摺具陳伏乞皇太后皇上聖鑒飭部核覆施行謹奏奉硃批兵部議奏欽此 
 
