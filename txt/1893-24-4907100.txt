# 1893 - 24 - 4907100

 

Page 1

 
 
[勸募山左汴梁急振啓] [  申報館協振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢接山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望諸君子之接到敝所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[三百二十四號畫報告白] [  點石齋啓]  
　　左文襄公奇方偉略震鑠古今當未遇時其志節氣槪早有推倒一世豪傑之量茲得其軼事數則錄之以補正史所未逮焉他若悍婦之獲譴新娘之喬妝怪產未免驚人戱言亦堪解禍菩薩有遷居之日節婦有天佑之時及所附點石齋叢抄並中西大藥房等圖說准於初六日出售再本齋畫報自一號起至三百號止現已補印齊全請早購可也此佈 
[婚嫁勿拘俗禮說]  
　　禮之爲用大矣哉正人心厚風俗敦教化禁回邪皆于禮乎是賴然則禮也者凡在含生負氣之流必不可廢今謂不必拘拘于禮不將自放于禮法之外而爲名教中罪人乎不知禮固不可廢而俗禮則萬不可拘今之世古禮已蕩焉無存漸不可攷矣間有一二世家大族每遇婚嫁之事遵守文公家禮自以爲超越尋常顧先儒謂家禮一書亦係後人僞撰舛錯蹖雜斷非出自文公遵而守之亦屬無謂而茅檐蔀屋無甚知識之流苟以家禮繩之且瞠目罔知所措于是悞以傳悞男婚女嫁半爲俗禮所拘鄙俚粗疏可笑已甚其始惟行于鄉曲而已久之而明理讀書之士亦且爲習俗所移顚倒冠裳不以爲怪試略舉一二以正其非當男之　也有所謂預告者堂上設神佛模數十紙香花牲醴供奉維虔招黄冠羽衣之流禱告通誠喃喃宣誦夫二氏之教儒者拒之必嚴喪葬之時尚不宜用况明明吉事而竟令若輩參錯其間不祥孰甚焉有所謂待新者新婦行合卺禮後翁姑設席堂上欵之令新婦坐于正中而以斯族諸婦女陪侍有自謂稍知禮節者謂親族中諸長輩不可陪待新之宴殊不知新婦入門以後卽有主人之名分凡在親族皆客也長輩旣不可陪幼輩而謂客可陪主人乎其爲告祖也成婚之次日設祭筵于堂上新郎仁新婦拜之意者卽古廟見之禮夫古之廟卽今之祠似告祖宜于祠中若祠距宅甚遥不便前往行禮改于家中設祭事尚近情獨不思古者娶則告迎入則謁至必先廟見而後成婚乎而奈何竟後先倒置且廟見者所以告祖宗以將行婚禮也假使祖宗尚在其將俟禮成而後告知乎仰先告知然後行禮乎至於嫁女所最無謂者則臨行時必先哭泣夫男大須婚女大須嫁禮之常也卽曰惘惘出門倍多離别可憐之色而適當吉禮亦祗宜忍涕爲歡奈何行哭失聲如臨喪事乎有强作解事者謂需子有涕出女哭之說古人已有先我行之者不知註中云景公羞與爲婚而畏其强故涕出而以女與之若是則其哭也哭其事出兩難忝顏忍恥非因女之遣嫁以致涕泗漣而而何獨於今人而必爲東施之效乎其臨嫁也有待嫁之事令女嚴妝而出設筵欵之若男家待新然亦令諸女客爲之陪侍夫待新旣爲非禮豈待嫁獨爲禮所當然乎抑聞鄉曲小家有抱上轎之說謂女嫁時鞋上如沾女家泥土以去則女家必凋敗而男家可日漸興隆乃於登轎時由長輩抱而納入轎中舁之以去夫一沾泥土卽致敗家語出無稽固不必論而新人當登轎之際珠冠霞帔翟茀輝煌胡帝胡天端莊穏重而必令抱持以出無異孩提反已自思豈不可笑若夫新人登轎時以蒸糕之甑置諸地令其躧之以行謂之踏甑旣至婿家以盛米之麻袋鋪於地謂之傅代新人旣嚴妝攙扶至中党伴孃以蛋拭其面口誦吉利語謂之圓面種種俗禮明理者見之值當噴飯而又家各殊俗地各不同風坐令新婦新郎被儐相伴孃提弄如傀儡且復藉此獵泗食索喜封嘻是何禮歟余以爲生今之世而事事必欲依古禮不特古禮無可攷据且不免有窒礙之虞惟當卽極鄙極俚之處芟除之俾不戾古亦不悖今庶合士大夫處家之道至于女家則勒索聘禮非千金卽數百金或且改其名曰閽儀謂爲門者所得男家則不求女之才德但以妝　豐盛爲榮甚至擇無嗣之家而娶之以翼他日得受家貲賴以温飽此則於婚姻中講市道不特邇人爲之齒冷且因此而世上怨曠良多較之被俗禮所拘者尤爲可鄙之甚本館已論之屢矣兹不贅言 
[鷺江賽馬]  
　　厦門四商例於西歴正月間賽馬本年擬定西歴正月十一號卽中歴十一月廿四日在教塲舉賽援照向例由領事邀請提道各憲憑欄縱目適彭軍門杜門讀禮許觀察因公晉省不獲竊逢其盛惟劉副戎張司馬及各委員逐隊往觀其時校塲一帶人頭如蟻擁擠異常廿五日有西人在塲邊設一賭檯以自嗚鐘面高懸壁上招十二人上臺在每點鐘上各押洋一元另由一人將針旋轉待其自停以針所指　處爲勝本一而利十押一元者可得十一元設檯者抽頭洋一元此固賭博中之别調也時有西洋人某甲將洋一元　在十一點鐘上又一水手押在十二點鐘上俄見旋轉之針停在十一十二點中間彼此爭奪遂致鬥毆更有同伴助之爲虐扭作一團旁有人言彼　各有不合應再賭輸贏未可一人獨取然甲己大受傷夷抱頭鼠竄而去不敢再作鷸蚌之爭其時觀看人山人海有擁入圍塲中者西商恐跑馬時避讓不及或被踏傷特請領事添派華捕曁杉板水手各著號衣驅逐閒人孰料若輩假公濟私凡與其人素有仇隙者卽未擁入圍塲亦被亂擊有一人站立塲外被華后二人撞見舉棍欲擊其人轉身逃避二捕捨命窮追至一里許將其人灒毆一頓反操西語揑稱其人擲石擊人告知西商指交廳署差役幸廳憲與委員在看樓上回覩情形知其人業已受傷不予深究麾之使去並將此情告知西商轉諭巡捕水手勿得肆意亂毆塲外之人免滋事端又西商賽馬向例令各茶棧售休馬孻輸捐銀洋自數元至數十元不等以便製造金銀器皿作爲彩物本年除製彩物外又備滿漢酒席六桌在跑馬塲邊南普陀寺中以酬售茶各馬孻馬孻之赴宴者各持跑馬票一張方准入座不謂有某甲竟作不速之客闖入座中恣情飽啖識者無不掩口胡盧廿六日爲賽馬之第三日水師提標中軍劉副戎厦防分府張司馬以及委員等均到塲彈壓華捕驅逐閒人更覺倚勢亂擊一見外江人及文武衙門中人卽以無情棍相贈有在速處憇息者亦必搜逐攢毆以爲報怨地步分府署中轎班某甲坐在轎旁看管大轎並未碍路亦不滋事華捕忽將伊飽打一番中府差弁有六品頂戴隨劉副戎到塲見華捕横地不法上前解勸反被擊破頭顱血流被面奔赴副戎前禀訴副戎以善言撫慰廿七日本應馬夫跑賽因遇隂雨改於初一日補行 
 
 

Page 2

 
 
[載客違章]  
　　前次厦門某洋行輪船由新加坡檳榔嶼載客赴厦門有二三十人中途斃命或謂時疫傳染或謂究因載客過多擁擠太甚之故旋經西國官商與英領事官會議以後凡有輪船載客必當視艙位之寛狹定載客之多少十一月二十九日有某輪船由厦載客擬赴南洋各埠人數過多經英領事官親詣船中查出將船扣留飭令搭客登岸待有後船至再行附搭以符定章似此秉公辦理凡跋涉關津者孰不同聲稱頌哉 
[舟子攫物]  
　　厦門雙槳小船搶刦客人財物最爲惡習經官憲從嚴辦理就地正法若輩稍知歛跡後於船旁編列號數取具連環保結由海防局常派司事核實稽查數年以來頗覺安靜近則故態復萌上月二十九日有廣東人之列名仕版擬赴福州候補者雇雙槳小船被舟子搶取衣物等件粤人奔赴海防局控訴當經局員飭將小船查獲以待訊辦想保護商旅者自當爲民除害不以姑息爲仁也 
[厦地種桑]  
　　厦門一帶從前未知種桑之法自劉璞堂觀察爲汀漳龍道時始在漳郡設立桑棉局遴派幹員分赴杭嘉湖等處採辦桑秧在書院公地栽種并招浙省之善種桑者教導鄉民至去秋巴有成效迨許觀察蒞任悉照舊章辦理慨捐鶴俸派人採購桑秧數萬株分栽義倉園地各處又購外清保石姓房屋爲桑棉局大加修葺派富商陳聨科爲司事總理銀錢委書院紳士王陳諸君董其事待明歲春融卽將桑秧裁種俾厦地得興蠶桑之利觀察之功不誠足衣被蒼生歟 
[姑蘇火警]  
　　本月初一日蘇州閶門外虎邱之蔍某甲家不知戒愼以致星火偶遺登時烈焰飛騰銳若火牛入陣地保立卽鳴鑼報警鄉民各携木桶而來取水灌之以冀祝融返斾無奈風姨助之爲虐遂致回回煜煜大肆威風比連三家房屋十餘椽盡付一炬究其起火之故咸謂甲向以藝蘭爲業每逢冬令購取佳種培之今年思烘作唐花致罹此厄黄磁綺石悉化刦灰空谷幽人能無隕涕○是日黄昏後齊門内跨塘橋左近某姓家亦兆焚如雖告警之鉦聲聞過邇奈各水龍因前晚救護龍街之火致被堅冰塡塞呼吸不通猶幸時未夜深居人尚易從事多方施救逾時始火滅烟消計焚去房屋五六椽隣右已受驚不小矣 
[五羊雪色]  
　　粤東地處南交終年和暖不特雪爲數年來所罕見卽時交九九亦從未見有滴水成氷者本年氣候逈異往時長至以前已覺寒威漸薄迨上月二十六日起峭寒更甚同雲密布凍雨連朝至二十八日之晚雨中雜以雪珠屑屑騒騒灑遍鴛鴦瓦上二十九日早起視壁上所懸寒暑表降至三十度屋瓦皆白積雪約厚二寸餘而空中猶柳絮紛紛隨風飄舞街頭巷尾晶潔如銀野老田夫咸拍手歡呼曰是爲來歲豐年之兆 
[嶺南負曝]  
　　廣東巡撫剛子良中丞示期十一月二十七日在東校塲閲看番禺縣屬各街練勇是日辰刻各練勇裝束整齊齊集校塲伺候少焉中丞排道而至入演武廳與各員茗話片時旋升坐公案各街甲長帶同各勇繞行公案之前隊伍分明不稍紊亂中丞發出錢若干千賞給各勇以示鼓勵各勇歡聲雷動叩謝退回是日北風怒號嚴寒特甚各官分班鵠列無不銀粟生肌而中丞依然顧盼自如不稍戰栗云○連日天氣峭寒各善堂皆煮粥以餉丐子上月二十八日某善堂飭僕夫某甲挑雙弓米二桶散放行至大河基見有三丐子遂將粥移近喚令啜食三丐皆寂然不動甲異而趨視則皆已氣息全無矣此外因凍而斃者亦時有所聞各善堂施出棺木甚多仵作土工幾於應接不暇 
[火中失女]  
　　廣州第十鋪珠巷口某屠子家於上月二十六日之晚失愼已列報章聞是晚起火時附近居民紛紛奔避珠巷内有某姓婦生有一女甫及數齡珍惜如掌中珠尋常不令出門一步突聞火警相與偕逃甫至門前卽被匪人攫去次日徧懸賞帖查訪無縱婦痛女情深悲泣欲死旋於某夜懸樑自縊嗚呼慘哉 
[皖山晴翠]  
　　皖垣自得雪後天氣異常寒冷東門外八蜡廟側北門外南莊嶺西門外大王廟等處凍斃窶人不少吁可憐也○委署太平府楊春泉太守璋赴各衙門禀辭旋於上月廿九日乘招商之江寛輪船東下○某大令於二十七日乘肩輿拜客行至姚家口將欲上坡堅冰如鏡滑澾難行轎夫跌仆於地跟丁將轎扶住大令始免顚越然受驚已不淺矣回寓後酌賞轎夫酒錢一百文栗炭二斤藉以禦寒○某君由蘇來皖於上月杪搭江寛輪船東下因近日江水退落輪船到埠往往愆期遂率領家丁至躉船守候方用午飯適信局夥見有糞一堆用帚掃除某君不慣聞木樨香味囑家丁傳諭暫緩片刻信局夥不依口中喃喃不知作何語某君之家丁以爲詈已遂以老拳從事經人解勸始得分散　 
　 
[金陵書院課題]  
　　十二月初二日藩憲考試鍾山尊經書院鍾山題先生以仁義說秦楚之王至樂罷而悅于仁義也賦得高歌夜半雪壓廬得高字尊經題分人以財謂惠三句賦得雪盡馬蹄輕得蹄字 
[誑洋案結]  
　　金陵某姓誑取絲客番餅一千有餘控經署江寍縣藍雲峰大令提某收押勒限嚴追兩次笞責六七百板前已紀諸報牘某受此大辱知非空言可以了事密囑至好從中說合往返二十餘日始有端倪大約總核成數所償絲客者不過十分之四絲客因年關逼近異鄉寄跡資斧難籌不得已而允之具呈息訟藍大令將某當堂開釋欲再笞數十以儆將來某再四苦求始獲倖免 
[金陵官報]  
　　冬月廿九日織造文大人會吳淞厘捐知州吳式晸署句容縣舒霖吳淞沙釣船捐局竇鎭山三位均禀見准補碭山縣陳請補東臺縣湯正任桃源縣汪知縣葛祥熊戴輔道左斌鄒秉綬州同胡瀛各位禀知在督署閲文正書院卷畢三十日内閣中書汪文綬到由京來回皖督糧同知敖禀知送龍後撤壇回署縣丞王以寀禀知赴句容茅山送龍神龍印代鏡清共輪何心川由上海來藩轅牌示山陽縣典史員缺前經請以海防遇缺先典史孫元履請補現已奉部覆准應卽飭赴新任十二月初一日内閣中書湯原銑辭回湖南武穴掣騐鹽厘候補道郭慶藩到江西湖口掣騐候補道朱潛辭回局直隷州陳錫純辭赴寳應氾水叚局開兌江寍縣典史蘇有烔禀知昨日雪降後送水還靈谷寺今日回帶壹壺輪船周國祥奉司委解銀赴塲翰林院趙國泰辭行回湖北前湖北校江縣易光蓮到由上海來 
[鄂垣官報]  
　　冬月十六日候補通判沈彤奉牙釐局委赴鸚鵡洲局覆核西帮木牌丈尺釐欵禀知赴撫署禀見大挑縣吳世璜禀辭赴應山提京控案件候補同知李濟川禀知辭赴浦圻催錢糧十七日候補府經歴羅忠祥禀知報捐過班知縣補用禀謝候補縣李增榮見辭赴大冶運道候補同知薛華城赴羅田催錢糧十八日大挑縣武思賡赴武昌催錢糧管帶楚强輪船補用千總王恩平禀辭赴上海候補道凌夺督憲委辦輿圖局事務進見赴兩院禀謝候補府吉爾哈春禀見銷羊樓峒萲釐局差傳屺孫奉署憲委會同漢陽府審辦案件禀見知候補縣丞鄧先績奉藩憲委赴通城催錢糧禀知准補沔陽洲鑴底巡檢孫宜暄禀見　十九日候補通判袁敏功赴榖城大挑縣吳世璜赴宜城候補縣朱有寛赴隨州何葆修赴監利周耀崑赴江陵劉春生赴荆州右衞黨述赴沔陽衛孝廉方正知縣徐冠瀛赴孝感俱奉藩憲委催錢糧赴兩院禀知辦理大冶鐡礦委員卽用縣張延鴻祗領奉發關防候補縣李增榮奉憲臺頒發管理大冶運道關防祗頒俱禀謝湖南補用府經歴金珍奉憲臺委運電綫材料赴襄陽二十日候補府傅屺孫奉臬憲改委會同漢陽府審辦案件禀知候補縣陳錫霈奉藩憲飭知辦賑捐出力山東撫院福保隨帶加三級唐樹滋奉會委辦沙市釐局禀謝候補同知方藻奉臬憲委赴襄陽帮審積案兩院禀知辭 
[施振情形]  
　　鎭江來信云雲錦宫俗呼張王廟刻下設立賑撫局凡丹徒縣屬南鄉二百餘里内鄉民皆於此領賑雖董其事者分期按 
 
 

Page 3

 
 
叚以次給錢無如人數過多仍形擁擠一日鄉人某甲擠在人叢中急切不得出大聲呼救有無應者遂致　吐白沬面色若死灰後經靠近之人見此情形招呼各人帮同扶出僵臥在地半晌方能出言自謂清晨卽來准擬領米朝餐不料身入衆中待至晌午时進退不得腹中餓極氣力全無若再遲延恐性命將不保矣後仍倩人代領躃𨇨而歸王大令清晨必親視一遍每日復另以白米十石在德星宫粥廠熬煮成粥雇人挑向局中專濟領賑婦女另有紅糖薑湯亦專爲婦女而設所最可憐者某姓孕婦欲來領賑中途忽然腹痛急向路旁雪中蹲伏未幾呱呱者已墮地見者莫不惻然旋有人代爲告知親友始得扶送回村 
[朝鮮紀事]  
　　商人李某在漢城開設布店因負債太多無計彌縫携家遠遁各債户共議分其餘貨爲亡羊補牢之計及至其店以李某虧欠官項若干所有貨物已悉數入官各債户大失所望快快而返○有丐婦在街市中揪住一人索夜合資其人力白其誣婦則堅執不釋且對衆叙述枕邊私語被底餘歡不堪入耳衆雖知爲訛詐然見娘子軍凶横無敢與爭鋒者勸其人出錢一貫始得分散○某甲與王姓嫠婦有染婦喜新厭故又與某乙通不復念及舊好甲恨之入骨乘夜至婦家向雙扉剥啄寂無應者甲踰垣而入步至窗下諦聽之餘怒不可遏以巨挺破扉而入乙與婦方驚疑甲遽以挺連擊男女俱斃甲乘間逃去不知所往○漢城差役拘獲盜犯八人卽日棄市○上月初十日夜間十點鐘時鮮人某姓家忽遭回祿茅舍三椽悉成灰燼幸是處四無居鄰得免殃及池魚○慶尚道商人甲乙二人載貨入京販賣途中爲盜所斃奪貨以去○有某氏者以賣娼爲事紅日當空閉門高臥鄰人疑而往視見與一幼童俱被殺祼體臥衾中當卽鳴官官亦無如之何惜不能起死者而問之○鮮人某甲家夜間有賊穴壁而入甲聞聲持杖而出賊倉皇遁去遺下一布裏啓視之有衣物數事次日舉以誇耀於人自以爲豪俠見者皆目笑存之○近日盜賊恣肆中華理事署派差巡夜十分嚴密自是宵小歛跡商家安堵○有村人牽牛入城被無賴子竊去鬻於屠肆村人尋至欲以原價取贖屠者故昻其值村人哭訴於官飭差傳屠户并究竊牛者而無賴子已不知所往乃將牛判歸村人屠者竟不得一錢○西門内李氏家於上月十六日失愼時當白晝易於爲力當卽撲滅僅燬草屋三間並未延及鄰舍○鮮人王姓失去一子僅七齡倩人尋覓至今尚無蹤跡○有丐叟衣敗絮彳于市中歘然仆地見者者爲飢寒所迫灌以熱湯始漸蘇逡巡而去○有西洋人入山打獵鎗聲起處誤傷一童子旋送醫院療治未知能保性命否 
[海市奇觀]  
　　時交冬令各堆卡嚴密巡查復由邑尊大張示諭令商民人等挨户支更以收守望相助之效○海防營調撥弁兵赴蕭州地方彈壓巡防兹聞地方業已安謐不日卽可回營銷差○十月以來風雪間作氣候倐煖倐寒變遷無定有時六出花飛其大如掌遠山近水一白無垠誠絶妙天然圖畫也○某甲爲麴生所困倒臥雪中已垂殭矣爲某乙所見亟覓煖酒半甌灌之略有氣息負送其家居然復蘇張目回顧謂乙曰素不識荆何以知僕居址乙因叙其相識之由蓋乙曾爲翳桑之餓人甲於醉中給以飲食始有今日之報古人謂種德如種樹不誠然乎○烟臺山下擬設戱園已紀前報兹聞已於上月廿八日開張適值大雪繽紛甲舞丁歌彷彿與玉龍戰鬥顧曲當筵意興正復不惡○某叟者喜行方便每值雨雪必打掃街道以便行人一日於敗絮中拾得大錢五百喜出望外人皆以爲方便之報云 
[吳客述新]  
　　蘇州訪事人云本月某日由某縣解到巨犯二名投按經廳過堂忽倔强不行問官訊其故口稱小的等身懷洋銀數元被解差盡數取去問官大怒喝令將二差各責五百板諭令速卽措還否則定當重辦二犯始叩首稱謝而去○本月初一日傍晚有甲乙二流氓至元妙觀附近泗巷某烟館開燈正在呼吸烟霞不知何故與值堂人口角一言不合大肆咆哮聲勢洶洶似將用武館主出爲理勸甲竟將其按倒拳脚兼施乙則飛步出門至某茶肆振臂一呼帮中人聞而麕果擁至烟館逢人便毆將烟具搗毁一空始呼嘯而散館主投總巡局鳴寃局員准詞飭差拘甲乙研訊二人俯首無詞當卽判責數百板枷號觀前示衆 
[蒙師自盡]  
　　浦東張江栅陸姓以訓蒙餬口收得學生十六人趙錢孫李周吳鄭天地元黄宇宙洪苜蓿生涯頗不寂寞本月初二日諸學生歸家午膳其黠者潛赴河内共賭跑冰冰未堅牢以致碎裂孩均墮下立卽沉溺波心内有一孩捨命奔逃得免及溺陸聞悉恐各孩家屬向之索孩情急萬分懸梁自縊迨家人解救已無及矣嗚呼衷哉 
[倒斃所中]  
　　上月十八日本邑法租界義昌茂包舫洲訴稱乞丐王桂生卽薛桂生竊取木鐘一具請爲訊究王供稱十七日小的在彼處乞食弄口裁縫攤上人給以冷飯被包悞指行竊同轉判令將王押候笞責二百板次日發落時察得主身染毒瘡從寛免責飭包探持片送往棲流公所醫治延至本月初四夜九點鐘時溘然斃命公所司事遣人告知捕房一面給棺收殮發義塚瘞埋 
[巡局訊案]  
　　　滬南行仁弄有寍波人華阿寍居焉華生一子前年曾聘高姓之女南貞爲媳童養在家阿寍常將南貞凌虐前日又肆意毆擊南貞不堪其苦乘間逸出在大東眼城根啼哭適爲十六鋪副甲黄慶所見詢問情形卽欲送伊回家南貞不允黄遂帶至北局禀明祝二尹二尹立傳華阿寍及其妻高某氏到局二尹再三由斥將南貞交伊領回如敢凌虐逮案重辦○前日有姚金元至大東門外鹹瓜街昇元錢莊混用銅洋被司帳之張竹雲看出破綻扭至北局請辦祝二尹提訊之下姚供稱係鎭江人向爲小本經紀銅洋係友人付下二尹著具結驅逐出境銅洋劈毁 
[縣案彚錄]  
　　郎家橋義記鹹貨店夥陳洪周虧空店中銀錢被店主送縣此已列報前晚黄愛棠大令升堂提訊原告並未投案陳供稱係安徽人在義記爲夥已閲多年虧欠錢一百三十千有奇上的尚被某木行小主人胡同生欠洋九十元亦在此隷之内當胡借洋時言明卽日歸還不料遷延至今大令判將陳洪周收所並出堂單飭原差洪陞提胡到案再行訊辦昨日該差已將胡提到矣○李文泉扭胞兄李文炳卽春洲控稱被兄圖吞家產求請訊究前日晚堂由黄愛棠大令提訊文泉供稱係本邑人家住縣橋南首小的現在無事父親已逝世胞兄頓起不良將小的應分之產一併吞没是以扭案請究文炳供稱素以行醫爲業父親逝世以來已閲四載當初憑親友將家產分給胞弟無如弟不務正業日以嫖賭爲事將分得之產化爲烏有屢向我稱貸被擾不堪母親向弟訓斥弟反向母親辱駡前日我乘輿出外治病經過憲署卽被扭至案下叩求訊辦李母楊氏亦投案遞禀訴稱丈夫逝世後次子文泉不習正務時與無賴爲伍小婦人屢加訓誨置諸不理家賚早已分派此次文泉實向文炳滋詐求恩將文泉究辦文泉供稱母親控小的違忤可否與圖產之案分别辦理大令謂曰此時不能聽爾一面之詞總之爾平日違忤母親以致今日告發判將文泉收所聽候究辦李楊氏李文炳斥退候示 
[英界公堂瑣案]  
　　施才高訴稱前者陳士星倩店中出期票三紙旋卽遁逃是以報知捕房將此票作爲廢紙現有金元山者持票支出洋銀爭執之間報捕拘案金供稱票由陳母交與小的轉付福泰店因知已被掛失故特持票前去追問緣由現願邀陳母來案備質蔡太守飭　行管押令知照陳母到案覆訊核辦○包探顧阿六禀稱竊賊楊福林竊取朱松桂等三家衣服棉被兹已查獲人証是以解送案下朱及陶洪卿潘錫忠投案請領失贓楊供稱小的連次行竊罪不容辭乞賜恩寛俾得改圖正業蔡太守判令管押兩月贓給三失主分别認領○包探何瑞　禀稱徐阿林在四海論交樓烟館與陳星仁爭毆據陳稱失去金約指一枚烟館中亦失去烟槍一枝因之送案請訊陳供稱徐向小的拆稍爭閙 
 
 

Page 4

 
 
之間失去約指陳金玉供稱小的在烟館中值堂徐陳打架時失去烟槍應請大老爺斷令賠補徐供稱陳欠烏價洋銀五有向索不付以致口角爭毆並不知其失去金約指之事蔡太守判罰徐洋銀三元悉數充某處西醫院經費並賠照賠烟館所失之槍陳所稱失去金約指憑証全無不予准理○某客寓主馬雲樵訴稱秦楊氏挈孩子前來借宿乘間竊去夾被二條是以報捕拘案秦楊氏供稱小婦人係無錫縣人丈夫往香港後杳無音信原籍並無親屬來滬尋親不遇暫住寳興里中因欠户租被逐出外不得山挈子女至客寓借宿不料子女均出天花小婦人亦患病無可奈何以致行竊自知該死尚乞施恩蔡太守謂爾犯竊本應懲究姑念女流漂泊困苦堪憐從寛免究著將氏及男女孩概送棲流女所醫治再籌安置之方贓給失主領去○某老虎灶主孟阿六訴稱金元甫來買熟水並不給錢口角之餘突被擊傷頭面是以呼捕拘案金供稱小的與孟係老主顧略乞熱水不敢行兇蔡太守騐得孟僅受微傷判令罰金洋銀半元爲養傷之費○西人逹培應訴稱華人陸驛梅遣工人邵生裕等　斧鑿至行中將樹砍去因之交捕送究生裕及邵德林同供稱小的等由陸雇令砍樹每日各人工貲洋銀三角不知此樹是洋人所植蔡太守飭暫行管押俟傳陸覆訊核辦○包探張九意禀稱曹阿生投捕房報稱沈和尚將車奪去寄在石六富家爲特吊到此車並將各人送案曹訴稱被沈奪車今旣由捕吊贓請爲給領沈供稱曹曾有事央小的調處向索謝儀無著故扣住伊車石及倪增芳同供稱沈將車墊暫寄小的等處並不知其爲曹物蔡太守判令將沈管押兩禮拜石倪無干開釋車給曹領夫三百號華捕禀稱任雲金竊取衣服由小的拘至捕房目下尚無失主來認任認竊籲恩蔡太守判令管押兩禮拜贓存捕房以待失主認領○知縣遇騙昨已列入報章兹悉吳君係常州人以縣令需次鄂中月前乞假回籍附某輪船至滬小作句留曾有金表情哈幼夫求售未成轉交高錫卿持至匯源質鋪質得洋銀一百五十元匯源謂凡質金表須覔保人高因央周子良卽周晉齋爲保昨日某包探將表吊出連哈高周三人送案吳君遣家丁某甲投案禀訴被騙情由哈供稱小的代吳售表未成高爲吳之親戚某日持吳字條來將表取去不知其質取洋銀周供稱當時代高擔保金表由高繕立筆據兹特呈閲蔡太守諭令哈等過堂覆訊著原告家丁知照主人自行投質 
[法界公堂瑣案]  
　　前者張燕甫控莊成來借去洋銀二百元憑張子龍等介紹立有限期票届期向索不認扭送請追莊供稱是項洋銀係販買地皮之欵其數祗一百元葛同轉以兩下各執一詞判令將莊押候交保理處旣而莊一味挺押昨日張又投案請追同轉命帶莊覆訊莊供稱先與某客棧主方瑞榮及張等三人合買地皮短去洋銀一百元應三人分派小的已交出三十三元由工頭張仁莫經收同轉謂筆據上載明借洋二百元何得推諉喝令掌頰四十下始供稱是項洋銀有德興卽包和尚目覩情形同轉謂本委准爾交人保出爾竟日久挺押乎供稱友人皆恐受累不敢來保問可有熟識人否供稱有弟莊阿篷現居治下同轉著仍還押所候明日下午兩點鐘時飭包探帶出面交其弟理明禀覆○陳阿妙將未捐照會之車充作包車在祖界兠攬坐客經巡捕查獲陳膽敢毆捕行兇旣解公堂葛同轉判令枷號一月昨日枷期已滿帶案疎枷申斥數言而釋○錦名洋行收租人陳愼齋請追盛桃桃所欠租屋洋銀七圓葛同轉提盛覆訊供稱所居之屋樓面轉租與他人現在其人欠小的房租須待取來付給同轉謂爾可有保人來保供稱祗有胞弟長根可代押以便小的出外料理同轉謂爾有意延玩乎喝令掌頰四十下盛一再懇求遂准將其弟代押而去○十月十三日石學士控稱欲乘新裕輪船赴天津被泰和船局夥翁阿銀李雲林失去鋪蓋行李值洋銀二百餘元葛同轉一再提訊判令船局中先賠給洋銀五十元石卽具領啓行其事倩叔父石樹珊代理前已屢次到堂禀追同轉判令將翁李交人保出限期繳洋銀二十元現在案懸日久洋銀仍未繳到昨日樹珊又赴案請追同轉令包探將保人廖光賢提案廖一味强詞奪理同轉著押候交保限三日内繳洋銀○應福生控車夫余麻子王麻子不付車租并擊落門牙一粒昨日又投案禀催葛同轉以余王欠錢不還反敢行兇判令各責一百板押繳賃車錢四千餘文 
[痌癏在抱]  
　　本館協振所昨承周浦曹慶甫助洋十元求清福平陽錫恩氏助洋十元求合家平安臥雪堂等十二户助洋四十一元當此朔風凛冽氣候嚴寒被災之處百萬飢黎嗷嗷待哺旣無餬口之資又乏禦寒之具此情此境其何以堪今承諸善士無分畛域普被仁慈多集一分振款卽多救一人性命修德獲報之說古人豈欺我哉除分掣收條外彚紀報章代災民叩謝 
[助賑摭要]  
　　今歲天時寒冷爲數十年所未有吾人身居煖室猶自凍生肌粟則念彼飢民有不惻然心動哉兹有海州板浦金錫祥善士募無名氏由寳和莊來曹平足銀二百兩合規銀二百十四兩二錢八分五厘九江不書名善士求病速愈由江裕船來金鐲計重五兩五錢三分兌見規銀一百四十四兩八錢八分六厘德豐玉代無名氏由盤記棧來規銀五十兩憇廬主人由延康莊來規銀五十兩四川涪州鹽局潘文軒善士爲兒尚炘生後發願求保無災無病易長由蔚長厚來洋一百元江蘇無名氏求内人長子　愈體健由漢口電局寄文報局來洋一百元無名氏由正大莊來洋一百元高郵賑所丁玉軒翁募寄巢居士洋一百元蘇城祝安爲母俞氏求病速愈洋五十元徐長順湯餅筵資移助洋三十元順泰米號爲鄰居失愼幸獲平安蒙諸友慰問理宜筵謝將該欵移　洋廿元盛澤昆和祥方鴻齋去冬四旬初度承親友賜儀未曾酬謝兹將筵資移助祈痔痬速愈洋十元凡此樂施皆成隂德况復慨捐金飾隱其冰銜人所難能天自默佑是以求慈親之康健疾疢悉消祈婦子之平安長成益易卽或災出近鄰猶能反風而滅火歲逾强仕定徴却病而延年用特表彰以資激勸[  上海北市絲業會館賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
