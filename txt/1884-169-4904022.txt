# 1884 - 169 - 4904022

 

Page 1

 
 
[讀曾文正公家書書後]  
　　曾文正公有家書家訓乃其平日上其封翁及與兄弟子侄之竹報其言皆隨筆寫去不假文飾計若干卷先經付之剞劂而全集中則不之載且刊成之後所印不多目下板多散佚見此書者頗尠本館故重爲排出以供世好然疾誦一過恍然於文正一生之勳業經濟蓋莫不由此而出也夫家書所載皆尋常家人父子相告語之辭其事則瑣屑其文則拉雜以視全集中所列之煌煌大文迥乎不同而不知文正之根柢實在乎此不讀此書而徒炫其已成之功烈以嘖嘖稱羡之雖極口稱譽於文正無當若而人者不足與知文正者也夫真學問從五倫做起家庭之間而苟不得其道則文章經術皆空談耳今觀其書中所言勤勤懇懇其義則嚴而正其詞則和而婉其意則反覆丁甯娓娓然可以動人之聽而於持家則無日不最以儉而有節其所言種蔬豢豕諸事雖雜鄙屑而實爲居家之要非若庾信之營情於春非秋菘　青之寄身於執牢入笠也凡立身行己接人處世由近而遠由暫而久直與聖經所云誠意正心修身齊家推而至於治國平天下所謂一以貫之者文正實有獲焉夫章奏疏陳非不足以見公之擘畫札示檄文非不足以見公之指揮然擘畫既成而後上之而當其擘畫之初若何經心若何措意則不可得而知也指揮既定而後下之而其指揮之始如何左宜如何右有則不可得而測也讀此書則皆無不可以一一盡知至於公之文章詩賦以及怡情遣興之作莫不裒然成書讀之者咸奉之以爲圭皋然言之過於雅馴搢紳先生詞林黌序中人尚能領會文理之稍粗淺者即不能解悟也而易書則又淺而易解顯而易見不但識字者可以見而知之即不識字者聽人誦讀亦如白太傅之詩能令老嫗都解要不難聞而知之知之而油然感動於中於以具文正之勳名彪炳德望並隆而其根柢實在乎此其平易近人之處即其中庸不可能之處而後不覺有所鼓舞鼚軒而不能自己則此書之益於天下後世豈淺鮮哉夫文正一生事功學業久已備載於國史其軼事亦時時得諸父老傳聞而傳聞之詞或恐道實國史所載言之過文獨至此書則皆係文正手書於此以徵傳聞必無失實之處而某處匪擾之情形若何某處援兵之進退若何某處宜防某處宜棄隨事隨時備列其中於公富日籌畫指示之規模方略皆灼然其可見準諸史乘載筆足以參豆考訂以補其缺失而證其事實益以見公之生平所謂無事不可對人言者固不必如史氏之有所諱言也由是而知一代之偉人其舉動出乎意外者究亦無不入人意中特不善觀人者則明明入人意中而反見爲出人意外耳文正公成此大勳建此大名其所以諄諄然訓於家者不過儉勤二字以此教孝以此教忠以此立功以此立德以此光先以此裕後初不必有所　奇立異而已不愧一代偉人之目而其流澤所被傳之無窮觀於現在曾九帥以弟繼兄先後督兩江而衆口翕然交稱以爲可與文正後先嫓美而優優敷政九帥實不愧於乃兄劼剛小侯奉使出洋不辱君命前則合中俄之好繼又際中法之争觀其侃侃力争與法廷及外務大臣反覆辯論之辭與夫致李傅相之書足知襲侯之忠義激發幹練有爲有以歩武於文正而克以世濟其業將來建樹必且大有可觀此皆可見文正公之整躬以率所以垂裕後昆者功效實有可操之左券也文正公之文章經濟卓卓在人心目之間不待贅言第人但知其文章經濟而不知其文章之緒餘經濟之根本有足令人歆動於不及賢者此又文章經濟之所爲旁皇而周浹者也敬讀一過謹誌數言蓋既掩卷而猶穆然神往不能自己云 
[本館接奉電音]  
　　○昨由通州電局專發電音到本館有五月二十九日上諭七道敬謹譯登○五月二十九日奉上諭歩軍統領着福錕補授欽此同日奉上諭工部尚書着福錕補授欽此同日奉旨文碩補授光祿寺卿欽此同日奉旨樊恭煦補授右春坊右中允欽同日奉旨鑲白旗漢軍都統着晉祺補授欽此同日奉上諭鴻臚寺少卿方學伊奏保薦真才一摺前署順天香河縣知縣嚴暄着直隸總督順天府府尹查明事跡出具切實考語送部帶領引見欽此同日奉上諭明春奏請將私借公欵營私分肥之知府革職訊追一摺前在哈密軍營之鹽運使銜候選知府周士适歷任後仍寓哈密勾通已革委員文秀侵挪軍餉攘利分肥以致虧空鉅欵延不完繳實屬有干法紀周士适着即革職歸案訊追以重公欵該部知道欽此 
[越南近信]  
　　○昨接本舘越南訪事人五月念四日由海防發來一信云近來天氣酷熱大約有兩月炎威平常此時越南大雨時行而今年則雨水絶少成稍得雷雨亦苦不多法使巴德諾脱於上月十七日坐赫墨林兵船自順化抵海防法兵皆升砲恭迓不久即有迷祿將軍派來副將接巴君至河內與迷祿會商復行封口不准華船進口南洋蘇芝兩火船由香港帶來華人不少抵埠之後不聽登岸仍令兩船將華人載回刻下海防河口用兵船一艘守住或人或 
 
 

Page 2

 
 
信皆須騐過始能放進稽延頗久五月二十日在夏龍灣獲　華船一艘內有華人三十名皆爲法人所拘至晚派兩兵至船看守次早復泒人至該船則三十人皆被逸去而看守之兵則僅餘支體一段而已　夏龍灣有巴野爾兵船在彼而亦絶無警覺及見此情狀將該船焚燬赶即派人四面大索毫無影響盖該處島嶼紛歧欲追尋此三十人直無異於大海撈針也 
[越南信息]  
　　○又得四月二十七日越南華人來信云越南三宣提督義良勇劉淵亭爵帥於三月二十六日在夏和縣附近地方截擊法國追兵陣斬法軍多名溺死甚衆生擒真法兵目兩名一名迂卜美爾一名得士未得爾解至保勝拘禁有一名不耐烟瘴已於四月下旬倒斃一名現亦染病聞該兵目被獲之時亦頗乞憐幸劉團雖加以縲縲而每日仍飲以香醪㗖以精膳該兵目南冠相對削竹書紙爲彼國盛奕之戯意亦甚樂又劉團部將練忠和於四月初旬在十洲䭾洿地方擊斬法兵十餘名傷者數十四月中旬部將劉豫仁在大歷社擊斬法兵頭一名生擒一名其時法兵共有百餘名生擒之一名旋亦因傷身死由此觀之劉真人傑也哉 
[照錄二月二十五日法官致劉淵亭提督書]  
　　大法國北圻吏部尚書兼掌通國正事務生詞與黑旂大將劉提督知悉我大法國既與提黨相攻是天命不順乎提而胡不順承天　提若善推則今何回而保永後大利我大法雖擊提黨而亦惜提是聰明智勇之將提兵亦是勇悍之兵縱便歸我大法則得爲大臣名望及盛利諸事若仍前與大法拒逆則不惟失其名職各款而欲設立屯壘據險以守抑或逃去山林潜回淸國無可得也本職本爲天下惜才經禀大法元帥大臣咱許本職諭提來降則準許提一大權與才相稱毋有吝爵而我大法國官與提團同心毋將作逆是好如提欲情願如何即宜詞來本職知照抑欲本職派人將通行札文毋致阻　者亦即詞回俾提得遇我大法官相與商辦大事可也兹寄 
[照錄劉淵亭提督覆法國吏部尚書書]  
　　○越南劉三宣提督義良男劉致書法國吏部尚書生知悉大　爲國之道必須上順天理下順人心方能長治久安各保疆土我越南並未失禮爾法國無故相侵本爵提督以一旅之師與爾鏖戰多年爾之損兵折將亦已多矣我越南之民遭罹兵刃亦甚苦矣是兵端之始福在爾天怒人怨必有所歸若果再不知悔必爲天下之所不宥矣爾屬縱欲逞忿借國債雇黑奴逆天行事希圖報復然爾佔水我佔山我有無窮之餉源爾無久支之兵費爾縱設立碼頭我必頻年興兵殺爾人焚爾居擾爾商政使爾不得安枕雖有紅江之利爾法國豈能久享哉今爾尚書深知天理不可强違念我越南民人久遭塗炭欲與本爵提督議和其意甚善然本爵提督大淸國廣西省人也父母之邦不可背又越南國極品元戎也知遇之恩不可忘爾尚書若以息兵保民各國仍歸和好爲言本爵提督敢　相聽倘如來書以大權盛利相誘欲陷本爵提督爲不忠不孝不仁不義之人本爵提督心如金石豈爲爾所動摇况高爵厚祿大權盛譽本爵提督之所固有又何賴於爾國耶今爾尚書果欲真意講和望即將各一國如何利益之處據實言明以待本爵提督奏請大淸國越南國同泒欽差一同會議以期永遠　弊得以長久相安使海外各國皆知本爵提督暨爾尚書大公無私之本意豈不美哉倘再恃强逞兇執迷不悟爾兵頭必有安業李威利之禍悔之晚矣專此覆寄 
　　右二信悉照原文錄報其覆信義正詞嚴固是盡人可解若法官之信係用越南文譯出語尚質直閲者當以意會之至其中咱字即聽字　字即礙字蓋越南之俗字也　　[  本館附識]  
[使臣稱職]  
　　○李丹崖星使到任謁見法廷昨已錄報兹閲法國報述及進見之辭亟錄之以供衆覽據云李欽使進見法廷備達奉命署理使節之事謂使臣來此不勝快慰前此曾至貴國蒙待甚優今此雖係署任必使兩國交誼益加親睦以俟正任使臣到後可以益敦睦誼也法皇答以貴欽使來此最爲欣慰蓋知貴欽使熟諳敝國情形從當使兩國交誼永無欠缺也 
[真臘消息]  
　　○西報載有上月二十七日倫敦發來電音云真臘國現爲法人所據其王則法國月給廪祿以贍之按真臘之地本有爲安南所侵占者今法國既得越南則真臘自不得不俯首聽命也 
[輪船續聞]  
　　○東洋輪船公司托英國定造之輪船三艘其第三艘業已落水曾列前報兹悉又有一艘於四月初五日下水其船鐵質暗輪名曰謨蘇麥魯長十九丈闊二丈九尺半深一丈三尺半現已裝置一百二十五匹馬力之機器云 
[德高立約述聞]  
　　○外洋四月念二日報云德國與高麗所定新約刻已交議院會議可否准行再行定奪云 
[輪船失事]  
　　○香港西字報言有輪船名麥波垃向走香港西貢新加坡等處兹於五月十九日在瓊州海面失事其如何致禍則尚未得悉有平安火船由該處經過見之旋即至港通報據云船中貨物尚有一半可救該輪船業主即於念一日發一中國輪船英領事河泊司税務司均附輪前往審視則可救已屬無幾惟該船當失事時已搬出貨物一千件光景運至海口中國輪船騐畢回輪派中國兩砲船在彼看守至該船搭客則先由他輪船救出矣 
[查辦舊案]  
　　○香港西字報云前此廣東華人焚燬沙面房屋物産一事經英欽差巴大臣查取焚燬數目究有幾何以備照價賠償當飭英領事委員同兩廣總督之委員公同酌議庶昭平允也 
[匪徒掘棺]  
　　○嘉興濮院鎭東栅外上月念七夜有匪徒拆去殯房掘棺計拆有六七十處開棺三十六七具不知所盜何物該匪亦不知去向次日午時該處地保紳董晉城具稟秀水朱邑尊即委典史朱立勳下鄉踏勘此真咄咄怪事也 
[土行停閉]  
　　○嘉興城內外各土行以及廣朝帮於上月念七日一律停閉聞係運土船在王江涇經過有十數人稽查洋藥上前攔住看船　將在船之土一概搶去當即喊呌捉拿始散當場惟獲一人來城交該土行並訴被搶情節該行隨將此人解交洋藥總局解時天已傍晚未及審問次日該行赴局據局中人稱昨日解來之人已獲逃去該行不服隨邀集同業一律停歇具禀府縣尚未批示未識以後作何了結也 
[火斃幼童]  
　　○京口西門外三元巷內某姓家上月念七晚因洋燈爆烈遂兆焚如有十四歳童子逃避不及致焦頭爛額而斃幸各水龍立刻馳救灌滅祗焚去樓房數間云 
[兵船集漢]  
　　○漢口向來停泊兵船惟坐港者一艘及期瓜代而已近來兵船到漢者甚多或泊一旬半月而去計現泊兵船三艘一俄一英一東洋也 
[伸寃遭拐]  
　　○島孫兩欽憲現駐鄂省城內凡赴行臺投訴者不一而足上月望後貢院前來一孝感婦人爲其丈夫悞傷被寃未得伸雪因求某太史　詞擬投欽　行台控告行至貢院一帶歩履趦　忽來甲乙兩人見婦手擕狀紙丰姿綽約遂起不良之念趨前曰嫂子何往婦以控案對甲乙云寄給我一觀婦許之甲乙展視良久云此詞不佳不獨不能伸寃抑恐受累不淺婦遽曰此係某翰林所撰然則依兩君計將安出甲乙云試到我處自當爲爾商之因同到漢陽門一成衣店內用計籠賂該婦　　黄　囤子將其價賣受主事後細詰該婦來歷婦以實對受主 
 
 

Page 3

 
 
恐累己而遺之聞該婦現又到省赴欽憲行台控訴丈夫寃抑已被拐賣等情欽憲即飭江夏縣拘犯嚴辦云 
[鄂省氣候]  
　　○鄂省自在節以後三麥豐收無論山鄉湖地一律刈割共慶有秋惟雨澤稀少農民盼望甚殷經江夏漢陽兩邑尊禀明兩院設壇求雨出示禁屠十四夜即降大雨兩夕一晝大慰望雲之想同　喜雨之詩念一晚又雨然不及前此之霑足水漬已至二十三日半矣 
[鄂省官報]  
　　○五月十七日辦理陝甘後路糧台分省提奏道袁鴻祜禀兩院到省候補按經歷吕欽泰奉憲甄别事竣仍回荆州差遣禀辭江西臬台王　齡辭行 
[天津苦旱]  
　　○天津近日旱象已成不特二麥難收即大田亦難望收穫赤傘當空鬱熱異常倘再生疫癘我民其何以堪此 
[連斃二命]  
　　○京師崇文門內炒麵胡同東口慶成　鋪兼作換錢生意上月十五日有旂人崇某持票向該鋪換錢因争論加底致滋口舌崇回家持刀復闖入蠟鋪逢人便砍鋪中父子三人一時躱避不及盡被戳倒立斃兩命其一尚在垂危崇已乘間遠颺矣聞崇本係軍犯由配逃回尚敢行此殘暴之事可謂梗頑不化者矣 
[錢店捲逃]  
　　○京師琉璃廠南松菓園源義和錢店於上月十七夜捲物潜逃街隣並無覺者迨次晨見其鋪門不啓登梯入視之己闃其無人報經南城坊官察驗將該店封禁矣 
[滋事甚多]  
　　○禮拜六晚間虹口地方一時鬧出數　情形頗覺可笑一係日本人某與某華人爲一洋之事互相爭毆爲廵捕拘入捕房一係有水手數人在某妓寮鬨鬧喧囂特甚妓家鳴捕內中已有二水手受傷聞捕至闖然走出登車以逸而車則彼此交錯及行後正索資紛亂時有三西人行經其地被所攔阻西人舉棒擊而去之又有昨報所登搶親一事當紛亂時人聲嘈雜西人有出外觀看者鬧中有賊潛入竊一鐘及一洋傘而去鐘值洋十五元傘值洋兩元一刻之間出此數事而賊乃得間而入亦黠矣哉 
[總廵示諭]  
　　○本總廵諭中國三道頭暨廵捕知悉嗣後各宜盡心辦公不准用棍毆人及恃勢欺辱如有各色人等不遵局規先行毆捕者方准用棍搪抵倘該捕等無故打人不論何人告發即行從重革辦再本捕房辦公之人如有在外私受賭規及作有不端之事除送會審公堂究辦外即將其人斥革不准再充又捕房各人往後除辦公外不能私到賭塲須有該管上人諭令同去方准前往切切特諭西歷一千八百八十四年六月二十一號禮拜六諭以上英工部局總廵示諭實欲訓各捕而使之同歸於善盖捕房所用各捕辛資固爲優給而辛資之外復有好處他處所用廵捕皆所不及若再在外私自受賄實屬不法故經此次示諭之後如再有此等得賄情弊從嚴懲辦實不爲過也 
[催繳衣洋]  
　　○十九日報法公堂瑣案內有成衣匠顧文照扭控李四即聶四誑騙衣料工資洋六十一元被告聶四自稱監生謂衣料洋係王妓所欠王　蘇州太守着將聶四管押令其寫信到蘇函追衣洋再着呈繳監照等　已列前報昨日太守臨捕房原告詣案求追太守飭將聶四提問外而走進一人應聲謂王馬氏已到太守令將其人拘進詰其　爲答稱吾名顧福堂係聶四遣吾到蘇招尋王馬氏已到太守令其交案瞬見王馬氏詣案稱丈夫在日係做過都閫府曾帶十七個營盤今因衣帽不周不能相見太守謂據爾稱丈夫已去世設有衣帽亦不能來見王馬氏改稱吾因無衣帽所以如此稱呼太守謂爾亦何用衣帽問爾去年與聶四去後往蘇作何勾當欠人之錢如何措還王馬氏答稱有二个兒子在蘇讀書所欠衣服之洋今願還十元餘可勸其相讓太守謂爾所做之衣均係女服究係何人所着王馬氏稱吾大女　出嫁所用太守謂人家婚嫁須視家道　有無若貧户則須從廉何得誑人之物作自己嫁資耶現姑不究爾是否嫁女只須將洋還彼王馬氏仍稱只還十元原告顧姓聲稱去年王馬氏與其拚頭聶四誑欠偕逃所以定請追足王馬氏謂顧成衣曰吾係命婦你不要混説壞人名節即聶四係吾先夫之好友何謂拚頭太守喝不容爭辯隨執聶四爾之監照曾否繳到聶供監照放在原籍淸河其户部次憑今已由蘇帶到呈閲太守驗得憑亦非真謂聶必須取到部照方可釋爾聶稱須請老公祖移文去取太守謂監照在爾家內不用移文着爾將照繳到之後本分府與爾詳蘇咨部可也王馬氏限於禮拜一堂期繳洋原告叩謝而退 
[日員設宴]  
　　○日本駐滬領事品用忠道瓜期已届新任領事安　業已抵滬前夜請關道憲邵觀察上海縣黎邑尊海防廳劉司馬洋務委員陳太守英會審員黄太守等赴讌六點鐘入席至十點鐘盡歡而散亦以見中東兩國之輯睦矣 
[演戲續述]  
　　○前報新建天后宫有關　衆商於初四日雇詠霓茶園班演戲一本兹悉敦厚堂油酒各業亦於初三日敬戲一本云 
[英船出口]  
　　○英國威奇能湛比恩兩兵船於昨日開行湛比恩出口時船中各兵操演歩伐鼓樂悠揚並有一水手立於船外鐵練以水線測量深淺云 
[薄懲地保]  
　　○引翔港鄉人王永林投上海縣控稱在本城王宦家爲庖人家中有田四畝今年奉發積穀我家應在極貧之例詎十一圖地保沈桂福舞弊營私影射不給我妻向其理論詎被毆打受傷並有開烟館之周咸泉　兇求恩提究黎邑尊飭提人証前日經蔣明府訊問王永林申訴前因地保沈桂福供稱鄉間奉發積穀係由地保造册報明董事核准發給聨單交地保轉給各户持單逕向董事領取其錢不由地保經手况王永林應領積穀錢文已由董事發給乃因向王收取所欠三年錢漕杭玩不繳反縱妻辱駡小的並未毆打伊妻王妻如果被小的毆傷何不投案請騐明府詰周咸泉供稱曾見該地保向王催取糧銀與王妻互相口角未見毆打小的亦無帮毆情事明府謂該地保既將王永林之積穀錢文給過向收糧銀並無不合至毆打王妻一層察　情詞是係　虚可毋庸議惟前日據該處董事來縣聲稱發給積穀各地保造報户册多有不公以致鄉民嘖有煩言飭將沈桂福笞責四十板以示薄懲周咸泉無干省釋王永林斥退 
[流氓民惡]  
　　○坭城外著名流氓混名長脚阿四前日與該處舊貨店婦調笑婦面斥之阿四變羞成怒即糾其黨混名舊貨阿三及剃頭阿四等向該店詐索洋一元五角事後該店婦即投新閘廵防局喊求提究局員查明府立飭局勇拘到舊貨阿三及剃頭阿四二人各責二百板掌頰四十交保並嚴飭局勇務將長脚阿四提到究懲 
[失物續控]  
　　○寳牛輪船搭客控被水手等攫去銀兩衣物等因由捕房傳該船買辦林幹卿及在船各項人張合有彭阿松等十五名先後解案訊供節經列報昨日捕房復傳林幹卿等到案各執如前船主亦投案仍執前詞太守問林爾交保出外應得細查究竟何人攫取搭客銀兩衣物答稱再四查察確無証據翟副領事謂搭客控失無憑碍難准理太守謂原告簡陞尚未到質姑將張合有彭阿松等十五名仍交捕房林幹卿仍交保俟原告齊集再行覆訊又有搭客邵藍田李明謙汪藻卿陳海安等聨名稟稱搭寳生船由粤來滬駛至葉子山洋面觸礁失事本欲搬取行李因船主急令下杉板且言房艙因已封鎖行李可以續取等語乃我登山見船尚未沈復遣人取物則值價細軟之物均已不見况在船雖言搬取己物然乘間妄取客物者甚多曾見各人爭取一堆衣服買辦令各報式樣無一符合買辦秉公分别給還此固在船人妄取客物之証據今各開呈失單請追太守問汪曾見何人搬取吳差弁所解之銀兩答稱有大箱銀二千兩已被水手移至房艙當由吳弁前來喝阻始得取回 
 
 

Page 4

 
 
太守着候質訊并聞寳生船被漁船搬物由海關道邵觀察移文甯紹台道請查現已接到回文據稱並無漁船搬物情事云 
[各執一詞]  
　　○安利洋行控熊梅溪定買鐵斤延不出貨中翟副領事照會黄太守傳熊訊得熊向該行定買鐵斤因延不到貨早經退還故不准理等情已列前報前因安利洋東又邀同某洋人及買辦爲見證以是定買鐵斤確有二種至所退者係二十五墩尚有七十五墩應請着令出貨爲此昨又傳熊到案安利洋東及某洋人與買辦各訴前因簿據呈閲熊堅執如前太守商之翟君以兩造各執碍難核斷均各斥退候示 
[英界公堂瑣案]  
　　○張朱氏稱我女張麗卿曾欠張陸氏洋一百五十元早已過劃於張素卿處我女出嫁已久張陸氏等以張素卿並不付洋急向我索洋由陸錦山勸我還洋七十元餘向張素卿索取昨日該氏又同婦女人等前來尋釁聲言張素卿已避面洋須照還與論被毆受傷訴捕拘案張陸氏供張麗卿是伊買女被借洋後雖言劃歸張素卿處然素卿無力出洋只得仍向該氏索取先由陸錦山勸該氏付洋七十元餘向張素卿索取因素卿避面理合仍向該氏理索以致口角爭執張朱氏又稱張素卿並未避匿陸錦山供認曾與調停黄太守謂事既調停在前張素卿如果並未避匿着照原議惟張朱氏既受微傷付洋時應扣去養傷費○包探秦少卿稱獲竊犯顧拙齋詰得行竊水煙筒自鳴鐘賣與鄭仲利鄭仲山當即吊贓失主沈亦堂王張氏今已獲質竊犯顧拙齋俯首無詞鄭仲利鄭仲山同供並不知是竊贓沈亦堂王張氏請領贓究辦黄太守隨判顧拙齋管押三月收贓人從寛免議贓交失主分别認領○某西人控被下　于掌金竊洋二十元由包探拘于搜出原洋十六元某西人以于年少恐有人指便行竊等因已列前報昨據捕頭禀查無指使行竊之實據太守商之翟副領事判掌于掌金四十下起案之洋十六元交失主領去 
[輪船來滬電音]  
　　○招商局富順輪船於五月二十九晚由香港太古公司重慶輪船同日由天津禪臣洋行揚子輪船今日由香港均開回上海 
[浙省撫轅抄]  
　　○五月二十四日從九品汪頴琛禀知藩委分甯差遣　○二　五日王慰祖禀辭回籍守制　仁錢二縣俱禀見禀知新學憲劉于廿五日未時在行台接印　沈國藩禀銷華埠厘局差禀見　署浦江典史陳蔭蒙叩辭赴任 
[蘇省撫轅抄]  
　　○五月二十七日候補同知孫詒紳禀知奉藩憲委解餉銀赴金陵　委署吳江縣縣丞程柱禀辭赴任　典史胡桓年服滿囘省禀到　○二十八日候補縣王　服闋禀到　孫文俊禀辭奉委赴常郡帮審案件　前江蘇候補主簿徐　禀知奉委辦閶胥門外團練廵防事宜　分缺間補用典史胡錫桓服滿囘省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年五月二十三日京報全錄]  
　　宫門抄○上諭三道錄前○尚書徐等奏審明定擬緣由並查明隱匿重案各情請旨嚴懲摺○五月二十三日理藩院鑾儀衛光祿寺八旂兩翼值日無引見○齊克森布謝署奉宸苑卿恩○松溎請假十日○陳錦譚承祖預備召見○瑞聨奏請開缺○兵部奏派查齋之大臣派出八額駙海英慶福伊崇阿豐陞阿富勒運泰本謙德溥○鑾儀　奏派揀選官缺之大臣派出延煦錫珍○召見軍機　陳錦　譚承祖○皇上明日卯正至大高殿時應宫拈香　○○臣徐桐臣薛允升跪奏爲審明槍斃人命乘危槍奪各犯分别按例定擬並查明隱匿重案各情請旨嚴懲恭摺奏祈聖鑒事竊臣等奉命折回奉省當將抵省日期並查明王盛公等三案延不禀報暨該管上司應得處分等情奏明在案於四月十六日欽奉諭旨松林廣敏均着交部議處仍着徐桐等催提人証訊明辦理欽此查案內人証先於四月初八十二等日經委員將王盛公等十二名並已革金州廳同知佛寶先後提解來省復經飭催金州廬於二十四五等日將逸犯何貴及鄉約李貴並事主賀　等押解到案臣等飭司員分别研訊據王盛公供稱因争鬪用洋鎗放傷王曰安身死隋殿國黄成子黄貴慶亦各供認聽從搶奪等情屬實臣等親提訊鞫緣王盛公係奉天金州廳人與已死王曰安並其弟王曰富王曰貴王曰平均同姓不宗隣屯居住素無嫌隙王曰安族姪王九令充當本屯青苗會首公議禾稼被竊准同會首赴各屯搜查光緒九年九月二十四日王盛公生地收割蕎麥夜間被人竊去數担次日向王九令並會首劉本邦等告知情由照向規先赴王曰安屯內前街各家遍查並無被竊贓物王九令聲稱後街住户伊相信得過决無偷竊之事可赴别屯搜查王盛公不依與王九令争吵經劉本邦等勸走嗣向王九令勸説王盛公負氣不服不如攤賠蕎麥四斗送給彼此和解王九令向王曰安等告知均稱既未偷竊不肯賠送二十九日王盛公帶同工人何貴找尋王九令議賠王九令因事外出未遇王盛公將其同居族人王希發帶至家內稱俟見過王九令再行放回十月初一日王曰安等聞知以王盛公强令賠贓並將伊族人捉去關禁心生氣忿商允王曰富王曰貴王曰平並王九令偕抵王盛公門首找向理論王姓族衆十餘人各抱不平隨後赶來王盛公將家存裝就洋槍携帶防身與何貴及伊叔王世平並素好之劉大出向分辨王曰安等不依彼此駡詈王曰富先向撲毆被何貴用刀砍傷左手指王曰安趨護用刀戳傷王盛公偏左王盛公見王姓族衆人多料難抵敵起意開放洋槍將其嚇散不期砂子中傷王曰安右胯右手背並王曰富左胯右胯左肋王曰安將刀丢棄與王曰富均各倒地王曰貴拾刀砍傷王盛公右手背王盛公被石塊絆倒跌傷右臁肕經王九令喝住將王曰安等抬回養傷詎王曰安醫治不效至初九日身死經王曰貴等投同鄉約李貴將王盛公拿獲報經該廳佛寳於二月初四日驗明王曰安屍身委係鎗傷斃命王希發等亦各自走回隨即出外負苦佛寶並未詳報亦未傳証集訊兹經提審王盛公供悉前情質之王曰貴及何貴供亦相符訊之李貴供稱尹稔知該屯住户向無爲非不法情事王盛公地內丢失蕎麥查明委非該屯住户偷竊王曰富所受各傷已經平復此訊明王盛公鎗斃人命之實在情形也又隋殿國黄成子黄貴慶均係金州廳小平島地方附近居民平日捕盜種地營生光緒九年十月間有山東省客人賀恒劉永昌王西園等雇曲全興船隻由安東縣裝載山繭等貨物於十月二十四日行至小平島海口遭風波礁觸傷客人俱登岸躱避在逃之程仁興看見起意搶奪糾同隋殿國並程仁田王國林王國發劉喜昌劉金合隋公興王小八子孟賢奎王雙德子陳英士共夥十二人分坐小船同往見船主業經被人救出船內無人俱各徒手跳上搶得黄烟包米山繭等物分給隋殿國黄烟二斤包米一斗山繭三千六百個賣錢花用其時黄成子聽從高吉元糾同高吉隆高吉齡高吉寛高會喜等黄貴慶聽從黄得慶各徒手跳至船上搶得包米黄烟線麻山繭及木板等物分給黄成子黄烟二斤包米半斗線麻八斤山繭一千五百餘个黄貴慶搶得木板五塊逃跑經曲全興報案該廳將贓起獲拿獲隋殿國等連在旁觀看並未同搶之黄二小子黄秃子李順義徐海及受雇看船之張松一併傳案看押並未詳報亦未嚴緝逸犯此外尚有事主指控之蕭四及李順義在海口看見之叢世貴等均未緝獲此訊明隋殿國等乘危搶奪之實在情形也又孔傳相係金州廳人在城東鶯窩石溝屯居住與薛瑚同屯素識伊子孔繼盛作小買賣度日光緒八年三月間孔繼盛出外貿易未回至五月間孔傳相聞知梁家店西山台子東有一無名男子死屍用石壓蓋有人説係孔繼盛屍身伊屢往查看見衣服髮辮不同不敢指認至六月二十九日孔繼盛尚未回歸孔傳相心生疑慮帶同伊妻王氏兒媳鍾氏仍去辨認看見屍身腐爛左手中指無甲左脚背舊疤未爛疑係孔繼盛屍身當向薛瑚探問薛瑚回稱曾經聽説伊子被害屬實伊即赴廳呈報後聞鄉約于得隆報稱孔繼盛係因賭被王士果害死移屍等情伊即隨同具供經該廳於七月十七日騐係生前被人用火器放傷身死飭拿王士果未獲至九年四月十三日孔繼盛回家稱係赴營口謀食因事耽延回歸經王士果查知即以孔傳相冐認死屍薛瑚等主謀陷害等情帶同孔繼盛赴廳呈控將孔傳相及薛瑚傳案看押前後均未詳報現經研訊孔傳相薛瑚均供係委因懷疑所致並無主謀陷害情事至該處死屍究係何人因何被殺兇犯是何名姓伊害無從查訪查據現署金州廳禀稱訪得死者似係山東流民迄無屍親出認偵緝兇手仍無蹤影主名未得實係無從查悉等語此查明無名男子被殺身死孔傳相誤認屍身之實在情形也以上各情均經反覆究詰俱無異詞傳訊已革同知佛寳詰以王盛公等三案因何延不禀報始猶藉詞支飾繼則自認糊塗迨至無可置辨始據供稱實係有意諱匿等情案已訊明逸犯緝獲無期應就現訊供詞先行擬結查例載因争鬥擅將鳥槍施放殺人者以故殺論又例載故殺者斬監候又刃傷人者杖八十徒二年又例載搶奪之案雖未持械結夥至十人以上從犯杖一百流三千里又邊海居民採捕各船户如有乘危搶奪得財並未傷人者均照搶奪加一等又例載不應爲而爲事理重者杖八十各等語此案王盛公因蕎麥被竊與王曰安族姪王九令赴屯查找王九令以後街住户不至偷竊商令勿搜不依争吵嗣因屢找王九令未遇將其同居族人王希發帶回關禁王曰安與弟王曰富等找向理論輒用洋槍放傷王曰安身死並傷王曰富平復查洋槍與鳥鎗無異自應挼例問擬王盛公除鎗傷王曰富平復輕罪不議外合依因争鬥擅將鳥鎗施放殺人者以故殺論故殺者斬律凝多監候秋後處决交承德縣發回該廳監禁歸入届秋審辦理何貴因王曰富等找向王盛公尋毆　用刀將王曰富砍傷亦應按律問擬何貴合依刃傷人杖八十徒二年律擬杖八十徒二年王曰貴因王盛公將王曰安等鎗傷用刀砍傷王盛公右手背雖與父祖被毆還毆行兇人不同惟究因伊兄二人均被鎗傷情切救護所致應如刃傷人杖八十徒二年律上酌减一等擬杖七十徒一年半均到配折責拘役王曰安戳傷王盛公罪有應得業已身死應與並無不合之李貴均毋庸議隋殿國因曲全興商船遭風着淺輙敢聽從程二興糾伙十餘人往搶山繭等物即係乘危搶奪雖無持械及威嚇事主等重情惟結伙已逾十人自應按例加等問擬黄成子黄貴慶結伙雖不及十人亦未與隋殿國等同謀惟係同時同地搶奪未便强爲區分隋殿國黄貴慶均應於結夥十人以上未持械搶奪爲從擬流三千里罪上仍照乘危搶奪例均加等發附近充軍到配折責安置仍盡搶奪本法照例刺字李順義張松徐海黄二小子黄秃子訊未搶奪應照庸議起獲山繭綫麻木板等物業經事主領回餘贓赤貧免追孔傳相因聞有無名死屍輒疑伊子被人毆斃率行冐認薛瑚亦不查明確實輒向孔傳相慫令控告難無陷害等情均屬不合孔傳相薛瑚均應照不應重律擬杖八十折責發落該處無名男子死屍仍飭該廳查明確切照例補行詳緝間參以符定制案內各逸犯嚴飭該廳查拿務獲究辦未到人証應免傳質以省拖累調到卷宗分别存案發還金州廳同知佛寳於人命重案遲至一月有餘始行相騐復任意延擱匿不詳報各案在逃要犯亦未　緊緝拿實屬溺職業經斥革應請旨永不叙用以爲　　重案者戒失察不同城在百里以外之該管上司業經交部議處應毋庸再議除將臣等訊明各犯供招咨送刑部該革員短交山　中江等税銀兩應由該將軍遵旨辦理外所有臣等審明定擬並請將該革員　懲緣由理合恭摺具奏伏乞皇太后皇上聖鑒勅部核覆施行再臣等於拜摺後當即率同原帶司員供事起程回京合併聲明謹奏奉旨已錄 
 
 

Page 11

 
 
[光緒十年五月二十四日京報全錄]  
　　宫門抄○上諭一道錄前○發抄旨四道○護黔撫李奏恭報護理日期摺○署黔藩曾奏恭報接署日期摺○署黔臬吳奏恭報接署日期摺○蘇撫衛奏審明定擬摺○五月二十四日吏部翰林院侍衛處值日無引見○瑞聨謝賞假一月恩○伯王請假五日○澂貝勒續假十日○徐桐請假十日○吏部奏派騐看月官之大臣派出恩承嵩申福錕慶福童華胡瑞瀾許應騤吳廷芬○召見軍機○發抄潘霨奏世職日增酌擬俸銀减成章程奉旨該部議奏欽此○又湖口令歐陽駿德興令唐家相對調署理奉旨吏部知道欽此○李用淸奏二十四至二十六卯收支武職廉俸抵捐銀名各數奉旨户部核議具奏欽此○又補用道林福培等期滿甄别奉旨吏部知道欽此　○○護理貴州廵撫布政使臣李用淸跪奏爲恭報微臣護理撫篆日期叩謝天恩仰祈聖鑒事竊臣於光緒九年十二月初八日接受貴州藩司篆務業將到任日期恭摺報明並籲懇陛見在案兹於本年三月十五日接奉撫臣張凱嵩行知欽奉上諭雲南廵撫着張凱嵩署理貴州廵撫着李用淸護理欽此三月二十二日准撫臣飭委署貴陽府知府蔡同春標中軍參將刁士樞將貴州廵撫關㕫暨王命旗牌等件齎送前來臣當即恭設香案望闕叩頭謝恩祗領任事伏念臣才疏識淺自愧愚庸仰荷聖慈迭蒙超擢藩條甫任慙未報夫涓埃疆寄暫權復渥承夫簡命凡此殊恩之逾格實非寤想所敢期查黔省爲西南邊要之區廵撫兼文武統轄之責苗蠻雜處治要先在輯綏兵燹餘生元氣尤宜培養况地方向稱瘠苦兵餉更費經營舉凡整軍經武察吏安民在在均關緊要如臣駑駘懼弗克勝惟有殫竭愚誠力圖報稱正已率屬砥碸共勉於廉隅開誠布公措施總期於核實斷不敢以暫時護理稍涉因循以兾仰答高厚生成於萬一除恭疏具題外所有微臣接護撫篆日期並感激下忱理合恭摺具奏叩謝天恩伏乞皇太后皇上聖鑒謹奏軍機大臣奉旨知道了欽此　○○二品頂戴署貴州布政使按察使臣曾紀鳳跪奏爲恭報微臣接署藩篆日期叩謝天恩仰祈聖鑒事臣於光緒十年三月十六日　臬司任內接奉撫臣張凱嵩行知欽奉上諭貴州廵撫着李用淸暫行護理欽此所遺藩司篆務委臣署理臣遵於三月二十二日交缷臬司即於是日奉護理撫臣李用淸將布政使印信文卷等件移交前來當即恭設香案望闕叩頭謝恩祗領任事伏念臣一介菲材備員黔省忝陳臬事未報涓埃兹復藩篆晉權益覺撫躬滋惕查藩司有旬宣之責黔省係邊瘠之區一切應辦事宜在在均關緊要如臣檮昧懼弗能勝惟有益矢淸勤實事求是隨時禀商撫臣認真辦理不敢以暫時權篆稍涉因循總期於國計官方兩有裨益冀竭駑驍於萬一仰副高厚之生成所有微臣接署藩篆日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此　○○署貴州按察使調補貴東道臣吳自發跪奏爲恭報微臣接署臬篆日期叩謝天恩仰祈聖鑒事竊臣於光緒十年三月十六日在署糧儲道任內奉撫臣張凱嵩行知欽奉上諭雲南廵撫着張凱嵩署理貴州廵撫看李用淸暫行護理欽此所遺正布使篆務委臬司曾紀鳳署理所遺按察使篆務委臣署理等因在案並檄飭接任遵於三月二十二日交缷糧儲道篆務是日准署布政使按察使曾紀鳳將印信文卷等件移交前來當即恭設香案望闕叩頭謝恩祗領任事伏念臣湖湘下士樗櫟庸材初効力於戎行旋備員於黔省欽承簡命補授貴州糧道復調補貴東道衙恩綸之迭賁感激難名愧儲務之甫膺涓埃未報兹復晉權臬事益虞才力難勝查臬司職總刑名黔省地居邊要苗蠻雜處必除暴以安良烽燧初平在明刑以弼教一切詰奸禁慝察吏安民在在均關緊要如臣檮昧懼弗克勝惟有倍矢愼勤力求整頓隨時隨事禀商撫臣認真辦理斷不敢以暫時權篆稍涉因循用期仰答高厚鴻慈於萬所有微臣接署臬篆日期並感悚下忱理合恭摺具奏叩謝天恩伏乞皇太后皇上聖鑒謹奏軍機大臣奉旨知道了欽此　○○頭品頂戴江蘇廵撫臣衛榮光跪奏爲拿獲越獄盜犯提同刑禁人等審明定擬恭摺仰祈聖鑒事竊查前據江蘇按察使許應鑅禀報上元縣留覊司監盜犯王二彭學誌二名越獄脱逃一案經臣專摺奏叅奉旨這所叅疏防越獄之管獄官江蘇按察司司獄李焜着即行革職拿問交衛榮光提同刑禁人等嚴訊有無鬆刑賄縱情弊按律定擬具奏有獄官江蘇按察使許應鑅未能先事預防着交部照例議處仍將逃犯王二等嚴飭查拿務獲究辦餘着照所議辦理欽此欽遵轉行遵照並飭勒限嚴緝旋據該臬司呈報派出弁勇跴至安徽泗州地方將逃犯王二拿獲於光緒十年三月初二日押解回省當經飭發蘇州府提同刑禁人等研訊錄供擬議由臬司許應鑅復審解勘前來臣親提研鞫緣王二籍隸沐陽縣萬兆鄧吉曹三分隸吳縣無錫安徽涇縣等處王二先在上元縣地方聽從夥刦事主張于氏家得贓被獲在逃之彭學誌亦籍隸沭陽縣因夥劫事主劉長發家得贓犯案均審依强盜已行得財不分首從皆斬律擬斬立决解由司府勘轉經臣先後親審具題照例先行刺字留禁司監聽候部覆馬兆鄧吉曹三與已故之徐幅均充司監禁卒該管司獄李焜平時經管監獄認真稽查每日早晚啓封收封俱係親自點騐王二與彭學誌分籠收禁彼此放封赴厠會面訊係同鄉道及均犯盜刦案辦罪身命難保光緒九年九月初四日午後王二與彭學誌先後赴厠出恭彭學誌即密向王二商約欲乘夜深禁卒等睡熟越獄同逃王二允從是晚司獄李焜帶同提牢書識錢餘慶進監收封騐明各犯戒具完固諭令禁卒人等小心看守錢餘慶因向不在監值宿仍回科房辦公是夜四更以後禁卒馬兆等及內監更夫陳阿麻徐得勝外監更夫李阿順均因夜静更深一時困倦睡熟王二竊聽寂静無聲彭學誌先扭去鐐銬扳折籠栅逃出潛向王二招呼王二亦扳折栅木鑕出籠外持斷手銬扭棄脚銬彭學誌又拔得籠內栅木三根潛至西北角用手巾接縳將栅木靠在內圍墻彭學誌與王二先後接脚緣木上墻復抽栅木越過外墻解去手巾跳落墻外脱逃即經徐幅醒見號燈已熄點火照看籠栅損少喊經馬兆等驚起查點已少王二彭學誌二犯知已越獄即喊同更夫等追捕無蹤報由司獄轉報臬司派委員弁分路緝拿禀經臣將司獄李焜奏叅奉旨革職拿問一面委員復勘司監內外墻垣均屬堅固各犯刑具亦皆結實該犯等委係乘禁更人等困倦睡熟扭鎖拆栅越墻逃逸飭府提審而王二彭學誌逃後於初五日黎明混出城外分路逃逸王二在途拾得銅錢磨尖削去面上刺字用泥塗蓋日則求乞夜宿孤廟旋遇不識姓名剃頭担上揑稱病後將髮剃去逃往各處躱避並無一定住址嗣至安徽泗州地方經派出營弁蘇掄元督帶勇役跴緝至彼恊同各兵役將逃犯王二拿獲解省飭發蘇州府提同刑禁人等審擬由司解勘經臣提犯親鞫據供前情不諱復詰委無鬆刑賄縱情弊王二逃後亦無另犯爲匪不法案無遁飾查例載未殺人之首盜與傷人之夥盜原擬斬决若越獄脱逃被獲者於本地斬決梟示又盜犯越獄如獄卒果係依法看守一時疎忽偶致脱逃並無賄縱情弊審有確據者一律减囚罪二等各語此案王二因聽從夥劫事主張于氏家得贓犯案擬斬留　司監　敢與同監犯彭學誌乘間越獄脱逃實屬不法該犯係强盜不分　從擬斬與例載傷人之夥盜同係斬决自應按律問擬王二合　未殺人之首盜與傷人之夥盜原擬斬决若越獄脱逃被獲者於本地方斬决梟示例擬斬立决梟示已於審明後先飭將該犯王二鄉赴市曹正法梟示禁卒馬兆訊係依法看守一時疎忽偶致脱逃並無鬆刑賄縱情弊王二一犯係他人捕獲已在百日限外且尚有擬斬之彭學誌一犯未獲仍應按例問擬馬兆鄧吉曹三徐幅均照例於王二等原犯斬罪上減二等各擬杖一百後三年鄧吉據供祖母蔣氏守節二十餘年並無伯叔弟兄是否屬實飭查另辦馬兆曹三各定地發配折責拘役徐幅業已提禁病故應與訊無凌虐之封役均毋庸議更夫陳阿麻徐得勝李阿順防守不力應各照不應重律擬杖八十酌加枷號一個月滿日折責革役提牢書識錢餘慶並不在監值宿無從稽查應免置議逃犯彭學誌飭緝獲日另結營獄官按察司司獄李焜業已奏叅革職犯係光緒九年九月初四日脱逃至十年正月初四日四個月疎防限滿乃於限外僅獲王二一名尚有彭學誌在逃仍應留於地方協緝俟五年限滿有無弋獲另行查辦有獄官江蘇按察使許應鑅已經部議革職留任今於疏防限外獲犯一名尚有一名在逃仍應照例留任一年督緝俟二叅限滿有無續獲再行分别辦理所有司監重犯越獄該營督撫應議職名係江蘇廵撫臣衛榮光相應附叅除供招咨部外所有審明定擬緣由是否有當理合會同署兩江督臣曾國荃恭摺具陳伏乞皇太后皇上聖鑒勅部核覆施行謹奏軍機大臣奉旨該部議奏欽此 
 
 

Page 12

 
 
   
 
