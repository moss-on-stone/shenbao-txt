# 1902 - 185 - 4910497

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[記客述留學日本諸生事]  
　　各有來自十洲三島間者窄袖短衣履聲閣閣然敂尊聞閣之門向執筆人免冠行折腰禮異而詢之則兩湖書院高才生甫自日本學成而返乃與之坐而問焉曰夙聞梁逆煽燄於瀛東日以自由革命之詞誘惑我留學佳子弟子弟之血氣未定　往往胸無所主墮其彀中亦日以自由革命之詞誘惑後之來學者於是學生則愈聚愈衆逆說則愈傳愈支離卒乃釀成傅慈祥唐才常之禍乃觀子之貌則恂恂然聆子之言則慥慥然見子之動作周旋則又彬彬然秩秩然子詎弗與若輩伍乎何絶不類若輩之佻㒓浮躁趾高氣揚也客曰留學諸生之悮伍梁逆者固有之矣然亦知其來源旣各别卽志趣迥不同乎今之游學瀛東者厥有二類一爲官遣學生一爲自備費斧學生在官遣者大抵取材於各書院學堂經大吏數年之栽培春誦夏絃講學不輟旣略識三綱五常之大决不致昧尊君親上之忱且在家旣各有性命身家各有父母妻子一往彼國更有星使可約束有籍貫可稽查誰是是敢背君忘親闌入逆黨者計惟有畢業而返爲國馳驅以無負父師及大吏栽培之德而已所可慮者則爲自備資斧之學生其姓名未必皆眞其里居更無從考平日散處彼都諸學校暇則互相結納公然以自由革命諸妄語宣播於大庭廣衆之中倚外人爲護符而使臣竟難於轄治恃逆黨之接濟而徵逐不憂其無貲我恐他日者學問益深則禍亂益大黨羽益衆則鈐制益難肘腋蕭牆變生不測無莫非此種學生肇其端也執筆人曰僕聞學生之往瀛東者無論官遣及自備貲斧皆先由本省大吏考騐給以文憑及至彼都則由星使送入學中始得以時肄業在大吏雖未悉其中原委貿然許其東行若星使則目擊情形且深惡彼逆之隂相煽誘自以少送若干人爲愈曷爲而亦良莠不分曰星使詎不知之特礙於彼國人之顔面耳凡自備資斧者一抵彼國先謁彼中素著聲望之致仕大員彼致仕大員卽爲之向星使揄揚星使夙以睦鄰修好爲心豈有不唯唯如命者而學生之計成矣其尤可慮者梁逆自前歳僞稱殞於新金山此後卽深藏不出惟密遣其黨遍布東京各處專心勾結諸生不從則導之使爲非迨客囊旣空卒業後不能作歸計則時或稍賙其乏漸漸誘入黨中而又使其黨冐稱學生恣行狂悖汚衊宫閫狎侮宰臣論時事則壹意民權談經濟則惟知革命今春旣僞繕密札幾將星使排而去之近更嘯聚黨徒數百人創興一百七十餘年紀念會其詞旨之悖逆幾非口舌所能宣實則學生雖或從而和之而執牛耳者皆梁逆所遣之死黨也執筆人乃恍然悟曰我悮矣我向嘗疑學生皆無知妄作肆意鴟張竊謂大吏當借鑒前車知所懲毖顧何以兩湖兩江閩粤浙蜀諸省復各遣派若干人陸續出洋入堂肄習今而知此中固大有涇渭不得以散而無紀者暗肆逆謀而疑及官遣諸學生亦無一不入其黨類然子旣明於時勢亦有法焉使逆黨雖甚狡詭不能誘及我諸生徒乎客曰是非派一事理通達心氣和平之人監督之不爲功蓋星使雖有轄制學生之權而任重事繁萬難兼顧惟舉一人以專其責則學生旣有所統率而宗旨乃不至紛歧猶恐泥古者近於迂拘任性者難免乖戾必達於事而更平其意氣俾學生咸傾心低首相與就其範圍夫如是而官遣者固樂遵循卽自備資斧出洋者亦罔敢鴟義矯虔附從逆說復何患彼狡之日以自由革命煽其燄於十洲三島間哉執筆人鼓掌稱善曰韙哉子言誠可謂洞明癥結矣特恐當軸者雖采及芻蕘之論終難得一和平通達者畀以監督學生之事權耳客乃爲之憮然仍免冠折腰而退適手民以論說請爰詮次其語畀之 
[諭旨恭錄]  
　　五月二十五日奉旨宗室恩綸補授掌河南道事務欽此 
[本館接奉電音]  
　　昨日午後四下鐘越二十分時京師飛電傳來上諭一道敬謹譯登○六月初四日内閣抄奉上諭前因京師入夏以來雨澤稀少朕於五月初旬虔詣大高殿拈香祈禱旋經迭沛甘霖現在節交小暑農田待澤仍殷允宜再申祈禱朕於本月初六日親詣大高殿拈香時應宫著派恭親王溥偉昭顯廟著派醇親王載澧宣仁廟著派貝子溥倫凝和廟著派鎭國公載澤同於是日分詣拈香欽此 
[電傳宫門抄]  
　　昨日傍晚七下鐘時京師友人專電告知本館云六月初五日皇上召見軍機大臣及吳保齡恒啓本日並無明發上諭 
[宫門抄]  
　　五月二十二日禮部宗人府欽天監廂紅旗值日宗人府引見十員外務部一員太常寺八員廂藍蒙二十員值年旗五員兩翼二十員内務府十四員上駟院二員岳樑謝補缺恩江西臬司陳慶滋謝恩道府常裕等謝恩朱侯岳樑各請假十日有泰續假一個月徐士佳艾慶瀾伺候召見太常寺奏派恭請神牌先期告祭派出禮王睿王恭王醇王召見軍機及陳慶滋艾慶瀾二十三日兵部太常寺太僕寺正藍 
 
 

Page 2

 
 
旗值日兵部引見四十四員提督衙門六員廂黄滿九員正白滿十二員正白蒙四員頤和園五員溥良因伊子放四川正考官謝恩毓隆謝放四川正考官恩陳璧前往西陵請訓李士鉁謝放湖南正考官恩延伯普公各續假十日趙尚輔請假一個月徐士佳伺候召見召見軍機及徐士佳李擢英提督衙門奏拿獲結夥持械嚇禁事主搶劫盜犯邵羊兒卽邵祥兒又名落地梆仔等三名又交拿人犯貴善自行投案均請交刑部 
[譯述日本賃取馬山浦約文]  
　　天津直報云日本明治三十五年五月十七日駐韓全權公使林君權助與高麗署外部大臣崔君榮夏訂立章程將馬山浦賃與日人爲居留地兹已繕就約文送交日本外務省照准爲特依和文譯出備錄下方第一條日本政府遵照各國租界定章得收買租界外十里以内之地爲日本居留地之位置其區國另圖標明第二條居留地内之道路溝渠原屬官有此約施行之後所有一切設施概歸日本領事一手辦理第三條此約未畫押以前如有外國人曾在該居留地内收買地叚或韓國人私相授受之地叚均須將前日應納之税一律納清至韓國人所有之地須於畫押後一年之内照價平賣於日本政府迨畫押後不得再將地售與他國第四條收買居留地應照韓國官價每百方邁當銀幣三元如韓國人以日本收買地叚房屋價傾爲不公允則韓國監理可會同日領事公平估價以順輿情第五條居留地地税自此約畫押日起每百方邁當每年納銀幣二角約於正月十日前豫先納付第六條居留地内所有民人塚墓應隨時移葬每穴由日領事給銀幣五元爲其移葬之費第七條居留地内如遇築造海岸等事應先與韓國監理協議辦理第八條本約用日韓兩國文字各寫一通互相簽押收存以爲他日之證大日本明治三十五年五月十七日特命全權公使林權助大韓光武六年五月十七日署理外部大臣崔榮夏 
[請攺官制]  
　　天津直報云月前奉天將軍增留守入奏九重請將官制酌攺大要謂須添設一道三府八縣計昌圖府攺爲昌海道海龍廳攺爲海龍府遼陽州攺爲遼陽府營口海防廳攺爲海防府奉天圍塲添設四縣曰東平曰西平曰東安曰西安昌圖府所轄鄭家屯一帶添設一縣尚未定名毘連蒙古之彰武門添設一縣曰距彰武新民屯百餘里有八角臺爲遼水發源之處添設一縣曰遼源廣寍所屬小黑山亦衝要之區添設一縣曰黑山 
[路工糾葛]  
　　天津直報云甲午拳亂之後由海關達天津鐵路經美人與原任大學士合肥李文忠商定條約鈐以印信准其承修後胡侍郎及袁保帥不知緣何又允比人承修枝路至所議交還條約則復云此路四十里間准英人修築因之美人執約以爭謂文忠鈐印之文萬不能廢俄人亦不照前約交還日前簡升山東巡撫周玉山中丞召對時兩宫諭以汝在直隸多年李鴻章之所爲自應詳悉今各國因此爭競汝須善爲調停由是觀之日内恐中丞未能卽赴山東新任矣 
[罝兎程才]  
　　南昌訪事友人云五月某日江西撫憲李勉林中丞牌示曰本部院奏設講武館前經擬定章程每年分春夏秋冬四季示期聚　凡本省在標各武職並學習之武進士武舉無論有無差缺均准報名投考其外來投効人員及各學武生亦准取具文結申送與考每季考試分爲三塲第一塲試以馬步槍打靶第二塲試以體操勇力第三塲試以兵法測量繪圖學三塲合校分别去取其在標提鎭以下各員如有年不合格願聞新式操練等事者許就平日所能報考一塲不必足三塲之數考畢另列榜酌給奬賞飭發刊行在案現在館宇落成應卽示期開考以便挑選操習兹本部院定於六月初二日在順化門外大校塲考試第一塲六月初三日在院署箭道考試第二塲六月初四日在營務處考試第三塲其各遵照特示 
[雙旌過潤]  
　　鎭江訪事友人云欽命商約大臣吕鏡宇大司空盛杏蓀宫保偕英國使臣馬凱君由滬乘招商局新裕輪船赴江鄂二處與劉張兩制軍商議要公五月二十六日午時道出京江常備續備各防營均列隊江干迎迓俄而常鎭通海道長久山觀察南洋常備右軍統領杜雲秋觀察南洋續備全軍統領陳宇山軍門水陸總巡周錦堂遊戎丹徒縣洪鷺汀大令以及各防營官弁咸具手版禀安未幾江裕卽鼓輪上駛象山東馬頭都天廟各砲臺復鳴砲志敬 
[戎旌過潤]  
　　鎭江訪事友人云新任浙江提督吕道生軍門本元陛辭出京遵陸南下上月二十四日道出潤州署鎭江城守營叅將吳養吾叅戎水陸總巡周錦堂遊戎以及常備續備各營員均詣行轅謁見軍門隨於二十六日赴金陵謁見督憲劉峴莊宫太保然後赴寗波節署履新 
[仙遊民變]  
　　厦門訪事人云福建興化府屬仙遊縣各鄉民因地方官籌捐未得善法羣焉不服聚衆擁入縣署恣意譁囂縣主王大令出爲開導竟被擊傷頭顱事爲府尊某太守所聞立卽派勇前往彈壓一面據情電禀督轅督憲許筠帥派濟用局總辦柯觀察帶勇至彼相機剿撫務令卽日敉平 
[蘇省决囚]  
　　姑蘇訪事人云上月二十六日臬轅接奉刑部釘封公文飭將行刼海門廳境某姓家之甲乙二盜犯及行劫如皋縣境某錢鋪之盜犯某丙一併正法等因臬憲效述堂廉訪因卽札飭吳縣田春庭大令會同守備夏亮庭守戎帶同緑營兵數十名將三犯提出綁赴北寺大校塲處决旋經蘇州府向子振太守委員將首級分别解赴犯事地方懸竿示衆 
[飢民肆刼]  
　　寗波訪事友人云日前浙江奉化縣屬塘嶴帶鄉民以米價奇昻無貲餬口麕集數百輩蜂擁至某富室藉稱求食恣意驛騷頃刻間將衣服簪環搜括殆盡事後由某富室鳴保報縣縣主某大令飭差拿獲兩名詳加研訊擇其尤者站籠示衆尚有一犯飭差協同副中營練勇解送寗波府署請懲隨由府尊高太守發交鄞縣押候懲治 
[試事誌聞]  
　　松江訪事友人云日前江蘇提督學政李蔭墀大宗師札行府署限本月十一日取齊松屬各邑生童府尊余石蓀太守奉文後隨卽札飭華婁兩縣一體出示曉諭旋得學署中人來信知婁江試事須於十二日告竣至速亦必十三日啓行果爾則文旌蒞松當遲至十四五日矣 
[鳧舄來蘇]  
　　姑蘇訪事友人云正任寳山縣知縣金苕青大令元烺奉藩憲陸春江方伯調署元和縣缺本擬卽日履新嗣以調署寳山縣篆之王緯辰大令得庚交卸元和縣篆後須親赴金陵謁見兩江總督劉峴莊宫太保是以金大令未能遽卸仔肩迨王大令事畢至寳山擇吉五月二十七日接印金大令隨卽朿表就道於二十九日行抵省垣趨詣各憲轅禀到聞已筮吉本月初三日接印然尚未見明文也 
 
 

Page 3

 
 
[白門祈雨]  
　　金陵訪事友人云此間久未得雨河流枯涸癘疫叢興大憲軫念民依札飭署江寍府朱子文太守札行上元江寍兩縣設壇求雨以救斯民上元縣戴子和江寍縣盧肅卿兩大令遵奉憲札卜吉五月二十二日設壇龍王廟拈香虔禱冀降甘霖不知蒼蒼者天果能悉如人意否也 
[杭疫未已]  
　　杭州訪事友人云邇者天時寒暖不齊疫癘流行死亡相繼日前新橋左近有某甲者染疫呻吟不終日已奄然而逝其妻分娩甫閱三日聞之不勝悲楚一慟之下卽暫赴泉途所生女孩亦以乳哺無人同歸於盡戚友聞之咸來經理喪事不料互相傳染致斃二人尚有三人幸得救治而愈又海螄溝居民楊某年已花甲某晚由外飮酒而歸忽覺腹痛如割旋即吐瀉交作延醫診治卒無效騐未及天明而殞現在各社里人咸集資設醮禮懴假神惑衆殊屬不經曷若移此巨資購藥施送俾得實惠均沾也 
[蘇疫未已]  
　　蘇州訪事友人云邇者時疫流行死亡相繼人心惴惴咸有朝不保暮之憂江蘇撫憲恩藝棠大中丞民瘼關心諭令蘇州府及長元吳三縣就郡城隍廟設立醮壇延羽士五十名諷經禮懴閶門一帶鋪户及長洲縣署胥役元妙觀道流亦皆捐集鉅貲雇匠紥就龍燈四處游行以禳瘟疫嘻何一國之人皆若狂耶其愚誠不可及矣 
[解餉過申]  
　　廣東候補縣陳明府奉大吏委解京餉入都道出滬上昨日午後命駕至上海縣署拜會縣主汪瑶庭大令請撥民壯數名至舟次照料大令允之 
[平糶須知]  
　　昨日上海縣汪瑶庭大令出示曉諭曰照得近來米價奇昂農民食力維艱業經道憲轉求督撫憲盛宫保奏准借撥存滬漕米平價出糶並據各鄉鎭董顧姓等禀請提撥存典積榖息欵作爲運本領米赴鄉平糶又擬呈平糶章程到縣據經諭飭各鄉局董督同各圖董保查造實在貧民户口數目清册呈核一面備具印簿照送積榖經董提取存典榖息核數攤派連同印簿併發各局董收領刻速領米設局平糶合行出示曉諭爲此示仰各鄉農商人等知悉自示之後爾等赴局糴米務須按照定價隨繳現錢以資轉運不得拖延蒂欠倘敢故違及有地棍强賒藉擾情事許局董隨時指名禀縣以憑提究决不寛貸毋違切切特示 
[嚴究唆訟]  
　　上海縣學附生汪錫春前因包攬訟事劣跡多端經縣主汪瑶庭大令訪拿到案訊押主簿署中嗣經一再禀求從寛取保釋出詎料近日汪又唆使肇隆猪行股東王永發赴臬轅及松江府署上控執事人倪熙瀛舞弊營私經府尊余石蓀太守訪悉札飭上海縣拘提訊究大令立卽飭差拘獲略訊情由喝令重責汪供上月二十六日生員因松江戚串家有喜慶事曾襥被一行此外惟閉户讀書並未犯事大令飭發交縣丞收押 
[條陳捕務]  
　　本邑南市馬路工程局總辦翁子文太守接奉蘇松太兵備道袁海觀觀察札文飭卽統轄十六鋪裏街援照馬路章程辦理等因爰定於本月初六日撥捕梭巡旋復擬具章程六條移請上海縣汪瑶庭大令會同辦理 
[禀請催捐]  
　　本邑南市十六鋪地甲裘鎭由上海縣汪瑶庭大令責令經收本鋪房捐邇來查得唐長興等店疲玩抗違因卽禀請大令派差催繳 
[移提被阻]  
　　寳山縣頭圖居民徐關榮前將田一畝有奇永遠租與上海法商信孚洋行主議定價值先收洋銀五百元旣而其子廷卿將此田另租與西人愛而德信孚行主遂控諸法界公堂讞員杜枝園大令訊得彼處地保姚俊有阻撓情事因卽備文移提研訊之餘押交廷卿到案嗣知此事尚有族人徐掌泉出而霸阻爰復飭包探齎文至寳山請派差協提掌泉寳山縣差阻不許帶回包探無奈回滬禀復未知大令如何核奪也 
[邑宰騐屍]  
　　有秦仁林者學於新閘兆慶里盛炳榮所開水木作身材矮小年甫九齡前日其師遣赴虹口靶子路某姓家做工旣猱升屋巓突被把作人邱才卿從高推仆一落千丈身受重傷迨舁至盛家業已奄然長逝其母秦顧氏聞訃以兒子死於非命慟哭而來恊同十圖地保金順堂投報上海縣署昨日午後縣主汪瑶庭大令帶同刑仵人等鳴騶蒞屍塲秦顧氏泣訴前情堅求伸雪盛供稱是日小的適發痧未及到塲監視以致肇此禍端大令飭仵役如法相騐良久唱報委係跌傷身死並無别情大令離座親視一周飭刑房吏照塡屍格氏求准自行棺殮免予發封大令允之并許飭役緝邱究辦氏乃慟哭而回 
[翻印宜究]  
　　英士傅蘭雅投本管總領事署控華商富强齋書肆主徐渭南鑄記書肆主屈念橋翻印所著格致彚編請爲提究英總領事准之立卽函致英美租界公廨昨日讞員張柄樞司馬飭役將徐傳案屈避匿不出祇傳到其夥金恒甫旋由司馬商之迪繙譯官著押候下禮拜二傳同原告訊核 
[馬路工程局瑣案]  
　　日前南市億康錢莊執事人賈培生投馬路工程局控同興裕雜貨號主江翰齋泰記藥材行夥何少堂串合順昌恒煤油行股東周志善圖吞票銀等情前日總辦翁子文太守飭地甲傳集爲江何具保之韓廉卿著交何到案倩襄讞委員黄衡堂二尹研訊賈供上月二十九日江暗囑某某等人倩元大等夥至大豐莊收銀滋閙不堪求恩公斷江供小的奉諭後卽往北市訪尋周志善及在法界尋見詢以票銀一節周稱祇銀九百五十二兩並無一千餘兩之多小的向之商借周願借給三百兩并囑小的措銀五百兩爲之料理韓供小的與江係親串行日前保出後卽偕往尋周始知周被人控諸法界公堂管押未釋因倩大豐莊執事人左月春理勸迄未妥洽今願退保賈稱票銀確是一千四百四十四兩五錢内有一紙被顧姓騙去執有順昌恒退票字條二尹謂韓曰爾前旣保伊目今何得退保姑展限三日赶緊將大豐莊票銀掉還如延押比○前晚包探黄量海偶至同春樓茶肆見有多人紛紛滋閙因卽拘住金紀生杜裕春二人解至捕房轉解工程局黄二尹研訊之下以其事關暗昧諭令押候查明復訊 
[五月分缺單]  
　　知府河南陳州陳桂芬修墓同知浙江湖州汪桐故知州雲南鄧川陶鎔丁通判廣西潯州趙師鼐近廣東惠州馮聲萬故知縣江蘇儀徵張權捐離任福建長汀沈錫藩丁廣西宜山李曰謙調府經歴河南南陽李起鳳革縣丞山東泰安汪文彦不謹吏目奉天義州王毓芸故甘肅岷州陳令圖故巡檢直隸平山凌子忠丁州庫大使順天通濟庫王鼎銘近典史湖北房縣劉夀彭近山東卽墨丁其昌不謹高密劉慶祿浮躁 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　流氓葉蓮生前因攫取某姓女郎臂釧控奉縣主汪瑶庭大令訊明發押攺過局迨期滿解回飭覓妥人保釋前晚葉在寓中圖遁看役遂解請訊懲葉供小的家内有一胞弟擬往邀同來保並非私逃大令飭押候函追其弟到來具呈保狀○顧莊氏命其子周道作抱告控陸雲山掯匿田單大令提陸研訊顧莊氏供夫故時子尚年幼一切田單契據均托小姑婿陸雲山經理所有鄭秦兩姓抵下田單兩紙被伊掯匿以致三年租榖分毫無著近又恃强耕種因之控請究懲周道所供相同陸供鄭姓田單實抵與小的秦姓田單已經贖回價銀盡交與氏族人顧鴻卿保地卡忠立均稱兩造曲直難分小的等不敢妄指大令諭令恊差往邀鄭秦兩姓質對明斷禀候復訊核辦 
[英美租界公堂瑣案]  
　　紥珠花匠薛炳桃畢阿坤前將僞珠私易汪蔚文家眞珠事發經讞員張柄樞司馬訊明諭令押候追賠昨日包探竇如海復將薛畢解案禀稱二人無力措償請爲訊核薛畢同供小的等購賠之珠實與原珠無異若欲加大力實難勝司馬商之英總領　署迪繙譯官著仍還押限一禮拜内照原珠購賠違干究辦○包探沈阿岳解朱起鳳到案禀稱此人潛入寳山縣民人曹錫寳家行竊洋銀衣服兹經小的查獲解請訊懲曹稱被竊後已投寳山縣署報請緝查司馬飭將朱移送寳山歸案懲辦○包探王長桂解賭棍戴阿二到案禀稱此人屢犯不端遞解回籍今又潛來租界誘人賭博爲此拘請訊懲司馬判責三百板押三月期滿仍予遞籍○流氓孫阿裕向施桂亭勒索洋銀不遂所求肆行兇横由某包探拘解請究司馬判責三百板押捕房半年期滿遞解回籍○徐逃氏訴稱昨日小婦人挈女兒由外做工事畢回家見同居之王榮生撬開衣箱正在恣情搜括上前扭住竟敢行兇請卽懲辦司馬判責王五百板○包探趙銀河禀稱翟炳和串同陳金寳行竊馬焕榮家衣物報由小的拘解請究司馬判責翟陳各五百板分别遞解回籍○包探趙銀河禀稱前夜王阿四持毡毯至某押店質錢形迹可疑拘解請究有談雲祥者投案訴稱王係某洋行細崽今已歇出此毯的是行中之物求恩給領司馬判責王三百板毡毯給談領去○前日公發洋行細崽吳龍生醉容可掬在馬路中胡閙不休巡街捕喝阻不依反被毆擊以致失去號帽旋由某包探帮同拘獲解案請究吳供小的自知不合願將號帽照賠司馬判罰洋銀五元 
[法租界捕房瑣案]  
　　船户陳桂福陳阿弟爲裕太新報關行裝運璋腦至天津輪船交卸暗將私鹽掉换售與南市久大雜貨店報捕查獲連收贓人兪小春解案讞員杜枝園大令訊取口供押賠銀一百八十兩再罰洋銀五十元旣而兪母某氏投案遞禀請提船户奚阿土追繳昨日奚投案伸訴各情大令諭候過堂覆訊○藍學桂前控張坤茂誘伊女孩倩陳王氏轉售旋被蟻棍湯明玉領去等情大令訊明著將陳王氏交人保出責令交湯至案昨日藍投案求追大令命提張到案略加研訊飭包探帶出覓人具保○偷兒朱阿慶洪阿元劉紀清李星寳均經包探解請大令訊供著各責一百板○積竊周阿二王金友迭次犯案經包探解請大令訊明著各枷號一月期滿責釋 
[美租界捕房紀事]  
　　昨日午前捕房所覊甲乙丙三犯忽染時疫捕頭令人送至同仁醫院求治旣而甲病入膏肓宛轉倒斃捕頭令地保報知家屬備棺收殮○前晚虹口信大馬車行馬夫某丁駕車至百老匯路偶不留心將小車夫張阿三撞仆於途碾傷其足某號華捕見之拘丁入捕房捕頭見張傷勢尚輕令丁償養傷費若干從寛釋出○前晚竊賊王阿狗混入公和祥碼頭貨棧中竊取所儲舊鐵適爲管門西人所見扭交某號華捕帶入捕房捕頭令押候解送公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年五月二十日京報全錄]  
　　宫門抄諭旨均錄前○大臣闊奏報派員辦竣番族積案情形摺○又奏請立案摺○又奏請欽派大員致祭郡王摺○閩浙總督許奏請援案以學政代辦文闈監臨摺○又奏報依限解還歸欵緣由片○伊犂將軍長奏留遊擊守備差遣委用片 
　　奴才闊普通武跪奏爲循例派員前赴玉樹番族會盟辦竣各族積案遠番靖謐邊備可期久安恭摺仰祈聖鑒事竊查奴才衙門管轄玉樹等番三十九族比隣川藏各番距西寗三千數百里之遥有鞭長莫及之勢向例每屆三年派令章京等官前往會盟藉辦各族詞訟案件係爲撫綏遠番籌固邊防起見因多年并未派員前往屢據各族千百户差人來甯一請委員查辦奴才俯順番情業將遵例派員筆帖式克興額遊擊承厚籌撥賞銀隨帶蒙漢兵丁人等前往往盟緣由前已奏明欽奉硃批知道了欽此轉行欽遵在案兹據筆帖式克興額遊擊承厚差旋禀稱奉派馳至玉樹界科地方正值西藏屬番巴頁寺僧俗霸站玉樹昂謙千户麻野云牧塲不遵理論退還又擅自動兵搶去該千户牛塲三處殺斃番目數名該千户帶兵禦侮亦殺斃多人巴頁寺情急約請西藏番官迭哇云領兵數千前來攻打勢甚危急懇請退速往救該筆帖式等遂星夜馳往該處宣揚國威解散番兵調集兩造秉公訊斷卽將互相鎗斃命畜清算除頂抵外其餘人命牲畜責令昂謙千户議賠具結完案勸令各釋前嫌仍修隣好兩造遵服了結後該筆帖式等仍回界科傳齊千户百長卽將各族歴年積案及尋常訟件逐一審辦完結當卽宣布皇仁賞給筵宴縀疋小刀荷包茶封等物切屬該千百户等各保牧界嚴約屬番安分住坐不得喜事械鬭釀禍隣封擅開邊釁遇有各國　員遊歴玉地務須妥爲保護切毋激生事端該千百户等俱歡呼頂感望闕叩謝俯伏應命邊隅可期久安至應祭鄂敦他拉黄河源阿拉克諾爾瑪慶雪山等處亦已遵照舊制誠心諷經敬謹讚訖其各族應納馬貢銀兩該玉樹屢被川藏各番搶掠寒苦異常積欠多年前經奏懇仰蒙恩施豁免現時民困未安仍屬無力全交該筆帖式體察艱苦僅收附近各族無幾銀兩帶甯惟近有川藏陜甘漢番回民常年盤踞玉地如而藉貿易營生勾引番匪竊搶繼而挑弄是非釀成邊疆隱患禀請奴才懲辦前來奴才伏查該筆帖式等辦理各案均能持平解釋兵端亦頗得法尚屬不負委任除由奴才會同督臣崧蕃分咨四川督臣駐藏大臣陜西撫臣轉飭該管邊卡文武嚴禁漢回人等不得私行越界出口潛赴玉樹貿易致起釁端外謹將派赴玉樹委員辦理會盟事竣邊地安謐情形恭摺由驛具陳伏乞皇太后皇上聖鑒謹奏奉硃批知道了著將該番族隨時加意撫綏以安邊圉欽此 
　　奴才闊普通武跪奏再查青海口外地方沙漠曠野雜處番夷各國洋員時由新疆噶斯川藏徑入青海邊境奴才衙門相距窵遠無從得知實有不及保護之虞奴才仰蒙恩命責任邊陲曷敢畏難苟安稍誤時局惟奴才衙門差弁通丁額定十餘名以邊疆之大番案之多差丁時虞不敷公欵又多支絀遇有洋員遊歴草地派人保護口糧難籌艱窘情形久在聖鑒之中刻下庫欵奇絀又曷敢妄思請欵查玉樹番族每年共額征貢馬銀四百八十五兩附住青海阿里克族每年額徵銀五十八兩五錢六分解甘肅藩庫報部撥用係屬駕馭藩服之意並非的欵可比該兩族歳久積欠經前署大臣聨奏懇恩施豁免至光緒二十三年止在案現據筆帖式克興額帶到收獲玉樹附近各族貢馬銀七百九十八兩又阿里克族交到應納自光緒二十六七八共三年貢馬銀一百七十五兩六錢八分二共銀九百七十三兩六錢八分均係洋錢首飾計數無多銀色低潮不堪解撥奴才擬卽一併札交西寗府發商生息每年所獲息銀以資奴才衙門添募差弁通丁薪水置買出口馬匹此後或輪流駐紥或絡繹差遣藉資羣力有欵可支不但蒙番各案隨時彈壓解釋卽有洋員遊歴亦可立派保護無虞奴才爲籌顧時局裨益公務起見如蒙兪允仰祈飭部立案永爲交代無論何事緊急不准擅動成本是否有當謹附片陳請伏乞聖鑒訓示遵行謹奏奉硃批著照所請該部知道欽此 
　　奴才闊普通武跪奏爲青海蒙古多羅郡王因病出缺遵照新章成案懇請欽派就近致祭恭摺仰祈聖鑒事竊查青海右翼正盟長御前行走扎薩克多羅郡王棍布拉布坦據報因病出缺向例由理藩院在於散秩大臣乾清門侍衛滿洲蒙古四五品京堂内分别奏請欽派前往致祭遵查前次青海貝勒拉旺多布吉病故經前署大臣聨魁咨請理藩院覆令嗣後遇有青海王貝勒貝子病故卽照伊犁科布多所屬蒙古致祭新章由該大臣奏明就近派員往祭等因當卽專摺陳請欽奉硃批卽著聨魁前往賜祭該衙門知道欽此欽遵辦理在案今多羅郡王棍布拉布坦因病出缺可否仍照新章成案卽由奴才帶領章京一員前往致祭之處恭候命下遵行除咨理藩院轉行内閣撰寫祭文由驛頒發至照例應用祭品價銀飭由西寗縣从支報銷所遺郡王爵職另由奴才照例咨明理藩院轉奏請與該已故郡王長子預保頭等合吉冬科林慶辦理承襲以資管理旗務百姓所有蒙古郡王病故遵照新章成案懇請欽派就近致祭緣由謹恭摺具陳伏乞皇太后皇上聖鑒謹奏請旨奉硃批卽著闊普通武前往致祭該衙門知道欽此 
　　閩浙總督臣許應騤跪奏爲福建省本年舉行文闈鄉試援案請以學政代辦監臨恭摺仰祈聖鑒事竊照直省鄉試例應巡撫入闈監臨福建省自巡撫攺駐以後歴屆鄉試監臨均由學臣入闈代辦經前督臣奏明在案本年補行庚子恩科曁辛丑正科兩科鄉試臣以總督兼管巡撫事政務殷繁不克分身入闈相應援案以福建學政臣秦綬章代辦監臨至科塲一切應辦事宜仍由臣督飭藩司等遵照條例妥爲辦理除分咨查照外謹繕摺具奏伏乞皇太后皇上聖鑒謹奏奉硃批知道了欽此 
　　許應騤片再查閩海關應還洋欵欽奉諭旨著仍照案按期解還歸欵等因欽此謹卽欽遵辦理伏查前准户部咨行原奏清單内開俄法一欵閩海關洋税洋藥税釐項下攤派銀十六萬兩每年匀分兩次于三月解交六成九月解四成又英德一次閩海關洋税洋藥税釐項下攤派銀二十四萬兩每年匀分四成于二五八冬四個月解赴江海關道交納不得稍有延欠等因兹查閩海關光緒二十八年五月應解彚還英德借欵銀六萬兩亟應赶速籌解謹就現徵洋税及洋藥税釐項下籌集銀六萬兩援照或安備具文批發交號商源豐新泰厚蔚泰　蔚長厚承領于光緒二十八年四月十三日由省起程並取具該號商甘結限五月初三日内解赴江海關道庫交納以便彚還合將閩海關籌解光緒二十八年五月間英德借欵銀六萬兩依限解赴江海關道庫交納緣由除分咨查照外理合附片具奏伏乞聖鑒謹奏奉硃批該部知道欽此 
　　長庚等片再伊犂地處極邊防務開繫緊要軍標漢隊需員差委兹查有江西撫標補用遊擊陳定邦花翎儘先卽補守備韓兆有以上一員從前均在軍營著有勞績効力邊疆年久熟悉情形合無仰懇恩俯准將該員等留於伊犂軍標差遺委用以資策勵之處出自鴻慈除飭取履歴咨送兵部外理合附片陳明伏乞聖鑒訓示謹奏奉硃批著照所請兵部知道欽此 
 
