# 1894 - 71 - 4907506

 

Page 1

 
 
[光緖十九年冬季諭旨告成] [  申報館主人啓]  
　　本館於欽奉諭旨隨時恭錄報首外復按春夏秋冬四季敬議排印彚成一編俾薄海臣民得以整襟莊誦光緖十九年冬季諭旨今已印成每本碼洋四分賜顧者仍照曩例 
[硃印合肥相國七十賜壽圖壽言全集告成每部實價洋一元單購賜壽圖二角] [  圖書集成局代啓]  
　　合肥李傅相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聨額詩詞歌賦各體具備京都同德堂藥局主人由都門覔得原稿照式繪圖付之硃印爲數十種冠於簡端復廣搜王俟公卿府道州縣撰述不下千餘首由本局用鉛字代印　四驪六宋艶斑香色色俱足不特蔚爲大觀兼可增長學問無論士農工商皆當各置一編茲用潔白連史釘爲四本外加錦套裝潢精妙大堪悅目賞心每部收回工本洋一元不折不扣惟所印無多欲先覩爲快者請至上海五福衖口京都同德堂藥局三馬路申昌書畫室購取此佈○此書甫成多人購取錦套赶製不及百餘部買客未曾有套乞往添補可也 
[利言]  
　　宣聖有言君子喩於義小人喩於利亞聖一啓口卽云何必曰利利固爲君子所羞稱者哉然乾有四德利居其三又言以爲利者義之和也然則利又非聖人所不道者也當今爲中西互市之時世通有無紛交易正是一言利之天下如於此而猶必以君子自居以小人爲恥而絶口不言利此矯情也否則亦木石鹿豖之流也况言利亦有幾等彼雞鳴而起孳孳爲利固自甘爲蹠之徒是不可訓若爲國家大局長慮却顧而謀之於先不使大利爲外人所奪且又呆以奪轉外人所業已攘去之利權此則又有旋乾轉坤之手叚補天浴日之神通又豈得以言利而少之先憂子昨與余言利其言曰中國近年以來辦機器濬利源總宜以收回利權爲第一要策不可奪民之利也何以謂之利權如洋布烟土銀錢鋼銅煤以及一切洋貨等類是皆外洋之貨運至中國而使中國金銀流出外洋者也約計此等外洋貨物其壟斷居奇以盤剝中國之財其數不知凡幾必我能自奮其智力機巧自行製造各種洋物以暢消於中國則不必輪檣捆載遠服賈於萬里之外而已獲利無窮矣夫天下之財止有此數不在於君則在於民反覆流通其利終歸於國甚至古來暴君貪吏强徒越貨當時以爲利歸一人流患胡底及其後也其利終歸於國盖民富君不至獨貧未有民貧而君能安享其富者至於通商則逝水西流永無返日稅課之輸於國者不過百分之一而錢財之喪於民者無所底止欲勸捐而財竭欲樂輸而力盡言之殊足令人痛哭流涕此利權之收回所以不可少緩也湖北之創機器織布局亦卽收回利權之一端然聞其章程中有織土布一節果如是則是奪華民之利而非奪外人之利也所謂土布者乃民間之常業江浙豫楚女工男工賴此謀生者不知有幾十百兆人今一旦以機器奪之得其利者不過股友數百數千家而已而失業者且千百倍而不止豈君子而忍出此曷不日夜籌謀用此機器織成各種新式洋布以奪洋人之利庶幾不以其所以養人者害人而於中國創辦機器收回利權之初意不至大相刺謬乎余聞之矍然而興曰吾子此言眞不愧先憂二字之義顧吾聞之上江用布以帆布爲大宗彼初創織局或恐資本不能周轉先求其貨之易於行銷故有土布之織然織土布則所奪者爲華民之利織洋布則所奪者爲西人之利此誠千古不磨之論憶前年曾與劉康侯觀察晤談言及中國此時當以自出心裁自開礦產爲主凡製造所需煤則悉用中國之煤苟非必不得已則斷不以洋煤雜乎其間鐵則亦當用中國自出之鐵前此用鋼不能不仰給於外洋今則自開煉鋼之爐日久愈煉愈精可以不用外洋之鋼樂水一切亦多能由化學叅悟自行配製卽所出各種槍砲水雷電機等物亦均欲由中國自行講求别出新樣廠中務期悉用華人絶不間一西人而後快此語盖眞深知大局者落落數言可以籠罩一切氣象萬千令人欽佩不置夫外洋與中國通商原欲與中國通有無彼之所有者運至中國中國之所有者則運之外洋所謂交易而退各得其所也今外洋於中國之貨如絲茶等物皆極意講求自行種植製造因此而中國出口之利大不如前通盤籌算中國之財源流出外洋者多外洋之銀錢流入中國者少當此之時而欲爲閉關絶客之計其勢决乎不能一任其滔滔汩汩流而不止則又不忍坐視有心世道者惟有奮然以興創製各種洋貨以便中國之用斯彼此流通無論何地總不出乎中國之外若惟知有利不知有義尃以奪土人之利并以收稅課之利曰此卽所以利吾國也而亦知其所以利吾民者安在哉湖北織布局爲張香帥所創始夫豈肯以養人者害人或一時見不及此苟有人提而醒之將見攺絃而更張有不啻如轉圜之易者耳 
[本館接奉電音]  
　　昨由京友電傳上諭二道敬謹譯登○二月初九日奉硃筆沈恩嘉補授宗人府府丞欽此同日奉上諭吏部奏遵議鴻臚寺卿劉恩漙奏永定河合龍保案請示限制一摺永定河工向年保案吏部均照尋常勞績核獎乃近年以來永定河合龍請獎之案輒比照異常勞績且人數多至百數十員殊不足以昭核實嗣後永定河保案除興大工不在尋常漫口合龍歲修各工之例者准由該督奏明請旨辦理外其常年防汛漫口合龍等工仍照尋常勞績保獎每案人數至多不得逾五十員以杜冐濫至搶護堵築各工本與歲修無異該省地方印委各員儘敷差遣所有他省候補候選及另案降革人員均不准其報効餘着照所議辦理欽此 
[皇洲春色]  
　　敦宜皇貴妃加封敦宜榮慶皇貴妃瑜妃封爲瑜貴妃珣妃封爲珣貴妃照例應製鍍金銀質册寳儀仗瑨𡣕封爲瑨妃瑾𡣕封爲瑾妃珍𡣕封爲珍妃照例應製鍍金銀質册印采仗經禮部查照成案奏請欽定得旨後咨由翰林院撰擬金册金寳文金册金印文再行咨送各衙門製備擇吉奉上經禮部繕摺於正月十五日具奏本日奏事處傳旨依議欽此○兵部爲咨行事職方司案呈查各省營伍差派大臣前往查閱山東河南江蘇安徽江西五省分爲一年如遇應查之年山東河南差派一員江蘇安徽江西差派一員兵部於每年開印後將應行查閱之省分具奏請旨並將領侍衛内大臣滿洲大學士都統尙書侍郎各職名開列進呈或欽點大臣前往或卽令該省總督巡撫就近查閱恭候欽定等語今查光緖二十年輪應查閱山東河南江蘇安徽江西五省之年相應咨行内閣等衙門將應行開列之各大臣銜名開送並將各大臣旂分分别滿洲蒙古漢軍於册内詳細聲明兼寫淸漢職名務於卽日咨送本部其開送後如各大臣續有升轉以及出差事故等情應令該處隨時咨部以便開列進呈時查核辦理○崇護軍統領在正白旂待衛教塲揀選正黃護軍營官缺兹悉頭班空銜花翎將隨同辦事護軍校常祿擬正護軍校達明 
 
 

Page 2

 
 
阿擬陪地排空銜花翎將護軍校達山擬正空銜花翎護軍校春壽擬陪頭排護軍校將印務筆帖式鍾錫擬正藍翎長玉明擬陪二排護軍校將七品頂帶護軍恩耀擬正六品頂翎護軍富順擬陪三排護軍校將六品頂帶藍翎長文緖擬正印務筆帖式福壽擬陪已將履歴咨由承辦旗彚帶引見○松壽泉大司宼於正月十三日在西單牌樓磨盤院胡同宅西花園招集同春菊部並外串名優演劇一晝夜肆筵設席以宴佳賓冠裳咸集樽俎臚歡洵極一時盛事○侍衛處爲知照事正月十五日奉旨朕於明日辦事用膳召見大臣畢午正升乾淸宮寳座筵宴廷臣欽此○軍機大臣於正月十五日入値樞垣翊贊萬幾直至紅日銜山報時鐘已交五點半始行散値各回私第據聞是日有萬壽慶典曁慈寗宮筵宴等摺奏多件請旨遵行於皇上前皇太后前入見數次是以散値甚晏云○禮部爲咨取事儀制司案呈查定例每届會試例應奏派稽察外塲御史滿漢各二人入闈稽察等語本年甲午恩科會試相應咨行都察院卽將滿漢科道銜名務於卽日開送本部以憑辦理○侍衛處爲知照事正月十六日奉旨朕於明日辦事用膳召見大臣後已正出乾淸門走隆宗門至永康左門步行走慈寍門至慈寍宮演入宴禮畢出慈寗門走永康左門乘轎走隆宗門進内右門還宮欽此○額筱珊相國壽辰係正月十二日是日係在齋戒期内攺於十三日演劇王公大臣僚屬戚友前往祝嘏者冠蓋如雲相國報李情殷特於正月二十二日仍在相府第大張筵席演劇一晝夜以宴嘉賓 
[福壽綿長]  
　　傳聞本年十月初十日皇太后六旬萬壽舉行慶典時應派大臣四員爲前引此前引大臣擬派大學士福錕吏部左侍郎壽蔭盛京户部侍郎綿宜禮部左侍郎長麟合成福壽綿長四字傳聞若此合誌之 
[臨歧祖餞]  
　　調署江蘇臬司常鎭通海道黃幼農廉訪交卸在邇鎭城文武各官於初七日午刻在道署設筵祖餞陪座者爲保頤菴統制瓜洲總鎭謝福田軍門統領新湘各營陳宇山軍門鎭江府彦詠之太守叅將鄭叅戎國祥理事同知錫司馬昌丹徒縣王伯芳大令等並召寳鳳茶園諸妙伶登臺演劇琅璈曲奏水陸肴陳至酒闌客散魚更已三躍矣 
[接印有期]  
　　前報署理江蘇臬司黃幼農廉訪於初九日交卸道篆筮吉十二日接篆云云兹悉臬署業已頒到紅諭准於十二日已時在滄浪亭行轅接印連日臬署差役在滄浪亭懸燈結彩陳設一新一面由辦差人等在胥門外官碼頭准備迎接水師營普慶輪船委員李二尹預於初八晚駛往鎭江迎迓大約憲旌於十一日可抵蘇郡云 
[叅軍履任]  
　　新任寍波府經廳丁叅軍已於本月初四日午時履任歴任叅軍咸謂本署不能安居故丁叅軍亦假府署東首天主堂對面民居爲公館 
[武林春鯉]  
　　每屈丁祭之時先期傳集執事各生演習禮樂以免臨時隕越本年二月初十日春祭經杭州府陳太尊知照局董定於初八日未刻親臨觀演○初二日藩憲趙方伯甄别崇文書院計生童繳卷共一千一百有奇方伯卽於初三日委員校閱初六日下午業已發案生卷取錄三百二十名童卷取錄一百六十名出案之速無有過於此者○累安橋堍張姓洋鐵店有一子年甫十齡而好用武常持小弓學射又於空地中打拳舞棒抛磚投石爲戲張祇此一子涨愛過甚不加禁止本月初七日在橋上抛石適有一狗經過狺狺亂吠張子卽舉一石投之誤中剪刀鋪學徒頭上登時血流倒地經旁人通知剪店由店中人轉告其家邀集男女十餘人至張處興問罪師將店中雜物打毁張父母不敢出面逃赴鄰家復挽近處人爲之排解立請傷科診治以五洋包醫又出養傷費五元其事始了○連日雨雪墻垣之將圮者岌岌可危初五日羊市街空地有二孩在此游戲墻忽倒下逃避不及一則左足壓傷一則頭被打破幸無大碍是夜孩兒巷朱姓廚房後面墻坍丈餘壓倒灶披數椽人幸無恙而碗盞鍋鑊已成粉碎初七日淸波門外因墻倒壓傷老婦一人甚爲危殆其餘尙有數處均係空地並無傷人損物之事○錢塘江對岸地名西興塘高五尺雖當潮水大漲日時從未有水入塘内者近因雨雪過多江水溢出塘上居民急爲遷避幸免其魚之歎而雜物已悉數漂没自二月初一日起至初五日水始退至江干一帶不惟水不高漲亦且反退尺餘夫水向低流理之常也乃東西兩塘高下相等何以東漲西退殊不可解請以質諸博物之君子 
[出殯盛儀]  
　　初八日爲原任浙江巡撫崧中丞出殯之期是日天降微雨中丞靈柩於辰正出轅前導鼓樂一班開路神二位銘旌一座淸道旗二面全副銜牌四十餘對間以飛虎旗十餘對踵其後者爲德政牌四十餘對全紅繡金萬民傘二十八頂五色萬民傘五頂繡花萬民傘六頂牌傘過後有差役兵丁十餘人將道旁閒人驅散則鑾儀至焉後有黃亭二座首則供奉誥命次則御賜珍物又次則卹典諭旨黃亭已過卽有馬一起馬上鼓樂一班淸音一起頂馬一匹對子馬十二匹親兵四十名僧道各一起旋見香烟繚繞則中丞魂轎至焉轎後引魂亭一座糧食亭一座香亭一座彌陀片牌二堂白綢彩團二堂鼓樂一班淸音一起白縀萬民傘二十五頂爲三書院及孝廉堂詁經精舍肄業士子所獻又其五乃撫杭四營及親軍營所獻又其次爲善堂紳士保甲局董丁祭局董文武員弁八旗軍民所送其餘則省城居民四鄉農户各業董事鹺務商人三學士子所獻者也傘後又有葫盧燈一堂玻璃梯子燈一堂鼓樂一班淸音一起忽聞異香樸鼻見有八人舁而前者則中丞之像亭也紅頂貂褂端坐於中中丞面貌如生觀者無不歛容致敬隨後則功布亞牌等物外有紙花十盆紙紥從人四座引魂鷄一隻長公子昆部郎匍匐前行而靈柩至矣柩用龍槓以三十六人舁之外罩紅縀繡金柩後白布兠四轎一乘乃中丞之如君也又藍呢四轎一乘係中丞之介弟崧觀察翰也沿途致祭者共有八處各大憲在湖南會館府廳州縣在衆安橋八旗軍民在瑪瑙經房�務各員在法輪寺武員在天水橋滿洲同鄉在� 
鐵柱宮省城紳士在普濟堂各業董事在下馬頭一路鋪户居民咸點香燭敬禮普濟堂之老民及各塾生皆在普濟堂門首跪送是日觀者如堵無不有哀戚之狀卽此以觀可見德澤之入人者深矣 
[語兒鄉語]  
　　禾中官塲探悉原任浙江巡撫崧振帥靈輀於初八日由杭起程約於初九日過禾遂紛紛預備祭筵以備臨時設奠○嘉興縣屬王店鎭有迎賽龍燈之舉各出心裁玲瓏巧妙紥成擡閣鰲山龍燈馬燈並扮諸地戲月初因雨雪連綿暫停迎賽初三日晴光大放個中人益覺興高采烈銀花齊放不夜城開桂楫蘭橈不遠數十里而至是亦一時盛會也 
[法國屬地紀略]  
　　法國所屬印度氊拿疆土共有四地一曰高氈芝拿卽西貢等省一曰東京一曰越南一曰金邊此四地統歸西貢總督管理以一事權而分設大員駐於其地就近辦理查金邊係於一千八百六十三年已認法人爲保護主至八十四年法人始兼理其政治越南則於七十四年已歸法國保護至八十四年始訂立約章政由法出八十五年法人進攻東京嗣中法言和始爲法屬土至於高氈芝拿各省則已爲法人所據隷於版圖地方吏治皆由法人自理而越南則仍立國王都於順化然歸法人節制祗民守府之君金邊則由法派大員駐紥其大臣院及國内政治皆由法員辦理金邊國王之事權旁落較諸越南尤甚東京各地雖有土官然悉聽法人指揮故政令悉遵法人稽諸版圖高氈芝拿等處地廣丁方二萬三千英里當一千八百九十一年時屬内民人二百零在萬有奇金邊地土則有三萬八千六百丁方英里人民一百五十萬名口越南地土廣四萬七千丁方英里人民三百萬有奇東京三萬四千餘丁方英里人民約九百萬名口其地土膏腴以東京及高氈芝拿爲最越南則中界峻嶺外接大洋内爲壙野濵臨美江土產榖米棉花香料烟糖等物礦多產煤曾在會安開採至於金銀銅鐵錫亦多所出產其港口足以灣泊船艘者則惟東京之海防越南之會安高氈芝拿之西貢西貢河道可直達其城而順化之河雖則水淺亦可以直通順化城至於紅 
 
 

Page 3

 
 
河亦可用淺水船直至柳溪法人現已將各處運河道路修建妥當且建築火車路二度以便來往計該四屬經費於一千八百八十八年時用銀一千一百萬佛朗其敌漸爲撙節至九十一年祗費銀八百萬佛郎九十二年六百萬佛郎迨九十三年則祗費五百萬佛郎而已各處通用銀元除法國銀外並用墨西哥銀元至法兵之駐防其間乾僅得一萬四千名迨西歴去歲暹法失和幾釀大戰法人强進美南河聲言封禁濵角法人屢致哀的美敦書於暹廷暹廷自知卵石不敵甘盟城下將美江迤東割與法人俾法人開埠通商而高氈芝拿各處以西貢爲巨擘惟其人民僅得一萬七千餘名順化雖爲越南都城而其居民亦僅得三萬東京首郡爲河内其民人則有七萬餘名此則法人東方屬地之太略情形也 
[皖省官塲紀事]  
　　統領山字等營朱曉雲副戎日前奉皖撫沈仲帥委赴蕪湖察看東西梁山砲臺今已閱竣於上月廿八日回省禀覆卽回欄江磯防次○統領淮河長字等營記名提督徐思忠軍門亦於月前到皖拜賀新禧並商要公旋於上月廿七日乘輪東下回防視事○傳聞鳳頴六泗道雙錫五觀察近因政體違和具禀沈仲復中丞願辭簪組之榮俾享山林之樂中丞閱禀之下立卽派員往查如患病屬實自應准如所請候函商兩江督憲派員署理○委署宣城縣包伯琴明府宗經客冬病故遺缺委錢安甫别駕應豐代理近日德靜山方伯以現署懹寍縣章榦臣明府調署宣城遞遺懐寍縣一缺以本任建德縣黃翰池明府調署所遺建德縣一缺以盱眙縣丁明府嘉言調署盱眙縣一缺以候補知縣張明府樹建署理○總理營務處候補道錢小嵐觀察去臘因病逝世經公子等筮期二月初八九等日開弔卽行扶櫬回蘇 
[渝城紀事]  
　　五福宮建於巴山之側現經黎觀察捐欵興修名曰漲秋山館客歲除夕有人將其中几簟捲取一空正月初旬復來行竊當被拘獲又稅務司處亦有人踰坦窺視被獲送縣耿鶴峯大令訊知二人係斵輪老手當命裝入木籠示衆當日殞命傳云唯有德乾能以寛服民其次莫如猛大令其知之矣○前數年渝城有某鋪發售彩票中彩乾酬以貨物一倡百和舉國若狂後經地方官查禁此風頓息近日合州某義渡首士等因經費不敷又有發售彩票之事○今年龍燈獅子概行弛禁於是各坊踴躍興起共紥燈二十餘條縣示去玩耍龍燈慶賀昇平奉憲弛禁下順輿情不准轟爆不准紛爭會營示諭違必重懲○新設渝郡書院現已落成王太守延聘前重慶府學教授何廣文主講斯席大約二月初旬錄取生童送院肄業 
[芝罘瑣綴]  
　　烟臺廣仁堂辦理有年頗著成效近因屋宇太狹在堂之東偏購地二十餘畝以廣規模客臘已擇定基址今春鳩工庀材大興土木不日告成彼寒儉家兒棲身有所可慰廣厦長裘之願矣○寳栅停止已二年有奇自劉觀祭涖任後禁令尤嚴雖在新正各賭徒亦不敢稍施会倆以故小街僻巷寂不聞呼盧喝雉聲○客臘無雪至上月廿五夜滕六君始稅駕搓棉扯絮隨落隨融至夜半卽止膏澤未能普徧蚩蚩者仍切雲霓之望也○正月初七十七廿七三日烟俗謂之人日若値天晴氣爽則主人民安樂災癘不侵元宵節前後三日月明風靜謂之收燈主五榖豐登以燈與登同音也今年此數日天公做美適如人願人壽年豐不於此操其劵耶○正月廿六日爲關道憲劉觀察獄降之辰凡屬員之餽送壽幛壽禮者一概璧謝觀察預於廿二日輕車减從乘坐輪船赴膠州之靑島閱看砲臺工程至廿八日始回轅蓋不欲受僚友之祝嘏故遠出以避之也 
[丁祭誌盛]  
　　昨日爲文廟丁祭之期届時關道憲聶仲芳觀察率同松海防劉乙笙司馬上海縣　愛棠大令學師宣琴山廣文水利廳林少尹東廳呂二尹捕廳蔡少尉提右營廖楚材叅戎城守營程厚庵守戎等以及佾舞諸生莫不整肅衣冠恪恭將事於五鼓時恭詣西門内大成殿隨班行禮次及兩廡先賢前陳太牢之供舉釋菜之典時則鼎彜悉備管籥俱陳舞則按部就班樂則和聲依詠旁觀乾甚形擁擠莫不歎爲觀止歴二點鐘之久然後由讀祝者宣讀祝文禮始告成各官咸入側室小憇片時遂分道鳴騶而返時則旭日一輪已照遍大千世界矣 
[女巫搗鬼]  
　　女巫某氏在彩視街租貨房屋一幢擺設香檯專以請仙送鬼誑誘愚夫婦求籖問卜趨之若鶩工部局收捐人向收四季捐屢次延的收捐人惡其刁玩欲送捕房聚而觀者甚衆適某甲駐足觀看墮下小搭連袋一隻懵然未覺旁有某乙係與女巫素識將袋拾取交與女巫謂菩薩有靈助爾於窘迫之際袋内儲有洋蚨十枚及小洋數角以此繳捐綽有餘裕巫欣然領諾詎爲巡街華捕目撃情形以此拾取之物照租界章程當交捕房待失主認領不得私自藏匿婦　焉若喪遂相與投報捕房請捕頭核示遵行 
[幸未燎原]  
　　法大馬路迤西之義春園以茶肆而兼烟寮前晚七點鐘時有人圍坐枺牌四桌正在興高采烈之際値堂人貪看　　戲致洋油燈炸裂火勢上炎延及天花板幸人手衆多當卽撲滅然受驚已不淺矣 
[磚石礙路]  
　　滬城縣東街道石條損壞日前大雨時行有好事者將磚石等物塡於水潭中以免行人誤踏夜間則然火照之亦好行方便之舉也迄今天已放晴磚石等物尙未取出而火已不復再點前晚有老者年約六旬餘於黑暗中行經該處誤觸於磚石之上以致傾跌頭　觸破血流被面不能起立後經行人見之代爲扶起送回其家按該處係通衢大道行人衆多若不立時修整恐以後傾跌者當不止一叟也 
[强借受懲]  
　　滬城太平街顧元興羊肉麵店前曾收汪桂生爲學徒滿師後因其不務正業遂下逐客令汪以阮嚢羞澀常至店中借錢昨日又往借貸適店主他出僅有學徒范金生告以店主出外不能專主如需阿堵物須候店主回來汪聞言大怒卽向范手中奪取切菜刀大言曰如不借莫怪刀下無情正在吵鬧之間適爲七鋪地甲所見恐其持刀傷人釀成巨禍遂將汪范二人拘送巡防總局請懲後由保甲總巡葉臨恭司馬訊悉各情著將汪桂生笞責二百下驅逐出城不准再至該店滋擾違干嚴究 
[藉端敲詐]  
　　前晚有江北人某甲肩荷字紙行至南市浴堂弄突有無賴李順者問以肩往何處甲曰實不相瞞小人餬口無資欲販至天津作鞋底耳李聞言卽阻其去路聲稱扭送巡防局請懲甲慌甚急央友人某乙說和願賄以洋蚨一翼李允之甲乃負之往東行不數武李又糾合無賴從小弄中抄去强索洋銀二元甲無可奈何揮拳便撃事聞於二十三七鋪地甲欲一并送往巡防局甲知事不妙將字紙抛擲道中李亦奔逃無跡地甲遂携字紙赴局禀訴局員令付之字爐 
[木工跌斃]  
　　楊樹浦織布局於去年被燬後重建房屋土木繁興前日有浦東人木匠某甲年已二十有九在局作工偶不經心由屋頂墮下蹲伏不起登時殞命家屬聞信齊來譁噪後經作頭出靑蚨若干令家人舁屍而回備棺成殮 
[孩屍抛棄]  
　　昨日淸晨六下鐘美捕房夜差華捕落差報稱虹口新關衆會之旁空地不知何人抛棄五六齡孩屍上用蘆扉遮蓋衣衫藍縷想係貧苦不堪不能購棺成殮捕頭立傳三圖地保瞿聖銓殮以薄槥始免骸骨飄零 
[伐樹墮地]  
　　楊樹浦小巡捕房前日雇小工十數名在馬路旁砍伐樹枝有名寍波者不詳其姓年已十九從樹㒹墮下昏暈不起旁人見其一息尙存遂舁至虹口同仁醫院療治不久卽甦騐明傷勢甚輕至昨晨舁回虹口靶子路家中自行調養 
[租地紏葛]  
　　英商裕昌洋行東控虹口巡捕房酒間侍者王樹濤曾愿租地臨丈翻悔等情由蕯領事函致公堂訂於昨禮拜五質訊該洋東伸訴前情王樹濤供此地係掮客議買亦非現在洋商所指之處蓋别有相近之地也掮客費世祥等因洋商需用出路混指此地衆家之地豈能擅自主買是以尙未立過契據載明四至訊之自認中代之費世祥奚鶴鳴皆堅稱所買實是洋人所指之處王又稱所指者不及一分照收過另地定銀字據核價止須一百五十餘兩豈有反先收定銀二百五十兩之理宋通剌商之蕯副領事諭以如果將來查明實係王之業地卽當 
 
 

Page 4

 
 
照議 
[相騐小工]  
　　昨報命案請騐一則前日下午三點鐘上海縣黃大令帶同仵役人等乘坐馬車至楊樹浦大花園旁新創紡紗廠地方相騐此地係屬廿二保五十一圖由地保黃子琴預備公案大令升座先問地保供稱龔李陳等皆爲小工挑坭塡地如何打架小的實不在塲現有屍父龔子郎求請伸寃大令傳龔子郎訊問供稱崇明白頭沙人生子大郎年已十九由作頭丁金山招之來滬在新創紡紗廠挑坭塡地前日被散工李阿根李榮堂陳阿大等毆斃乞大老爺伸寃丁金山供塡地工作由大包作頭鍾阿紀轉包與張大香小的至張處分包招龔大郎李阿根李榮堂陳阿大等挑坭定有章程重擔由東路進空擔由西路出前日龔與李等因爭路以致口角繼以凶毆李阿根李榮堂持竹扁擔撃傷龔之太陽穴陳帮毆小的一時彈壓不住事後延醫調治終無效騐遂致斃命兇手陳李等已遠遁小的傅人拘獲又邀屍父龔子郎來滬大令飭仵作如法檢騐據報稱死者太陽穴受竹木傷大令親騐無悮塡明屍格給棺收殮令屍父收領具結俟拘獲兇手懲辦命帶作頭丁金山回衙管押大令回時已六下鐘矣是晚由寳山縣屬大翔地保某甲將兇手李阿根李榮堂拘獲解交廿二保五十一圖地保黃子琴轉解縣署至帮毆之陳阿大則已遠遁無蹤矣 
[助賑摭要]  
　　户口呻吟慨瘡痍之未復人心調護俾飽煖之有資積功較勝於尋常獲報自臻其優渥如操左劵定寓微權矣王燕喜堂由升泰莊來續助洋二百元徐無名善士由立大莊來洋二百元蘇城恒孚銀樓募無名氏求保胎前產後母子平安由同豐永來洋一百元神户全益寳號節省年酒洋十五元又隠名氏洋一百元寓寍葉保之善士洋一百元無鍚無名氏完愿洋一百元鎭江鎭源莊邰寳琳善士求冥福由立大莊來洋一百元叢桂堂吳善士祈身體平安福壽康甯并在途平安海不揚波由大豐莊來洋一百元淮安湖　鎭問經堂募三百廿八户由寳和莊來合洋八十九元江陰釐局募由新泰木行來洋六十八元周春齡仁童十一歲求喉症速痊洋六十元小香精舍由泰源莊來洋五十元呂宋黃秀烺善士求保夫人分娩大小平安由振興來洋五十元許𨓜洲善士由無鍚輔仁莊託同康莊來洋五十元委解災區式歌燕喜　恤鴻哀瞻勸募之多方何妨托鉢羡扶持之得力自穏懸帆爰種德於鼓琴　培仁於丱角奚事宴賓酬酢旋徵濟世殷勤福集門庭祥凝冥漠不求共喩定慶咸宜用特表彰藉增觀感[  上海北市絲業會館籌賑公所施善昌謹誌]  
[如登春臺]  
　　謹啓者敝堂例設一文願捐册廣募施醫藥經費一經隨報附送卽蒙見册輸捐挹注有資曷勝欽佩兹自正月二十八日起至二月初七日止又收回原册二十七扣英洋四十七元地角錢四千文銅洋八元虚對開兩個祗領之餘具徵諸善信施濟常殷維持共切集巨貲而救命駿惠日頒俾絶處其逢生驩聲雷動除掣奉收據淸單細數另列報章外虔伸謝悃敬告同緣上海虹口元濟善堂董事唐廷桂等拜啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[姑妄言之]  
　　粤東新會人某甲言者不詳其姓氏其父與鄰村某乙畝乙借他事陷之瘐死囹圄中甲時年甫及冠自念捨身報仇事非不可且家無次丁一經抵命卽絶先人之嗣躊躇無計然不共戴天之念未嘗一刻去諸懐也會在城中見外籍人某丙精茅山術求其秘授丙初不許饋以重資却之曰我輩四海爲家齎此多金反爲行裝之累甲無奈跪泣自陳欲報父仇内憐其意謂之曰習吾術者子祿妻財必遭折損汝宜自商之甲曰吾之不挺身殺仇者祗欲存宗祧一線耳但不絶吾嗣則妻財與祿雖折盡亦所自甘丙曰若然則請自誓無後悔因令炷香案前並出矢言乃授以符籙甲隨内數月周游城鄉各處寸步不離得盡傳其法爰辭丙還鄉剪紙作人形書仇姓名其上密誦咒語以針刺其心仇卽心痛百藥罔效不數日死甲自是不復行其術踰年生一子妻以產後病亡遺產漸次蕩盡子長衣食不給至爲人役甲寍甘辛苦餬口終不以術致財子後得中榜花獲銀數百元甲爲之娶婦子性孝懇甲聘妾以爲娱老計甲不允子求父執輩代慫恿之甲曰吾已自誓折妻妾猶妻也雖聘之必折不如其已也今甲已六十餘矣前月杪忽得微疾自言月之初七日當去世遺囑以破衣爲殮子見其飲食如常未之信至日猶出外遊行及暮上牀而臥具晚膳呼之不應視之已暝而僵矣聞習茅山術者多死於道路且困乏終身甲得亨受子養且無疾而終大抵天憐其不得已之苦衷不以習左道而終折之也子不忍從亂命卒從豐殮葬焉 
[龜奴被騙]  
　　粤人劉亞四向在和盛巷開設娼院饒有所得近欲增購錢樹移植勾欄俾艷幟高張纒頭廣積去臘嚢資抵𠰴叻寓珍珠山下擬欲遴選名花粤人李某偵知利彼多金思爲騙取因謂之曰余有一妓聲色絶佳惜前月適有急需向吉隆某寮主借得英銀一百三十元因妓依彼靑樓以爲之質汝若能如數備欵爲我代償花債則一株春色儘可移植君家矣劉喜因取資給之李本空中樓閣前言不過欲爲圖騙地步耳如得資卽將計就計囊資赴柔佛某寮串出妓名鳳蓮者隨之回叻佯謂由吉隆言旋向劉再借英銀七十元以備置辦各物劉至是尙以李爲誠樸人不虞他故仍備資與之上月十四日劉欲言旋李卽將妓交劉劉乃携妓附某船而去經丹戎加東海面妓竟挺身赴水悠悠然鳧登彼岸劉至是始知墮彼彀中然已無可如何矣問妓素諳水性故兔脫甚易云 
[英界公堂瑣案]  
　　包探顧阿六禀日本人林蘇報失洋銀八十一元對時表一枚都係傭人行竊當向沈永全沈阿金查問均各支吾旋在沈永全之妻及妻父陳阿勝處搜出原洋二十二元表一枚尙不甘服將對時表擲壞今將人贓送案日本人林蘇英訴稱沈永全等皆爲傭人串同行竊惟請究辦沈永全供松江人已蒙訊明只求施恩沈阿金供與沈永全爲昆季陳阿勝供沈永全係女婿與之同居所有洋銀實不知是竊贓沈陳氏供沈永全係丈夫陳阿勝係父親餘語支吾宋通刺判爲首行竊之沈永全沈阿金各笞一百板仍交捕房各押一月陳阿勝管押一月沈陳氏發官媒管押半月贓交日本人領去○包探黃四福禀前月廿三日有西教士乘輪從長江到滬起岸時失竊白皮箱一口内有洋銀三十五元當查案犯周高奇等得以緝獲聲請帶案看明皮箱面上有鹽回洋行字樣的係西教士之失贓今請訊究西教士申訴前情請領贓物周高奇供丹陽縣人在輪船行竊帳箱時抛在碼頭上無人收管是以竊取後見箱中藏有洋銀自行投縣報明周長生係同船來滬此事並不與聞周長生供丹陽縣人與周高奇同附輪船來滬不知白皮帳箱之事捕役趙金禀周高奇面上剌有賊犯字樣縣中另有竊案宋通刺問周高奇曰爾面上之字爲何案刺上答稱在鎭江犯竊被刺通剌判周高奇周長和各笞二百板仍行送縣另案究辦皮箱及洋銀交西教士領去○二百零七號華捕及印捕同禀稱在吳淞路見前曾犯案之陳福元顧裕卿王阿二等均在賭塲望風爲此一併送案陳福元供寗波人以後不敢仍蹈故轍尙乞施恩顧裕卿王阿二同供皆係本邑人餘供支吾宋通刺判陳福元勒令回籍顧裕卿王阿二各押二十一日○史明揚訴稱被賊挨門而入竊去自鳴鐘錫燭臺等件由捕阻獲人贓送案今請給領張阿根供寗波人副捕頭禀張阿根犯竊已非一次宋通刺飭將張阿根押候備文遞籍贓交史領○江蘇藥水廠西人密司猛訴稱雇用張忠鳥爲傭被竊舊皮鞋一雙當獲人贓交捕送案張忠鳥供寍波人舊皮鞋已不堪用是以拾取因被密司猛毆打投英刑司控告密司猛央律師解勸照給小的工洋了事不料伊反投捕房指竊舊皮鞋宋通刺飭將張忠鳥交保具結開釋皮鞋交密司猛領去○薛王氏訴稱有縐紗馬甲一件交縫工王阿巧縫製被伊質洋三元三角向取馬甲照付工洋二元尙不贖出故與爭執交捕送案王阿巧供因有急需將衣料暫質今措洋一元三角同去贖還宋通刺飭該氏同王阿巧前去將衣料贖還完案 
[法捕房瑣事]  
　　昨禮拜五係法捕房發落之期葛同轉會同謝副捕頭升座頭升座命提竊取普育堂養病所縫工陳忠衣服洋銀之沈福生到案供稱竊衣是實除身穿及質錢外均爲城内捕夥取去至洋蚨四元實係子虚同轉著照原斷笞責二百板押候過堂送縣備文遞回崇明縣原籍○又提竊取長發小客棧内馬桂珠烟槍之張阿狗著照原斷掌頰四十下申斥一番卽行釋放○吉祥雲烟館主周松泉投案訴稱王阿四在店學業前晚出外不歸隨同竊賊劉阿三挖洞爲包探拘送案下業奉庭訊求請戒責卽交小的保出同轉命提王阿四到案著　手心四十下交周松泉領回管束劉阿三供家住崇明求恩免遞自行回籍同轉著掌頰八十下押候送至崇明航船回籍不准復來○又提竊取東洋車油衣之王和尙盛如郎卽阿四著照原斷王笞責四十板盛阿四年未成丁著攺責手心四十下盛供家住滬城小南門以後不敢再犯求恩寛宥同轉着卽回去王供向爲外國銅匠現因失業出此下策叩求施恩同轉着以後不准再犯麾之使出○英公司輪船水手西人控施有桂李寳友扒竊皮夾内洋蚨五翼經葛同轉吊到原贓訊供之下押候責懲嗣因施李二人之母投案叩求恩施同轉命提在押之施有桂李寳友到案着照原斷施掌頰一百下李掌頰六十下諭以本當重辦姑念爾母代求僅予薄責著各交其母領回管束以後不准再犯施李等均叩謝而退 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
