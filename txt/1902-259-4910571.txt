# 1902 - 259 - 4910571

 

Page 1

 
 
[新印各書籍發售] [  圖書集成局啓]  
　　十朝東華錄實價洋十元○網鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大淸會典碼洋一元六角○六科準繩六套實洋六元○醫門法律碼洋一元○諸君欲購者請移玉至三馬路申昌書畫室或申報舘帳房可也此佈 
[宗人府府丞王培佑裁釐防弊摺片]  
　　宗人府府丞臣王培佑跪奏爲議裁釐局請預防流弊以遏亂萌恭摺仰祈聖鑒事竊七月二十六日奉上諭商約一經定議卽懅各省局卡裁撤不再抽收釐金等因欽此仰見聖謨高深具有權衡臣維抽收釐金助餉本一時權宜祗以積習相沿各省疆吏所恃爲騰挪彌補之術調劑屬員之資釐局實一大宗故莫肯建議裁撤今朝廷洞燭弊端擬將一律蠲除議者以爲國用所需可以取償若謂各省陋習從兹革除凈盡臣未敢深信變本加厲心竊憂之查當年抽釐之舉謂取諸民不若取諸商商運貨到卡有貨可抽無貨者不能抽也且增價售貨以取盈商仍無損若捐民户則雖無財貨亦不得免且　　者將何術以償所失此商捐民民捐利害相懸之大較也是故釐雖叢弊行之數十年尚無大害何使派捐民户而以釐局之獘行之其害必不可終日烏能相安以至於今耶今國家賠欵旣鉅方議藉資民力倘各疆吏因失釐局之利競以資民力紓國難爲名恣意添設各項民捐等局師釐局舞弊之故智以濟其彌補調劑之私貽害何堪設想我朝深仁厚澤二百餘年際此時艱使各出財力以紓宸厪此民心之所甘也使罄財力以便猾吏之私圖飽蠧吏之貪槖此民心之所必不甘也大亂初平民氣未靖生計復蹙民不甘則將起而與官吏爲難面其禍卒中於國家不待智者而後知矣恭讀此次諭旨以局卡辦理未善弊端百出久擬一概廓淸天心至仁聞者感泣第念釐雖病商極其弊不過不樂爲商若改增各項民捐等局窮其弊且將不樂爲民不樂爲商猶可别謀生業至不樂爲民而其禍尚忍言耶伏惟聖朝軫念民艱無微不至若任各疆吏變本加厲致令我皇太后皇上恤商之美意竟轉爲厲民之虐政是恤商僅得虚名而厲民反受實禍臣竊痛之夫今日需欵雖多如果激發天良綜核名實一空積弊並不煩於正供而外另立捐條此等情形當　在聖明洞鑒敢祈預行飭下各省疆臣仰體皇仁將來裁釐以後毋輙巧立名目增置局員以償其私卽萬不得已而間設分局當奏明立案嚴行察核勿得狃釐局商捐之弊端轉而施之於民以速亂而誤國民生幸甚大局幸甚臣爲預防流弊起見是否有當伏乞皇太后皇上聖鑒謹奏又片再加稅免釐一事中外大局攸關朝廷詳愼權衡實因除弊興利一舉兩得竊惟示中外對臣民言之揭其弊足見聖主惻怛之誠對各國言之明其利可無商約叅差之慮恭讀七月二十六日諭旨釐局辦理不善之弊業已摘發無遺擬請將加稅利益重申巽命俾共知釐爲國用所關因加稅利益較大始行議免則免釐之期自當以加稅之日爲準庶各國商約易歸畫一卽各省商釐亦不至誤會諭旨致啓紛紜矣臣愚昧之見謹附片具陳伏乞聖鑒謹奏 
[電傳宮門抄]  
　　昨日上午京師友人專電告知本館云八月十九日皇上召見軍機及王懿榮張百熙是日並無明發上諭 
[宮門抄]  
　　八月初九日禮部宗人府欽天監廂藍旗值日宗人府引見十九名内閣二名禮部二名正黄蒙二名正紅蒙二名正藍滿二名道府夏時濟等謝恩溥善等謝稽查備查壇廟恩恩佑等因伊子升侍衛謝恩信候謝賞朝馬恩掌儀司奏十一日祭奉先殿載搜行禮弼良預備召見直隸試用知府馬錫俊謝恩召見軍機弼良皇上明日卯初乘轎出德昌門西苑門進西華門隆中門至中和殿看版畢還宮少座更衣卯正至奉先殿壽皇殿行禮畢由北長街還海辦事召見大臣○初十日兵部太常寺太僕寺八旗兩翼　日無引見松鶴因伊弟伊子升侍衛謝恩桂公請假十日朱侯續假十日太常寺奏改派致祭白龍潭派出良伯掌儀司奏十三日祭奉先殿醇王行禮召見軍機皇上明日寅正乘轎出德昌門西苑門進西華門協和門出午門至社稷壇行禮畢還海辦事召見大臣 
[江西鄉試二塲題]  
　　首題歐洲學派導源希臘師徒授受以何人爲最精學校規模以何國爲最善異同得失試詳言之二題萬國公法一書西人交涉視爲準繩然所以用公法之柄則仍以勢爲斷强者每取盈於公法之外弱者每受損於公法之中必如何始劑其平三題泰西各國導民生財莫急於輸出製造之物而輸入製造之材應如何仿行馴至富强之益四題西人精求格致之類多就物土之宜悟出農工專門之業然新藝之振興無論繁簡若何利弊若何必通繹其字義乃得端倪試證其理五題西國賦稅極重取於民而民不怨國債極多貸於民而民不疑其故安在 
[奉省患盜]  
　　客有自奉省至烟臺者言及近來洋面盜船甚多遇有商船經過必先將船主綁縛非刑拷逼勒索銀錢甚至開槍擊斃無惡不爲以致民船皆裹足不前烟街客帮聞之聨名公禀道轅求派兵船出洋巡緝東海關道李觀察卽札派靖海兵輪船管帶某君購覓眼線嚴密查拿以安商旅 
[限止華民]  
　　厦門訪事人云泉漳各屬鄉民往南洋小呂宋某食者不下數萬人去年美國新立科條凡附輪 
 
 

Page 2

 
 
往彼處者一概不准入口今歲又定新章如華人在小呂宋有産業者尚可來往自如否則均不准登岸各鄉民聞之無不爽然若失矣 
[意艦過潤]  
　　鎭江訪事友人云本月十六日貓睛轉午時有意大利國兵艦一艘名馬顆泡羅者由上海駛抵京口下椗江心有頃艦中統帶某君登岸命駕詣烏洲山游覽一周次日卽命鼓輪向漢皋進發 
[梟匪正法]  
　　鎭江訪事友人云前者丹徒縣署捕役會同某營勇丁拘獲著名梟匪某甲解經縣主洪鷺汀大令訊明申詳上憲本月十四日大令接奉上遊公文批飭就地正法以昭炯戒爰於午後鐘鳴三下時升坐大堂飭役將甲提案騐明正身如法綑綁會同城守營王守戎帶兵一哨押赴北門外處决臨刑時甲罵不絶口是眞所謂頑梗性成至死不變者歟 
[盜犯伏誅]  
　　紹興訪事人云月之十六日會稽縣陳靜甫大令接到釘封公文卽飭將盜犯王老么三有子兩名由獄提案當堂綑綁隨會同城守營某守戎押赴亭子口分别處决梟首示衆 
[温州火警]  
　　温州訪事人云本月十二晚更魚兩躍時忽聞警鉦亂鳴西北方一帶紅光燭天無異赤城霞起急起詢之知係虹橋下水井佛前某姓媪家失火一時人聲鼎沸驚慌異常幸經各水龍馳至極力灌救僅焚去房屋五楹餘未殃及 
[懸賞緝犯]  
　　沙市訪事人云荆州旗丁善芳刀刺胞兄善元弊命現尚在逃未獲兹滿營移送賞格并善芳年貌到縣江陵縣張芸生大令爰卽出示云善芳乳名保榮正藍旗六甲人年三十三歲身材壯横長逾五尺髮辮斷突長約四五寸兩顴骨高虎口帶傷用布纒裹有能拿獲者賞銀五十兩有探知實在下落因而拿獲者賞銀十兩犯到卽賞决不食言 
[縣用包探]  
　　姑蘇訪事人云元和縣金苕靑大令以省垣地廣人稠奸宄易於潛跡雖有差勇人等專司緝捕究以耳目難周不免有顧此失彼之慮因商諸長洲縣蘇靜菴吳縣田春庭兩大令添用包探正副各一名以資偵緝二大令深以爲然遂以向在總捕署充當捕勇頭目之孔慶琳卽孔老四爲正而以前當某營哨弁之夏成立副之孔夏奉諭後已於本月初一日到縣辦事矣 
[催提公欵]  
　　紹興訪事人云紹屬各當鋪及蕭山之通益公機器紡紗廠類皆領有發商生息公欵銀兩數均巨萬近因庫帑奇絀省憲迭次抽提刻又派員來越限令各將存欵掃數繳完以致日來銀根大緊　難周轉未識能邀展期否也 
[查獲私鹽]  
　　揚州訪事人云揚州城外五台山地方爲揚河出江要隘每逢大比之年恐多挾帶故查緝船私總局向設於此今届運憲程雨亭都轉因裁减各費所有内河外江各船緝私局概不派委五台山要隘卽責成駐防五台山營相機抽查本月某日到有江南鄉試考船一只夾帶私鹽若干爲該營哨弁查出當卽來城禀報都轉聞悉立傳鹽捕營羅都戎前往查勘都戎隨至該營會同某哨弁登舟查視得悉此項私鹽係船户悞帶與士子無涉當將船户申斥一番提取鹽斤充公而後揮之使去 
[湘岸暢銷]  
　　揚州訪事友人云兩淮課鹽爲朝廷入欵大宗現以抵償新欵關係尤要顧課出於鹽必各岸方引暢銷方可有盈無絀兹聞湘岸近來銷塲甚好運憲程雨亭都轉近接湘岸督銷總局來文以該岸存鹽無多咨請迅開新綱以利轉諭而免脫擋都轉卽將湘岸壬辰春綱禀准督鹽憲於月之十八日開辦連日赴局繳價訂交者實繁有徒現值仲秋該岸已如此暢旺轉瞬菜市則銷數更可望蒸蒸日上矣 
[金臺選勝]  
　　京師訪事友人云京官秋季俸米向章須待十月開放本年户部以米價昻貴官民困苦異常特擬提前於八月内一律放竣以恤時艱○日前有印度兵兩名闖入玻璃廠西小巷内某姓家誤爲桃源恣情喧閙某甲出而喝阻印兵不服互相扭毆一印兵突出利刃砍傷甲頭顱附近鄰人聞聲出視急赴北城公所控告旋經公所中人派出練勇追蹤而至將印兵拘獲帶回訊核○北方有所謂在理教者其中宗旨大抵以勸人戒烟戒酒爲事每次必號召徒衆斂集資財箇中人名之曰擺齋七月二十七日一教師混名筆王三者設齋於虎坊橋東白衣菴内已則趺坐正中甲乙兩副師陪侍左右凡教中人來會輙向座上叅拜畢卽赴司帳人處繳納會資每人需京蚨三五千不等有願佈施者各隨其心力其欵均歸司帳人收取是日午後在會者麕集約得京蚨千緡之譜除開銷一切外約餘數百緡司帳人陡起不良席捲而逸正副三師聞之急出追覓已不知所之矣語曰悖入悖出是之謂乎 
[麋臺蘚迹]  
　　姑蘇訪事人云省垣天賜莊東吳公學堂爲美教士孫君所設前因盛夏暫行停課兹者金風薦爽序入新秋爰定於本月初二日開館肄業諸生均於前一日衣冠詣堂謁見監院屆期地方文武官員均赴院道賀是日盤門外武備學堂亦係開館之期監院提調等各官均於清晨到堂監視行禮○上月杪有駐紥北局之安定旗甲乙二勇行至宮巷口某酒肆門首向賣藕人某丙選購鮮藕一枝論價不合遽爾用武將丙毆傷倒地併毁壞某酒肆器皿無算衆人見而不平將甲獲送總巡局乙乘間回營振臂一呼號召數十勇擁至中途將甲劫去併揮拳將衆人亂毆當被毆傷三四人旋經地甲將受傷人舁至中路總巡局請騐局憲某司馬驗訊之下飭差將甲乙二勇提到連受傷人一併移送長洲縣署請蘇大令訊辦○本月初一日某縣捕役某甲因事至婁門外某鄉瞥見某乙形跡可疑爰卽上前盤詰乙言語支吾意圖逃逸甲卽喚集多人當塲獲住解回縣署請究旋聞乙係著名劇賊近在某處犯案潛逃來蘇匿跡是鄉想一經訊實自當治以應得之罪也 
[鐵甕潮聲]  
　　鎭江訪事友人云邇者丹徒縣屬各鄉飛蝗蔽日幸禾稻未經被嚙而縣主洪鷺汀大令已心焉憂之通飭鄉民赶緊搜捕設局收瘞並商准新勝水師營管帶徐寳山都戎派勇相助不知能殲滅無遺否也○常鎭通海道長久山觀察曾札飭保甲局及水陸總巡各員舉辦秋也以戢匪類近日查知城外各烟寮酒館茶肆往往深夜開門深恐匪徒混跡其間易爲閭閻之害爰飭總巡楊大令出示曉諭令各鋪每夜以三鼓爲限逾限如不收市查出重懲○七月二十五日江北船户王某載米來鎮求售行至新開河西首船底忽觸他舟錨齒以致洞穿水入艙中船卽沈没急雇船打撈祗獲濕米數十石餘已盡付東流矣○瓜洲鎮總兵高藎臣鎭軍近聞長江上下游時有盜劫商旅之事爰派弁督率勇丁分投駐紥以備不虞 
[彭蠡烟濤]  
　　九江訪事友人云德化旱卡委員許仲碩叅軍辦理卡務嚴禁巡役不得意外需索擾害商民日前發出示文徧加曉諭曰照得德化設立釐卡所有辦理各緣由疉經德化縣及本局出示曉諭各在案開辦以來各商賈均知感發踴躍輸將深堪嘉尚惟本局卡募用巡丁皆取有切實保結并優給工食非奉公差遣不准擅自出外并有號衣腰牌可憑最易分認訪聞近有土棍痞辣胆敢冐充局卡巡丁當街攔江需索客商實可痛恨如不嚴行查拿何以慰商情而肅關防爲此再行出示查拿仰商販諸色人等一體知悉如有假冐局卡巡丁在外需索錢文 
 
 

Page 3

 
 
立時綑送來局以便移請德化縣嚴行懲治决不姑寛亦不得挾嫌妄指致干反坐切切特示○前日招商局水手殷某失足墮水遍撈無獲閱二日始在下砲臺水面經人設法撈至岸畔赴局報明不意是處荒曠異常倐忽間已爲惡犬恣情殘食局中總辦鄭月巖觀察聞而憫之飭卽妥爲收殮噫慘哉○上月十九日有一江北划船滿載東瓜行至江心被風吹没船中人大呼救命幸爲洋關某西人所聞立卽駕舟往救援起四人然亦險矣 
[邦上官塲紀事]  
　　揚州訪事人云兩淮泰分司所轄草埝塲大使繆鹺尹於上月某日因病出缺由泰分司宣仲飛分轉札委蔡鹺尹暫行代理一面詳請運憲程雨亭都轉派員接署○運司程都轉特於本月某日檄委某分轉前往泰屬訪查事件分轉奉檄後改裝易服鼓棹前往至所查何事機密異常外人無由知其底藴也○督辦淮北四岸鹽局程觀察龢祥現經督鹽憲劉峴莊宮太保調辦别項差事所遺局務檄飭陳觀察桂森接辦觀察遵卽禀辭就道日前行抵維揚隨命輿登岸至運轅拜會運司程都轉籌商要公旋卽回舟揚帆向袁公浦進發 
[厦郡官塲紀事]  
　　厦門訪事人云本月十二日新任厦防分府黎景嵩司馬乘海澄輪船到厦假三陞棧爲公館旋卽赴提道各署禀見擇吉十五日接篆視事○日前興泉永道延少山觀察之介弟由省乘伏波輪船來厦暫寓鼓浪嶼公館中二十七日乘太古洋行某輪船繞道中江然後北上○上月二十六日興泉永道延少山觀察在鼓浪嶼公館中設席柬請提憲楊西園軍門赴讌並爲介弟餞行 
[宮保謝步]  
　　日前商務大臣盛杏蓀宮保之封翁旭人方伯壽誕本城道營廳縣各官咸赴斜橋畔行轅視賀昨日官保命駕入城遍往各署謝步 
[憲節蒞申]  
　　昨日粤海關監督常淺園觀察因公來滬後命駕入城先赴道轅拜會繼至縣署汪大令飭丁擋駕 
[縣批照錄]  
　　本邑二十八保十六圖董事胡人鳳投縣禀請將前領積榖息銀備充恤貧等情昨奉縣主汪瑶庭大令懸出批示云本年春夏之交米價奇昻來源不旺本縣因慮貧民購食艱難是以動支存典積榖欵項購米平糶迨後除閔行等鎭外其餘各米均未開辦良由各鄉董身處是鄉稔知民力尚可支持毋須汲汲爲此固非必怠忽因循罔恤民困盡如來禀所云也至請以該圖應派之榖息另存鄉店生息年終攤給窮民聊資卒歲立意非不甚善特以備荒　欵而移作恤民之需顧名思義殊覺不符况積存之榖息無多一鄉之貧民甚衆以息轉息更有幾何在貧民得此區區未必卽能温飽而日後設遇災難恐振恤之資轉虞不給且鄉店之虧倒難防經手之侵漁可慮種種未妥實屬僂指難終本縣念切民依遇有地方善舉來相陳告無不立見施行而苟事未盡善又無不審愼再三未肯貿然從事此舉利少弊多碍難勉從所請照准辦理應著毋庸置議章程發還此批 
[擬添巡局]  
　　蘇松太兵備道袁海觀觀察日前札委候補縣魏蒓塢明府往浦東相度地勢添設保甲總巡局明府察得洋涇鎭地在適中最爲合宜禀請觀察核示兹聞觀察亦以爲然大約出月初當可設局照辦矣 
[致祭武帝]  
　　昨爲秋祭關聖帝君之期淸晨蘇松太兵備道袁海觀觀察提標右營叅將廖楚材叅戎率同文武員弁齊詣西門内關帝廟竭誠致祭恪恭將事 
[添捕巡緝]  
　　南市馬路工程局總辦翁子文太守禀准蘇松太兵備道袁海觀觀察續將裏馬路推廣捕務直至萬裕碼頭爲止太守擬於今日將新招之華捕二十名派令分叚巡緝並諭地甲知照各店鋪凡有碍街道之欄杆等物一律折讓以利行人 
[禀請開溝]  
　　江南機器製造局練鋼廠後之陰溝因上月杪天雨并風潮數日以致冲塞不能流通業由總辦毛實君觀察諭飭匠頭估修聞因需費甚巨須禀准兩江督憲劉宮太保批准方可開工也 
[英美租界晚堂瑣案]  
　　妓女王愛卿喊控惡鴇霸阻不良前晚讞員張柄樞司馬升座提訊王愛卿供小婦人年二十有一籍隸蘇州自幼被匪徒誘拐至滬售與惡鴇林好婆所開妓院逼令賣娼稍不遂意輙遭凌虐小婦人痛苦難堪爲此投案控陳求恩超豁司馬著發交棲流女所擇良婚配○寡婦萬周氏控董仁標吞没股本洋銀司馬提訊之下萬周氏供丈夫在日曾與董等在新閘股開泰吉堂藥店每股出資本洋銀三百元迨丈夫病故店務由董經理不料伊居心叵測佯稱虧折私將丈夫股銀拆出另易新股所得盈餘均被吞没向論不理叩求究追董供此店共有八股每股出洋銀三百元前因虧歇招人附股藉增本資今各帳因有股東五人現在寗波尚未核算已函催到滬大約不日卽可秉公查算如應找出自當照繳不敢鯨吞叩求明鑒司馬著將董交人保出限十日内邀集股東算明帳目禀復核奪 
[上海巡局紀事]  
　　前晚南市十二圖汛捕戴全巡至南碼頭仁安街見東洋車中睡臥一人形跡可疑因卽拘至二十三七鋪巡防局局員高文軒二尹提訊之下其人供稱姓周名鳳紀江北人此車由虹口吉靑里拖來二尹諭飭押候失主到案再核○南市馬路橋南堍周合興麵筋店前晚有流氓郁桂榮及小毛等向之定做點心店主以夜深却之郁等怒將店内什物搗毁一空揚長而去周情急投報二十三七鋪巡防局請爲查辦 
[英租界捕房紀事]  
　　前日偷兒楊金元潛至福州路某姓家行竊衣服象牙骨摺扇等物適爲包探方長華所見拘入捕房捕頭令押候解送公堂禀請讞員張柄樞司馬訊究○流娼高鳳仙陳阿雲徘徊福州路糾客入室有違租界章程經巡街捕拘入捕房捕頭派包探張寳成解送公廨押候訊究○日前石榮卿冐刊東棋盤街勤泰公洋貨號圖章勾通某客棧及登豐棧茶房朱阿榮吳阿生等持字條至河南路通泰順及四馬路利亨洋貨店騙取絲巾四十打香水十打留聲機器兩架報由包探張寳成拘入捕房捕頭令押候解送公堂禀請訊侒○有某甲者年約四十餘前日行經四川路忽爾倒地一息奄奄巡街捕見之立卽雇車送入捕房捕頭派包探王長桂送往仁濟醫院求治及至業已氣絶因傳是圖地保投報某善堂備棺收殮○東洋車夫某甲行竊坐客某乙所置洋傘一柄報由包探李星福拘入捕房捕頭令押候解送公堂禀請訊究 
[法租界捕房紀事]  
　　日前大羅洋行失竊酒桶地毯等各物報捕後經某包探查獲竊賊阿美供認贓銷美界吳榮生所開舊貨店内捕頭飭探帶往美界會同包探前往吊贓吳不肯承認爰卽帶回捕房告知捕頭押候解送公堂禀請讞員杜枝園大令訊究○偷兒某甲行竊招商局海宴輪船銅盆二十餘枚携贓登岸適爲包探所見立將人贓拘入捕房捕頭令押候解送公堂禀請究辦○前晚有甲乙等四人蜷臥法大馬路弄内爲巡街捕一併帶入捕房捕頭命押候查明曾否犯案再行核辦○小竊徐阿四在某處竊得衣服數件窩藏某甲家被包探查獲吊到原贓一并帶入捕房捕頭命押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[烟海秋濤]  
　　烟臺訪事人云八月初三日東海關道李觀察乘靖海兵輪船由省垣回署○某日有差弁數十名拿獲二犯詢之係在寗海州地方槍劫某客銀兩案内之要犯也○有王姓才假冐洋員至蓬萊縣地方稱有外國欽差欲借島地屯兵因向島民索詐衆許銀二千兩尚不滿欲島民於是赴縣禀訴縣尊某大令簽差將王拘案解送道轅聽候訊辦 
[上海縣署瑣案]  
　　引翔港盜案獲到陸文卿大刀關勝卽徐關勝等研訊均未承認前日又准英界公堂獲解此案盜犯唐慶雲到縣以便請歸案訊究前晚汪大令升堂研詰唐供湖南人向在黄渡防營當兵上月杪銷差來滬謀事聞悉胞兄現在甯波擬附輪船往尋僑居新椿記棧因乏川資在滬設法十六日在英大馬路拾得手巾包一個不知内係何物尚未啓視已被包探拘入捕房指係搶刦引翔港盜案之物實遭誣枉大令究詰至再矢口不移著收押所再訊○匠頭金杏卿承包本城金家牌樓耶蘇教堂造屋因不合式堂主翰忭明君擬另雇别匠接造金向教士算帳理論教士函請道憲袁海觀觀察札飭保甲總巡朱明府派差拘獲金杏卿凌曉珊兩人送縣請訊亦經汪大令訊問金供小的承　翻造房屋當時寫立承攬言明拆下上等舊料揀用外所用新料並油漆等項包工洋四百八十元完工交屋如式樣或與承攬不合照例罰扣工洋今堂主以所造之屋一丈七尺後嫌太窄欲再加長一尺小的欲加價堂主不允另雇他人接做而小的工程已有八分祗收洋銀一百八十元餘洋無著各小工向小的索資故向堂中理算並不滋閙實因該舊屋内素有瞽目教民顧木堂等棲身在内今將屋拆造顧等無可棲止向該士胡閙以致遷怒於小的函請拿究是實凌供小的在某木行爲夥金杏卿承包造屋是小的薦保金邀小的同往理算並無别情求察大令訊得事甚細微著將金凌兩人交保候錄供禀復道憲核示○西門巡防局移送黄雲祥控妻姚氏與孟雪香犯姦到縣大令訊究之下黄供安徽人向在北京刑部福建司韓老爺處當長隨於十三年分隨主人在寗波時憑媒娶孀婦姚氏爲妻携有一孩年甫三歲由小的撫養後小的亦生子女各一相繼夭殤前年姚氏以帮傭爲由從寗波來滬良久不回小的來滬找尋始悉與孟雪香姘識是以扭控姚氏供密波舟山人先嫁原籍周姓生子三歲夫故守寡被黄引誘成姦伊僞稱是營中哨官過門後知當長隨且失業難以餬口隨婦人來滬靠婦人日往絲廠做工得錢度日後來出門謀業計久不歸婦人染病無不醫治由隣人孟雪香代爲延醫看治賴孟照料因與同居度日阵供與姚氏姘識有年一切用度均仰給於小的求鑒大令核供以黄無力養家不應娶婦申斥退去孟亦不合姘婦責一百板斥釋姚氏無恥掌頰五十下發堂擇配 
[美租界捕房紀事]  
　　昨晨僑居虹口之甬人唐阿和翁阿五江源賓等因傾倒垃圾有違租界章程爲包探錢榮堂拘入捕房捕頭令解送公堂禀請讞員張柄樞司馬訊究○日前招商局某號棧房内忽然失去洋紗三包值銀百餘兩當卽投報捕房昨由包探沈阿岳顧福其將竊賊某甲拘獲送入捕房捕頭令押候解送公堂禀請懲辦○昨晨甲乙二甬人在西華德路不知因何口角互相兇毆爲某號巡街捕所見喝阻不依一併帶入捕房捕頭令各押乞丐牢半天以儆 
[江官報]  
　　候補道增霖銷查通省保甲接辦内河統領事務莊兆銘接辦通省任甲事務候補縣史枝蕃委辦牙釐局票根俟靑照吳　麒俱鹽局提調張祖翼彭治洵俱辦吳城鹽卡陳祖宣辦吉安鹽局指分縣丞許德暉就近禀到梁葆英王繪和沈奎俱騐看調署觀音閣通判徐嗣龍據報丁憂以現署銅鼓同知正任觀音閣通判周錦成飭回本任所遺銅鼓同知以吳春鑅輪委署理花翎指分試用道楊會康禀到候補縣李繼絅往湖北勸辦賑捐俞訓方何宗杰俱謝分缺先用行知李嘉芬賀彦彬俱開辦工藝院王選齡疏濬何道李鏡銘鄱陽散賑驗收圩堤回吳鳴麒往金陵辦西局本年八次賠欵張炳華辦鄱陽正卡陳俞分缺先用張純祖解地丁進京姬愼恩毛用賓俱調辦候審公所采嘉模文闈外中　懸掛學分牌周先銘本班先補用指分試用縣汪肇澐陳登庸巢蔭槐俱禀到候補府陳光裕禀到花翎改指道張孝榮繳照府經石光輝分缺簡用劉章焕禀到邵承賢黄錫銓俱騐看章定瑜委收撫轅呈詞指分通判黄肇翰萬際猷胡廷輔俱投文榻肇錕赴京引見並帶天津電費直隸知縣劉芬放賑畢回滬指分州判聶以烜　鴻圖江龍光陶漢俱投文羅以炯辦洋務局文案王肇奎辦文闈執事鄭宗海往九江就醫戚文翬謝遇缺先行知准補萬年典史張從龍德化典史王文蔚均赴新任統領常中軍徐紹楨謝保薦奉特旨軍處機存記花翎指分道楊寳壬禀到候補府胡賢繹由京引見回張季煜開辦講武館祝延熙委辦江蘇賑捐王傳珍黄燮俱監印試卷胡祖培謝分缺先用王林代辦英文繙譯惲金堂查察木渠水梘陶鈞鑅鄧玉堂俱由京引見回署湖口縣武光樽因案撤省以准補義甯州尹葆衷調署候補道吳慶燾楊曾康俱接派辦政事處袁州府傅鍾麟飭赴新任新淦縣印務以吳國珍輪署 
[上海六馬路仁濟善堂籌振公所施子英經收各處水災賑捐七月初一至廿九日第九十五次淸單]  
　　初一日沈翊卿善士保平安洋二元○初四日嚴陳氏太太洋一百元傑子爲父子愿洋一千角陳雲溪求子病愈洋念元蔣福昌求子病愈無名氏各洋拾元無名氏洋一元二角臨頓里衆姓穰疫醮餘欵機器洋一元銅洋四角韓善士洋五角罰燈油人二角○初五日　丹巢爲兄頌千病求卽愈洋拾元泰州無名氏無名氏無名氏三户各洋二元張靜慧顧隱名無名氏三户各洋一元○初七日鄒同彬同奎洋一百元求子病愈在外平安人洋三十元淡東小隱爲幼子求病愈洋七十角○初八日陳古修孫病求愈洋二元○初九日蔣仁壽紋銀申元拾兩一錢五分三釐陳瑞芝求病愈洋念元梅崔軒錢問樵各洋五元陳炳元洋二元○十一日志雨草堂洋五拾元○十五日丁子欣爲妻楊氏求病愈洋二十元陳稔秋求次子病愈洋拾元唐敬業求病愈洋二元唐景澄病痊洋一元求新室十二角○十六日華建基求女兒宜春病愈沈一陛求病愈延壽各洋拾元○二十日補過子洋九百元求母强健兩子免災易養二十元○廿二日陳悟泉求母康健兒子祖蔭無災悔洋十二元蘭庵氏汪求諸事如意拾元○廿三日無名氏銅洋一元二角○廿六日無名氏洋念元無名氏求母病愈龍洋拾元○七月份共收元拾兩零一錢五分三釐又洋一千三百九十一元扯七四零五申元一千卅兩三分五釐龍洋十一元七三申元八兩四分一釐小洋一千八十一角六八申元七十三兩五錢八釐以上共收元一千一百廿一兩七錢三分七釐銅洋一元六角連前共收元拾三萬八千七百九十四兩二錢五分二釐除解各處賑欵外凈存元四百卅兩一錢四分八釐銅洋六十二元二角 
 
 

Page 10

 
 
   
 
 

Page 11

 
 
   
 
 

Page 12

 
 
   
 
