# 1900 - 243 - 4909840

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[遷都説]  
　　有客貽書執筆人曰自元世祖入主中華因燕中負海枕山最據形勝建爲都邑控馭萬方大略雄才爲古今帝王之冠乃甫及百稔反者四起宗社爲墟明太祖起兵江淮間旋卽掃蕩宼氛以建康爲都會不再傳而永樂以强蕃襲位復遷燕都方以謂控制東南足爲子孫帝王萬世之業不意二百年間英宗有土木之變武宗有陽和之困景泰嘉靖先後被圍洎崇禎而都城歲歲戒嚴矣説者謂明社不綱雖曰人事亦自失地利所致鳴呼豈不然哉我太祖皇帝龍興遼瀋定鼎燕京凡勝國所臨之邊皆我朝發祥之地蒙古各部依我肘腋箕子舊壤列我屏藩洵天府之雄圖上都之盛軌也乃未幾而俄人攘我尼布楚奪我庫頁島佔我混同江赫赫嚴關已與敵共近且營鐵路於西卑利亞轉瞬全功告竣由俄都聖彼德羅堡起程不半月可達琿春東北藩籬一旦盡撤朝鮮自甲午以後名爲自主實則受役於俄日二國犠牲玉帛供億爲勞中國肩背已寒嚴險盡失以視開國形勢不亦今昔殊狀而安危易軌哉當咸豐之季英人釁起由天津直隸趨京城文宗顯皇帝出狩熱河宮闕震驚國事危如累卵幸而約章重訂和議早成海宇臣民得重覩昇平之治事後恭忠親王長慮却顧曾以都長安之説進築酆宅鎬洵足媲美元公惜乎朝野上下畏難苟安卒成虚語邇者庸臣誤國致亂民與外人爲難各國忿不能平激成中外交鬨之局自聨軍入京以後慈輿西狩迄未定駐蹕之方四海臣民北望神京憂心如擣而愚以爲此次各國帶兵入京實因迫於援救使臣並非别有他意現在事旣如願化干戈爲玉帛當在指顧之間所難者都城經此擾亂卽聨軍果能退出而菁華已竭再造爲難故將來善後之策甚多而終以遷都爲第一義遷都之策奈何曰關中洛陽皆古帝王宅中之地然或嫌王氣旣衰或無險要可據周漢舊轍繼軌殊難襄陽建康又逼近長江無居高臨下之勢惟太原表裏山河號稱完固鹽池代馬土産極饒邇者泰西格致家又探得晉省所出之煤足供環　各國三千年之用煤礦左近兼多鐵轩夫煤鐵兩項爲今日國家富强之基倘開採得人加意鎔鍊則將來一切製造不難逐漸擴充因利乘便之機莫過於此或曰晉省自唐虞迄今時閲數千年故迹已湮王靈歇絶一旦經營草昧宮殿苑囿搆建殊難不知遷都之事本以圖自强非以侈安樂但使規模粗具卽可固根本而奠靈長何必侈爲别囿離宮始足見王威讋慄哉抑愚尤有進者凡事當廢弛已久非大加更變積習未易全袪今中國受外人之侮久矣稍有血氣者莫不憤怒塡膺乃不謂當事者事至則抱薪而救事過則巢幕而安愒日玩時曾無振作雖賈生痛哭亦復何補時艱倘使九鼎果遷則當兹締造艱難國勢當可一振此後在上者革浮僞之習在下者去囂矜之心嘗瞻臥薪力行新政安見數十年後疲弱不振之中圖不將重返冨强哉維時蟣蝨小臣當翹首神京珥筆而上中興之頌也 
[譯西報論俄日近事]  
　　某西字報登日本訪事人來信云近年俄日兩國齟齬叢生今者日廷方派兵駐三韓逆料俄人必以背約相詰責恐不能免於釁端矣竊窺日本之所以欲與俄人開戰者其故有二一由甲午年中日之役日人已據有遼東半島俄政府迫令歸還今俄人佔據遼東並派兵駐紥滿洲境内日人追思前事自然忿不能平二由此次中國拳匪之亂局外議論咸謂俄廷必派大兵來華會剿不料陸續到者爲數不多日本因有輕視俄人之心知其出師甚不易易也 
[述聨軍入京後情形]  
　　日本京某日報云頃得京師來電悉東歴八月二十五日卽華歴八月初一日東西各國駐京使臣及指揮官齊集某處會議京師善後事宜旋議派美國軍士守内城正南門其餘東西北三門月日本軍士扼守是日午後法軍直薄景山高揭法日二國之旗以示威武目下在京民人迭遭戰禍慘不忍言所最足憂者巿中歸食已罄且轉瞬寒威洊至旣餒且凍何以爲生所望日本商人急將榖米麫粉棉布等物轉運前來以濟若輩然眉之急也糧 
[遼東戰耗]  
　　黑龍江一帶華軍屢與俄人交戰其中巓末本館早經詳列報端昨日奉天來電云自上月某日鎭守黑龍江將軍壽軍帥山督師攻俄境哈爾濱以後迭次被俄人所挫漸退至齊齊哈爾城迨本月初旬俄人進擊齊齊哈爾鏖戰至兩晝夜之久華軍力不能支以致脱由而譁紛紛如鳥獸散刻下軍帥不知退避何處尚未能悉其或存或亡也 
[兵凶戰危]  
　　倫敦來信云自英國用兵南阿非利加洲以來弁兵之戰殁及因傷而殞者多至三千四百九十四員名負傷後尚可醫療者一萬二千零九十二員名不知蹤跡及被敵所俘者六千四百零一員名病故及慘遭意外之變者五千一百九十四員名疲憊不能從役因而載回者二萬五千一百四十八員名統共五萬二千三百二十九員名噫憑君莫話封侯事一將功成萬骨枯古人言豈欺我哉 
[厦事餘談]  
　　前者駐泊厦門之日本兵艦名和泉者忽地調兵登岸等情已詳前報兹閲日本大坂某日報云東歴八月三十日卽華歴八月初六日午後三下鐘許英國某兵船亦調水師六十名携帶大砲一尊由英租界馬頭上陸少選德國復調到捕艦一艘日人見厦門關道延少山觀察已盡力鎭撫暴徒遂將闌入華界之日兵調回本船僅留若干名保護領事署 
[龍溪教案]  
　　日本大坂日報云頃得厦門來信略謂福建漳州府屬龍溪縣境有地名哺南者向由泰西宣 
 
 

Page 2

 
 
　士建設教堂東歴八月十八日卽華歴七月二十四日突被暴民聚衆擊毁警報到厦駐厦水師提督楊西帥卽於二十六日督率勇丁二百名馳行鎭撫嗣是數日之内寄居各内地之泰西宣教士及日本本願寺僧人次第至厦門暫避蓋以暴民聲言欲戕害外人也 
[幾致反獄]  
　　昨日姑蘇采訪友人飛函相告云省城長元吳三縣獄共覊人犯四百餘名近由無錫縣解到盜犯金某一名大憲飭寄禁吳縣獄迨訊實卽於本月初旬某日發回旣抵無錫卽私告典史某少尉曰小人在省時探知三縣所禁各犯已約定中秋夜三下鐘時裏應外合越獄逃亡先於某日飲酒密約需用强水爛斷鎖練已有人遞入獄中且元和縣獄曾挖通地穴專待屆期舉事老爺幸留心焉少尉聞之星夜禀知縣主某大令大令提犯訊之而信飛電至省報知長元吳三縣主蘇王田三大令三大令得電駭極急率差勇入獄騐視果如金犯所言此十一日午後事也當下三大令急詣蘇州府署禀報情形府尊濮紫泉太守偕詣各憲轅具白一切護撫憲聶仲芳中丞以爲時已晚面諭三大令各調營兵若干名將獄四圍守護一面電達兩江總督劉峴帥旋得峴帥回電飭將爲首各犯先行正法至十二日午刻太守會同三大令及中軍守備各官調集營兵飭某弁詣撫轅恭請王命由吳獄提出首犯二十一名長洲獄提出二名元和獄提出三名共二十六名略詰數語喝令如法綑綁押赴北寺前大校塲次第斬决梟首懸竿亦衆惟前任總捕同知升用道劉少峯觀察錫庚所獲之著名巨竊姚金亮及某縣命案兇犯徐某處以絞刑 
[五茸防務]  
　　松江訪事友人云邇來郡城文武各官籌備防堵事宜異常嚴密某日將砲位排列城樓之上以備不虞西門爲熱閙之區人心尤易驚惶匪類遂時思伺隙而動初十日城守營楊克明遊戎察勘一周至夜飭勇舁砲五尊擇地安置並聞每門除原派兵士列尚須酌添若干人以資防範 
[造謡獲譴續聞]  
　　廣東省城大新街翰雲閣印字館突被南海縣署差役標封并拘回主夥十二人一事前已錄入報章而標其目曰造謡獲譴兹接廣州訪事友來函云某日縣主某大令升堂研訊館中執事人李汝亭供小的係新會縣人上月下旬某日有自稱陳姓者携關帝乩示稿來館囑代印二千張議定每千張洋銀二元及登載帳簿時其人囑書吳姓究竟不知其爲何如人亦未留心稿中有何造謡惑衆之處迨印竣卽另著一人持洋銀來取見其頭戴雨帽上有班房二字至本月初二日有自稱家在謝恩里之白姓倩小的照前定之價復印一千張小的允之計前後共印三千張現在館中尚有吳姓取剩之二百張叩求鑒宥大令飭差弔帳核對無訛卽將一干人分留差館初四日提案覆訊著將十一人開釋惟李押候訊明核辦 
[報館被封]  
　　廣州訪事友人云本月初旬某日午前十點鐘時南海縣主某大令督率差役協同廣州協所部兵丁將第七鋪博聞報館兠圍拘獲館中司事人一十二名隨出硃符將門封閉旣復至十八鋪嶺海報館拘司事六人以去聞大憲見二報所載之事多係謡傳不實深恐惑衆滋事故如此雷厲風行也 
[航船被盜]  
　　寗波訪事人云本月某日之夜由奉化白杜來郡之某姓航船駛至楓橋江附近突有甲乙丙三台匪强欲附舟舟子知非善類婉詞拒之詎料艙内先伏匪黨某丁聞之卽挾刃而出恣意逞兇舟子畏攖其鋒不敢與較甲乙丙遂勒令將船攏岸肆行刼掠聞艙中搭客二十餘輩類皆貧苦食力者流所失無多故舟子並不報官請緝 
[松江盜案]  
　　松江訪事友人云月初某日郡城順成信局划船户約同全盛林仁記正源永泰豐四局之船駛至婁縣所轄二十七圖金山縣轄所二十八圖接壤之長三里突被盜匪行劫事後報經婁縣主屈吉士大令馳往察勘飭役緝查同時南橋航船亦遭盜劫初五夜莊家行航船駛至紅廟左近鹽三圖亦爲若輩所算事後舟子奔赴郡城投華亭縣署禀報初十日縣主林霨生大令帶同壯捕人役馳往勘明以便飭差跴緝 
[傅相行轅紀事]  
　　昨日候選道周觀察學熙承襲騎都尉江襲尉世全候選道嚴筱舫觀察信厚先後赴行轅請謁傅相均以禮接見○江西袁州協副將吳淞獅子林砲隊營統領班馥齋軍門廣盛差弁請安○泊江試用縣丞范二尹汝翼詣轎禀安○昨日清晨七點三刻時接山東省城電報一封八點鐘時接到袁慰帥要電二封亭午時接直隸保定府藩署發來電報一封午後四點鐘時接大北公司發來西文電一封五點鐘時發湖北省城電報一封 
[網開三面]  
　　日前上海縣汪瑶庭大令接奉兩江總督劉峴假帥札發告示數十張當卽發貼通衢其文曰爲剴切出示曉諭事照得匪徒放賣票布煽惑愚民種種行爲大干法紀迭經本部堂通飭各該地方文武實力查拿嚴行懲辦在案訪聞近有奸匪在沿海沿江一帶肆行簧蠱印造富有錢票四出售散詭稱凡入其會者執有此票可以附搭輪船不收船錢等語勾合游匪散勇到處煽動謀爲不軌實會匪之唾餘爲地方之隠患甚至不肖官吏水陸營勇亦有爲其所惑者聞之尤堪痛恨現已密訪拿辦一經獲案定卽明正典刑近日安徽大通匪徒滋事經本部堂會同安徽巡撫部院派撥水陸各軍馳赴該處嚴行搜捕先後陣斬三十餘名擒獲六十餘名並搜獲富有票據等項訊明立予正法並經長江水師提督軍門黄在鎭江拿獲匪目彭福一名斬梟示衆此等小醜一經各處官軍剿捕不難悉數殲除惟念無知愚民爲該匪等煽誘同罹法綱本部堂仰體朝廷寛大之政不忍不教而誅爾等須知該匪等售賣富有票據不過借此惑人結黨謀逆各公司商輪水脚均有定章斷無不收船價之理凡我良民各有身家何苦甘心從逆務宜猛省悔悟及早回頭如果悞行入會卽將票據赶緊呈繳營勇繳該管營哨各官居民繳所在地方文武衙門銷毁網開三面定當予以自新倘能引獲匪目并卽從優酌給奬賞决不食言爲此示仰軍民人等一體知悉務各安分守業勉爲善良恪遵營規共圖報効切勿受人愚惑致犯刑章倘敢故違則是怙惡不悛一經拿獲定行梟首示衆决不姑寛勿謂言之不預也其各凛遵切切毋違特示 
[飭停賀節]  
　　日前蘇松太兵備道兼江海關監督余晉珊觀察接奉兩江總督南洋通商大臣劉峴莊制軍札文内開中外失和洋兵内犯慈輿西幸千里蒙塵凡我臣僚莫不痛心疾首所有中秋慶賀事宜著各衙門一律暫行停止等因爰卽札飭各屬一體遵照亦仰體時艱之意也 
[傅相謁客]  
　　昨日午後四點鐘時欽命議和全權大臣簡任直隸總督李傅相率同譯員由行轅命駕而出赴俄日奥比義五國總領事署拜會蘇松太兵備道兼江海關監督余晉珊觀察南洋律法官担文君及伯行公子分乘轎式馬車隨之而往雍容晉接頗見中西輯睦之情 
[五馬將臨]  
　　日昨上海縣汪瑶庭大令探聞署理松江府張子虞太守將蒞滬上特飭辦差丁役預備恭迎轉瞬五馬遥臨手版脚靴當又有一番官樣文章也 
[拘獲匪黨]  
　　上海縣汪瑶庭大令於本月初九日往北新涇一帶捕拿梟匪至則匪已聞風先遁僅拘獲羽黨王阿華等到縣訊供收押昨日法華司巡檢沈少尹謁見蘇松太捕備道憲余晉珊觀察及大令禀稱梟匪今又來鎭滋擾大令立卽諭令縣差薛貴率領通班差夥會同縣 
 
 

Page 3

 
 
署練勇前往兠拿一面請駐紥日暉港之安字營統領顔梓琴鎭軍到縣互商鎭軍旋派帮帶章君督勇三哨往擒至午後四下鐘時整隊而回拿獲何雙喜一名解縣大令飭釘鐐收押隨赴道轅面禀一切請示遵行 
[局差蒙賞]  
　　前者本邑城廂内外保甲總巡傅辛崖明府訪悉巨棍俞和尚楊洪奎兩犯到處拆梢訛詐擾害良民甚至報復私仇挖人之止肆無忌憚莫此爲尤爰卽飭差購線拘獲予以笞責覊諸犴狴之中蘇松太兵備道憲余晉珊觀察以該局差勇辦事勤能特於昨日賞給洋銀五十元以示鼓勵 
[請領洋槍]  
　　上海縣汪瑶庭大令新募練勇十名駐紥署中藉資防衛日前禀請蘇松太兵備道余晉珊觀察支領洋槍十枝應用觀察准之咨行江南製造局總辦潘芸蓀觀察照數配就昨日札飭大令派勇往領 
[請添巡局]  
　　本邑西南鄉梅家行鎭爲華婁上三邑交界之區近由彼處董事聨名投道轅禀稱邇來時有土匪鹽梟盤踞滋事應請添設巡防局以資鎭懾等情道憲余晋珊觀察准之飭保甲總巡傅辛崖明府前往勘視確係地當衝要遂回城據情禀覆觀察札飭華婁上三縣令會籌如何辦理之處候禀覆核奪 
[飭究售圖]  
　　自北省拳匪不靖以來牟利之徒無中生有刊印天津戰事圖羅列巿廛以博蠅頭微利西人之見甚爲不悦近經租界領袖西洋總領事華君照會蘇松太兵備道兼江海關監督余晉珊觀察請卽飭屬禁止觀察准之立卽札行十六鋪南北中曁二十三七鋪各巡防局員遵辦前日南巿二十三七鋪巡防局員邱友林二尹巡至董家渡附近見某某等薙髮店墻壁上黏貼北種圖畫爰飭勇撕去諭以嗣後不准購閲違則提案重懲旋又在小南門外水神閣前見某寡婦正在設攤求售卽命付之祝融女流無知姑免究辦 
[載物須知]  
　　昨日本邑南巿義渡局委員某君飭差會同地甲傳諭浦江各馬頭渡船户嗣後載運貨物祗准照章程所定之數不得多載致有傾覆之虞違則解縣懲辦 
[上海縣署瑣案]  
　　無賴石松泉向十二圖地保顧桂榮訛詐不遂赴馬路工程局砌詞誣控由總辦程雨村大令移解到縣前日縣主汪瑶庭大令研訊之下以其語多虚妄喝令掌頰七十下驅之使出○前日法租界公廨讞員朱森庭明府移解會匪王金龍之姘婦蔣雷氏及同黨姚順心卽姚順興二名口到縣汪大令研訊之下氏供小婦人原籍江北某邑年五十有三夫故多年向住法租界一枝春茶肆左近某牛肉店樓上爲人浣衣度日前有寓居某客棧之李老爺倩小婦人浣衣因與有私並不知其卽王金龍及爲匪情事現伊有紅頂大帽一頂寄存小婦人處餘無别物叩求恩鑒姚順興供小的係安徽某邑人賣卜餬口借宿某客棧無端被拘求將竹箱等物給還另有洋銀八元被待質所押犯楊志廉搜去亦求追給大令命差役查明立卽追出繳案旋將蔣雷氏交官媒看管候申詳上憲察核姚無干省釋竹箱等物給還楊犯查搜他犯洋銀此風斷不可長飭提到案喝令掌頰一百下依舊還押 
[馬路工程局紀事]  
　　日前本邑南巿馬路工程局總辦程雨村大令飭家丁曹貴將洋銀七元二角送交新馬頭同泰竹行曹未卽送往旋有騙子某甲者來局冐稱行夥收取洋銀曹不知其僞貿然付給前日行中人赴局收處大令察知將曹管押責令如數賠償然後驅逐出境○日前漁人王鑑榮駕舟至周浦鎭偶不經心撞損衛源盛油坊内載運花餅之船爭論之下王允賠洋銀若干元後由代作調人之邱阿根向之索取王遂投馬路工程局誣稱邱帶刀訛詐總辦程大令研鞫之下判令將王枷責近日王忽患病浼十六鋪地甲裘鎭投局禀請核示不知大令能從寛開釋否也 
[法租界公堂瑣案]  
　　前者宋仲渠遣抱告王雲芳控俞夢池承辦乾繭一百五十擔旋被轉售他人積欠銀五千餘兩讞員朱森庭明府訊供之下飭將俞交的實人保出勒限理處迄今日久玩延不理原告迭次求追昨禮拜四堂期明府著保人交案會同費繙譯升座復訊王投案伸訴前情俞供此事係度介眉作保付銀時亦度經手請爲寛限明府以其任意延宕著押候補提保人到案復訊核奪○久康莊夥錢青選控萃昌參行主劉啓祥積欠莊上往來銀八百五十餘兩經明府提案訊供劉稱共欠各欵三千餘兩所存底貨值銀四千兩悉被邱通斌搬去以致倒閉明府提邱研訊著交保出外限十日内先繳銀二百兩昨日原告投案求追豐昌報關行夥徐阿章禀稱小的代邱作保今邱已逃逸願先賠繳票銀一百兩餘求寛限明府著原告先行具領徐押候交保○森昌布莊主王暄麓前控金陵人馬正祺圖吞匯票銀三百兩明府訊供之下飭繳銀二百兩俟莊夥鮑漢三到案訊明給領馬祗繳銀一百兩其餘延不繳案昨日由王之族叔名晉甫者投案代姪求追馬遣姪呈繳洋銀五十五元明府以其有意刁玩飭將洋銀擲還諭令赶緊如數措繳如再延遲定子押追○前日梁福卿控沈仲明以田單抵押洋銀二千二百餘元過期不贖等情明府訊供之下飭將沈交的人保出勒限清理不料在押日久無人具保昨日明府飭交地保帶回赶緊清理沈父家渭投案呈遞保狀聲稱地保有病請交小的領回俟地保病愈投案候示明府准之○前日鄉人某甲擔蛋一筐沿途喚賣行至菜巿街失去洋銀三元五角報捕後包探查獲竊犯王阿狗王小弟周阿桂董金生陳阿生王雲才等昨日一併解案請究明府判各責六百板○竊賊周少山李福生費阿二窩頓新街十七號屋内爲包探拘獲搜出銀對時表一枚金鋼鑽三粒又當票一紙持至集源押店吊到綢衣三件昨日一併解案請訊泰昌祥茶房周阿二代客投案領贓集源店夥請給還押本明府諭令退去靜候核示隨判令將周少山費阿二各枷號兩個月期滿各責六百板李福生押候嚴訊○剪綹賊李金山在菜巿街行竊被西捕拘獲昨日堂期解案請訊李供認不諱明府判枷號一個月發菜巿街示衆期滿重責三百板○鄉人曹子英手持聨罼戰賭圖沿途喚賣被包探拘獲解送至案明府訊取口供追繳板片迄今仍未繳出昨日堂期解案請判明府著責二百板○洋行街蕭怡和糖行開設多年素稱殷實邇因生意清淡虧欠莊銀五萬餘兩中秋在卽無可彌縫前晚主夥相約濳逃昨日被欠各錢莊聨名具禀公堂請將屋内生財檢點清楚一併封閉明府諭令靜候核示 
[美租界捕房紀事]  
　　本邑女巫王談氏家住西華德路第二千三百三十號門牌昨日清晨被流氓誘至燮昌自來火廠後荒僻之區預伏多人蜂擁而上攫取金銀首飾一哄而散氏心不能甘奔至捕房聲訴捕頭允派包探查拿以便妥送公堂禀請讞員翁笠漁直刺訊辦○甬人裴文祥挈其梅鶴賃居武昌路第二百十七號門牌房屋昨日騙取同鄉人沈雲生洋銀數十元沈遂奔赴捕房聲訴捕頭令包探孫阿新將裴拘獲押候解送公堂禀請訊辦○昨晨某號華捕巡至漢璧禮路見賭徒王海榮沿途拉客往賭因卽拘入捕房捕頭令押候解送公堂禀請究辦○前晚虹口某姓家所雇東洋車夫某甲乘主人不備竊取綢布衣服若干件携至某押鋪求質適爲包探劉阿炳所見因卽帶入捕房捕頭令押候解送公堂禀請懲辦 
[先聲之導]  
　　中秋已屆人月俱圓向例各寳號具有酒筵一席以宴同事諸人并分贈月餅以寓團圓之意此亦世故周旋萬不容已者也但一席歡娛爲數甚鉅誠能稍從節省减筵宴之數成以充善舉在各寳號並無所損而敝堂已受賜良多矣兹蒙祝君蘭芳交來英洋十元宏大寳莊交來英洋四元以作先聲之導數雖有限意實可嘉傳云人之欲善誰不如我諸君子具有同心節口腹之餘資行布施之實惠聞風興起源源而來不禁拭目伊之矣乞附報章以代區募滬北天后宮前廣益善堂司董嚴信厚施則敬朱佩珍唐榮俊葉貽鑑等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　戴顧氏控贅婿翁樹枝專事游蕩棄家不顧等情讞員翁笠漁直刺准詞飭差提到前晚倩襄讞委員張柄樞司馬升堂研訊戴顧氏投案訴稱小婦人生有一女光緒二十三年九月某日憑汪樹卿翁成輝執柯贅翁樹枝爲婿言明成婚之後永遠奉養小婦人不料翁不務正業屢往虹口賭博致輸去二千餘金小婦人再三勸戒非惟不聽反敢逞强無禮叩乞嚴辦冀得改過自新其女翁戴氏所供與母相同翁樹枝供小的係廣東某邑人現在某處開設烟膏店央媒娶戴氏過門並非入贅不敢在外游蕩爲非將岳家銀錢浪用求恩明察汪樹卿供翁樹枝入贅時確由小的作伐初頗任情浪費現已遷出另住如何又生枝節小的實不知情翁成輝供小的雖曾爲撮合山然知當時並非入贅尚求明察司馬謂翁樹枝無論是否入贅旣爲子婿自應將岳母奉養不得再事揮霍自墮下流兩造均俯首遵斷具結而退○中國電報總局提調楊太守飭丁禀稱王天源糕團鋪主王逢春積欠房租洋銀一百零五元避匿錫金公所之後圖賴不付請卽訊追讞員翁直刺准詞提獲倩張司馬研訊原告遣家丁葛蓉投案請追王供小的所欠房租實因巿面不佳無從措借尚求寛限自當照繳司馬諭令押候半月内如數繳清違干比追 
[英美租界公堂瑣案]  
　　包探沈阿岳解陳永林到案禀稱此人行竊西婦士克利家絨毯一條經小的緝獲人贓送請究辦陳認竊求恩讞員翁笠漁直剌商之白繙譯判責二百板逐出租界不准復來○包探劉阿炳劉光震同解張阿大到案禀稱此人行竊任永林家綢衣十二件由樓窗躍下跌傷兩腿經小的等拘獲送請究懲任投案領贓張供小的窮極無聊以致犯此不端之事尚求恩宥直剌判押捕房一月期滿遞回原籍贓給還失主○包探張才寳解鄧福生到案禀稱此人行竊萬亭和烟紙店内錫箔兩塊兹經小的拘獲送請究懲鄧狡展不承直刺判押二天○五百十九號華捕解陳和泉曹金林到案禀稱此二人沿途毆擊有違租界章程是以小的拘請訊究曹供小的與陳偶因細故口角遽被兇毆叩求究辦陳供小的並未行兇直剌判責一百板○包探劉阿普解王春山到案禀稱此人行竊潘松林家布衣兩件錢三千文經小的緝獲人贓送請訊究王認竊不諱直剌判責二百板管押捕房半月贓給還失主○包探顧阿六解黄傅氏蔣順甫到案稟稱伊等二人串拐倪王氏家男孩一口沿途兠攬主顧聲稱欲售洋銀五十元適被倪王氏所見因倩小的帮同拘獲解請究懲倪王氏投案聲訴前情蔣與黄傅氏狡賴不認直剌著將黄傅氏掌頰一百下蔣笞臀三百板枷號兩月孩給倪王氏領去○包探潘應奎解流氓唐海山唐寳坤到案禀稱伊等二人常在福州路一帶拆梢訛詐魚肉良民前日向王三喜强借小銀錢二十枚報捕後捕頭派小的往拘伊等尚敢逞兇抗拒務請嚴懲二唐狡不供認直剌判將唐海山管押捕房半年唐寳坤枷號半月○包探張天林解王愛琴王全弟姊妹到案禀稱此二女係蘇州人被匪人誘拐來申幽閉空室前日乘間逃出徘徊歧路啜泣嚶嚶適爲小的所見是以帶入捕房捕頭已函致蘇州著伊父來領今先送請大老爺暫爲安揷愛琴供年一十有一妹子全弟年甫九齡家住蘇州青陽地吳門橋父親王翰卿現開森源昌煤炭店誤被匪人拐騙至此時遭毆擊遍體鱗傷求恩超豁直剌著將二女暫交官媒留養候其父認領 
 
 
