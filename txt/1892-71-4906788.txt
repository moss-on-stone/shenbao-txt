# 1892 - 71 - 4906788

 

Page 1

 
 
[報紀唐朱氏被謝巧雲引誘事系之以論]  
　　近日本報法公堂案牘内有唐朱氏背夫避匿一事經代理法廨讞員朱明府疉次訊鞫始得水落石岀按唐朱氏本與謝巧雲素不相識嗣因巧雲爲其姘夫索債始與唐朱氏相識餂以蜜語誘以甘言而唐朱氏之心遂怦怦然動論誘逃之罪巧雲固百喙莫解然若非糜宋氏受巧雲之囑託招留唐朱氏在家則唐朱氏離家後尚無樓身之所躑躅歧途未必翻然變計動思歸之念卽未必變計思歸而爲他人所招留則與糜宋氏無干所謂濁者自濁清者自清固自無傷而乃陰受巧雲之囑乘粤婦他岀暗地招留及粤婦始間何人則詭辭以對此其狼狽爲奸通同作弊雖有如簧之舌亦不能强辨然則此案當以巧雲爲首惡而以糜宋氏爲從惡雖然物必先蠧也而後蟲生之人必先疑也而後讒入之假使唐朱氏倡隨相得婦道克敦粗　自甘奢華弗同則卽有甜言蜜語之來固不難正色拒之嚴詞絶之否則掩耳而走避之若浼雖有百巧雲奚從而煽惑之乃甫經覿面遽訂知心絮語喁喁蘭情脈脈忘却槀砧之債主視爲手帕之深交人之無良孰有甚於此者乎朱明府以其寡廉鮮恥判令掌頰一百下鞭有一百下已足使淫蕩女子聞而悚惕糜宋氏招留有夫之婦理應重辦念其衰朽龍鍾稀情酌斷判令掌頰一百下已屬格外從寛惟引誘之謝巧雲一聞飭提之信卽已乘機避匿未得繩以刑法使聞者不能無怏怏耳夫謝巧雲素以淫蕩著名朱明府於訊供時亦謂其於前年賃屋西門外銀河里作種種不端事則其爲裙釵中之敗類固已信而有徴此次引誘唐朱氏幸而卽被尋見尚不致墮彼惡計然巧雲之淫蕩已不自今日始則其岀入小家門户引誘小家婦女當亦不自今日始其暗中敗人名節離人骨肉當必不一而足高坐堂皇者苟以整頓風化爲事自應逮案嚴懲數已往之愆尤作方來之炯戒使聞此事者同聲稱快庶不愧折獄之長才若以一時未卽弋獲遂得顯　刑誅在巧雲則幸矣其如輿論之不洽直道之不伸乎且巧雲一聞拘拿之信立時避匿度其情亦不過在其戚串或相識之家暫時棲託近在咫尺未必遠在天涯待案已番結仍可露迹現形施往日之伎倆且料官府雖有隨時遇見卽當拘辦之說然案結多時不免相忘於無事雖道途相遇誰復念及舊來拘送公堂懲辦是使從惡之糜宋氏尚受掌頰一百之刑而百惡之謝巧雲反得逍遥事外執法旣未平允而揆諸疾惡如仇之義亦相刺謬矣且使犯法者挈身遠行卽可不受刑誅則膽量愈大奸許愈生效尤者勢必接踵而起又豈懲一儆百之道哉而幸也閱時未久卽經唐壽卿及朱金氏在英界遇見立卽扭案始得從重鞭貢並令荷校游行大馬路六馬路等處庶足以稍示懲儆使怙惡者有所戒懼夫租界中淫蕩之人岀入小家門户引誘小家婦女豈獨謝巧雲一人哉當其閒居無事不習縫級不操井臼塗脂傳粉搔頭弄姿或與無賴往來或與流氓姘識神通廣大久已置姆訓於不顧視憲典若弁髦而且詭譎多端機械白岀專以販賣人口爲生財之道其所販賣之人口無非由引誘而來引誘之方不一而足大抵同其有隙而乘之投其所好以惑之或知其素與丈夫不睦或夙與家人不和便從而簧鼓其說謂生得一副好面目東西南北何地不可容身奚爲鬱鬱居此或知其性本輕浮情非淡漠卽乘機利導教以嘲風弄月惹草黏花迨局中人意爲之動情爲之移彼遂得以爲所欲爲使人墮其彀中而不覺繩樞甕牖之中婦女之爲所引誘以致墮溷飄茵陷入迷津無從追悔者當不可以僂指計夫婦女之所以紛然失節者以販賣之風熾也販賣之人所以來源不絶者以引　之人多也是故欲保婦女之名節必自嚴禁販賣始欲禁匪類之販賣必自嚴辦引旋悟　北一隅此等案牘層見疉岀幾使聞者耳熟紀者腕脫然則兹之大聲疾呼又豈僅爲課巧雲一人而發哉 
[本館接奉電音]  
　　昨由京友電傳上諭二道叙謹澤登○二月十八日奉上諭前據下寳第奏提督孫開華勦辦德化縣匪徒日久未將匪首陳衆擒進自請議處據咨代奏當降旨將該提督交部議處昨據卡寳第奏已將陳衆拿獲正法本日兵部遵議覆奏所有福建陸路提督孫開華應得降一級調用處分加恩著改爲鋒二級留任欽此同日奉上諭本年輪應查閱湖北湖南雲南貴州四省營伍之期湖北卽派張之洞湖南卽派張煦雲南卽派王文韶貴州卽派崧蕃逐一查閱　眞簡校如有訓練不精車寳不齊者卽將廢弛之將弁據實奏叅毋得視爲具文欽此 
[玉階虬箭]  
　　京師來信云山西右衞城守營文守尉順於客臘感受風寒引動舊疾延鹽調治日形沈重延至二十三日寅刻岀缺當經右衞防禀據情報知綏遠城將軍克軍憲蒙額軍憲以右衞城守尉駐紥朔平府沿邊衝要專管一城員缺緊要不便空懸應卽委署查有花翎副都統銜　記名副都統綏遠城廂黄正白二旗滿洲協領音德泰爲人明白辦事勤愼堪以派委前往署理除檄飭遵照外並飭將文故尉身後妥爲照料刻已專摺入奏矣○吏部爲曉諭事所有光緒十八年正月分月選知州蕭宗幹通判張模直隷州州同盧潤之各一員知縣趙從炳周瑞變秦德埏陳爾延王慕修張超徐傑談廷瑞等八員相應岀叙傳令於正月二十四日黎明赴部過堂二十五日在天安門外朝房預備簽掣如有不到卽行指名題叅勿違特示○浙江巡撫崧振青中丞以浙省辦理順直賑捐經司道覈計除業經解送順直賑局外所餘此欵銀兩不少擬改解山東以濟今春賑欵刻已奏蒙俞允矣○中正殿管理喇嘛印務處爲知照事照得光緒十八年正月二十九日雍和宫喇嘛衆等誦洞里經演跳布札克例應奏派散秩大臣一員是日前往拈香聽經並應派侍衞前往預備供茶等禮相應知照貴侍衞處查照成案分别奏派辦理○正紅漢都統熙爲咨行事印房呈稱本旗現岀公中佐領一缺應咨取郎中員外郎侍讀冠軍使雲麾使治儀正協尉副尉步軍校等與本旗應升之員一同揀選相應咨行各衙門卽將前項應揀人員保送一員卽日咨送本旗以便定期揀選○太常寺咨行户部所有本寺應支光緒十七年春季辦公經費銀四百兩請希貴部卽行覈支傳領等因當由陜西司覈付銀庫照數支給而銀庫尚未定期開放○漢京官春季俸銀向例於二月中旬支放所有本年漢京官春季俸銀經承辦之户部陜西司於開印日通行京師大小各衙門内開光緒十八年春季應行支俸漢京官共若干名内應支全俸者若干應支半俸者若干逐一詳細查明有無應扣應罰等情造具清册兩分一投送户部一文職投送吏部武職投送兵部均限十日内造齊分送以憑覈支○會與館文移處收掌官倭恆額等謹禀本舘現在續行纂得會典十卷請總裁中堂大人於正月二十五日到館閱書謹禀○黑龍江將軍派委防禦承解樺皮三千斤煖皮二百斤紫草二百斤到京赴武備院投納批文武備院 
 
 

Page 2

 
 
派員於正月二十一日未刻在東三座門外先行騐看仍令原解官以車載赴武備院收庫○左右兩翼前鋒營八旂護軍營每歳由廣儲司支領公費銀一萬兩自光緒建元後廣儲司庫儲支絀公費難籌至十五年冬經内務府瀝陳内庫歳入有常放欵頻年遞增入不敷岀請將十營歳支公費改由户部給發在案所有光緒十八年兩翼八旗十營應領公費銀一萬兩咨行户部請卽覈支傳領刻尚未有銀庫開放日期也○吏部爲咨行事騐封司案呈本部議據户部奏將管解京餉五萬兩以上承解官江西候補通判史葆恆獎叙等因核與解餉無悮給獎例案相符應准照例獎叙正月二十一日具題奉旨依議欽此欽遵到部除抄原奏知照户部外相應咨行江西巡撫查照 
[津門賸語]  
　　天河兵備道升授廣西臬司胡雲楣廉訪去冬缷篆後卽入都陛見及回天津而河水已冰未克束裝南下北定於十三日附新裕輪船至上海然後取道往粤西○此次頭班輪船仍係普濟先到廣濟繼之新裕新盛又繼之餘皆入水較深至十二晚或十三日始蟬聨抵埠 
[游街新樣]  
　　幼聞里嫗言狀元夫人游街事津津焉侈爲美談從未聞有羽鎩鶯兒歴遍紅樓紫陌頭藏龜子行來柳巷花街如天津訪事人所述者斯可記已天津信云本月初八日有娼妓兩口忘八义桿三名鐡索琅璫經府差押令游街示衆有見者謂兩妓年均二十餘釵荆裙布似是初墮風塵者义桿頭黏緑紙條忘八則剪緑紙爲帽其式略似前明秀巾並繪作龜形黏諸背上眼圈以碧色繪作圓形雙瞳細如椒粒意者謂其見錢開眼故不惜筆墨以形容之歟頰間江若曉霞團團然有似富家翁模樣蓋受責後紅腫故也是日積雪初融春泥載道兩妓弓鞋一捻伶仃細步足繭難行雖低喚行不得也哥哥而有情人終芇無從援手忘八义桿則已抺却本來面目雖有人從旁唾罵亦惟蹣跚其步裝作充耳不聞云按忘八卽南人所謂烏龜义杆者無賴棍徒假裝體面日岀入於秦樓楚館自命爲護花旛如有人作踐花叢者若輩卽設法爲之保護龜公鴇母奉爲護身之符者也 
[皖山春黛]  
　　統領安慶練軍馬步各營宋佩珍軍門接統於今已經三載兹各營主向哨弁營勇歛聚資財製成德政匾一方德政聨一副於二月初十日送至東門外砲隊營并沿途施放爆笔軍門顧而樂之命開正門迎接再三致謝而後受○分發安徽候補道王觀察樹蔭於初八日行抵省垣謁見沈仲夏中丞呈繳文憑繼復拜會兩司及各寅好日内諸員紛紛答拜車馬盈門○柳色黄金嫩梨花白雪香春光九十已届平分而陰雨連綿迄今罕逢晴霽鵓鳩啼處時聞逐婦之聲農家者流咸謂倘再陰凍連天恐菜麥難於滋長而緑窓妙質鞋繡鳳頭約姊呼姨料理踰青郊外者亦無不眉山銷翠深愁羅襪涴泥云 
[薇垣鞫犯]  
　　二月十七日午前十點鐘江甯府李小軒前署淮安府阮水三兩太守署上元縣陳仰山代理江寗縣王秀山原任江寍縣陸春江三大令齊集江寍藩署衙候瑞方伯升坐花廳飭提哥　案内之李元鏞李顯謀萬松亭等人隔别研訊至午後三點鐘時始諭令各還原禁訊時二門外攔以木栅非執事人役不得擅入卽本署經承胥吏往來亦必稽查故一切口供外人無由知悉云 
[寗波考信]  
　　十六日未刻學憲舟抵西門外郵亭大小文武印委各員迎迓如儀申刻陳大宗師登岸乘坐緑泥八人大轎用全副儀仗入西門内校士館沿途觀者不下萬餘人下馬後卽親至巡捕房各處查閱一周十七日拈香閱墻放告十八日考試闔屬文生經古並補歳十九日考試鎭奉象定文生正塲三十日考試闔渐文童經古二十一日考試府學鄞慈文生正塲以後考期容挨續錄 
[蘇州府屬試題續錄]  
　　江蘇學憲漙大宗師於二月十四日考試常熟照文二縣　生常熟首題　尚德哉若人子曰君子而不仁者有矣夫昭文不以人廢言子貢問曰有一言而可以終身行之者乎子曰其恕乎通塲次題不可乎曰其交也以道其接也以禮詩題賦得醉臥西湖春水船得春字○十五日提覆吳江震澤二縣童生吳江西書題鄙夫寛薄夫敦郭子之去齊作起講講下震澤吾如有萌焉何哉今夫弈之爲數作起講講下通塲詩題賦得霖雨思賢佐得思字默經予惟乙邜朝至于洛師至汝永有辭○十六日考吳縣崑山新陽童生吳縣首題而后可以教國人詩云宜兄宜弟宜兄宜弟崑山則可以贊天地之化育可以贊天地之化育新陽百世以俟聖人而不惑知人也是故君子勘而思爲天下道通塲次題樂或於人以爲善自耕稼陶漁以至爲帝詩題賦得宿氛卷盡天如洗得天字 
[日本官報]  
　　日廷現以内務大臣喆川子爵彌二郎爲樞密院顧問官而以樞密院副議長副島伯種臣爲内務大臣論者以爲樞密院議長伊藤伯博文久思急流勇退此次大約得遂掛冠之志故諸員多有遷調也 
[請停分發]  
　　湖廣總督張香濤制軍以楚省候補道府州縣丞倅佐貳雜職在省聽鼓者數倍於額非僅補署無期卽差委一項亦有數年未經輪及者而由部領照赴楚之員猶絡繹不絶查湖北本水陸衝要之區需次閒員中其廉潔自持者尚甘坐受窮困若不知檢束者易生夤緣奔競之心若不設法疏通殊於吏治民生大有關繋擬將捐納勞績兩項指分湖北候補道府正佐各項人員暫行停止分發一年俾資疏通此外進士卽用正途人員仍照舊分發以符定制其他各項分發人員知未經由部領照槪令改指他省以示限制等情會同楚撫譚中丞繼洵聨銜專摺歴陳正月二十日奉硃旨著吏部議奏欽此 
[潯江春色]  
　　前報載江西九江府屬湖口縣北門外武曲卷砲臺被燬一事現由撫憲委某員前往查察九江道亦委江防府王司馬會查至究竟如何被燬刻尚未得實據○湖口厘局王榮卿太守錫三於本月初十日巡閱所屬龍開河等卡旋入城謁見道鎭開拜會各同寅 
[德化試題]  
　　江西德化縣試諸題前已錄登本報兹悉三都案於十一日辰刻發岀計招覆一百五十名著於十二日終覆所有題目照列左方四書有則髠性理師道立則善人多論詩賦得百花生日得生字 
[蘇州新進文章案]  
　　吳江　吳善熙　凌　炳　沈陳麟　凌昌煥　顧占鰲　顧如壎　沈元培　沈葆宸　顧乃德　翁肇元　丁逢甲　倪良楝　王景星　葉邦英　錢汝慶　凌　涵　任　琪　仲逢辰　朱家驥　撥府二名　嚴錫鵬　費書城○震澤　鄡敏學　黄榮光　金鴻朋　龔人傑　王榜第　沈逢辰　范保泰　顧文俊　凌　雲　程定式　李鍾麟　沈文錦　王賡颺　撥府一名　宋紹庠　 
[米巿重開]  
　　蕪湖粤帮購米各商號因當道勸抽保甲經費竟於本月初六日約齊罷巿是役也起於買客賣客互相推諉賣客乘機控告牙行違例矇收行用牙行謂因買客回號過重所致王宇春大令批令此後買客回號每石裁减四厘再抽四厘捐助保甲局費井岀示曉諭曰案據商民張祝三等呈控米行違例朦收行用廣客挑剔抑　名爲打鼓有累商民叩請分别定章嚴禁等情一案據經札飭委員查明具覆當查開呈行用並各項開銷細帳尚無違例浮收惟回號一項取至三分餘厘及一分數厘爲數過多名色亦巧致爲賣客藉口亟應斟酌損益以昭平允而示體恤除明晰批示並諭米行遵照外合行岀示曉諭爲此示仰米巿買賣客商及行户人等知悉自光緒十八年二月初一日爲始售米一石抽取行用仍照舊章收取惟於回號欵内每石减去四厘歸賣客免繳外再於回號内每石酌提四厘撥充保甲總局公用按斯由各該米行呈繳團捐局兌收並報明本縣轉報總局憲至所控抑　各節果爲商病亟應革除惟該賣客販運米色務宜上下一律毋得稍涉欺矇免致買客藉 
 
 

Page 3

 
 
口其各凛遵毋違特示粤商係買客大佛其意遂相率停止贸易兹經關道楊觀佘保甲督辦袁觀祭細意會商以賣客所控未必盍實且回號一項粤客藉以開銷號中薪水及小工駁船等費相沿已久何得因勸捐之際突起牽纏特飭收回前示並將捐局委員某君撤去差使另委土樂局災春農司馬蕪湖縣王宇春大令候補典史梁述之少尉候補都司曾潤亭都戎並凉委數君合共八員岀爲排解議定此後買客賣客每石各捐銀一厘由牙行按期彚繳各帮首事咸允之各員遂於十三日下午設筵土藥局延請廣號各商把盞傾談藉消胸中磈礧大約一兩日後卽可重行開巿矣 
[根究舊案]  
　　六號西包探偕華包探秦少卿詣案禀稱稱去年十一月間有寍波人徐阿五之女至吳童氏家突有徐良才等闖入該氏家中索詐洋銀二十元旋爲西包探訪聞拘拿徐良才及分用洋銀之杜松林陳阿五蔡阿金張紀生韓阿如等一併送案請究徐阿五供係寍波人向以賣魚度日女兒已嫁與胡夏狗爲室因夫婦不睦常在小的處居住吳童氏是舊時隣舍該氏亦有女兒年未及笄與小的之女不時來往小的之女自幼呼該氏爲母去年冬至節該氏遣女來喚小的之女前去飲酒飯不料有人蜂擁而來將女兒領女現聞該氏被伊等詐索洋銀二十元小的不知其細吳童氏供稱係上海人徐阿五之女前來用膳突有徐良才陳阿五等一擁而入强將徐阿五之女領去並向小婦人勒索洋銀二十元小婦人不得已當卽典質金圈付洋八元又借日子錢計洋銀十二元始得如數交付蔡太守問徐阿五之女旣在吳童氏家喫時節徐良才等何以將女領去何以又向該氏索詐洋二十元該氏訢稱據徐良才言徐阿五之女自有丈夫以小婦人不應招留有夫婦女逼令岀洋二十元太守又問爾無不是之處何以肯岀銀洋旣被勒索何以不來控告其洋是否親手付與徐良才抑有人經手答稱小婦人本不肯付洋先有做大司務之人來言不如付洋爲妙小婦人因親手付與徐又令我不許聲張西包探又稱徐良才同陳阿五前去時陳阿五冐充西包探夥太守問該氏陳阿五是否自稱西包探夥答稱陳兩五自已並不言程西包探夥後據茶館中人言陳阿五曾在西包探名下爲夥又問茶館中何人答稱不知姓名西包探請將蔡阿金徐良才等帶下先問杜松林陳阿五二人太守允之隔别研訊陳阿五供稱小的並不冐充西包探夥不過與徐良才胡夏狗至吳童氏家尋見胡妻由胡送給酬勞洋九元小的得一元並非勒索杜松林供與同太守一再研詰各執前詞命帶徐良才等上堂徐良才供係寍波人現開小烟館有爲石匠之同鄉人胡夏狗向人言其妻徐氏蹤跡杳然托人尋訪後據張紀生卽張意新言及曾見徐氏常在開臺基之吳童氏家因卽知照胡夏狗先報捕房三道頭西捕言旣已尋見可以自去領回卽同胡夏狗等至吳童氏家附近守候探知徐氏果在該氏家中欲乘男子入内時趁勢擁進守候多時並無男子惟見女子岀入又探得徐氏睡在床上由胡夏狗入内尋見小的卽大駡吳童氏不應招留有夫之婦吳童氏因此懷恨在心並未勒索洋二十元迄今西包探查究此事吳童氏卽妄言詐洋二十元太守問爾與胡旣報捕房尋見徐氏後如何答稱同胡領至捕房胡訴明前情三道頭西捕向徐氏願同夫回否徐氏稱情願同夫回去三道頭西捕言旣願同夫回去不妨任其領去太守問爾進捕房否事在何月何日何時答稱小的禾進捕房在外守候胡同徐氏進去事在去年十一月間記不清日子時在夜間在後胡領妻回寍波岀酬勞洋九元分給各人現已函追胡妻來案質訊太守著胡妻獨上堂供與相同麥捕頭請問何月何日何時到過何處捕房太守向胡詰問胡答稱記不清日子約在十一月夜間西包探又稱胡領妻到寍波業已售去太守又問胡答稱並未岀售又問妻在何處答稱在寍波江北岸問能邀來否答稱不能又問爾妻旣在寍波如何不能邀來胡語塞蔡太守一再驳詰胡始稱妻不肯相隨不得已業經岀售又問爾給徐良才等洋幾元答稱九元又間賣妻時徐在塲否答稱不在塲由同族人公同作主麥而頭稱捕房中辦事斷不爲此等事旣稱到過捕房容查明禀覆核辦太守然之飭將徐良才等仍交捕房帶回徐阿五吳童氏胡夏狗等斥退候再覆訊 
[報請相騐]  
　　前日亭午時柴販周遇偕堂弟周寳祥友人張新初投案訴稱小的於十七日偕族兄晉發等由松江運柴來此舟停洋涇浜迤西至十八日晨九點鐘時小的等正在將柴裝擔適有工部局垃圾頭目所用掃街夫某甲因掃街到來嫌小的等作踐　方不問情由將晉發批頰數下又踢以足以致晉發身受重傷不能行動捕頭以掃街夫有頭目經管飭令遇發等退去次日投公堂具控不料晉發延主晚上一息如絲遂於九點鐘時舁迭捕房捕頭察得勢甚危險著舁送仁濟醫院當晚因傷殞命遇發等又至捕房通報捕頭立飭辦公人將行凶之小工陳小珠子拿獲管押昨晨解案愚發寳祥及張投案訴稱晉發實被陳毆傷致弊務請伸寃朱明府問爾等共有若干人陳因何將晉發兇毆須從頭至尾逐一禀陳愚發稱晉發係小的族弟兄家住青浦馬田庄一墩廿六回與小的合連稻柴一船寳祥及張另一船旣至滬停泊一處十八日晨九點鐘時小的裝柴一擔挑至街頭求售回時見晉發受傷偃臥船中問以情由據寳祥言目覩掃街夫毆撃是以小的卽報知捕房舁送醫院不料至晚竟醫樂無效而殞明府問寳祥曰爾與晉發是否弟兄是晚陳毆晉發時爾可目見供稱小的與晉發確係同族此次相約販柴來此十八日晨九點鐘時小的等與晉發各在洋涇浜岸上裝柴陳不問情由將晉發批頰三四下復舉足向小腹猛踢二下晉發遂受傷殞命明府謂愚發曰起來起來不必下跪隨飭寳祥裝作陳兇毆晉發之式覆訊無訛隨向陳研詰陳供稱小的原籍山東生長滬上現在承辦垃圾人處當掃街夫十八日清晨九點鐘時掃　洋涇浜迤西見晉發等將稻柴堆積於地小的令其掃去旋往他處掃街不料回至是處見稻柴依然堆滿因將掃帚柄向晉發頭上作欲撃之勢然並未撃著不知如何斃命明府隨問愚發曰陳兇毆時爾等在旁爲何不解勸供稱陳等皆洋商用人小的等怎敢上前解勸明府謂陳曰爾毆死晉發見証撃鑿無用抵賴人命攸關例當送縣爾若至屍塲當將實情供明方可超豁陳唯唯明府隨與捕頭備德祿熟商將陳還押諭令原告見証至捕房候示一面飭包探及三圖地保投上海縣報請相騐 
[剪髮評理]  
　　寍波人某甲向爲輪船水手前年携其妻室僑居滬南十六鋪集水街码頭前日午後埠與妻在房中絮語忽有同鄉人某乙贸然而入甲以洞房密室之中豈容他人涉足不覺怒髮衝冠不問情由將乙扭住飽以老拳並將八千根煩惱絲用并州快剪刀剪去一截不肯干休互扭至養和樓茶肆評理以後不知所終 
[定期戮屍]  
　　行刼引翔港周邱合記錢布店盜犯沈有才於前年秋間在監斃命日前袁大令接奉省憲公文飭將沈有才戮屍大令立飭原捕差役傳齊行刑人等伺候以便定期戮屍已見前報兹悉該捕等於昨日將各項人等傳到禀明大令遂定於今日午後牒請城隍神會同往西門外壇上戮屍 
[上海縣署瑣案]  
　　前報紀乞丐在縣喊控丐頭不給錢文反遭行兇一則前晚經袁大令升堂研訊周七投案訴稱小的在治下充當丐頭本月間開發各乞丐錢文小的處有姓名者按名給錢五六十文無名者每名給錢二三十文昨日小的正在給發忽有瞿長春張阿苗陵阿全王阿璜等四人爲首紏領多人前來索取小的查得各人均無名字照章每名發錢二三十文瞿等尚不滿意聚衆逞兇其中以張阿苗最爲兇惡竟欲將小的之夥沈春擲入坑厠内當由小的勸阻不料瞿等岀赴憲案喊控求恩明察大令命提瞿張陸王四人研詰瞿等供稱原籍或在陽湖或在通州或在元和或在金匱因乏資本行走江湖求乞度日昨日小的等往丐頭處乞錢每名只給十文小的因裴大老爺在任時斷定每逢二八月每名給錢六十文此次周只給十文多少懸殊遂與辯論反被毆打心實不甘不得已來案喊寃求請鑒察原差薛貴禀稱瞿長春等來署喊 
 
 

Page 4

 
 
控後一味兇横且敢勒索飯資小的善言開導置諸不理大令喝將瞿張陸三犯拖下各責四百板一併枷號交周七押往各處游行未衆王阿璜姑念苦求至再免其枷號著笞四百板收所聽候備文遞解回籍○奚仁甫曾向司徒榮德借銀九千兩至光緒二年間奚病殁司徒榮德屢向奚子林一索取前項林一置之不答司徒榮德遂於正月間投縣控告袁大令准詞飭差往提奚林一避匿不岀前晚林一在城中縣橋左近適被原差瞥見上前拘獲押解到縣禀明前情奉飭看管候訊 
[英界公堂瑣案]  
　　包探顧福亭禀稱某西人被侍者羅長富行竊洋鎗托汪長錫兠賣無人收受今將人贓送案西人申訴前情羅長富借曾將洋槍玩耍如今只求施恩汪長錫供羅言有洋槍兠賣蔡太守判羅長富管押廿八天汪長錫管押十四天洋槍交西人領去○包探顧福亭禀稱緝獲積竊許阿榮起到衣物失主共有袁洪沈三户今將人贓送案袁　高洪阿七沈甫迪等均投案領贓許阿榮供係寍波人屢次行竊惟求恩典蔡太守判許阿榮發捕房管押三月贓給各失主分别認領○包探唐寳榮禀稱莫錦山徐金富等報失衣物查明係胡汝梅行竊拘獲人贓送案莫錦山徐金富均投案請領贓物胡汝梅供係蘭溪縣人曾在同文書局描字嗣因患病歇業迄今流落滬江只求施恩蔡太守飭將胡汝梅押候資遣回籍贓給各失主分别認領○盛金輝訴稱係寗波人在三馬路馮存仁藥店帮夥前與同鄉人王郭甫同事曾供洋銀早已還清今王又來邀同吸烟小的不去後在路相遇强欲借錢不遂所欲至被剥去馬甲質錢馬甲袋内有洋二元爲此扭交捕房送案請訊王郭甫供係寗波人盛從前由小的帶至上海薦生理多方照拂伊曾在童涵春樂材店帮夥被借洋銀有帳可証今向索取伊自願將馬甲付質先還錢四百餘文不料伊又糾人將小的扭交捕房帳目呈閱盛又稱前借之項早已還清蔡太守謂無論有無交誼不應隨路剥衣著將王郭甫交保不得再向纒擾衣給盛金輝領去○包探張九意因葉才中携帶金戒指情有可疑因卽拘獲此案尚牽涉翟栢生昨由該包探拿獲解案翟栢生供不敢誘葉才中賭錢尚求明察蔡太守飭將翟栢生押候集訊 
[法界公堂瑣案]  
　　包探王榮培禀稱積竊王元甫於本月初一日上大老爺開釋當晚及初二三等日又竊炭爐五具水烟袋一枝業經小的吊到原贓送案請究朱明府諭令各卽店暫候一禮拜俟失主前來領贓再行核奪王笞責二百板枷號一月○通事稱汪阿三因欠嚴阿生之錢被嚴撃傷現送仁灣醫院療治嚴供稱小的與汪同在某茶肆富茶傳士正月初四日汪借錢一千五百文屢索不還反敢岀言不遜以致口角並未撃傷朱明府問爾與汪是否好友供稱面熟而已無甚交情明府著押候汪傷痊核奪○沈學文控方四覇住妻子希圖販賣朱明府將方提訊供稱沈娶妻時曾岀茶禮洋銀二十四元岳母因窮苦不堪欲依女婿度日繕有紙據目今日事本月十六日在英公廨蔡大老爺案下具控明府著移送英公廨訊辦○包探郁庭湘稟稱積竊吳阿安竊得錫茶壺一具送案請究吳供稱有人提壺瀹茗行至城畔在城下小便小的乘間取之朱明府判令笞賣六十板贓存捕房○積竊秦小星竊案纍纍經某包探　獲吊贓給領已記報章昨日又吊到錫事件自鳴鐘衣服等物車夫郁小明妓奴周文珠及馬　藏鴻寳齋鄧金生紛紛認領朱明府判笞案一百板枷號兩月○翁裕昌偕妻翁張氏訴稱光緒十三年八月小的及小婦人憑媒娶丁姓女孩爲童養媳日前女孩不别而行逃至徐周氏處向領不放交　拘案徐周氏供稱女孩係小婦人親生嫁與翁姓家作童養媳此次無故遭毆是以逃回家内小婦人欲翁姓邀媒人來領並無不放之事朱明府謂年幼女孩倘有不是之處翁姑理應管教着徐周氏將女交翁領去諭令待成親後再准往來徐周氏稱不論男女小孩皆十月懷胎三年乳哺若無故常遭凌虐於心烏能安乎明府令翁嗣後須與自已兒女一樣看待不可凌虐翁等均遵諭而退○前者陳家謨卽徐姓控訴傳新發携洋銀三百乘北京輪船回家被人擠墜大　失去洋銀朱明府將小工頭目方阿康陳光林及是日帮同舁傳之小工顧溪元鍾玉和張懷山石文生提案訊無著落諭令方等岀外自行查察限三日内禀覆昨日限期已届方等復投案訴稱先洋之事屢查無著是以來案禀覆明府諭令仍將諸小工帶去飭陳赶緊將傳交案再行核奪○同昌泰煤炭店主徐松濤代周文濤繳到寡婦金氏所控應找之三月杪期票洋銀二百元朱明府准卽銷案當堂將摺據塗銷 
[百世流芳]  
　　竊聞善者宅心仁厚立志堅貞久而不淪無時不淪無時不爲災黎而挽回浩刼無日不如生佛而感發善心轉移於妙用仁術之推施無不耿耿在泡也今如唐翁茂枝善長大人粤東駿望滬瀆鴻商牙籌推槐巿之能心契重蘭交之誼去冬落成祠厦敬想先輩主祀蒞滬貴戚友紛各禮賀集成百洋主人留心善舉不忍　縻爲賓朋者好義從同將此筵資百洋全施醫藥之費敝堂拜登之餘不勝感佩仰見茂翁擴已溺已飢之念原不假夫斧柯息呼庚呼癸之聲且不分夫畛域從兹惠育蘭藉五祀之儀容穆穆桂醑椒漿六宗之盛典峨峨明德馨杳貽謀燕裏多多福蔭同春潮並發種種德澤似麗日同开並祝貴親友德漙嗷鴻力蘇涸鮒節一席之華筵種萬分之福田敝堂自堪預望諸翁福壽康寗常獲嘉祥也爲此乞登報牘叩謝仁慈开爲疾苦鑄金事之[  上海鐵馬路廣益善堂同人謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十八年正月廿八日京報全錄]  
　　宫門抄○諭旨一道錄前○發抄硃批五道○直督李奏東明黄河兩届搶護安灡遵保岀力各員摺○又奏修撰辦賑岀力請傳旨嘉奬片又奏查明百善堂紳士捐助順屬着賑銀兩請展限核奬片○又奏請旌獎片○豫撫裕奏甄别候補八員摺○川督劉奏請仍照原保給獎片○正月二十八日吏部翰林院廂藍旗值日翰林院引見十三名○　銳請假十日○召見軍機敬信恩佑張仁黼○發抄沈秉成奏派委候補道袁秉楨辦理蕪湖等處保甲奉硃批知道了欽此○又在籍庶吉士崔澄請奬奉硃批著照所請該部知道欽此○劉坤一奏記名提督侯德明留省補用奉硃批著照所請兵部知道欽此○又裁撤輪船總統　支公費奉硃批該衙門知道欽此○王文韶奏京控案件奉硃批刑部議奏欽此○○　學士直隷總督一等伯臣李鴻章跪奏爲東明黄河兩届搶護安瀾遵保尤爲岀力文武員弁恭摺仰祈聖鑒事竊臣前因東明黄河光緒十六十七兩年搶護安瀾請照章酌保員弁業蒙諭旨允准欽遵在案兹據大順廣道羅錦文禀稱近年河身淤仰日高大溜靠堤愈近皆由鄭工失事以後水長沙停兼以東省尾閭不暢所致上中下三汛工叚綿長六十里頻年岀險迭派練軍恊挑士工並加欵搶護新險另案飭抛磚石相機防守得保安瀾然兩年以來險工迭次環生事機緊迫稍不得手皆足以潰壞大局該員弁等奮不顧身竭力搶護洵屬著有成勞在事文武員弁甚衆惟格於定章不得不大加删减兹擇其尤爲岀力者照章開列因大名同無河工須酌調地方人員協助亦應照案給獎據該道羅錦文會同大名鎭總兵徐道奎具禀前來臣覆核並無冐濫所擬獎叙均與部章相符謹繕清單恭呈御覽仰懇天恩俯准照擬給獎以昭激勸其應給千把外委等項容另咨部註册理合恭摺具陳伏乞皇上聖鑒訓示謹奏奉硃批該部議奏單併發欽此○○李鴻章片再四品銜翰林院修撰黄思永勸募捐欵辦理順屬工賑業將集捐銀數另片陳明請照章核獎在案查去夏順屬水災爲自來所未有大興宛平永清東安武清寳坻等處被災最重京師右安門外各村莊水深丈餘一片汪洋居民　宿屋頂樹顛呼號求救慘難言狀該修撰聞信卽設法籌欵購備亁糧雇覓泅水八去會同京外各官紳分投紥筏救渡先於廡甸村采育鎭等處多設粥廠妥爲留養以補官賑之不及嗣又兼辦武清東安等縣義賑躬歴災區核實散放毫無遺濫計自上年六月起至本年四月止先辦急撫繼以冬撫春撫來往奔馳不辭况瘁全活災黎無算其創設常年施樂各局規畫周詳民皆稱便今春撥欵築河堤造橋梁以工代撫涓滴歸公勤勞備著該修撰家本寒素所集捐欵均向親友稱貸苦口勸籌人皆感其好善之誠源源接濟現在順屬賑務告竣凡勸捐辦賑岀力人員均已仰邀優獎該修撰口不言勞力辭甄叙志行甚爲卓潔據通永道楊宗濓禀請核奏前來臣查修撰黄思永供職詞垣本無辦賑之責廼因畿輔被災腃懷飢溺力籌鉅欵多方拯助俾數十萬飢民得以安撫不致流謮失所其任事勇往存心利濟實爲詞臣中所罕　自應據實臚陳以彰善行而勵薄俗可否仰懇天恩俯准將修撰黄思永傳旨嘉漿之處由自逾格慈施謹會同兼管順天府府尹臣祁世長順天府府尹臣孫楫附片具陳伏乞聖鑒訓示謹奏奉硃批黄思永着傳旨嘉獎欽此○○李鴻章片再上年順屬水災甚重工賑浩繁官欵不足經南省紳士募集捐欵前來助賑業將所捐銀數奏明照章給獎在案兹查有京都百善堂紳士翰林院修撰黄思永先　勸集賑捐銀三萬七千八百餘兩先在近畿一伖村庄設廠留養災民後又兼辦東安武清等縣義賑並撥欵修築河堤橋工前次奏明百善堂紳捐銀五千七百餘兩卽係該修撰所募之欵現除此項不計外尚有未經請獎銀三萬二千一百五十四兩零據通永道楊宗濓查明所放各處賑撫銀兩及修辦河堤橋工支銷數目均屬彬符自應准其照章核獎以昭激勸惟查直省賑捐獎案截至年底限滿爲日無幾勢難赶辦擬請將此項捐欵另案辦理自光緒十八年正月起予限三個月由直造册詳咨限滿卽行截止並將支銷各欵另行開單奏報以清界限據籌賑局司道詳請具奏前來臣查南省紳士捐 [ 
 
 

Page 12

 
 
[光緒十八年正月廿九日京報全錄]  
　　宫門抄○諭旨一道錄前○發抄硃批五道○江督劉奏總兵因病岀缺委員接署請旨迅賜簡放摺○將軍裕等奏叅革府司獄拿問摺○漕督松奏摺差失落摺包斥革查辦片○直督李奏查叅知縣片○又奏請將辦賑岀力之道員送部引見片○正月二十九日户部通政司詹事府八旗兩翼值日無引見○希隆阿嵩山各假滿請安○德隆請假十日○召見軍機福中堂崇禮徐用儀皇上明日卯初二刻進内至坤寍宫入座吃肉畢還海○發抄李鴻章奏審明滋事逆首楊悅春等懲辦奉硃批刑部知道欽此○又記名總兵李大霆署大名鎭奉硃批兵部知道欽此○又遊撃松恩派往科布多換防奉硃批兵部知道欽此○定安奏調防伯都訥之齊字練兵遣撒歸伍奉硃批該衙門知道欽此○魏光燾奏交缷撫篆回籍奉硃批知道了欽此○○頭品頂戴兩江總督臣劉坤一跪奏爲總兵因病岀缺先行委員接署請旨迅賜簡放以重職守恭摺馳陳仰祈聖鑒事竊據淮揚鎭標中營遊撃郎桂林等禀稱統領老湘合字等營記名提督淮揚鎭總兵章合才感受風寒觸發舊傷醫治罔效於光緒十七年十二月初四日因病岀缺等情前來臣查該總兵章合才智勇深沈熟諳韜略起家行伍爲一時名將咸豐同治年間轉戰湖南江西江蘇陜西等省隨剿變捻各逆攻堅摧銳屢瀕於危積勞甚深立功最偉先後補授江南蘇松江西九江等鎭總兵均因統帶防營未經到任自調任淮揚鎭總兵以後迄今已及十年馭兵恩而有威土卒樂爲之用該處爲南北往來通衢彈壓巡防極關緊要章合才實心任事不辭勞瘁地方賴以安謐今以積勞病故中道云殂殊深悼惜所有江南淮揚鎭總兵員缺有督率操防之責相應請旨迅賜簡放一面由臣遴員接署查有提督銜儘先題奏總兵吳安康營務熟習辦事勤明前曾署理蘇松鎭總兵篆務並統領南洋兵輪船措署裕如堪以派委署理吳安康禾到任以前飭派漕標中軍副將松華暫行兼護其老湘合字等營查有總兵銜儘先推補副將淮揚鎭標宿遷營遊撃舒永勝威望夙優情形亦熟久在該營深得兵心堪以派委接統仍兼帶合字中營以資得力除分檄飭遵外所有總兵因病岀缺請旨迅賜簡放各緣由謹會同漕運總督臣松椿叅摺由驛馳陳伏乞皇上聖鑒訓示謹奏奉硃批另有旨欽此○○奴才裕祿興陞跪奏爲特叅疎防監禁重犯越獄脫逃之府司獄請旨革職拿問恭摺奏祈聖鑒事竊照本年十二月初三日據奉天府司獄尹庭萃禀報十二月初三日夜監禁人犯高春九趙生二名乘禁役人等睡熟該犯等扭斷肘鎖由窓台挖洞岀屋越獄逃逸禁卒張慶春等驚覺追捕無蹤等情奴才等接閱之下不勝駭異當卽飭令承德縣知縣榮禧前詣監所看騐屬實一面飭縣會營選派兵役懸立重賞分投追捕現尚未據報獲查高查九係因與民婦張氏通姦謀勒本夫王二頭身死犯案審依姦夫起意殺死親夫擬斬立决例擬斬立决業經具題尚未奉准部覆之犯趙生係因被毆用鐡鍬攔擋誤碰大功堂兄趙璧致傷越日身死犯案審依卑幼毆大功兄死者斬律擬斬立决業已題奉部覆改爲監候之犯均留禁府監該司獄尹庭萃應如何督率禁役加意嚴防乃事前旣疎於防範致令越獄脫逃事後又未能追踪捕實獲　尋常疎忍可比更難保無鬆刑賄縱情弊自應從嚴叅辦除先將該可獄尹庭萃撤任看守委員接署外相應請旨將奉天府司獄尹庭萃革職拿問以便提同禁役人等審明按律擬辦仍嚴飭所屬設法購線追捕並飛資各省一體嚴拿逃犯高奉九趙生務期弋獲究懲勿任遠颺理合恭摺具陳伏乞皇上聖鑒訓示冉奉天府司獄一缺奉省現有應補人員應照例咨部請補合併陳明謹奏奉硃批另有旨欽此○○松椿片再本年九月奴才專弁拜進奏事摺片三件派委摺差淮陽鎭標右營額外任維瀚齎呈嗣據該摺差禀稱到京後向住西河沿高陞客店守候呈遞此次摺件遞進於九月二十四日奉發硃批原摺包裹收存次日赴内閣領抄計正摺奏報八月分水勢一件奉硃批知道了欽此附片守備叚必魁續完帮津資役銀兩懇請免議一件奏硃批着照所請户部知道欽此附片洪湖各工完竣如式用欵數目一件奉硃批工部知道欽此各等因奉經抄岀旋於二十六日午刻岀店吃飯告知店夥照料門户未刻回店查看窻櫺有損壞情形卽喚店主開視檢點竟將摺包失去赶緊尋覓三日不見下落已報北城兵馬司飭差嚴緝等情奴才伏查齎奏事件是摺差專責宜如何小心守護乃竟輕父店夥照料致被賊竊實屬不知愼重咎無可辭自應由奴才將摺差額外任維瀚先行咨革聽候查辦一面栘咨巡視北城御史轉飭司坊官員查明所禀情形是否屬實分别提訊嚴緝究辦除俟覆文到日再行核辦外所有摺差在京寓奏摺被窮緣由謹據實附片具陳伏乞聖鑒謹奏奉硃批知道了欽此○○李鴻章片再欽奉光緒十七年十月二十六日寄諭許振褘奏摺差被刦請飭緝捕等語着字鴻章查明叅處等因欽此當飭藩臬兩司將該縣張良暹先行撤任檄委候補知縣趙啓心密往查得摺差劉彩臣於九月二十八日晚行至定興縣因夜深人倦情願乘坐車輛經定興縣撥車前進是夜三更行至新城縣屬高牌店迤北被賊搶去銀衣等物時值該縣張良暹赴省公岀劉彩臣因摺件緊要未及報縣先行齎送進京差竣折回於十月初七日報縣張良暹立時岀票飭差嚴緝正在會營往勘該摺差並未守候卽行回豫張良暹飛移定興縣傳解車夫楊藍子到案訊供詣勘通報一面比捕勒拿禀司飭據保定府將楊藍子提案訊據供明是夜行至該處被步賊七人攔住車輛將摺差架拉下車持械威嚇搶去銀衣賊犯並未騎馬摺差亦未被扎受傷餘與委員所禀相同該司等復派候補直隷州知州孫傳栻嚴密覆查無異並據張良暹禀獲賊犯王勤一名飭府提省訊取確供再行擬辦等情由司詳覆前來臣查東河摺差劉彩臣在途被搶由司委查明確失事在張良暹公岀期内公回後一經報案立卽飭差嚴拿並非勉强岀批不甚措意惟此案賊犯七人月餘之久僅獲一賊緝捕究未得力除已撤任外應請旨將前署新城縣知縣卽用知縣張良暹先行交部議處仍俟疏防限滿犯無續獲照例題叅直境幅員遼闊又值大災之後迭飭州縣認眞整頓捕務而搶刦之案終難盡絶歴年飭派防營於十月起分撥大道州縣協同地方官晝夜梭巡護送行旅至次年二月底撤防歸標此案失事在練軍未岀防之先現在各屬尚稱靜謐拿獲巨盜亦復不少分别正法解勘應仍飭地方文武加意防捕期於行旅無驚閭閻安堵如有因循廢弛從嚴叅辦至馳送摺件有驛州縣照例應付馬匹此次定興縣因摺差劉彩臣自願坐車是以給車而不給馬並非故違定例惟摺差乘坐車輛每易朱車已通飭有驛州縣嗣後一律應付馬匹不准以車代馬不准差弁希圖安逸需索車輛以符定制而肅郵改理合附片覆陳伏乞聖鑒訓示謹奏奉硃批著照所請該部知道欽此○○李鴻章片再查二品頂戴候補道朱其詔委辦籌賑局務任事實心去夏直屬猝被水災各河漫口天津地勢低窪情形危險災民　聚朝不保暮該員會督印委親赴被水村莊設　拯救保全民命甚多嗣後辦理冬撫春撫盡心籌畫涓滴歸公本年春間挑濬滄州捷功减費胼胝經營不辭勞瘁工程結實經費亦能撙節伏秋大汛南運河獲慶安瀾有裨於地方匪淺又二品頂戴候補道黄建笎富上年大災之後京津一帶糧　翔貴貧民餬口維艱欽奉○諭旨飭令招商販運糧米來京以資接濟該員首先運米進京設局平糴又復招商源源賑濟計去夏迄今運京米糧不下二十餘萬石商賈不敢居奇　　因之平减順直被災甚重而輦毂重地人心賴以安定實該員之力爲多各省捐解賑銀糧米棉衣均由招商局輪船承連奉旨截留江蘇江北漕米奉天粟米亦係存儲局棧隨時撥放該員認眞經理轉運迅速俾賑撫得以應手洵屬勤勞倍著查安徽試用道任錫汾江蘇候補道胡家楨因勸辦蘇皖賑捐經前兩江督臣奏請送部引見又直隷候補道桂本諴因辦理順屬工撫亦經順天府尹臣奏請送部引見先後奉旨允准在案該員朱其詔黄建笎才具明練講求吏治備器使辦理工賑勞績與任錫汾等事同一律可否仰懇天恩俯准將該二員送部帶領引見聽候諭旨錄用之處岀自恩施逾格謹附片具陳伏乞聖鑒訓示謹奏奉硃批朱其詔黄建笎均著交部帶領引見欽此 
 
 

Page 13

 
 
[光緒十八年二月初一日京報全錄]  
　　宫門抄○發抄硃批五道○直督李奏爲恭謝天恩摺○又奏爲恭謝天恩摺○又奏請議卹片○甘藩沈奏恭報接印日期摺○直督李奏准練各營更換管帶員弁片○漕督松奏疏通漕運河道片○台撫邵奏留知縣差遣請仍遇缺卽選片○二月初一日禮部宗人府欽天監侍衞處值日無引見○姚恊贊謝授山東兗沂曹濟道恩○榮堃謝授福建漳州府知府恩○臧濟臣陳夢麟謝充講官恩○遷公續假五日○恩公續假十日○禮部奏派搜檢之王大臣派岀睿王恩中堂貴恒景善徐樹銘陳學棻志顔慶福舒普澧深花尚阿恩並希朗阿色普徴額吉恒○召見軍機姚恊贊榮堃○皇上明日卯正進内至坤寍宫吃肉畢還海○發抄張之洞奏測繪輿圖請展限辦理奉硃批著照所請該衙門知道欽此○又江漢關收支稅數奉硃批該衙門知道單併發欽此○卞寳第奏前署甌甯令吳保完欵錞完欵免議奉硃批著照所請該部知道欽此○又升任知州汪學澄等欠欵革追奉硃批著照所請該部知道欽此○又侯明輔補南澳鎭左營遊撃奉硃批兵部議奏欽此○○大學士直隷總督一等伯臣李鴻章跪奏爲恭謝天恩仰祈聖鑒事光緒十七年十二月二十六日軍機大臣傳旨以臣鴻章七十生辰蒙恩先期頒發御書鈞稀篤祜匾額一面圭卣恩榮方召望鼎鐘勲勩富文年對聨一副福壽字各一方無量壽佛一尊嵌玉如意一柄蟒袍面一件小卷江綢十六件交臣姪翰林院庶吉士李經畬於二十八日齎捧到臣當卽跪迎至署恭設香案望闕叩頭謝恩祗領伏念臣疆符忝握歳籥頻更溯通籍於弱齡久沐四朝之澤喜守官於畿輔近依九陛之光時序侵尋涓埃莫補何意哀年之漸晋猶蒙宸注之殷垂驛訊遥傳龍章特賁勉循臣職任忝鈞衡渥荷天庥恩隆篤祜褒以西周之元老勉爲北宋之耆臣竊臣早值中興旣邁岐陽之盛晚逢聖治亦殊元佑之朝論勲勩則非愚分所敢期論恩榮則視昔賢爲已過繹禮名於百順共納福林繼詩義於九如同遊壽宇瞻長生之色相七寳舒華奉明詔以指揮三軍効命曜黼黻而彰施備采詠絲紽而退食增思凡兹錫賚之駢蕃彌切悚惶於方寸儼對揚於殿陛喜自天來騰觀聼於郊原澤先春至寵光曲逮祗受滋漸臣惟有益奮衰庸冀酬高厚長託生成於帝德時懐惕勵於天售敢賡石介聖德之詩愧仲淹之一卨竊傚召虎王庥之頌祝天子之萬年所有微臣感悚榮幸下忱謹繕摺叩謝天恩伏乞皇上聖鑒再臣同日仰蒙皇太后恩賞應敬謹專摺叩謝理合陳明謹奏奉硃批知道了欽此○○大學士直隷總督一等伯臣李鴻章跪奏爲恭謝天恩仰祈聖鑒事光緒十七年十二月二十六日軍機大臣傳奉懿旨以臣鴻章七十生辰蒙恩先期頒發御書鼎鼐凝釐匾額一面棟樑華夏資良輔帶礪河山錫大年對聨一副福壽字各一方御筆益壽字一幅御筆蟋桃圖一軸無量壽佛一尊帶膆貂褂一件嵌玉如意一柄蟒袍面一件大卷江綢十二疋交臣姪翰林院庶吉士李經畬於二十八日齎捧到臣當卽跪迎至署恭設香案望闕叩頭謝恩祗領伏念臣昔在戎行早蒙簡拔三十年爲世受恩獨久於諸臣五百里近畿拜賜常先於群牧值桑榆之向晚倍葵藿之傾陽廼蒙宸翰之遥頒更荷上方之異品懍職事而任崇調鼎迓光榮而誥錫凝釐華夏清塵本託如天之福河山列士過叨延世之恩時深兢惕於臣衷褒慚良輔同祝舒長於帝治恩許大年衍箕疇而福壽星聨義敷錫極仰奎藻而吉祥雲繞語恊延齡親御線毫更圖仙實傳來西極含千歳之烟霞頒岀東朝近九霄之日月仰見聖能天縱游藝有餘喜逢歳樂時清頤神多暇捧觀頂祝拜舞歡欣對寳相之莊嚴增寸心之恪敬輝在蟬珥更逾集腑之珍潤軼犀紋竊擬從心之用備五采而華蟲有耀粲三英而織繭彌工凡兹稠疉之隆施悉岀尋常之異倖叨榮已過循分彌驚臣惟有益勵悃忱勉酬知遇堅持晚節敢忘夙夜之心永祝長春敬上重華之頌所有微臣感悚榮幸下忱謹繕摺叩謝天恩伏乞皇太后聖鑒謹奏奉硃批知道了欽此○○李鴻章片再海防水路各軍積勞病故員弁例應奏懇賜卹兹查有記名提督宋先聘等二十九員歴在海防各軍營次衝冐寒暑實力操防不辭况瘁積勞致疾先後在營身故又北海軍守備陳兆藝等三員積勞病故均屬殁於王事深堪憫惻據各營統領營官呈請奏卹前來臣覆查屬實除飭取履歴咨部外理合繕具清單恭呈御覽仰懇天恩勅部各按原銜升階分别從優議卹以勵勤事伏乞聖鑒訓示謹附片具奏奉硃批著照所請該部知道單併發欽此○○二品頂戴甘肅布政使臣沈晉祥跪奏爲恭報微臣馳抵甘肅接任日期叩謝天恩仰祈聖鑒事竊臣欽奉恩命補受甘肅布政使遵旨入覲當蒙召見二次仰荷訓誨周詳莫名欽感陛辭後於十一月十五日行抵甘省奉督臣楊昌濬飭知赴任十一月十七日准署布政使臣裕祥將印信文卷移交前來當卽恭設香案望　闕叩頭謝恩祗領任事伏念臣知識庸愚屢蒙拔摧湘中陳臬未報涓埃隴右開藩彌深兢惕甘省地臨茺徼藩司職任旬宣現當初復舊章舉凡行政理財安良察吏在在均須整頓如臣禱昧深懼弗勝惟有遇事禀商督臣實心辦理冀答高厚鴻慈於萬一所有微臣接印視事日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○李鴻章片再北洋淮練水陸等營更易管帶員名並移防處所迭經遵照光緒十五年欽奉諭旨附片奏明在案兹查統領蘆台淮軍武毅副中老前兩營兼統古北口練軍前右後三營管帶武毅副中營總兵楊玉書奉旨補授河南歸德鎭總兵飭赴新任所遺蘆防淮練軍統領改委管親兵新左營記名提督聶士成接統遞遺親兵新左營管帶官改委記名提督劉朝貴接帶又管親兵水師中營哨船徐耀廷補授江蘇太湖協副將交缷赴任所遺哨船管帶改委補用都司徐獻廷接管又管帶保陽練軍中營八溝營叅將趙喜義在營病故所遺保陽練軍中營管帶官改委候補副將張志勇接帶各專責成其餘各營並無更換除照章按季造册分咨外理合將北洋淮練各營更換員弁緣由附片陳明伏乞聖鑒勅部查照謹奏奉硃批兵部知道欽此○○松椿片再裏河廳屬順水壩從前常年啓放漕鹽及各商船行駛甚便光緒十三年鄭工失事議開新河禦湖水闌入運口遂將該壩堵閉專爲一時防黄之計兹幸黄水並未趨下而往來丹楫繞道新河行走以致清河縣馬頭鎭一帶商民生計爲之頓蹙近年重漕鹽運及各商船繞道新河每以行徐曲折久延時日疉據地方土民商賈及押運委員先後再三稟請照舊開通規復舊制奴才留心察訪衆論僉同復於查閱工程之便順道往勘實於各船及商民生計均形窒碍勢非復開不足以示體恤現在鄭工早經竣事並無黄水下注惟查原開門户寛數挑濬亦深全行拆啓需欵甚多而轉瞬新漕起運又難從緩辦理再三酌覈惟有先行酌開金門量挑上下淤淺使通舟楫藉水冲刷再將吳城七堡攔河築壩以遏其引廻之路趁此水勢消落赶爲籌辦庶可收事半功倍之效而該集鎭商民亦得復其舊業裨益甚大費用較省奴才爲利漕便民起見除赶飭查估撙節核實興辦並俟彚案造報外理合附片陳明伏乞聖鑒訓示謹奏奉硃批該部知道欽此○○邵友濓片再定例在部投供侯選各官如因公岀差遇輪選到班照例擬選俟差竣回京附於月選官後補行引見等語兹查有不論雙單月本班儘先選用知縣沈錫藩曾在台灣歴年剿撫番社並舉辦清賦全功告竣各案内岀力經前撫臣劉銘傳先後奏保在案該員立品端方辦事明敏臣前摺請調州縣四員僅據禀到葉意深一員餘尚未據到差擬將沈錫藩留台藉資差遣查前撫臣曾因台灣商務需員奏留候選道楊宗瀚在台差遣次遇缺卽選於光緒十三年五月十九日欽奉硃批著照所請有案今該員沈錫　因公留差事同一律合無仰懇天恩俯念海疆重要吏治洋務需員飭部註册准將不論雙單月本班儘先選用知縣沈錫　　於台灣差遣輪選到班仍照例擬選俟選缺後由差次送部附於月選官後補行引見岀自逾格鴻慈除履歴咨部外謹附片具　伏乞聖鑒訓示謹奏奉硃批著照所請吏部知道欽此 
 
 

Page 14

 
 
[光緒十八年二月初二日京報全錄]  
　　宫門抄○諭旨一道錄前○發抄硃批四道○將軍長等奏剿滅賊匪緣由摺○陜督楊奏查明鄉試未中老摺○鄂撫譚奏查明鄉試未中年老諸生摺○甘臬裕奏恭報交缷藩篆仍回本任日期摺○閩藩藩奏恭報接篆日期摺○將軍裕等奏飭道員赴任片○二月初二日兵部太常寺太僕寺鑲黄旗值日無引見○恭王謝賞神肉恩○興伯雍和宫聽經覆命○額中堂續假十日○裕德請假十日○松安續假十五日○兵部奏派查齋之大臣派岀清安賡音布鳳鳴祥普芬車秀吉廣忠吉恒○召見軍機巴克坦布○發抄楊昌濬奏仍以何永恊補永固恊都可奉硃批兵部議奏欽此○又甘省補用縣丞孫興濓斥革奉硃批著照所請吏部知道欽此○又西寗土司祁叙古賞四品頂戴仍管土司奉硃批著照所請該部知道欽此○又叅將何建威調陜西寗陜營叅將等缺奉硃批兵部議奏欽此○○奴才長順富爾丹跪奏爲長春續獲教首並吉林府屬烟筒山等處賊匪現已剿滅緣由恭摺馳陳仰祈聖鑒事竊奴才等前因長春教匪謀逆先期破獲並吉林府屬烟筒山等處大股賊匪搶擾派兵剿捕業將各情專摺奏報在案嗣據長春府知府同勲禀稱該府回任後卽提夥匪侯得山等研訊供訊閃爍不吐實情當以傳教匪首在逃密派幹役跴緝於本年十一月二十八日在吉林府界朱家大屯客店内拿獲逆僧蘇安祥一名訊明實係教首與前獲正法之謝添明等供詞脗台並稱道匪匡姓等已在奉天八面城地方練有數百人候伊約齊多人再行起事等語當飭就地正法以安衆心又據全營翼長富興等呈稱烟筒山一帶賊匪已由該處附近駐紥練隊恊同民團實力攻剿殆盡前月十八日夜當賊匪初岀山時不過數十人正值該處隊官愛希朗阿帶隊赴太陽嶺一帶巡緝留營隊兵無多寡不敵衆以致烟筒山街鋪户被焚二十餘家居民星散愛希朗阿聞信折回並邀集黑瞎子岡鄉團趙貴解啓文等帮同攻剿致斃賊十餘名並獲砲車一輛賊復南走裹脅漸衆維時雙陽河荒裏波勒河套繼起教匪百餘名與烟筒山賊合股退入小城子地方教匪孫剛家船踞旋立木城實以泥土將爲持久之計愛希朗阿率同兵團攻打一夜未下次日經雙河鎭駐紥委叅領梧林帶領隊兵並邀各處鄉團追抵該處與愛希朗阿合隊圍攻仍先撥兵扼其入山之路然後進撃賊以小黄旗施展邪術我軍槍多炸壞賊由内闖岀槍子如雨鄉團頭目趙廷好之子文學練目張啓恩陣亡兵團受傷數十人均無退志復以穢物裝入抬槍連撃賊始驚亂紛紛逃竄我軍追殺數十里共斃賊三十餘名生擒十餘名受傷逃脫者數十名奪獲大車三輛騾馬二十匹杏黄旗一杆槍械邪書無數又搜獲割去髮辫者五六十名均係沿途被脅鄉民多有大户的保就近釋放查詢鄉民知賊中手執黄旗者卽僞軍師孫剛已於敗逃時自刎身死此十八至二十二連日痛剿賊匪之情形也又據靖邊視軍王寛呈報二十六日抵至烟筒山時賊已削平人心尚屬惶恐因卽遍搜餘匪遂獲跡近教匪之莊殿發等弟兄二名並於其家搜岀孫剛家眷老小六口餘賊十餘家均已全數遠颺細查二百餘人内除去裹脅逸去者不過數十人各等情先後禀報前來並據署磨盤山州同竇印芳陸續拿獲教匪張連舉韋學詩等二名報明到省奴才等當飭各軍撥隊進山搜剿匿匪務期盡絶根株不使復生萌孽一面將獲匪趙永汎李得李殿汝莊殿五孫方鎭王守田張遇恒王材張愚吳金榮梁葆均陳廣碌高溎王得勝宫中增等十五犯提省飭交發審局訊明該匪等與孫剛素習邪教早蓄異謀自十一月初有朝陽教匪馬連啓潛至該處勾串孫剛並該匪等起事以爲朝陽接應孫剛稱爲軍師趙永汎名爲謀主其所備槍砲刀矛馬匹均係平日預儲及掠取各鋪家防夜之物日前與官兵接仗時間用紙人紙馬以助聲勢嗣因邪術不靈致被擒獲供詞歴歴如繪當經批飭將該匪等立行正法其餘已獲未辦各匪應俟解到時再行訊辦奴才等查此次教匪滋事其人數連各處併計已不下千餘人之多幾蹈朝陽覆轍仰賴聖主威福或消患於將萌或遏亂於方發實堪深幸然地方文武官各俱能先事覺察臨時用命並各鄉團亦復踴躍爭先効死不去不無微勞足錄合無仰懇天恩俯准奴才等擇尤酌保數人以示鼓勵並將陣亡民團從優請卹之處岀自鴻慈逾格所有長春續獲教首並勦平烟筒山賊匪緣由理合恭摺馳陳伏乞皇上聖鑒訓示謹奏奉硃批著准其酌保數員毋許冐濫欽此○○太子少保頭品頂戴陜甘總督臣楊昌濬跪奏爲甘肅辛卯科應試老生三塲完竣未經中式循例具奏恭摺仰祈聖鑒事竊據署甘肅布政使裕祥詳稱准提調監試查明光緒十七年辛卯科應試老生年届八十以上之鎭西廳副貢生何元杰一名開單同三塲硃墨試卷咨送到司當經行據該廳儒學查明何元杰實年九十歳光緒四年科考入學其入學年分在三塲以前光緒十四年戊子科已蒙恩賜副榜現有廪生保結並無揑飾浮冐造册結報併據該儒學聲稱送考來省印交鎭西廳兼攝該老生册結誠恐用印需時祗得就近借印詳請核辦前來臣查副貢生何元杰三塲完竣文理明順年届八十以上未經中式洵爲庠序耆英宜荷恩榮盛典除硃墨試卷印保册結咨送禮部外理合恭摺具奏伏乞皇上聖鑒勅部核覆施行謹奏奉硃批禮部議奏欽此○○頭品頂戴湖北巡撫臣譚繼洵跪奏爲查明湖北省辛卯正科鄉試未經中式年老諸生循例恭摺具陳仰祈聖鑒事竊照鄉試年老諸生三塲完竣未經中式者例准查明年歳奏請恩施歴經遵辦在案今查光緒十七年湖北辛卯科鄉試有年届八十以上者咸寍縣學附生黄守寅武昌縣學附生李樹森王田三通山縣學附生程逹孝感縣學附生胡惠仁余有壬蘄州學附生陳信成廣濟縣學附生孫家瑞等八名年届八十歳者通城縣學附生劉其員增生方子稀黄梅縣學附生徐榮杰蘄州學附生余步程等四名以上共老生十二名俱係三塲完竣揭曉時未經中式經臣調閱該老生等原卷均字畫端楷文理明順復咨准湖北學政臣孔祥霖查覆各該生等年歳均屬相符入學在三科以前據湖北布政使王之春查明取具各該州縣印結具詳前來臣查該老生黄守寅等青年勵志皓首窮經沐聖世之甄陶作士林之表率風檐　藝三塲之眞草皆全雲路著鞭八秩之精神愈健雖賓興未與跡阻登龍而和瑞同稱歌思鳴鹿引年旣符乎成例籲恩宜荷夫硃榮除各該生入學年分學籍歳數清册咨部外謹列名單會同湖廣總督臣張之洞湖北學政臣孔祥霖恭摺具陳伏乞皇上聖鑒勅部核覆施行謹奏奉硃批禮部議奏單併發欽此○○甘肅按察使奴才裕祥跪奏爲恭報奴才交缷藩篆仍回臬司本任日期叩謝天恩仰祈聖鑒事竊奴才按奉督臣楊昌濬行知以新授甘肅布政使沈晋祥現已到省應卽飭赴新任該署司仍回按察使本任等因奴才遵卽交缺藩篆於十一月十七日准署臬司程鼎芬將印信文卷移交前來謹卽恭設香案望闕叩頭祇領任事伏念奴才三年陳臬兩攝藩條荷稠疉之隆恩愧涓埃之未報兹復奉檄回任禱昧難勝更當守轍循塗冰兢倍懍惟有遇事禀商督臣實力講求殫心贊畫愼持名法愈加龜勉於再三恪盡職司冀答鴻慈於萬一所有奴才交缷藩篆仍回臬司本任日　並感激下忱謹恭摺叩謝天恩伏乞皇上聖鑒謹奏奉硃批知道了欽此○○頭品頂戴福建布政使臣藩駿文跪奏爲恭報微臣接授藩篆日期叩謝天恩仰祈聖鑒事竊臣於山西按察使任内光緒十七年六月二十二日欽奉上諭福建布政使著藩駿文補授欽此當經具摺請覲奉旨著來見欽此遵卽交缷起程於九月　京仰蒙召見二次聖訓周詳莫名欽感陛辭後卽行岀都水陸兼程前進於十一月十四日到閩奉督臣飭知赴任十八日恭　杳案望闕叩頭接印任事查閩省爲濱海要區藩司爲錢糧總匯如臣禱昧深懼弗勝且素未到閩情形尤覺生疏惟有禀承督臣次第案心整理以期仰答高厚鴻慈於萬一所有微臣接印任事日期並感游下忱謹恭摺叩謝天恩伏乞皇上聖鑒謹奏奉硃批知道了欽此○○裕祿等片再新授奉天驛巡道志彭現於十一月二十九日到省應卽飭赴新任以專責成除檄飭遵照外謹附片具陳伏乞聖鑒謹奏奉硃批知道了欽此 
 
