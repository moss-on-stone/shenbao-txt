# 1884 - 310 - 4904163

 

Page 1

 
 
[第十九號畫報出售] [  申報舘主人啓]  
　　我朝幅𢄙之廣爲亙古所未有八月上浣西藏遣使入覲賫呈貢物七十餘種仰見我國家厚澤深　無遠不屆京友摹繢朝貢圖郵寄南來一切儀制宏壯羅列井然是亦一大觀也再法人攻犯淡水揮兵登岸經孫軍門設計埋伏我軍四圍兜合法人大遭懲創死傷無算陣斬法將首級多名在馬祖廟地方懸竽示衆以慰華人同仇敵愾之忱兩圖俱編入此次十九號畫報准於本月十六日出售仍於畫報之末附送淞隱漫錄圖說一則閱者鑒之此佈 
[書關外軍報後]  
　　昨報登此關外軍報係由官塲接得鎭南關外前敵大營所發其所指月日謂我軍自上月杪與法人血戰近日未與接仗又謂琴帥偕王方伯本月十二日由關内起程節節前進等語僂指計之則上月杪爲八月本月十二爲今九月也自關外傳信至此不滿十日軍書之捷自來未有蓋此信必由鎭南關外取旱道以　龍州由龍州電局一線直入内地萬里之遙信宿可待然後知電信之裨益於國家與便宜於軍務者厥功誠非淺鮮矣去年上海電報總局因各省皆擬分設電報以資聯絡而閩粤兩省則由杭州設起越紹興以抵蘭谿然後由金華處州一帶接續入閩一面從粤東省城另設一綫直至廣西以通軍報於關外而以龍州爲止境粤東一綫逹越内又别爲綫路反接由浙入閩之信兼營並舉官董夫匠皆能不遺餘力故不數月而工已告竣良以法人擾越華軍潰敗情形年來内地傳遞信息未得靈捷之法不能以軍務之進退定和議之成毁往往廷寄始到而邊外軍情巳多異勢故致力於電報一事俾數萬里外之虚實不過三兩日之郵程而東南數省巳喧然徧達此後軍中舉動無異覿面告語而宜戰宜和乃得據軍報爲行止或謂江浙設電本意在商人而官塲與沾其益若廣西之報則專爲軍務而設而商民尙在其後自仿行西法以來惟電報獨行之果决不爲異議所　動者此當事之智謀而亦國家之洪福也顧觀於此報而後恍然悟與電報相輔而行者厥惟鐵路惜乎舉辦煩難糜帑浩大袞袞諸公不敢堅持其說以强廷議之必允也蓋越南在粤西鎭南關外關去省城若是其遠又由雲南之蒙自縣境南接越之老開等處去昆明又若干路兩省督帥使者調兵籌餉必以省城爲根本雖向有邊外防軍而主帥易人自必按兵不動靜俟後命唐中丞得罪然後彦帥親率大軍出圖規復俆中丞逮問黄提督自裁然後琴帥與王方伯並驅出關舊時部伍大半驕縱淫掠臨陣潰逃敗餘殘卒本不可恃則關外情形非主帥躬臨其地不能决戰守進退之宜可知也王方伯前上左相書中備言先練所部徐圖進取則琴帥到粤更正方伯之後非有數閱月之調度操練不敢輕言進兵也而岑宫保之繼唐撫以往者又豈率然從事哉報中所云蘇元春軍門與方周二帥分紥觀音橋　陣以待而琴帥與方伯子本月十二日由關内起程節節前進扼要屯駐又云彦帥駐節保勝不日進薄興化宣泰此皆實在情形也夫前者諒山之變法人來犯官軍卽在觀音橋今蘇軍門諸人之兵分紥此處者卽琴帥之前敵大營故琴帥出關尙無多日也津約内撤兵之議指滇軍所在固云保勝今彦帥駐此然則入越境者無若干路也報中詳言駐兵之所可見目前正是大軍雲集之時調度已齊操練巳熟糧餉巳足接應巳周以兩省之雄帥而以二帥統之軍容之盛以視曩日唐徐二撫勝負之數不待龜策而知矣然而未卽戰也未戰則不必鋪張揚厲空言法人之敗而華軍之勝也保勝觀音橋皆入越之隘口官軍甫集於此以待法人之來而大敗之可也法人不來然後徐圖進取恢復侵地非常之功將於是建所以必至今日而始齊集者道路限之也如有鐵路當早在一二月之前矣且徵發號令迅速靈通不必根本於關内整師而後敢出也吾故惜夫鐵路之不與電報並舉也雖然入越未深而軍威已如此之振彼殘敗之虜望之亦當生畏天時水土在在不宜疾病死亡消磨將盡吾意法人方欲竊取臺灣揚言增兵久無影響卽使續有兵船恐其注意於臺不復能兼顧夫越而粤滇諸軍正可乘此大進以收已失之地奈何戰備方齊而羣進言者又汲汲以議和爲請也噫 
[諭旨恭錄]  
　　九月十六日奉旨這考試滿洲繙譯着恩承慶麟去欽此同日奉旨這塲内彈壓着左翼副都統耆齡右翼副都統承綬去欽此同日奉旨着德本章耀廷監試恩燾方汝紹點名欽此同日奉旨這考試着魁斌熙敬景善文暉鳳秀志元胡瑞瀾阿昌阿德福岳林搜檢欽此○十七日奉上諭巡視中城御史韞德等奏援案請賞外城粥廠粟米開單呈覽一摺京師貧民過多覔食維艱所有中城之朝陽閣東城之臥佛寺育嬰堂南城之打磨廠西城之長椿寺磚塔胡同北城之圓通觀梁家園各粥廠每月共需粟米三百三十石加恩照數賞給自十月初一日起由各該城咨明户部札倉給發該御史等務當督同紳士妥爲散放毋任侵漁單併發餘依議另片奏請賞紿崇善堂等處米石等語崇善堂等處各廠收養貧民人數衆多米石不敷支放加恩着照所請所有清化寺街之崇善堂梁家園之百善堂太清觀之公善堂三處煖廠各賞給小米三百石教子胡同禮拜寺賞給小米三百石朝陽門外南海會寺崇文門外玉清觀各粥廠並岡子上興善煖廠各賞給小米一百五十石以濟窮黎該部知道欽此同日奉上諭山東歷城等處連年被水本年復遭水患迭經諭令陳士杰寛籌賑撫朝廷厪念灾黎無時或釋現在節交冬令更恐啼饑號寒仍形困苦加恩着將山東本年新漕截留十萬石以備冬賑並　漕輕齎等項銀兩按数扣支以作運費該撫務當督飭地方官及委員等核實散放毋任吏胥稍有侵蝕用副宵　焦勞勤恤民隱至意該部知道欽此同日奉旨善慶現在出差所管正紅旗漢軍都統着奕絪署理欽此同日奉旨倭恒額豐陞阿色普徵額現在出差所管廂黄旗漢軍都統着阿昌阿署理廂白旗漢軍副都統著特爾慶阿署理廂紅旗漢軍副都統着巴克坦布署理欽此同日奉旨正黄旗漢軍副都統着載漪補授欽此同日奉旨虎槍處員缺着正紅旗蒙古副都統長春補授欽此同日奉旨恩全着補授十五善射大臣欽此同日奉旨晉祺着管理御鳥鎗處事務欽此同日奉旨伯彦訥謨祜着管理上虞備用處事務欽此同日奉旨托倫布着管理嚮導處事務欽此同日奉旨尙宗瑞着管理圓明園八旗包衣三旗事務並該鳥鎗管事務欽此 
 
 

Page 2

 
 
[本館接奉電音]  
　　昨晨九下鐘本舘接得京師友人專發電報内有諭旨二道謹敬譯登○九月二十三日奉上諭額勒和布著補授大學士欽此同日奉旨淮關監督仍着恩林接管欽此 
[東京軍信]  
　　本月十四日海防訪事友人致書本館云目下東京並無戰事有法國載兵船名打倫者於十三日裝運染病之兵數百名至西貢法船之泊海防者現共四艘前次華軍失利後俱退至東北邊駐紥前基隆開仗時巴西滑爾兵輪上所放之砲皆不能命中孤拔見之急升旗號謂其砲彈俱不得力而該船所開之砲依舊無濟於事事後孤拔遂命該船駛至東京不復用以臨陣現海防所泊之四船巴西滑爾亦在其内查該船上船主杜納司本與孤拔交好至此惟有按律責懲不能兼顧友誼矣數日前有華軍數千名由水道至夏龍灣相近正欲上岸驀被法船巡見惟該處水勢甚淺法船不能駛進機器砲無可施放僅開大砲遙擊華軍雖有損傷爲數尙不甚多惟船及軍火盡遭毁壞刻法人不能直抵觀音橋惟在郎甲地方修整砲臺駐兵固守前華軍於郎甲敗仗之時被法人生擒約六百名卽命越南土兵盡數殺死聞華軍就獲之時每人身畔帶有洋蛺二十餘元俱打滿印記遇害後盡被越兵攫去故現在海防巿上極多有印之洋尼格禮也現駐塔勞地方所受之傷將次告痊法兵現將東京各處堵住華軍不能前進皆駐守山巔所有東京土産之米被法人設法禁止不使華軍購取惟法人亦嫌人數過少不克向前攻擊大約須俟新兵到來再行開戰也又聞東京土人之充法兵者日在西人遊玩之塲操演故旅越西人咸裹足不前云 
[美報姑譯]  
　　美國日報云法國某日報言法廷現擬召孤拔回國又云法廷現巳傳諭孤拔倘佔據基隆之後中國仍不願和則將設法毁壞中國水師俾不能在海面交戰嘻法人之大言不慚如此然我中國兵民敵愾同仇疆塲戮力何患彼之虚聲恫喝哉 
[創建船廠]  
　　西貢法字報云法人現己議定在西貢建一大船廠長三十九丈闊八丈半基址俱用石築務須鞏固精堅爲東京第一大廠約計三年可以工竣費至八百萬勿郎克云 
[法督購船]  
　　香港西字報云日前法提督孤拔在香港購一小火輪船駛往基隆以便自己乘坐云 
[法艦裝煤]  
　　香港西字報云法船德利用芳你里查古亞三艘由貢滿裝食物軍器開至香港購裝煤火卽於十九日駛往臺灣矣 
[西報譯登]  
　　西國日報云聞法人擬招東京土人操演成軍分作兩旗每旗十二隊每隊二百名其統率之兵官俱係法人惟三道頭則法人及西貢人俱可充當以便日後東京有事卽可令土兵効用不必另由法國調來云 
[港報譯要]  
　　香港西字報云聞法國欲佔取離香港十餘里之郎島地方開埠互巿惟此事得諸華人傳言確否不能臆斷也 
[估賠軍械]  
　　前香港肇事時各軍裝鋪中所有器械盡被巡捕搜去事定後英官估計値洋一萬五千元將照數攤賠而各鋪則索賠二萬餘元云 
[華童習醫]  
　　前報列天津醫院中數學生學成後由李傅相派往各營診治兹聞香港有向習英文之華童多名刻下亦欲詣津肄習蓋該院學生出外行道者已實繁有徒院中所存寥寥無幾故急需另招幼童往學云 
[榕垣小錄]  
　　楊制軍於初十日拜客十一日閱城十三日往長門看各海口十六日回轅故一切公事尙未見有更動也○何制軍於十七日動身文武各官均會送百姓莫不思慕盖仁慈有餘獨惜才幹不足耳○法船之在馬祖澳現聞尙有三艘云○連浦港已堵塞梅花港現亦運石往塡○舉人陳曄前在正誼書院會議俟楊制軍到閩將具公禀縷陳馬尾戰事嗣因林勿邨山長出示不准舉人等在書院議事因此中阻乃又有舉人陳履仁等在通賢境會議偕舉貢生賢耆民等於十四日投禀制軍現尙未奉憲批云 
[九月十四日閩人上楊制軍公禀]  
　　具禀福建闔屬舉人貢生監生生員耆民陳履仁等爲馬江潰敗情形據實瀝陳僉請入告事竊法人肆逆侵擾海疆旨派張星使入閩辦理防務理宜竭誠効命上報主恩下慰民望乃駐紥馬江始失布置繼先脫逃後復欺飾閩事糜爛所爲一至於此也當法船進口後我師戰艦所陳首尾不能相顧各駕弁先後入白停泊失勢張星使斥之七月初一初二兩日大雨狂瀾各駕弁入報張何兩星使事勢孔迫各洋商均下船矣俱不理又各商載洋兵二艘冐風雨上省護洋行矣仍俱不理衆心洶洶咸知戰在旦夕而張星使絶不布置及初三日開仗張何兩星使甫聞砲聲倉皇出走由船廠後山分道遁去所將陸軍因之而潰何星使先逃快安後走入城悽兩廣會館張星使竄入彭田鄉彭田輿船局後山遠隔四崙相去十餘里地勢深入峽中張星使逃匿至此止爲一身避詭計法人旣得志鑒於基隆之敗初四日并無上岸兼以長門各處砲臺當有守兵不得不急攻砲台以圖出口卽將各船駛至下游船廠獲全職是之故張星使逃至彭田正在難於奏報遂得保廠一節引以爲功且以陸軍得勝入告水師敗後船政陸軍盡潰并無迎敵鏖戰之事致船廠器具遺失殆盡倘使有官兵守廠何至如是此又彰明較著也且我師輪船十一艘廣艇各船又數十艘將十器械不爲不備使調度得宜必不至敗卽敗而將士不潰亦必能攻敵數艘稍挫兇燄何至僅沈一小魚雷船已哉奏中沈魚雷船之外又焚壞法船兩艘并無是事船可焚可壞而船中之機器火爐勢必因焚因壞而沈可撈而見也現在戰事未息徒以欺飾逃罪何以鼓敢死之氣何以激忠義之心仁等身家性命所關當日危迫萬狀斷難緘默不已合亟僉詞叩乞憲太保大人俯采芻蕘據情入告無任戴德切禀 
[文宗蒞蘇]  
　　黄潄蘭宗師於二十二日七點鐘憲節莅蘇一時府縣各官均至河干恭迓各營弁勇亦皆排隊以迎宗師登岸後隨卽排導入試院二十三日循例講書放告二十四日開考聞塲期業巳排定下月十三日可一律考竣矣 
[白下來函]  
　　秣陵夫子廟前地方宏敞遊人輻輳江湖賣技之流亦多麕集於此邇日來一山東人之玩把戯者兩足俱無能將全身撐起雙手據地而行並作各種戲劇運掉自如幾忘其爲殘廢洵奇矣哉或云此必江洋大盜幸逃顯戮故溷跡於賣技之中然耶否耶○秣陵向用湘中白煤每百斤需價六百餘文邇來寍國出煤極多運至江寗各處發售故目下得青蚨三百翼卽可購煤百斤不致有長安居不易之憂矣○秣陵貿易塲中向歸三節結帳今年中秋節前各店所收不及十分之二苟歲杪再復如此恐虧折益加不貲因之紛紛閉歇巿房多致空閒巿面蕭條江河日下操猗頓術者將何以善其後乎○秣陵某甲性多慳吝行亦險巇人多惡而遠之初居東花園曾與比隣蕩婦通誓海盟山每欲效巫大夫盡室偕行故事嗣移居他處其母爲之完姻昔年恩愛遂視同過眼雲烟矣顧甲好爲葉子戯前日蕩婦之夫約往赴局婦𨺗憶前事醋海生波俐齒伶牙頻加誚讓甲略申辯婦愈怒遽批其頰甲狼狽逃回飾詞訴諸堂上甲母聞而不依偕媳登門問罪婦固强有力者不甘退讓幾奮老拳後隣佑出爲調處勉强解散甲被打之後無面目江東父老東餐西宿數日不歸其母託人四出訪尋終日倚閭而望云 
 
 

Page 3

 
 
[朝鮮王祭吳筱軒軍門文]  
　　桓桓維公大邦干城蠢荆慴威區夏誦名壬午之變寡人德凉鈐轄横逆綱紀墜傾帝命往欽公來綏靖舵樓屹屹旗伍井井卿濳壼御奔波八域衞護整頓繄誰之力立懲亂厲有汾陽勇留鎭囂訛如雪山重廉厲介操明折萌起惠我朝廷爰曁閭巿公曾敵愾百戰其身披示瘡療義胆忠肝憫我兵制留員督練二載居防手不釋卷敦說書禮尤篤韋編性理精純欵欵規勉并濟寛嚴不憚勞勤自旆之西期復挹芬金州何地大樹忽摧英儀肅爽於何覿來專价載回公有復緘密勿籌策透質諴諴睠彼城原遺躅宛在部曲皆縞壁壘失制終不可諼有涙潰面專祠爼豆將圖久遠兹蕆洄酌就地營幄明靈赫然尙其來格 
[朝鮮王世子祭吳筱軒軍門文]  
　　元馬運否變薄宫闈翟褕播越于湖于畿國步多艱綴旒靡依民胥訛興凶徒實繁念兹莽莽天昏地翻王綱頽盡繄誰賴存公時承命赫赫東臨殛魁寛脅廓清羣陰護迎月駛陬澨歡心民皆安堵公敷其德士皆入彀公振其力處事規詳接賓儀抑藐予冲幼屢拚英顧大朝曰咨爾欽爾慕勸勉諄諄邦國之具公在軍旅讀書不倦尤邃易學性理精鍊篤行持身忠鏤丹片蔚爲名將仗鉞出入遍體瘢痕歴戰百十疆域有事待公緩急來靖我邦再離寒暑旣極勞神又此勤膂雖伊二竪謂公可禦訃車東渡雄姿永韜營壘慘淡部曲悲號如水不返彼海滔滔齎涕萬里擬表賵贈先遣宫僚陳蕆豆鼎公靈不昧歆此酌洞 
[海外建祠]  
　　朝鮮國王爲吳筱帥建立專祠現己興工約十月間可以竣事從此馨香爼豆海外留名公如有靈亦可無憾於泉下矣祠在下都監東南隅卽往日軍門之舊壘也 
[淞寳雜聞]  
　　沿塘看守各砲之勇係由義字營派出昨晨各勇由營官換給督轅後營號褂卽在塘上唱名點卯塘口刻巳添造南北二栅以便早晚啓閉閑人不准擅自出入誠愼重防務之一端也○昨晨有小划船在川洪浜見浮男屍一具當卽拖至救生局碼頭嗣以無人具領由局棺殮發壇安置云○新任寶山縣張大令東瀛前日已抵羅店鎭昨晚可至寳山俟王明府交卸卽當進署矣○王明府前日親臨淞口踏勘顧船盜案晚宿釣船局至昨午後返署○有客自嘉定回淞述及二十日晚嘉屬石閣門地方有强徒十餘人持刀行刼某姓家事主卽升屋鳴鑼附近隣人悮爲火災麕集援救該匪見勢不佳卽四散逃逸被鄉人獲住四名翌晨捆送嘉定縣大約訊明後當重嚴懲辦云 
[拔隊移防]  
　　日前金陵來滬之智字營兵勇一哨計五百名係陳統領管帶到滬後駐紥日暉港昨忽陸續拔隊赴虹口招商局碼頭登南瑞兵艦仍由陳統領帶往金陵矣 
[沙船入水]  
　　日前有沙船進口裝載豆餅黄豆等貨停泊吳淞張華浜相近處適有一輪船駛過將沙船擦傷一時不及修理昨早沙船頭已没於水但見船尾而已 
[繙譯觀審]  
　　駐滬美領事署繙譯向由德繙譯官施德理君兼理兹悉美正領事師君聘易孟士九爲繙譯官仍照舊章逢禮拜二四至英公堂會訊案件師君恐易君初任斯缺未諳公事囑其逐日午前十點鐘至公廨觀審以期於公務嫻熟然後接辦昨七點鐘已照會黄太守矣易君年約二十左右深悉華人語言文字諒亦精明强幹之員也 
[操演水師]  
　　前昨兩日傍晚時有英水勇約二百名由兵官帶至老巡捕房空塲操演槍砲至夕陽西下始整隊回船 
[續述獲犯]  
　　捕獲盜犯一節昨已列報兹悉事主馬世祥住歸安縣境某夜有盜明火報杖撞門而入當卽喊救隣人聞呼麕至被盜刃傷數人刼去銀洋衣物等件開單呈請歸安縣飭差查緝一隣人已因傷斃命邑尊嚴比捕役獲到范阿春一名訊悉盜黨姚和尙等七名逃避上海因卽備文飭差來滬先行投縣黎邑尊立飭捕役魏阿連恊缉於前日午前在英租界三涇樓茶館與姚和尙范增友遇卽飛稟會審公廨經黄太守派捕役張福知照捕房協拿而該盜已出茶館尾跟至生泰盛烟館各捕役及包探卽行拘住解至公廨太守命卽解縣想黎邑尊當簽解歸歸安案嚴辦也 
[邑尊諭保]  
　　上海縣正堂黎諭地保花户知悉本年下忙早經開徵前因完納寥寥本縣體卹民艱減讓三卯嗣又展減一卯徵收在案近因連日雨阻完繳未能起色是以格外施恩於九月二十一日起至十月初五日止每兩再减錢一百文實收錢二千一百十文該地保業户人等各宜踴躍輸將毋稍觀望自誤切切特示 
[索債吞烟]  
　　徽人張老五旅居英界二馬路失業已久落魄無聊上年曾借阿金妻之金押髮一支質錢謀業詎錢己用罄生理仍無阿金夫婦屢索無着含忿於心本月月十左右竟領七十餘歲之男婦二人至張家坐索迄今半月吵鬧不堪張無可奈何因於廿三晚濳吞阿芙蓉膏畢命現聞屍親以阿金威逼自盡擬赴縣報騐云 
[英界公堂瑣案]  
　　沈何氏訴稱失竊東洋車一輛報捕查明係馮行郎所竊價賣與邢春紀今將人贓一併送案請究馮認竊求恩邢供馮向有東洋車一輛今欲賣與我故不疑其竊來然價已付清矣黄太守判馮管押一月邢已車價無着姑免置議車交該氏領去○西人某訴稱昨到木匠店乞火吃煙店夥張阿小非惟不允竟持斧恫喝與論遭毆鳴捕拘案張供西人來乞火迫不及待故與爭執黄太守判責張五十松完結○林長春訴稱開酒店生理有吳阿七硬欲賒欠因我不允反將我辱駡與論持蠻由捕拘案吳供與林素識向伊情商暫欠以致爭論經捕拘時友人已將錢照數付訖黄太守以釁起細微且錢付楚卽將兩造斥退○華捕禀稱昨在靖遠街地方捉獲賭徒十四名及賭具一併送案并稱查得張錦和王定生張桂堂張寳福楊保生等五人係同賭者張阿昌等九人均係賭客張錦和等俯首求恩黄太守商之施繙譯判張錦和等五名各罰洋三元張阿昌等九名各罰洋一元均交捕房帶回繳洋卽釋賭具存毁○好捕頭禀稱張得寳者時常帶領童子多人大聲呼喊東撞西歪遇有孩子經過多方欺凌且有馬車往來殊属可駭爲此拘張於身間搜　小簿一本呈閱張得寳俯首不語黄太守亦不究詰惟判責五十板以儆○郭得行訴失竊自鳴鐘衣服等件報由捕房緝獲人贓今蒙解案請究給領竊犯洪長順認竊求恩包探禀洪係積犯屢經行竊黄太守商之施繙譯判責洪二百板枷號兩月發頭門示衆贓交郭領去○張阿三訴稱昨日在路遇徐兆來硬要借錢竟敢行兇幸逢巡捕拘案徐供與張相識我因落魄向借并未行兇黄太守隨判徐兆來笞責五十板逐出 
[法界公堂瑣案]  
　　前報登桂汪氏控李阿二一案翁太守斷以罰洋了事詎李釋後遇該氏之女復率多人吃茶評理該女乘間逃脫李赴捕房控訴請拘昨晨該女投案申訴前因翁太守詰之李阿二據供蒙恩釋放不敢閙事詎該婦糾率女伴復將小人毆打是以報捕翁太守謂已經示罰仍復滋事今再從寛復罰洋一元充公○信太米店主訴稱陳榮桂結欠米洋八元零屢索無着求請追還陳供開粥店生理欠錢是實緣店中生意清淡度日甚艱懇請格外開恩俟生理稍有起色卽當歸楚翁太守飭其交保理楚若再延遲定予追辦○前報列解德茂洋廣貨店主倒避一案昨晨該店夥孫少卿馮增榮禀稱店共虧欠各户至八百餘元之多核計店底不過三百元上下求請恩斷翁太守詰該店主之子洪 
 
 

Page 4

 
 
元供所欠是實願將店底始賣歸欠太守諭該夥等開明各欠清單於下期赴案核奪○元興京貨店主沈慶華禀有周晉雲者買火油兩箱言明計洋四員四角久不見付是以將彼交捕懇請追償周供火油係王阿全同去買歸其洋是王經手王供買油是實因伊店夥何德元欠小的洋九員請判何德元代還太守卽飭沈傳何到案據供欠洋是實書有借據言明每節歸還三員並將借據呈案太守飭將王管押俟周措洋交案釋放并諭王阿全何欠已交二期倘下期不付爾再控追可也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光绪十年九月十六日京報全錄]  
　　宫門抄○諭旨五道錄前○府尹畢等奏請恩賞米石摺○又奏循案請給米石摺○順天府奏援案撥給米石片○又奏請賞給米石片○西撫潘奏請補授同知摺○將軍金奏請飭撥俸餉緣由摺子○九月十六日吏部翰林院鑲紅旂值日無引見○芸公請假十日○善慶等前往通州請訓○召見軍機醇王善慶○○臣畢道遠臣周家楣跪奏爲城内　建廣仁堂收養童幼婦女照案籲懇恩賞米石以濟窮黎恭摺仰祈聖鑒事竊臣衙門於光緒七年據紳士翰林院編修袁善朱百遂刑部郎中馮光勛兵部員外郎季邦楨等呈請仿照天津廣仁堂辦法在廣安門内爛麵胡同購屋建立廣仁堂一所收養無依童幼分設義塾延師課讀其資性愚者另教工藝以備日久資生其衣履等事由堂供給又京師舊有敬節會於婦女青年守節查明按月給費其翁姑子女亦各照加分數由堂量撥經大學士直隷總督李鴻章籌貼屋價並前兼管府尹臣童華前府尹臣游百川援案籲懇天恩每年賞給小米三百石以濟貧困而垂久遠仰蒙俞允照撥又於光緒八年復經臣等推廣辦理於順天各屬分設義塾及工藝紡織等所以直隷總督原撥甯河四厘善捐專作京師廣仁堂中支用尙恐不繼復請增撥船捐以資各屬分設義塾等因奉旨依議欽此凡兹窮黎莫不仰慕天恩同資教養續經奏明由臣等及直隷總督隨時稽察由原辦各紳照料稽察外並酌派臣衙門經歴范思本同司稽察以期周密今屇計自上年奏請恩賞米石已周一年擬請照案仰懇天恩賞給小米三百石以濟堂中按口授食之需俟奉旨後一併由平糶餘米項下撥用所有京師廣仁堂請發米石緣由理合恭摺具陳伏乞皇太后皇上聖鑒訓示遵行謹奏奉旨已錄○○臣畢道遠臣周家楣跪奏爲循案懇恩給米石以惠窮黎恭摺具陳仰祈聖鑒事竊照廣安門普濟堂收養貧民向於十月十五日開堂起至次年清明節放堂止每年蒙恩賞小米三百石同治五年七月臣衙門以收養人數衆多米不敷用會同五城御史奏請每年加賞小米五百石奉旨允准欽遵具領並分給功德林米一百五十石施放在案臣等查本年夏間雨水愆期嗣幸得有透雨秋收獲稔之處較多而上年巨災之後一時未易驟復元氣無業貧民生計維艱來廠就食勢必較衆所有普濟堂功德林兩處粥廠仍應援照八年以前各屇成案仍提前一個月自九月十五日開放起至來年清明後再展放一個月止核與歴屇成案展限兩月之期相符仍察看開廠以後或就食人數過多不敷支放及來春展限滿足後應否續行展限屇期會同監放御史隨時奏聞應請將每年恩賞小米三百石並奏請加賞米五百石卽於本年賞撥京倉粟米四萬石平糶餘存項下動用俟命下之日臣等仍循舊章於普濟堂功德林等處按數分派委員陸續關領認眞散放俾貧氓早資果腹以廣恩施是否有當理合恭摺具陳伏乞皇太后皇上聖鑒謹奏請旨奉旨已錄○○順天府片再查西城官紳捐資在廣安門内大街建立資善堂内設煖廠收養貧民前經西城御史奏明自光緒三年起每年冬間懇恩賞粥米三百石由臣等于奏領普濟堂米時附奏請領等因奉旨允准欽遵在案現屇具奏領米之期自應照案辦理所有光緒十年分粟米三百石擬請於本年賞撥京倉粟米四萬石平糶餘存項下一併撥給俟命下之日臣等知照西城御史派員會紳具領所需各項經費仍由該城官紳自行籌辦以濟窮黎理合附片具陳伏乞聖鑒謹奏奉旨己錄○○順天府片再查畿西蘆溝橋地方地瘠民貧光緒二年奏請添設粥廠摺内聲明倣照普濟堂及通州王恕園等處於每年秋冬時體察情形辦理奉旨允准前西路同知鄒在人陸續倡勸捐成本共銀八百兩發給涿州良鄉房山三州縣交當典生息所　利銀作爲開廠經費又據前通永道英良詳明按年由捐解地租内撥銀一百兩臣衙門籌發銀五十兩以資添助均經奏明並自光緒三年起按年蒙恩賞米石設厰放粥以贍窮黎在案兹據西路同知周文仝禀稱察看本年情形貧民生計維艱仍請在蘆溝橋地方設廠撥米四百石於十月初一日起查照成案每日煮粥散放至來年三月底止請援案具奏等情前來臣等復加查核無異相應奏懇聖恩賞給粟米四百石仍由臣等飭令該同知督率紳士太平糴餘米領運至廠妥爲煮放核實經理以惠貧民而廣皇仁是否有當理合附片具陳伏乞聖鑒訓示謹奏奉旨己錄○○頭品頂戴廣西巡撫臣潘鼎新跪奏爲烟瘴要缺同知需員籲懇聖恩俯准揀員補授以裨地方事竊照太平府龍州同知蔡希邠於光緒七年七月十六日到任起連閏扣至十年六月十六日止實歴俸三年期滿例應調回内地候升所遺龍州同知係冲難烟瘴要缺三年俸滿撤回内地候升例應由外揀員調補該處緊接越南現値關外有事各軍分布嚴防龍州爲大軍後路最關緊要非熟悉邊情老成幹練之員弗克勝任臣與藩臬兩司於内地同知逐加遴選非現居要缺卽人地未宜一時實無可調之員伏查定例州縣以上如遇例應題調缺出及烟瘴地方俱准升調兼行又道府以至同知知州如係奉旨命往或督撫題明留於該省候補者均無論應題應調應選之缺該督撫擇其人地相宜者悉准先儘補用兹查有候補班前補用同知向萬鑅年三十九歲湖南善化縣人由增生考　同治庚午科優貢朝考一等以教職用加捐教諭不論雙單月選用因隨剿黔匪克復丹江凱里案内出力保奏十二年十月二十五日奉上諭着以知縣分發省分補用欽此又於苗疆肅清並剿滅丹古亂苗及蕩平四脚牛逆巢案内出力保奏光緒三年七月十八日奉上諭着俟補缺後以同知直隸州知州歸候補班前補用欽此四年在湖南協黔捐局報捐指省廣西請咨赴部四年六月初十日蒙欽派王大臣騐放奉旨著照例發往欽此二十一日領照起程隨在湖南晉捐局捐加同知銜四年十一月二十八日到省因前隨同克復烏魯木齊吐魯番及南路八城保奏六年三月初六日奉上諭著賞戴藍翎欽此復因援剿越南並剿捕宣武南甯逆匪案内出力保奏六年三月初九日奉上諭着俟補同知直隷州知州後以知府用欽此委署博白縣篆務卸事回省七年奉文題補柳城縣知縣奉部覆准又於援勦越南邊匪生擒逆渠案内在事出力保奏請以知府在任歸候補班前補用並隨帶加二級部議另核請奬在案委署平南縣知縣九年三月初八日到任十年三月二十三日卸事該員幹練精詳才識優裕能耐烟瘴歴在越南剿匪熟習邊地情形經臣札調隨營辦事諸臻妥善以之請補太平府龍州同知人地實在相宜與例亦符據潘司張夢元臬司李秉衡會詳前來相應仰懇天恩俯准以候補班前補用同知向萬鑅補授太平府龍州同知俾烟瘴要區收得人之效實于地方有裨如蒙俞允俟廣西防剿事竣照例給咨送部引見該員係軍功保舉奉旨以同知歸候補班前補用之員今請補缺銜缺相當例免查叙叅罰所遺柳城縣知縣員缺係内地腹俸選缺廣西現有應補人員應請扣留外補俟接准部覆再行照例請補合併陳明謹會同署兩廣總督臣張之洞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○帮辦軍務大世革職留任伊犁將軍奴才金順謹跪奏爲新疆蒙古王公等應支俸銀無欵給發照章請旨飭撥的款以便在外支領而復舊制恭摺仰祈聖鑒事竊奴才於光緒十年六月十四日准户部咨開本部片奏新疆蒙古回子王公等俸銀俸緞按年照例在外支領一片相應抄錄原奏恭錄諭旨飛咨遵照等因咨行前來奴才伏查伊犂所轄舊土爾扈特和碩特阡王公台吉等每年應支俸銀向由甘肅藩庫於應撥伊犂官兵俸銀内將此欵按年預期撥解伊犁照例給發應領俸緞向由陜甘總督預期將各項數目色樣奏明交江甯蘇州杭州等處織造照式辦齊詳騐轉遞發給迨同治年間全疆失陷經户部於同治七年三月奏明暫由京支領遵辦在案現在全疆平定經户部奏准規復舊制自應遵照自光緒十一年爲始按年照例在外給發惟查該蒙古王公台吉等每年應支俸銀計九千兩伊犂現無經費無從支發俸緞一項旣經户部奏准由陜甘總督仍照舊章辦理則俸銀一項亦應照舊章由陜甘總督照例按年預期撥解伊犂發給以歸畫一相竊請旨飭下陜甘總督譚鍾麟將該王公等每年應領俸銀九千兩照例預期撥解以便給發而符舊制所有新疆蒙古王公等應支俸銀無欵支發請旨飭撥的欵以符舊制緣由理合恭摺具奏伏乞皇太后皇上聖鑒訓示謹奏軍機大臣奉旨着户部咨令陜甘總督照例辦理欽此 
 
 

Page 10

 
 
[光緒十年九月十七日京報全錄]  
　　宫門抄○諭旨十三道錄前○湘撫龎奏爲漕糧請仍舊折徵摺子○又奏請展緩大閱緣由片○監督海奏恭報接收關庫各數目摺子○學政曹奏恭報歲科並試情形摺子○九月十七日户部通政司詹事府正藍旗値日翰林院引見三名○伯王等各謝授缺恩○前粤海關監督崇光到京請安○陳希齡謝授通政使司叅議恩○八額駙續假五日○大額駙續假十日○召見軍機崇光○○署湖南巡撫布政使臣龎際雲跪奏爲湖南漕糧未能遽復本色請仍照舊折徵恭摺仰祈聖鑒事竊臣准總督倉塲來咨京倉需米孔殷請旨飭下湖南等省體察地方情形悉心籌議自今年冬漕爲始規復舊章徵運本色或查照成案籌辦採買總期明春實在起運到倉等因奏奉諭旨咨行到臣當經轉行遵辦去後兹據署湖南糧儲道但湘良會同署布政使孫翹澤籌議具詳前來臣覆加查核漕糧爲天庾正供但能力籌本色有益倉儲何敢畏難遷延惟事有限於時勢未宜遽復成規計雖出於權宜亦尙可資節省所有不得不仍請展辦折徵情形敬爲我皇上陳之湖南船漕爲數最少從前起運年分實運到倉之正四米不過十一萬石有奇此外二耗米及隨漕淺船里納漕費籌銀除解輕齎之外悉爲辦運之需道遠運艱所費甚鉅自停運後正四米儘數折解充餉近处則全數批解部庫外間毫無存留其例給丁舵及州縣辦運之二耗米折一萬餘石並歲徵隨淺津帖等銀不下五六萬兩亦均徵解道庫協濟餉需凡向之消耗於丁舵等者今皆提歸實用以彼挈此是漕糧折解較之起運節省良多此時若議規復舊章一應隨漕欵項皆須留以辦運新建倉厫創造船隻在在需費運倉之米無多而解部之欵轉少且民間完納折色巳久相安一旦令其改完本可將不以爲復舊而轉視爲更張體察地方民情亦難遽議規復舊制是以遞年接奉部咨催令起運本色均經各前撫臣詳晰奏明請仍展辦折徵在案至於採買一節湖现前於同治十三年採買解京二萬石由滬起運赴津旋經部議以米少費多飭令停止現在自應毋庸再議所有湖南省漕糧應請仍舊折徵解部照案於年前提解新漕銀二萬兩餘俟開年儘數分批解清湘省現値餉需奇絀近日募勇餉　所出尤深焦灼仍請將二米一欵留充軍餉此外隨漕各欵由道實力催徵遵照部議分别起解報撥遇有急需奏明動用以重欵項除咨户部並倉塲總督查照外謹將湖南漕糧未能遽議規復舊制緣由會同署湖廣總督臣卞寳第恭摺具陳伏乞皇太后皇上聖鑒訓示謹奏軍機大臣奉旨户部知道欽此○○龎際雲片再臣前因湖南防營部署未定本年大閱奏請緩至秋間奉旨允准在案臣本定於八月十六日出省巡閱南路營伍現因奉旨募勇赴閩軍情緊急不敢稍事遲延餉項一切皆須尅日籌辦所有大閱擬請再行展緩俟諸務稍鬆再遵旨出省巡閱以符定制謹附片陳明伏乞聖鑒訓示謹奏軍機大臣奉旨着照所請兵部知道欽此○○二品頂戴粤海關監督奴才海緒跪奏爲恭報接收交代關庫並無實存銀兩盤查數目相符仰祈聖鑒事竊奴才荷蒙恩命簡放粤海關監督業將到任接印日期恭疏題報並繕摺叩謝天恩在案嗣准前監督崇光移交關庫各欵奴才分日逐一盤查除光緒七年分洋稅收支數目業經前監督崇光報明將應存各欵全數抵撥連前共不敷銀三百四十九萬一千五百十一兩六分五厘一毫並開造四柱清册送部查核在案兹自光緒七年八月初九日八十五結起至九年八月三十日九十二結次計八結内八年分大關潮州瓊州北海各新關及招商局輪船共徵洋稅銀一百六十四萬九千二百三十九兩九錢五分八厘除支解外不敷銀十二萬一千五百四十五兩七錢二分六厘四毫九年分大關潮州瓊州北海各新關及招商局輪船共徵洋稅銀一百六十六萬七千三百十七兩一錢五分六厘除支解外應存銀十八萬六千四百五十五兩六錢四厘又自九年九月初一日起至十年四月二十五日止計七個月零十九日大關潮州瓊州北海各新關及大關潮州新關招商局輪船共徵洋稅銀九十七萬三千七十七兩五錢七分除支解外應存銀五十萬七千六百九十四兩三錢七分六厘撥抵八年分不敷外尙應存銀五十七萬二千六四百兩二錢五分三厘六毫連七年分不敷統計共不敷銀二百九十一萬八千九百六兩八錢一分一釐五毫又常稅按關期計算自光緒五年十二月二十六日起連閏至九年十一月二十五日止計四結内七年分大關潮州瓊州新關及外口常稅銀十八萬七千七百六十一兩八錢七分二釐汲水門等處洋藥稅銀二十萬二千八百六十五兩八錢廣州北海各卡口貨稅銀一萬七千四百五十七兩一錢二分合共徵常稅銀四十萬八千八十四兩八錢二釐除支解外不敷銀二百六十二兩一分八釐八年分大關潮州瓊州新關及各口常稅銀十九萬四百三十四兩一錢二厘汲水門等處洋藥稅銀十四萬七千八百四十六兩六錢廉州北海各卡口貨稅銀二萬二千七百九十兩五分合共徵常稅銀三十六萬一千七十兩七錢五分二厘除支解外不敷銀七千九百三兩五錢八分七厘九年分大關潮州瓊州新關及各口常稅銀十九萬二千八十七兩二錢四分九厘汲水門等處洋藥稅銀二十六萬六千六百九十八兩八錢廉州北海各卡口貨稅銀二萬三千一百四十七兩一錢五分四釐合共徵常稅銀四十八萬一千九百三十三兩二錢三釐除支解外應存銀九萬七千一百四十二兩三錢四分七厘十年分大關潮州瓊州新關及各口常稅銀十九萬七千四十八兩七錢一分七厘汲水門等處洋藥稅銀二十六萬一百二十一兩廉州北海各卡口貨稅銀一萬九千二百四兩七錢一分六釐合共徵常稅銀四十七萬六千三百七十四兩四錢三分三厘除支銷外應存銀十六萬七千四百三十九兩一錢五分四厘又自九年十一月二十六日起至十年四月二十五日止計五個月大關潮州瓊州新關及各口常稅銀八萬七百四十兩六分二厘汲水門等處洋藥稅銀八萬二千一百四十七兩五錢廉州北海各卡口貨稅銀八千二百九十三兩五錢七分四厘合共徵常稅銀十七萬一千一百八十一兩一錢三分六厘除支銷外應存銀五千七百五十三兩六錢二分以上應存銀兩除撥抵七八年分常稅不敷外共應存銀二十六萬二千一百六十九兩五錢一分六厘内除各口已徵未解銀四萬五千八百九十三兩八錢六分一厘應存銀一十一萬六千四百七十五兩六錢五分五厘另存光緒七年起至十年四月二十五日止平餘銀一千六百五十二兩三錢七分二厘又應存四十九結起至八十四結止四成提二成洋稅洋藥稅七十七結起至八十四結止六成提一成半洋稅洋藥稅八十一結起至八十四結止閩省船政奉天俸餉及光緒六年分常稅北海貨稅光緒八九十年分現徵洋藥稅半稅共銀二百四十二萬六千一百六十一兩四錢四分二厘五毫以上共應存銀二百六十四萬四千二百八十九兩四錢六分九厘九毫均由前藍督崇光借撥外尙不敷銀二十七萬四千六百七兩三錢四分一厘六毫奴才按欵詳查悉心稽核數目均屬相符伏查粤海關應解京外各餉爲數甚鉅在在均關緊要帷近來海防吃緊商販漸稀稅收日形短絀而前任積欠未解欵目煩多實難掃數補解奴才受恩深重惟有認眞整頓設法招徠以期稅課豐盈源源接濟如將來徵收未見起色無可騰挪卽當臚陳短絀實情籲懇天恩勅部通盤核計整數匀撥以期無誤要需所有盤查關庫現無徵存銀兩緣由除循例恭疏題報外謹繙摺具奏伏乞皇太后皇上聖鑒謹奏軍機大臣奉旨該部知道欽此○○湖南學政翰林院修撰臣曹鴻勛跪奏爲恭報湖南岳澧常兩府一州歲試辰沅永靖三府一州歲科並試回辦長沙科試完竣情形仰祈聖鑒事竊臣於去年九月初一日將歲試長寳衡永郴桂四府二州各情开專摺具奏在案嗣於十月初九日由省起程歲試岳澧常三屬接考辰州次及永順次及沅州靖州循例歲科並試於辰州調考乾州廳永順調考永綏廳沅州調考鳳凰晃州兩廳本年六月十七日回省十九日接辦長沙科試七月十五日試畢查長沙及岳澧常等屬經臣歴辦歲科考試文風均有蒸蒸日上之機應試生童俱恪守規矩毫無踰越辰沅永靖地處萬山士習素護間有弊端稽查甚易文風以辰州之沅陵溆浦沅州之黔陽爲最餘亦多勉力承學之士科試後接考拔貢士之品學兼優者尙不乏人各州縣童試人數多者二千餘人少者百餘人皆如額取進武童重名之弊各屬皆然常德尤甚臣嚴加厘剔該屬寔到之童較册送名數汰去十之七八故蕆事最速面弊端亦少辰沅等屬聞風知儆懲辦重名之案不數見也至各屬武風則桃源慈利最爲出色溆浦麻陽等縣亦復嫻於技勇臣每試一棚仍終日坐堂嚴密闕防發落日按名訓誡勉以實學楚材日盛足以仰副聖朝養士育才至意臣現擬九月初旬考試岳州等處謹將岳澧常兩府一州歲試辰沅永靖三府一州乾州永綏鳳凰州四廳歲科並試一律完竣及長沙科試事竣各情形繕摺具奏再臣過地方雨暘時若濱湖州縣亦一律豐收民情極爲安謐合併附陳伏乞皇太后皇上聖鑒謹奏軍機大臣奉旨知道了欽此 
 
