# 1892 - 259 - 4906976

 

Page 1

 
 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲指南近緣坊本字多漫漶貽誤實甚今文記主人將家藏殿本付本局排印另請良工重新繪圖校正以公同好欲預定者每部洋二元祈至申報館購取書票准本年十月成書者票仍向申報舘帳房取書可也 
[新書减價] [  申報館主人啓]  
　　本年本舘所印小五義續小五義二書海内風行不脛而走未及一稔篋笥巳空兹又　印成書成本較前稍减是以格外從廉出售以饜閱者之心計小五義碼洋三角五分續小五義碼洋四角諸君子盍惠臨購取乎 
[論輪舟繞道]  
昨報載有輪船之往來歐亞兩洲者向由蘇彝士河取道今有腦國火船名根時者載有煤炭於西六月廿五日由巴利鐸埠啓行來東舍蘇彝士河而繞道好望角至八月廿四日安抵新嘉坡將煤交納計其行程共五十八日零六點鐘並聞近來又有數船將亦步根時之後塵情願迂道而行不復經由蘇彝士河云夫蘇彝士河初年無之歐亞兩洲欲通往來必須從好望角而行行者頗苦其不便法人息力創議於歐亞交界之海灣開通海道以便輪舶往來集股糾銀不辭艱鉅居然有志竟成開濬旣成而歐亞之路一無所阻卽今蘇彝士河是也當其開此河也咸爲該公司危迨大功告竣凡船隻往來均須納資於是該公司乃獲其利然該公司雖坐收其利而其事則甚便於商旅以故往來輪舶照章納貲從來不聞怨言今乃忽有腦船根時舍此路而不由情願復其舊路取逕好望角不憚風波之長不嫌時日之久而且又有人欲步根時之後塵此其故何哉以蘇彝士河取費於往來之船其數過多故也聞蘇彝士過河經費每艘須納銀五六百磅若繞道好望角則時日雖多煤火雖費要不過多行十許日核之過河經費則所省尚多此議一行則聞風而起者恐必不乏人不禁爲該公司危之矣然以前自開蘇彝士河以來行人均稱其便而絶無怨言至今日而忽有腦船創此避道之議者又何以故豈前此未曾算計及此耶抑豈以新開之河道競欲一擴眼界故競趨此路耶夫船行不免風浪凡乘舟者莫不欲早日抵岸盖船上起居飮食均所不便卽使風平浪靜絶無顚簸尚有嫌其悶悶者若稍遇風波雖極大輪舟亦覺輕如一葉軟浪激簸心爲之蕩頭爲之暈甚而至於身爲之顚坐不能穩睡不能安飮食俱不能下咽日前震兒由京都回滬其時正在七月十九東北風大作浪湧如山同舟之人大半嘔吐狼藉食不得下寢不得熟如是者兩日一夜震兒雖不至於吐然不食者兩日一夜比至滬而困頓不堪矣舟行之苦至於如此津沽之近尚且若是况其在外洋乎余前者由寍波乘輪赴滬止一夜程耳乃甫出口卽遇大風余方倚柱而睡而柱邊所置之諸客衣箱忽焉倒下盖以風浪摇簸所攔之繩爲所激斷故也時震兒尚幼與余同臥有一箱從鋪中滾過幸而不傷緣余臥處在上風然而被傷之人正復不少人聲喧嚷擾亂不安者數刻而嘔吐之聲與呻吟之聲相應震兒蒙被而臥全然不覺余亦尚不至吐惟一驚之後不復成寐卽寐亦不能成夢徬徨至曉抵埠而心始安夫一夜之程其苦尚且如是况其爲五十八天零六點耶雖曰此五十八天之中亦非日日遭風遇浪然海上行程豈能逆料忽焉而風狂浪湧則困苦情形當更有不堪言狀者雖曰西人輪行習慣不覺其苦然下船之後盼望早到則其心亦同於華人必無有反以居舟爲逸而涉陸爲勞者嘗聞西友曰西人初次上輪亦有嘔吐不能眠食等事在船四五日漸成習慣而後卽安然飮食之减少形神之消瘦則亦有所不免焉想西人與華人性情雖殊氣體則一縱有履波濤如平地者而片帆旣掛則無不心懸乎所欲至之處而望其速登彼岸者而乃以繞道爲便宜以捷徑爲非計以多延時日爲美以尅期可至爲疑此其中必有大不得已者在也我聞中國商人往往有繞道偷越之事盖以逐節皆有關卡所裝貨物必須處處納捐商人懋遷有無從此竟無可沾利故不得不爲繞越之計向使關卡不多納税輸捐所費無幾在商人亦所樂輸又何必爲鬼蜮之行雖曰奸商市儈惟利是視禁網一寛不免愈多走漏然所取者果屬無多違章者例有重罰彼商人雖狡亦肯自誤耶觀於蘇彝士河過加行費每艘至五六百磅則殊覺其過多該公司倘統盤籌算核减其費使彼繞道而行者其費與過河經費相將則行船者必將貪近便而羣焉趨之不復以繞道爲省費斯仍不失其大利否則一人倡之衆人和之人人皆去而之他而該公司之所失者更多矣 
[俄韓近事]  
　　日本報云近來朝鮮與俄羅斯接壤之處時有外人侵入咸鏡道北門地方官據情上達朝廷政府擬派武員爲巡察使著練兵一隊以備不虞○朝鮮政府允將電線與俄線接連曾詳前報兹已派前外務衙門主事源競先由王京至元山逐層設立再赴咸興慶興兩處配置旋拜源競爲慶興府使兼監理使按慶興適當俄韓陸地通商之處接電之事益信而有徵矣 
[琉球災狀]  
　　陽歴八月十號下午一點鐘時起琉球國國頭地方風雨爲災一時房屋墻垣東崩西倒呼號聲終夜不絶翌日拂曉始安事後查得屋之全壞者計一千五百四十九户半壞者一千一百六户此外廐厠貨棧等類全倒者一千三百五十所半倒者六百四十五所又毁壞學校二所壓死人一口傷一口船之破損流失者大小共六十餘艘船中人溺斃及失去者二十四口牛羊馬豕壓死數十頭松杉古樹吹偃三千數百株田中所種雜物十中耗其三四中頭地方亦遭波及被害甚多按志國頭地處海濵其北邊卽山北省管九間切中頭稍偏南卽中山省管十一間切間切用以記里亦猶日本之町云 
[蛉島搜奇]  
　　陽歴上月二十七號日本大坂市大雷雨霹靂之聲不絶於耳有擊破屋宇門窗者有震裂樹木電柱者又燒燬房屋一所一人感觸電氣全身忽變紫色脊髓迸流而死一人二足及咽喉肺部負傷尚可救治此外一人傷咽喉腹部一人傷肱一人傷脊說者謂爲五六十年來罕有之事○熊本縣某寺一老僧年逾八袠和光混俗不沾沾於禮佛誦經蓋其未入桑門時適當國運維新曾盡力於王事厥後功成身隱披剃出家數十年來常在蒲團上研究天文眞理頃者率門弟子從赤道直下至南極測量一週日前返至長崎擬與八淵蟠龍師遇適師往他郡雲遊於是令弟子留候飛錫歸來己則先歸山寺矣○日本一國遍地皆山以故地震之災在東京横濵幾若司空見慣惟長崎一埠 
 
 

Page 2

 
 
罕有所聞陽歴九月二十一號午後五點越三十分時忽焉房屋撼摇磁器相擊作響一時人心惶恐面若死灰少頃卽定及五點二刻至六點二十分時又微動二次事後咸謂近日天氣不正悶熱異常地氣無所發宣故有此變云 
[大閙燄口臺]  
　　中元令節吳下盛行盂蘭盆會每於夕陽時節閒步街頭無處不鐃喧　香烟馥郁凡青頭之鴨秃頂之鶖莫不於此數日中博一年衣食亦有游手好閒之輩持簿至各鋪户托名勸捐實則藉此飽其私囊俾五臟神得以肥頭胖耳種種惡習略不與滬上相殊也倉米巷隆慶寺蘭若中之巨擘也日來大商小賈咸集資設醮至晚施放燄口謂之拯濟孤魂七月二十七日由燒餅切麫兩帮每鋪出洋銀半圓倩寺僧諷經禮懴及晚會中人欣然入席興高采烈虎嚥龍吞中有某甲者素豪於飮三杯之後卽與丙丁等四人拇戰屢戰屢負遂雙手捧巨斝幾如長鯨吸百川逾時玉山竟頽始則效駡座之灌夫繼且如魯達之大閙山門與四人各揮老拳大張旗鼓適僧衆高坐燄口臺上喃喃諷誦合十當胸不隄防五人或持門閂或執板凳横衝直撞幾訝無數惡煞降自雲端將燄口臺及一切裝潢打至虚花粉碎僧衆惶急不知所措惟以偏衫護其光頭不復顧臺下鬼魂爭欲來嘗甘露味矣旋經旁人將五醉漢極力勸散翌日出爲調處令將所毁物件照數賠償僧衆乃無言而去 
[臺嶠秋痕]  
　　署理臺北宜蘭縣事蕭輔臣大令由上游以澎湖海防同知奏請升補方奉旨交部核議忽遭太夫人之喪遂循例禀報丁憂遺缺經上游委余東生大令秉焜瓜代上月初九日大令交卸篆務行抵郡城暫賃府後街某大宅爲公館大約須俟筮期開弔然後扶柩返珂鄉也○駕時斯美兩輪船爲臺北商務總局所轄原議以駕時往來上海斯美則行駛厦門香港等處邇者駕時失於修理漸有朽壞之虞總辦黨幼雲直刺禀明上游駛往滬上整治而調斯美來往滬臺招攬生意○東門外及大隴洞向有營基兩處由撫標正副兩營分投駐紥去冬上憲以生番不靖調往内山攻剿嗣經總統林蔭堂觀察禀明邵筱村中丞將兩營併爲棟字左營今春番務肅清各軍以次凱旋遂札令棟字左營及定海右營仍駐紥東門外及大隴洞兩處刻下又令將棟字左營裁撤定海右營由大隴洞移駐東門外以便就近調遣○前辦臺南旂後釐金王大令國瑞以科第起家文名頗著兹者上憲以纂修全臺省志檄調回郡派令主持其事所遺旂後釐金局務另委候補縣陳紫垣大令前往接替上月十一日王大令已回至臺北赴撫藩兩轅禀到矣 
[甬東氣候]  
　　寍波訪事人云上月二十七日下午天氣轉熱礎潤如蒸大似黄梅天氣迨至日墮崦嵫忽覺狂風怒吼滾滾黄沙半空飛舞幾於咫尺不見人夜半風伯去而雨師來鴛鴦瓦上淅瀝有聲次日細雨廉纎隂雲似羃氣候爲之驟寒入夜檐溜如注連宵不止非薄棉不足以禦寒甫隔一宵而寒暖驟異世情變幻大率類是苟非善於調攝者不免滋生疾病也 
[廣災再述]  
　　上月十三日長樂縣某甲差人送信到粤省詳述該處被災情形知前報所傳州官太太與災之說係屬誤傳其淹斃者亦不過二三十人而己緣城内居民有紫金山及城垣可避惟城之中央是夜二更城潰後四圍皆水無路可逃幸前三年城中曾姓建一宗聖祠其地基塡高八尺墻基堅固祠有走馬樓高於城墻附近居民男婦數百人紛擁入祠登樓獲免若非此祠此數百人不被溺亦必被壓矣縣署止剩大堂未倒其餘内堂各房監倉捕衙俱巳倒塌縣學宫大成殿並廂房亦榻兩廡間有破壞除曾族張族二祠無恙以外無一完好之屋沿河堤决處民居至今猶在水中至被水　田非刮土成窪則浮沙成阜現縣城北山寺設一籌賑局道州各官與紳士合辦平時米價甚廉斗米一十五斤值錢三百二三十文今則增至四百餘文矣人心洶洶安集殊難城中臭穢之氣特甚以牲畜溺死故也帶信人來省亦無大路可行循山度水方至岐嶺所過之地俱成澤國間有高阜屋宇能保存者亦十室而九空焉哀此災黎天胡不弔又聞長樂縣城之南門外柴巷街天后街貿易較旺被水時土人有紥木板成排渡人而覓利者傳永成酒店祖孫四人求載以出撐排人索銀十枚傅靳而不予減至七枚復不允議價未定排遂移去忽該店倒塌四人俱被壓斃於水中復有張鼎和店東求載撐排人索銀三十枚張鑒於傅卽答允之復要現付卽出銀予之比及登排以渡而店卽倒死生之交祗爭頃刻以三十金而買一命亦大幸事若傅某者可謂愛財不愛命者矣 
[整頓倉儲]  
　　粤撫剛中丞以備荒實爲政之要而本省人稠地廣每年所需糧食大半取之外洋一遇海上有事誠恐挽運不及又以各屬雖有社義倉之設以補官倉之不足誠恐有名無實設有緩急未能足恃中丞關心民瘼於下車伊始卽欲將備荒一事先行設法整頓業經通飭各屬一體勸辦先查明各該管常平倉存米若干四鄉所設社義倉實有幾處並存榖若干如有榖價發商生息所存之處是否殷實可靠飭卽查明禀覆以憑察核社義各倉如有尚未遵辦之處赶緊分别區諭催收買榖還倉通禀立案等因夫民以食爲天所關殊非淺鮮况本省一歳所出之榖不足半年之食倘非有備無患設遇海上有事或水旱偏災必至有杼柚告空之慮現奉中丞札飭曉諭想各屬皆實力奉行整頓倉儲以爲保衛身家之計矣 
[浙省官報]  
　　七月廿一日杭都統常拜會署西防廳徐禀知由工次回省禀見候補通判吳鴻烈禀銷催提泰順縣短解奏銷銀兩差禀見新城縣周交卸回省禀到禀見並禀知藩司飭知調署烏程縣缺叩謝轅下文巡捕蔣量禀奉憲台委赴滬迎接崧撫憲禀辭試用縣丞邵鴻翥禀謝騐看叩見廿二日牌示仰試用縣丞吳繼彪吳書燾巡檢崇照周華輔典史阮希咸從九品吳明楷均知悉本月廿三日辰刻備帶筆硯來轅聽候本護院當堂開寫履歴母違特示前貴州學臺林國柱由蕭山來省拜會杭州府陳候補府郭式昌俱禀見同知汪桐禀見並銷慶元縣短解銀兩差通判李傳組貢廷楨俱禀見分水縣楊家賢因公晉省禀到禀見泰順縣鄧禀知應接金前令交代本日會同監盤三面算結清楚卽用縣紀驤禀見大挑縣陳宗器禀銷估修嚴州府倉厫差廿三日牌示仰海標期滿雲騎尉中營沈桂龍左營王佐清知悉於本月廿四日辰刻備帶鳥槍弓箭赴本署箭道聽候本護院派委中軍官考騐給咨母違特示又示仰於潛縣詳送世職童兆麟知悉於本月二十四日辰刻備帶步弓來轅由巡捕帶候本護院騐看發標毋違特示臬司王進見候補府萬福康禀見並禀知糧道飭知海運保案蒙部核准叩謝沈庚垚禀銷代辦保中提調差徐士霖禀知臬司飭知接辦保甲提調兼讞局督審差本日到差叩謝運副司徒坷禀知京餉本日釘鞘寄存外庫署西防廳徐禀辭赴工候補同知程韍補缺後以知府用通判余望龍補缺後以同知用俱禀知糧道飭知海運案内奉部核准禀見叩謝東陽縣路禀見禀辭赴任安吉縣朶卽用縣葉南金謝福慶李棻大挑縣夏先楫楊清綬施榮鼎鄭遇夔潘志頴俱禀見范澤溥禀見禀奉糧道飭知蒙保准同知銜叩謝馮炳奎禀見禀謝臬司委總查城門差收呈委員紀禀安候補縣惲福同吳喜孫魏象書張炤巢鳳儀忠滿德恩過鑄周延祚竇文翔鍾守鑅張彬俱禀見將汝翼禀見禀謝糧道飭知俟補缺後以同知直隷州用黄在申禀見禀知海運案内蒙准以同知用叩謝陳德彝禀銷赴昌化縣查案差回省禀到學轅文巡捕殷禀見叩謝海運保舉税課大使吳慶雲禀謝海運保舉奉部核准巡檢嵇金弧叩見辭赴紹局聨票差曹晉泰禀謝臬司委雲居山分巡差周華輔典史阮希咸從九品吳明楷縣丞吳書燾俱奉傳開寫履歴禀安縣丞嚴以倬禀謝藩司委看管貢院差江蘇候補縣丞黄楨禀見 
[豫章紀事]  
　　江省亢旱已久農田漸形龜排茅檐蔀屋中人望澤甚殷加以天氣不正忽寒忽燠倘或失於調養卽易滋生疾病南昌府曹郎川太守署南昌縣朱紹霞明府代理新建縣陳鶴春明府關心民瘼設壇祈雨於上月二十四日起禁止屠宰虔誠默禱未知蒼蒼者果能大沛甘霖以慰官民之望否○白帝乘權金風薦爽百物梏槁易肇火災南昌新建兩縣及保甲總局分飭民間將各街巷凉棚概行拆卸并令居民 
 
 

Page 3

 
 
鋪戶灶下少積柴薪水缸多蓄清水太平水桶儲水務滿不得虚應故事並於二更吹熄燈火凡此皆未雨綢繆之計也○正任南昌縣汪芍卿明府興修各溝道迄今漸次完工保甲總局憲恐無知小民任意傾倒垃圾致溝道容易淤塞遂又出示嚴禁示以利害剴切詳明違者從重究治想居民必當仰體憲意永遠遵守也○贑南兵備道恆介眉觀察夀於上月某日禀報丁憂德曉帥卽札委繆沚汀觀察德棻署理曉帥奏報由驛馳遞尚未抵京而恆觀察同胞某君服官京邸業巳報明丁憂并代觀察報知丁憂開缺適正任南安府周瀚如太守滿俸滿卓異併案引見奉旨回任以道員遇缺題奏尚未出都又奉恩綸補授贑南關道不先不後恰當其時天緣巧合良由官運亨通也○學轅考舍歴年已久漸形朽圮雖屢經修理終不能十分鞏固本年各大憲查悉情形籌欵重建迄今已報工竣美輪美奐大壯觀瞻左旁之文昌宫亦油飾彩畫頓攺舊觀聞需費八千餘緡云 
[禁止捕魚]  
　　欽加同知銜候補直隷州調署漢陽縣事本任蘄水縣正堂加七級陳爲出示嚴禁事據職員劉金魁民人查世進禀稱緣職等承買蕭雲階蕭家湖一業東至約駕溝西至皇絆堂北至前襄河墩南至漢口堤外溝邊册完府鈔正銀二十五兩有零又完三淪所縣鈔正銀一兩零四厘有册可考同治二年監生蕭應奎因有隣業越界取魚更有附湖痞棍恃横强取禀經戎府示禁衆等略知規避不敢横行兹今湖被城圍土壋堤塞水不能入魚無由來職等承買賦税無着祇有土壋溝坑職等各湊資本尚可買魚蓄養不意日久玩生隣業雖遵示而無業痞民覬覦生心或持竿釣或結網取更可駭者漢鎭沿湖住户不知稞分水陸業照稞管而以陸地挖土塡基成坑藉取職等蓄養之魚職等阻止反敢兇横本應指名禀究不勝其煩是以隱忍不較伏惟國家正供絲毫不容蒂欠上年屢屢蓄魚輙被强取一空以致忙忙國賦設法賠完嗷嗷家口忍飢待斃所受坑害言難枚舉際此魚已畜成沿湖住户依然如故若不援案邀恩禀請示禁誠恐魚被取空賦命兩懸爲此將戎府禁示抄呈鑒核給示嚴禁庶刁痞知儆糧業能安上禀等情當經飭據工書遵查禀覆正批示間接據職員劉金魁以文定等恃横强取聚衆將伊雇夥邱長德毆傷等情禀經騐究差傳去後隨據職員劉金魁扭獲痞棍李榮三禀究提訊責押在案兹復據職員劉金魁民人查世進遵批帶契呈騐前來除騐明吩諭並禀批示外合行出示嚴禁爲此示仰漢鎭沿湖住户併附近諸色人等知悉爾等當知稞分水陸業照契據管理該湖旣經劉查二姓按年完納課鈔卽非無主湖分可比自示之後不得糾衆結網在湖取魚致啓爭端有于咎戾倘有無知之徒仍敢藉陸佔水及取蓄養之魚許該職員劉金魁指名赴縣具禀以憑嚴究本縣言出法隨决不姑寛各宜凛遵毋違特示 
[索債中計]  
　　山西人某甲僑寓甬東向以放債爲生計重利盤剥因此居奇致富與三角地某乙素稱莫逆乙於去春因囊底羞澀借洋數元每元按月收利五分利上加利日積月累竟致子多於母乙負甲項共有數十餘元甲屢次向乙索取乙以家無擔石儲無計彌縫婉詞延約甲至此遂放出討債手叚不復念昔日交情聲色俱厲不稍假借乙窮極計生乃與妻謀自伏床下將待甲來而後下手日前甲果至乙家登門索欠乙妻殷勤欵待就榻開燈邀令呼吸烟霞甲不虞其詐坦然高臥乙突從床下躍出大呼捉奸妻亦大聲喧嚷甲知中計欲待剖白而四鄰已蜂擁而至素知甲之兇惡咸謂索債不應闖入臥房甲至此有口難分祇將所執之劵當塲焚毁並罰備酒筵一席負荆請罪始得了事說者謂甲重利盤剥宜爲人所切齒而乙從容設計使甲墮其彀中而不悟卒致夙劵都焚盛筵飽啖豈得謂非賴債之妙手歟 
[臺灣官報]  
　　七月初六日陳長慶禀辭史濟道禀辭委催基隆胡廣思册課差賴進武禀辭羅建祥陳履益均見胡廣思禀交卸基隆鹽總館差初七日蔣斯彤蔣本極何應鈐吳鍾藩禀見通判曹晉墀禀知服闋舉人陳元凱禀見縣丞唐造士何葆濂禀到繪圖學生朱爾康柴國政均差本禀辭赴基隆測繪砲臺卞乃謨禀請病假二天初八日翁秉鈞胡傳葉意深黨鳳岡蘇紹良蔣鳳儀張世緗胡廣思禀見林文和禀辭副將羅星勝管帶寗防營都司袁殿魁禀到均見初九日將斯彤鄭廷勳洋海關税司馬士禀見從九唐璟禀到章寳基程楊烈親到禀安初十日陳文騄葉意深胡傳茅延年黨鳳岡陳元凱郎中袁又達禀見副將陶廷樑傳見蕭賛廷禀知丁憂交卸回臺北徐愼思禀由基隆回十一日林帮辦拜會翁秉鈞胡傳邱炳萱何心濂禀見縣丞徐家幹禀到知縣王國瑞禀到卽請假二天叅將沈雲霦禀辭 
[伺候節臨]  
　　浙江巡撫崧振青中丞於上月二十八日之晚由天津乘招商局海晏一輪船南下已列報端　　　海縣黄愛棠大令飭辦差家丁在法租界金利源碼頭伺候聞以美租界北河南路天后宫爲行轅 
[預習襄儀]  
　　今日爲上丁釋菜之期芹藻鸞旂甚盛典也先一日上海縣黄大令飭陳設鐘磬笙鏞豆籩梡爼并預備牛羊豕諸祭品午後學師率諸生在明倫堂演禮以免臨時隕越貽羞 
[公讌令君]  
　　上海縣黄愛棠大令祖籍江西昨日僑居滬上之江西各紳董假南市江西會館中肆筵設席並雇某梨園中名優演劇公請大令並糧廳吕少尹赴讌日方亭午大令命駕而臨舉觴命斝之餘雜以粉膩脂柔笙清簧煖風流美滿其樂無涯洎乎暝色催人始各乘輿而散時則連朝苦雨履齒聲喧惟聞沾體塗足之流一路愁吁怨天公不做美也 
[農民苦雨]  
　　邇日來天雨連綿米價日漸昻貴豆油價亦有增無减昨有鄉人之來自浦左愁眉雙鎖而告曰君等日處錦繡乾坤自不知田家月令耳日來木棉方將收采禾稻亦巳刈在田中倘碧翁翁再不放晴恐目下卽將腐爛矣言已復太息再三而去 
[縣中建醮]  
　　前日上海縣黄大令延羽士數輩在獄内舉行盂蘭盆會超度在獄幽魂皂快捕快等差頭在頭門内土地祠中舉行公醮至晚施放瑜珈焰口焚化冥鏹甚多 
[袁公壘畔人言]  
　　船户某甲向在本邑南市駕渡船爲業與同業之某乙素有仇隙前日遇諸中途各逞雄强互相毆擊旋經路人勸散至晚又在小東門相遇一言不發卽肆兇毆直至力盡筋疲始各釋手○前日某姓家有小孩游於小東門外河沿立足不牢以致墮下迨經家人救起則已濡染若雨中雞矣 
[英界公堂瑣案]  
　　包探唐寳榮禀稱小的查知虹口潘文龍趙連生鄧阿水江阿洪等烟館深夜開燈招徠烟客有違工部局定章是以禀請老爺派差協　傳訊兹巳傳到潘趙鄧三人禀求示下宋二尹逐一研究先由潘供稱小的在治下開凌雲閣烟館不知定章以致悮犯趙鄧同供稱小的等在治下開某某烟館以後不再深夜開燈矣此次尚乞老爺寛恕宋二尹判令潘趙鄧各罰洋銀二元以充某處醫院經費江抗傳不到著包探知照須罰三元○二百八十七號華捕禀稱經管怡和碼頭之西人惠鐵拿獲竊取青鉛之賊犯王烏子交小的解送來案惠鐵訴稱王竊取青鉛四塊請卽究追王供稱小的係江北人在治下當小工度日貪小竊物厥罪難辭老爺如肯施恩願祝公侯累葉宋二尹判令管押三禮拜贓給失主領去○長利洋行某西人控稱佛照樓客棧主戎長生積欠房租洋銀八十餘元請斷令照繳吳副領事照會宋二尹二尹卽飭差傳戎訊究及傳到早已退堂差卽入内禀明二尹飭交人保出俟禮拜五訊供核辦 
[法捕房發落案彚紀]  
　　永義昶信局主劉玉鑑前控分設白鶴港信局執事人鄔九臯昧良賴欠並揑開浮帳朦報盜案等情同轉准詞當將鄔提案訊押著劉自往白鶴港將局務查明再行禀覆昨晨中西官因另有要公於下午兩點鐘蒞捕房訊問劉投案禀稱查得鄔九臯挺押 
 
 

Page 4

 
 
捕房伊之親戚人等將局中脚划船隻擅自行駛向各鄉兠攬生意所有代客辦賃之資本均係職員欵項被其虧欠同轉著將鄔九臯帶案問曰限爾三日理楚爲何一味挺押反敢指使親戚在外冒裝客貨鄔稱小的被押後不能出外親戚所作之事實不知情同轉謂顯見一味胡言喝令掌責四十下還押諭令函追親戚赶緊將脚划船停歇不得混裝客貨限三日理處鄔遵斷劉叩謝而退○捕將行竊輪船物件之王桂生帶案旋據包探王榮培禀稱查得王所供行竊吳淞營中贓物付諸質庫已由積竊毛矮子卽毛雨龍贖去同轉詰問之下王供稱小的祇竊考籃一隻内有洋二元一元業已用去其餘衣物由巳赴鎭江之馮老六陳某等所竊當日毛雨龍亦被包探拘住管押在押時問明前事迨保出後遂往取贖同轉着帶案内牽涉之孫殿清到案一再研究孫稱住居客寓已有四日與王桂生素不認識尚有馮陳兩友亦住客寓次日卽去考籃一隻實係馮姓遺棄之物並非行竊同轉謂王桂生認竊屬實判責一百板孫殿清不認行竊從寛開釋○串同拐賣已登前報昨據縫工趙連元偕沈蘭洲之胞弟蘭田投案候質同轉訊問之下沈供稱趙妻逃逸後趙連元將小的胞兄扭送巡防局請究小的卽向金薦頭處詢問據云趙妻經伊薦至住居治下不知姓名家爲傭因卽送交案下同轉問趙連元曰昨據爾妻朱氏所供爾娶妾後將伊置諸不顧反加凌虐果有其事否趙供稱妻在鄉間不守婦道曾産下私孩自行收拾謂朱氏屢次尋至爾處爲何將伊驅逐供稱並無其事問娶妾有幾年妻於何時逃逸供稱前年娶妾妻於去年逃逸同轉著帶朱氏訊問供稱上有翁姑母家尚有伯父名榮奎小婦人於十八歳正月廿一日嫁與趙連元爲妻今年廿五歳屈指已有七年丈夫出外謀生不顧家計翁姑與小婦人雖住一處然却各自炊爨家中並無田地可耕毫無出息以致衣食恒虞不給翁姑囑小婦人出外傭工藉圖餬口小婦人於今年二月間來滬由同鄉人薦至姚家弄朱姓家爲傭每月工洋一元四角於閏六月停歇現在陳姓處傭工每月工洋一圓二角日前小婦人自購布疋送往丈夫處囑伊裁剪詎意丈夫置諸不理反將小婦人毆擊逐出門外其時左右鄰人目覩情形皆代抱不平可請訪查同轉問趙連元曰爾家中有無田産爾妻在家時爾可有錢洋寄歸供稱家中有田四畝由妻耕種小的每月給洋一元交妻伯朱榮奎帶回朱氏接口稱並無寸地丈夫旣稱有田四畝求請當堂斷給以後便可餬口同轉謂趙曰爾之言語殊難憑信本應究辦姑念手藝中人從寛免究著具結每月給錢一千文以便爾妻家用總不能置諸不理沈蘭洲朱仲華等無干釋放朱氏暫留捕房候其翁姑到案具領 
[讀物理推原書後]  
　　是書爲予舊居停李君問漁所箸君生平䆳於西學窮理盡性至命研求有素洞見眞原爲人尤　　𨉫𨉫胸中略無城府殆行道有得之君子人也近復出其緒餘譯成此帙由天文地理以迄禽魚草木無不窮其原委析其毫芒俾閱者千百年疑團可一旦涣然而　洵乎如自序所謂欲人由物理之已然而察其所以然歟昨承以一編見貺因跋數語於簡端泚筆之餘輒憶及風雨蒲西一燈商榷時已時光緒壬辰仲秋之朔申左夢畹生 
[群黎徧德]  
　　謹啓者頃奉到儀棧駁船局大善士洋一百四十一元一角又杭州眉夀堂大善士洋一百元均囑彚解順直急賑不分畛域匡救情殷拯垂斃之哀鴻蘇孑遺之涸鮒其間功德實無限量作善降祥自必不爽請列報端用彰盛德上海六馬路仁濟善堂籌賑公所施善昌等謹誌 
[澤被桑梓]  
　　寍波創建清節堂善昌在滬上勸募得英洋二千餘元業已寄去兹由寳山縣馬漁珊明府慨助經費洋二百元亦囑代爲彚解因於日昨又彚解去英洋一千元惟估計該堂工程極少再須五千元方可落成尚祈諸君子見義勇爲成全此舉是誠甬上之孤兒寡婦所昕夕切盼者也[  上海六馬路仁濟善堂董事施善昌謹誌]  
[鉅欵助賑]  
　　災區需振迄無已時搔首躊躇計疏匡救渥承蘇太隱名氏大善士助被災處賑洋一千元合規元七百兩洋五十元二角錢四文委分解散給肈畫維艱問蒼穹而乏術心慈彌溥合黎庶以霑恩彼躑躅西風者當感扶持於不置焉隱名葛氏求子并求得孫洋一百元梁溪無求氏五十生辰節省筵費移助由同康莊來洋五十元惓惓濟世洵屬多方不論有所求無所求天鑒不遠定能遂其所求俾受多福也用特附誌以資感奮[  上海北市絲業會館籌賑公所施善昌謹誌]  
[籌賑芻言速陳詳細]  
　　啓者昨奉有心無力善長惠寄籌賑芻言一則仰見慈祥在抱欽感莫名惟敝處無案可查恐措詞未臻妥協謹遵來示刊登日報仰求詳細開示以便遵辦而慰藎籌不勝盼禱如蒙賜函請將姓名住址分别示知尤深心感復請德安統希惠鑒上海六馬路仁濟善堂籌賑公所施善昌謹啓 
[樂善好施] [  滬北泰安里同仁永善堂謹啓]  
　　味秋女史儒家女也幽嫺淑德素心好善兼工書畫猶精花卉紈摺扇書畫每件取潤洋一元餘件另議所收潤資樂助敝堂善舉如蒙海内文人韻士見賞先覩爲快其件由敝堂接收或交大馬路五彩有限公司林蓉圃先生處代時亦可往來信資自給○書畫助賑石門味腴生葉君振鏘工隸書同里沈君笑卿工行書二君素心好善因念目下順直河南等處疉遭奇災故將書畫代賑另有仿單所收潤筆悉數助賑其件由敝堂代收約日取件不悮往來信資自給集有成數卽交申報舘恊賑所收條爲憑○同里沈笑卿行書助賑潤目堂幅四五六八尺三角四角六角一元横幅同　條　開　半爨聯四五六八尺二角三角五角八角琴條一角册頁同紈摺扇各十件每二角○石門味腴生隸書潤目堂軸四五六八尺三角四角六角一元二角横幅同屏條對開减半琴條每幀二角對聯四五六八尺二角三角五角一元琴對一角紈扇摺扇每二角摺扇自十六方以上多四方加一角書鐘鼎同艸虫花鳥同上 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海六馬路仁濟善堂籌賑公所施少欽經收順直山東河南賑捐七月十一至二十日止清單]  
　　順直○湖北督銷總局楊湯餅移賑規元一百兩恊康莊來無名氏爲桑梓水災助賑楊佩玉翁來蘇州楊隱名求父母病愈安康二户各洋二百元梁繼成爲繼母服符病愈完愿津五十元周佐廷爲長子服符病愈完愿并求復元三十六元瞿鶴汀爲出洋途中平安完愿三十元延陵求安子求佑妻病速痊施靜山求耳鳴止復元揚州同松參號盛拱之隱名氏五户各洋二十元仙鎭瘦珊居士求合宅平安十三元隱名氏求孫女病速痊常熟胡翰清求保心痛速愈合家康健沈松茂求妻病速愈崇明龔鏡芙祈病速愈彭得和爲妻病稍痊完愿天泰木號來慶瀾同瀾長瀾三船合助千辛萬苦人代刼餘生病後完愿鄧從善堂由百川通來三多堂大通同孚莊來無名氏無名氏無名氏王知足松夀十三户各洋十元無力六齡童求長上安康自巳慧夀敏悟六元蘭庵氏汪求保合家平安補過齋求兒平安蔣文瀛爲子完愿愛育軒胡貴彰五户各五元兪三人求祖母病速愈爲祖母免災氏十六鋪延防局來張晉卿順卿罰欵移賑清溪樵子經募周馥仁施馥塘勉力氏六户各四元清溪樵子募曹蟠根寗關吳春田古閩知非子盛頌元劈未氏五户各三元三樹堂王求子長夀病速愈無力氏求合家平安清溪樵子募朱叔榆又募陳海籌吳淞不書名陳子夀吳九卿楊浩鑣霍楊氏隱名氏無名氏無名氏十一户各二元無錫杜宅求符治病祈速愈唐徐氏求病速愈張泰成爲齋心除晦龔子漁求病速愈尚德堂蔣李榖人潘明意陳珠泉章蓉生周小泉閨女包迪臣存心氏宛香氏十四户各一元依仁堂六角五户五角棉力子無名氏二户各三角朱秋塘存恕堂無力氏巧記勉力生記無名氏少記七户各二角師竹居一角無名户銅洋六元萬和鼎源當來隱名氏二户各銅洋五元甬夢氏無名氏無名氏三户各銅洋二元以上共收順直賑規元一百兩洋八百六十八元二角銅洋二十二元○山東○湖北鸚鵡洲厘局蕭委員經募紋銀作規元十一兩三錢五分具慶堂洋二百元悟迷洋一元○河南宛鎭蔣禹屏規元四百兩具慶堂洋二百元以上共收山東河南賑規元四百十一兩三錢五分洋四百零一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
