# 1902 - 74 - 4910386

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[兩江總督劉制軍奏請捐建合肥李文忠專祠摺]  
太子太保頭品頂戴兩江總督臣劉坤一跪奏爲已故大學士政績卓著遺愛在民籲懇天恩俯准捐建專祠列入祀典以彰藎績恭摺仰祈聖鑒事竊據江寍紳士三品銜補用道前河南南陽府知府濮文暹等五十三員名禀稱已故大學士一等侯前署兩江督臣李鴻章於本年九月卒於京師朝廷飾終之典至優極渥並准立功省分各建專祠江寗旣係立功省分而食福者非一事被澤者非一時有不能已於言者江寗自咸豐癸丑失守淪爲賊窟穴者十有二年迨前督臣曾國荃率湘軍進壁城下鏟平賊壘以百數長圍已合而地道無成賊恃有江浙援應負嵎固守賴故大學士李鴻章率孤軍由上海轉戰而前克復江浙各屬連復蘇州省城賊援始絶嗣攻克常州進扼句容溧水東壩等處賊之由陸運者升斗皆不能入城更無固志其時朝廷屢促會師李鴻章意在讓美以湖州未克礮船須練故緩其期曾國荃益激勵將士於龍賻單山陰重挖地道誓死滅賊遂能掃穴擒渠膚功克奏伏讀諭旨李鴻章統領各軍連克蘇常現復扼紥高溧一帶使江寗逆匪進無援兵退無竄路實屬謀勇兼優等因故大學士曾國藩奏疏亦稱李鴻章有讓功之心而不欲居其名是其有功不居天下實共鑒之同治六年七八月間東捻縱横於徐海之交江北烽火相望警報絡繹江寗訛言四起勢甚岌岌李鴻章親駐濟寗嚴檄所部晝夜追賊屢獲奇捷全股蕩平江寗自此得休養生息迄今三十餘年此功在平捻而江寍陰食其福者也上年拳匪之變京師不守李鴻章奉命議和力疾北行無一兵一卒之衛獨恃一片血誠冐險深入虎狼不測之區忍辱負重委曲求全卒使鐘　不驚河山如故而沿江海亦得商賈流通不遭兵革此功在議和而江寗陰食其福者也以上三事皆關繫天下治亂安危之故其功不專在江寍而江寗實受其賜至在江寍之惠政如該故大學士署任兩江與曾國藩會奏以江寗被害最烈且久請豁免漕糧三年得旨兪允遺黎始有生意又以省城善後諸政粗有規模條目尚未畢舉於是申佔屋之禁以清訟源設勸農之局以貸牛種造救生紅船以拯溺復清節普育崇善諸堂以恤無告而尤以振興學校培植人才爲已任患省試之向隅則增貢院號舍慮多士之荒經則復建惜陰書院恐省垣科目之不競則改建江寗府學復以江寗計偕之車往往艱於資斧爰創立公車費慨捐巨欵生息源源輸貫利賴至今其生平愛士出於天性講院課卷手自校閱優加獎勵所識拔者一見卽終身不忘凡此皆江寗之人士親被其澤者也今者和議甫成犬星遽隕江寗之民奔走相告傾觴望祭故老有泣下者揆之古人以死勤事以勞定國與有功德於民之義實爲當之無愧該紳士等公同集議擬卜地捐建專祠禀懇奏請列入祀典等情前來臣查大學士李鴻章經猷遠大忠愛性成以翰林起家受四朝之知遇出秉節鉞入贊綸扉文學武功外交内治數十年如一日忠誠篤棐實爲國家柱石之臣昔朱子謂李綱之爲人知有父而不知有身知天下之有安危而不知其身之有禍難以古方今詎容多讓時艱孔亟良相云徂缅想老成不能不爲朝廷惜而兼爲海内痛也江寗爲該故大學士立功之地據紳士禀請捐建專祠尤見德澤入人之深合無仰懇天恩俯准勅部列入祀典由地方官春秋致祭以彰忠藎而順輿情理合恭摺具陳伏乞皇太后皇上聖鑒訓示謹奏奉硃筆著照所請該部知道欽此 
[宮門抄]  
　　二月初一日戶部廂黄旗値日無引見新授雲南道陳啓泰謝恩署理直隸總督袁世凱請訓溥顧續假一個月並請開缺召見軍機及袁世凱陳啓泰外務部遞封奏一件○初二日禮部宗人府欽天監正黄旗値日吏部引見七十九員直隸提督馬玉崑請訓劉宇泰前往上海請訓慶公雍和宮聽經覆命普公請假十日召見軍機及馬玉崑劉宇泰 
[咨查書吏]  
　　京師友人來函云頃者政務處咨行各部院衙門速將書吏卯名年歳及身家是否清白曾否取具鄰里押結地方官印結詳咨本衙門存案如有身家不清者立卽斥革另招年在二十以上老成馴謹之人補充 
[築路述聞]  
　　香港循環日報云日前總辦粤漢鐵路事宜之張弼士觀察接盛杏蓀宮保來電促令赴滬因總工程師現已來華故須前往會商一切也聞粤省鐵路擬由省城自佛山以逹三水目下佛山衆商以鎭上近三十年來巿景大非昔比今得鐵路經由其地定卜貿易殷繁爲之欣幸不置 
[鬱林亂耗]  
　　香港循環日報云廣西鬱林等處近有龍州散勇勾結土匪恣行擾亂學當政巡試鬱林時適值匪人猖獗士子大都裹足不前每有應試生童中途被匪擄回勒贖至商賈之隨棚逐利者所載運貨物亦皆被劫一空甚至負販之流俱遭攘奪惟省城刻尚無恙地方文武日夕嚴防日來省憲已撥出營兵馳往剿辦矣 
[彩票批詞]  
　　武昌訪事友人云湖廣總督張香濤宮保前因賠欵浩繁鄂省庫藏空虚無可挹注通飭各州縣 
 
 

Page 2

 
 
一律開辦簽捐彩票以濟要需至銷票若干張擬令各州縣各就地方情形斟酌辦理嗣以各州縣意存觀望爰飭藩司瞿賡甫方伯會同善後總局朱王二觀察按照缺分大小釐定章程俾有所遵循不致推諉貽誤現由方伯與兩觀察悉心籌酌擬按照各州縣缺分大小分爲上中下三等每縣派銷票紙三千張至票價多寡則各按等次分别經收宮保大爲稱許已會同撫憲端午橋中丞批飭各屬一體遵行矣兹將批示照錄左方湖廣督部堂張批據詳擬請仿照外洋富簽捐辦法飭由各州縣開辦簽捐每州每縣額設彩票三千張仍按缺之繁簡分爲上中下三等酌定票價彩數由善後局設立簽捐所印發彩票領回售銷按月由省開彩一次所獲盈餘專供新案賠欵之用等情查鄂省此次部派新案賠欵爲數奇鉅限期又復緊迫雖經查照部議籌欵各法分别舉行惟查部議飭籌各欵内如糧捐房捐等類無一非取之於民間若照他省辦法按糧加派丁漕不論士民工商凡所居之屋按戶抽收房捐誠恐不免擾累湖北連年災歉民情困苦異常本部堂蒿目窮簷方深憫恤何忍重累吾民鄂省雖現辦房捐但係取之置有房産出租與人居住者止係征其房租之稅理所應然並非比戶皆抽以致等於間架稅總以意在恤民故取之甚輕所得無幾不敷太多且所籌銀數究竟能得若干毫無把握今該司道等所擬簽捐辦法乃係取諸有餘聽其自然於貧民絶無擾累况近來外洋及各省彩票久已盛行於武漢荆沙一帶禁無可禁實爲鄂省一大漏巵有此簽捐更可暗相抵制綜核利害事屬可行查閱所擬章程均屬公允無弊應卽照辦此項盈餘專爲湊解新案賠欵而設如各州縣能照數銷票繳欵卽將按糧派捐及按戶房捐兩事免其舉辦如各州縣别存意見不顧大局勸辦不力但以不能銷票爲詞卽將該州縣按糧派捐按戶房捐兩項責令如數辦足仰該司局卽便通飭各州縣各就地方情形傳集紳董曉以大義告以利害務將本部堂此舉意在免累貧民之意剴切開諭遵照章程迅速開辦倘敢心存取巧妄發膠固謬論意圖沽名省事觀望推延以致巨欵無著貽悞要需本部堂曁藩司亦不能當此重咎試問該州縣能倖免叅劾否凛之勉之仍錄報撫部院曁候批示繳清摺存湖北撫部院端批據詳及章程清摺均悉此項富簽捐彩票原爲籌抵新案賠欵而設於民毫無所損而能籌集鉅欵以濟公需所擬章程亦尚周妥仰該司局卽便如詳迅速妥辦并責成各州縣實心經理不得設辭推宕切切仍候督部堂批示繳清摺存 
[粤學述聞]  
　　香港循環日報云粤中大吏遵旨將廣雅書院改爲東省學堂所訂章程甚爲嚴整計總理一人名爲總監督其責任最重次則稽察華文功課一人稽察洋文功課一人監察功課二人俱名曰監課教習責任亞於總理此外另延華文講義教習四人華文詞章教習四人英文教習四人算術教習四人格致學動植物學教習各一人體操學教習一人至於歌曲圖畫官音由各教習兼課其教法以綱常大義爲第一政治學爲第二史學爲第三地理學爲第四華文爲第五洋文爲第六算術爲第七格致學爲第八動植礦物學爲第九圖畫爲第十歌曲爲第十一體操爲第十二擬考取學生一百六十人先入備齋閱兩年則遞由正齋升入大學堂備齋第一年經費約三萬金 
[軍斾回轅]  
　　漢口訪事人云上月某日湖北提督鄧竹卿軍門因公至省勾留數日旋於本月初二日親詣督撫轅辭行至初四日清晨渡登官舫帶以平安小輪船泝漢上駛遄返襄陽各營勇丁均在江于恭送 
[松郡縣試六誌]  
　　松江訪事友人云本月初九日爲華婁兩縣縣試二覆之期是日華亭縣林霨生婁縣屈吉士兩大令所命題目仍係時務策華亭首題問交鄰不易攝乎大國尤不易子路以之對孔子孟子以之告宣王今中外相處較難於春秋戰國而策富强者大半空談未必聖賢所取爾諸童酬知有具愼毋剿襲其各舉所見箸於篇次題問中國聖教亘古不易周秦而後雜之以道家迨釋氏興蔓衍益衆或爲火或爲回或爲猶太或爲婆羅門或爲天主耶穌而皆得之西來何與婁縣首題問萬國公法創自何時宗旨若何試求其正變之例次題問古者取賢歛才兼及曲藝故天子之工曰土曰金曰石曰木曰獸曰草六材並重然禮經所載典制僅存其名迄數千年未聞有化分專家之學恐中國失傳其法與抑西人之智能獨創歟至初十日亭午時林大令發案招覆五十六名示期十一日進署聽候提覆其前列二十名爲周孝永杜衡吳葆誼李藩沈傑王隆文宋樹屏張葆華徐廷颺宋登第兪宗彝顧永釗袁丹雷應運徐公溥壽天麟于慶曾殷堯藩顧褧秦風婁縣案則需俟翌日發案 
[縣令被議]  
　　杭州訪事友人云去臘委署浙江義烏縣請補遂安縣鄧時菴大令擅離職守經金華府繼紹廷太守禀請撤任旋又因辦理膏捐不力由藩憲誠果泉方伯札飭太守查明擬卽登之白簡刻已將請補之案詳請撤銷所遺遂安縣缺改請以海防遇缺先補用知縣黄大令澍桂補授 
[閩人械鬥]  
　　厦門訪事人云福建泉州府屬楊墩某姓族大人多日前不知因何起釁各持兇器互鬥不休通判余别駕知之禀明興泉永道延少山觀察派勇前往彈壓比至則兩造已傷斃六七人矣 
[雪兆豐年]  
　　有客由山東至天津語直報館友人云正月十二十三等日平原德平臨邑禹城陵縣等處連得大雪農夫咸欣欣然色喜謂爲豐年之兆 
[津郡官塲紀事]  
　　天津直報云本月初五日新任江蘇鎮江府知府孫太守由京乘火車至津小駐法界中和客棧○新任直隸豐潤縣知縣郭大令於本月初四日由保定省垣乘火車至津暫駐佛照樓客棧○本月初五日午後直隸長蘆鹽運司楊藝芳都轉由京乘火車抵津仍駐南門内陳家大門 
[温郡官塲紀事]  
　　温州訪事人云浙江永嘉縣秦鹿苹明府於新正開篆後查騐城鄕各社倉○新任平陽縣蒲門司巡檢沈文卿少尹國琛於上月二十五日由省抵滬附招商局普濟輪船來甌筮吉月初履任○新委瑞安后垟局員史同文鹺尹光書於正月二十五日由省抵滬附普濟輪船來甌○調署海門鎭總兵賀澐卿鎮軍吉祥交卸處州鎮篆務取道温州正月二十三日乘永靖小火輪船赴台接印任事○署玉環營叅將呂輔臣遊戎永祿本擬接眷至官衙因正任王雨亭叅戎已奉閩浙總督許筠菴制軍批飭回任故尚遲遲未决 
[揚郡官塲紀事]  
　　揚州訪事人云去冬江蘇督學使者李蔭墀大宗師試畢淮安原擬卽試徐海二屬旋因彼處匪徒不靖遂將試期展緩折而南旋兹已一律安堵如常因由江陰節署帶同幕友僕從等人剪江北渡正月二十七日上燈時憲舟駛抵維揚兩淮運司程雨亭都轉及郡尊石太守江甘兩邑宰均命駕至徐凝門外官廳恭迓文宗接見有差旋於翌日清晨揚帆北上○原任廣巡撫張丹叔中丞之哲嗣幼丹司馬讀禮家居迄已數載旋因報國情深遵例報捐知縣客臘之杪接奉部文知已選授河南衛輝府濬縣隨擇吉元宵後某日輕車簡從前赴豫省 
 
 

Page 3

 
 
履新○新選兩淮通屬角斜塲大使仁鹺尹輔捧檄到淮迄已數月適栟茶塲大使吳鹺尹署事期滿經運憲程雨亭都轉委令前往接署大約日内即可禀辭赴任矣 
[柳浪聞鶯]  
　　杭州訪事友人云每屆新歲卽有紹興惰民來杭演唱花鼓淫戲男女混雜最足敗俗傷風歴經官吏查禁并由臬憲札飭各城稽查委員禁勿入本年忽有江北流民在冷街僻巷中私行演唱有維持風化之責者正不可不嚴以禁之也○有甲乙二匪人在聨橋一帶保護賭塲藉以漁利仁和縣蕭藴齋明府聞之於上月某日飭差拘獲判各重責千板梏以雙連大枷發聯橋廣福廟門前示衆三月限滿之後送入遷善所拘禁○有金寶者素有劉盤龍之癖上月某日在白蓮花寺巷口大開博塲被保甲局員拘獲連同黨三人帶回略訊口供送交總巡局枷號聨橋大街示衆餘人姑念初犯重責後交保開釋聞者爲之懍然 
[南浦緑波]  
　　南昌訪事人云去歲臘月江西巡撫李勉林中丞及藩憲柯遜菴方伯札行各屬遵照從前沈文肅公撫江時嚴禁各府州縣賀年禀帖以節浮費而省虚文至新正各府縣間有一二來省叩賀者中丞嚴諭赶緊回署將所頒新政章程十八條切實舉辦尅日具覆不得任意逗留是亦實事求是之意也○去歲南昌新建兩縣淫雨爲災各處圩堤均遭坍塌大憲每縣撥銀一萬兩米數千石以爲修理之貲各堤紳董少之禀縣請加者不一而足縣主戚升淮明府一一批斥不許多瀆○去冬江西藩憲柯遜菴方伯欽奉裁撤書吏之旨卽將藩署各書吏分别酌裁其留者均改稱繕寫生祗辦瑣細公事其緊要者另歸妥員承辦至于門稿籖押執帖各家丁亦一律革去收發公事皆責之委員城狐社鼠爲之一空亦快事也 
[皖中零墨]  
　　安慶采訪友人云此間所駐長江水師歸湖口鎭標前營統轄計砲艇四十三號獻歲以來水師協王協戎鴻年調齊操演以期諸技嫺熟聽候長江提督程從周宮保來此大蒐某日赳赳桓桓者正在操塲中佈鸛鵝之陣生荼火之威突聞演武廳上喧聲若雷蓋甲乙丙哨弁三員因忿互相搏擊也少焉有血流被面裹以方巾者詢之則右哨四隊某把戎因力竭而被挫衂也事聞於右哨都司某都閫袒其所屬與左哨管帶大啓爭端舌劍唇槍力持不下後經同營諸弁竭力勸和而悻悻之情尚見於顔面不知能從此修好棄仇否○正月十九日有一運米船駛至桐城縣境突被亂民聚衆行劫洶洶之勢幾難理喩是處爲安慶水師後哨汛地後哨守備某守戎方赴省會操聞警之餘急禀明統領王副戎馳往緝捕我知烏合之衆迫於飢饉使然一遇大軍當不難冰消瓦解也○駐防皖城之武衛楚軍正五營統領黄鎭軍呈祥軍威嚴厲號令肅然自京師和議告成詔下裁軍節餉凡有所汰無不厚給餉糈遣令歸農細柳營中頌聲交作客歲大水猝發圩民困苦顚連鎭軍就城之東北隅結草爲棚俾若輩得暫時棲息時當歲暮衣食俱無更捐廉購米票分給一時鶉衣百結者得資果腹歡聲若雷○江岸廣產荻蘆貧民砍以爲薪屯集江邊求售遇有偷兒竊取輙痛加毆擊以致積怨成仇客臘某日東關斯姓柴棚禽獲一竊薪人揮以老拳復出利刃斷其脚筋然後釋之使去新正人日之夜忽見積薪處紅光燭天各叚水龍飛馳往救焚至三下鐘之久天將破曉火始漸衰然積薪千餘金已悉數付之一炬矣說者謂斯夙喜結怨若輩大約乘隙縱火以報私讐耳故曰君子之待小人寗寛毋刻 
[星使蒞滬]  
　　昨日簡駐英義比三國大臣張在初星使由京至天津乘某輪船抵滬蘇松太兵備道憲袁海觀觀察以下文武印委各員咸往馬頭恭迓旣而星使命駕赴天后宮畔行館暫駐征軺 
[能員獲賞]  
　　日前上海縣汪瑶庭大令接奉兩江督憲兼南洋大臣劉峴莊宮太保札文内開該縣前次屢獲富有票匪緝捕得力業經據實奏保奉旨在任候選道上海縣知縣汪懋琨著交部從優議叙等因酬庸之典誠哉超越尋常矣 
[議遷學堂]  
　　有王維泰者將本城敬業書院改設普通學堂邑紳李蘭墅明府姚子讓孝廉李平書明府諸君以其於理未洽禀請縣主汪瑶庭大令飭將學堂遷往他處本月初九日大令邀集諸紳籌議良久仍無在說大約須據情禀請兩江總督兼南洋大臣劉峴莊宮太保裁奪示遵矣 
[移文緝盜]  
　　前日海門廳同知某司馬移文上海縣署請縣主汪瑶庭大令派捕協緝盜匪並附賞格一通其文曰爲懸賞緝拿事光緒二十七年十二月二十七日據廳境長圈鎭民人黄勉齋禀稱在該鎭開設恒祥太花布北貨行二十六夜三更時有强徒五六人撞門入内先將店夥謝慶祿綑縳禁止聲張另有店夥傅蘭生林幹臣聞聲起而驚喊皆被拒傷搶去銀洋衣物其贓甚多當經會營往勘屬實飭緝盜犯迄今未獲誠恐遠颺合出賞格如能拿獲眞贓首盜者賞洋銀一百元夥盜一名賞洋銀六十元知風報信因而拿獲者賞洋銀二十五元 
[照料戯塲]  
　　日前某宦偶患喉症曾在本邑城隍神像前許願後果霍然因定於本月十五日雇雅仙茶園諸甬伶在邑廟演戯一日以答神庥誠恐屆時觀者擁擠未免滋生事故先期函請縣主汪瑶庭大令及保甲總巡朱森庭明府派出差甲妥爲照料昨日大令已飭差役薛貴多率夥役前往彈壓矣 
[生回故土]  
　　本邑人揚明卿王阿順向在海洋捕魚去冬突遇海盜將楊抛擲海中王則錮諸船内幸楊素諳水性在海面泳游適逢浙江定海鎭總兵吳吉人鎭軍巡洋過此見而援起詰悉情由隨追獲盜船拘住盜犯十三名發交鎭海縣某大令訊實正法一面將王楊派人護送來此請上海縣主汪瑶庭大令安揷大令接閱來文卽交差暫爲收留候傳家屬具領 
[批斥經頭]  
　　日前江蘇糧儲道羅少耕儲憲蒞滬時解米經頭公記等聯名遞禀請將舊有米斛更換漕斛等情儲憲批其牘尾曰查蘇省每屆開辦冬漕所用木斛飭屬如式製造解道與部頒鐵斛逐一較準烙印再發各府州復較應用歴年已久該民等代辦漕糧何得率請改造漕斛實屬冐昧所請斷難准行仰海運滬局轉飭遵照繳 
[嚴查朦混]  
　　籌餉貨捐局總辦勞厚菴太守查得南巿馬路橋畔永源染坊每購靛青往往祇捐一次並不於運貨時赴局請騐蓋印殊屬取巧矇混特函致二十三七鋪巡防局請飭十二圖地保查明澈究以儆效尤 
[請追失物]  
　　日前南巿老協興福潤老正大三信局合雇划船在大馬頭滿載貨物正欲開行適一輪船飛駛而來浪湧波翻以致傾覆救生局巡船上人見之飛棹前往將舟子救起所載貨物撈獲其半時有董家渡渡船戶張阿弟撈得大土及鈕扣等物迨信局中人向之索取掯不交付因投馬路工程局具禀請追總辦翁子文太守准詞昨已派水巡捕拘張管押候訊矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[招認失孩]  
　　紹興人魯德林年十六歲其父廷榮務農爲業日前由姊夫金寶林挈之來滬擬從師習業不料不至戴生昌小輪船碼頭在人叢中失散昨徑巡街捕帶送英美租界公堂禀請安揷讞員張柄樞司馬研訊之下德林供訴前情並稱金在南貨店營生第店號不能記憶司馬飭差暫行看管聽候出示招領 
[上海縣署瑣案]  
　　法界公廨讞員杜枝園大令移解張明珍控陳王氏拐賣小孩一案到縣縣主汪瑶庭大令訊供之下以朱謝氏未經到案故未斷結前晚升堂覆訊陳王氏供小婦人係崇明縣人去年有林玉仙者帶一七齡幼子來申賣與鄭阿福因鄭他往暫寄小婦人處適朱謝氏到來問悉情由在外談及被張所聞砌詞誣控朱謝氏所供相同張供小的現已知錯求恩銷案大令喝令重責一百板具結呈案○前者湯阿虎控王秋泉强佔伊妻胡氏等情大令訊究之下胡氏供稱湯非小婦人之夫前被誘逃姦佔現求發堂留養以了餘生大令著公差地保往嘉定原籍查詢氏父胡永祥是否將女嫁湯抑係誘逃兹經差保禀稱小的等查得胡永祥之女許字金姓未嫁被湯拐逃迄今歴十七年金已另娶大令提湯覆詰供胡曾認小的爲壻今求將妻給領胡氏供稱小婦人不願隨湯度日大令將湯叱退胡氏發堂遣嫁 
[馬路工程局瑣案]  
　　日前湖州船戶吳阿春將小東門外戯館街第四十五號門牌鴇婦黄陳氏所開花烟館内　　小紅誘匿至晚尋至南巿新馬路與吳相遇遂喚令二十一號巡街捕拘至捕房捕頭轉解馬路工程局總辦翁子文太守備文移送上海縣署　汪瑶　大令訊追○前日唐恒山扭陳昌芝玉金龍至馬路工程局控請追給所欠煤油價銀一百餘兩總辦翁子文太守准詞倩襄讞委員余克安叅　研訊唐供小的係寗波人現在虹口發昌祥洋貨行爲夥日前陳昌芝王金龍來購煤油二百箱每箱計銀一兩六錢七分言明將貨裝去卽可付銀旋諉稱家有喪事暫緩數日至今分文不付不得已控請訊追陳供小的現在恊泰米店爲夥從前曾開米店被王欠去洋銀一百餘元後又續欠七十餘元兹聞伊開設泰和煤油棧故向購煤油二百箱王允於油價内先扣還洋銀一百二十元叩求明鑒王供陳所購者係唐恒山之貨小的只欠陳洋銀二十元求恩明斷叅軍以此案紏葛頗多備文移送上海縣署請訊 
[英美租界公堂瑣案]  
　　余松林行竊華新紡織局中布二十餘匹由包探顧阿六拘獲起出原贓四匹解案請究讞員張柄樞司馬判責五百板押捕房半年○洋人花林治家細崽胡桂榮行竊簿據冐名至各店賒取食物共値洋銀十一元有奇經包探邵仁初拘解請究司馬判　三百板押候追賠違則押捕房一月○湯化生行竊蔣阿方家水烟袋及衣物經包探張全林拘解請究司馬判責五百板逐出租界○包探邊　州解行竊葉慶榮家鐵錘之陳克成到案司馬判責一百板遞解回籍○胡鶴生竊得沈益方家綢衣二件由包探李四春拘解請究司馬判責三百板○王阿三在河南路設攤誘賭經四百八十三號巡捕拘解請究司馬判責二百板 
[法租界公堂瑣案]  
　　日前朱毛毛控陸敬周出賣田産掯勒方單等情旋由陸訴稱田單抵與陳勝全處向贖不理讞員杜枝園大令因飭探將陳母張氏拘獲押入捕房昨禮拜四堂期朱毛毛偕陸敬周及原中楊書生姚萬成地保陳鳳山投案候訊陳張氏供此田由陸敬周弟兄絶賣已歴多年大令飭將陳張氏姚萬成交人保出著交陳及田單至案○余金生訴稱家住西門内莊家橋女傭侯氏被某老虎灶挑水夫朱長林所誘捲物而逃旋串令同鄕人陳福生在治下借屋同居迨經小的偵知向陳盤問得實扭朱入捕房捕頭向之詰究供認侯氏現在小東門外某花烟館求卽究追朱不認誘拐大令著押候余邀陳到案質訊核奪○郎孟松訴稱家有十餘齡婢女被鄰家傭婦吳瞿氏勾引濳逃報捕拘案請卽訊懲吳瞿氏供稱小婦人向在某姓家傭工郎姓婢女濳逃之事實不知情大令著押交婢女如延嚴比○王中衡前因支票銀九百兩與葉文波涉訟旣而葉另控許麗生呑没元豐盛支票銀一千兩昨日大令提案質訊葉供稱此紙支票由正裕付來許供稱正月十三日已登報聲明此票作爲廢紙葉稱元豐盛票銀早已付出實係許圖呑大令著葉許二人各將銀繳案聽候訊核○王德林由福州附輪船來滬被倪連發陳金福竊取竹籃内所儲支票及洋銀一百五十元報捕後經包探查知贓在某老虎灶昨日大令飭提老虎灶夥林連生質訊陳金福供稱小的僅分用洋銀四元尚有洋銀四十元寄存老虎灶内林供老虎灶主已回寗波陳之所供均係妄語大令著一併押候嚴比○陶善鍾訴稱馬夫嚴福三將馬恣意加鞭工部局西人見之囑送案下請辦大令判責三百板○包探禀稱小竊馬阿大行竊招商局金利源棧中所儲白蠟經巡丁拘獲送案請辦大令判責三百板贓給巡丁具領 
[美租界捕房紀事]  
　　前晚工部局所雇裝運石子之船上忽失布篷等物報捕後經包探劉光震查係船夥張阿全倪阿榮所竊因卽拘入捕房捕頭令押候轉解公堂禀請讞員張柄樞司馬訊辦○昨日亭午時無賴黄阿森至吳淞路某飯館果腹不名一錢揚長而去値堂人某甲向之索取黄怒飽以老拳旋由某號巡街捕拘入捕房捕頭詰知事屬細微令押乞丐牢半日○前晚小竊姜阿二至唐家弄某姓小客棧内借宿乘間行竊布被携之而出適爲某號巡街捕所見連贓帶入捕房捕頭令押候解送公堂禀請訊究 
[上海北巿絲業會館籌賑公所施予英經收各處水災賑捐辛丑年十二月初十至廿二日第一百十二次清單]  
　　初十日杭州平陽氏洋一百元河南隱名氏爲次女病愈完願十元○貴州印江縣陳鹵甫大令經募雙慶堂魏席珍福生隆陶明淑四戶各錢三千六百文豆村老　黄禹成陳治本三戶各二千一百六十文曾亮清鍾佐周義　恆三戶各一千八百文晏鹿鳴滕壽仁趙仲甫蕭晉侯四戶各一千四百四十文劉烈輝何陳氏田耕南徐時進四戶各一千零八十文晏方仁晏恆仁部安家盧廷獻陸肇先汪筱山阮祝三趙陳氏李慶武廣昌合益生美德義和集義生怡和合馮耀延陳正全蔣興發朱少堂晉陽氏萬福隆雷德安二十一戶各七百二十文田興林滕代福馮大春吳宗成楊國佐陳安貞張養泉無名氏趙子麟無名氏倪瀛洲陶樹棠徐寶山楊子明周吉生黄興富羅積臣吳清記任義和劉萬興李廣發趙福興何裕昌孔漢臣任興和段仁順熊少益杜壽臣張吉生王利生三十戶各三百六十文共六十九戶合銀五十二兩七錢八分批見規元五十四兩六錢九分三釐○十一日金善士洋二十元○十二日龔樹森酬願洋一百五十元嘉興無名善士洋一百元福源里吳莊孫求病愈四十五元周冶臣十元○十三日常熟愛英居助棉衣洋一百元雲間王吉言二元○安裕莊來湖南沅州府黔陽縣紳士商庶湘平足銀六十六兩三錢蘇紹文義源泰隱名氏凝秀堂錦豐增徐文祉堂黄立鰲徐文祉堂八戶各十兩同升恆八兩劉常卿七兩正豐合王福泉龔官雲周義盛四戶各五兩彭輝珠四兩全清宇三兩王正鶴彭錫金王正藩周希勃王傳永葛生嶽六戶各二兩共廿三戶合規元二百零九兩一錢三分○十四日何植園送鄭登賦司馬壽儀移助洋四元○十五日無錫逹源莊徐世勳求病速愈洋一百元翁彦生送鄭登賦司馬壽儀二元吳淞顧隱名氏十二月分完願一元○十七日不服藥由福康莊來洋十元太倉留賓軒朱完願龍洋五元朱朗甫送鄭登賦司馬壽儀英洋二元○十八日淮安未了心願八求先父冥福由仁和莊來洋五元○十九日劉介石由源豐潤來規銀一百兩姚伯欣完十十一十二月願洋三元無名氏銅洋二元○二十日欽差出使俄國大臣楊規元一千兩王維城翰大善士規元一千兩黎里張建侯經募張炳業求保安健長大彌月節省酒席費洋三元又張濟蒼求保平安張樸菴求長保平安各洋二元又殷星環全福求保平安二元○廿一日石港祈安子洋一百元杭州趙張氏病愈完願洋五十元奉賢金阮氏求保身子平安洋九元銅洋一元杭州恆豐順不踰矩老民吉餘求福壽幼童長庚各洋五元吳君萬涵送鄭登賦司馬壽儀一元○廿三日陳廣昌竹布號開張承親友賜儀將謝筵資移助洋一百元周象九棉衣十元陳養泉送鄭登賦司馬壽儀六元 
 
 

Page 10

 
 
[上海北巿絲業會館籌賑公所施子英經收各處水災賑捐辛丑年十二月廿三至廿九第一百十三次清單]  
　　廿三日無錫逹源莊殷學逹洋二元沈介眉送鄭登賦司馬壽儀一元○廿四日李菊記洋十六元李霍記四元沈龍記龍洋十元川沙司署王楊氏完願英洋二元○廿五日東台汪世德堂爲生子移湯餅資洋十五元龍洋五元鎭江招商局收罰欵移助洋十元上求親病安痊下爲陰陽合慶六旬移賑十元沈金福船夥一元○高郵丁玉軒募退省堂龍洋九元英洋一元仰記常記盧翠庭黄華甫劉蓉初不書名還願六戶各一元張才佩二元德手三元八角了了生四角陳太儒人週忌祈冥福錢一千文周振高二百文共十二戶各英洋十三元龍洋九元小洋十六角○廿六日吟芳廬潘洋五十六元天水起霞閣主祈神佑舊恙卽痊並保妻産安順助衣資五十元盧人龍完願龍洋廿元求晉齋洋二元○廿七日祝頣氏完心願洋十元又銅洋六元無名氏洋十元知足人求病愈二元汪業鏗送鄭登賦司馬壽儀一元又周仲若一元○廿八日施二太太洋廿元○廿九日沈門陳氏洋十元麗成英洋六元龍洋四元無名氏銅洋十元○十二月份共收規元二千七百八十八兩五錢五分五釐洋二千八百四十三元扯七三五五合規元二千零九十一兩零二分六厘龍洋八十三元扯七二五合規元六十兩零一錢七分五釐小洋二百六十五角扯六八五合規元十八兩一錢五分二釐以上共收規元四千九百五十七兩九錢零八釐銅洋三十一元五角本年共收銅洋一千五百十七元六角碎銅二兩五錢鎔見規元一百六十七兩八錢零八厘連前共收規元三十一萬一千五百十八兩一錢四分三厘貂套一件砂錢六千二百文仇畫絹三幅殿板宣祇廿四史一部圖書集成醫部兩箱福報錄五千本字軸一頂 
[上海虹口元濟善堂經收正月分送堂施醫藥捐清單]  
　　麥容氏求合家平安樂助洋五十元永安號恆順泰孟亷浦無名氏四戶各洋十元勞厚德洋三十元江生生無名氏二戶各洋五元杏花樓王容氏二戶各洋四元烟台順泰號何澤民三元彭亞珠陳金滿劉長福李細地施正皆五戶各一元李春泉不留名二戶各二元李邱氏洋十五元共洋一百六十五元 
 
 
 

Page 11

 
 
   
 
 

Page 12

 
 
[光緒二十八年正月三十日京報前錄]  
　　宮門抄諭旨均錄前○楚督張奏爲簡缺知縣照例擬補摺○署燕督袁奏爲揀員調補知縣摺○又奏爲揀員調補京學教職摺○贛藩柯奏爲交卸臬篆日期摺○秦督崧奏爲升授藩司懇請陛見遴員署理片○又奏爲甄别知縣留省補用片 
太子少保頭品頂戴湖廣總督臣張之洞頭品頂戴湖北巡撫臣端方跪奏爲簡缺知縣照例擬補恭摺仰祈聖鑒事竊照接准吏部咨開湖北巴東縣知縣宗繼增勒休遺缺應歸十月分截缺是月分截缺期内出有嘉魚縣知縣吳鍾秀休致遺缺同日奉旨應照例簽掣缺之先後按班序補業經當堂掣得巴東縣第一缺又經咨明在案查例載知縣告病病故休致三項所遺之選缺以一缺題補各項候補並卽用人員以一缺題補本班前先用大挑舉人以一缺題補本班大挑舉人又知縣病故休選缺輪用候補時先用候補班前一人再用候補本班一人又輪用候補班前時先用銀捐候補班前無人用常捐候補班前無人再用勞績候補班前之員各等語今巴東縣知縣宗繼增休致遺缺除鄭工新海防遇缺先海防先海防卽舊例銀捐遇缺先銀捐遇缺均無人外輪値候補班前正途出身及曾任知縣曾任實缺應升知縣之員到班是班内有宗得福一員已經准補東湖縣知縣此外亦無鄭工及新海防候補班前之員按例應用海防候補班前各項出身之人查有海防例候補用本班儘先補用知縣馬士慶年五十九歲江蘇上元縣監生報捐縣丞投効銘軍辦理文案出力迭次保奏請以知縣本班改留湖北歸候補班前補用並賞戴五品藍翎同治八年四月十七日奉旨著照所請欽此九月二十三日到省試看引見旋卽領照起程九年二月二十三日到省試看一年期滿甄别以簡缺留省補用光緒三年報捐知府升銜復遵海防例加捐候補班前本班儘先補用接到加捐部文扣至光緒十一年丸月十五日爲新班到省日期臣等覆查該員馬士慶諳練精詳講求吏事所有巴東縣知縣員缺應卽以該員奏署不積候補正班之缺該員係海防候補班本班儘先補有知縣請補知縣銜缺相當毋庸送部引見仍令試署　年期滿另請實授據湖北布政使瞿廷韶按察使李氓　詳請具奏前來除咨吏部外謹台詞恭摺具陳伏乞皇太后皇上聖鑒敕部核覆施行謹奏奉硃批吏部議奏欽此太子少保署理北洋大臣直隸總督臣袁世凱跪奏爲揀員調補要缺知縣以資治理恭摺仰祈聖鑒事竊查准補雄縣知縣朱芬於光緒二十七年十一月初八日在省寓病故業經咨部開缺照例以本員病故之日作爲開缺日期歸二十七年十一月分截缺所遺雄縣知縣一缺地當衝要兼管河道隄工係衝繁難調要缺例應在外揀選調補查保題升調人員應將該員任内有無積案及欠解錢糧承緝未獲盜案詳細聲叙如審案緝盜征解錢糧已起降調革職叅限者槪不准其升調各缺其有缺係繁要人地實在相需爲地擇人者亦應據實陳明仍照定例辦理不得以空泛考語濫行保題歴經遵照在案兹據布政使周馥按察使周浩查有平鄕縣知縣朱家寶堪以調補具詳前來臣查朱家寶年三十七歲雲南寍州舉人光緒壬辰科會試中式進士由翰林院庶吉士散館以主事用簽分禮部祠祭司行走呈請改歸進士本班以知縣選用選授平鄕縣知縣光緒二十五年九月初十日到任遵例捐免歴俸該員器識宏通盡心民事以之調補雄縣知縣實堪勝任亦與例章相符仰懇天恩俯念員缺緊要准以平鄕縣知縣朱家寶調補雄縣知縣實於吏治有裨如蒙兪允該員銜缺相當毋庸送部引見該員係屬初調任内並無審案緝盜徵解錢糧已起降調革職叅限處分且題調要缺任内一切因公處分例免核計亦無叅罰案件所遺平鄕縣知縣一缺直隸現有應補人員應請扣留外補除履歴清册咨部外理合恭摺具陳伏乞皇太后皇上聖鑒訓示謹奏奉硃批著照所請吏部知道欽此 
太子少保署理北洋太臣直隸總督臣袁世凱跪奏爲揀員調補京學教職以資訓迪恭摺仰祈聖鑒事竊查順天府漢學教授趙炳麟於光緒二十六年十月二十一日丁憂又漢學訓導馬錫晉於二十七年八月初五日丁憂前已咨部開缺所遺順天府漢學教授訓導均係要缺　應在外揀員調補定例順天府漢學教授訓導二缺令直隸總督會同學政於通省現任教職内揀選人品端方學問優長者具題調補六年　　准其一體保題陞用據布政使周馥按察使周浩查有廣平府教授朱昌時堪以調補順天府漢學教授又清河縣訓導任寶徵堪以調補順天府漢學訓導會詳請奏前來臣查朱昌時年六十五歲盧龍縣舉人由大挑二等教職遵例報捐本班儘先選用選授寶坻縣教諭光緒七年五月到任八年海運出力保以教授不不論雙單月選用丁憂服闋起復選授今職十四年八月到任該員品端學粹誨迪有方堪以調順天府漢學教授又清河縣訓導任寶徵年四十歲定興縣人由優廪生考取光緒壬午科優貢朝考一一等引見奉旨以教職用選授今職十五年正月到任該員持躬端正學問博通堪以調補順天府漢學訓導均與定例相符除履歴册咨部外理合會同順天學政臣陸寶忠恭摺具陳伏乞皇太后皇上聖鑒訓示再所遺廣平府教授清河縣訓導二缺照章歸部銓選謹奏奉硃批吏部知道欽此 
江西布政使臣柯逢時跪奏爲恭報微臣交卸兼署臬篆日期恭摺仰祈聖鑒事竊臣前奉江西撫臣李興銳飭赴藩司新任並以新授臬司臣明徵尚未到省飭臣暫行兼署當經恭摺奏報在案兹新任臬司明徵已抵南昌遵於十二月十七日將臬司印信文卷委員移送明徵接收臣卽於是日交卸伏念臣渥叨恩植濫厠廉車供職雖已經年論功曾無寸效兼陳臬事已竭蹶之弗遑專綰藩條益撫衷而滋懼矧値整軍興學當籌不涸之源舉凡察吏安民皆屬應爲之事臣惟有益殫誠悃倍矢愼勤遇事禀承督撫臣悉心經理冀答高厚鴻慈於萬一所有微臣交卸兼署臬篆日期謹繕摺具陳伏乞皇太后皇上聖鑒謹奏奉硃批知道了欽此 
崧蕃片再甘肅按察使潘效蘇升授新疆布政使現經具摺謝恩懇請陛見情詞剴切自應令其交卸俾得料理起程所遺臬司印務合行委員接署惟臬司爲通省刑名總匯又兼會辦關内防軍營務事宜非資望素著之員難期勝任查甘肅蘭州道黄雲幹練老成歴膺保洊在任多年四署臬司一總營務辦理俱臻妥愜堪以署理臬司印信遞遺蘭州道缺查有儘先補用道徐錫祺諳悉邊情辦事穩練堪以署理除分别檄委外理合附片具奏伏乞聖鑒謹奏奉硃批知道了欽此 
崧蕃片再查定例道府以至未入流凡係應行試用人員以到省之日起試看一年期滿甄别補用等語歴經遵辦在案兹查有西和縣知縣姚鈞保升直隸州知州在任候補自光緖二十四年十一月初二奉文之日作爲直隸州到省日期扣至二十五年十一月初一日止又甘肅候補知縣鄧爾康自光緒二十四年十一月初一保舉奉文之日作爲到省日期扣至二十五年十一月初一日止又甘肅候補知縣方景周自光緒二十五年十月十六到省之日越連閏扣至二十六年九月十六日止又補用知縣邢國弼自光緒二十六年十月十四到省之日起扣至二十七年十月十四日止均已試看一年期滿例應甄别據甘肅布政使何福堃按察使潘效蘇詳請甄别具奏前來奴才查姚鈞穩練樸誠堪資表率堪以直隸州知州留省照例補用鄧爾康年力富强留心吏治方景周年力精壯才具開展邢國弼舉止安詳才堪造就均堪以知縣留省照例補用除將各員履歴清册咨部查照外理合附片具陳伏乞聖鑒謹奏奉硃批吏部知道欽此 
 
