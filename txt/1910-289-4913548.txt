# 1910 - 289 - 4913548

 

Page 1

 
 
   
 
 

Page 2

 
 
[上諭]  
　　監國攝政王鈐章九月二十二日内閣奉 
　　上諭此次補行驗放陸軍游學畢業生考列優等之黃承恩著賞給陸軍工兵科舉人並授副軍校世銘著賞給陸軍步兵科舉人並授副軍校考列上等之彭琦著賞給陸軍礮兵科舉人並授協軍校該部知道欽此軍機大臣署名奬劻假毓朗那桐徐世昌 
　　宫門鈔九月二十二日召見軍機澤公張鳴岐陳榮昌 
論說 
[今年諮議局之觀念（選）]  
　　今年各省諮議局。開局吾知各議員必具有兩種之觀念。 
　　一種悲觀的 
　　去年各省諮議局。自選舉至於開局。奔走經年。乃始成立。幸及開會。調和斟酌。爭辨。糾紛。朝夕皇皇。歷數十日之久。乃成議案十數種。而咨呈以後。竟爲督撫寥寥數語之批劄。卽爲了事。公布者公布。不實行也。覆議者覆議。因閉會而姑俟下届也。尤其甚者。則并不劄復。寢閣不理。而局中乃僅留此蕭寥十數議員。號爲常駐。每月一舉恊議會。循例支薪。忽忽一年。考其成績。則議案裒然成巨册。高數寸許而已。他無有也。是則今年開局度。回憶去年今日。必有種種悲觀。坌集其中。優孟登塲。何堪再舉。誰爲爲之。幾於無從索解矣。 
　　一種樂觀的 
　　去年諮議局初次開辦。誠不能求速效。至今年則各省共同組織。開聯合會於京師。藉資研究。則有將伯之助焉。且資政院於九月初一開幕。諮議局凡與督撫衝突。照章請院核議。或督撫違法侵權。即可由院具奏。是今年之諮議局。必不正如去年之無後援。任令督撫揶揄。卒歸無效也。轟轟烈烈。重上劇臺。民黨精神。當益奮厲。 
　　然則此兩種觀念。更起迭生於議員意中者。果何從解决乎。吾請爲具說於此。 
　　一已往之諮議局 
　　議案之無效。責在督撫。現今督撫之弊。通曉者多浮滑。謹厚者輒迂謬。而又挾之以掯持權力之見。靳而不予人民之參預。斯所以對於諮議局。皆爲敷衍政策。無一能收良善之效果也。雖然。統二十一行省督撫中。非盡無良。亦有欲爲地方謀公利。實力奉行者。而行之寡效。卒與浮滑迂謬。相去無幾。此非督撫之咎。其責尤在政府。吾國政府。素無行政决絶之方針。游移旁皇。率多兩面敷衍之政策。苟督撫而無所作爲。固嫌其太舊。有所作爲。則又慮其太新。於是所上條陳。動受駁詰。或且不痛不癢。部議在准駁之間。令人迷所適。從是則督撫之對於諮議局建議事件。百無一效者。此又其一原因也。至於議决事權。在督撫宜若可行。然官制未改。機關未備。而財政界上又種種牽掣。雖欲興利除弊。變甲礙乙。救東失西。竟無下手之處。是現在時代。國會不開。責任内閣不立。督撫所處地位。亦竟無可爲。斯所以釀成去年諮議局。至於一無效力也。則根本問題之解决。不在督撫而在政府。 
　　一未來之諮議局 
　　諮議局之希望資政院爲後援。固爲章程中所規定。然資政院之於國家根本問題。是否能爲種種之解。决尙不敢必。則資政院對於各省諮議局陳請事件。其效果亦必如喉舌之司主出納已耳。若所謂衝突之核議。誠不無稍稍援助。恐亦無裨大局。蓋資政院之地位。必不能解决種種根本問題。不過國會未開以前。爲聊勝於無之一舉。恐必不能逹將來諮議局。之希望也。與其希望資政院。不如希望國會。并心一志。爲三次之請願。毋懈。毋弛也可。 
 
 
 

Page 3

 
 
專電 
[電一（北京）]  
　　監國召見澤公謂樞臣奏對之詞與對代表異今宜縮短國會以順人心 
[電二（北京）]  
　　濤貝勒密查反對速開國會各督撫預備親自嚴劾 
[電三（北京）]  
　　唐紹怡連日與澤公密商外債問題均謂中國尙無借債能力若但顧目前貿然從事必貽大患擬即面陳攝政王嚴切制止 
[電四（北京）]  
　　樞府以各省諮議局紛紛停議有碍大局密電各督撫和衷共濟以維人心 
[電五（北京）]  
　　喬樹柟擬呈郵部辭退川路總理股東責其取巧分佈傳單謂喬辦事專擅援引私人破壞大局虧負串騙種種劣迹 
[電六（北京）]  
　　某樞臣力保端方長於實業端將起用 
[電七（北京）]  
　　某御史奏請速結貽穀案並揭明王憲章案法部誤徒爲絞 
[電八（東京）]  
　　日皇本日（二十二）授洵貝勒桐花大綬章授薩提督旭日大綬章其他隨員各官亦均叙勳明日貝勒覲見日皇之後賜饗午餐夜間由清國公使邀請飲宴 
緊要新聞一 
[各督撫磋商國會内閣要電北京]  
　　自滇督仲李帥發起聯銜奏請速開國會組織内閣後各督撫來往磋商之電甚多江督魯撫等電已載前報茲又探得各督撫電數則贊成居多彚錄於後 
　　（一）粤督電安帥宥電慕帥勘電均悉事理以討論而始明閣會關係尤鉅仲帥發起列公主張皆法治也安帥所見則人治也慕帥所謂歷來講吏治實業成效安在正坐人治而非法治故今立一法而必全國一致無人能踰越範圍則必經多數公認旣公認則不復能違犯夫是之謂立憲閣會問題實不過法治之機關至於執持進行視乎其人但其人苟不當亦必有多數人監督之此意仲帥電已明所謂敷衍闒茸皆無所施也鄙意如此乞再審擇樹勛先印 
　　（二）桂撫電次帥號電仲帥敬電衡帥漾電慕帥勘電均敬悉内閣爲行政之樞機國會覘民情之向背籌備進行舍是二者似别無下手之法安帥小帥衡帥深思遠慮所謂未覩其利先見其害者老成卓見曷勝企佩將來閣會成立自須詳訂條目以防流弊歧於上月二十八日曾遞封事詳陳民窮財盡情形而推行新政歸宿於責任内閣國會司法獨立三事有是三者雖各項要政未及一一籌備已無愧爲立憲之國云云朝旨不以爲忤已下所司仲帥主稿聯奏歧仍附驥惟鄙意聯銜合陳不如各省分奏蓋諸帥政見勢不能於一疏之内包括靡遺往返商榷稽延時日倘一發無效後此轉難爲繼若能各抒所見次第上陳朝廷見衆論之合同或者易於邀准安帥小帥衡帥能就所慮各節詳細推勘豫籌防弊之策則計畫周密更可釋羣疑而堅上意拙見如是仍祈裁正歧冬印 
　　（三）滇督電湘帥徑電藝帥篠電均悉敝處八月致奉直江卾諸帥微電言救現弊必從重要簡單入手未及鐵路事旋錫瑞兩帥佳電主張借欵築路乃發效電歸本内　國會蓋欲補救新政整理中國非先有主腦監察機關不可若不及早聯合内則財盡國危外則攘臂生釁斷難久支惟閣會創設費手必堅明約束始行羲素性迂拘論此具有深意非敢勦襲各省來電從同者雖有十數處惟茲事體大須仗公决另與辛帥會電諸帥電到敬求迅賜指示微效兩電太長抄郵寄雷守元澍求湘帥催行壽平方伯祈藝帥致意商榷羲冬印 
　　（四）鄂督滇督合電憲政九年預定十一部同時進行洞見維新癥結者每深憂歎朝旨議覆趙御史摺似欲言發於外藉以折衷近日舊政輪廓難存新政支離日甚守舊時之醖釀維新後之造作諸症合一將不可救澂羲深慮歲不我與馴至外人干預羣沸交騰本藉憲政以固人心轉因憲政以速國禍澂羲等疊經電商下手當先立主腦定人心立主腦先設内閣定人心先開國會秩序明方針定然後行堅牢主意舉事方有依據内閣初設組織者未必卽幹濟國難之才但部臣旣同組織内閣緩急先後恊同審擇可無目前政出多門彼此矛盾之事兼有國會監察欲不負責勢有不能至國會遽開議員無政治經騐囂議紛擾不無可慮抑知士紳經騐雖不及老成理想調查可資參助開明專制時會難望困厄如斯士氣莫遏旣不能禁局外雌黃不如置之局中俾知困難曲折數年後經驗漸增可望與政府休戚相關雙方演進澂羲不敢謂閣會一成即臻郅治而敢謂閣會相維猶之定醫乃可議方對鏡方能辨影施救未定之天終不能袖手待絶規遠局者詎可畏當前棘手遂不圖日後補苴此事 
 
 

Page 4

 
 
在十年前澂羲誠不敢浪議今者無可再緩欲求籌備實際非有閣會不可欲救現行先着尤非有閣會不可蓋朝廷所處深入難境進中求决困而可通退中求解困而益殆審之時勢更易明也前以茲事體大未敢遽凟適澂與清帥主張修欵辦路急策經羲電覆謂必歸本閣會澂極表同情現十數省來電意均賛成謬推經羲主稿聯銜入告羲才薄識淺懼不克任此乃國之大計仍仗諸帥藎籌公同裁决卓見如何敬乞迅示瑞澂經羲叩江 
　　（五）浙撫電偉論讀悉竊慨有治人無治法之流弊馴至更一人必變一番政策内外不相謀各省自爲風氣焉得有若許之上智列諸内外如果立法完善中才以上皆可執守藉收内外互相維持各省一道同風之益况立憲政體業經宣布過渡時代祗能作濟河焚舟之謀不宜作日暮途窮倒行逆施之計熟籌深慮聊貢狂愚增韞支印 
　　（六）湘撫電迭奉各帥電示憂深慮遠切中時弊民窮財盡各省皆然今日之患在繁碎而無秩序兼營並進名爲百事俱興實恐一事無成責任内閣自是入手方法事權統一然後酌量財力分别情形何項必辦何項可緩各省不必强同庶免彼此矛盾否則疆吏無從措手欲苟安而不可得事機已迫衆論僉同無論何帥主稿鼎必附名乞速會商定議文鼎叩覆 
[三次國會請願之進行北京]  
　　國會請願代表圑連日拜訪王公大臣如慶邸朗貝勒濤邸肅邸徐中堂那相國等均表贊成速開國會惟澤公尙未往謁贊否未能深悉而外省督撫中如豫撫寳閩督松甘督長江撫周由各該省諮議局函告亦願極力賛助因是代表諸君近日認眞研究辦法以期必逹目的 
　　留日華僑代表湯覺頓君昨上資政院書其措詞精當之處極多大致謂日本自開國會而財政始能整理内亂始能消弭外交始躋於平等我國如能速開國會則外人有所震動而外交自易順手革命之風潮亦自然消滅且政府日言籌欵苟無國會欵不易籌昔韓國之言維新亦曾頒大誥十二條設立中樞院號爲議院基址而不肯直截開國會卒至亡國我國現時之資政院實不足以代國會云云 
　　又奉天諮議局致該省各外府函云昨准來函内稱貴城紳商學農及自治各界以本省危亡迫於眉睫非卽開國會難於挽回擬親詣督轅籲懇代奏不期而聚集者萬餘人貴局旣爲全省代表請核奪示覆等語本局查即開國會一事已經本局於開會之初提出議案决議請督部堂代奏乃各城不知其詳紛紛會集多人如貴處之辦法者已不下二十餘起不憚跋涉赴省要求用意良深欽佩特一城以一萬人起例則二十餘城已在二十萬人之數續到者尙不知凡幾聲勢洶洶駭人聽聞易啓旁觀之疑且人多程度不齊安知不别生枝節又往返川資在省住宿經濟勞力兩受其損曠時廢事勞民傷財萬不可舉務祈貴處諸君子苦口勸導可告以請開國會諮議局已用正式公文請督署代奏錫帥寛厚愛民必邀允准暫各回鄉安業靜候佳音倘始終寂然確知總督不爲代奏彼時再聚多人會合赴省亦不爲遲諸君鄉望素孚衆所取决萬勿使之囂張日爲至叩聞代表圑亦已接到該局來函報告此事情形矣 
　　又聞鄂督瑞莘帥自接代表籲請奏開國會之電頗爲激動已通電各省督撫承認領銜奏陳此事 
[各省諮議局聯合會議案北京]  
　　各省諮議局議員在京設立之聯合會議决各案現在刷印將竣陸續呈交資政院提議茲將决議案由登錄於左（一）陳請提議請速開國會案（二）陳請申明資政院立法範圍提議案（三）陳請建議速定官制提前實行案（四）陳請建議速定公布法令條例案（五）陳請根據章程確定權限解釋公呈案（六）陳請解决諮議局辦理困難情形案（七）陳請更正諮議局文書體式建議案（八）陳請修改結社集會律案（九）陳請提議亟變鹽法就塲徵稅破除引地案（十）陳請停止學堂奬勵明定學位以正敎育宗旨案（十一）陳請提議全國禁烟事應一律種運并絶案（十二）陳請提議照約速定裁釐加稅案（十三）陳請商辦鐵路非經國會協贊後不得收爲官有建議案以上各案係已刷印完竣者其他議案尙多俟刋出時再行續登據各議員討論所有决定各案最關緊要者爲第一二三五及八至十三各案擬要請提前集議云 
[吳侍郎之官運未衰北京]  
　　吳蔚若侍郎自退出軍機後外間咸謂與各樞臣意見不合攝政王平時本有微言今以侍郎候補不過虚與委蛇而已詎開缺未久復有簡署吏部侍郎之命探得原因吳與某相國素來契合吳退出軍機時經某相國從中緩頰攝政王即有他日尙須重用之言此次瑞良外放相國乘機力保謂該侍郎辦事實心學問淵博吏部弊端百出非得練逹之員不足以資整頓該侍郎向署吏部多次以之補授斯缺定可收駕輕就熟之效况國家又值人才缺乏之際令其閒散亦屬可惜等語攝政王頷之并微哂曰微卿言亦將委此人以重任矣於是簡署吏侍之命遂下 
[各省又將添設軍政使矣北京]  
　　聞軍諮處朗濤兩貝勒近與陸軍部廕尙書會議各省提法使交涉使業經先後改設現度支民政兩使亦將陸續酌添願爲注重司法外務財政民政起見惟改良軍政亦爲目下第一要圖較之各政尤關重要應援案於各直省添設軍 
 
 

Page 5

 
 
　使專缺以一事權而重軍制己於前日通電各省督撫查照將一切軍事情形詳細造册速卽寄覆以資考核以爲奏請添設軍政使之預備 
[民部徵集衛生出品北京]  
　　民政部日前通電各省督撫云明年德京設立萬國衞生博覽會前經本部奏派監督赴會並聲明將南洋勸業會中有關衞生出品預留一分專備赴會一面在京師設立衞生陳列所徵集各省物品以爲赴會之預備并衞生博覽會章程業經先後咨行在案查赴會物品照該會章程於本年十一月内卽須運德除貴省徵集物品請尅期飭辦運京外所有勸業會中物品現經本部派員到寗先行接洽應請貴省迅飭出品協會並電飭駐寗出品委員按照衞生博覽會章程門類預行選定各留一分届閉會時移交本部駐寗委員裝運赴德實深盻禱將來往返運送保險裝飾陳列等項槪由本部擔任其重要物品仍應嚴密保護以免損壞至在德出售物品價金及帶回物品所得奬章由赴會監督運歸分交出品原省希照辦并電覆 
[憲政館請省循例具奏繁文北京]  
　　憲政編查館奏稱治本之要在省繁文集權所先宜重京署溯查定例各省奏事本分題奏兩項其歸題本者多沿自前代凡循例具報無關興革如文職武職之照例補缺開缺錢穀之奏銷節孝壽民之旌表鄉賢名宦之入祠尋常命盜之擬罪工程之報銷各項或批議奏或批知道皆由内閣票擬者是也其歸奏件者則多屬軍國機要洋務河工及政制損益並與成例不符請旨定奪者是也光緒二十七年奉准改題爲奏以後外省循例各件一律改奏其改咨者什無一二於是入告之疏批答之旨數倍於前而循例交議者各衙門又須奏覆近年學務警務之畢業及各項報銷類乎循例者亦無不奏聞於是無分鉅細悉列封章一有駁難奏且數至現在外交内治艱鉅紛投决策定疑動關理亂若再以不急之章牘繁瑣之欵目煩萬幾之因應勞黼扆之精神非所以清政源重治本也臣等詳加酌度定制分别題奏原以特重奏章取裨機務刻當預備立憲之時自應量爲更定以省繁文擬請各省嗣後循例具奏事件皆令改咨主管各衙門由各該衙門酌核應彚奏者彚奏應專奏者專奏如此辦理旣可省外臺章疏之繁而各衙門遇事仍須上聞亦無專擅壅隔之弊其各省事關重要及與例不符應專摺奏請者均應照常辦理以昭鄭重奉旨硃筆圈出者仍行具奏餘依議茲將硃圈仍行具奏事件錄後 
　　吏　俸滿保薦　知府以下循例補缺及署缺　知府以下試署期滿補請實授及請銷試俸　屬員迴避　循例錢糧等處分開復應追銀兩全完開復　疏防開參　度支　錢漕未完應議職名　循例估撥官兵俸餉　循例緩征豁免田賦　循例請撥兵餉　禮　舉報優生　安插撫恤風漂番民　入祀鄉賢名宦等祠　保舉孝廉方正　廟神請上封號學　各省學堂畢業各件　各省請調京員辦學　陸軍　綠營副將以下補缺署缺　軍政展限　盛京三年一次查騐軍械　副將以下留標補用　循例出洋會哨　循例邊界會哨　世職請襲　疏防開參　法　命案彚奏　姦殺專奏　彚報正法盜犯　承緝命盜案犯未獲職名 
[上海錢業董事禀陳調查市面之爲難]  
　　上海南北市錢業董事洪念祖林蓮蓀陳一齋朱五樓丁价侯葉逢春袁康祺張智笙等公禀滬道云竊董等於本月十八日接奉鈞照以奉兩江督憲抄發維持滬市辦法十三則札飭會督總分商會曁南北市錢業董事迅速妥籌辦理一面並將各業分别查明限三日内詳晰禀復以憑核辦等因錄札照飭妥速議復核轉仍將各業刻日查明見復憲限甚迫幸勿稍稽並奉抄粘條規十三則（條規見二十日本報）等因奉此董等祗奉之餘仰見大憲懲前毖後挽回積弊之至意遵即邀集南北市各同業公同籌辦僉稱錢業章程向以謹愼放欵保持信用爲宗旨昔年所定規條悉根據於商業之習慣歷數十年咸能恪守近年日用較鉅貿易愈難而錢業章程亦已歲有增改取締之法益加縝密本年正元等莊濫出本票擾亂大局實爲陳逸卿戴嘉寳與該莊經理等私相授受所辦諸事軼出同業範圍以致全市均牽動也現蒙督憲蒞滬駐查札發條規設法取締實爲善後維持之要策自當凛遵籌辦惟現值九月底收付届期商界人心異常惶惑若遽出而調查市面必形騷動似宜略分緩急擬俟商市平定後妥籌善法於明年新正各同業上市時公議整頓以圖善後現在急則治標惟有仰懇憲恩轉詳督憲先賜撥欵流通俾安人心而保大局除面禀督憲外理合據實禀復伏乞俯賜鑒核詳復實爲公便 
[京師近事]  
　　聞度支部尙書澤公與各堂會商京師各錢商時以周轉不靈紛紛關閉貽害商民實非淺鮮現擬籌撥銀百萬設立銀錢總商號一所遇有錢商各家周轉不靈者先由該商號接濟以免惹起風潮 
　　内外城總廳因現在市面稍覺安靜恐各大銀號有往外撥兌鉅欵情事於市面上仍多障礙日昨行文商會傳知各商號往外撥兌現銀不得過五千兩俟市面流通再行照常營業此亦維持市面之一端也 
　　禁衞軍協統良賚臣現主張將禁衞軍實行整頓擬自標統起下至排等均一律改用學生出身以期練成一完全優美之軍隊爲各鎭模樣業商諸濤邸及廕尙書允其照辦此次陸軍部考試留學生凡取中者即 
 
 

Page 6

 
 
撥往禁衞軍以便着手改革惟廕尙書擬以良出任鎭統聞良甚不願意因有意先從禁衞軍改革下手 
　　近畿督練公所交代事件陸軍部廕尙書已飭各司司長屢向催促茲悉該公所各項文件早已辦理清楚惟糧餉局曁軍械局各項報銷册均未造竣故暫緩交代且該公所向來承發餉銀之新泰銀號現己倒閉被虧之數甚巨故情形更爲困難 
　　學部各堂以浙江學堂因湯壽濳事停課殊非安心向學之道本部爲管學總樞勢不能聽其所爲以致曠學聞已於日昨電致浙江提學使查明以上情形速即電覆本部核辦 
　　前降調奉天勸業道東清鐵路總辦黃開文現已隨郵部唐尙書到京黃與唐本有鄉戚之誼又素得唐尙書歡心聞唐擬調黃爲京漢鐵路總辦或北京電報電話兩總辦黃則意均不屬而屬意在京奉路局一差惟聞黃開文在東省時曾以勸業道兼辦三省電報事宜聲名甚劣近爲錫清帥查確據實奏叅已於本月十四日奉硃批革職不知與此事有碍否 
　　向來上控案件多發回原審衙門審問法部各堂以爲不合公理特奏請嗣後上控案件無論關係重要與否統改歸督審處裁判不准再行發回如果確係寃誣立予平反否則究坐現此事奉准後已備文通咨各省照辦 
　　法部廷用賓尙書以惲毓鼎前奏法庭積壓承審案件經年不結牽累無辜請嚴定考成一摺已奉旨交部辦理故該尙書嚴飭司員速將承審之各項案件分别核議限一個月了結以免指摘 
　　自度支部奏定改革幣制後議定在奉天設立造幣分廠現聞盛宣懷侍郎日前在澤尙面前力保唐浩鎭爲奉天造幣廠總辦澤尙以刻下鑄造新幣之始不可不愼選其人故尙未允准 
　　度支部澤尙書曾提議增加奢侈品稅聞已與外務部籌商請轉與各國駐使商議昨得外部咨覆謂中外交涉懸而未結者尙多俟將頭緒略爲清理再與各駐使商議此事 
　　美國紐約省辟喀董偵探局投函民政部呈請協緝逃犯莫才希台一名並有照片一張上面註明該犯年歲罪狀並懸賞二千元該犯年四十七歲身高英尺五尺七寸重一百五十磅因屢犯竊盜案情已判定監禁三十年不料看守有誤竟致由獄脫逃現該部已允爲探緝矣 
[時事]  
　　其一 
　　政府顚倒官民之手叚官而已矣。 
　　對於人民。恐其囂張也。擇其領袖者而餌之以官。對於官塲。恐其反抗也。擇其强項者。而威之以革職。 
　　今者資政院之政府委員與議員衝突一事。政府將憂其難於處置乎。則曷不仍用此手叚。於民選議員。中擇其鋒頭健者。而保之以三四品京卿。或加陞其官爵。則衝突自免。 
　　其二 
　　政府對於憲政之種種漠視也。置國會於度外也。處資政院於腦後也。均不暇痛哭者也。 
　　所當痛哭者。辦理自治之。紳士。其愛財較舊日之紳界愈甚。懸二三十元之修金。足以奔走無數大熱心家而趨之若騖。經營敎育之學子。其腐敗較舊日之學界愈甚。出一二破碎之科學。足以遺誤無數讀書種子而害尙無窮。吾故不暇爲政府哭。而轉爲今日之大政治家大敎育家放聲一哭。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[閩湘兩省催交豫算歲入福州]  
　　各省諮議局以督撫豫算案不交歲入紛紛電爭屢紀前報茲又探得閩湘兩省請資政院催交電文錄下 
　　福建諮議局電資政院鑒豫算地方費不列歲入與無豫算等即與無諮議局等前上一電請示標準久未見覆會期逾三之一懇卽咨部電督列歲入並電覆閩諮議局呈删 
　　湖南諮議局電資政院鈞鑒湘省預算僅交地方行政支出之部全册屢催不交無從著手會期短促務懇急催度支部電湘撫速交以免延誤湘議局叩删 
[浙諮議局開議之轉機杭州]  
　　浙撫增中丞十九日邀請正副議長面商辦法允將路事代奏諮議局已定二十三日開議等情已紀昨報茲悉是日沈副長自請辭職未到僅陳介石陳季衡二君往謁經中座剴切說明停議之窒礙兩議長亦聲明議員堅持之苦衷彼此商榷至六句鐘業奉慨允即日代奏并請轉致全體於三日内開會隨於二十日下午三時專函到局略謂昨奉邀來署面談各議員代表輿論實有委曲苦衷至深係念茲請台端轉告各議員即速呈送議事日程定於三日内開議弟亦卽行擬電入告云云 
　　續函云二十一日下午諮議局爲浙撫函請三日内開議事特開談話會到者七十餘人僉謂撫院旣允奏必有旨當塲公决准定二十三日照常開會已由書記部通電各府各圑體及各省諮議局知照 
[順直諮議局風潮續紀天津]  
　　順直諮議局風潮一節已誌前報茲經詳細調查此案現時尙無結果惟勢成騎虎競爭頗烈全局議員計分三黨（一）激烈黨主張認眞整頓内部以謀對外之進行（二）平和黨主張敷衍了結以免釀成意外風潮而其餘之一部分則又分爲兩種主見一面組織特别委員會以整頓内部一面研究議案不誤開會時間并聞此次作弊之詳情谷議長芝瑞確証尙少王議員振堯之証據甚多將來恐不能望平和了局云 
[黑省幕職新定分科治事黑龍江]  
　　黑龍江巡撫周樹模奏稱江省改設行省後經升督徐世昌釐訂東三省官制行省公署設承宣諮議兩廳並置秘書各員分任文牘機要等件江省仍就舊有文案處酌設秘書官科員分科辦事當時文案之組織與幕職之規定形式不盡相同實際尙無差異數年以來頗獲集思廣益之功現在籌備憲政事益繁劇應即按照定章改設幕職期有專責惟原章秘書員僅設一員綜理機要實覺不敷擬仿照山東等省成案酌添一員其餘各項政務照章分爲十科江省蒙旗雜處籌防理藩均關緊要宜增設旗蒙邊務兩科都爲十二科擬設參事六員各兼兩科之事查有内閣侍讀張國淦分省補用道何煜擬派爲秘書員候選道吏部七品小京官盧弼擬派爲交涉科兼邊務科參事陸軍部郎中張志潭擬派爲法科兼軍政科叅事奉天補用知府楊寳森擬派爲吏科兼民政科參事吏部主事沈澤生擬派爲禮科兼學科叅事留江補用知府涂鳳書擬派爲度支科兼旗蒙科參事分省設用知縣蕭延年擬派爲農工商科兼郵科參事將來各科事繁冉行隨時添派九月十三日奉硃批該衙門知道 
[粤省縣治改隸窒礙情形廣東]  
　　署粤督袁樹勛具奏略云廣東陽江直隷同知一缺濱臨洋面島嶼紛歧實爲海疆重鎭非品秩較崇之員不能控制陽春恩平二縣地處肇慶之南距府城各數百里距陽江僅百數十里節節毗連其間彈壓巡緝會辦之事尤多是以光緒三十二年經前督臣岑春煊奏請將陽江直隷同知改爲直隸州知州以肇慶府屬之陽春恩平二縣撥歸管轄仍隷高雷陽道奉旨依議在案迨前督臣張人駿任内疊據恩平縣紳梁錫慶陽春縣紳蘇培桂等以改隸窒礙懇請奏覆未經核准臣抵任後適值廣東諮議局成立據各該紳等以改隷窒礙聯懇照舊仍隸肇慶呈由諮議局議决呈報前來查恩平與開平新寗三縣形如品字新寗隷廣州府屬開平隸肇慶府屬恩平壤地相接形勢聯絡出自天然附趁輪渡一日可逹乃今改隷陽江州屬恩平紳民遇事赴州控訴必須經過州縣之那龍合山尖山等處地係咽喉要隘素爲盜藪往返艱險實非所以便民擬請如議仍隸肇慶府管轄以順輿情至陽春陽江一水可通朝發夕至語言性情習慣與恩平情形逈異似可仍隷陽江毋庸輕議改復等情竊維疆理規畫固當以民情向背爲衡而議論紛歧亦當以形勢分合爲斷且查南雄連州欽州各直隸州亦止管轄一縣今陽江專轄陽春一縣與南雄等州體制相等應仍歸高雷陽道統轄九月十四日奉硃批會議政務處議奏 
分類新聞 
政界 
[催解司庫銀兩鎭江]  
　　寗藩樊方伯以各處欠解司庫銀兩計有一百四十四萬餘兩之多其中以釐捐籌防善後三局爲最鉅鎭江關次之司庫羅掘已窮力難支架除移催各關道將應解公欵迅速撥滙外一面開摺詳請江督分别檄催以濟軍需而免竭蹶日昨署鎭道陳子聲觀察業已奉札遵照矣 
[華婁禁烟公所成立松江]  
　　華婁兩縣應設禁烟公所已舉定吳 
 
 

Page 11

 
 
紳伯庚周紳鐵眞爲正副所長另延陳醉六君爲書記借明靜堂僧院爲辦事處業於二十日集衆籌議矣 
[湘諮議局議事日表長沙]  
　　九月十三日一庶政審查會報告推廣官立學堂客籍學生案第二讀會二庶政審查會報告改辦通學案第二讀會三全體議員提議呈請代奏速開國會案四議員左學謙曹作弼提議法令公布規則案 
[司法研究所之撙節長沙]  
　　湘臬周鏡如廉訪遵照前撫岑中丞札飭就法政學堂内附設司法研究所已經照章考取研究員生各在案日昨廉訪會同法政學堂監督袁觀察會辦沈觀察詳請撫院批飭善後局撥給欵項略謂伏查該所附設法政學堂原係仿照鄂省成規爲力杜虚糜起見故所中管理各員均請以在堂舊有之員就近兼攝槪不另給薪水現值開學在即所有應需各項經費自非撙節規定不足以重公欵現經本司職道等再四籌商核實預算除開辦時添置器具及印刷章程二項共需錢四十串外計每月應需各敎員修膳洋二百八十八元其餘排印講義酌設人役曁雜支飯食等項共需錢一百二十六串文理合開具清摺具文賫請查核批飭善後局按月撥發法政學堂具領 
[巡道對於禁烟之種種長沙]  
　　湘省巡警道桂夢九觀察對於禁烟一事頗爲注意茲將近日所行之政令探錄數端如下省城所設各土店早經前巡道查明在案茲桂道復於日昨札飭各區叚各將所轄境内開設之土藥店再行查明申報凡各店牌名店主姓氏年歲籍貫以及資本若干何年開設限於何年歇業均須一一詳載以備查核又湘省自開辦牌照捐以來凡無牌照者槪不准向土店購買土店亦不得賣給而各土店究不免陽奉陰違桂道深悉其弊特於日昨委員十人分赴城廂内外各土店暗加訪察究竟有無弊端以憑核辦又十一日桂道札飭各區諭飭各警官從速出示曉諭禁止販賣烟具以杜烟民購用現在城外南區李警官已遵照出示嚴禁矣 
[禀控縣令苛征之府批湖州]  
　　湖郡日前有陳聯第等多人以烏程書吏播弄肥私去年漕米業已將盈尙嚴追不已等情控奉李太守批示云該縣征收元年漕南米石前次面詢王令核諸成熟應徵之數所短尙多何致有額外盈收之事所禀恐非情實究竟該縣應征起運解過米石若干應加二五耗米若干已征若干民欠未完若干書吏有無舞弄情事仰烏程縣禀復核奪 
軍界 
[酌定太湖水師巡緝章程蘇州]  
　　蘇撫程中丞以現在太湖水師第一營師船全數調省操練所有巡緝事宜應在第二三四五各營内各抽調砲船一號第一營抽砲船三四號按月輪流巡緝每輪巡一周應以一月爲期每一期以各營管帶官或統帶官輪派一人爲督率官以專責成所有派定哨船無論何營均歸督率官節制設聞有大帮匪徒滋擾地方由督率官隨時禀時再於第一營酌調數船飛往兜拿昨已將此分飭各營遵照矣 
[撤換管帶蘇州]  
　　蘇撫程中丞因震澤絲行被搶案以左路巡防第二營管帶周建堂玩視要案前經摘頂仍復延宕迄未破獲應即撤差遺差查有浙江裁缺守備余夢熊堪以派委接充已分札飭遵矣 
[飭緝逃兵蘇州]  
　　福建兵備處接據第十鎭孫統制移三十七標第三營前隊七棚正目張少泉私自濳逃携去軍服查得該正目係湖南寗鄉縣人請轉詳通飭緝拿等情詳經閩浙總督咨會蘇撫程中丞通行緝拿該逃兵張少泉務獲解閩究辦 
[派員監放餉銀蘇州]  
　　蘇撫程中丞以現届發放九月分各營餉銀之期特派巡警學堂總辦高觀察赴四十六標　觀察曜庚赴馬砲工輜各隊張太守釆田赴太湖水師第一營謝太守恭寛赴飛划水師各營分别監同點名發餉 
[部催滙解馬政經費安徽]  
　　陸軍部前經具奏改良馬政設立軍馬分監所需經費由各省分派攤認業已奉旨允准通行欽遵在案現在急待籌辦需欵甚殷故該部咨行皖撫請將攤派銀兩速飭照數匯解到部 
[西江下游佈置之嚴密廣東]  
　　粤省大吏以香山順德新會等縣皆在西江下游該三縣沙匪素稱猖獗自整頓西江緝捕後於下游一帶仍恐不免疏失現擬另行抽撥巡防中路第二營分防香山各沙中路四五二營分防順德各沙并配十號中路第十十一兩營分防新會并各配船十二號俾資水陸援應 
[軍械被刦之懲誡蘇州]  
　　蘇省飛划營申報軍械被匪搶刧一案奉程中丞批云飛划營專司緝捕而反爲匪所乘致被襲刦船械傷及勇夫二名奪去搶枝等器旣損軍威又張匪燄可見平時無備臨陣無勇歲糜巨餉豈養此無用之輩實堪痛恨該營管帶何嘉祿哨官凌宗漢均卽摘去頂戴勒限十日内務將此股梟匪悉數破獲如再玩泄定干嚴譴不貸該統領王道防範不力咎亦難辭本應記過示懲姑念到差未久從寛申斥 
學務 
[移請科塲各費撥充學欵揚州]  
　　揚屬寳應縣貢生潘祖迪等以昔日科塲各費爲數甚鉅現在科舉久停全爲學書門斗等侵蝕自應澈查提撥以資興學爰於日昨禀奉寗提學司飭縣轉行儒學將此項欵目歷年如何開支明白聲復詳候核奪 
[測繪學堂之撙節湖北]  
　　湖北開辦測繪學堂現以財政困難所有該堂開支均照前定章程减折發給經該堂總辦劉驤逵君議定提調以上月薪槪係六成支領敎員以下均作八成其學生火食原詳定爲每月三兩亦經督憲批作八折嗣該堂總辦以不敷情形覆呈又據督批二兩四錢扣錢在四串以外且每月燈油費百餘兩以此所餘補彼不足當可裕如愼毋事前過慮也 
[學堂委員修復長沙]  
　　湘省長沙府中學堂前被亂民焚燬後亟應修復早經長沙府戚太守估計工程除四圍墻垣無庸另行建築外其餘各項工程均經一一估計禀由學司移請善後局撥銀二萬五千兩交戚守具領以資修復並札委湖北知縣余大令肇升充當工程委員現已次第興工矣 
實業 
[發明新肥料湖北]  
　　安徽籍留東農業生鄂省實業敎員汪君寅齋於農業深有心得以肥料一物中國素不考求於前歲將牛鞋（即牛足爪尖）用化機製粉和以石糕製成圓餅發交農人試驗本年所收穀麥較糞料豐收四倍有奇莫不稱善爭購且存本較荳桐各餅爲輕刻擬 
 
 

Page 12

 
 
在鄂廣收各宰户牛鞋開廠製造已將理由呈明農務總會及勸業道核示立案 
[胡不禀勸業道寗波]  
　　鎭海職商李厚礽開辦仁益鉛礦局具禀兵備處茲奉批示據禀該職商開辦仁益鉛礦局懇請出示曉諭以資鎭攝而保商業等情杳開礦事屬商務應歸勸業道衙門辦理所請需用炸烈之品與左右居民有無妨礙究係何種藥料從何購運是否與礦章不相違背未據詳晰聲明本處無案可稽仰候移請勸業道查明核辦 
雜記 
[盜匪刦財傷人鎭江]  
　　鎭郡大橋地方王某家道小康日前夜深突來盜匪二三十人明火執仗破門而入大肆搶刧家人驚走惟王因年老不能趨避被該盜等刧住逼詢銀錢之所在王某駭極口不能言致被盜刀傷二十餘處奄奄氣息生命難保刻己報請江都縣親詣履勘失贓約值洋數百元一面懸賞緝拿未知能否弋獲也 
[禀請添欵放振杭州]  
　　上月初紹屬新昌上虞等縣突然發蛟冲没民房田廬淹斃人口業經府縣先後禀報請欵振撫當由撫憲核准批飭藩司遴委候補知縣趙熙光大令帶洋一千元馳往查明災情妥爲振撫在案茲據該委員會同該縣蔣令查明縣屬被災各鄉村計共十二處冲坍房屋七十餘所淹斃人口尙無確數奉撥之欵實屬不敷籲請酌量添撥當奉中座批飭藩司略謂該邑被水冲坍田廬淹斃人口情殊可憫應如何振撫之處仰布政司查核辦理吳方伯奉文後即札飭新任紹興府遵照查辦外並飭紹郡局酌撥欵項交由該縣委各員放振事竣核實造報又上虞縣同時被災南鄉充重上峯據該府禀報特委知縣孫鳳彬赴紹查察災情并飭在紹屬釐金項下借撥洋二千元交出該委賫往災區振撫窮黎現該縣葉令以災重欵微不敷散放亦於日前會委通禀籲請添撥未悉能邀准否也 
[飭查揑名電禀者杭州]  
　　本月初撫院接准台屬太平縣紳學界王渠等五十二人公電指訐該縣庫書戴錦文藉禁烟串痞詐索不遂即誣害民怨甚勢將决裂求提革究等語當時增中丞以事關書吏擾民即日電飭台州迅速委查澈究日前據該府禀復以奉到憲電後密派分郡委員江煥勳馳赴該邑會同楊令清綬澈查該庫書充當書職歷有年所平日辦公尙無貽誤舊冬及本年春夏之間隨從委員分赴四鄉查禁烟田亦未意外滋事而原電列首之王渠等一再傳詢紳商學界並無王某其名並據合邑紳士顏鳳鳴等三十二人聯名公呈願代該書昭雪各等情禀復前來知府復查無異理合據情詳復仰乞憲示祇遵等情業奉撫批謂旣據該府查明戴錦文旣無索詐情事應准免予置議惟爲首揑電之人應即從嚴澈查務得確實提案究懲 
[取締客棧之新章鎭江]  
　　新署鎭關道陳子聲觀察以時事多艱又值南洋勸業會開幕期内深恐匪徒混入特定取締客棧新章凡客棧非有五家連保不得開設又發給連環簿凡庽客面貎年歲籍貫逐一詳載並於晚間多派巡弁巡士至各棧稽查如遇形迹可疑之人則盤詰不稍假借防患未然亦保衞治安之一道也 
[商務分會總理連任安慶]  
　　貴池縣商務分會總理方汝金現届一年期滿照章另行推舉茲聞該邑各行商業及會中員董公同集議以原任總理方君任事熱心仍公舉連任已詳請上台咨部加委 
[議增銅圓價值杭州]  
　　蕭山銅圓初行時統作十文後因充斥迭次减至七文不料作七文後市面上竟不見有銅圓現經商會公同議决自九月十五日起每圓作製錢七文半單圓進出仍作七文聞已刋印紅條通知各店家遵行矣 
[朦賣十膏營業照漢口]  
　　漢口自實行禁烟以來凡開貿土膏店者須領有牌照方准開設日昨藥土公棧兼牌照查緝局總辦英太守本植在歆生街閑遊見有一新開之鴻名和土膏店塲面闊綽吳太守忽憶及此店名牌照從前曾因歇業註銷當親至該店詢查牌照原委店中人云條由查緝局某司事所售已費五百元之代價吳太守當卽回局派勇會同巡警將該店發封店中存貨一律充公並將店東帶局與某司事對質一面調查土膏營業牌照存根查出已銷牌照被該司事朦賣者計有八張得贓數千即將該司事送交夏口廳嚴懲押追但漢上各土商對於吳守此舉大動公憤謂旣發封房屋即不應將存貨充公已在商會遞請議書並於日昨開土商全體大會籌議對付之策 
[禀請驅逐娼妓安慶]  
　　皖省正陽關鎭貢生高壽東以該鎭爲皖北首鎭娼妓甚多難免不藏匿匪人爰聯合多人禀請皖撫懇飭地方官切實調查嚴行驅逐出境以除隱患 
清談 
[維持之法三]  
　　實業旣興。則可以抵制洋貨。而漏巵可以漸塞。固也。然即極力振興。而欲其實效所至。得以抵制洋貨。正需時日。今日之市面。旣已若是。其勢直不可以久待。則且重用。土貨。减用洋貨。今人之衣服。誰不以。洋貨爲之。豈知中國之布帛。較洋貨爲經久。其省費適用之處。特人。不之察耳。今若學界軍界商界。皆能敦崇土貨。一切服御。無不以土。貨爲之。則漏巵之所塞者大。現銀之流於市上者已多矣。上而學部陸軍部。農工商部。以此提倡。下而敎育會商會各營將領。以此立。約則其有裨於市面固已不少。而又竭力振興實業。則他日者必有可以挽回之一日。不然中國之窮困。又安能知其所底止哉。 
寓言（續） 
[疑怪（仙乎）]  
　　丁異甚。亟舍女退。匆匆行至生前。笑謂之曰。頃見君躡後人後唯恐弗及。何亦旣見止。遽立于此。生對之瞪。亦不之答。丁拍其肩曰。豈靈魂兒隨之去耶。胡再問如弗聞也。唯時。生始驀然復其知覺。赧然自怍曰。僕神經别有所激刺。陡若夢境迷離。適君所言。殊未了了。彼美今向何處去乎丁遙指之曰。彼前途輕移蓮步。而别饒一種輕盈　娜態者非耶。亟追之。猶可及也。生曰人間焉得有此麗質。藉非天仙化人。則爲花妖木魅。僕前數月曾見之而罹重恙。幾至不起。今而後畏若蛇蝎。不敢近之矣。可即言旋。休再蹈吾覆轍也。丁笑曰。白日青天。何來妖魅。君具登徒癖。何竟胆小如鼷。如有所畏。請即歸休。讓僕探其香蹤何處。言竟。舍生遂行。生欲阻之其去已遠。日入後。孑然返學堂。知丁已言旋者久。正與同事數人。晤談私室。乃問之曰。果曾覔得芳蹤否。丁曰。步乃後塵。云何不得生曰。天上乎。人間乎。丁曰。咫尺枌榆。君寗不識。違心之言。毋乃不怍。生曰。是固識之。是如羅刹夜义。曾恣其爪牙以向我者也。丁曰。幸毋唐笑佳人。僕跡之至前村。畏途人怪我輕挑不敢輒近其側。祇從遠處隨其後。旋見其入一村户。户以外折槿爲籬其。中豆架瓜棚。半繞菩提之蔓。荼蘼一樹。剛着好花。尙半垂于籬外。倘再經此地。尙可認識之也。生曰。甫前數步。有一池塘。水清且漣。游魚可數者。非耶。丁曰然。生曰。然則此地與吾外祖母相鄰近。僕幼年爲所溺愛。故輒喜往依之。時與年相若者游戲于此。自外祖母故後。足跡日疎。然常時　間往一省舅氏。何曾見有尤物曾觸眼簾。君言得毋紿我。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十七日議事（續）]  
　　其時議長尙言前日議員於報告後即有次第發言者安得不謂之討論雷議員答言此則議員不敢答辯因整理議塲及注意議事細則固議長之權限是日議員中有不遵議事細則而發言者政府委員中有不遵議事細則而發言者此其責任固不在議員而在議長 
　　章議員宗元爲議長辨護謂河南印花稅係核議案非尋常提議案可於朗讀後即用討論又細則未規定核議案本無一定辦法 
　　雷議員又駁之（一）須問章議員旣可即行討論何以尙有議設特任審查問題（二）如謂核議案無辦法則當先討論細則 
　　章議員尙謂審查係核議辦法非謂審查之前不許討論 
　　雷議員又請問議長及章議員若如章議員所言河南案旣非法律案乂非尋常提議案不能適用議事細則則政府特派員更無第四十八條之發言權（滿塲鼓掌如雷） 
　　議員沈林一又據院章第十九條及細章第四章言會議與討論無甚分别 
　　雷議員又登臺詰辨其所言次第如下 
　　（一）議事細則從資政院章程而生看議事細則時必已看過資政院章程不能同時牽扯 
　　（二）章議員言旣非法律案又細則並未規定云云實知細則並無不完備處若以爲有疑義時則當取法先例本院核議廣西爭執案即先例也何嘗於報告後即討論乎 
　　許議員鼎霖主調和說請不必各持細則互相爭執現在尙有重要案件請議長先行表决議事細則是否須行修正即可終止另提他項重要案件 
　　雷議員言並無疑義何用表决 
　　勞議員乃宣言今日議事日表第一件係河南諮議局事第六件係議設各省諮議局關係事件特任股員可以歸併將第六件提前議設賛成者甚多 
　　易議員宗夔言各省諮議局關係事件之特任股員須由各股選舉不由議長指定 
　　議長遂詢特任股員人數衆决十八人 
　　議長又詢用票舉抑指定卒以一百零四人之多數决定投票選舉審查各省諮議局關係事件特任特任股員十八人如左 
　　雷　奮　于邦華　趙炳麟　許鼎霖　勞乃宣　魏聯奎　高凌霄周廷勵　陳寳琛　汪榮寳　周廷弼　王璟芳　沈林一　易宗夔汪龍光　羅　傑　席　綬　孟昭常 
　　宣布湖南航業核議案羅傑請付特任審查　衆賛成 
　　時已過六時議員遂請議長宣告展會 
要摺 
[山西巡撫丁寳銓奏臚陳晋省第四届籌備憲政情形摺（續）]  
　　其接續籌辦者一曰續辦城鎭鄉地方自治查地方自治制度分上下兩級而上級自治必以下級自治爲基礎晋省各城可稱繁盛中等者尙屬無多而人口滿五萬之鎭尤爲寥寥臣前經奏明酌擇地方繁盛風氣較開之陽曲等十廳州縣將城鎭鄉自治提前趕辦限於年内一律成立茲復查照部章飭由自治籌辦處通行各屬將自治區域妥爲劃分並繪圖列表詳爲說明現陸續報到者已八十六處其未經報到各廳州縣或因調查較難區畫稍緩亦飭催趕辦以促進行此接續籌辦者一一曰籌辦廳州縣地方自治查民政部奏定籌備細目本年省城首縣應籌設議事會參事會此項自治選舉章程憲政編查館咨行到晋即飭自治籌辦處擬定施行規則變通開辦時期先從陽曲縣舉辦藉資表率臣於奏覆籌備行政經費摺内開單陳明在案現查各廳州縣自治研究所已成立者八十一處自治事務所已設立者一百七處其地方僻遠規畫稍難者亦隨時督催依限舉辦蓋有研究所以培養學員事務所以籌備事宜各屬自治當可漸期發逹此接續籌辦者二一曰推廣廳州縣簡易識字學塾國民敎育爲立憲根本而簡易學塾又爲敎育泉源晋省此項學塾前已設立三百五十餘處共有學生一萬七千餘名按之現時財力尙不爲少然晋省山路崎嶇開明較晚若非極力擴充無以增進國民程度現飭由提學司督同地方官紳寛籌經費隨時推廣俾敎育得以普及人民識字日多臣於奏覆籌備行政經費摺内將各鄉鎭逐年增設情形詳細開單陳明以符部章而重學務此接續籌辦者三一曰廳州縣巡警限年内一律完備晋省省城及各屬籌備巡警情形業於上届奏報在案現據巡警道詳擬變通辦法全省廳州縣分爲四等上等十屬每屬額定八十名以上中等廿六屬每屬額定六十名以上下等四十屬每屬額定四十名以上最下等三十七屬每屬額定二十名以上統計全省應有巡警四千七百餘名歲需經費廿萬餘兩今據各屬禀報已共有巡警四千一百六十餘名籌定的欵一十八萬二千九百餘兩衡以預定之額預算之欵所差尙屬無多已由該道嚴飭趕辦限於年内一律齊全至各屬敎練所前因籌欵維艱招生匪易特酌量情形按村保送其經費卽由各村社担認現統計學生已有五千三百九十餘名經費籌有三萬餘兩仍當依次推廣以重警政此接續籌辦者四以上各項或籌措已就完全或推行尙律賡續自應先時籌畫豈容畏難苟安但事依次而進行欵亦逐漸而增鉅非統籌欵項之盈虚無以定施行之秩序况此後事端至賾期限愈嚴規畫不計夫萬全措施難期於盡善臣忝膺疆寄昕夕弗遑惟有督飭所司認眞籌備旣不敢因循以誤要政亦不敢操切以病庶民總期事舉而欵不虚糜令行而民無或擾以冀仰副朝廷注重憲政實事求是之至意除分咨查照外所有臚陳晋省第四届籌備憲政事宜緣由理合恭摺具陳伏乞皇上聖鑒訓示謹奏宣統二年九月十一日奉硃批該衙門知道欽此 
本埠新聞 
 
 

Page 19

 
 
[票商請追錢莊欠欵之督批]  
　　江督張制軍批上海票商合盛元等禀云正元兆康謙餘倒欠該票商等欵目旣經控道飭追究竟有無追出之欵現禀所稱蔡道面告該商等有已收現銀二十餘萬兩移交後任分派之語是否屬實事關滬市商本均應關道通盤核算設法追償一律匀派以昭公允仰上海道查明秉公妥辦禀復察核禀及欠欵單均抄發 
[江督批飭勸减房租]  
　　江督張制軍批英美租界商人孫文鑒等禀云滬市商情困難自係實情該商等所請减輕房租各節能否辦到仰上海道體察情形分别勸諭妥辦禀復察核禀抄發 
[各國欽使維持滬市]  
　　駐滬領事公會接北京領袖欽使電稱經各國代表往謁外部請中政府飭下華官不應於各錢莊押欵追收現銀逼其將物業賤價售出並從前所借之三百五十萬兩係專爲維持市面信用不得移作别項之需云云 
[批飭嚴追錢莊欠欵]  
　　滬道劉觀察批晋和莊等禀云查正元等三莊倒欠華洋鉅欵業經蔡前道飭據廨員提到各莊經理人股東及禍首陳逸卿戴嘉寳押追在案據禀前情仰會審官寳令將已到案者從嚴押比未到案者查明提追迅速勒令清理毋任延宕至恊大莊所欠華比票欵八千六百兩亦應從速清理不得藉詞抗宕致干提究該廨均即分别妥辦諭遵具報原禀抄發 
[江督飭究招搖撞騙之匪人]  
　　湖南人曾子唯因向滬軍營王管帶借銀不遂袖出僞札招搖圖詐送縣收押在案茲經本縣田大令面禀江督張制軍奉諭澈究大令已備函飭差禀請公共公堂寳讞員派差恊探查提要証到案質訊矣 
[實行憑照購烟辦法]  
　　滬道劉觀察昨日出示云案據城自治公所總董李鍾玨禀稱竊禁烟之令迭奉明詔如果切實遵行自可滌除沉痼惟查限吸一事最關緊要上海地方雖於上年給發吸户購烟牌照而於憑照購烟辦法迄未實行吸户旣可任意購取烟店亦可任意出售於禁烟辦法第三條之勒限减癮應令吸烟者每年遞减二三成第五條之清查烟店應令各店每年遞减銷數若干毫無考核長此因循恐於禁煙前途難收實效說者謂上海與别處情形不同卽使查察綦嚴若吸户向租界挑膏仍屬漫無限制擬懇飭下縣局實行憑照購烟辦法並出示曉諭曁照會領袖領事法領事仿辦等情正核辦間續據該董禀稱准城議事會移秋季議决案以禁烟條例至爲嚴厲非以自治爲官治之輔助則耳目難周易滋流弊應由董事會呈請上海縣將禁烟條例出示曉諭一面知照警局并由警務處切實稽查有犯必懲等因准此查遵行禁烟條例仍以實行憑照購烟爲扼要辦法除呈請上海縣出示移會外禀祈移會巡警總局一體照辦前來查禁止吸烟功令何等森嚴上海地方雖經給發牌照然賣買自由安望漸除痼疾現在蘇省禁烟總公所更擬從嚴進行己通飭各屬限期設立分公所實力調查換給三月一換之牌照無照私自賣買從重懲罰本道亦准移知在案據禀前情除分别照會移行一體從嚴照辦外合亟出示曉諭爲此示仰土膏各店及吸户人等一體知悉自示之後凡未領有烟照者槪不准私自賣買如敢故違定行飭縣照章從重罰辦决不寛貸 
[米行虧負停閉三誌]  
　　南市裕源米行倒欠鉅欵己兩紀前報昨由工程局湯裁判飭提該行執事沈桂生到案研究先據元益莊夥投稱被欠往來銀八千餘兩又據米掮客朱雲山吳申甫稱被欠米價洋六百四十元又裕泰荳行夥朱炳卿控被欠荳價銀五百十四兩新大漢莊控稱由掮客鮑榮春經手賣給該行菉荳欠銀三百九十五兩零並由鮑稱尙有經手裕源將青荳五十包賣在穗祥行計銀一百五十七兩零當將乾元支票一紙付於裕源迨聞倒閉之信即向穗祥止付繼由元益莊持票向穗祥收銀穗祥已將銀如數送存商務分會求請將銀劃歸新大之欵並有嘉興米客金楚卿控稱裝運糙米萬餘担來滬倩裕源行代至信昌打米公司碾白不料裕源倒閉被沈將米洋調付莊欵計欠洋七千餘元求追詰之沈供曾被股東陳生記木作主在行内調去銀萬餘兩經造蘇路北線現在聞已竣工須俟江督張大人驗收後卽可將銀滙滬並放出帳面萬餘金值此銀根吃緊不敷周轉實出萬不得已尙求明鑒判沈趕覓妥保出外限十天内分别理明一面候函致商務分會查明穗祥信昌兩家存銀若干以憑核斷 
[定期發給孤貧口粮]  
　　本縣田大令出示云照得本縣向設額内孤貧口糧三十二名並舊設額外孤貧五名又新設額外孤貧一百名曁王紳捐銀請新增額外孤貧二十名當因給發口糧時間有病故頂領情弊業經照會普育堂董按户查明隨時除補在案茲届應放本年秋季口糧仍循案定於本月廿八日發給合行示知爲此示仰各孤貧人等知悉爾等届期各持腰牌集赴普育堂聽候按名查點給領口糧均各遵照毋違 
[催報籌辦簡易識字學塾情形]  
　　松江府戚太守札上海縣文云奉撫憲程札開准學部咨開普通司案呈案查憲政籌備本年推廣廳州縣簡易識字學塾由本部與各省督撫同辦此項學塾關係憲政最爲重要亟應切實推廣以顧考成本部前經通電各省提學司查明該省已設學塾學生若干人專案報部迄今未據查復該省籌辦情形前奉部電飭將本年推廣簡易識字學塾查明各屬所報未齊節經屢次勒限行催札飭到府前奉提學憲樊先後轉行在案茲奉前因合就札飭札縣即便遵照已報者從速設法極力推廣未報者赶速查明詳細聲復毋再片延 
[諭催店舖懸高招牌]  
　　本縣田大令前經照會城自治公所傳諭各店舖按照警章將所懸招牌離地八尺以免妨碍行人車輛並即出示曉諭在案茲田路政處查得城内彩衣街果子巷四牌樓曲尺灣等處各店仍未遵行特傳頭四舖地甲諭令轉知各店限本月二十五日以前一律改高知違拘罰 
[巡捕附和無賴]  
　　李金山自將髮妻價賣於住居戈登路一千零二十號屋内之殷光大前日被無賴孫其同孫其金徐發旭李孫氏等知悉糾同英捕房六百十七號華捕將殷軋至華界圖詐當由四路一區巡士查見一併拘局管押旋將該華捕釋回昨經捕房查悉派探翁松林將 
 
 

Page 20

 
 
殷母朱氏拘送公共公堂問明情由判氏押候函請四路一區將一干人證送廨訊核 
[城内]  
　　讞員晉省○縣署襄讞員承明府於昨晨乘坐火車赴省聞須勾留數天方可返申 
　　徒勞往返○竊賊陳桂庭係廣東省人曾經縣署擬辦遞解回籍日前起解行經上元縣境因上站發水阻滯進行故由解差帶回禀明田大令還押候核 
　　小販爭鬥○陳清翁與孫全生等因爭奪擺設水菓攤口角互毆致將許林生擊傷咋由東二區送至一路分局經德正安官訊得孫全生事不干已插身多事判令笞責三百板枷號七天發犯事處示衆陳清翁指使孫全生毆打亦有不合判出洋一元給許養傷各具切結存案備查 
　　圖賴借欵○馬丁氏在一路巡局控告汪桂山圖賴借洋一百元昨經德正巡官傳案訊究汪供借洋是實務求寛限判交保限期一月繳案給氏具給 
[南市]  
　　不知危險○大南門外大街三十號門牌某姓房屋年久失修勢將傾倒曾被自治公所路政處查知恐有傷人之虞飭令二十七舖地甲傳知業主赶緊修理迄未照辦昨又諭令赶傳該業主到來照章究罰 
　　分期拔還○裕豐米行執事張子明前在工程局控告歇夥陸忠揚私收客帳並虧宕洋銀共欠二百餘元保出後挽人經勸折還洋一百二十元已繳洋四十元在案昨又禀催經湯裁判復訊判陸交保限本月起至年底止每月拔洋二十元一面諭令張交還衣服棉被了案 
　　賊黨未齊○寗紹公司函致工程局控被小工陳阿三竊取行客花衣數十斤派探李文祥拘獲解案訊實判戒責一百五十下押候補提同黨史小錫胡春生併究昨又將史解案訊實判戒責一百五十下押十天陳押七天仍候補提胡春生訊究 
[閘北]  
　　是虚是實○著名蟻棍趙龍華（即賣花龍華）前因拐賣應阿桂之女阿順被應在四路分局告發適趙又在租界犯竊由公堂判押西牢尙未滿期咋有楊正祥扭老嫗朱許氏至局控拐其妻夏氏經黃正巡官研訊之下該嫗初不承認掌頰二百下後始供由龍華串同不知姓之桂生拐往吳淞賣於王姓成衣匠官判還押着楊自往該處訪問虚實再行究辦 
　　藉端誑騙○沈國嘉將其妹張小連押入花烟間爲娼嗣又誘令逃走被巡士查獲訊明押追身價洋充公等情均詳前報詎有住居德生里賣牛肉之孫得標以代沈運動保釋爲由向沈家屬騙去洋十元昨經四路分局黃正巡官訪悉將孫逮案訊實判責三百板還押候辦 
　　圖賣甥男○徐雲福昨與周春生誘拐其姊丁徐氏之四歲男孩名狗頭希圖變賣行經四路四區境内被崗巡查見向詰支吾拘解分局旋由徐氏偕夫丁耀生投訴前情奉諭退去聽候傳訊 
[英租界]  
　　地販還押○地販沈學安因與許陳氏地皮紏葛被氏扭入梵航渡巡防局詎沈在局脫逃匿居租界由局移請公廨將沈提獲奉判押候函致上海縣詢明情由俟復到再核在案昨由捕房將沈解廨復請訊究中西官判仍還押候禮拜三訊核 
　　累及買辦○英商老公茂洋行洋東偕同買辦嚴少坪用人瞿林海盜賣值洋二萬八千元之洋紗由探目李星福將知情故縱之馬世卿拘解公堂押限交人在案昨日又由李探將瞿父炳泉傳案訊據供稱林海係螟蛉子由嚴薦入該行爲式拉夫存有北京路兩間一廂之道契作抵惟小的與林海早已分居實不知逃匿何處乞鑒孫襄讞得供後以瞿林海係嚴舉薦嚴不能置身事外遂商之英潘副領事判馬世卿還押瞿炳泉與嚴少坪各交妥保限兩禮拜趕向洋東料理並着瞿將子交案候核 
　　婦女聚賭○婦人施阿月（即鍾李氏）與吳方氏在虹口開設花會誘賭被捕查獲昨解公廨訊明判吳方氏押女所兩禮拜期滿逐出李氏押一禮拜 
　　縱女爲娼○無錫人萬根福偕媒証朱寳林控妻父張煥卿將其未婚妻雲珍押於湖北路三百九十一號門牌鴇婦汪詹氏陳王氏所開之妓院内爲娼昨日由探將張與兩鴇一併拘解公堂訊悉前情判張與兩鴇分别押候交雲珍到案於禮拜三再訊 
　　何人主動○王阿生控李阿榮李阿四以薦充江海關巡丁爲由串騙洋八元昨晨由探將兩李拘解公堂訊知兩李亦係受愚被騙惟洋係李等過付判兩李合賠洋四元一併開釋 
　　不再姑容○席沈氏控傭婦王祁氏竊取值洋三百餘元之飾物一案昨由捕房將保人王沈氏薦頭張阿根併解公堂復訊均供實不知王祁氏逃匿何處中西官以屢次展限不能交案未便再事姑容判張與王沈氏各押一年如能於限内賠洋或將祁氏交案再行酌奪 
　　竊案訊實○王根生王阿五葉阿明串竊翁友良家值洋三百元之綢衣三十六件昨由捕房將王等三人併解公堂復訊明白判葉與兩王各押西牢九月期滿一併逐出租界贓交原告領回葉阿明尙有與陳阿桂串竊楊阿秋家值洋一百六十餘元之綢衣金鈕田單合同等物候吊齊贓物再辦 
[美租界]  
　　縣令驗屍○揚州人徐福生吞烟自盡報縣已紀昨報昨日上午上海縣田大令聞報蒞驗委係吞烟身死當飭屍妻徐康氏具結棺殮 
　　病斃免驗○陳華生因病送往醫院中途氣絶報縣請驗等情已誌昨報昨日田大令蒞驗時由屍妻鍾氏禀求免驗大令准飭具結自行棺殮 
　　殃及比隣○前晚十一時半北江西路二百五十七號黃彰發家忽然起火殃及比隣火腿棧房等屋由救火會臨場救熄嗣經捕房查知黃保有火險一千兩特派中西探查明再核 
　　粤妓違章○粤妓王阿妹前晚在鴨綠路違章拉客被九百九十八號巡捕拘入捕房飭令退去候傳究罰 
　　守候逃妻○嚴祥和之妻日前背夫逃逸匿居靶子路某里内前晚嚴紏同錢桂山張福生錢六弟等在該處守候巡捕見其形迹可疑拘入捕房詢明斥釋 
　　欠租私逃○西華得路七百八十號俞阿發欠租私逃昨由管門人陳阿林報告捕房請爲查緝 
　　女校遷移○新衙門東蓬路愛國女學校開辦有年近於錫金公所西首天保里建造新校舍業已落成於本月二十一日遷入矣 
[法租界]  
　　此推彼諉○蔡瑞卿前與張某合開通商客棧時曾出資本二股計洋二百元後因事將二股作洋一百八十元推於張某獨得當時祇收到洋八十元尙有一百元約期歸還詎去後張又將棧房全頂於丁姓接開蔡處欠洋無着向之理論互相推諉因此具控公堂將丁傳訊據稱此欵係前主之事商人並不干涉判各退去候查明再核 
　　地產紏葛○馬良元丁榮生因地產案被控業已由縣移請公廨協提嗣因丁有病未到將馬提廨請訊旋有蒲石律師爲馬代表到堂伸訴判交保候查明案情再核 
　　有無筆據○丁根生向在天津大阪公司内營生曾出資娶妓女高張氏爲妻詎未幾該氏潜逃來申在八仙橋地方仍作賣笑生涯丁尋蹤到滬遇見後即扭赴捕房轉解公堂請究氏稱與丁係是姘識在津時須向婦人日索洋兩角供其吸烟婦人不願是以來滬求察判氏收押着丁於兩禮拜内將身據交案再行核辦 
　　先交一半○小東門唐永愼米店夥顧雨梅王如云通同舞弊吞用帳洋四千餘元控由公堂判王折償洋一千元願還洋八百元交保分期理還在案詎兩人保出年餘分文不理原告唐汝霖一再遞禀着保先後交案諭令押交昨又解訊顧王均言求交保料理聶司馬命各先交一半方准交保 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
來件 
[江震勸學所王家菼上敎育會意見書]  
　　國無民不立而民無敎育雖有性能無從發展烏足爲健全之國民故國之命運一視乎敎育以爲轉移換言之有敎育則輿無敎育則亡敎育所以發展人生之活動力而爲國家活動力之要素也今國會之熱斷指割股血書飛佈其他政圑之組織實業之發起愛國者方企圖長足之進步革新之時機殆將熟利乃回顧吾邑之敎育事業東零西碎此疆彼界學校之設施未盡當也如故行政機關之不完備也如故籌欵之難己有竭澤而漁之勢而已設之校所擲千金之費或難償百金之効至逐年設立推廣之預算幾等諸夢想當此存亡危急一髮千鈞之際若仍此優游絶無補救之長策則誤時機即所以誤國誤民至是若骨鯁在喉敢吐一言正告吾邑之從事於敎育者曰今之敎育非如曩昔之識字讀書以治國平天下之要道良知良能之學說貫輸學者之腦以爲唯一之宗旨要在啓發人之理性使其道德智力適合於社會之生存而爲有用之國民是以論敎育之法則有敎授以傳逹其智識有訓練以堅定其意志有養護以完全其體格三者不容偏廢僅僅識字讀書决不足以爲敎育况並識字讀書或未盡適當謬種流傳庸有底歟蓋不明敎育原理烏足逹立法本意不由實地經騐又奚從着手改良若敷衍門面聊應功令精神不具形式奚存耗精力於無用之地坐糜此同胞嘔心吐血之金錢此自亡自滅之道也而今而後吾願吾邑之敎育者其猛省時機不再一縱即逝敎育宗旨須認得眞敎育方針須持得穩執敎鞭以善其後須從眞實切近處下手發揮缺陷者補救之偏頗者改正之一方面竭盡智能以招徠生徒方面節省經費務使費一錢即得一錢之効果庶不負擔任地方敎育之責任焉今吾邑敎育會方徵求統一之意見不揣愚陋僅就管窺所見擬數條於後 
　　學校設置鄉村滿二百户者宜設一初等小學若不滿二百户宜聯合鄰近數鄉村設一初等小學 
　　城鎭鄉一小區城間在方三里以内一小學額數未滿者不得别設他小學星期學校夜學校定期補習會等宜附屬於原有之小學校 
　　學校編制全校生徒人數不滿三十人時宜合併入一敎室用單級制敎授兩等小學高等生不滿二十人不能成立當改爲初等小學令高等生改就鄰近之兩等或高等小學 
　　納費一月間之學費初等生至多不逾五角高等生至多不逾一元生徒膳宿初等生一律不留膳不住宿高等生自遠處來者始得膳宿職務校長總理全校事務並略任敎授主任敎員擔任敎授管理並掌所屬之事務初等小學不得别設書記會計由校長或主任敎員兼任全校祇有一敎室者一主任敎員擔任之已足可不必另請帮敎員主任敎員不得兼任校外事務 
　　職員俸給初等主任敎員一月俸給以十元爲度至多不逾二十元高等主任敎員一月俸給以十六元爲度至多不逾三十元校長不任敎授者不得開支俸給 
　　敎科須用同程度之敎科書（如對於初等生而授以高等之敎科又如對於高等生而用程度過高之講義修身爲矯正兒童身心之主腦不可誤視爲國文一類一方面使之感悟一方面使之演習（即謂之作法）國文讀法寫法作法三者並重初等小學算術宜用實物敎授體操一科宜注重不可廢弛初等生宜習游戲 
　　敎室敎室由家宅正廳廟宇正殿改築光線由一方來者宜於對面之一方開窗穴一二使之光線平均又敎室不宜太小一兒童約占地三方尺爲度室内須清潔日必灑掃（可使值班生爲之）一季行大掃除一次 
　　生徒用之桌椅宜高低不一就兒童身體之長短分配之桌高不逾木尺二尺四寸椅高不逾木尺一尺三寸通常家用之半桌頗不合宜甚有害於兒童身體之發育也構造不求美備但求堅固適用 
　　附言宜多收貧民子弟並注意低能兒至劣等生亦不宜輕於斥退蓋多造就一貧民子弟即地方上之貧民多一分生計多造就一低能兒卽地方上多一有用之人多造就一劣等生即地方上少一壞人但如此辦法敎員之困苦誠困苦矣然主持普及主義不得不如此若僅收書家子弟爲器械的約束自表面上觀之雖有整齊嚴肅之氣象實則已失敎育之精義 
　　簡易識字學塾經費在二百元以上生徒年齡適初等生之年齡者（在十三歲以下）宜改爲初等小學堂 
　　半日學堂夜學堂星期學堂徒弟學堂業務學堂補習學堂宜量力增設暫作爲簡易識字 
小說 
[奇情小說鸚鵡禪（五十九）]  
　　而孰意琴宜與斐德蘭撒手後。方自咎多事。何苦必瑣瑣干涉。旣乃念哈羅之書。不免有意離間。今見其貿然來。謂彼果欲收漁人之利。哈羅愈親之。琴宜乃更厭惡之。兩人如冰炭矣。哈羅於是羞慚無地。知琴宜終無嫁已之意。乃拂衣而出。忽忽自言曰。大丈夫去則去耳。安能爲兒女。子終低首下心耶。且天下多美婦人。微琴宜。吾亦豈至以鰥魚坐老。嗟乎斐德蘭。爾此時勿謂琴宜與已有成約。欣然自得。當知琴宜與我前日之。愛情一旦猶作覆水之難。收則汝亦正可慮耳。且言且行。至車站已後時數分鐘候久之。始得至根布斯巴洛。時己薄暮。又寄宿一宵。愁量十斛。聽殘更清砧而心傷。緣誤三生。望落目孤雲。而興慨。哈羅於此。又不知腸之幾迴矣。先是來珠兒以售產問題。自媒於斐德蘭。旣成有日矣。嗣又聞種種拂意之事。身居久病。不勝其憂。乃舊疾大作。卽致電約福特。促斐德蘭速來。電辭曰。 
 
 

Page 27

 
 
　　前信胡不覆。病甚。速來。來珠兒叩。 
　　斐德蘭得電後。驚皇失色。欲卽行。恐彼或病劇。不能接見。復曰。 
　　電悉。明日行可否。請復斐。 
　　電發。久不得回書。心中疑慮萬狀。謂來珠兒果危耶。何遲遲無隻字者。若爾則琴宜之愛情。已如噩夢初醒。來珠兒又音容隔絶。茫茫人世。誰可談心。吾即生存富貴。亦何樂耶。且柯利機小醜。如鴻飛冥冥。杳無下落。思吾必於此一禮拜中。得一萬五千磅。如其數分償股東。以塞人口。顧人言藉藉。方疑我爲竊盜。爲撞騙。誰肯復助我。夫人當勢燄烜赫。籌百萬之欵。但須一開口。而人。己捧手與之。及今者情形敗露。人皆知我不名一錢。遑論萬磅千磅。即骨肉之間。與向所謂莫逆之交。欲赧顏爲數磅十磅之貸。不難於出九淵。上青天耶。 
　　正憤急至不堪。而催命之符。又卒然臨門。急於星火。參戎霍蘭德遣俊僕一人來告。謂主人傳語。公司事何如者。此事由君獨負責任。若不早開辦者。將糾集與股諸人。來興問罪之師。毋怪言之不預也。言次。聲色俱厲。有炙手可熱之勢。斐德蘭聞之。欲復鼓其如簧之舌。而其中旣虚。其氣亦餒。但唯唯而已。 
國外新聞 
[葡萄牙革命之進行]  
　　二十日倫敦電云葡京來電謂各主敎均已宣布承認共和政府凡從事於革命軍之兵士准給假四月照領薪餉其空額由各省調來之兵士補充明日英皇在胡德諾敦與葡皇午膳英后仍留英京駐葡主敎湯諦奉敎皇召回羅馬京城來電謂敎皇以葡京總主敎承認共和政府意頗不懌譯字林報 
[邏羅國皇大行]  
　　二十二日倫敦電云暹羅國皇患病數日而薨已布告皇太子繼位矣譯文滙報 
[波斯因内亂而召外侮四誌]  
　　二十日倫敦電云波斯京城來電謂默立士政黨會長電懇那立爾默爾克速回波斯攝行政事波斯信息謂波斯已答覆英國聲明自立新政府後大局已有起色波斯政府雖擬因借欵而增抽關稅百分之十然不能允許英國軍官入波斯境内且商業漸盛各國商人初無庸再出怨言也 
[英俄未立密約]  
　　十九日栢林電云俄京訪員報稱英俄爲波斯而訂立密約之謠傳實無根據 
[埃及酋長由土耳其回國]  
　　二十日倫敦電云埃及酋長已由土耳其回國其答覆歡迎詞内提及土耳其國皇之優待並斥讓位之謠傳爲無理可笑 
[造船廠主决議停工]  
　　二十日倫敦電云造船廠廠主會議公决仍行停止工作 
[奥國添造軍艦]  
　　二十日倫敦電云奥京傳來消息謂奥國海軍部大臣海軍大將孟諦柯立布告匈牙利議員謂當將一千九百十一年之海軍籌辦次序單發交議院其軍費當分數年籌措奥國政府不待議院核議而准脫立司諦廠承造無畏式軍艦二艘海軍部大臣孟諦柯立亦以爲然並宣言奥國之海軍實不足稱爲大國之海軍（以上譯字林報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
