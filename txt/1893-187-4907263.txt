# 1893 - 187 - 4907263

 

Page 1

 
 
[彚解第六批山西賑銀] [  申報館協振所席裕祺謹啓]  
　　山西被災之重爲四海所共聞敝所謬司收解不敢告勞集有成數立卽解赴災區俾放振諸君有所蘿手區圖之心惟冀涸嗷鴻早登仁壽耳今彚解第六批山西振銀規元一千五百兩内有立大莊經募洋三百零二元八角五分會同絲業會館仁濟善堂解往災區核實散放惟是災重欵絀不敷尚巨翹盼秋收尚需時日六七等月正係待賑喫緊之時諸君子救人救徹　必有愀然不安解囊恐後者敢布腹心順請善安惟希德鑒 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟糞雅鑒 
[廣之首章]  
　　有鼠憂子獨居深念飢不甘食渴不甘飲其色黯然其心愀然其意淵然其容蹙然終日危坐不復敢有所舉動至夜而窮思竭慮紛擾其天君牛後先生見而問焉曰子何憂之深乎鼠憂子曰僕以憂爲名以鼠爲情首尾兩端則嗟混濁而不清飲可滿腹猶疑欹側而不平請以鼠譬居十二生肖之首可謂尊矣而渺然獨自慚形穢以故畫伏夜動伏而思之不得則動以試之然不當伏而伏不當動而動則足以貽譏也當伏而不伏當動而不動又足以取訾也僕以渺然一身處乎五大洲之中人之見之者固以爲太倉中之一粟也而僕以之自視則且自以爲一粒粟中亦有世界况所處者之爲中土文物之邦乎以我所處之地如此其廣也與我同處之人如此其衆也欲圖富富可立致欲圖强强可自爲而人之議之者輙以爲富不易謀强不易籌他族偪處予取予求此雖無與乎予之事而予若不能不抱杞人之憂且夫地之大致富之基也人之衆自强之資也遍考五洲之内國之大者以俄爲最據歐羅巴亞細亞兩土之北境復跨據亞美利加洲之西北隅拱北冰洋如玦環長約二萬里可謂大矣其實則地多荒寒無多出産故雖大於中國而其地方之膏腴人民之馴善遠不如我至於此外毆洲諸國如瑞國僅一千餘里連國約千里奥國則東西三千一百餘里南北一千八百餘里德國則兼普魯士日耳曼列國東西約二千一百餘里南北約一千一百餘里瑞士國則不過東西五六百里南北三四百里土耳機國則縱横約四五千里希臘則縱約五百里横約七百五十里意大里亞國古稱歐西大一統故其土地縱横數萬里跨歐羅巴亞細亞阿非利加三土近則亦日見其蹙雖與英法俄德等國玉帛相往來而絜長較短則地處湫隘大不如前矣荷蘭國縱横皆不及七百里比利時國縱横且不及六百里法蘭西則縱約二千二百五十里横約二千六十里日斯巴尼亞國則西南至東北二千四百五十里東南至西北二千八十里大西洋國則縱約一千三百里横約五百里大英國則英倫蘇格蘭兩島南北約二千餘里東西則闊處五六百里狹處三四百里迤西則有阿爾蘭島自南之北七八百里東之西五六百里歐洲各國大致如此至若阿非利加一洲其地極廣約可得亞洲三分之一南北一萬八千里東西闊處一萬六千里亞美利加一洲則與三洲不相連屬北距北冰海南近南冰洋計長二萬八千餘里五大洲地土之道里如斯而已矣以視亞洲之土地皆無能出其右者而亞洲止日本與中國共兩國此外如高麗暹羅緬甸等國之爲中國屬藩者不必另爲舉之也日本在亞洲自成一國其地不過與高麗彷彿若與中國連絡則彼國興亞之會其說甚長輔車相依外人莫能侮也無如非我族類其心必異覬覦乎高麗者已不止一次琉球之被牽合附會以去者更無論矣由是言之我之一身處於五大洲之上而又處乎中土之中中國之憂卽我之憂也憂我之地如此之大耳目有所難周則用人不可不求其勝任也憂我之人如此其衆良莠未免不齊教化之行又不可不期其利順也以我之地之人較之各國我斯大矣以我之地合之各國我則又殆矣今日之眈眈於我者止不知其凡幾而我皆當思所以待之今日之滔滔不反者正不知胡底我皆宜思所以治之以我視人人之弗如我者未嘗無也而我之不如人者將何以圖也以是日夜焦勞以誠於中者發於外先生既知我之有所憂亦知我之將有所求乎先生欲汰吾憂曷給吾求吾之所求者無稠也亦不過妙言要道可以發吾之深省開我之隱衷而我之憂可以已者亦我之意可以遂也先生其亦有以惠教我乎牛後先生悄然以思抑然以辭徘乎徊乎踟蹰多時乃起而舉巵曰子之憂非片言可以解也子之求非一人所能貸也我將與子放乎六合之表越乎五行之外以筆代舌而縈繞乎千秋萬載子亦豈願聞之乎鼠憂子曰唯唯僕固樂聞之 
[敕諭恭錄]  
　　皇帝敕諭頭品頂戴兵部尚書兼都察院右都御史譚鍾麟兹特命爾總督福建浙江等處地方軍務兼理糧餉鹽課駐劄福州府爾宜宣布德意收拾人心嚴飭文武官吏修濬城池簡閱器械稽察奸宄查解逃人設險固防修理戰艦操練兵馬裕儲糧餉信賞必罰弭盜安民一應戰守機宜悉聽便宜區處戒諭文武將吏共圖保障該省巡撫提督等官聽爾節制如有宼賊生發卽應指揮方略督率提督鎭將等官戮力剿滅毋使滋蔓仍申明紀律禁約官兵使所過地方秋毫無犯賊若悔罪葉戈實心歸順者准與招撫安揷依山據海負固不服者設法招撫務須區處得宜如招撫事體重大奏請定奪内地小盜嚴責各汛防官及州縣衛所印捕官員有隱匿賊情不報者卽行糾叅從重治罪如有鑽投文武各衙門充爲標員吏役暗通賊信及潛出行刦者其濫收官員不分守土駐防糾叅重處大兵出征往來境上須行各該有司將糧草船隻預先備辦應時支給毋容州縣衛所横征科派苦累窮民該省官兵各有統轄爾須與統領官及巡撫提督等官計議而行有不法擾民者依法處治其駐防旗下兵丁有擾害百姓妄行生事者爾會同該管官審問嚴行治罪軍資糧餉應時支給事竣參核漕糧船隻沿河撥兵護送毋致疎虞具兵馬實數向係道臣查點今停其查點聽爾督同巡撫提督擇選武官内廉幹者查點如有虚冐卽行指叅有與各省督撫相關者卽會同酌義施行鄰省如有兵事移會犄角策應爾尤須正己率屬所統文武大小官員必常加申飭令其約束衙門官役俾一遵法紀罔敢作弊生事擾害軍民用兵之際有稽遲糧運違悞軍機或臨陣退縮殺良冐功及借軍剝民侵餉肥己者文官六品以 
 
 

Page 2

 
 
下武官四品以下會同巡撫提督以軍法從事巡撫提督鎭道等官飛章參奏甄别有實心任事廉能著效者卽據實舉荐貪殘庸懦　輕則降黜重則拿問具疏奏聞興利除害有裨地方事宜敕中開載未詳許使宜區畫爾膺兹重寄須待廉秉公抒忠竭力俾盜賊屏息地方甯謐斯　委任如因循怠忽或處置乖方致悞重地責有所歸爾其愼之故諭光緒十九年四月初十日欽此 
[法亂未已]  
　　本月二十四日倫敦來電云法國亂黨中人依然滋閙巴黎斯官吏下令漆兵五萬人爲之彈壓 
[沈冤可雪]  
　　本月二十一日午後江蘇臬憲陳廉訪摔同四委員親訉六合縣盜犯六名事緣去年十一月二十六日午後二點鐘許忽有匪數十名擁至六合城内距月城數武之某錢鋪于恃器械將鋪中銀物刦掠一空左右鄕四出鳴鑼兵捕飛馳而至盜黨知勢不能敵一擁出城其時城樓上觀者甚多有某甲者拾巨石擲之適中一盜之頭鮮血淋漓踣地不能行動盜黨併力扶起舁之脫逃隨地抛散洋銀數百元　人拾取迨兵捕追至早已形影杳然矣事後鋪主繕就失單投縣禀報縣主比捕嚴緝旋經獲到六名刑訊之餘一一供認廉訪訪得其間尚有冤誣之處特飭幹員吊取案卷并將六犯解省研訊前已訊過三堂是日又率同原解之各員詳加研鞫六犯口呼冤枉中有甲乙丙三犯供稱小的等皆乞丐之流被某捕誘至縣署受刑不過只得認承當去年十一月二十六日出事時小的等皆在某處戲塲行乞務求大人賜加訪察以免冤戴覆盆丁戊已三犯供稱小的等一係驢夫一係車夫一係更夫素來安分謀生從未犯法丁又稱去年某日小的將驢售去得洋銀若干枚正與戊已商量改業不料某捕竟指爲盜首妄稱洋銀卽盜贓縣主大老爺又悞聽一面之詞致小的疉次受刑不得已而曲爲招認廉訪一再研詰六犯皆矢口不移遂飭仍還縣獄俟委員查明核奪 
[凶終隙末]  
　　姑蘇訪事人來函云已故震澤縣知縣夏大令啓祥其公館向在蘇州胥門内衛前街大令在日素與府署帳房何君爲莫逆交去年大憲奉到部覆當卽懸牌飭夏大令赴震澤新任祗以宦囊蕭索履任無資遂向何君貸銀三千兩甫欲登桯忽被二豎所侵遍請名醫百藥罔效竟至不起先後臥病三閱月將所貸之銀番數用罄大令既下世其夫人爲債主所迫已於一載之中陸續還銀一千餘兩大令有胞弟筮仕京師現擬扶柩回貴州原籍請假來蘇會向何君商懇俟回里後措　寄奉何君不允所請本月廿三日清晨何君知夏公館中人雇舟他出僅存男女傭六人守柩往視果然局主人何往傭人以不知對何君卽詣吳縣拜會凌大令飭差拘六傭人到案訊問之下僉供家主婦等於昨夜登舟不知何往凌大令飭發刑房看管一面發出封條飭差頭姚鈺等將夏公館内室發封姚誤將封條貼於儀門上何君又請某營官帶領砲船一艘赴前途追赶又發電信至上海尚有大快船用小火輪拖帶者請卽勒住當晚某營官追至楓橋果見巨船一艘揚帆前進當卽阻住將船中人一併解至吳縣署盡發刑房管押一面將該船鎖住夏京官回至公館見儀門高貼封條又知嫂姪等皆已押入刑房勃然大怒卽至何君處謂我與嫂姪等出外措資並非逃逸君以砲船營兵來追竟視我如盜賊矣且何故將靈柩封置屋内又將嫂姪管押刑房請問是何理歟何君尚未回言夏京官卽起身詣臬轅請見陳廉訪有公事未遑相見旋至撫轅　刺奎中丞請見之下夏將前事細訴一番良久辭出廿四日早凌大令飭將夏公館中人概行釋放又諭原差姚鈺等曰封條上註明封其内室何以封其　門今姑不子深求惟汝等如何貼上現在限汝等如何揭下諭畢拂袖而入該差等不得已遂至夏公館私將封皮揭去揭未完突被夏京官瞥見親自趨上將姚鈺及金某二差拉住連批其頰二差慌甚竭力摔脫飛步逃遁奔至府署東首王正大缸甏鋪門前適該鋪之子年僅四五齡在門前游玩突被姚撞倒一足從胸際踏過登時口流血沬昏迷不省姚一味狂奔並不回顧孩之文拚命赶上一把揪住姚謂曰我被夏家打得昏沈以致悞踏爾子倘有性命之憂可至吳縣呌喊我當抵命我乃吳縣差頭姚鈺也但請放心旋經旁人解勸姚始抱頭竄去現此孩傷勢甚重恐難保無性命之憂也 
[遼陽近信]  
　　關東繭絲爲出産之大宗每年出口者約值銀二三百萬兩本地織綢銷路亦旺每歲　增去年秋繭被毛虫所食繭絲收成大减只有三分之一今年春被蝕者甚少目下收成頗豐絲價尤漲逾常三倍可見盛衰倚伏不能一概論也○營口電報局委員朱叔梧大令升調天津總局提調接辦營局者爲佘君秋田俟佘君到營朱君卽行交卸携　赴津○十五日早廳者南首萬利棧房傾圯壓傷夥伴二人此屋建置多年先一日適過大雨墻壁鬆動至此遂平空壓下壓傷之二人絶而復蘇不知能否無碍耳○十六日湄雲兵輪由旅順抵營　來小魚雷船五艘小泊兩日卽去○奉天錢法本壞以錢一百六十文作一百其中祗有官板制錢百文餘皆私板小砂營口更甚市上通用之錢大半皆係砂殻以現錢易票須加貼八吊至十二三吊不等以票錢易　錢則又須每百吊加貼十吊至十二吊不等青錢者雖是官板制錢然尚不及南地卡錢之齊整以此計之通用現錢一百千只易青錢七十餘吊矣物價安得不貴銀價安得不漲也道憲出示禁止小錢仍用往時之紅銅錢而市面仍未遵行緣大鋪自出錢票換取現錢可得八八扣每日得盈餘數千吊之多謀利之心勝憲示煌煌亦有所不顧矣 
[墊欵修城]  
　　臺北所屬新竹縣地方烟戸輻輳闤闠喧闐惟四周城垣頗有傾圯經葉縵卿人令禀准隨糧帶捐集　修理今由大令帶同城董工匠逐細查勘得外墻自南門至東門倒七丈自東門至北門倒十一丈自西門至南門倒七丈共計二十五丈内墻自南門至東門倒六丈自西門至南門倒十五丈五尺又一處倒六丈五尺共計二十八丈其歪裂等處尚多暫　不計察看原城身脚用石條溪石分方嵌砌成墻城垛均用碍砌惟舊用溪石取携甚便但大小尖圓不能一律雖用石灰膠黏總不　修石逐層　砌較爲穩固然將溪石一併抛　似覺可惜遂命以大而方正者塡在城墻下俾地質可以堅實其小而圓扁者或修城路或護城脚隨時酌辦日前估計除雉堞　舊用磚外城身城脚以一丈折方計若用石砌每方需石料銀一百三十餘元如用磚砌每方只需磚料銀四十餘元大小工價石灰等銀不相上下就石與碍比較相去幾及三倍如一　用石恐帶捐之銀不敷尚多擬將倒處所堆磚石爬剔取其完好　借用添購碍石若干於四月二十二日自南門至東門一叚開工試辦惟值農忙之時完納新賦者寥寥因禀懇善後局墊發庫平紋銀二千兩以憑領回支用俟徵有成數卽行解還未知局憲批准否也 
[官犯身故]  
　　已革提督高登玉前在臺北大嵙崁地方統帶隘勇等營適遇生番滋事大憲以其玩悞軍機致開番寡奏請發往軍臺効力贖罪一面札飭行營中軍發交游擊龔席珍等看管高忽乘間脫逃歴經通飭緝拿限滿無獲嗣由其妾　氏　案禀陳略云氏夫登玉自奉憲譴愧憤染病祗以家有老　惟期生見一面帶病歸里展轉間方擬來臺投　詎於某月某日溘然長逝在湖南臨湘本籍報明請騐現求開釋等情全臺營務處唐薇卿方伯批其禀云高前提督登玉是否在籍身故該氏一面之詞殊不足信擬難代請開釋除此示外理合詳請撫憲察核轉咨湖南本籍查明聲覆核辦等因兹據岳州府知府鍾據臨湘縣知縣劉詳稱據戸族高從　等禀稱高登玉於本年某日因病身故漢等因不諳定例當卽殮埋未經報騐一面專足赴臺呈報在案兹蒙查訊不敢扶同揑帥願具甘結等供具文由府詳　臺撫邵大中丞以已革提督高登玉係奏請發往軍臺官犯兹准前因除咨兵刑兩部查照外一面札飭臺灣司道曁營務處一體遵照辦理此案始結 
[潯水墨痕]  
　　前報載江西藩司福餘菴方伯赴湖口縣梅家洲騐收新築砲臺事後回至鄱陽湖突被石尤所阻小火輪船　之不動因卽暫時停留旋接南昌電音知二十一日下午三點鐘時方伯始行到省○九江關委員盛菊蓀司馬拿獲偷漏關稅之商船四艘禀請道憲究辦誠觀察諭令除照完正稅外加三倍科罰并飭查守口司巡有無得賄賣放情事○十九日有游手好閒之輩舁都天大帝及康土偶像　歴城廂 
 
 

Page 3

 
 
内外妄言逐疫驅邪前導執事數十人旗傘數件繼以頂馬印敕提爐香盤又有鞦韆四架臺閣四擡高蹻八人扮作八仙飄海故事中間雜以鼓樂沿途品竹彈絲不肖紳耆有束帶頂冠執香步行其後者所過之處人家皆燃燦竹以迎 
[欲訴無門]  
　　金陵來信云有句容絲客肩負白絲數百兩結伴二人行至與江寍眦連之處山路幽僻絶少行人突有操侉音者七八輩手持木棍截住去路大言曰咱老子在此收買路錢有一人敢聲張者請　白棓三百下客蝟伏不敢動若輩搜其腰際祗青錢二三百文乃將絲奪去客知寡衆不敵聽其遠颺蓋此處本非大道通衢又時值農忙故若輩得以横行無忌也事後哭訴於某鎭武卡卡弁飭巡勇協同查緝　迹杳然乃復回至句容報縣差役告以此處係江寍縣境若斜出十五里便歸上元管轄爾宜投元寍兩縣申訴毋溷乃公也絲客聞言亟赴省垣特未識元寗兩邑尊果肯准爲辦理否 
[眉樓剩粉]  
　　金陵望鶴岡崑和綢莊忽於五月二十一日倒閉莊主避匿無蹤大門上江寍縣封條伶雙斜貼見者皆爲之駭然後　莊上生意已虧折多年端午節所欠之銀均以本票塞責現在各票限期將到依然妙手空空是以行三十六計中之上計云○五月二十二日爲上元縣陶仲彝大令五十誕辰寅友咸欲招菊部諸妙伶爲之捧觴上壽大令因天氣炎熱婉言却之僅讌親友及諸同鄕於内署○葛姓女郎年華二八淑愼端莊五月二十二日亭午時忽潛出閨門行至東花園僻靜處徘徊於方塘之畔閱半晌奮身一躍直逹波心幸爲灌園叟見之援之登岸飲以薑汁將清泉嘔出始伴送回家 
[風鶴驚心]  
　　宜昌一帶訛言四起前報已紀其詳兹又接宜昌訪事人函云初六日清晨鼓樓埤下首男女多人奔至宜昌言某洞有人數千名意欲謀叛是以逃避宜地居人不暇詳察因亦紛紛遷徙甚至不及穿衣倉皇就道寳塔河上下分數路奔逃又由水路雇船奔往河西者人心爲之皇皇荆宜施道周觀蔡尚駐城中聞此消息乘轎出南門攔阻遷徙之人出示曉諭剴切詳明一面派差四出探聽虚實中衡蒯遊戎素有膽智卽派弁在七門稽察禁絶謡言並派人出外探信旋據探差回報該處居人耕牛被宜都人盜去旋被居人奪回並拘獲盜牛人六名未幾有四人逸出該處有千人會鳴鑼爲號可集衆至二千人宜都那邊盜黨亦有二千人恐兩下爭持將肇戰禍並無某洞藏人謀叛之事於是文武各官員令遷徙之人仍回原處後又查悉初五夜該處居人因盜牛事擠擁喧　聞者不察遂相率奔逃有識者早知無此變也後東湖縣出示禁止謡言道憲又出示云有數鄕民覈來西陵本道出城親自查明並無會匪毋得虚驚云云初六日未天明時有臨江溪口人民上船奔逃者船小人多登時沈覆淹斃男婦大小二十餘名初六日以後人心漸就安謐回憶囊時不覺啞然失笑也 
[禾郡試事續錄]  
　　浙江學憲陳宗師按臨禾郡已記前報兹將題目列後十八日補歲考文題德不孤必有鄰經題平秩南訛詩題賦得辰淵瀉時雨得淵字十九日考經古生賦題獨孤長老送趙吳興北行至南潯北出示蘭亭賦以結一番翰墨緣也爲韻生詩題賦得我愛夏日長得長字童賦題陸績懷橘賦以作賓客而懷橘乎爲韻童詩題賦得松月生夜凉得生字生童雜作題酒說仿東坡酒戒體水車得勞字禦兒考經解題以乾推坤謂之窮理以坤變乾　之盡　說堯　東作南訛西成朔易非言農事甲　魯詩說騶虞爲官名義然後樂器從之器本作氣說金鼓以聲氣也正杜預解二十日考生塲嘉善或曰雍也仁而不佞一章海鹽或曰管仲儉乎兩章平湖或對曰申棖至焉得剛石門或乞醯焉兩句通塲策題問西伯見於書召伯見於詩二伯八伯五伯見於經傳不一皆非五等之伯也試詳考之通塲詩題賦得雨過潮平江海碧得平字餘俟續錄 
[解犯抵禾]  
　　廿一日由滬解到盜犯兩名係搶刼周宦家之犯午後經劉大令在花廳研訊飭卽收禁以待擬辦緝盜之都戎等亦已回禾矣 
[車行繞道]  
　　六月初二日卽西歴七月十四號爲法國改爲民主之期寓滬法商同伸慶賀此已列報法捕房以是夜遊人衆多易於滋事議定自七點半鐘起至十二點鐘所有來往馬車東洋車小車等一概繞道護　河不准在黄浦灘及天主堂街法大馬路行走以免碰撞　寡 
[滬上官塲紀事]  
　　出使美日秘等國大臣楊子通星使將次起節遂於昨日向各署辭行○上　縣　愛棠大令探悉常鎭　黄觀察將次由鎭江來滬遂於昨日飭辦差人往金利源碼頭伺候○江海關道聶仲芳觀察因有要公赴蘇面禀大約月初卽須啓行云 
[捉摸不住]  
　　有臘　金松者年約三十左右自恃膂力過人在滬南十六鋪一帶任情敲詐魚肉良民前日經該處居民鋪戸聯名具禀於十六鋪巡防局請將金松提案懲辦局員准詞立飭勇丁捕役人等往拿於施家弄地方勇丁飛步上前將金松髮辫拉住以爲入　掌握不能兎脫矣不料金松頂上圓光本無寸草此辫係假裝者甫經用力隨手墮洛勇丁富欲擒拿無如金松力大如牛不能近身遂任其飛　而逸勇丁捕夥不可謂不衆竟不能擒一棍徒可見勝負之數在强弱不在衆寡於此可　兵法 
[災生意外]  
　　陸夫全張阿弟二人均以操舟爲業前日下午三點鐘時同行至南市大關碼頭肇元樓憑闌啜茗　各營勇開挖龍德　支河偶一疏虞將洋臺上玻璃窓碰落適中營兵楊光益身上以致楊跌入河内頭額手臂受傷同事者見而扶至岸邊則已血湧如潮不省人事陸張見事不妙意欲脫逃被茶肆中人喚十六鋪地甲到來爲之看管一面舁楊至肆延傷科爲之醫治十六鋪保甲中局李蘭史二尹　　前情立飭勇甲將陸張及肇元樓司帳人陸正鰲值堂人彭桂泉提到局中略詰情由飭送上海縣訊辦陸張急央親族投中局及統領楊軍門處一再求恩並願再出貲爲傷者醫療軍門與二尹俯如所請卽於昨日著陸張各具改過切結從寛開釋 
[欠債脫逃]  
　　閩人鄭阿榮在本邑十六鋪迤南洽興街口開設協利雜貨店邇者生涯蕭索外强中乾遂心懷不良向劉德和釘靴店賒取釘靴數十雙又向某京貨店某廣貨店等六家賒取各物及向收帳一味拖延至前日黎明時席捲店中所有而逃杳無　影劉等聞知其事卽聯名投縣控陳黄愛棠大令察閱禀詞以事關誆騙著家屬將鄭交出家屬置之不理大令大怒昨日派差恊同地甲將鄭妻林氏拘回訊辦 
[賭棍候懲]  
　　英包探秦少卿禀稱賭棍徐聘之等計誘醫生王翰臣至倡　金蘭仙家局賭致王輸去鈔票銀三百兩由徐聘之等分用事後小的查知徐聘之借居老椿記客棧因往拘獲搜出洋銀六十九元皆蓋匯豐銀行圖記詰之云卽以規贏鈔票銀兌換尚有抹牌九所用之竹牌二副摇缸一枚牙骰六粒此種賭法彼中切口名曰天打殺今特解請懲土訴稱舉人名啓鑣原籍浙江寍波於癸酉科中式現在治下行醫寓居老巡捕房相近本月十八日傍晚金倡家龜傭持程少卿之信來投閱之知揚州某大憲囑代延舉人往治病徐聘之在金倡家守候令舉人前去晤談及去徐果在焉另有陳許二人殷勤欵待卽令設席轟飲既醉惟聞伊等皆談賭經旋用銅錢亂抓以物罩之猜一二三四然後用一竹籖挑數分别一二三四以定輸贏徐聘之向舉人借去鈔票銀三百兩復囑舉人抓錢俾伊等猜數舉人被伊播弄致輸去洋銀一百五十元徐聘之衣服麗部翩翩然似濁世之佳公子經差役曳之而上喝令長跪階前太守研究情由徐供稱小的係九江人暫寓老椿記棧曾與王及陳許同賭小的亦輸去洋銀五十元現在陳許已他往矣秦探又禀稱龜傭所投陳少卿之書是伊等冐名繕寫并曾私刻某信局圖章今已一并起出蔡太守閱得信上文理紕繆字句不通因問王曰爾接得此等信函如何卽欣然而去并携帶如許鈔票徐貿然向借如何竟當塲借與爾明明受 
 
 

Page 4

 
 
若輩之愚矣王唯唯太守飭秦探將徐聘之及洋銀賭具帶案俾補傳金倡覆訊核辦按邇來時有外來賭棍誘賭騙錢月前王三麻子等人事發到官既已照相留存且復遞解回籍懲之不可謂不嚴矣乃曾幾何時而徐聘之等又敢蹈其故轍嘻何滬上牌九司務之多乎寄語作客此問者尚其愼之又愼也可 
[喫講茶]  
　　裏虹口湖絲棧司帳某甲之子年甫十二性喜摴蒱前日約同小孩數輩在絲棧對面街口賭博正在興高采烈時被甲撞見惹起無名火將某姓小孩揪住連批其頰孩痛極聲嘶爲其父某乙所見以甲欺人太甚怒不可息遂將甲扭至鴻泉樓茶肆評理後經人爲之排解始得言歸於好○前日有某氏婦偕一少年至虹口　親行至東華里口氏因内急至六百三十號某嫗家溺焉事畢稱謝而出行未數武摸索洋巾忽失所在以爲遺在某嫗家遂往索取嫗忽誣以非禮事糾合娘子軍數十輩將氏及少年扭往某茶肆講論不知以後若何 
[老嫗慘死]  
　　裏虹口黄家宅人黄關興者現充地保家有餘資頗堪温飽其母某氏年已半百因患乳癰痛不可忍遂於前晚三鼓時以三尺白綾懸梁自縊至昨日十點鐘時黄疑其高臥不起破扇視之始知已死遂備棺成殮是亦慘矣 
[縣示照登]  
　　欽加運同銜補用直隷州特授松江府上海縣正堂黄爲再行嚴禁事照得内外城河業蒙楊蕭兩軍門派勇開挑竣工之處均屬深通此皆弁勇辛勞所致於居民大有裨益自應共相保護不得任意作踐乃本縣訪聞近河居民仍將垃圾穢物任意抛棄河中實堪痛恨除派差嚴密梭巡外合亟示諭爲此示仰河傍居民鋪戸保甲人等知悉自示之後無論已挑未挑之河不准再將穢物抛棄並沿河大小解等情如敢故違立卽提究地保狥隱一併究處其各凛遵毋違物示 
[一舉兩得]  
　　本館協振所昨承范陳鳴善長等惠函云上年月日爲先嚴七秩冥誕蒙諸親友所賜壽儀本當小具壺觴聊申謝忱因念水旱荒災告賑孔急兹措筵資一百元移助急賑爲諸公種　既見孝思之不匱兀徵錫類之無方積善之家必有餘慶書此以爲他日之劵又皖池乘槎子求神佑免兩小兒災難捐山西賑洋十元此誠能以仁民愛物爲心者請誦生民之次章以徵獲報之不爽 
[招認屍棺]  
　　同仁輔元堂來信云今據救生局報二號巡船在楊家渡外浦撈得男屍一具敝堂當派司事騐得年約三十餘歲身穿藍布大脚褲白　紗褲帶兩根辫絲無衣赤足有黑縐紗舊搭連袋一隻内貯辫線一副洋夾一箇中藏當票三張計共富九百文騐無痕跡當卽收殮發塚掩埋各物存堂以便認領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　大東門外小橋地方永隆土行生理素稱繁盛邇來時有人持僞土向之理論行中人再三查訪始悉有陳仁者假冐牌號在三林塘一帶將次貨混售與人遂派人前往拘拿前日將陳拿獲押解來申扭送十六鋪保甲南局請懲局員鍾偉臣二尹著管押候訊○前日傍晚時著名流氓朱阿金卽賣花阿金約同無賴丁萬貞至西門内穿心河橋閒逛適王德生家及笄女郎名阿珍者出外買熱水卽向之調戲且以手探其酥胸阿珍駭極狂呼事爲德生所聞急喚令入内朱丁不由分說將德生扭住攢毆衆鄰大抱不平立將朱丁獲送總局請辦晚間鐘鳴十二下張牧九司馬升堂提訊德生訴稱小的係潮州人前在治下開烟店現己收閉家住穿心河橋女名阿珍年十五歲今日出外買熱水忽被朱丁兩流氓調戲小的上前喝阻竟被若輩凶毆丁供稱小的前操絲線業向來安分不敢調戲女郎朱供稱小的係本邑人賣花度日司馬喝令各笞責二百板責畢丁大肆咆哮司馬著分别枷號將丁發往七鋪朱發往西門内期滿責核○朱金金誘拐浦東某姓小孩杜伯全行竊王家碼頭吉泰米店衣飾經捕役先後獲解總局張司馬分别訊責枷號發十六鋪示衆前晚朱忽患急痧看役喚薙髮匠到來爲之挑治并開去刑具令好好就寢詎朱乘看役睡熟卽將茶壺上鐵絲拆下探開鎖匙私行逃逸迨看役知覺據情禀報司馬諭令赶緊緝拿 
[英界公堂瑣案]  
　　桂林輪船主偕一年少西人乘杉板船出游被風吹覆人均入水身亡旋由漁船撈獲屍身檢得所佩金表及金練條早經失去捕頭飭拘漁船戸到案訊不知情此已列諸報牘者也昨日包探何瑞福禀稱小的查得陸杏福有金表一枚倩某鐘表店修理後欲出售與人因卽拘拿盤詰言其妻是漁船戸表於三年前在劉河撈起現圖售去故先修理今特將表弔送案下陸供稱小的係寳山縣吳淞口人此表於三年前由女婿秋郎偕妻子在劉河撈得並非竊贓捕頭禀稱表上尚有金練未經起到至此表是否桂林船主之物目今尚未查明惟既稱三年前撈自水中從表修理則表上零物應已銹壞不堪現察得稍有水痕明是假話太守問陸曰表上金練何在答稱在妻子處太守隨飭何探將陸及金表帶回著繳金練並提到秋郎覆訊核辦○包探陳阿九禀稱陳杏榮持僞洋銀至洪源質鋪贖物經櫃夥察破交捕送案洪源質鋪夥某甲申訴前情陳供稱小的在吳淞口生理此洋銀由友人許桃生付下並不知是銅質蔡太守飭交差帶去尋許到案覆訊核辦僞洋銀暫存○包探孔阿才禀稱小的查得汪阿三前曾犯竊送請大老爺遞回寍波原籍旋又來此仍由小的拘案遞解今復潛來是以拘拿送安汪供稱小的以後不敢再來矣此次尚求恩恕蔡太守判令笞責二百板仍備文遞解回籍○包探顧阿六禀稱竊賊孔先方前曾犯事送請大老爺遞解回籍今復來此因卽拘　請辦孔供稱小的係金陵人現雖來滬不再犯竊且連日患病尚求格外施恩蔡太守判令笞責五十板仍備文遞解回籍○包探黄四福禀稱　阿五前曾犯竊送請大老爺遞回蘇州原籍今又來滬竊取船戸五家之衣服經小的查獲人贓解送案下失主李阿三等均投案領贓吳供稱小的連次行竊罪不容寛求賜寛恩實爲感激蔡太守判令笞責二百板押候備文遞解回籍贓給五失主分别認領○包探張九意禀稱孩子陳阿階前曾犯竊今又竊取葉蘭道家衣服經小的查獲人贓解送案下葉投案領贓陳孩供稱小的父母俱亡無衣無食不得已而犯竊所得衣服早已質錢使用矣蔡太守判責手心一百下發棲流公所收管贓給失主領去○包探張九意禀稱張榮清在寳山縣境犯竊潛來滬上送請大老爺遞回寳山今復來此竊取虹口駱石記家紗衫經小的查獲人贓解送案下駱訴請領贓張供稱小的衰病不堪不得已而爲此尚求筆下超生蔡太守判令仍移送寳山縣發落贓給失主領去○丹桂戲園守門華捕禀稱王雲標闖入園中圖看白戲小的向之阻止反敢逞蠻是以拘送案下王供稱小的在治下某信局爲夥昨往戲園送信巡捕不許入内故與忿爭蔡太守飭卽開釋 
[法捕房瑣事]  
　　法大馬路德明里某紙棧内被賊撬開棧房門陸續竊去紙貨廿四塊管棧人點檢之下投報捕房前日由某包探將賊拘獲據云竊去之貨或售城内或售南市捕頭命押候解訊○八仙橋容大押店於四月廿一日由英包探吊出棉被棉襖等贓已逾一月前日下午忽有人持票來贖該押店將其人扭住拘入捕房訊問之下其人稱票係出錢買來捕頭令指出賣票之人一面飭包探至英捕房問明情節禀候核辦○昨早十點鐘時菜市將散有甲乙二人因事忿爭拳脚交加互扭不解適爲巡街捕所見將甲乙拘入捕房聽候發落 
[桃隖瀘州晉義公信信昌復昌蘇電蘇賑八公所晉振記二十二]  
　　五月中旬共收捐欵合見漕平銀一萬四百五十七兩三錢二分六厘又代嚴佑翁收規銀三百二十三兩九錢八分細數另行詳登自十六日解八批五千金後二十二日又解九批五千金通前共解規銀五萬三千五百三十八兩均交潘君振聲嚴佑翁郎公嚴炳兄經放○潘振翁專丁至太原於二十一日來電云諸大善長鑒鉅欵頻頒感銘無既邊災奇重幸賴仁施迭沛起死回生地已十種六七盼至七月有秋一朝不穫一朝不食現正青黄不接收成未卜糧價日昻歸化薩拉托克清水未聞透雨應州山隂懷仁大同並須兼籌待哺情殷哀鳴未已救人救澈是所望於羣公表叩○藩憲鄧公始發州縣局尊募欵也凡爲洋二千二百二十七元有奇内若陽湖錫金華亭之千元已載前紀若川沙郭公之百元崑新葛公蘇公之六百元蘇城厘局孫公之五百十六元尚從漏列用爲削簡導德揚仁上告天日下告災民○晉省初旱愚氓疑電線爲厲也欲毁未果兹則仁漿義粟在遠不遺朝匯夕收瞬息萬里則亦幸而未毁耳重慶張應翁電云昨隨府縣公請各紳分勸成數再匯蕪湖王叔翁電云袁道憲允勸各州縣並已託友募勸添寄捐册雲南李蘭翁電云冉湊千金電匯四川龔方伯電云已籌二千四百金電匯貴州局潘君電云俟集成匯晉成都周書翁電云連龔憲欵共三千兩電匯蘭州談夢翁電云與頌鼎商捐五百兩電匯云諸君皆富鄭公一流我其爲微生高乎○歸來捐册雅有題詩江隂來册題三絶云逐日逢塲戲骷髏賣笑痴有財宜積德且助晉邊飢烟客不知愁糧無隔宿留啼飢憐子母何不早回頭彼此生同世天災降晉邊人民相食處鐵漢涙潸然吳江來册題七絶云裝成紅面晉饑編曾是秀才入泮年式樣宛然新考卷芹儀合贈百文錢 
[卾垣官報]  
　　五月初八日學臺孔親拜謝步候補同知程寅清赴兩院銷假卽用縣王光棣劉延坦候補縣楊泳春俱對本候補縣龔瑞清另補縣楊鈞俱赴兩院銷假在任候補知縣漢陽縣縣丞黄新鍔赴漢陽三義橋督丁播種桑子赴兩院禀知候補縣袁鏞惲元復俱奉委解五批京餉李頴名奉委赴漢川勘豐樂閘隄址俱赴兩院禀知候補府經歴李章鍔奉善後局赴湘公幹禀知署沔陽州吏目張家鐘禀謝委署漢陽縣新灘巡檢事王倬赴兩院禀辭 
[福建官報]  
　　五日十八日丁憂詔安塲大使張庭楨禀辭回籍守制鹽塲劉啓墉禀明奉委勘估興修增廣義倉府五府七兩厫差府照磨王嗣羲禀謝委署永平巡檢事署東岱巡檢費延祿卸事禀到○十九日鹽塲沙世昌禀見禀辭赴上海公幹藩憲牌示照得署石碼通判陶濟福調簾遺缺酌委候補通判余　芳署理○二十日調補詔安縣厲嘉修卸崇安縣事回省禀到營前縣丞汪寳堂建安縣典史李時泰俱禀辭赴任福州府經歴鍾崇萱建安縣典史陳有猷俱禀見禀謝赴任飭知本任迪口縣丞謝啓礽禀謝調補南平縣峽陽縣丞事飭知本任寗化縣典史梁嶽鍾禀見禀謝回任飭知 
[廣東官報]  
　　五月十五日從九品李德焜禀銷催東莞各縣飯食紙張銀兩差○十六日候補縣丞許瑩章禀知委石龍稅務禀辭赴廠補用鹽巡檢黄巡禀知委廣恊緝捕營審案十七日候補縣鄧景臨禀到由平遠公榦回○十八日代理惠州府熊世池禀謝委候補縣何維桓禀謝保舉過班知縣禀見缷瓊山縣丞董蕚輝禀到缷事回禀　飭知　補韶州府經歴禀見准調清化司裘士瀛長吉里司何寳棻俱禀謝委赴任藩憲牌示崖州知州缺委試用通判尚昌錡署理封川縣典史缺委從九品秦瞻淇署理龍川通衢司缺委從九品褚慶堂署增城茅田司缺請以先用巡檢羅桂池咨補徐聞寗海司缺請以間用巡檢宋球資補龍川老龍司缺請以先用巡檢孔慶廷咨補長寗　坪司缺委試用巡檢馮政宣署西寗典史缺委烟瘴俸滿典史王楨署　縣典史缺委未入流李從善署高要横查司缺委試用典史陳照署封川文德鄕司缺委試用巡檢陳寳慶署歸善縣丞缺委候補州判林含青署連平上坪司缺委從九品李繩祖署新興立將司缺委試用巡檢周學易署鶴山雙橋司缺委未入流陶桂熙署准補瓊山水尾司李嘉林飭赴新任 
[金陵官報]  
　　五月廿二日委辦城内保甲局候補道丁葆元到由揚回道庫大使張兆麟禀知候補道趙夑問訃丁本生母降且憂辦理西鹽查艙委員兩淮候補鹽經歴許崇興到由揚州來叩謝○廿三日厘捐局候補道穆内提調金陵書局志外鹽試均謝委文闈差楊　雲奉府委發審局帮審差縣丞郭希振到起服回省○廿四日兩淮運臺江到見知縣朱應江到由場算清交代回並會算前三任一律清楚○廿五日開復安徽候補道袁秉楨順直賑捐開復原官吏部調取引見卽辭桃源縣典史秦文炳赴任辭知州汪紹賢謝委府發審 
 
 
 

Page 10

 
 
   
 
 

Page 11

 
 
   
 
 

Page 12

 
 
 [G　 
[戒煙玫瑰參片　上海華英大藥房]  
　　且夫烟害之廣也大邑僻鄕無地不有公卿士庶無人不沾迨入迷津甘之如飴莫知自脫本藥房憐焉爰向西國採運王道正藥參化學法精工虔製名曰玫瑰參片色相氣味鮮明芳郁超出恆流見之者莫不深羨製修之妙更善尅烟癮食藥如食烟不知所苦約二旬後食飲健增精神倍旺藥斷而癮亦歸無何有之鄕况烟性燥寒久吸必傷肝敗土而玫瑰肝藥也更佐參茸滋補以培其元則肝平脾健戒脫尤易卽夙癮多年去如反掌市上戒藥紛雜如林皆謂採自西方詡詡然自矜爲枕秘究其原處方不審君臣立劑莫知生尅試而餌之非不暫效而斷癮維艱此片具紅白兩種皆選上等藥品煉合虔修最宜吸烟體質四方服此而得脫苦海者不知幾千百人矣已荷　大憲賞賚匾額足徵實至名歸只恐作僞者多難免魚目之混另有雙龍牌記封口以杜假冐購者鑒之賜顧者須認明上海四馬路老巡捕東首新造紅磚大洋房可也 
[看書卽知戒烟法]  
　　此書蒙　克王爺賜章鑒定　倉塲督憲宗室鐘　　曁上海道憲沈賜序最奇者服藥後腸中漬滯涸油悉由毛孔而出故能除心癮愈百病增飲食豐容顔冬月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形卽係假冒藥另有狐騷臭藥每料一元三日除根雀斑藥半元十日退淸髮秃藥六角半月重生淋漓癬藥等二角瘧痢瀉目疾等藥一角賜顧者送書一本上海只此一家金陵另有一鋪其餘省城各碼頭並無分鋪上海北門外吉祥街如意衖金陵城内土街口生生堂同啓 
[永泰源洋廣貨批發]  
　　　本號專運莨綢雲紗外洋新式桂子欄杆花素鈕扣硍光鏡器兼售賽珍洋珠洋廣雜貨如蒙惠顧批價格外克己恐未週知特此佈聞開設上洋棋盤街北首先行交易擇吉開張 
[敬謝眞老山人參再造丸神效]  
　　病不求藥全生者少藥不對症靈效者衡家慈年逾花甲忽得中風之症遍身麻木行動不便且言語恍惚口眼歪斜醫家視云不治症也友人以上海五福衖口京都同德堂眞正老山人參再造丸一顆見惠服之略見功效因再託全泰盛局洋十二元購丸十二顆連服十天幸獲全好最奇者鄰家小兒忽患驚風舉室張惶當分售一顆開服卽愈靈藥濟世感佩良殷謹錄刋報以謝仁施慈命韓元善頓首拜具自安慶道前寓次寄上 
[上海大英自來火行]  
　　上海自來火公司現在如有人要裝自來火管在店鋪内本公司可以裝不取分文按照章程臚列如左一火表及各管子一切都歸本公司裝造所用自來火之人應好爲照料各物毋任損壞一倘人用本公司自來火或不付自來火價及壞本公司所裝管子别物本公司卽可將火表及管子拆去不再令其　用一用自來火之人或要改或要添均須本公司工人去做定不用外邊人做一倘用自來火之人或要遷移應立刻關照本公司如不來關照所用去自來火及管子别物或有失去及損壞仍須其人認賠 
[上海新聞]  
　　鄙人年屆大衍子嗣尙虚由全泰盛購上海五福衖口京都同德堂藥局十全人參衛生丸五鞭參茸種子丸兩次服之卽覺精神加倍臉上顏色好看内人體極虧弱屢遭小產之患近年憂慮過深所以珠胎難結因照同德堂藥書補購眞正人參十全白鳳丸二十顆計英洋二十元内人隔日服一粒甫逾三旬月事不來延醫診視均云有孕而白鳳丸尙存五粒因知該堂出門退換遂再配英洋七元寄滬取安胎得意丸保產催生丸各六元昨由原局寄回感篆奚似惟各省藥肆林立求其藥料神效出門退換實無其匹特錄之以勸世鄂垣望山門内周公舘藎臣氏謹白 
[城濟堂啓]  
　　戒烟呬葛草 
　　戒烟呬葛草靈騐異常服此戒脫皆稱仙草每服錢廿一文近來假冐甚多認明包内有達醫士小像爲記　上洋棋盤街北四馬路口分售朱家角同順豐號 
[出售皮酒把得]  
　　茲啓者本行手牌皮酒把得久遠馳名倘蒙士商賜顧者或躉買者或躉買另拆均可其價格外克己美最時洋行啓 
[教習英文西學]  
　　本館開設滬上江西路四十二號例於淸晨九點鐘到館至四點鐘止自五點鐘至七點鐘另行敎授一班略識英國文義之學生予設此館實爲中國培育人材起見館中之課以譒譯公文爲重舘内另延一品學兼優之孝亷敎習中文官話四書五經詩文論賦可以在先指明某種以便臨時傳授并添英文副敎習二名自當循循善誘盡心訓誨務使滬上各西學書院推本舘首屈一指也官商仕庶子弟欲力學英文者務早來面訂現已接踵而至諸生到館當信予言之不謬也此佈　同文舘掌敎布茂林啓 
[八寳紅靈丹]  
　　每洋一百三十瓶　廣東保和堂麝香痧氣藥 
　　本堂揀選上品藥料虔製萬應痧氣丸○八寳紅靈丹○神效臥龍丹每洋十瓶小一百卅瓶○諸葛行軍散○人馬平安散每洋十瓶葛行軍散○人馬平安散每洋十瓶小八十瓶○時症白痧散每洋四十瓶○萬應午時茶每洋八盒如意油紫金錠甘露茶正氣丸菩提丸白鳳丸衛生丸各項蠟丸發售貨眞價亷保和堂分設上海河南路三馬路 
[命相减取五角　命相如神]  
　　京都慈松半顚僧前在京諸友請相呼爲神道今來滬幾載功行海上諸君心有不决或寫八字寄信局或來申面判得失寓𨻜靠三洋涇橋美和鐘表店文廷式啓 
[上海中華匯理銀行]  
　　本銀行增立新章代人收儲銀洋每次一圓起至三百圓皆可代爲收存本銀行利息每百圓每年計洋三圓五角照每日結存數目核算貴客來存銀洋者本銀行每位給以帳簿一本收付時須芾簿來行註明所存之欵或銀或洋均可並能臨時抽提 
 
