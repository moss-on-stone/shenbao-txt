# 1881 - 34 - 4902792

 

Page 1

 
 
[借洋債不如開銀行說]  
　　晴窗晤對雅侶嘯歌談及時事有慨然興者曰方今中國上下交困財用不充極矣無論與俄國所議一事戰則軍需浩繁餉項千萬和則歸地償銀亦須巨欵當局者不知計之所出正深罄縣之慮即以　國家應辦之事言之如　　軍務之後繼以善後水利屯田興養立教在在非有鉅資不可內地各省協撥已窮乃不得已而借洋債拚出重利假手商人雖曰濟急之策而以欵抵欵先顧目前之用已增此後數年之竭蹶而况乎本利遞還暗中消耗者又不知若干也然借洋債實非常策而不借洋債究無善策目下俄人和戰之局未有定見以傳聞之詞度之事固不至十分决裂而各處添設防軍增置炮械其費幾何議定之後償地之銀又需幾何合內地十餘省之財恐不足以濟其用吾知舍借洋債以外必無生財之法也上年冬間盛傳左侯帥晉京後見　諭旨知係左侯自請　陛見而究其自請　陛見之所爲何事則固不得而知近日有言及因商借洋債而進京面自陳奏者故聞得上年經手借銀之胡觀察已奉左侯檄飭入京此語不知確否亦不知此時又借洋債果爲預備與俄交戰之兵費抑因上年借充善後經費上不敷用或將有建造鐵路等事故不得已而又欲借洋債乎竊謂左侯之來亦述職之常情其有無關係重大之事要不可知苐以今日而借洋債各西國尚無不允所惜者前借之數已鉅凡中國實在可恃之欵如海關稅　皆已作抵於他國錢糧鹽課數多者自有應支之款正關稅槯數少者悉濟內府之需此外開礦則無成效可收輪船亦　餘利可獲捐官抽厘亦徒有虛名而無實得正不知以何者爲抵而况借無已時還亦無窮期乎是則大可慮　余　以借洋債爲得計者取其銀屬現成議允即可交付耳若通盤計籌在中國亦甚不值得豈左侯諸人而見不及此吾意如所借之欵尚不比軍餉之急則就目前上下之勢論之舍洋債以外猶有一策可進焉泰西各國君民通財官商一體故往往絕大之事業經衆合而成之而惟國家鈔票通行一法尤爲輕而易舉葢國家之財用猶之商人之資本今有一商設鋪於此其本銀一萬兩謂止能儲萬兩之貨營萬兩之利則通年所入雖不爲人欠倒亦終有限若實銀一萬而能於市上博十萬五萬之出入則一二年之後資本加倍可也西國深知此意故由國家出票以通行於民間　漸至於他國一紙之微足爲千萬之用而商民之銀亦皆附之即有以票發銀者現銀亦能應付是以其於通商一道能獲大利也今中國雖曰財用不足而官商之富者家資數百萬亦所恒有一郡一縣之中無慮數戶其止自爲經營而不能與國家合者以國家之銀存儲而不流通全盛之世部庫貯銀千萬無敢以發商生息請者葢政體然也惟國與民不通財故上則一經耗用而日見其少下則各自營謀而其力終弱開礦築路所以不能爲者正坐此耳誠能設一官銀行由戶部印發鈔票而以官商之私財爲附本以資挹注於國於民交相通用而後其票漸行於他國遠方商旅亦互爲兌用如西商銀行之鈔票通用於市上行之已久且無有以票兌銀者假令有大興作購鐵購煤與夫一切外洋所產之物雖千百萬亦止一票往來則鐵路電線等事成之易也又何必以欵抵欵而借洋債拚重息乎夫中國所　無是事者說者爲中國自有體統君民不相通財官商各安定分若上下交征是無貴賤之別也然獨不思不通財於民間而通財於外國尢非政體之所宜乎苟能一變計焉吾知胥天下之富人皆願挾資本以來矣數年之後而謂官票不通行於四洲之上吾不信也 
[和議傳聞] ○西報述天津來信言該處輿論皆云中俄和局已成伊犁一境大半歸還中國惟其中一地名戈什者仍屬俄國中國議付還俄國兵費銀九百萬羅卜此外又有數處中國內地省分准其開埠通商云云然本館所聞則有伊犁全境歸還及於前議五百萬羅卜之外再償俄國銀四百萬兩之說得自電報想津人所言未必的確也津信又云天津至都城現議造一鐵路限三年之內成功此事刻已决計緣曾九帥及李伯相交長奏請言行軍之便莫過於鐵路也又自天津至上海亦請建造鐵路此兩事如果得告成則亦中國之盛舉也 
[新式電表] ○西報言某西國近有製造鐘表者造一新式之表內藏電氣可以終年行走不須人力開轉但藏電氣之具不遭損傷永不停止惟每年命鐘表匠查看一二次上電氣藥水一次亦不須大加修理也 
[號單錯悞] ○香港報載英正月分呂宋票對號單其號數頗有錯悞得彩本有六百零九號而單中僅載六百零八號故此次對號單尚須更易也查十四年之前曾有此事後經查出其前次既經對號取彩至第二次對號單至仍須照單付給然則此次之購票者當不無倖獲者矣 
[市價昂貴] ○閩省市秤每斤只得十二兩所售猪羊各肉類多貫水肉價每兩大錢七八文每斤已少四兩再除水氣實得肉不過半斤而已閩省固屬瘠區謀利不易而食物又如此昂貴寄居于是邦者大雞 
[官煤滯銷] ○閩省台北府屬之雞籠煤務官局開辦有年惟官價太昂致不及民採之煤易以銷售近年承辦官煤者無不折閱而坐辦官煤之委員則甚潤澤也吁積習相沿寖成風氣安見礦務之日有起色哉 
 
 

Page 2

 
 
[裁撤員弁] ○福州船政局現因經費支絀已于去臘裁撤員紳十五人以節靡費其姓名容探明續登又聞船局之差弁亦皆無用　亦擬裁撤以期核實而絕流弊云 
[種因得果] ○某省某大員前因赴都　陛見道出春申見一妓悅之遂止宿焉以爲牆花路柳偶結良緣誰知玉孕珠胎竟留後患春風一度即兆蘭徵而某大員未之知也前月該妓襁負其子徑至戟轅聲言此孩確係貴人之後請爲收養謂子不信可以滴血并矢天日爲証大員　不承認而此中怦怦究有難安乃潛挽人調處許以萬金合其速去該妓執意不允日夕至署大有　包胥慟哭秦庭之意傳揚愈廣某大員不能自安擬即告休以保聲明現經僚屬極力挽留未識作何究竟也按此言未知確否夫以身爲大員而作狎邪之遊已屬有玷官箴而况遺孽遽留終難恝置此時却之不得留之不能殊覺難以措手然則狎妓者可以知所警矣至於省分姓名則姑從其隱云 
[要犯越獄] ○鄂省天門縣某鎮前年有過客被盜謀財害命一案當經報官勒緝歷數月先後拿獲數名嚴刑研訊始得供認於是詳府詳司解省覆訊定案由院咨部專候部覆梟首示衆詎去冬有韓七麻子者河南固始人自行投縣供稱此案錯辦寃枉好人當時如何刦財如何害命財歸何處命傷幾人皆我一人所爲近聞此案已定必將寃斃幾人問心實有不忍故特自首祈歸案照辦免致累及他人等語問官錄供後即稟司轉詳兩院細閱供詞俱各駭然意欲置之不理勢又不可只得歸案照辦再行咨部一面將該盜刑禁在監獄卒格外加意一切刑具牢固之至不但難於行動即起坐亦不能隨意豈臘月初禁卒早起查點監犯各在柵內押床上或坐或臥毫無動靜及查至此盜柵內竟空空如也細視柵之內外及監房上下左右並無毫髮行跡惟有極堅極粗之鏈鎖環環脫落灑滿押床而已當即稟報各憲勘騐行跡盡數茫然現惟有飭差訪拿懸賞緝捕但未知何日得以捉獲并未知先獲之數人已釋放否也 
[火灾盛行] ○近得金陵友人臘底來信云該處自冬月望邊得雪後至今月餘天氣晴和風高日燥民間火患盛行臘月下旬被災者指不勝屈計府東大街某姓南門外三里店某姓南門大街絲線店後謝宅及顧樓大街茶乾舖均遭囘祿然皆隨時撲滅未至蔓延惟旱西門外及花市大街兩處被殃最廣罹禍最酷旱西門外於去臘念一日三更時分起火自石城橋堍燒至城門口止共計焚去瓦房草屋百數十間其間店舖貨物盡付焚如花市大街薛姓樓上績有稻草念九日畫間小孩在樓下燃放爆竹偶落火星在內三更後突然火起惟時朔風甚勁火趁風威風助火勢先延及對門店舖須臾街東西齊着隣人從睡夢中驚覺但見一片紅光照徹街市手足無措稍遠之戶尚及搬運物件近處多有一物未取僅以身免者雖闔城水龍倂力灌救無如火勢甚大竟難得手直至黎明始熄約計燒去百十餘家裕　钱庄亦罹是厄最慘者莫如某姓老夫婦年近花甲其夫近得半身不遂之疾日臥床榻火作婦因夫不能運動謀背負而逃無如力不能勝躊躇間火已逼近乃將夫放下俱坐以待火化其情可憫而更可嘉矣又有王姓一孩亦被燒斃獨某姓婦亦因火已對門無路可出藏身水缸內比及火熄竟得無恙惟兩手燒傷甚重是誠有幸有不幸矣豈真在數不在數之故耶時屇年節祝融氏猶肆虐逞威殆亦無情太甚乎 
[杭垣火警彚誌] ○杭垣去冬亢旱天氣燥烈以致火灾盛行幾無虛日除夕下午時分學憲署前失火各處水龍及各營洋龍爭先奔救查知起火者乃學署前西鼓亭側某姓是日火勢猛烈異常霎時間延燒牆門四座雖有峻宇重垣竟如摧枯拉朽幸後面即運司河取水近便故洋龍得以奏功焉歷時兩點鐘之久焚去四家一張姓一程姓其兩家則皆公舘也不期一波未平一波又起是夜三更時下城又火各集水龍歸來喘息甫定重復風馳而去係某姓豆腐店起火延燒十餘家始得救熄是日天氣甚煖而夜間忽起西風驟然作冷救火夫役衣服被水沾濕皆已結成溥水聞是日餘杭塘上及武林門外均有火警統計一畫夜間失慎者共有五處殊駭聽聞矣元旦天氣甚佳占象者咸謂主一年豐稔黎民日出扶桑祥光籠罩未幾而瑞　繽紛似烟非烟欲雨不雨下午霧銷天朗曈曈日煖如登春臺直至金烏西墜猶見有餘霞散綺也是日登吳山上天竺燒香者較往歲更多蓋一則緣風日晴和一則因是日適逢甲子也乃萬家慶洽之餘竟傳警報元旦淸晨鳳山門外美政橋地方忽兆焚如直至午正始熄殃及二十餘家三更時上城鼓樓外十五奎巷內某姓因薰籠上所烘之衣被燒延及板壁引而升屋家人由酣夢中驚起幸天正無風尚易撲救祇焚去平屋兩間隣居皆得無恙四更時上城太廟巷某姓又復失慎幸得即時撲滅統計一日夜亦有三處被灾噫良辰佳節家家飲宴處處管絃此數姓竟遭回祿之災殊可憫矣或謂今歲春牛紅背必多火患故東皇之車駕未迎祝融之前　已至其信然耶 
[新年瑞雪] ○揚州去冬雨雪稀少田疇乾圻其未種麥者十有六七已種者又皆漸就枯槁西北鄉間並日用取水亦艱閭閻盼澤望眼將穿幸新正初二日午後天降微雨霢霂連日至初四日東北風大作由雨轉雪玉屑繽紛自已至戍約下二寸有餘且幸時在春前仍屬冬雪巳種之麥得此沾潤均有向榮之意各處溪塘俱非前此乾涸光景倘能續沛甘霖深滋土脉則春收尚有桑榆之望也 
[疏通市面] ○揚郡財源向恃兩淮鹽務通利則各業皆形寬裕從前錢莊仰賴商家存欵其鹽課常存至十數萬之多俟期解繳即可借此轉通交易故錢莊能與鹽商往來必獲大利己赭寇亂後鹽務改章網商易轍承辦之商本錢不如曩昔只得借力於錢舖以支持彌補近有俗諺云錢行通鹽務鬆錢行塞鹽務息信不　也近年鹽政規例年淸年欵應提者雖毫厘必儘年內提淸去年有應提之欵二十萬如照例淸數則商家必向錢庄騰挪且不免更有變端而各行亦將因之掣肘究之此欵並非急需亦不過藏之于庫以備支發洪琴西運憲深知其故民瘼關心飭將此欵停至今年正月開印日淸繳示諭一出頌聲載道鹽錢兩業感激更不可言故揚城去年財源通裕大概從容爲十餘年來未有之氣象都轉權宜救急渹足爲萬家生佛矣 
 
 

Page 3

 
 
[惡匄攫錢] ○江右萬壽宮一帶街道旁環屈曲又極窄狹是處爲廣潤門進出通衢故每逢年節尤爲擁擠去臘十九日有某庄小車運錢過此爲他車撞倒錢散滿地惡匄男婦十餘人遽藉勢攫取車夫顧此失彼應接不暇惟有頓足號呌幸該庄夥到來扭住一匄其餘始各鳥獸散當將該匄送至巡局局員以地段屬別門查營不肯收受乃又拖扭而去聞旋經講解釋放某庄則失錢八九千文云 
[禁放花炮] ○新年景象桃符萬戶炮竹千聲盖除舊布新用以誌履端之慶也蘇郡於去冬火災疊見郡中官憲爲曲突徙薪之計出示禁止施放花炮并飭差役傳和各該花炮店不准發賣分別具結存案等因第禁令雖懸而炮竹之聲依然不絕或謂所禁者乃流星煙火之類云 
[酒醉焚身] ○蘇郡某舖夥素性嗜飲日在醉鄉每當酩酊臥不擇地以致素識者見輒避去不與共飲去臘小除夕往外索帳與友人縱酒時既昏黑酒亦頹然友人携燈送至半途以燈付某囑令速歸詎行至山塘鹽店弄中燈火驟爆延及皮袍突如焚如正似孫行者入火雲洞鬚眉盡灼比有路人遇見欲待援手已呼號欲絕不可救矣耽於麴蘖者尚其鑒諸 
[縣試示期] ○江蘇學憲黃宗師按試鎮江府屬事竣即行札催蘇屬舉行科試兹聞長元吳三縣已奉蘇州府札行示准於二月初一日縣試三月初一日府試云 
[鑽謀被騙] ○皖垣候補某明府籍隸江右由軍功出身分發到省有年奉委署缺數次宦囊頗裕去歲皖省各州縣被叅病故遺有數缺應歸大挑軍功兩項人員題補明府自揆資格亦在可補之列但缺之美否不可知爰挽友人商之某書吏囑爲道地美缺許以厚酬某書一口應承此事定能効勞惟需筆資洋一百二十元須得先付明府聞言欣允如數將洋蚨交去某書稱查案籌辦便能題補明府喜得捷徑謂佳音在指顧間矣詎俟之數日不見動靜託人到上憲衙門探間亦無消息友人往詢某書一味花言搪塞越數月各缺均已補人追問某書匿不見面繼同友人尋到向索還前項洋蚨初猶飾詞推諉再四追索始約臘底春初分兩次歸欵明府恐風聲漏洩致有他變只得勉強從之正不知某書之言信否夫仕途通塞遭際甘苦只當聽之自然苟衷懷不定稍事鑽營則舉足便多荊棘矣明府謀缺失財洵屬自詒伊戚夫復何尢 
[本埠官報] ○關道憲劉觀察赴蘇回轅均經列報兹聞觀察指日又欲赴金陵賀制軍年禧并有要公面陳云 
[撞船案斷結] ○載而門帆船被撞一節業經質審數次前日早上十點鐘審畢之後下午二點鐘斷結其大畧言相撞之時該輪船之風篷皆值高扯因爲篷所蔽以致不見帆船此則船主及領港均有不是該輪船人手既少行駛時又殊欠留神此則大副之咎既撞之後不即將錨拋下不即奮力駛往救援以致傷人如許此則大副及船主之過次日又不認真巡視沈船又不發電音來滬此又船主之失其第一次所放小艇內有第一第三司機器及代理二副等三人同往救援第一司機器人遽遭殞命殊屬可嘉其管駕小艇來往施救之諾丁漢亦爲可嘉至領港人於撞船之後尚屬出力該輪船上惟船主大副皆有執照其第一管機器人僅帶有第二管機器執照此外皆無有執照者其船上小艇雖多內有數艘不堪行駛致有不及救援之誤該船主於此大有不合故斷將船主執照扣住九個月改付大副執照其大副執照扣住四個月改付二副執照其第一次所放小艇浮至波島該島居民相待極優殊堪嘉尚所有此次堂費着輪船主繳出并將此事咨送船政大臣明定章程凡有輪船駛行極少須有小艇一艘懸繩待放無使倉猝貽悞出口時均須將小艇查明且曉諭各船不得用無執照之人云 
[再被縱火] ○本城紅橋南倪姓家被匪人縱火當時知覺撲滅等情曾經列報兹悉前夜該門口又有人縱火幸家人已留神防範仍未成灾該姓一再被謀僅係匪人圖攫物耶抑有仇怨乎 
[判婦從夫] ○無錫人楊福培至英公堂稱憑媒娶廣婦林氏爲妻計費財禮洋一百二十元現謀携妻回籍豈伊不願甚欲視髪爲尼致相爭鬧同赴捕房伊竟將髪剪去云林氏供嫁楊時言明不到無錫今祗一月光景便欲領回並知伊意將賣我爲娼以是堅不肯去今欲從母回家陳太守謂爾由楊憑媒聘娶理應從夫豈容拗執着楊領妻回去完結林氏尚臥地哀求施恩太守再四開導令其從夫回家云 
[庽客滋事] ○婦人金薛氏至英公堂稱開小客庽被測字人胡某積欠庽錢六百餘文向索無付反糾人來庽尋衅毀壞物件當時訴捕到來祗獲住胡某之友邵阿狗一名求究邵供與胡素識伊等爭論我從旁勸解太守得供飭差同邵至客寓查明是否該婦向胡索取寓資起見再行稟候核辦 
[因賭尋釁] ○英捕房巡捕解送因賭爭毆之王阿三鄭阿三兩名請辦王供鄭來邀賭不去以致爭毆鄭遽稟訴稱已被毆傷陳太守謂因賭擾衅各有不合判押王一月鄭受微傷減押半月以儆 
[違禁薄懲] ○本部租界黃浦灘及泥城一帶由工部局遍栽樹木出示不得攀折違于送官究辦已再三申告而違禁者仍不乏人昨英公堂據捕解送包富羣稱包拔樹一株請究包稱實不知租界規矩是以誤犯惟求施恩陳太守判將包管押七天以示薄懲云 
[論夥尋東] ○通莊倒店一案昨早朱明府臨捕房發落時飭將在押之王子全趙惠三印安卿三人帶出覆訊　印安卿云初　時着爾將戴元茂處之布交案今戴元茂聞信自將布疋繳呈足見該號大方却非由爾交到至担保之四百兩須得賠償印安卿稱戴處之布我遵斷於上一日前往商通至担保之銀去臘底德茂錢庄已在引翔港裕源搬去貨物洋元又奉將戴元茂繳案之布發交收領亦已短少無幾况其股東王子全現今在押伏乞從寬朱明府謂爾既擔保應爾照賠方可過去今姑念是生意中人不能久羈捕房着交保出外限一禮拜理淸欵目印安卿叩謝稱當出去料理又諭王子全趙惠三云爾等兩人王是股東情理不能交保趙惠三能覓保出外將店東沈介眉尋到歸案即可了事爾等自行斟酌商妥之後著明日再解公堂稟覆 
 
 

Page 4

 
 
[押賊候訊] ○法工部局之路燈曾經被竊今又失去鐵練等物由法包探緝獲王阿三一名盤詰供出是閔阿榮葉錦文兩人同竊一倂拿到解訊經朱明府研究閔葉不認王亦改供白繙譯官商稱此等案件當細加究詰今日不及或押候禮拜四辦理明府從之昨明府臨捕房發落各犯飭將三人帶出究問仍皆不認飭先行各責二十板過堂冉訊 
[情類拆梢] ○有某布號顧船裝布八捆在法租界今方東碼頭下貨據云載往浦左坍石橋地方染坊染魚白顏色其七捆已經下船尚有一捆在岸突來一人稱是管碼頭者此地下貨須得出費向索錢二百文船戶應允取錢詎其人又索　十疋船戶不允其人即將岸上之一捆布掮去口內稱須充公云船戶無可如何怏怏開船聞該號着船戶賠償洋十元此人豈真管碼頭者乎抑拆梢黨歟 
[光緒六年十二月十二日京報全錄]  
　　宮門抄○上諭兩道錄前○御史鄧　奏特叅大臣違制摺○雲督劉　奏查閱營伍情形摺○湘撫李　奏甄別知府片○織造定　奏起解大　片○大臣桂　奏恭報到任日期摺○大臣杜　奏分設營務文案翼長揀員充補並刊發鈐記緣由片○十二月十二日內務府國子監侍衛處值日無引　見○順王謝議叙　恩○豫王等塲差完竣覆　命○阿克丹謝授通政司副使　恩○道府鐵魁等各謝　恩○截取知府陳文田預備　召見○櫹貝子請假五日○掌儀司奏十五祭　奉先殿惠王行禮○侍衛處奏派前引大臣　派出德福○召見軍機　○○稽察富新　掌雲南道監察御史臣鄧承修跪　奏爲特叅大臣婚嫁違　制請從嚴治罪以肅法紀事竊惟本月十三日爲　聖祖仁皇帝忌辰　朝廷素服薄海同遵風聞戶部右侍郎長叙以是日嫁其第二女與署山西巡撫布政使葆亨之子爲婚公然發帖賓客滿門鼓樂喧填伏念　功令遇　國忌之日雖在山陬海澨停止鼓樂奚論婚娶今長叙葆亨俱以二品大員世受　國恩內躋卿貳外任封疆而藐法妄爲一至於此便其知而故爲則罪不容誅使其不知而爲之如此昏聵糊塗豈尚能臨民治事乎查長叙爲前任陜甘總督裕泰之子現任廣州將軍長善之弟累世高官連姻　帝室葆亨仰蒙　特簡累任撫藩而公犯不韙哆然無忌此而可忍孰不可忍臣聞　國之爲治賴有紀綱紀綱不張何以爲國長叙葆亨等姻親僚友多屬顯官而俱視爲固然無有一人知其干犯爲之救正者昧　君殳之大義忘　覆幬之　深恩情跡雖殊恣欺則一夫以　聖祖之深仁厚澤百世不忘　皇上方降服弛縣　宮廷祗肅而近在　輦轂之下貴戚之家伐鼓撞鐘　筵肅客公卿百辟稱賀爭先此實中外所駭聞搢紳所未有若非明正紀綱從嚴治罪則凌夷胡底法制何存履霜堅冰可爲深戒臣職司彈劾既有所聞不敢不據實上陳伏乞　皇太后　皇上聖鑒謹　奉奏　旨已錄　○○雲貴總督臣劉長佑跪　奏爲查閱東南兩迤官兵及防邊練軍各營伍情形恭摺仰祈　聖鑒事竊臣前將省標各營及練軍分次校閱暨出省日期馳奏在案臣自八月十七日起程出省將迤東之昭通東川曲尋　　廣西迤南之臨元澂江元新等處營分官兵次第校閱其偏僻之鎮雄開化廣南普洱威遠景蒙等處營分千總以上調赴行次當場親加考騐至把總以下弁兵實因邊防汛地緊要循照舊例委員往閱旋據先後稟覆與臣親閱各營情形越畧相同具合操大　隊伍步伐尚屬整飭槍砲步勢亦能聯絡而其嫻習號令絕無喧囂則以昭通鎮爲最臨元鎮次之餘皆不及也次閱正署將備千把額外世職武舉馬步弓箭中靶合計在六成七成以上候補將弁千把等成數亦如之各營戰守兵丁及駐防邊界各營練軍槍砲中靶合計在七成八成以上刀矛雜技亦有可觀均經分別獎賞給頂記拔其弓馬不熟槍砲無準者亦即分別責軍記過勒操以示勸懲尚肅　功合臣　照循環冊籍點騐兵勇年　箕斗均屬相符尚無老弱充數所有各營軍裝器械馬匹公欵仍札委同城府廳州縣逐一盤查據實結報亦皆完備並無虧　查　曲尋恊　將升用總兵恒泰年力就衰於營伍未能整飭擬請以原品休致署該協中軍都　叅將銜補用遊擊許占元雖到任未久實咎有難辭應即撤任並擬請撤去叅將升銜署廣西營遊擊副將　補用遊擊梁松生營伍生疎人尚奮勇應即撤任並擬請撤去副將升銜廣西營中軍守備儘先補用副將錢之福年力尚强不諳操練應請開缺留營學習酌量補用臨元鎮左營外委楊春昭通鎮中營額外儘先外委謝文駿弓馬生疏均應斥革又署臨元鎮中軍右哨千總補用都司鄭興寬臨操不到臨元鎮左營額外孫文藻臨操告病均應斥革又臨元鎮中軍守備袁端　　左哨外委千總胡坤元署東川營友軍千總守備銜右軍外委千總林聞龍步箭無準自應分別撤叅惟查該備弁平時操防頗爲得力從寬摘頂撤任勒限操習另行核辦是否有當恭候　諭旨飭遵此外尚無年衰技劣之員臣仍囑該鎮將等時加訓練務使有勇知方以期仰副　朝廷整飭戎行綏靖邊疆之至意臣已於十月二十日回　省署淸理應辦事宜謹將閱過東南兩迤官兵及防邊練軍各營伍情形恭摺奏　聞伏乞　皇太后　皇上聖鑒訓示冉臣於八月內由曲靖前赴昭通道經威寍州適貴州撫臣岑毓英查閱至此與臣會商善後事宜意見相合經過兩迤府屬歲稔民安各種土　尚知向化界連越南南掌邊境現亦相安均堪仰紓　宸廑臣現擬於本年十一月出省查閱迤西各標 
 
 

Page 5

 
 
恊營及分防練軍其署中一切公事仍照前　奏分別辦理合併陳明謹　奏軍機大臣奉　旨着照所請兵部知道欽此　○○李明墀片　再捐納道府分發試用之員應於到省一年後察看甄別歷經遵辦在案今查有試用知府况桂馨年三十五歲江西新建縣進士於光緒五年九月初九日到省扣至六年九月初九日一年期滿例應甄別據藩臬兩司會詳前來臣詳加察看該員况桂馨精明穩練堪以留省照例補用除將詳細履歷咨部查照外謹會同湖廣總督臣李瀚章附片具陳伏乞　聖鑒謹　奏軍機大臣奉　旨吏部知道欽此　○○江南織造奴才定昌跪　奏爲補辦巳卯大運緞綢等項工竣派委員役解京交納恭摺仰祈　聖鑒事竊奴才衙門例辦大運緞綢等項前於奉文後即經照案咨明兩江督臣轉飭藩司籌撥巳卯大運綢緞料工銀四萬兩當經奴才遵照奏報絲價飭承購買絲斤督飭工匠加緊織辦計戶部活計酌辦得各色龍蟒緞綢四百疋廣儲司緞庫派織活計內辦得緞綢等項一千一百二十五疋件大手帕六十個又續派布三千疋並茶庫派辦紕纓白絲通草片等項現已一律工竣敬謹裝箱封固派委筆帖式佛保帶領妥役於十月二十日由寗起解赴京分別交納除將動用料工等項銀兩另造細數淸册循例恭疏具題外所有補辦巳卯大運綢緞工竣解京交納緣由謹恭摺具奏伏乞　皇太后　皇上聖鑒謹　奏軍機大臣奉　旨知道了欽此　○○奴才桂祥跪　奏爲恭報到任日期繕摺仰祈　聖鑒事竊奴才於本年九月初十日接准兵部咨開光緒六年七月三十日內閣抄出奉淸字　上諭烏里雅蘇台叅贊大臣事務着桂祥署理即赴署任等因欽此欽遵行知前來當即繕摺叩謝　天恩在案奴才於十月十二日由科起程於二十日行抵烏里雅蘇台接署叅贊大臣之任訖伏思奴才一介庸愚知識淺陋歷受　聖主鴻恩毫無報稱兹復蒙　隆施署理封坼自應勉竭駑駘以盡愚誠而叅贊責任綦重所有布置一切事宜在在均關緊要幸將軍杜嘎爾次第整頓皆有模範可循惟有矢慎矢勤隨時與將軍等和衷商辦總期遇事有裨斷不敢以署任稍涉因循以冀仰答　高厚鴻慈於萬一所有奴才到任接署日期謹恭摺具陳伏乞　皇太后　皇上聖鑒謹　奏軍機大臣奉　旨知道了欽此　○○奴才杜嘎爾那遜綽克圖桂祥跪　奏爲分設營務文案翼長揀員充補以資辦公並擬刊發木質鈐記而昭信守緣由恭摺具奏仰祈　聖鑒事竊查前因事務殷煩聲明僅設營務翼長一員誠恐兼顧難周復請添設文案翼長一員以資襄理業經奏明奉　旨知道了欽此欽遵在案玆查營務文案翼長既准添設而承辦幫辦章京筆帖式等官以及字識承差兵丁等亦必須分派各有專責而期無悞擬將營務文案分設二處每處各設承辦章京二員幫辦章京一員承辦筆帖式三員貼寫筆帖式四員字識四名承差兵三名以上派出官兵並營務文案二處應需心紅津貼等項仿照前次原擬章程酌核等第發給以示體恤至營務文案既經分設並由奴才等刊發淸蒙文字營務翼長木質鈐記一顆文曰總理營務翼長之鈐記文案翼長木質鈐記一顆文曰總理文案翼長之鈐記以備辦理文移案件鈐用而昭信守其原設營務鈐記一顆因字樣與體式不合應飭令銷燬所有分設營務文案翼長揀員充補並刊發木質鈐記緣由除咨部查照外理合恭摺具奏伏乞　皇太后　皇上聖鑒謹　奏軍機大臣奉　旨知道了欽此 
[蘇省撫轅事宜] ○補正月初六日同知李慶恩辭赴海運津局　知縣江錫珪解木植差赴都　○初七日放授福建提督軍門唐定奎到　○初八日總捕同知朱守和稟知交缷　代理蘇總捕同知高五雲稟知接印任事　同知戴文佐稟知奉飭換蘇　委並稟謝四年分河運保舉　巡檢王啓曾服滿回省　○初九日婁縣陳稟到並謝飭知蒙恩請補奉賢縣　請補吳縣縣丞王世藻辭赴津局差　從九孫啓　稟知淮揚運河提工總局札調差適即辭 
　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
