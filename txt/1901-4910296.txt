# 1901 - 274 - 4910296

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[論俄人設立東洋學校]  
嗚呼執筆人觀於十月二十六日本報所紀俄人講學一事不禁深有慨於俄人之存心回測而東方諸國之岌岌乎可危也夫俄人不得逞志於歐西轉而欲興大業於東亞其陰謀狡計亦已久矣自西伯利亞鐵路興而俄人長驅東下之基立自中日一役之後得租大連灣旅順口而俄於中國有戰艦屯泊之區迄乎去年拳匪作亂俄人得以乘機佔據東三省今尚未肯交還窺其用心大有久假不歸之意而俄人圖謀東亞之詭計乃亦因之愈明其所不能無躊躇者則以語言文字之未諳風俗人情之未悉縱有席捲之意要不能不存郤顧之心今乃於海叅崴設立東洋學校所謂東洋學校者蓋欲熟習乎東亞之事以爲他日量才而用也觀其所定課程四則一曰中日學課一曰中韓學課一曰華蒙學課一曰英國學業招集生徒七十三名聘各國通儒爲之教授校中另設圖書館收藏書籍二千八百四十四部而以購自中日者爲多嗚呼俄之設此學校者其果何心歟夫固不待深識之士而已肺肝如見矣其課程四則尤多注意於中國蓋俄人苟欲肆志於東方必先發難於中國以中國國勢之孱弱政事之廢弛能易如其所欲也若日本則力自振興急切尚難窺伺高麗則國小而弱已成無足之蟲故俄人雖於日高兩國亦皆措意而要不若經營中國之爲尤力也至英則爲俄國之一大敵故亦必設專課以學習之始足以知彼國之情形而謀所以抵拒此正俄人之深謀遠慮而非徒尋常振興學校之善政也或曰俄人之所以設此學校者乃爲貿易起見蓋因海參崴商務日盛故欲造就工於心計之材以攬天下之利初非有大志存於其間否則僅招學生七十三名亦何足以收開疆拓土之效愚則以爲俄人之意非止興商而已觀其收藏書籍至二千八百四十四部之多而又大半購自中日兩國非欲深知兩國之細情何以儲藏至若是之富且今祗學生七十三名而輾轉傳授不數年間其造就豈有限量亦安能以少而忽之夫俄人初不甚注意於學校後始逐漸增添而尚遠不如各國當同治初年有小學二萬四千處中學二百二十四處至光緒二年而有大書院八處迨近十年通國書塾增至三萬八千餘處講求五洲之要政研究各國之事情新學大興國勢蒸蒸日上是以各國無不畏而懼之今復注目於東亞各國而設立東洋學堂是非特中國之患抑亦東亞各國之憂也思患而預防之是所望於君臨天下者 
[本館接奉電音]  
　　昨晚十點鐘時河南開封府行在飛電傳來上諭三道敬謹譯登○十一月初三日行在内閣奉上諭甘肅新疆喀什噶爾道員缺著袁鴻宸補授欽此同日奉上諭四川成都將軍著長庚補授欽此同日奉上諭丁振鐸奏特叅庸劣不職各員請分别懲處一摺廣西平樂府知府吳其珍老邁昏庸公事廢弛著勒令休致補用知府全文炳帶勇緝匪約束不嚴著以通判降補署要隆州知州候補直隷州知州楊際康嗜酒任性民怨沸騰候補直隷州知州傅恩榮粗俗鄙陋有玷官箴候補同知孫瀾謬妄卑污人所不齒前署陽朔縣知縣候補通判余銘勳心地糊塗不理公事卸署凌雲縣知縣彭公輔貌似有才聲名狼籍馬平縣知縣丁桓光縱容索賄擅放要犯前署永康州知州候補知縣吕德鰲苟且圖全居心狠鷙卸署江州州同試用府經歴陳祖謙輕浮佻達思茅巡檢彭堯劣迹多端均著一併革職署懐遠縣知縣區漸逵識闇才庸難膺民社惟文理尚優著以教職歸部銓選署隆安縣知縣蒼酲縣知縣陳占書捕務懈弛人地不宜著開缺中補餘著照所議辦理該部知道欽此 
[召見醇邸]  
　　昨晚河南開封府行在傳來專電云十一月初三日皇上召見醕親王 
[電告起鑾]  
　　昨晚友人由河南開封府行在專電告知本月初三日西風颯颯細雨如絲入夜寒星滿天宿雲掃凈初四日辰刻皇上恭奉皇太后起鑾時則旭日當天晴光普照六飛所蒞一塵不驚旣而聖駕登御舟渡柳園在舟中進膳旋駐蹕新店 
[重慶日界修約]  
　　京師橷聞彙報云日人在四川重慶府開闢租界以便通商上月十九日川東道寳觀察棻會同日本領事山崎氏訂立條約兹特酌譯左方一日本專管租界設在重慶朝天門外王家沱南岸其四址竪立界石爲憑二沿岸沙洲雖在租界之内但華人曳船往來向爲要道應准照舊通行如因此滋生事端照上海會審法判斷三租界内警察之權及管理道路等事由日領事專主所有界内道路橋梁溝渠興築修理之事皆歸日本領事辦理如與水路及華船往來有千涉之處中國地方官可以和平商辦四甲租界内田地應照租界章程由華官代爲購買乙租界内墳墓應由中國官竭力勸諭遷移惟不可以勢力勉强轉致滋生事端如果萬不肯應卽圍以牆壁中國官並須出示禁止華民以後不得再在租界内建築墳墓五甲租界内地價分爲三等上等每畝價洋一百五十元中等價洋一百四十五元下等價洋一百四十元乙租界内道路橋梁溝渠馬頭等凡爲公共之産非一人所私有者概免地價地租丙沿岸沙洲闊五十丈長一百零五丈二尺惟冬令水落時現出淺灘應免地價地租六租價内地租每年每畝上等者二元二角五分中等者二元一角七分五釐下等者二元一角此外並無别項錢糧捐餉再每年地租應由租地人於華歴正月十六日至三十日將本年地租全數呈繳日領事由日領事轉交中國地方官七租界内祗有日本人得有租地之權其他各國及華人如願住居租界准聽其便惟不得購買承租田地八租界内日入租地應由租地者開明區圖畝數呈請日領事照會中國地方官派員會勘後卽由日人呈繳地價並一年地租移送中國地方官將地契三分送交日領事官加蓋印信一分存日領事署一分存中國官署一分交該日人收執至其地契式樣由中國地方官日領事官另行照會訂定九如租地人因有事故將租地讓與他人應由原租地人禀請日領事查明 
 
 

Page 2

 
 
後照會中國地方官更換地契十地契以三十年爲限期滿期更換新契以後每三十年更換一次更換之時毫不使租地人别有損害又或因水火盜賊以致地契損失亦准照例補給十一火藥炸藥等物有危險於人者不准在租界内搬運存儲如有違犯一經發覺照例懲辦或因製造工事必須用火藥炸藥等物在租界登岸須書明用處經日領事允許後通知海關稅務司查明上岸 
[赤嵌匪警]  
　　昨由臺灣友人郵示臺南新報另張云東歴十一月二十三日卽華歴十月十三日黎明四下鐘許突有土匪約二百名攻入嘉義縣境日人所設朴仔脚支廳及郵便局致由嘉義達朴仔脚之電信阻遏不能迨正午十二下鐘時日官派守備兵一小隊會合巡查憲兵六名前往掩捕及至則廳長莊崎揔二郎夫婦及署中人十六名已或死或傷郵便局員亦有遇害者局中機器則次第毁壞無遺旣而匪徒愈聚愈多羣推黄茂倩翁得生周岱阮振爲首恣行猖獗銳不可當致警部長某姓之子三人及郵便局長宫下剛吉巷戰而殁洎傍晚六下鐘越二十分時嘯聚土匪約六百名進攻東石港戰鬥甚勇稅關員役退至布袋嘴以避其鋒 
[愼重典禮]  
　　聞之京師友人云皇太后皇上回鑾在邇所有應行典禮亟須規復舊制凡恭祀天壇無論王公大臣俱在二層門外下馬其有乘轎乘車者概不准放入頭層門至郊壇重地凡陪祀之王公大臣禮宜倍加敬謹須於頭層門外一體下橋如漢大臣中有年老不能策騎者准乘轎至二層門外其餘王公以下及滿漢頭品大臣年在六十五以上及二品大員不准乘轎入頭層門蓋以崇體制而昭愼重也 
[催辦路上]  
　　順天時報云上月之杪督辦鐵路城臣盛杏蓀宫保電飭直隷鐵路各局人員速將修路工程一律報竣蓋以兩宫由汴中起駕後定於保定小駐十餘日臘月上浣卽須警蹕回京也 
[攤付息銀]  
　　聞之京師友人云此次中外和約第六欵中叙明所償之銀應付四釐利息自西歴一千九百一年七月一號起至十二月三十一號止爲第一次半年利息現在中國政府無可應付約明自一千九百二年正月一號起分作三年每年付兩次第一次一兆六十八萬兩第二次一兆六十五萬兩第三次一兆六十二萬兩第四次一兆五十九萬兩第五次一兆五十六萬兩第六次一兆五十三萬兩隨同正欵按期付清 
[工部鶯遷]  
　　聞之京師友人云工部衙署刻已劃入使館公界中一切事宜俱在柏林寺公所辦理現經葛大司空擇定前門内迤西化石橋畔民房共二百餘椽作爲部署大約不日卽當擇吉鶯遷矣 
[需員差遣]  
　　聞之京師友人云五城經理善後事宜需人孔亟前經東城請揀正副指揮各六員到城委用刻又由中西兩城請揀正副指揮吏目各二員到城委用業經都察院行文吏部矣 
[晉撫岑雲帥委司道開辦農工局札]  
　　照得訓農惠工衞文興國而中庸五經之要周禮地官之篇莫不以辨土宜爲治國之經來百工爲足財之本近日如美利堅日本之農學東西各國之工藝咸能日異月新蒸蒸日上蔚成富强有由來也中國地居温帶人性聰明産植製造之利本不出各國下無如在上者率視農工爲賤業絶不思所以振興之而鄉曲闤闠之徒又皆故見自封一守其窳拙迂惰之舊此中國農工之學所以終敝也夫震驚東西各國强富者莫不曰以兵以商試思無財何以練兵農學不興土貨不出工藝不興新器不出商又將何所恃以交易是阜財强國之本舍農工固無以基之也近年疉奉懿旨上諭飭各省通設農工局聖謨廣運亟應遵行晉省素苦瘠貧尤非振興農工不可查晉省農務最要者約須分八大類一爲水利如修濬原有渠道或開新渠及督察此次通飭開共等事一爲墾荒如開墾蒙地辦理押荒及此次飭查各屬官民荒地等事一爲辨物性土宜如飭者各屬出産等事一爲儲料購種如考求各　佳種肥料培壅選儲之法及飭發各屬勸諭仿照等事一曰種樹種樟取腦種桐柏取油等事一曰畜牧口外宜牧然專歸蒙旗如講求口内畜養牛羊雞鴨等事一曰多設勸農公所如訪求明白事理持身公正之紳士分赴各屬勸諭明定奬勵章程等事工藝最要者約分五大類一考查進出進於精物始某項貨物進口最多卽查明能否仿造若能仿造務須設法贊成某項貨物出口最多卽查明行銷何處彼人何以嗜愛此物能否設法進於精良俾成本益輕行銷日廣锘輩更改務設法贊成至所指進出口先查本省關口後及通商關口一曰奬勵如有人能創製造新法即爲保護專利並免釐减釐幾年明定章程等事一曰聚教游民如京師創設工藝局製造各種器物等事一曰設勸工塲如擇繁富鎭市仿歐西各國設賽珍會日本設資物陳列所等事以上各類不過約略言之其間修理紛繁斷難悉數其要義則在官民毫無隔閡賞罰在所必行尤宜廣勸紳商多閱農學士藝報帋以期民智漸開應先於省城設立農工局派委兩司冀寗道奏調山西差遣廣西候補道嚴道督辦局務由清源局刊給關防一顆文曰督辦山西農工總局關防呈院給發嚴道現無兼差應卽坐局辦事自奉委之日起每月由司籌給該道薪水銀一百兩夫馬銀五十兩俾資辦公至商務一事雖與農工相輔而行然晉省從前業由商人集股設有商務局現正籌議規復應俟另議辦理所有農工局一切章程由該司道詳悉安議詳請奏咨立案需用正副委員亦由該司道經委或指各奏調惟懇荒水利等事向係清源局專責該局旣設事後應否將此等事件專歸該局抑仍須清源局會銜之處並卽會同清源局司道擬議詳奪除分行外合亟札委爲此札仰該道卽使遵照此札黻 
[甄拔人才]  
　　武昌訪事友人云署湖北武昌府梁集菴太守下車伊始孜孜以講求吏治爲先因念鄂省仕途過於擁擠大憲雖秉公甄核時或耳目難周首府有表率之資自應考校詳明以清流品爰自本月某日爲始每日傳見候補州縣佐雜二十員每員各命一題面加考試如有才具優長者立卽禀請大府破格錄用倘叉理平常則責令隨班學習以觀後效設竟藉故不到卽詳請藩憲記過停委以示薄懲一時聽鼓諸人無不爭自濯磨冀邀識拔惟胸無點墨銅臭薰蒸者未免有恨不十年讀書之歎耳 
[委員江堤]  
　　武昌訪事友人云近日湖廣督憲張香濤制軍以鄂省京口鎭一帶江堤自本年夏秋盛漲以來堤身類多傾塌現屇冬令水涸擬卽籌欵興修爰檄飭江夏縣主陳介菴大令馳往勘估大令以首邑政務殷煩不遑兼顧禀請制軍改委本任安陸縣知縣常大令代往制軍允之 
[船婦籲恩]  
　　武昌訪事友人云本月某日有划船婦數百口麕集湖廣督轅聲稱自小輪船行駛以來生計已窮力難支拄叩求恩典俾免飢寒一時羣情洶洶無可理喻旣而督憲張香濤制軍查知此事由船户某某等唆使不禁勃然震怒立飭江夏縣陳介菴大令將爲首之某甲逮案訊懲旋念武漢遥隔一江小輪船自應妥定章程俾與划船兩不相碍特檄飭武昌鹽法道凌晴霄及江漢關監督岑馥莊兩觀察詳加酌改兩觀察奉檄後即遴委胡籲門大令會同武昌漢口官渡局員查明利弊若何以便悉心釐訂 
[撤任有由]  
　　揚州訪事友人云近日淮南批騐同知某鹺尹忽被運憲程雨亭都轉撤任初尚莫識其由嗣悉鹺尹抵任後令本署書吏某甲檢查案卷日久未齊鹺尹怒將甲函送儀徵縣署懲辦甲父情深舐犢目擊縲絏情形意良不忍而又無力救援遂潛服阿芙蓉膏畢命甲母旣痛其子又喪所天糾衆將甲屍舁至批騐廳署中盡情滋閙鹺尹置不之理事爲南掣同知沈分轉所聞立將甲母提訊錄供通詳上憲都轉大怒故有此舉仕途中鹵莽滅裂之徒觀此亦可以鑒矣 
 
 

Page 3

 
 
[邑宰獲盜]  
　　聞之苕上友人云本年八月初旬某日有宜興閔姓船裝載寗綢紡綢共百餘疋晚泊浙江湖州府屬德清縣境雷甸地方夜半被盜濳將船撑至二里外蜂擁而上剽刼一空縣主過玉書大令聞報往勘立卽懸賞購線緝拿一面移咨水師營協緝上月某日緝獲盜犯鄭阿六詰知同黨陸發財周站頭及盜首陸桂生陸寳林陸福壽潘富成費連生褚生富俱歸安縣境含山人分駕盜船數艘出没於江浙各河港中專以刦掠爲事隨又會營在海寗州境拿獲窩主陳巧生朱進全兩名起出原贓寗綢及縀十餘疋加以刑訊諌巧生供稱小人與盜自陳桂生係乾親家來往十餘年現在桂生已聞風遠颺大約匿蹟太湖邊或江蘇境内綢則縫製衣服携往姑蘇及常之荆宜等處售錢大約此案旣有端倪當不難一鼓成禽以約萑苻之蹟矣 
[揚城命案]  
　　揚州訪事友人云上月二十六日鈔關門外某公司小輪船上水手某甲與賣餅之天方教人某乙口角扭毆遽持木棍奮擊用力過猛致傷要害登時仆地不起事後同教咸抱不平齊詣江都縣署禀報縣主劉大令帶同刑仵前往相騐仵役唱報委係因傷斃命大令隨將甲曁地保帶回不意某公司執事者以乙死非由毆擊所致堅指地方官相騐不實倩某洋人訴諸南洋大臣劉峴帥峴帥立札甘泉縣謝明府復騐二十九日明府命駕至河干仵作將屍翻騰良久唱報如初明府細視無訛當將屍屬喚至案前再三勸慰屍屬决意不領撫卹銀泣求照例懲辦明府頷之隨排導回署一 
[揚城火警續述]  
　　上月二十四日之夜揚州教塲街某店失火延燒若干家並焚斃二命等情已登前報兹又接訪事友人續函知是晚之火由南牌樓起被災各户街東則金姓雞鴨店某絨線店某高粱酒店某金珠店愼記綢莊寳晉齋骨董店裕泰恒茶棧直至慶升昌綢莊圍牆止街西則盧德昌皮絲烟店信記錢土店威建大藥房陸復興南貨店抱璞齋骨董店直至金瑞春香粉店止約共十五六家其餘毗連各鋪雖被摧殘尚未坍下當火熾時陳復興比鄰有石庫門市房一所闃其無人咸以爲必化劫灰矣事後查悉竟如魯靈光殿巍然獨存謂非幸事歟按是處爲本城菁華薈萃之所驟付一炬所失不貲焚斃二人均係高粱酒店學徒迨檢得屍骸已遍體烏焦不堪偪視矣慘哉並聞當時有火匪二名乘災攫物經差勇拿獲解由地方官訊明發交犯事處枷號示衆 
[潤州火警]  
　　鎭江訪事友人云西門外古更樓巷一帶茅檐蔀屋一望如林大都係經紀小民覊棲梅鶴之處本月初一日亭午某姓家午炊不愼致兆焚如迨經人鳴鉦告警各善堂水龍如飛而至四圍噴薄祝融氏始捲旗息鼓而逃是役也共燬草屋六七十家有某姓女孩不及救出以致葬身火窟中當火熾時鎭城文武各官均鳴騶戾止嚴飭差役在隘要處禁阻閒人俾肩水人夫暢行無阻事後常鎭通海道長久山觀察派親信家丁查明被災各户分給洋銀竹席俾免飢寒誠善政也 
[直省官塲紀事]  
　　聞之保定友人云直隷總督袁慰帥於十月十七日辰刻在高陽縣行轠接篆後卽起節直省垣假兩江會館小駐○直隷藩司周玉山方伯將督篆曁北洋大臣關防交代清楚涓吉十月二十一日由京回省商議迎鑾事宜 
[星使行轅紀事]  
　　昨日午前蘇松太兵備道袁海觀觀察上海縣汪瑶庭大令均命駕至美界北河南路天后宫側出使行轅謁見卸任出使日本大臣李木齋星使星使以禮欵之○昨日午後二點鐘時前出使日本大臣李星使命駕至黄浦路日本領事署拜會駐滬日總領事某君茗談片刻而出 
[大令騐屍]  
　　前晚浦東二十四圖地保嚴曉峯投上海縣署報稱民人包小安寳有事至十六圖被著名流氓矮精毛毛糾同黨羽十餘人恣意凶毆情急奔逃被矮精毛毛追至小的圖内陸家渡附近用刀戮斃求恩騐明提究縣主汪瑶庭大令頷之昨日午前帶同刑仵書差鳴騶前往旣升座嚴保禀訴前情大令飭仵作騐得屍身共有傷痕五處委係因傷斃命屍叔包某投案禀請伸寃并稱小的願自行棺殮求免發封大冷准如所請限公差於三日内務獲凶手究懲 
[德兵操演]  
　　昨晨駐紥本邑虹口下海浦之德國陵軍約百餘名肩荷洋槍排成隊伍由統帶官督率至新靶子塲演習打靶之技至亭午時始返營 
[二訊包探奪妻案]  
　　李寳泉投英美租界公廨控包探陸阿九霸妻謀産等情前日讞員張柄樞司馬訊得此案係華人控告華人令原被所延律師退去旋於午後覆訊先問李曰爾控妻子被陸探姦佔并謀奪産業究竟若何李稱小的前由姚學文作伐聘瞿張氏之女爲妻因瞿無嗣議定贅入瞿家兼祧瞿姓香火彼時年尚髫稚未及成婚去年六月某日小的至岳家忽見一素不相識之人在室中與妻子同食心竊異之事後該知此人卽陸探遂商請岳母擇吉完姻未幾陸探約小的至新記園烟館勒令將妻退休願給小的洋銀二百元小的不允伊卽串出岳母意圖賴婚曾控諸案下蒙大老爺恩斷今年二月擇吉成婚乃陸探鬼蜮多端暗唆岳母藉詞推諉旋復串同將瞿姓地二畝有奇售與張記牛奶棚主小的知事不了遂於前月某日邀集親族效世俗搶親之舉隨被陸探糾衆奪回並將姚學文軋至伊私設之茶會逼令爲之離異否則欲送捕房究辦姚無奈覓人保出訴知小的是以延請侯律師來案控陳叩求嚴辦姚學文供稱李瞿結親之始確由小的說合去年瞿張氏意欲賴婚控蒙恩斷今年二月成婚至前月二十三日小的出外購物道經池浜橋左近適與陸探相遇被軋至順風樓茶會謂小的曰爾爲李寳泉撮合令娶瞿臣爲妻爾知李能否養赡小的答以僅知爲媒不問有無錢物伊卽稱願給李洋銀二百元令將妻離異否則當送捕房究辦自十點鐘起至傍晚五點鐘將小的禁錮不許出外並被痛加毆擊小的不堪其苦不得已浼某米店主姚柳記作保陸探如允放回小的隨將各情向李訴明叩求明鑒姚柳記供小的與包探陸阿九素識陸探前因吞没金條遣小的至捕房作保前月二十三日聞順風樓茶會有人吵閙小的初不以爲意至午後五點鐘時姚學文遣其弟至小的處歴訴前情囑爲擔保小的因向陸探言明保姚出外將李尋到其餘概不知情瞿張氏供女兒許字李寳泉前蒙恩斷本年二月成婚無如是月中並無吉日以致拖延至今乃李寳泉迫不及待遽爾搶親至陸阿九並不相識求鑒司馬謂醒分府前斷二月成婚何得推諉至今遂喝責手心二百下轉詰瞿氏不認與陸探有姦陸探供稱小的與李瞿氏並無一面之緣前月二十三日小的在順風樓品茗聞馬路上有人吵閙向之查問知係搶親遂略加申斥不料竟被挾嫌誣控此事小的亦有証人司馬問何人陸供瞿張氏之長婿司馬謂爾旣稱瞿張氏素不相識何以忽邀其婿作証人今旣不認有姦本分府可照洗寃錄滴血試騐因傳諭官媒及公差令將李瞿氏陸阿九刺出指血滴入水内果如水乳交融司馬令將血給堂下人共觀僉稱並無寃枉司馬以証據確鑿毫無疑義著將陸探交西探帶回捕房諭令原告及各人証暫退候禮拜一與西官會訊口供以便按律定讞 
[絲廠倒閉] 昨日午前楊樹浦某繅絲廠忽然倒閉女工百餘人麕集廠門外索取土資嗣以廠中闃其無人訪知各司事僑居英界三馬路某里遂各譁然而往未知若何了結也 
[申報館協振所經收順直陜西長江棉衣振捐十月二十一日至三十日止第三十次清單]  
十月二十三日杭州協興局來願易願人小洋十角吳慶曾生母八十冥壽應放燄口移助棉衣洋四元○二十四日求安子求合家平安女病速愈洋廿元○二十七日沈樹記洋一元余昭明女史助長江元十兩合洋十三元六角免害人銅洋一元二角○二十八日無名氏求三兒關煞開通洋一元○三十日溧陽無力子求病速愈棉衣洋三元以上總共收洋四十三元六角銅洋一元二角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[烟臺瑣志]  
　　烟臺訪事人云各營散勇每向妓家索取陋規名爲吃臊飯獨天津某鴇携數妓來此艷幟高張藉某地棍爲護花鈴若輩遂不敢過而問鼎今者鴇忽病故某地棍即將積銀席捲一空亦可謂悖而入者悖而出矣○上月初八日有一輪船自營口來烟内有一客在船病殁洋關稅員騐係染疫所致因將船扣留一禮拜搭客不能登岸數日之内病殁數人時疫流行亦險矣哉○福山城後初氏子娶妻數月即因病去世其妻矢志不食父母親族勸解不聽至第八日溘然羽化紳耆欽其節操多撰聨額輓之亦可爲薄俗風矣○自交冬令天氣清和至上月二十一日黎明陰雲四合滕六君忽然稅駕玉龍飛舞歴三畫夜惟天煖易於融化若一積聚則不免有數尺之深矣○自得雪後麥苗潛滋嗜長一望葱蘢現更天氣融和小民得無凍餒之慮○廣仁堂創設衞生孤貧院及施粥廠貧民殘廢與賴以生存固地方莫大之善舉也今屆冬至餼堂中率循舊規開廠施粥就食者繹絡於途窮苦小民無不得沾實惠 
[上海縣署瑣案]  
　　前日江海關稅務司函送收買竊贓之蔡富桂到縣至晚縣主汪瑶庭大令升堂研訊蔡供小的係本地人年十七八月二十一日至浦東爛泥渡隆泰煤棧學業所收貨物小的均不與聞大令謂爾棧内曾否收買銅鐵煤等物蔡供棧内僅買煤炭並未收贓大　飭收押候核○楊紀賢王桂榮控張侍福圖賴會欵大令研訊之下楊供稱張結欠會項洋銀一百三十六元叩求追給王供長於光緒二十三年四月糾合一會至次年十二月卽散去小的被欠洋銀一百五二餘元雖將江少甫會欵劃收至今並未收到叩求追給張供小的僅欠王會項洋銀九十餘元已將江少甫會欵抵劃江少甫供此會散後小的受虧不少刻下無力照交尚求寛限大令著江少甫酌還楊洋銀五十元王之所欠速卽措繳○張逸卿扭王榮泰至縣大令研訊之下張供日前向王定購煤油五百箱今因價貴延不交貨叩求公斷王供此項煤油係張向店内做空盤並水付下洋銀况此事與小的無干求恩明鑒大令謂買賣空盤本干例禁斥不准理 
[上海巡局瑣案]  
　　成衣匠任阿福屢將主顧衣料付質前日被東來昌鞋店主施悅生查知扭控二十三七鋪巡防局局員盛雨村二尹研訊之下判責二百板勒令將衣料交還○十六鋪汛捕夥某甲查見竊賊王玉貞手携衣服鐵器倉皇奔竄形跡可疑因卽拘送十六鋪巡防北局局員姚榖蓀二尹略詰口供判責一百板驅逐出境贓存候給還失主○前晚十六鋪巡防北局委員姚二尹親率勇甲巡至鐵錨弄左近見蔡榮順蔡蓉發方圑坐賭錢因命帶回押候訊究 
[英美租界公堂瑣案]  
　　成衣匠馬金大行竊陳春其家皮衣二襲質得洋銀三十元適爲積賊陸金海所見向之訛詐正爭執間被包探張天林一并拘獲昨晨解案請究讞員張柄樞司馬商之佛繙譯判責陸五百板枷號二月馬責三百板從寛斥釋贓給還失主○雉妓馬文蘭被傭婦華胡氏竊去綢衣一件報經五百六十六號巡捕解請訊究華胡氏供稱小婦人被欠帶擋洋銀二十元立有筆據日久不還是以將衣扣住司馬謂帶擋洋銀例不追究遂將票據塗銷從寛斥釋馬文蘭不准賣娼遞解太倉原籍○黄月山不知在何處竊得西式銀匙十二柄經包探張天林拘解請究司馬判責二百板遞解回籍○童仁才向池阿四之妻某氏調笑乘間攫去金戒指一枚報經三百六十二號巡捕拘解請究司馬判責五百板○陳阿毛行竊張金生家靴一雙報經包探沈阿岳拘解請究司馬判責四百板○吳明周潛入施才仁家圖竊經某號巡捕拘解請究司馬判責三百板 
[法租界公堂瑣案]  
　　法界工部局自來水廠工頭顧阿木在某酒肆與張榮生蔡阿生口角爭毆控經讞員杜枝園大令訊得顧張二人均有不合著各罰洋銀二元顧心有不甘昨日邀同張子祥顧掌發顧金福王坤三譚雲章投案訴稱被張攫去洋銀二十元有鐵匠目擊請爲追給大令以見證並不到堂無憑核斷著再罰張蔡洋銀二元給顧阿木其餘人證一并斥退○同順昌新衣店主王順卿訴稱店夥顧雪卿竊取店中衣料皮張分質虹口各典旋卽逃往川沙經小的尋獲城身畔搜出質票贖取原贓送案請究顧供小的願將房屋變賣以償求准交保出外料理大令飭交妥人人銀並保給還當本洋銀七元六角另罰洋銀十元○立興洋行西人前控王子餘定購洋縀值銀一萬五千餘兩過期不出請即提追大令提王研訊王供此項貨物係裕大主人劉鎭溪所定今劉已逃逸不知何往大令准交人保出尋劉訊核昨日王將劉交案西人倩舌人伸訴前情王供小的已允賠銀一千兩西人尚欲留難是以不果大令商之費繙譯將王劉交人保出聽候復訊核奪○前月某日顧硯卿趙威松泊舟南市被賊竊去衣服洋銀旋經包探拘獲竊賊談阿毛陳阿二吊到原贓解至公堂大令訊得尚少洋銀五十元飭將二竊押候嚴比昨日顧趙投案求追大令著靜候追繳○過陳氏前控宏茂昌襪店主韓楷春吞没匯票洋銀五百元大令訊供之下著將洋銀繳呈韓遵諭繳到隨將過陳氏故夫所欠洋銀一千二百餘元開列細帳訴請嚴追大令飭將過子拱辰管押昨日韓命伊子海林投案求追拱辰供父親在日與韓股開宏順米店所有往來各欵已於散股時一并算訖將合同付還並無餘欠大令謂有帳爲憑豈容狡賴著押候嚴追○馮炳春控堂弟逸初虧欠銀一百八十餘兩洋銀三十元大令飭提研訊馮逸初供此係客人所欠並非小的侵吞大令著交人保出下期傳同人証復訊核奪○包探禀稱倫兒徐阿榮王阿二竊取太古棧房中駱駝絨一袋黄豆一包兹特解案請辦大令判各枷一個月發碼頭示衆期滿各責三百板○包探禀稱姚桂林陳阿林竊取洋涇浜畔某姓家絨毯一條衣服四件是以拘案請辦大令判各責三百板○包探禀稱計阿四竊取浦東某姓家衣服數件來滬求售因得拘請訊懲辦大令判責三百板贓存待失主具領 
[聿修厥德]  
　　昨蒙元和李銘吉善士爲慈親六旬壽誕將筵資移助敝堂施粥費計交到洋六十元洪寳記洋二十元同順昌白米十石絲業會館王松丞翁交來松溪舊主家大小平安助施藥施棉衣洋五十元吳松韻施棉衣洋三十元曹子善施棺洋十五元慨輸赤董之金德門集慶勝酌黄嬌之酒比户銘恩嘉貺頒來頌忱莫罄又奉到葛蕃甫明府經募靖江振欵計十七户洋一百四十五元舊治關懐仁言利溥併登報牘叩謝仁施[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
[康彊逢吉]  
　　冬令已交風霜漸迫彼貧苦小民無衣無褐卒歲維艱敝堂勸募多方不遺餘力亦先事預防意也兹承費君鴻笙朱君能士經募棉衣八十二件棉袴五百十八條樹德堂葉自製棉衣一百八十件棉褲七十條丹桂書屋孫棉衣褲五十套王瑞之翁銀洋一百元益順盛王紹坡翁銀洋二十元後先頒到敝堂拜領之餘莫名欽佩敬爲樂善諸君衍箕子之疇曰身其康彊子孫其逢吉請誌報章以當左劵滬北天后宫前廣益善堂司董嚴信厚施則敬朱佩珍唐榮俊等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彙錄]  
　　户部謹奏爲請補員外郎員缺恭摺仰祈聖鑒事竊臣部出有福建司漢員外郎一缺係歸臣部留題之缺臣等查有臣部前任河南司員外郎丁憂服滿奏請留部之候補員外郎陳名佩才識練達任事公勤應以擬補業於本年六月間查據吏部覆稱與例相符應由臣部帶領引見惟現經吏部奏准各部院司員應由該衙門擬補自行帶領引見者一經吏部覈覆請一體按班奏補俟廻鑾後各依補缺先後帶領引見等因知照前來自應欽遵照辦所有臣部福建司漢員外郎一缺相應請旨卽以陳名侃補授俟廻鑾後帶領引見爲此謹奏請旨奉硃批依議欽此 
在學士管理户部事務臣王文韶等謹奏爲監督留任期滿請旨更換恭摺仰祈聖鑒事竊查坐糧廳漢監督李澐由吏部郎中於光緒二十四年二月奉旨簡放坐糧廳漢監督三月初六日到任扣至二十六年三月初五日二年期滿經倉塲侍郎奏請留辦六個月現已期滿例應咨取各衙門保送人員由臣部帶領引見請旨更換惟現值聖駕巡幸西安似應變通辦理臣等謹將臣部及各衙門保送人員繕冩履歴名單請旨簡用一員恭候命下之日臣部給劄該員令其赴廳任事仍俟二年差滿預報臣部奏請更換爲此謹奏請旨奉硃筆圈出四品銜户部郎劉中度 
吏部謹奏爲遵旨議奏事准行在臣部咨送内閣鈔出湖廣總督兼署湖北巡撫張之洞奏稱隨州知州諸可權修墓遺缺請以歸州知州趙振聲調補等因光緒二十七年七月初二日奉硃批吏部議奏欽此欽遵鈔出到部查湖北隨州知州諸可權修墓遺缺於光緒二十五年十二月初四日奉旨作是月初九日行文按該省照限五十日減半計算扣至二十六年正月初三日接到部文之日作爲開缺日期係煩疲難題要缺例應在外揀選兹據該督奏請以歸州知州趙振聲調補欽奉硃批交臣部議奏臣等查趙振聲安徽舉人由勞績遇缺卽選知州選授湖北歸州知州光緒二十一年十月十七日到任歴俸三年今請調補隨州要缺知州查該員任内並無展叅例關降調之案核與調補之例相符相應奏明請旨准將湖北歸州知州趙振聲調補隨州要缺知州銜缺相當毋庸送部引見所遺歸州知州選缺照例歸於月分銓選謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出前護理貴州巡撫布政使邵積誠等奏稱施秉縣知縣楊蔚南病故遺缺前以大挑試用知縣林孝新請補嗣林孝新丁憂復以卽用知縣大作棟請補尚未接准部覆今准部咨新海防分缺先知縣班内尚有李鳳來一員係屬合例應補人員例應先補等因查有新海防分缺先補用知縣李鳳來志成穩練辦事詳愼合無仰懇天恩俯准將李鳳來補授施秉縣知縣等因光緒二十六年十一月二十二日奉硃批吏部議奏欽此欽遵鈔出到部查定例各省知縣如遇告病病故休致三項缺出係應歸月選者准其將一缺題補各項候補並進士卽用之員以一缺題補本班大挑舉人又會議鄭工捐例内開道府以及佐雜無論何項到班先用鄭工遇缺先二人海防先一人無人用鄭工遇缺先人員抵補至第四缺海防卽海防先分班輪用一人第一輪用海防卽第二輪用海防先海防先無人仍用海防卽海防卽無人用舊例遇缺先如無人用舊例遇缺再無人過班卽接用各項班次一人新例報捐分缺先用分缺間用人員於各項試用並捐納正班到班均准先用間用到班時先將鄭工分缺先分缺間人員用一次再將海防分缺行鈖缺間人員用一次鄭工無人用海防海防無人仍用鄭工人員均無人用舊例分缺先前分缺間前之人知縣一項於本班中先用正途出身及曾任知縣曾任實缺應升知縣者二人再用各項出身者一人又會詳新海防章程内開鄭工遇缺先花樣改爲新海防遇缺先所有報捐新海防遇缺先分缺先分缺間各項本班儘先人員仍照鄭工事例跟接次數卯數分别銓補於光緒十五年十一月二十九日奉旨依議欽此欽遵在案今貴州施秉縣知縣楊蔚南於光緒二十五年八月十九日病故應以本日作爲開缺日期係衝煩中缺應歸月選先經扣留外補歸二十五年八月分截缺是月分只此一缺毋庸簽查該省病故休遺缺知縣一項上次用至大挑班先止今此一缺查鄭工遇缺先新海防遇缺先海防先海防卽舊例遇缺先遇缺均無人輪應分缺先到班上次已積舊海防此次鄭工分缺先無人新海防正途出身不合例曾任知縣曾任應升知縣無人應用各項出身新海防分缺先之人前據該撫等請以大挑試用知縣林孝新署理當經臣部查該省新海防分缺先知縣班内尚有李鳳來一員係屬合例應補之員駁令另行更補行文知照在案該省於未經接到駁令更補部又之先據該前護撫等疏稱大挑知縣林孝新具報丁憂題請以卽用知縣石作棟補授於光緒二十六年七月初七日奉旨該部議奏欽此臣部正在辦理議駁間旋據該前護撫等奏稱遵照部咨請以新海防分缺先知縣李鳳來更補欽奉硃批交臣部議奏臣等查李鳳來雲南監生遵新海防例報捐知縣指省分發貴州分缺先補用免試用赴部分發光緒二十二年七月二十日給照十一月初八日到省應作十二月初一日作爲到省日期核與補授之例相符相應奏明請旨將貴州新海防分缺先補用知縣李鳳來補授施秉縣知縣銜缺相當毋庸送部此見再該員係捐納之員應令試俸三年至該撫請以卽用知縣石作揀題補施秉縣知縣之處應行查銷謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出兼署雲貴總督調任雲南巡撫丁振鐸奏稱鎭沅直隷同知戴作舟革職開缺係烟瘴要缺於通省應調人員内逐加遴選非現居要缺卽人地未宜惟於應升人員内查有安寗州知州劉成良辦事勤幹熟悉邊情仰懇天恩俯准以劉成良升補鎭沅直隷同知實於地方有裨俟奉覆准照例給咨送部引見所遺安甯州知州選缺按照定章係第二留缺滇省現有應補人員應請扣留外補等因光緒二十七年五月十七日奉硃批吏部議奏欽此欽遵鈔出到部查定例雲南鎭沅同知缺烟瘴最盛水土惡劣三年俸滿撤回内地卽升又各省知縣以上官員如遇例應題調缺出及烟瘴地方俱准升調兼行又州縣以上應升缺出將卓異引見回任候升之員先儘升用其烟瘴苗疆各缺擇其能耐烟瘴之員升用均毋庸拘定先儘卓異之員請升又州縣必歴俸三年以上方准揀選題升烟瘴地方知縣以上官員准其不扣年限陞調兼行又題升知縣以上官員俱令送部引見各等語今雲南鎭沅直隷廳同知戴作舟革職於光緒二十七年正月二十日奉旨遺缺應以奉旨後第五日坐二十五日行文雲兩省照限一百十日减半計算應以三月十九日接到部文之日作爲開缺日期歸三月分截缺係苗疆調最要缺例應在外揀選兹據該兼署督奏請以安寗州知州劉成良陞補欽奉硃批交部議奏臣等查劉成良廣西監生由雲南候補班補用知州請補安寧州知州光緒二十六年四月二十六日到任今請升補鎭沅直隷廳同知烟瘴要缺按照定例准其不扣年限升調兼行亦毋庸拘定先儘卓異人員請升查該員任内並無展叅例銅降調之案核與升補例章相符相應奏明請旨准將雲南安寧州知州劉成良升補鎭沅直隷廳同知應令該兼署督卽行給咨該員送部引見所遺安寧州知州員缺准其留於該省另行請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
 
