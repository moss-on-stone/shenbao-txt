# 1916 - 162 - 4915568

 

Page 1

 
 
要件 
[游戲敎育（十）（五）（婺州廢民譯）（芬來專遜女史原著）]  
　　不僅兒童能配合其游戲也卽女子亦然在（撒克遜刧後英雄） 
略）中自有美人香草之感彼等預備而演習之其態度之誠摯而鎭靜莫之能及焉蓋演習歷史自以童子之言語舉止佔優勝然言語舉止之預備及對於編纂或創設之各幕爲之備忘錄則女子頗能完其補助之任也余於編成游戲之敎課遂因是而達其最要之點矣此最要之論點即係無害於筆錄一方面夫按之事理欲以演習之敎課並覩成效於兒童之筆錄非極難之事乎而兒童則竟能筆述其大要出於自願不自知其所以然也有時以經驗之無效可愛之語言採自二三種書藉者已忘於急促之際或不克善爲傳達但彼等仍能於片刻之間完全筆而出之不假助於他人蓋彼等以信服其聽者爲上賞耳 
　　當兒童筆錄游戲之備忘錄及其言語與舉動時若遇生字即易見其吸收拚字之術若是其不期然而然矣且進而研究作文舉文體之法使之妥善一如吾輩成人之摹做其文體而改造之也此其計劃即效法佳作之文體而復雜以吾輩之文體不自覺焉於是讀與書二者遂能兼收而並進矣夫讀書而靈敏則能獲知識而見速效（不能謂爲需時稍長而耐時較久之結果）觀於吾輩游戲之敎課當無間然書字者非爲練習書法之完善縈想於法帖之廢紙盈箱累篋其又奚用須知書以達意且留爲現在與將來之應用耳 
　　學生之採取材料以爲配合的游戲之用也均源於書籍余校所備之書籍則爲彼等學力所及者於校室之一角兒童建大書架四以廢棄之書桌爲之此中堆置書籍凡歷史之傳記余必盡力羅致其佳作凡叙述英國每朝或每一時期中之史事者至少必備其一種試略舉之如立登IyttonZ（哈羅王傳）Halold(伯爵之終局）ＴbelastolftbeBalong肯斯萊Kingbley之（英雄慱）Hoioog(際此永夜)HoiilpaldtheWake司各脱Soott之（開尼爾握斯）Kenilwoltb(泰利斯人)ThoTaloman僧院長）TheAbbot及勃拉克磨爾Ｂlaokmoie之（羅納度）LoinaDoone與夫幾種叙述首來Ralelgb着來克Dtake曁弗拉俾適Eiobjghei時航海軼事之佳作是矣而正史之佳者余亦竭力羅列於書架中如格里恩Gieen與弗來適Fletohei之著作誠簡明而完美者也夫專用之書均採集正史原籍中之故事而合成之故余校叙述每朝故事之典册蓋信而可徵焉 
 
 
 

Page 2

 
 
時評 
[何以（冷）]  
　　治治世如織錦細針密縷治亂世如快刀斬亂麻不可稍有遲疑 
　　時局之轉移已經旬矣所謂禍首者尙無恙耶奈何至今言去未去言辦未辦也所謂舊約法者有意無意耶奈何言復未復也所謂議會者能成事實耶奈何召集之令尙遲遲也所謂銀行之兑現者已决未决耶奈何祗聞定期而不見寔行也凡此諸端關係重大非可操切從事者然而旣經確定必有明白之宣布使人能知眞意所在奈何所有之消息皆私家之言而無一見諸明文也 
　　此皆非快刀斬亂麻手叚而不能喚起全國之精神者也 
專電 
　　北京電南方唐代表所請四事今閣議照允已電復 
　　北京電聞黎總統往訪太炎談約一小時 
　　北京電黎總統乘舊馬車帶衛士四訪東海徐以身繫安危勸阻輕出 
　　北京電梁士詒昨忽辭差借此下台 
　　北京電爲收束南北軍務計着手大借欵備協議時提出交國會取决 
　　北京電昨開議財政案畢電安總税司來京聞爲海關撥抵洋欵事 
　　北京電財部昨委葉慶電向津幣廠提回現洋四百萬 
　　北京電議組審核法令委員會以法部長兼充次長法制局長副派法政專門三十人爲會員限兩月將法令與政體抵觸者分别廢止酌加合法附則先用敎令公布再俟國會追認 
　　北京電軍權全屬内閣議决標凖（一）此後無論何項軍事機關均隨國院或軍部所有重要軍職進退國卿部長均須參預（二）各軍劃一編制及名稱依次直隸陸部（三）軍事案非經國議决後不得施行 
　　北京電單開物色人才交叚起用計法律二十五行政十八敎育三十四新政八文學六外交十二財政二十實業十員 
　　北京電釐定總統府官制草案（一）秘書廳（二）王計處（三）政事會議廳（四）（五）文武承宣處（六）司令處（七）旗牌處（八）衛侍武官處（九）大總統簽押室（十）洋務參議處（十一）政務處（十二）内外接待室(十三)醫官處附藥劑室（十四）顧問廳（十五）收文處（十六）衛隊提調處（十七）司閽（十八）號房（十九）國務院招待廳 
譯電 
　　北京電梁士詒辭税務處督辦職將批准（十三日）字林報 
　　北京電梁士詒辭職一經批准梁即將出外洋梁黨周自齊葉恭綽刻在天津 
（十四日） 
　　北京電洋員馬索特與葛諾發及中國財政人員二人刻正從事調查中交兩銀行賬目（十四日） 
　　北京電旅滬國會議員請政府恢復舊約法取銷民國二年十一月四日後前總統所發之命令（十四日）以上大陸報 
　　北京電北京爲趕速召集各省代表會議計或將派旅京外省人爲代表（十五日） 
　　北京電熊希齡李經羲已抵北京（十五日） 
　　北京電俄國駐華新公使尙未呈遞國書中外報章所載各公使進謁總統一節不確（十五日） 
　　北京電去秋自行解散之進步黨領袖刻在北京開大會以期在新國會中獲取黨員與勢力（十五日） 
　　北京電南方領袖電致北京政府謂國務員多爲袁黨應即改組内閣並要求改國務卿爲總理（十五日） 
　　北京電駐京各使將於下星期一日在東廠胡同黎總統府晉見黎總統（十五日） 
　　北京電梁啓超電致黎總統謂民國二年國會解散後帝制運動卽已間接發生故惟國會未解散前所規定之法令始能承認有效又謂黎總統應繼續在位至前總統任期滿時（即民國七年十月十日）爲止舊國會應即召集新副總統由國會公舉新内閣之組織由國會决定再各處軍隊應撤回至原駐地點並請在上海開會討論重要軍務 
（十五日）以上德文報 
東方通信社電（日本人組織） 
　　濟南電山東將軍張懷芝乘民軍之不備忽然動兵已由第五師第二十團之二營克復安邱縣並由第十九團之一部隊奪回靑州南方四十里之臨朐縣（十五日） 
　　濟南電山東民軍以因黎大總統就任出其好意之態度暫止軍事行動而官軍乃乘其虚漫然動兵陷大局糜爛於不顧因之民軍甚爲激昻有决計訴諸兵火一决雌雄之意氣（十五日） 
　　北京電梁士詒辭税務督辦之職許否頗有議論然終决許其辭職（十五日） 
　　南京電林長民由津浦鐵道於前夕到寗暫住將軍府參謀署内昨與馮將軍等商議國事善後各要件議决馮將軍派參謀長師景雲齊巡按使派諮議廳長曹豫謙爲代表參列國事善後大會同於昨日啟行北上 
（十五日） 
戰電 
[（英人路透電）]  
　　巴黎電德皇太子今仍在凡爾登戰地末斯河兩岸指揮軍隊奮勇進攻未露怠狀德軍轟擊法軍陣地甚爲劇烈但近數日内錫哇芒四周德兵大隊之進攻者均受挫衂（十三日） 
　　彼得格勒電俄軍已截斷成洛維資與北面之交通該鎭東面東南面北面目下正有大戰（十四日） 
　　亞姆斯特丹電聞德步兵十二萬人由比境及西歐其他戰地調集松勒白克與桀魯凡二處又聞後備軍若干亦調赴前敵英軍砲隊重創胡巨進攻之德軍並轟擊德軍所佔領之陣地（十三日） 
　　彼得格勒電俄國禁止皮革出境羅京來電稱俄兵一隊渡泊魯河而入羅境羅國當即抗議俄司令已答覆道歉謂偶由誤會所致 
（十四日） 
　　彼得格勒電俄軍在西南陣線乘勝進攻俄軍沿泊里斯特河佔據之要點以柴萊斯希基最有關係蓋敵軍今欲免爲俄軍抄擊側翼則不得不退離該河也成洛維咨東面及東南面已被圍俄軍已截斷通至北面之鐵路僅留外錫爾伐尼亞之交通啓而未閉（十四日） 
　　亞姆斯特丹電德國檢查員取締俄軍在伏爾希尼亞加里西亞獲勝之消息（十四日） 
　　彼得格勒電今晚公報云敵軍已在多處退至俄南軍不能施擊之地俄軍所俘敵兵現已增至十七萬五千七百人俄軍已抵斯土化河（泊里員特河支流）俄軍佔據魯克西面之土爾慶斯特里巴河陣線現有惡戰俄軍已渡里斯特河佔據柴萊斯希基（十三日） 
　　聖路易電民主黨大會開幕時主座格林氏演説盛稱威爾遜總統之政治之手腕謂威爾遜之中立政策乃眞正美利堅政策（十四日） 
　　亞姆斯特丹電德人聞美國總統候選員爲許士而非仇德之羅斯佛頗爲歡悦並謂許士必可得美籍德人之投票以使威爾遜失敗（十四日） 
　　紐約電美籍德人擬贊助許士並竭力稱讚許士之爲人報界該員請許士釋明美籍德人之態度許士謂此乃未融化美利堅主義之一威爾遜在西角軍官學校演説謂美利堅主義其意不僅限於合衆國又謂美國準備與世界各國謀固天下公道之勢力美國於歐洲調和中不取羼雜私見之行動但美國準備行事以防杜美國自由之被人干涉（十四日） 
公電 
　　蔡鍔通電各報館鑒瀘州六月九號所發華密庚電一通内署賤名實未預聞前事應不負責特此通告蔡諤叩蒸 
　　黃克强復孫中山電中山先生鑒敬悉南方要求恢復約法及國會黎若能誠意實行以外問題自可迎刃而解先生來電主張所以息紛爭事建設無任佩感尙望主持便國人曉然於吾人之無私無偏尤所切望黃興寒 
　河南國會議員胡汝麟致北京電北京大總統段總理鈞鑒元首繼任稽賀爲罪滌除政污構成法治薄海屬望萬方同風疉奉明令轉滋疑懼舊約之基礎一搖國憲之效力全失羣雄各挾其勢以爭政黨各逞其説以進將持何術以統馭國家不必淸遺倡異帝孽爲祟破崩可以立見不亡於滿不亡於袁而破崩兆於今日瞻望大局萬慮焚心請頒明令新約無效舊約恪遵則國憲定於一是觀望化爲服從治亂存亡一髮千鈞至約法内容或持異議救正俟諸憲法非可語於今日謹供芻蕘伏希鑒納胡汝麟寒 
　　國會議員吳宗燕等致北京電北京黎大總統鈞鑒明公繼任總統中外騰歡功德所孚非同倖致今解决時局爲全國輿論從同而最當先决者僅恢復約法召集國會改組内閣三事望公迅賜施行决無猶豫遲疑之地更有言者治國之道萬端一言以蔽惟在用人我公忠誠與袁氏機詐本相反對袁以機詐失天下之人心公以忠誠得天下之人心得失彰彰已有明證第利弊相因勿以忠誠而爲宵小所欺勿以忠誠而爲左右所刧望於舊式官僚嚴加甄汰新進人才廣爲搜集則國家實利賴之燕等未敢以諛文相賀蒭蕘之言尙希賜察國會議員吳宗燕王湘趙時欽叩 
　　福建旅滬國會議員致黎總統電北京黎大總統鑒臨時約法未經合法之增修即未失國憲之效力但以明令申明繼續遵守卽可救正袁氏一度停止之失無所謂恢復也乃我公遷延不决坐誤事機而西南各省軍事進行之聲近復洋洋盈耳國本動搖人心惶惑側聞我公更欲令各省長官選派代表會議此事是以行政人員干預國憲危險尤不可言萬乞力闢異説當機立斷大局幸甚福建旅滬國會議員高登鯉曹振懋連賢基朱觀玄等叩删 
　　國會議員彭建標致黎大總統電北京黎大總統鈞鑒公依法繼任欣喜之色無人或異慶賀之詞有口皆同乃就職已告一旬慰民未見一令足徵陰霾四布天日失光倘非密商芝老剛决行事政治刷新固屬無望養憲貽患更覺可危昔諸萬武侯出師表有曰親賢臣遠小人此先漢之所以興隆也親小人遠君子此後漢之所以傾頽也至理名言願公銘右旅滬參議院議員彭建標叩 
　　旅滬國會議員電北京黎大總統鑒蒸日電計達未奉賜覆浮言四起羣情惶惑應請當機立斷明白宣告自民國二年十一月四日以後所有袁世凱自造新制悉行廢除遵守民國元年臨時約法及二年大總統選舉法以端國本而定民志否則從前討逆戰爭將一變而爲約法戰爭大局前途竊恐愈難收拾安危在公其善圖之盼速覆旅滬國會議員公啓删 
　　陳漢欽等致北京電北京黎大總統段芝泉先生鈞鑒元惡雖死逆黨猶在内則竊位把持外則擁兵負固若不聲罪致討民怨何伸試思自袁賊尸國違法殃民何一非諸賊逢迎演此滔天巨禍草菅吾民生命損失吾民財產兵戎遍於全國怨氣塞於兩間國幾不國言之痛心萬乞力捕諸賊明正典刑抄没諸賊私財裁撤非法機關解散不法軍隊庶吾民茹痛於前者猶可稍慰於後否則妖孽不淸威信不立後患之來何堪設想涕泗陳言不勝翹企之至陳漢欽鄧恢宇同叩 
　　陳漢欽等致獨立各省電肇慶岑都司令鈞鑒乞轉唐撫軍長蔡總司令李總司令陸都督呂都督劉都督湯都督及各司令各師旅長官各報館公鑒元惡雖誅餘　滋蔓城狐社鼠盤踞首都鷹犬爪牙佈滿南北黎大總統雖依法繼任尙處奸黨勢力範圍之中侷促周旋如同傀儡適足爲彼黨挾之以號召天下肆行伎倆耳新任元首與民更始全國人民喁喁望治乃約法無恢復之令議員無召集之文煌煌策令不過爲　大頭街之袁逆面加以葬費百萬金陳樹　取消獨立而餌以漢武將軍之頭街其助桀爲虐罪惡滔天之帝制犯不加顯戮均擬赦免種種措置乖方又何以服人心而定國是試思自袁賊尸國草菅吾民之生命損失吾民之財產兵戎遍於全國怨氣塞於兩問演此滔天之禍何一非内外小人逢迎將順之所致追維已事言之痛心萬乞諸公重法略情舍末求本須知惡來未誅周人有責慶父不去魯難未已必鼓最後之勇氣以滅此根深蒂固之餘孽刈草而滋蔓盡除爲山而功虧可補庶吾民茹痛於前者猶可稍慰於後否則隠忍姑息一袁死而百袁興卒見羣兇肆虐善類梏亡大好河山終爲逆黨斷送而後已瞻念前途隱憂何旣涕泗陳言不勝翹企悚惶之至陳漢欽鄧恢宇叩 
　　旅滬廣潮同鄉林樂學等致黎總統電　　北京黎大總統鈞鑒天相中華逆首自斃公依法繼任中外同欽就職旬日尙無表示惟望迅予恢復元年約法召集二年國會組織責任内閣嚴懲帝制禍首籌兑交通劵幣禁止三省運烟取消非法機關凡此諸端均爲今日解决時局之急務際此國家安危千鈞一髮愼勿舍本求末隱忍姑息伏乞我大總統立即明令施行與民更始而定國是不勝幸甚廣潮旅滬同鄉林樂學司徒健之胡天爲周郁文林天民等敬叩 
　　譚人鳳致黎總統電北京黎大總統鑒天殛元凶公得依約法繼任人心望治萬目睽睽乃履任以來不僇罪人已足令人氣問加以諸種命令仍沿昏制施行尤堪駭詫袁氏叛國死有餘辜公參與大殮竟以平天冠郊天冕服畀被凶骸是何用意陳樹藩竪討袁之旗復又奉爲不祧之祖此等反復小人理宜明正典刑以勵氣節公乃敎人無恥予以漢武將軍嘉禾文虎魔王藉以籠絡示恩依樣糊塗違反共和眞理公係不贊成帝制之人若非受人挾制當不悖謬至此處被動之地位責無可逃恃驟附之人心變亦容易人爲公賀我爲公危佇望改良掬誠相告人鳳叩 
　　黎總統致周少樸電周少樸先生鑒天禍中國變亂紛紜本月六日元首因病薨逝元洪依法接任大總統　宏才薄懼弗克勝我公灝氣直聲海内推重都門忽判時繫懷思覩國步之孱危念民生之痛苦尙冀發抒閎旨時錫南箴凡百庶政企循軌道全國蒙庥匪獨私幸黎元洪陽印 
　　周少樸復總統電北京大總統鑒元日奉陽電欣荷無量公以盛德膺茲鉅任中外稱慶私幸可知共和精理在不私天下求治要道在不邇小人願察迂言勿忘前事周樹模覃 
　　黎總統復浙江議員電探交旅滬浙江國會議員王君正廷殷君汝驪許君榮張君浩張君烈張君傳保周君珏盧君鍾嶽蔣君著卿虞君廷愷陳君敬弟杜君士珍俞君鳳韶金君兆掞董君抗時杜君師業均鑒眞電悉元洪此次驟膺重任良用兢兢辱承馳賀無任感謝國家根本大計刻正籌商並聞黎元洪寒 
　　武穴來電申報館轉湯濟武孫伯蘭梁任公陸　夫馬宙伯諸先生並諸同志各報館鑒帝制初萌羣公守正不阿先持淸議滇黔各省聞風繼起再造共和舉國喁喁方期復約法化黨見去冬進步黨京部忽稱贊成帝制且將反對諸公除名近乃又欲開會發表政見徵全國同意在若輩逢迎阿附有何政見可言無非欲以簧鼓之詞爲彌縫之計獨惜本黨名義被若輩任意盜用突梯反復騰笑於人請速宣言另組本部以全名譽而杜議張程光棨叩 
　　管鵬等致北京電北京黎大總統鈞鑒運會昌明日月重光凡涉國事寃獄應即立予平反衆議員常恒芳禇輔成朱念祖囚皖三年當此回復法治召集國會在即擬懇迅飭開釋以慰人心旅滬安徽省議員管鵬李迺環王漢宋茇李宜 
 
 
 

Page 3

 
 
吉王善繼凌鋭郭成沛譚惟洋叩删 
要聞一 
[國務院表决兩議案]  
　　政府以近日黎公就任元首甫經數日而大局上之紊亂氣象已漸就安各方面對於黎氏推戴之誠尤足覘見人民望治之心理綦切以是段芝泉氏以爲若不乘此將國家之建設事件從速表决殊不足以言改善而慰國人之盻望惟當大亂以後組織各項萬緖千條苟有不愼即難免根本不固之慮故於日昨特於國務院加班會議時從商先將以下兩要端與各國務員進行討論當時業將大致表决其内容一爲恢復約法案以輕重相權新約法終覺害多而利少縱有成績亦應取消况其根本已先錯誤更無成績可言施行舊約法雖與現行各項或有牴觸之處然正本淸源固爲今人之自違於根本大法而不得削足適屨以勉强求合於今人也一爲組織國會案以舊日參衆兩院議員組織之合計在京駐滬者已經不下三百人足敷開會人數地點仍按舊址而施行法亦有舊日章程具在以上均已决定大約日内即可呈於黎大總統審閲核奪矣 
[黃陂就任後之政局與禍首]  
　　府院權限國務院成立雖已逾日然國家政務何者應歸總統府主持何者應歸國務院辦理　未有一定之標準聞黎總統以實行責任内閣制度爲法治國之基礎已諭飭段國務卿將府院權限切實劃分並須詳列説帖提交國務會議討論當項城在任時京外各署請示文件向以總統批令行之聞黎總統以此項批令乃總統制時代所應有目下責任内閣制度　將實行無更用批令之必要擬嗣後將所有應行批示文件改歸國務院辦理由國務卿擔負完全責任以淸權限而省手續又自黎公繼任以來中外屬目於大總統之設施甚爲殷切而政府公報乃猶紛載許多進官給予勳章等等申令頗滋局外疑圑謂目今一切重大事件諸待籌商何乃他不進行而所日不暇給者僅在此項不急之務恐非盡出鈞裁頃據公府秘書廳員言始知此等申令皆係項城任内已批定而尙未發表者故接續補發以資淸理云 
　　務備裁併日前曾有明令裁撤統率辦事處是即爲實行責任内閣之預備昨聞段國務卿曾有電函交致各機關飭將所辦各政務趕即淸理一　　已　結未辦結兩項統限於三日内造具淸册送呈國務院以憑核查此事在表面上雖聲明係爲改組責任内閣之預備而實際上則中央政界必當有一大番之裁汰因之一般官僚均多惶恐説者謂中央政界之將大加裁併實爲事理上必然之舉惟時期之遲早尙難預卜 
　　財政危機英文京報云中國交通兩銀行合併之議確爲梁士詒等與人同盡之計現聞大總統已拒絶其請並有先將財政當局更易之意因今日金融要政在現財政當局手中牽掣萬端必不能迅速辦妥也又云關於五國銀行交國鹽欵一事外間日有種種傳説各銀行圑雖承認照交並已得各公使贊成但迄今尙未實行五國銀行今日集議此事待今日决議後始能定奪又聞有一二銀行中人謂鹽税餘欵自應照交惟絶對不信任今之財政當局蓋其意須更換財政當局始能放心交回無虞浪費也 
　　禍首辭職刻據政界中人云袁乃寛職任糧餉局總辦數年以來出入袁項城門下迎合得術代人運動各項差缺效驗如神公行賄賂一般趨炎附勢之徒幾以袁小總統稱之至舊歲發生帝制袁氏更興高彩烈以爲中國之天下竟歸貴族掌握之中於是百計鑽營希冀成功隨即轉任宮内大臣於是努力擔任籌安會請願圑一切欵項爲數甚巨所有該局前後賬目不敷實難淸算袁氏近以冰山已倒護身無符自知罪惡深重異常栗懼恐將來國會召集不免彈劾飭交法庭追究日昨（十一日）特向黎大總統提出辭表懇予免職防患未然能否邀准不得而知 
[奉人望黎總統實行國憲]  
　　日昨奉天公民黃鐘李濤張復等致黎大總統書云黎大總統鈞鑒袁氏謝殂萬衆稱快吾公繼任四海騰歡第元凶雖殞羣醜猶存共和名復專制實在公固親政未久猝難變更然觀旬日之言動頗有滋國人之疑竇者鐘等以國家公器人有言權用盡管豹之微窺抒芻蕘之熱忱夫袁氏稱帝固起一人之私心然使前後左右罔非正人繩愆糾謬多有吉士袁氏雖懐欲帝之意孤掌豈成雷駭之鳴惟大厦之成材非一木巨錯之鑄鐵职九州獨夫示意羣小竭忠因致共和大壞帝號僭稱至於同室操戈海内流血危及國運創夷滿目今公雖繼任餘毒方滋竊恐履霜堅冰事成自漸罪人弗誅亂生靡已以羣小慫恿撮合之工安知無爲袁氏之續者夫一經纎繳永爲驚弓此國人不能不涉疑於鈞座也然則法不申惡不誅公將謂彼輩堪充斗筲之使留之以待一旦之用歟試觀袁氏當國五載諸惡悉據要津徒見綱紀日紊國事日壞卒且滅亡民國弁髦法律釀成蕭牆禍幾亡父母邦徵諸實事豈若斯哉况法律建國之本賞罰馭人之術若叛國之罪可赦當誅之賊膺賞是將破律亂紀預喪斯邦勸善沮惡迫盜殺人竊意明公必不若斯然而優容衆兇俾得逍遙得毋以力孤難逞賊衆難犯耶曩者國中俊髦卓識之士僉謂公仁厚有餘剛毅不足驗以事實殆其然歟鐘等聞仁者必有勇蓋以志在蒸民不恤自身心念國福弗避已難公果仁厚豈肯縱彼民賊害此蒼生况木巨十圍决無撼拔之人公以總統之權若果大申國法以昭天誅於勢則順於名則正區區羣惡安敢驚公侍右方今民忿未解罪人未得敢請亟誅惡首以協輿情夫民國之本端在約法共和之實惟賴國會昔者袁氏忌國會掣肘悍然施解散之舉惡約法害已驟爾下廢止之令故得猖狂無畏摧殘共和貪婪肆慾改建帝制今公繼任盈旬多步袁武凡定大計仍依任袁氏私組之内閣弗諮諏共和再造之諸公一切施行徒見治律無明文之袁氏喪儀未見復國會議决之民國約法夫袁爲謀叛元首　受國法之制裁雖天佑惡人身先殂謝不溯旣往已屬厚遇奚爲營葬之儀差比帝王賻禮百萬諒陰三旬雖云閣議公司何職公爲手造共和之元勳反對帝政之巨擘自非追蹤袁氏者惟政倣帝制公果何心行逾國憲民豈無疑且公之繼任依民國舊約法非依袁氏遺言國人戴公爲總統非遵袁氏遺言乃遵民國舊約法觀公就職宣言首稱袁氏臨終之言迭舉袁氏擅定之法公果爲民國總統耶抑爲袁帝國總統耶使爲民國總統彼袁氏私制預備稱帝之法自宜與袁氏俱冺公奚爲拳拳服膺出言在茲哉鐘等惟恐細行不矜大德是累一語欠愼衆心失繫是故再請即復約法以固國基速召國會實徵民意夫袁氏稱帝民國實亡龍公倡義共各再見公所任總統再造民國之總統也若以眞民國之總統倚任帝制熱心之餘孽此所謂賞惡誅善倒行逆施者也且倡義諸人人望所歸帝政衆逆民怨所集今有罪不罰有功不賞鐘等誠恐人心渙散勢成沙瓦諸動忿怒再稱戈矛是故又請退可赦之從兇進舉義之彥俊早慰民望密息危機夫東扶西圯遞演公理杜漸防微實在先機昔袁氏專橫諸將俯首今値國基未固易蹈藩鎭驕悍之覆轍方今跋扈將軍動干國紀鐘等恐不早制必爲民國行政之障害是故更請嚴拒違法要求以折驕兵悍將之凶氣實行總統職權以建眞正共和之民國臨盡煌媿謹此以聞如蒙肯污耳目採此樵薪天下幸甚 
[京訊中之非難饒漢祥者]  
　　十三日順天時報載新大總統之幕僚一則爲署名大洪楫夫者之稿對於饒漢祥氏頗多非難所言如盡確實於黎總統之將來及中國大局之前途均所關非小爲述其大意如次饒漢祥於武昌起義倉猝時運動得都督府一秘書遂百計營謀攫取湖北臨時民政長當袁總統專政之日漢祥爲自已升官地步謂袁氏曰副總統之事我一人可作主袁氏信其言賄以重金（或謂四十萬或謂六十萬）誘副總統北上四年來幽禁瀛臺不能得自由展布副總統到京後漢祥日譖副總統於袁前以求取信政府副總統猶不知其奸在袁前力保漢祥袁氏知漢祥之奸謂漢祥不忠於黎必不忠於已故終袁之世漢祥求得一他省巡按使而不得漢祥懊惱已極計無所施適値客秋帝制發生於是又實行賣副總統之計籌以献媚袁氏黎公不贊成帝制漢祥屢勸其簽押黎公不爲所動又代黎公草武義親王之稱臣謝表黎公堅拒不從逆迹昭彰歷歷可數幸黎公當日未中毒計耳設一中毒計則我光明磊落之黎公又焉有今日哉今當新總統府組織時期漢祥盤踞其内上下爲奸擁張國淦爲秘書長作伊傀儡又恃郭泰祺爲英文繙譯官以資内應得伺府内一切消息好逞其舞弊營私之伎倆在外時與大财財神私密往來招搖納賄求赦元凶種種劣迹難以殫述嗚呼饒漢祥亦民國罪首之一始而賣我副總統今又欲賣我新大總統罪不可逭我國民當共殛之云云 
[荆楚雜錄（楚客自沙市發）]  
　　自湖南獨立後此間謠言日滋然可靠之消息絶少惟昨有乘輪過城陵磯者親見又有兵士兩千由漢口開往岳州至前日之過城陵磯者亦親見安武軍架設巨砲爲作戰豫備輪舟過境并未敢停泊云云蓋是時未得袁氏死耗倪嗣冲兵甫到正夢想攻奪湘省也 
　　曹軍確已由川東下在萬縣曾封大民船二百艘凡駐紥萬縣之軍都已整備下駛聞陳宧特派川軍送之出境惟水漲時川河極險平時商船亦鮮有下行者不識曹將軍仍能安然歸故土否而此間人士則因敗軍將歸咸惴惴若大患之將至蓋恐其騒擾耳 
　　常禮鎭守使王某現正大招新軍且已攔入鄂境之公安等縣招募該地駐防軍士對之頗局促不安惟莫敢禁阻之 
　　前數日間盛謠荊州行將獨立現已稍靖惟日前確於沙市破獲機關一所供稱黨羽絶衆且將於端陽節起事云云然端節已安然過去並無事故發生 
　　沙市上游巨鎭董市前因端節作龍舟戲水警以大局未定從事干涉市民拒之致死傷數人而全鎭罷市並由某學堂全體學生及某紳之公子從中抗阻又電將軍巡按使誓不去水警不休嗣以有人從中調停已有和平了事之望矣 
[徐州會議之經過（南京特約員）]  
　　前馮將軍爲張勳倪嗣冲所説乃組織南京會議冀以實力解决時局不料開會後全反所期電請南軍派代表亦無覆音僅開四次蹉跎至於月初獨立省日增此會議於五日宣告散會其實上月二十三日即爲會議之末日張勳在徐頗憤怒倪嗣冲適往上游察看軍隊張之幕僚萬繩栻李慶璋二人功名心熱擬立不世之勳以此會議無疾而終面子難堪遂説張邀約各代表到徐州另開會議其時川鄂湘贛魯閩滬及特别區代表均各散去只餘直隸京兆奉天吉林黑龍江河南山西七省遂於七日組成徐州會議甫告開幕而項城死耗猝至會議之目的已失於是乃有奇幻之議發生於若隠若現之中 
　　張勳雖武人頗有常識及志趣其以前宣言對於淸室爲恩不能忘對於項城爲知己可感以此兩言後者成爲擁袁計畫之原動前者遂爲人利用爲復辟之陰謀張本人雖懷舊主之念然並不主張復辟哀死京津間滿人滬港間腐舊人物藉張之武名曁其心理發生運動張是否爲其所惑原不可知日前徐州派王某來寗謁馮此人素不聞於社會其秘密可以想見馮隨即派趙會鵬赴徐趙爲張之舊部在徐與主張者商榷時局曉以潮流所趨大勢所在民意不可違公理不可悖並謂馮某對此主張决不贊成云云陰謀派聞之大爲失望此神話的秘計始决定放棄張亦於十一日電致北京聲明爲謠傳又發賀黎之電時局進行中之暗礁已越險矣徐州會議開兩次現已解散議决案共十條張勳主席關於淸室者居首應由黎大總統聲明優待條件永遠有效關於袁家者次之應由新政府對於袁之家族財產聲明擔任保護之責關於國家者又次之主張責任内閣開設國會又有一條凡民黨中暴烈搗亂一派不得容許其存立政治社會其重要大約如此又宣言本會議爲北七省之主張其組織甚爲堅韌云云十三日散會 
　　馮之善後策主張恢復舊約法速召集舊國會懲辦禍首以謝天下昨黎總統特派林長民氏謁馮爲約法事宜交換意見馮之東電言總統問題致失威譽現在消抑陰謀贊助法治亦君子勇於爲善也 
[馮張倪三將軍近况]  
　　長江巡閲正副使張倪兩將軍統轄定武安武兩軍共計不下百餘營分佈上下游各省頗有强壓制勝一世之槪當袁氏帝制自爲時疑馮華甫將軍態度不明遂飭徐某等聨翩赴徐州蚌埠密授機宜以維持蘇省治安爲名加兵内地以相鈐制旋又開十七省代表會議而意見卒未融洽頃聞黎大總統就職後閣議急欲融化三將軍意見以長江防務前本責成安武軍任上游定武軍任下游茲特擬將倪丹忱調署湖北巡按庶安武軍可一律調出蘇省俾馮得呈貫澈實力於江蘇全省治安倪張亦可實行分任長江上下防務聞倪日前往武昌會商王占元將軍已得同意新政府將有此命令發表昨張派參謀長惲禹九來寗馮即命省警廳長王桂林偕惲返徐密商現據某方面消息惲王二君所啣使命爲雙方提挈密籌善� 
後保持辦法將有某項政見條陳政府云 
[南京快信]  
　　北京政府昨電馮齊兩使迅派諳於軍事財政外交之代表赴京預會共襄大局 
　　聞林長民係奉命來寗請馮將軍協力解除善後因難聞林昨已赴滬 
　　聞陸宗輿昨日由滬來寗旋即改乘津浦車入京 
　　政治嫌疑犯昨日已省釋十餘名 
　　省城市面已日見回復金融亦稍呈佳象已不似前之蕭條景况矣 
　　聞湯化龍前日由滬來寗昨日早車入京 
倪嗣冲前日晚車回蚌昨即電京辭皖巡按職省城米價陡漲 
　　新任兩淮運使劉文揆日前奉張勳電召赴徐昨已由寗乘車返揚 
　　鎭江要塞葛司令電馮將軍請在象山砲臺設立雷電研究所 
　　海軍屈字號魚雷艇昨由下游開來停泊下關草鞋埉 
　　碭山縣土匪業經張勳軍隊擊散 
編輯餘談 
[張懷芝之罪（默）]  
　　大總統就職後首電前敵各省罷兵南軍領袖亦電飭按兵勿動停止進攻以待解决誠以袁去已無用兵之理故首飭停戰以示和平之誠意也人民所苦者戰禍故息事甯人亦首以此爲望也乃山東張懷芝突然與民軍開釁倘從此再起糾紛其責又誰任耶 
　　我謂張氏此舉一違新政府之命令二使中央失信於南軍三陷人民於戰禍四生時局善後之障碍其罪非細政府不宜忽視之也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[張國淦對於時局之主張]  
　　某政客昨往訪敎育總長張國淦君接談後即問張君謂外問傳説總統府組織秘書廳將以先生爲秘書長有無其事張君答曰事誠有之余自審精力弗克勝此繁劇會一再謹辭未獲鑒許余對於時局之解决竊有一種主張使余之主張能見諸實際則余固願勉任其難也第一約法問題新約法與現在政治潮流相左已有絶對不能適用之勢而國家一日不可無法則惟有應國民之希望恢復舊約法而已舊約法施行有無窒碍此層俟召集國會後議員諸君自有相當辦法固不必豫爲之慮余以此意與叚内閣計議極表贊同可望做到第二欲促進憲政軌道宜先立閣制基礎務將府院與各部之權限劃淸然後責任内閣之目的始能貫徹政府設施乃有合乎軌道之可言余昔年在秘書長任内曾提出議案當時未能辦到現値刷新政治之機釐定閣制實爲要圖黎段二公皆深然此議余向所主張者至是已有實行之望第三時局經此紛擾亟待收拾如消除南北畛域保持地方秩序固藉黎公之德望尤賴段公之實力維持現在兩公欣合無間於時局之解决必獲良好結果此爲余之所確信者故余之私見深盼黎公始終信賴段公段公始終盡力於大局則目前紊亂之秩序與夫善後未决之問題皆可帖然就緖矣此又余注意於府院相維之隱衷也語至此政客叩以財政上之意見答曰現在財政問題最關緊要中外觀聽莫不集注於此點余曾與閣僚計議種種維持辦法正在討論進行中余亦未便明言余可告君者則財政前途决不至陷於悲觀而已繼又言曰頃所述者係余一人之懷抱余亦不敢自必其主張能貫徹到底即使着着皆能做到然鄙人體弱怯勝艱鉅亦祇願暫時擔任甚盼南方諸賢來京覔得擔任此席之人余可早日息肩也云云 
[交行股東反對合併]  
　　旅津交通銀行股東周叔英等日昨來電中央各部院云閲報知財政部有擬將交通銀行併入中國銀行之議案提出股東等驚詫異常竊思交通行自入民國以來經幾許艱難始有今日營業之發達餘利之充盈基礎之鞏固孰不知本行在中國銀行以上近因政府借欵過鉅積欠未償加以此次院令停止兑現蜚語所中遂致困難今祗須政府將積欠之欵四千六百餘萬如數淸還本行即綽有餘裕原狀可立時恢復事關政府信用豈可輕言歸併一手抺煞致失股東無窮之希望而寒後來銀行業者之心伏乞政府竭力維持撤消原議否亦須令股東血本悉有著落一切商欠及鈔票由政府擔任在欠欵内從速淸還至辦法未定以前政府應先還欠欵若干以資周轉嗣後並勿再令銀行墊支款項以保股東血本云云 
[言論界之前路何如]  
　　昨據一方面所傳黎大總統深鑒時勢頗有尊重民意之深衷以爲社會言論爲發抒民意之實證而報紙又代表言論之絶好機關故今後對於報館務取寛大主義除其長極端激烈妨害治安者外毫不加以干涉以示尊重言論自由之一斑 
　　英文京報云帝政派報當運動帝政時坐領乾修且得津貼日日歌頌項城如何聖明如何英傑並有自稱臣記者奏請登極其人格已極卑鄙然尙可曰人各有所主張未足爲大病也迄今項城旣逝一般反對項城之報皆不欲再詆陳死人而彼平日奉項城如神明之帝政派報反時有政擊之詞其最奇者如十二日之國華報所刊來稿竟大駡而特駡此輩送舊迎新下儕靑樓彼見項城已死冰山已倒非痛駡之不能得新主人之歡也翻手爲雲覆手雨此眞人心世道之憂也 
[湘省停止軍事進行狀况]  
　　湘省軍事正在會師進行之時而忽得袁世凱之死耗遂暫令一切停止情形已略紀前報茲聞七號早國務院段氏來電謂無論已獨立與未獨立各省軍民長官請各速派代表一二人齊集北京籌辦一切善後問題以期從速恢復原狀而維國是湯督接電後立即電告軍務院請示辦法以期一致進行 
　　湘軍前敵司令李右文七號早接倪軍來書謂奉院令袁總統仙逝黎副總統接任大局可望和平解决請停止進攻等因奉此本軍遵於即日停止作戰計畫請湘軍亦暫停前進李君以可否暫停進攻未敢擅决昨特轉電湯督請示矣 
　　湯督以袁氏旣已物故大局底定指日可待所有湘屬各路北伐軍隊其已經出發者勿庸再進未啟行者不必開㧞其有關於行軍各事均宜停止除通電各鎭守使各司令知照外並轉飭各縣知事一律出示曉諭 
　　陸榮廷都督接得袁死電信後以袁之罪惡槪係一般僉壬助長而成其中應以梁士詒爲罪魁今袁旣死大局或有解决之望惟必先繩梁於法以稍平國人之怒後再徐圖善後之收束昨特由永電告中央外并電獨立各省都督司令查照湯督准電亦深表贊同將爲一致之電請矣 
　　北軍第六師師長周文炳以袁項城已死恐有不逞之徒乘機窺覦故特制宣言一通由常通告已未獨立之各省軍民長官覆核其文略謂項城物故黎黃陂實爲合法之繼任大總統凡我同舟應即各捐私見激發天良共濟時艱如有敢創異議即屬别具心肝另有陰謀旣自甘爲國人之公敵文炳不敏定當隨諸君子之後大張撻伐以定國本决不使大好河山陸沉於一二僉壬之手云云 
　　周文炳司令於袁未死前曾自告奮勇率軍攻鄂其先鋒軍已由華容入鄂境於六號佔領石首縣凖備進發與鄂軍第一師宣戰鄂之將軍王子春正在調軍防堵忽接項城死耗遂電請湯周二公停止進攻再籌和議周司令以項城已死黎公繼任護國軍之目的達到國事行將結束故亦願表贊成即令前敵軍隊停止前進并將其調集常德一同開回法西原駐地以盡責任特電請都督核示湯督已准照辦理除指定常德爲議和地外並電請王將軍派員來商一切矣 
[袁死後之倪軍行動]  
　　倪丹忱自率安武軍二十營抵岳將與湘省宣戰情形已紀前報詎倪在岳布置未定而袁之死耗已至蓋倪朝至而袁夕死矣倪遂怱怱於七號早五時率安武軍士十二營赴漢乘車進京餘軍仍留岳州已經湘省前敵司令電省矣倪毓棻回軍犯湘以來其司令部設於新堤（在城陵磯下對岸屬湖北沔陽縣）凡渠所轄之軍隊僅五營在岳餘俱集中於此茲因袁死尤不能冒天下之不韙再行犯湘故將其所率全軍一律調集新堤定於八號早自行開赴漢口不再與聞湘事昨已電告湯都督知照現在駐岳之唐芬二軍隊均因袁死各自星散所存者僅嗣冲之安武軍而已歸第一路統領高子俊統帶并聞倪軍於袁死後曾致書李司令請暫停戰李即轉電來省湯督以岳爲湘地倪軍駐此實破壞湘中之統一非全軍退出决不停戰電復李君告知高統領該統領回電謂准於一星期退出請緩攻李又電告湯督矣倪軍兩月未發餉項軍心渙散有第二路帮統李開元所率之第四營兵士七號早聞袁死耗以軍餉必更無着竟相率譁潰刧搶糧臺李出阻止當被亂兵戕害倪軍自相　擊計死百餘人餘俱逃逸民間大受損失市面大擾昨經駐岳密探報省矣 
　　奉軍唐天喜旅長以該軍此次來湘實迫於袁氏之命茲袁氏旣已去世新政府着手組織大局將有正當之解决可不爲無益之戰爭乃聨合倪軍駐岳前敵臨時司令高安瀾商請湘軍前敵李旅長兩方各守現駐地段暫不進攻靜聽新政府之辦法湘省護國軍第一軍長李右文以唐旅長所請自係爲免干戈起見第岳州爲吾湘境地必須客軍全數退出特覆電高唐兩君限令六小時内明白答覆旋得復電請派代表爲正式之磋商旋由湯督派委行軍參謀梅君赴岳商定辦法（一）倪唐兩軍現爲息兵寗人起見暫退出岳地由湖南護國軍第一軍駐防在條件有效期中彼此俱不得無故起釁並侵犯防守區域（一）退守之地應定城陵磯及卾　新堤等處非解除條約效力不得有進調等事（一）在條件有效期中兩方不得有增調軍隊曁爲戰事上種種設備各事（一）條件有效時間以大局底定之日爲止如有必要情形經兩方認可得隨時解除之李軍長因原定條件多有不妥協之處遂商之湯督改定附加辦法電轉該旅長司令查照（一）條件時效應以兩星期爲限如經雙方認可有展期之必要者得續長兩星期該項續展之期至多不得過三次（一）該軍退出地點應以完全離去湘境爲主城陵磯地方兩方面暫不駐兵將來續行宣戰時但非預爲通告見覆不得爲軍事上之進行唐高兩軍對於上項辦法已經認可答覆該軍隊即於八號履行實行該條件之期爲自本月十二號起昨已轉報來省矣 
　　岳州倪唐軍隊回駐岳州後即以前曹錕駐地爲司令部前守備舊署爲軍械庫陸續由漢運來彈藥軍械極夥輪流派兵一排常川防守五號天將破曉時忽然火起炸裂之聲全城振動直至早八時始滅炸死兵士十餘人平民四人全部軍器付之一矩並燒毁民房五間有云係黨人抛放炸彈所致有云係守衛兵士自行放火現在該埠日夜特别戒嚴倪嗣冲所率二十營於六號早九時抵岳預備與湘桂聨軍宣戰而不料袁之死信即至故翌日卽偃旗息鼓而去 
[成都之軍事三大會（成都通信）]  
　　聚豐園之會五月二十八號陳督派謝副官胡秘書等宴各處代表于少城聚豐園各代表謂此次陳督宣布獨立驟增南政府之勢力當與獨立各省一致進行曹軍代表文龍云成都雖已獨立而起義各軍仍互相雄長不求統一殊屬非計今各代表旣能代表各義軍應由吾輩籌一統一進行方法敝軍劉司令已取消護國軍總司令名義迭見　文其未取消者當繼續進行聽候陳督編制如曹軍不去仍當公舉代表向曹軍交涉倘不能和平則宜合力與之宣戰云云各代表均表贊同乃散會 
　　都督府之會三十一號參事會正式開議時都督府亦開軍官會議參事員因請北來各軍官到會接洽一切又某參事宣言云近來人心浮動謠言日滋然大抵街談巷議多下流之言又安知非袁派人暗中散布鄙人等早有所聞不能不爲我最親愛最崇拜之各軍官告總之吾川旣宣布獨立甚望根基鞏固不爲謠諑所搖各軍官起言保衛地方原係軍人天職我等一致奉陳都督命令總期達到完滿目的雙方異常歡洽隨即散會 
　　悦來園之會六月一日成都紳商學報各界假悦來茶園地方設筵歡迎北軍官佐北軍參謀張之江對衆宣言謂此間北軍各旅全體官兵堅持維護共和之意川東方面袁軍如來破壞即當痛加撻伐語畢隨即宣讀各旅官兵啟事一過其文云逕啓者本軍官兵向持人道主義惟以公共利益爲前提苟利於國死生以之耿耿此心天日可誓謹就本軍現在對於川局正確之意旨掬誠以告幸埀察焉本軍不願作戰之意旨（一）本軍全體官兵毫無權利思想决不能因都督位置之關係擁護陳公個人爲都督　啓戰爭此不願作戰者一（一）川中父老如因挽回本省之權利而發生排外及因他種不得已之苦衷而排外者本軍對之不獨毫不競爭尤願完全退讓以息紛爭此不願作戰者二（一）周軍擬來攻取成都本軍對之無所主張惟該軍來省以後或推翻舊督而另立新督祗要各父老以爲合理本軍對於陳督决不偏袒對於新督亦决不反對此不願作戰者三（一）周軍此次來省或暫假袁政府命令仍爲將軍其意欲　將來時機成熟再行獨立藉此以爲間接排外地步本軍對之亦决不反對蓋本旅向以開誠布公爲本旨問心無疚卽不論他人之舉動若何也此不願作戰者四本旅甘願作戰之意旨（一）此次川省獨立本以推倒袁政府爲目的周軍此來仍用袁政府僞鎭守使及僞將軍名義是其爲袁軍而非民軍爲敵軍而非同志軍爲將軍而來非爲都督而來擁護袁政府而來非爲効忠民國而來各界父老如以周軍此來爲背於義全體否認並確信本軍非有擁護陳督之心　有絲毫權利思想存乎其間圑結一氣齊心努力以推倒袁政府爲目的則本軍今體官兵竊願隨我川中諸父老昆弟之後以與該軍背城借一（一）周軍旣來本軍極願勸陳督早日退讓惟其此來以擁護袁政府爲目的誠恐被入成都滇軍亦必與爭成都兩下相爭川局糜爛必至不堪設想各界父老如確信本軍爲顧全大局起見爲保全川省起見並非有擁護陳督之心非有絲毫權利思想存乎其間固結一體同心協力以顧全川省大局爲目的則本軍全體官兵竊顧隨我川中諸父老昆弟之後以與該軍背城借一以上各條出自本軍全體官兵肺腑當此風雨飄搖之際同舟共濟之時大局所關不得不爲萬全之計孰得孰失何去何從諸父老兄弟有以敎之陸軍第四混成旅長伍祥禎率全體官兵十三圑長丁搏霄十六旅長馮玉祥謹啓讀畢由顏雍耆代表全川父老子弟致答略謂北軍官兵志氣堅定無任佩服不但今日始行佩服即從前亦多所仰仗不但川人佩服即全國聞之亦必崇拜此舉云云是日賓主盡歡而散 
[四川最近之財政問題]  
　　成都中國銀行停止兑現後每日賴以萬串銅元上市收買故數日内尙能維持旋以造幣廠銅元日漸不足兑換乃日形困難且以不能通行各處之故各錢店換入不能上市買錢於是錢店亦不得已而紛紛關閉因錢店關閉軍人無處換錢故又不得已而上市購買當時錢帮分董及董會職員有在市經理者乃竭力調處允代買數百元之錢遣經紀送去隨後中國銀行成行管理乃稟都督主張每日截留二千串分送各圑營卽不能再入市兑換其維持亦頗不易矣 
　　鄒懷熙接任財政事務時即抱有恙近已稍愈對於籌欵方面已發出通函云逕啓者都督陳氏迫於潮流之趨嚮保境衛民不得不宣布獨立憲章六十衰年久離政界而僑居錦里與邦人士休戚相關迫於都督與各界之敦勉不得不擔任財政受事之初室如懸罄凡所爲備餉需謀統一除暴亂撫流亡非錢不行且刻不容緩當此須臾待命之秋苦無咄嗟點金之術是又不得不求助於人民用特飛函執事迅會同侶邀集各界人士量地方之財力審目前之情形略仿從前借墊捐輸辦法與以一分月息即由該縣正雜各欵内劃出分三個月本利償淸成數不拘惟以速爲請并望情喻理曉推誠布公弟等諸朋交緩急之相通萬不可假官力威權之强迫明知吾蜀比年以來兵祲交併民力凋殘撫宇未先催科是亟未免不近人情然設因財用不搘變生意外地方重蒙損害費用轉以增加四潰難收殆成不治之病度明達士紳必能計及於此也庚癸之呼急於星火升斗之濟潤比海河專此不勝懇切盼禱之至 
　　川人苦惡税久矣近聞財政廳鄒廳長向人宣言此刻急在籌欵方法俟財力稍裕卽行酌量將以前惡税減除成都關進城收税出城又收税尤爲苛刻當首先飭停并有人向鄒廳長建言烟酒税係世界名國通行之良法故吾國旣有烟捐酒捐又有牌照税又有公賣費名目紛多殊爲不合以後當統歸於一鄒廳長雖頗以爲然然仍須視將來財力之如何也 
[唐督闢袁去難善後電]  
　　項城逝世已於事實上不退位而退位從前擁護袁氏之官僚動曰項城如退位將有如何難題如何危事立時發生云云張勳張作霖王占元倪嗣冲諸人均曾爲此迭發通電力與獨立各省抗上月二十八日雲南唐繼堯都督特詳電闢解電中所言北方軍隊一層今已億中可知天壤公理固自不可移易特心有所蔽者非至事已實現不能見及耳此事雖已成明日黃花然足爲袁派人物警覺者不少爰補錄如下急徐州張巡閲使盛京張將軍武昌王將軍段巡按使鑒北京黎大總統曁各堂處部院局所長各省承德歸化張家口寗夏西甯康定各軍民長官曁肇慶岑都司令黔桂粤浙川湘秦各都督各前敵司令均鑒張巡閲使卅電張將軍段巡按使兩冬電頃均奉悉諸公愛國别具深衷苦心危言循誦增惶以鄙意復有欲陳者蓋項城之必須退位自法律言之罪名已定而難免自事實言之威信已失者難回凡諸理由具詳迭電今諸公之意殆已莫不謂然特患善後不易然此不難解决也繼堯何人約法具在獨立各省聨合軍政府前已宣言恭戴今大總統黎公繼任非惟國民無敢異議即國外亦一致贊同是可無容置　若謂北方軍人不與南省同其趨向則厚誣我北方神聖之軍人竊謂過矣夫南北雖異心理大同燕趙健男素饒肝膽其効忠於國家非私暱於袁氏也今滇黔桂粤浙省之舉義兵目的悉在於國家其行動一本乎法律則凡効忠新國家必有同一之趨向苟其不明大義甘爲項城致死此袁氏一姓之鷹犬耳何効忠國家之足云乎至如宥電所陳項城退位兵禍立解諸公或有所疑乃至有舟中敵國野心權利之嫌此亦不能無辨義兵之起實爲項城項城退位黎公繼職凡我袍澤孰敢阻兵兵禍之解自可立决且本今茲之舉庶國人知以項城之撫有全國而一有違法立致覆敗以黎公之身無寸柄而按法繼承舉國人士凛乎人心不可或失國憲不可妄干正所以殺國人非分之心而杜將來無窮之禍也理有固然奈何疑者夫諸公之愛項城實有過於愛國即堯等亦豈有私怨於項城其力持項城退位之議爲國故實亦爲項城也諸公誠愛國誠愛項城惟有力勸項城卽日退位之一法否則愛之實以害之不免爲細人之姑息諸公明達必不出此專布腹心惟圖利之唐繼堯感印 
[岑西林對於欽廉歸併廣西之意見]  
　　岑西林對於欽廉合治廣西之意見極贊成并謂北海爲中國南部最良之商港苟能畢力經營并急建築邕北及桂滇鐵道不獨能與法人之滇越線爭衡内而南邊各省之商業外而暹羅越南洋羣島之貿易且盡集於北海粤省海線過長良港亦夥如欲專待粤人之啟發此地微論人力 
 
 
 

Page 7

 
 
所不暇及且有顧此失彼之虞以故自北海開爲商埠以來商業不獨不日見興盛且有年遜一年之槪苟廣西能以全省之力起而代粤人經營其地使滇黔川桂之物產得通其出海之道則中國南部之富力必大發展此實關係今日國計民生之最急者也余意（西林自謂）亦欲待欽廉人民之上請願書即可解决此緊要問題將來中央政府成立亦萬無不贊成之理且歐戰之不能再持久一年今之經濟家多已斷言之矣歐戰停息之後世界工業之積極擴張又爲勢之所必至者吾國今日如再舍乘其良港不先自經營整理以爲異日商戰根據之地外人必且起而代我况某國更有迫我沿海港嶼不得讓與他人之宣言耶吾民今日當一面致其全力以解决國政更一面籌策進行以固其疆圉斯乃眞正之救國主義余之贊成欽廉合治廣西亦即本此吾民其幸毋視爲僅屬桂粤兩省之事而加以畛域之見更毋謂國事尙未解决謂可置作緩圖也云云 
[秦人述獨立時之糜爛情形（續）]  
　　城外則靡有孑遺矣令親被災尤重惟人未受大虧耳糧道旣絶省垣糧價飛漲（每餅一斤售錢六百文）人有餓死者救世堂敎士出而調停允陸將軍帶三營人退出潼關其餘軍裝交出各不相害雙方認可乃朗齋出省不數里王銀喜領數千人追至大呼不乘此時翻灰（此爲排徽之暗號此次借獨立之美名一爲排徽一爲發財）更待何時即擊斃陸軍數十人軍裝行李悉數搶去女眷尙無下落朗齋逃至省垣現一人獨住救世堂洋人以此種强盜行爲有失威信向陳督交涉索賠陸銀八萬兩尙不知如何了局耳總之富平一役不過小挫誠能激勵將士背城借一勝負之數未可知也而乃畏首畏尾株守省垣以致全軍覆没家口失散以如此之人當專閫之任非特禍陜亦軍界之羞也袁軍名譽掃地盡矣陳公欲謀獨立不得不利用口口以壯聲勢其爲計固得矣然口口皆昔年鹽梟亡命江湖之徒并不知國家爲何物獨立爲何事惟知憑藉權勢作威作福以遂其平日發洋財之思想嚴紀鵬王銀喜地位旣高人格較好惟部下之史占彪疙瘩寛兒老四輩目無法紀罪不勝誅陳督此後聚此數萬桀驁健兒作何處置結之以恩恩極則慢臨之以法法重則變陜西刦運始開幕耳記得去年某報記有陜西爲大舞臺一則吾深祝斯言幸而不中也弟方寸已亂拉雜書之言不成章請吾兄閲後加以斧削登諸報端俾知吾陜眞相焉現甘晉豫三省各以重兵保守本境阻斷交通吾兄回陜之説似宜從緩（下略） 
地方通信 
[蘇州]  
　　湖北會館賀總統電北京黎大總統鈞鑒我大總統就任中　稱慶以爲國利民福從茲永固維桑與梓欣祝無極蘇州湖北　館全體公叩 
　　平望商團與保衛團之衝突吴江縣屬之平望鎭於光復後創辦商團曾經詳省核准以凌竹雲爲商圑正董孫章甫爲副董開辦數載名譽尙好近該鎭又有保衛圑係徐樸臣到平望宣布獨立時招募之義勇隊所改編前日晚間九時　圑出隊梭巡半途遇保衛圑人不知如何口角衝突以致互相爭毆商圑中人有數人受傷旋經駐紥關帝廟之七十六圑軍隊出場排解始各散去事後保衛圑長殷兩亭先赴吴江縣知事處面禀情形迨商團部長將受傷人送縣　驗即被縣署駁斥聞商圑人員因此憤激爰即集議自行繳械全體解散已上禀縣道各署備案矣 
　　幼稚生舉行畢業蘇州市立第一幼稚園開辦已届二年學生頗能整齊而兼活潑日昨該園開會舉行畢業式來賓頗多其開會秩序如下（一）報名（方雅南君）（二）玩物歌（幼稚生）（三）花圈體操（幼稚生）（四）奏琵琶（司馬德君）（五）四肢運動遊戲（幼稚生）（六）來賓演説（蔣受之文乃史二君）（七）蝶聞花香(幼稚生)（八）奏樂（施密德夫人）（九）演習士農工商兵（幼稚生）（十）給畢業證書（方雪元顧來英汪文蘭馬桂寳蔣滿金桑增淦）（十一）幻術（陸寄社君）所演各節均極純熟觀者鼓掌散會時已傍晚矣 
　　蘇蘇女校游藝會預誌醋庫巷蘇蘇女學校係前淸光緖三十年開辦迄今已届十二週歷年頗著成績茲該校定於六月十七號舉行遊藝會藉作十二週之紀念刻正遍發入場劵邀請各界届時蒞會參觀 
　　派警彈壓茶市現在當茶業上市之時閶門外下塘各茶棧正在招雇女工揀選茶葉而葉家弄楊安浜一帶之流氓每於女工散歸時成羣結隊評頭品足任意調笑甚至有動手胡爲者實於風化治安大有關係故該處商董函請警區派警彈壓旋經　區董署長飭令該處第三分駐所萬國宗巡官於每日女工進棧散歸時添派警士數名前往彈壓以免滋生事端 
[松江]  
　　黠警詐財不成前者西鄉有人聨名函禀縣公署稱王順發徐子龍等糾衆開賭並置洋槍派黨放哨以備拒捕勢將釀成巨禍等情李知事覩此危詞立飭警局密派警探三人馳往西三區將王徐兩人拘局管押翌日即解送縣署經劉承審員訊明後各判刑期八個月發所執行旋經某警往求某紳謂王實被人誣指現在農忙之際家惟老幼勢將坐斃云云某紳憫之當爲函懇縣署請早懲釋縣中遂援易笞例提王徐至案各笞八十板保釋事後某警赴鄉托名罰金並一切費用向王索洋二百元事爲某紳所知立飭人招王面詢知已付過一百七十元乃召某警及居間之某某至迫令將洋如數交出當場給王領回勸速安分歸耕某警等則大受斥責揮之使退 
　　中校遵令放假日前縣立各學校因袁項城下世黎總統受任各給假一天以資賀吊中校以省立故獨否旣而中校楊校長接到省令乃於前昨兩日懸牌給假 
[無錫]  
　　美敎士夫婦回國無錫聖公會會長美國人慕高文氏辦理錫邑敎務已歷十餘載與地方人士感情融洽近因旅華已久例須回國一行已於六月十三號由錫啓程會務由聶高來代理其來華之期約在半年以後當慕會長啓程之前錫邑紳商各界及會友等連日設讌祖錢各贈紀念品首途之時會友學生又到站歡送並在車站月台合攝一影以作紀念 
　　救火會定期較龍無錫救火會派赴上海救火聨合會會議　　　　　　　　　　　　　　　　　　　　　 
之徐吴兩幹事已於日昨乘車返里聞此次滬上開會到會代表共有十餘縣先議决各處統一辦法以備日後開全省聨合會之基礎後議各處較龍日期無錫則定期本月二十二日在火車站曠地舉行已柬請上海及各處會員先期來錫參觀並往商市公 
所借公園内之多壽樓爲來賓之寄宿處 
　　警察所考補巡長前日縣警察所通飭各分所巡官保送巡士到所考補巡長各巡官接飭文後無錫市五區共保送一二等巡士十五名已由王知事於十三日上午在署命題考試首題爲偵探學大意次爲巡長之職務若何三爲敎練之淺説各巡士至十二時一律繳卷現王知事正在評定去取不日卽須揭晓 
　　駐錫安武軍回皖無錫自發生戰事後南京馮將軍因當地兵力單薄即商請安徽倪將軍派安武軍第一路第二營馬泗桂管帶率領所部於上月初開拔來錫駐紥惠山張巡廟内以厚兵力茲倪將軍以政局已定地方漸安商由馮將軍將駐錫安武軍一營開回皖省並已電飭馬管帶預備一切不日即須束裝就道 
[鎭江]  
　　繭市業已收束鎭郡各繭行自六月一號開秤後售繭者即形擁擠出貨尙稱興旺價目逐漸提昻惟繭價雖貴而繭質不如上年之優美今各繭行均因收貨已足已於日昨一律停秤矣 
　　郵局並不停滙鎭郡自中交兩銀行接停兑令後雖經軍巡兩使極力維持照常兑現而以訛傳訛謠言實甚邇日復又喧傅郵局有停止滙欵之説人民異常驚恐茲經實地調查此事全屬子虚現聞鎭地郵局接寗垣郵務管理局新訂郵滙銀元貼水界限如滙欵至天津北京槪不貼水國内郵局互滙之處除江蘇安徽外每元貼洋水一分云云據此則知郵局無停止滙欵之事矣　　軍警分擔防務駐鎭要塞掩護隊葛司令近接省電有維持地方保護外人之令業由司令與章知事會商分防辦法凡城鄕江口要隘及四城門與有敎堂洋房處所均歸軍隊把守其城内外商埠地方及租界口則由警察認眞梭巡以期共維治安 
[武昌]  
　　電賀黎總統就任旅鄂贛民張漢民致北京電云黎大總統鈞鑒天降大任簡在明公敬聽之餘距躍三百從此中原有主永 
息政爭扶危定傾實仰威德敢不爲億兆生靈稱慶謹祝民國萬歲我公萬歲張漢民叩 
　　官吏悼袁之眞摰武漢各署廳處所局廠軍營學校現均設安望祭袁項城並一體遵令臂纏黑紗而王將軍范巡按猶以爲 
不足報恩於萬一特飭委武昌縣知事吳寳棣爲籌辦喪禮專員擇定前修葺預備登極朝賀之萬壽宮爲公共祭壇將該宮之紅色墻垣粉白内外遍綴素彩於殿上供袁之肖相及祭品醴酒爵樽八簋八簠各項於十日起一連三日早晚兩祭早祭上午九時晚祭下午五時均由將軍巡按親率文武薦任以上諸官前往致祭次第上香古樂與軍樂雜奏極爲整齊嚴肅按前淸皇帝之喪各督撫奉哀詔後赴萬壽宮行禮舉哀大槪亦如今日情形今鄂省當道以此殊禮待項城可以慰其素志矣又將軍巡按前日所派赴京慶黎弔袁之代表係軍署副官長張厚德江漢道尹金叔奮二氏現道署公務由武昌吳知事代拆代行 
　　白沙洲刦案近訊鄂垣白沙洲焚掠燒殺傷警斃民一案已判决死刑之彭福堂張輝先二犯業已經過上訴期間湘帮無人提起上訴該二犯亦自知不能免死並不上告乃由夏口地檢廳於十一日將二犯提出押往閲馬廠地方鎗斃其受無罪宣告之馮元臣馮友生等八名已開釋七人惟馮元臣一名因地檢廳以其有敎唆犯罪之嫌疑獨提起控訴於高等廳應受第二審審判故未能開釋詳送高等廳提審案内尙有主要犯陶西甫逃湘未獲近經木帮偵得陶現在常德因湘省獨立置鄂省法廳移拿公文於不顧故於昨日特派員持文前往緝拿 
[安徽]  
　　保護洋商採辦蠶繭當塗縣屬之小丹陽鎭素爲蠶繭會萃之處近年來營業日臻發達且洋商至該處收買販運者頗多現有德勝公司派夥友洪樹聲等携帶現欵六萬元赴小丹陽採辦蠶繭并在南京德領事署禀請函致安徽巡按使請予保護昨已飭知當塗縣查照辦理矣 
雜評一 
[威信（一子）]  
　　爲政之要在立威信夫威信云者非可强致必有所以服人者也墮失而後雖有萬鈞之力不能恢復者也一事墮失則千百萬事皆將隨而墮失者也故威信當愼之於始今日之時局萬目觀瞻威信確立與否全繫此間不容髮之時能毅然懲治一二禍首而不稍遷就則威立矣能毅然規復約法國會而不背宣言則信立矣此機一失將何由樹立耶 
[國民之聲]  
　　天下之至有力者非所謂國民之聲歟國民之聲起而政府應之如響則國民之力皆政府之力也政府乃得鞏固反是而漠然者則其力將别有所屬矣袁之時代國民之聲初而和平繼而激昻而皆置之不顧此其所以失敗也 
　　今日國民之聲在爭約法等三事政府果能有以應之耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中國銀行商股聨合會開會紀]  
　　上海中國銀行商股各股東爲保全商股鞏固本行起見特組設商股聨合會於該銀行内昨日爲聨合會成立之期假北市總商會議事廳開成立大會籌議一切事宜於午後二時半開會到會股東共三百餘人約占股本二百萬元各省商股亦多派代表預會廣東爲徐竹梅福建爲郭則壽漢口爲史晉生天津爲白廷　該行亦派李吉甫馮芝芳沈金濤嚴元臣孫錫侯張頌賢陸廷撰王璧侯等八人爲招待　開會後公推大股東林綘秋爲臨時主席派委顧韻伯馬孝純爲會場書記員先由林主席宣佈開會宗旨後由錢新之報告各行號情形北京總代表卞白眉報告總行全體營業情形天津漢口股東分會代表報告各該地會務情形畢討論聨合會章程就原草案二十三條公同修正除第五章附則内第二十二條之全文完全取銷並第三章會議第十四條股東會議事項如與該股東有利害關係者不得加入會議句之下加添（之議决權）四字又第十九條職員會議之决議以到會人數之過半數决之句下加添（議决後通告各股東）八字外餘均一律通過次照章選舉職員張季直得八千八百八十九權當選爲正會長葉葵初得七千八百十五權林綘秋得六千九百一權均當選爲副會長（各項幹事因票數較多檢查稍繁尙未宣佈容後查明續錄）次提議四事（一）電請政府實行民國二年參衆兩院通過之中國銀行則例承認中國銀行爲永遠國家銀行有代理國庫發行紙幣之唯一特權（二）電請政府速將籌得的欵（如鹽税餘欵及美國借欵）撥還中行墊欵俾京津二行恢復營業（三）議决添招商股擴張商權（四）重電政府要求不得再發生中交合併問題（前次往來電稿已錄十四日本報）議畢後遂告散會會時已鐘鳴六下矣聞該會成立後各地分會即一槪併入以便一致進行當該會提議擴充商股時到會各股東甚爲熱心林綘秋（林君爲台灣大資本家）首先擔任籌募百萬元無錫施君亦願加購二十五股（該欵已交銀行）茲將聨合會章程草案附錄於後 
　　第一章總綱 
　　第一條本會由中國銀行商股股東聨合成立以保全商本鞏固本行爲宗旨 
　　第二條本會會所設在上海中國銀行内大會地點臨時擇定佈告 
　　第三條本會爲欲貫澈第一條之目的得由大會議决辦法向法院政府請願 
　　第四條本會非達到第一條之目的並由大會决議後不得解散 
　　第二章職員及職掌 
　　第五條本會設會長一人副會長二人幹事八人於股東中公舉之 
　　第六條會長代表本會執行對内對外一切事務　　第七條副會長輔佐會長主持一切職務 
　　第八條幹事秉承會長副會長綜理本會一切事務 
　　第九條本會職員均爲名譽職不支薪水夫馬等費因公費用實報實支 
　　第十條本會得酌用辦事員及夫役 
　　第三章會議 
　　第十一條股東會議由會長召集全體商股股東舉行之 
　　第十二條股東會議之議决權一百股或以下每一股有一議决權一百零一股至五百股每十股有一議决權五百零一股以上每五十股有一議决權 
　　第十三條股東會議時不能親自到會須派人代表者應出具委託書存留本會爲證 
　　第十四條股東會議事項如與該股東有利害關係者不得加入會議（此條議决修改） 
　　第十五條有商股總數十分之一以上之股東得將提議事項及其理由請求會長召集股東會議 
　　第十六條股東會議之决議以到會各股東議决權過半數行之 
　　第十七條職員會議由會長副會長與幹事舉行之 
　　第十八條職員會議每月至少舉行一次 
　　第十九條職員會議之决議以到會人數之過半數决之（此條議決修改） 
　　第四章經費 
　　第二十條本會經費由上海中國銀行另立户名暫墊於每届决算時由股利項下撥還 
　　第二十一條本會經費由庶務幹事編置預算提出於職員會議通過後實行 
　　第五章附則 
　　第二十二條本會成立後旅滬中國銀行商股聨合會及别埠股東會一律裁撤（此條議决取銷） 
　　第二十三條本章程自股東會議議决後實行 
[滬杭正式通車之希望]  
　　自浙省宣布獨立以來滬杭火車中途梗阻迄逾兩月近雖由滬上絲繭總公所禀奉顧省軍　長官允准通車僅許載運鮮繭不准塔客及裝載他種貨物且定以四星期爲限正式通車尙杳杳無期　滬上轉運公司及商帮恊會均舉代表赴浙　懇當道早日　車上海南北商會正副會長亦已電禀南京馮上將軍迅即轉詳政府提早通車以便商旅 
　　又一訪函云滬杭火車於十一號起先通運繭貨車後滬杭甬各轉運公司以繭車旣可通行　其餘貨物亦應　運　由滬杭甬轉運公會於前日致函滬杭車站華總管沈叔玉君云滬杭火車停止已久迄服二月有餘百貨山積商務疲滯迭向松滬楊護軍使陳商奉准先開繭車惟客貨車仍未通行商業阻滯不堪言狀現在時局大定蘇浙兩省無此疆彼界之分自開繭車以來毫無關礙之　務祈貴局詳請楊護軍使允准即日往返通車以利運輸而蘇商困曷勝廹切待命之至 
　　又聞辦南車站之裕通三濟公益愼大等各轉運公司以安徽浙江兩省素爲產茶之區每年徽州新茶上市必經杭省裝載火車運滬近日杭埠新茶甚多自應援照鮮繭辦法由車載運業已禀奉楊護軍使批示准由火車輸運新茶來滬茲由裕通等各轉運公司會議定於十六號（即今日）爲　由杭裝運新茶昨已電致杭省一轉運公司一體知照矣 
[保護絲商之電稿]  
　　上海絲業會館電南京馮上將軍齊巡按使鈞鑒每届新絲上市江浙絲商由滬招商戴生昌立興等輪船拖運銀元赴蘇之吳江浙之吳興各鄉礦採辦絲經運滬銷售銀貨往返地連兩省　經數縣連年疉遭盗刧損失不資商情困苦痛抱切膚近來梟匪充斥刦掠頻仍現在新絲已出商人咸有戒心於商業前途鄉民生計國家捐税關係甚鉅用特迫切電陳務祈通飭沿途經過各縣知事水陸營警隨時嚴密保護並添派淺水兵輪晝夜梭巡以靖航路而安營業祗候示復除電農商部外上海絲業會館董事許　萃楊兆鏊戴文溶楊文鋪等叩文 
　　南京軍巡兩署復電絲業會館文電悉應予分别轉飭隨時保護特復將軍馮巡按使齊寒 
[查辦軍艦撞沉商輪案之嚴切]  
　　海容巡洋艦撞沉招商局新裕輪船一案由海軍部飭派司法長許繼祥來滬訊理已誌前報茲悉海軍總長劉冠雄以新裕裝載陸軍赴閩係由海容軍艦沿途保議旣因爲霧所迷以致碰撞則新裕危急之際海容艦長人等自應趕緊援救乃竟溺斃人命至如此之多此中情節亟須澈究故又加派該部次長曹嘉祥來滬會同查辦昨已電滬飭知許司法長暫緩訊理一俟曹氏抵滬再行商辦 
[復訊仁和里兇案]  
　　法新租界霞飛路仁和里十八號門牌管子敬家於本月二號被王湘生王文桃等突然闖入硬借不遂用刀戳傷傭人張二左肋等處旋即殞命經探目沈德福先後拿獲兩王及張金民楊蘭生等四人解送法公堂訊問事主管子敬稱王等來家並非欲得錢財實係聽從宋姓主使前來暗殺請提宋姓併究後經沈探目將宋拘入捕房捕頭諭令交保候解公堂訊奪昨日復由捕房將王湘生等解廨事主投稱王等先來一函寫有韓啟字樣查韓姓與商人於辛亥年在浦口會晤韓係民黨中人其中情節祗有宋與趙慶乾得知故此次之事爲宋主謀毫無疑義質之王湘生供鎭江人年二十四歲前在管子敬所開之土布店内爲夥該店關閉後賦閑無事曾向管借過一次二號之前十餘天向張金民告借川資兩元托詞回家借到後即將此洋在攤上購買小刀兩把至福建路邀同王文桃前往仁和里見管家大門未關我即進去被傭人張二拉住不許登樓王文桃旋亦入内抱住張二將刀給我我一時忿恨連戳兩刀一在肚腹一在左肩讞　問曰此事究係何人主使王湘文答稱係民人之意與宋張等毫無干涉所有石灰亦由我交與文桃求恩寛宥訊之王文桃供丹徒人年二十歲前在老閘偷鷄橋雙星池浴堂爲夥今已失業王湘生係是朋友與管向不相識在十餘天前王湘生來與我商量欲至仁和里管姓家借洋如能借到允分我數十元二號在福建路由王湘生給我小刀一把石灰一包至十二點鐘同往霞飛路仁和里他先進去忽與傭人張二扭毆我亦進内將張二拖住小刀放在檯上被王湘生拿去向張二肚上猛戳一刀我即逃出與張金民等均不認識是實張金民供鎭江人年二十二歲今在宋姓所開之店内司賬前曾帮過管姓土布店生意前月二十七八日王湘生因要回家向我借去川資兩元其買刀借錢等事均不知悉况與管素無嫌隙請堂上明察訊至此時已嚮午中西讞員判王等還押候飭捕房調查明白再行訊核 
[租界救火會預備慶祝三誌]  
　　六月十七日（即明日）爲公共租界西人救火會成立五十週年之紀念日入晚舉行提燈會先於午後三時與法租界救火會員齊集黃浦灘大英總會對面草地排隊繞行各馬路並於下午在西藏路會樂里口所建高檯之四周用汽油燃燒使各會員馳往施救賽演各種救火方法又於對面跑馬場内設一看檯業已雇工將是處鐡欄拆除日夜趕造以便届時邀請英法工部局各西董及來賓校閲分贈奬品功牌然後共攝一影以爲紀念捕房麥總巡以届時觀賽之人勢必熱鬧昨特諭飭新老兩捕房捕頭多派中西探捕分往照料以免人多肇事 
[再誌蘇滬松錫火政之共進]  
　　本埠救火聨合會以演龍一事各處均於五月二十分龍日同時舉行不能互相參觀以促進步爰特發起邀集蘇州無錫松江等處救火會領袖來申會議分期舉行辦法曾紀前報茲聞上海演龍地點業已擇定在滬杭火車站附近前晚救火聨合會毛會長等特邀各區救火會領袖假座廟前一區救火會會同各處派來之代表開會集議當衆議决蘇州於陰曆本月二十日操演無錫二十二日松江二十七日上海則於二十五日舉行議畢後昨日又通告各區會員分别預備届期齊集聨合會分班出發前往操演 
[疋頭市面復活]  
　　疋頭呌莊價格之低昻向視生意之衰旺爲標凖各項疋頭在端午節以前因各省地方不靖銀根緊急生意極爲淸淡故呌莊貨價屢跌今則國事大定人心漸安客帮交易業已活動故疋頭呌莊價遂增漲售出之貨亦日見增加昨日星期四元芳洋行所拍各貨核與上期售出之價標布每疋漲銀三錢細布漲一錢市布漲一二錢細斜紋漲一錢五分素羽綢漲四錢泰西緞每碼漲三分據該業中人謂各地疋頭業停辦日久存貨多已售罄現在大局觕安需貨孔亟此後拍賣當益見其多貨價亦必有進無退云 
[崗警注意制錢]  
　　崇明堡鎭陳大成雜貨店主陳勳治昨携制錢四捆計共六十六千文乘某小輪船來滬在十六舗碼頭起岸當被崗警查見指爲私燬所用立即扣住帶至第一區署由董警正詢問陳稱此係毛錢係收賬得來帶至滬上向人兑換並非爲私燬所用董警正因其爲數較多飭送警廳司法科訊明核辦　 
[探報姜滙淸之蹤跡]  
　　閘北第四區署警正姜滙淸前因贊助黨人反對袁氏爲警廳長訪悉正欲查究姜即棄職逃逸警廳長徐君電詳上台核辦並即懸賞鉅欵通飭緝獲迄未逮捕茲據偵探報告姜匯淸現仍寓居滬上車馬進出甚爲問綽徐君以曾奉馮上將軍電飭勒限拘捕毋任漏網故特詳請駐滬楊交涉員照會領袖領事通飭各捕房一體留心協緝 
[公共公廨訊究私土類誌]  
　　東棋盤街六百另七號門牌開設順義公司坐莊字號之山東人張立夫因私販波斯紅土被印土督銷局與洋藥公司聨合會查悉以其偷漏税餉違犯中國二百六十六條刑律咨照代表律師禀由公廨給諭會同總巡捕房中西包探前往將張拘獲連同抄獲之私土一百十兩帶入捕房於前日午後解送公堂請究原告代表穆安素馬斯德兩律師上堂譯明案情並由中西包探禀明搜查私土情形詰之張供詞狡展王肇之襄讞與英康副領事以被告私販烟土罪已成立判罰洋五百元充公無洋改押西牢三個月抄獲之私土送請海關銷燬 
　　粤人王子平在北浙江路二百九十六號門牌及愛而近路三百三十一號門牌開設烟膏店兩家因私藏禁止進口之波斯紅土並將私土煎膏混售被洋藥公所查悉協同捕房搜獲私土禀請公共公廨出單昨日將王傳案經俞代襄讞會同美别副領事略訊一過判王押候英領堂期解訊 
[赴皖收繭之歸客談]  
　　蘇浙皖三省繭市向以浙省爲最早蘇省次之皖省又次之現在夏至將届三省新繭已陸續收市本埠各絲商之赴三省收繭者多已返滬據云皖省今年收成之佳首推木鎭該處收價開盤每擔四十五元收盤加至五十五元靑陽貴池等處開盤價比木鎭加一元其收盤則相同云 
[廟園内建築大商場]  
　　近有商人張某等集合股本在滬城邑廟後園擇地設一極大商場聞已定名爲勸業場建造七層樓洋式房屋訂於七月一號開工興築限三個月完竣 
[查緝海灘鹽販]  
　　緝私統領蔡竹賢查得川沙南滙沿海灘地方邇有大帮梟匪備帶鎗械販賣私鹽殊與鑒課大有妨碍昨特飭行緝私第二營魏營長迅即派隊開赴川南一帶查緝究辦 
[通飭保存槍械]  
　　淞　警察廳長徐輔洲君以所屬各區署所長警於地方戒嚴之初曾由本廳給發槍械子彈以重防務現在地方平靖防務稍鬆所有前項鎗械自應於落差之時悉心揩擦以免日久銹壞業已通飭各區署一體遵辦並着各該警正佐查明造册呈報備查 
[東南城地方會演講預誌]  
　　東南城地方會訂於本月十八日下午七時在大東門内火神廟後廳開演講會由該　會長請洪武仁主講題爲今後國民之責任及生活上必要之智識届時無論會友非會友均可往聽 
[女學生之聖經演講會]  
　　旅滬廣東基督徒振坤女學校學生組織一學生聖經演講會於昨日（十四）開成立會選定曾苑文鄭苑華二女士爲正副會長鄧苑章女士爲書記某女士爲會計開會時主席宣布開會理由其所標揭之宗旨在砥礪智德預儲他日爲社會服務之人才校長洪㵎聲君亦致詞策勵并欵以茶點至六時散會聞一切會務皆由各生主持云 
[米行夥援救女孩]  
　　拐匪李伯恒沈老三昨日不知從何處拐得十二歲女孩胡阿奎行經南市洪昇碼頭裏街該女孩且行且哭當由該　大正米行夥某甲見其形迹可疑鳴警上前盤詰李沈爾匪言語支吾意圖逃逸當由警察一併拘住連同女孩解送警廳訊供之下立卽備文移送地方廳經檢察官預審之下判令李沈兩匪分别收押該女孩暫行留養候召家屬認領 
[嶬棍仍被拘獲]  
　　住居蘇州城内之徐松亭生有二女長名阿大現年十九歲次名阿毛現年十三歲於上月間被該處西路一區已革巡警張恒有誘拐來滬賃居蟻棍陳金奎（即陳殿奎）家先將阿大姦佔繼將阿毛販賣　蹤嗣又移居閘北白長壽（即白壽山）家後因逼令阿大向人借洋被徐松亭得悉來申偕同證人投控該管警區將張白兩人並阿大拘送地方審檢廳訊明判决張監禁七年又五個月白則監禁九個月阿大發交伊父領回一面飭緝在逃之陳金奎到案並根究阿毛下落在案茲經林檢察長一再訪查得悉陳金奎匿居公共租界愛而近路培德里四百六十號屋内阿毛則賣於朱家木橋附近粤人陳姓家業於前日備文飭警泰賡　禀請公共公廨簽字又至滙四捕房協探前往將陳金奎等一併拘獲解送公廨訊供之下判押候星期五復訊並諭該法警届時來廨迎提歸案訊辦 
[婦人乘間捲逃]  
　　滬南大碼頭大豐油麻行司賬陳少峯之妾吳氏（即小弟）向住油車街地方本月十三日該氏乘陳他出捲取衣飾等物避匿附近梅園街陸小弟家昨日陳回家得悉報告一區署派警往查氏又避去當將二房東陸小弟帶署留候查追吳氏到案再行核辦 
[誘騙女子三誌]  
　　楊畢氏之女阿林因被王李氏之贅婿王星福誘往法界客棧同宿畢氏帶領其女至李氏家理論口角相毆由四區崗警拘解司法科前日下午經嚴科員集訊之下因王星福祗認調戲不認誘姦原告亦無從證明判王罰洋十元了事 
[不認調戲攫物]  
　　黃柏樵控王文漢在靜安寺路調戲婦女並攫取嗬囒水等情昨由捕房將王拘解公共公廨原告投訴前情請爲究辦訊之被告供稱在爲書局生意是日與學徒趙益生同行並無不端舉動中西官察得被告實非安分之人判押十天以儆 
[姦案和平了結]  
　　前有張某在公共公廨指控唐毛囡誘姦伊妻並擾害安寗致受損失洋二千元等情業經公廨將被告男女傳案分别交保在案昨晨由原告代表律師聲稱此事已經人勸明兩造均願息訟請爲將案註銷會審員王肇之君商之英領卓君允准將案註銷被告開釋 
[婦人運送私土]  
　　湖北婦人蘇氏前日携帶紅土四磅坐車送往南市被法租界巡捕查獲昨解公堂訊究氏供在東新橋由陳先生托我送去不知係是私土求恩寛宥中西官判罰洋五十元充公旋有羅阿保者因其形跡可疑逮案訊間與此案無涉押候再行查核 
[汽車撞傷學生]  
　　密勒路美國學堂西學生全克生前日在途行走被某號汽車　傷足骨由西捕查見車送捕房轉送公濟醫院醫治 
[頭破血流]  
　　小東門内老學　某烏木作夥王小才與小流氓陳廷素有仇隙昨晨彼此在途相遇口角扭毆王取木棍將陳之頭額擊傷流血不止當經巡警將兩造拘送一區二分駐所訊供之下判送地方檢察廳分别管押候訊 
[楓涇帮購買麩皮]  
　　申錫等處各麫粉廠所出麩皮向銷於浙之嘉湖蘇之松本而尤以楓涇銷數爲最多近因時局不靖銀根奇緊各路銷場漸形阻滯其價値亦遂低落茲有楓涇帮張成泰丁大年合豐等號購辨二萬餘包聞該號等以時値靑黃不接各廠修機出數必少故亟亟購進云 
[德商索償損失]  
　　德商順全隆洋行控邵巨林不理定貨虧銀二萬兩昨由捕房將邵傳至公共公廨中西官諭令交保候訊 
[押店誤收賊贓]  
　　北四川路一千二百三十八號門牌德康押店因收押美國兵艦上失竊之千里鏡皮袋被捕房查悉吊到原贓昨將該押店夥傳至公共公廨訊明判將原贓交原告領回當本不追 
[追獲攫取首飾之匪徒]  
　　匪類吳小福朱阿大在浙江路福建路等處攫取　吳氏姚施氏等金挖耳均經華捕追獲昨晨併解公共公廨由蘭讞員會同美　副領事逐一訊明以吳係過犯判押西牢九月朱押六禮拜分 
 
 
 

Page 11

 
 
别示儆 
[同居失竊之嫌疑]  
　　住居閘北大統路福興里之吳巧生昨日淸晨失竊値洋十餘元之衣服適同居之王老八於是時出外情有可疑由吳扭控四區警署押候訊辦 
[過犯又來行竊]  
　　俞得加前因犯案早經逐出租界今又潛來希圖行竊爲捕拿獲解至法公堂請究俞供以後不敢再來今求恩典判押三個月期滿仍逐出租界 
[屢戒不悛]  
　　陳德財前日在北蘇州路摸竊唐福培袋内銀洋由捕查獲昨解公共公廨經中西官訊明陳係七次過犯判押西牢二年期滿仍逐出租界 
[懲罰設立花會之賭徒]  
　　賭徒徐壽康與在逃之阿培等在虹口新記浜路五百九十七號屋内設立花會聽筒雇人四出誘賭歛錢被捕將徐查獲搜出花會紙張銅元等物昨晨將徐解至公共公廨經俞代襄讞會同美别副領事訊明判徐罰洋三十元充公無洋改押一月抄獲之賭具銷燬銅元充公 
[因狗受罰]  
　　海寗路一千五百七十三號門牌錢秀山家又七浦路九百七十七號門牌蔡阿堂家均因養狗不帶嘴套被捕房查悉以其違章昨將錢蔡二人傳至公共公廨訊明判各罰洋一元充公 
[楓涇丁蹄得奬]  
　　楓涇丁義興紅蹄載在縣志久已膾炙人口自得南洋勸業會奬照並由前淸浙撫加給奬憑後營業愈形發達上年國貨展覽會又得二等奬牌奬憑所有送至北京陳列之紅蹄數十聽悉數售罄已於本月八日由上海國貨維持會將是項奬憑奬牌及售出價銀一併送交丁義興主人收領 
[滬海道公署批示二則]  
　　上海蒲淞市圖董楊春膏等禀本市罰欵請飭縣援案撥歸地方建築校舍由市鄉罰欵歸縣行政公署支配提用實無區域界限據禀前情該董等係爲興學起見熱心敎育亦殊可取究竟此項罰欵能否改充該市建校經費仰上海縣知事體察情形妥爲處置具報此批副禀發 
　　孫吉孚禀爲地方官廳違法處分請求迅予决定由禀悉已飭行靑浦縣知事迅即按照法定手續將辯明書及必要書狀陳送到署聽候核辦矣仰即知照此批 
氣候報告 
[(上海徐家滙天文臺天氣測候報告]  
　　已過者之報告六月十四日低度仍在南海北部中國氣壓低下日本於比較上占最高度海濱一帶涼風無定向上海晚六時九時間雷而復作並有驟雨十五日上海天氣較淸北部有涼風與暴風及雨十五日下午四時前二十四小時内上海氣候温度至高七四至低六九去年同日至高九二至低七○·二　 
　　未來者之推測十五日下午四時三十分預測山東低度向東進發黃海與南海之北有旋風本區有疾風 
雜評二 
[福利之不易（訥）]  
　　人謂袁去而大局將如何危險軍隊將如何變亂善後將至不了者今固已不信矣人謂袁去　一切即可解决時局立見平靜善後事宜一了百了者今亦未能徵實也何以故以善後第一步即生阻礙如南方代表所要求各事雖日言允行而卒至今未行也人民所盻望取消停兑等事雖日傳將發表而至今尙未發表也 
　　嗚呼亦可見國事之不易言而福利之不易得矣幸而得之我民其寳貴之哉 
來件 
[柏那科燈之特色]  
　　大陸報云柏樂天洋行自在大陸報登載日形廣告以來已在上海一處售去柏那科燈器一千六百盞爲時尙不足三月之久若該行早能多儷辦事人員並多運燈器來華則銷出者當不僅此數惜船雙缺乏來源不多未能早事擴充也轉運不及之困苦凡辦外洋貨者皆感受之固不僅柏樂天一家而已今幸此層困難已勝過矣近來該行生意大佳辦事人裝配燈器幾無閒暇而遠東各處願爲該行經售燈器者亦接踵而來該行總理白羅德君旣須照料滬上營業又須與外埠訂立經售合同勢難兼顧遂聘台維君爲帮辦焉柏那科燈器人所共知光明如日便宜潔淨不留陰影始終不變光由燈器迴映而出不因四周之顏色而損其光明凡此優點無待贅述欲察其特色者可至南京路二十八號即可見柏那科燈器之光不爲最碍光明之路赤牆壁　損也上海某富翁刻在靜安寺路住宅中裝置此燈器自客廳以至厨室莫不有柏那科燈大小不一光明大放轉視其他住宅遂覺黯然無色故靜安寺一帶住宅爭欲改用此燈器矣柏那科燈器爲美國聖魯易埠燈器公司所製甫及三年第二年即售得美金二千六百五十萬元今年且倍之銷數如是之多其價値可知柏樂天洋行又經售湖風馬達風扇此扇不恃電氣而能生風暑天當之如得湖上之淸風涼生四座凡在内地無電氣廠無從用電氣風扇者苟置此扇即可使淸風大來矣 
[來函]  
[凌權來函]  
　　奉上致殖邊銀行函稿一件敬乞登入來函欄内無任感激此頌撰安凌權謹肅十五號 
　　殖邊銀行總協理曁楊小川吳在章先生均鑒貴行攔淺迄今已達一月開兑之期杳無所聞凡執有貴行紙幣及存摺者羣情懷疑莫知所措當貴行擱淺之初市上猶有以九折收兑鈔票者彼頼以營生之貧户小販猶得稍認吃虧以資周轉迨貴行初次廣告出而人心大定蓋猶亟亟以維持信用爲前提也且中有（際此市情艱窘之時或有將本行鈔票藉詞減折收兑事所難免深願執票人從容靜俟勿爲謠言所惑届期仍到本行兑換取足實數藉免虧耗）云云故稍能支持者即不願急遽兑去以免損失不意靜俟至二十六日仍以凖備不及酌展期限而市上之折扣隨之大跌此皆貴行之一再失信有以致之二次廣告中又有（奉農商部通知業經國務會議爲維持市面起見特電駐滬交涉員楊小川先生到行調查賬目籌備欵項并由部派專員吳在章君赴滬駐行監視整理）云云方冀可以早日開兑以慰商民不意時越兩旬仍復杳杳無期若謂賬目繁重調查需時則三星期之時間不爲不長如謂金融猶緊則自黎大總統繼任而後金融狀况已日見佳象何以遲之又遲聲息不聞殊難索解務希迅將開兑日期從速明白宣布以安衆心不勝追切待命之至此頌台安凌權謹啓六月十五號 
 
 
 

Page 12

 
 
   
 
 

Page 13

 
 
自由談 
塵餘觚剩 
[天涯客話] [  寄慶]  
　　風動石 
　　福建漳州屬海中一島爲明黃石齋先生讀書處其處爲石洞如屋然故曰石齋而先生家在大陸先生常往來於島陸之間去先生家數里濱海有銅山鎭多怪石風動石其一也石高五尺底爲半球形上圓而鋭如橡實然風來自搖而卒不仆相傳以爲靈異好事者附會其説請當年女媧補天所棄云尤爲可笑或曰君不明物理耳是何足異者重心在下故也與兒童所玩不倒翁何異余仲兄游閩所見如此 
[傭餘賸語] [  瘦碧]  
　　司空圖傳靑主 
　　司空表聖唐末能全節自守隠居中條山王官谷名亭曰休休作文以見志後千載太原有傳靑主康熙十七年薦舉愽學鴻詞以制科徵不就試授中書舍不人受官家貧力學尤精六書以醫學濟人自給亭林天生竹垞客晉皆與交游身已殁鄉人有遇諸途者云往峨嵋及窆舉其棺甚輕後有游蜀者於峨嵋見之遂傳爲仙夫甘肅沁源縣有郭有道祠祀漢郭泰山靑主曾謁廟書楹聨云王不得臣侯不得友自是神仙人物隠不違親貞不絶俗合稱有道先生可謂恰如身分平生著述多散逸性史一書爲其傑構今亦不可得今所傳之零篇斷簡惓惓於忠孝而多憤嫉語司空圖傳璨希賊臣意誅天下才望詔圖入朝圖陽墮笏趣意老耄璨知無意於世乃聽還至其記休休亭曰休美也旣休而美具故爛才一宜休揣分二宜休耄而瞶三宜休又少也惰長也率老也迂三者非濟時用則又宜休文也非志也若傳靑主則可謂志矣 
含商嚼徵 
[雙鳳閣詞話] [  鴛]  
　　幗篋詞華亭閨秀何琢齋著淘浪沙擬易安云樓外雨濛濛狼藉夫蓉澹烟籠樹遠連空目斷天涯書不至縹緲征鴻獨自下簾攏無限離衷傷心怕聽晚來風見説重陽將近也情思偏慵點絳唇嘲燕云解得高飛傍人偏是依門户有河相訴終日喃喃語費盡經營秋到還歸去無意緖問家何處不肯經年住斷句如踏莎行春旅云杜鵑苦説不如歸欲歸畢竟歸何處醉花陰病起云休近小闌干悵望空庭不見黃花瘦諸詞澹寫輕描不落粉　舊調其在幽棲漱玉間乎 
詞選 
[霜天曉角（秋愁）] [  龐檗子]  
　　瑶階糝雪夜久寒侵襪郤不水晶簾子渾不忍見秋月愁絶夢也滅相思誰共説何處一枝簫弄花陰外替嗚咽 
　　望江南（水鄕枯坐回首秣陵舊游如夢賦此以寄子均） 
（前人） 
　　江南好一路種垂楊落日樓臺臨水碧東風飛絮滿城香牽住紫絲韁 
　　江南好載酒畫橋邊雙漿烟波桃葉渡一船絲管夕陽天扶醉且流連 
　　江南好夢繞莫愁湖金粉六朝零落畫西風菱唱起菰蒲歸去狎沙鳬 
　　江南好秋雨上皇陵石馬嘶風翁仲立夕陽無語暮山靑何處吊神靈 
小説一 
[郤瑟繞梁錄] [  王汝鼎編譯]  
　　情戰（續） 
　　齊瑟思抱愛密柳離哀沙尸派來盟哭哀沙至哀闔城悲悼悼此不幸而勇之少年齎恨千古王復擇日爲哀沙發喪即於舊日哀沙與派來盟决鬭之林舉行葬儀至口尸車舗以錦茵尸統體衣錦冠桂冠御白色手套一手執其常佩之寳劍派來盟鬚髮鬅鬠衣玄服哭之至哀不亞於愛密柳駿馬凡三飾以哀沙遺物馬上之人亦各持哀沙之遺一械一槍一弓出城城門懸黑誌哀齊瑟思親捧金盤内盛金銀乳血酒漿愛密柳循俗携燭炬咸以次排列送葬於林下此後如林木香屑花圈等之舗於地也哀沙屍之置於其上也殉葬諸物之滿堆於屍體也愛密柳之縱火於此林木也渠之痛哭而昏也珠玉鎗楯酒漿乳血之攤入烈熖也雅典人乘騎三繞之而呼也三以鎗交觸也婦女之三號而哭也屍之化爲灰也火葬禮成而回也皆無庸吾喋喋吾今所欲言者祗寥寥數語矣 
小説二 
[俠情小説紅蘩蕗别傳] [  天虚我生]  
　　第四十五章 
　　騎長應諾遂行當海龍與騎兵語時馬克格尼爾妹弟乃一一聞之然此時生死已置度外轉無所恐亞猛曰姊汝不聞海龍怒詈之聲何忽較前爲澀又曰車動矣吾恐勿久吾儕即將往依上帝也馬克格尼爾無語目光癡然乃呈幻象似見前車之中海龍方獰目而坐白拉根内則垂頭閉目面無人色似海龍怒時已毆之致死馬克格尼爾心中頓然如沃冰雪涙眥瑩瑩直被粉頰而下覺柏爾正與已相距雖僅十步而一車箱之隔直無異於萬山千水凡世界一切所謂希望至是均歸絶滅即悲苦亦復忘之但有上帝在冥冥中伸其仁慈之手以備援引諸人歸登極樂土也 
　　第四十六章 
　　方馬克格尼爾作默念時騎長已返海龍曰汝偵察如何騎長曰似無埋伏此敎堂係石製前有鐵門後無窻檻室中亦闃然無人海龍曰汝果審視之歟騎長曰然吾已細察一周海龍曰佳然則吾儕當前進海龍言時聲浪不復如前之暴或者煩躁竟目至是已倦困故不得不稍休息或則慮有前敵而黔驢之技亦竟無所施矣少頃海龍又言曰汝今可以騎士之半往助舒勿林其馬則即繫之林中或敎堂外彼囚則予當錮之敎堂中即以四騎士守之亞猛二人予當引之歸克來塞庶免累墜且當派兵以助舒勿林汝尤當告舒勿林謂明日之晨無論嘉蓓得與不得彼馬克格尼爾姊弟吾必鎗斃之於警庭中矣 
 
 
 

Page 14

 
 
   
 
