# 1900 - 334 - 4909931

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭几我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人槪發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫功以待肅此謹白惟冀垂靑 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頣福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帪房可也此佈 
[恭讀本月十二日上諭謹注]  
　　自聨軍入京六飛西幸皇太后皇上顧瞻時勢深知釁端不可輕開禍魁不可故縱特降綸音宣布中外將此次釀禍之諸王大臣或屏之遠方或鐫其官爵詳核情罪懲治有差薄海人民瞻仰德威無不誠心悅服惟董星五軍門福祥猶擁勁旅扼守潼關桀驁情形依然不稍悛改各國以董在京時與拳匪聨合一氣攻擊使館大與公法相違迭由駐京使臣照會欽命議和全權大臣慶王李相謂董係罪魁萬不能容其再在朝列而湖廣總督張香濤制軍亦電致榮仲華中堂請將董軍調往他處以杜外人口實老成謀國用意良深蓋以軍門本係回匪頭目畏罪投誠其所部甘凉各軍雖皆强悍性成勇於戰鬥然其驕恣不法到處劫掠紀律毫無今若任其據守殽函非特外人嘖有煩言且恐其故態復萌句結土匪重生變故若遽治以重罪又恐其兵權在握别生意外之虞處置之難固有較之諸王大臣而不可相提並論者及讀本月十二日上諭而恍然於聖意高深有非尋常所能窺測也上諭云甘肅提督董福祥從前在本省辦理回務歴著戰功自調京以後不諳中外情形於朝廷講信修睦之道未能仰體遇事致多鹵莽本應予以嚴懲姑念甘肅地方緊要該提督人地尙稱相宜著從寛革職留任其所部各軍著卽裁撤五千五百人仍著管帶親軍數營尅日馳回甘肅扼要設防以觀後効欽此寛嚴並用懲勸兼施宥前非而生其愧恧之心策後效而激其奮勉之念董苟稍有天良當無不深感聖恩立改前愆願爲桑榆之補矣或者謂此次京城拳匪之亂倡之者踓由於端莊二王然日本書記生之被戕及各國使署之被攻擊實皆起於董軍今諸臣皆得嚴讉而董罪祇革職留任且仍令統率所部坐鎭西陲無乃立法有所未平而不足令諸臣心服乎不知董梟桀驕悍之性與昏庸謬妄之端莊諸人迥不相同治之過嚴必至激而生變各國使臣心知其然故其照會傅相時祗云不准再在朝列而並未有格外之苛求况頃閱西報知董軍本有三十營今先撤去十一營是其勢已孤或不致遽生他變使董而自知悔悟則 
朝廷念其前此之微勞亦不妨令其邊徼優遊聊以卒歲倘跋扈之心未改亦何難逐漸將其所部裁撤俾盡奪其兵權或又曰董本回匪領袖熟悉彼處情形今令其鎭懾諸回是不啻添其羽翼矧邇來回民頗有蠢動之意倘董途窮日暮一至彼處卽乘機煽惑則秦隴相距甚近肘腋之患設想何堪不知董之所恃者以其所部之衆也今旣裁撤其四分之一則黨援已去聲勢自孤驕蹇之謀當可稍戢總之董之罪不亞於端莊而處置實難於端莊若不加以譴責非特無以箝外人之口且無以服釀禍諸人之心不先撤董之兵而貿然以譴責加之又非所以御驕將之道不疏縱以失人心不過激以釀巨變是在朝廷之斟酌盡善焉特責芻言且觀後命 
[會議停戰]  
　　西字報接天津來電云京津一帶已無拳匪蹤跡故現已由各國聨軍會議無庸遣兵出剿祗須防守地方惟聞此議係英美兩國主持德法兩國則並不與議也 
[遼路已通]  
　　西字報云由海城至遼陽鐵路業經俄人修理完固火車載運糧食各貨前赴盛京以應彼處駐守俄軍度冬之用 
[美主諭言]  
　　西字報接路透來電云美國總統麥金利氏宣諭下議院四事一曰我美國與英國甚爲和好一曰我美國阿拉斯克地與英屬北坎拿大境壤地相連向未畫淸界址兹兩國旣甚輯睦自應將邊界分淸庶將來或有交涉事方可易於辦理也一曰中國北方亂事罪在諸魁務須嚴辦斷不能寛至應賠償之欵中國旣庫欵支絀未能淸償可將各省盡開通商口岸則不難漸圖富足料理此欵也一曰日本近來辦理中國之事甚爲平允如能勸中國早定和局整頓一切商務則各國皆受其益也 
[英設海線]  
　　西報接路透來電云英國現欲在太平洋設一海線飭商興辦估計經費約須英金一百七十九萬五千磅竣事之期則須遲至一千九百零二年亦可謂工程之巨矣 
[預防外侮]  
　　廣州訪事友人來函云日前兼署督憲德靜帥聞省河内又到西國兵艦二艘恐有意外之變卽於本月初二日命駕至沙基左近英領事署拜會商談良久始辭别回轅是日中廣兩協及督撫兩標西關巡警安勇廣勝軍等弁勇均排隊道旁鵠立以俟故沿途觀者頗爲肅靜也 
[惠匪勢蹙]  
　　廣州訪事友人云惠州府屬土匪作亂經官兵一再剿辦匪勢不支卽相率○至和平地方依然鴟張爲患省中大憲聞信電飭石游戎帶領勇丁前往痛剿務使根株盡絶大約不日可奏凱歌也 
[示戒從逆]  
　　廣州訪事友人來函云城内後樓房爲匪人暗埋炸藥轟斃多人旣而查獲匪人史經如立卽正法惟當訊問時史曾供出羽黨多名撫憲德大中丞遂出示諭曰爲剴切曉諭事照得逆匪史經如宋少東等在後樓房街埋藏炸藥轟斃多命一案已將史經如拿獲認聽從楊雲衢起意設立興中會招人拜會意圖滋事並派伊爲城内總 
 
 

Page 2

 
 
統後樓房街炸藥卽係該犯與宋少東埋藏等情當經照例提犯正法立案查後樓房街鄰近撫院衙門該匪膽敢濳藏炸藥欲將該處全行轟燬藉端起事實屬居心慘毒罪大惡極查該犯史經如出身士族其初非甘心從逆無非爲康梁孫汶各匪從中煽誘以致身罹大辟貽羞宗族如其平日父兄認眞約束何致若是聞康梁孫汶各匪尙復四出煽誘黨羽甚多處處皆有除供開首要各犯飭屬嚴行查拿務獲懲辦以儆亂逆其餘各黨姑念或係被脅勉從或爲匪徒所誘本兼署部堂概不株連合行出示曉諭嗣後紳民人等務當隨時約束子弟未與匪黨往來者固宜潔已自愛莫爲匪誘其已入匪黨者卽宜痛改前非勉爲良善自此示諭之後爾等如再不知檢束則是有心從逆本兼署部堂不時派員密查一經獲案不獨罪其一身并將不能約束之父兄一併治罪家産充公决不姑寛凛遵特示 
[名將回粤]  
　　廣州訪事友人云劉淵亭軍門永福前奉大憲檄委帶勇北上助剿拳匪行抵湖南聞北京戰事已息適粤中匪警迭告大憲遂促令回粤近日節麾已馳抵羊城矣 
[統領獲譴]  
　　安慶訪事人云澄淸水師統領胡叅戎蒞差未久前月某日忽奉撫憲王芍棠中丞傳見旋卽飭交懐寗縣管押聞叅戎夤綠要路賄得此差暮夜之金費去甚巨因扣留各兵丁口糧彌縫其隙以致各勇不服鼓譟營門事爲撫憲所聞赫然震怒立卽傳見飭縣押追遺差委某武弁接統 
[鼓勵局員]  
　　江西訪事友人云保甲局各委員澈夜梭巡勤勞殊甚而日間又須脚靴手版隨衆衙參甚爲困乏署按察使春會東廉訪因諭飭各保甲局員日間免其赴轅以示體恤並諭查夜嚴密多獲竊賊賭棍確著勞績者准其詳請委辦優差藉資鼓勵其查夜疎懈致令盜賊竊發賭棍縱橫轄地不靖著有過失者分别輕重停委叅辦以示懲儆似此賞罰嚴明想各委員必爭自濯磨俾邀大憲靑目矣 
[要犯就擒]  
　　漢口訪事人云本月初九日沿江緝捕哨弁徐全孝帶同眼線多人在某處拿獲前在沅潭殺官劫局之首犯汪康萬一名當卽押解至武昌督捕府管押稟請馮少竹司馬訊究想訊實後卽當懲之以法也 
[劫案頻聞]  
　　蘇州訪事友人云邇來蘇州各鄉鎭盜賊橫行劫案迭出上月二十七日之夜吳縣轄境光福鎭祥興米行被盜劫去三千金之譜翌日卽投報縣署經縣主田大令履勘飭緝尙未破獲而本月某夜吳江縣屬之平望鎭又有富室二家疉被盜匪行劫聞所失甚鉅現亦報官請緝未知能弋獲否 
[羊城患盜]  
　　廣州訪事友人云前者大憲以省垣盜賊披猖特委李刺史加倬管帶卓勇一營辦理緝捕事務設局城内獅子橋左近自上月二十九日開辦以來在新基渡頭某茶樓擒獲巨匪一名帶回訊究以爲盜風當可稍戢矣不意本月初一日之夜三鼓時距城五六里之三元村突來匪徒三四十人各持槍械蜂擁至二線店及鄰右數家大肆搜索携贜而逸臨行時挾二鄉民以去至四五里始釋蓋防鄉人追截故劫此以爲要挾地也至彼處水道尤爲若輩出没之區雖緝捕巡船星羅棋佈而白晝行劫之事仍时有所聞日前陳村人某甲購豆數萬斤雇船載至河南後砲臺左近卽被盜船攔阻將貨搜劫一空後幸各贜携至近處銷售卽被破獲而盜已聞風遠颺矣旣而番禺縣屬直村人某某等購花生二萬餘斤駛至河南洲頭嘴被匪連船刼去經事主投報地方官旋卽獲匪三名研訊之下供出是處巡船弁勇實與同謀正擬飭差往拘詎巡弁早已兎脫說者謂此輩狼狽爲奸無怪盜風之日熾也 
[嚴提訊究]  
　　廣州訪事友人云前者商人認繳餉銀若干萬包辦釐金公推姚委員光耀經理　　嗣以不洽輿情經各商禀准兼署督憲德靜山中丞立予撤退仍歸官辦一面札飭廣州府施太守詳查所控各情本月某日太守發出牌示曰爲飭速投審事光緖二十六年九月十六日奉釐務總局札開光緒二十六年九月十五日奉廣東巡撫部院德批杉行商人黃致和等呈稱竊商等包釐原爲增餉便民起見迭奉憲諭不得於原定釐則外加抽合省歌泣姚委員光耀係鑽弄廣濟醫院一二假公濟私之善長冐七十二行薦引以入商局初辦補抽廠創議變通辦理章程以蔽各憲謂每年可抽銀六百萬卽補抽廠日可抽銀一萬以下欺商愚昧任意加抽致各行停貨不起紛紛滋閙具控該委員自六月投辦補抽以次開復各廠卡揚言四百萬之餉實有把握甘爲鷹犬亦莫不稱之曰能而所報商局總數自接辦起截至閏八月止連借貸各行銀數萬合計僅得銀十餘萬於民有損於餉無增此數月應輸之餉若干則其肉不足食矣杉行奉督憲批仰總局嚴核餉項無任欺蔽推宕致誤大局羣情喜慰姑無論其所提各行先承之臺砲經費與坐釐有名無實開復各廠卡徒加薪水比較亦有名無實其必不能增餉便民早已在人耳目商等雖身受其害亦當隱忍而大局貽誤迫聨籲懇憲察迅委幹員接辦與坐商再商辦理以維大局而慰輿望等情奉批姚令光耀係由各商公舉何以不洽商情如此查閱黏抄各欵其啓榮銀號單非姚令爲總辦不繳反打點上游萬金兩事必須澈查仰釐務總局從速查明禀覆黏抄保領發等因奉此查核黏抄内所稱姚令借過萬金爲打點上游之用究竟賄賂何衙門有無過付之人及實在証據又芝山芝生一李一劉所指爲誰自應確切澈查合將奉批原呈札發府卽便遵照將指飭各節分别傳訊確切查明據實禀覆務須破除情面毋稍徇飾並無須瞻顧是爲至要明切計發奉批原呈一紙黏抄保領均附仍禀繳等因奉此當經札飭該縣等分别查傳黃致和等批解候訊在案迄今日久未據解到事關重要本府立等解到訊明禀覆未便任延除札南番二縣傳解外合行牌示爲此仰本案應質人等知悉所有原告于杉行商人黃致和及職商王仲堅陳常泰凌朝康等卽速具保來府投到并帶同眞知姚令如何行賄打點堪以指証之人一併投案其芝山芝生一李一劉係指何人立卽查明禀覆被告啓榮店東亦一體具保來府投到均毋遲延切切特示聞所遺補抽釐總廠事務札委候補知府陳太守望曾接辦已於本月初一日蒞廠視事矣 
[索費被控]  
　　蘇州訪事友人云本月初四夜九點鐘時北路二叚委員馮少尹率差巡查至閶門外義樂居烟館以其夜深違禁將司帪人吳松林笞責翌日忽有某乙自稱係少尹長隨向該烟館索費烟館主以恪遵憲示自認膏捐之後一切浮費槪行蠲免爰特繕禀投蘇州府署及膏捐總局呈控蘇州府濮紫泉太守諭飭北路總巡丁明府詳細查明禀覆候核 
[嚴懲劣胥]  
　　紹興訪事友人云上虞縣庫書柴繼臣近被各紳耆聨名具禀府署以柴侵蝕振欵有六千金之鉅求請澈底根究并有私徴災荒田畝情事當經熊再靑太守飭役提案迭次嚴訊柴供詞閃爍刁狡異常太守著釘鐐收禁詳禀省憲追繳呑欵再行核辦 
[漢皋火警續述]  
　　漢口訪事人云日前朱　豐巷某姓空屋爲匪人縱火已誌諸報兹悉縱火者係本地流氓計共十二人意圖搶刼裕隆典鋪嗣因該典防範甚嚴不能下手遂闖入郭姓妓院肆行劫掠不意墻垣塌坍立被壓斃二人翌晨由善堂棺殮亦可謂孽由自作矣誰謂天道竟無知耶 
[鳩兹火警]  
　　蕪湖訪事友人云石橋港後三條巷一帶芧檐蔀屋棋布星羅前月二十九夜四鼓後某姓家忽爾失火熊熊之勢頃刻燎原迨居民好萝驚回勢已不可收拾時値東北風大作祝融氏更覺猖狂後經各鋪水龍馳集灌救始得火滅烟消是役也自廣仁局迤南至全逝會館以北所有民居俱付一炬共燬一百七十餘家所最慘者某氏婦産甫三日抱幼子呻吟牀褥當火起時其夫欲携之而出婦以力不能行竟與幼子同殉於赤𦦨之中其夫亦被灼傷越數日而斃是處多係貧民驟遭斯劫衣食蕩然布業公所諸善士聞而憐之爰查明户口每人給予日 
 
 

Page 3

 
 
斯巴尼亞洋銀一元錢業公所每人議六角均借育嬰堂按名發給並請營兵到塲彈壓免滋事端本月初一晚河南岸某鴨蛋坊又焚去瓦屋數間幸卽撲滅居家者可不愼哉 
[茸城火警]  
　　松江訪事人云本月十一日傍晚時西門外錢涇橋北觀音堂弄蔡姓房屋忽兆焚如城外水龍聞警馳往得以救熄事後查悉焚燬廳事一幢樓屋數楹延燬鄰右兩家其一正在延僧誦經佛像裝嚴陳設頗麗忽盡被祝融收去殆佛法不及神力歟其餘諸家因急於搬遷物件多遭遺失惟未殃及房屋尙稱幸事 
[定期封河]  
　　天津友人來函云大沽海口每届冬令澤腹維堅輪舶往來不能行駛蓋北地苦寒非若南方之天氣温煖故堅氷阻隔舟不能前也聞本届已定於月之二十四日封河各輪舟須俟來歲春融方可再縱雙輪乘風破浪矣 
[米價日平]  
　　松江訪事人云本年松郡四鄉禾稻尙稱中稔故米價較往年大跌市上上白米每石僅值洋銀三元八角各倉兌價去冬四元二角本届僅作三元故鄉農之赴倉納租者類皆載米而不願折銀然市情攣幻安知明春米價不漸長耶特以鄉民率多貧苦不能待價而沽耳 
[銀根日緊]  
　　紹興訪事友人云紹郡錢業素來稱盛近因商務敗壞市面日疲轉掉時有不靈之患又因杭省某莊虧倒而紹郡各莊均被累及以致日來銀拆忽又驟增貿易中人殊覺支持不易也 
[皖省官塲紀事]  
　　安慶訪事人云安徽候補巡檢程少尹盤聽鼓多年疉奉差委兹英山七引司巡檢缺出藩憲湯小秋方伯卽以程少尹請補業經會詳撫憲於月之初九日牌示轅門矣○補用縣丞蔡二尹樹人前奉藩憲札委赴無爲州廬江縣兩屬提解盈餘銀兩兹悉蔡二尹已提得盈餘銀二千兩於月之初九日解回省垣詣轅銷差矣○署理皖北壽春鎭高鎭軍於月之初三日由金陵蒞皖暫駐襜帷於泰來客棧初八日乘輿詣各當道辭行由桐舒馳赴壽春新任○法國氷師提督於月之某日由金陵乘輪船來皖暫住武備學堂初七日謁見撫憲王芍棠中丞致謝保護商教之力 
[上海官塲紀事]  
　　新簡廣西布致使張方伯曾敭日前道出申江襜帷小駐昨午命駕至蘇松太兵備道轅拜會道憲余晉珊觀察觀察延入花廳茗談良久而别○日前新簡四川學致吳大宗師郁生由蘇蒞滬暫假滬北某客棧爲行轅昨日蘇松太兵備道余晉珊觀察柬請宗師於本月十六日詣轅讌飲○本月十六日輪應蘇松太兵備道余晉珊觀察赴普育善堂查點發堂男女適觀察别有要公特委松海防同知劉乙笙司馬前往代點○本月十三日午後上海縣汪瑤庭大令乘舟赴松郡謁見松江府余石蓀太守禀商要公旋於前晚事畢回署○昨日英正領事璧利南君及美總領事古衲君偕繙譯官白保羅君先後命駕入城詣蘇松太兵備道署拜會道憲余晉珊觀察商談要公良久始握手而别 
[示禁米販]  
　　昨日上海縣主汪瑤庭大令發出告示一道文曰爲出示嚴禁事奉府憲余札奉署藩憲陸札奉護撫憲聶札開承准督部堂劉咨切照米糧爲民食所需關係甚重迭經通飭嚴申海禁以防偷漏而保民生本年六月間欽奉上諭沿江沿海販米出洋著一律嚴禁等因又經分行欽遵在案現在時届寒露秋糧均已漸次登塲接閱各屬禀報收成歉薄居多勉供本處民食其情形與往年豐收不同且在沿江一帶籌辦防務新增營勇甚多所需軍糧在在均須採備恐有奸商趁此出新之際復萌故智通好牙卡巡丁設法偷運出洋不可不嚴加防範除通行本省各司關道局一體飭屬查禁外咨請查照通飭各屬一律查禁等因到本護院承准此除分行甯蘇兩屬各府州廳飭屬嚴行查禁如有奸商私運米糧出洋立卽扣留禀究外札司移行各司關道屬一體遵照並通飭各屬一律嚴禁米販出洋以顧本處民食爲要等因到司奉此查此案前奉督憲札司卽經移行查禁在案奉札前因除轉移外合就轉飭等因到府奉此查前奉撫憲札飭均經前署府分别移行在案兹奉前因合就轉飭札縣卽便遵照認眞查禁並於各海口地方嚴密稽查外合行出示嚴禁爲此示仰闔邑各米商各鋪及諸色人等一體知悉自示之後不准私運米糧出洋倘敢故違一經查實定卽立提究辦决不寛貸其各凛遵毋違特示 
[控案候批]  
　　地方有司衙門向例於每月三八兩日收閱呈詞本月十三日適上海縣主汪瑤庭大令因公赴松不及收閱狀紙赴訴者遂悵然而返昨晨大令公出回署時攔輿遞呈者遂多至十餘人大令逐一察閱諭候批示 
[印兵出巡]  
　　昨晨駐紥下海浦之印度兵百餘名戎服佩刀肩荷洋槍由統帶官督率至虹口各馬路巡視一週始整隊而返 
[移緝盜犯]  
　　本月初五晚昭文縣屬曾姓富室被盜劫去巨贜迄今尙未破獲縣主張大令因函請上海縣汪瑤庭大令派捕協緝昨日汪大令諭令各捕役嚴密查緝並以租界最易藏奸移文英法兩公廨派探一併協緝 
[不准逗留]  
　　前者山東臨靑州拘獲竊犯葛阿小訊知籍𨽻上海因卽派差押解至縣請交保管束當經縣主汪瑤庭大令著收押所中候傳該管地保到案再核昨日差役向詰家住何處是何圖保葛答稱原籍安徽某邑並非此間土著一時混供尙乞鑒察差遂將情回禀大令諭令押出境外自行回籍不准逗留 
[上海巡局紀事]  
　　前者車夫羅雨記倩其友高鳥子携帶洋銀二元至江北原籍詎高私行呑用日昨羅在西門外尋獲向索洋銀不付卽將其所御之車驅至南市施家弄地方寄存某姓家前日由車寓主高某在彼尋見禀知二十三七鋪巡防局局員邱友林二尹提集一千人研訊之下判高將洋銀給還所取之車准由車主領去○本月某日南市王家馬頭裕大米行執事人拘送倪老泉至十六鋪巡防南局控稱被欠洋銀九十五元屢索不付請爲究追局員陳和亭二尹提訊之下斷令管押淸理近由顧春圃出爲介紹願限期付楚請爲開釋二尹復於前日提訊交顧保去限日淸償 
[美租界捕房紀事]  
　　昨晨偷兒顧阿木闖入虹口北四川路某車行内竊取東洋車輪二具携之而出適爲包探倪順泉所見因卽拘入� 
捕房捕頭令押候解送公堂禀請讞員張柄樞司馬訊辦○昨晨小竊錢阿桂混入西華德路新菜市乘間向某氏婦所携籃内竊取制錢數百文正欲逃逸爲巡街捕所見拘入捕房捕頭詰知所竊甚微令押乞丐牢半日以儆○昨日藍副捕頭訪聞西華德路元芳路一帶每至夕陽西下時有惡丐鄭子明之餘黨乘間攫物擾害行人因令各包探嚴密查拿以便解送公堂稟請懲辦○前晚某國水手數名在西華德路酗酒滋事某號巡街印捕見之恐肇禍端立卽拘入捕房捕頭令押至酒醒時釋之使出 
[慈航普渡]  
　　昨接濟急救濟二會來函悉招商局新裕輪船於昨日抵埠載回北省被難官民八百餘人虎口餘生珂鄉安返是誠諸君子之福與天齊矣 
[濟急會聲明]  
　　啓者東南諸同志所設救濟會及濟急會分濟京津被難官商其救濟會係陸純伯部郎專辦天津一路濟急會係盛京堂及諸同仁專辦京城德州兩路現蒙四方善長郵寄信件及捐欵銀兩往往互相錯遞特此登報聲明以免轉折伏乞公鑒上海源通銀號嚴信厚絲業會館龎元濟施則敬啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局紀事]  
　　前日龔鑑和投馬路工程局控張阿妹誣指呑没所裝香菌四十斤强將船櫓取去叩求訊究總辦程雨村大令提案研訊龔供南匯縣人駕航船爲業前日由張來船誣指小的呑没其貨物其實並無此事叩求明鑒張供浦東人駕駁船度日小的於上月某日挑送香菌一包至龔船上囑送至杜家行昌泰號因昌泰並未收到向之查問一味推諉叩乞究追大令命收押候查明再核○前晚划船戶陳大園因與同業唐三和尙爭攬渡客彼此凶毆旋互扭至工程局經總辦程雨村大令研訊以陳不應行凶判責四十板枷號半月○日前有毛金斗者濳至楊家渡馬頭徐三九所泊脚划船上竊取錢文及衣服等物正欲携之而逸爲二十一號巡街捕所見拘入捕房轉送工程局總辦程大令提訊判責三十板交捕驅逐贜給徐領去 
[英美租界公堂瑣案]  
　　美商皮酒公司控楊泰記擔保戴藍士結欠貨銀一案經前讞員翁笠漁直剌判令兩造各請公正人核算再訊昨晨原告延侯魯公律師到案聲稱皮酒公司控楊泰記擔保一事已經公正人核算所欠屬實應請斷令保人照償被告楊泰記延哈華託律師之帮辦某洋人亦到堂聲訴稱前皮酒公司控楊泰記擔保貨銀楊泰記已經上控兹英總領事著戴藍士到堂候訊惟此案應請堂上派人協算至戴藍士之帳已交在敝律師處矣讞員張柄樞司馬商之白繙譯斷令兩造邀同公正人算淸限七天禀覆○虹口百老匯路湯寳興洋酒店未領執照私售洋酒與西兵經捕房查知卽派包探劉光震禀請公廨飭傳訊問昨晨湯投案供稱西兵來店買酒一瓶並未在店内飲酒求察買酒之二西兵供前至該店買酒一瓶計洋一元五角店中人領至後面厠所内開飲後被兵頭查知已罰去洋銀五十元今由捕頭邀爲見証是實司馬商之白繙譯以無照賣酒固屬違章惟西兵每三五成羣至酒店索優亦有不是兩造厥罪惟均西兵旣罰洋銀著湯亦罰洋銀五十元以儆並商請白繙譯照會兵頭嚴加管束勿使兵丁在外飲酒滋事白君允之○余法南王阿土葛蔡氏王陳氏串拐王振華家女孩阿四賣與廣東人麥慶記得身價洋銀三十八元經包探沈阿岳查獲拘解公堂請究司馬判令余等四人先繳身價洋銀三十八元押候重懲女孩交王振榮領去○陸巧郎王金生在路扭毆經五百零九號巡街捕所見拘解請究司馬判各罰洋銀二元充公○談根根行竊陳元發家松柴又王和尙竊取唐阿三家舊銅衣物等件司馬判責談一百板王二百板○莫仁甫竊取小菜塲銅鎖司馬判枷示五天○積賊陳阿三不知在何處竊得銅對時表一枚鍚牛一只經包探沈阿岳拘解禀請究辦司馬判責二百板管押捕房三個月贜存捕房待領○張大彩吳阿喜兇毆工部局看夜人秦裕坤致將油燈打碎經五十五號巡捕拘解公堂禀請究辦司馬判張責一百板吳賠償洋銀一元開釋○張選昌行竊朱意生家布被一條楊章二行竊大純紡紗廠煤經某包探拘解公堂禀請訊究司馬判責張二百板楊五十板 
[法租界公堂瑣案]  
　　道勝銀行買辦宋某控經收房租之沈梅伯侵用銀一千一百五十兩求請提追昨日堂期讞員杜枝園大令與費繙譯升座會訊包探將沈拘案沈供虧銀屬實惟前曾還過銀三百五十兩現尙欠銀八百兩並洋二百五十元大令問何時可還沈供求准交保出外向原告商懇分期拔還大令判交的實保人限十日内歸楚延干未便○上月二十四日招商局江天輪船抵埠時撞沈魚船三艘向索賠償不理船戶王渭三鍾老慶楊士明等三人投法公廨遞禀申訴大令諭候函致招商局請示迄今尙無回音昨日王等投案求追大令與費繙譯會商候再函致招商局下期來案候示○前晚泥水匠徐阿瑞等至小東門外烟妓石小寳家開燈躭延過久妓下逐客之令徐等遂拔刀將該妓喉際刺傷而𨓜龜鴇等卽舁送仁濟醫館求治及回至法界適與徐遇遂扭人捕房昨日堂期鴇婦許金寳將石扶掖上堂求騐請究石供徐等開燈盤踞不去略加催促卽被戳傷求恩嚴辦徐阿瑞一味狡展不承大令命押候嚴比飭交同黨一并懲辦○前者竊賊王阿二行竊武昌輪船銅板四十餘斤賣與金阿七得洋銀一元六角被包探拘獲解奉大令訊供責比昨經包探將金阿七拘案請訊大令判罰洋銀五元王阿　姑念已責從寛斥釋○包探禀稱陳庚生與某甲同住某客棧行竊套褲一雙贜已抛棄拘案請辦大令以原告不到且指竊無憑當堂開釋 
 
 
 

Page 10

 
 
   
 
