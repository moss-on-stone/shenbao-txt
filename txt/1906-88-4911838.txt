# 1906 - 88 - 4911838

 

Page 1

 
 
   
 
 

Page 2

 
 
[電傳上諭]  
　　三月初日十奉上諭王文韶奏假期届满病仍未痊懇請開缺一摺大學士王文韶著賞假兩個月安心調理毋庸開缺欽此 
[諭旨恭錄]  
　　三月初四日奉旨廕生奎元著以侍衛用恒鑑着以旗員用奎林著外用湖北宜昌府知府著存厚補授湖北漢陽府通判著陳盛銓補授湖北利川縣知縣著張振聲補授廣東西寗縣知縣著張榮熙補授山西大寗縣知縣着黃中瓚補授山東范縣知縣着楊沂補授貴州餘慶縣知縣着李淑民補授安徽祁門縣知縣着謝序勳補授山東德平縣知縣着沈彭年補授直隷平鄉縣知縣着程遐師補授四川威遠縣知縣著德壽補授截取舉人蔣芳著以直隷州州同用王廉著以鹽庫各大使用俸满教職郁予弼著以教職用刑部筆帖式著錫晉補授工部律帖式著晉绂補授理藩院筆帖式著周德隆補授太常寺少卿員缺著良揆補授江南道監察御史員缺著倭和泰補授河南道監察御史員缺著俾壽補授保送直隸州吏部主事舒敏胡思敬刑部主事張其鎡王肇修張又栻蔣德椿吳德增工部主事李晉熙賈裕師俱着交部記名以直隷州知州用吏部文選司員外郎着趙廷珍補授擬補吏部主事張鍇著准其補授升補湖北鶴峯直隷廳同知曹受詔著准其升補奏留山東補用直隷州知州德林保舉江西補用知縣劉敬山俱着照例用京察光祿寺筆帖式文華着准其一等加一級記名照例用卓異廣東瓊崖道張端本着准其每次卓異加一級仍註册回任候升開復吉林補用道趙宗翰着准其開復原官升階銜翎仍發原省照例用欽此 
[論宣示教育宗旨]  
　　近日學部奏請宣示教育宗旨五大端。而以忠君爲之首。（原摺見初八日本報第二張）上諭并引申其義曰。君民一體。愛國卽以保家。見初二日本報電傳大哉王言。教育方針。當有所向矣。雖然。記者不敏。竊有所疑焉。夫自君與國義之相通者言之。則忠君之人。當無有不愛國者。以忠君代表愛國。猶可言也。而自正名之義言之。則君與國二名詞。固有截然不可相混者而忠君與愛國二事。亦判然各有其界説。分而言之。則各有其至理。混而同之。則時有互相牴牾者。此不可以不辨也。 
　　天下至理之不刋者。必統常與變而一貫之。今語其。常則君而爲三代之聖。王能有公天下之心也。斯忠君卽所以愛國無俟言矣。若語其變。則無道之君。以一人肆於民上。而不能保其民。因而有湯武之放伐斯則以愛國之故而不能忠君者有之矣至於君之私暱殉其身於君之不爲社稷而死亡者斯又忠君而未可謂愛國者也所謂忠君與愛國混而同之時有牴牾者以此。 
　　且古之庠序學校。皆以明倫爲宗旨。而所謂忠君者。不過五倫中之一端耳。但舉其一於。明倫之旨。有偏而不全之憾。若謂倫常之道。己庽於尊孔之中。則忠君非倫常之一。而孔子所力主者乎。何取贅疣爲也。或謂日本教育敕書。亦有忠君之辭。未聞彼中學者。加以訾議。何獨於我中國而竊竊然疑之。不知彼無尊孔之條。而萬世一系之國祚。又非他國所能仿。特提出此義。固不足怪耳。 
　　法皇路易十四朕卽國家一語。久爲譏專制者所藉口。今立君之位而詔人曰。我教育之宗旨。首在於使爾兆民忠我。夫忠固人人應盡之分。無庸詔也。而又以愛國解釋之。是混忠君與愛國爲一。不幾使望風逖聽者。疑及其挾有專制之意乎痛乎孟德斯鳩之言曰。專制無教育。吾國立憲方有萌芽。烏可於教育一事而使下之人尙疑有專制之意也。未完 
[本舘接到盛宣懷奏借各國總債摺交由唐紹儀核覆專電初十日未刻到]  
　　北京專電云盛宣懷奏借各國總債還欵贖路一摺現由商部抄摺咨請唐紹儀侍郎查照所籌各項辦法是否可行酌奪聲覆（交） 
[北京爲議辦國民捐事來電初十日酉刻到]  
　　北京來電云北京辦國民捐極爲踴躍自王公及窮黎爭輸私財用抒國困擬聯各省志士同盡天職請貴報速提倡勸導俾集鉅款至昐其捐項仍由各人自交户部銀行並請咨會各報館及學界商界同人王駿烈彭詒孫同頓蒸（助） 
[續江西紳士致同鄉京官公函（爲南昌教案事）]  
　　午後學界發起在百花洲演説語極沈痛聲涙俱下是日省城内大街各行人擁擠到處羣聚談論各懷憤怒初二日發傳單至八千張約次晨十句鐘在百花洲開特别大會凡士農工商官紳皆到而官界亦發請帖約初四在江南會館開議（先是各官員聞自刎之説無不憤怨有云曾發電實告外部外部回電詰問切實查明）初三早七八鐘百花洲人己擁塞官塲至者亦不少有某君登壇演説甫數語（大致戒勿暴動須文明爭執）衆已暄動第聞椅子戞擊聲有人立將某君扭下毆打於是又有一演説者出勳阻勿喧此時稍定乃更續其詞曰現在彼殺我官我自理直若一暴動必又吃虧矣衆聞吃虧兩字大呼曰現己大吃虧總之一個吃虧不如先殺洋人以報我仇於是一片殺洋人之聲震動天地而百花洲之桌椅什物立時粉碎衆一擁遂出勢己燎原不可復止矣霎時天主堂火起（有云洋人見勢不佳在内先放火抛物於外以便奪路而逃）王安之奪後門出衆自後追擊各以大石紛投而中者殊少王安之行至鄒　書家疾入鄒氏急閉門衆大噪門復開衆人立毁其家王安之從耳門遁衆又尾追己受傷及三道橋獲之叢　而舁之湖王尙游泳 
 
 

Page 3

 
 
衆見其未死再拖至岸又擊方絶又見法文學堂亦火起法教習五人已遁至城外天主堂天主堂旋亦火發五洋人沿河逃奔有一小舟許以重價渡至彼岸旣登舟矣衆在後大呼舟子懼而返棹於是五人皆死方城内老貢院教堂火起時羅家塘之耶穌堂相距不遠有保護之警察兵嘱金教士速逃金曰我乃英國當可無害旣而法文學堂又火則愈近警兵又以告金仍執如前而其妻且至門外窺探爲衆瞥見乃一擁而入金遂竭力分辯則人多混雜已無及矣當時各大憲未嘗不保護常備軍及撫標三營警察兵各憲各員自清晨卽在各街各段巡查彈壓無如肇事之人愈聚愈衆或彼或此忽城外忽城内各兵隨出隨入疲於奔命自辰七時至夜勺水未入口雖未止亂然保全其他教堂亦不少不可謂非官界之力特始事之初一二大憲誤用主義爲可惜耳此所謂欲輕反重弄巧成拙也（未完） 
[日俄漁業條約]  
　　初九日東京電云日本因急欲與俄議結漁業條約日本辦理漁業人員已在聖彼得堡商議叧立一公司譯字林報 
　　按此漁業條約或卽係日俄和約中所指之满洲漁利 
[鄂督力請挽回東省森林利權北京]  
　　中日議約有中日合辦東省林業一條當時鄂督張香帥卽不謂然曾電致外部力爭近聞日軍在奉天境内擅伐林木因再電外部請設法挽回原電有較東三省之森林大者各省甚夥如别國踵而效尤非特權利盡失且生無窮交涉等語聞除此電外並叧電奉天趙留守請堅持勿讓云（盈） 
[吳城同知覆贛撫禀九江]  
　（爲吳城安設駁船事） 
江西吳城同知王司馬儒楷禀覆撫憲爲英商太古洋行安設駁船事竊光緖三十一年十一月初一日奉撫憲札開洋務所案呈奉撫憲胡批九江道禀英商太占行内港輪船擬在吳城安設駁船約章查無明文乞核示祇遵由奉批據禀英商太古行沙巿輪船擬在吳城移設駁船一隻以便上下貨物等情均悉内地安設駁船約章旣無明文是否可行仰派辦政事處會同税務總局卽飭吳城鎭同知查明有無妨碍禀由處局核議詳覆轉移該關遵辦仍候通商大臣兩江督部堂批示錄報此繳禀抄發等因奉此分移外合就札飭爲此仰該丞立卽遵照尅日詳細查明有無妨碍切實禀復急待會核察轉毋稍遲延切切此札等因奉此查吳城上下一帶河道淤淺年甚一年内河情形迥非長江可比水漲時河面雖寛亦祇老河中洪一條大河可以行駛兩旁灘地水并不深該洋行因卸貨物添設駁船大約卽是躉船其船身必不甚小水盛漲時近岸停泊可靠以接洋輪前面河道尙不至十分狹窄若値水勢漸退之時洋輪停泊漸遠該駁船欲就洋船必將節節向外推展通近航路裏面接搭水橋又將河道隔斷大小船隻有碍行駛皆須從該駁船面前繞越河下洋輪民船往來如織一旦撞碰辦理轉行棘手此不行不慮者一也吳在河下向分天地元黃宇宙洪荒八碼頭各有本地民人自備駁划由十數號以至數十號不等專爲駁貨以圖衣食各認一區視爲恒產鎭屬葉姓族大人衆業此者居其多數現在沙巿輪船裝卸貨物皆各划駁運均甚相安今若添設駁船將來木橋跳板由坡上直接洋輪裝卸貨物勢必不用駁划竊自沙巿在内河裝貨以來已妨民船生計吳城一隅船户船行幫頭三項每歲受虧約在四五萬串左右屢次禀求矜恤迭經卑職曁新建縣竭力開導雖未遽生事端而風潮迄未平定若使划船各人再受虧損愚民無知一唱百和深恐猝爾滋事彈壓不及致成交涉此不得不慮者二也查二十八年續議内港行輪章程并無准設駁船之條未必非早鑒及此預爲内河划船留此生路現在吳城河干設有泰昌棧房專爲該輪過載卸屯貨物可稱利便不過偶値風雨划船不能駁運洋輪抵鎭裝卸貨物略有稽延然亦爲時無幾現在該輪生意日加暢旺自不至因此減色卑職前奉廣饒九道憲瑞札飭查核當經細心閲察博採輿論業已將吳城地方添設駁船恐有窒碍情形縷晰禀覆茲奉前因理合據實禀覆愚昧之見是否有當抑或再由憲台札飭新建縣詳查具復之處仰懇酌核施行云云（本） 
[駐京英使將請假回國]  
　　文匯報云駐京英公使薩道義君將請假回國一行 
[駐京奥使告假回國北京]  
　　駐京奥公使訥色恩現告假回國已於上月二十九日託外務部代奏辭行出京（呂） 
[國子監歸併後之辦法北京]  
　　國子監自歸併學部迄無辦法現各堂擬將國子監祭酒司業满漢堂官之缺裁撤惟于學部内添設典儀丞一缺品級視府丞專管國子監事宜至各項司員等缺擬請一併裁撤所有裁缺堂官請旨叧候簡用其各司官則請以對品外官銓選并分發各省已於日前具摺入奏（呂） 
[攷錄軍機供事並以後改爲謄錄奏歸五貢充當述聞北京]  
　　軍機處大考供事擇尤錄取每月酌給津貼銀三十兩以資辦公計報考者有二三百名經該處各堂擇尤錄取共留六十名其餘一槪不用據該處人云以從前二三百名在内當差尙慮應給不暇茲僅取錄六十名所有每日應辦公事必致辦理不及在某大軍機之意以後欲將此等差使改爲謄錄奏歸五貢充當二年擇尤保獎卽作爲五貢進身之階并聞今年尙須招考（兄） 
[通飭各省實缺州縣不准驟調京師]  
　　日昨政務處擬通咨各省謂前擬考覈州縣章程内宜令州縣久任曾經咨飭遵照在案查近來各省奏章仍有紛紛奏請更調者殊非愼重之意核其情節在長官不過調劑屬員優瘠起見不知傳舍往來置棋不定勢必人人存五日京兆之心致多敷衍之弊應請各督撫經此咨後務須愼選庶僚畀之久任使賢者得以展佈其才不肖者亦免濫竽充數（和） 
 
 

Page 4

 
 
[正太汴洛鐵路報銷欵目仍須唐侍郎咨商辦理北京]  
　　日前督辦鐵路大臣唐侍郎以盛大臣承辦正太汴洛鐵路各項欵目未據咨送全案帳册未便代奏核銷咨請商部應如何辦理聲復酌奪日前接商部復咨以正太汴洛兩路所有各項報銷欵目仍請唐侍郎咨商盛大臣辦理（懷） 
[批飭查復請濬梁湖紹興]  
　　紹屬之梁湖爲寗紹水程要道茲由商人永康號等聯名數十户禀請開濬以利轉運而便商旅并謂該湖本有常年經費甚鉅均被塘董侵蝕現願另行集欵以備鳩工旋由塘董王室藩等呈稱一經開濬塘岸難恃勢必潰决各農民定皆出而阻止等因省憲以詞意各執批飭府尊督同上虞縣葉覲瑜大令查明禀復核奪（早） 
[擬設甬台電線寗波]  
　　台郡地屬海濱各縣民人性皆强悍最易釀成巨案寗紹台道高與卿觀察現擬由甬至台設一電線以便消息靈通已禀准浙撫張筱帆中丞一切經費由觀察在甬關進欵内暫行撥用大約不日卽可開辦矣（親） 
[不必呈遞洋文信件京師]  
　　中國郵政局開辦之初常有洋文信件由外洋寄至宮内者向由總税務司進呈嗣因此項信件多係外洋商家告白招攬生意之類率屬無謂故議定嗣後此等信函槪不呈遞將原函駁回現税務司以難保其中無緊要事件特禀請外部謂可否交外務部開拆進呈抑或照舊駁回外部以體制不合仍應照章寄回爲是（呂） 
[電奏添購槍枝北京]  
　　上月二十七日烏里雅蘇台將軍電奏爲城地方遼闊時有匪盜潜蹤兼之蒙俄雜錯商旅往來邊防最關緊要現擬添練新軍所有前購快鎗不敷應用擬請再購快鎗二百枝以資防衛如蒙俞允卽行派員赴津購辦以重軍需聞已有電旨准如所請矣（訓） 
[考查輜重營制員到鄂武昌]  
　　日前北洋袁督特派督練處提調李大鵬陸軍正參謀蔣雁行至湖北考查輜重營制布置一切抵鄂後由張虎臣統制派吳茂節陪侍校閲或謂係秋間大操輜重一項亦關緊要故有此舉是説也疑或近之（功） 
[革道交代庫欵之期限鎭江]  
　　已革常鎭道郭月樓因庫款未清人言嘖嘖茲已將存放鎭源錢莊之十八萬兩處置妥貼雖該莊抵押產業若以售出歸欵綽有餘裕然經營非易變賣可惜爰擬將產業作爲遙抵每年攤還現銀二萬兩以九年爲期可以竣事萬一錢莊獲利之年仍可加還數萬兩將期限縮短故該革道所受虧者在銀行尹稚山用空一案也（再） 
[贛道力求委員接署南昌]  
　　贛南道江觀察屢求交卸篆務日前復上禀撫憲力求迅賜遴委幹員接署斯篆畧云職道接辦兩届贛關所有虧累俟奏叅後赶緊回籍變產措繳約計目下之虧數本籍所存產業悉數變賣尙可賠繳如再使職道接辦一届則虧累愈多卽家產變賣盡絶亦難彌補等語中丞雖九設法委員接辦贛關令觀察專任贛南道事務無如一時難得替人觀察亦不欲回任適南昌大教案起當經派委翁傅沈三觀察督同陳太守等會同司局並會督首府縣及各委員等審訊復添委江觀察會同司道前赴讞局會督親審務得確情云（田） 
[英皇御體不適]  
　　日報載華盛頓電英皇御體違和膝際患恙必須診治 
[俄國近事]  
　　日報載聖彼　得堡電云俄國因財政失信於内外故籌借國債頗不易易傳聞俄皇因目前情形困難亦願槐脱首相辭職俄國因財政竭蹶欲征抽進欵税以資挹注海參威望斯托克俄報因曾登錄日本大隈伯之談判已被俄官查封其主筆亦已逮案俄舊京莫斯科罷巿亂民頗得同黨之厚助彼等現復定於西四月初再行煽動肇事 
[美國選派遠東領袖總領事]  
　　字林報云現得電傳消息美國國會已將整頓領事職任之條件核准屈煦君已奉派爲總領事爲駐紮遠東各處領事之領袖 
[英人厚待日本水兵]  
　　日報載倫敦電云倫敦各報無一不贊美東鄉大將之兵士今日各水兵往游西巿一帶先導者爲約克學堂之樂隊當行經聖保羅教堂時彼等深致敬意於英水師名將納爾遜君之墓凡彼等所到之處民人皆歡迎 
[日人在哈爾賓被捕]  
　　初九日東京電云傳聞有日本人十名日本婦女十二名並未改裝易服由昌圖至哈爾賓爲該處俄官所捕 
[意大利親王游歷日本]  
　　初九日東京電云日本有栖川親王於今晚宴請意大利烏定奴親王日皇定明日答拜又該親王將於禮拜三往閲橫須賀船廠於十三日大獵野鳬譯字林報 
[英德劃定斐洲屬地之邊界]  
　　初九日柏林電云英德兩國所議劃分斐洲屬地鉛姆羅及北尼其勒邊界之約已由兩國議約大冏簽字 
[英國水師遊歷意大利]  
　　初九日柏林電云英國水師提督裴福德君所統帶之艦隊已抵意大利之奈普拉士海口 
[斐律賓歸三國保護之消息]  
　　法報載香港初八日電云據美京華盛頓傳言謂美總統羅思福君願將斐律賓羣島歸英美日三國保護 
[俄國籌借外債]  
　　初十日倫敦電云泰晤士報載稱耶穌復活節後俄國當可望籌得外債五十兆金磅在法京可得四十兆 
[英國國庫存欵之實數]  
　　初十日倫敦電云英國國庫存欵共得英金三兆四十九萬一千磅該報記者加按語謂與昨日路透電所述不同 
[英皇偕皇后同游地中海]  
　　初十日倫敦電云英國皇后將於法國馬賽海口與英皇愛華德同坐御舟至地中海游歷 
[英意邦交]  
　　初九日柏林電云英皇愛華德游歷地中海時殆將與意大利君主會晤 
[摩洛哥問題之餘波]  
　　字林報接初九日倫敦電云英國聞愛耳其西亞斯會議已定爲之稍慰德國雖不能得摩洛哥之海口並在地中海得一立足之地然法國外交政策之獲勝亦實由其能見機允許摩洛哥警察權歸萬國管理之條件英法兩國重復交好而俄堅守法爲同盟之國於英俄之睦誼亦大有影響也文匯報接初九日柏林來電云愛耳其西亞斯各國會議員以恊商事已定局羣向德國代表拉圖維士君逹丁拔溪君二使稱賀現在會議内所尙應商酌者卽約稿之約文耳 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[行宮收藏重器幸皆無損奉天]  
　　盛京行宮雖遭兵燹而庫藏列祖列宗聖容及重器寶物幸皆無損刻趙將軍委員估工將宮殿一律修理齊整約本年冬季可以告竣（右） 
[奉省州縣近多瘠苦奉天]  
　　從前奉省各項税捐皆歸州縣兼管且任意侵漁徴十報一是以缺多肥美自去年創設財政總局將各項税捐另派專員設局辦理撙節經費詳訂章程故奉省税欵驟增四百餘萬兩州縣各缺遂多變爲瘠苦矣（丙） 
[以異常勞績保案鼓勵局員奉天]  
　　奉天財政總局創辦伊始事務紛繁局員昕夕從公日不暇給而薪水則不甚豐刻經將軍督辦勉勵在局各員允以一年期满辦有成效當以異常勞績奏保故各局員皆甚形鼓舞云（右） 
[奏補施鶴道已准湖北]  
　　上月張督奏請以桑寶補施鶴道茲已接到部文奉旨允准當卽飭知桑觀察一時趨炎附勢者流咸飛輿往賀（功） 
[總捕回任蘇州]  
　　正任蘇總捕同知黃司馬家珍病痊銷假上憲飭令回任司馬遂於初七日接印任事（且） 
[省憲專員密查政治紹興]  
　　越郡前曾迭奉大憲札飭辦理各項新政如警察等類皆係大部行知之奏定章程然公文絡繹迄未舉辦邇由省憲派一親信之員微服到紹分頭密查聞將分别優劣列入舉劾一面飭新委署理紹府尊劉海臣太守到任後務須竭力整頓勿再因循（早） 
[查復三書院公欵杭州]  
　　杭省之學海詁經敷文三書院今歲一律停課所有常年欵項併入師範學堂因奉撫憲派委學務提調吳學莊湯仰暉二太守查核細數現已與各監院紳董會晤抄錄清單據實禀復矣（杷） 
[追繳故員欠欵紹興]  
　　越郡土藥捐局委員程養泉司馬恩堃去歲被土業中聯名呈控氣憤之餘喘病大作旋卽逝世茲由總局查得尙短解欵千餘金禀奉省憲飭司行文向安徽原籍拘提嗣子程彝仲至省發押吊册核算嚴行追繳未識力能籌措否（目） 
[開辦皖岸新綱南鹽日期揚州]  
　　淮運司趙都轉接皖岸督銷局來電咨請迅開新綱以濟銷巿趙都轉隨擇本月初三日開辦皖岸癸已秋綱南鹽除詳督鹽憲並於初一日牌示轅門諭飭各皖商知照（詳） 
[渝城創設造紙公司重慶]  
　　渝城文生陳崇功留學東洋已歷四載平日究心實業如製紙造磁均有心得去歲返渝約集親友設一製紙公司名曰富川在城南大河之濱五桂石地方集欵萬餘金專收一切無用草料並破布等項以資製造一俟有成再爲推廣東洋縐布及磁器兩宗實業之興正未有艾也（近） 
[贛省雨雹續志江西]  
　　贛省於二月二十六日亥刻大雨雹已紀前報茲悉當雨雹時小者如豆大者如拳約歷半點鐘始止玻璃窗及房瓦擊破者不計其數其時天色昏暗狂風如吼江中小船洲上小屋亦間有傾覆崩坍者油菜豆麥菘芥韭薤等一切植物均大受損傷聞吉贛一帶雨雹尤重甚至電線亦經中斷實爲近年來所未有此次成灾甚巨想米榖價値當有日漲之勢矣（用） 
[電燈絲廠得人而理鎭江]  
　　鎭江新事業以電燈絲廠爲最著乃大照電燈開辦年餘尙未推行於租界大綸絲廠亦復將廢於半塗幸張季直殿撰來鎭與英工部局交涉數次遂定議租界裝燈若干絲廠亦歸殿撰派人承辦此後均有蒸蒸日上之勢惜乎殿撰不能久留鎭江否則何難百癈俱舉也（任） 
[暫緩派生出洋武昌]  
　　湖北當道前准學部來電令通籌派人畱學辦法然迭經集議尙無一定宗旨故近來無論官費自費皆經學務處飭令暫緩候示（合） 
[路欵先收小股武昌]  
　　漢口嶺南會館紳商招集修路股欵已有成數照章先收小股一元茲由初一起限半月收集以資應用其二三兩期尙待粤省總會消息（公） 
[口角釀命蘇州]  
　　蘇垣采蓮菴内有花炮作同居之某甲向在銅元廠司包銅元之役前日花砲作夥某乙因事與某甲口角乙即糾同作夥十餘人將甲痛毆以致受傷甚重延至晚間身死地保禀報吳縣請爲驗究張蓬仙大令因天已昏黑定於越日詣騐（永） 
[警兵拐婢已獲廣州]  
　　城西第七甫榮業里陳姓婢女月好被警兵何玉衝誘逃禀經巡局派黃程兩巡長于上月十九日往何之原籍鶴山地方將婢拘回佑則在逃未獲因將其父何來慶拘住并婢月好一併帶回省中訊究（茲） 
[婢女慘斃迭見蘇州]  
　　蘇垣馬濟良巷前署嘉定縣陸公舘内僱婢一人年約十八九陸以婢頗有姿色欲納爲妾婢不允且欲辭歇陸遂懷恨於心前日偶因細故觸陸之怒大肆痛打以致徧體鱗傷婢當即潛行服毒迨至垂死時陸命人送至撫署前密峰洞内該婢之兄家兄見妹已身死并有傷痕連夜送回陸分館時門已閉卽置之門前而去次早適首縣經過見一死婢卽拜會陸詢以情由陸乃命人買備衣棺强行入殮○吕宮橋閔公館内前以洋銀四十元典押婢女一口年約十三四閔係候補知縣早經去世其妻某氏性甚悍潑時時凌虐人所共知前日因婢失手碎碗某氏又百般毒打登時身死氏卽欲棺殮有親戚人等云婢係典押並非絶買必須尋到父母方可無事故現方徧覔其父母云（照） 
[議設菜巿廣州]  
　　粤城向無小菜塲現當道以各小販魚肉菜疏任意當街擺設旣阻街道兼礙衛生因議先從老霜辦起逐漸推廣日昨已派人將厚玉巷丈量惟該處街坊得此消息現擬具禀求免云（賞） 
[甬米漸昻寗波]  
　　甬江食米近漸昻貴起碼每石須洋四元一角高等每石五元三四角其故因内地各客幇紛紛至甬購米是以甬巿米價逐步擡高據業此者言此後當更有增無减也（具） 
[今日尙有各省新聞及本埠新聞均列入第三張閲者注意]  
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[羣盜成擒寗波]  
　　日前有盜匪多人先後至鄞縣橫溪地方某飯鋪果腹汛弁朱外委見而疑之飭人圍拿當獲住盧自盈等七人在其身畔搜出手鎗火繩等件一併解送鄞縣高子勛大令向之推鞫據稱意圖行劫木枝堰當鋪約定在飯鋪會齊云云當卽一併釘鐐収禁申詳上憲核辦（具） 
[滬城官事]  
　　京沽海運局會辦李子衡司馬金堂抵申住長發棧十四號候選縣丞楊敬儒二尹壽棣無錫人閻子毅二尹兆鐘順天大興人昨亦抵申住貨捐北公所午後均到道禀見○兩江學務處勸辦私塾改良會丁憂候選縣丞沈戟儀二尹亮傑昨日到道禀呈南洋官書局陳公函一件○護理守備周監之千戎思傑昨至道轅禀請給假三天○籌防局委員魏純塢明府川南望棚委員劉二尹定榮高昌廟巡局員孫羹梅明府昨均到道禀見○總工程局總董李平書明府昨因要公到道禀商一切（資） 
[委迎新撫]  
　　内閣侍讀鄭小坡閣學奉蘇護撫濮中丞札委來滬恭迎新任蘇撫陳中丞抵滬後寓電政行轅昨午關道瑞觀察前往拜會（宜） 
[傳詢要公]  
　　總工程局正裁判官孫耳山明府水利局委員俞夔附明府會丈局委員高邕之司馬昨均奉滬道瑞觀察傳詢要公（嚴） 
[示期衙參]  
　　昨日滬道瑞觀察傳諭所屬各局員嗣後一月三次每逢初十二十三十日爲衙參之期應卽一體遵照（宜） 
[製造局會辦辭差述聞]  
　　製造局會辦方碩甫觀察前奉膏捐督辦柯中丞逢時札委襄辦八省膏捐事宜觀察奉札後於上月乘輪赴金陵及鄂省等處查辦一切前日午後乘江裕輪船回申到局惟聞觀察以勢難兼顧有擬辭去局中會辦之説未知江督能否允准也（寶） 
[總工程局禀請道憲撥人總理帳目]  
　　總工程局總董以局内現辦翻築馬路改造局屋起建水閘一切工程經費不敷禀請道憲瑞觀察撥借關税銀六萬兩已志前報茲因乏人經理總帳故又禀請瑞觀察撥派一人駐局經理聞觀察已准如所請矣（尺） 
[節會路由]  
　　十三日清明令節本邑城隍神循例出巡前晚各會首編定路由照錄於下出廟朝西走舊校塲過沉香閣中香花橋往南朝西廣福寺走紫金橋進馬弄往北由穿心街往東福佑橋出天官牌樓往東海防署過益慶橋東街彩衣街至魚行橋過曲尺灣縣東縣西朝南至虹橋往東太平街過縣橋進東唐家弄由瞿家灣過道轅出談家弄往南永興橋出小南門過吊橋進佛閣往東西鈎玉弄東鈎玉弄過青龍橋朝北進梅家弄鹽公堂往北花衣街荳巿街過龍德橋由如意街朝北外鹹瓜街六家石橋由洋行街向西沿城河往南至方浜橋往西一直到壇夜會壇上起馬往東過吊橋進西門過穿心湖橋杜家灣過登雲橋往南過南西倉橋出北弄由叅府署過楊家橋出胡家弄由副府署過薛家橋轉出王家弄往北過陳箍桶橋向東過化龍橋往東朝北過蔓笠橋往西彩衣街果子巷縣南縣東轉北四牌樓過長生橋往西回轅（事） 
[道批照錄]  
　　昨日滬道瑞觀察發出蘇紹良等禀批一道錄後此案現奉督憲札飭會商紳董從長妥議禀候核辦等因應候妥商議辦著卽知照此批（嚴） 
[批究恃洋抗捐]  
　　淞滬釐捐總局督辦陳亦漁觀察昨日發出米糧認捐公所禀批一道錄下據禀增裕公司藉恃洋勢抗捐圖詐並攫去告示不肯發還種種刁蠻實屬可惡現已據情咨請關道衙門照便德領事查究仰卽知照此批（嚴） 
[英副領事詣縣晤商砍斃印人案]  
　　前報紀駐滬英副領事照復縣尊汪大令訂期初十日會審王阿狗砍斃印人立開一案昨日届期英副領事於午後三下餘鐘命駕到縣拜會汪大令晤商此案並未開堂會訊旋卽辭出（事） 
[小工被踢斃命]  
　　浦東某紗廠執事張祥生昨早與廠中小工周妙生因事齟龉緣周出言挺撞張卽舉足向踢適中要害登時倒地殞命事爲水巡捕房查悉捕頭飭探至公廨請出牌票提張究辦讞員關司馬以事關人命且向無此種定章諭令應由該處地保報縣請辦故該探據情回告捕頭請核（尺） 
[閘北草屋火警]  
　　閘北藥水廠南首江北人所蓋草屋於昨日黎明時失愼該處巡局員唐二尹聞警督同勇保到場撲救計燬前後草房五十餘間（當） 
[失火卽息]  
　　昨日午前新打靶塲附近某西人家失火幸卽撲息逮西人用德律風知照捕房轉知救火會西人驅車往救早已烟消火滅矣（似） 
[劫盜刃傷事主]  
　　前夜三點餘鐘美租界蓬路西第二石界之外成利酒店被盜撞門入内搶劫該店祇有某甲夫婦二人正在睡鄉盜至床前始覺一盜在甲頭上猛砍一刀餘盜將婦所戴金戒指捋下以致手指受傷又在手腕砍傷一刀劫去贓物約値洋二百餘元鄰人某乙聞聲持火出看爲盜放一手鎗彈從頭左飛過方始携贓而散昨晨經受傷夫婦投訴唐家弄捕房捕頭立飭包探方長華陸恊庭前往查看惟該處在邊線之外聞係寶山縣轄境云（力）　 
[盜案報縣]  
　　二十五保二圖居民王姓昨至上海縣報稱前晚被盜搶刦失贓頗鉅求請飭緝（宜） 
[催解案犯]  
　　公廨讞員關司馬日前接上海縣汪大令移文略謂據二十鋪地甲陳升報騐受傷無名男子案内有牽涉之顧和尙卽王金標住居英界應請派差協提歸案訊辦等因司馬當卽將王提獲因陪審西員須有實據方可解縣故判還捕房在案前日大令備文催解司馬故於昨日函致英捕房麥總巡請速送廨以便解縣歸案訊辦（當） 
[上海縣案]  
　　李傳緒扭高月和到縣喊控悔賴定貨經汪大令提訊李供山東人在滬販賣料瓶寓在高月和家去年高與貝竺成馬來　託小的回籍轩辦核桃木鎗壳五千支每支工料洋九角立有合同由小的借欵辦齊迭次函令高等速將價洋免税單寄至青島以便轉連來滬並不答覆不得已親來而索詎料被具騙去合同燒燬　悔現有高之原信呈電質之高初尙狡賴大令以合同雖燬信可作據始供 
 
 

Page 18

 
 
此項鎗壳貝向湖北鎗廠兜攬現願措銀並請免税單陸續提貨大令判高交妥保限三天交銀並免税單提貨違提貝馬等嚴究○江張氏控贅壻施榮狗遊蕩亦奉提訊氏供夫故子幼將女贅施爲壻立有贍養婦人字據故未得伊財禮亦無衣飾詎施近棄成衣本業在外遊蕩已越四年並無分文寄回去歲聽人挑唆領妻圖賣不遂竟敢投案誣控婦人遵斷携女遷居城内施仍不歸求究其女江氏供與母同質之施供岳母妻子肯隨小的遷居租界情願養瞻大令察施不能自顧顯欲賣妻判將江氏發堂以免母女失所○又訊嘉定人朱鍚卿控妻沈氏背逃一案朱供去冬十月同邑甘進山稱有寡弟媳沈氏年輕再醮小的出洋九十六元娶爲室寶忽於上月背逃來滬近日尋見向領詎被其母覇阻求鑒沈氏供夫故並未再醮甘進山係遠族夫兄由朱賄串圖搶婦人因回黃渡母家目下隨母至滬傭工大令判沈氏交官媒看管候遞解嘉定縣訊奪○又訊唐海全控姪阿金霸房一案唐供有祖遺住房一所應與胞姪阿金各半小的近因年老無子掣同妻女回鄉不料阿金將房獨霸不容遷入求究質之阿金供不敢霸拒叔父欲索方單裁分小的恐伊價賣故而不允揑控大令判將該屋兩廂歸唐居住方單不准裁分完案（嚴） 
[總工程局紀案]  
　　保太碼頭元和米行主陳鳳翺控掮客衛其寶合做菉豆生意被欠銀四百六十餘兩求請提追李供此欵去年由張姓收去洋五百元尙欠二百餘兩陳供付來之洋雖有五百内有三百元包内均係鐵條故卽退回明府以李刁滑判卽收押並飭衛檢呈帳簿候核○南匯六灶鄉人馬泗臣控無賴丁計美在鄉攫去金戒求追丁供去年娶寡婦周張氏爲妻由馬爲媒屢索酬謝並無搶奪金戒之事明府察得各不安分備函送南匯縣訊斷○小車夫王裕潤卿兩人車黑棗至萬聚碼頭碰壞元吉泰米行棧房門前之油簍棧中索賠洋一元經三十二號巡士查見解勸不依反被行司張阿安學徒丁振林將該巡士閉置棧内凶毆打失號呌被局訪悉另派巡士將張丁及車夫等一併拘總工程局孫明府提訊之下以該棧堆物碍路違章尤敢凶毆巡士判丁責手心二百下押捕房兩禮押張責一百下寛釋車夫免賠斥退（尺） 
[英美公廨早堂案]  
　　郭星甫至源通官銀號朦兑僞票經人察破報由捕房飭探解究關司馬以人証未齊商之美日副領事判還押捕房候再解訊○侍者林明發拾得洋東金戒一枚藏放别處被人竊去洋東查詢經林禀明前情交捕解訊奉判交保澈查在案昨解覆訊司馬判押賠洋十元如違押禁十天○探解張新堂竊某洋婦鈔票金戒等物請究司馬判押捕房兩月○餅司曹順高王阿榮吳金保丁阿虎藉端向同業林阿培攫去會洋六元報探拿究並稱丁係過犯曾經辦過司馬以所控無証判曹王吳從寛保釋丁押捕房一月○韓阿五被流氓沈阿榮戳傷報探拿獲供出去冬罷巿時放火焚燒玉壺春茶館實是大眼阿毛桂生等八人所爲經司馬簽差密拿昨由包探將丁吳拿獲請訊司馬判押候嚴究○錢阿大掩竊王保貞家絨衫等件由捕解辦司馬姑念年幼判押攺良所兩月○黃阿大在靜安寺路挖竊朱金根家衣服二十餘件逸至英界被失主追獲交探解究司馬判押候再訊○捕解胡安桂竊孫阿大家衣服陸阿永竊金巧生家綢衣請究判各押捕房兩月○苪福妹與李成山姘識由兄芮桂香芮橋郎捉獲報探解究司馬判押候過堂訊斷○陳甫桂向寄母沈朱氏借洋不遂揚言放火陷害經氏報探拿究司馬判具安分結開釋○張阿五王掌泉藉端將陳炳連所豢之鳥攫去報探解究司馬判各押捕房兩月○華德林前曾犯案訊辦今又違章爲犯人遞送食物由捕解究司馬判驅逐出境不准再來○捕解投河遇救之王金坤請示司馬判送棲流所安插（當） 
[法租界公堂案]  
　　菜巿街張厚才之嫂與姘夫口角吞煙斃命一案昨有上海縣差王順投廨請將案中二房東方恆生帶回縣署訊究陳大令商之魏繙譯官准其帶去歸案訊辦○龍興洋行控潘菊生袁同甫將已倒之同裕莊票七百兩騙售去洋酒五箱扭案清追潘供原酒尙在可以交還袁供與小的無干時有泰森及美利二洋行亦控被潘混用在莊票求請附追大令判袁開釋潘交保理楚○張耀垣在大方棧外被匪棍搶去洋銀三百元報捕查獲陸阿福周阿根在身畔搜出贓洋一百十六元昨日解訊大令判各押一年贓給失主○名利棧棧客戴阿龍竊榮華棧客陳本方鋪盖箱籠等物由陳控案求追戴供係妻弟沈桂生悞取大令判戴交保限令交沈到案再行核辦○金泉元竊花盆什物由探查獲並拘到收贓之劉光德丁金明一併解訊劉供開舊貨店悞收腳妥车隻大令以劉屢次收贓罰洋十元丁罰洋二元金管押廿天○馬車行主謝正泰有馬車三輛將照會更掉在途行駛爲探查獲解究大令判罰洋十元○探解竊賊張阿生請究失主蔡瑞卿蔣柏仁周昌堂王金氏等投請領贓大令判張管押一年各贓准失主具領○豐記號主陳紫候號夥黃子芳前被莊客控吞匯票銀十萬餘兩判黃交保陳押候嚴追在案昨日原告禀稱黃於保出之後仍未清理求請追質之陳惟求寛限大令著押比追黃子芳下期著保交案候訊（臨） 
[美租界捕房事]  
　　昨有日本人數名在閔行路阻止乘腳踏車之鮑阿根及沈阿四等不許行駛由四十九號西捕巡見擬將日人拘拿各日人逃至西華德路一號東飯店内該捕當卽回禀捕頭核奪○宋福棠在西華德路傾倒垃圾違章由捕拘究經宋存洋五元釋出候訊○某西人乘醉至百老匯路十二號西人家胡閙並將玻璃牕擊破由捕拘究奉飭賠洋十六元了事○一百零二號捕巡至百老匯路見有一孩迷路啼哭帶入捕房旋由孩父徐阿友領回管束○二百六十五號捕巡至麥倫書院後見有孩屍一具回報捕頭飭傳地保掩埋（似） 
 
 
 

Page 19

 
 
   
 
 

Page 20

 
 
   
 
