# 1918 - 305 - 4916428

 

Page 1

 
 
   
 
 

Page 2

 
 
時評 
[和之解釋（冷）]  
　　歐洲之戰互相奮鬭之謂也故其和也先停戰次議約終則棄嫌修好焉中國之戰也不然互相遣兵調將虚張聲勢而已間或略有衝突迭爲進退而已故其和也僅以不衝突而止此非我之妄言也不觀乎東海不以形式之主張乎其言曰恐起衝突也蓋進而言之不起衝突即已和也故謂中國今日南北已和亦可也不然即至他日和而不議亦安能别其和之究成與不成哉 
 [P專電 
　　北京電東海對各督言不取會議形式但實際交換意見因恐衝突（七日下午四鐘） 
　　北京電張作霖在安福派之歡迎各督宴會演說北方省數佔全國之多數且北京政府及機關較南完備故對南無平等講和之理新國會爲産新總統之機關無解散之理又謂吾輩祇知服從中央 
（八日下午三鐘） 
　　北京電熊秉三電邀范靜生歸國調停（八日下午三鐘） 
　　北京電滇黔王文華師長等電京請速和滇黔無問題諸事可與武鳴接洽 
　　（八日下午二鐘） 
　　北京電平和合進會聯合會决請下停戰令開南北和平會議法理事實同時解决（八日下午二鐘） 
　　北京電合肥向劉恩格疏通錢内閣案惟安福系要求不解散新國會東海允以若解散每員給歲費五千（七日下午四鐘） 
　　北京電津泰晤士報載徐樹錚赴日爲借鉅欵締密盟並使旣成之非法借欵形成合法（七日下午四鐘） 
　　北京電交系人言對過渡内閣不問何人俱同意 
（七日下午四鐘） 
　　北京電今日參院開會定眞日開兩院會合會討論組織憲法會議事嗣議參戰事開秘密會（八日下午四鐘） 
　　北京電歐戰協濟會籌鉅欵事已得徐馮黎等要人贊成直省議會决撥助公欵十萬（八日下午二鐘） 
　　北京電美籌助戰欵一萬五千萬以一萬萬撥青年會俾間接助戰時各種事業在京鼓吹甚力 
（七日下午四鐘） 
　　北京電曹錕報譚浩明裁撤湘軍政分府（八日下午二鐘） 
　　北京電瓊港間水電線已不通（八日下午三鐘） 
　　北京電參陸部歌日奉諭通電各省嗣後各軍請發械彈先由各該長官核實造册呈請核准用後並須造册報銷又同日奉諭通電各省以後請獎及保案責令各該長官核實呈請非確有勞績不得冒濫 
（八日下午六鐘） 
　　北京電龍濟光以所部軍餉數月未發積欠二百餘萬特呈清摺請接濟總統批財部籌撥（八日下午六鐘） 
　　北京電陳樹藩以郭葉等由渭南東窺中原張樊等聯合川軍西擾甘隴危急萬狀請飭許張速進聞政府以許蘭洲張錫元爲援陜正副司令飛速前往 
（八日下午六鐘） 
　　香港電粤當局聞吳佩孚之代表南下會晤陸榮廷消息大爲滿意視爲吳佩孚與南方握手之確證 
（八日下午二鐘） 
　　杭州電副議長今日選出姜會明得七十四票 
（八日下午八鐘） 
[外電]  
　　北京電日本現與中政府商購食鹽一百萬擔允付五釐出口稅督軍團大會定下星期一在北京開會（七日） 
　　廣州電聞南方護法派不贊成外國調停南北戰爭之議謂外人商業之損失西南毫不負責且西南並未借用外債至於中國未盡參戰義務是宜責備負責之北京政府蓋南方政府迄未得有與歐洲列强交往之機會也（六日） 
　　廣州電流行性感冒症已蔓延粤省各縣（六日）　　廣州電南方擬招募美金五十萬圓以助美國戰事慈善經費伍廷芳博士願爲提倡男女青年會皆贊助此事廣州舊城現方拆毁有人組織公司集股三百萬元開辦無軌電車（六日） 
　　海參崴電阿穆爾省與哈巴羅夫斯克及尼哥爾斯克均於今日宣布戒嚴令（七日） 
　　海參崴電十月四日哇姆斯克電稱哇姆斯克發生重大之騷亂其原因未悉後經政府鎭壓平靜槍斃暴動者三百人全俄政府終已成立以亞夫克蒂夫氏爲内閣總理其内閣中有屬於停辦政務之西比利亞政府之人員頗多今日西比利亞新白藍旗已樹於政府之屋以代三色國旗西比利亞英國高等委員愛里哇特爵士將長駐伊庫次克（六日） 
　　倫敦電選舉報告至夜半止共和黨已在衆院得八席參院得三席民主黨與共和黨領袖目下皆稱可在兩院得多數（六日） 
　　巴黎電威爾遜總統之女公子瑪格萊女士已抵波爾多在法國青年會中服務（五日） 
　　以上路透電 
　　哈爾濱電烏發電稱英兵一隊已抵該處大受歡迎愛加特林堡電稱巴庫（裏海俄國之港）已爲協約軍佔有覔見亞米尼亞人死屍一萬五千具醫院中之病人亦爲韃靼人所殺醫士則皆自盡以免受虐死屍現多遺棄未埋當地情狀至爲不堪乞里亞平克站截得過激黨無線電報謂定庫伊之陸軍乃以四十四步兵聯隊三十五馬兵聯隊及重砲隊組織而成據哇姆斯克電稱全俄政府與西比利亞政府已接商妥協全俄政府承認西比利亞之自治土耳其斯坦之過激黨已下令召集年四十五歲以内之男子入伍盡役莫斯科各敎會人員除德人外均已就逮聚集伊庫次克之哥薩克兵决議承認西比利亞政府意兵已於今日離哈爾濱前因鐡路局不能供給應需之火車以致覊留多日鐡路局對於協約軍之需求似有冷淡對待之態急宜有以矯正之（六日）字林報 
　　天津電德人漢納根卒已解往敵僑收容所今晨由携械之兵押解離津（七日）大陸報 
　　北京電今日參議院開會出席議員共計一百十一名其主要議題爲討論由衆議交院來請開兩院聯合會以協議組織憲法會議之案汪有齡等竭力主張延期但不生效力遂决議於十一日開兩院聯合會又請政府預備派委員赴歐洲參與平和會議之件付秘密會討論後卽行可决（八日） 
　　北京電昨日安福俱樂部開會歡迎各省督軍張作霖在席上發言謂决無派遣代表與南方平等媾和之理由新國會亦决無解散之理由趾高氣揚頗惹人注目此果表示其眞意乎抑將藉此表示北方猶有主戰派乎均屬疑問（八日） 
　　北京電盧永祥王占元陳光遠直接推薦錢能訓組織内閣孟恩遠亦以書簡推薦錢能訓組織内閣唯張作霖因與安福俱樂部之關係不表示贊成然亦並不竭力反對因此安福俱樂部亦將不反抗各督軍之意而不說不贊成錢内閣不日或可出現 
　　北京電倪嗣冲主張處分前敵軍隊須暗中逐部分陸續撤退徐總統依其口吻以度之以爲倪亦有不反對和平之意（八日） 
　　東京電新任駐華日本公使小幡氏將於十五日前後啓程赴任（八日） 
　　東京電亞姆斯得旦來電云德國停戰委員已由柏林啓程前往西部戰線（八日） 
　　東京電日本外務大臣内田氏本日在官邸開晚餐會爲小幡公使餞行與會者除小幡氏外爲中國章公使王鴻年嚴智崇郭左淇三秘書官及武官岳開先及其他武官等陪客之列席者爲内務大臣床次氏海軍次官析内氏參謀次長福田氏以下陸海兩軍將官朝鮮銀行總裁美濃部氏興業銀行總裁土方氏實業家倉知鐡吉白岩龍平等濟濟一堂甚盛會也（八日） 
　　東京電據報告云保加利亞革命勃發新國王出奔維也納農民在崔耳諾波組織農民政府 
　　東京電師範學校長櫻井健藏氏本日奉前往中國之命（八日）以上東方通信社電 
　　北京電到京各督一致贊和惟主無條件的回復和平所持理由有二一如併國會認兵費適示中外爲權利之爭二協議條件尤使南北成對抗形式均有未便已謁元首請主持 
　　北京電張懷芝電國務院已將駐漢援粤總司令部撤回天津候令取消 
　　北京電徐大總統面諭方樞張志潭吳廷燮均以府秘書廳行走名義按日進府辦事接洽一切 
　　北京電黑河道尹張壽增明令撤任由陸外長面答協商各使并聲明說帖餘件俟正式閣成再詳覆 
　　北京電本日王揖唐劉恩格宴各督軍於安福本部王述外間傳余以要求長内務爲通過錢閣交換條件殊不確 
　　北京電院接陳陜督電滇軍葉荃由隴鳳進破保溪等縣急分電晋奉兩旅趕馳潼洛會援 
　　北京電期成會會員邊守靖專任與各督軍接洽事件 
　　天津電奉軍副司令孫烈臣參謀長秦華今晨同到泊頭鎭廊房視察兵隊即日返津（以上七日） 
　　濟南電鎭守使馬良有兼任山東剿匪總司令消息 
　　杭州電援閩奉軍司令王永泉所部一團已由滬杭車運甬將向福州進發 
　　南昌電此間南昌新建等十餘縣因本年夏間雨潦被災戚省長報京派勘并請賑卹（以上八日） 
[戰電]  
　　里昻電德軍之退走絶不停止沿全陣線之數地點每日退走深逾十啓羅邁當英法美軍緊追於後法國全境不日將脫離覊絆英軍已入巴凡法國第一軍攻克凡爾文及勒塞爾星期三日有多數村莊及其平民入於聯軍之手美軍距師丹不足十啓羅邁當法軍距末齊愛萊及希爾森約十五啓羅邁當英軍距摩貝巨僅十啓羅邁當設聯軍繼續突進不已不久可行抵德軍在法境最後之防線敵軍忽遽退走委棄堆積如山之軍需品可見敵軍已自知敗北不可救藥（七日） 
　　里昂電瑞士京城消息據德國報紙載稱訂結休戰條約委員會由格倫特爾將軍前駐巴黎軍事隨員温脫弗特將軍海軍大將滿勒前外務大臣辛慈組成之（七日） 
　　里昻電德國基爾運河第三艦隊水兵及海軍造船廠工人之擾亂亨堡亦於星期二日受有影響港内工人選舉委員陳述請求事項同時慕尼克有極大之示威行動贊成獨立社會黨所主張之和平該黨曾得准許釋放因政治而被拘之工人三名 
　　里昻電亞姆斯特丹消息海牙新聞載稱巴伐里亞魯泊爾溪脫親王已設大本營於里愛巨佔有洛齊勒路之一屋德國行政總機關亦由比京遷往里愛巨（七日） 
　　里昻電蘇尼克消息蘇尼克新報得有若西消息稱德國行政人員預備離去羅馬尼亞麥剛森上將 
 
 

Page 3

 
 
親自指揮軍隊之退出（七日） 
　　（以上法國無線電） 
　　倫敦電星期二晚間海格上將報稱桑白河與愛斯加河間昨日開始之大戰英國第三第四第一軍大敗德兵不下二十五師擊破廣三十哩之德軍防務德兵死傷被俘者甚衆敵軍因遭此大挫今日沿戰線全部分退走英軍冒雨追襲俘獲多人敵軍委棄排砲與戰品甚夥英軍已越過摩爾瑪森林列陣於巴爾齊·格蘭菲·員爾萊芒·巴凡西面·敵飛機大爲活動天空有激戰英飛機擊落敵飛機四十架又逐走十架英飛機失蹤者三十五架 
（六日） 
　　倫敦電星期三晨海格上將報稱桑白河北面英軍前鋒已進至摩爾瑪森林之外抵巴凡南面之亞凡斯勒通巴凡之大路英軍且在巴凡西面及戰線其他部分前進（六日） 
　　巴黎電昨日伐蘭細安萊東北愛斯加河與句維斯間廣二十七里之陣線開始大决戰英國三軍與法國一軍先迫敵軍委棄陣地於是乃得佔有比國西部及法國被侵土地之北部摩爾瑪森林乃至大之障礙今法英軍已於廣闊之陣線在該森林之南渡桑白瓦斯運河迫令敵軍退走三哩法軍俘虜三千人協約軍前進二哩至四哩不等德軍士氣雖尙無沮喪之象然旣負重大之損失不得亦由比國西部退至末斯河法軍與美國第一軍現方於末斯河大得進步故敵軍地位尤見危險大約將越亞爾登萊疾退（五日） 
　　倫敦電英軍大本營路透訪員電稱德軍今仍在退走但非潰敗我軍現正力逼德軍德軍則以無數機關鎗佈陣掩護退走吾人知敵軍中已起紛擾惟敵兵之受訓練紀律嚴峻故德軍司令殊易約束之戰地大雨頗礙我軍之行動然敵軍亦不能移其大砲與戰品而走（六日） 
　　倫敦電美國戰報云美軍仍在巴爾與末斯河間自杜方特里芒叢林穿佛拉巴·美森塞拉·希末萊沿末斯河前展之陣線進發（六日） 
　　倫敦電德國公報云德軍已於愛斯加河與瓦斯河間退走（六日） 
　　華盛頓電倫敦每日新聞載稱協約軍已佔據卡特鎭（六日） 
　　巴黎電東境法軍戰報云奥軍復過邊界沙巴資業經佔據塞國騎隊已入波斯尼亞佔據維斯格勒方面之伐狄斯特鎭奥軍紛亂退走其兵士沿途刦掠各物逃歸故里（六日） 
　　華盛頓電意國簽定休戰條約前俘奥兵三十萬人獲砲五千尊（六日） 
　　亞姆斯特丹電德國各報載稱十一月三日基夫地方海軍人員與平民希圖刦獄釋出水兵致發生重大騷亂羣衆恣行不法後經軍隊開槍轟斃八人傷二十九人乃始散走亨堡自由報載稱聯邦議會社會黨領袖哈斯氏與里特波氏均經邀往基夫俾組成當地革命黨幹事會步兵三隊開抵基夫即加入革命黨尚有一隊於抵境時解除武裝經騎兵聞警馳往但於途中爲携機關槍之水兵逐回軍人議會已命軍官留職遵從議會之命令糧食供給亦歸議會管理基夫總督索勛海軍大將曾暫時被拘今已承認水兵諸要求内有取銷行禮一條各水兵宣稱非候和約簽定决不歸艦並稱已於基夫各艦置有携機關槍之衛兵使官員不能登之 
（六日） 
　　亞姆斯特丹電柏林電稱社會民主黨領袖要求政府急謀結束戰爭否則彼等將脫離政府（六日） 
　　亞姆斯特丹電據官中宣稱德國因發見印成德文煽動德國勞働界與軍界叛變之過激黨外交函件已向莫斯科政府要求保證停止此項運動又暗殺德國前駐俄大使末巴克伯爵一案亦當妥爲解决德國並請過激黨政府撤回駐柏林之俄國代表德國亦將撤回駐莫斯科之本國代表（六日） 
　　亞姆斯特丹電柏林官電聲稱德國商訂休戰條約從事媾和談判之代表團已由柏林啓程赴西歐前敵（六日） 
　　蘇尼克電奥匈地方秩序大亂兵士多刦掠軍需品逃回鄕里戰俘因乏人看管紛紛散走鐡路交通已失秩序軍人强占車輛駛行致多意外危險囚徒越獄而出無禁阻者伏拉爾堡已宣布共和且組成國防隊保護産業惟無權遏阻敗兵之刦掠巴伐尼亞頗有戒心業已封鎖伏拉爾堡之邊界（五日） 
　　倫敦電據確實消息匈人已拒絶多瑙河上麥剛森將軍部下之德兵六師假道回國該軍與高加索之德軍大約將陷入協約軍之手（七日） 
　　倫敦電海軍部財政秘書美克萊瑪拉氏宣稱自歐戰發生至本年九月三十日止英國商船因敵人行動及海上危險沉失者共八百九十四萬六千噸其中五百四十四萬三千噸已以新船與海外所購之船及所拘敵船補之海軍部宣稱一九一八年前九個月内英國與協約國及中立國共造成商船一百三十八萬四千噸超過損失約五十萬噸英國至十月杪止共造成一百三十一萬一千噸上年同一時期内僅有八十九萬二千噸（六日） 
要聞一 
[中央會議消息]  
　　會議之形式此次各督來京雖係共商時局實不取會議形式凡一切問題均由各督間自行討論然後由東海在邸中設宴一二次召集各督會餐即席互相磋商即爲會議東海方面某要人已向人聲稱各督來京並無所謂會議惟來京一聆東海之主張耳又聞本星期六日東海召集各疆吏在五條胡同本邸開第一次軍事會議專就軍事上商整理及結束方法俟軍事問題商量就緒再以次商榷財政吏治各問題每次會商如屬軍事則並令管轄軍事之各部長官列席如屬財政則并令財政總長列席至關於南北問題不復討論蓋日來各督晋謁時均曾爲具體的接洽將來更經一二度晤談北方各省意思自可完全統一 
　　停戰令之形式五日國務會議消息謂决不即下停戰令但别一方面則謂自和平命令以來各方面均希報速下停戰令東海已有明頒之决心惟求令出必行故擬於各督來京以後明白宣示此旨然後再行不令現在各督已來京者爲數固已不少惟曹經略使因在病假中未能親來亦未派有代表日前雖有一電派閻相文彭壽辛閻相恭三員來京係與國務院接洽事件並非與會之代表日内尙擬派員前往敦促大約即就來京各督軍中派出必俟曹使到京然後宣布停戰令或謂東海已於五日通電前方各軍司令於會議期内只守前線切勿進攻以表示中央謀和之誠意云云所謂非正式之停戰命令者殆即指此不復用明發命令形式矣又聞東海日前與在京各督會晤時曾聲言望諸公回任後對於軍民兩政極力整頓中央將以全力應付外交清理財政又東海之大政方針已經擬妥現正交各督軍參觀有無意見請各建白以便參酌改正其發表之期準在正式内閣成立時各督軍之態度東海召各疆吏來京本因和戰主張不一故與作口頭之接洽其中贊成求和者固佔多數而如張作霖等則於此仍露難色經東海誠懇解釋亦已勉從衆意日前張對東海云予爲軍人有服從之天職若總統已决計者予必順應總統意志之所在以報國家云云然其在農事試騐場東三省議員歡迎席上之所談則全然相反或面從心違亦未可知也四日夜公府招宴在京各督軍及代表時席上亦談及平和問題僉言若由總統提出妥協問題則無何等之障碍當然一致贊成唯關於國會處分尙未能無疑問至就各督軍各個觀察之則其對於時局之態度又各有不同倪嗣冲平日雖爲主戰之人近日已傾向和平聞曾語人云現在時局能和與否雖不可知然要無可戰之理五日下午晋謁東海時談及時局問題倪督主張速將前方軍隊節次撤退蓋恐兩軍接觸過近萬一發生誤會卽足以妨及全局况露師太久軍心未免不固卽不與南軍衝突亦須防其譁潰云云張作霖之態度旣如上述但亦未嘗明白主戰每謁東海輒言地方情形不欲多涉時局也孟恩遠態度表示尤少晋謁東海時僅言久違鈞顔特來覲仰云云張懷芝夙爲主戰之一人然最近對於中央僅要求軍費以資收束對於大局未嘗發表意見陳光遠夙爲主和之人最近快部第十二師自南雄全師内退尤爲主和之一種表示來京後又臥疾數日故其態度表示尙少但要爲主和之人物無疑王占元亦爲主和之一人聞其晉謁東海時會面陳維持鄂省地方艱苦情形極盼平和早現使地方困難得以稍紓盧永祥爲誠篤之軍人對於時局向不輕於發言又昨甫抵京尙無表示但平日感受南方和平空氣極多且能恪守軍人天職對於大局决不作出位之言也以上只就在京者言若南京之李純則自奉中央電令正式與西南諸要人謀和以來亦已十餘日究竟何從着手事至秘密局外殊不易知但僅知其有電與岑西林陸榮廷往還商酌和平政局之大體所謂國會軍費雨大宗以及福建陜西湘南三省亂事川滇黔三省收拾善後方法諸問題而已此種重大事件彼此以函電磋商斷難融洽詳盡而西南方面近日又無重要人來頭緒紛繁一時殊難趨入正軌云云近兩日來京各督軍多已接到津滬間和平促進協進期成各派首領來電忠告囑其愼重提案更云此次會議旣難中止僅可作爲私人集議如按特别形勢舉行深恐更惹前途之紛亂云 
諸將之行動晉督閻錫山趕辦援陜事宜不便離任有電來京中央又促其來五日又有來京之說綏遠都統蔡成勳四日電云准於五日由綏起程來京所有公署事務均交由軍務長倪文翰代拆代行吳佩孚電稱未能北上政府擬再電催來京否則須即日派遣代表張懷芝前因免去魯督職務拂然去津並擬將援粤總司令名義一併辭却前日倪使到津親爲温慰更力勸其來京共商時局張心乃釋然遂於五日由津返京吉林督軍孟恩遠以其夫人誕日於五日赴津稍事休息仍當來京上海護軍使盧永祥過寗時李督軍曾以江蘇軍事情形囑代轉陳而浙閩兩督又均有電請盧爲代表 
[北京特别通信（靜觀）]  
　　内閣問題之暗潮 
　　閱報諸君讀本報前數日之新聞及要電當無不知北京政局中有一大事件發生大事件維何即東海將提出國務總理同意案於國會是也忽爾擬稿忽爾送閱忽爾蓋印又忽爾擱置其原因以安部議員有昌言反對之說故未敢冒昧出場不謂政潮鼓盪愈出愈奇有出人思議之外者王揖唐與錢能訓二人本來意見不相融洽近因副總統選舉不成王氏愈覺難堪徐梁携手安系破裂說者謂爲東海最初畫策之人即爲錢氏且當時有一部分不出席之議員傳聞係受錢氏之指揮安部分子頗引以爲恨是不滿意於錢氏者固不僅王氏一人已也東海資深格老王氏却不敢公然反對然安福系之激烈分子則頗露出怫然不悅之態度直接反對錢氏即間接與東海爲難所謂報復主義一語彼輩亦絶不諱言也總理同意案之將提復止在政府迫於現勢無可如何傳聞東海見國會趨勢如此亦頗不懌與左右談論時間有憤激之語前日京報首傳梁内閣之說遍發號外列舉閣員姓名言之確鑿昨晨都中各報亦多登載此項消息本傳自某通信社似非毫無影響者據某政客言謂係東海一時憤激之語然最近又有一消息則謂梁氏組閣確有斯說當初東海計議中之總理本注意梁氏並曾約過一次梁氏以尙非其時爲謝詞是梁非絶對不願已露於言外自錢氏不能提出難産之勢已成交通系乃乘機崛起兾簇擁梁氏登臺已有人向安福系開始交涉謂安部能承認梁爲總理則曹仲三副座問題當可協商蓋欲以此爲交換條件也梁氏雖尙持躊躇態度然其部下則有不待其下動員令而已開始進行者矣交通系果有斯事與否不敢逆斷惟傳聞東海聞交通系有此計畫極不謂然其意恉所在並非反對梁氏之爲總理實反對承認曹氏爲副座之條件又聞熊秉三氏亦不主張此舉謂吾愛梁燕老甚絶不願於此時上臺宜留此有用之身爲將來南北和平妥協之樞紐云云於是又有一說謂熊氏一派欲乘時擁熊以登臺者和平期成會旣成議員入會二百數十又復吸收在野名流前途宏遠發逹正未可量故熊之部下欲阻撓梁之登臺而代以熊氏此種傳說是否爲人臆度抑爲他派所搆造記者亦不敢斷總之今日政潮變幻已極令人目迷五色無從根究而已 
[東京通信（心危）（十月二十五日）]  
　　宣戰講和問題目下德美電報往來縱未能即臻和平之域而距離漸近可斷言焉日本輿論於講和問題漸加注意其論調不外追隨英美取同一之步調而所最關心者爲解决德國殖民地問題蓋日本所佔領之德國殖民地爲青島及南洋德領諸島當時對於青島之宣言謂將交還中國而在此講和會議將届時則謂將一掃德國在東亞之勢力力辯其無侵略之野心前日東京日日新聞論德國要求交還被佔領之殖民即此意也大石正已氏亦發表其意見略謂議和日近日本列席於和平會議時必將與聯合國處同一之地位以取得其應有之權利日本須提出之條件第一爲青島之處分日本雖不能永遠佔領該地而非待中國南北統一政治改善之後不可交還蓋國内混沌不足保其治安無寧暫時置於日本勢力範圍之下也第二爲南洋諸島之佔領此與澳洲政府之主張正同蓋日本於南洋德領諸島當然永遠佔領之也第三爲德禍之預防德國在中國及亞細亞得有政治的策源地實爲貽禍無窮此次和平會議須取得確實之保障第四爲俄德之關係德國與俄過激政府所締一切條約須一律廢棄所有西伯利亞德國之利權均不能承認之以上四條爲貫澈最初目的故非始終主張不可云云 
　　日本近年來對於軍備擴張之鼓吹朝野一致者久矣蓋世界各國公認軍備爲和平之保障此其一太平洋對岸之美國素主和平而現在於海陸軍之擴張足以震駭全球此其二惟日本財政遠不如美國之充足故不得不取漸進主義原内閣所發表之政見亦嘗有此主張然增加兩師團案桂太郎内閣所提出也當時政友會反對最烈即以財政上之見地爲其理由歐戰以來日本國富漸增去歲寺内内閣陸軍方面力主於國防問題大事擴張海軍亦有完成八八艦隊之議仍因政友會之反對而未逹其目的今原氏當局編製預算旣不取增稅方針則於軍備擴張惟有俟諸後日據其當局者言現内閣雖有擴張軍備之意而財政上所未許故目下於不增稅範圍中竭力充實軍備海軍則完成八八艦隊大致已從前内閣之計畫陸軍則先事改良兵器增設飛行機自動車隊而於改編軍團則取漸進主義蓋旣不增稅財政之收入有定故現政府提出於議會者不過充實軍備之計畫耳憲政會安逹總務云余於軍備充實問題主張非精兵主義及民間製造兵器所謂非精兵主義者英美各國平時兵員極少而戰時得舉全國皆兵之實且現今戰爭在武器而不在精兵兵在塹壕中經數年敎練者與三月敎練者無甚差别故不如縮短徵兵爲一年現役（現在二年）學校中更注重兵操則國家經費可省而所收效果亦佳况和議時美國或將提出限制軍備條件日本旣限於財政則固無擴張之必要也至於兵器現在僅有國家二三工廠此後不妨使民間製造蓋工業旣漸形發逹則普及此項工業之智識於一般國民一旦國家有事國民莫不能製造兵器焉 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[新參院通過宣戰案]  
　　十一月五日下午一時開會司法總長先到錢總理及其他總長（除陸軍外）至二時後始到二時三十分振鈴開會梁議長主席在場議員一百零四人已足法定人數先由秘書長報告文件畢主席謂西藏遞補議員張汝鈞咨文尙未到院擬照先例審查證書後再行簽定席次衆無異議遂指定田應璜叚書雲等五人爲審查員主席宣告照議程開議第一案衆院移付大總統提出對德奥宣戰咨請同意案錢總理登台報告經過情形及此後方針陳邦燮質問傳聞協商國謂我參戰不誠意提出說帖十二條如有此事須請政府注意俾與協商國同受利益不負我國參戰之本意何焱森謂我國已與日本共同出兵於西伯利亞並非不誠意參戰蔣棻謂現在是議對德奥宣戰同意案其他可不必討論汪有齡謂此項說帖協商國不無誤會想政府定能設法釋明對於宣戰案此時就可投票陳邦燮謂協商國如有說帖政府必須逐條駁回陳振先謂不妨分作兩件事辦理現請對於宣戰同意案先付表决譚雨三主張投票表决附議者甚多主席以譚議員主張付表决舉手者多數主席以投票方法及指定檢票員等手續諮詢無異議乃指定翟文選龔心湛等八人爲檢票員宣告發票投票畢復宣告封匭開票計共投票一百零四張與名刺相符全體同意即日咨逹政府并通知衆議院次議第二案衆院移請訂定兩院會合會期協商組織憲法會議案主席命秘書檢點在場議員僅有七十六人不足法定數唐理淮翟文選先後謂中途缺席請照院法辦理劉星楠主張末缺席者留一名刺唐理淮謂以後開會應遵照通告時間主席謂今日因總理及各總長來院是以稍遲唐謂非止今日復質問昨日有用議長名義在休息室召集議員開談話會有無此事主席謂有此事唐謂此種召集毫無根據以後須請主席根據規則辦理主席謂法律上並無限制雙方詞均嚴厲陳邦燮謂現旣不足法定人數應請宣告散會主席遂宣告散會是日錢代閣說明宣戰案之理由詞意與在衆院所發表大致相同 
[五日之國務會議]  
　　五日爲星期二國務會議之期上午十時許開議其所討論之較重要議案爲和平文電即係總統前日交下之件查此項文電計共十五起之多討論約兩小時左右始終未有具體解决辦法惟决定不採南北對待式之和平會議决不於此最近時期中下停戰命令而仍以積極疏通爲入手辦法此外有重要案件一項即上屆未經議决之陳毅電陳邊防四策案仍逐一照外交部簽注之說帖略加修正已經决定又任命兩鎭守使案因早已擬議停妥無多討論遂决定即日發表更有普通案三四起無可記述惟據另一報告對於天津警務處長及黑河道尹近案問題亦曾提出略爲討議但未認爲當日必决之案時約十二點三十五分即行散會 
[武人之位置問題]  
　　兩廣巡閱使龍子誠不能返粤援粤總司令張子志底缺（即魯督）派員署理以來各界對於龍張地位極爲注意頃據軍界人云政府密議之中實欲照准龍氏辭職派其赴陜剿匪張則暫行留京聽候解决時局後再畀予别項位置但張拂袖而去後本擬不復來京近因倪嗣冲之力勸謂宜晋京一行免致各方誤會張乃於五日返京又聞張於日前確有專電力辭援粤總司令及魯督本職經政府去電慰留并許將來調任某省兼某巡閱使之職務故張欣然而返抵京後卽派人到府邸禀到銷假或謂張固無返魯之意但辭援粤總司令之心頗堅 
　　江西督軍陳光遠來京以來適攖疾病曾有求去之意中央迄未照准兹聞陳氏已願回任曾向當局表示而當局反另有他調之意故將來贛督一席有無變遷尙不可知 
　　日前紛傳步軍統領李階平調爲熱河都統劉金鏢調充步軍統領兹經查悉此兩項命令並姜桂題調京另候任用之命令俱早擬好在國務院中擱置已四五日實因某方面又欲薦人故此擬好之命令政府又不能决斷頒布云 
[外交彚聞]  
　　收容所特别加嚴近兩日政府集議對於敵僑收容所確已擬定加緊辦理其手續已另訂詳章雖草案未定不能預悉然爲外界對於我國取締敵俘辦法屢有煩言所致可知也值此結束歐戰時期敵俘方面自應加緊監視 
　　說帖限期答復說據某方面消息協約國對於說帖事限兩星期答覆一節殊非事實據外交團人云說帖性質並無答覆之必要且該說帖中亦無限期必須答覆之字樣况該說帖中已列舉事實希望注意文詞間自有不必再求答覆前傳答覆限期者謂政府將各注意事項逐條辦好之後擬作一次之答覆也 
　　楊張免職消息天津警察廳長楊敬霖現因處置敵僑失當引起外人責言聞政府已决擬免其本職並交付懲戒委員會議處以爲辦理敵僑事宜疏略之戒至其遺缺聞已擬畀予常耀魁君此外運動者亦有其人大約此項任免命令不日即可發表惟某督軍爲此事謁見徐總統爲之緩頰請從寬給予處分故楊之免職令尙未發表現任黑河道尹張壽增因受袒敵嫌疑惹起列强物議張已自知地位不穏行將更換日昨特自先行來電懇請准予辭去本職政府已决定照准免職命令不久即下惟繼任人物此時尙在物色中 
[京華短簡]  
　　周樹模之條陳前日周少樸到京即經東海邀入邸中作竟夜長譚當時詢及當今治國要道周即隨口條陳數事一謂仕途混雜貪墨者多宜從整飭官方入手一謂將士跋扈其勢日滋宜嚴施拘束之方以免尾大不掉之患餘若威信不立政令難施借欵日多幅員日蹙金融未整民不聊生交涉未修主權日喪民多失業黨爭已甚傾軋日深等節請分别整理設法挽救所陳甚長娓娓動聽已蒙嘉納業囑將敷陳各端詳擬救濟辦法以便循序進行不久更將有一種明令披露類如三日之整飭官方命令等是也 
　　任可澄請速謀和五日午十二時政府得任可澄電謂澄與滇黔兩督接洽事件頗著成效乞元首迅速謀和萬勿再失此機澄不日起程北上約哿日前後准可抵京 
　　李厚基之言和閩浙軍援粤總司令李厚基五日來輔密急電云現閩省紳商各界連次要求先圖閩省局部議和刻又經省議會秘密提議該案默察民情已難遏止請速電示辦法俾有遵循聞東海已將原電交國務院速覆矣 
　　張使又爲周傳說項前任湖南督軍傅良佐省長周肇祥自陷長岳回京後曾經政府明令交付懲戒後由東三省張巡閱使請明當局調東効力此次張使到京又向總理爲之說項總理當答以周傅二員前雖交會懲戒並未由會呈覆未得何項處分且已經貴使呈請院中批令撤消懲戒其公權勳位當然存在自毋庸再頒明令至將來能否得有位置是則應出總統卓裁 
　　政府復張季直電張季直運動和平江電所言極爲懇摯政府十五日復電略謂江電敬悉我公關懷大局提倡和平老成謀國曷勝欽遲中央業經宣布息爭意思並電西南主帥釋嫌修好同躋太平尤盼在野諸公隨時指導以匡不逮俾大局早日解决天下幸甚 
　　田劉吳之辭職說田文烈前旣聲明不幹陸軍財政與總理近日以政界暗潮激烈忽然提出辭呈其理由仍以内閣改組理應引退爲言然單獨行動殊不充分東海當派人慰留惟尚未收回其辭呈海軍總長劉冠雄之辭呈確於上星期遞入公府總統至今尙未批出而劉日來尙照常到院到部其辭職原因外問謂係某種嫌疑所致財政次長吳鼎昌久有辭職之說因事暫行中止五日仍將辭呈遞上東海尙未批准令錢代理慰留但聞吳辭志甚堅大約將有二次辭呈 
[閩粤戰事近訊（厦門通信）]  
　　漳厦停戰後又復開戰已誌前報兹聞自二十三日後兩方均各休兵由衛生隊收拾戰地遺屍至二十九號雙方復啓戰端先由粤軍來攻通津亭北軍臧致平與辛桂芳之兵及浙軍合力抵禦猶不能敵且戰且退是日下午童葆暄師長令將駐大同學校之浙軍調往前敵助戰並携帶子彈甚多由小輪運往適是日有建新運送艦由福州運到八五砲子及七九快槍彈計百餘箱是晚　發往前敵南軍則由漳州添撥滇軍前來援助戰至夜半北軍退至嵩嶼南軍追至攻擊砲聲聞於厦地厦埠人民由夢中驚覺甚形恐慌登屋頂細聽之知係嵩嶼交戰槍聲至四點鐘始息厦地北軍澈夜運往嵩嶼三十號晨又大激戰粤軍僞爲戰敗退至石美北軍追至忽然伏兵四起圍而擊之北軍死連長一人死兵士數十人幸有奉軍追至救援始免大敗戰至是夜八點始行休戰計兩日之戰北軍死百餘人傷數十人南軍死傷三十餘人此厦門附近之戰事也 
　　厦門之潰兵及傷兵治愈者未能開赴前敵將其所有槍械賣與厦地人民由人民運往汕頭及漳州東山等處賣與南軍獲利甚厚人民向北軍收買漢陽兵工廠所製快槍每桿祇小銀三四十角子彈每粒祗銅元三枚或四枚賣與南軍獲利倍蓰近日由泉州來厦者云泉州駐有王團長之兵士一團其所部之賴忠與高義兩營長均閩人也日前接黄培松會辦函請其協助清鄕函爲王團長所悉隨電告李厚基李即密電王團長勒令該兩營兵士繳械王接電後藉迎故統帶閻廣靈柩爲詞開拔出城至西城門外始勒令繳槍該二營兵士不敢抵抗即遵命繳納聞將遣散近日安溪土匪聞泉州高賴兩營繳械事其餘北軍無甚能力正可乘機進攻土匪進迫泉城者已有數千泉城人民紛紛遷徙旅厦泉人均接有家信甚爲可慮據聞不日將有大戰劇發生也福清自吳俊杰營長歸附南軍後省垣曾派北軍往剿屢爲南軍所敗南軍且乘勝進攻其先鋒隊已進至洪山橋福州人民又大起恐慌矣 
[軍政府又一表示對和意見電]  
　　商覆錢内閣答覆期成會 
　　北京内閣錢能訓主張先解决政治問題再及法律之電到後軍政府諸總裁及各代表之意皆以法律事實倒置頗不謂然現訂於本星期内提出政務會議决定電稿答復錢氏至北京和平期成會之來電亦爲一般所注意自東園開談話會後即推定代表往詢軍府對於該會之態度兹悉軍政府已電該會表示意見其文如下督軍省長各都統各護軍使各鎭守使各總司令各師旅長各省議會各商會各敎育會各報館均鑒頃覆北京和平期成會熊秉三諸先生電文曰北京和平期成會諸公鈞鑒漾電奉悉共和國家國民均應負一分之責任諸公在野名流不忍坐視民國之危亡而有和平期成會之組織當必具有挽回時局之良策得奉通電極表敬佩惟念民國七稔政變迭乘無一次非調和了局然不旋踵而變亂即起無他苟且偷安圖一時之結束而已故愈調和而愈紛糾前事具在思之痛心然則欲求和平必爲依法之和平而非違法之和平又必爲永久之和平而非暫時之和平諸公諒有同情也護法之舉惟在匡救時變回復眞正共和政治之常軌苟能以和平而逹護法之目的乃吾人年餘以來日夜求之惟恐弗得者尙望諸公本救國之熱忱求根本之解决盡國民之職責提携從事敢不拜嘉等語特聞軍政府三十一印 
[舊兩院聯合會紀事]  
　　昨日（三十一）兩院聯合會開會一時半已逹過半人數由參院林議長主席報告前日東園談話會委託往詢軍储事件因衆院吳褚兩議長連日抱病本席即於昨午一人往軍府適岑總裁亦病林總裁未來晤伍總裁與内務冷次長海軍毛參謀長詢以軍府對於和平期成會來電之態度據云本日政務會議已列爲議題此時尙未决定復經本席詢以軍府接電之後政務會議未决之前諸總裁之意若何據云對此電報一致反對如希望和平亦當求眞正的和平與合法的和平大意如是報告畢卽開議致美國議院一電報號發言者爲黄攻素唐寶諤朱念祖吳宗慈龔煥辰褚輔成張魯泉吕復王源瀚湯漪對於擬定電文（已載昨報）大體贊成惟黄攻素反對電文措詞擬加以修正（因修正案冗長秘書朗讀不清後由該員撤回）唐寶諤修正加入爲民國正統之所在地於集會廣州句下朱念祖修正對於非法政府亦必不寬其責備改爲亦必不予以援助吳宗慈主張發電手續不用機關名義用個人名義由伍廷芳總裁領銜倣照民國五年先例龔煥辰主張用兩院議長名義湯漪主張修正各案分次表决發電手續遵照民國二年先例辦理（因二年美國承認國會之電由國會電覆者）主席宣告表决修正案均成立復以全電付表决大多數通過衆請由秘書廰整理文字譯成西文拍發時已五句鐘主席宣告憲法會議延會乃散 
[廣東政聞紀要]  
　　官吏任命之追加政務會議通電護法各省云軍政府現承國會委託代行國務院職權攝行大總統職務前經通告承受並嗣後任免文武官吏應以命令依照執行各在案兹查護法各省以及嚮義各軍凡於六年六月十一日國會被非法解散以後應經政府任命文武各官吏而未經正式任命者均應由軍政府一律以大總統令分别加以任命貴處如有應行任命各官所有姓名官職希即電復政務會議東印 
　　地方制度研究會成立護法各省地方制度會議事項前經咨交内政部擬定簡章十一條由各總裁代表審議决定於宥日通電各省查照選派代表來粤并一面積極組織一切俾資開議頃聞此中進行大致多已就緒十二月一日當可如期開會而内政部之地方制度研究會即附設内政部内會長由内政部長兼任於昨日舉行開幕典禮由内政部冷次長邀請各省各軍代表及參衆院議長與會 
　　伍總裁兼任財政部長電軍政府財政部長原推唐少川總裁兼任因未即時就職九月三十日經政務會議議决現當規模草創擬從簡略該部暫緩成立先設財政處辦理籌欵事務及關於籌款各事項財政部長一職公推廷芳暫行兼代至唐總裁到任之日爲止廷芳迫於大義勉爲承認業於十月二十日謹就兼職慨權奸之不悟致戰禍之延長影響財政非常棘手現財政處有處長籌畫一切廷芳自當盡監督之責不懈進行邇來軍府改建在在需欵無米難炊點金乏術此中困苦情形度爲諸公所共諒尙懇箴言時錫不興仰屋之嗟擘畫能詳端賴衆擎而舉臨電神馳不勝盼禱伍廷芳卅一印 
　　省會補選議長之風潮省議會昨因選舉正副議長各黨爭持暗鬭劇烈經超然派極力疏通各黨始爲平息即於二日開會選舉而臨時議長林樹鏞是日因聞舊式選舉票有人作弊特於未開議前在議長室内另製新票分給各議員議員李綺庵則以林氏另製新票應在大庭廣衆之地眼同蓋印不應秘密爲之乃排闥而入彼此喧閙多時幾至用武林氏謂其搶去十餘票李氏則謂此舉係屬正當干涉并無搶票之事各執一說聚訟不休後以時間迫促遂由旁人勸解宣告開會是日出席人數共八十餘名甫開會即由李綺庵提議以臨時議長林樹鏞違法製票必須交付懲誡并有楊某數人和議林氏循例避席以待表决旋有某議員以李綺庵提出懲誡殊無理由遂將前說打銷并請林氏再行出席反將李議員懲誡林對衆宣言謂在室内將票蓋印原爲愼重選舉起見而李議員忽闖入室掠去十餘票實屬目無法律俟異日開會再將李議員提出懲誡云云遂即散會 
[鄂軍援陜之近訊]  
　　王巡瀾侵入陜南佔據平利鄂省派張聯陞前往策應各節均紀前報現聞連日並無激烈戰鬭王安瀾在平利亦無發展陳樹藩已由漢中派步隊三營由興化出洵陽堵截張鈁一軍亦無進步又聞軍署於上月三十一日接援陜第一支隊司令徐源森（卽三十五團長）電稱職軍由鄖西整隊出發即將岳王嶺十八寨各要隘完全佔領儉日劉營逼近白河縣城據探報駐紥白河敵軍約千餘人係王天縱所部劉營於拂曉時由城東萬枝寨進發復派陳營繞道月山湖扼駐城西砲連趨駐城南取包圍式敵軍於城東建築堅固壕壘負險抗拒劉營衝鋒數次始行攻破陳營砲連節節進逼敵勢不支遂出城逃遁遂於儉日克復白河縣城當即出示安民會同紳商籌辦善後俟稍休息再行追躡前進幸仗德威大獲勝仗謹電馳告餘容詳呈以慰厪念又據軍界消息援陜軍第三支隊於儉日佔領渡船口以後當向夏陽進攻傳於豓日已將攻下敵忽抄由國軍左右兩翼包圍襲擊而進事遂敗於垂成並稍受損失惟張司令昨日電省對於此事尙未提及僅謂第三支隊現正積極向夏陽進攻也 
[長潭兩大火詳誌]  
　　湘城大西門外下牆灣第二段曾宏茂秤店於十月二十七日下午兩點半鐘廚中忽然失愼因其時北風大作故火勢猛烈異常益以湘中久未降雨房屋器具均極乾燥火勢易於蔓延雖有消防隊及各處水龍先後馳往灌救亦殊難爲力是以此次火起竟延燒至四小時之久被災商户至三百餘家之多此等火災實爲湘省十年來所僅見嗣經消防隊長分派隊兵分途拆卸房屋始將火路斷塞未至再行蔓延據當地警署報告謂火勢劇烈之際共有四個火頭被災户數碧灣自十二號起至八十三號止鐡舖巷自一號起至三十二號止流水溝自一號起至三十八號止大西門下牆灣二叚自十二號起至七十三號止共燒去正户百九十八家附户百二十家合計三百二十八家被難丁口共一千三百十二口惟火起適在日中故未傷及人命財産損失約及五百萬元一般貧苦災民無所棲止多數就各公廟暫住不能舉火者多至一百餘家地方官紳及各慈善會所正在趕辦急賑以資賙恤 
　　十月二十八日晚十句鐘時湘潭十三總後街上天符廟對門新勝漆店因隔壁某鑄廠爐房火星飛至該店木屑内立即火起因其時正值深夜軍警恐有他項變端暫時斷絶交通以免匪人乘機擾亂因之各處水龍亦多數不敢出發致火勢益大施救爲難又因風色迭變火之趨嚮亦刻有不同以故災區極廣延燒極久計上抵菉竹街及八十三家街口下抵老郎廟柳烟堤其間如大同街五桂堆金容街新梁街風筝街柴家灣等處盡成瓦礫之場靠正街一帶如十四總之八十三家街口十三總之馬家巷口新梁街口十二總之周家巷口等處若非均有高厚磚牆阻隔火路則正街亦幾不免惟大同街因無高牆故燒燬至五分之四當火起已久經警察查明並無他故始分傳各水龍馳往灌救至則已成巨災上述各地方已焚燒殆盡卒以全縣水龍先後齊集一面拆斷火路一面極力撲救至次早六句鐘時始行熄滅事後調查被災之户共及一千七百餘家損失之數約及七百萬元惟王正興木店燒斃女工一名其餘人口尙無死傷又聞被災各户半屬貧苦小民刻以無可棲止多寄住貧民廠及各公廟該縣嵇知事首捐光洋二百元以資提倡聞紳商各界之慷慨輸將者數亦不少 
[贛省會之一日三會]  
　　江西省議會今日（二日）連開兩會中間尙經兩派一度之協商會兹將經過情形録下（一）談話會午前十一時開會到者近百人首由主席龍欽海發表意見謂今次邀集諸君開會即係本會迭接各處來電主持和議此事想人同此心决不致有若何反對顧本會因選舉副議長問題中途梗阻致種種要務均停滯不進假如今日兩副席猶不能舉定則常會固不能開即臨時會亦不能規定確期在此時間欲求對外有所表示則勢非設法救濟不可諸君於此事有何高見務祈不吝金玉俾有遵循嗣因衆均俯首沉默主席復云今日爲談話會鄙人亦可發表意見依愚意以爲假定今日選舉仍無結果則以後對於對外之一應緊要問題可否由談話會决議施行僉云此爲不得已之救濟辦法事屬可行惟黄炳煥謂如有議題應預示標目以便先事研究又有人云第一要義須逹法定人數而後開議始不致激成何項反響主席復云然則將收得之各處來電刷印多份分致諸君三日後再開談話會如果有主張不同者亦儘可先期提出意見俟談話會决議再命秘書擬電分别作覆如何衆無異議遂散會（二）調和會午後兩派因得居間者從中調停曾用非正式集合開調和會一次聞調人提出辦法係由組織正副議長人物各加價四千元共爲一萬二千元爲兩派組織副議長情願退讓之兩人分領以償購票損失至未來之副議長則兩派各推一人同時用甲乙兩匭分次投出以昭公允聞此項辦法龍議長及合羣讜言三方面均贊成龍議長始欣然出席命搖鈴舉行選舉會（三）選舉會兩派雖得上項之結果然均爲表面的至其内幕則仍係各黨運用手腕以期出奇制勝如讜言社近因得中立派之助力舉動旣較前數次文明其興致亦較以前爲高故該派議員一聞鈴聲即慨然出席第靜候至兩小時之久默點人數仍止六十餘人如新收之余師尹亦匿不出席其餘雖出席亦不甚可靠合羣社則以黨員跳槽過多每次開會均在號舍先期集合計點人數必逹七十名以上始敢到會今日之會原有六十九人因鄭可希忽又變爲中立該派掮客及原介紹人乃異常着急當時圍繞鄭某勸慰者不下十餘人鄭卒不敢列席直至四句鐘時讜言社議員不耐久坐乃要求議長搖鈴散會議長云無妨稍延迨延約數十分鐘仍無人至遂不得已宣告散會 
[蘇議會之厄運]  
　　下元掃墓流行病田主預備開倉天雨火車失時是此五大魔鬼者實爲造成蘇議會厄運之主因而最近之誘因厥惟加費問題議員之一小部分主張增加公旅爲每月一百二十元而一部分則阻止之加費派預備議案到處徵求同意得六十餘人顧所謂同意者大抵迫於見面之情爲一時之敷衍而背後則竊竊議之者實居多數堅確主持加費者不過二十人左右而已於是將提案擱起利用上述五大魔鬼寵臨之機會相戒而起不出席之暗潮朱紹文劉伯昌顧希曾痛之各提出懲戒之議而反響益大本星期來惟星期一（四日）之審查會居然將實業審查會開成以鐡路局所送案卷文不對題議由會中調取簿籍後再行審查星期二（五日）本開審查會以大雨竟日無效星期三（六日）由錢議長召集各議員開談話會到者八十六人先由議長宣布省公署咨文解决任期係准内務部電復省長之電請解釋者（内務部原電已録前報）内務部自知抵觸强爲斡旋但總算得一解决新議員亦不欲多所責備惟如此算法則舊議員本係月支應找之兩月九日之坐俸須在七年度預算内支出則新議員方面便不能免七百二十元之額又與本會之規定相抵觸故由議長說明此項短絀之款擬追加預算以爲彌補衆無異議議長又述月給之困難且於公費旅費之性質不合擬商變通之策衆無異詞繼議長又陳說本會停頓之頗遭物議希望今日到會諸君輾轉勸誘明日務須開成大會而張援屠宜厚徐庭啓王贊臣遂注意於懲戒案之提出並謂朱紹文係提議懲戒之人今日到會反遲便欲加之懲戒聲勢洶洶衆遂一閧而散記者徘徊門外不覺失聲長歎而出旋復探詢知吳鴻勳提出增加公旅費案其主旨爲議員公費年七百二十元於常年會臨時分期給付旅費每日六元逐日給付連署者不過十人而自行取銷者已有二人王鴻藻則别有一案於省公署騰還公寓房屋是晚議長發出第八號議事日程定本日（七日）下午一時開議議題如下列（一）追加本會七年度預算案（二）盧議員瀚蔭等提議議員公費旅費應依法規定專條不得混列俸給案（三）吳議員鴻勳提議議員公費旅費支給規則案（四）敎育審查會報告留學經費金鎊餘欵移充組織敎育參觀團經費案（五）黄議員炎培提議江蘇職業敎育進行計畫案（六）榮議員宗銓等提議選派學生出洋學習小工藝案（七）錢議員銘銓等提議蘇屬各縣除螟經費請在捕蝗費項下開支建議案（八）沈議員惟賢等提議咨請省長轉咨財政部鹽務署整頓松鹽毋庸封閉建議案（九）龐議員振乾等提議開徵遲延不得認爲滯納加罰案（十）朱議員翼雲提議通令各縣開徵前散發由單案（十一）戴議員思恭等提議查辦行政官吏宜先詳細審查案（十二）請議審查會提出南滙秦始基請議南滙縣知事違背法令隠匿徵收費請照前案撥還地 
 
 

Page 7

 
 
方案（十三）請議審查會提出嘉定章欽亮等請議勒追前嘉定縣知事張鏡寰欠發敎育費案（十四）朱議員紹文等提議請將上屆議次淮揚徐海平剖面測量全案咨復省署轉令遵照案（五）夏議員嵩等提議整頓運河工程局集欵施工辦法案（十六）黄議員次山等提議裁改省立各工場染織科案（十七）王議員鴻飛提議依照各縣情形支給學務委員公費案議程雖然發出而今日之能否開會實在未定之天因加費曾聲言不經疏通萬難開會（疏通云云大約即指加費而言）而其相手方則受昨日之激刺力爲拉攏求逹開會之目的以减縮加費派之勢力要之今日下午若非開不成會定是大起衝突則可斷言但不知命宫磨蝎何日方得度過耳 
[南京和平會之談話會]  
　　近日以來朝野和平聲浪有一日千里之勢南京地方昨由黄奎王潤身雷光華等發起組織和平期成會談話會於大江南報館午後二時開會各界簽到一百餘人由王潤身主席報告開會宗旨略謂北京天津上海各處和平期成會業經成立南京爲長江之一大關鍵關係東南半壁和平爲人民所渴望似不能落於人後應請各界聯合一致進行等語繼由黄奎叙述南北爭持已逾一載一則侈言統一一則高談法理彼此不下各執是非而犧牲者人民糜爛者地方於兩方當局固無恙也尤可痛者新舊國會各謂代表民意而吾民之意何嘗有絲毫好亂之心不謂國利民福渺不可求爭權奪利各不肯讓久假不歸惡知非有長此相持干涉一至國將何堪今日應速發表眞意盡力要求和平免爲他人假借吾民之意以蹂躪吾民云云後由雷光華提議會中組織辦法旋經公同議决推定幹事十四人籌備一切暫定夫子廟地方自治籌辦處爲辦事地點所有一切經費由各團體擔任其進行若何容待續報 
[南京快信]  
　　趙炳麟昨由京告李督微日抵京即謁元首報告赴粤經過情形希仍積極進行和議早釋糾紛 
　　張季直昨又來電詢李督病狀並勸勿灰心時局共維國難 
　　李督病初愈連日仍未見客 
　　舊公府衛隊司令何紹賢日前來寧兹聞何所部决定改編爲混成旅即以何充任旅長調蘇駐防 
　　倪嗣冲由京電李督請調駐徐馮團開赴南宿州協同安武軍剿匪 
　　吳佩孚電告李督派參謀黄成志代表到京會議 
　　軍署接京電中央因蘇魯皖豫四省匪患日熾决任姜桂題爲四省剿匪督辦 
　　第二十一團盧團長電軍署報告蒙泗匪亂經職團痛剿現已撲滅 
　　齊省長昨在本署瞻園公宴總統府諮議劉恩源軍警政各機關長官均陪席聞劉諮議係奉命來寗與軍民兩長有所接洽事竣即返京 
　　本屆省議會擬舉辦同會録自前清諮議局起至第二舊定武軍統領張文生白寶山陳德修尹鳳山殷恭先前日聯電中央請起用張勳以贖前愆 
　　尹昌衡經李督電保已恢復自由准日内北上 
　　淮揚鎭守使馬玉仁送李督揚州菊花五千餘盆現均陳列於西花園 
[杭州快信]  
　　浙督赴京會議之代表張國威已定明日隨中央特派勞軍專員范書田一同乘車赴滬換輪北上 
　　桐廬知事殷李鈗前日因公晉省路經桐富交界黄江口地方適有錢江恒泰輪船撞翻民船激動鄕民公憤擲石亂擊致該知事坐船被損人亦受傷立即電呈到省已飭該邑警備隊會縣嚴拿首要究報 
　　建德知事張良楷呈送林業公會規則及組織辦法極中竅要省署已通令各屬一體仿辦并查該縣已組成立者業有四十餘處成效卓著令飭隨時擴充 
　　開泰錢莊逃夥李逸樵昨已迎提到浙由該莊派夥顔炳楠伴解來杭已向天津警廳領回贓洋萬餘金尙短二千元左右現押警廳嚴追 
　　紹屬本届産棉尙稱豐收銷路極暢每擔價值日來已跌至四十二三元左右 
　　吳興公民趙華漢等向省議會提出建議袪除鴉片流毒以存土一千六百餘箱假定每箱萬元計算共需一千六百餘萬元請就通國二十五省區所屬一千八百餘縣分認匀攤購回銷燬 
地方通信 
[蘇州]  
　　通令祝賀歐戰得勝蘇常朱鎭使王道尹接李督軍齊省長通令准外交部通電自後凡關於歐戰致勝各協約國旣經懸旗致賀則中國亦協約國内一分子理宜一體懸旗致賀希即通令查照云云已轉行所屬遵照 
　　拘辦霞章公所董事記蘇州雲錦公所全體繼商以霞章公所（卽機匠工所）董事王士銓（即王雲門）挾制商業魚肉善良臚列劣跡多欵呈請道尹鐡守使核辦當經王道尹朱鎭使以蘇城機户近年以來每以米價昂貴屢有罷工要挾加價聚衆滋擾情事本年米價平穏又復藉口要求恢復前年暫加工價聚衆滋事顯係其中有人指使煽惑兹據呈稱前情該公所董事王士銓既非緞商又非織工以業外之人從中把持迫脅滋事並敢誣陷善良擅自逮捕擾害商業自應嚴查究辦等情行令吳縣知事遵辦即經温東坡知事派警將王士銓提案訊供收押候復訊擬辦乃王收押以後東北區一帶忽有謡傳謂機業又將停工要求將王董釋放之事縣署警廳即派警士署警等四處查訪造謡之人以憑究辦一面傳諭該霞章公所各行頭以王因案押辦董事一職應即撤消着趕緊另舉妥人接辦並令傳知各機工人等各安生業勿得輕聽謡言致生事端倘敢違抗滋事即以匪徒論提案訊辦舊曆十月初四日爲該公所所供軒轅祖師開光之期先已發單傳知同業到所公祝警廳崔廳長得悉以現當機工罷工風潮醖釀之時此舉易滋事端應即勒令改期當即傳諭該公所遵辦現該公所已允暫行停止矣聞吳縣公署日昨又提王士銓復訊已訊出有私擅逮捕嫌疑須傳到某證人質訊明確再行判罪 
　　游藝會記事省立第二女子師範附屬小學校開秋季游藝會已誌前報兹悉是會於本月七日下午三十分開始來賓男女共約千數百人各科學藝多用表演或竞化裝學生精神頗爲煥發就中以國民科之修身作法鄕土歷史表演國文表演高等科之理科表演英文表演尤爲有聲有色其他如算術唱歌書畫手工家事等科亦皆應弦合節是日由該校同學會發行學校新聞並設果點販賣部以便來賓散會已近六時矣 
[鎭江]  
　　最近之商情鎭郡糧食市而尙穏來源因天雨到船不旺市價略見提高昨今兩日江干米市開盤上等白秈每石售洋五元八角次等白秈五元六角麵粉銷路極呆客帮大宗交易亦甚鮮少價格漸鬆各麵廠上等貨每袋淨盤二元一角五分暫時難望起色至棉紗市况忽上忽下大有參差此一星期客帮略有購辦者每包提起二兩左右棉花一項因天氣漸寒銷塲暢旺行情看高現下南通新花每觔貴至五角五分聞此後尙有增無減桐油市面因産地常德不靖轉運不便到貨甚稀加以洋莊銷路活動市價有加無已慶元豐牌號每桶（計五十六觔）現售銀十三兩左右糖貨因江南北内地各處銷路甚佳存貨無多白糖每石已漲起五錢 
　　軍警愼重冬防軍警各機關近以冬防已屆鎭郡爲通商巨埠良莠不齊防務應格外注重陸路防務概由駐鎭陸軍第七十五團張團長擔任一面由倪知事通令各警區添派夜崗梭巡水路防務則由水警趙署長撥派師船扼守嚴防 
　　美艦蒞鎭本月七日上午十時有美國軍艦一艘由滬駛至下椗江中維時象山砲台升旗歡迎以敦睦誼 
　　世界國民平和促進會鎭江世界道德會總部總理童仁甫氏以世界戰爭殊屬有傷人道特發起世界國民平和促進會聯絡各國國民一致主張和平所有簡章亦已刊布矣 
[杭州]  
　　副議長仍未選出七日下午二時省議會開會决選第二席副議長秘書長不出席仍係書記代席周議長報告開會日程畢速記按組分發選舉票各議員次第投票畢代席秘書長宣告開票檢點名刺與票數不符報告大會出席人數一百四十四人選舉票與人數相符名刺祗一百四十三張缺少一張多數議員認爲無效遂重行投票開櫃檢點又屬不符報告現在出席一百四十五人名刺與人數符合票僅一百四十四票缺少一票由周議長諮詢大會主張第三次投票其時議員忽來忽去絡繹於議塲即使重行投票檢查人數殊多困難迨預備最後投票時人數祗九十七人不滿三分之二照章不能開會遂由議長宣告延會 
　　公府派員來浙七日督軍公署調令各師團云本年十月三十日奉府豔電開年來各處軍隊鎭懾地方行間勤苦本大總統至深軫念兹派遣侍從官袁乃寬赴直隸何宗蓮赴奉天吉林黑龍江劉恩源赴江蘇張永成赴山東安徽蕭成垣赴江西聶憲藩赴河南湖北蕭光傳葉長盛赴湖南王金鏡赴山西范書田赴浙江上海施從濱赴福建羅整喡赴熱河何熙鈺赴察哈爾綏遠李鼎新赴吳淞親加慰問保民衛國責在軍人守法奉公揚我武烈是所厚望特此電逹着即通諭知之等因奉此合行令仰該師長轉飭所屬一體知照云六日上午楊督軍齊省長召集軍政各機關長官開會歡迎范代表當由范君宣布中央德意並詳述元首期望和平之苦心至十一點時始行散會楊齊二長即於午刻備筵讌請范君濟濟一堂頗極一時之盛云 
[寧波]  
　　工校運動會工業學校於五日下午一時半開第二次運動會到會者有嚴警察廳長錢知事阮烟酒公賣局長趙城自治委員四中四師女師等校長及四師女師效實甲商縣立女子高小孤兒院等處教職員學生統計約五百餘人會中設司令評判招待糾察衛生軍樂庶務新聞等部由該校教職員學生分任其責並有第四師範附屬小學童子軍到會助理開會後並出有臨時新聞隨時分送惜餘興未終陰霾四布遂即宣告散會時已四點半矣 
　　平和分會之發起天津和平期成會熊正會長蔡副會長鈞鑒貴會提倡和平全國傾向歡聲雷動敝處一致進行已將寗波和平期成會即日成立以資輔翼而奠苞桑除電呈大總統外合亟電聞寗波公民張天錫張存禄戴敦勳等四十一人公叩魚 
[濟南]  
　　調商旅協同剿匪督軍張少卿昨日致電參陸處云魯匪限期肅清非大學剿辦不足爲功擬請借留直隸第五混成旅旅長商德全所部駐魯協同剿匪請卽核准電復 
　　國務院來電軍省兩署奉國務院電大致云政府决意謀和現正積極進行籌備軍事會議所有前敵將士自應堅守不得另倡異議以礙大局之統一除分行外仰貴督軍省長知照并須隨時偵查有無亂徒煽惑希圖離間嚴加防杜以免淆亂致礙大局 
　　軍署之剿匪大會議張督軍昨早八鐘在軍署召集剿匪大會議列席者爲軍署參謀長張懷斌五師參謀長黄德本濟南鎭守使馬子貞兗州鎭守使唐天喜新軍司令何鋒玉濟寗剿匪司令吳長植戒嚴副司令郝宸甫馬五團團長孫玉鱗砲五團團長岳曙雲以及各諮議參謀參軍約六十餘人討論分防聯防協剿包剿及舉辦冬防各辦法越三小時始行散會 
　　馬鎭使赴日不果馬鎭守使日前奉令赴東參觀秋操頃據確息中央以參戰處之第二師業派馬鎭使升受師長亟待訓練礙難延緩已令將赴東觀操一令收回勿庸再議 
[廣東]  
　　國會議員請逐沈佩貞沈佩貞與魏議員結婚之笑話喧傳已久近聞有議員某等以魏議員閙此不道德之事擬提出懲戒案將魏除名翟代省長亦接國會議員投函轉致函警務處長魏邦平將沈佩貞驅逐出境文云頃接國會陳議員煥南等來函以沈佩貞有假名護法到處招摇行爲如果屬實亟應取締以免淆惑觀聽有碍治安兹特將原函抄録送上希即飭警隨時查察妥辦是荷原函附載如下浩廷省長閣下開府建儀果符公望凡逮帡蔭莫不臚歡甚盛甚盛新硎之治安内爲先長堤爲此邦至盛之區亦奸人麕跡之地瑣瑣鷄鳴狗盜之輩自有所司隨時申治無勞屑凟聰明獨有女妖人沈佩貞者假名護法到處招摇南等前在京滬目擊耳聞種種作奸犯科實爲社會之蠹今年春夏之際復露跡於長堤列肆之間論者謂其涉有北探嫌疑雖無實徵然其招摇情形實倍疇昔即如敝同人魏君肇文夙爲自好之士南等深知該沈佩貞揑言與之結婚使報紙喧騰淆惑觀聽並敢造爲非法干犯律條此種妖人微論蝨於人羣向義之中長此攪治安而辱儒類亦恐留於我公疆轄之下不足肅風紀而振名常爲此就所聞知敬告台下治必嚴於端本誼敢附於同舟拭盼新猷無任瞻企專頌任喜即請節安諸維愛照不備陳煥南鄧元孫光庭王傑羅永慶汪封年席緩陳堃黄元白張琴任耀墀王法岐任煥蔾侯海濤沈維周李景泉林鴻超 
雜評一 
[相反相成（默）]  
　　南北對於時局有一大相反之現象焉北方表面上一致主和而暗中之主戰派尙在運動破壞南方表面上一致主戰而暗中之主和派則在運動進行故分言之表面南北主張相反内幕主張又相反將永無接觸之望然若合言之南北因此相反而或有一日趨於同一之點所謂相反適以相成者是在兩方之能力何如耳 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[歐戰協濟會開會紀]  
　　歐戰協濟會詳情已誌昨報兹悉該會於昨日下午五時開會到會者爲盧護軍使代表馬鴻烈君縣知事沈韞石君商會會長朱葆三君副會長沈聯芳君青年會全國協會總幹事余日章君黄輯虞君鮑咸昌君張簫雲君美總領事薩門司君美公使館商務參贊安立德君美按察使勞平君約翰大學校長卜舫濟君饒平生君克陸君等中西人士共數十人首由薩門司君致開會詞次書記員宣讀各處電報（紐約來電略言戰事和平種種善舉需欵尤巨請再添募一半云云廣東電略言伍廷芳博士允擔任捐欵五萬金元云云）次美公使館商務參贊安立德君報告北京情形次著述委員會會長克陸君報告鼓吹方法大致謂擬請名人到處於菜館戲園内演說並在字林大陸兩西報及中國各大日報登廣告且謂上海各大日報已由某君商妥將英美烟公司之後幅廣告移登封面云云次青年會全國協會總幹事余日章君報告粤港情形略言此次赴香港青年會開大會順便赴粤嗣接穆特君電報當卽往晤伍廷芳博士等於一小時閒内即得伍廷芳及岑西林林葆懌吳景濂伍朝樞諸公之允爲竭力贊助并通電西南各省協力襄助且决定至少可擔任五萬金元云云（廣東募捐期間爲十一月二十五至十二月初二）次鳳君代表書記海格君報告上海進行情形謂擬請每領事各委二人各業董事亦各舉二人爲發起人共策進行云云次盧護軍使代表馬鴻烈君演說言盧公今雖離申然平日對於慈善事業頗極熱心對於協濟捐欵尤表贊成兹先認欵一萬元以後或可再益云云總計昨日爲止共得捐欵三萬元（華人二萬元西人一萬元）云 
　　南北市兩商會正副會長前日接駐滬美領事署來函云（譯文）昨夜在皇宫旅館開各團體會議熱心討論因爲協約國參戰本部欲組織七種慈善救濟事件即處理聯軍軍隊及因戰事所發生之意外事務處理俘虜之方法特請以下所記之國民代表作爲普通委員權慈善照顧之心指教一切并望協力始終維持在十天之内能得效果協約國總領事及領事護軍使交涉使海關監督及稅務司公共公廨會審官上海縣知事工部局董事協約國商會正副會長協約國人所設立之各種團體之會長協約國總會會長（包括猶太人總會及美國婦人總會）聯軍國參戰事務所長猶太教會會長各會各社事務所委員現今無暇先求得各委員之同意但希望除去彼等辦事之時問外必須有一答復今特懇請諸委員聚集討論决不失約廢時今第一次會議在南京路二十六號即委員事務所本部時間在星期五即明晚五點鐘會集之時間雖短必須設法佈置一切以完成此草創之事務懇屆期准到或自己親臨或遣派代表亦可因此次爲全體委員必須會集之期特伸誠懇之謝意諒能得到宏大之助力并望不必以信函答復 
[再誌預備休戰後慶賀]  
　　各協約國請比總領事通告預備休戰後慶賀已譯紀昨報兹悉江蘇特派交涉公署昨接駐滬領袖比總領事通告云本總領事因各協約國領事之請通告各協約國人民將來協約國與德人訂定停戰條欵時凡協約國人民（連中國友邦人民而言）之住宅及産業均應一律懸掛國旗三日並張燈結綵以誌慶賀本總領事一埃接到最後完全告捷之佳音當即通知日期以便表示歡迎舉動也特此通告又函云昨日協約各國領事與外交機關接西歐來電略謂奥國已棄其同盟單獨與協約國簽字議和而德國已無力自衛遂派代表晋見法國總司令福煦求和該處人民皆一致迫令德國皇威廉氏退位云云在滬各國僑商接悉此信異常歡忭現議擇日舉行懸燈慶祝並提燈大會三天因而昨日先今與各國金洋市面漸有轉機云 
[决勝公債之遠過預料]  
　　英文滬報云法國决勝公債至八日午後四時止共募得三千一百九十五萬七千九百佛郎較開募時之預料已逾一倍有餘矣 
[輪船一來一往]  
　　大陸報云中國郵船公司之中國號昨日（七日）午後由舊金山駛抵虹口碼頭計載郵件九百六十二袋貨七百噸旅客七十五人内有美國紡織公司總理希特里區氏擬在華調查商業情形以便在滬開設分行 
　　南京號已於八日正午由滬開往小吕宋僅載貨二十五噸 
[回國學生述美國近狀]  
　　青年會留學招待部歷年以義務性質招待學生至歐美各國及内地各埠留學沿途經過之處無不安適上月中經青年會招待部招待者計赴美學生男十二人女二人畢業回國學生十七人女三人詢問留學事件者三十一次昨日支那丸郵船進口該部主任又往招待由美回國之學生多人並得最近之消息謂美國政府爲主持人道誓除强敵起見特於十月十二號下令全國凡男子年在十八歲以上四十五歲以下及大學之學生須一律服務軍事故現在電車司機賣票一切工廠工人悉以女子充任學校所授功課亦專注於戰事及工藝二門國中鉅賈富商亦無不身備戎裝服勞軍務並節省浪費輸助軍需是以日來街中汽車亦不僅見際此天氣嚴寒相戒不用火爐節煤費以充軍實國中且有第五次自由公債之募集藉此增添其武力以謀人道之幸福云云 
[留學生連袂回國]  
　　口昨午後中國郵船公司之中國號由美抵滬有哥倫比亞大學政治經濟博士黃漢樑君康乃爾大學土木工程博士鄭輔華君及其夫人並有歐伯林大學趙君返華此外又有學生三人係由英返華聞鄭君已赴寗就南京河海工程學校之聘寰球中國學生會聞信後即請楊銓碩士代表該會向諸君慰問 
[西報對於華茶之紀載]  
　　字林報載九月初旬英國格羅塞報論華茶文一篇其文曰政府許運入華茶事甚爲人注意觀近數星期來通信欄之言即可見之兹再披露希克林氏所述茶商公會與管理茶葉督辦所磋商關於收買華茶三百萬磅事之詳情查禁止華茶之表面上目的已由首相宣布謂爲節省噸位但自中國加入戰局爲吾人之與國情勢業已大變逈非昔比中國口岸扣留德船九艘中政府願出租以供運送華茶至倫敦之用所索條件亦頗合情較諸由印度都城運茶至倫敦之價率尤爲低廉此種友好之提議顯未接受聞上述船隻已用以運茶至美國等處而吾人遂失此機會矣據希克林氏言蹉跎數月一事無成祁門熙春等茶久爲此間市場所歡迎者竟不可得華茶進口商之幹事員前遵羅恩逹爵士之囑條陳於原允三百萬磅外續運華茶若干之辦法並願自行措資購運不累及管理茶葉督辦亦不增其責任俟華茶到後即照原價送交督辦分配當時羅恩逹爵士頗韙其議但因一種不可解之理由財政部不贊成之此事與財政部無干而竟交財政部核議此誠令人索解無從也至於許運華茶三百萬磅一事令人聞之悒然不樂蓋華茶進口商之幹事員文牘往還晉謁當道廢去寳貴光陰歷十二個月之久所得結果護諸商部表册不過到紅茶六萬零三百五十二磅與熙春十四萬三千二百五十磅耳且不知是何時代之茶也迄今兩月而分配此茶之方法尙未見宣布此種情狀誠管理食物大臣所宜注意者也 
　　字林報社論略云格羅塞報之言於中國處置敵船事稍有差誤然此微疵無足碍及全篇之大旨蓋當時及其後旅華茶商確可得若干噸位運茶回國而不稍碍及爲軍事所必需之貨品也茶商運茶之請求不止一次自願服從政府所規定之限量不使官場擔負責任並照官價發傳總之凡官僚所能思及之條件茶商悉願遵守其所求於官場者不過於華茶到後有權發賣以保存英國人士對於最上華茶之一縷嗜好於不絶耳今年二月間消息傳來謂政府許運入華茶三百萬磅已託某商行代表一般茶商按照定價收買華茶此說驟觀之似可爲茶商稍慰但其缺陷則在此種辦法固足吸收中國舊存之茶若干然不及於新茶終非以英人所最嗜好之茶置諸市場之道今據格羅塞報所云吾人當時預料竟已實現彼官場心理殆不知茶之爲物年年皆有收成而非逾若干年始一出現之物也華茶進口商知此較詳故有自行購運華茶原價送交管理茶葉督辦支配督辦旣無所勞累又不負責任之提議惜乎稍明事理之羅恩逹爵士未幾逝世其所允許者竟爲財政部之官僚所撤銷推其心理似以爲商人狡黠將從中取巧要知華茶貿易應得特殊之考慮他日戰事旣畢商業潮流復趨原道時華茶商人其爲首得政府注意之人此則吾人所望者也吾人常謂華茶貿易之精神上價值較物質上價值爲尤大中英兩國商務交誼之深淺華人輒視華茶貿易爲其指明物焉戰中華茶縱許入境詎能大佔赴英之噸位乃横被壓抑於今二年吾人爲中英兩國商務交誼之故竊以爲憾吾人爲中英兩國商務交誼之故尤不能不望戰後之華茶貿易得政府之積極提倡焉旅華茶商及國内經理人固當振其全副精神以擴張華茶貿易但亦未便貿然從事蓋何時始可重整旗鼓非茶商所能逆知且亦非可晨得消息夕入市場今日購定百萬磅明日裝船起運也和局何日實現孰能决之即使和局告成然貨船行期何日始能恢復戰前之原狀尤難預言當此時代吾人惟望財政部重思其態度勿使英國人士對於華茶之嗜好竟致銷滅也 
[會德豐洋行報告煤市]  
　　字林報載會德豐洋行所發表七日以前兩星期煤市報告據云半月以來日煤無新交易蓋買者賣者因歐戰情勢皆不願有交易也土奥潰敗和局實現當可較預料爲早果爾則船雙運費將受影響而貨價亦將因以變遷矣再匯兌率問題亦爲買賣雙方注意之點日本煤市仍甚堅固撫順煤價無漲落開平煤市無交易可言提取定貨者陸續不絶存貨因是頗减預料數星期後煤商將紛定明年新貨因此煤價難以遽落兩星期内各方面運來之煤共爲二萬三千八百二十三噸前兩星期則有三萬七千七百八十八噸云 
[稅所擬復貨捐局辦法]  
　　各商業反對收縮運單期限一事迄今仍未解决兹聞上海稅務總公所陳卓甫所長查得各業在洋棧出貨現在並無司巡在彼騐貨蓋戳其中難免弊混發生是以擬仿照前清貨捐局辦法在招商怡和太古等各洋棧地點分派司巡一人駐彼查騐俟商家於出貨時必須先行投局呈報然後將棧單呈騐所出貨若干件隨出隨捐之法甚爲盡善似可規復舊章辦理是以函致縣商會轉致各業代表以爲取締洋棧貨之後内地棧貨分運亦可設法通融而期杜絶流弊刻已據情詳請江蘇財政廳長請示核辦俟奉批回後方可實行縣商會接函後除轉知各業代表外並訂初九日（即十月初六日）午後三時邀集各業代表開會互相討論 
[木植船陸續到申]  
　　本埠各本行所銷建木前以增加運費日久不到日來該行等自船已由閩省陸續到申昨日久大正裕聚豐等各行共到船十八艘計裝木植共值價銀七十餘萬兩每船裝四萬餘兩故浦灘木排已漸見增多惟市價尙未見漲落因須大帮到齊再行開盤近市如丈五桐木價仍須十一貫左右又四寸五寸小桶木每支約需銀五錢有零若大帮到後來貨充足市價勢必平落矣 
[皮貨來源之缺乏]  
　　現值秋暮冬初往年正皮貨業生意暢旺之際昨據皮業中人云近來駱駝絨盛行皮貨頗受影響且甘肅同州山西張家口等各産地因路途搶刦危險且滬上某某等兩大公司均派人前往産地採辦大放收價以致白貨如羔皮等上貨缺乏來源不多價較往年尤貴而灰鼠狐嵌等細毛貨亦頗缺少云 
[北洋援閩軍抵滬六誌]  
　　北洋援閩陸軍第一混成旅所部步兵第一第二兩團先後抵滬均駐龍華迭誌前報昨日（八號）午後十二點十五分時續到砲兵一團（計三營）共有兵士一千二百名其官長尙未到滬又有補充兵二百九十名預備塡補空額計乘頭二等車各一輛三等車六輛鐡棚車五輛平車三輛均至老龍華暫停原擬下車駐紥操場時因天雨甚大難以建搭篷帳是以暫宿車内所有第一團團附兼旅司令部參謀徐國亨（仲屏）及補充兵大隊長王永彞（世勳）督兵偕同蒞滬一併暫駐龍華 
[楓涇騎兵過滬赴閩]  
　　各省所調援閩軍隊陸續開拔來滬聽候商派運輪赴閩迭紀報端昨午又有駐防楓涇之騎兵一隊計六十二騎亦因奉調赴閩經該隊高隊長督率來滬即赴護軍使署商撥營房暫駐當由該署派遣照料員協同前往龍華南首梅家弄某廟内暫爲駐紥俟商定運輪輪送往閩 
[宣慰軍隊員由杭返滬]  
　　陸軍中將范書田氏奉總統命南下宣慰軍隊抵滬後業已赴杭兹范中將在浙宣慰事畢業於昨日（八號）由杭乘坐早車返滬 
[依周塘路橋工之展限]  
　　楊樹浦至吳淞之依周塘馬路已由盧護軍使撥兵塡築竣工惟建造虬港橋及新開港橋兩座尙未竣工原限三個月告成開工至今業已匝月正在建築橋墩忽因連日天雨以致不能工作限期勢必逾延故由工匠要求全路總監工程員王委員於昨日轉請護軍使署展限一月竣工云 
[烟酒業大會之預備]  
　　中國烟酒聯合會定於夏曆十月初七日在大東門北首東姚家弄總事務所開第三次選舉大會現該會總幹事陳良玉因大會日期已邇各分會來函甚多並有派代表蒞滬者一切手續甚繁因於昨日午後二時特開臨時職員會並添舉賴明三王頌芬裘子厚等爲臨時招待員並議定通告本埠同業屆時一體到會投票云 
[温州路越貨傷人案]  
　　公共租界温州路四十四號門牌房客湖州人吳阿暴徒二人撬門進内突出利刃將吳阿金頸項腰背猛戳兩下强攫衣箱一只銀元二十餘枚呼嘯而去比經二房東聞聲趕來查視祗見吳阿金横臥血泊中氣有一息床上遺有兇刀二把當卽投報新閘捕房由捕頭派西探前往勘查一面着捕送吳阿金往仁濟醫院醫治昨日復由捕頭飭包探往醫院調查傷狀據醫生言傷勢頗重尙幸未中要害即經包探據實覆報捕頭備核矣 
[提議實行統一度量衡]  
　　江蘇省議員榮宗銓等提議請求提前實行統一度量衡案云度量衡用以計算數量爲人人所必需然必彼此相同始盡度量衡之能事吾國從前閉關時代交通隔絶各地自爲風氣甲省與乙省度量衡大小不齊固無論已卽此縣與彼縣甚至此鄕與彼鄕亦不相同約計吾國各地度量衡之種類何止百數試一思之豈非大可駭怪之事在昔吾國本無較大之工商業小商店圍團限於一隅零星出入各自爲謀度量衡雖相差懸殊而尙不覺其苦自興鐡道以還情勢不變農工商業之範圍較爲廣大經營一業動輒關及數省然各地物價之高下以各地度量衡之不同必經換算若干次始得領略其爲繁瑣自不待言即老於商業者一時亦難明瞭欲使盡人能解實爲不可必得之事如是而欲望多數之人業商終成虚願而已農工商部有鑒於此曾於民國元年提出推行度量衡新制案交由工商會議議决辦法提交參議院議决公布在案籌備數年去歲直隸業已施行然推行至於蘇省不知尙在何日吾蘇交通便利農工商業大有發展之希望惟是度量衡不能劃一實爲發展營業之一大障礙欲除此障礙非趕速統一度量衡制度不爲功爲此建議咨行省行政長官轉請中央政府速將民國四年公布之度量衡新制頒行來蘇早一日頒行即吾蘇人早占一日之惠决不能以推行不易而遂有意延緩也是否有當敬請公决 
[公運單貼印花之討論]  
　　機器仿製洋貨及機製洋式棉貨等國貨均由經過第一關卡完納正稅給予運單沿途關卡不再征收稅厘原所以提倡國貨也近財政部以此項稅單須貼印花稅洋一元五角咨行總稅務司轉飭各海關稅務司一體遵行各國貨廠家及長江各客帮聞之異常恐慌僉以土貨銷行内地零星轉運者居多故免稅單之中而有分運單之一種俾便客商而推行國貨今不間貨之多寡每一運單照貼印花稅洋一元五角如木廠棉紗布疋肥皂麫粉往往有一二件銷行内地卽照補完半稅之例亦無須一元五角之多聞旅滬商帮協會迭據各客帮函報前情特柬約國貨維持會紗廠聯合會及長江各客帮領袖訂於星期日（卽明日）午後二句鐘到協會務所共同討論擬要求分等貼用印花以無碍於國貨之推行云 
[浦東煤油棧近况]  
　　美孚亞細亞兩油棧從前出貨最旺時均在一萬箱以上近年因外埠各口岸如鎭江蕪湖等處相繼設立分棧就地雇工裝製故滬地出貨漸少歐戰以還來源缺乏無貨裝製致價格繼續增高而勞動界殊受影響客籍小工幾難立足該兩棧最近工作狀况若斷若續美孚棧上月工作時間通扯祗有半月而亞細亞祗扯十日小工生計之艱窘於此可見一斑 
[各警察署之辦理冬防]  
　　淞滬警察第五區警署署長王金山奉警廳長令開辦冬防特集各巡官會議防務規則後令行所屬云近查時屆冬令正宵小生心之候凡服警察職務者防範必須周密况所轄境内曠野之處地佔全部之半宵小最易潛身出没勢必無常本署長負有督屬維護公安之責而除暴安良乃爲警察應盡之本義不得不思籌預防以杜隠患爰特召集本署及各分駐所巡官到署會議防務藉收集思廣益之效兹經議定除分别加班站巡由各官長每晚分作兩班督飭勤務以身作則外所有各巡邏長警每晚分作四班限令依照巡邏路線實力進行每於分所與總署總署與分所交界之處規定時間每班必須會哨一次各以竹籖互換爲標準遇事則相助爲理無事亦可藉稽勤忽如此辦理原所以除宵小而弭隠患統於陰曆十月初一日始一律實行期收實效毋託空言是爲至要 
　　閘北四區二分所孫警佐日前奉徐廳長諭籌備冬防現已督同巡官將巡邏綫路分叚劃清巡邏箱守望牌修整一新緊要地點加添崗位每晚與巡官分頭出查以保治安 
　　浦東一帶冬防事宜各警署業於前晚起一律開始實行加班巡邏爛泥渡三區警署曾警正特規定巡邏地段表計北段自楊家宅起逹桃圍宅梅園一帶南段自高小橋起至敦仁里一帶每晚由巡官劉恩誠督率長警輪流梭巡此外尙有游巡隊騎巡隊往來游弋甚爲嚴密而對於上南交界之處尤加注意 
[兵工廠趕造子彈]  
　　上海兵工廠近因各省需用子彈甚急迭經陸軍部電催呈解以資應撥當經謝廠長查得近來廠中造成子彈除隨時解部外並無儲藏故於昨日飭令龍華子彈廠加工製造以資應解 
[救火會請撥賑餘欵項]  
　　吳淞救火會同人夏同慶顧桐張文錦董鳳飛張瑞康等致各經董函云經董先生大鑒逕啓者此次淞鎭火災較四年爲尤甚推原其故實由市廛狹隘火政不求所致同人等思患預防今已集議開辦募捐以便購置火龍及一切器具設立會所隨時講習庶幾有備無患然經費浩繁募集非易爲特函懇台端迅即轉陳縣長請將此次省撥賑餘一百五十二元悉數撥濟以資補助至紉公誼 
[行竊鐡路道釘之查究]  
　　滬寗杭甬鐡路局長任筱珊以鐡路道釘螺絲關係行車安危頗爲重要邇來沿途鐡釘等物時被失竊妨礙殊多自應查究以維路政故於前日通令各站長轉諭各地保妥爲保護責令隨時查緝竊取道上鐡件之犯務獲解究 
[陳羣妻控告圖騙續紀]  
　　自稱護軍使署偵探之李道開前在法租界將陳羣指爲黨人引入華界拘解使署後日前李又至法租界民立棧向陳妻阮氏聲稱須出銀洋若干即可運動釋陳出外阮氏以李圖騙銀洋報告捕房立飭西探目李帶義前往將李拘解法公堂判押候再訊等情已誌昨報昨日捕房將李復解法公廨經讞員聶君會同法副領事德君升坐特别刑庭研訊先由西探目上堂禀明前情並將李在捕房所供之詞呈案請察繼據原告陳阮氏稱丈夫陳羣來申已有三月住居環龍路四十四號門牌内婦人甫來上海故住民立棧内是日李來棧聲稱須以洋銀若干方能將丈夫設法出外故婦人報告捕房將李拘案請求訊究當由聶讞員將李之供詞朗誦曰汝在捕房供福建人來申已有四年住居大慶里胞兄在檢察廳爲偵探由胞兄薦汝至護軍使署偵探長雷應春部下爲偵探與陳羣係屬同鄕素來相識並常至陳處叙談故此陳秘密之事均皆知悉旋由雷應春向汝稱爾已與陳相識須將陳誘引至内地解送護軍使署懲辦否則定須將爾偵探之職撤消故此汝無奈於第一日至陳家探望因陳不在家中故於次日又往陳家與陳會面即約陳至四馬路某菜館午膳嗣後汝即誘陳同乘電車至方板橋地方下車時已有十餘人在彼處守候汝即將手一指伊等卽一擁上前將陳拘獲解至護軍使署其後如何情形不得而知至於希圖暗殺孫洪伊之事汝亦知悉尙有秘密之語求請堂上不必宣佈等語誦畢即問李此項供詞是否屬實李答稱是實並稱請求堂上允許民人交保出　　七天設法將陳運動釋出倘不能交案願廿重究原告聲稱請求堂上着李須交人銀並保方可實在中西讞員會商之下判李交一萬元人銀並保出外將陳交案再行核辦 
[商家控訴警佐之結果]  
　　西北鄕北橋鎭商民程厚生曹承吉曹竹堂康靜儂等聯名禀控該鎭警佐程渭南恣情賭博縱賊殃民請求撤委等情經上海縣沈知事查無實據批飭不理該商等不服又上訴省公署等情迭紀前報兹悉此案現奉省令該警佐人地不宜著令調辦是以沈知事諭飭三分所黄蓉繁與二分所程渭南互相對調黄程兩警佐已於昨日分别到差視事矣 
[體操學校開運動會]  
　　中國體操學校定於明日假斜橋公共體育場舉行第十五次運動會已誌前報兹悉是日除該校全體學生運動外並有上海公學技擊部公共體育塲技擊部加入來賓運動表演國技刀光劍影必大有可觀其順序如下（上午）一唱歌（校歌運動會歌）二普通操（啞鈴第一部）三田徑賽（原地跳遠）四行進遊技（雛鳥初飛）五普通操（球竿第一部）六田徑賽（擲鐡球）七國技（成排單拳）八器械操（平台）九普通操（瑞典式各個徒手）十國技（單拳武器）十一普通操（木環）十二競爭遊技（南北統一）（下午）十三應用操（渤魯司蘇德蘭幼童操）十四應用操（行進啞鈴）十五普通操（棍棒第一部）十六兵式（排教練）十七表情操（蝴蝶歌）十八器械操（木馬）十九普通操（瑞典式各個徒手）二十田徑賽（五十碼團體跑）二十一應用操（國技徒手）二十二行進遊技（雁陣驚寒）二十三器械操（鐡槓）二十四普通操（棍棒第三部）二十五國技（拳術武器）二十六應用操（克魯米我手巾操）二十七田徑賽（撑篙跳）二十八競爭遊技（萬國和平） 
[軋花刀工人要求已遂]  
　　冷鐡作製造軋花刀工人停工要求加增工資等情已紀昨報兹悉此事經店主方面代表李長泰顧壽生邀同工人代表李鶴泉莊阿順等於昨日在邑廟公所磋商之下定長刀加工資 
 
 

Page 11

 
 
一分八釐短刀加工資八釐並訂明此次加定後不得再有增加雙方均已允洽簽字爲證事遂和平了結矣 
[青年會今晚開同樂會]  
　　四川路青年會今晚（九號）八時舉行會員家屬同樂會該會會員部主任已覓得最新歐戰長片影戲預備屆時試演助人興趣凡爲該會會員均憑會證入座携帶眷屬者一律歡迎概不取費 
[温州同鄕會常年會預記]  
　　温州旅滬同鄕會定本月十號（即陰曆十月初七日）下午一時假座斜橋台州公所開當年大會改選正副會長曁幹事員預定開會秩序如下（一）搖鈴開會（二）報告（三）投票選舉正副會長（四）開票（五）報告當選人姓名（六）推舉幹事（七）演說（八）來賓演說（九）全體攝影（十）摇鈴散會 
[舊花業重訂行規之警廳布告]  
　　淞滬警察廳長徐國樑昨發布告云案據舊花業代表夏同德等呈稱竊商等舊花業向在治下設店收買舊花布絮等貨專銷紙廠以供造紙之用前由同業公捐於邑廟内設立清芬堂公所光緒中季曾因管理公所一節迭起爭訟由同業禀奉陸前縣諭斷議定章程十條核准給示勒石在案嗣因此項章程專爲推定司年管理公産以專保管責任之用且司年每年輪推不久更换而於整理業務無專任主持之人常規難於整齊曾經公舉張文瀾爲業董數年以來賴以維持兹因張董病故以後主理乏人加以近來外帮人來滬經營此業者逐漸增多現計城廂一帶正式設店者共有五十五家因采訂定營業規則時有參差紊亂之弊又恐日後外來各帮繼起紛雜則於本業生計前途殊多危險爰經商等邀集同業一再公議僉以續舉業董議訂行規爲保持營業之急務行規内同業入行繳費及公所常捐應分等規定以昭公允而於外帮設店入行一節應照就地普通工商慣例嚴加取締以定限制而杜爭擾此爲保全業務起見不得不預爲籌謀當將訂定各條逐一通過並當場舉定衆望素孚辦事公正之鮑紳祖壽爲業董除會議時有數家因事未到外經到場同業四十四家一體蓋章已得全體大多數之允洽除公議管理公所仍推司年遵守勒石章程辦理外此次創訂營業行規理應禀請核准以資信守除禀請縣長立案給示奉批照准外爲特抄粘規則並同業蓋章名單具呈聲請伏乞廳長俯念商艱恩准立案賜給示論三道俾便留存分貼以示保護而資遵守等情並粘呈行規一紙同業蓋章名單一紙據此除批示外爲此布告仰該業同人一體遵守自後務各謹守行規各安生業如有違反規則致滋爭擾者並准隨時報區罰辦其各凛遵特此布告 
[引翔鄕定期賽會]  
　　今歲花稱收成頗佳花價亦貴故各鄕農民咸有喜色而集資敬神並賽會等迷信之事遂日有所聞兹悉引翔鄕各鄕民亦擇定十日（明天）籌資迎賽猛將會一天是日適值星期爲各工廠停工之期故觀者與賽會之鄕民咸皆興高彩烈現正向 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新語 
[錢内閣說] [  見心]  
　　報載安福議員己一致承認通過錢内閣同意案云云是錢内閣之說不久將成立矣今日中國正苦無錢耳有錢可以裁减各省軍隊有錢可以收回中交鈔票有錢可以振興各種實業有錢可以多設大小學堂錢内閣如果成立則裁减軍隊收回鈔票振興實業普及教育種種方針必能仰體而實行故吾於錢内閣實有厚望焉 
老申報 
[爲小失大（見光緒十四年九月初二日）]  
　　古來大英雄大聖賢無不於忍字下工夫世間愚夫愚婦惟不能忍故每因細故而釀成大禍福建侯官縣西關外六七十里有某甲者務農爲業一妻一子家計亦稱小康上月初九日因雛雞一頭被鄰人某乙之妻因挑水經過踐踏致死甲妻見之勒令賠償互相角口俄甲回家詢之其事又閙一塲且指斥乙妻平日隠惡以洩其憤由是彼此憤不可遏鬭口之餘繼以鬭手經鄰右再三解勸始各分散山中有毒草俗名斷腸草有誤服之者覺草入口香甚少時便覺神昏志亂立脚不穏眼目昏花視牛僅如鼠之小漸覺腸胃如割得生羊血灌之可活乙妻爲甲所辱忿不欲生潛入山中覔草食之又到甲家吵閙未幾毒發倒斃乙知妻死即往甲家理論經親友調處勸甲出資代爲殯殮甲己應允乙又要甲出錢二百千爲續絃之費方肯了事親友不向甲說明含糊答應甲以爲無事也方倩人備辦棺木衣衾等件而乙又趕至言我尙無子嗣故要爾再出繼娶之費云云甲至此始悉乙之勒索甚奢非破産傾家不能滿其意不如一死之爲快甲妻方勸甲仍不允乘間入山家中人疑其尋毒草急遣人四出偵視杳無蹤影逾半時見倒在山路間百般灌救已無及矣甲妻見夫死欲以身殉亦覓毒草食之幸施救甚早得以不死甲族甚大平日已有蔑視鄰里之心迨見乙妻之死出於無奈遂肯出棺殮之費今甲旣死便謂一命可抵一命復將乙妻之棺木衣衾盡行搶回以爲甲收殮乙無如之何家又甚貧旣殯殮之無資又續絃之莫望自傷命苦亦欲食毒草甫下咽時早爲人識破灌救得生山中斷腸草何其多耶安得祈其根而除其蔓俾枉死城中少却幾許寃鬼 
新拾遺 
[歐戰中之女工記（一）] [  箴]  
　　近日黑幕諸書多虚搆吾國女子之醜行夫人類良莠不齊女界中縱有一二無恥之徒亦何屑污我筆墨以紀之歐戰發生以後各交戰國之男兒多執戈効命疆場國中諸務爲之缺人不得已乃以女子承其乏而皆能勝任愉快昔人有言國家興亡匹夫有責今須改其語曰國家興亡匹夫匹婦同有責焉不揣愚陋摭拾西報所載女子事績源源譯録以飼閱者俾吾國女子聞風自勉且足以愧彼一般好事逸樂之男兒也 
　　倫敦有某大軍火廠雇用女子六千人製造砲彈導火管凡入廠中工塲者沙塵撲面機聲震耳欲聾及出頭痛不已而此輩女子每日工作九小時半之久其茹苦耐勞可以概見也若輩多自一九一五年起入廠今日夜班輪番工作每半月更動一次每日郵報代表某日曾往參觀該廠由廠中主事者與女監工員等導閱一切據謂諸女兒工作之勤爲前所未有主事者方出此言忽又變其詞曰諸女兒工作輒不遺餘力已勤無可勤矣維時已近基督復活節此六千人長日操勞甚望藉此休息數日且英俗多於基督復活節日行結婚禮諸女子有將於是日結婚者皆於其帽上綴一白帶爲標識並豫約伴侣以相游樂迨聞前敵傳來戰事吃緊消息於是廠中六千女兒咸同聲大呼曰（本年基督復活節吾人無庸休假）某女子奮然向其坐側之女子曰廠中女兒幾無一無戚屬或男兒戰於前敵者吾人曷爲須休假乎言已復趨近其旋盤專心工事某女子曰諸男兒爲吾人犧牲一切吾人焉能不稍盡棉薄愛護彼等另有一女子曰可憐之男兒今方奮鬭沙場吾人不忍寗息也是時羣女中有欷歔之聲視之乃一年事較長之女子女亦發言曰凡助彼等獲勝之事即所以助彼等復歸故里也吾人中無一不願犧牲游樂而爲彼等日夜勤勞者於是遂定議基督復活節决不休假凡已擇期於是日結婚者均定翌日仍返廠工作取銷游樂之舉 
常識 
　　夏日行路夏日炎熱行路者時有手腫足重之患可用手帕濕水握之遠行非特能免斯患且可藉消暑氣又除乾渴之弊[  溟如]  
　　製圖圖紙久則不白故製圖成後往往昏暗不明欲免斯弊當預以玻璃紙蓋之旣成後再用麵包（須乾者）揉碎擦之使徧則潔白鮮明[  溟如]  
　　浣印色圖章誤印他物或購舊書恒有私章在上欲去置難可用新筆濡酒精少許浣之即去[  溟如]  
益智新畫 
　　（寄洪） 
　　（帽筒）　　（像胄） 
雜録 
[世界小新聞]  
　　暹羅之象暹羅自古爲産象之所故以象爲國旗其待象之優厚亦可見其迷信之一班暹羅國人謂人死後則轉胎爲象國王死後則轉胎爲白象暹羅國人之視白象無異國中之太上皇凡民家生有白象雖至貧之家可立致富蓋以白象上獻於王王必與以多金也王見白象時必行三跪九叩首禮是時王之視白象無異於生父以爲白象即生父之變相居以至美麗之屋食以豐裕之物國人如有敢傷白象者則立必致之於死故白象之尊嚴較王有過之無不及[  日新]  
　　旅館學校瑞士居歐洲中心國内多山而山甚高大多上逹雪界素以風景聞於世但出産品除森林礦産之外無一發逹國民衣食之資大都仰給於遊人而歐洲之人每至夏日大都必至瑞士避暑瑞士人民之收入以此爲大宗進欵旅館林立專以招待遊人又專設旅館學校授以各國人之禮儀言語各國人之特性嗜好以便迎合之資欲開設旅館及充旅館中之職員者必先畢業於旅館學校而後能充當此職蓋瑞士之視旅館無異一國之命脈故旅館學校之設立萬不可緩而旅館中之職員國人亦視之甚關重要[  日新]  
[譚劍室雜綴] [  姚彞伯]  
　　字學管見一技之長一藝之成精心壹志方克蕆事有清包氏觀其記述幾經摩鍊以書鳴世慨彼腐臭朝臨一帖摹撫一體岸然自得其藴可知愚以字學求古固佳然根柢未立驟進亦非所宜先立規模繼立骨幹進而上之漢魏爲宗忌枮窘浮滑宜遒勁矯健除俗態乃古雅結字莫拘執筆莫偏不一嚗十寒不草率從事運腕蓄力著墨生光臨池如此而不砥於成吾不信也 
　　徐爲陳後吾邑陳姓世族也宗祠享堂供一世祖陳友亮神牌殊足疑異叩其族中人亦未能盡悉底藴證以歷史明太祖與陳交兵按圖度地曾命徐逹駐兵老角鎭（在邑南三十里）或陳敗其子孫遁於此遂家焉化姓爲徐免罹法網迨後明社屋滿清入主中夏建祠追荐驟更姓氏恐滋物議仍其舊存其始故乃祖陳而列代徐亦未可知此雖懸想之辭要亦事理之所有者 
小說 
[偵探奇遇] [  常覺覺迷同譯]  
　　語未畢雷茀勒已肅然曰足下弗嫌蓬蓽即請下榻此間賽鷹曰否予非謂此予兹來實有正幹但假片刻少選即就逆旅過宿可矣第一請以兩位女士介紹於予可乎雷茀勒曰可此爲予内子此爲露西女士與君實爲同鄕蓋亦美國人也賽鷹曰露西女士乃作客君家乎雷弗勒躊躇有頃曰此事須請女士自言之矣露西聞語羞赧之狀直不可以爲喻兩頰緋紅默不作聲賽鷹則已趨前曰實告女士予實有言語汝予爲偵探不遠千里而來覔一女郎女郎祖先有名露西者生長美國南部···露西詫呼曰此即予外祖母也賽鷹曰予亦早料及之露西曰君來歐洲即爲覔其後裔乎賽鷹曰然露西曰盍以詳盡告我言時至爲急切賽鷹曰此時實殊有所不便至是雷弗勒羼言曰足下如與女士有言予夫婦即當暫避俾君兩人細談賽鷹未及答雷弗勒夫婦已聯步出室去此時臥地之男子已甦賽鷹因趣侍者綑縳之移出室外室中遂祗兩人兩人爲狀則適相反賽鷹從容如恒露西驚慌不定相覷久之賽鷹始曰女士盍以汝事告我露西曰予實無可告訴但知予外祖母生長美國而已而吾母嘗爲予言予之外祖母嘗於船中遭難其後輾轉至巴黎旋即下世予生也晚遂未及見之賽鷹曰汝未見祖母耶然則汝盍視此言次探懷出畫照示之露西驚呼曰此何人照耶賽鷹曰即汝外祖母玉照耳此爲年少時小影惟汝亦能窺得汝與畫中人相肖否露西曰予頗肖之也賽鷹曰予亦惟恃此畫照覓汝耳露西曰君覓予何爲賽鷹曰汝且以身世告予予當告以覔汝之原因露西曰予之身世實至簡單予外祖母祗生一女生在澳洲蓋即吾母也其後外祖母挈之至巴黎不久外祖母謝世吾母貧無所依僑居巴黎之美國人收爲義女其後吾母于歸吾父吾母義父母遂亦遄歸祖國吾父羸弱尋即下世吾母女兩人遂相依爲活吾父旣無遺産吾家貧困之狀乃逹極點而在美國及巴黎之親戚亦都不知不呼將伯但恃吾母義父母之接濟未幾而吾母義父母亦相繼下世吾人生活益覺困苦如是者三年而吾母亦即棄養予乃煢然一身浮沈斯世予之歷史祗此而已 
[自由談之自由談] [  不冷]  
　　心理與物理久雨則望晴久晴則望雨此一種心理也驟冷則覺冷久冷則忘冷驟熱則覺熱久熱則忘熱此又一種心理也此兩種心理細思之適相反 
　　今之久戰而將和者試問屬於前一種心理仰屬於後一種心理 
 
 
 

Page 15

 
 
   
 
 

Page 16

 
 
   
 
