# 1895 - 241 - 4908035

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月㾗碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[㿜螺痧論]  
　　㿜螺痧之名起於近年而盛於滬上次於江以南浙之西實卽霍亂之重者霍亂之吐瀉者謂之温霍亂陰陽欲脫治宜温固其欲吐不吐欲瀉不瀉者謂之乾霍亂陰　搏結治宜温散甚則腹絞痛足轉筋俗謂之絞腸痧又謂吊脚痧又統名爲子午症極言其速也急救之法以蔥搗餅貼丹田而炙以艾或燒以錢腹響則痛止而筋亦舒然霍亂轉筋他處皆有亦可待治而不至於速死何以滬上非但子不待午竟有隨發隨死者何哉閒嘗深求其理徧訪其情皆由外感風寒内傷生冷所致以輕重而論則内傷比外感爲重就内傷而言則西瓜與蟹並食者爲尤重以多少而論則外感比内傷爲多就外感而言則盛暑貪凉中夜露宿者爲尤多大抵蟹性寒而横行其骨在外寒能固表故於接骨之功爲甚神表寒旣固陽反内陷而指螺㿜矣况蟹與杮同食能死人症與夾陰無異杮性寒與瓜等故别處之有瓜時無蟹有蟹時無瓜者皆無此症惟滬上鮮蟹獨早鹹蟹尤多寗人多嗜之而儉者且常食焉獨食鹹蟹尙能瀉人况又加以寒冷之西瓜乎故死者類多貧苦且多寗人甚有一家而死二三人者是非但内傷直中寒毒矣外感比内傷爲多者以死者男多於女以女子赤身露宿者鮮且外陰内陽其勢較順性又耐寒故病亦减等總之外感内傷不相并其症必輕或陽氣素盛其症亦輕如内外並傷則體愈盛而症愈危氣愈旺而閉愈甚也夫人身一天地耳升降闢闔無時或停春升則陽在上夏闢則陽在外秋闔則陽在内冬降則陽在下觀於井水夏冷而冬温可想見焉外愈熱則内愈寒以旣寒之腹而更以寒冷投之且令横行之蟹挾生冷之瓜横梗於中當欲闔未闔之時並内外而驟闔之不能旁通逼而直出至上下不得而勢更不可當若表之疎者速治而得微汗自可轉危爲安若辛散過汗陽驟外出卽變發熱脉洪有力者甘寒暫救其無力者陽虚外浮必以甘温退熱而固守之儻表旣寒實陽因内攻則有喘熱引飲㿜螺轉筋舌縮諸壞症夫此熱乃陽内逆非實熱也内熱則外寒如人手久浸冷水其螺亦㿜陽爲陰束故也旣爲陰束只此一綫出路一點生氣若更投苦寒之劑下咽卽絶矣治宜温散使陽氣外逹則症自愈如挑痧之鍼剌亦無非通逹其陽氣而已夫針炙各穴惟臍下見效尤速誠以丹田爲氣海周身氣脈之原而又近膀胱膀胱者州都之官津液藏焉氣化則能出矣氣化者化肺氣也肺主皮毛而屬表如平日積受寒邪表寒已實夏月暑傷元氣肺氣又虚以已虚之氣豈能逹已實之表而膀胱之津液皆滯於是小腸不利皆逆入大腸而瀉作矣下極者必上行則瀉而吐矣暑爲陰邪大腸與肺相表裏其未皆病者則爲瀉皆病而輕者則爲痢故治瀉痢皆須利小便而化氣此則太陽與太陰兩病欲順行而不能欲逆入而不得氣水相持愈搏愈緊非外以鍼炙急救而内服疎逹之品斷不能起死回生如但服市上之痧藥等多則香竄不守走洩眞氣少則杯水車薪亦難爲力卽幸急救亦須發熱况急救而絶少見效其不可深恃也明矣俗所謂絞腸痧者非大腸乃小腸也以小腸爲火腑陰寒固所不容新秋火微邪遂得而侮之不然大腸得瀉宜皆通暢矣何以仍痛而且有不救也近如機器洗腸之西法尤不可行以吐瀉氣虚再事灌吸適速其亡因不能洗無形之氣且不能入小腸故耳又查西瓜有糞以蟚蜞者則瓜更脆並可見横行之猛與瓜相害之証久加體察故論列之敢以告世之救人與夫人之自惜其身者 
[諭旨恭錄]  
　　七月初四日奉旨巡視中城事務著管廷獻去欽此同日奉旨國子監博士著石耀宗補授甘肅甘州府通判著曾道貫補授河南歸德府通判著吕慶坰補授山西寍鄉縣知縣著武玉昆補授貴州安平縣知縣著鄒毅洪補授甘肅靖遠縣知縣著儲英翰補授福建平和縣知縣著范溶補授江西廣豐縣知縣著黃秉湘補授廣東惠來縣知縣著池伯煒補授順天文安縣知縣著張琨補授俸滿江西峽江縣教諭黃獻煒著以教職用貴州天柱縣教諭王維恪著以教職用截取舉人王巂先著以教職用王錫命著以教職用户科筆帖式著鍾岳補授禮科筆帖式著慶福補授刑科筆帖式著崇啓補授工部筆帖式著繼年補授都察院筆帖式著受昌補授大理寺筆帖式著榮慶補授翰林院筆帖式著松荃補授太常寺筆帖式著榮祜補授詹事府筆帖式著毓麗補授工部筆帖式著薩勒哈本補授兵部筆帖式著英啓補授理藩院筆帖式著恩元補授一品廕生慶錕著以文員用祥焯著以武職用二品廕生毓盛著以文員用詹事府右中允著貽榖補授山東道監察御史著孫賦謙補授欽此同日軍機大臣面奉諭旨本日引見之湖南候補道陳允頤著於初四日預備召見欽此○初五日奉旨麟書行走班次在張之萬之前欽此 
[本館接奉電音]  
　　昨日京師飛電傳來上諭三道敬謹譯登○七月十二日奉上諭裕祿奏統兵　員在防病故懇恩優卹一摺廣東陸路提督唐仁廉忠勇性成由武童投効軍營隨同彭玉麟鮑超楊岳斌等轉戰江蘇安徽湖北江西廣東山東陜西等省剿辦髮匪各逆迭克名城卓著戰功歴任專閫上年調赴奉天會辦防務遽聞溘逝軫惜殊深著照提督軍營積勞病故例從優議卹並將生平戰功事蹟宣付史館立傳以彰勞勩該衙門知道欽此同日奉上諭江西布政使著陳湜補授欽此同日奉上諭據給事中張嘉祿奏浙省盜風甚熾並奏叅提督張其光等當經諭令廖壽豐確查兹據奏稱浙江台州土匪上年經防軍兠剿匪首竄匿鄰境致寍波府屬之奉化縣時有刼奪案件迭經嚴飭文武各員分别緝拿惟匪首尤田鷄尙未弋獲著廖壽豐飭屬勒限嚴緝該地方官倘有諱飾情事卽行從嚴叅辦提督張其光查無廢弛之處總兵費金組知府馮相華並無嗜好均著免其置議玉環營叅將鄧驄保查有在營納妾情事著撤去輪船管帶開缺以守備降補縣丞吳元昇年輕尙氣不知遠嫌著卽行革職勒令回籍餘著照所議辦理該部知道欽此 
[革將定讞]  
　　失守旅順砲臺之黃仕林前已解交刑部本報曾誌之矣兹接京信云聞刑部擬定革將罪名亦 
 
 

Page 2

 
 
係斬監候秋後處决與龔照璵同罪業經具奏奉旨准行旅順失守罪在諸將之先事張皇臨事慌怯遂致天然鎖鑰拱手讓人今龔旣擬斬黃亦與之同罪國法森嚴誠深合懲一儆百之道矣 
[私行小惠]  
　　京友信云已革直隷提督葉志超在囹圄中頗行善舉每值處决人犯必預爲設席飲之食之如軍流人犯出監每人送川資當十京錢十千又值時疫流行葉有軍營中帶來之藥餌遍爲散放殆有補過之意歟然中日之戰兵氣不揚實由葉首開其端牙山一役不戰而潰遂致牽動諸軍貽誤大局爲千萬人所唾駡一死不足以蔽辜迄今身作覊囚乃反欲以假仁假義蠱惑罪人其設心誠有不可問者矣● 
[三韓瑣語]  
　　朝鮮政府議得釜山絶影島爲全國扼要之地於是照會各國公使略謂以後此島所有土地外人槪不准入各公使　悉後於本月七號特集日本公使館會議議得英韓條約已許居留地外十里以内所有土地英人有居處出入之權依此條約絶影島亦在十里以内今突然禁止出入事屬不當應請韓政府於元山釜山另擇適可之地居留外人議遂决按絶影島在釜山之外爲日本輪船由臺岐島經對馬島之嚴原以逹釜山必由之路○八月二十一號韓京報稱國王新敕就宫内府及以外高等官吏中選可造者三十人派往日本東京人慶應義塾肄業○韓政府曾借日政府銀三百萬圓作爲改革政事之費目下政事未盡改良而貲已消罄日政府依井上公使之意另募輕利公債五百萬圓先將所負重利之債償清餘銀備充國政改革之費某日井上詢之韓廷已經允諾并謂須與財務顧問官商定償還之法然後開募云○朝鮮内閣各大員邇來調動無常自朴定揚辭職後高王命金宏集爲總理朴定揚爲内部餘則紛紛尙未派定又國王大赦閔族計閔泳駿等五十人○逆賊朴泳孝性成奸惡甲申年謀逆未遂逃至日本閱十載去年中日戰事甫開日官卽挾朴逆回高强令簡爲大員詎料朴逆又謀爲不軌高王乃嚴令拿捉朴逆遂改裝至日本居東京數日自以無顏見人乃與其黨李圭完逃赴美國○新任駐日朝鮮公使高永喜於上月二十二號午前十點鐘時進日廷叅謁日皇捧呈國書并代呈前公使解任書 
[蜀中教案近聞]  
　　四川訪事人云成都鬧教一案前經地方官拿辦四人居民遂相率罷市兹又在半邊街各綢縀機房内拿獲滋事之數人機房人衆齊起鼓噪半邊街等處遍黏無名揭帖約期閉户然各鋪户並未受其脅從也○成都自閙教後各教士悉赴上海等處惟法國教士仍處成都府衙旣而地方官就道轅之後代僦一屋請法教士入處其中其一洞橋之天主堂業已興工修復至於賠欵聞約計七十萬金未知確否英美兩國並不派員至成都將來或由川東道與領事官議結或派員赴省查辦尙未定也 
[續述謀殺親夫案]  
　　金陵聚寳門外花神廟某甲桃源人以耕種爲業其妻某氏與同鄉某乙通姦經將己夫殺斃投之井中嗣爲孩童所見哄動鄰佑報案等情早登前報兹接訪事人來函云探悉於月之初六晚江寗縣翁大令復將該氏由禁中提出研訊良久詎知該氏狡猾異常供稱已夫爲他人戕害小婦人實不知情大令命責籐條數十鞭該氏堅執如前不肯吐實繼訊姦夫某乙賞以竹笋數百斤大令卽飭釘鐐分别管押以候再究有識者謂該氏年剛花信于歸未幾卽與某乙有染身懷六甲未產而作此逆倫之事尙得謂之有天良哉 
[殿撰回籍]  
　　前報紀張季直殿撰謇於日前乘輪來寗假寓吳家園養疴兹悉殿撰近已勿樂喜占卽於初八日晨先詣督轅繼往各當道辭行買舟回通州香帥無暇親送登舟飭江寗縣翁大令上元縣朱大令等恭送江干俟殿撰解維下駛各官始乘轎回衙 
[嬌女墮河]  
　　秦淮爲金陵名勝之區每届夏令雇畫舫而遊者笙簫管笛之聲竟致逹旦不息近雖天氣漸凉而各畫舫之排立河中仍如棋布星羅燈光耀目於月之初四日日落西山時有巨富蔣姓母馿五六輩偕其戚眷數人雇大號畫舫由夫子廟前登舟卽命水手解纜蕩槳往來比至東關頭適各船隻俱於是處停泊因此擁擠不堪其時蔣之戚有女年甫八齡忽由船頭失足墜入河心蔣與戚飭令水手慌忙撈救無如船隻過衆一時難尋嗣經各船户聞聲帮同遍獲始由大中橋南首撈起已腹漲如鼓無從施救其母大哭而返俗語所云樂極生悲卽此之謂歟 
[築路紀聞]  
　　鐵路爲富强之本計中國向僅小試今則大舉誠識時務者所宜關心也昨接九江信云洪霞岑明府壽彭張覲卿明府曾詔奉江撫德大中丞札委分往黃梅縣興國州會同湖北委員踏勘興築鐵路情形禀覆核辦於初七日抵潯謁見道鎭府憲次日卽分馳就道聞鐵路一由鎭江過清江浦逹北京一由湖北過江西逹廣東 
[殯儀誌盛]  
　　原任九江總鎭周德泉軍門有才在任謝世已登前報月之初八日午刻其公子等扶柩登舟前行有紙紥開路神二尊高與簷齊又有馬上號筒二人馬隊數十匹洋鎗隊百餘人銜牌數十扇德政牌數十扇萬民傘二十餘柄誥命亭香亭像亭各一座四十八人舁以龍頭槓扶柩出西門迤邐進發關道誠觀察郡伯尹太守曁文武印委各員幕友紳商皆執紼相送自鎭轅起至大碼頭止一路共設路餞五十餘處觀者人山人海生榮死哀當爲軍門誦之 
[課期未定]  
　　安省敬敷書院每月各憲輪流應課每届月之二十四日出題次月中旬評定甲乙懸榜奬賞今歲閏月經撫憲福少農中丞添試孝廉一課錄取各屬舉人第一名魯泮林奬銀八兩第二名徐熒奬銀陸兩第三名余受之奬銀五兩其餘四兩三兩二兩一兩至五錢四錢爲止共取三十三名又錄取各屬廪貢生員取超等三十名特等一百名一等三百七十三名之多錄取諸生無不同聲感頌惟六月二十四日課期應輪升任藩憲王方伯命題府署禮房預先告白云本届應輪藩憲之課適逢接任公事繁多須候接任後再爲定期及今多日尙未懸示而握毛錐以硯耕爲業者無不引頸而望 
[鬧館案結]  
　　安慶新開醉仙酒館與甲乙齟齬鬧至撫署事聞於中丞將甲送縣已詳昨報兹悉甲送縣中乙亦獲至縣尊吳大令隨卽升堂謂甲乙閙店已非尙敢在撫署喧譁毫無忌憚比將甲乙各笞責百板並傳館主甲丙謂開店之人以謙和爲本想是來者不是答者有餘爾果能忍受甲未必動手今甲已責爾不能置身事外姑念爾生意中人且又新開店面格外恩施令罰青蚨三千文丙叩頭遵斷而退 
[穗垣小火]  
　　本月初二日晚掌燈時候粤垣永慶街二巷某姓家因晚炊遺火登時烈燄飛騰不可向邇幸逼近河干取水便易撲救移時卽行熄滅僅燒去廚房一間鄰里皆慶無恙然已受虚驚矣 
[捉刀受辱]  
　　粤東學憲考試番禺縣文童時有某甲欲入塲捉刀冀博蠅頭之利不料年貎不符爲學憲窺破喝令差役拿下交提調官提審一鞫而服翌日卽肩荷大枷坐在頭門示衆聞甲係某科孝廉咎由自取於人何尤 
[粤疫未已]  
　　邇日粤東天氣亢旱赤傘當空炎威可畏寒暑表升至九十餘度雖靜坐斗室中亦覺揮汗如雨民間時症因此迭出有一人在某酒樓沽飲薄醉而歸甫至半途卽大呌一聲倒地而斃彼養生者可不加意防範哉 
[河道漸通]  
　　杭地久旱少雨河水枯乾船隻不能進城各埠航船咸停泊於大關外金家弄等處往來行旅諸多不便自初八夜得雨後河水已漲一尺有餘近日小船已可進城惟船身較大者尙難駛入云 
[武林宦轍]  
　　浙省地處海濵向有防海師船駐紥各口現雖和議已成而額設之船照舊留防并於要隘處添置數艘以防海盜惟當海疆無事之時廖中丞深恐各營怠玩是以特委吳大令忠炳前往各口查看船隻并察探各軍勤惰誠安不忘危意也○藩轅牌示黃岩縣朱鑑章 
 
 

Page 3

 
 
因病請假遺缺以候補縣關鍾衡署理又遂昌縣江繼曾病故遺缺以海防先補用知縣舒鉅祥請補○武林門稽查武巡胡都戎樹端現已補授樂清恊都司奉飭赴任故於初七日詣院叩謝并銷稽查差使○調補海鹽縣吳大令士愷已赴新任前署是缺之何大令士循交卸後於初六日晉省禀到因交代銀兩尙未算清故藩憲飭令速往嘉郡候算清楚後再行回省大令卽於初八日禀辭赴嘉矣 
[撈起沈船]  
　　吳淞口附近之張河浜當三載前有往來吳淞之飛馬輪船因駕駛不愼觸沙沉没船身久沉水内至去歲冬間有裝煤之野鷄輪船觸於沈船亦卽沉下潮涸時略有蹤影可覩潮漲時則一片汪洋凡輪船由此進出者必格外留意今春浦左祥生廠購得大號挖泥機器船欲將二船拖進修理一則其料尙可復用一則以便商船行駛實因船身重大未便拖帶迄未奏功刻經江海新關出爲辦理用水雷將沈船轟碎撈置岸旁刻下煤船將次竣事尙有飛馬亦將動工此後往來者駛行無碍不復如前此之東瞻西顧矣 
[明府來滬]  
　　前嘉定縣張子密明府樞因事蒞滬昨日命駕進城赴各衙門拜謁至縣署黃大令延入花廳煮茗清談良久辭别 
[官塲設奠]  
　　昨爲調任陜西巡撫奎大中丞之太夫人初七之期本城關道憲黃幼農觀察松海防廳劉乙笙司馬上海縣黃愛棠大令以及文武各員咸往行轅奠祭素車白馬絡繹如梭 
[建醮誌盛]  
　　滬北棲流公所每届中元令節必於所中建設醮壇賑濟孤魂兹届建醮由英廨差役至各處勸募冥錠至一萬餘球之多更由董事於前日循例恭請英廨讞員屠興之别駕躬往拈香别駕當卽乘輿往壇中拈香董事等欵以茶點清談片刻始興辭回署 
[拐犯充邊]  
　　浙江鎭海縣人謝從耀虞廷生前由原籍誘拐有夫之婦邵樂氏到申鬻於小東門某花烟館賣娼旋經該氏之叔來申尋覓在小東門遇見訴明被拐情形者將謝虞兩拐犯查獲由法公堂送縣請究前經黃大令研訊明確邵樂氏供訴實不知情被拐後怨悔萬分一見伊叔經過高聲呌訴等語當將邵樂氏給伊叔領回謝虞兩犯供稱僞說同他來申代薦人家帮工薪工甚豐其夫心動故使邵樂氏隨之到申將他變賣招認誘拐不諱黃大令判令釘鐐收禁一面通詳上憲批飭解省勘訊擬議當卽將該犯解省勘訊後發回虞廷生中途病斃又經黃大令騐屍申詳惟將謝從耀監禁候示在案均詳前報兹奉上憲札開該犯誘拐有夫之婦已成且被拐之人實不知情例擬絞監候惟事犯恩詔以前援例减議發陜西潼關廳足四千里極邊充軍虞廷生旣已身死毋庸置議黃大令奉札後飭繕公文不日卽當起解也 
[協緝刦盜]  
　　新陽縣境王姓家本月初八日夜三更時分被盜匪持械撞門進内刼去贓物甚鉅當經事主王爾蘭報縣請緝當經新陽縣蘇大令會營詣勘飭捕嚴緝因該處離滬不遠滬上爲五方雜處良莠不齊匪徒易混之區是以移文來滬請爲代緝黃大令接准來文卽飭捕役柴樛趙金上緊跴緝務獲解究該捕役奉飭後赶緊訪緝想不難弋獲也 
[諭禁會儀]  
　　將届中元令節好事者例舁城隍神率同四司出巡賑濟幽魂本縣黃大令恐人多擁擠易肇事端預出曉示嚴申禁令大旨謂中元令節例由本縣牒請城隍神率同冥屬四司前赴厲壇振濟幽魂祗許清道恭迎不得扮飾奢華繞遊街市致生事端合行出示諭禁爲此仰保甲居民及會首人等知悉爾等須知增飾儀從最易滋事如敢不遵定干提究并飭差傳諭邑廟羽士毋許招留男女混雜看會以整澆風 
[捕禁異服]  
　　近來短衣窄袖者頸圈上皆裝高領殊不雅觀經英捕房飭探拘拿懲辦之後若輩無可容身遁入法界小東門一帶觸目皆是法捕頭亦派包探帶同探夥將此輩驅逐出境毋許逗留如敢不遵立予究辦不貸 
[巡局傳諭]  
　　新保甲總巡竇奠高明府前晚傳齊各鋪地甲到局諭話鋪内如遇流氓拆梢滋事許卽捆送來局究辦本局差役每在外邊招搖勒詐是以革除不用外邊如有仍行冐稱有差欺詐鄉愚者亦許禀明送究各烟館晚上務早收閉不得違章容留匪類爾等地甲亦宜勤愼辦公晚上按叚巡查毋使匪徒擾害民居各地甲唯唯遵諭退出 
[剃匠狡獪]  
　　有名學富者在法界新街開設薙髮店因債臺百級無可支持經同業中之長發棧整容匠丁三爲之居間將后盤頂與店夥矮子計價洋一百廿四元矮子另倩揚州人某甲作中向法界某錢莊主告貸從此居然作老板矣惟内顧無人時常繫念適有陳某乃故家子也向爲商船之耆民賦閒在家饔飱不給挈其梅鶴賃屋於矮子剃頭店樓上日漸稔熟其婦與矮子有染而陳猶未之知也前日招商局新裕輪船買辦以茶房人等通班調至富順適少一整容匠該茶房以學富舉薦而矮子將陳桃僵李代僞爲薦作帳房陳不勝感激及船已出口帳房中呼喚整容茶房以陳應陳云我向爲耆民矮子薦我爲帳房剃頭一業非予素習遜謝不敏然船已開行只得載至天津前日折回本埠陳呼矮子至法界某烟館理論旁人咸謂矮子所爲恐釀事端某莊主聞之立遣人將居間人邀至卽令將店收回另行出售云 
[釁起花叢]  
　　前晚有口操湖南音之八人結隊至英界胡家宅某野雞妓院作狹邪游妓等殷勤欵接繼見彼等舉止粗魯揮霍頗豪而狀貎猙獰不似生意中人卽心竊疑之少焉見彼等身畔各有毁壞銀飾以及金珠翠玉等物向之詢問又無確實言語知其决非善類遂密地遣人據情投報捕房捕頭立飭何瑞福黃四福顧阿六孔阿才各包探帶同探夥前往拘拿至則彼等正在倚翠偎紅任情調笑當卽出其不意一哄而上將八人一併拿獲無一遁逃者當卽押赴捕房暫押嗣又知彼等衣箱行李均在某客棧卽往起贓起出衣箱中洋槍藥彈刀械十餘件當起贓時適有船户二人欲向算取船資見有起贓等情事二人卽惶懼逃逸當經包探飛步狂追一獲於仁濟醫院一獲於復新園酒館前向之根究據言彼等情形一槪不知惟在湖州東門雇船來滬我等係船行遣來故不知詳細嗣又經包探續獲一人年約二十餘歲口操安徽音又向勘問彼則談笑自若毫無驚悸之狀且言衣箱洋槍刁械等物均吾之物與他人無干問其在别處是否犯案則一味游移查日前曾經包探秦少卿在途拘獲形跡可疑之方祥裕解案後曾經屠别駕一再研詰據供亦係從湖州來滬且均係湖南人不知是否同黨想一經解案推鞫自不難水落石出也 
[雉妓解堂]  
　　雉妓陳小紅前日在途拉客適爲三百十七號華捕所見當卽拘入捕房轉解英公堂值日差禀知屠别駕着交官媒暫押候訊 
[美捕房紀事]  
　　本邑人某甲在外虹口老街以售牛肉爲生日得百文可以餬口前日傍晚時將欲收攤盤見青蚨二百四十五翼有江北人某乙購買牛肉七文甲正奏刀砉然將乙所盤之錢袖之而去甲猛然覺察竭力追獲當將原贓搜出乙老羞成怒互相扭砍復入捕房其時七號三道西捕權坐寫字房詢問始末甲稱被竊青銅二百四十五文原物尙存求請送究乙不認圖竊西捕飭取面盆盛以清泉置水内騐之油花浮滿謂乙曰現可不必强辯已水落石出矣乙始語塞三道西捕囑將原贓給甲領去乙本擬送究姑念初犯從寛覊押一宵以示薄儆○閔行路第五號洋房内小工某丙本地產也乘洋東不備竊取機器鐵鎖一具前晚持往吳淞路求售經包探竇如海查獲人贓併送捕房捕頭命押候解送公廨請究○漢璧禮路第八百六十四號門牌晉康小錢莊混用銅洋欺騙鄉愚被其魚肉者受害不淺前日下午有農人某丁售買鷄蛋得小洋十角持往該莊兌換英洋一元帖水錢八十文向外往隣店估看却係贋鼎丁持往更換店主稱與爾交易者刻已他出可翌日來掉丁固誠實不語而去至昨午二點鐘往掉則稱圖章已磨去不能調換由此吵鬧觀者頗衆咸抱不平代喚某號捕將店主店夥一併拿送捕房候辦○吕宋人寓滬以樂工度日卜居北四川路三百八十一號屋内雇用寗波人沈賢明爲庖丁前晚屋内失却自鳴鐘一架指沈所爲卽扭送捕房沈堅 
 
 

Page 4

 
 
稱不知其事捕頭命暫行管押遣包探倪順永查明核辦 
[河南災電鈔登]  
　　七月十三日接潼關來電内開席子翁謝綏翁嚴佑翁經蓮翁施少翁諸善士同鑒六月廿一日河北沁河漫溢被災極重急求拯救泣求諸善長鼎力勸捐賑濟災黎是所叩禱鄉晚胡金淦號麗伯百叩謹鈔登日報以告世之關心民瘼者[  上海北市絲業會館 
籌賑公所施則敬子英甫鈔]  
[㿜螺痧方]  
　　初起手足麻冷小便短少者卽宜服此以防未然並治水瀉寒痢多白小腹注痛　台烏藥三錢川桂枝二錢木通一錢五分車前子二錢草菓一錢五分木瓜一錢五分香薷一錢澤瀉一錢母丁香末一錢冲葱三根水煎服或研末儲瓶葱湯調服以期有備無患如吐瀉腹痛甲青筋搐者加川附子二錢炒白芍三錢炮乾薑二錢如腹痛甚螺㿜筋吊煩熱悶亂者一面取藥一面以葱搗餅加痧藥中之香者於靠肉一面貼臍下一寸三分丹田穴再以艾炷灸之或以錢燒赤輪流疉灸如一時取藥不及卽搗葱蒜薑汁各一湯瓢冲高粱二兩飲之不能飲者量冲紹酒○按痧忌薑酒乃指執痧而言若寒痧正宜藉爲先導或加痧藥十餘粒温飲以爲急救症已壞者以浴盆速具遼湯加紹酒數斤將病人置籐椅或棕筐上帖蓋浴盆以布蓋之更以紹酒在病人前煎葱薑蒜麻黃桂枝各六兩荷葉連莖一個冲入薰取透汗以救白一此亦於無法中之求生法也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[西江考政]  
　　江西學院黃吉裳宗師歲考南昌府屬經古各塲加時務天文地輿諸題已詳前報日前出榜招覆祗取詩賦二十餘名經解數名算學二名而時務天文地輿未取一人大抵作者難識者亦不易且風氣未開都人士之究心時務雅擅天文地輿者實寡二而少雙宜　有題而無文也惟聞宗師所取者多工小楷善詞藻者殆爲丁酉選拔計歟○歲考生員南昌府學題流水之爲物也不盈科不行君子之志於道也不成章不逹南昌縣學題君子信而後勞其民未信則以爲厲已也新建縣學題鄉人飲酒杖者出斯出矣通塲經題胥保惠容保民無疆豐城縣學題在上位不陵下在下位不援上正已而不求於人則無怨進賢縣學題其爲物不貳則其生物不測義寗州學題惟孝友于兄弟施於有政是亦爲政武寗縣學題其愚不可及也奉新縣學題子曰善人吾不得而見之矣得見有恒者斯可矣靖安縣學題中也養不中才也養不才故人樂有賢父兄也通塲經題平秩西成詩題賦得荷凈納凉時得凉字五言六韻歲考童生豐城題幾諫至父母之年進賢題可謂知矣至知者樂水奉新題賜也聞一以知二至子曰朽木通塲次題我不意子學古之道詩題賦得雨後山光滿郭青得青字調覆單號子曰孝哉雙號子曰賢哉南昌題若合符節至濟人於溱洧新建題治天下可運於掌上至將入於井通塲次題不遠遊詩題窻竹夜鳴秋得秋字　江右各屬武童有一人而考五六名一縣而至二三千名者弊竇滋多莫此爲甚更有一入武庠武斷鄉曲把持公事不堪指斥者風俗敗壞莫此爲甚前任學憲陳伯潛宗師力加整頓先嚴重名之弊迄今十年仍遵照辦理昨黃吉裳宗師牌示曰查該府武童重名頂冐之弊甚熾前已諭令廪保嚴切稽查兹復立清查之法仰提調官將各縣與考武童槪行分縣彚姓均以府案第一之姓爲準假如第一姓趙卽將是姓照府案彚編第二姓亦如之逐一挨姓彚齊不准遺漏舛錯仍照所編次序另造清查一本備查除認挨廪保務於箭格票内親書花押無押者斷不收考本院考步箭日由提調將該縣武童挨姓全行點歸號内不到者卽開除名呈報扣册不准補點以杜射後朦頂情弊仍由提調派員號門口按所編之姓分牌點出赴射頭點時卽責成廪保在旁認識如有頂冐不能查出一經發覺定將認挨廪保一併斥革治罪頭點畢該廪保卽赴本院案下伺候稽查倘有倩代頂冐仍准指禀罪止本童如敢容隱查出根究倘經本院傳問不到除將廪生斥革外該教官定卽撤任咨叅本院令出惟行决不寛貸懍遵特示 
[英廨晚堂案]  
　　陳俞氏控傭婦吳周氏串同伊女吳定金竊去金銀珠翠等首飾等件及向根究僅交出珠花珠壓髮珠荷花瓣等五件尙有金如意金壓髮等共十六事無著爲此報捕請追屠别駕庭訊之下俞氏供孀婦係徽州人現住德仁里丈夫陳某在日向業海味行生理丈夫故後遺下子女各一尙在年幼小婦人惟藉親串照顧以撫養幼子成人傭婦吳周氏雇用已將兩載初尙安分勤愼近有該傭之女定金時來走動情形詭秘日前小婦人查檢各物房中衣廚内失去親串寄存之金珠等首飾及向根究僅交出珠花等物尙有金如意等十六件堅不交還爲此報捕將周氏母女拘案求追周氏供無錫人主母所失之物小婦人並不知悉實遭誣指求鑒定金供年十七歲因母親在俞氏家帮傭故小女子時往走動其實並無行竊物件情事惟主母家中尙有主母丈夫之學徒名阿幸者今年二十四歲於今二月起亦住在彼今主母袒護阿幸硬指母親與小女子串竊飾物况阿幸常至主母臥房走動且其中尙有曖昧情事小女子亦未便預聞故一向隱忍不言今求明察别駕以吳周氏母女供詞支吾情有可疑判將定金掌頰三十下連同周氏仍交官媒候查明核奪起到珠花等五件飭俞氏先行具領候示俞氏唯唯叩首而退○英包探秦少卿獲解形跡可疑之河南人方祥裕至廨先經早堂會訊屠别駕庭訊之餘以該犯供詞支吾判將方押候晚堂研訊前日别駕升座晚堂復詰方供稱小的年二十五歲家在河南羅山縣鄉間素以耕田度日父親逝世有年家中尙有花甲邁母及胞兄等藉耕種餬口小的於五年前因與哥哥勃谿一時乘怒出外一路搭船至湖州府之雙林鎭地方投表兄凌新旺家帮工日事搖船看鴨等務按月工洋三元迨上年冬間算得工洋三十餘元其時小的本欲回籍嗣因與同鄉人等賭博將所得工洋輸盡遂至中止未行迨今本月初二日小的告知表兄回籍探親當由表兄助我盤川洋三元及辛工洋二十餘元卽於當晚趁船來滬船泊鐵馬路大橋畔擬在此間暫住數日購辦零星物件再行趁長江輪船回籍現在寄住法界大自鳴鐘對門小客棧内昨日出門遊玩手携衣包一個在途行　因不知滬上規矩致被包探拘案求恩明察官問爾有無鋪蓋行李答現因天氣和暖故未帶鋪蓋祗帶衣包一個内計棉袍單夾等衣數件寄存棧内别無他物駁詰再三方執定前供别駕因着捕役趙金將方所携之及包一個當堂開視内有湖縐絲綿襖一件問此物何來答向衣店購來帶回家中贈與嫂嫂别駕命差役將方上身衣服脫下有無傷痕旋據喝報上身並無傷痕下體亦無笞責板花别駕以方情形可疑仍飭　押候飭差詳細查明及至該棧查吊衣包到案再核兹悉捕役趙金於昨晨前赴法捕房恊同法包探在大自鳴鐘對門老德記小客棧内搜出六門手槍一桿及短刀一把並衣包一個帶案具禀内案别駕諭將吊到各物存案候提該犯復訊核奪 
[江西官報]  
　　六月初九日知縣孫如賓由萬載公幹回鄱陽千總張國銘傾餉回營○初十日知縣張善鐸往辦二套口釐卡通判胡先　往贑局候委釐差典史　錫　卸辦烏石門釐卡回周國琛往辦湘東釐卡金跫縣丞龍錫楨禀謝委赴任○十二日知縣王渭濱　樵舍卡○十三日李華芬解地丁進京余官濬同前湖口縣萬世毓回從九　昌會接查永和門准補袁州府經鄭守曾飭赴新任○十五日九江同知曾森桂禀謝飭知候補縣張其　禀回九江僕　懋由鄱陽公幹回兆祺由宜黃催吳令征存銀回禀謝　委一次王世瑞辦軍裝所准補瑞昌典史蔣柏蔭飭赴新任○十七日候選中書李由庚辭行回湘北工部員外郎曾景釗由京四南城籍孫長青院試步箭點名從九龔志　指　歸遇缺先補用饒州府照王洪逹禀謝委赴任 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年七月初四日京報全錄]  
　　宫門抄○諭旨五道錄前○江撫德奏遵旨查明據實覆陳摺○七月初四日兵部太常寺太僕寺正藍旗值日無引見○額中堂專摺謝賞假二個月恩○睿王莊王榮公沈恩嘉各請假十日○遷公續假二十日○文熙續假十五日○陳允頤預備召見○召見軍機陳學棻陳允頤○○頭品頂戴江西巡撫臣德馨跪奏爲遵旨查明據實覆陳恭摺仰祈聖鑒事竊臣於本年五月初二日承准軍機大臣字寄光緒二十一年四月十六日奉上諭有人奏知縣貪劣病民請飭查辦一摺等因欽此遵查江西宜黃縣知縣吳大惇前次被叅各欵業經臣查明據實覆奏在案查核此次所叅各欵有與前叅相同者亦有前叅所無者自應再行確查以昭核實當經札行撫州府並委員分赴新淦都昌德化等縣分别確查去後兹據撫州府知府郭振瀛新淦縣委員補用知縣黃傳羲都昌縣委員補用知縣張慶霖德化縣委員試用知縣郭立朝按照所叅各欵先後查明禀覆前來查署九江府同知盛富懷被叅盜賣官山係屬中外交涉民教事件查係爲家丁矇蔽所致現在另行委員會同辦理應俟案結後再行奏覆所有宜黃縣知縣吳大惇新淦縣知縣沈壽龍都昌縣知縣朱盛猷署德化縣知縣彭騰瑞被叅各節謹逐欵查明爲我皇上縷晰陳之一如原叅宜黃縣知縣吳大惇到任勒借富户熊宇春吳禹九余福先等十餘人計五六千兩或借征作抵或恃墊不還詞訟勒贓將唐夢齡熊壽生吳金玉等數十案計六七千兩或託爲罰欵串通門生刁董具一空領狀一節查宜黃縣批解錢糧向交撫州府誠美厚錢號經手該號派人在縣經理所借之熊宇春等開有典當紙號與誠美厚有銀錢往來遇縣中批解錢糧時或因一時湊不足數由誠美厚向該典當紙號暫時借墊隨後歸還歴久如斯事所當有此外無索借確據至唐夢齡係控追竊案經中調處令被告完案又熊壽生捐錢二百串發修待質所吳金玉捐銀六十兩黃瓚鑲捐銀二百兩王煥文捐錢四十串俱隨時發交橋局董事領用訪查均係如數實領又如户書黃經詒經撫藩永革該令受賄仍令原名復充强派鹽引費千金一節查黃經詒係户書充兼鹽房經承於光緒十八年二月間該前縣張鵬程任内革出以後係涂桂生黃啓裕接充黃啓裕係黃經詒之姪間或進署爲其帮辦事件調閱卯册並無其名至該縣向章每月派銷淮鹽十引因淮鹽定價較貴民間食私之弊難以盡除銷數滯遲有關功過遂由縣酌量减價發賣藉以敵私而顧比較所有不敷鹽價由縣津貼約計每斤减價數文每引貼補四五千文此該縣向辦章程吳大惇抵任之後亦照此辦理迨至上年春間淮鹽奉文加銷每月派銷二十引津貼鹽價卽就每引四千文計算每月需錢八十串之多吳大惇因爲數太鉅難以爲繼遂諭令城鄉鹽鋪每月額銷二十引除照舊章由縣减價發賣十引之外其餘續加十引卽由鹽書飭令各鹽店自行派價由縣起文赴棧領銷故有每引另派銀兩之事民間並不知爲應出鹽價所謂强派或卽指此又如稅契勒索王登雲鄒諧生等銀縱使親兵差役於岱鄉有毆斃病人鄒某之事於崇鄉有鎖斃鄉民彭絮仔之事家屬畏不敢告一節查王登雲係糧書因抗糧匿稅鄒諧生係户書因欠糧不完經吳大惇查出簽傳追完尙未到案卽將錢糧清完所稱勒索以及縱使親兵於岱鄉有毆斃病人鄒某崇鄉鎖斃鄉人彭絮仔查無被害之家控告訪查亦無證據又如令親兵恊帶營兵至新豐市等處催徵軍火全行累索供給一節查光緒十九年十一月間因陳道薛等十餘人並鄧建中等從中把持抗糧不完反行滋鬧逞兇毆差吳大惇遂移請城守營派兵數名協拘追究至索供給之事查無實據又如勒富户出結包糧不願者以事陷之岱鄉鄒雙壽遂有不出接官破產八百金之事一節查吳大惇因各鄉欠糧太多間或諭令本鄉紳董隨時設法開導花户赶緊輸納或令本姓族長紳士人等具結限催並非包糧至鄒雙壽係欠繳文廟修費二百兩因工已告竣令其將捐欵繳出撥作置辦祭器等項之用業己辦齊移送儒學取有覆文可稽其如何不出接官破產之事無從確查又如去冬息借商欵宜邑輸八千兩私挪過半復串通錢鋪饒定章勒索解費幕友辦文費牌傘費不與者以抗捐拘拿一節查宜黃縣原奉派借四千兩經吳大惇先後勸借五千兩並無八千兩之多業已報解銀四千兩其餘一千兩適奉文停止勸辦吳大惇禀經批飭退還惟勸借之時經通縣紙棧公議派令定遠昌紙棧熊鴻舉借銀二百兩堅不允借各紙棧到署面禀請追經吳大惇派差役晉韶等與親兵二名傳熊鴻舉到署再三開導諭令借繳並無拘拿之事亦查無索費實據又如去年慶典舉行該令乘此自辦生日登堂受賀士民有議其僭者大怒於停刑期内責打民人某二千羅織生員多人追取學册學官苦勸始釋一節查上年十月初十日恭逢慶典吳大惇係十二日生辰僅止署内僚友稱祝嗣緣廪生李龍光等數人因演戲爭閙值慶典期内並未深究十八日復因外間戲塲滋事遂將爲首之程恒興笞責示儆隨卽釋放並非停刑期内動刑又如侵蝕積榖盈餘私提釆芹公費一節查宜黃縣前因光緒十九年歉收吳大惇禀經批准將城鄉積榖平糶二千餘石秋後還倉計有盈餘錢六百零二串亦經吳大惇禀准添買榖三百石並添建倉厫開銷無存至宜黃縣釆芹公費雖已捐有成數並未收捐僅將原議撥歸橋局用欵之三百五十元交局紳余元善收領此外並無收繳公文此查明宜黃縣知縣吳大惇續行被叅各欵之實在情形也一如原叅新淦縣知縣沈壽龍遇事需索每催徵必牌示鄉民按日派供一節查該縣沈壽龍下鄉皆係自備資斧并無牌示派供之事間遇紳士餽送米肉以伸地主盤飱之敬或有或無不關常取至若差役私索酒食恐難保其必無然未因此釀事告發又如該令縱令其弟帶役下鄉因勒費鎖拿無欠生員黃步堂鄉人勸解以抗糧矇禀請兵焚燒民房數百間又致斃多人鄉民死亡逃匿如避宼盜一節查新淦縣丁漕　玩幾爲通省之最每年徵收不及伍分以前刁民抗糧滋事各前縣均姑息從寛其七都四圖田港村增生黃步堂及其子附生黃龍興積欠載仁硯田等户歴年應完丁銀六十九兩伍分伍厘漕米四十四石六斗三升九合并敢包攬經管賓興費及黃姓一族錢糧計積欠丁銀六百九十餘兩漕米四百二十餘石光緒七年黃步堂欠糧毆差曾經前署縣吳慶揚詳革押追嗣因完清積欠開復衣頂有案光緒二十年八月初九日沈壽龍親往坐催黃步堂避匿聳令婦女潑閙旋經丁役將黃步堂查獲胆敢喝令其姪革生黃菊芳糾同族衆執械奪回並毆傷丁役周得仁等五名迨城守與縣丞添撥兵役恊拿雖格傷該付二人反被拒傷兵役何得興等十人并捉去徵收友人沈果亭卽沈壽福之堂弟及兵役二名關禁旋據鄰村紳士送回經臨江府訪聞札委候補知縣梁樹堂馳往查辦黃步堂仍敢抗拒禀請由省派撥哨官許昌廣蔡自成帶勇二哨於九月十二日馳抵臨江經該府王之藩督率前往該村人民聞信逃避盡室偕行後據七都紳士增生胡元良等代爲乞恩允完丁漕綑送各犯王之藩隨卽回郡并撤勇回縣黃步堂等首犯雖未緝獲已據拿獲黃南廷劉佑善等數名并據圑紳綑送黃濟本黃大花面等解府審辦并無焚燒民房致斃多人情事如有此事受害之家　無不來省控告之理查該田港村黃劉蕭等姓各家均早復爨房屋亦均完好惟據鄉民面稱營勇去後曾被遺火燒燬茅屋三間現在亦無形跡可騐又如所徵錢糧盡入私囊每逢報解則拘拿富户逼借如鼎新典乾泰號多者萬金少者一千一節查該縣徵收解支皆有禀報册籍年月數目班班可考似難任其侵入私囊惟鄉民完納錢糧每因紋銀不便多係以銅錢洋銀折納亦有以榖米作抵者自必由縣署轉回錢店兌換足色紋銀方能起解旣與錢店往來交易則收付時日自有先後傳到鼎新典主楊瑞雲乾泰店主陳耕楊携帶流水總簿細加查核鼎新典與縣署並無銀錢交涉惟乾泰店簿載光緒十九年底縣署結該錢七千一百餘串二十年底結該錢二千七百餘串另有三益店結該錢四百餘串原奏所稱殆卽指此但前後牽算均已歸楚此外别無富户逼借之欵又如任門丁黃小庵遇事生波勾到聶姓涉訟索賄無厭一切訟案多以賄成一節查該縣先有門丁黃泰卽小庵係湖南人己於上年八月回籍現用門丁黃鎭係浙江人尙無索賄實據所稱勾致聶姓訟案調查號簿堂事簿上年二月初五日有耆民聶淇喜等控朱星亨等同在袁河捕魚被其毆傷毁網沈壽龍於七月二十日審訊得實將朱姓笞責枷號八月初七日保釋完案事甚細微判亦平允似不致索賄無厭此外别無聶姓訟案查該縣詞訟近實無多每告期或一二紙或三四紙原奏旣未指實訪查亦無得賄確據此查明新　縣知縣沈壽龍被叅各欵之寳在情形也[  此稿未完]  
 
 

Page 14

 
 
[光緒二十一年七月初五日京報全錄]  
　　宫門抄○諭旨一道錄前○接錄前稿○署直督王奏特叅濫用非戒之知縣摺○欽差大臣劉奏續調道員差遣片○大臣載等奏保留總管摺○七月初五日刑部都察院大理寺廂藍旗值日上駟院引見九名○麟中堂因伊姪以文職用謝恩○溥良因伊子以文職用謝恩○鍑照假滿請安○奉天府尹松林到京請安○薛允升請假五日○肅貝子孫家鼐各續假十日○召見軍機阿克丹松杖○接錄前稿一如原叅都昌縣知縣朱盛猷嗜好太深不理民事遇有人命重案槪委典史相騐一節查朱盛猷自光緒十七年十二月間到任審繕前任上控案十二起現有上控案二起均已内結之案正犯尙未報解控案致未開除至於自理詞訟俱隨到隨結調查歴年月報及上控各卷相符不理民事不知所指何事都昌縣民情强悍迭報命案或離城窵遠或天氣炎熱恐傷痕不明一有發變屍身難以檢騐一人不能兼顧卽委典史先行馳往查騐立單該縣仍復自往親騐塡格事偶有之槪委之說想係訛傳又如十八年都昌水災壞田無數報災不勘反押九人解府致斃二命耆民夏某亦以押斃一節查都昌縣十八年六月間夏聶兩村偶有被水處所旋卽疏消補種勘未成災鄉約萬昌怡有督催錢糧之責因有積欠輒敢糾衆赴縣謊報希圖辦災緩徵未遂所欲又至櫃書家滋閙經縣拿獲並徒犯夏有茂宋有興聶重漢聶大亨詹元波劉守倫江欽松聶重訓等九人解府審辦其情節較重之萬昌怡業經委審衙門錄供詳辦其餘七人均已分别訊明責釋夏有茂在管患病於十一月初三日取保醫調旋卽其妻夏余氏具報其夫於十二月十八日在家病故經府札委宋盛猷騐明錄供通詳並非在押斃命亦無致斃二命之事又如縱容差役毆斃武生楊某尤爲横暴一節查十八年閏六月間該縣武生楊俊民户名楊茂吉楊夢太拖欠節年丁漕恃符抗不完納糧差周幅等持票催糧是其專責該生竟敢毆差因而爭毆致斃楊俊民經縣訪聞獲犯府提發委審辦照例議擬解司勘轉經臣審題將犯發回該縣提禁外監聽候部覆並飭查取失察差役釀命職名詳叅在案委無縱容情事又如詞訟動輒勒罰如戴姓等罰欵均入私槖一節查朱盛猷自到任以來祗有戴祖蔭控戴征厚恃勢賴欠及戴永源控楊道隆中女指物二案均經當時批駁旣不准理何有於罰調查收呈號簿此外並無戴姓案件其餘尋常控案均係酌情照例核斷所謂勒罰入私毫無影響又如因案押人有一二年不提訊亦不開釋者一節查該縣詞訟多係照限究結卽偶有人証未齊原被暫押無不速集訊釋查點押犯名數與收押日期均與月報粉牌相符並無押及一二年者又如息借商欵差拘抑勒有願輸者則又誘令納賄了事如沈某楊某及富户得私費洋銀五十元六十元不等一節查都昌縣上年冬間奉札派借銀八百兩當卽傳諭各殷富出借惟事屬創辦各殷户每多觀望其富而吝者恐受抑勒遂相訛傳迨朱盛猷剴切詳喻將原奉印票八張塡給袁紹起袁成璧沈顯貞曹集玉後衆疑始釋踴躍從事嗣以願借者多印票不敷朱盛猷於解文内聲請再發迨奉札停借票旣未到銀亦未收原奏所稱沈姓楊姓或卽已借之沈顯貞未借之楊孝貞楊常咨等旣無差拘抑勒之苦自無私費賄免之弊此查明都昌縣知縣朱盛猷被叅各欵之實在情形也一如原叅署德化縣知縣彭騰瑞向以佐雜在九江差委開塲誘賭有陳姓輸至千金逃匿被獲幾至釀命一節查彭騰瑞以縣丞分發江西試用光緒十年委辦小池口厘卡十二年經巡道咨留在潯候差十六年委辦新舊火藥庫十七年捐升知縣十八年到省仍在潯郡經管藥庫本年二月經九江鎭道禀請委署德化縣事自到任以來詳細訪查勤愼從公並無開塲誘賭實跡亦無陳姓輸至千金幾至釀命告發案據又如委辦保甲指拿賭欠不繳者爲匪徒一節查彭騰瑞去年僅止兼辦巡防並未委辦保甲自冬徂春巡查尙屬認眞亦未據禀報拿獲匪犯是並無指拿賭欠不繳者爲匪徒情事亦可槪見又如納本地土娼爲室並於九江關外開設木行商民俱病一節查彭騰瑞有妻張氏因父母年老向在廣東原籍侍奉現在只有一妾饒氏係湖北漢陽縣人非本地土娼至九江地方只有恊泰盛木行一户係夏姓所開詳細訪查該令實無開設木行之事此查明署德化縣知縣彭騰瑞被叅各欵之實在情形也臣伏查以上各員被叅各欵均經分别詳查明確或毫無証據或事出有因案旣查明應請擬結查宜黃縣知縣吳大惇被叅各欵核與前叅大致相同業於前案奏請交部照例議處經部議以革職此次應請邀免再議新淦縣知縣沈壽龍辦理黃步堂抗糧一案旣經臨江府王之藩親往督辦衆目昭彰且有歴次禀報案據無所用其諱飭至私侵錢糧查核征解均有數目可考尙有墊解銀數千兩是盡入私囊之說實屬虚誣該員因丁漕疲玩太甚積重難返力圖整頓致招物議事實因公情無不合應請毋庸置議都昌縣知縣朱盛猷查無不理民事惟賦性迂緩沾染嗜好相應據實請旨俯准開缺以府經歴降補以示薄懲署德化縣知縣彭騰瑞查無誘賭不端情事惟以佐雜在潯候差年久結交太多賢愚不等一旦署理縣事雖辦事勤愼究不無指摘議論應請撤任調省察看以觀後效臣查江西民間完納丁漕急公自好按年掃數完清者固不乏人而觀望抗欠者亦不止新淦縣之田港村一鄉爲然地方官略加整頓或催科認眞卽將指爲勒索藉端滋閙州縣恐蹈辦理不善之咎隱忍不言以致刁風日熾卽如新淦丁漕每年上下兩忙總計徵收不及五分此其明徵臣奉命查辦地方官果有貪劣固不敢稍涉徇隱然事無確據亦未便過事苛求總期核實持平以仰副聖主澄叙官方實事求是之至意除署九江府同知盛富懷被叅情節應俟民教案結另行覆奏外所有遵旨查明據實覆練緣由謹恭摺具奏伏乞皇上聖鑒訓示再都昌縣知縣係疲難中缺江西省現有應補人員應請扣留外補合併陳明謹奏奉硃批著照所請該部知道欽此○○署理直隷總督雲貴總督臣王文韶跪奏爲特叅濫用非刑之知縣恭摺仰祈聖鑒事竊查任邱縣民于羣呈控被邊秋來等用槍械放札致傷並邊秋來之母呈稱于羣聽從王昆做傷誤陷一案該管河間府知府胡清瑞檄委卽用知縣傅鍾濤赴縣會審該縣王蕙蘭同審一次旋赴河工此後卽由傅鍾濤自行提審將王昆于羣逐日拷逼除笞責掌責手橔外又上架子跪鐵鍊並用碎瓷加入鐵鍊將兩脚大趾吊起倒跪瓷鋒之上更將馬糞塞入口中王昆于羣熬刑不過認作做傷誣告嗣將王昆于羣解府于羣在府身故將王昆提省訊悉傅鍾濤迭次刑偪情形委員赴縣查訊事皆屬實查傅鍾濤奉委審案並不虚衷研訊輒將王昆等上架縣吊脚趾令跪瓷鋒並以馬糞塞其口中實屬濫用非刑有心鍛鍊酷虐至此殊出情理之外據藩司陳寳箴署臬司朱臻祺具詳請叅前來相應請旨將卽用知縣傅鍾濤卽行革職以儆官邪至此案于羣受傷屬實並非聽從部　做傷誣告已據保定府訊明端倪除飭令覆審按律擬辦外理合恭摺具奏伏乞皇上聖鑒訓示謹奏奉硃批著照所請該王知道欽此○○劉坤一片再臣原調江蘇候補道魏嘉齡朱麟成雲南候補道鄧在鏞三員因病請假河南候補道易順鼎回籍省親又奏留候補道左孝同因事南旋經臣續誣江蘇候補道祥集直隷候補道徐寅廣西候補道鄧輔綿候選道增霖來管辦事謹附片陳明伏乞聖鑒謹奏奉硃批知道了欽此○○奴才載信榮頤跪奏爲保留總管恭摺奏聞仰祈聖鑒事竊查各陵總管五年期滿例應咨部引見惟陵寢重地總管有督率巡守之責每届期滿察其平素當差果能勤愼管轄嚴明者歴經奏請留任荷蒙恩准在案兹據泰陵總管嵩崑呈稱現年五十七歲於光緒十六年九月二十四日頭等侍衛奉旨簡放總管是年十月二十一日到任連閏扣至光緒二十一年八月二十一日五年期滿應行前期三個月咨報部旗等情前來奴才等查總管嵩崑自蒞任以來於陵寢一切差務均能奮勉矢愼矢勤約束官兵洵屬嚴明謹援案奏請仰懇天恩俯准將泰陵總管嵩崑留任五年以資熟手如蒙俞允俟命下之目照例咨行兵部註册理合恭摺具奏伏乞皇上聖鑒訓示遵行再奴才宗室祥霖到任未及三月例不出考未經列銜合併聲明謹奏奉硃批著照所請兵部知道欽此 
 
