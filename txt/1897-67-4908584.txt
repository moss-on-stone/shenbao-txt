# 1934 - 67 - 4908584

 

Page 1

 
 
[勸輸川鄂急振啓] [  申報館協振所拜手]  
　　去歲湖北水鄕堤防潰决汪洋一片餓殍盈途當此青黄不接之時需振非常急迫而蜀省巫山大寗等處又奇荒慘覯斗米千錢乞振之書幾如雪片本館恊籌振欵亦旣有年斷不敢畏難苟安以致半途而廢所望仁人義士慷慨解囊集得若干錢卽可救得若干命多固益善少亦無妨惟期集腋成裘以濟斯民之殘喘誠目前無量功德也不勝迫切待命之至敬陳鄙悃伏維慈鑒 
[論報紀險阻備嘗事]  
　　人情喜逸而惡勞天之於人則又惡其逸而喜其勞孔子曰愛之能弗勞乎言父母之於子必以勞成其愛也易言乾天也故稱乎父坤地也故稱乎母宋儒張子西銘言乾稱父坤稱母予乃藐焉中處可知天地之愛人猶父母之愛子卽可知天地之勞人猶父母之勞子孟子言天降大任必先勞其筋骨又言生於憂患死於安樂又言孤臣孽子其操心也危其慮患也深故逹亦與西銘貧賤憂戚玉汝於成之說相合歴觀自古以來帝王將相聖賢豪傑未有不備嘗勞瘁徧歴鉅艱而後能卓然自立者語云行百里者半九址比物此志也正月十八日報紀險阻備嘗一則其略云奥大利亞洲有新沙漠焉在西鄙之西北隅其地廣闊無垠西歴一千八百七十四年英國副戎倭般頓君曾遊其地去年又有西人結伴作汗漫遊自東而西至佛士來河河在沙漠西北角西人中有威而土者携帶駱駝備需九月杪行至沙漠亘延至佛士來河計五百英里人行沙磧中荒凉满目三百里之遥未覩獸蹄鳥跡且水源涸絕汲飲維艱中有五十里須戴月而行有一百二十里須披星而進每日九下鐘後駱驼苦不能行甚至駱駝五頭因渴倒斃有三次幾遭乏水之險有二西人因覔水失道同行者抵佛士來河始得稍憇嗣卽偕衆返尋而二人已困憊不堪矣斯事也蓋由香港中外新報中所節錄也方今之世華人事事蹈故舊西人事事喜新奇西人不憚勤勞華人每躭安逸甚至分内之事當然之責或以俟之異日或以諉之他人若西人所爲正與相反豈中西人之性不同歟亦其習俗之不同耳華人因循之病漸漬已深上自廟廊下至田野莫不存一苟且偷安之念其中沾染嗜好者身同坐廢雖欲刻自振作而有所不能或僅能勞心不能勞力或并勞心而憚之此等人固不足論矣所可異者中國四百兆人民困於嗜好者計有其半此外並無嗜好之人明明可以勞心可以勞力而其畏難苟安之狀亦復如是是固何爲者耶亦有貪利逞欲士義犯法勞所不當勞其病與不勞所當勞者等總之皆昧於人生於勤之古訓耳西人未嘗不喜逸而一日之内晏安者有定時一禮拜之内遊息者有定期婦孺且皆習勞而况於壯夫貴胄亦俱勞動而况於民庶極之馳心域外出古今未有之奇或乘氣球而上升於空際或駕舟裹糧而遠探夫氷洋以及深上窮谷人跡不到之處莫不縋幽鑿險沙渡繩行幾幾乎舟車所至人力所通天之所覆地之所載日月所照霜露所墜凡有血氣者莫不遊歴焉此其人之耐勞豈華人所可及自昔章亥紀步張騫鑿空曾不越亞西亞一洲至如唐元奘法師所謂萬里山川撥烟霞而進影百重寒暑躡霜雨而前蹤按諸圖經僅在西域抑又不足儗矣雖然世路崎嶇人心變幻無形之險過於有形之險而勞心之苦亦倍於勞身或墜井百下石焉或捷徑而窘步焉巧於擠排工於搆陷豈特蜀道之難難於上青天哉處斯境者苟能湛以定識貞以定力雖事變百出而方寸不摇如晉重耳去國十九年險阻艱難備嘗之人之情僞盡知之造物鑒其苦心勞神默爲輔相終必有自困而亨之一日則人之所以禍之者無異於福之而一切恩怨之私衷胥可泯矣彼蒼者天矜此勞人不禁三復詩言悠然而若有所悟也　 
[揚城火警]  
　　揚郡訪事友人來函云本月初三夜十點餘鐘忽見正東方紅暈半天光騰霄壤知爲火警急循途而往直至東關始悉係城外約半里之遥某柴篷内柴堆失愼城内水龍夜深時魚鑰森嚴例不出城惟城外各水龍到塲灌救時適東北風甚勁祝融藉封氏之威愈覺飛揚跋扈毒焰濃烟莫可遏抑正在無可如何之際雨師忽惠然肯來初尚廉纎細灑繼卽倒瀉銀河俄頃間火勢頓衰封家姨亦退避三含翌晨有從城外來者云焚去柴薪一大堆並延燒西首茅屋數間至今日晌午尚未盡熄當火熾時城外保甲總巡曁文武員弁均臨塲彈壓惟起火之由雖該柴篷内之人亦不自知也 
[巡憲返省]  
　　金陵訪事人云署江南鹽巡道唐觀察際昌前月由寍赴蘇謁見撫憲趙展如中丞事竣返省已於前日舟抵下關碼頭命駕入城趨詣督轅禀見峴帥延入茗談逾時始行辭出 
[刺史履新]  
　　揚州訪事友人來函云署泰州翁笠漁大令現奉上憲調省所遺之缺寗藩松方伯以陸大令銑請補部文現雖未到札飭先行署理大令奉檄後遵卽禀辭就道於本月初一日行抵維揚至府署禀到沈碧香太守傳見後立卽加札飭赴新任一面牌示轅門大令當於初三日禀辭聞已諏吉本月初六日任事云 
[考選學生]  
　　金陵訪事友人來函云江南水師學堂畢業之學生已於去歲由總辦禀請督憲特派寰泰兵船統帶帶領游歴南北洋操練駕駛去冬游畢回省禀覆刻聞總辦水師學堂兩江營務處前准揚道桂薌亭觀察曁會辦候補道張觀察廷杰擬將畢業之學生禀請劉制軍照北洋水師學堂成案派赴兵船充當職事應卽先期督同提調及教習監督各員就本低堂考試一次拔其充者分别差委已於上月廿九日開考矣 
[改聘礦師]  
　　金陵訪事友人來函云江寗府屬礦務由官辦者係正任巡道胡芸臺觀察爲總辦此外另有商辦礦務如鍾山等處則由本地紳董余張二君禀明各大憲領山開採自去歲以來招商集股湊成鉅欵延聘礦師某君督同工役千餘人就本山近處縋幽鑿險畚挶兼施所獲礦産以煤油爲大宗鐵硫雜質亦屬不少現聞紳董等因該礦師未能一一明晰故改聘基督醫院化學教習曹君爲礦師未知其果能無忝斯任否也 
[清查善堂]  
　　金陵訪事友人來函云署江寗府柯太守逢時履任以來一切公務皆實事求是現以省城善堂林立大半由堂董請撥官欵接濟經費合計每年開支之數盈千累萬其中難保無濫費侵漁等弊因禀明大憲委員清查先頒諭帖飭令各堂董繕具徵信錄報銷册赶緊呈送來署適有安品街補善堂董事自相齟齬具禀控於府署經柯太守派員前往查悉該堂實係辦理不善當卽飭提首董交江寍縣管押堂屋充公城内公善堂亦因董事者不得其人頗多罅隙太守特委候補知縣楊明府覲圭往查帳目明府遵飭親到該堂查問其詳細情形容俟訪明續錄 
 
 

Page 2

 
 
[靈輀過潤]  
　　鎭江訪事友人來函云丁憂江海關道黄幼農觀察奉太夫人靈柩登鈞和兵輪船回江西原籍安葬二月初三日丹徒縣王伯芳大令接到電信悉該兵艦定於初四日開行將過鎭江大令飭辦差家丁將六吉園碼頭掃除潔淨搭蓋席棚置辦素幃陳設齊整以便届時祭奠初五日午刻遥見焦山門青烟縷縷上蔽層霄輪桅上高扯素旛臨風招展飛駛而來少頃就七濠江中下椗斯時驛卒飛往各衙門報信文自常鎭通海道吕觀察武自副都統吉統制以次印委各官聞信之下預先出城齊集招商局小憇冠蓋紛紜輿馬闐溢各官皆坐大紅船赴七濠江中登輪舟祭奠並設祭筵各伸唁慰祭畢均排導而回初六日清晨該兵艦始啓輪上駛瀕行水陸防營振隊而出排列蒜山鳴槍志敬寳蓋山亦連放巨砲以恭送焉 
[審訊闈商]  
　　廣東訪事人云本月初三日譚制軍特傳闈姓新商至署委道府及南海番禺兩縣審訊歴多時之久關防甚爲嚴密其中細情無由探悉但聞闈商有授受私賄情事也廿四日藩憲張方伯臬憲魁廉訪督同審訊各員傳集一干人証再行提訊至其要証聞係方太守家人羅安已經畏罪逃匿隨將其弟拘至縣署收押令將交出其兄又札飭南捕廳將羅所開之廣泰安天津店發封廿五日藩臬兩憲又延補用道林曁廣州府周南番兩縣尊及董仲容明府在督轅提訊據蔡張兩商供稱祗有家人羅安騙去六千元并余姓帳房朋充子廠等情此外别無索賄之事譚制軍得供卽發出牌示云照得善後局提調方功惠經手闈姓事屢爲商人懇請展緩繳餉之期已數十次迄今十月之久僅繳三分之一辦理甚屬含糊現據闈商蔡壽嵩張榮貴等供方功惠尚無索賄情事而家人羅安騙去銀六千元帳房余姓有朋充子廠之事方守茫然不覺應撤去善後局差事所有提調事務委蕭道暫行兼理除行司局外仰緅知照特示 
[蜀岡春眺]  
　　揚州訪事友人來函云江蘇學政龍大宗師舉行各屬科試現擬先考通州俟通州試竣再按臨泰州然後考試揚郡據學中人云通州擬本月初旬開考揚屬有三月初四取齊之信然尚未見明文也邇日地方官已飭役在碼頭支搭彩棚日伺文旌過境矣○前泰州分司沈子丹分轉桂客冬在揚城花園巷寓中仙逝等情已紀前報兹由其公子擇本月初五六日開靈設奠先於正月廿八日恭請内閣學士兼禮部侍郎銜陳六舟閣學題主是日九點鐘時公子備齊全副執事至閣學府第迎迓移時駕至當由陪題之陳分轉康梁分轉世禮曁卞顧二紳降堦迎至正廳獻茗略坐須臾孝子出堂匍匐跪請閣學曁陪題者均衣吉服步至靈前孝子謹捧栗主跪請題硃閣學行禮後用紅筆題訖禮成仍由陪賓者邀至客廳筵宴閣學略坐卽興辭孝子仍於門左跪送花園巷一帶觀者如蟻聚蜂屯非常熱閙○邗上官塲探聞前江海關道黄幼農觀察之太夫人靈輀回江西珂里瓜洲江口爲必經之路凡屬觀察之同寅世好曁向隸帡幪者以及河工各員弁均於上月杪各駕扁舟紛紛至瓜鵠候以便靈舟駛至同往公祭并聞運憲江都轉上月二十二日晉省謁見各憲昨已公竣遄返亦因此小泊瓜口候黄太夫人靈柩過境欲登舟叩奠云○揚城南河下江西會館每届春秋佳日必招梨園子弟演戱酬神本届仍雇菊部一班於上月杪日到埠先在外臺開演見者謂此班非惟袍笏鮮明歌喉嘹喨而各伶年皆幼穉更足動人由是遠近哄傳翌日觀者倍形擁擠紅男緑女舉國若狂眞有满谷满坑之概亦一時之盛會也○傳聞督辦鐵路總公司盛杏蓀京卿擬在揚城分設銀行已有人在南河下左衛街一帶相度地址云云傳說如此然究未知其確否也 
[鳩兹問俗]  
　　蕪湖訪事友人來函云蕪人炊爨雖不用煤而銅鐵爐冶及寄藉於斯者類皆用之向惟用湘鄂之煤及本省英家匯所産自前年粤人販到日本柴煤數萬頓恰值上遊來源大缺該煤遂得善價而估大稱利巿去歲遂來蕪設立大和東煤炭號常川坐售洋煤正月二十日該號有傭工某甲在煤堆之下挖掘塊煤因煤堆已挖成一洞高積之煤忽然坍下甲遂葬身煤底號主急雇人翻尋良久將屍身翻出則已血肉淋漓慘不忍睹遂用薄棺暫殮俟其家屬來領當給撫恤想不難了結也○鷄蛋蕪地向售每枚四五文至貴六文自去年有日本商人某姓來蕪設立蛋莊廣出招帖常年坐收運回東國消售價遂爲之陡漲復雇人在要隘截收每收一枚給錢一文於是四鄕入城雞卵幾被一網打盡去臘人家雖出重價亦都艱於購致近日又有某西商從鎭江來蕪設立蛋坊賃定江口洋關北首之洋樓一所擇於二月初旬開張聞每日須雇用女工數十輩來坊從事將蛋白與黄分作兩處加以製法然後用洋鐵罐裝盛封口寄回外洋消售每日擬收至兩三萬枚方能满志果爾則將來蛋價更不知漲至如何地步觀我朶頣誠不禁爲之戚戚焉○某甲昔曾肄業於西醫學堂懸壺蕪巿裘馬輝皇某日東門外吳姓猪行有女及笄負氣吞烟延甲施救講定藥金洋蚨七元當先給二元餘俟痊後再找甲卽爲之如法施治立刻大吐似已無虞詎閱四日吳女仍因餘毒未盡玉萎香消甲值遣丁來索餘資吳忿甚卽將來丁扣留甲見前丁不回續遺跟役往探亦被扣留不放甲乃親自乘馬前去探聽吳見甲來卽揪扭飽以老拳雖未至受傷而華服重裘則已撕成片片如蝴蠂紛飛事爲附近練軍所知前往彈壓斥吳不應如是吳卽遷怒亦幾與之啓釁幸經人解散吳卽舁其白髮飄蕭之老母赴縣鳴寃指練兵助甲逞兇致母被傷等語邑尊略騐見傷無足重輕卽諭令擡回調養俟提甲質訊再爲核辦閱日聞卽有魯仲連其人出爲排解遂卽瓦解氷消矣 
[郎官湖雜俎]  
　　湖北郵政局設立在漢關之内惟鄂江之送交信件者兩地隔絕頗多未便稅務司穆君和德與關道憲蔡毅若觀察商訂之下就省平湖門内正街分設一局蓋所以便民也○去歲鄂省應解漕米聞督憲張香濤制軍將具摺奏留盖以各府水災甚重當此青黄不接待哺孔殷因擬截留作爲發給災黎之用千百萬哀黎眞受惠不淺矣○鄂省學憲行轅墻垣多圮急宜修葺以安輶軒善後局憲業委石明府壽春估量工程俟禀覆後卽行撥欵修理○湖北提督學院龎思綗文宗來省度歲已登前報兹聞文宗已於正月廿四日起馬以次按臨荆襄諸郡瀕行時武漢江岸旌旗蔽空刀矛映雪砲聲槍聲隆隆震耳瞻丰采者莫不謂文人之榮至此已極矣○日前萬壽宫左近某紗燈店失愼兹悉當火熾時有素不安分之周某頓起利心混入居鄰某富家搬移箱件一似有人指使也者被富户看出破綻立時將周拘住解送有司衙門懲辦聞者快之○嘉魚縣屬之龍口地方一小巿廛也花巿最佳川湘諸商咸駐莊其地藉資採辦兹有友人自彼處來者據稱去歲花業交易計銀約四十餘萬兩亦云盛矣○武漢緝私委員李仲甫二尹鰲因事撤委所遺一差上憲委沈二尹亮城接辦沈君由京山堤工奉調到鄂想本月初旬卽可到差也○督銷鄂岸淮鹽總局江蘇候補道劉彞亭觀察赴蘇寗等處叩賀諸憲年禧兹觀察恐曠局務已於新正下旬某日携其僕從人等乘輪船回鄂矣○柴米油鹽醬醋茶諺謂之開門七件事蓋以居人不可一日無此也鄂地米炭向來取資湘省溯自交春以後米舟炭舟由八百里之洞庭販運而來者殊有如梭如織之勢巿上價盤爲之大减閭里小民無不喜形於色○漢鎭官錢局總辦王明府奎照老成持重爲張制軍所器重兹因嘉魚縣員缺委明府前往署理至官錢局總辦一差不知以何人接辦刻尚未見明文也○織布局辦有成效漸次擴充刻下添機多乘需棉尤多提調劉太守祖桂因委車二尹善臣備貲馳赴武昌巴河蘄州黄石港等處採購棉花聞已檢點行裝星言稅駕矣○繙譯官筆帖式依克坦君因政體違和詣督轅告假暫回荆州满城靜養一月香帥俯允所請依君遂於某日附輪直上矣○漢上向無魚捐兹忽爲鑿破天荒設局開辦魚販等以本小利微何堪遭此掊克因向某署聯名具禀乞恩蠲免聞此事緣起有魚業中人陳姓者首創集捐之議其意蓋欲從中漁利也嗣同業不遂其欲與之訐訟遂得將捐局撤回一破陳之奸詐事後各魚販仰體憲意慷慨捐貲由公所派有伂日收取計年共繳錢八百千文○錢盤昻貴易地皆然不僅漢皋如是也當軸諸公盡心籌畫極力挽回無如來源閉塞終覺不能疏通刻下厲益加厲本洋一元祗換錢一千五十文鷹洋一元祗換錢八百文巿儈狡詐短折錢串甚有實數祗得七百七八十文者吁錢荒若此眞罕見之事也○蘆漢鐵路開辦不遠候補人 
 
 

Page 3

 
 
員之改捐到鄂百法鑽營謀得差使者已實繁有徒雖云濟濟多材而究如人浮於事何 
[種桑示諭]  
　　調補華亭縣葛代理婁縣姚爲出示曉諭事據職廪生員甘調鼎沈致實楊錫章沈惟明等禀查城内曠地其無主者自可種桑其有主者願種則種之不願種則聽之决無糾葛之病惟辦理此舉目前急須广墾二月中可將桑秧排列過時卽恐無用職等先行湊資派人赴浙購買桑秧一俟運到卽行開種環求先行曉示等情據此查此案前奉府憲札飭卽經諭保將册開各區曠地查明有主無主逐一登後並照會姚紳等議章辦理在案據禀前情查植桑飼蠶獲利甚厚嘉湖各處視爲生計之大宗而從事極其鄭重兹就郡城曠地先行試種將來辦有成效推而廣之實於吾民大有裨益除批示外合行出示曉諭爲此示仰保甲諸色人等一體知悉爾等須知甘董等先將城中無主公地集資設局栽種桑樹並教養蠶諸法係爲地方興利起見自示之後所有各處公地桑秧甫經新插爾等務須共知愛惜不得稍有傷損牧放牛馬等畜尤須格外小心毋縱入園踐食倘敢故違或有無賴棍徒藉端阻撓定行提案嚴懲决不寛貸其各凛遵至有主曠地如願種桑可卽赴局報請如不願種亦聽該業主自便并卽知照毋違切切特示 
[北輪將返]  
　　前報紀輪船抵沽一則昨日接得天津來電謂本埠頭帮各輪船因被張家口輪船在七灣處横阻江面不能前進遂在大沽口缷去運貨已於初八日鼓輪駛回屈計十二日卽可安返本埠矣 
[解運漕米]  
　　江蘇省所辦糧米業將頭批發帮裝運北上現在寳山縣嘉定縣川沙等處亦已兌竣其餘各屬尚未解清由總辦一律札催局中自開辦起正月底爲止共兌漕米二十九萬八千一百七十二石六斗七升二合七勺白糧五萬九千五百八十八石九斗六升六合五勺現應解第二批已雇定蔣長壽等沙船三十號共裝正耗米七萬零三百四十八石隨運剥食耗米一千八百七十六石又沙船耗米五千六百二十七石已於本月初六日開赴崇明十濠口停泊候騐再行發帮赴北交缷 
[星軺秉節]  
　　出使英義比三國大臣羅稷臣星使於昨日秉節起程午後四點鐘時命駕至法公司碼頭乘小火輪渡至吳淞口換坐公司輪船出洋赴出使各國駐節本埠各當道均至江干恭送如儀 
[方伯赴寍]  
　　江蘇藩司聶仲芳方伯因公至寗道出本埠曾紀昨日報章兹悉方伯在滬並不少留故抵埠後卽命駕進城赴道署拜會劉康侯觀察旋至各當道衙門投刺回舟後卽於前日之晚乘坐官舫赴金陵晉謁兩江督憲本城文武各印員咸至碼頭恭送 
[預備供帳]  
　　江蘇布政司使聶仲芳方伯之太夫人將次抵滬黄大令因飭辦差家丁就星使行轅掃除潔凈紧備太夫人暫駐 
[美界火警詳述]  
　　前晚十二點一刻鐘美租界北河南路天后宫北首寳順里口第五百九十三五百九十四號門牌德昌順機器銅鐵店不知如何失愼店中人從睡夢中驚甦時屋頂已將次冒穿相與奪門逃命學徒徐炳章奔避不及由樓窓躍下受傷頗重爲三百五十八號華捕遥見飛報捕房捕頭立命鳴鐘報警率領中西探捕前往彈壓時風聲如吼祝融氏大肆猖狂延及北首第五百九十一五百九十二號門牌源源館飯店南首五百九十五號某糕團店五百九十六號某醫室五百九十七號大德生藥店該藥店但焚去屋面其時英法美皮帶車飛集到塲汲水噴救得卽息滅計被焚樓房七幢對面係桃源坊口是處房屋一切門面樓窓悉已焦灼事後捕頭飭捕將受傷之徐炳章舁送同仁醫院施治復遣各包探查傳德昌順店主到案尚須究問起火原由也 
[考取師範]  
　　盛京卿創設師範學堂於本月初三日在六馬路格致書院扃试已紀前報兹已榜示定於本月十二日在格致書院覆試後再行分别校核發給准入學堂試業憑據計取師範生十二名錄後計開汪鍾霖姚曾榮黄慶瀾蔣礽琮姚曾豫金爲夏延齡高壽慈宣增儒李賡颺朱聯杰沈慶鴻 
[大風覆舟]  
　　風颷大作浦江中浪湧如山所泊各船走錨斷索者指不勝屈前日有葉姓划船裝運雜貨至浦東交缷駛至江中篙舵均不能爲力葉急卽駛回已被傾覆所裝貨物盡入中流幸葉頗知水性得以踏浪鳬行誕登彼岸各鄰船見之因代爲打撈貨物檢點所失缺少甚微亦不幸中之大幸也 
[南巿雨聲]  
　　新正以來滬南各賭棍每糾集同黨在深僻房屋内通宵逹旦聚赌抽頭雖經賢有司三令五申一經拘獲無不按例懲辦而若輩目無法紀甚有因此而致成巨禍者前晚小南門外某甲糾得賭棍數十餘人借某姓家中開塲聚赌正在呼么喝六興高采烈之時被附近流氓所知聚集多人身藏利刃手槍等件破門而入將臺上所有銀洋數百元及金表金戒指等件搶攫一空各賭棍知勢不敵俱各逃逸有某姓沙船主匿在牀下爲各流氓所見當立拖出將身伴所藏銀洋等物盡行攫去闻各流氓正在刦搶銀洋時内有一人欲將手槍作當頭之棒喝不料觸發機關轟然一聲藥彈飛出幸未中人否則必致釀成巨案矣○小流氓王洪順專在滬南薛家浜一帶拆梢打架遇事生風前日被同黨多人肆行毒毆並抽出利刃連刺數下幸未中要害不致有性命之虞至如何起釁則未知其細也 
[英界公堂瑣案]  
　　包探何瑞福禀稱洋人克來脫去年失去匯豐銀行銀票一紙計洋一百五十餘元前日忽有許景賢俞金如二人持票到匯豐收取當經行中人察出票上所簽之字並非克來脫之的筆因將二人留住報捕後經小的往拘知票係虞阿三交與許重慶重慶轉交與景賢邀同俞金如收取故一併拘解請判惟失票之洋人現不在滬故未來案虞阿在供推包車度日此票於初三夜在四馬路大吉樓扇店門首取拾初不知是銀票後倩許重慶觀看始知故託許景賢往收别駕問票上之字誰人代簽答稱拾時已經簽就並無人代簽况小的等均不識西字許景賢供惟代虞阿三收銀實不知其如何拾取許重慶供是景賢之弟雖曾代看此票而收洋等情並不干涉俞金如供途中遇見景賢邀小的同往不知其細别駕據情商之蕯副領事以一面之詞殊難憑信著將一干人仍交巡捕房帶回查明實在情形於下禮拜五覆訊○包探秦少卿拘解邱寳和趙寳泉楊阿富俞章俞阿林俞阿才到案禀稱伊等昨日到棋盤街屈阿珠所開之寳興堂妓院硬搬木器以致爭閙喚捕拘入捕房經小的查得屈阿珠之夥妓曾向陳康泰租有木器一房近因該妓私逃陳遣邱等取回屈以物係逃妓所租須有保人方可取去邱等定欲搬取以致爭閙屈阿珠供所有逃妓房中之木器却係陳物然妓已逃去不能逕交與陳故令其邀一保人豈知陳之夥伴邱寳和等持蠻不聽是以報捕陳康泰投案供稱逃妓之物均向小的店中租去故而往取邱等同供店主所使不得不然别駕以木器旣爲陳物著屈阿珠扛擡來案著陳康泰覔保來案具領○包探秦少卿禀稱積賊許阿裕前因屢次犯案曾經公堂判押巡捕房三年今届期满釋出甫及五天又在浦東竊得土布十疋托吳仲甲看守適爲小的查見故一併拘案請判許阿裕供浙江寗波府屬之某縣人行竊該死如今只求恩典與吳仲甲素不認識吳仲甲供本地人與許在渡船遇見代小的出渡錢故代看守布疋實不知是賊贓求察别駕以許屬積竊釋出未久卽故態復萌情殊可惡判責二百板管押一年後遞解吳無干省釋起案之贓存案待領○包探孔阿才禀稱竊賊方錦榮竊取沈鳳山之布衣布被釘鞋等件經小的拘獲人贓送案請判沈鳳山投案領贓方錦榮供認行竊惟係初次叩求恩典别駕判責五十板以儆○包探趙銀河禀稱乞丐陸阿毛竊取劉錦山之布棉襔一件經小的拘獲並悉其專在各處竊取人家之凈桶據其所認已不下六七十個均售與張華松王義順故一併傳案請判劉錦山投案領贓質之陸阿毛供因窮苦所致求鑒張王同供以後不敢再收矣别駕判將陸責一百板管押二月後遞解張王各罰洋十元○包探石金榮禀稱徐 
 
 

Page 4

 
 
阿虎在虹口蜜勒路李阿炳家竊得布衣布被等件經小的緝獲人贓送究李阿炳投案请領失贓徐阿虎供本地人係初次犯竊叩求恩典别駕判責五十板○包探倪順泉禀稱竊賊陳阿和竊取徐小湘家綢布衣服及銅錫器等經小的查獲起到原贓送案請究徐小湘請領失贓陳阿和認竊不諱惟求恩典别駕判責一百板贓還失主○江北車夫李富介因索車錢致毆傷日本人日本領事珍田君函致英署請爲嚴辦日本人投案稱該車夫推友人由虹口至三井洋行出錢五十文嫌少爭閙出爲勸解被打破頭顱請爲重辦李惟求恩典别駕以李富介已押十天遂判再押十天罰洋五角○馬夫任夢生卽鳳生因抵押田單一事向劉承光滋擾經公堂判枷一月後遞解昨晨麥總巡又命包探將任帶案求爲免辦别駕與薩付領事互商之下以任旣爲麥總巡馬夫理應奉公守法旣已犯案應加等治罪何得再來求情本應再加重辦今姑從寛仍照前斷可也 
[法界捕房瑣案]  
　　魏同源司帳人魏汝霖控陳胡氏積欠租金霸地不讓經鄭大令迭次訊供交保清理限日遷讓昨據魏汝霖禀稱陳胡氏保出後仍置不理旋有氏弟胡阿連投案訴稱姊姊租魏之地轉租與謙記公煤棧堆貨將租金交魏不收欲加地租並非姊姊有意積欠現煤棧早已退租結欠兩季租金願爲清理魏稱共欠租洋四百餘元延宕不理叩求追給大令飭胡赶緊清理延干比追○過犯陳福桂偕朱戴氏在吉祥街小客寓姦宿經包探拘獲解訊昨日大令判將该氏交伊母領回陳責三百板斥釋○張才寳行竊脚盆前經訊明昨日大令命責五十板以儆○胡阿全行竊輪船上鋪蓋等件由包探拘獲解請究辦大令判令枷示一月○偷兒朱阿全竊取吳阿榮銅吊一把解案請究大令判責五十板 
[賑數更正]  
　　隱名氏大善士俯恤湖北災區助規元一千兩誤作一千元合亟更正以供德鑒上海北巿絲業會館籌賑公所制施則敬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙藩牌示]  
　　浙江藩憲丁示會稽縣縣丞缺委試用縣丞錢壽恩署理樂清縣縣丞缺委試用縣丞魏觀湖署理松陽縣典史缺委試用未入張文謨署理雲和縣典史缺委試用巡檢虞雲驤署理處州府教授缺委大挑教職張承煒署理平陽縣教諭缺委試用訓導張裕署理縉雲縣教諭缺委大挑教職陳之唐署理 
[上海縣案瑣紀]  
　　徐記發郁友雨邱蘭波等因發信口角由英公堂移送至縣前晚黄大令飭帮審委員蔣刺史升堂集訊徐記發供四十三歲寗波人向在福興信局爲夥已有多年信局向有定章不得任意收發乃有全泰盛信局夥　四清不守規矩將小的等收發之信任意减價攬收後於正月初發信開班同業中人在途中與潘相遇邀至茶肆理論以致口角互扭被　撕破衣服由公堂轉送案下求請明察郁友雨供寗波人年三十九歲在森昌信局爲夥邱蘭坡供在福興昌爲夥此次實因　四清不守局規以致互相扭毆現被英廨送案求開恩典唐興勳供稱開設福興信局徐禮發等曾在小的局内爲夥現在願出清理刺史得供著信局董事金樊等妥爲理楚據情禀覆候核○徐美郎控徐銀堂私絶田地前晚亦經蔣刺史升堂提訊徐美郎供生父早故母親轉醮與江灣人嚴姓爲妻胞兄徐鋤金隨之而去有田八分七厘八毫由小的爲中於同治年間活賣與徐銀堂得價二十二千並未加絕因有祖墳在上故也不料現被徐楊氏盜賣求爲察斷徐銀堂供同治七年買徐楊氏田八分七厘餘光緖二年找絕兩共價銀六十餘千文均楊氏收去徐楊氏供與美郎是叔嫂前所賣之田早已加絕求察刺史得供判令徐銀堂給美郎洋二十元具領了案○王張氏喊控張天生打傷伊母由蔣刺史提訊王張氏供稱丈夫王錫定在青浦鹽公堂當司事母親張李氏有田一畞與堂弟張天生合單後母親欲取方單致被毆傷張李氏供與略同刺史騐李氏略受微傷著退去候示 
[美捕房紀事]  
　　凌秀文住篷路第六百六十九號門牌有女名彩增年方二八素與隣女阿囝在某繅絲棧做工某日一去不回閱三晝夜杳無蹤跡阿囝亦不知去向嗣凌訪知二女爲汪長江孔裕生二細崽關閉在耶松船廠故於昨晨奔告捕房捕頭卽飭包探倪順泉協同二十三號西探往將二男二女拘至捕房捕頭詰問原委汪孔二人堅稱並無姦情捕頭以旣無姦情碍難准究因令暂且釋放派包探查明究竟再行核辦○前日下午有泰來木行之貨車一輛满裝木料馳至斐倫路適有寗波幼孩張阿毛在路傍施放風箏未及避讓致被撞傷孩之父母將甲乙二車夫扭送捕房求請究辦捕頭詢悉原由以施放風箏本已犯禁况騐得受傷非重碍難深究令將孩送往同仁醫院敷治甲乙免究開釋○寗波婦人某氏昨往漢璧禮路小菜塲購買菜蔬忽與某甲互毆甲因踐斷該氏之秤扭入捕房控訴捕頭以事屬繁瑣不理斥釋 
[丁酉正月份月捐彚登]  
　　唐茂翁六元陳善翁五元戴耘翁四元戴綏翁李光翁各三元朱葆翁黄佐翁陳望翁譚幹翁徐棣翁南順記老順記戴生昌八户各二元源　銀號錢一千八百文源豐潤洋一元八角莊源大一元二角周蓮塘年捐廿四元李墨君助育嬰捐一元何瑞棠何植園韓山曦柳鶴亭傳晉友陸全木後俊良存濟堂祝源昌福曷錦章新順記老悅生順泰木行宋晉泰十五户各一元一層樓小洋十三角五層樓洋八角錢八十嘉綸洋六角錢六十介福源吉養康延康晉和餘大愼餘惠泰元甡元茂衍大　康崇餘同豐寳源徵餘永康益大瑞大宏大正大承裕寳順升大彚康永豐存德鉅亨恊昇宏元寳和晉大義善源正祥恊大餘源福康三十七户各六百文九章北天成繼述堂陸三户各六角大吉廬瑞昌各錢五百元益昌可熾可熾順愼餘堂麗竹卿梁煥南思補齋隆昇恆來源萬有全萬和祥天益豐大源和文賢閣李珊記十六户各五角四海昇平樓洋四角錢四十青蓮閣四角張家鶴九和春園大章恆合祥五户各錢三百文升和錦章各洋三角錢三十其萃樓宏章泰施德豐啓泰允章保安丹會恆茂晉昌恆泰王敦本復記亦新園咸章鴻興升十四户各三角金合順鴻運樓五雲日昇樓元利廣盛五户各二百文通裕恆生義恊愼裕泰利亨熾大徵昌源順義成曹　大　興升泰生大沈元來純泰大　復泰三元同慶樓一壺春寅記怡昌森和恆生廿三户各二角永愼萬興恊成祥三户各一百文共洋一百零二元七角錢廿八千零四十文又一文捐洋四元二角錢二千一百廿二文統共洋一百零六元九角錢三十千零一百五十二文[  滬北廣益善堂唐茂枝嚴信厚葉成忠施則敬謹啓]  
 
 
 

Page 10

 
 
   
 
