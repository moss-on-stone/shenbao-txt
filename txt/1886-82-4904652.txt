# 1886 - 82 - 4904652

 

Page 1

 
 
[分設淸江浦賣報售書處] [  申報舘主人啓]  
本舘現託友人在淸江東門内都天廟後長春客棧經售申報及申報舘點石齋兩處所印之書籍碑帳字畫等件如承淮上諸君賜顧可就近價　有欲看申報者亦可將地址開示該處經理人自當按日送閱此布 
[七十號畫報出售] [  申報舘主人啓]  
香港公家花園設立花會琪葩瑶草種類繁多内有小樹一本枝間脫下枯葉數片竟能蠕蠕行動　審之頭足俱備而全身　是樹葉西人素　　　之學至此亦不能定厥稱名兹就日報所述者慕繪成圖以供博物君子之考証淞隠漫錄圖說一則仍附晝報之末准於十六日出售此飭 
[論中國宜講求輿圖之學]  
　　古人讀書左圖而右史圖也者不僅指地輿而言凡一名一物無不圖之以供觀覽如古今圖書集成一書圖與書並列凡有可以言者無不可以圖之大而山川城郭小而虫魚花鳥正而衣冠禮樂奇而　首刑天莫不羅列於中取而讀之可以廣見聞可以長見識以是知書之所以有益於人者實因圖之足以考證也今人讀書但知有書而已經解家古茂淵博反覆詳辨有論有斷見者或且目駭神奪以爲何淹博一至於此而不知取各家經解成書以証之則此所言者彼亦言之彼所備者此亦備之不過前後次第稍有不同其論斷處出奴入主間有各别而大旨則咸相埒也卽如地輿一道考據家亦未嘗不詳徵博引言之鑿鑿或且著述成書並亦繪畫成圖加以註解視之殊甚可愛然或綜其大者不免遺其細詳於偏者必難賅乎全前代輿圖之所流傳者後之時異勢殊疆界紛更以古証今茫無頭緒卽近今所出之書如海國圖志瀛寰志略等書言之未嘗不備顧以此等爲考証之資則可若欲由是循途以赴則斷斷乎其不能何則其所圖皆大叚一國一省一島一嶼而於細支脉絡則皆未能全備也夫充著書者之心思才力未嘗不可以詳益加詳盡而又盡無如以一人而著書立說摹繪成圖有欲過於詳盡以至卷帙浩繁重而難舉則其書必不能成卽成矣亦必不能行蓋不但著述爲難卽刊刻亦不易幸而刊成身本重大購閱者亦必不多如泰西各國之開疆拓土也以荷蘭西洋爲最早兵船遊歴偶至一處見其土汏産饒卽設法據而有之遂得以坐收其利人皆謂其收效全在乎兵威而不知非徒恃兵威也外洋兵威雖爲人所共畏然其來也兵船不過一艘卽使人皆如虎器盡精奇而諺語有云惡龍不鬥　頭蛇蓋以彼衆我寡不能持久故也而西國兵船則竟胆大氣壯敢於東馳西突往往必遂其欲而後已此何以故以其熟於地理也其蓄心欲得此地必非專恃此一艘兵船其先必早爲探測其處離本國海道若干沙線何若當由何處登岸岸上何處可以進兵何處可以扼險何處可以屯紥能容兵士幾何無不一一爛熟於胸而後一舉而卽可奏功特其先之偵探窺測行蹤詭秘不予人以識破至布置旣畢而後以一兵船收其全功人之見之者遂以爲西人之兵威其可畏也如此孰知所以助其兵威者全在乎輿地之學也法人流丕一經到越卽將其地輿山川道里悉圖之以歸告於法外務大臣謂越南極爲易舉法人聽之一舉而得河内海東等處苟非其窺視有素又安能握要如是倘無劉淵亭軍門崛起而與之爭則越南早已不國何待持久也哉俄人有與英人爲難之意情形尚未决裂而英國卽先據高麗之巨文　以扼俄人之衝是卽棋家所謂爭先着俄人因是不敢卽逞苟非地輿形勢平時熟諳其能舉事得當先發制人若是乎且不但此也法人之擾我中國也不騖於他處而專從事於閩洋進則可攻退則有芭蕉山可守夫芭蕉山之可以泊　屯兵中國知之者頗罕而法人顧何以熟悉若此由是言之外洋之於地理之學實有盡心講求不遺餘力者固不僅熟海程識沙線宜水而不宜陸也中國此時雖不欲旁騖於外然本地之輿圖則不可不深知者也試問近來中國文武各官之中其能知地理者能有幾人一或海氛有變彼西人反能按圖索驥左右咸宜華人轉至守非所攻攻無可守無輪其制勝之無術也抑豈不爲外人笑耶聞胡文忠公於地理之學最爲講究大有聚米爲山之概曾文正則凡當紥營之日必取也圖陳之座上周圍循視深夜不倦二公之勤於地輿之學如此故其用兵也往往得勢此則我國已然之明騐也故吾謂當此創辦海軍之際宜增設一地輿學堂不但使之讀地輿之書必且令其一一詳繪由一省而分之一府由一府而晰之一縣由一縣而晰之一鄉一村一邱一壑一蹊一徑分之而毫髮無遺合之卽程途無誤遵胡文忠開方之法考之務詳繪之務盡先求中國之道里次考海程之險夷然後愈推愈廣至於海外各國考訂成書然後國家擇其極精者刊之凡於行軍之地各頒一册則素所未知之地莫不一覽瞭然其於軍務所裨豈淺鮮也哉 
[本館接奉電音]  
　　昨日下午一點三刻時本館駐京訪事友人由電飛傳本月二十三日諭旨五道敬謹譚登○二月二十三日奉旨慕榮幹轉補左春坊左中允臧濟臣補授右春坊右中允欽此同日奉上諭四川成綿　茂道員缺着承厚補授欽此同日奉上諭張之洞奏特叅疏防盜案之營汛員弁分别示徵一摺粤東邇來盜案煩多各營汛員弁事前旣不嚴防事後又不速獲捕務廢弛已極亟應分别懲儆所有署順德協右營都司鄧鎭邦署廣州協右營守備李祥均着暫行革職仍留本任勒緝廣州協右營守俻李祥署三水營守備蔡球增城營右營守備募勝章　增城營右營守備李繁盛新會左營守備但承恩署新會營守備楊金甲均著摘去頂戴李村汛署廣州恊左營把總梁國材西關汛署廣州協左營把總梁鎭鏗隆廣汛廣州協左營把總馮錦華三漕汛順德協左營把總李鈺光四會縣城守把總陳兆威容奇汛署順德協左營把總李來廣句汛三水營把總白世滻曹峒汛增城營右營把總王鎭安西協　汛署三水營把總熊士任九江沙口汛署順德協左營把總徐餘標均着暫行革職仍留本任勒緝該員弁等倘再不能依限緝獲卽着張之洞隨時嚴叅餘着照所議辦理該部知道欽此同日奉上諭張之洞倪文蔚奏特叅盜案過多未經破獲之各廳州縣近來南海等處盜風仍未稍鳥劫案尤案並有拒傷事主重情似此捕務廢弛　堪痛恨卽着張之洞等督飭所屬認眞緝奸務獲嚴訊究辦以靖地方疏防之署南海縣知縣鄭菼署番禺縣知縣裘伯玉　縣知縣饒　惠四會縣知縣史光溥東莞縣知縣王煦署新會縣知縣岑傅霖署增城縣知縣陳紹棠曲江縣知縣魯宗廷署高明縣知縣劉駿裘東安縣知縣陳自新署鶴山縣知縣席寳書翁源縣知縣史寳臣　岡同知岳齡署新甯縣知縣沈春輝看開平縣知縣莫東奎等十六員着一併摘去頂戴勒限嚴緝盜犯倘限滿無獲卽行從嚴叅辦該督撫等所　緝盜限竊 
 
 

Page 2

 
 
及賞罰章程着該部議奏另片奏請將諱盜貪婪之知縣分别降革等語三水縣知縣方維幹匿報盜案犯無一獲着以府經歴縣丞降補前署海陽縣事澄海縣知縣李健鵬贓汚狼籍物議沸騰並有縱盜情事着卽行革職以示徵儆餘着照所議辦理該部知道欽此 
[法將回國]  
　　香港西字報云法將尼格禮也前在東京現已乘輪至香港小住數日卽當回法國也 
[淡水西信]  
　　淡水西人來信云刻下劉省三爵中丞派兵征剿生番甚爲得利生番頭目已有數人投誠中丞又在險要處建築砲臺簡練軍實俾海外孤城寖成重鎭其智謀誠有加人一等者 
[香港盜案]  
　　香港有二華人俱有目疾向向操子平之業本月十八日持物携傘至筲箕灣附近海邊置物地上同向海濵濯足不隄防背後驀來二盜操刃戳之搶物而去計所失約值洋大元隨經該處糖作中人見之報諸巡捕房洎捕到來盜早不知去向遂將二人送入捕房其一受傷過重旋卽殞命捕頭命將未死之一人送至醫院療治一面多派捕役分投查緝盜匪刻尚未經弋獲云 
[東瀛業話]  
　　日本報謂近得朝鮮京城信知該處天花盛行不數日間死亡至百餘人之多朝鮮國人謂之天然痘以爲天神發怒不加療治雖有日本醫生情願施醫然無一人過問種牛痘最是妙法而該國人以爲種痘能吸人血液致死故亦不信固執如是殊爲可憫凡作客在彼者宜留意也○日本共同運輸三菱兩公司向來股分每百元者漸次跌至五十二三元尚無人過問及兩公司合併以來股分日有起色今已將舊時股分單交換市面爭相收買每股已漲五十九元至六十元比之從前情形大相逕庭○日廷近將各處砲廠竭力整頓軍械亦日夕赶造○海陸兩軍鄉侍郎近因整頓各務不遑啓處每日七下鐘入署辦事至日没方得回第○郵船公司擴充航海路程現已派定孰賀刃輪船常川往來仁川烟臺天津等處每逢禮拜二日由長崎開往仁川烟台期於禮拜二日到天津禮拜六日由天津開冋烟臺再灣仁川寄椗于禮拜日回長崎如是週而復始每月開駛兩次業已見諸知單並將該公司帶走海參崴各船改期以便與各處輪船更番接換○近來各省院興革事宜大加整頓東京鎭守府亦大行改革將各兵船文官罷去二百六十餘員内有稱職者雖被斥退可領俸祿三分之一以三年爲期嗣後軍政統用武員○日廷現頒百官制度權限内有三欵一曰明百官之職守二曰定處務之章程三曰各大臣權限不可不明凡百官政事統歸内閣主政其内閣總理大臣早經奉旨其要領不外乎獨攬大綱節省冗費惟人才一項許各舉所知務期擢用一人卽得一人之力云○冲繩縣每年徵收正　各稅課有六十餘萬元每年支出經費四十萬尚餘二十萬元 
[漢皋瑣語]  
　　湖南人某甲本在漢口洋行碼頭以肩挑爲業孔武有力且多心計衆推之爲小頭目數年來頗獲厚利復置划船一艘專渡西人甲獨擅其利别人不得染指由是獲利愈豐居然建華屋納美妾又以多金啗媒媪引誘良家婦女結歡喜因緣人皆側目相視而終不敢攖其鋒近又與某乙之婦相識爲乙所知欲掩執之一日甲與婦方在巫山雲雨中乙密约多人突入擒之逼令甲寫伏辨票據尚未寫畢被甲黨將甲搶去乙情不能甘首告地方衙門拘甲到案訊問情節喝責數百板卽在洋街碼頭枷號示衆○漢口自前年開辦保甲以後地方受益不淺武觀察尚恐日久玩生因推廣保甲章程十八條多立分局舉公正紳士會同委員和衷辦理從此弊絶風淸彼奸宄之徒奚從溷　耶○上年在六度橋添築横隄以捍水勢俾蕭家園義塚免爲波濤所浸灌並造救生船散布湖面以拯行人誠爲莫大功德近又在後湖東嶽廟前斜築一隄高低與城相埓庶使貧民菜圃不致在水中央至築隄所佔民地業已照給官價故民間亦無異言也 
[設局育嬰]  
　　溺女之俗到處皆然惟福州憲禁綦嚴此風爲之稍息然窮鄉僻壤終不免惡俗相沿聞閩縣所屬狼尾鄉居民某甲屢占瓦兆未夢熊羆急望一索得男以延嗣續日前妻　分娩視之則仍寢之地而衣之祶者乃持刃斫爲四截抛擲荒郊吁亦慘矣省垣陳孝廉聞之謂似此素封之户尚視人命爲草菅無怪蔀屋茅檐朝不保夕者生此賠錢貨往往溺斃無遺也遂募捐就鄉設局育嬰以全孩命孝廉此舉眞莫大陰功哉 
[榕鄉麈話]  
　　鰲峯鳳池兩書院仍照舊章於正月二十二日在貢院扃門甄别適楊石泉制軍出轅巡閱課題由藩司張方伯代出云○榕垣分送轅門抄者向有楊李等數家間遇題補等事亦將奏稿附入現經制軍飭縣諭禁不得擅抄古人謂少陵避人焚諫草深得大臣體度我於制軍亦然 
[江南春鯉]  
　　金陵人家喜植花木半籬木槿一架薔薇雖地不滿弓而亦有緑肥紅瘦者點綴其間俗例花朝日必剪綾羅片片繫之枝頭小兒女喃喃禱祝願花常好其有華而不實者則脫所着之湘裙繫之樹腰恍惚嫁杏故事嫁後往往有蕃衍盈升者故是日紅顔緑鬢笑語嫣然咸知其爲百花作生日也○江甯梁方伯在任有年例應述職京師覲天顔于咫尺本有二月間北上这說後又聞方伯歴辦各省恊餉與上年江海防務多有經手未完事件因此大府未肯遽易生手適批摺已回有准緩一年之旨可見北門鎖鑰非準不可開府兼圻指顧間日○入春以來亢晴日久居民一聞火警幾如八公山草木皆兵初五夜間忽東北方紅光燭天各水龍局鳴鑼集衆蜂湧奔救行十餘里並無被災之處次夜復如之衆皆狐疑莫釋嗣訪知係紫金山脚下農民因麥苗受旱待澤甚殷聽信俗傳燒山卽雨之說偶試其術故致遠邇驚恐若此鄉愚陋識災及山靈自來祈禱所未有殊堪發一大噱○陸春江明府甄明學術通達官方歴任繁隔號稱能吏始由卽用簽掣晋省親老告近改掣江左補山陽令旣調江甯未幾居憂去官士民謳思三年中悉如一日甲申服闋還至金陵各憲益倚重之委署上元縣篆奏補原缺旋奉飭赴本任卽於本月十三日接印視事想駕輕就熟必更卓著循聲而閭左之相與忭舞騰歡者當不减郭細侯再到西河時矣○金陵自克復後曾文正公創設牛痘保嬰局以查蔭堂貳尹董其事另設官醫局於城隍廟兼施藥料專爲貧民診治各症用是窮　老弱頼以全活者甚多十餘年來惟牛藴局仍實力舉辦醫局則日久懈弛弊竇叢生濫竽之徒絶無回春妙手而藥籠中物購配時又任意侵蝕往往不能道此以致善舉等於具文有心人每爲之扼腕咨嗟沅圃宮保下車以來一遵文正遺規飭由善後局籌撥鉅欵交首府孫太尊妥議章程諭令世醫王立功　金沙并向張二公祠增設醫局一所與城隍廟局相輔而行王醫復遴聘醫士九人住局司事每月薪水總計二百金之譜藥貲另由舊局用内開銷宮保之盡心於民者可謂周且密矣各醫士宜何如矢勤矢愼以仰副宮保好生之念哉 
[雲津摭要]  
　　旅順口塢澳工程經總辦袁子久觀察向怡和洋行訂立合同購定機器計銀四十萬九千兩經手人滿德於氷泮後偕觀察來津請津　關道周玉山觀察畫諾此皆前報所已述者也兹悉此次所購係生鐵模子及挖泥運泥氣筒浮標等物并另購紅毛泥二萬兩有奇刻滿德已附番舶赴申行將出洋照原定十四禮拜内購交旅順云○鎭海兵輪定於本月十七日開回旅順送傅相新委之稅司的義遄往朝鮮查是　於初五日由旅來津袁子久觀察及西人善威附之而到現仍坐該船返旅云○安徽藩司張方伯於本月十六日附海晏輪船南下○蘆臺武毅軍擬裁撤馬步勇各一營是軍係直隷提督李漢春軍門所部嚴肅整齊實爲北洋之冠云 
[稅司更易]  
　　高麗總稅務司穆麟德未位後李傅相札委墨寳賢　往瓜代詎墨君於一切事務未能措置裕如與我國駐高商務大臣 
 
 

Page 3

 
 
亦不能和衷共齊傳相聞之遂改委美國人的義前去辦理至仁川之卜朗斯稅司則並不更動云 
[豫章近事]  
　　八旗會舘於本月初八日舉行團拜之禮德曉峯中丞居首座署江藩長方伯次之糧道定儲憲又次之席間怀酒淸談權諧竟日談者豔之○豫章書院課試向無定期自沈文肅公服官江右始定以二月二十一日甄别三月初八日開課此次德曉峯中丞札飭鹺憲出示照章借南昌考棚甄别届時諸生之應名接卷者多若鯽魚日已晌午始克竣事○某戯班於上年來自安慶其下處與　太守公舘祗隔一墻日前班中人偶因小故與太守家丁口角繼而不分皂白悮將某公子毆傷太守怒甚立請南昌縣騐傷懲辦旋以某會舘招令演劇私自出外太守聞知不勝其忿禀明臬憲准行南昌府飭傳班中人到案笞責數百板押候照例懲治○日前有一丐子至萬子祠某鋪乞錢被犬嚙其足丐伏地不起他丐聞而踵至越聚越多給以錢不受正在紛紜之際適軍火局憲經由其地畧詢情節飭勇將各丐帶去該鋪始脫然無事○日前有荷枷遊示者詢之則搶奪小兒帽之案也稠人廣衆之中欺侮童孩任情刼掠尚爲王法所可容乎僅予荷枷尚屬寛興 
[賽馬先聲]  
　　滬上西人例有跑紙會會中人餘興未闌昨日特借跑馬塲爭着先鞭以決勝負昨午後三點鐘時有西樂一班計二十四人紅衣白帽各搇樂器赴跑馬廳跑馬圈中插小紅方旗廳前亦懸彩幟摇曳風中三點鐘後西人絡繹而至及三點半鐘時西樂頓作音韻悠　俄聞鐘鳴各西人攬轡而出錦韀耀日玉勒隨風觀者咸注目以待第一次原定以十六人因有未到祗十人跑全圈得彩者爲太古公司第二次原定七人以三人未到祇四人跳浜共跑二圈得彩者爲怡和洋行第三次原定十一人後祗七人跑圈半得彩者爲東洋公司西而文第四次又是跳浜一人未到祗有四人爭勝一人跌落馬下得彩者爲巴會鐘表店洋東末後跑馬本定八人後祗四人得彩者爲祥太洋東將近六點鐘時始各緩緩而歸是日風和日暖草軟沙平西人之往觀者裙屐聨翩興復不淺而華人則寥寥云 
[水師會操]  
　　滬上西商團練兵定於今日大操候香港將軍閱看此已列報兹聞兵船上之兵今日亦須登岸操演午後三點鐘時先在老巡捕房空塲會齊再赴泥城外想觀者當更熱閙也 
[擲石傷人]  
　　前日傍晚時有兩西人從麴秀才游旣入醉鄉信步至大東門外大碼頭左近該處人少見多怪相率隨觀西人隠含怒意遂將石塊抛擲不料悮傷該處胡協來油麻店夥沈和生之右目店中人不服將兩西人扭送十六鋪　防局局員飭勇將兩西人及受傷人一併移送上海縣莫邑尊立卽升堂提訊該店夥沈等三人伸訴緣由邑尊騐得沈受傷屬實惟西人不諳華語未便訊問遂令　日差傳熟悉西語之楊某傳話卽據楊傳稱兩西人係美國人現在美兵輪當兵今日適遇禮拜兵頭放令登岸游玩偶往南市被多人圍住觀看拾石恐嚇不料悮傷他人該西人亦失去帽子一頂洋銀十元邑尊遂着十六舖地甲邀同該店四鄰到案禀明起衅緣由昨晨有新恒茂恒森源廣大大興仁裕義記容大恒各家聨名將情具禀邑尊卽俻就照會連公禀及兩西人移送英公廨請轉送美領事公舘聽候發洛 
[惡丐]  
　　前日下午四點鐘時有一乞丐至老北門内九鋪某宅徐徐鋪破蓆於地偃臥若死人某姓懼急喚地甲夥至家撫之體甚和暖手足稍動因問之曰爾欲乞錢乎應曰然給以數文擲地不受問需幾何曰願得五十文賣藥療病某姓擲三十文與之丐遂崛然而起收錢於袋蹣跚出門傳者謂此時幸某姓主人在家否則婦女小孩一遇此等事勢必驚恐異常矣目以惡丐誰曰非宜 
[躍馬翻身]  
　　春風十里緑草如茵走馬長衢豈非樂事然不善控馭則或將他人踏傷或致自已傾跌其禍自可立見前日下午有某少年被華服策駿騎從英大馬路向南疾馳馬忽驚躍少年控勒不住翻身落下左足尚套在踏鐙中而頭已及地馬仍向南飛奔一路拖去血濺平沙猩紅點點見者無不驚駭及至四馬路經人將馬拉住扶起少年一面雇人牽馬送還馬棚一面坐東关車回家該少年受此一塲驚嚇殆亦如劉季所謂馬上得之者耶 
[盜案離奇]  
　　英租界寳善街北口壽泰烟館對門之聨發土店係剪土而兼售烟膏者爲廣東大埔人藍姓所開藍於去年病故其妻係杭州人生有一孩該店門面二幢内進二幢眷屬則住前樓店中諸事由藍之叔父經理前日下午藍妻因事出外至六點三刻鐘回店持燈先登後樓據言見有身穿短衣者四人突以棉絮塞其口再用繩捆縛抛在床上又用棉被盖之四人將枕箱一只取去内有洋五十元又劈開皮箱揀取綢縐衣服捲包携去共值洋百餘元俄而樓下各人聞後樓上有聲嗚嗚然急登樓察看大爲駭異當將藍妻解去縛繩并去口中棉絮藍妻自述遇盜狀如此據言盜大約仍從樓窗而去及報捕房各包探及捕役齊集詢問情形又細察來蹤去跡見後樓窗下有披　外有圍墻再回外係榮錦里之轉灣弄左右皆是妓舘又當熱閙之時而隣人皆一無所見披屋之瓦亦無損傷屋脊雖有壞處然似非新損者種種情節令人不能無疑想久後終當水落石出也 
[釁啓借錢]  
　　胡吳氏家在本城黑橋浜丈夫販魚爲業前年物故氏孤苦無依時至母家住宿鄰人李阿榮向開錢店後因虧本曾向該氏貸洋六十餘元及首飾等物邇來氏向之索還阿榮以當時未立借卷意圖乾没氏遂將情訴諸夫弟賣魚阿金卽胡阿金阿金卽紏集貓魚阿文卽李阿文並烏木阿洪等多人扭阿榮至新北門左近聚園中評理始而口角繼而互毆經該處十二鋪地甲出爲勸散次日復扭阿榮至巡防東局控訴局員劉司馬詰訊之餘將兩造交三鋪地甲諭令妥爲調處此本月十二至十五等日之事也事隔多月轇轕未淸前日該地甲遂禀請司馬送縣辦理下午帮審委員李司馬升堂集訊阿金供稱胡吳氏係小的之寡嫂夫故後被向爲錢業之李阿榮甜言密語騙去洋六十五元及衣飾等件胡吳氏供與略同阿榮供稱從前我田曾與該氏之母借過錢文早經料理至小的與該氏並無轇轕忽被胡紏黨扭毆受傷沈重司馬遂飭仵作騐視旋據報稱阿榮受傷屬實司馬遂謂阿金曰爾等旣向阿榮索錢儘可理說何得鬥毆答稱小的惟扭伊啜茗評理並未毆伊司馬謂爾旣將伊拖扭可見毆打無疑阿榮之母石氏亦稱我子並無借錢之事實係被誣司馬　爾子借錢事非無因何得圖賴阿榮又稱旣云小的借過伊錢請伊將借據交出司馬謂倘該氏交得出筆據爾亦不敢圖賴矣似此居心不良本應重責姑念受傷着卽交保料理胡紏衆行凶亦有不合姑亦從寛交保候李傷痊核奪 
[攫槍荷校]  
　　土棍陳炎炎至張姓煙館尋釁攫去烟鎗十九支舘主張晋源將陳扭局請訊等情節登前報前日總巡馮剌史提陳研訊陳俯首無詞惟求恩宥剌史判令枷示犯事地方 
[限交地棍]  
　　前報列石皮弄一帶各地棍赴淘沙塲陸姓家盤踞滋擾一事兹悉當日陸見該棍勢難理喻遂禀請總巡局提案究懲馮剌史飭傳十二及人舖地甲限期查覆旋由八舗地甲金寳寳拘獲棍徒張寳寳剌史庭訊之餘供明犯事者係寳寳之兄阿雙因將寳寳發交地甲限交阿雙阿雙早已聞風逃遁尋訪無蹤前日剌史遂將寳寳開釋並着地甲仍用心查察如知阿雙回滬速卽拘來該地甲唯唯而退 
[英界公堂瑣案]  
　　工部局收捐西人控九百三十六號及一千零四十八號兩處烟舘不付捐錢請爲傅追羅太守飭差往傳九百三十六號係張侯奎所開一千零四十八號係婦人所開現已閉歇因將張侯奎送案工部局西人申訴前因并稱張侯奎何來每月捐洋兩元現已改 
 
 

Page 4

 
 
爲一元半尚不肯繳張侯奎供因生理不佳懇請减捐太守謂已經酌减着卽繳捐否則閉歇斥退○薛阿金稱昨在張氶茂所開老虎灶鬥牌赢錢欲止張與陸阿金竟敢逞凶甚致用長凳打傷我左腰由捕拘案一百二十號華捕稱張陸將薛毆打是我眼見張氶茂供開老虎灶多年並未肇事此次薛與陸等鬥牌口角薛阿金實有不是陸阿金供與同羅太守謂爾等因賭肇釁均有應得之咎隨判張陸各　五天薛阿金亦應懲辦姑念已受微傷從寛斥釋○吳朱氏稱開糕團店用趙邦發爲夥業經停歇工資已付淸詎趙又來言尚欠伊工資爭執間伊將我頭打傷報捕拘案趙邦發供實因向索工資起見今求恩斷羅太守騐得該氏受傷屬實隨判罰趙洋三元給氏養傷○華捕稱向閔阿福收取駁船捐口角被毆因帶至捕房送案閔阿福供捐已照付實因付捐略遲以致爭執羅太守判罰閔阿福洋一元撥充醫院經費○意大利國人向老末司稱前用薛關林爲侍者工資照給今已辭歇昨在途間相遇伊忽向我索欠與之爭論伊卽行兇將我絨衫拉破是以交捕送案被毆時却無見証薛關林供前在西人處被欠工洋十一元向索無着反敢行兇故投意國領事署控告伊避匿不面昨得相遇卽欲扭住反被伊交捕羅太守商之佩　領事以該西人控毆無憑碍難准理至薛開林訴稱被欠工資一節仍可投該管領事署控追○顧七金稱江北人在新關西人處推包車同鄉人揚扣琴向我言伊向在此西人處推包車要我給伊錢我不允伊卽行兇由捕拘案楊扣琴供我弟楊六寳前在西人處推包車因患病　顧替工閱半年西人卽令顧推我弟病愈向論經人調處言明我弟欠顧之錢七百文作爲酬謝不再索討今伊又索此欵我弟言還錢則可然須索酬洋二元以致口角羅太守謂楊扣琴旣稱因弟楊六寳起釁楊六寳何不投案顯係藉端滋擾喝將楊扣琴笞責卽據楊六寳上堂供與楊扣琴同太守謂釁起細微姑准從寛概予開釋以後不得爭擾 
[補祝昕伯詞丈五秩晋四大壽敬步曲園太史韻]  
　　詩城酒國興交加浪跡春江水一涯罄竹山中胸有竹看花落　眼無花名揚四海尊詞伯筆擅二長定史家人傑固應人日降慚余得句擬乘　[  嶺南吕駿聲劍儔拜手稿]  
[次高昌寒食生韻壽霧裏看花客]  
屐捧觴遲巴歌聊爲先生壽不比黄金英便辭[  天香深處客雲逵王家驊拜稿]  
[次高昌寒食生韻祝昕伯詞兄壽]  
　　人日羣稱介壽巵欣看水部咏新詩秘書文集隨時積大雅才名薄海知客裏偶逢驚忽忽尊前懽叙恨遲遲年當六九身逾健合受騷壇祝嘏辭[  潭西逸叟陳月川初稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[嚴查舞弊]  
　　江蘇織造衙門書吏嚴鏞被御史劾奏奉諭　撫臣查辦原叅謂　父嚴椿經辦二十年救後卽由伊子接充侵蝕多端遂成殷富更牽涉庚辰大運綢八百疋經内務府駁退由運差張安在京賣實因所辦綢縀尅減絲斤以致綢疋霉變不堪不能使用蘇省織造大運每年不下十餘萬金豈容蠧書任意弊蝕云云上年由衛中氶將嚴發押吳縣看管一面拘張到案委馬漁珊明府及陳大令汝欽疉次訊供張確曾揑稱駁退賣補向該書勤詐數次得銀千數百舍前任及本任尚衣稔知張狡惡異常數年來未派押運該差疑被嚴中傷上年又向勒索巨欵不允幾次在木衙門揑控均遭批斥遂告假進京廣播謡言致御史以風聞入奏迫經研訊嚴據實供吐且稱内府如果駁退必定註明批迴且旣經駁退萬不能在京賣換亦不應在京賣補無如該差堅稱退換且云所解綢疋均有糖粉以致霉變絲斤外包好絲内係麻枲中丞爰卽備文咨詢内務府究竟庚辰大運曾否退換以期水落石出日前接奉回文該差之言全係子虚適馬明府公出未回因添委長洲縣土明府會同陳大令覆訊張猶狡執不承明府大爲震怒喝令跪練批赝始招寔畵供現此案可以訊結卽日由中丞擬議覆奏候旨發落聞張藉端紥詐固當科罪而嚴亦未能脫然無累也 
[江西官報]  
　　二月初五日候補府姜秀瀾禀銷軍火局兼辦海防餉捐局務候補府顔鍾驥禀銷善後局務署新昌縣鄭由熙卸事淸理交代回丁憂補用縣李德頴崇仁算交代回候補縣邢景彬委往豐城縣勘修石堤初六　撫憲牌示免穿大毛外褂候補府姜秀瀾兼辦回省捐局事務通判邵循名禀銷春祭監禮差署袁州府同知鄭榜詔卸辦義甯州查津緝　卡回謝拔委一次行知候補縣胡欽禀銷修理惠民門城樓工程朱寳常禀回九江關邵循名禀委帮辦牙釐局務胡欽禀銷春祭彈壓差初八日署萬載縣韓筠禀卸哀州府同知事務候補縣李寳樹禀謝題補建昌縣行知周鳳藻禀銷春祭彈壓差撫憲牌示是日班期禀見於初九日黎明來轅謁見初九日糧庫大使顧瑞駿禀謝保舉加級初十日撫憲委中協府拜發本章由驛進京福建補用同知張賡年禀見南安府同知楊其福俸滿京回禀到繳照候補縣何惟傑禀代南昌縣下鄉相騐十二日丁憂候補主事許曾緒由金谿縣籍來省親拜鄭榜詔委往餘于縣公幹十三日通判杜曉徵由籍　墓回藩憲牌示准補贛縣縣氶曹冨榮德安縣典史周學鵬均應飭赴新任署廣豐縣石壽祺飭赴南城縣新任所有該廣豐縣印務以署南城縣徐鳴皋調署 
[皖垣官報]  
　　藩轅牌示署太湖縣事准補望江縣何榮南飭赴新任供職候補縣黄傳濤委署太湖縣缺含山縣缺委正任全椒縣陳福源署理 
[上海絲業會舘核獎籌賑公所施少欽經收山東賑捐二月二十廿一二日第九百三十九四十四十一次淸單]  
　　蕭山樓氏由金陵出使劉公舘寄政大局來足紋銀四十兩洋十元王省丞移年禮紋銀一兩七錢七分眞州力不足子節日用　印洋十元計重七兩三錢三分二户由江西福興潤局來寓杭樹德堂金因父病全愈酬愿由愼餘號來五十元董家波同豐南北貨號因西隣失愼得保無恙移謝友筵席代造福二十元求病速愈二元雲間葵向子祈保子咳嗆卽愈二元竭綿子一元沈約記銅洋一元錢四百文○鎭江義昌藥行募龐秀章龐席珍章佩生莊蘭生邵竹泉張鶴山楊鐘淦閻寳秋鐘祥甫翟嗚　十三户各二角由太古晉局來以上二十日○通州戴進梓完愿求合家平安三十元陳湧潮爲三子懷寳十齡蒙親友賜移謝筵資由裕昌洋行來二十元浙湖求謀得遂氏由森元　棧來十四元無湖無名氏由盤記棧大成祥來十一元歸東海楊氏移天竺進香資由蘇州全盛局來十元博陵氏十元無名氏求祖母病愈由蘇州公正茶棧寄老正大局來六元王門胡氏由葉挺翁來四元徐煥廷求病速痊二元陳蔣氏求病愈二元俞　菴求子病速痊由朱家角全盛局來一元蛟川劉意功五角以上二十一日○海鹽桐華舘主人求保産平安由永和局來十元海鹽桐華舘主人産男平安由永和局來十元浙杭金廣仁十元本埠趙氏三元常州馮氏求喉症速痊由全盛局來二元沈桐生求故母冥福由德淸垣升昌寄永和局來一元王氏求目疾愈羊二角錢四百文以上二十二日 
 
 
