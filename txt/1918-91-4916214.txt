# 1918 - 91 - 4916214

 

Page 1

 
 
   
 
 

Page 2

 
 
時評 
[内閣之爭] （冷） 
　　余以近狀推測之將又有内閣之爭矣其爭之劇烈與否雖不可知而爭固不能免也其相爭者何人即倪嗣冲張作霖徐樹錚三人與其餘之段派與北洋派是也内界雖嚴何至并段芝貴與錢能訓而并欲排斥膽力雖大何至并徐世昌而不在目中故我謂倪張徐今日之舉動其不引起北京各方面之反動者我不信也 
　　由今日内閣之爭而復發生以前未有之新内爭者即今後之時局也 
[命令]  
　　四月七日大總統令陸軍總長段芝貴呈准黑龍江督軍鮑貴卿咨請以成和陞補齊齊哈爾城正藍旗佐領應照准此令 
[專電]  
　　北京電張作霖等聯電請以田中玉長陸軍王揖唐長内務王郅隆長財政倪適來京徐樹錚中途與倪接洽除閣員問題外兼排斥梁之和平運動現東海亦赴湯山錢能訓與段芝貴均將辭職（八日下午一鐘） 
　　北京電倪到京目的（一改組内）閣陸軍由段自兼或田中玉擔任財政梁士詒或王郅隆内務王揖唐院秘長方樞（一）擴張皖省軍隊餉械應中央指撥東海昨聞倪來避赴湯山（八日下午二鐘） 
　　北京電姜桂題今日起程來京聞因該省軍隊問題田中玉偕來係張倪慫恿來就陸長之職　　（八日下午一鐘） 
　　北京電田中玉電請入覲並約姜桂題同來或於時局有關 
　　（八日下午二鐘） 
　　北京電倪昨到後四時謁段談兩小時定今日上午謁馮 
　　（八日下午一鐘） 
　　北京電段總理用加急電令誥誡前敵（一）軍行所至首宜問民疾苦撫恤商家（二）外人生命財產隨在保護長江航路尤當保全（八日下午二鐘） 
　　北京電奉軍昨又集中豐台聲言準備南下（八日下午二鐘） 
　　北京電張慶桐電告俄軍侵又哈克圖數約三百名（八日下午二鐘） 
　　北京電明日報界補行國會紀念休刋（八日下午二鐘） 
　　北京電駐法胡便請假回國陸外長自願往代（八日下午二鐘） 
　　北京電阪谷在中日學生會演說言來華係應中政府諮詢幣制財政之聘又言歐戰影響中日利害一致余來實不忍坐視民國之重大困難亟思增進四萬萬人之安甯幸福（八日下午一鐘） 
[外電]  
　　北京電政府本意似不欲在湘進兵但須南方準備議和不取攻勢方可今就北京所知湘境南軍並無舉動但他處南軍則有不可忽視之發展四川出援之說今成事實滇軍一千五百人巳由蜀境行抵鄂境之巴東而重慶之滇黔軍隊七千人聞巳準備順流而下黎天才刻攻擊吳光新於宜昌吳軍已處危境曹錕與鄂督皆請政府立卽派兵進援故奉軍因此兼程前進劉存厚現在秦省邊界政府巳諭劉會同秦軍進攻蜀省以分滇軍兵力聞陸榮廷在粤調集重兵攻龍龍來　乞援謂七路受敵其危可知政府爲救龍計特飭湘省北軍進攻衡山復命張懷芝穿越贛境進窺東粤蘇督李純來電允助兵攻粤湘中南軍現守湘鄉與衡山而北軍第一軍之先鋒已抵湘潭株州第二軍巳抵醴陵四方戰事又將發作梁士詒李德立等調和之說似歸失敗負戰禍復作之責者究在何方無從斷言皖督倪嗣冲今日到京大約對中央政府將上種種嚴重之條陳聞總統已諭秘書函覆李德立謂國務院不贊成其和議此時總統對之不能發表　個　意思云（七日） 
　　北京電山西綏遠某瑞典　士被盜擄去要索大宗贖欵大同巳派兵圍困羣盜以救敎士（七日） 
哈爾濱電海參嵗消息謂盜匪持械入日人事務室日人被殺者一人受傷者二人日本海軍陸戰隊六百人因此登岸以保護外人現駐於日領署附近已安置機關鎗西米洛夫氏電告華瓦特將軍謂赤塔等處之火車交通斷難維持因過激黨不准由滿洲里出發之火車開回哈爾濱也今日哈埠大雪 
　　（六日）以上字林報 
　　北京電今日（七日）午前十一時三十分倪嗣冲偕隨員數十名入京倪之此次來京係與徐樹錚張作霖秘商向政府具申意見對南方策與内閣改造及外交諸問題其内容聞以王揖唐爲内務總長田中玉爲陸軍總長推薦安武軍秘書王郅隆爲財政總長又奉天軍爲聲援倪之要求擬於今朝（七日）向豐台增派二三營云（七日） 
　　北京電濟南張樹元及徐州張文生電報政府云山東省内土匪猖獗請速派援軍並補給鎗械藥彈（七日） 
　北京電孟恩遠因德奥俘虜多數武裝東下又有俄過激派軍二千餘人侵入滿洲里方面極其暴横已訴狀熊於政府請示辦法云 
　　（七日） 
　　奉天電張作霖忽發斷髮令刋布告示曉諭人民限三星期内一律剪去辮髮從昨日起已命城内巡警强制實行斷髮（八日） 
　　奉天電昨晚奉天新編步兵一營由京奉鐵路南下（八日） 
　　奉天電許蘭洲中將六日回奉天今晨又偕夏參謀附京奉火車赴天津（八日） 
東京電喇嘛僧等本日拜觀新宿御苑後即赴日蒙佛敎聯合協會及此外各佛敎團體所開之招待會（八日） 
　　東京電本野外務大臣病狀仍無起色將於日内遷地療養有將另行任命兼任外務大臣之說（八日） 
　　東京電東京朝日新聞之論說題曰（喇嘛僧之來朝）其中略謂欲救援中國而使脫離現狀一而需精神上之藥石一面仍須求物質上之治療一方面從文化上期望其内部的生活之向上一方面尤須從政治外交上希冀其外部的　能之健全我國（指日本）歷代内閣皆不明此種根本要義而現内閣且取與此要義相背馳之對華方針誠遺憾也云云（八日） 
　　東京電海參威勞兵會對於日本陸戰隊上岸之舉已提出抗議（八日） 
　　東京電日本天皇對於西部戰場戰局之進展軫念特切對於聯合軍所顯至大之勇武已致電於英國皇帝及法國大總統表祝賀之意（八日） 
　　以上東方通信社電 
　　東京電海參威之勞兵會（此下電文不明）市會向日本陸戰隊之登陸提出抗議其言曰無論若何文明之邦亦未能免殺人事件故雖偶有此次之事而即遣陸戰隊上陸者至爲非法云而日本陸戰隊指揮官聲明曰余所受之命令在乎從亂徒之手救護日本及諸國僑民之生命財產决非爲打仗故市中之巡邏亦當注意云而海參威之穏健派諸報紙則論招致外軍之上陸罪在過激派又論及戕殺事件謂爲中產階級之陰謀煽動勞兵會而與外國以干涉之機會者云（八日）共同通信社電 
戰電 
　　倫敦電今晚海格將軍報稱今晨松末河北面敵砲隊與戰壞臼砲益形活動繼以步軍在松末河與布柯瓦間猛攻據景近消息敵軍之攻擊無一處得利徒增損失而已英軍在該陣線希布台勒附近進攻獲勝俘敵二百人獲機關鎗數架 
　　松末河南之敵軍今日未攻英軍陣線茲悉昨日戰事甚爲劇烈敵軍曾屢撲維萊爾白勒登勒東面之英軍陣地昨日天空戰事爲雨霧所礙英飛機擊落敵飛機七架自失者僅一架 
　　（五日） 
　　倫敦電海格將軍報稱松末河北岸亞葉特南全陣線之大戰進行至昨晚始已敵軍屢以大軍進攻未獲勝利松末河南岸漢加爾附近昨日下午有戰事英軍回攻後得改善陣地 
　　今晚報稱亞爾貝爾北面亞佛呂附近有步隊戰事陣地無出入敵砲隊今仍活動昨日松末河北岸之戰事德兵與戰者至少當有十師昨日天氣不佳僅可稍作飛行英步兵擊落敵飛機一架（六日） 
　　倫敦電今晨海格將軍報稱英軍昨日回攻克佛呂叢林之陣地俘敵一百二十人獲機關鎗數架英軍在亞爾貝爾對面擊退進攻之敵軍昨晚敵軍在希布台勒南面進攻爲英砲隊所阻今晨松末河南有小戰英軍俘敵四十人 
　　（七日） 
　　巴黎電今晚公報云今日敵軍未出攻擊法軍在芒第第愛北面奮力回攻曾於數地點稍向前進拉細尼與洛瓦容間雙方砲隊交轟甚烈法軍於今日下午在芒勒洛北面得地法軍擊落敵飛機五架（五日） 
　　巴黎電今日下午公報云亞佛河南北兩面夜間砲火甚烈惟無步隊戰事末斯河右岸及亞泊勒芒叢林之砲戰不時轉烈今晚公報云瓦斯河至松末河陣線砲戰劇烈如故 
　　今晨敵軍在美斯尼聖喬治與勒芒歇間猛攻爲法炮隊所制失敗而退棄屍多具　稍北之法砲隊擊散漢加爾村南叢林與特莫安境聚集之敵兵德軍在洛瓦容境以重砲猛轟後圖奪回法軍所得芒勒洛北面之地激戰後失敗而止瓦斯河右岸自亞白柯爾至巴里細陣線之法軍前鋒屢敗猛攻之敵軍加以重創繼乃遵從命令退佔豫定之陣地（六日） 
　　倫敦電今晚德國公報云法軍在亞佛河西岸回攻甚猛未能得利日間公報云昨日德軍在松末河南與　勒宇伊西面逐走防守鞏固陣地之敵軍並敗英法後備軍猛烈之攻擊德軍佔據亞佛河西岸數地點敵軍沿全陣線猛力抵禦大受損失胡蒂曷將軍於三月二十一日至二十九日間俘敵五萬一千二百八十一人獲砲七百二十九尊德軍自取攻勢至今共俘敵九萬人獲砲一千三百尊（五日） 
　　倫敦電德國公報云英軍衝擊浦維細曷村遭遇失敗德軍在安克河西岸攻擊擴張橋端陣地德軍轟擊亞米安附近之鐵路房屋法軍在摩勒宇伊興芒第第愛間進攻受創芒第第愛村現處於法軍砲火之　凡爾登前砲火更烈 
　　（六日） 
　　倫敦電德軍攻勢第二幕之發始與第一幕之發始大爲不同第二幕戰事雙方互有勝負足徵協約軍陣線日見鞏固預料敵軍作戰將更猛烈蓋德國顯視此役爲决勝之戰爭也 
　　德軍復由通亞米安最短之路進攻現距鎭僅八英里可見敵 
 
 
 

Page 3

 
 
軍志在佔有該鎭惟敵軍之損失與兩星期前所受者相埒敵軍今以其後備兵投入亞米安之死窟似不致有餘力能在他處進攻也協約軍總司令福煦將軍今當作决之最要問題爲何時可用後備軍并當用於何地各報通信員皆謂德軍現列陣松末河舊戰地全無掩蔽其運輸大爲雨阻云（六日） 
　　巴黎電半官公報云德國生力兵之投入戰地者泰半似由他處調來而非後備軍足徵德國陸軍參謀現方從事節省兵力英法軍飛機確在松末河戰地占優勢（六日） 
　　亞姆斯特丹電德國邊界封鎖十日以免爲人知其運輸西歐傷兵眞相（五日） 
　　莫斯科電半官公報宣稱國民委員會已從事政治之動作且令西比利亞之勞兵會抗拒敵人侵入俄境蓋對日兵在海參崴登岸而發也半官公報又稱英兵繼日兵之後在海參崴登岸（六日） 
　　華盛頓電國務部得悉日本海軍已在海參崴登陸保護生命財產華盛頓官員視此無政治關係（五日） 
　　俄京電中俄兩國已商妥解决一切誤會辦法（六日） 
　　俄京電政府嚴詞抗議德兵與烏克蘭之兵開入克斯克境謂其地乃俄所有（六日） 
　　俄京電德飛機現飛於芬蘭都城希爾新福天空俄軍艦已由希爾新福港開往克朗斯太港國民委員會議决德兵在滇哥登陸事關分蘭國民委員會不能干涉（六日） 
　　俄京電外交總長齊吉林氏致無線電報與柏林抗議德國進背白里斯特里土夫斯克條約第六欵蓋該欵擔保芬蘭海面俄艦隊與海軍軍需之安全而德軍今於該處占有大批戰利品也（七日） 
　　倫敦電銀市星期報告云傳聞菲列濱國家銀行因現銀不敷流通已擬發行紙幣五十萬元（恐係金洋）聞意大利於四月三十日後不復流行銀幣銀市穏健交易適度上海滙兌率無重要更動一九一七年美國所產精銀總數據當道估計共七千四百二十四萬四千五百温司較一九一六年減少十七萬零三百零二温司（五日） 
要聞一 
[東京通信] （心危） 
　　東報之歐戰觀 
　　湯林二君之談話 
　　歐洲西部戰線大激戰今已實現路透電謂二十九日德軍以遠距離砲攻擊巴黎燬去一寺院死者七十五名傷者九十名倫敦電則謂法國運命全擊於其總預備隊之逆擊云云茲據東報戰事推測所說不一時事新報云目下德軍攻擊孟齊齊歐附近一帶而英法軍亦集中於此故德軍欲自中央突破諒非容易德軍之作戰計畫蓋欲自中央突破以衝斷英法兩軍之聯絡故必攻兩翼阿拉斯及索阿遜附近二十八日以來德軍以主力兵隊傾注於阿拉斯昨年英軍夺戰奪回今復與德軍相持而索阿遜方面法軍亦大受影響此處戰鬭足以示法軍威力目下法軍正死守於屋阿茲河也 
德軍自前月二十一日密集突擊開始以來巳埀旬日兩軍之損失如何報告極少一說謂德軍損失一日十萬以至今日之計算爲數已不可勝數伹此說未免過於誇大據可靠消息自攻擊開始至二十五日止德軍損害計逹十萬以最近電報稱德軍自攻擊開始以來損失巳不下二十萬是說較確至聯合國之損失如何據德國公報謂捕虜七萬大砲一千百門其他雖有報告未曾公表而推算之亦不亞於德軍之損害也由此以觀雙方損失至大而其實今後損害更巨也聯合軍所採邀擊方針苟能奏效則德軍之攻勢不成其損害必較聯合軍多數倍萬一不幸而聯合軍防禦作戰失敗則德軍成功聯合軍損失亦可不言而喻矣要之以最近戰况觀察之目下尙不能樂觀蓋决戰在今後也 
　　日本輿論近日對於我國南北調停觀大略已如前函所述據此間所傳目下國會問題及總統問題雙方殊難接近日本一般觀察均未有樂觀之論調聞林公使將俟長沙陷落後勸告南北調和彼反對政府派反對頗烈 
　　此次湯化龍林長民二氏東渡亦受日本一部人士之歡迎日本記者往訪記其談話大略如左南北調停問題據日本消息謂北方主張以馮氏爲大總統副總統俟新國會成立後選出以段氏爲總理而西南省長由中央任命而南方要求則恢復舊國會大總統副總統均由舊國會選舉及西南省長須由民意决定此種風說余等（湯林自稱）以爲恐與事實不符至於調停云云雖有所聞而調停條件如何尙爲第二問題蓋目下缺少中心人物調停能成功與否實爲疑問段氏能當調停之任與否須以段氏之内閣能至調進時存在與否爲先决問題段内閣之變化如何殊難判斷當前次段内閣時余等均列於閣員故其經過多少知之而今番全在閣外故難於想像然南北調停必須雙方洞察調停破裂干戈不休陷於不幸地位或見國家兩分之不利其結局勢必至於調停而後巳南北兩派之紛爭無論其爲湖南問題或爲湖北進軍問題均爲事實問題苟一旦有調進之希望非僅空論上插象的條件而已南北調停之眞正圓滿之時必將歸着於事實問題至其時期何時始至尚難預想云云 
[俄警中之邊訊]  
　　自哥薩克軍隊在滿洲里站外與過激派開戰以後曾將該處之鐵路拆毁致哈埠與俄國之交通遽行隔斷至我國駐俄公使歸國時拆毁之鐵路巳修理完竣惟謝米拉夫不准照常通事現雙方已互相議定依舊通車惟往來客旅之行囊必須從嚴檢驗 
　　中東鐵路東路綏芬河站又名交界站有俄武官喀羅米克夫者聞過激派擬攻擊該站特組織護法軍專招募烏蘇里一帶之哥薩克軍編成勁旅以與過激派相抗其辦法與滿洲里站之哥薩克軍相同哈埠俄人均竭力贊成 
　　調查海蘭泡衝突時過激派死者共四百名負傷者三百六十名反對過激派死者共九百五十八名負傷二百　名日本人死者八名負傷者二名常係確數 
　　有自滿站來者云該處兵力頗爲雄厚計江省開去兩旅吉省附去一團奉省開去四營大約足資防禦 
海參崴消息多數黨要求義勇艦隊總理會計等交出文件鑰匙皆不認可巳被多數黨拘捕不知安置何處刻崴埠貿易公所　義勇艦隊執事人等正在羣起抗議 
　 
[關於時局之最近京聞]  
　　政府之作戰計畫 
　　龍氏之電告粤情 
　　南軍之大舉攻龍 
　　宜昌之危急近訊 
　　中央對於收拾時局計畫如時下所謂和戰間題者迄無明確表示聞四日晚東海宅内徐段梁段四人於宴後促膝密談至十一時方散聞此夕譚話結果關於收拾時局大體方針業巳商定惟手續先後步驟緩急以及進行方法如何尙待臨時斟酌梁燕蓀氏亦有此門業巳打開之語個中情形不難想見埃又據日人方面消息云中央政府對南之方針似絕對以武力解决非至取得廣東决不言和目下中央之作戰計畫於援川一事暫爲從緩先平定廣東除飭第二路軍隊南下外並飭陳光遠之江西軍及李厚基之福建軍分兩路進迫廣州刻政府巳飭海軍總司令藍建樞統率艦隊向閩南出動即以之充掩護閩軍赴粤之任六日政府曾致上海藍建樞總司令一電略云閩省海防緊急請速指派得力軍艦二艘赴閩南一帶擔任海防萬勿遲延 
　　聞龍濟光近有電數通報告政府（一）奉命爲兩廣巡閱使後以軍事倥偬公署尙未組織近始布置成立按照前定組織章程分科任用人員特呈請備案（二）爲保薦張開儒爲廣西督軍馮相榮爲廣西省長按馮爲馮子材之後人在欽廉方面卓有勢力今龍請以張督桂而以馮爲省長聞係以粤事頗爲得手將以收束桂事之責付諸張馮二氏也（三）報告陸榮廷率砲兵四營步兵六營即將由武鳴向廣州附近開拔其司令爲陸福保云云又聞譚浩明之參謀長鈕永建自長沙戰敗後刻已潛赴廣東招募軍隊以圖大舉矣 
　　據某方面消息西南方面自得北軍攻克長沙消息後亦决定於湘暫取守勢轉以全力圖粤頃據某要人消息南軍對於粤省近已積極進行陸榮廷陳炳焜等有於冬日（二日）由梧州密來肇慶集兵攻龍消息龍濟光原有之老軍僅有六千人之譜戰線如一延長則龍軍實屬不敷分布且從前與龍相敵者係桂粤一部分之軍隊今則陸陳等决定以全力攻龍龍力較爲薄弱此龍氏連次告急之實在原因政府方面現在積極籌劃援龍亦正爲此云云 
　　至宜昌方面自川軍東下後形勢危急據某交通機關所得　　電訊謂原駐巴東歸縣之黎天才軍隊得顧軍之援助後比由巴東歸縣合攻宜昌坐守宜昌之朱延燦旅長亦於四日出城迎擊兩軍巳於是日下午在宜昌附近地方發生激戰吳光新司令之軍隊雖在巴東側面向黎軍進攻然以黎軍所佔之地勢較優故吳軍亦難得利但　由漢口開至施南之奉軍行至長陽時聞宜昌發生戰事有即由長陽轉向宜昌助攻之說又一報告則謂顧品珍本支軍隊亦於四日黎明開抵巴東擬向宜昌進發以爲黎天才之後援 
[政聞鎖記]  
　　梁王已就府顧問大總統擬聘梁燕蓀王叔魯兩氏充公府財政顧問頃得公府消息梁王兩氏對於元首聘充顧問業經表示同意聞聘任狀昨已分交兩氏領受矣 
　　徐又錚回軍糧城徐又錚出京後有謂回津者有謂南下漢口者據五日調查徐氏業已歸軍糧城奉軍司令部徐氏原意係欲赴宜昌因軍糧城兩混成旅之開拔事未了故回軍糧城籌畫一切聞一俟籌畫完畢及奉幂開拔後仍當前往漢口云 
莫擎宇來京報告廣東軍務會辦潮梅鎭守使莫擎宇因欲向政府報告粤省軍事要政特於四日來京五日往公府報到六日下午四時晋見大總統並聞莫氏此來與政府主張攻粤有極大關係又一消息莫氏來京聞與中央磋商援粤計劃并請軍費詳情如何容探明續誌 
　　朱澤黄電告奮勇第十七師第三十四旅旅長朱澤黄曾奉政府特命赴鄂南湘北招集舊部軍隊頃悉政府昨得朱旅長來電除報告編練軍隊情形外並請總統總理准其統率所部軍隊開往衡山或寳慶征伐敵軍能否邀准現尙未悉 
　　張懷芝之行蹤湘贛檢閱使張子志昨聞已由萍鄉起程乘株萍鐵路出發茲據某交通機關所接湘中電訊謂張使業於支日行抵株州當日即向長沙進發又有一說則謂已於四日抵長沙亦有謂五日始抵長沙者然聞政府尙未接到張使抵長沙之報告云 
　　王范復職動機王汝賢范國璋前由失地奉令褫奪官職帶罪圖功現聞曹宣撫使有電逹政府爲其請求開復其來電措詞略謂王范兩師於進攻岳長之際督率所部剿匪協防深資得力可否准予開復又聞王占元電陳大總統總理略云王汝賢范國璋等此次克復長岳異常出力　懇開復原官勳章以資策動云云 
　　蔣雁行奉派赴湘自岳州長沙相繼克復後政府方面除電諭曹仲三宣撫使親赴湘省實行宣撫外擬由中央另派專員前往協同曹使辦理宣撫事宜頃據公府消息馮總統四日業巳派定前綏遠都統蔣雁行中將即日赴漢與曹使偕赴湘省實行宣撫事宜并聞蔣中將受命後曾往謁段總理密商辦法已於五日上午由西站專車出京赴漢矣 
[西報之宜昌近訊]  
　　文滙報三月三十日宜昌通訊云此間大局現仍安謐一切漸復原狀宜漢間之交通復甚利便商船亦皆駛行陸地傳遞之輕便郵件已可按時抵此上游交通亦漸有進步郵件船幾可照常開往萬縣電報已通惟較慢耳招商局之快利輪船去年十二月初載兵由漢上駛旋得石星川在沙市宣布獨立消息乃即折回漢口今因岳州已陷江行無阻故該船昨夜復得駛抵此間船中載有北兵一千五百名北軍似仍在準備續攻此間附近之南軍今所知者距此約六十里上游南沱地方駐有南軍若干且佔守對岸之地約六十里南軍前曾進至距宜昌東六十里之龍泉舖近始退走昨日此間當道出示謂北軍行將進取巴東虁州故需夫役六千人協助搬運軍需聽令人民自行投効不復如前之强迫云云但當道恐難安然得此情願供役之六千人拉夫之舉一二日内或將重見届時人民又將設法求免矣北華基督敎賑濟會發電來此乞助此間即設法向中外人士籌募聞已滙寄一千一百元此後尙續有滙欵宜昌一地得此捐欵可爲滿意若較宜昌更繁盛亦各量力輸助則賑濟會所希望之數不難凑得也江水漸起但未大漲不日重慶輪船當可開駛但聞軍事當道不允行輪須俟軍務稍定後方可駛行也 
[平江慘刦之别報]  
　　英文楚報三月二十七日平江通訊云（上節所述平江被刦情形與本報七日譯登者適同故從略）二十四日城内已無物可搶北兵乃擁至城外各鄉鎭肆行其破壞伎倆遠處常有鎗聲傳來足見北兵尙進行其兇惡事業今報告紛至成詳言平江婦女出城避難之慘狀謂婦女避於山間歷三晝夜之久無食無居且遇連朝不息之大雨其苦可知故有棄其所携之兒女於水中聽其溺死者亦有受苦不堪投池自盡者某山洞中匿有婦孺三百人皆無食可得目下軍官雖迄未約朿兵士禁止暴行然漸有抱歉之意允設法拯救婦女今派衛兵隨同慈善機關入山搜尋已送回一千餘人救濟事宜仍在進行中但掠搶猶未止也總司令尙未抵此大約今日可到惟張敬堯署銜之告示已於二十四日貼出所填日期則爲三月十八日使果於十八日張挂而能發生效力豈不甚善而乃遲至民間被搶三日後始行公布直欺人之舉動耳示文略謂南北交戰事非得已尙望商民照常安居營業勿因謠言自相驚擾云云玩其語氣無非將此番慘刦諉罪於民其實醜行非甘言所能掩飾北兵在此之暴行已使北方軍隊蒙極大之恥辱即有黄任之軍官今已有承認此說者矣南江橋與湄縣兩處（皆在通城至平江之大道）亦遭同一之擄刦且南江橋居民幾巳全數被殺蓋居民於北軍將到時避往山間慘被北兵轟擊據北兵云係誤認爲南兵所致北兵又言曾奉軍令不得殺人然則此種軍令直謂除殺人外其他舉動皆不加罪也南軍之退非敗而退觀其行動似含軍略作用殆因軍火不足之故穆神甫腹部受傷刻在英人醫士家療治頗有起色但猶未出險也 
[英文楚報之衡州消息]  
　　英文楚報三月二十八日衡州通訊云南軍似已退走譚浩明昨日抵此兵士已到者數尙不多有傷兵十二人已送至醫院求治傳說陸榮廷將率兵四萬來此决戰由長沙來之南軍聞將駐守衡山下十英里某處湘江流域爲中國歷史有名之戰場其將再　　見血戰然後始有和平之望歟然記者深望今之爭端不難得公正之解决方法無一再流血之必要也如戰禍延長農事失時則收成不足民間將有缺糧數月之虞連日大雨傾盆米價又漲每石一百八十斤需錢七千二百文較諸三月前已貴一千二百文今年學校生徒人數較去年略多商務則完全停頓 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[兩日之府院消息]  
　　五日之府院五日爲清明植樹節各機關多循例放假聞公府方面除馮總統照常辦公外張仲仁秘書長亦照常到廳視事至下午六時始行出府軍事處則師嵐峯處長曾到處一次其他辦事人員難未經正式通知放假然臨時請假未到者較平日爲多至國務院方面是日上午十時因段總理以事曾親自到院故方立之秘書長楊子安帮辦及秘書廳辦事人員等亦均紛紛到院段總理至正午十二時卽回私宅秘書廳中之辦事人員至下午二時巳完全散盡惟方代秘書長曁值班人員至下午五時將命令交局發表後始行退出參陸辦公處靳雲鵬因與段總理接洽某項要務上午十時到院其他如參陸兩部次長及局長科長等上午雖曾照常到院至十二時左右即巳散盡矣 
　　六日之例會六日之國務例會段總理先與方立之秘書長商定議案聞列入日徎中之最重要者（一）爲續議奬勵克復長沙岳州得力軍官案（二）爲續議援粤援宜計劃（三）爲中東鐵路問題（四）爲籌撥鄂湘粤三省及馮玉祥之軍費案（五）爲任命官吏案此外聞尙須討論某項外交問題一件以事關秘密陸總長决於是日臨時提出又一消息六日國務會議仍無特别重要議案所有秘密外交案與緊要軍事案仍列臨時動議其餘均係星期四閣議未决之接濟川邊軍費案及河工人員處分案海軍部要求迅速撥給特别經費案又聞是日國務會議由方代秘書長擬定鑛業警察修正組織條例河工人員處分細則以事關法律例應先送各部討論其除臨時議案大别爲兩種一爲外交案一爲請求經費案共有六七件之多故是日之國務會議甚爲複雜也 
[楊士琦到京後之熊度]  
　　楊杏城於四日午車來京茲聞楊氏五日早拜謁徐東海午後二時四十分赴公府請見大總統二時五十五分由元首在寶光門内辦公室接見楊氏晤總統後略致寒暄並將前月　承電召未能來京原因詳陳且表示感謝之意總統待遇倍極優渥更徵詢楊氏解决時局政見楊氏向總統答陳士琦不聞政事將近兩載腦筋中實無政治思想而對於此次南北失和延長矣火慘劇至七閱月之久其内幕中主動者與究因何事而起士琦從未深悉僅憑報紙互相暄傳亦恐未必眞確故士琦迄今仍在五里霧中僅知整頓招商局從事實業雖荷總統不棄下問而士琦實無政見可以貢獻嗣經總統殷殷勸其出山帮忙楊氏終未承認至四時二十七分始興辭出府又一消息楊杏城五日下午赴府謁見總統除略道寒暄外總統首言當合肥未肯出任總理之前中央盻望閣下來京組閣之情至爲懇摯楊一再道歉且言值此紛糾之時局除合肥外實無他人能負此重責繼復詳細諮詢楊氏對於時局之意見楊氏所答之語均極空泛自始至終毫無具體表示蓋有不在其位不謀其政之意也談畢楊即告辭出府總統遠送及門并嘱楊氏在京多住數日楊出府時已下午四時三十分并聞楊杏城現寓絨線胡同通惠公司兩日以來政界要人紛紛往謁楊氏在京尙有數日勾留並聞楊氏此來專爲其姪主婚孫娶袁世凱之第三女婚期在陰曆二月二十七日事畢即回 
[長岳失後之西南局勢]  
　　（平生通信） 
　　自湖南岳州長沙之南軍迭次失敗警報傳來後粤省局面不免受其搖動聞軍署中人云連日署中均有會議當局者微露一種憂悶之色蓋援湘之師乃孫桂軍中之號稱精銳者此番損失確數如何雖未可知然究不能謂爲一無損失也且關於軍隊之補充現在籌晝甚難而粤省且有龍部作梗已足令兩粤軍隊疲於奔命大有不敷分佈之勢故一面討龍一面又須援湘而閩邊又方吃緊戰釁巳啟贛邊又忽增防兵據韶關報告云張懷芝魯軍抵贛後早傳有北軍窺伺粤邊消息現聞贛屬之大庾駐有陸軍一師并設贛南邊防總司令部大梅關小梅關兩處亦分駐贛軍六營其軍備情形較前月約增兩倍然則粤省防備愈多兵力愈分財政愈難此爲近日之一大難關也而粤事之發蹤指示全惟陸幹卿馬首是瞻陸之大本營原在貴縣注全力以討龍且便居中策應惟昨聞又得衡山急電以湘南軍務倍形吃緊自應統籌兼顧所有各屬募練新兵事宜特委廖某專任由陳炳焜督飭進行陸氏則定於陳炳焜抵貴後即赴蒼梧轉赴全州贊畫湘省軍務聞陸氏此行僅帶衛隊兩營隨員數人現已調回巡船三艘停泊對河候發術隊馬連長及陳某差遣員已奉飭先赴全州預備行台陳炳焜日内當抵貴縣陸使出發之期當在月内觀此情形陸氏之視湘省軍務較之粤省討龍爲更要矣至於粤省之龍軍自失陽江後勢力爲之一挫刻下陽江爲滇軍駐守李烈鈞李根源均素嫻戰略於陽江設防完密將由此以進攻高雷龍軍退出陽江後則駐守儒洞沙扒（陽江電白交界）高築砲壘負隅互守討龍軍沈鴻英又迭電報捷謂廉江業巳克復惟據探報以徐聞海岸有北兵登岸數約千數百名聞係安徽安武軍沈司令以該軍遠來疲敝人地不宜亟應猛行攻擊以挫其鋒現特聯合劉炳宇所部四面合圍并約同劉志陸在陽江方面同日進兵俾信宜化縣兩地有所牽制高雷劇戰當以此時爲最矣但聞龍濟光以高雷方面現爲兩粤軍包圍若困守高雷其力極難發展故香港機關又有定有圖粤方略議决分路運動土匪起事特起異軍其注意點則在新會香山蓋由香山斗門以圖新會江門皆爲古兜山巨賊平日之出没地而新會爲省城西南之屏蔽江門一埠尤關重要爲兵家所必爭日來省中喧傳龍軍已至江門又云香山巳預備獨立嗣查其内容乃知由龍部所謂陸戰隊司令蔡春華綏靖軍司令黎鳳翔盧宗縉共和軍統領梁恩（即古兜山之匪首）等相聚於某某等處秘密會議决定聯合新會香山土匪一齊舉事而新會土匪已從江門進行有號稱綏靖軍先鋒隊正司令朱啓明（卽朱通孺）副司令陳七發出布告異常猖獗故當道據報後昨巳囑第一師長陳坤培檄調盧炎由所轄砲營全部開赴江門分布各地要隘預爲防範矣至對付湘省方面西南南各要人亦頗注意聞滇黔川聯軍司令唐繼堯近因圖取宜昌早經先後派委四路司令分兵出發俾與黎王各軍協同進行惟自岳長失後北軍駸駸進逼深恐宜昌未固必致影響川邊特親往督師以資策應昨經通電來粤知照矣李烈鈞亦以鞏固西南計畫電商當局文云月公養電敬悉湘省在地形上受鄂贛包圍荆襄未固宜昌未平贛省無援作戰本非容易鈞前擬進窺閩浙即欲搖動下游以補其短亦解蘇贛之困促其决心協同進行因海軍持重各方主緩攻閩鈞亦以餉械不足未敢遽行曾經電告段氏重竊政權彼曲我直固無勝我理由然盤據政府地位卽易愚惑國人多方活動又烏能語其必敗我固不必盡制服彼然豈可任其梟張盡制服我西南數省地大物博人民强勁復多特出英材本已成一局勢可以自立可以禦侮能自立而不急自籌與能禦侮而不急自勵是無異坐以待亡夫豈可者萱公巧電如公銑電均奉悉孤詣苦心能不欽崇統籌辦法磋商一載糾紛未已實爲缺憾前伍唐程吳諸公歌佳各電改組辦法是否適用抑尙有斟酌之處望手掌政權諸公各紓讜論以促其成大局所關夫可任其擱置據前方報告我軍克復陽江龍軍數千亦無一能携械逃者亦稍快心事也除分電西林組庵外特此佈逹烈鈞儉 
[湘垣之最近情狀] （長沙通信） 
　　長沙之陷於無政府地位者已歷一星期其間情形何如諒亦閱報諸君所亟欲問訊者茲特詳紀如左 
　　市面之情狀此次長沙罹此浩刧損失之數無慮數百萬元所有原氣殆已損傷盡凈就此景况而言一時本未易開市徒以北軍新到竊恐其未悉此中情形疑其意存反對故由商會一再勸告令其從速開張刻下各商民雖已多數照常營業然其貨物多不完全且貨架寶籠已打得七零八落勉强開市終覺格外凄凉即一般店夥亦半多無精打彩不似平日之自如收拾哭臉作笑容亦殊覺可憐也 
　　商會之歡迎北軍之到省者僅第三師全軍及第七師之一混成旅以之維持省城治安本已綽有餘裕惟以統兵大員僅有第三師師長吳佩孚在省吳氏又自以非主體人物事事多不肯干預故各界人士亟盼張敬堯氏來省主持一切昨已由長沙總商會議決公推代表數人即日前往平江歡迎張氏並通知全城各商戸一體縣挂國旗張軍入城時並應燃放編爆以表歡忱現張敬堯督軍已於上有三十一日由平江馳抵長沙駐節督軍署内隨用攻岳總司令名義出示安民並傳見地方官紳詳詢近狀刻下全城各商戸均已照常開張地方秩序亦已逐漸恢復惟謠風時復蠭起加以北軍時常强拉夫役故人民尙終不免驚恐耳 
　　警察之恢復湘城警察於聯軍退出長沙時即已中斷其重要職員及一部分之長警且多已隨林支宇前赴衡陽現在代理警務處長周斗山以維持地方治安端賴警察亟應從速恢復尅日出　頃已商由吳師長特派師部孔副官暫駐警察廳内帮同辦理改組各事宜並已召集各署長員及巡官長警等凖備一切約三數日内卽可仍舊站崗 
　　財政之奇窘湖南財政向賴湖南銀行各種票幣爲之周轉此次該行被刦不僅所有現貨爲之一空即各種紙幣亦無一存者故此時湖南財政之困難實非平時所謂支絀者可比有謂北軍此次收復長沙實無異得一空城良非虚語昨已由吳佩孚氏向張敬堯總司令詳陳一切請迅卽轉電中央籌給現欵以便辦理軍民各項政事現聞張氏之意擬向中央借欵六十萬元或向鄂省借現欵六十萬兩以爲湖南銀行基金庶該行得以早日恢復至目下所需各項費用則已命令長沙總商會飭先行籌借現欵十萬元並一面發行軍用兌換劵以資流通俟財政稍爲充裕即將此項兌換劵收回至對於該行從前發行各種票幣則須另籌辦法矣 
　　聯軍之計劃據某方面言聯軍退出長沙之主要原因全由於張懷芝軍隊之包抄故此時再圖進攻非截張軍之後路不可據聞聯軍最近計劃擬另出大兵專取江西以製張懷芝之後然後再分三路進取長沙並同時約定滇黔各軍由川省出宜昌以攻武漢俾北軍彼此不能相顧以期必獲勝利云云惟最近又有兩軍停戰之說尙不知是否屬實也 
[張敬堯到後之長沙]  
　　戰訊和議賑撫 
　　北軍方面消息云前月二十日北軍收復長沙後由張總司令督同吳師長安撫商民布置防務三日前後防線均已分配妥協於初一日進攻湘潭第二路張懷芝所部前鋒刻已行抵長沙南路防禦軍現與南軍連日激戰未稍停止前夜曾由武岳路車運回傷軍數十名當送長春觀病院就診至外間謠傳長沙危險之說實屬不確 
又云北軍於上月二十七日佔領長沙後正擬乘勝前進詎行至二十里之易家嶺忽遇南軍約千餘人突出對擊相特四句鐘之久南軍終以力弱紛紛向湘潭退却北軍奮勇前進在距湘潭十里許之某地與南軍對戰三晝夜稍事休息迨魯軍進拔北軍復合力進攻駐湘之南軍巳不戰而退現湘潭業無南軍蹤跡矣 
　　昨有自長沙歸者言長沙秩序現已恢復正擬進攻衡山寶慶以謀湘省統一業令第三混成旅進駐湘潭以抵敵衡山正面該旅長蕭耀南已率領全部前往矣 
　　據第三混成旅某君回鄂云張敬堯入長沙之次日卽召見商會紳董商榷善後事宜商會要求停戰以恤民命張答以我係軍人祗知服從命令和戰問題爲大總統特權未便擅自主持云云聞商會已派代表二人來漢晉謁曹宣撫主持調和未識能逹目的否 
　　此次北軍攻取岳長戰品内居民商戸旣遭兵火損失復受匪徒燒搶蕩析離居慘苦難騟曹宣撫使爲民請命先後代呈中央滙到賑欵十萬元調查災區廣狹與災情輕重平衡支配以六萬元賑卹長沙四萬元賑恤岳州至平江湘陰臨湘瀏陽醴陵曁鄂屬之崇蒲二通又須數萬元曹使原擬尅日親赴岳長巡慰旋因軍務轟身特先行遴員持取欵項馳往分區設局查勘災情分最重次重兩種趕放急賑凡災民叢集之處則設粥廠發賑逃難於外者則各給川資遣送回籍其商號農民因兵災歇業者酌量放濟資金俾復舊業至農戸之缺乏耕牛種仔者卽仿青苗法採辦官牛官種輪放耕作本忙錢漕亦責成該賑務委員查明呈報分别緩免此普通賑恤情形也此外尙有特别撫恤條例凡受鎗砲誤傷及斃命者無論男女一併查明撫恤昨經曹使釐定辦法電呈中央一面指令各印委會同區縣商紳妥辦具報但中央撥欵共祇十萬元如何能徧及羣黎不過以空言慰湘人而已 
[北軍佔長後之鄂訊] （武昌通信） 
　　北軍進佔長沙已經數日所有湘南與長沙交通之湘潭寧鄉各縣在二日以前均尚未經北軍收復是南軍反攻長沙殊屬不難惟不識南軍尙有此力量否也昨武漢忽盛傳一日之夜長沙附近地方又起戰事是時日輪適由長沙起椗來漢頗聞鎗砲之聲究竟爲北軍進攻南軍抑由南軍反攻北軍莫知其詳但據漢口民黨派所傳消息則謂曹張二軍因挾有意見藉爭營房大起衡突至其後如何亦無所知是說究未知確否也曹銀前曾定於二日往湘實行其宣撫職務並有以宜昌戰訊緊急不入長沙暫駐岳州以便兼顧兩路軍務之說嗣以湘局布署未妥二日不果起程刻聞曹已於四日乘湖北之楚材兵輪啓節入湘隨帶衛隊一營其餘各軍仍留防漢口未動似不日即須返斾者曹抵岳州大約必有一日躭延再赴長沙聞中央所撥賑撫岳州之欵只四萬元賑撫長少之欵只六萬元張敬堯以湘省庫空如洗湘南湘西尙未收復湘東各縣則經戰禍殘破不堪公欵早爲南軍羅掘一空無可搜括現在軍費由中央撥給地方政費及辦理善後一切至少須二百萬元業會商曹宣撫呈請中央以湘省公產官鑛押借外債但湘省著名各鑛皆在南軍手中統一之局未定押欵恐難發生效力張氏之不欲兼任省長卽由於此想曹宣撫抵長沙後或能解决此難題曹氏近日主張頗趨重緩和已委派梅罄朱漢英爲招撫湘軍專員擬將上年改編直轄中央之第十七師（即陳復初之湘軍第二師）重行編成各區守備隊名額仍舊梅朱現已將此議轉知湘軍諸領袖但湘軍現雖潰　然在湘南者猶有二師以上之衆湘西軍數亦不少現朱澤黄已編成一旅駐鄂能編入陸軍十七師者僅剩一旅即令湘軍棄戈來歸亦無以安插現聞陸榮廷有親率軍隊援湘之說唐繼堯之侵鄂各軍亦已分途出發南軍得此聲援希望頗奢故曹氏之招撫計劃恐未必能收效果又長岳間火車刻已暫停交通由長沙開岳者只到湘陰新牆即不能再進查其原因孫南津港橋樑爲南軍毁壞該橋本　便橋刻路局議建鐵橋告成尙須時日故曹張入湘皆乘兵輪云 
[聯軍東下聲中之宜昌]  
　　鄂省宜昌迭有川滇軍入侵之說據昨日軍界傳迅則謂唐繼堯前雖有以滇黔川軍一萬五千人分路撥攻宜昌之說迄今尙未見其出動至熊克武派遣向育仁率領川軍援助黎天才王縱攻宜一說則又似是而非蓋黎王兩軍之謀攻宜昌誠屬事實惟皆單獨攻擊實未雜以川軍且以北軍在宜兵力而論現已逹三旅一團之多（朱廷燦一旅李炳之一旅新近開往之奉軍一旅及第八師之一團）即令稍經風浪亦尙堪支持云云而軍署消息則謂吳自堂司令已迭電告急謂川滇聯軍近已確經發動王天縱等復又分擾鄂西新舊各軍疲於奔命地大防虚糜亂堪虞請再商同曹使調軍來援等語王督軍當已據情就商曹使惟終以攻湘進行無兵抽調之故更爲代電中央現接電復云已命徐樹錚統率奉軍步兵十　骑兵三營砲兵兩營機關鎗隊一營工程　重各一營即　　鄂援宜迎戰川滇以肅鄂邊現時可着朱澤黄先率其招撫之湘軍一旅開赴施宜以維現狀云云王督軍已轉電吳朱知照矣又聞滇軍東下風聲日緊當道以宜昌爲上游門戸倘有疏虞必致糜爛除會同吳司令檄飭駐宜軍隊嚴密籌備外並解去機關鎗子彈數十萬令在巫峽各要隘扼要設防以固鄂疆又聞豫軍王文漢現聞唐繼堯大舉東下特商同吳司令將全部駐防竹山縣以禦川軍之左翼曹宣撫前擬令吳氏前往宜昌維持一切現聞俟馮玉祥開赴石首公安一帶後吳氏即督隊前往鄂王督又以朱澤黄熟悉湘鄂西方形勢令進攻施南茲悉朱氏亦已於冬日由長陽進發日内當有接戰之電告也 
[管金聚附南聲中之川北]  
　　（成都通信） 
　　管金聚原爲北軍第十五混成旅旅長係前陜督陸建章一手提拔者管之行動當然視陸意爲轉移現管氏亦已在漢中宣布附南主張良以陜南接壤川北蜀中現旣與西南一致此後出兵北上必假道漢中管氏當首受其衝爲自己地盤計亦不得不出於此且管氏前見西安事變鳳翔響應當時即擬宣布與之同一動作因川督劉存厚當時尚未表示宗旨管亦不便揭曉今劉旣附南管氏亦隨之而宣布更有一原因則係電線被截各方消息不靈失其援助力故也管氏所兼之川北總司令職原爲扶助劉存厚者今亦無形取銷矣 
　　昨得川北消息陜軍十五混成旅原駐昭廣劍巴四縣近因全川加入西南該旅勢成孤立昨已將昭劍巴三縣防軍調集廣元城内並於嘉陵江渡口挖壞多處以資防守并間駐廣元軍隊亦已陸續開回漢中 
永密舖爲昭廣蒼三縣交界之地形勢扼要前陜南鎭守使駐兵二連於該處藉資控制頃聞蒼溪方面之靖國軍已派隊數連圍擊秦軍傷亡十餘名鎗彈亦多損失該軍現已由虎跳驛退至廣元縣駐紥 
　　劍閣縣之警備隊日前不知受何人運動突起風潮藉口索餉鳴鎗示威一時秩序大亂郭知事倉皇出走現聞該縣商會會長唐某已自行代理知事 
　　昭化張知事伯英爲民黨中人民國元年曾充湖南省會議員南京全權代表自秦軍開赴廣元後即於是日召集團警曁各界紳商宣布附南並繕印布告分貼各區俾一般人民均知川局之趨勢藉免誤會 
　　當二十六號北軍全隊開拔廣元後昭化張知事即於是日召集各陸團並調全縣團警在團練總局開會演說宣布附南之利益及保安之必要一面分印布告百餘張發貼城鄉各處以定人心該縣紳商亦於日前召集各法團紳商組織臨時維持會以維現狀會員三十餘人公舉張知事爲會長每星期開會一次内分財政軍事交涉庶務各股另訂簡章分股辦事又聞自臨時會維持會成立後卽以該會名義　具公函公推代表羅紳楚江前赴劍閣與該縣駐防靖國軍接洽一切函云竊以川禍經年民困已極耕賈兩輟旣絕生機今何幸全川宣布與西南一致護法免除戰禍盡情歡舞不可言喻以縣　區區一邑此等大討本無容喙之處但前因秦軍在縣人民識淺不免驚欋茲幸秦軍已於二十六日開拔回廣元即於是日將全川加入西南情形明白宣布並呈明熊石陳各司令在案惟政貴統一進行始能無阻民志得安秩序方能不紊甫定之初誠恐匪徒藉名滋擾應請嚴重示諭以安地方 
[補誌各方面請唐聯帥移駐]  
　　重慶電 
　　熊總司令電萬急畢節唐總司令鑒連日前敵各方均報大 
 
 
 

Page 7

 
 
　戰事益　順利足見聲威所及敵　已碎應請大斾即日移節蒞渝就近指揮早定川局遥望旌麾無任翹企克武叩灰印又電云十萬火急畢節庚聯軍總司令鈞鑒昨電迎公蒞渝諒邀鈞覽刻劃鍾挫敗雖已漸就窮蹙而政府遣兵南下急攻襄樊黎石兩公迭電請兵援助吳朱盤踞宜昌中部梗塞致與湘鄂友軍聲息不通若不及時剗除黎石必被夾攻卽我軍軍實之接濟亦稍窒碍用特飛電敦請我公即日蒞渝統籌全局居中指揮軍事前途實深賴也何日起節乞復示知克武叩異印又電云畢節唐聯帥鈞鑒昨日茶話會公議以川事解决即在目前羣盼駕臨主持一切應請我聯帥卽日啓節蒞渝以定大江而安人心專電籲懇不勝迫切特命之至熊克武孫鏡清張治祥劉光烈曾寳森薛仲良朱紹良楊文萃黄復生夏之時何海清田鍾榖胡瑛李爲綸竊光志趙鐵橋安輯先朱之洪等同叩删印 
　　岑西林電急畢節唐聯軍總司令鑒聞叙濫已克復今日大陸報載四川已被南軍佔領如是公似宜移節重慶以便會師武漢緣政府實無議和誠意劉擾川龍擾粤曹張之師南下大段任參戰小段長陸軍皆其明證我軍旣得手似可揚破要求彼若不照辦則曲在彼矣公謂如何春煊佳印又電云畢節行營唐聯軍總司令鑒頃得錦帆寒電川事指日可定請公速赴重慶主持大計聞之忻慰務懇尅日蒞渝如荆襄有事卽可命師東下直抵宜昌與湘犄角共定中原何日起程立盼電示春煊篠印又電云急行營唐聯軍總司令鑒接錦帆電忻悉聯軍克捷極佩偉略目下川事得手務懇尅日蒞渝抽調勁旅迅速東下會師武漢協力進行以慰人心而安大局爲禱春煊效印 
　　章太炎電急畢節唐元帥鑒叙府旣收請公速駕來渝内謀三省聯合之實力外籌晝東征之方略奠安大局均於公此行是賴屢電催促無任神馳章炳麟支印又電云急畢節唐元帥鈞鑒連日在渝興軍紳商學界相見川滇携手萬衆同心劉存厚自再攻瀘被挫後精銳略盡挑撥川人仇滇之策亦歸無效約計一星期内外川局必可解决出師東下此正其時荆州與北軍朱旅爭取宣昌未能大勝襄陽老河口亦有曹錕張敬堯之兵來攻雖一時尙可支持而進取未能如願川黔將士在渝者皆渴望旌節早臨以完東征計養唯職居偏裨未能逾分直陳軍民延頸如望雲霓其情可見炳麟以爲定川與北伐兩事正可同時舉行非我公親來計晝無由速定時機稍失將來恐有變遷大抵爲大局計不得武漢樞紐不能得手爲西南計不得武漢南北不能均衡公早蒞渝大勢自在掌屋除由錦帆叔向馳電歡迎外謹陳微意以待來蘇章炳麟元印 
　　郭秘書電萬急畢節唐督軍鑒陽電眞奉北庭主戰旣成事實吾人籌備對付豈容或緩所幸川事解决即在目前桂軍决心攻岳湘軍亦援荆襄豫軍起義響應黎石尙能撑持贛寗亦傳自主天意亡馮此其時也此間川滇兩軍將領及民黨無數要人盼公之至甚於雲霓咸以爲公乘此速臨最洽人心一而解决川事並定三省永遠計盡一面籌對大局方法果如熊使與王顧兩軍長所定計畫各出兵一旅東下宜昌則鄂州軍權不難取得是公此來就大局言必可得好結果就西南言可謀三省確實聯絡公將不僅今日擁三省領袖之虚名已也拿破崙言英雄不誤時機公其圖之郭同叩元印 
　　張國威電畢節唐督軍鈞鑒公將蒞渝不勝忻忭此間各界盼公之至有如雲霓懇速啓節賁臨定計東征掃滅逆氛奠定大局張國威叩徑 
　　李濟光電畢節聯軍總司令唐鈞鑒曹軍抵鄂荆襄搖動黎軍雖勝仍未發展蜀據長江上游渝爲蜀中重鎭我軍必出虁萬庶長江以北乃能得手故欲北指必舉武漢欲舉武漢必駐重慶然後規晝指揮可無鞭長之歎今蜀中將定北伐有期我公若至渝城乘機直搗武漢豫皖豪傑必有簞食壺槳以迎者竊生又以爲千載一時南人生存在此一舉且國人望公之來有如雲霓各法團之請求槪出至誠同人囑爲電陳伏乞早日啓節兼程責臨則國家幸甚學生李濟光叩銑 
　　龐專使電急畢節唐聯帥鈞鑒陽電敬悉我公毅然督師戡亂諸將莫不奮勉瀘隆迭提川北各軍亦勝足見聲威所曁無往不克現劉鍾精銳經瀘隆大創已破碎殆盡無大抗力内江指日可下順慶遂寗之兵亦由安樂進窺資陽横衝資内計盡可完全逹到川南之敵已成孤軍日内必退劉部亦有潰勢川事月内當能解决武漢爲南軍必爭之點現荆襄持援正切望旌麾連由永瀘蒞渝定西南善後及東下大計我公扶植川人高誼四民均感民黨中人尤一致歡然愛戴我公爲西南盟主日内必均致電歡迎公來渝湘鄂豫秦南軍士氣爲之一振和戰均有絕大裨益幸勿遲遲湘鄂豫各軍尤宜速派要人慰勞聯絡以收指臂之效至川省長以資望歷練輿論　意楊君滄白他人擁之不若自公樹之望電滬招至麾下接商一切慰問事日内即可終了散在前敵各軍亦有函電代宣德意旌麾何時起行乞示便趨迎太炎先生同先敬昨日到渝歡迎極盛今日大會演劇爲太炎先生祝五十壽并聞獵光志叩 
　　重慶各議員電畢節唐聯軍總司令鈞鑒旌斾南來羣望雲霓降矣聯軍仰賴德威得張捷伐此後主持更望指揮懇卽寵臨以慰饑渴臨電無任迫切待命之至川衆議員李爲綸張治祥秦榆省議員曾寶森黄萬里都雲樓何德芳鄢澍周烈光冉君谷謝伯臣熊華等同叩禡 
　　重慶報界電畢節行營唐聯帥鈞鑒國家多難萬姓來蘇解决川局問題鞏固西南根本瞻爷前途非公莫屬萬望節麾尅日蒞渝武漢會師早决東征之計幽燕飲馬用紓北顧之憂臨電無任企佇重慶報界袁蘅生任仲俠楊敬修張自娛鄭芸軒舒露羣劉頴方黄虁竹等同叩銑 
[九江通信]  
　　贛督軍陳光遠有携眷來潯說聞係往廬山呼吸新空氣前日九江縣知事汪念祖已晋省歡迎南潯鐵路局亦已預備花車定三號載督麾啓節惟是日竟未見到嗣又聞陳氏改變方針不果來潯矣 
　　據軍界消息武穴馮玉祥一旅奉曹宣撫使電調赴湘助戰已於三號開始拔隊啓行 
此間連日患急症死者約十餘人據西醫考察孫另屬一種時症並非肺疫惟居戸防範甚嚴警廳稽查亦密城内婦幼醫院醫士僅在門首診病不許病人入内 
湘代表劉彥自入縣署管押後頗受優待以詩酒自娛近聞長岳失守之耗深抱憂懼昨忽得吐血病 
　　此間自聞奉軍撥三混成旅來贛助戰說人心異常驚怖昨忽傳某輪載有奉軍前來及至該輪抵埠並無一兵一卒人心稍定 
　　廬山森林局局長劉樹棠前在九江設立森林事務所奉令取銷嗣經赴省疏通無效 
[杭州快信]  
　　軍界消息楊督軍已允派兵助閩一俟興盧護軍使商妥後即當實行 
官產清理處部議有歸併財政廳辦理消息日來該處清理擋案極形忙碌 
　　楊督軍昨日午前九時步行出署親赴各步哨線内察視栅欄崗位以重防務 
　　吏治研究所准設錢塘道署内本月十六日起即許報名入所惟以分發本省候補人員爲限 
　　省署第一科員王垣奉委辦理德清　捐該局上年係兼武康本届財政廳分委二人（武康委李衡）辭不願就恐日内尙須更委 
　　海寗酒捐調資員張師仲在勝寺前勒詐釀禍激動公憤致被周克成等擊破頭顱公責局主張派員查辦各釀戸亦紛紛來省具控 
[南京快信]  
　　旅寗湘人昨在湖南會館開同鄉會集議募捐滙湘賑濟 
　　倪嗣冲日前由蚌北上昨蚌埠行署來電皖督事暫由參謀長李玉麟代行 
　　李督與張倪提携後奉軍當不來浦人心稍安謠言亦漸息 
　　段總理派來之國務院龔秘書與李督接洽事畢即於昨日乘車回京 
　　王巡閱副使業於昨日由京回浦 
　　軍署近日消息仍異常沉寂惟籌劃本省防務頗爲忙碌 
　　山東省議會代表孔祥柯昨日求謁李督拒未接見 
　　海軍藍總司令昨調聯鯨軍艦來寗駐泊 
　　軍械局長孔慶塘已將各庫存儲鎗械子彈確數造册呈報軍署備查 
　　今日（八日）爲國會成立紀念日各機關各學校均休假一日以誌不忘 
地方通信 
[蘇州]  
　　購山採石之查覆洞庭西山地方有龜蛇二山遙遙相對上年有蘇民某組織公司擬購買蛇山開採山石運滬銷售以爲製造水門汀之用當時該山居民持破壞風水之說出而反對迭禀省公署令行前吳縣孫少川知事訊明判將該公司取消不准開採在案近日又有該山公民黄馥昌擬籌集鉅欵購買龜山招工開採山石等情具禀吳縣公署吳秀芝知事以該山究竟能否准予開採應候查明核奪昨特訓令西山行政委員劉筱雲邀集地方各紳董妥議查復云 
　　水警兵艦梭巡太湖水警二廳趙雲生廳長以太湖一帶時有梟匪出没行船不免被刦亟應派船前往梭巡緝捕以衛行旅昨特派仁勇洪平靖湖昭武淺水兵艦四艘駛往太湖各處要隘嚴密梭巡一面訓令第一二專署長加派舳板師船分赴内港各河道巡防以保治安 
[松江]  
　　籌備修理海塘松江縣屬之金山嘴海塘年耗修理費萬餘金由塘工委員薛蔭楨駐塘經理現該處第一第二兩段塘岸因去歲秋汛坍塌過多須大加修理已由薛委員會縣勘估約需工費一萬二千餘元當已繪圖貼說轉呈省署候示矣 
　　請增選舉經費辦理參衆兩院議員選舉經費原定每縣五百元如有不敷歸各該縣就地籌撥惟本邑地方各附稅均已指有用途萬不能臨時移用故巳由選舉事務所呈請縣長轉呈省署於省附稅項下借用三千元撥充辦理兩院議員選舉經費 
　　新兵駐松編練新自北方招集之浙督衛隊一營奉浙督命令駐紥松江藉資編練業於七號午後運載來松三連暫駐貢院考棚一連駐縣城隍廟該營兵士現尙未發軍服故於各該兵胸前懸一紅布標記以示識别 
　　敎育會常會記縣敎育會於七日在縣立圖書館舉行常會由副會長吳子祥主席討論編訂珠算簿記敎授細目衆議敎育方針現方注重職業珠算簿記爲學生改習商業時之應用學問自應亟爲編訂細目以利敎授惟若蒼卒從事恐難完善擬先指定專員先行起草然後於下届常會時交會討論經會衆一致贊同並推定會員袁林爲起草員而散 
[鎭江]  
　　大批難民過境六日有徐海難民計男女千餘名口由丹陽到鎭露宿風餐情殊堪憐丹徒縣倪和甫知事得悉之下恐人衆滋事特飭水陸總巡張委員妥爲彈壓一面雇備民船十隻將該難民裝送回籍並每人給予銅元三十枚乾麫餅二斤另給護照派警備隊十名押送至揚州以免沿途滋擾 
　　漢口商業之近况岳州長沙已入北軍之手武漢戰禍或可幸免人心稍定連日由滬過鎭之各公司上水輪船均裝載洋布疋頭雜貨等頗多間係運至漢口銷售以此觀之則漢口商業似稍活動矣 
　　試騐敎員竣事江蘇檢定小學敎員第二路試驗事務所昨爲集合丹徒丹陽金壇溧陽揚中五縣員生續行第三試之期仍由倪和甫知事會同監試各委分别點名給卷入場共到應試者一百二十餘人自上午起試驗體格舉行口試直至五時始行試畢省委林文鈞因二路試騐事巳告竣遂於今晨携帶試卷乘事返寗呈請敎育廳評閱揭曉並將二路試驗事務所撤銷云 
　　催造選舉名册兩院選舉爲期已迫本邑仁讓落上高資數鄉尙未將選舉人名册呈報縣署昨經倪知事函催各該鄉董從速彙造總册分别呈報切勿延緩以免有碍全縣選政云 
[嘉興]  
　　慶祝國會開幕紀念本月八日爲中華民國國會開幕紀念日各團體各機關均於是日懸挂國旗並休假一日各學校並於是日在校内舉行慶祝云 
　　省視學來禾視察省視學富光年每年出發視察各學校成績茲悉富視學已將杭屬各校視察完竣於日昨由省乘車至禾庽居張家弄寄宿舍定於九日赴省立各校視察十日視察縣立各校十一十二等日視察各國民學校十三日起擬赴各鎭視察下星期當赴嘉善平湖桐鄉崇德海鹽等縣視察矣 
　　籌設繅絲廠嘉興業甚盛以故繭廠林立絲行櫛比惟繅絲廠迄未組織現滬商金雁孫擬籌集鉅本於禾邑組織繅絲廠一所惟廠址無適當地點業已呈請省署指撥東門外春波橋官地一方以便建築齊省長已令行財政廳令縣查復矣 
[杭州]  
　　變通檢查外僑辦法省公署前以上海美總領事因浙省檢查外僑提出抗議令特派交涉員會同警務處妥擬具復當以檢查外僑所注重者在於辨明何國國籍是否爲敵國僑民及有無夾帶軍火情事外僑旣經呈驗護照已足證明國籍至檢查軍火則應於行李繁多重量有異者隨時抽查其行李簡單者一經驗明護照即予放行於檢查之中仍不失照章保護之意至僑居杭州口岸之外僑照章可不領護照擬區分有無駐杭領事分别辦理於一月三十一日由交涉員呈復旋令交涉員轉知駐滬各領事並轉知駐杭日領事按照駐杭英領事前議辦法凡僑居杭埠之日本人由日領事發給證明書遇有軍警檢查時隨時交驗茲准日領事送到證明書式樣已通飭軍警一律遵照矣 
　　規定各繭捐局經費浙江各縣繭捐委員業經財政廳發表茲將規定各繭捐局經費錄下杭縣海寗各四百六十元餘杭新嵊於潛昌化各三百八十元嘉南嘉北各四百六十元嘉善海鹽平湖崇德吳興各三百八十元長興四百六十元德武妥吉孝豐紹興各三百八十元蕭山四百六十元餘上三百八十元嵊縣五百五十元新昌四百六十元諸曁桐分各三百八十元蘭谿一百六十七元 
　　聯合運動會之結束浙江全省中等學校第二次聯合運動會前奉楊督軍核准向軍械總局領取湖北馬鎗五枝無箭子彈四百顆以爲運動時間發號施令之需現除施放以外尙存無箭子彈二百七十九顆昨已連同鎗枝一併繳送軍械總局點收又此次省外各校與會者有二十八校之多所有旅館一切招待事宜均由清華旅館經理吳義瑞一辦理熱心公益深堪嘉尙已呈請敎育廳給予奬狀以示鼓勵 
[安慶]  
　　界首集釐局被刦皖北太和縣境界首集釐局於上月初忽來土匪百餘人明火執仗大肆搶刦首先將該局護卡砲船鎗械搶去四支該船巡警因寡不敵衆被拒傷一名并將該局公欵搶去五百餘元該匪搶刦後遂即他竄現聞該局局長已禀報省　矣 
　　誤認測釐隊之虚驚桐城縣屬之棕陽鎭東地方日前有測量隊在該處測量所樹標旗爲牧童拔去所經測量衛兵瞥見與之理論該處鄉民無知見該衛兵身着軍服人數較多疑爲匪類恐遭搶刧乃飛報下棕陽駐防軍隊李哨長得此消息即發戒嚴令一面派兵士數人前往偵探旋得回報始知誤會云 
　　植樹節舉行典禮五日爲植樹佳節是日各學校及各機關一律放假齊集西門外蔣家塘一帶植樹黄省長亦親到舉行典禮以慶佳節云 
[濟南]  
　　汶上與單縣之匪警汶上縣城西南鄉之南旺鎭現有土匪數百人盤踞其間焚殺擄掠慘無人理鄰近各莊村居民紛紛逃避聞該匪黨有馬隊二百名鎗械俱係新式且時常竄入濟　境之長溝安居等處若不疾速剿除誠地方之大害也又單縣土匪猖獗近更直逼城下舊曆二月初六在距城里許之劉五樓莊架去陳姓數人旋即逃回次日在北門外架去七人尤可駭者在東門外向城内發鎗五十餘聲藉以窺探虚實城内雖有軍隊而衆寡不敵未敢迎剿匪黨遂飽載而去人民因之大起恐慌鄉間避匪者多以縣城爲足恃今亦岌岌可危直若荆天棘地無容身之所矣又城東南各莊村諸桿首籖分攻擊正在進行之中舊曆二月十三日距城六十里之侯樓寨被匪黨千餘人圍城八小時寨内鎗械不良難以抵禦至午後六鐘匪黨遂長騙直人茶毒生靈不堪言狀架去人票百餘名有劉延洛者與其弟劉延路正肄業濟寗甲種工業學校其家族寄信略述被害情形并謂業已赴城報案復屬其赴道署請兵云 
　　張文生請招撫史殿臣東省之五大匪首以史殿臣一股最爲兇悍蓋匪衆均係巳遣散之定武軍而史又係前定武軍連長也鎗械旣精尤非烏合之衆可比故官軍極爲棘手聞近日徐州鎭守使張文生特電請中央將史殿臣一股先行招撫責其立功自贖餘匪不難剿平地方可期肅清云 
　　馬莊鹽店被搶費縣公益昶鹽子店昨午致電運署報稱縣境馬莊集所設之鹽子店於本月一號被匪二百餘人鳴鎗行刦搜去鹽價銅元五百餘吊票幣百餘元擄去夥友二人追贖無蹤除報縣詣驗外懇速牒轉督軍署頒令嚴緝刦匪以維　案 
雜評一 
[不知恥] （默） 
　　古人用兵必先敎以知恥知恥與否不在戰之勝敗而在守法與不守法之分也 
　　以長岳戰事論北軍之勝不爲榮南軍之敗不爲辱而於勝敗之後大肆搶掠則大恥也勝而搶掠則勝之名譽早爲搶掠之罪惡所掩而人將鄙之敗而搶掠則其敗無人原諒而益不復憐之推其原因勝之搶掠由於驕敗之搶掠由於不知懼驕必轉勝爲敗不知懼必不能轉敗爲勝是故知恥與不知恥之結果不僅爲軍人一時之榮辱且以卜將來最後之勝負焉 
　　然而今日爭湘之軍人外報謂其搶掠行爲尙在進行嗚呼爲之長官者豈亦不知此義乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[漢宜間航路消息]  
　　本埠某報關行昨接漢口來函云漢宜往來航路前因北軍會師進攻長沙所有招商局之快利固陵等輪船均令裝運兵士赴湘停止裝貨載客而太古怡和兩公司則僅裝貨而不載客惟日清公司大貞等數輪由兵輪保護照常往來現湘事已平宜昌又形吃緊吳光新軍隊據守宜昌各險要聞與川滇之軍相距三百餘里北軍援兵一到必將發見激烈之戰事是以宜昌商民身家殷實者莫不遷避現三公司各輪船已於上星期五日起恢復航行拯救避難人民東渡每班下水因船隻已多或者不致擁擠云云 
[鍾特派員放洋再誌]  
　　前滬寗鐵路局長現充總管理處議員鍾紫垣君奉交通部令派赴英國倫敦與銀公司交涉餘利問題不日放洋巳誌前報茲聞鍾特派員以辦理交涉須有華洋文助理人員且必須熟悉滬寗路始末情形者斯可勝任刻已指派局員顧宗利黄元道二員爲中西文秘書隨同放洋業電交通部照准仍留原缺委員代理一俟荷蘭公司船到滬即行開駛其放洋日期約本月中旬云 
[閩督對付粤軍之商榷]  
　　松滬盧護軍使昨接閩督李厚基來電略謂粤軍猖獗敝省日益吃緊茲聞敵擬大舉攻閩關於軍機有所商榷茲特派本署李傳斌副官代表來前面商一切希即指示方略云云 
[浙省新兵過滬往松]  
　　浙省楊督軍以蘇浙聯防尙須增厚兵力故擬添招衛隊三營填駐松江業已咨部核准派員赴津招募足額由津乘坐火車行抵浦口渡江至寗前日（即七號）上午五時由寗特開專車駛滬即於是日午後一點十八分開赴松江昨已由衛隊團團長周金城將新兵至松日期電報陸軍部曁楊督軍查照矣 
[新任法公使抵滬]  
　　法國新任駐華公使博伯氏由法來華定於前日過滬本埠法總領事曁工部局總辦董事紳商等均乘小輪迎迓法捕房總巡亦率同各捕房捕頭帶領越捕數十名在公司碼頭伺候等情已誌昨報茲悉博伯氏已於前日下午三時抵滬各捕頭迎接如儀博氏旋赴滙中西旅館駐節候再擇期北上是晚法總領事等即開公讌公表歡迎 
[請撥押收德人房屋物件估]  
　　價費 
　　江蘇特派交涉員昨呈省長公署略謂案查處置德國各房屋物件辦理估價一案曾經陳奉外交部核准並奉飭將瑞和行辦理估價情形即行造報嗣據英商瑞和行開具賑單并列估價費計銀二千三百十九兩九錢七分購零物費十二元附送賑單前來又經本署呈請外交部核示去後現奉復電開押收德國房屋及物件所列估價費應即照准除電蘇省長轉飭財政廳照撥外仰卽遵照等因奉此合抄估費賑單呈請省長鑒核轉飭財政廳照數撥給云云 
[防除螟害之一法]  
　　江蘇實業廳指令青浦縣知事及委員李永振會同呈報辦理該邑除螟情形由云會呈已悉該知事以辦理防除螟害派員分赴各鄉切實查勘并責成各區警所市鄉助理員督同地保挨戸勸告仿照業食佃力辦法以燒掘稻根爲唯一主義規定業戸貼償各佃升米數目限期榖雨節前一律完竣其珠葑市章練塘蟠龍七寶等處農田已一律翻墾該委員於經過各處傳集董保剴切宣導各情辦理尙臻妥速殊堪嘉慰其餘翻掘尙未完竣各地方應由該縣督飭嚴催依限竣事總期害螟絕跡全邑肅清仍將辦理情形隨時具報正行文間又據該委員另摺呈報前情並封送螟蟲一小盒到廳核計郵程已閱數日開匣檢視該螟蟲尙蠕蠕欲動未絕生機是其生活之强爲害之烈殊堪驚異除以一份呈送省署備查一份函送省立第一農校加意飼養以覘究竟外并仰知照此令 
[海關監督兼任僑工分局長]  
　　江海關馮監督接國務院僑工事務局委任令云本局呈請國務於總理直隸江蘇設立分局呈派顔世清爲直隸僑工事務局局長何守仁爲副局長馮國勳爲江蘇僑工事務局局長方更生爲副局長一案呈奉國務院指令呈悉准予分别派充等因奉此除分别委任曁分咨外合亟委任該局長即便遵照辦理等因馮監督遵卽兼任江蘇僑工事務局局長副局長方更生亦即日就任業已分函各機關一體查照 
[土布免稅仍照部案辦理]  
　　通崇海泰商會等前以土布免稅三年業經國務會議議决通行而蘇財廳長又定限制免稅辦法致該處布商雇船運貨至泰興縣境仍被釐卡留難扣貨照章補徵殊與中央政令不符爰電呈農商部交涉茲已奉到部批並將電令江蘇財政廳長文抄錄函致上海南北兩商會請爲轉知布業一體查照部批電文錄下 
[農商部第三二三號批原具呈人通崇海泰]  
　　總商會等電呈各一件電陳蘇財廳通令各屬扣留土布乞嚴電騐單放行又呈請提出院議取銷蘇財廳所擬限制免稅辦法四條等由電呈均悉查此案當據來電並准國務院函逹到部即經本部咨請財政部核復去後旋准咨稱此案接據該商會文日來電當即電令江蘇財政廳遵照部案辦理以歸一律相應鈔部電底稿咨請查核辦理等因合行鈔發原件批示遵照此批 
[部電江蘇財政廳文] 南京財政廳胡廳長計密　　該廳前擬土布免稅限制辦法四端業經部准試辦頃據通崇海泰總商會會長張謇及如臯商會代表等電稱土布免稅案係國務會議議决通行蘇廳違抗中央以大宗土布無關貧民生計等詞熒惑部聽一面將呈部文稿通令各屬致不肖員司紛紛扣留布船使中央救國恤民至計商人反受其累不獨失大信於人民尤恐貽外人朝令夕改之誚乞嚴電懔遵院議飭屬放行一面速籌加稅裁釐以資抵補等情並據京師商會來部面陳前由堅請仍照通案辦理查土布免稅本係國務會議議决之案按照部定標準以舊式土布及手　　工棉織物品爲限所免稅釐似屬無多仍遵部案辦理以昭一律而免枝節並盼復財政部眞 
[警廳訂定垃圾處罰專則]  
　　淞滬警察廳長訓令各區云照得清道事宜此次經廳嚴令整頓旬日以來各署所多能實力奉行具有成效查道路清潔關係公衆衛生尤爲警政外觀所擊欲知該管警察之良窳第觀道路潔淨與否已得其半惟欲道路清潔固在夫役勤於掃除而在人民方面亦應共同保持勿稍作踐設或不然則沿路垃圾隨掃隨倒永無清降之候試觀租界馬路所以能如斯清潔者雖由經費充足夫役衆多然其對於人民亂傾垃圾者處罰極嚴實爲根本切要之計本廳前已令定十時以後不准在路傾倒垃圾違即處罰在案乃近查各處道路或商店或居戸仍有逾限在門首傾積垃圾情事此等住戸絕無衛生觀念無可諱言茲爲力求進步剗除惡習起見另定垃圾處罰專則八條令仰各署所切實紏察並仰將此項罰則自行布告張貼如有違犯嚴行科罰勿稍瞻徇各署所應用垃圾車輛現雖商准南北工巡捐局撥欵購辦惟經此次添募夫役需車更多如城西一部分距離碼頭較遠尤須添置車輛又各署所擔運垃圾多半係用筐籃若得一律改用車輛尤爲省時省費察核情形尙非多置車輛不可但本廳每月經付修理車輛之費已屬不資况其他臨時購置需費尤多在南北工巡捐局支費旣有定額應付未免爲難而在本廳又别無閒欵可資挹注今擬定辦法自本月起所有關於垃圾處罰所得罰金爲寓罰於禁之意應着與平常違警罰金劃分每至月終另案報解到廳專備補助清道器具之用俟集有成數即行核撥購辦所有罰金聯單亦並另簿辦理來廳具領應用可也附開罰則仰各知照此令 
　　垃圾處罰專則一逾過本廳限定時刻傾倒垃圾於路者二在定時以前近旁有垃圾箱而隨地傾倒並不傾入箱内者三現有他人在其門前傾倒垃圾並不禁止又不代爲掃除者四以菜菓皮壳氷雪塵芥瓦礫穢物穢水等類投棄道路者五各箠菜菓攤擔以皮壳等物棄置道路者六往來行人口食瓜菓而將皮壳隨路棄擲者七門首路旁有掃除之必要經警察令其洒掃而抗不遵從者八違犯上列各條處一角以上五元以下之間金 
[鐵路員司乘車利益之限制]  
　　滬寗滬杭甬路局昨奉交通部電以修正公用乘車證發行規則内所載優待員司辦法均係指服務本路而言至其他各路則有聯運優待章程當然不適用本規則仰即遵照等因業經任局長轉飭車務處查照並分飭全路員司一體遵行矣 
 [P花邊營業之打擊> 
　　美國限制消耗品進口花邊亦在其列由花邊公會開會集議維持等情已兩誌本報茲悉此事業經各方面調查證實美政府定於陽曆六月一号起實行禁止花邊進口本埠各洋行則定於本月十五號起停止收買浦東無錫寗波等處各花邊公司得此消息紛紛運貨來滬銷售以致連日市上貨物供過於求市價因之大跌並聞現在已有洋行數家停止收買故該業中人莫不憂形於色云 
[竊賊受傷殞命]  
　　前晚九時許有一竊賊至公共租界西藏路英商自來火公司竊得紫銅飯鍋携贓而出經該公司看門印人瞥見尾後窮追迨至新垃圾橋南堍被一千零九十九號華捕攔住詎該賊連聲喊痛倒臥地上經該捕察悉該賊右乳旁流血不止係被人用刀戳傷向之詰問已不能言語遂偕追趕之印人雇車送至山東路仁濟醫院經醫生驗得右脇被戳刀尖傷及肺部無法施救旋即斃命即用電話通知老閘捕房飭派中西包探到來將看門印人帶入捕房盤問並飭將尸舁入虹口斐倫路驗尸所報請公共公廨中西官蒞騐再核 
[玩弄無綫電機之結果]  
　　西門内金家牌樓居民吳穉仙因在家私設無線電機經電報局查悉報請該管警區將吳拘捕并拆除所裝電機解送警廳發交司法科訊係玩弄誤違禁令判令交保候核在案茲悉松滬護軍使慮永祥自據警廳錄供詳請核示後以案關私設電機自應詳細推求業經飭令該廳將此項電機呈解到署發交軍械處派員驗得該電機散缺不全確爲玩弄之具並以吳年幼無知飭令警廳從寛發落徐警廳長奉令後業已傳吳到廳訓斥數語令其具結釋放完案矣 
[國會成立之紀念]  
　　昨爲中華民國國會成立之紀念日江海關循例封關一天本埠政法軍警各機關及浦東洋涇市經董辦事處亦均停辦公事並各於門前高懸國旗以誌慶祝大小各學校亦多有停止上課者 
[溥益紡織公司定期開幕]  
　　溥益紡織公司設廠於上海宜昌路北西蘇州河邊規模宏敞資本雄厚其出品已發見於市頗受歡迎滬埠新開廠家之成績從未有如此之惹人注意者茲由創辦人當塗徐靜仁君擇於夏曆三月初三日行正式開幕禮業已預邀各界前往參觀想届時車馬盈門必有一番熱鬧也 
[農商部提倡實業]  
　　農商部前派僉事李澂俞鑅來滬參觀各實業公司絲紗麵粉各機器廠曾於回京後呈請奬給各該主辦人奬章茲悉尙有德大紗廠溥益布廠福新麵廠亦均奉頒匾額大字已由各該廠趕製懸掛並由總商會彙呈農商部代謝提倡盛意 
[撲滅省垣疫症之重言申明]  
　　江蘇特派交涉員陳貽範君昨奉南京督軍省長公署通電謂寗垣自月初發生疫症當即切實籌防設法消滅迭經電逹在案現據各警區防疫局等查報省垣等處現已一律撲滅可無繼發之虞並經中外醫士詳加考騐業已决定認省垣爲無疫區域津浦滬寗兩車業已照常通行此外民輪各船亦皆照常開駛毫無留難之事仍恐未盡週知合再通電一體知照等語陳交涉員當卽轉知領事團曁防疫會等處一律查照 
[砲兵新營房將次告竣]  
　　高昌廟砲隊營舊址旁邊操場内建築營房一百二十餘間計工料等費一萬二千餘金自去冬開工建築以來現已工竣惟屋内地板裝修及甬道兩旁前後各院之樹木等尙未完全刻正從事布置約月終可以竣事俟告成後即由現駐南碼頭滬軍營基址之第四師砲兵第四團第二營及該團部等移往駐紥所遺滬軍營營房曁泥城操場即須拆除改建紡紗商廠並小菜場等以便振興該處市面云 
[緝私統領飭繪地圖]  
　　蘇屬緝私統領宋明善通令所屬各營略謂蘇松常太各屬地方遼闊大半瀕湖近海梟匪充斥現擬從事整頓詳加布置特令蔡營長等趕將六營所轄防訊區域迅速繪圖造册詳填何處現歸何隊何號巡船駐防逕候查核以便酌核辦理云云 
[水警抽編遊巡隊]  
　　江蘇水警第二廳趙廳長以蘇屬内河各港時有匪類擾害治安故擬編練游巡隊一營分派各港游巡曾令水警第一專署長沈葆義即就該管五分署内抽選師船兵士送蘇編制在案茲悉沈專署長業在所部第二第五兩分署内各抽師船鎗划十艘又在第三分署内抽調師船七艘共二十七艘並選調熟諳内河水道之長警巡官等各帶槍械於前日赴蘇聽候趙廳長編練矣 
[解决奥國輪船公司之債務]  
　　本埠滙豐銀行在公共公廨呈控奥國輪船公司不理欠欵銀八千八百六十六兩並歷年利息訊供詳情已見前報前星期六又經關讞員會同英卓副領事研訊原告延高易律師到堂代表聲稱此案已奉堂上訊明且被告亦已承認應請責令被告如數還銀被告亦到堂申辯數語中西官判被告照還原告本利並負擔堂費 
[浦東謀殺親夫案十一誌]  
　　浦東陸家渡崇明婦人趙施氏串通王兆富江有元等謀死本夫趙才元由屍叔趙金餘等報請上海地方檢察廳派員驗明並將該氏及王兆富等先後拘案訊供押候起訴審廳公判等情迭紀肖報茲悉此案前經檢廳法警購線探悉江等匿居崇明沙浪地方當即馳往緝拿詎已知風逸去該警回廳報告後卽經林檢察長飭仍趕緊緝拿前日據淞滬警廳探警訪悉江有元等匿跡川沙北沙等處爰又備具公文率同眼線屍屬人等乘輪前往查緝 
[學生會日校旅行松江]  
　　寰球中國學生會日校校長朱少屏敎員胡樸菴王瀛洲等於前日上午九時率領學生五十餘人乘滬杭火車至松江旅行十一時許抵明星橋站當時即有前該校敎員諸水春松江電燈公司沈似南種德堂侯古鄉等在車站相迎引至復園遊玩園主錢選青招待極周繼至省立第三中學參觀且午膳焉膳後復至敎育圖書館醉白池遊覽末由吳伯庚偕往幼稚圜廣育圜電燈公司等處參觀比反已暮色蒼茫夕陽匿影矣 
[貧苦青年之慈航]  
　　少年宣講團諸　員歷來奔走鄉村宣講勸導頗爲熱心茲因目覩滬地南北一般無業無學之貧苦青年深爲痛惜擬組織童子販賣團專招貧苦青年使之販賣各種日用品俾能自謀生活晚間則由該團員敎授文字以期業學俱進誠有益社會之良法也 
[羣學會英文學校之發展]  
　　小南門羣學會英文學校創辦數載成效卓著茲擬於春假後擴充學額續招新生學費至暑假止收銀兩元並於每日下午四時起添設一時英文學校學費至暑假日止收銀一元各給讀本一册當此長日如年各校學生可得廉費補習之所裨益兒童良非淺鮮也 
[緝私統領定期出巡]  
　　兩浙緝私統領宋明善查得奉賢南滙川沙及浙東之餘姚岱山等縣均爲產鹽區域場灶晒板各戸甚多恐有私添灶板偷漏鹽課情事故擬親往調查現定本月十號離滬先往奉南川等縣沿海一帶調查然後再往浙東云 
[内地電燈公司辦事處遷移]  
　　内地電燈電車兩公司歸併後業已定名爲華商電氣公司所有大東門外紫霞殿前電燈公司辦事處現已遷往南火車站電氣公司内所遺紫霞殿廠屋改爲電氣公司北廠惟商民裝燈接線等事應向電氣公司交接云 
[中華路改裝大號水管]  
　　大東門外中華路一帶内地自來水公司所埋之水管向不甚大卽日開工裝設 
[新路已須修理]  
　　大東門口起至老西門止前經工巡捐局填塞河道推廣馬路已於去年陽曆歲暮告竣惟該馬路工程當時因限期急迫未免草率現在爲時未久缺陷已多每逢天雨已積水成潭行人不便茲經工巡捐局姚局長查悉特飭路政處於前日令飭工匠按段修理矣 
[花鼓戲不准演唱]  
　　老北門西首某茶肆樓上近日開演花鼓戲觀者甚衆前晚有看客某甲失去皮夾一只内有大小銀洋當向前後左右找尋致與旁坐之某乙衝突用武後由巡警到來始各走散事爲該警署查悉以該茶肆違背警章着令停止演唱 
[探目調差]  
　　公共總巡捕房華探目王潤甫前日由麥總巡調赴靜安寺捕房當差靜安寺捕房原有之華探目鍾星南則調至老閘捕房特别機關承值業已分别上差 
[大舞臺請派包探照料]  
　　漢口路（即三馬路）大舞臺戲園近因聘得名伶劉鴻聲登臺演劇每晚樓上下座爲之塞因恐人衆滋鬧商請老閘捕房選派華探三名到場照料 
[女子請求安插]  
　　揚州女子王金寳年十八歲父母早故隨其繼母某氏駕船度活泊於黄渡港内茲該女私自逃出昨赴南市一區一分駐所聲稱近因繼母欲將女子賣與某印人爲室論定身價洋二百五十元女子不願是以逃出請求安插張署員飭送警廰司法科訊核 
[販賣女孩之敗露]  
　　法租界捕房查獲海門人楊士成挈領五歲幼女陸阿五在某花肆向人販賣當經頭詰據楊供住居南市梅園街地方因鄰居婦人陸氏前次向人價買該幼女阿五現囑我代伊賣去等語當即派探帶楊至陸氏家查問虚實陸氏否認遂將楊及該女孩就近送至第一區警署請爲核辦董署長以事關販賣幼女飭即移送地檢廳訊究 
[盜賣墳地之追究]  
　　本城金家牌樓范姓有一祖墓在龍華鎭西南漕河涇附近前日范合家下鄉掃墓見祖墳被掘所葬大小棺木已不知去向詢知左右鄉人咸稱此墳係於陽曆正月間被掘屍棺遷往他處埋葬等情范歸家後一再偵查始知爲地販某甲捏造單契串通地保將墳地盜賣即往地方檢察廳指名起訴請速追究 
[查緝碼頭匪徒]  
　　浦東各洋商廠棧碼頭遇有輪船抵埠時被匪徒欔竊貨物迭經各洋商報請官廳飭緝在案昨由新關水巡捕房梅捕頭傳論中西探捕嗣後各碼頭遇有輪船抵埠務須前往彈壓查緝匪類務獲解究 
[小茶館聚賭]  
　　前晚南市第一區一分駐所楊巡官訪悉南碼頭復興樓小茶肆内有人聚賭當即帶同長警前往拿獲賭徒胡東林王阿榮郭香川嚴玉山曹炳生李振標李阿四岳長文等八人連同賭具帶所訊據郭稱在該店爲夥並未與賭當飭郭先行交保出外餘人申 
 
 
 

Page 11

 
 
送警廳司法科訊究 
[撤消皮絲冒牌之訴訟]  
　　林裕隆皮絲烟號主盧子林前延穆安素律師代表至法公堂探告童大豐皮絲烟號主童建章假冒林裕隆之益豐景記裕順增記二牌號請求追償損失等情童亦延逖百克律師代表辯稱童大豐出售之皮絲煙係用杭州林德隆號主林子仲所托並非假冒判候改期覆訊在案昨又傳訊被告逖百克律師稱杭州林德隆號主林子仲現已邀同到案請向林訊問卽知虚實詰據林子仲稱童大豐之皮絲烟實由商人托伊經售並非由童假冒至益豐景記裕順增記係祖遺公共牌號商人等應同享權利可以出售豈有林裕隆一家專利之理請察中西官以童所售之烟旣由林子仲承認與童無關遂判將案註銷如原告欲控林子仲應再另行起訴 
[記日商羅公司之兩訟案]  
　　日商羅公司股東日本人奥津守次與口田兵之助等在公共公廨呈控夏梅堂私用定洋一萬餘元迭經公廨訊判被告交保繳銀二千兩在案茲悉原告以此項定洋係王潤生唆使私用故復另行起訴將王傳案諭交五千兩人銀並保於上星期六由廨傳訊原告代表律師與夏梅堂王潤生之代表律師均到堂互辯良久經關讞員商之日副領事林君以案中人證衆多不及隨堂訊理判被告等仍交原保候另行訂期研訊 
　　又羅公司用人夏梅堂呈探已閉瑞豐號主劉福順於民國四年十二月間以承定洋碱爲由騙取定銀二千兩由捕將劉拘解公廨訊供管押在案上星期六亦由關讞員與日副領事林君提訊原告代表律師上堂譯明案情請俟羅公司控夏梅堂一案訊結後再行開審中日官判被告還押候再訂期研訊 
[巡警自盡紀聞]  
閘北四區巡警高振崇日前有事請假往蘇事畢回滬後忽患急病經余署長諭送南市上海醫院療治據聞高因氣憤服毒業已身死云 
[扭控同居人圖姦]  
　　住居閘北烏鎭路之成衣匠阮古桐前日扭同居紹興人葉阿大至四區警署控稱葉乘民人有事他出掩入臥房欲强姦民人之妻杜氏民人歸家時聞妻在房内高聲喊呌是以扭案請求嚴辦余署長訊之葉阿大則供阮向民人借貸不遂因此挾嫌誣陷判一併解送司法科訊辦 
[兩親家母之訟案]  
　　閘北楊家宅橋婦人龔吳氏之子得生娶江北人顔趙氏之女爲室日前趙女歸寗母家龔屢次向領被妻母霸留不放昨由吳氏　趙氏至四區警署控告余署長諭解司法科訊核 
[原告徒勞起訴]  
　　蔣氣範在公共公廨刑事科呈控潤豐押店主吳兆福擅收李阿根之機器脚踏車等情上星期六由捕將吳傳至公廨惟原告未到即由被告代表律師上堂譯稱原告臨訊不到應請將案註銷中日官判照被告律師所請將案註銷被告開釋 
[被告交保過堂]  
　　美商美康洋行在公共公廨呈控莊雲章定貨不出請追損失美金一萬一千八百餘元又英商老公茂洋行控董葆之莊玉慶吳炳章售賣蛋黄質地變壞請追損失銀六千六百餘兩又美商胡北恒控木作頭龔子琴造屋延悮日期致受損失洋五百元並强索銀三百八十兩請爲追繳又王松堂控楊實之中途截留貨物變價並欠銀一萬五千兩又周炳桂控陳其昌不遵審判廳堂諭還洋三百四十元等案業由捕房將被告各人先後傳送公廨經中西官諭令分别交保過堂候訊 
[判决後要求復審]  
　　英美電燈公司指控袁杜桑冒充公司用人向彭根榮馬金壽等冒收電燈費銀等情由捕將袁拘解公共公廨訊明以袁係過犯判押西牢三年在案茲因袁之家屬不服判决於上星期六延代表律師投廨聲明不服理由要求准予復訊捕房代表牛門律師亦到堂辯駁經王襄讞商之義副領事羅君判候展期再行訊核 
[被訴人臨訊不到]  
　　王與善呈控恒秦錢莊經理周振卿等不理欠欵一案上星期六經公共公廨傳訊被告未到據原告代表律師譯稱本案被告共有三人僅周振卿一人到案奉諭交保今日臨訊亦不投質殊屬抗藐應請提究並據七百四十五號站堂華捕投訴被告周振卿係北京路八百五十一號門牌阜綸絲廠搶保前日曾通知該廠囑令被告今日到堂候質不知因何不到問官以周振卿臨訊不到判候飭提到案訊究 
[債務展期訊理]  
　　大源公司在公共公廨呈控姜蘭亭不理往來銀兩由捕將姜傳案訊供交保在案上星期六又經中西官傳訊兩造代表律師均請展期經堂上照准判姜仍交原保候展期研訊 
[原告證據不足]  
唐漢明控曹阿福不理欠欵一案上星期六由公共公廨復訊原告呈賑請追訊之曹延萬伯良律師代表否認原告所控各節要求將案註銷經李襄讞商之英副領事卓君以原告所控證據尙欠充分會判將案註銷被告開釋 
[保人不能缷責]  
　　陳雲卿至法公堂控稱前用江吉春爲跑街夥兇售黄包車上蓬布油衣等物由朱文灶立據擔保詎江於日前向各主顧私收賑洋三百餘元逃逸無蹤請向保人訊追詰之朱文灶稱陳雲卿用江吉春爲夥時彼此允洽後央民人作保并無擔保銀錢情事請察中西官以朱旣任保據上簽字豈能推諉判交尋常保出外限一月尋交江吉春到案訊核 
[勒繳欠租賠欵]  
　　收租人吳小生前至法公堂控房客馬良功虧欠租洋四百餘元因馬抗傳避匿改提到案由姜寶生倪加炳具保出外限令繳還後因逾限不繳判將生財拍賣作抵在案昨又傳訊原告投稱馬所欠之租除拍賣所得外尙欠洋一百七十七元並請追償損失銀一百兩詰之馬供在押無力措置祗能出外立據拔還中西官判限馬於七天内繳還租洋一百七十七元再償損失洋一百元違于未便 
[堆放木器之干涉]  
　　北京路九百九十四號門牌木器店夥陳富生陸金生因堆放木器有碍路政被二百三十一號印捕查見回訴捕頭轉禀公共公廨出單傳訊 
[過犯徘徊觀望]  
　　本邑人王阿四因在虹口嘉興路徘徊觀望被一百九十二號華捕查見以其形跡可疑帶入捕房經捕頭詰得王係逐出租界之過犯論飭押候解廨請究 
[串竊松板]  
　　江北人計大串合同黨至虹口元芳路弄内竊取袁開記木作場内之松板等物被一千四百號華捕與包探徐申慶查見將人贓一併拘入捕房押候解送公堂訊究 
[婦人竊取棉被]  
　　婦人楊李氏闖入梧州路六百二十三號門牌王保元家竊得棉被兩條圖遁當被包探王金壽查見將氏拘入捕房轉送公廨收押候究 
[事主撞見竊賊]  
　　揚州人佘阿大前日闖入滬西靜安寺路一千七百八十九號門牌嚴小弟家竊得衣服圖逃被嚴撞見嗚捕將人贓一併帶入捕房禀明捕頭押候解送公共公廨訊辦 
來函 
[京直奉水災義賑會來函]  
　　今有邊潔卿卞月廷兩先生致孫仲英先生函各一件錄送貴報請爲披露以揚仁風無任感荷函稿錄後 
　　仲英先生偉鑒敬啓者前閱天津益世報曁各報轉載某君訪晤浙江天主堂法國人趙主敎談及我直水災慘狀趙主敎聞之動容當於嚴寒雨雪之中慨然脫缷皮外衣請某君變價助賑當經某君將該衣持赴上海與各大慈善家歷述趙主敎慷慨熱誠均爲感觸當即有願出一千五百元之衣價者現仍存上海競賣一節閱讀之下深佩趙主敎之慷慨上海各大善士之好義不覺悚然起敬至某君之奔走提倡尤爲欽仰嗣閱四明報始知某君卽係閣下而閣下提倡此事不但得欵全活災民且亦促進國際民敎之感情誠屬無尙盛舉弟擬勉力襄贊早觀厥成無如才力微薄未克如顧謹備洋二百元加增衣價之内敬祈查收加入諸希偏勞無任感激專此並請善　弟邊潔卿謹啓附呈洋二百元仲英仁兄先生偉鑑敬啓者近閱各報登載浙江天主堂法國人趙主敎惻憫直省百萬災民之顚沛慨於天寒雨雪之中脫缷皮衣變價協振並聞上海諸大善士已出巨資競買報紙傳宣市人注目其趙主敎不惜其身熱愛吾人之眞誠不勝欽敬而上海諸大善士之提倡於前我津門隠名氏及邊潔卿先生副之於後茲備洋五百元奉上爲加增衣價之用以襄義舉敬祈查收轉寄爲荷此請善安弟卞月廷謹啓三月二十五日 
[華商電氣公司來函]  
　　報載敝公司查燈員於查燈時並不先行告知闖入内室致多驚擾或更疑爲盜刧恐釀意外衝突有致公函告誠公司之事等語閱之殊爲詫異查敝公司發電力量原有限制近因電力過限以致機上常發火星時有損機之虚故一面將新添燈戸暫行緩裝一面核計發出電氣之數興售出電氣兩相比較其數不符約有三種原因一各戸燈線過舊二燈泡用時太久三或有私添燈盞加大燭光皆足以糜費電力目前煤價飛漲公司營業性質不得不派員比戸查驗想必能邀各用戸之原諒至派出之司事均發有公司證據旣有證據查燈者均係性情純粹之人又何樂而不先行報告及至查出私燈取有用戸自書憑據公司自必照章索賠損失彼此必生惡感此蜚語之所由生也貴報有聞必錄謹將實在情形奉告請登入來函一門俾各用戸均知敝公司查燈人實無不先通知即行入室之事不勝感禱之至上海華商電氣公司啓 
[鄭世賢來函]  
　　舊曆本月二十五日報載警署不理債務謂鄙人控朱懋卿抵借洋四千元延宕不還一則核與事實興所欠數目尙有不符查朱懋卿前因營業正用將田單五紙半向鄙人抵借洋四千六百元逾　已久催索不理故於去年十二月十六日在上海地方審判廳提起訴訟因其抗傳不到奉諭令將被告扭案候訊但屢次走尋不能見面直至本月十八日始在江灣跑馬場遇見扭交警察帶至該管警署訊明後移解閘北警署於二十日移提至地審廳歸案質訊奉判被告交人銀並保候訊以上事實敬乞貴報登入來函一門爲荷鄭世賢謹啓 
雜評二 
[今後之大决戰] （訥） 
　　今日戰局之大勢南北兩方對於湘省均取守勢而各有進取之目的北則急急於圖粤故令由贛閩兩路進攻而以龍爲内助南則急急於圖鄂故川滇黔之聯軍直赴宜昌而以黎王爲内助兩方進取之勢力相等赴機之迅速亦相等究未知何方先發劇戰也 
　　以吾人料之此次决戰之後足以略見南北之勝負北之攻粤而勝則南方之根據地失南之攻鄂而勝則北方之中心地搖兩方皆有可勝而不可敗之勢故欲望和議之有效者其在此大决戰之後歟 
　　據最近消息宜昌之情勢較急於粤省然則大决戰之前幕即在鄂省矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[招請職員之弊] [  高萼樓]  
　　　道日替人心愈非生計愈蹙而騙詐之弊亦愈工興言及此可勝浩歎予友汪君畸零人也雖服賈商途而每以所業不足展抱負思有所創立則又限於資是以寄跡如轅下駒而其受招聘職員之騙亦因是也某日視某報載有新創某公司擬招請職員數人薪優缺美事簡入豐尙有辦法詳章函索即寄汪閱未畢笑逐顔開以爲謀生立業之道不託而自招可見吾國商業程度日趨　化不若從前之欲謀一夥友位置必三薦四保而後可也乃往索詳章數日後一紙郵來云係華僑某君發起組織此極大之轉運公司兼做各項押欵基金已招足若干萬今擬添設分公司於中國各大商埠而人才缺乏特登報招聘職員如有粗通華文者即可應聘惟須繳押櫃費百元如面試合格者當爲分發各地薪金每月三十元尙有佣金可得云云而列名發起與贊成之輩皆時下商界巨子意謂得此一枝如庇廣厦遂赴指定地點請求面試至則辦事室中惟一自稱總經理之金某與一書記一茶房在焉略詢履歷（即謂之面試）謂尙及格惟分發之期尙須緩後三日會集應聘者量才而遣惟押櫃費須先付或會集時補付均憑已意而報名簿上須由應聘者簽字畫到以便查考（見簿上報名已有十餘人而填到者僅二三人）亦不致疑待三日後携押櫃費往則應聘而到者巳有數人類皆失業無依之輩乃由自稱總經理者詢各人以熟悉之地分别派赴先給旅費每人五元並另繕所至地之分公司一函以授其人内詳派友前來請即授以　　等語余友汪君乃派至杭州者一肩行李乘車而往按照信而所開地址尋所謂某某分公司者竟不可得遍詢鄰近亦無知者不得已暫寓旅館翌日再往尋訪僉稱不知乃以快郵詢之總理猶自愧作以爲不善辦事或遭斥責也不意待至數日杳無復信及返則總理之寫字間早已空無人矣以百元之押櫃費而購得一番跋涉幾乎流落異鄉甯非害人不淺幸其原業尙未復絕再得托辭復職否則失業耗財尤不止此矣此係汪君身歷之事而爲予所知者特揭此弊以當車鑒世道如此是眞令人防不勝防矣（六） 
家庭常識 
[保存春筍法] [  筱茅] 　　 
　　於春筍初出土時即護以浸透肥料之稻草上覆小砂缸一隻四圍壅以沙泥撲緊勿令洩氣（洩氣則無效）缸底又以石壓之萬勿搖動聽其在缸内自生自長俟市上無筍賣時將缸扳起裏面純是嫩黄色鮮筍圈滿平地齊根鏟斷順勢理開剥去外籜切段煑食其味與春筍無異惟用過此法來年之筍必稀故有愛竹癖者恒視爲禁例 
植物須知 
[水蜜桃栽培法（三）] [  獨幅閱歷子]  
　　（七）摘花凡樹花多則結子必小花少則結子乃大此乃各種果樹皆然非獨桃子也故必須摘花使稀使樹之汁液以供少數之桃之養份不然則樹老而結子亦小惟其味之甜則培美於新樹所結之桃 
（八）熟期結桃之熟期至早須交立秋節遲則處暑節其遲早差率不過二十天若不採而留樹上亦必自落萬難留至白露若在以上時期之前後則俱爲眞水蜜桃 
（九）收採枝上熟者色香味三者俱佳凡售於近地者則以枝上熟者最良若運至他方乃用半生者以桃葉厚襯於小竹　中凡此桃至極熟時可以剥皮食之食時香氣噴鼻甘漿濺液其消暑解渴遠勝瓜李且性質純粹食之無腹瀉作痛病症如被風雨打落之生者宜以棉襄藏使熟然味較遜矣 
（十）辨僞桃色微黄如蘭花其尖略紅暈香氣馥郁味同蜂蜜此眞種也又紅暈散布如小圈一線者名鵝王管俗云因聞雷電而生此斑皆屬上品按其實爲日光所　使然非眞係種之有别也或紅色如霞氣散布者味不甚佳又純黄白色者却比紅色散布者佳此皆非眞品若眞水蜜桃其核與肉黏連不脫最爲易辨因毛桃楊桃其核與肉完全分離即俗稱離核桃者是矣 
（十一）除蟲桃易遭蟲蛀且其積滿枝上吾國舊法以多年油篝燈掛之即自落但目今皆點火油燈此物已無從覔處即有亦無如此之多而日本係以人工捕捉是實繁瑣不若以新鮮猪頭淡煑之汁候冷遍澆樹上及根際其蟲卽滅（完） 
集益錄 
[續答八十九問]  [ 
　　（一）柞配蛾凡育柞須先留種留種必先採繭採選種繭之法即將去年夏期所結者和枝與繭用繩穿十個爲一束并聯二束爲一把每把中由束與束之間連以六寸許之繩縛而縣之於竿置之乾靜室内以越冬迨至四月下旬及五月中旬間當能發蛾惟於發蛾之十日或十五日以前徐由其繭上剪去蔓狀堆起之絲物用線逐個穿底並列於籠中而掛置向陽當風處届時發蛾多在午後五時乃至七時爲最盛其發蛾也約需三十分時間靜置於籠端以待其兩翅之伸展伸展無間而始飛翔此際即視翅之長短辨蛾之雌雄（長者雄短者雌）分置兩籠俟蛾出竣即以雌雄爲之配合交尾產卵皆在此籠中故謂之種籠籠口徑七寸半乃至八寸高五尺縱横各有三分許之目至籠内所入蛾數雌雄各五匹其底用紙平鋪各蛾交尾後靜置室隅以避風日大率春交尾爲二晝夜秋爲一晝夜過時則可爲之分解割愛矣吾交不及時則子多　過時則雌蛾或漲而死分解後將雄蛾提出擇强健者留爲再用餘皆棄之當復提取雌蛾卽令產卵春季天寒可用微火烘之若雌蛾於薄暮割愛其夜卽產卵午前割愛亦過薄暮產卵日中則槪不產卵自初產卵至終約須三四日（未完） 
長篇小說 
[二城風雨錄] [  英國郤而司常覺小蝶迭更斯原著天虚我生合譯]  
　　卷下第三十八章（一） 
　　卡登與蘇魯門退入隔室語聲至低外間殊不能聞勞雷仍坐爐側時時仰望楷萊頗有疑慮之色楷萊爲其目光所注頗現局促全身似起牽掣兩足時時互易俯其首至臆呼吸幾爲停頓久之始一舉首則與勞雷目光又相值乃大噤不期而嗽且嗽且以手掩其面若不欲勞雷之見己者勞雷因發其沈着之聲曰楷萊前楷萊側身斜步循壁而前躡足而立於爐傍勞雷曰若於銀行送信而外更兼何業楷萊被詰乃唾其涎津喉間略略作響久之始曰然吾業殆近於農亦墾殖之一種勞雷聞語愠見曰吾知汝業殆不可以告人者嗟乎汝而業此固不足恤然辱及於泰爾生銀行汝罪當奚辭楷萊使汝眞有此不肖之事者則吾返英之日必置汝於法勿謂我能庇汝也須知泰爾生銀行之名譽且將爲汝所隳言至此憤不可遏則起而唾楷萊之面楷萊大窘然知勞雷長厚可以哀之乃曰先生鑒之汝本慈悲人而我奉侍左右亦已多年今髮且白矣乃一旦而欲逐我且寘於法吾知先生不忍爲也且吾事雖不肖亦有一說自解不見今之醫生乎日日高車駟馬出入人家而問其所業不過死人先生何不責備於若儕而獨責我矧我爲窮所迫初非得已蓋吾家婦人日日祈禱上帝祝其福我而乃竟不加福於我使我不得不操此業而巡更擊柝之人尤復向我課其報効我之所入蓋亦僅耳故此一業已早厭棄因不信克利之死且料白莎之詐乃一探其虚實語未畢勞雷曰咄然則汝竟爲盜墳之人矣楷萊汝可弗更立吾前使我見之乃生厭惡言次揮手斥之去而楷萊轉不肯去跽而言曰主人吾今已知罪主人亦當憐其窮困而開一面之綱使有自新之途吾今可自誓自至巴黎吾早巳棄此不爲今承主人訓迪以後尤當悔過彼銀行之事卽付之吾子此子聰敏必能稱職若我則侍奉先生以至百年之後當投身禮拜堂爲守墓之人或殮尸者以贖舊愆蓋吾初不知犯法爲可怖今見巴黎行刑之狀亦寒心矣即主人不責亦已改過從善勞雷又不禁感動因曰若汝言出至誠必改過者吾亦不爲巳甚楷萊發爲急誓曰使負此言上帝殛之勞雷曰已而汝起不必言矣改過與否但觀後效母庸誓也楷萊乃大喜如得赦詔額手謝天不已（未完） 
 
 
 

Page 15

 
 
   
 
 

Page 16

 
 
   
 
