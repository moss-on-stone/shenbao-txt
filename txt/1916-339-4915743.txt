# 1916 - 339 - 4915743

 

Page 1

 
 
   
 
 

Page 2

 
 
時評 
[如何（冷）]  
　　今日大總統電副總統有八如何之問我人試爲副總統一思之其將如何以對哉 
　　大總統之發此問也必因欲如何而無可如何也無可如何故以如何商之副總統使副總統而能如何者是誠國家之幸苟其不然副總統而無可如何則國家前途究將如何料理耶 
　　余則以爲國家之萬事皆由人心與時勢相搆而成人心愈惡則時勢愈難時勢益難則人心益惡今欲救時勢之難不可不先救人心之惡人心之善惡雖其别萬端而今日所最要者則爲能負責任知利害識輕重緩急以誠意進行而不畏其難由大總統副總統本身以作則則於今日無可如何之中自有不必如何之一日也 
專電 
[北京電]  
　　元首密電河間内容（甲）内閣仍摇動如何使鞏固地位（乙）省制主張不一如何使消除私見（丙）財政内外交迫如何收支相抵（丁）外交日益棘手如何和平融解（戊）軍事收束未竣如何使早日結局（乙）邊氛迄未肅清如何能積極殲滅（庚）議會與行政官意見時相左如何使彼此疏通（辛）政權競爭日烈如何使和衷共濟 
[北京電]  
　　今日衆院開會馬驤提起動議請政府派大使贈日勳章先交院議 
[北京電]  
　　曹汝霖使日政府優給經費二萬元不敷可再給聞行期定十三取道朝鮮現東省議員特别反對今日衆院又請段出席質問 
[北京電]  
　　曹汝霖赴日之國書聞總统府又不肯蓋印頗有遴選他員說 
[北京電]  
　　曹汝霖因國會反對堅辭使命又某派推代表昨謁元首力陳贈勳應派大使並用明令發表 
[北京電]  
　　老西開交涉昨會談尚無結果聞一方以先禁排法舉動爲請一方言恢復該處原狀則排法自息云 
[北京電]  
　　老西開案已由具體的而進於有條件之談判 
[北京電]  
　　奥使定星期日謁總理謝悼奥皇 
[北京電]  
　　内務聞决定張國淦而以張志潭繼院秘書長但通過國會仍無把握故遲遲提出 
[北京電]  
　　周樹模决先請假赴滬即請開缺 
[北京電]  
　　陸部呈准派員赴歐洲觀戰 
[北京電]  
　　湯薌銘查辦案段擬派某中將赴湘確查 
[北京電]  
　　財部請辦京師房捐昨由國務會議通過 
[北京電]  
　　李根源有改任粤省長說 
[北京電]  
　　今日憲法審議會點半開會到五百六十二人陳國祥主席以省制大綱並省長任命加入憲法表决得藍票一百八十八張白票缺二張否决有人提出疑義要求反證表决致起爭議乃告延會 
[北京電]  
　　衆院今日會議（一）參院咨文議員任期内病故給恤事定列入下次議程（二）鄒魯請議長咨詢委員會無故缺席應扣俸十元表决通過（三）李克明動議先議查辦張廣建通過即日咨達（四）國務院及各部官制案决定退回另提修正案（五）國老院法否决（六）廣東禁賭案付審查（七）政府委伍朝樞到會報告曹汝霖赴日開秘密會（八）添設敎育廳案改良衛田辦法案均付審查（九）禁烟案付二讀五時散 
外電 
[北京電]  
　　陸徵祥陸宗輿孫寳琦哈漢章等曾在公府討論曹汝霖赴日事宜（七日） 
[北京電]  
　　外交總長伍廷芳定明日與日使林權助開議鄭家屯案（七日）七上德文電 
[北京電]  
　　華字報云曹汝霖使日之命令尚未發表曹因國會反對不願擔任（六日） 
[東京電]  
　　國際新聞社稱英國在日本籌募之借欵日幣一萬萬元已於昨日午後結束應募之數超過原額（六日） 
[廣州電]  
　　粤省人民有選舉權者共五百萬人當道因財政窘迫擬於選舉之前向之各收捐一元共可得五百萬元以濟急需（六日） 
[廣州電]  
　　美國新任駐粤總領事拜會當地各官員（六日）以上路透電 
[東京電]  
　　據中國駐日公使館員言此次曹特使到日預定四五日間受公式之待遇後再勾留兩三日與各方面人士周旋交換意見（七日） 
[北京電]  
　　曹汝霖特使問題事愈重大反對之聲甚高昨日（五日）段總理至參議院說明時反對派甚爲憤慨段總理謂旣與友邦之間决定之事件此時如果變更特使則失信友邦斷難變更云云主張亦頗强硬衆議院之反對派亦擬於明日（七日）議會力表反對（六日） 
[東京電]  
　　四國銀行團擬於十一日前後在倫敦開大借欵之會議除主要之大借欵問題外並附議中美借欵及他問題等（七日） 
[奉天電]  
　　據長春來電云東清鐵道貨車滿載棉花砂糖麫枌等物於今晨七時在寛城子因吃紙烟遺火以致失慎焚燬貨車百輛直至十時始行撲滅損害在數百萬元以上（七日） 
[奉天電]  
　　吳俊陞負傷已經全愈由五柳背（譯音）地方歸奉電請中央政府准其來京報告蒙匪情形（七日） 
[南京電]  
　　衆議院議員凌文淵爲組織政黨來甯向各方面運動昨夕在夫子廟海洞春招待各政客演說勸誘（七日） 
[漢口電]  
　　湖北實業廳（電文有疑義）擬於十六日起至三十日止在武昌開湖北棉業展覽會 
（七日）以上　方　信社電 
戰電 
[柏林電]  
　　今日下午公報宣稱同盟軍已佔據布加萊斯（羅京）與泊洛斯細鎭（羅京北面重要鐵路交點）（六日）德文報電 
[倫敦電]  
　　首相愛士葵氏已上辭職表朝報宣稱英皇已准愛士葵辭職英皇召見巴拉勞氏（五日） 
[倫敦電]  
　　巴拉勞氏因自省不能勝首相任力辭組織新内閣英皇召見喬治氏（六日） 
[倫敦電]  
　　喬治氏現正從事組織新内閣（六日） 
[倫敦電]  
　　柏林公報宣稱同盟軍已攻破羅京布加萊斯（六日） 
[彼得格勒電]  
　　敵軍在通泊洛斯蒂與布加萊斯諸路從事進攻羅軍抵禦無效敵軍於蒂土攻擊不已其勢頗猛羅軍向東退至布加萊斯與斯土里柴西南二面俄軍又在摩爾達維州邊界佔據高地一行但在卡巴西安山林林境被逼棄伏洛萊斯加南面之高地一處而退（五日） 
[倫敦電]  
　　奥國公報宣稱卡巴西安山之俄軍爲奥德軍回攻後盡失近今所得之地摩爾達維亞州邊界之俄軍進攻者亦爲奥德軍所敗被創甚重（六日） 
[倫敦電]  
　　羅國特哥維斯台之陷落使德軍得達油鑛區域之邊際（五日） 
[倫敦電]  
　　塞軍大本營路透訪員電稱塞軍最近所獲勝利頗關重要塞軍奪獲固防之陣地一行格魯尼斯特山巓亦在其地極關軍事重要且爲少柯爾之屏障沙柯爾如陷落則摩格蘭全境將無敵兵蹤跡（六日） 
[公電]  
　　南昌黄蔡追悼會事務所來電上海各報館及黄蔡二公追悼會公鑒黄蔡二公民國元勳相繼殂謝薄海同悲贛省各界已定本月九十十二三日開會追悼藉表哀忱贛黄蔡二公追悼會事務所叩虞 
　　居正報告高密軍衝突電北京大總統國務院參衆兩院南京副總統濟南府督軍上海申報館轉各報館均鑒濰師趙中玉等包藏禍心阻撓編　支日擅調部曲開鎗襲城正等爲尊重軍紀維持治安計已嚴加懲辦地方秩序平靜如常隨時電告張督軍外知關　注謹此奉聞居正朱霽青同叩魚 
要聞一 
[英内閣改組之一四訊]  
　　七日字林報云倫敦政局於此過去二十四小時内經過驟然而來之變遷陸軍大臣喬治氏方傳辭職而英皇批准首相愛士葵辭職之消息又至聞喬治主張改組軍務院裁減其人數而予以無限制之大權首相有權可以否决軍務院之議案但不能爲軍務院之職員愛士葵贊成裁減軍務院人數之說惟謂軍務院主席應以首相居之否則甯願辭職愛士葵似得多數閣員之贊助至於其他閣員之態度若何則各方面傳說不一英皇亦贊成愛士葵改組内閣惟愛士葵果能改組内閣而不用喬治否此爲急待解决之問題如其能也則國人果能承認之乎喬治棄其個人之權利以謀國家之幸福英國作戰種種計畫喬治實操其樞紐其爲國人所崇拜之人物殆無可疑使新政府而無喬治也吾知其必不能久執政權彼以狄克推多爲慮者對於喬治誠不能無所疑忌但此輩之反對力量薄弱無足道也愛士葵躊躇於去留之際終乃决計引退兹者巴拉勞氏已爲英皇召見矣雖然吾人或將見喬治内閣之成立也 
[俄人經營遠東之政策移民商權鐵路]  
　　東文上海日日新聞云歐戰發生旣三閱星霜俄國在歐洲方面損失之大固不待言而其經營遠東仍着着進行未嘗息也聞其經營方針之大綱根據東部西比利亞鐵道以北滿爲勢力範圍北自庫倫以至恰克圖東至貝加爾湖枉窺科布多以囊括北蒙全境其經營之方法有移民政策與商業政策移民政策自北滿着手前月下旬哈爾濱之俄國要人奉俄政府之命秘密會商於東清公司亙三日之久探其議定方針卽自哈爾濱至浦鹽斯德及烏蘇里之間沿北滿鐵道劃地八十萬畝以供明春起陸續移民八萬之用又向俄政府提出移民預算案大概如左 
　　移民費一六三·二○○盧布 
測量費一○五·七○○ 
道路修築費三三七·○○○ 
建造民屋費一·一九○·○○○ 
合計一·七九五·九○○ 
　　觀右表俄國施行移民政策之費用共約一百七十九萬五千盧布今已組織測量隊沿東滿鐵路一帶實地調查選擇適宜建造民屋之地點遲至明春一律蕆事一面移民一面建屋築路以期極短之時期内移多數俄民於北滿一帶扶植其勢力範圍 
　　俄國吸收外蒙利權皆效法日本經營朝鮮勵行商業政策民國元二年之間竭力計畫擴張商權乃致烏里雅蘇台葛須科布多庫倫恰克圖貝加爾州等處俄商逹二萬人之多從此外 
 
 
 

Page 3

 
 
蒙商權有全歸俄人掌握之覯及戰事勃發俄商以政府動員令而歸國者佔全數三分之二迨夫今日商業凋敝不免有今昔之感俄政府旣有經營外蒙之决心其鼓舞俄商致意於斯良有以也移民商業二政策之外更着手敷設鐵道不遺餘力云 
[字林報向中行表示歉忱]  
　　七日字林報云十一月二十四日本報（字林報）載北京通訊一則論中國銀行開兌事内有該行某職員與國務院某員知中行兌現有日特合組公司以賤價收買中行鈔票迨中行開兌時乃持往兌現獲利甚鉅某日有執大宗中行鈔票求兌不得之一人立於街心向衆宣佈上述之事中行職員遂趕卽出而招呼由後門導入照數付資開兌甫及一星期已向外人銀行商借一百萬元所儲現資實較宣言於外者爲少開兌之第一日見票卽付此後即多限制等語兹記者（字林報）得可恃消息知上述各節俱屬子虚特於此聲明更正撤銷前說並因本報前所載者或使中行職員感受煩惱爰向中行職員表示歉忱 
[蒙匪再犯洮南之原因（化險）]  
　　自征蒙軍隊奏凱旋歸以來奉省各界人士孰不爲之眉飛色舞謳賡太平哉詎意禍患常起於不虞之際而悲愁多興於歡樂之餘當兹慶功懋賞之頃而蒙匪重犯洮南之危急飛電倐來督軍署矣張督軍驟接駭耗惶怖憂感之態忿憤怒恨之情同時並作廼卽刻招集軍政各界重要人員若孫湯兩旅長張團長吳鎭守使楊參謀袁秘書單副官等大開會議據軍界某重要人員之部屬所傳述其内容略謂蒙匪自林西失敗後其豺狼之心復欲肆毒於奉省嗣賴張司令布置嚴密與耿陳諸帮統石陶衆團長及張旅長仙濤等防範嚴謹故該匪僅以小部分竄入梨樹旋亦翦蕩而其大部分受某某雙方之　謀遂潛其醜類於蒙邊山林叢中陽表屈息之象以解我之疑陰謀重來之計以乘我之虚故張團長叙五等於疏忽中墜其圈套驟爾班師逮我軍入省之頃卽爲虜馬南馳之日幸吳鎭守所部各軍官未輕視其駐防各地故蒙匪雖突然而至未克遽破洮南縣城然聞此次蒙匪之來非前日比前日之匪率屬初犯邊界著著未有經驗且其軍械軍餉甚爲腐朽虧絀而部伍亦罔一致之决心故致失敗此次之蒙匪軍餉則由宗社黨方面擔助巨資軍械則由他國新購到之精製軍心非特問接願爲巴布札復仇且直接與我結不可解之憤其奮鬭之心已决定矣其衆兩千七八百許其首領爲巴布札之手足與其契友塔布逹氏又加以某某雙方派參與其聞假手蒙匪冀逐所欲誠我國之一堅敵也張督軍初擬派張叙五團長仍爲司令前往剿討而他方面咸謂張司令戈甲初卸疲勞已甚不如以二十七師砲隊百零七團團長張作相爲第二次征蒙總司令官人强馬壯堪殲勁冦張督韙之擬即日出發然以軍需稍不完備故决定二十一日出發赴洮剿辦此次所派之軍擬步隊多於馬隊步隊凡六營馬隊一營（或曰兩營）砲隊兩營機關槍兩連輜重隊一營現已籌備完整明日即可首途北上記者深祝大軍到日虜即梟首而從征諸軍官士卒人人存馬革裹屍黄龍杯酒之决心則庶乎第二次凱旋後不再作征蒙之出發也 
[粤中財政困難與朱陸去志（平生通信）]  
　　粤省現狀雖尚稱安謐然其中實含有多少隱患則以軍政財政尚無解决方法而督軍省長又不免各有意見故朱陸異同之說粤人幾成爲口頭禪而黨派紛歧亦有播弄於其間者矣朱陸各電京辭職前均經中央致電慰留聞陸督軍現因粤事困難昨在署内大發牢騷謂曩者粤省秩序紊亂商民望治孔殷書電交馳頻頻勸駕憫懷時局勉强成行乃督粤兩月以來秩序雖幸大定無如軍費支絀磋商籌餉之方又復諸多掣肘虎頭蛇尾人所難堪擬以才輕　弱難膺繁劇爲詞再行電京請予開缺免滋貽誤而連日北京粤籍議員及旅京同鄉紛紛致電挽留昨省議會接參衆兩院議員電告陸督軍辭職消息即在議場擬電北京籲請挽留有陸督去留不惟全粤治亂所關亦即大局安危所繫等語極爲沈懇同時亦有動議挽留朱省長現尚在討論之中蓋粤省經大亂之後善後之事千條萬緒全在高級長官和衷共濟萬不宜更易頻繁故康南海亦已致電調和朱陸其電略云粤經亂後凋殘已極兩公德心才望皆一時之選粤人望公救於水火惟恐火剛水柔必有異同韓范同朝亦有齟龉但望爲國同紓艱難和衷共濟廉　交爲千古美談二公何遽讓廉藺而棄吾粤乎幸勿各拂衣以安吾粤不勝側望不識朱陸接電後果能冺消意見否耳 
朱陸之留固爲粤人一致贊成然今日粤局之難蓋莫如財政之窘朱陸之欲拂衣而去亦未始不因乎此朱省長雖聲言辭職然在任一日亦未嘗不自負責任因省會請其出席宣布政見昨日親至省會宣佈行政方針並印有意見書其文云鄙人奉令承乏此邦正值秩序俶優之際自愧德薄能淺不克出斯民於水火良深歉仄兹幸秩序漸復議會依期成立得與諸公討論一堂　爲始願所不及謹將鄙人政見略陳以備商榷變亂之後商民失業蕩析　居安民之要必在察吏慎選數十良吏分佈各縣勞徠安集恢復前狀然後一切政治始可著手廣東吏治汚濁無可諱言挽救之法要在上級長官本身作則潔已乃能率屬鄙人行能無似而操守差堪自信求治亦不肯後人但知人之哲自古爲難察吏雖嚴耳目容有未逮地方利病見聞猶恐不周現當大亂之後痛定思痛懲前毖後尤望地方公正紳商出而輔助官治之不足此則澄清吏治鄙人下車伊始所尤注重者也財政支絀至今已極軍費驟增無從支應四年預算出入比較所短一千七百五十餘萬或籌借新債以濟一時之急或展期還欠緩解部欵以紓一時之力軍興以後正雜收欵各地截留以充軍用短收不下六百萬軍警行政各費積欠纍纍無米之炊難爲巧婦軍隊日增以廣東歲入一千七百餘萬之數悉舉以充兵餉尚虞不足一切實業敎育諸政皆因之停滯循此以往脂　愈煎愈涸不十年粤民悉成枯腊地方大吏因兵餉不足而籌捐因籌捐　民窮爲　兵又增而餉愈不足迭爲因果亂無已時甚且借助於烟賭惡稅飮酖止渴尤爲非計此則整理預算不得不有望於議會諸公者也復次擴充警察爲内治之根本振興實業爲弭盜之根本尊重司法爲慎獄之根本而普及敎育尤爲根本中之根本必如何强迫而後能使鄉曲易於樂從通常智識可以遍及而民德日進而日新此數者皆目前應辦之事必藉本省財力爲支配鄙人最所注意尤有所望於議會諸公貺我嘉謀以劻不逮者也現在粤省商民皆盼望速辦清鄉疏通河道　爲目前治標要義鄙人已積極進行會商陸督軍陸續分撥軍隊擇要駐紥派水上警察應馬濟統率大兵梭巡河道規復段船一面籌設保衛總團各縣保衛分團俾得實力舉辦鄉團恢復地方秩序嚴禁清鄉軍隊騷擾必賴各縣正紳出而協助實行保甲因時因地各定完善章程母使良民未受清鄉之益先受清鄉之害此鄙人籌辦清鄉之政見所願與諸君討論者也至預算案已飭財政廳趕造咨送貴會核議鄙人材識　弱忝負疆寄籌治不遑容日將地方應興應革議案提出咨送以備商榷唯惠敎焉 
省長此書所謂廣東歲入一千七百餘萬悉舉以充軍餉尚虞不足一切實業敎育諸政皆因之停滯循此以往脂膏愈煎愈涸不十年粤民悉成枯臘嗚呼粤省困憊之實况及將來所受無窮之累此數語盡之矣地方長官旣已知之無術以補救乃望諸議會不知議會諸爸又有何補救之術也猶憶前日督軍省長瀝陳財政之艱難而請省議會籌救迨後交議則爲設立籌餉局一案但籌餉局之設外間喧傳其爲開番攤之張本近大總統旣有禁賭明令對於有奬義會亦主張禁绝則番攤之弛禁殆可從此打消惟籌餉局之設於省議會外有此特别機關其關係甚爲重要十一月二十二日省議會開議時討論此案各議員以細閱交議章程似以本會與財政廳混合辦事多有不妥而規定本會舉出四人尤爲不合蓋　餉關係人民負擔所籌雖屬正當亦須本會通過若以四人參預共間試問可作本會代表否且查章程第四條有如非增加全省人民負擔者則由評議部議决執行又爲侵越本會職　查籌餉除義捐與及商民自願提借外無一而非增加人民負擔不過有直接間接之分此種條文實不知其用意何在惟因廣東財政確係支絀萬分曾經官廳請求協助故討論結果决定改爲廣東善後財政研究會祗作建議財政機關先付審查在諸議員對於長官已非常原諒不如粤西議會之力抗籌餉局設立但將籌餉局改爲籌餉研究會此則面面俱圓之方法也惟籌餉之事目前仍全無把握而中國銀行猶未復業紙幣一落千丈一元票面僅值七角五六於是商界恐慌軍界亦因而牽動軍人發餉皆屬紙幣受此低折情有不甘怨讟繁滋因而外間傳有不穩消息於是又不得不籌一息事甯人之法各軍餉項昨由財政嚴廳長呈報督軍定一紙銀搭配辦法自十一月一日起所有解繳督署軍餉毫銀毫票各半支發毫票以九成爲標準如巿面兌換不足九毫之數由金庫補足俟中行規復兌現此項辦法卽行繳銷一律發給毫銀聞陸督軍大爲贊許立即通知各軍事機關此亦未嘗非維持治安之一事也 
[張鎭芳致豫省長函]  
　　昨日衆議院門首有人散布一種傳單内容爲張鎭芳致豫省長函一件其文略云煥庭省長仁兄大人閣下敬啓者胡石青王搏沙在社會中素稱翹楚而辦理修武煤礦獘寶叢生弟兩次到彰聞同鄉頗有訾議弟方謂撥給路欵有案可稽即暗中稍有　移詎敢歸於中飽是以不肯深信尚斤斤代爲辨誣孰料受賄分肥竟有三十萬元之巨前日王肖庭由鄭回津談及内容查該礦辦法訂有明文另立中原公司對待英人號稱三百萬元以洛潼餘欵作爲一百萬元又招新股一百萬元其舊有之明德中州豫泰三土窰共作一百萬元適得三百萬元之數惟新股均交實欵而中州乃靳法惠所辦出煤頗多約略計之尚值二三十萬至於豫泰係王月波等所開採當時集股不過五六萬元其明德公司亦與豫泰不相上下而胡王故高其價妄言合值一百萬元三公司得此便宜各以十萬虚額賄賂胡王此二人不名一錢坐獲大股東之厚利又恐如此鉅欵不能獨吞於是分潤黨徒冀杜衆口其餘則自填股票永遠分紅身操支配之權手握存根之據同鄉雖嘖有煩言而不悉底藴夫福中公司交涉多年經弟堅持必期逹目的故派胡王爲代表隨同許秋帆與英人磋商弟擬仿照開灤因定分採合消之法迨我公繼任宗旨相符以爲弟在京師彼就近有所轉承無煩牽制弟以爲地方官責無旁貸交卸後不應越爼偶爾過從只能略談大概以致胡王從中蒙蔽有隙可乘所定約章弟未嘗得見一字及雙方籤押排印成編始知督辦僅擁空名一切行政用人俱歸總理協理而總協理一席彼輒互相推舉竟以代表資格率爾卽眞何日公開何日共選弟股本佔居多數尚且不知遑問其他况收到路欵若干有何用途存儲何處有無利息如何酌定薪津不但　辦不得與聞並不報告同鄉亦不知照董事而所謂董事者均由彼黨派所用經理爲胡汝弼其堂兄包攬運銷利不外溢非其族黨不准濫竽弟在豫督任内慮外交部辦事退讓密電前大總統專歸河南力爭即最後我公呈文弟詣府面陳變交部核議爲立案全省公益敢不盡心不意胡王自便私圖至於此極倘仍甘緘默局外不諒必有疑弟與之狼狽爲奸者夫路欵乃桑梓之脂膏凡豫人而食鹽者皆係股東皆當詰問所給股票現歸財政廳收存質而言之亦非彼　人所得斷送弟忝充督辦自慚無以謝同鄉務期我公特派清正幹練之員邀同會議法定機關澈底根究雖軍民分治然趙督軍籍隸本省斷不至袖手旁觀並祈將弟原函遍告各界使貪婪者無從掩飾查考者不得瞻徇不但河北紳民少吐不平之氣即全豫之父老子弟嘗鑒此苦衷矣追念前勞雅不欲有傷忠厚奈阖省礦産始則爭至數十載終則壞於一二人詎不大可悲耶夫區區營業之微猶不免監守自盜若得操政柄將不惜賣國以肥身吾豫理學名邦令人愧郝專修寸楮敬請勛安拈筆神馳無任悚惶待命之至治愚弟張鎭芳謹肅 
[南京快信]  
補選參議員鈕永建唐浩鎭曾樸三人呼聲最高沈雲沛之子仲長亦運動甚力 
參議院議長王家襄昨函省議會云石城于役快挹蘭芬猥承雅愛逾恒同舟誼摯言念嘉惠感戀奚如敬惟振策秣陵代表民意引候偉略欣頌下風家襄奉　北上越日抵京甫滌征塵又親議席自維制憲立邦之計動關外交内政之基蒿目時艱祗懼隕越尚冀宅山助我相與有成藉東壁之輝光作南針之指導無任盼荷省議員季通提出緊急動議請查辦前常熟縣知事楊夢齡違法案卽日列入議事日程付大會討論江陰公民李復等八十五人電省議會請將縣知事陳思提議彈劾 
　　查辦嘉定縣知事張鏡寰丹徒知事章同前青浦縣知事高繼宗界口釐局長華桐等案已　議會前日大會通過昨已咨請省長查辦 
　　馮副總統派赴魯省之孔慶塘張宗昌兩中將昨已由濟南公畢乘車回甯 
黎總統紀念銀幣現已開鑄聞下月餉銀卽發放新幣 
　　馮副總統昨電中央請將駐京辦事處經費改由財政部就近撥付 
　　海州鎭守使白寳山昨日由寧乘車赴徐 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[財政討論會之登録稅草案]  
　　聞財政部擬辦登録稅刻已由參事室草擬登録稅法並附理由書將提交財政討論會討論其原案文云登録稅爲行爲稅之一種東西各國早經施行其主旨在確定人民權利防禦他人侵害用意良善我國典買房地均徵契約稅與登録稅性質略同惟契稅僅限房地之典買而登録稅兼及身分特權等項其範　有廣狹之分耳邇者國家多故政費浩繁各項支出專恃舊有收入漸至不能維持於是有舉辦登録稅之議顧登録稅雖屬良稅而登録事項之多寡每隨國家之情事而定法國登録稅包含最廣不動産動産之權利均須登録繼承稅亦幾混合於其中日本二十九年始定登録稅極爲簡單迄日俄戰爭後修正原法增添甚多約分土地建物船舶籍土地臺賬商業公司律師醫師　員版權特許意匠商標礦業户籍記名債劵等項近年又陸續增加添入鐵道抵當工場財團　業財團實用新案砂糖業　等項蓋登録事項須根據於各種法規各國法律漸臻完備而登録事項亦遂　之增多也我國各種法制尚未完備關於登録事項祗可暫就已有法規及易於推行者酌量訂定現分爲土地房屋輪船民船民業鐵路公司律師醫師著作權特許權商標權礦業權漁業權記名債劵等項以期有所依據便於推行至各項稅率關係綦重尤應審慎擬訂房地興買稅率仍照契稅條例所定冀與習俗相安其他各項稅率均根據各部註册章制酌量規定在未經規定各項則參酌各國法例從輕訂入俾便施行若課稅之法日本採用定額課稅比例課稅兩法法國兼採累進課稅之制我國辦理登録係屬創舉課稅手續宜取簡易故視登録事項之性質於定額課稅比例　稅兩法内酌量採用分别規定以免窒礙餘如罰則從嚴評價求公稅欵定爲正項費用設有限制廢止契稅註册費以免重複貼用特别印花以杜情弊等均爲推行登録稅切要之圖兹擬登録稅法草案二十五條附以理由是否有當敬候裁决云云 
[整頓墾務與請除苛稅]  
　　衆議院請願委員會報告云案承本院交付江蘇灌雲縣公民張文鑑顔介修等爲江北葦蕩營墾務局積弊懇求議决整頓請願書一件遵於本月十五日午後一時開會審查僉謂變賣官産乃前政府通行之事而時勢屢易當事者之辦理不善亦往往有之該請願書中所稱各項積弊究竟實在情形如何應請政府查照該請願書分别整頓以肅政體而蘇民困審查結果多數可决請將提付院議之理由報告大會公决請願委員會報告 
衆議院請願委員會報告云案承大　交到浙江省省議會議長沈定一請廢除民國三年增加地丁徵收費部令請願書一件本委員會於十一月十五日開會審查具左列三項理由（一）浙省地丁徵收費經臨時省議會議决以法律規定在省稅内扣抵在案是不當不照省議會議决案辦理本院以立法機關應當維持法律此其一（二）地丁徵收爲行政之一端所有費用當然預計在行政經費以内是應在行政經費内開支可不待言卽因徵收費用無着則當酌加行政經費不當於國會省會停滯之際巧立名目使人民負二重之義務加稅上加一之重稅此其二（三）設櫃徵收地丁爲有限期問上下忙合計不過三個月又浙省地丁較各省爲重每縣地丁額多者在十萬左右少者亦在三四萬之譜即以三萬計算照民國三年部令應加徵收費爲三千以三千之徵收費於有限期間内徵收三萬之地丁其開支者半入官吏私囊者亦半此種辦法實爲袁政府時代與官吏分肥之虐政否則國家取其十令官吏加收其一斷無此種賦稅此其三據上三項理由僉以浙省地丁徵收費於國家歲入無增徒重人民負擔館官吏私囊審查結果爲有廢除三年加地丁征收費部令之必要因即依法提付議院請大會公决請願委員會報告 
　　按　浙兩請願其主眼皆注重於官吏病民之弊政誠當時之急務也顧變賣官産之不善辦理不僅見於江北之墾務局巧立名目以加增人民擔負不僅爲浙江一省之苛稅何起而呼籲以謀大多數人民福利之聲不多聞覩也夫議會有代表人民之天職今乃各省所習見者惟是爭議長也　議會也運動參議員當選也其他關於興利除弊之問題僅此江浙一二省略有所及且猶不知實行之將在何日嗟嗟會期無多民困已深繼江浙而爲此類之請願者其速興焉 
[新省之區域問題]  
　　新疆督軍楊增新昨日有電來京請將新疆一省列爲特别區域其略曰新疆荒僻隔絶中原溯唐宋以來均未收入版圖前清設省南疆猶示覊糜一切章制均與内省不同幅員遼闊人民稀少漢回纒蒙雜處一隅而土著率多游牧之舊其賦稅之微薄敎育之難普及募兵之困難均不能與内地相提並論民國成立協餉斷絶政費軍費每無所出雖經極力節減而收支猶未適合紙幣架空危險不堪言狀幸新伊併後歷種種艱危近年秩序始獲稍安而外人雖無隙可乘猶虎視耽耽遇事搜求補救不遑之際而猶繩以内地之法設一旦有事咎將誰歸現值制定憲法伏望俯察新疆特别情形准以新疆列爲特别區域俾得從容布置振興實業開闢利源尤以收拾民心爲主旨庶幾衆志成城以收實效不勝翹企之至云云 
[奉天之追悼會與公民會]  
　　日昨（三號）奉天農工商敎育自治各界在小南關畿輔會館爲黄克强蔡松坡二公開追悼會會場門首東西扎過街松坊二事正門上横額爲追悼大會四字正門之中間特設高杆上懸白旗大書追悼大會四字以下綴以萬國旗入門爲簽到處凡持入場劵者皆由招待員配發職員會員與來賓所佩之花分爲黄白二色會場設在院内並設蔡黄二公神位香花繚繞神會肅然會場輓聯頗多院内南壁及東面皆滿廳中亦復遍懸佟議長主席左爲軍長席右爲行政官席次左爲各機關及新聞記者席次右爲女來賓及本會會員職員席中間爲來賓席軍長因事未能到場委單副官長代表各界到場者約千餘人之多是會本省會主體招待議員二十餘人此外招待者有自治界之姜君小黄等敎育會之史君職襄等農會之鄭君海航等工界之高君敏堂等商界之張君吉軒等以故酬應頗周是日十二時振鈴開會首由佟議長報告追悼會宗旨并略述黄蔡二公歷史末謂願我國人皆以二公之志爲志則二公雖死不死繼由李子箴讀黄克强祭文劉騷言讀蔡公祭文畢在場人士向二公神位行三鞠躬禮由劉煥文張俊儒周慕嶽劉女士茆亭劉魁勳崔德化王紹先趙景寰于宗遠張孝友曾憲廷張子歧劉鴻詞諸君相繼演說此外報名演說者尚多以時間已到遂由主席宣告拍照散會 
　　三次公民大會本定是日開會因追悼黄蔡二公是以未得開議日前省會諸公以各縣代表之公民會議員加入方合名實爰提議追悼會開後即開公民會凡省會議員蒞追悼會者卽爲公民會員此次會議一研究遼源交涉自始至今之情况一爲力爭後盾之準備至會場地點或在會館或在省會須臨時解决 
　　前次公民會所舉之代表李鐵珊等九君刻已抵京聞已與伍總長段總理接洽詳陳民情激昂情形請主持力爭伍段二公亦頗以共說爲然但力勸諸代表平心靜氣不可囂張政府必不辜負國民之委託云云 
[粤路股東特會之風潮]  
　　電控廣三局長董事毆打股東粤路公司上月二十八日開特别臨時會股東到者六百人二時開會先宣布會場規則次宣布開會理由旋由衆股東推舉易闌池爲正主席李聘臣全西嚴爲副主席即宣布各股東李榮光等詰問廣三路事來函共十四件并提議請公决事項（一）廣三路官股佔七分之四商股佔七分之三應如何按據法理恢復原有權限以免全被官股侵奪（二）廣三路局姚局長獨斷獨行抹煞商股應有之權且將公欵任意銷費應如何設法對待以免商股受害（三）廣三路從前湘鄂粤三省辦理本有章程素無軒輊　如何查照舊章援請當軸准照仿行以期收復股權旋有股東潘助蘅梁道衡羅燦廷莫子玲趙炎南伍冕甫盧少歧等均先後獻議大致謂廣三鐵路商股旣佔七分之三衆股東資本所在卽利權所在姚某如此妄爲决不承認應卽致電北京國務院參衆兩院交通部農工商部及各同鄉京官請復股權以保血本衆皆一致贊同當場議定電文拍發電云北京國務院參衆兩院交通部農工商部廣東會館同鄉京官各報館鈞鑒廣三鐵路向章三省各派總辦自湘卾股收歸國有仍依商辦性質與粤股雙方派員共同經理處於均等應能和衷嗣中途變更部股改稱局長實不適合現部股經理人姚步瀛濫使職權抑抹商股到差匝月串商購料公作私用屏退熟手濫易親私無非放利而行塞我耳目便其私營上負部委下蠧商本我商股全體股東爲維持營業起見於勘日開特别臨時會會議表决應請交通部將步瀛違法行爲澈查究辦并請查照商律草案第五十七條之規定更正名稱分配權限永昭平允以維合資營業之法律而保公利　將是日經衆表决情形電陳伏乞公同維持大局幸甚粤路股東臨時會主席易學清李聘臣全西巖曁衆股東同叩勘發電畢復有股東廖漢之登壞發言謂各股東欲爭回股東權利當從根本解决雙方並進若祗知頭痛醫頭脚痛醫脚則不必說若欲從根本解决則有三事與諸君研究未知諸君能容吾一言否其時各股東均謂儘說無妨廖漢之遂發言謂凡事須先正已而後正人如今日提議謂姚經理住眷於公司不合則誠是矣而試觀粤路公司舊址卽周東生之屋無不爲粤路職員眷屬住滿此亦股東所當干預廖君僅言至此其時即有公司中一人登壇牽廖漢之而下先詈以不堪入耳之言繼以兩手緊握其吭拳足交施斯時場内各股東異常憤激均謂擅毆股東之無理警察亦上前干涉其人因畏衆怒難犯遂始釋手而廖漢之頸部已受傷各股東覩此大爲不平有謂夥伴敢打東家成何世界者有謂回家須焚股票者後復羣問毆廖漢之者何人始知爲梁蕚聯時梁已由横逸去在場監視之劉分署長驗明廖傷後即電召十字會到場施救後扛往醫院聞廖所傷殊重頸項亦爲隆腫云 
[閩議會中之官吏議員瀆職案]  
　　閩省議會本月二日下午一時開會由議長林翰主席報告告假各議員並來電十二件公文一件請願書七件中有一電係日人在厦設警事周道南動議定於明日下午二時開研究會衆無異議議長依議事日表將延前會之菸酒公賣局長章景楓賄賂公行違法苛罰營私溺職害國殁民請咨省長逹部查辦提議案及陳乃元所提出之查辦財政廳長林炳章菸酒公賣局長章景楓案陳鼎元提出之查辦財政廳長林炳章案三案合併開議除請查辦章景楓案已於前會由提議者黄錫珠說明外以後兩案由提議者陳乃元陳鼎元先後登壇說明贊成陳乃元所提議案者甚多至陳鼎元之提議案李雲峰主不必付審查以其所提止一部分已包含在内也陳鶴年等則主宜並付審查鄭作樞君云頃據陳君鼎元提出查辦財政廳長林炳章違法案陳君乃元提出查辦財政廳長林炳章烟酒公賣局局長章景楓違法行賄案並閱江君鞏昌撤回查辦章景楓案理由書及祝君葆亭駁復江議員鞏昌撤回章景楓查辦案理由書無任悲感因我福建將興大獄故也何言之據江君鞏昌所報告者如爲虚僞則江君鞏昌應搆成刑律第一百八十二條之罪如果屬實則林炳章章景楓等應搆成刑律第一百四十條之罪卽祝君葆亭等亦犯該條之處分因刑律第八十三條規定云稱官員者謂職官吏員及其他依法令從事於公務之議員委員職員故也夫立憲國之精神在於三權分立行政官吏違法議員起而彈劾之是爲議員之天職議員違法司法官執法以繩亦爲司法官之天職江君鞏昌等如此舉動雖中國司法目前尚未獨立而吾閩不少鐵面之法官萬一執法以繩豈不成爲大獄吾不禁爲省議會前途哭尤不禁爲中華民國前途哭而且此案係官吏與議員以賄受賄之重大事件實與省議會根本問題有關係望議長格外注意爲幸鄭蘄云本會爲人民代表機關原以監督政府乃合政府以魚肉人民無怪人民謂多一議會人民多一層苦惱我輩議員有何驗面站在此地且此案要證據確鑿方可議决黄光弼云此案尚未至魚肉人民鄭議員未免言之太過鄭云據本席覯之若證據確鑿不知犯罪者若干人且章景楓果如糾劾案所言豈非魚肉人民尚有反對彈劾案者則其爲助官吏以魚肉人民也明甚本席所言尚嫌過輕議長謂以上三案是否付審查應先行表决遂表决將該案付全會委員會審查衆皆贊成全會委員長高君登鱸告假依法應以法制科委員長鄭君作樞代理全會委員會因有提議開秘密會議者議長宣告屏退旁聽人經三時許乃复公開會議由副議長鄭元楨主席全會委員長報告審查之結果（一）祝葆亨除名全會委員贊成者七十五人中之四十七人江鞏昌除名全會委員贊成者七十五人中之五十九人高登鱸付懲罰科審查由懲罰科定期電促速來全會委員贊成者七十四人中之七十人（二）關於查辦章景楓林炳章三案及江鞏昌祝葆亨所提出之理由書曁謝漢潮在秘密會所報告之證明應由大會咨達省長全會委員贊成者多數特此報告請求公决主席據此報告表决開第二讀會贊成者多數主席復依照全會委員會報告將議員祝葆亨江鞏昌除名付表决出席七十一人起立者六十四人次將高登鱸付懲罰科審查付表决多數通過又將議案三件理由書二件報告書一件彚咨省長查辦付表决亦多數通過省略第三讀會多數贊成議長遂摇鈴閉會 
[魯省會議設兵區善後局]  
　　山東省議會議員仇純吉等建議請設被兵區域善後局案云自軍興以來戎事波及山東周村濰縣爲居吳首先倡義之區因此膠濟路線一帶地方秩序大紊民不堪命加以蝗蝻徧野歲亦無秋先之以師旅因之以饑饉滿目瘡痍良可慨嘆今收朿軍隊事將告竣矣惟是軍隊收束之後散兵游勇横行無忌時與土匪結合成羣百姓蕩析離居不遑甯處若不速爲恢復地方秩序籌設善後各事宜則人民之流離將有不可勝言者用特將擬設善後局章程提出候公决建議施行章程（第一條）本章程專辦山東民軍起義各縣善後事宜其非民軍起義地方不在此限（第二條）本章程以整理農工商業維持治安恢復社會上之原狀爲宗旨（第三條）本章程所設機關省城設立總局一所其被兵區域内可聯合數縣設立分局二處或三處如長山鄒平淄川博山可聯合設一分局濰縣昌榮臨淄臨朐可聯合設一分局諸城高密安邱可聯合設一分局（第四條）總局對於災區賑撫事宜掌管分配欵項代各分局與政府交涉一切事項遇有事件可分赴各局會同核理以資統轄（第五條）各分局實行辦理本管地方上各項事件其應辦事件列左甲關於調查者（一）掌管調查軍事區域内損失動産及不動産事項（二）掌帶調查軍事區域内有無冤抑及志士仁人貞女烈婦有無冤枉事項（三）掌管調查軍事區域内有無被外人侵佔土地及其他權利事項（四）掌管調查匪人及私藏所掠財物子女事項（五）掌管調查民軍起義本末事項（六）掌管審查及編製調查表册事項乙關於救濟者（一）掌管辦理賑撫事項（二）掌管請免雜捐苛稅事項（三）掌管辦理平糶平巿及各種慈善事項（四）掌管籌設防禦及保衛事項（五）掌管整理巿場清理户口安集流民事項（第六條）被兵區域内遇有須與各處交涉事件分局可代爲辦理之如有不能逹到目的之處可報告總局由總局分别各地方情形代爲措辦（第七條）各分局所辦事件如調查救濟等項須報告總局由總局彚齊核明編成報告書以　異日查核（第八條）總局設正副局長各一人由破　十一縣公民共推舉本省士紳德望　孚者充之各分局請正副局長各一人由各該區公民推舉本地公正士紳充之但推舉之後均須呈請省長委任之並咨請内務部備案（第九條）總局分局應用職員由各該局酌量事之繁簡自行規定但所用人員須持甯缺匆濫主義以期節省經費（第十條）總局分局成立後各請省長頒發印章以昭信用如有兩相提倡之處可與各縣知事及警察署保衛團農商各會協力辦理（第十一條）總局及分局辦公費由省長於本年度山東預算案内臨時支出費項下撥充但局長職員除夫馬修膳外均盡義務不支薪水其所用欵項每月須編製預算决算送呈省長公署備案並須對大衆公布之（第十二條）關於被兵區域如有省長募集善後專欵或由中央接濟恤欵時須慎重用途務使人民實惠均霑總局分局不得於其中扣留公費並不得移作别項用途（第十三條）本章程議决通過咨由山東省長批准後即爲有效（第十四條）本局辦理善後事宜俟他方秩序完全恢復即行結朿並將章程廢止 
　　按魯省自軍興以來膠濟沿線一帶民軍麕戰事迭起地方之安甯秩序人民之生命財産損失擾亂蓋不下德日一役善後之急自不待言惟必各地民軍裁編告竣軍事完全結束方有收拾可言今民軍裁遣問題尚未解决周村等處且紛紛以亂兵淫掠見告而魯當道與民軍首領又日在互詬之中其去結朿尚遠魯民何辜乃長此困於水深火熱之内而絶不邀當世所謂政府所謂偉人者之少加矜卹省議會諸君而苟注意及此者竊謂與其空言兵災善後不如嚴密調查魯事眞相公布其是非曲直訴之輿論以先决此民軍問題斯兵區之善後方有辦法可言耳 
[杭州快信]  
　　外傳汪某竭力運動參議員並出洋一萬五千元爲買票之用 
　　吕省長昨在省公署設席公讌省議長沈劍侯及秦朱兩副議長曁各議員 
　　官産處特派張鴻余德升爲出席省議會之政務委員 
　　昨日高等審判廳柬請省長公署司法秘書鄭文易蒞廳舉行第三次會議 
財政廳長莫伯衡昨日通令各統捐局長催其速造履歷 
　　缉私分統趙廷玉縱警擾民案兩浙緝私統領已奉令澈查 
　　新委代理餘杭縣知事洪鐘定明日接任 
　　代理高等檢察廳長陳榮春委施敬爲遂安縣管獄員 
水上警察廳長徐則恂令飭第一署何元杰改駐塘棲鎭 
[江北民生冷眼觀（冷香通信）]  
　　邇歲以還政治潮流波譎雲詭都人士資爲談助者亦唯政治問題而於人民生計不遑論列不知根本問題在此而不在彼也羅馬時諺曰與其饑餓而爲自由民母甯飽食而爲奴隷民生之與世道人心其關係如此甯不痛哉吾於是略述江北之民生以爲關心時局者告 
　　江北丁漕運盛行時代機關林立一般人民以不生産的生活富於倚賴性光復而後局面頓易游手好閑之輩舉目皆是此外徐海各屬地方窮荒民風强悍丙午以降災荒荐至收成歉薄　而走險羣盜如毛雖爲治標之剿捕然終難斷絶 
 
 
 

Page 7

 
 
其根株良善之家不堪其　人民生計遂日趨於窮困之域矣 
　　江北之匪患如徐海之仲八泗陽之丁明斯淮安之陳美皆爲一時之渠魁賴軍隊之剿擊先後伏法蚩蚩者氓似可從此安枕乃殊不然即以淮陰而論自秋間武家墩連刦案發生後有高埝汛弁李安全餉項之被刦舊縣鎭之連刦中馬頭孫有才家（其子孫學鴻被匪轟斃）之被刦層見疊出駐浦第一混成旅旅長馬玉仁於是有出巡西南各鄉之舉先後拿獲巨匪陳廣才徐發榮孫瑞王得珍等二十餘人已經江蘇馮督軍電令淮陰縣知事趙蕖裳研鞫迄今尚未定讞十一月三十日夜南郊福田菴又有被匪行刦之案菴距城不及十里中有僧一僕一附近農田差足自給近以冬防吃緊舉行放哨每過該菴輙入小坐是夜十二時有人扣關僕人張某覩其短衣疑是軍隊匪亦自稱李某將門賺開紛然入内僧若僕被拷再四傷勢甚重刦去錢洋衣物等件呼嘯而去翌日禀縣請勘趙知事親往履勘屬實十二月四日南門質典王某赴華興典轉當爲地保覷破指出贓物已將解送縣署訊問以期水落石出也 
　　今年淮揚等屬十二縣被水成災中央撥助賑欵十萬元各縣平均或一萬元或數千元不等遲遲至今尚未查放淮陰一縣受災較重應得之欵亦不過萬餘元五巿二鄉再加分配實際及民者可想而知惟聞第一巿擬擴充浦惠粥廠以惠災黎但其他災民難免不聞風麕集需費浩大是亦困難問題反不若他巿鄉之排深溝洫以工代振之爲愈也 
　　清江大豐麵粉公司創於清季丙午後連年災歉民食大昂人民歸咎於放價收麥羣焉麕至幾釀風潮該公司鑒於海豐贛豐之焚廠慘劇遂爾閉歇去年始復開機冠以盈記先行試辦一年惟以購麥問題風潮屢起春間該公司擬年繳公益捐三千串許其在本地購麥第一批已納五百千存於豐濟倉嗣以淮揚鎭守使問題某紳赴省挪用其半羣以個人行爲不能承認因之反對此項捐欵仍禁其在本地購麥十一月間該公司復在楊莊鎭蔣永豐豫興源等處購麥由紳學界唐治元徐鍾令張佑潘名選諸人查悉函請縣知事將船户王殿華王益之拘案訊問屬實現經人出而調停仍令該公司出欵三千串了事惟一方面欲仍恢復本地購麥著爲定案一方面欲其認爲罰欵兼之各團體之如何分配染指者如何開發種種問題相緣以生以之未能即决耳土産加工銷諸外埠以經濟學眼光觀之未始非江北之好現相乃以年荒榖貴致民食與實業兩不相容此特一時的現相非常態也 
以上爲江北民生最近之狀態約略記之亦可以概見其餘矣 
[江蘇省會報告預算（芝香）]  
　　昨日（五日）下午一時開會錢副議長主席議事日程爲宣布各項審查會審查本省五年度下半年財務内務預算册主席報告人數後宣言在朗讀預算之先另有各項審查會對於預算提出之意見書應否先行通過財　審查長沈議員惟賢起言應俟朗讀時作爲參考遂由秘書長將財務行政預算册開始朗讀歲入經常門衆無異議至歲入臨時門第二欵征收費收入及罰金收入沈議員均聲明另有審查報告參照均無異議通過接讀歲出經常門至第二項大生紗廠押欵利息下無計數沈議員聲明此數應俟省公署查交列入如公署不復交來此欵擬删接讀原列第一欵稅欵運送費下注删除二字由沈議員聲明另有審查報告參照衆無異議秘書長遂接讀報告册財務一項二讀通過秘書長接讀内務行政分册淮陰銅山警察經費報告無討論通過至貧兒敎養院一册較原册增衣服費及臨時費二欵審查理事許蘇民動議請删去討論結果存衣服費而删臨時費次爲第一醫院預算册討論結果減院長薪水月二百元爲月一百六十元接議江蘇輿地測量隊停辦意見書許理事蘇民聲明測量隊成績不良依該隊測量之預計全省輿圖須二百年以後始得完備非停辦不可云云衆無異議主席又宣布内務審查會審查各縣警費仍用省欵案報告審查陸議員家鼐主張報告手續未完備俟撤回補正再行提出李議員維翰以内務審查已議决得有結果許理事在場可證略有爭執議長卒宣告暫從緩議於是接讀馬路工程處預算報告行政委員出席就該報告詳加辨難衆惡其詞冗陶議員鍾　等斥令退席繼由俞議員仁愈爲之回護並詳述該處困難情形擬將處長薪水仍照原册不減而清道隊巡警之薪餉仍照原册列支結果薪水薪餉照原册撥解所餘之欵列入預備費遂通過乃接讀總册無異議通過時已六鐘遂散會 
[地方通信蘇州]  
　　監獄售品所並未讓進道前街高等法院隔壁舊按經歷房屋改建監獄售品所翻造門面並未遵章報縣丈量照章讓進經道養巿民公社提出理由書具呈公益事務所轉詳吳縣公署核示嗣經孫知事派員前往丈悉該房屋照章應讓進一尺惟該房屋是否落地翻造文經孫知事派委警佐陳受爵前往調查知該房改建時門面中間正樑確已更換其餘階石木柱均未更換核與道養公社原文稱爲換石換柱落地翻造各節不符究竟該社憑何依據應請飭該社答復核奪等情復縣轉致公益事務所飭道養公社查照聞該社已具答復書送公益事務所復縣矣 
　　警區操場發現女屍胥門内伍子胥廟西區警署第二分駐所操場内日昨發現無名女屍一具赤身露體衣褲全無僅有舊棉花被遮蓋年約二十餘歲頭向右面側轉並無屍屬出認當由該圖地保報請警區轉報吳縣公署特飭周裁判員帶同檢驗吏前往相驗聞驗得並無傷痕已由體善堂備棺收殮或云該女屍係乞丐路斃然發現地點係警區操場該操場四周砌有圍牆並非乞丐所可坐臥之處且事前並未見有乞丐至此殊可異也 
[揚州]  
　　承辦屠稅未准江都公民王湛澄前具呈財政廳認辦江都縣屠宰稅務現奉廳長批示到縣以該縣屠宰約數尚未據委員查復到廳據王湛澄禀請認辦各節該縣亦未轉呈有案所請暫母庸議 
[杭州]  
　　浙省改選參議員之籤定日昨内務部電致吕省長云查參議院議員第一班改選日期定於本月十八日舉行業經大總統敎令公布在案請即查照依法辦理又查國務院咨送參議院籤定各省第一班應行改選各名册貴省王正廷張烈陳洪道三人應行改選合併電逹内務部印 
　　政治商榷會開職員會昨日上午九時浙江政治商榷會假忠正巷法學協會開臨時職員會到會者二十九人正會長王文慶君副會長沈劍侯莫伯恒兩君均到由正會長主席所有討論各事件記録如下（一）臨時事務所决定在忠正巷法學協會其永久地點俟大會後再定（一）大會日期俟起草員將章程擬定後再行酌定（一）固有會員以本月一日湖上所開假定成立會之簽名簿爲憑其後來之會員由固有會員照章介紹（一）入會費應在開大會前至事務所繳納给以憑證以便到會與議（一）起草員是日祗到金範丞孫琴齋張萍青三人不便提出草案决定於今日午前九時在事務所開起草員會由事務所於昨日通知其餘各員俟草案定後交由職員會傳觀再提出大會公决 
[嘉興]  
　　支配小學經費嘉興小學經費全恃縣稅爲大宗兹聞自治委員盛譜蘭於日昨將民國五年度第二期縣稅小學經費銀四千五百元按照各區學齡兒童數分别支配並函知各區自治委員來縣支領兹將各區分配數目誌下城區三八八元二六東栅一零八元零零二雙橋一一一元四七二王店六七一元一八二新塍四一七元四四五陶涇二一二元九零五濮院一零六元三九王江涇二二元零五九廉讓一九五元一八三渠東七五元八四三尖墩角二二元五五五新豐三三九元五五七新篁一一三元七六四棲鳳一四一元零二八塘滙一八零元九三二玉溪一一零元一七三店四四元四八九鍾埭一一零元九一四漢塘一七三元一五五八鳳石九六元五三八除賢一九六元四二三南滙二一九元六五九梅湖一八二元六零五池西一六四元五一二澄九四元五五六 
　　又有毆打調查員風潮嘉興禁烟調查員唐仲彪因查無證據被人毆打事已誌前報不料一波未平一波又起前日調查員程仲如等至南門外娱老橋陳源茂肉舖内搜查多時又因證物全無被旁觀者將程圍住（約二百餘人）飽以老拳一時人聲鼎沸幸經崗警竭力排解始得寢事然程已受重傷矣嗣經警士將程送歸所内醫治並報告縣署曁禁烟辦公處聞已將爲首之湯某拘縣懲辦 
雜評一 
[蘇省自治之前途（一子）]  
　　縣巿鄉自治者以縣巿鄉固有之經費辦自治行政事務此盡人皆知者也江蘇自自治停辦以後前財廳長將二年度補助各縣警察費提撥殆盡而從前之縣巿鄉附加稅本以辦自治事業者移以辦縣警餘則用之於敎育故現時縣巿鄉所存附稅除敎育費外殆無餘欵本届省會開議之始即有某議員提議各縣辦警請仍用省款補助於是起而反對者約分兩派一派議員與省公署實業科接近以爲此案成立則擴張實業之計劃全行打消而平時所有希望都歸泡影一派議員以爲此案成立則前此所預想之水利預備費水利協會經費皆被侵奪且提用之縣警察費以江南各縣獨多不如留之於省挹彼注此合此兩派之力從事反抗然自治又不能昌言不辦也故自此案成立交財政審查後朱理事擱置不提者十餘日由提議人詰問而始移交内務審查而始提出於合并審查合并審查會討論時一派議員以内務報告未經大會通過反對成立乃復由内務提出於大會而某議員又主張撤回噫江蘇縣巿鄉議會日日盼望恢復而抑知實際上有日日盼望不恢復而延宕阻撓者乎良可慨已 
　　或謂自治成立彼爲省議員者不能獨豪於鄉亦爲其反對之一原内是說也則非記者所願聞矣 
 
 
 

Page 8

 
 
   
 
 

Page 9

 
 
[女界之寶]  
調經種子之藥市售極多惟本藥房發行一種女界寶丸藥功能滋陰補虛榮養新血壯健子宮無病常服能使精神活發食量加增一切經冷經痛之患可不復發誠乃有病去病無病養生女界中之無上寶貝也服法詳載仿單如有敗血作病或乾血閉經等症宜先服月月紅以通經如經已通可常服女界寶自能身體强健得子亦易閨閣同胞欲享健康之福者其勿交臂失之　女界寶丸藥每瓶洋一元每打洋十元 
上海四馬路五洲大藥房總行各省分號批發 
[平湖張鏡湖內科]  
每月十二天逢陰歷一二三四日蒞滬寓新世界腰封門大慶里二衖 
[久痔斷根永不复發]  
余同事十三人患痔瘡計有六人之多者其問雖內外輕重不同獨余之患痔最久最重每値飲酒過度或勞苦太甚其發必劇肛外管長數寸四圍紅腫紫血淋漓適遇大便痛衝心肺甚至大呼痛哭不能坐臥一種困苦狼狽之狀筆不能述偶聞友人述及上海瓣香爐所製萬金不換化痔仙丹奇驗素著乃卽寄洋六元購丹一料並雙料惡痔去管膏一瓶搽食兼施果然疼痛頓止三日後其管連根脫落完好如初同事目覩神效爭相購服皆得先後見痊至今均未復發爲此集資登報誌謝　松江順源號徐捷先啓上海盆湯弄寗波路口崔瓣香爐驥雲氏總發行所抄登 
定價每瓶一元每料五瓶收藥本洋四元　惡痔去管膏雙料每瓶二元單料每盒一元　本廬分設天津北門東獅子胡同　無錫北門外江陰巷　杭州陳列所　長沙粮道街　安慶軍署西 
[京都天德堂]  
包醫　男婦險惡　毒門規列 
近有無恥之徒見我告白爲效同音仿樣翻刻報章改頭掉換言語搗亂朦混假造冒充此實醫界蟊賊諸公留心認明上海三馬路大舞台斜對門京都天德堂牌號方不受滑頭奸輩欺騙也來堂包治出立保單特備凈室膳宿隨便 
下疳腫爛　包頭內疳小便腫爛刺喉下疳袖口下疳斷綿下疳爛芯下疳闯疳蛀疳初起五元至十五元 
五淋白濁　血淋遺濁　虛勞白濁或毒火淋　砂淋膏淋或尿血淋　小便刺痛當日立止初起四元至十五元 
魚口便毒　橫痃堅硬或紅或腫發熱作冷疼痛難忍步不能行要潰不潰破口流膿初起四元至十五元 
疥瘡癩癬　楊梅　疥或乾皮疥或濕疥或瘋癬疥或膿泡疥或痛或癢內服外搽三天脫凈初患三元 
痔瘡漏瘡　分念四樣如鷄冠痔如紅　痔如葡萄痔如燕窩痔日久生管膿血淋漓初起五元至卅五元 
小腸疝氣　左偏右墜或有疼痛或不疼痛常好常犯發時有氣串入腎囊小腹抽痛三天消凈初起四元 
楊梅瘋癱　週身斑點透頂爛喉塌鼻壤眼陷穿足底四肢酸痛本堂治法比衆不同二十元起一百元止 
[大利公司廣告專收]  
中交殖邊各埠鈔票上海日輝呢廠股份各省鐵路股票各路證券內國公債銀行紗廠股份各大公司股票均可交易上海二馬路石路口天香閣茶社西隔壁便是 
[特聘西醫譚以禮設診華英藥房]  
譚君醫學深遼治術神效曾應朋輩之請出同仁醫院設診於海甯路又轉聘於華英大藥房先生廣濟之心顧宏矣（時間）每日門診　海甯路上午九時至十二時　華英藥房下午二時至三時半　出診下午三時半至八時（醫例）門診一元出診六元車資在內號金一角割症面議急症隨請隨到貧病不計電話住宅二六六九　華英藥房二六七周金箴　朱葆三　虞洽卿　等同啓 
[立愈小腸疝氣限三日永遠斷根]  
京都天寶齋○人患疝氣症○從速購試○立能消脹平囊○可以一刻而止矣○宜愼宜認○母以自誤○另有咳嗽順氣化痰丸每瓶洋五角服法另詳仿單 
本齊秘製小腸疝氣膏藥其靈效之神速可以推倒天下之疝氣藥也無論陰囊腫大陰核偏墜甚至坐臥不安痛苦難忍速將此膏貼於膀胱之處立刻陰囊縮小氣鳴腫消極至三日包能斷根屢試屢驗百發百中倘若諸醫束服手藥罔效請試立奏奇功每張一元二角如內服第一靈驗疝氣丸雖數十年老病服丸一料包可永遠不發眞乃神藥也每盒一元每料六盒五元每打十二盒洋十元郵局函購當卽回件不誤舖分上海二馬路西鼎新里石庫門內便是○遠埠函購原班回件信力自給 
京都天寶齋啓 
[比金氏洋行]  
招請各埠經理廣告 
本廠在美京歷有餘年所製各種化粧品香料藥品食物顏料及雜貨等裝璜精美芳香耐久不散於衛生上最有益之品現在到貨甚多花名不及細載諸君欲代爲經理本廠貨物者請向本行接洽尤爲格外歡迎　總經理處上海靶子路口七十三號電話三二五五東方會洋行啓J,M,PITKIN&O,O,N　EWARK,N,Y, 
[栢利洋行經理著名華而登錶廉價出售]  
本行今備華而登牌各種金銀時表三百只特別照批作現市金洋廉價出售以便冬至年節送禮之用從禮拜三早間起請　駕臨江西路四十八號四十九號敝賬房接洽購者從速幸勿失此機會為盼 
[催眠術通信教授]  
通信教授 
本會敎授之催眠術與別回敎授者大不相同凡曾入他會學習而不能施術者宜速入本會學習本會用最新式通信敎授法確能敎導學者成功如不成功學費分文不受再本會係紏集我國多數催眠學大家所組織專以提倡催眠學術灌輸最新知識解除我國四　兆同胞數千年來迷信之思想而以哲學的與科學的之學理闡明之爲宗旨開辦以來三載於茲成效超卓已爲一般所認許現在畢業學員已達千數無一不能施術應用如其不信請將郵票一角寄下本會即將各學員之實驗報告書及感謝狀等與章程一併寄上方知本會之名不虛傳也 
日本神戶平野下祗園町中國精神研究會 
[立愈肝胃氣痛將軍丹]  
肝氣之症世人患者最多皆因性情大怒事逆氣悶憂慮過度或則春轉不舒致傷肝木從此觸怒即發甚至氣逆不下肝堅如鐵食不下咽坐不安席若不早治他年正氣一衰其發更盛竟有性命之憂攷之古方有左金丸治療照法試之毫無效驗今本藥房不惜苦心訪得御方名曰將軍丹無論男女如患肝胃氣痛之症服之奇功立見若係二三年新患之症二瓶卽可全愈如其一二十年舊恙至多一料永遠斷根包不復發曾經試驗萬人皆尅日見功從無復萌之人如此奇驗未敢秘藏特登報佈吿俾患斯疾者皆得解脫呻吟床席之苦則幸甚矣○每瓶實洋一元每料六瓶洋五元遠埠信購原班回件 
上海三馬路大舞台對面鍊雲大藥房謹啓 
[上海東方匯理銀行廣告]  
本銀行基金四千八百萬佛郎貯金四千九百萬佛郎總行在法京巴黎專做各埠兌匯存項押欵如蒙　賜顧請至本行面議可也 
[唐製養身培元補腦藥功效]  
人之一身皆主於腦弱則隨經發病此藥味美性純補腦的劑歷久暢銷神奇獨著現屆冬令購服尤宜 
主治　思慮色慾憂鬰勞傷種種過度　早近女色　手淫致傷　四肢無力　筋骨疲憊　手足寒冷麻木　高年氣血衰敗　頭暈目眩　形容枯樵　婦女產有乳哺過多血虧體虛　小兒先天不足遺傳種種虛弱 
每大瓶洋二元　小瓶一元二角半　多購便宜外埠各本分號均有發售 
上海中英大藥房識 
[患小腸氣者速看]  
僕素性畏熱早年夏夜納凉喜坐冷石濕地致患小腸疝氣迄今十餘年矣種種苦楚筆不勝述求醫覓藥均無效驗今春來申寓居美界永祥里忽然舊疾更劇寸步難移友人指購河南路七號義商彭壽堂疝氣膏丸二種非常神效并言有友數人同患此症一用皆愈從未復發君病雖久然得該藥房膏丸並用永可除根即飭人持洋購來疝氣膏四張疝氣丸二料內服外貼頃刻小腹寬舒腫賑立解囊收筋縮墜不覺重不旬日行動如常霍然全愈矣不禁喜出望外友人忠告洵不誣也合亟刊報以誌銘感　太原閻復生謹告義商彭壽堂錄只此一並無分出 
[古今第一婦科至寶丹]  
夫婦人固無不育之理不育者病也然病多起於月經月經不調即非受孕之兆氣血不和必致經候失常諸恙所以漸生也續嗣勢所必難也凡經水不調前後無常或腹痛凝積或崩血過多或傷於七情致墜心志或感及鳳寒致損營衛或體虛盜汗不止或血枯面黃肌瘦及白帶淋漓胸脹悶百體虛損子宮寒冷動情卽洩受而復出等症此皆體虛血虧血所致故受孕之難所由來也此丹係葉眞人傳受良方秘製成丸故美其名曰　婦科續嗣降生丹専能調和婦人衝任之血平定肝鬰之氣去瘀生新開鬰之氣去瘀生新開鬰解悶煖宮止帶固本調經旺血有却病壯體之功凡婦人望子者茍能連服一月中途不間斷無不應手而得素未生育之婦服後一舉成孕晚年經斷血枯常服且能育子旣孕服之必成雙胎眞婦科聖藥調經仙丹閨女孀婦切忌購服幸勿輕視其丹價每料洋八元半料四元起碼洋二元遠埠函購郵政妥速原班回件信資自備舖設上海二馬路西鼎新里內　京都天寶齊啓 
[印度愛佛雷黃補丸招請經理]  
此丸誠稱戒烟藥之王係印度愛佛雷老僧新發明性質和平功效偉大（戒烟善後惟服此丸）上等社會最歡迎本藥房爲擴充　營業起見特請各省經理如願擔任速來函訂不論交易多寡均有特別利益兼售英國密利士辣克紅補丸批發從廉上海 
北京路壽聖菴西首惠斯大藥房 
[影印王先謙漢書補註准於舊曆十一月二十日出版 
長沙王益吾先生魁儒碩學著作頗富而於原書補注一書薈萃數十名家批評刋刻流傳漢爲海內讀史者欽佩惟卷帙浩繁携帶不便久書價值甚巨購者亦復非易本館有鑒於斯特套初印原本影印入石聘請通儒復加圈點句讀分明後附印姚姬傳先生評點頗爲精詳使讀者能明白瞭然凡研究吾國歷史者不可不備全書二千餘頁裝訂四十冊用中國上等連史紙精印竹布准覓分爲四函定價十元預約五元准期十月二十日出版外埠函購如欲直寄加寄費六角印有樣本函素寄奉發行所上海望平街北大馬路口同文圖書館 
[公立上海醫院]  
南市三泰碼頭 
●病房等級　特等　一等　二等　三等　共設病床一百二十 
●診療分類　施診　例診　急診　出診　詳簡章程函索即寄 
●本院分科●　內科　外科　眼科　兒科　產婦科　耳鼻咽喉科　精神神經科　皮膚花柳科 
本院增設項目 
喉症血清療法　梅毒六〇六注射　各種血清療法　食補及空氣療法　肺癆治液注射　霍亂之補血療法　肺癆預防接種　天然痘預防接種　淋病治液注射　產婦科特聘女醫　光電及水療法　痰血大小便檢查　各種化學療法　戒煙及體格檢查　 
[永豐經理應城石膏公司駐滬分銷處廣告]  
石膏一貨產于湖北應城縣境行銷國內外己久今由應城石膏有限公司爲維持膏業發達起見包售應城縣全境出產石羔業經呈准農商部註冊立案現在上海設立分銷處分售各埠如蒙各客賜顧不勝歡迎茲將本分銷處售章節述如下　石膏分提塊申莊二種高低分清無混淆之弊定價各幫一例外加使費（另有使費價目表可況請索）如欲貯裝蔴袋或報關運送均可照辦本分銷處現設滬南裏關橋南首業盛里第一號門牌便是特此佈　聞 
永豐白 
[屢試屢驗遺精要藥]  
世之憾事莫過於夢遺滑精關係最重精涸百般廢棄精足萬事亨通所謂一分精神一分財良有以也明知精乃養命之源存亡相關豈忍遺洩若不急起調治延患何堪設想本主人有憫於此窮搜博採始獲家藏秘方孤心研究確有保元良藥名曰純陽九煉丹治愈之人不可思議區區苦衷可誓天神凡患夢遺滑精命門火衰心腎失交下元虛損精薄精淸思勞過度用心失節經服此丹立奏奇功遠年重症一料告愈輕者一盒斷根永無復患功能固精封髓養腎培元大有衛生之益猶能生精之妙不愧遺精珍品各界歡迎之良藥每盒一元每料六盒洋五元又製神效遺精膏每張八角久年之症務宜雙方並用功效益彰外埠函購郵局回件 
上海法界紫來街愼興里內三多草堂發行 
[農商部特等獎華豐香皂]  
竊惟香皂一物首重研究而市上所售者雖多惜乎未得盡善本廠開幕雖僅年餘惟對于研究一道無不悉心察驗精益求精凡經購用敝廠香皂者皆額首稱美無待敝廠自贅矣今春又蒙農商部頒給特等獎憑及最優等金牌並奉財政部稅務處批準本廠各種出品出口時在滬關完納正稅一道敝廠承認外所有進口半稅以及經過常關厘卡局所槪免重徴亦足見　政府重視實業之至意茲特登報尚望愛用國貨諸君熱心惠顧　並求各埠經售寶號竭力推銷則敝廠幸甚實來幸甚 
總發行所上海東棋盤街同豐源號經售處各省垖洋貨號 
上海華豐香皂廠謹啟 
[通信教授梅毒六百零六]  
梅毒一症為害甚大不僅關係於個人之困苦且足　遺傳子孫流於社會乃惡疾之一種也此症午繁盛商埠為最多內地以狎遊患此亦頗　少多數之　醫者臨診　此往往誤為風火濕熱所致非特不能冶愈且致引起他患雖有專治毒者亦祇能治癒一時不能斷根永　復發之時喉腐鼻穿不可收拾為可憫耳自德國愛立喜醫學博士發明六百零六以來萬試萬驗根株永絕全球公認萬口皆碑鄙人研究有得不　自私譯述成書通函教授教科書明惕易解一目了然悉以衣缽相傳毫不守秘密主義知無不言言無不盡函授時有疑難處寫信可以質問函授　有未精處可以面授　宜章程函索即寄須附郵票三分空函恕不答覆 
上海新馬路巡捕房旁邊元昌裏八百十　號李振軒醫生識 
[丁福保介紹李振軒醫士]  
同學李振軒先生攻醫甚銳近年於花柳癆癥小兒諸病致功最篤近如陳獻葵張華年方錢湖翟蓬仙葉省吾諸君癆癥俱經李君施治不數月皆己健康如常人又某君之梅毒某某之下疳某某之淋濁由李醫生診治奏效頗速鄙人欽佩之餘用敢特爲介紹 
[留學日本顯微鏡院花栁專科李振軒醫生]  
患花柳毒門及色癆肺癆者鑒 
梅毒六百零六　癆症都備果靈　淋濁萬克醒　各種注射治療 
李醫生名祥麟字振軒留學日本顯微鏡院（院中專門研究傳染病微生物學如花柳毒癆癥等）親炙遠山清田荒井今村諸大家歸國即由丁福保先生介紹治四川巨紳陳南葵君癆癥嗣陳君病愈因子姪患癆甚重不能來滬就醫以銀三千兩聘李先生入川今陳君全家患癆者俱己廉健如常人李先生乃卽歸滬李先生於花柳癆癥小兒諸病致功最篤治　梅毒　白濁　下疳　橫痃　不論新舊百治不效者俱可限日全愈如喜用上海俗例包醫及出保單等均可治　色癆症吐血　咳嗽　遺精　腎虛等　止多診視三次必見大效　醫例　門診一元（上午九時至四時）出診五元（下午四時至七時）急癥隨請隨到其餘梅毒六百零六　癆癥滌拉停　都備果靈　淋濁萬克醒等面議 
上海英租界新馬路巡捕房旁邊元昌里二弄李振軒醫生診所啓]  
 
 

Page 10

 
 
本埠新聞 
[取締華人保險公司之討論]  
　　七日字林報社說論華人保險公司略謂近聞有人提議請英人商會討論華人所辦火險壽險水險各公司之問題記者（字林報）以爲最善之道在於聚有關係各國保險業專家組合委員會而審查之華人亦當參與其列蓋以華人保險公司不乏殷實者其汲汲欲中國保險營業立於組織妥善管理合宜之根據正不亞於外人此吾人所不可忽視者也記者曾著社說言及華人保險公司之不穩固及其減價招徠對於執險單者未有充分擔保之方法兹論一出反對者有人而以吾說爲然者亦衆中國保險業今所亟需者爲透澈之調查與嚴密之規定此外無他問題一二年前中政府有鑒於此乃聘用洋顧問一員擬定整頓此業之法頗屬周密苟此次革命不作而北京閣員風潮不起則前擬　程當已可實行於今日但原議尚存國會諸君曷分其組織政黨之餘暇而一注意於此歟泰西公司法律以施於保險業者爲最嚴密其故則以保險行對於求保者負重大之責任且以保險業確爲各種穩健營業之基礎故也兹者中政府辦理此事尚未知在於何日然則吾人誠不可不一研究工部局能否施行一種管轄權矣雖保險公司與鴉片店未可相提並論惟工部局在法理上旣可禁止租界華人沉溺於鴉片又何嘗不可阻止租界華人以免其喪資於保險賭局乎且工部局刻方籌議取締錢店方法所以顧全財政之健康也本斯意而行之更何嘗不可推及於較錢店範圍更廣而更重大之保險業乎廣告中有所謂有限保險公司者吾人尤當注意彼所謂有限者純爲欺騙之言然在尋常華人見之以爲此乃香港註册之公司推其結果必致損失英人公司之名譽甯獨華人受害已哉此種騙局今已絶跡於新加坡上海雖非殖民地惟此間各國人民與保險業有關係者實繁有徒而租界華人之易受其累者亦不乏人工部局誠不可不設法也但着手之初此難題當由專家透澈查明耳云云 
[總統代表致祭蔡公紀盛]  
　　北京大總統以已故四川蔡督軍恢復共和有功民國竟在日本福岡醫院因病長逝深堪痛惜特令交通部向招商局商借新銘商輪並令海軍部撥派海容軍艦開往東瀛迎護靈柩歸國並命令松滬護軍使楊善德於靈櫬抵滬後前詣恭代致祭以昭隆重而示篤念楊護軍使奉令後定於昨日上午九時前往祭奠等情迭誌前報兹將昨日致祭情形分記如左 
　　事務所之佈置蔡公治喪事務所自得知楊護軍使祭奠確實時期卽與辦事同人集議擬定祭奠禮節推定各項臨時職員各員均於昨晨到所各司其事除祭品由使署參謀處備辦外其殯宮中供菓鮮花均各更換一新一切佈置頗爲素潔周至 
　　軍警之保護淞滬警察廳長徐國樑因昨日上午九時爲松滬護軍使楊善德代表大總統前往蜀商公所恭行祭奠已故蔡督軍之期國祭大典亟宜慎重當派軍樂隊一隊於清晨前往伺候并令偵緝隊長翟世清選帶偵探十二名前往照料又令閘北淞滬警察五區署撥派全班警士並馬巡十二名沿途保護閘北三十八團陳團長亦派步兵二排以一排派往事務所伺候於祭奠時舉鎗致敬一排在途中協同警士一體衛護 
　　致祭之情形大總統代表主祭官松滬護軍使楊善德於昨晨八時由龍華使署乘坐汽車前詣閘北蜀商公所陪祭官爲上海防守司令王賓淞滬警察廳長徐國樑軍署參謀長趙禪副官長范毓靈等均於清晨七時許先往伺候迨楊護軍使蒞臨卽由招待員導引入客廳稍事休息鐘鳴九時由執事唱名導引楊使率同陪祭官魚貫而入序班後按照下列預擬禮節謹敬祭奠其襄禮爲劉建藩讀祭文爲石陶鈞祭畢由蔡故督介弟松垣扶同孝子端生永甯出幃叩謝各官退入客廳少憩即隨楊護軍使而回 
[代祭之禮節]  
　　執事者各司其事奏樂孝子旁伏代祭者就位行上香禮詣香案前初上香再上香三上香鞠躬復位行初獻禮詣食案前獻箸獻匙初獻爵初獻饌樂止讀文奏樂鞠躬復位行再獻禮詣食案前再獻爵再獻饌鞠躬復位行三獻禮詣食案前三獻爵三獻饌獻粢盛鞠躬復位樂止禮成孝子謝 
　　各界之致祭大總統代表祭畢後至十時許又有北京財政部總次長所派代表姚東彦江海關施監督代表陳世光前往蜀商公所致祭又上海同文學院各學生亦於昨日下午四時前往祭奠 
　　附録蔡公治喪事務所往來電文 
　　去電一大總統鈞鑒今日午前八時楊護軍使恭代致祭成禮敬代孝家叩謝蔡公治喪事務所叩陽 
　　去電二南京下關江貞兵艦饒司令鑒頃接海軍部電已由部請貴司令派艦來滬迎運蔡督軍靈櫬赴漢懇卽派艦令其迅即來滬以便預爲佈置並乞電覆蔡公治喪事務所叩 
　　來電一蔡公治喪事務所并轉蕭立誠岳宏羣兩先生歌電悉松公靈柩定期回湘即借派萍輪拖駁赴漢迎運届時另電奉聞省垣已指定測量局爲停柩地點并公推曾君繼梧總辦營葬事宜此覆趙恒惕　治煥魚 
　　來電二蔡公治喪所鑒歌電悉已電第二艦隊饒司令迅派一艦駛滬接洽海部魚 
　　來電三蔡公治喪事務所鑒歌電敬悉蔡公設奠之日謹派滬甯鐵路鍾局長文耀代表赴所弔奠謹復許世英王叢煒魚 
　　來電四探送蔡公治喪事務所轉蔡公家屬鑒江電祗悉昊天不弔再喪元勳天南舉義海島歸眞悲哉民國失此柱石旅櫬凄凉海波嗚咽望風揮涕藉抒哀忱閻錫山魚 
[黄宅治喪會議續記]  
　　黄公克强靈櫬决議歸葬湘南曾紀昨報昨日（七日）主喪友人又集黄宅會議歸葬事宜兹將出席人及議决事件録下 
　　出席人姓名徐鶴仙章木良劉良濤何子鈞吳誠齋冷禦秋鍾文耀張潤農程嵩生徐少秋楊仲馨劉步青朱叔源張岳軍朱少屏唐紹儀何曉柳林贊侯朱子英徐申伯鍾駿德宋漢章李登輝柳聘農宮崎寅藏鄒卓甫黄朗山黄葵舫李藎吾沈芳永李叔鈞蔡冶民魏華輔 
　　議决事件（一）日人在東京追悼克强先生大會用漢文通函致謝並各寄贈克强先生相片一張（一）發訃聞略爲限制如下國會省議會均全體行政各官廳自大總統至各縣知事止海軍自總司令至艦長止由海軍公所代發陸軍自督軍至營長止由各省督軍代發工商界歸南北商會及各省總商會發學界由各省敎育會發（一）擔任發訃聞人員宋漢章沈聯芳朱葆三王一亭蘇筠尚顧馨一吳承齊冷禦秋朱少屏（主任）朱叔源邵仲輝葉楚傖吳稚睴徐鶴仙袁俶畬朱執信趙林士唐露園李登輝（一）致電章公使請將克强先生開吊出殯日期登日本日報（電文如交）駐日章公使鑒黄克强先生定於十二月十一二兩日開吊二十三日舉殯回湘安葬請登日本報爲感（一）電催兩院速將克强先生國葬事發表電云參衆兩院議員諸公鑒克强　生國葬事望速决定發表俾便布置一切孫文唐紹儀李烈鈞蔡元培（一）分函護軍使署道署交涉員縣署淞滬警察廳（文如次）逕啓者黄克强先生喪事定於陽曆十二月二十一二等日在本宅開弔二十三日舉殯回湘安葬應煩助理爲事殊多擬於十日星期日上午在福開森路二百九十三號黄宅會議一切届時請派員辱臨俾便接洽母任盼禱順頌公綏（一）明日會議期間如常 
[决定不展烟禁期限中之禁種令文]  
　　本埠道縣各機關昨接齊省　訓令開案准内務部咨開查禁種　粟條例第五條内載各地方民政長官因督率所屬縣知事執行禁種應隨時派員切實查勘第七條載縣知事查禁不力致轄境内發見罌粟者應由該長官呈請付高等文官懲戒委員會懲戒之其有因賄故爲隱蔽者除付懲戒外仍依暫行新刑律規定辦理各等語現在禁烟期限迭經國務會議議决不再展期爲時已迫亟應内外一心從嚴查禁以竟此一簣之功惟窮鄉僻壤之區恐不免仍有偷種情事殊於禁烟前途大有妨碍兹值罂粟播種之際禁種關鍵全在此時無論已否禁盡省分應請貴省長通令各縣知事務須時刻下鄉嚴行稽查並一面遴派幹員切實查勘總期净盡根株不使來春再有發生毒草倘有陽奉陰違揑報不實情弊即希依照前項條例分别呈請從嚴懲戒以儆其餘事關禁烟要政相應咨請迅速查照等因准此查蘇省禁種迭經嚴令切實抽查並特派專員分往各屬嚴行查勘兹准前因合再令行遵照 
[省議會請速復自治電]  
　　蘇省會致參衆兩院電云北京參衆兩院公鑒查元二之際各省自治制大都以省單行法行之蘇省成立最早成績亦最優現值兩院審議根本大法普通法案暫難産出仍乞敦促政府迅將三年所公布之地方自治試行條例明令廢止允許各省回復固有之單行自治制暫應急需以植憲政初基而慰薄海喁喁之望如謂舊制不能適用則國會法省會法均係舊制何獨於縣巿鄉而靳之且值省會開會期内修正補救豈遂無法謹電陳情盻切施行蘇省議會支印 
[崇明外沙請懲徐引恬電]  
　　崇明外沙施滋培等致省議會電云外沙分治旣經部准復承議决新縣尅成詎城紳徐引恬未得學界同意擅竊縣敎育會名義請撤銷原案違部令干議會越軌横行沙民共憤罷巿停課大激風潮除電京外懇主持公道由大會咨省長依法飭縣按律懲徐以平衆怒而拯羣　崇明外沙各界總代表施滋培倪華清應乾同公民六百四十五人叩江 
[救火會要求整頓電話局]  
　　南巿電話公司壬寅年間由邑紳郁屏翰等發起完全商辦當時裝用電話之户僅有百餘家以故月費不收祗收裝置話箱費銀十元以廣招徠嗣於乙已年間由上海電政局會辦祁冕庭禀經前清電政大臣核准收歸官辦改爲電話局遴派方子斌爲局長旋因經費無看始令用户月繳電費銀一元嗣以用户較多閘北浦東等處漸次推廣電線各公署局所亦皆次第裝設是以增加月費每月收洋兩元其浦東閘北等處增收一元光復以後統計用户已有二百數十家營業尚稱發逹詎意近來該局所派日夜班接線人員每遇摇鈴欲接何號電線者往往不肯即接且時有任意接差情事用户久有煩言此次四牌樓火警該局躭誤接線故由救火聯合會邀集各用户開會討論交涉方法决定電訴交通部迅行查辦（原電已録昨報）一面要求該局切實整頓須將電線改用十號紫銅絲線不得再用鉛絲裝接以免擾禍如該局不肯採用此項要求决以停付月費抵制聞已函逹該局陶局長鞠如矣 
[杜絶匪徒之來源]  
　　英美捕房麥總巡以近來租界迭出盜案亟宜設法防範昨特飭楊樹浦捕房副捕頭倔項生（譯音）每逢星期一四黄浦碼頭大連灣輪船抵埠時派中西探上船調查進口人數及姓名籍貫職業等項以備稽考而杜匪徒混入境内此亦預防之一法也 
[法租界增添巡捕與包探]  
　　本埠法捕房新總巡施美德君蒞任以來整頓捕務不遺餘力邇因新租界新闢各地段地方遼闊居民日增現届冬令盜匪宵小易於發生故與法工部局董商妥除原有中西越各探捕六百餘名外現須添招華捕越捕各若干名俟新式號衣製就後發給各捕穿着除酌派看守監獄外餘者分派各捕房於晚間專在新租界僻靜各地方嚴密巡防並備界内各居民僱用守門等役俟添招齊全後再行增添包探若干名俾便差遣以保治安 
[肇家浜業户致巿經董函]  
　　大東門肇家浜填平築路大街兩旁巿房朝北者退後朝南者收進放寛街道諸問題前經工巡捐局規定辦法布告拆讓該處面南房屋業户大起反對以工巡捐局辦法不公前日聯名公禀（原禀曾紀二號本報）請該局更改辦法並函上海巿經董請爲維持兹將致巿經董函録左敬啓者兹有王明善翻造大東門街房屋被工巡捐局不按向章勒令拆讓一丈三尺之多殊失公道芹等均有産業於是街聞之殊爲詫異爰邀集各業户會商維持方法除公禀工巡局長俯順輿情批准保全原有之房屋外謹將禀稿抄呈台鑒伏求貴經董設法維持務祈保全爲感業户余之芹等肅 
[岑西林養疴醫院]  
　　岑都司令來滬已誌前報日前忽患尿閉於五日上午八點鐘遷寓寳隆醫院倩彼得博士診治醫生謂係膀胱結石當時施行手術後小便快利非常至晚間又患尿閉且疼痛頗劇當由駐院醫生李梅齡君診察係石塊冲至尿管内所致用手術將石取出聞八日尚須用X光線照看膀胱内渦地有石塊與否現岑公康健如常疼苦頓除甚爲愉快乃贈該院及彼得博士李醫生像片各一張以作紀念 
[舢板廠橋定期工竣]  
　　滬北舢板廠大橋建築工程因南堍地屬租界迭由工巡捐局與工部局磋議决定所需工料兩項經費各半擔任本年五月間即已開始工作嗣因所定工程圖樣與河泊司定章不符一河泊司曾經規定凡蘇州河内除已建橋梁不計外嗣後如有重建及新造橋梁者均須改築鐵橋下祗能一孔不得多插木樁以免船隻碰撞一由河泊司傳諭改換工巡捐局以改建鐵橋需費浩大要求河泊司　融辦理業經允許按照搭建浮橋辦法仍以木質築造惟造成之後以四年爲期限滿仍須拆建已於月中起繼續興工限陽曆本年年底告竣明年正月内拆除兩堍竹笆開放交通日昨工巡捐局已將舢板廠橋工辦理情形及預計工竣日期呈報省長查照矣 
[調查死難將士之文表]  
　　松滬護軍使昨日通令本埠軍警各機關云案奉江蘇督軍署訓令開案准陸軍部咨開前奉大總統令自民國肇興患難相乘義烈之士蹈死不悔糜軀斷脰前仆後繼再造玄黄力回陽九兹值國慶宜慰忠魂著陸軍部查明五年以來死難將士各職名及其後裔各議所以撫恤之此令等因奉此自應遵照令中所載五年 
 
 
 

Page 11

 
 
以來死難將士以爲調查標準應請貴督軍通令所屬凡自辛亥以來死難將士未經給恤者令其後裔加具隣紳保結呈請地方官查核轉呈督軍或直接呈請督軍經核准後填具調查表咨部核辦所有調查期限應以文到之日起限四個月爲止其逾期限仍未具報者即作無效相應頒發表結式樣各一份咨行查照通行一體遵照等因並表結式樣各一份到本督軍准此除分令外合行令仰通行所屬一體遵照辦理并附表結式樣各一份到署奉此除分令外合亟抄發表結式樣各一份仰即遵照曉諭周知切切此令計發表結式樣（表式）死難將士遺族調查表 
階級職務姓名籍貫被難事由被難月日被難地點遺族姓名年齡及住址父母妻子年歲備考附則（一）該管長官對於此項被難將士應照此表切實調查分别填註報部候核（一）遺族一項應切實調查如有揑報情弊應由該管長官擔負完全責任（一）未填遺族或有遺族祗填年齡而無姓名者一律無效（結式）爲出具切結事今結得某職某名確係於某年月日在某處被難身死如有虚揑情弊一經查明願照律治罪須至切結者具切結人某某蓋印或畫押民國年月日結 
[省署關於敎育之兩訓令]  
　　圖書館宜搜集本地藝文中學校以上必須練眞鎗滬海道尹接省公署訓令文云案准敎育部咨開查各省縣設立圖書館爲社會敎育之要務收藏各書除採集中外圖籍外尤宜注意於本地人士之著述蓋一地方之山川形勝民俗物産於鄉土藝文載之恒詳不第先民言行故蹟留遺足資考證也查山東濟南圖書館藏書目中有山東藝文一門網羅頗富而他處圖書館留意及此者尚少亟宜參照濟南圖書館辦法於本地藝文刋本廣爲搜集即未出版者亦宜設法借抄藏庋以免歷久放佚收藏旣多使來館閱覽者直接以動其愛鄉土之心卽間接以動其愛國家之觀念於社會敎育裨益實非淺鮮除分行外相應咨行貴省長請煩查照轉飭所屬各地方圖書館遵照辦理等因准此合行訓令該道尹轉行遵照此令 
省立第二師範學校接省署訓令文云案准敎育部咨開前經本部咨逹陸軍部以本部所轄各學校自高等小學以上均有兵式體操此項體操自以持鎗爲必要在高小學生年齡較幼尚可仿製木鎗使用中學以上年齡漸長體力發達非有眞鎗無以副兵式敎練之名實且習操以外尤須啓視機括使明製造施放之理乃能完足兵操之作用此中學以上各校必需操鎗之實在情形也然此項軍用眞鎗若悉由學校備價購置財力實有難副擬請咨明各省軍務長官凡有軍用已廢之鎗准由中學以上各學校呈請該管地方長官具文承領如此則廢鎗可以利用面兵操不致徒襲虚名似乎兩有裨益如荷贊同即請通咨辦理一面再由本部咨行各省省長轉飭各學校一律遵行等因去後兹准陸軍部覆稱查中學以上各校欲領廢鎗應先將確實數目呈明貴部核轉本部酌准再行分行各省商酌有無分别提發此時未便先行通咨相因咨覆卽希查照辦理等因到部查各省中等以上學校除已自行購置或經領有操鎗者自無庸再需請領外其未經購領之各校計需操鎗各若干亟應先將確實數目查明咨報以憑轉咨陸軍部酌辦除分咨外相應咨請查照辦理可也等因准此合行訓令該校長迅將該校已未購領操鎗現需請領若干抑係母庸再領詳細復候核辦此令 
[鎗决同康錢莊刦案盜犯]  
　　盜匪袁得江張榮生張魁元焦天佑裴本林李得義等因於前月十九號午後持械搶刦北河南路同康錢莊現洋一千九百餘元並沿途開鎗拒捕擊傷探夥小浦東婦人丁薛氏經滙司捕房中西包探及總巡捕房中西包探先後將袁等各盜緝獲解奉公共公廨經中西官訊實判裴李兩匪各押西牢四年袁等四盜併解護軍使署按律懲辦在案兹悉該四盜業經軍法科研訊屬實禀奉楊護軍使擬處死刑已轉詳江蘇馮督軍核准定於昨日執行鎗决故前日預由軍署函致該處捕房派探前往觀看行刑 
又函云公共租界北河南路同康錢莊被刦一案前經公共公廨緝獲案内盜犯袁得江張榮生張魁元焦天佑等四名預審明確詳解松滬護軍使訊辦在案現經楊護軍使飭發軍法課提犯研訊據該盜袁得江等俱各供認前情不諱楊護軍使以該盜等夥衆持械强刦得贓實屬兇暴不法當援懲治盜匪法一律判處死刑咨請馮督軍核辦去後昨接復電照擬執行遂於午後二時將該盜犯袁得江張榮生張魁元焦天佑等四名一併提出驗明押赴西砲台悉行鎗决 
[開釋盜案嫌疑人]  
　　公共租界愛多亞路十二號門牌義昌錢莊及新閘路張姓家被盜刦去巨贓報經捕房由中西包探緝獲與該兩案跡涉嫌疑之徐州人胡金奎沈錫麟羅金山劉時忠等四人解奉公共公廨訊無實據判將沈羅劉三人先行開釋胡金奎因法捕房疑在法租界犯案聲請拘留候核在案昨晨復由捕房將胡解送公堂請示即據中西包探投訴今據法包探聲稱查得胡金奎在法租界亦未犯案母庸提往請爲核示王襄讞得悉商之美博副領事以被告旣不犯案會判開釋 
[拘獲攔刦案嫌疑犯]  
　　西人卡德於本月四號夜行經江西路被匪多人刦去現洋鈔票五百五十元並金戒一枚逃逸當經報捕請緝未獲昨經新閘捕房一百八十九號西探查得江北人苗大德子孫小福子吳毛頭三人與此案頗有關係即將該三人拘解公共公堂請究據該西探上堂訴明前情並稱原告今日未到請爲展期研訊云云中西官得禀判被告三人一併押候查明並知照原告到堂於下禮拜二質訊 
[南巿商家催造公共碼頭]  
　　滬南十六舖迤南沿浦一帶曾經工巡捐總局規定推放岸線現已從外關橋堍開工釘樁由久記商人包工建築木駁惟是處浦濱時有各商號上落貨色起卸躉件故經朱局長勘定營造公共碼頭五座地點專備各商號運貨之用現各商家以時交冬令正各路客貨雲集之際木駁業已開工而公共碼頭尚未建築轉瞬陰曆歲闌來貨必多如逢雨雪載途起貨甚爲危險是以由各業領袖公同會議聯名呈請朱局長飭催從速建造公共碼頭以便運貨朱局長得禀後已飭該局工程科員查照前次規定地址圖式從事建築矣 
[拆除新閘橋旁之浮橋]  
　　新閘橋已於本月一號起通行東首之浮橋當時亦係承造新閘橋之久記包建歷年旣久橋身早已朽壞行人往來頗爲危險故於前日起已由久記動工拆除矣 
[調查苛細雜捐之手續]  
　　上海縣商會前接全國商會聯合會江蘇省事務所來函並附表式請查現行苛細雜捐名目照填彚送兹聞該會正副會長已轉知商界各業領袖等務將經過之種種苛細雜捐種類分别開載送會以憑照表填列轉送該事務所核辦 
[道署示禁郵禀]  
　　滬海道尹徐鶴仙君近因商民郵電禀詞紛至疊來并有狡滑之徒從中揑冒姓名挾嫌嫁禍弊竇叢生似於民政前途不堪設想因於昨日（七日）發出牌示云爲牌示事照得商民投遞禀詞必須據事實親身來署陳明住址靜候批示往往有刁狡之徒虚揑姓名付郵遞送或挾嫌誣告或樂禍傾人即經發覺無從根究夫民間果有冤抑有司或置諸不理禀訴得實本道尹無不查案受理若心存嘗試又豈容若輩得售其奸爲此牌示仰商民人等一體知悉嗣後來署投禀務先覓取殷實舖保于禀上加蓋店戳均各填寫住址親自投呈方予收理如有無端越揑不將本署批斷聲明及任意付郵希圖朦混並無保戳者概不受理切切此牌 
[開徵冬漕前之諭話]  
　　前日下午代理上海縣知事景毓華升坐公案飭傳本邑四鄉並城廂各圖地保到案略謂民國五年冬漕行將開辦日内即當發給易知由單一俟開漕之後爾等務宜踴躍承辦趕緊措繳切勿遷延觀望致干未便各保咸唯唯而退 
[麥倫書院舉行演操式]  
　　本埠虹口麥倫書院於本月六號下午舉行兵式操曁柔軟操兩種請萬國商團總司令脫羅門君校閱當由體育敎習率領學生先演兵操秩序井然脫羅門君頗爲贊許並致勗詞由監院麥廬柏君代表答謝旋接演柔軟操學生動作整齋是日中西男女來賓甚衆場上迭次鼓掌演畢時已薄暮由招待員導來賓入接待室欵以茶點而散 
[四牌樓火警後之餘波]  
　　朱高生夫婦因傷身死本月一號黎明時滬城小東門内四牌樓老恒吉首飾店失火延燒茂章絲線店朱椿記桂帶店王永興洋鏡店萬昌祥皮梁店等數家經警察廳將老恒吉店主魏布敬拘案發科訊供判令交保候究在案兹悉該處朱高生所開茂章線店與老恒吉爲比鄰朱之臥室與起火之披屋相連當是夜火發時魏等並不喊救及至不可收拾始行聲喊朱與其妻某氏從睡夢中驚醒見火光已滿室不及奔跑當在樓窗口跳下因此朱高生夫婦俱受重傷立送醫院醫治昨聞朱夫婦受傷過重難以救治已先後因傷而死現尸屬心不能甘聞將與魏布敬交涉云 
[火警三起]  
　　昨日午前十點三刻鐘時滬城老北門内和尚浜西旦華路口八號九號十號門牌中不戒於火經救火聯合會鐘樓鳴鐘告警各區火會會員咸驅皮帶車蒞場灌救得卽熄滅共燬樓房三幢事後經二區一分署警佐派警往查失火情形該號等門牌内居户陳郭兩姓互相推諉不認起火該局杜警佐恐有保險情事飭警將陳郭兩姓家主帶局候訊前日下午四時新疆路陳宏昇柴行空地上所堆蘆柴内不知如何起火由閘北各段救火會到場救熄焚去蘆柴數十擔並未延燒房屋又前晚十時又袋角客民所住之草屋内不戒於火當經撲滅僅燬草屋數間 
[浦濱禁阻傾倒垃圾]  
　　工巡捐總局長朱壽丞現據承包十六舖沿浦駁岸工程之商人久記報告略謂關橋迤南之堤岸已經築竣尚待鋪加石片斜駁惟垃圾夫役每將各處挑來之大宗垃圾任意傾倒岸畔若不乘此清除恐日久堆積愈多不特阻碍沿岸道路且於人民衛生有礙請爲嚴加取縍云云兹聞朱局長已准卽示諭禁阻並函致淞滬警察廳長令清道員傳諭各夫役遵照矣 
[故紳定期安葬]  
　　滬杭甬鐵路公司辦事員郁幼璋世居滬城喬家浜一百零二號門牌乃祖郁巽泉爲本邑紳士巳於民國元年去世兹擇於本月十五日發引安葬聞在小南門海潮寺設奠領帖云 
[醫校監督進京遊歷]  
　　本埠德國同濟醫學校監督克禮博士於前日下午乘滬甯火車赴北京游歷約二星期回滬 
[圖刦盜匪之口供]  
　　北新涇　三角場永慶里王姓家前日來有盜匪三人欲圖行刼經事主鳴警拘獲冷金潭一名餘二人乘問逃逸當由四區四分所解經司法科李科員研訊據冷供河南人在逃同黨一名黄洛四住英租界滿庭芳某客棧一名陳秉生住法租界南陽橋小客棧内此次圖刦王姓係黄陳二人起意云云奉判還押候辦 
[路刦金飾已非一次]  
　　南京人趙阿二在福建路攫取史朱氏金耳環由捕獲解公共公廨訊供不認判趙押候查明再核在案昨由捕房將趙解奉中西官研訊屬實以趙路刦婦女簪環已非一次判押西牢一年期滿函送上海縣知事署遞回原籍 
販土人業已逃避 
　　洋藥公所調查人陳子卿前日協同老閘捕房在北京路路顧家弄十三號門牌某姓家搜獲私土多包帶回捕房昨送公共公廨請示即據該公所代表律師上堂譯稱販賣私土之人業已逃避請將烟土暫存捕房候提到販土人再請核奪中西官得供判將烟土暫存捕房諭限一月將土販拘案訊究 
[受局騙私用賬洋]  
　　林澄川控司賬史德慶私用賬洋一千七百元等情前由公共公廨訊據史供該欵係被著名翻戲沈少棠汪少卿徐實生等誘至某客棧局騙殆盡奉判史交如數人洋並保候補傳人證再核在案昨晨復訊據原告投訴被告私用之洋係受局騙請將刑事案註銷容向保人索賠等語中西官核供以旣據原告請求判准將案註銷被告開釋 
[竊犯分别判押]  
　　王阿福王阿根楊福管因串竊南京路十七號門牌某西人家金鎊現洋經捕房將王等三人及婦人王桂氏王劉氏一併拘解公共公廨訊判分别押候查明再核在案兹經捕房查得王阿福等尚有串竊南京路二十一號門牌美商某公司五百七十三號門牌克脫來花舖北蘇州路三十四號門牌滬甯火車站貨棧斐倫路二十八號門牌日本人鈴木等值洋二千餘元之顔料皮鞋現洋等物故於昨晨將王等男女併解公堂請究稟明前情訊之王等均供認不諱中西官核供判兩王與楊各押西牢五年期滿帶堂再核桂劉兩氏姑念婦女無知從寛釋放又過犯沈重和因竊虹口百老滙路陶朝永家西衣十九件被探查獲昨解公共公廨經中西官復訊屬實判沈押西牢二年期滿逐出租界 
[地保不蓋戳之控案]  
　　滬西地保沈月堂被英商臺維生延代表律師在公共公廨控告不肯蓋戳曹秀春賣地單契等情業經由廨傳訊在案前日午後由王肇之襄讞會同英領康君升座公堂復訊原告代表律師上堂譯明被告不將曹秀春賣地單契蓋戳各情被告亦延律師到堂辯護即經康君諭兩造律師云本副領事約在二三星期内即須回國承審斯案之案情尚未明晣一時未能定讞故擬回英京後將本案改歸卓副領事承審云云諭畢商之王襄讞判候展期訊理 
[法公堂瑣案録]  
　　限繳皮絲價林增福前投法公堂控稱由杭州運申皮絲烟五箱托恒義公報關行報關上棧旋由林在松出立收條同往恒義公出貨後分文不付求追等情嗣因在松堅稱並未向原告交易亦無向報關行出貨情事故傳到恒義公經手付貨之胡海明質訊胡稱林增福之貨於五月二十七日運申由商人行中報關上棧於二十九日林在松出立收貨字條與林增福再由增福換出收貨憑條與商人行中兩人同來出貨是實訊之在松仍執前供聶讞員問出貨憑條上圖章是否係爾所蓋答稱實商人所蓋遂判林在松人銀兩保限七天繳洋 
　　註銷爭産案吳仁章前投法公堂控胞兄吳廷章不允分産求斷後由公正人將所有田産各半分開惟住宅基地田單早已失去須各立合同一紙爲憑後因被告堅不肯立故着捕房將該房基地拍賣分派在案現尚未拍去昨由仁章投案聲稱已經親族出場調處由胞兄貼還民人洋二百元房歸胞兄執業求免拍賣銷案　西讞員准予註銷 
　　禁押賊車夫小車夫張二蔡金桃前裝牛皮四百餘斤車往維而蒙路硝皮作求售爲包探魏志餘查見以其形迹可疑將張蔡拘入捕房管押查傳失主在案昨有徐金榮投法公堂控稱雇張蔡兩小車夫裝推牛皮詎行至半途乘隙將貨車去逃逸今蒙拘獲求請訊究張蔡同供將皮竊取後寄在周元扣家中是實捕頭禀稱前周因迭次窩贓逐出租界有案今又復犯請察判張蔡各押四月周押九月永遠驅逐出界 
　　懲罰帶土犯崇明人陸象楨昨日身藏私販進口之紅土五六磅行經法馬路被包探查見拘解法公堂請究陸供此土係朋友張子年托民人寄往崇明某鎭張現住何處實不得知求宥判罰洋五元充公烟土銷毁 
雜評二 
[肇家浜之路工（庸）]  
　　肇家浜築路爭議一案房屋維持會余之芹等於向工巡捐局抗議之外又請上海巿經董維持按諸前日工巡捐局會議情形其去解决希望尚遠夫兩旁房屋之應否拆至一丈以外自以馬路應否闊至四丈爲前提而馬路之應否闊至四丈又當以該處巿面之狀况是否必需四丈之馬路爲判斷此中固大有研究之價值也 
　　記者更有一語爲工巡捐局告者我國巿政向不發逹而人民對於公益上之觀念又素淡薄本難望其忍痛犧牲而不較且擴充街道之利益溥於公衆而收讓基地之損失則惟一已受之使受此損失者而苟别有所償尚可少減其痛苦若畸零之業户僅恃一二間門面爲生涯者一旦以土地之收用頓失所依其感痛苦尤覺深切以我國土地收用法之未備而公家與私人間之權利限度又往往不能衡量至當匪私人害於公家卽公家侵及私人而實則是二者旣同失其平皆足以阻地方事業之發逹大利所在必受兩益吾願當事者之善爲處分而勿畸輕畸重於其間也 
[來函聶雲台來函]  
　　敬啓者近有自稱革命黨人周鎭南者投函敝處索欵五千元鄙人置之不理竟於日前置炸彈於門首並更有恫嚇之投函此輩惰民不事力作以謀生專以巧取倖獲爲務其愚詐可憫其無人道可惡特作函以警告之敬懇登諸貴報來函欄内爲感聶雲台謹啓十二月七號 
　　告周鎭南君鄙人對於民國所盡天職請問諸首義諸人對於鄉人所盡義務請問諸吾鄉人執事以革命黨人名義假欵不遂繼以謀殺公理謂何人道謂何吾國生計艱難實由人人有倖得巧取之望欲不勞力而得資財以致消耗力日增生産力愈弱此等致亡惡癖凡愛國者當不避險難以矯正之鄙人貸欵營業而營業有贏有虧非能威嚇取財不勞而獲也至於歷年資助鄉人船票逾二千人雖在拮据之日猶稱貸而勉爲之近日商會船票給欵鄙人亦在協助之列誠以義之所在也若夫鄉人旅滬以數千計乃欲鄙人供其旅館酒食之資無論勢所不能亦於義不當若義不當而欲威嚇以强取之則君等之行逕所以異於袁世凱者何在袁氏之罪惡實國民之優容以養成之若鄙人畏君等之恫嚇而獻金徒奬成君等此種之行爲是陷君等於不義也鄙人之愛生命也與人同顧其愛義尤甚於愛生命生死以義爲歸炸彈非所知也聶雲台啓十二月七號 
[黄炎培沈恩孚賈豐臻三君致黄宅治喪事務所函]  
敬啓者昨見報載克强先生葬禮會議記炎培等厠名招待之列適本月二十日以後之數日已於月前訂定他項要務均不克躬襄盛舉至爲歉仄專此敬頌公安 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[責僕婦洩漏秘密文（參看本報十一月二十九日要聞欄）] [  小孤山人]  
　　華氏家貧窶稱貸於外鄰之殷富者雙方議約將書劵矣主人不欲自專命僕婦輩從長計議議未定乃有不肖者私持其劵約以宣示於外家中子弟大譁外鄰詰問交至主人恚甚立究主名迺指僕婦而責之曰 
　　嘗聞内言不出於梱外言不入於梱界限斯分嫌疑以慎故不可道者中　之言所可道者言之醜凡屬牀第之私惟秘密之是守而况家政之重且大者關於對内對外之不可洩漏者乎爾乃因利乘便假公濟私暗中使箭私下傳書穿針引線走東說西牆有風而壁有雨鬼不覺而神不知似此情狀是何鬼鬼祟祟怪怪奇奇夫世之爲鴆媒者其情最毒作虎倀者其心不良莫不潛通聲氣暗地中傷弄其手腕别有肺腸使人秘之而無可秘防之而不勝防何圖變出一家誼屬同體本痛癢之相關反秦越之漠視徒便私圖甘爲利餌一紙之墨蹼未乾四處之風聲已被至使事機不密則害成消息一傳則變起五族爲之寒心四方爲之冷齒嗟嗟堂堂公僕豈無心肝享貲俸之豢養也不可謂不厚被名譽之寵待也不可謂不寛係前途之希望也不可謂不重負時世之責任也不可謂不完當此飄摇風雨遺大投艱内憂外患左右爲難胡爲乎爲鬼爲蜮爲詐爲奸倒行逆施而不顧居中作間而自甘問之於心何忍返之於已何安夫若是則律之以監守自盜之條情不可恕治之以私通外國之例罪不容逭洩漏秘密敢告刑官何以懲之殄爾貪殘僕婦聞之辱及同類請肅家規處洩漏罪（五） 
談叢 
　　民國二年七月李烈鈞在湖口舉兵南京亦相應謀二次革命兵火之餘秦淮妓艇蕩焉無存事後商民禀請恢復原狀維持巿面江甯縣知事卽出示保護略云照得四時行樂秋宵聞子夜之歌一夕合歡春夜度韋娘之曲東山絲竹謝傳閒情西湖管絃蘇髯韻事唐增樂府齊設女閭此删詩尚存鄭衛之篇寄籍不諱平康之里也秦淮本名勝地吳會爲歌舞場桃葉渡打槳月明杏花村提壺人醉胡乃黄由擾亂紅粉飄零燕去梁空夕陽墮烏衣之巷馬稀門冷夜月侵紅板之橋淮水依然綵雲何在歷盡紅羊浩刦幾敎玉碎香沉揮除青犢妖氛惟願月圓花好據呈招妓以興商業應准立案而守舊章按月納巡警廳之捐劃地分利涉橋爲界佳公子揮金似土方將愛屋及烏惡少年遇事生風恐使焚琴煑鶴打鴨驚鴛鴦之侣浪起浴池逐雀恃鷹鸇之羣波翻醋海凡此惡作劇皆爲法難容本知事謨贊臯陶五敎政敷堯典情鐘杜牧十年夢覺揚州敢敎治圃棠陰分作敎坊樾蔭合行出示保護俾得安業經營爲仰軍民人等一體知悉莫打枝上鶯兒母捉堂前燕子豈爾蜂狂蝶閙入百花温柔之鄉須知虎踞龍蟠是六朝金粉之地倘仍車蹈前轍定敎撲作敎刑從兹舞袖當筵曲賡月姊旡復飄茵墮溷妬惹風姨安排畫舫歌船有情人借彩鳳雙飛之願太息明璫翠羽執法官作哀鴻一例之看各宜凛遵切弗違犯云云其問選詞用字實以時勢不同讀者弗以文害辭可也[  中孚] 不受酬 
聯話 
　　揚州濟良所開幕吳召封先生爲作一聯曰』是鰥寡孤獨外别一種無告窮民我只當兒女看來众借慈航渡孽海『』於罟擭陷阱中開這條放生大路願都把繁華喚醒不留地獄在人間『周知事太夫人九十壽辰吳書聯祝之其詞曰』先大士一日而生（以周大夫人係九月十八日生也）有子爲萬家生佛『』願壽母十年不老他年祝百歲老人『均妙不可階 
　　輓聯之難患在不能貼切而措對選字亦非易事揚州徐公寳山没於難鄉人爲之開追悼會輓聯不下數百通均無甚當意者中有一聯爲軍樂隊所送其詞曰草澤起英雄聞城北威名大家變色『鼓鼙思將帥聽竹西歌吹盡是哀音『眞確切不称不知出於誰氏手筆 
　　豐城萬某肄業揚城中學以勤學故没於揚時在秋日吾師戴老輓以聯曰邗水冷琴蹤召赴玉樓簡策半床窺夜月『豐城韜劍氣魂歸珂里關山萬樹響秋風『對仗工穩選字雅馴聯面上不落一悲慘字而悲慘自在其中深得其中三昧矣 
　　某僧圓寂某生以聯輓之曰是前因是後因是過去未來因任他萬轉輪迴諸因不造『無我相無人相無衆生壽者相從此一塵不染十相俱空『雖不十分貼切然均佛家言亦輓聯之上選也[  江都嘯虎] （二） 
小說 
[言情小說妍媸鏡] [  常覺小蝶合譯天虚我生潤文]  
第十五章（二） 
　　予聞語哆唇不答但倚車窻閑眺街景忽見塔賓登貴爵摇漾而至曼睞亦立見令御者停車塔賓登則展笑滿面伸手入窻與曼睞相握目上加單隻眼鏡防其墮時時以左手整之言曰吾固料爲汝儕蓋汝馬行時恒側其首時病耳痛故知之耳予曰然便曼睞之馬不幸而病死者君又當以何物爲標準耶塔賓登不答但舉其目自眼鏡中向予一望又視曼睞微摇其首其意殆以我爲癎也曼睞亟曰塔賓登願恕吾妹蓋柰梨口利已成習慣不能改也塔賓登笑曰吾殊爲菲雪可憐耳蓋其人忠厚非令妹敵也曼睞笑曰此亦良然但汝日來亦見菲雪乎塔賓登曰見之近予有一産業之事爲難故必乞菲雪爲我臂助曼睞似不願聞則立　言曰柰梨汝不見克萊姆夫人來耶特以老年而御紅裳未免不稱塔賓登曰曼睞汝奈何不答吾言曼睞益不耐蹙額言曰聞之但此間非談話處會當相見言次催御者加鞭車乃立行猶見塔賓登於十步之外向曼睞揮手予曰曼睞彼適間何語耶曼睞曰吾焉知者彼每有難事輒告我其實吾智亦未必過彼予笑曰吾姊謙矣吾恐天下智者實無一人能過吾姊曼睞拍予肩曰然而尚有一汝吾又焉能佔其獨步言次車已抵門曼睞搴裙先下予亦從之入門即聞有香水撲鼻之味曼睞不禁以素巾自掩其鼻笑曰柰梨姑母已晨起矣汝聞此香氣非玫瑰精耶嗟乎吾恐此後即見玫瑰花者亦且作嘔口雖如此言而其身已至老女郎之前此女郎者謂之二十歲可謂之八九十歲亦可時方坐於海紅簾下挽其螺雲之髻面色益現紅潤吾常研究其面上脂粉欲以化學驗之顧終莫能惟覺其人至肖曼睞至其何以相肖則又莫能舉答旣而覺之蓋二人嘴角之上實有同樣之笑容總之其人皆　於僞耳 
　　閱者諸君注意今日新自由談印在後幅 
 
 
 

Page 15

 
 
新自由談 
短篇小說 
[哀情短篇愛國鴛鴦（寒松）]  
　　朝　出矣而半灣殘月猶在天際窺人於時叢林深處有一少年長身玉立態至英颯插兩手於衣袋眉峯深鎖面有憂色低首凝思久久無語旣而决然曰彼野蠻之茄門人不滅之何以光我祖國吾輩男兒豈能坐視祖國爲仇敵所凌辱而不思一雪此恥耶言次適有一姿容秀美之少婦姗姗自後來伸其柔荑拊少年之肩嫣然笑曰荒村寂寞曉氣蒼凉郎君痴立於此得不爲寒氣所侵耶雖然果何事者盍告儂少年整容笑曰無他不過偶念祖國前途觸景生悲耳少婦曰此儂早知之然郎君旣具恢復祖國舊觀之宏願空言亦何補於事欲求滅敵雪恥殆非志而實行不可少年聆其言瞿然出兩手於衣袋鼓掌而言曰卿言眞金玉也乃與携手穿林度樾而歸 
當一千九百十四年此如火如茶之空前大戰爭已遍及於歐洲各大强國法蘭西亦同時捲入旋渦此少年者法人也名亨利自小卽卓犖異常懷大志恒以光大祖國爲已責年十八與梅娜女郎結婚於巴黎伉儷甚篤當其度密月於某名勝時正歐戰發生之初也 
　　旣歸亨利謂其妻曰吾愛男兒爲國犧牲樂也安可偷生坐視祖國爲人所侵辱而不顧耶梅娜曰爲祖國犧牲樂也亦分也復何憚而不爲於是少年之意决遂於翌日之晨别愛妻而從戎 
出師未捷身先死常使英雄涙沾襟少年身趨前敵大小數十戰勇敢爭先立功至偉然不幸乃有一次頸問爲敵彈所重創越日遂辭塵世而往天國當其奄奄一息之際尚聞其口中微呼曰祖國┊梅娜┊ 
　　消息傳來萬分驚惡梅娜兀坐沙發上芳容颦蹙面色慘白微嘆曰三日來未得郎君書得母有意外之變乎嗟乎儂心殊戀戀也忽侍婢手一書上則即亨利陣亡之囂耗梅娜當此欲哭無涙取壁間所懸手槍顫聲而呼曰嗟乎郎君爲祖國而死樂也儂今爲郎君死亦即爲祖國死儂心亦至甘也鎗聲旣縱猶聞梅娜口中作嚶嚀聲曰祖國┊郎君┊（完）（三） 
筆記 
[謝小媛（邵人鈞）]  
　　余聞章孝廉老翁言平康中人大有能文之輩昔金陵有名妓謝小媛者本浙省烏程縣宦家女因幼時遭紅羊之亂流落異地被人賣入娼樓鴇母延師敎以歌舞及長色藝無雙名噪一時然其性喜翰墨遇文人詩客往過香閣輒問字焉且芳資聰慧未年餘即能捉筆爲文才思翩翩不讓薛濤某别駕聞而慕之往見言笑甚歡欵洽臻至某溺情嗜色盤桓數月欲思謀爲側室因有事他適約期年携金來贖身價嗣後有龔姓生落魄南京偶爲狹邪遊小媛悅其風雅自贖從之某知其事來書詰責小媛亦以函報之其志堅强其文雄辨娃館佳章洵堪珍賞因録於下以貢同好 
妾不佞以愛龔郎故不獲終事君使君懷怒將辱玉趾討其背盟不勝斧鉞之誅得書恒惴惴竊幸區區私衷猶有堪解免於左右者緘詞以報惟使君察焉妾自傷薄命長在句欄作賣笑生涯亦有年矣風月場中不無相識類多庸夫俗子委瑣龌龊朝歌夜絃强作解人而蠟炬有心替人垂涙也久矣甲寅春明幸識使君衣衫裙屐頗具王謝風流亦嘗心願事之及花朝呼酒月夜調絲燈施香銷仍是狂奴故態過從雖殷贈遺推厚妾竊不自知自以爲緩歌慢舞可告無罪故受寵而不驚忝聞誓言實維是秋七夕爾時乃君因有東諸侯在座酒酣耳熱僭以李官家自比執槃敦强以相逼此特快意當前適觀已耳豈其昭告於天神者且是役不獨君一人以春秋會盟之例例之已屬參盟不同特會妾即欲委身從君倘如君者圜起責以晋楚之從交相見也妾又何說之辭妾形影自惜已非一日君前不以爲不肖使得工　妍笑酬恩於前君之願已償妾之情已慰豈眞盤桓有此希冀願與君家玉人爭金屋貯耶來書詆以得新忘故夫此乃丈夫薄倖之行責諸以色事人者儗人不於其倫至謂惟利是視必龔郎乃富商大賈而後可不然必巧宦善仕祿入萬鍾而後可夫龔郎三輔一諸生耳上書不報槖筆南遊抑鬱侯門棲遲記室旣不若遨遊巿井壟斷爭趨又不能席父兄餘資位諸州上佐走馬章台以纒頭買笑爲事者且妾眷戀龔郎豈爲明珠能慰寂寥哉假令賁然來思第圖行樂相見之餘亦不過酒醴鳴其歡歌舞答其意而已惟自得親顔色賞識獨在風塵外却扇之夕緣證三生兒女柔情英雄末路笑言旣洽繾綣益深妾自憐才彼非好色因於荷花生日鄭重稱盟妾竊不自知自以爲弱質飄零芙城有主鸞書申信故受盟而不辭拜盟以來已更月琯竊意愛我者聞之臨風屬酒稱賀不謂狡焉思逞欲得甘心更聞將效阮老陰謀思奪香君以嫁田仰妾自顧色藝萬不及香君設使玉碎蘭摧使千載下文人學士艶稱其事與香君同慨妾則幸矣死且不朽獨恨身爲阮老者幽厲之名子若孫何以爲諱耶語云士爲知已者用女爲悅已者容一卷蕉心竊慕此耳使君若不忘舊好施及不佞得配龔郎敢拜君賜倘必欲羅之幕上使終事君或謀刦以他適妾不才甘爲情死虞姬伏劍緑珠墜樓往事堪師當以頸血濺君襟袖謂予不信有如噭日敢布腹心惟君圖之（不受酬） 
投稿家注意本報特徵短篇文言小說或小說謎限一千字左右以便插畫於一二日問登完以快讀者酬資倍常於（一）（二）（三）符號加（倍潤）二字爲别來稿乞附郵票不合即退否則恕不檢還 
 
 
 

Page 16

 
 
   
 
