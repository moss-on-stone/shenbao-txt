# 1901 - 269 - 4910291

 

Page 1

 
 
[九通股票定期截止并提前出書告白] [  圖書集成局啓]  
　　本局前刋圖書集成及二十四史兩大冊籍出售股票蒙海内稱許購者紛來蓋以本局誠信相孚非此諸凡出售股票者每致有始無終日後竟歸烏有也本局於此二書外亦從未出售股票茲因朝廷講求經濟實學變更考試章程首先創議刋印九通全書惟此書卷帙浩繁刋成定價昂貴深恐寒士不能購致因此貶價招股俾有志功名者皆得購儲此書迨自部議定章凡大小考試各題皆取資於是購票者較前益衆首批已經售完爰再續印千張以宏遺餉茲因存票亦己無多爰定期本年十二月二十日截止股票俾能核數欲購者尚其從速移玉遲將不能應命矣至本局初定明年十月刋竣全書茲思有鄉會大塲必須先期告竣因定明年正月出皇朝三通其續三通正三通則提前於四月六月間出書區區苦心惟購票諸君鑒之 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[整頓絲茶說]  
　　中外通商以後中國出口之貨以絲茶爲犬宗誠以外邦地土不及中國之相宜故中國之絲中國之茶西人所不能少者也邇來外洋進口之貨日多銷塲日旺中國雖有絲茶出口而已不能相抵然苟有增無减尚可收回利權以補漏巵乃自印度錫蘭種茶而後各國接踵而起雖尚不能不買中茶而洋茶旣多中茶之銷塲遂滯且西人以機器製茶色香一律每有中國茶質雖佳而製法未妙多方挑剔以致近年來茶商虧本盈萬累千大有江河日下之勢若各國將來愈惟愈廣皆如印度錫蘭恐中國茶務當更不堪設想昨本報紀美國農務大臣報稱所植之茶已有成效其色香味可與各國入口之最上茶葉並駕齊驅西人於農務商務均不遺餘力美國如此别國可知中國於此其能不早爲之計哉竊以爲中國旣有此地利之宜行銷之路所欠者製法未精人力未盡若加意講求悉用機器仿製嚴定牌號不雜僞品則泰西出數雖多終不能舍中茶而不購卽不望其加增而已失之利尚無不可挽回至絲之銷塲雖尚較茶爲勝然已不能如當日之利權獨攬其故亦由各國之於蠶桑講求日進回溯三十年前法國蠶子病瘟蠶種將絶因創設養蠶學堂用六百倍顯微鏡考騐種種瘟病並由格致家考騐配種之法據云中國蠶子重八兩祗收絲二十五斤苟擇佳種收可至七十斤可知外國亦用中國蠶子惟能自擇佳種耳夫外國旣能奪造化之妙而仍不能不用中國之絲者一則外國出數尚少二則中國地土之宜較勝於外國使中國亦如外國之講求則絲務終爲五洲之冠現雖有設立蠶桑局及養蠶學堂之處然尚不能切實推廣卽仿照西法用機器繅絲較手工爲匀細而出絲終未能十分暢旺且機器繅絲雖仿西法而終未能盡合西人之意故亦未見暢銷昨報紀兩廣督憲接廣州美領事照稱美國管理蠶桑會長來函以中國絲工於出口絲紥必須照合用通行之式重大若何一律匀稱方免美商虧耗近日中國出絲譬如出有四十分美國祗辦三十分日本所出生絲璧如二十分而美國採辦竟至四十六分之多可見美人樂用日絲而不樂用中絲因日絲不敷故仍向中國採辦耳使日絲年盛一年美必舍中以就日而中絲銷路當更淹滯由是推之採辦者不獨一美美所喜者别國亦必喜之出絲者不獨一日日人能精者别國亦必能精中國若不再加整頓必至四面受敵况商務之盈虛製造之微妙西人並不秘爲已有亦甚願中國之蒸蒸日上故前報紀製茶之法西人已不啻舌敝唇焦今者又送蠶桑官報請爲考核因思中國貨物出洋之利不過此絲茶二項若再見棄於外人則所謂商務者將有來無往其何能再謀抵制之法耶見兎顧犬未爲遲亡羊補牢未爲晚所願有商務之責者起而圖之毋再因循自誤也 
[硃筆恭錄]  
　　吏部奏補南城兵馬司副指揮一缺九月三十日奉硃筆圈出馮邦義欽此又截取内閣中書劉蓉第一缺奉硃筆圈出著照例用欽此又擬補刑部司獄一缺奉硃筆圈出藍沆欽此又奏補禮科給事中一缺奉硃筆圈出劉學謙欽此又奏補御史等缺奉硃筆圈出王金鎔王振聲杜彤蔣式　欽此又陜西署臨潼縣知縣夏良材議處一摺奉硃筆不准抵銷欽此又陜西佛坪廳前任同知王公亮等議處一摺奉硃批均著准其抵銷欽此又太僕寺卿李蔭鑾應否仍留學政之任一摺十月初一日奉硃筆著仍留學政之任欽此又奏刑部主事周兆褘保送直隷州知州一摺十月初一日奉硃筆圈出著交部記名以直隷州知州用欽此都察院奏補實缺筆帖式一缺九月十七日奉硃筆圈出祺昌補授欽此 
[諭旨恭錄]  
　　吏部奏翰林院侍講學士檀璣應否仍留學政之任九月三十日奉旨留中欽此十月初四日奉旨張德彝充出使大英國大臣誤爲大美國合急更正欽此 
[本館接奉電音]  
　　昨日午後七下鐘時河南開封府行在飛電傳來上諭二道敬謹譯登○十月二十八日行在内閣抄奉上諭朕欽奉慈禧端佑康頤昭預莊誠壽恭欽獻崇熙皇太后懿旨現在大局漸定回京有期奕劻李滿章會同妥議和局轉危爲安榮祿保護使館力主剿拳復能隨事贊褻匡扶大局王文韶協力同心不避艱險劉坤一張之洞袁世凱共保東南疆土盡心籌畫均屬卓著勳勞自應同膺懋賞慶親王奕劻著賞食親王雙俸大學士榮祿著賞戴雙眼花翎並加太子太保銜王文韶著賞戴雙眼花翎兩江總督劉坤一著賞加太子太保銜湖廣總督張之洞署直隷總督袁世凱均著賞加太子少保銜已故大學土李鴻章著再賜祭一壇伊子李經邁著以三四品京堂候補欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨奕劻奏 
 
 

Page 2

 
 
酌保隨辦議約人員開單奏請奬勵各摺片現在和局已定在事出力各員或隨同議約或辦理交涉均屬著有勞勩自應量予奬勵外務部右侍郎聨芳著賞戴藍翎户部右侍郎那桐著賞加尚書銜内閣侍讀學士張翼著以内閣學士升用直隷布政使周馥著賞加巡撫銜河南布政使陳夔龍著賞戴花翎副都統廕昌著賞給頭品頂戴翰林院編修張佩綸著以四五品京堂補用前外務部左侍郎徐壽朋之子徐仁輔著以主事用餘著照所請該部知道欽此 
[準備迎鑾]  
　　聞之寓京友人云皇太后皇上將次回鑾在京王公大臣俱應赴永定門内天橋旁跪接敬聞皇上由正陽門進大清門達内廷皇太后由正陽門經棋盤街西交民巷刑部街西長安街西安門御河橋進神武門達内廷日來步軍統領衙門已督飭八旗兵丁將蹕路用黄沙鋪墊矣 
[醇邸赴汴]  
　　聞之寓京友人云醕親王定於本月十七日馳赴開封恭迎大駕是日清曉帶同張燕謀閣學乘火車赴保定然後由正定往汴中 
[神京安堵]  
　　聞之寓京友人云自合肥侯相薨逝後外間謡言營起人心皇皇實則京内外得姜馬兩軍擇要駐守兼之列國軍隊自京師至天津以達山海關一帶沿途駐屯多至數萬名雖有匪人斷不敢輕於肇事至各國自約章畫諾後交涉之事皆極持平刻雖俄約尚在互商然以近日情形觀之此事亦易了結矣 
[體念時艱]  
　　聞之寓京友人云内廷各項工程不下數百處近經内務府會同工部具摺奏陳略謂際此大局艱難除壇 
廟宫殿各要工急須修葺外其餘應由户部斟酌經費之多寡稽核庫帑之盈虛因時制宜以舒國用而養民力蓋亦體念時艱之至意也 
[肅清部院]  
　　聞之寓京友人云政府整頓部務諭令各衙門該管廳官須將在署吏役查明姓名年貌及男女眷口詳細註冊按卯點查至各役戚友等人只准白日往來不許留宿違者立時斥革重懲日來各部院俱由堂官添派一司員專司稽察如有約束不嚴情弊據實叅處以專責成 
[車站易地]  
　　聞之寓京友人云永定門内天壇自由英人交還卽將鐵路車站改設前門外東城根至永定門缺口擬照舊式修補另在迤東五道垜口開一甕洞以備火車由馬家堡直達城中中外官商咸稱利便 
[妖人伏法]  
　　聞之保定友人云妖婦魏氏河南蔚州人自幼習練九宫道術遇民皆以活佛呼之邇者青縣拳首王志臣等四人嘯聚祁州妖言惑衆旣經擒獲解赴省垣卽由清苑縣主吳大令訊實情由禀明大憲本月十五日清晨七點鐘許由獄提出裝入囚車押赴市曹次第斬决旋將首級解往祁州懸竿示衆 
[晉撫岑大中丞飭洋務局司道條議譯書事宜札]  
　　爲札飭事照得强國首在育才而救時必先濟變方今列邦環伺學術政治日異月新中國急功近名之徒見異思遷不知原本僅僅剽竊彼中緒論卽已屏棄華風究其所言於彼中政治學術之精實亦茫乎未見以此而言時務救中國則不足亡中學則有餘而守正者流則又彼已不知茫然霧坐長此不改必致淪胥夫列象胥於周官求寳書於柱下知古聖先王之立政爲學皆以周知萬國爲先矧四庫全書已收西籍禮失求野往訓昭垂然則欲肩通才譯書一事其殆不容刻緩者乎顧兹事之難亦須預計各國藏書汗牛充棟甲部乙部已不易分又彼中通人詳於求新略於温故新編一出舊籍遂庋晉省現擬繙譯之書自以法律官制學校及農工商礦等類爲急然各書之中究以何者爲新何者爲舊何者最急何者可緩何者爲淺近何者爲高深必須詳加考核指名購譯始免糜費曠時若茫乎未知專聽譯員自行選譯萬一彼竟心存敷愆何以証之此譯書之難一也中西名物本不相同有此無而彼有者有名同而實異者附會失眞遂滋疑義最難譯者尤莫如官秩之名稱化學之材料毫釐偶失千里殊涂他若地名人名互見互異更淆觀聽莫定是非近人有謂宜勒中西合璧表曁修國語解者其端未竟其例頗佳是否可從或别有善策發凡起例亟應精詳此譯例之難又一也東西顓門之書必通　門之學之人始能繙譯而顓門各書中又有深淺之别譯本之善否必視爲此學者之深淺以爲差且東西學人精通華文者亦頗無多若延一不通華文之譯員則筆舌互傳必多舛誤倘必以精通華文爲斷又恐其顓門西學未能精深此譯才之難又一也且洋員譯書率多不盡其長故爲延宕晉省待用孔亟必須先與訂明每日至多出書若干至少出書若干計日程功方無曠誤今日之言譯書者莫以不譯東書爲至急譯西書爲可緩然又有謂從東譯西究不如徑譯西書爲簡捷者酌量財力何去何從至東西洋現出之報章其中關係各國政治學術者尤夥若何擇購若何酌譯亦應詳籌他如招學生以養譯才籌的欵以期永久均應通盤籌畫宏此良圖本部院深知此舉之必不可緩自慚譾陋莫策遠謨司道等經濟素優必能圖維盡善爲此札仰該局卽便會同悉心詳議限半月詳覆以憑具奏萬忽延宕或空言敷衍致觀成無日也切切特札 
[相府治喪]  
　　金陵訪事人云各省繁富之地合肥相國皆置有産業此間通闤帶闠置産尤多曾令某公子在侯府購地一區建造住房以便經理一切翬飛鳥革務極輝煌迄今秋始告成市中人皆呼之曰相府前月相國棄世後府中驚聞耗卽日設位成服治喪日來更遍訃各官擇期受吊 
[刊給關防]  
　　金陵訪事人云格致書院原名高等學堂係戊戌年將儲材學堂改設次年剛子良中堂奉旨南來查辦事件因節經費奏請撤裁兩江督憲劉峴帥以學堂爲培植人材之地廢棄可惜而上諭又不能違遂易今名委江寗藩司督治其事將監院一席委之吳可園觀察時觀察尚以知府候補一切皆由方伯主持邇奉上諭飭各省廣設學堂峴帥以格致書院原係學堂亟應大加整頓適觀察由郡守過道班遂委充堂中總辦並刊刻鈐記於月之某日頒給觀察以重關防 
[觀兵回省]  
　　金陵訪事人云兩江督憲劉峴帥前委督標護軍等營總統楊鏡巖軍門曁江蘇候補道陶榘林杜雲秋兩觀察率同文武各員馳赴日本閱視大操事畢束裝回國月之某日相率返江寧趨赴督轅禀陳一切 
[邑侯受篆]  
　　金陵訪事人云准補江蘇上元縣知縣戴子和大令前曾署理江寗篆務迨交卸後仍寓省垣兹奉江寧藩憲恩藝棠方伯飭赴上元縣新任因趨詣督轅叩謝旋擇吉本月十七日履新 
[美艦抵潤]  
　　鎭江訪事人云十月二十四日有一美國兵艦由漢皋駛抵京口下碇江心兵士之假登岸相約至烏洲山及租界中閒遊常鎭通海道長久山觀察恐愚民無知或致召釁立飭洋務局員邵明府水陸總巡周遊戎妥爲保護 
[潤州命案]  
　　鎭江訪事人云城内小市左近有許姓者府學門斗也月之中旬奉飭往丹陽公幹留一妻一子在家至二十四日午後突有强徒潛入其室手持利刃將妻連砍十餘下登時殞命然後翻箱倒篋携物而逃迨薄暮其子放學回家叩門不應急從後户入見母已斃于血泊中不覺大驚詢問比鄰均莫明其故因倩人赴丹陽報知其父歸家查檢衣物所失無多隨奔赴丹徒縣署禀報次日縣主張允臣明府帶同刑仵人等臨塲勘騐飭卽備棺收殮一面派差協捕飛緝兇人盜耶讐耶殊令人無從臆度矣 
 
 

Page 3

 
 
[武林火警]  
　　杭州訪事友人云本月二十四日未刻祝融氏稅駕於省城洋布街關王閣前魯姓草舍中一剥那間茅屋七家盡爲灰燼有某甲者偶攖小極偃息在牀迨掙起而袴已被焚兩腿焦灼幸由下城某義龍夫劍錪差出送往廣磨醫院療之未識尚能保全性命否也次日子初悟空寺畔某小弄中周延培家又爲吳回氏所祟焚去茅屋四椽 
[直省官塲紀事]  
　　聞之保定友人云署直隷總督袁慰帥擇吉本月十七日接篆先期派中協張協戎士翰入京請印○近日隨扈大小官員馳抵省垣絡纆如織清苑縣吳大令會同支應局辦差人員預備公館及火車票昕宵栗六幾於寢饋不遑○慶親王由開封　　行在回京道經保空以府署爲行邸 
[潤郡官塲紀事]  
　　鎭江訪事人云十月二十六日署鎭江府許東畬太守排導出城詣招商局碼頭乘江裕輪船東下取道滬江馳赴蘇垣謁見江蘇巡撫聶仲芳大中丞類行在城各官以禮恭送○南洋常備江勝右軍統領杜雲秋觀察於十月二十六日午刻由官碼頭登舟溯江駛赴金陵謁見兩江總督兼南洋通商大臣劉峴帥瀕行江勝各營員弁均詣江干恭送○武衞精健副五營統領兼巡緝長江會匪之李軍　因公赴金陵十月二十四日道出鎭江拜會各當道然後揚帆上駛 
[彝陵瑣志]  
　　宜昌訪事人云和興玉官銀號封閉後各債主查得號中經理人王久菴虧空甚鉅報官緝拿時王方在申江聞信卽逃往香港折而赴日本至號中所欠已將號主房産衣飾抄没入官作價擬抵聞共虧銀五十餘萬兩恐尚不敷也○自和興玉倒閉後各錢業中人皆咸以爲鑒不敢疏虞漢口沙市與宜昌往來皆不收用空票以致周轉不靈市面愈形清淡年關轉瞬不知將何以支持也○月初食米每石略减去錢四五百文現因糴者過多而來源反少致每石又增數百文此外川鹽每斤貴至八十四文麻油每斤一百零四文食用日昂小民何以堪此○前金沙兵輪船鼓浪入川擱於淺灘旋又汽鍋炸裂以致不能上駛本月十一日經英國某兵船運到新汽鍋交付金沙更換一俟安置妥帖卽須鼓浪至渝矣○鎭川門外河街永吉祥錢店近漸外强中乾凡持票取錢者無以應付某日突然關閉現經人出爲調處限期照付遂得貿易如常○日前有一西人衣裳藍縷自云曾爲武弁近因生計窘迫逗劉中華日向各西人商借洋銀夜則在美最時洋行河坡下支帳蜷宿蓋亦吳市吹竾之流亞也 
[備迎使節]  
　　昨日上海縣汪瑶庭大令探悉出使日本大臣李木齋星使任滿回華約於明日乘郵船會社博愛丸莅滬因飭辦差人役預備恭迎 
[示加鹽價]  
　　昨日兩浙鹽運司黄幼農鹺憲頒發告示至上海縣署縣主汪瑶庭大令發交差保速卽粘貼通衢其文略謂賠欵浩繁前經禀奉督鹽憲議定所有鹽斤每斤加價二文業於九月初一日分别舉辦在案兹奉 
　　 
　　行在户部來文以所加二文其數尚少欵項均已撥用議定每斤加價四文以濟時艱等因奉此自應遵照辦理將前所增二文撤銷定于十一月底截止十二月初一日起加四文合行示仰各屬一體知悉切切特示 
[恩重解衣]  
　　蘇松太兵備道袁海觀觀察以時屆嚴寒各處司更守栅諸夫未免瑟縮可憫因特撥欵製就棉衣褲二百餘套札委保甲總巡朱森庭明府分投頒給藉以禦冬 
[覆訊硝磺局控案]  
　　前者金肇端程寳鈞投蘇松太兵備道轅控已故硝磺局員諸可詩及潘其思一案道憲袁海觀觀察委籌防局員朱霞林明府研訊以金程所控不實不盡交人保出聽候覆訊後觀察催令保人陳景初交案昨日仍委明府訊鞫陳供稱金抱病未痊現住江南製造局左近程供此事上金一人主持潘稱此係金串程妄控求恩澈底根求明府飭將程送交上海縣寄押諭令潘暫停運貨陳交差帶出速將金交案訊究 
[添建關屋]  
　　本邑南市江海大關自歸新關稅務司好博遜君經理以來一切均仿照西法現擬在關内正廳之東添設寫字房爲副稅務司駐關辦公之所不日將鳩工庀材矣 
[飭查藥局]  
　　本邑江南製造局總辦毛實君觀察以龍華火藥局屢次疏防殊屬不成事體特飭吳明府嚴查澈究至日前被火轟傷之各工人已舁送仁濟醫館求治内有湖南人某甲受傷過重旋卽斃命業由家屬備棺收殮矣 
[重鑄警鐘]  
　　去年潘芸蓀觀察總辦本邑滬南製造局務時曾製一巨鐘高懸瞭望樓上設有火警則分别遠近鳴鐘告知俾局内水龍飛速馳救兹者總辦毛實君觀察以此鐘太小其聲不能遠聞因飭機器廠委員令工人重鑄一大者已於前日將舊鐘更易矣 
[火未成災]  
　　昨日午後二點鐘時滬城虹橋南首松壽堂藥鋪執事人在樓上吸烟悮遺火星延及牀帳以致其光熊熊勢將上熾幸經多人救滅未致成災然亦險矣 
[法界火警]  
　　某西人挈其梅鶴賃居本邑老北門外迤西護城河畔第六十七號門牌房屋前晚十二點鐘逾二刻時不知因何遺火致兆焚如霎時烈燄飛騰冐穿屋頂瞭望臺上旣鳴鐘報警法界捕房所置洋龍首先馳至竭力施救繼而英界洋龍亦聞警而來迨救熄而已延燒左右鄰四家矣 
[英界火警續志]  
　　本邑英租界大馬路卽南京路泰和里口鴻彰綢縀店火災已紀昨報兹悉鴻彰焚去房屋兩幢延及左右鄰義祥廣東茶食店致眞照相店長慶館飯店聞均曾保火險尚不致十分受虧也 
[回祿前驅]  
　　前夜本邑英租界鴻彰綢縀店火發之先左近永盛烟紙店樓上忽然烟霧蒸騰時值黄昏長街十里中車水馬龍無異晴雷殷殷以致衆櫃夥未經覺察幸甲乙丙三西兵過此瞭見火從瓦縫中射出急大踏步闖入躡梯而登覓取盆罍舀水救熄未半晌卽有鴻彰之禍豈回祿神欲令永盛作前驅耶嘻異已 
[美界火警]  
　　昨日四點鐘時天未黎明本邑美租界百老匯路阜昌西國饅頭店中人悮翻樓下火油燈以致火勢蔓延冐穿屋頂瞭望臺上鳴鐘告警救火會善士急驅英美兩界皮帶車馳往噴救歴半點鐘之久始得火滅烟消計共焚去左右房屋五幢阜昌店夥鄭連生學徒余寳卿不及奔出葬身火窟之中可謂慘矣 
[法租界捕房紀事]  
　　積竊某甲在某處竊取洋布等物持至護城河畔求售適爲包探所見拘入捕房捕頭命押候堂期解請讞員杜枝園大令訊辦○偷兒陸阿四至停泊護城河中之某船上竊取釘鞋一雙王阿二在某姓家竊取水烟袋一枝同爲包探查獲解入捕房捕頭令分别禁押俟堂期傳同失主解請大令訊究 
[施送方書]  
　　今春滬地喉症流行醫之不得其法每致不起馮禮堂葉星槎楊偉之諸君子糾集同志刊印白喉忌表抉微數千本託三馬路口潤寳齋代爲分送以齊世人近聞虹口一帶此症復起爰以數册見貽并稱是書按症配藥極有效騐囑爲登報以廣流傳敝館嘉其有濟世之功因爲略誌數語於此有患斯症者請往潤寳齋索閱可也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[情急輕生]  
　　江北某邑人陳老大年逾不惑向在本邑大南門外南馬頭開設小烟館邇漸資本虧耗索逋者紛至沓來遂於前晚解帶自縊及同伴聞聲入視已四肢氷冷無術可施矣 
[上海縣署瑣案]  
　　前者妓女錢黛玉因事被人控諸法界公堂讞員杜枝園大令飭發普育善堂留養嗣繕詞投縣禀請由堂擇配前夜縣主汪瑶庭大令提同鴇婦陶沈氏訊究錢妓供小婦人年二十有三父母早故被步父鬵入娼寮旋嫁與某姓實因貧苦不能度日濳逃出外被控公堂發堂留養後有韓梅生者冐稱陳姓矇領爲妻甫及三日卽被賣與陶鴇所開妓院仍作倚門賣笑生涯今春韓又誘令逃至南市經陶鴇尋獲領回韓隨投公堂誣控拐逃奉斷押發普育堂今聞韓被洋人告發管押捕房恐釋出後糾葛不清故求恩准由堂擇配陶鴇供小婦人所開妓院閉後已歴三載有奇餘供與錢妓相同大令飭還堂候諭令董事擇配○景愷山扭徐殿永至縣大令研訊之下景供小的係山東人在怡仁昌號爲庖丁徐係同鄉去年向小的强借洋銀一元今又時來滋擾號主厭之意欲將小的辭歇是以訴請訊懲徐供稱小的前在潘公館爲庖丁辭歇後至永豐號司執爨之役甫及四十日被景唆使號主歇業以故向之理論並未强借洋銀大令命責二百板交人保出○江海關稅務司好博遜君函致蘇松太兵備道袁海觀觀察以邇來各洋商時被歹人竊煤查浦東義記行主王鶴卿順興行主朱紹龍收買竊贓請飭提究等情觀察隨札飭大令拘提旋由地保蔡桐君投縣禀稱小的查得義記早已閉歇順興係金利卿所開大令飭帶金至案研訊蔡保禀訴前情金供小的係本邑人順興煤店於本年九月初開張曾買煤兩次一計四十墩一計三十墩均有發票不敢收贓大令研詰再三飭具不收竊贓查出願甘罰辦切結聽候禀請道憲核示 
[馬路工程局瑣案]  
　　日前南南市愼和米行執事人袁嘉豫雇賈毛囝所駕駁船裝米百餘石繫纜常熟人郭銀福之船尾被郭將纜砍斷以致駁船傾覆其米盡付東流袁聞之怒不可遏繕禀控諸馬路工程局總辦翁子文太守飭差傳集一千人倩襄讞委員余叅軍研訊兩造供詞各執因飭水巡頭目陳向榮查明禀覆昨日命提覆訊郭依然狡展爰令押候移送上海縣署訊辦○英商老公茂紡紗廠洋人查知顧全林印芝山二人將水攙入棉花中遂扭送工程局余參軍研訊之下判罰顧洋銀三元邱洋銀二元 
[英美租界公堂瑣案]  
　　蘇州人錢王氏與夫反目潛逃來滬被流氓陸福林誘至家中姦宿月餘隨令成衣匠郁桂和介紹賣與蔣連生得身價洋銀八十元日前婦之族人來滬偵知正爭執間爲包探竇如海所見一併拘獲昨晨解送公堂讞員張柄樞司馬訊悉前情商之偉繙譯判責陸五百板押捕房兩月錢王氏押候其夫投案具領餘人開釋○李阿才吳阿渭朱瑞林諸歹人串竊開平局所屯煤三十墩倩掮客謝雲海沈林正售與南市協記號經某包探拘獲解案司馬諭令押候吊贓復訊○火匪陳阿根乘虹口失火時刼取洪榮山家衣服二件經二百九十五號巡捕拘解公堂司馬判責五百板枷號一月○日前沈胡氏向萬公館騙去金荳蔲盒一枚抵與朱慶山得洋銀三百元昨經包探邊槐洲拘解請究司馬令暫行管押限一禮拜内將原物繳案違于嚴比○賊犯趙永林屢犯竊案遞解囘籍日前濳來滬上與流氓許阿六口角用刀刺已腿裝傷圖詐經包探劉阿炳拘解公堂司馬判一併遞解原籍○戴利春控徐王氏將生甫四月之小孩楁斃等情上海縣汪瑶庭太令騐無傷痕著將戴解送公堂訊辦昨日某包探投案禀稱此人在外兇惡異常縣主大老爺著小的送請解縣訊辦司馬准 
[美租界捕房紀事]  
　　前晚七點鐘時甬婦李周氏投捕房訴稱在西華德路某西人家爲傭姘夫夏小三時來借擾併被用刀刺傷捕頭見氏受傷屬實令人後送同仁醫院求治一面令包探倪順泉前往拘夏押候轉解公堂禀請讞員張柄樞司馬懲辦○昨晨本邑人李桂榮行經裏虹口甲乙二流氓索詐不遂併力兇毆以致身受重傷匍匐赴捕房聲訴捕頭允俟緝獲兇匪解送公堂禀請懲治○前夜小竊胡海榮混入英界廣東路某姓洋貨店竊取洋銀等物携至虹口被包探石金榮拘獲連贓解入捕房捕頭令押候解送公堂禀請訊辦 
[金陵官報]  
　　十月二十二日藩臺恩巡道徐洋務局候補道汪支應局候補道郭派辦處候補道潘又王毓苹謝委勸捐房膏局並禀知今日開局均傳見江蘇試用道郭人漳到湖南來知縣歐沛霖禀知先行到省柘林營都司王俊德叩謝府經歴吕福炎禀知隨貢差赴行在公幹巡檢程慶恩金澣何培鳳均禀知到省總理兩江營務處候補道陶皖南常備左軍正前營蔣雲龍又左軍左哨馬隊張奇能均到見由日本看操回 
[安慶官報]  
　　十月十七日委署太平縣張煥楨辭指分安徽試用府經彭繼曾縣丞將壽昌從九焦其祥巡檢解宗輝夏仁師遇缺先補用巡檢張焜分缺先補用巡檢朱啓泰郭熀朱則侯典史江淮史鑑均到江蘇人主簿朱承榮到直隷人十八日新選鳳頴道張成勳辭行候補知府楊奎綬謝奉飭知以道員仍留原省補用並加二品頂戴按司獄黄承祿知奉總局委查東門外街道指分安徽分缺行行用典史何家洛試用巡檢袁勵清均到江蘇人唐慶榮縣丞張述遠均到湖北人典史朱尚年到江西人吏目譚球到湖南人十九日指分安徽試用直隷州判陳張淦州吏目傳葆元巡檢吳春輝沙熙壽均到江鑁人知州魏仲青知奉撫憲委辦文案同知張廷翊奉委勸賑捐並監修彭公祠二十日卸署泗州吏目蔡恩厚到指分安徽試用巡檢朱元愷到浙江人 
[閩省官報]  
　　十月初九日知府程祖禀見禀謝委善後局提調本任福甯府嚴良勳引見回閩禀到禀見平潭同知縣駱騰衢卸事回省禀到禀假委署莆田縣翁立德禀銷假禀謝委禀見新選長樂縣王守謙自京頷咨來閩禀到禀假閩縣典史訃嘉成禀見禀謝委藩憲牌示照得主鼎縣典史程英培病故遺缺應以儘先典史譚富光委署特示初十日福州府鹿禀明幫辦善後局兼辦提調差知府程祖福禀明本日接辦善後局提調委署寗化縣典史陳有猷禀謝委藩憲牌示照得署詔安縣吕兆璜患病請假遺缺應以歸樂縣陳椲調署又署浦城縣劉錫榘調省差委遺缺應以調署建甯縣丁芳署理所遺建甯縣缺應以請補浦城縣知縣馬立禮署理又本任羅源縣知縣馮全瑛病故遺缺應以新海防例大挑儘先知縣李榮紳請補特示十一日洋務局文案布都事蘇承詔禀謝委深坑釐卡府經高慶銓禀謝過班知縣註冊飭知十二日鹽塲陳元煜禀明委辦石碼課厘局十三日石開大使劉錫濂禀辭回任調署仙尤縣典史梁調昌委署寗化縣典史陳有猷俱禀辭赴任代理閩縣典史計嘉成禀任事藩憲牌示照得將樂縣陳文緯調署詔安縣遺缺應以本任南平縣郝士珍署理特示十五日知府金學献禀明奉委稅釐局提調同知柴棠禀明奉委調辦水亭釐局知縣秦鍾毓禀辭暫往厦門開辦膏脚十七日晉江縣蘇元經卸事禀到知縣全玉君禀銷白琳茶稅禀到知縣羅汝澤典史王書圖俱禀明委辦閩侯二縣酒捐局並禀本日開局十八日縣丞李祖熯禀辭赴泉州洛陽並東門稅釐分卡差藩憲牌示照得署房村巡檢錢祖培業經期滿應飭請補斯缺之遇缺巡檢王廷俊先行赴署又署甌寗縣葉坊巡檢張鳳颺業經期滿應令請補斯缺之遇缺先巡檢凌實樹先行赴署所遺龍溪縣典史缺查本任典史謝承緒被控欠欵之案現已據報了結應飭回任特示○十九日本任南平縣郝士珍禀爾委調署將樂縣事委署建寗縣馬立禮禀謝委知縣張嗣留禀銷查長樂提案差委明奉委南台稅釐局支應差鹽塲王詔禀辭赴高灘掣騐關二十日福防所吕禀謝賑捐案内蒙記大功二次飭知廿一日大挑知縣馬立禮禀銷南台稅厘支應差鹽塲陳元煜禀辭赴石碼課厘局府經陸繩武禀明奉委洋務局帮審文案藩憲牌示照得本任福寗府知府嚴良勳現已引見回省應飭回任供職　壽寗縣典史夏存善患病請假遺缺輪委試用從九品劉震署理特示　二氏候補府金學獻禀明本日接辦稅厘局提調同知柴棠禀銷稅厘局提調知縣張嗣留禀明　辦南台稅厘局支應 
[上海陳家木橋電報總局籌賑公所經收江皖水災急賑第九次清單]  
　　太倉探梅館趙洋兩元惠州電局王洋一百元萬縣電局張洋一百四十元柏記煤鐵號交來無名氏規元五十六兩七錢又柏記規元五十六兩七錢尤鼎甫翁經募三多氏洋十元又無名氏洋兩元又承餘堂洋一元又樂如記洋五元又安懐氏洋兩元全泰盛信局送來武昌朱謙豐泰號募徽州程餘慶堂洋三元又江募蔣海門洋一元又安徽師禾氏洋一元久大莊交來艦湖若耶兩肖子萬罪難銷洋五十元以上共收規元一百十三兩四錢洋三百十七元○再者第六次所登報上有王介眉部郎籌助規元一千兩此欵今介翁交來各養士花名十四户計資記永記悅記公記福記壽記六户各捐規元一百兩仁記厚記德義記天記源記濟記喜記八户各捐規元五十兩共合規元一千兩合併聲明 
 
 

Page 10

 
 
   
 
 

Page 11

 
 
   
 
 

Page 12

 
 
   
 
