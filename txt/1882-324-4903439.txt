# 1882 - 324 - 4903439

 

Page 1

 
 
[縮本史記出售] [  點石齋主人啓]  
　　學者抗心希古淹通經籍尤貴博覽史書從前廿四史有大板而無小板塞素之士未易購置且卷頁旣多舟車携帶亦嫌不便本齋有號於此不惜重愼訪　原板初印廿四史用照相石印法縮成神珍本公諸同好史記現已印成訂爲四本外用木套板擇於本月十八日出售每部價洋二元五角此　　係縮本而字樣較本齋所印之康熙字典加大故能使閱者了然於目無翼掌上螺紋毫不費力且紙張潔白裝潢精工價值旣亷取携亦便洵爲史齋中最善之本其餘各史當按次照印式樣與史記一律届時當再出告白以便諸君來購分之則部居各異合之則先後同揆想海内賞鑑家必以先　爲快也售處仍照曩例請卽賜顧爲幸 
[津滬電線告成有益無損說]  
　　西人海明生爲中國經營電綫白津逹滬以次告成聞者莫不鼓舞懽忻額手稱慶以爲千里傳音捷於影響於丹馬公司之外自樹一幟並行不悖足以自雄今而後不復寄人籬下矣然亦有不甚許可者其說以爲電報可貴之端庄速音問而機密之事又不可假手於人此中語云何可爲外人道中國自殷電線汲汲然若或迫之而莫容稍緩者其深意固自有在也第恐線路縱横愈推愈廣準情酌理利於官而不利於商不利者何傳音太速也當道光之季西洋商貨初入於内地以洋布一宗　之其價每布一尺值錢半千　歲價值漸减以輪舟之行速於風颿艙載之廣倍於沙船今之布一尺錢二十高捆山積濫賤如土以視昔之物因稀貴其數相懸不啻倍蓰矣舉此一端以例其餘百貨之賤槪可知矣推原其故以適家生財之道惟憑居積貿遷而爲遷爲積又視在遠市價之高低爲斷苟能得聲氣之先有利可圖不難一網打盡是以富商大賈所設行棧陸有善走之夫水有飛漿之艇日夜兼程可四五百里藉傳貨價謂之報行情操縱之宜得占先著棋局分明人皆以國手推之自電綫傳音呼吸之間不隔千里各行棧家爭先鬥捷皆通在遠之情莫擅獨得之秘雖使陶朱復生亦無以施其技矣余以爲是誠賈人之言惟知逐什一之利莫能權輕重之宜卽就彼所言洋布市價今昔貴賤之殊亦非探本之論夫物有精粗美惡價有高低長落東國父老嘗爲余言董時讀書朝自家赴塾暮自塾歸家曾衣洋布單衫一領道路以目其光照人咸疑爲縀也當召縫人裁剪時剪過處光滑細結厚亦如之今則其薄如帋矣其質稍厚而光潔者别其名曰洋標曰竹布布每尺錢亦不過六十至八十所　布一尺錢二十之洋布時人多用以糊窗其劣如是安得居爲奇貨以要善價而乃歸　於輪船之載諉過於電音之傳耶且貨貴則病民貨賤則病商尺布可縫握錢易措冬可以爲絮之表裏夏可以當絺之輕凉其價誡誠矣於民誠便矣而以爲病商則未也何也其價雖賤猶未至於極賤祇以今昔相形不無見絀而工之精粗料之美惡以今視昔固　不相侔矣諺云有錯賈無錯賣如果本重利微或竟折其貲本不思改絃更張而仍膠柱鼓瑟守之勿去也其誰信之按華商業尙獨承其爲本也小故取利恒重西商業多集股其爲本也大故取利恒輕今日之中國旣有輪船廣其貨之載復有電線速其音之傳亟宜分開百貨之公司廣集衆商之股分俾價不甚貴亦不甚賤商民不致交病閭閻受福無窮長袖善舞多錢善賈毋使西人笑我拙也昔有過質庫之門而羡其獲利之厚者歸而謀諸戚友欲自開典當以分利權戚友曰君家不中貲而欲效大腹賣之所爲不亦傎乎某曰吾臨時自有妙用非二三子所能知諸戚友咸疑爲病狂腹非而目笑之然未悉其妙用云何殊未　遽相菲薄迨開肆之日有持敝衣往質者某取票一帋大書制錢百千與之其人喜甚以爲開票花紅固當如是良久不見付錢向之催取某曰百千錢搬運不易汝取贖時僅持　息來可矣免得擔來擔去聞者莫不絶倒今之欲與西商爭利而不集股分開公司以獨承之業抗之不又爲若人所笑耶 
[本舘自己接到電音]  
　　本館於昨日接到在津友人專發電音到本舘内有十月十二日上諭一道敬謹譯登○十月十二日奉上諭前因雲南報銷一案迭諭雲南安徽各督撫將崔尊彝潘英章迅速解部候質兹據裕祿奏稱崔尊彝並未到籍該員究竟逗遛何處抑係逕回雲南至潘英章亦未據該督撫奏報起解着雲貴總督雲南安徽巡撫及沿途直隷山東河南湖北湖南貴州各督撫迅速查明該二員無論行抵何處卽行泒員解送來京不准稍涉遲延欽此 
[電報章譯]  
　　本月十二日倫敦發來電報言英彼里美里新聞紙載近日英國管理藩屬事務衙門與印度文移來往甚多聞係議辦鴉片烟一事也又言威公使囘國之後不復再至中國矣又言港督燕制軍現已將次回港云 
[英報摘登]  
　　英國新聞紙云中國近在德國蓋立地方購辦新式水雷又云俄國之黑龍江總督近爲充發該處之女犯所殺未知確否 
[外洋消息]  
　　外國新聞紙云法國麥西利地方來柱船隻近來日盛一日法國定例商船可以格外得有好處故現在商船公司日見增多向有公司者亦多增加船隻然則商船之繁多有可預卜者已又言法國利用地方之絲業情形並無起色西歴十月之内與九月間正復相同從前絲業至此數月内最爲熱閙開目下則寂寂無聞所爲多係不關緊要之事所存之絲逐漸銷去無利可獲亦不敢再爲進貨何絲業之衰至於如此也 
[晉事雜錄]  
　　字林西字報載有太原西人來信云近來該處多喜購用外國各物其價亦較他處爲勝洋肥皂之最劣者在該處論兩拆買鐘表等件尤屬競相置辦肯出重價云又言某日有某觀察署中突遭盜刦被搶贓物頗多該盜聞已獲住因盜匪得贓之後投一客寓止宿盜衆多人皆不登名於客庽號簿經捕役偵知掩捕獲盜并客寓主人一并解官訊辦矣然太原省會之地營汛兵弁合計二千有餘而坐食錢粮毫無實用致盜賊横行刼及官署是亦可慨也已又云該處水龍介有數架然設遇火警水龍仍未出救緣有器無人故卒歸無用也又言太原府内設有牛痘局民閒頗肯捐貲相助但以該局立法未能盡善痘苗及一切應用之物均不能齊全局用開銷則亦不少倘不早爲整頓恐局務將致廢弛也又言該處道路不甚平坦滑澾難行已設法籌欵興修乃所費雖屬不貲而磽确依然如故殊不可解現在張香濤中丞勵精圖治正在實力頓整之時凡化諸弊皆當　早整理勿使臨渴掘井臨餓耕田致歎見機之晚也 
 
 

Page 2

 
 
[羊城近信]  
　　香港西字報言署兩廣總督曾爵帥近日出有告示諭令湖南人之在該省候補者如自願回故里苦無川資可至湖南會館呈明可以給發盤費資送回籍盡以該省候補人員過於擁擠故也又言九龍至省垣之電線前被阻止之後至今尚未定局甚矣創事之難也 
[設法籌賑]  
　　上海向有意大利戯班多係梨園高手現以小吕宋被災甚重故日斯巴尼亞署領事出有告示定於本月二十二日開演並客串諸人共相帮助以申勸諸君俾各慨捐助賑上海之各國領事官及旗昌行東匯豐銀行東咸出力襄助其事盖以吕宋三月之内始而霍亂疫症馬尼刺一處地方死者已有三萬人繼而又遭地震房屋傾圮家產播　無何又值颶風遭劫者允衆目眄人民露處無家無室啼飢號寒殊堪憫惻故有此義舉也又聞意大利國内近亦有被災者意公使　擬設法籌賑想上海樂善者多辦　業已多次小吕宋雖遠在南海當亦得均沾惠澤也 
[革役行兇]  
　　馬定相行五本籍山東前在葢平縣充當捕役因案斥革於營口東南之唐家囤　庽而居專以窩贓營生屬次犯案因廳署書差推同類之情多方設法爲之出脫馬自謂護身有符肆行無忌魚肉愚民鄉里側目八月初八夜時已四更在庽所門前滿身結束手持利刃横目而視正值廳署二班差役巡街見馬持刀挺立上前查問馬竟惡言衝撞廳役乃將馬帶到衙門次日由寳司馬鞫審　欲重治其罪又因書役人等爲其禀求從寛寳司馬俯從衆請格外施恩先責二百荆條禁押兩月詎馬在禁仍怙惡不悛口出狂言駡詈差役司馬聞知大怒定欲嚴懲示儆諒期滿不能釋放矣 
[惡棍被獲]  
　　楊五名文舉營東唐家囤人昔曾充東海關洋槍隊頭目頗能幹洋人深愛之楊遂恃寵狂悖無所不爲竟在唐家囤虎視一鄉自號東覇天楬五營口之茶坊酒肆煙舘妓寮以及大小賭愽塲中聞楊五爺之名無不悚懼倘有使令咸拱手聽命由是勢愈盛黨亦愈多遂自南覇天孫琳北覇天梁某西覇天劉某及大刀孫桂等約共四十餘人聚衆滋事無所不爲五年夏被趙鴻賓者將護黨四十九名惡欵控於海城縣獲到津人胡薛兩人遞解回籍又於六年九月間四覇天與道署馬號中人搆釁四覇率衆三十餘人直至署前尋閙道盡大怒遂按趙鴻賓所控四十九人名單拘拿共獲十四名憲意不分首從慨照兇悲棍徒辦法處死幸寳司馬婉轉禀求請逐一研訊分别輕重以昭平　道憲然之乃盡發海城縣審辦治死罪者七人餘均枷杖責釋惟楊文舉聞佶連颺又得漏網此後惡胆益肆日帶洋槍利刃横行鄉曲魚肉愚懦七年冬又被人告發廳差往拘竟敢開槍拒捕擊傷二差差怒羣起擒之楊素有膂力役不能近因用刀亂砍方就獲俟綑到廳頭破腿折身受重傷滿口尙謾罵不止寳司馬立卽升堂騐得楊文舉傷勢甚重張焦二役亦受槍傷遂着傷科醫治愈後楊仍收禁出示招告竟無人繼告者司馬復提出研訊見其供詞直爽身材修偉似屬有用之材而所犯各案尙無傷命重情且關外捕務吃緊此等人用之緝拿賊盜可收指臂之助因好言勸諭令其改過遷善當開法外之恩而楊默然無語大有甯死不服之意現尙拘之囹圄云 
[壞船案結]  
　　日前北洋風暴朱久康沙船失事據稱因爲金泰昌船碰撞所致遂在營口海防廳涉訟前月念七八九等日經寳司馬連訉三堂兩詞各執而司馬又未諳行船章程礙難定斷然衡情酌理朱久康船上之人旣爲金泰昌所救金泰昌果無不合朱久康決不至置拯救之德於不問而反行誣控圖賴其間必有轇輵特事非目覩未便臆測司馬聽訟又素稱明愼此事殊形窒碍爰思得一兩全之法傳請江浙公所董事進署諭令從中調處使金泰昌酌貼朱久康銀若干庶免兩造訟累且封河在卽不致久覊異地在司馬體恤商情可謂無微不至詎金泰昌執意不允董事勸導亦屬無益盖有一袁姓夥友從中梗阻故多掣肘董事將情禀覆司馬訪知底細不覺大怒立將該夥收押金泰昌耆民見此情形方挽原議董事將袁保出諸事情願聽從了案諒不日可以息事矣 
[鼎盖飛去]  
　　温州府屬之瑞安縣聖廟中有鐵鼎焉其盖忽於今年三月間飛去一時喧傳街市或以爲有其事或以爲無其事迄無定論近有一行脚僧自閩至温言福建莆田縣天后宫前空曠處今春忽有鐵鼎蓋不知自何處飛來上有年月並瑞安縣官紳等姓名言之鑿鑿若合符節且言該處天后宫因此香烟頗盛酬神布施者終繹於途瑞邑之好事者聞而疑之遂赴福建以期証明斯事夫宇宙間事怪怪奇奇無所不有是虚是實固不必深論殆於飛來峯外又增一故事矣 
[船局瑣聞]  
　　福州船政局當差人員向無挂名非時常在工者輒行撤退此沈文肅公所定之舊章也近則悉反前人之所爲故現在員紳工匠頗感寛大之恩也○馬尾通商局門前之水電線前歲爲許總監工移置舢板廠内其中情形疉列前報兹聞曩年丁中丞與厦門電線行購來實價十五萬元一切線價脚費種種在内現已查得帳底存案前報稱約值價萬金係指運費脚費零星欵目而已噫以十餘萬元之物前人設亭安放水濵不勝鄭重後人無端移放岸上以致乾壞何冒昧如是耶○前歲裁减員紳十五人去春撤退差弁八人盖爲節省經費起見兹聞自去年以來又增員紳差弁十餘人而薪水轉比舊人從重乂聞員紳在工病紋者向例支給薪水三個月並請卹典近日則給薪水五個月而卹典則視其家屬之强弱以爲衡又聞員紳每逢卿試向例給假五十日不扣薪水今科　有給假七十日者何前後苦樂之不均歟○委員佘修梅去年往外洋采辦木植其中情形均已詳列兹聞月前由夾板船運來楢木五百餘根價與往年大略相同惟木則長短大小不等只可作零用而不能爲製船之料盖製船料必須先計尺寸若干係杲處合用方能無悮今費萬餘金又費薪水船價核與往年由洋人辦來者相去遠甚宜乎近來工程年遜一年矣○製造快船其機器水缸及一切鐵板鋼件皆購自外洋自起工以來計已三年日盼各件到工以便製造現聞九月中旬已由外洋運至香港約十月初旬可到閩局故刻下各廠紛紛請添工匠以俻赶工之用擬於年内先將船　披板釘好及船底銅板釘完卽行落水至於船面船腹各工程須俟明年赶造然則試洋之期約在來秋矣 
[本埠風潮]  
　　本埠自十月初一起風雨連綿地無一日之乾天無一日之朗前晚東風怒吼窗户爲之震撼屋瓦爲之動搖至昨晨畧放晴曦俄又東北風大作寒風削面濕雨侵肌潮水乘風而入勢甚漲感公家花園沿岸及大橋堍下水可没踝虹口地勢較低處人家廚竈間水幾及尺而濕雲四垂雨師尙無返斾之意何日揭開絮帽放黃綿襖子出來裨得塵霾盡埽也 
[失愼卽滅]  
　　昨日午後法租界來街弄内第一號某姓家不知因何失愼一時人聲鼎沸幸火勢未透屋頂救火者聞警齊到法捕房之藥水龍亦來救護因火已熄滅當卽折回聞祗燒去皮箱隻云 
[舢板覆没]  
　　昨午時有粤人三名雇一舢板欲上時和輪船適值潮水湧急船被掀翻人齊落水舟子因識水性得免於難其三人則隨波逐浪不知去向矣 
[英界公堂瑣案]  
　　粤女韋阿菱阿玉阿鳳等姊妹三人赴公堂喊控被逼爲娼求賜超拔經太守飭送廣肇公所擇配等情節經列報兹悉已由董事會議將韋阿菱配與徐某日妹阿玉阿鳳暫時隨姊再行擇配擬令徐出洋一千元其一百二十元給何氏作爲撫養之費再給洋五 
 
 

Page 3

 
 
百元以作何氏日後年老之養贍尙餘洋三百八十元送助棲流公所而何氏婦尙以撫養三孫女負債纍纍所給殊難抵償再求加添董事以事經議定不可違抝該氏又投公堂求恩太守諭示會商定奪云○前報列從良覆訊一案昨晨又經陳太守飭差傳集人証再訊趙二寳供訴前因并稱趙梅卿旣云將我許婚並未爲娼然從前令非學習彈唱何用可請面試况局票已經呈電不難察核至從良之事係動輙被用籐條鞭責鐵簽刺股痛不可當始由　姓客見憐願爲贖身又被阻撓不得已而投控尙敢揑造庚帖賄串娶主媒証圖領其實俱是龜黨所爲小婦人實因受責不過乘間脫離虎口設或再被領去性命難保求開恩發堂擇配以全蟻命籐條鐵簽呈閱趙梅卿供執如前並稱女固親生已經許與章姓兹被蘇姓誘拐出外控告查蘇居在法租界家中已有妻室乞賜斷領章郁坐亦供訴前因陳太守向趙梅卿曰汝將二寳爲娼有據豈容扺賴圖領本分府執法素無偏私娼女旣經到案萬無斷歸之理趙二寳自請發堂已着蘇姓不得干預汝又敢糾人毆蘇扭至捕房藐玩已極又向章曰汝所云聘定趙女殊難憑信如果倩眞趙已將女爲娼汝亦無顏再娶應向趙姓索還財禮聘金何必前來嘵辨正在諭斷之時復據蘇鎭濤供奉諭不得干預未敢違玩詎遭龜黨毆辱碎衣失物情不能甘請究辦追償太守見各人均未允服遂令將趙二寳趙梅卿章郁生一併押候備文送縣核辦蘇鎭濤如欲追究遭毆碎失衣物着自投縣候訊○包探陳阿九至公堂禀稱新北門内香花橋堍之憶德錢莊夥聶香平收兌匯豐銀票二紙每紙銀十兩計付洋二十七元另該莊將票轉付與同業向銀行收銀詎二票每紙銀祇一兩係被挖補改一爲十者由銀行看破閱明來歴退回究緝原根昨被聶姓將用僞票之方永生撞見指交送捕當在身邊搜得票銀十兩銀洋十二元一併送案聶供與同并將挖補票二紙呈閱方供紹興人住居聚興棧這銀票二紙係向友人處收來者實不知爲僞票又據薛捕頭禀虹口有錢庄亦收兌下改票銀四十兩容傳案辨認是否亦係方之所爲陳太守謂案關詐僞理當澈究將方管押候查并着交出所說之友人起案銀票及洋先行給聶收領其少數再候核辦○一百二十七號華捕投公堂禀稱在洋涇浜　捉獲賭犯及賭具一併送請究辦該犯姚阿福供以後不敢再犯乞恩陳太守隨判押一月賭具存銷○陳阿生投公堂訴稱爲祥生行作夥於九月十九日雇王炎金之駁船裝載木板詎王駕船駛進虹橋港時將板四塊存河底以致當日查無蹤跡現在始由目見之楊金亭告知故將王交捕送案并同見證楊金亭投質楊供與同王供並無棄板之事因在張玉山處承包楊小工謀奪故被誣指陳太守謂陳阿生所控無據却難准理然旣據王稱因楊奪謀工程起見姑令邀到張玉山投案再行訊究 
[籌捐棉衣啓]  
　　清風戒寒履霜堅冰至矣嗟我災黎無衣無褐何以卒歲耶諸大仁人　飢寒之相連於籌振之外兼籌棉衣解赴災區此等用心實有衆生度盡方證菩徒地獄未空誓不成佛之願力歡喜讚歎莫可名言僕幸免飢寒然亦等於數米而炊易衣而出前年晉豫之災曾措捐洋二十元從井救人不是好行其德今年皖災及沙洲災非不猶是心也奈心頭已無肉可剜惟彼蒼可鑒現在天氣漸凉冬衣未贖清霜被曉已覺寒氣侵人因念災民身無寸棉其何以堪竊有愚人一得之見奉爲諸君子告焉捐助棉衣或捐銀採買甚善甚善然或貧家小户雖有同懷苦於無力今議隨力捐助舊衣不論大小長短男女凡爲已經穿舊之棉衣本已藏之敝篋何如出而施之災民成莫大陰功卽小小人家亦必有一二件可以移贈如蒙諸大仁人以爲可行請登之申報或另立專所或卽收振所彚收遠處凡有輪船及航船信船可通均可轉寄僕籌之再三似爲可行想大君子智珠在握必不遺此芻蕘至本辦棉衣捐萬不可因此停止如蒙俯採照辦僕當募助十件已暖知人寒客拜啓　 
[七十自述]  
　　彈指光陰過七旬且拈秃穎紀前因似聞種竹能醫俗恃有藏書不患貧踐土微忱慚往日癸丑江南軍務余約同人助餉恤隣高誼羡同仁頽唐敢道儒冠誤成就清時一幸民一卷青烏術未精結廬終老傍先塋琴書聊可師元亮昏嫁何時畢子平過眼浮雲隨變幻當頭明月証虧盈比來學得安心法局外觀棋自歛枰海角山隈說澳門卜居喜似夢中論莫忘祖德貽忠孝何取籯金累子孫德色耰鋤心自警暇時觴豆誼交敦煌煌綽禊慙非分兩度殊榮感聖恩去年曾爵撫李爵相以賑事先竣疏請建坊例給樂善好施字樣閒來策杖躡蓮峯千里尋源秀獨鍾歴歴烟嵐供指點茫茫雲海盪心胸延齡豈必求丹藥問道還期訪赤松草服黃冠吾本色掀髯笑認鏡中容兒輩以西法照余小像神情逼肖二十年來早倦游鸞飄漚泊更何求一觴也自稱家慶斗酒還須與婦謀往跡萍踪輕萬里虚名竹素媿千秋復蒙李爵相疏請以一門善行採入志乘寫懷結習難藏拙尙乞瓊瑤一唱酬[  香山鄭文瑞甫稿]  
[來信彚登]  
　　寓杭欲歸不得人信云前見貴報甞有助賑却病事可見一念之善天必佑之余次孫甫逾週歲卽患腿疽經多醫療治歴增載而無效爲庸醫誤用刀圭且投駁削之劑幾至不救余爰默祝若得醫愈當助災民賑洋十員乃旋得王洪緒先生外科全生集審其病證實爲陰疽因照方製藥治之不兩月卽已收功雖方藥有靈未始非善念之所致除將賑洋交杭省同善堂彙解外用特佈逹貴舘務乞便登報章以爲行善者之勸○楊昌運堯階氏來信云鄙人硯食湖南桂陽直隸州署居停係盛樸人太守鄙人因閱貴舘報紙知皖省蛟水爲災擬卽勸捐助賑適居停令坦唐子綬兄與有同志爰仿寳塔捐成式刋板勸助我居停尤好善樂施忠厚長者慫恿闔邑士紳互相商勸共得青蚨二百餘串鄙人亦勸得數十串均交唐子綬兄於回常州葬母之便附寄皖省捐賑局核收俻用除居停所勸捐數由伊另請列報外所有鄙人承勸捐户姓名及所捐錢數業已虔具黃疏呈告神聽素仰貴舘最喜表揚喜事不取分文用將引事原委及捐户錢數呈請核入新聞報内俾出錢之人知其欵不虚空經手寄送之人不敢稍有侵没使實惠及於灾區均由責舘仁德所致也照此奉懇敬請善安計開捐數並各善士姓名卓計樞捐洋四員宋虎臣陶壽臣張芳卿各捐洋一員藍山縣署學署捕署共捐洋八元方春台羅少帆劉維材各捐錢一串文桂陽州江西客商共捐錢十七串一百文三益典各朝奉共捐錢十千文楊堯階捐錢二千文 
[醵金祝嘏代賑公啓]  
　　挹仙李先生者秀水人也曩者五秩榮誕同人旣餪之矣今值先生周甲幸復萍聚京江不可無以爲壽甞語及之先生輙曰兩皖兩湖兩浙水若此卽楊鎭偏災亦賑恤維艱縱脫紫半臂亦不暇爲湯餅會矣噉先生始知於各賑方皇皇然若有所失也一日忽集同人而揖之曰余有不腆杯酌奉餪諸公幸勿見郤言畢袖出浙賑捐冊置案間盖各捐旣集而浙賑始來也同人爭閱已首書三萬䨥矣曰自愧力棉無以濟急欲借此集資不知可乎同人額手曰先生浙人於旣籌各賑後力有不逮又不忍桑梓之鄉飢寒啼號欲推己益人是恕也强恕近仁仁者必壽天必錫之福吾儕何可自外於仁人而不勉力以成先生之願先生以此爲餪吾儕卽當以此爲壽欲壽先生者請書賑於冊是爲啓同人公啓 
[鄭秀峰封翁壽筵移賑節略]  
　　封翁八旬徵詩啓前曾列報各處親友皆以禮爲封翁壽以歴年分命諸子助各處善舉槪戒勿尙奢華今適值南省水灾諸子又於各處恊助賑濟自奉更不敢豐因以所來壽禮槪交上海電報局移賑灾區以代諸君種德計九月以前所收禮洋百二十元已將清單登報現值誕期將近送禮者又陸續而來除儘數移賑外在滬陶齋觀察又以有施不可無報特折壽筵費洋五百元交到電局亦屬移賑水灾用荅祝壽諸君之盛意并藉以伸謝悃云云敝處謹代拜登爰將節略奉聞請列報章以爲揚善之一助焉[  上海電報局收解賑捐處同人公啓]  
[揚州左衛街元亨利經收皖賑七月初五至九月二十八日止清單]  
　　十經堂裕後堂各銀五十兩無名氏七十兩福緣堂四十九兩四錢五分談氏四兩八錢七分怡善堂四兩七錢七分無名氏無名氏各一兩九錢三分陳懋記一兩八錢五分李氏赤金二錢九分五厘仁和悔翁錢二百千南洋葉鹺人四十千榮慶堂三十千負病荐母二十千無名氏十六千筴署樽席十二千八百文怡德堂彭松漪病愈範亭主人各十千王道農六百五十文無名氏五千保安堂不留名各二千悔過齋一千興化縣正堂洋五十元不留名三十元程子興二十元無名氏爾廷氏存悔道人不留名各十元王道農六元無名氏五元愼餘堂增福堂無名氏毛月樵各四元無名氏五元葉厚裕史王鄭氏各三元程畹翁眉壽堂無名氏鑑湖七十五命婦鑑湖病餘生各二元無名氏篤慶堂陳文翁韓心梅翁韓崧翁各一元春輝堂三省堂鄭錦才共二元○揚州左衛街元亨利經收洲賑八月十九至九月十六日止清單○江都文生倪在田洋七元公記四元隱名氏一元無名氏錢五千夏玉清九百七十六文 
[蘇省撫抄]  
　　十月十三日王椿蔭禀知交缷代理南匯縣事回杜仁榦銷海運津局差准補宜興縣縣丞朱康壽准補松川沙同知司獄王侃均謝飭知赴本任縣丞鍾國賢禀知本日到齊門外冬防差陳星燿服滿禀到 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年十月初六日京報全錄]  
　　宫門抄○直督張奏爲叅革知縣夾片○江撫李奏爲監臨事竣遵例出闈摺子○又奏爲派充同考各官姓名夾片○閩督何等　奏爲請議卹摺子○江撫李奏爲請旨補授知縣摺子○大臣崇奏恭報起程赴藏日期摺子○十月初六日禮部宗人府欽天監侍　處值日無引見○莊王恩承折桓各假滿請安○橚貝子守護東陵請訓○廉公由東陵回京請安○記名提督康　勝謝恩○和寶謝授通政司叅議恩○恩承謝授右庶子恩○劉海鰲謝授右贊善恩○恭王續假一月○六額駙續假二十日○穆隆阿吉和各續假十日○嵩山請假十日○内務府奏派致祭馬神派出德慶○召見軍機橚貝子○○張樹聲片再臣訪得寍津縣知縣邱濬恪有藕書院罰扣情事當飭藩司崧駿派員前往密查旋據覆稱該縣武童張貫甲因匿喪冐考一案由張桂嶺出名損書院經費銀三百兩又孟鶴峰因違例演戯一案捐書院經費錢一千五百串縣中並無罰捐案據其銀錢已登書院捐簿由紳董經手充公惟輿論僉稱罰欵等情具報前來臣查州縣因案擅自罰捐實啓曲法營私之漸業經前督臣李鴻章遇案叅辦通飭嚴禁在案聞該縣邱濬恪任内罰欵甚多人言嘖嘖今雖查止張貫甲孟鶴峯二欵縣中並無罰捐案據其銀錢確未入已但輿論旣僉稱罰欵足見並非樂輸豈容事後掩飾且據藩司委員查覆該縣邱濬恪官聲甚屬平常信任官親鄉間有見錢卽糊塗之論似此何堪司牧亟應據實劾叅擬請旨將寍津縣知縣邱濬恪卽行革職以肅官方所遺寍津縣知縣選缺直隷現有應補人員應請留歸外補理合附片具陳伏乞聖鑒訓示謹奏軍機大臣奉旨邱濬恪着卽行革職餘依議吏部知道欽此○○頭品頂戴江西巡撫臣李文敏跪奏爲鄉試監臨事竣遵例出闈恭摺奏祈聖鑒事竊照光緒八年舉行壬午正科鄉試臣職任監臨於八月初六日偕正副考官入闡凡一切巡查搜檢杜弊各事宜俱督率提調監試各員敬謹辦理江西士習尙能恪遵矩矱現已三塲完竣内外均極清肅試卷俱謄錄解送内簾臣於八月二十四日遵例出闈諄飭提調監試愼司啓閉嚴密關防並委臣標署中軍叅將張大雄駐宿貢院外彈壓防範臣但督飭在事文武員弁隨時巡查以昭愼重除將出闈日期另行恭疏題報外理合恭摺具奏伏乞皇太后皇上聖鑒謹奏軍機大臣奉旨知道了欽此○○李文敏片再查鄉試内簾同考官前准部咨試用人員擇文理優長者與實缺人員一體充當由督撫將現任人員不敷派用情由奏明等因臣查江西藩司先期酌調科甲出身之現任及候補人員到省考試飭令分别派充本年壬午正科鄉試經臣將調到人員傳入内署扃門考試校閱文藝實缺人員堪充内簾者僅止三員隨於候補人員内揀擇查有卽用知道王麟書朱彭年羅大冕麥錫良傅相豫周鳳藻截取分發知縣俞壽祺大挑知縣董其祚廖鼎璋祁友觀馬枚試用知道胡欽周紱麟等十二員皆由進士舉人出身文理優長臣於初六日入闈封門後派令與實缺各員一體分校理合循例附片奏問伏乞聖鑒謹奏軍機大臣奉旨知道了欽此○○閩浙總督臣何璟署理福建巡撫臣張兆棟跪奏爲提督大員在洋巡緝　勞病故籲懇勅部議卹恭摺仰祈聖鑒事竊據管駕福建平海營第一號師船儘先遊擊吳德錦禀報遇缺儘先題奏提督賴鎭海派充平海中營師船在洋巡緝於光緒八年七月二十七日病故請遴員接帶並懇奏請賜卹等情臣等查該故提督賴鎭海廣東東莞縣人自咸豐四年管帶紅單船赴江南助勦身經百戰卓著勤勞前江南北大臣和春德興阿以其深明韜畧調度周詳爲水師出色之員又經前署江寍將軍巴棟阿以該員防江愼密奪船擊賊厥功甚偉忠勇堪嘉督辦鎭江軍務馮子村以該員統鎭江防力持危局盡心堵勦奏保今職于同治五年請咨引見奉旨着發往福建水師欽此欽遵來閩歴委署理福寍漳州海壇各總兵及福建陸路提督篆務均能整頓營規講求訓練比因辦理海防須嚴杜奸匪勾結沿海一帶巡緝尤宜認眞安設平海營師船以中營派委該提督賴鎭海統帶在興化泉州各海口往來梭緝巡防屢獲要犯洋面賴以安謐伏念賴鎭海自帶舟師防勦江南等處轉戰十餘年冒風濤槍砲之險入死出生擒斬逆賊甚衆及委帶師船巡洋於驚波駭浪之中詰奸禦暴寒暑無間艱苦不辭實水師中不可多得之員本擬俟海防完竣酌量保奬　該提督積勞成疾在差次遽行溘逝盡瘁從公深堪憫惻可否仰懇天恩俯准敕部照例議卹以勵戎行之處出自逾格鴻慈臣等謹合詞恭摺具陳伏乞皇太后皇上聖鑒訓示謹奏軍機大臣奉旨賴鎭海着照所請　部議卹欽此○○頭品頂戴江西巡撫臣李文敏跪奏要缺知縣需人揀員請旨補授以資治理恭摺仰祈聖鑒事竊照廣信府屬之玉山縣知縣俞憲曾告　接准部咨開缺所遺玉山縣缺係衝煩疲難四項兼全要缺例應在外楝選調補必得精明幹練之員方足以資治理臣與藩臬兩司在於通省中簡知縣内逐加遴選實無人地相宜合例堪調之員亦無勞績應升人員惟查定例各省知縣如係奉旨命往及督撫題明留於該省候補並軍務出力以知縣用者無論應題應調應選之缺准該督撫先儘酌量補用又奏定章程内開知縣題調缺出仍令該督撫照例於現在人員内揀選調補如果實無合例堪調之員准以奉旨命往及曾任實缺候補並進士卽用人員酌量補用其軍營保舉初任人員槪不准請補嗣後除曾任知縣人員例准煩簡統補外其由例應升補知縣之實缺佐貳及實缺京員因勞績保舉知縣歸候補班人員准作爲曾任實缺繁簡統補各等因兹查有報捐指發江西歸候補班補用知縣孟慶雲年四十五歲浙江會稽縣人由監生遵籌餉例在江西捐輸圑練經費案内報捐知縣雙月選用並加同知銜復捐助軍餉以知縣不論雙單月分發江西本班儘先補用免試用旋經部駁遵照新章赴京銅局補交分發指省銀兩並免保舉蒙欽派王大臣騐放奉旨着照例發往欽此同治四年七月初二日到江丁父憂回籍服滿請咨到省嗣又加捐分缺間補用奉委南昌府並新建縣審辦案件准補德興縣知縣八年八月初八日到任期滿銷去試俸十三年大計卓異調取引見尙未請咨調署弋陽新建等縣印務嗣經委署豐城縣知縣於光緒三年三月二十六日到任調補是缺尙未接准部覆於三年九月初五日丁母憂卸事回籍守制嗣在江西滇捐案内報捐服闋後指分江西歸候補班補用經部核准於光緒五年八月二十日具奏本日奉旨依議欽此五年十二月初五日母憂服滿起復遵例請咨赴部引見六年十二月初十日經欽派王大臣騐放堪以發往十一日覆奏奉旨依議欽此二十日領照又因前在德興縣任内大計保荐卓異引見先於光緒六年十一月二十五日經欽派王大臣驗放孟慶雲准其卓異加一級註册候升於二十六日覆奏奉旨依議欽此二十七日領照又因前在署新建縣任内首先拿獲隣境斬决首夥盜犯三名以上請給議叙經吏部照例題請送部引見於光緒六年十二月十五日經欽派王大臣騐看十六日覆奏奉旨孟慶雲着俟補缺後以同知用欽此二十二日領照起程光緒七年二月二十七日到任曾任實缺毋庸試看甄别應煩簡統補該員明愼安詳辦事樸實以之請補玉山縣知縣員缺酌量才具實堪勝任據藩司邊寳泉署臬司王嵩齡會詳請奏前來合無仰懇聖恩俯准以孟慶雲補授玉山縣知縣實於地方有裨如蒙俞允該員係候補知縣請補知縣銜缺相當毋庸送部引見亦例不核計叅罰謹會同大學士兩江總督臣左宗棠恭摺具奏伏乞皇太后皇上聖鑒訓示再此案藩司於光緒八年七月初五日出詳合併陳明謹奏軍機大臣奉旨吏部議奏欽此○○奴才　綱跪奏爲恭報奴才起程赴藏日期仰祈聖鑒事竊奴才欽奉恩命簡放駐藏帮辦大臣當經恭摺叩謝天恩並懇瞻覲天顏跪請訓示嗣於光緒八年六月二十四日接奉原摺内開軍機大臣奉旨已有旨諭令馳驛前往卽着毋庸來見欽此遵卽赶將行裝等項製辦齊全定於八月二十四日自省起程照例馳驛前往伏思西藏地處邊陲界連中外番民崇尙黃敎遵守最堅必誠信能使相孚斯恭順益徵岡懈奴才到任後惟有與奴才色楞額遇事和衷商辦宣布　仁務期番民靜謐邊境敉安以期仰副聖主綏靖懷柔之至意除俟抵藏後再將　任日期另摺奏報外所有奴才由川起程赴藏日期理合借用成都將軍印信恭摺由驛具奏伏乞皇太后皇上聖鑒訓示謹奏軍機大臣奉旨知道了欽此 
初四五日邸抄知已寄來因此船尙未到埠故先將初六日京報照登俟接到後當卽補刋[  本館附識]  
 
