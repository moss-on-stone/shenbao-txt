# 1913 - 52 - 4914370

 

Page 1

 
 
   
 
 

Page 2

 
 
社説 
[河東抗命始末記（三）（無名）]  
　　南局長會辦軍務兼檢閲使職任如何重大乃日排酒肉設麻雀鴉片等場於該局中邀集各團營長日夜吃烟酒打牌仰視俯畫乘隙運動各營長排除不受運動之官長唆唐魯二營長控史團長謝郝劉三營長控台團長皆南局長所嗾使大碍軍律風紀後各報轟載發南隠唆到處傳聞南則向各團營長僞云此報係汝旅長所登意欲煽動各團營長以兵隊與旅長爲難間離軍界其檢閲軍隊則派一鴉片癮最深且大之副局長王嗣昌代理南除造謡流蜚勾結運動煽惑内鬨外一事不理并以其煽動成績報告都督故都督致南局長電有徑電悉聞該處上下傾軋勢成水火等語夫河東自去年起義以來此間軍隊睦如兄弟當南局長未到以前始終安靜及南到以後上下煽惑陰賊鬼蜮煽撥播弄以期利用軍隊譁變逞行革命此敗壞紀律慫唆傾軋以煽惑軍隊者六也河東毗連秦豫土匪流竄九月間浮山新綘相繼失守而曲翼垣津等縣亦同時告警軍無器械剿堵無切戕官殺民目不忍覩旅長因匪氛甚惡迭次告急都督哀懇速發槍械幸蒙都督允准迭奉函電謂所需槍械業委員帶去快槍子彈多數新式機關砲二尊到日查收備用等語南局長欲藉重大軍器實行二次革命又電請都督將喬檢閲使随帶機關砲二尊可轉電交本局管理等語都督随即取消前電又電旅長開機關砲責成該局保存南遂得擁有重大軍器爲護身之符行暴戾之舉其敢於明目張胆鼓動軍隊糜爛地方破壞全局者皆恃有重械在手耳此播弄都督擁械自衛以煽惑軍隊者七也（未完） 
時評 
[今後無𡩋日矣（無名）]  
　　馬賊擾於北滿蒙匪侵及熱河而延吉又復兵變東三省之治安至今日而危險已極日俄之干涉不久必至 
　　張家口外之台路止及十二台科布多之庫匪愈聚愈衆將以西犯新阿蒙人之無道實非空言恐嚇 
　　俄人佔地於賓州英人進兵於滇境法人屯� 
兵於安南蒙藏而外其危機之伏又不知其凡幾 
　　然而默視我上下對於此等警信若有若無反不如初聞俄庫恊約時之警惕者其故何也 
[命令]  
　　二月十八日臨時大總統命令司法總長許世英呈請任命席鳳鳴署陜西西安地方審判廰長趙貞元署陜西西安地方檢察廰檢察長應照准此令 
　　國務總理内務總長趙秉鈞呈稱據吉林都督兼署民政長陳昭常呈請任命趙憲章爲吉林省城警察廳長應照准此令 
　　陸軍總長段祺瑞呈請任命戴棣齡爲陸軍軍醫學校敎務長劉葆元爲陸軍獸醫學校敎務長應照准此令 
　　陸軍總長段祺瑞呈核覆察哈爾都統擬以巴掦蒙克補總管請予准補等語應照准此令 
　　陸軍總長叚祺瑞呈核覆察哈爾都統擬以巴特瑪嘎爾巴補副參領固魯札普補護軍校請予准補等語應照准此令 
　　據該總理等呈稱擬將農林部秘書余光粹田尚志何永亨進叙四等等語應即照准此令 
　　國務總理内務總長趙秉鈞呈稱據雲南都督兼署民政長蔡鍔呈稱任命稽祖祜爲雲南省城警察廳長應照准此 
令 
專電 
[北京電]  
　　熊希齡已行抵古北口得悉熱河兵變後惶恐異常除已帶步隊三營外復電請大總統速撥拱衛軍馬隊二營赴熱作爲游擊 
[北京電]  
　　張家口至阿爾泰軍台現僅通十二台自十二台以上時有游擊蒙兵到台搜索以致我軍不敢前進 
[北京電]  
　　英人增兵滇境陸興祺報告英人在距江孜六十里之江渣口寺三十里之春丕建築營壘又在大屯多宗城設檢察聽 
[北京電]  
　　日前吉林賓州廰突有俄兵出現佔領地方經外交部向俄使交涉在案刻經俄使答復俄兵赴賓勦辦該處鬍匪並非佔領地方貴政府切勿誤會云云 
[北京電]  
　　昨日俄使訪陸總長催詢中國延宕之故陸責以俄何故派軍及官吏赴庫俄使謂此本使所不與聞 
[北京電]  
　　延吉亂兵已由王敬納管帶收回二千餘名尚有二百餘名逃匿古洞河一帶刻正進𠞰� 
[北京電]  
　　民主黨擬俟議員齊後提出四大政策（一）勸袁放開手眼用人勿限於舊人（二）决用兵力取消都督以謀統一注重民政（三）綜核行政經費裁汰冗人冗司（四）警告國人以統一國權之觀念 
[北京電]  
　　昨日袁總統向華僑演説略謂中國自元明以來僑民經營海外國家雖無保護之實力而氣不少衰且念念不忘祖國此次建設民國實有大功余意在發明公理思想政治乃有進步並希望諸君提倡子弟敎育 
[北京電]  
　　參陸兩部連日與各省軍事代表會議師數及編制大綱尚未得有良好結果大概各省代表以爭持本省師數從多爲目的參陸兩部以爭持由中央任意分配爲目的因之議論紛紛不能定見據個中人言此項會議即有效果亦必不能實行 
[北京電]  
　　河東張士秀舊部各兵政府已派趙倜李士鋭二員改編步一團馬一營砲一連餘均遣散約需欵二萬元楊運使已到任地方極爲安靖 
[北京電]  
　　張士秀李鳴鳳到京後陸軍部已開軍法會審南桂馨亦已歸案聞此中情形甚爲複雜一時難以審結 
[北京電]  
　　甘肅賴恩培因煽惑擾亂業已解京 
[北京電]  
　　十六晚總統府十七晚商部皆失愼即撲滅 
[南京電]  
　　今日（二十）省議會召集議員會塲仍在丁家橋省議會 
[南京電]  
　　近因謡傳九龍山匪徒起事連日憲兵警察偵探防範甚嚴地方賴以安静 
[南京電]  
　　應省長現將清理旗産處劃歸獨立辦理另委施之譜爲處長 
[南京電]  
　　日本參謀部長宇都宮太郎暨藤安之助黑澤主一郎均由京來𡩋昨應省長及軍務司長在都督府公讌以重邦誼 
[南京電]  
　　昨日省議員莊增陸文椿馮士奇謁見省長請維持地方陳述一切 
[南京電]  
　　程都督昨由兗州來電准於日内返𡩋 
特約路透電 
[北京電]  
　　六國公使今晨（十九）復開會集議未得同意法公使受俄人之意提出辦法主張派選顧問員六人由六國各派一人惟國債局審計處與鹽税稽核所二處之如何分配以及現在增加三人之如何安排外交界似未計窮力竭迄今尚未决定 
[北京電]  
　　北京英文日報謂法公使之辦法恐其意在無形中變顧問者爲借欵監督故中國萬難承認聞財政總長周學熙已將六國借款談判始末情形繕呈袁總統並未主張與六國銀圑作最後之决裂 
[北京電]  
　　此間華人均謂六國對於大借款持有政策其結果遂使中國對外信用日益薄弱國内財政困難無解决之日若該圑將不能共逹同意一節卽日説明對於獨立之財團不加决絶之反對則中國欲解財政困難猶易爲力又謂六國現當卽作上項説明並當聲言中國現在情形無須彼國人之貸欵若有貸欵情事不宜再向本國政府要求外交上之扶助華人又謂六國團持壟斷政策致克里斯浦借欵中途失敗現在亟應使中國脱離此項政策之朿縛他國遇財政緊迫時有向顧借財團訂結借欵之權中國何莫不然總之六國借欵旣已失敗六國不當再行把持須使中國得有向他國借債之機會云云華人現信此種投資並無危險蓋中國利源甚富元氣充實復原極易不出數年則財政可復鞏固各國若一味延宕則轉礙中國之財政蓋將使中外商業於希望極佳之時爲之阻滯也外交家數人均不以前説爲然惟六國公使之多數仍信六國借欵雖有法使之梗阻終必能商定辦法今所待决之諸問題約略如下（一）此事如儘長延宕中政府能否安忍（二）六國公使之意見如能臻同一之點中政府能否承認 
[成都電]  
　　金堂縣私運鴉片之莠民近與官兵衝突官兵受傷者五人重傷者兩人莠民被擒者十五人此間當道復出示禁止於私園僻處栽種罌粟鄕耆如見有違背章徎之事件隠匿不報者則當照律懲罪 
[武昌電]  
　　昨日有違禁吸煙之犯三名游街示衆頭戴紅帽身衣紅綠衫均以纸面具掩羞 
[開封電]  
　　太康縣之煙苗業已剷除凈盡鄰近各縣亦將一律剷除 
[廣州電]  
　　近有奸商由澳門私運洋藥入粤爲數甚夥 
[哈爾濱電]  
　　據聖彼得堡電稱俄國農務部已將所擬關於禁止遠東俄國境内種吸鴉片辦法呈俄國帝國議會核奪其辦法中列有凡有煎熬存貯買賣鴉片以供吸食之用者查出後當監禁十六個月或繳五百羅卜以下之罰金 
[哈爾濱電]  
　　新生活報載稱近有俄國警察一名駐守某粤人所設酒館門口並奉俄官之命不准俄人入内沽酒（聞此事原因因該粤人不付市政廳所征捐税之故）迨該粤人立一憑單應允照付始將警察撤回 
[哈爾濱電]  
　　據新生活報載稱華俄銀行董事近在聖彼得堡開會議决在庫倫設一支行惟庫倫政府須依從該銀行提出之條欵 
[廣州電]  
　　廣州公債票現議在上海發行若干已委上海粤商梁君爲總經理此項公債票以八厘起息此間購者甚爲踴躍 
[武昌電]  
　　此間已宣布給發遣散軍隊餉銀章程大略如下給餉日各兵士須親携証狀照片前來領取如一月不到欠餉並不補給如接連三月不到則開除名字 
[成都電]  
　　征藏各軍官公請增俸已由川政府拒絶 
[成都電]  
　　此間現舉行光復時罹難諸烈士之紀念會參禮者甚衆 
譯電 
[北京電]  
　　法公使對於借欵問題所秉之態度執抝不變中政府不能知其命意所在現信該使之阻礙借欵實圖勝俄國之政策今據中政府聲稱六國之意見旣不能合一而仍阻止本國獨立之團體與中政府商訂借欵合同且復合力或單獨妨礙六國銀行使勿承認彼等所已滿之條件 
[北京電]  
　　克里斯浦借欵本月十五日應付中國之洋七百萬元已於本月五日交出尚有七百萬元則定本月二十五日續交自本月十五日起至二十五日止之利息已令中政府免付按克里斯浦借欵未交之餘欵曾於去年十二月二十三日註銷今如此則將盡行交付中政府矣北京政府目下必頼各省解欵接濟政府深望兩月之 
 
 
 

Page 3

 
 
第三版 
内大局益爲鞏固此後各省必能按期解欵至京六國銀行團最後之條件要求另舉顧問一員須有管理權而歸鹽税所總辦審計處國債局顧問節制已由政府駁絶蓋顯欲静候六國銀行團自行散解則卽可自由向他處借債 
[北京電]  
　　財政部現望内國六釐公債票發行後財政可以稍寛鬆並命各省此後不得再訂借欵商借未成者須一律作罷其已經發行之借欵當卽報告該部 
[北京電]  
　　陸軍參謀兩部昨日（十八日）呈請袁總統簡任總司令一員駐紮蒙古邊界 
[北京電]  
　　哲布尊丹已簡陸軍大臣陶什陶爲蒙軍總司令並授以公爵 
[柏林電]  
　蒙古所聘組織馬軍一恊之俄員茲已簽定合同 
[東京電]  
　　山本伯爵與政友會一再磋商後已將内閣組織告成其人員如下内閣總理山本外務大臣牧野大藏大臣高橋内務大臣原敬司法大臣松田遞信大臣岡田農務大臣山本口口文部大臣元田陸軍大臣木越海軍大臣齋藤山本伯爵已承認政友會之政策内閣各員除總理及外務海陸軍大臣外餘均政友會會友 
[西京電]  
　　昨夜（十七日）此間青年會開政治大合議到者甚衆而遲來不得入者尚不計其數衆乃毁門擁入後竟釀成暴動是晚有市民二萬人結合以爲示威運動並四出分撃各報館及列名桂公爵新黨各員之住宅當道曾召憲兵恊同警察保護被擊者之産業 
[倫敦電]  
　　法國新選之總統卜横卡爾君已於今日（十九日）履任所過各街道均排列軍隊異常熱閙巴黎之人均下午休業以表敬忱 
[巴黎電]  
　　法國新舉之首相白里盎君語客云時報所載法國擴張軍備之説時尚過早惟白君曾承認法政府近確屢屢討論改良軍備問題今擬於耶穌復活節之前以改良軍備議案提交議院此舉應用經費數額須在英金二千萬磅以上計分四年籌足陸軍部大臣及軍事專門家現正研究重行三年兵役問題政府第二議案擬請卽准撥用英金三百萬磅增置軍用品用子彈等物第三議案乃關於增厚陸軍兵力事宜並提出種種重要之改革如展長兵役期限斐洲士兵編制等事均在其内 
[美京電]  
　　羅特君前提議取消巴拉瑪運河例内所定美國來往沿海各口岸商船免納通過税一欵茲由上議院運河股員將該議駁絶 
[紐約電]  
　　據墨京電稱今晨（十七日）八時起官軍復與叛軍大戰炮聲隆隆至正午時聲始漸微 
[倫敦電]  
　　路透電社得悉外交家對於奥俄兩國之牴牾均不甚注重列强大使下次開會時聞將研究此事俄國駁覆奥國條件之公文已抵奥京奥國現稱願將斯克太里平原伊配克及泊里倫三地不屬亞爾巴利亞惟斯克太里城特茄柯伐堤白拉茄拉諸地則必須爲亞爾巴利亞自治邦之一部分云 
[奥京電]  
　　星期日與本日（十七日）匈加利與奥大利亞内閣曾聨合會議歷時甚久據各報載稱奥國外務部大臣當時演説謂奥俄向爲和平之良友皆望一旦若遇重大之葛籐則彼此當各竭力維持和平今自奥皇與俄君互通文書之後兩國所懷之希望益信而有徵云 
[柏林電]  
　　匈奥内閣合開會議後已議决目下因國際現狀頗形錯綜故未便取消動員令惟和平解决各爭點之希望必不可視爲無效云 
公電 
[熱河各界報告匪亂剿辦情形電]  
　　各報館均鑒熱河二月十五夜戌刻突有形跡可疑之人三五成羣行動詭秘並有勾结搶刦之謡因密飭軍警嚴防查拿並因熱街軍隊多半調赴開魯等處遂飛調距街廿里之莊頭營子陸軍步礮開來街防範正布置間十一鐘時該匪聚衆闖至軍械所搶去子彈數箱十餘萬枚各種槍枝一百餘桿並將陸軍第三營電報局各處焚燬以致電話不通呼應中斷該匪旋赴右司刧去庫欵一萬九千餘兩并攻財政局都統衙門適所調莊頭營子炮步隊到來都統親督衛隊極力戰鬥時當昏夜斃匪三十餘名生擒二十餘名奪獲槍八十餘干子彈甚多餘匪竄逸陣亡官兵六員受傷十餘名第三營當匪焚營時連長胡圖哩排長文奎軍需官王振興拒匪被擊殞命該匪遂乘間裹去該營兵士三十餘人所有商民房屋財産均無損傷監獄倉庫衙門亦未破壞電報機器電話各房均被燬壞第三營營房被燬五間兵備處被燬號房間巡警總局被燬大門三間均各登時救熄天未明匪已遠遁現正派兵四出搜追剿滅以期盡絶根株并將獲犯訊明分别懲理十六日辰刻秩序已復市面安堵如常恐道遠傳聞失實特請貴館登諸報端以免訛傳熱河官紳軍警各界全體公叩印 
[蘇都督府報告程都督赴魯行程電]  
　　程都督十三號到徐因蘇魯接壞匪患方熾周都督亦於十四號蒞徐會商剿匪清鄕各辦法周都督約程都督同往山東境内觀覧一切十五號過兗州張勳赴車站列隊歡迎晤談移時程周兩督旋卽開車至曲阜謁孔林後至泰安登泰山十七號抵濟南定於十八號趁車回寗請宣布爲荷蘇都督府 
要聞 
[日本官民之大激戰（一）]  
　　（東京特約訪員星斗生） 
[激戰之起原]  
　　日本自增師問題起西園寺内閣不贊成爲官僚黨所不容乃不得已而辭職辭職之後繼起之新内閣爲人民素所不喜之桂太郎於是各政黨卽有擘頭不信任之預計桂内閣乃計集新政以爲議院中之抵制不意益觸人民之怒至議院開議時日皇復召政友總裁西園寺侯令其壓抑政黨不反對桂内閣西園寺侯無法處置乃辭總裁任於是人民乃益怒至十號議院又奉日皇休會三日之諭於是民氣勃勃不可再遏 
[總監之預備]  
　　川上新總監已知是日有擾亂之事乃於十日之議埸前殆與布戒嚴令時無異當六千萬之民衆呼籲擁護憲政之時而總監務决心爲閥族之擁護九日召集東京全市之各警察署長以定部署遂至爲十日議院前之大警戒凡自市内各署悉狩集署長警部警部補巡查部長而巡查被召集者實有二千五百名别組騎馬巡查隊約自數十名更選四十名組織自轉車隊以當傳令之任自午前九時頃配置千五六百名之巡查於十町餘之間加之角袖巡查三三伍伍入於民衆而在其附近以爲警戒而議埸之周圍如似警官建栅焉 
[宛然大戒嚴令]  
　　體會之報旣喧傳於各新聞紙而極切望之民衆尙繼續漸集於議院之前時時增益其數警官知之而警戒之手段益猛辣在各要地皆有數名之警官佇立至通用門附近則警部巡查等羣集於此一一以檢查傍聽者以是赴議埸之衆不許在議院之周圍停止一步令人追想日比谷燒打事件之當時也此處午前十時前後有白薔薇軍之十隊爲國民黨所屬之代議員驅車而入議埸於是不安之狀益見 
[白薔薇軍]  
　　午前十一時代議士會旣終爲民黨主力政友會之代議士以滿埸一致决定攻擊之議遂聯袂向議埸進擊羣觀此白薔薇一團代表六千萬民衆之熱血與在議埸之閥族鬥氣昂血熱該團遂嘖嘖稱美由堵列警官之間直入議埸自白薔薇軍來民黨來之聲忽波動於全市而羣集以襲擊議埸者其數漸增警官之禁制亦無効力午後十二時二十分正門前相馬邸附近瞬息之間有數千人奔集動輒振帽厲聲而呼民黨萬歲豫待於通用門前空地之騎馬隊叱咤掦鞭揮二三十騎至欲以制止該羣衆焉(未完) 
雜評一(無名) 
[各地之煙民戰]  
　　福建與煙民激戰四川又與煙民激戰湖北之處置煙民則游街示衆卽俄國對於北滿煙民亦定十六個月之監禁煙民今後當然絶跡於世界矣 
[各地之土匪戰]  
　　滿洲之鬍匪浙江之馬匪江南之九龍山匪日喧傳於報紙前清末造匪患固多今成民國宜其歸於善矣然猶若此執政之未善歟民心之好亂歟是皆大可憂也 
[日本之官民大激戰]  
　　日本自官民大激戰而官僚派卒至失敗今山本首相已得政友會之同意而組織政友會政黨内閣矣人民一憤怒倒數十年之藩閾内閣而有餘民氣固不宜輕犯也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[湖南舊曆新年之恐慌]  
　　匪徒謀變之戒嚴湘省自上月以來外間卽有謡風謂有人煽惑軍界希圖三次革命曾經會計檢查院院長易宗𦏁探知其事密告譚都督通飭軍警兩界徹� 
夜嚴防迄無蹤影近日謡言愈甚都督下令戒嚴竟於本月五日拿獲要犯四名由軍事廳長審訊確實即於次日（即陰曆正月初一日）在都督府坪外正法初七日又經緝獲退伍軍某管帶亦係案内要犯當交軍事廰覊押候訊故日來軍警兩界整隊巡行晝夜不息七城城門曾於元月一日起夜不關閉自此次風聲緊急復由軍事廳示諭從陰曆正月初一日起至十五日止夜間仍須關閉以防匪徒乘間出入閤城居民聞此消息亦異常恐慌云 
[軍警衝突之風潮]  
　　湘省軍界向與警界積不相能去歲屢起暗潮幸未决裂本月四號巡警外南署警兵某某巡至境内某宅見有軍人在該處抹牌警兵勸令散場免干禁令軍人不服口出惡言警兵回署禀知署員多派長警前往遣散軍人亦聚衆擁至警署將什物任意搗毁署員即用電話報知巡警軍事兩廳巡警廰即派警備隊兩棚出城彈壓迨至警署見軍人已先後散去（該軍人内有退伍兵及現在守備隊者各居半數）其實該軍人見勢不佳遽至南門城樓煽動駐城軍隊卽用機關槍在城樓安置俟警備隊入城擬卽開鎗轟擊警備隊見城樓安有鎗炮亦將所擎槍械實以子藥擬與對敵沿城居民大爲恐懼均摇手疾呼勸令各勿動手正在相持不下適軍事廳派來稽查員帶有兵隊出城查探見兩面均欲開鎗亟卽阻止始得勉强解散惟聞退後尚有再欲尋仇之説云 
閩省禁烟之大激戰 
[孫都督張省長致北京電]  
　　大總統國務院内務部鈞鑒午密微電諒邀鈞察現續得孫旅長葆容郵寄報告書據稱忠門莆禧一帶爲匪之根據地不先擊退匪黨則拔苗無從入手若是處能得手即將軍隊分作兩路進發按鄕犁拔當不難迎刃而解軍艦則扼駐流沙港斷其後路以防逃竄入海其在興化府城一方面則留有陸軍兩連巡防一哨以備随時策應並往附郭各鄕拔除烟苗之用布置旣定分頭進發随據開往仙游之唐營長營中報告當该營出發時沿途見有種煙者順便犂拔爾時鄕民倉卒不及預備俯首聴從迨該營由仙開回則各鄊號火鎗聲不絶羣起抵抗在莆各鄕向稱頑悍抗拒原在意中經此鋤除該處紳民明理者甚少悠悠之口在所不免仰懇主持公道力爲後盾則雖肝腦塗地亦所不惜等語道仁察看來書所報告情形尚屬實在所擬辦法亦尚有條有理派巡防隊一營由莆田後路之流沙地方渡海截堵一面添派機關鎗隊由省赴興備戰知關廑念謹肅電聞閩都督孫道仁民政長張元奇叩魚印 
[福建省城敎士苛遜士致萬國禁煙會電]  
　　兵匪激戰勝敗未决烟苗稍有拔動各鄕村與匪相聨以抗官兵苛遜九號 
[又有昌言二次光復者]  
　　贛省日前據第四旅分駐瑞金二連電查拿會匪王芝彬王桂生二名供爲同盟會老五卽洪江會所改現在福建寧化汀州軍隊俱已連合約定陰曆新年起事帶有票布二十張來江西勾合軍隊地痞同謀二次光復票有同盟會字樣此次實係汀州先鋒隊官左寶臣派伊到贛並有二十餘人分赴江西各處勾合等情電復准予槍斃嗣復由第二旅分駐袁州第二連查獲張元吉一名身带盟書憑單收條又有同盟會福建汀州分部閩汀恊心團體會等字樣及左寳臣姓名而所供福建先鋒隊什長曹長盛爲主盟所管一哨槪行入會汀州司令部管帶左寳臣爲會首核與王芝彬等供詞相同當道以寧汀軍隊不無與該匪黨連合情事且張元吉必爲王芝彬等同黨無疑除電咨閩督查辦外並以該犯此次由汀到袁經過處所有無實行煽誘情節其伴黨共有幾人現赴何處均應詳訊明確以便跟蹤拿辦令飭鄭營長迅派得力弁兵將該犯張元吉刻日押解來省以憑發委研訊矣 
吉黒巡防兵變彙誌 
[延吉]  
　　延吉兵變一事已誌前報茲據吉函詳述此事原因云前年吉林全省防營改編陸軍二十三鎭時惟駐紮延吉巡防兵六營因防邊剿匪地方緊要暫仍舊制去冬議定改組併入混成恊正謀進行乃初八日早政界忽據延吉府急電内稱駐延第一路防軍於初六日（陰曆元旦）下午六時忽然譁潰統領官王文治團長竭力彈壓竟爲該兵等用鎗擊斃其餘營連排官佐等均尚不知下落叛兵數約百餘勢力浩大延吉萬分危険請速調軍飛速開往堵防陳督接電除立請二十三師派隊辦理外已一面派新委延吉敎練官卾文興帶馬隊百名於昨日起程先行勦撫一面另調旗長裴其勛率隊赴延塡紮剿截以清地面現在署局無恙市街安堵被脅兵丁亦陸續收復回營惟叛兵多名尚蠭聚於三道溝口朝鮮總督平亂爲名已派憲兵五十人前往保護並帶掘地器甚多陶道已電請陳都督轉電外交部詰阻矣 
[拉哈]  
　　黑龍江省軍政處於舊曆除夕接拉哈站（距省二百餘里）緊急報告該處駐防江軍第二路步二營兵隊因積有三月未發餉乾於陰曆十二月二十八日趁該隊官晋省是夜全體告變商民各户多被搶掠各携軍將鎗械開赴東荒軍政處聞報當令該營凌管帶趕卽回防督同本地巡警前往剿辦毋令其與東荒胡匪勾合致滋巨患 
張家口外軍台之危險 
[烏蘭察布四台已失]  
　　慰問烏蘭察布之專員王傳烱於前月廿七日由綏啓程廿九日抵烏蘭察布盟長四子王部落該蒙古四子王極相優待所辦之事均尚順手蓋因重大問題均已先在綏遠辦竣此行不過調查而已該部落現已平静惟所轄張家口庫倫大道四台站爲庫逆奪去聞庫逆南犯之策决照從前所定分三路進兵一由庫倫直攻陶林烏得巡至張家口一由紮克圖汗西犯烏蘭察布伊克昭二盟一由車臣汗東犯洮南遼源錦州一帶現烏伊二盟已接庫逆秘函謂如能棄民國而歸庫倫則進兵時免肆滋擾並且妥爲保護等語該二盟均置之不理四子王更派員前往庫倫曉以利害現已首途矣王君已於日昨旋綏並電中央請兵征庫俟政府覆電以定行止如不允所請則旬日之内卽當旋京矣 
[賽爾烏蘇軍台設備]  
　　近聞口北會議擬由張家口行至察漢托羅台布爾嘎素台哈柳台鄂拉呼都克台奎素圖台扎拉噶蘇台明愛台察哈爾圖台轉而西北行沁岱台烏蘭哈逹台布母巴圖台錫拉哈逹台布魯圖台烏蘭呼都克台再逕察哈呼都克台錫拉楞台鄂蘭呼都克台吉思呼爾台奇拉伊穆呼爾布台籠台蘇吉布拉克台偏西行圖古里克台而至賽爾烏蘇台凡二十一站長約二千餘里此路綫爲阿爾太軍台道途曲折横斷沙漠曠野渺茫觸目無際惟沙土巉巖突兀其間而賽爾烏蘇台北通庫倫西逹烏科兩城與逆蒙交通攸關若非於該處添設重鎭則西北門户萬難鞏固故已電請中央從早派兵設置矣 
[西北三省之危機]  
　　頃有自甘肅陜西河南等省遨遊遄返者談及西北各省政治腐敗外資侵入情形甚詳誌其大略如下 
[洛潼國有前途]  
　　政府爲促海蘭鐵路之速成遂允比利時資本團之請將洛潼一段收歸國有日前省議會曾派劉少岩來京與部交涉希冀收回前議奈交通總長以旣允許比公司於前無法挽回竟爾謝絶現在該省士紳對於政府之感情極其惡劣云 
[潼關兵隊窳舊]  
　　潼關外駐屯之兵隊均屬升允舊部每見剪髮旅客動以無禮相加至趙國賢所部之新軍隊現已調至熱河赤峰去矣潼關以外糾糾桓桓絶無維新氣象 
[陜西旗人慘狀]  
　　當革命發難西安旗人被戮者約有三千餘户現在一般無家之輩孤寡窮獨奔走街市幾終日不得一飽婦歎童號極一時之慘狀 
[甘吏餖飣眼光]  
　　甘肅向爲被協省分自共和告成後趙惟熙大權旁落對於新募之軍隊不肯解散對於馬安良之軍隊亦不敢令其解散若輩腦中只有酋長時代之舊觀念匪但不合共和官吏資格卽君主立憲國亦無此等一隅眼光之官吏 
[升允盤踞寗夏]  
　　前甘督升允現在甯夏作鴉片商人官吏不敢干涉聞升允與該處副都督約法三章不准無髮辮者入甯以是各屬知縣拜升允者仍翎頂輝煌云 
[蘭州比商狀况]  
　　比人林阿德者前清長少白將軍之契友其督甘時曾將該省一切實業訂約合辦林阿德藉口繼續條件效力頗多侵越省議會雖不直之而林阿德逞其白人待黄人之故志藐視約法爲所欲爲卒無如何也 
鄂省實業現形紀 
[漢冶萍調查之手續]  
　　孫堯卿督辦漢冶萍廠礦已逾兩月以清理廠礦應先從調查着手刻已派員分途切實調查（一）關於原有股本若干并分别商股及外債（二）關於現有金若干並分别存儲及内欠（三）關於各廠現存之煤鐵及機器各若干（四）關於各經理發賣處存儲煤鐵及現金各若干其對於三廠辦法之規定（一）三廠之用人行政須受總局之委任及分配（二）三廠之購買機器及運銷鐵煤須由總局裁决（三）三廠之出入欵項須受總局核查（四）三廠之經理發賣處增加裁撤須由總局决議至對於商股及外債之規定（一）商股由總局清理得實繼續承認（二）外債由總局調查確實繼續有效 
[水泥廠借欵之磋商]  
　　大冶水泥廠因曾借日商三菱公司欵項一百餘萬無法籌還日人欲將其冶漢滬各埠産業一律封抵民政長因有礙國權特派實業司商同日人將此欵歸鄂政府擔任償還日人已經認可惟須要求四事民政長當與黎氏會同商定除二三兩事承認外其一四兩事須另行改定於十二日已將另訂理由照會日人知照（一）第一條以該廠基本産業作抵押品因有礙國權須另换他物（一）此廠旣歸官辦則其用途鄂政府自能監督審查第四條請給日人以查帳權一節因礙行政權不能承認 
[贛省遊東留學界爭費風潮]  
　　贛都督此次特派留學生赴東自費諸生羣起爭執去歳除夕蜂擁至代表館毆林經理關翔正月十二日同鄕會開懇親會閔會長星台當場被毆搗碎器皿毁損文件致受警察干涉復迫令經理員王修瑾將特派生官費領出日幣二百元存放銀行並假自費全體名義函告各處痛肆詆諆同鄕會因而解散遊東留學界大起風潮茲承贛友報告當局各函件照錄於下 
　　（一）自費生致考送生函自我省官費生事發生以來經前朱會長提歸同鄕會辦理原無界限可言乃不意自閔會長接充君卽暗中運動極力反對日昨開會又貿具公函要求保全特派生五人學費故意與我自費生等爲難阻止我自費生等之進行誠不解爲何心也君以此五特派生之聲勢炎炎卽從而阿附之耶而此五特派生非大總統之子姪阿附之無益也抑自恃此次在省倖得公費自費生事毫不相關耶而君去歳當自費生時之困苦諒亦備嘗之矣况君此次得公費經高師符九銘數次考試始行得來未見十分體面較之此五特派生之資格相去已有天淵君如有心人者當速反對此五特派生何反阿附而代爲之運動也如果良心喪盡廉恥毫無亦惟有甘作雌伏而已何必終日奔波代作無謂之周旋哉 
　　（二）自費生致官費女生函昨得聞汝等諸位反對自費生爭費事不禁詫異並聞已函告同鄕會汝等糜費公項有何程度竟得官費我同人反對特派五人與汝等何干他有何恩到汝頭上實屬不愛臉已極我同人當視汝等爲公敵努力自愛後悔無及矣 
　　（三）排解人致會長函自費生諸君反對都督無理特派致書質問請宣布理由固屬共表同情至於禁止經理員發給學費之舉揆之鄕誼似屬不安竊思我輩遠離祖國負笈東遊誼屬兄弟理應親愛豈可同室操戈貽譏外人僕等爲江西之一分子有顧全大局之義務安忍坐視不揣冐昧欲出而調停請於開懇親會后提出解决事關全體不勝盼切發起人雷宣等二十四人同啓 
　　（四）自費學生劉壽朋蔡俊民平寶善萬和懌方兆鷹趙旭羅常鎭七生致敎育司函此次奉都督令特派留學生來東自費諸生大起風潮（中略）壽朋等業經函告同鄕會諸幹事及該自費代表並當衆宣布不預聞此事以後不得妄用全體名義以淆觀聽誠恐自後復萌故智致玷聲譽亟應通布除函告贛都督暨駐日代表外合肅奉聞請予鑒核以後如有自費生全體文電壽朋等不負責任 
地方通信鎭江 
[趙統帶嚴整營規]  
　　駐瓜州水陸各營統帶趙洪喜以近來瓜州一帶搶竊之案日必多起民不聊生其間盜賊有着軍服者形跡甚爲可疑特嚴訂營規通飭各營嗣後晚間不准兵士出營凡各營駐紮地方出有搶竊之案即惟該營是問並由各營加派兵士徹夜梭巡以清匪類而保公安 
[顧師長注意江防]  
　　駐鎭陸軍十六師顧忠琛師長以沿江一帶伏莽繁滋防務不可不嚴爰於十八號躬往象山圌山沿江各處查閲防務情形並順道至小河口巡閲一周以靖匪蹤 
揚州 
[東台知事之侵權違法]  
　　國民共和兩黨黨員致南京程都督應省長電云東台縣知事楊年蒞任數月種種違法侵權貪利妄動之事不勝枚舉其最著者如起用胥吏私造刑具逮捕無辜廣通賄賂平時動用警衞隊拘押人民當此共和時代楊知事用極端專制手段蹂躙人權兩黨全體黨員迫于公義不忍坐視用特電陳卽乞秉公核辦以紓民困而伸公理國民黨代表朱松生呂兆熊等率全體黨員三百九十二人共和黨代表夏寅官袁承業等率全體黨員四百八十六人按此外尚有各市公所代表及敎育會農會商會全體電控則楊之不孚與論可知矣 
杭州 
[省議會召集情形]  
　　浙江省議會由朱都督遵章召集各議員因運動叅議員競爭劇烈延不報到力謀展期經總監督派員向各黨剴切通告規定進行程序八條令該議會如期籌備於十八日下午一時各議員齊集會場到者一百四十八員照章繳騐知會書抽定席次並由臨時議長莫永貞主持投票初定正副議長各一人當選出莫永貞爲正議長劉焜副之嗣因多數反對諮議局章程公决改選副議長兩員復舉出朱君益敷爲第二副議長當經新舊議長彼此交替宣告成立遂散會現定於十九號下午一時行正式開幕禮惟選舉參議員期仍未確定當某書記分票時誤多兩張一議員將空張檢還一議員居然不分皂白塡投兩張迨臨時議長宣告票數不符當然無效某議員以無端多出一票恐有人混入在内於是發生檢點人數問題嗣又以檢點人數爲難發生檢查空位問題因缺席者四人而莫君伯恒又爲臨時主席照理當有空位五張莫君誤云四張復經某君點破莫君失笑全場亦失笑不置 
[宣平防兵爭演龍燈滋事]  
　　浙都督府接據宣平知事王右庚諌電略稱宣邑舊俗每於元宵迎龍賽會慣惹械鬥知事先期示禁並於删日飭抬龍頭到署拆毁詎諌日（十六日）晨突有駐防兵丁陳善等多人闖入公署暴脅硬抬龍頭出迎並將法庭案桌用斧劈毁乞速飭勘究等情當電飭處防統領就近查辦矣 
安徽 
[潘世杰虧欵案未了]  
　　皖省鐵路公司經理潘世杰虧空路欵一案前經柏都督令委蕪關監督潘贊化查辦并將潘世杰提省拘留擬就近辦理頃蕪關監督以潘世杰所虧路欵帳目繁多在省清算一切殊多不便等語電覆都督聞柏都督仍令飭蕪關監督將潘世杰解交蕪湖縣看管一面將路欵帳目會同算結具報 
[省會開會之先聲]  
　　安徽省議會議員早已選舉事竣由柏都督飭令當選各議員於二月二十號之前齊集開會現聞議員來省者已有六十餘人均暫住司下坡臨時議會毎日先行開會一次一俟到齊後再移至新造省議會擇日開正式成立會 
湖南 
[籌辦紀念會之爭辯]  
　　本月十二日爲南北統一紀念日湘省舉行大會早已設立籌備事務所届期開會三日仍以敎育總會爲會場埸前高搭綵台三座中爲演説台左右爲戲台擬於會期前數日卽開台演劇各辦事人無不興高采烈較國慶紀念及民國紀元紀念諸會尤爲美觀昨由辜天祐出而反對當卽發佈公啓云紀念開會所以毋忘立國之艱難非縱樂也乃湘省辦理紀念本旨全失竟與城隍會做萬壽一般舉國若狂流連忘返查紀念大典每年四次毎次三日夜公家毎次四五千民間在外各學校工廠輟業以嬉男女奔走街市爲塞往者城隍會只有四日尚須禁止况四次城隍會乎今聞南北紀念明後日卽將開鑼要唱至十二三號如今日財政艱難銀根枯竭蒙藏不静民國尚未承認不識有何樂趣如此狂樂弟昨已呈請都督並函告同志請其維持只能以一日爲限不准唱戲學校工廠不許放假提燈以一夜爲止如此方合本旨區區之見伏維公鑒於是又有人出而反對謂去歲湘省舉辦荆州祝捷會係辜君主辦所有用欵如酒席筵宴及一切鋪張揚厲之品所費不貲較之此次紀念有過之無不及者彼時民國尚未成立满清政府尚未推翻更不知有何樂趣今距南北統一已及一週視荆州祝捷時其大局安危奚啻霄壤而乃以毋忘立國之艱難等語相詰責是辜君不知自責而徒欲責人同人等决不承認故日來籌備會場諸事仍極踴躍大約必仿前兩次辦理仍以三日爲開會時期云 
雜評二[  默]  
[請觀今日之時局]  
　　嗚呼今日之時局尚忍言耶 
軍隊今亦被蒙匪勾結而大變 
　　鄂抄獲二次革命要犯閩抄獲二次革命要犯贛二次抄獲革命要犯不謂湖南之軍官今亦爲二次革命勾煽而破獲 
　　汴省土匪與軍隊戰粤東土匪與隊戰江北土匪與軍隊戰不謂福建之土匪今亦因禁煙勾串鄕民而與軍隊大戰满蒙回藏邊患之岌岌不論也而内亂紛起已如此奈何猶有以反抗中央命令爲能者猶有以挑撥南北惡感爲快者 
[陜甘新之危機]  
　　川吉黑與熱河之兵變也鄂閩贛與湖南之亂黨也汴粤蘇與福建之土匪也恐慌迭起已民不堪命矣而陜甘新疆等省軍隊腐敗回敎衝突匪黨四伏政權旁落又有種種之危機中國尚有一片乾凈土耶我國民奈之何其不悟 
[張家口外之危機]  
　　中國邊患之最急者莫如蒙政府與國民所注意者亦莫如蒙然我未征蒙而蒙已南犯矣我未征蒙而蒙已勾我軍隊而變矣我未征蒙而蒙已脅迫我内蒙管理内蒙之旗務驅逐内蒙之盟長矣張家口外阿爾泰十二軍台以上已不通烏蘭察布所轄之四軍台已失賽爾烏蘇通蒙扼要之軍台已岌岌可危嗚呼蒙古 
 
 
 

Page 7

 
 
本埠新聞 
[請求拒絶推廣租界]  
　　閘北市民公會會長黄贊熙俞宗周楊耀南等呈國務院外交部文云爲保全閘北鞏固江海防務南北交通機關事竊閘北區域跨連上海寶山兩邑拊吳淞之背扼鐵道之衝地方雖小關係重大處處毗連租界交涉諸多困難雖由駐滬通商交涉使與領袖領事磋商均未解决近聞又有要求推廣租界之説揣其野心將撤我江海之防阻我交通之便要求未遂已屢試其侵佔之手段日來擅移界石强拔門牌之事時有所聞鈞部院始 
　　終堅持嚴杜窺伺則外人之希望自絶可省無數交涉查閘北原一荒蕪之地自前清光緖二十九年外人推廣租界萬餘畝比較原有租界突增兩倍因是官商警省始合力開闢商場建築馬路庫儲雖絀猶年費數十萬金以謀抵制况當民國肇興更應如何擁護主權保全領土若徇外人之要求坐使疆土日削泄沓之風直與前清一轍殆非人民所望於新政府彼西人所藉口者厥有兩端一曰租界人满不得不推廣一曰華界污穢易於傳染時疫據第一説則何解於美界之内無數空地均未建造樓房况閘北之屬於寶山者外人住居其地不少與租界同其便利是第一説不足信據第二説則近日鼠疫發生見於租界而華界無之豈盡由華界所傳染無論租界若何推廣均須與華界爲鄰華界果盡污穢彼亦何所容身言外之意不直抵吳淞進據海口不止是第二説尤當深拒前市政廳市長已將該地困難情形呈報外交部請示辦法贊熙等爲外人推廣租界之謀日急一日更推舉代表沈鏞向鈞院外交部瀝陳一切因沈鏞係閘北市政廳副市長當經營閘北之始即奔走其間周知閘北情况特舉充代表務懇鈞院外交部一面拒絶外人要求一面派員來滬勘定界線藉資遵守乞念國權防務所關勿以一市視閘北當以全局視閘北實爲德便 
省長與米商激戰 
[江蘇應民政長致上海税務所長電]  
　　據上海總商會電稱據米榖認税公推代表張嘉年等稱認繳上海米榖銷場税遵照省議决案及都督指定確數認繳開辦已歷三月忽奉省令取銷此後憑何法律保護商權請卽電懇維持等情伏查此項認税之曲折早在都督省長洞鑒若驟令取銷於議案命令固嫌變更商會兩次勸加亦成爲多事敝會宗旨總以公家有益商人稱便爲目的合亟據情上陳務乞核奪施行並據該所長抄呈上海米業四公所電逹院部原文曁據張嘉年等電同前由查省議會議决貨物税章程第二條征收法此項貨物税亦得由各地之殷實各本業董事與就近之征收機關商定税數呈請都督府核准改辦認税又征收機關對於總税認税之各業調查其商業盛衰得恊商增减税數各等語原案於各種貨物税本無必須認税條文米榖一項亦無别有規定卽改辦認税更有呈請核准恊商增减種種手續上海米榖認税前因各商争認非散收一年不能核實見其確數是以指令核改散收都督雖有由該所長勸令加認之指令然未據呈復核准豈能作爲定案遽行開辦該商於條文旣未了解於手續又未完備乃竟牽引比附反唇相譏果於原案實有誤會一詢明逹卽可恍然若有意文致兾便私圖則是别有用心非可理喻旣據電請院部指示控告不服省令衙門提起行政訴訟本民政長自當静候裁判但未判决以前仍應由該所長遵照前令實行散收毋稍瞻顧並轉總商會及張嘉年等知照民政長應寒 
[上海米業四公所代表致應民政長電]  
　　南京應民政長鈞鑒接孫所長通知奉省長寒電仍飭遵照前令實行散收並抄寒電原文轉知等因奉此查省議會議决貨物税章程第二條所規定係槪括的規定非歷舉的規定米榖一項當然在本章程所指貨物範圍以内别無明文規定之必要至所謂原案各種貨物税本無必須認税條文云者尋繹此意似屬於擴充的解釋覺於原章程第二條立法之旨趣尚有疑義依嚴格的解釋時原案明有亦得由各本業董事改辦認税字樣散收二字並無專條若云得恊商增减認數商等旣遵照都督指令又與所長恊商定數四萬五千元外復經商會兩次勸令續加萬元商民納税義務亦可謂完全履行所稱未據呈復核手續尚未完備者係孫所長延擱壅蔽職權之不行使商民不負其責至此案未判决以前仍應遵照前令散收一層核諸法律原理似有抵觸裁判不確定斷無遽予執行之理此文明國之通例况定案開辦在商民早呈准所長已逾三月認税非至期满斷無無故撤銷亦奉行都督曾復南商會之指令謹再電請核遵上海米業四公所代表張嘉年祝大椿狄恩霖吳治温等公電 
[穆廳長爲叢報賠罪]  
　　上海回敎同人因上海警務叢報登載纒回惡俗記任情污衊與商埠巡警廳長穆湘瑶大起交涉已詳前報茲悉穆廳長除將該報收回重行編訂外並於昨日出示一通以平衆憤其文如下照得共和肇造五族一家相信相親共建民國本廳長少嫻歷史崇拜偉人嘗讀書至穆罕默德至聖實錄及天方典禮天方性禮諸書如沾其化如見其人並稔回敎之倫紀謹嚴風俗樸厚禮文威重敎化醇良以孝弟忠信禮義廉恥爲垂訓尤得乎古今治世之大本立國之大原本廳長方敬愛之不睱豈有反乎本心而出以侮辱之理此次警務業報所登回敎風俗記抄錄舊聞實爲該報編輯人所誤業已立予撤退本廳長檢察未周咎無可辭亦已呈請省長自請處分除將載有回敎風俗記之叢報勒令該報社盡數收回重訂外特此布告俾衆周知 
[其如違背條約何]  
　　各國商人不准在内地開設行棧訂有條約永遠遵守詎近有江寧人孫某將本邑西門外南陽橋左近房屋數十間貪圖厚利租於德國商人開設行棧堆積貨物曾經該處廿五保九圖董保向阻不服業已函告上海縣吳知事於前日派員調查以憑禁阻矣 
[預誌黄海林出殯之盛况]  
　　敎火聨合會員黄海林君救火殞命由會長呈明都督省長均蒙獎恤並定二月二十三日即舊曆正月十八日在會公祭舉殯已誌本報茲悉上海各商團各學堂届時均排隊恭送蘇州松江救火聨合會杭州嘉興寧波各救火會等昨亦來電到時均派代表至申恭送尚有寶山嘉定華亭奉賢川沙金山等各縣知事並南京警察廳長游君蘇州警察廳長石君等亦派代表弔奠並聞是日舉殯前有救火聨合會會旗迎導馬二匹軍樂全部随後滬西商圑全體馬隊四十匹次軍隊各商團各學堂並省長給贈之舍身成仁縣知事給贈之捨身殉義市政廳給贈之好義急公及黄君小像銅帽服裝等並救火車再後各救火會員並輓聨花圈又各埠派來之代表救火聨合會體育部雙馬車所拖之靈柩聞沿途設奠路祭者除舊校場一帶設有三十餘處外尚有各處陸續報告計有七十餘處是日送殯者約共五千餘人定有一番熱閙也茲將該會長公函及黄君出殯路由附錄於後 
[會長公函]  
　　敝會會員黄君海林曾於二月二日舊校場地方失愼勇往施救登高墜下傷重送醫迸斷血管無可救藥旋卽身故黄君此次死事之慘劇較上年夏君書林尤爲仁勇凡我同志悼惜良深敝會按照第五十七條規定之會章謹擇於二月二十三號（卽舊曆正月十八日）公奠並下午准一時在小南門内敝會舉殯發引至西門外集義公所停厝除分别通告本會會員全體一律制服體育部員全體一律戎服荷鎗届期到會護送外用再函逹貴會諸君俯念黄君竭盡天職救濟地方惠賜詩文銘誄同表哀忱並祈寵臨執紼以光泉壤而慰幽魂尤深感紉先此通布惟希公鑒上海救火聨合會會長李鍾珏毛經疇王納善謹啓 
[出殯路由]  
　　出會往東由董家渡往北老馬路出外毛家弄新馬路至十六舗往西朝南老馬路至大碼頭進大東門東街往西小東門大街往北天官牌樓福佑路往南舊校埸朝東廟前街往南長生橋四牌樓朝西民政署往南朝西太平街杜家灣出西門往西肇周路至集義公所 
[聲訴輪姦欺詐之始末]  
　　甬人朱宗友控探夥楊寶福等勒詐尋費並將其妻藏匿逼令立據出賣等情業經捕房將楊與同黨姚月才姚阿四楊王氏先後拘解公堂押限將朱妻岳氏交出在案茲楊等知事不了於前晚將氏放出氏即將情訴由三百零五號華捕带入捕房經捕頭詰明情由立飭中西包探將楊等同黨陳阿順陸阿友李玉秀一併拘獲昨解公堂請究先由西探壳羅香禀明前情旋據朱陸氏供稱因丈夫在滬經商曾於去冬隨母來申寓居滬寧車站附近陸桂林家嗣因丈夫失業度日維艱擬出外帮傭詎陸卽將婦人押入法租界德順里雉妓院爲娼曾經接客九次旋被母親偵悉商由婦人之堂兄陸阿友湊洋三十元贖出後卽住居堂兄家内丈夫疑有别情以致口角曾至楊樹浦捕房控告捕頭以家事不理與夫同回迨至中途卽由探夥楊寶福將氏與夫領至茂興街卽楊之家内勸夫將氏價賣爲娼言明身價洋二百元楊等並勒索洋一百元不遂將氏夫嚇退旋由某包探將氏强行姦污繼被楊等各人輪姦因恐聲張復將氏帶至楊樹浦八埭頭第三弄第六家屋内藏匿楊等出入將門反鎖始於前晚將我推出是以訴明捕房投案請究聶襄讞與英領翰君得供後命將李玉秀等各人帶案略詰一過以案關勒詐輪姦且牽涉捕房包探案情較重判氏暫留本廨餘人分别管押候提齊人證於下禮拜三復訊核奪 
[嚴禁船户販吸鴉片]  
　　上海禁煙局昨日通告云案查上海境内凡居民舖户其有違反鴉片禁令者業經本局派員協警查獲送辦在案惟浦面停泊船只恒有不肖之徒故違禁令販食鴉片自非嚴行偵查不可爲此除派員隨時協警查緝外合亟通告爾各船户一體知悉自今以後無論輪舶航船不得再有夾帶膏土並吸食鴉片情事如敢故違禁令一經查獲立予送請檢察廳訊辦幸勿自干咎戾 
[陳竹齋終難避匿]  
　　尹漢卿私帶小土九只被江漢章冐充禁煙局調查員向之拆梢由警拘送上海縣公署分别收押限尹於三天内將囑送小土之陳竹齋交案再訊嗣據各商聯名到縣求保奉諭不准兹據尹漢卿遞稟訴稱陳竹齋業已聞風逃逸若非商人親往找尋終無到案之日爲此請求交保等語吳知事即於昨日將尹提案略詰一過判交周福昇船局主王禹臣元康錢莊執事韋經元等保去限十日内將陳竹齋交案訊究如延惟保是問 
[僞造施米憑票續誌]  
　　廣益善堂控王朱氏以假票串騙白米六十石消贓於王吉如已由公共公廨集訊判王交保將所收之米車存捕房候示氏押候補提同黨陳福寶（卽陳金寶）質究在案昨由捕房將陳解至公堂請爲訊問王襄讞與英領康君以此案本係美領陪審判陳與氏分别押候美領堂期解究 
[林虎侯案改歸贛省訊理]  
　　漢冶萍煤礦公司控林虎侯帳目不符虧空鉅欵一案前日午後復由公共公廨王襄讞會同英領翰君升座研訊先由被告氏表高易幫辦瓊司及丁榕兩律師上堂聲稱此案原告不應在公堂控告即據原告所稱其發生地點係在萍鄕應至江西省官廳起訴雖被告住居上海亦祗能控由該省官廳移提决無在公堂控告之理至於原告律師所稱原告總公司在申應在公堂管轄權限之内此種理由敝律師甚爲反對譬如各國在申及各通商口岸分設之公司甚多而總公司則均在外洋設有分公司之人犯事則訊斷之權應在發生地點之官廳决不能至外洋總公司所在地之官廳起訴故此案應請公堂停訊諭令原告至江西控告繼由原告代表德雷司律師略爲辯諭即經中西官磋商良久判令退去候函致江西都督府派員來滬提回訊核 
[江浙水師定期會哨]  
　　蘇省内河水師仉統領飛划水師鍾統領太湖水師劉統領上海李旅長松軍沈統領與浙省嘉防水師董陳二統領湖防費統領等議定於本月二十一號在湖州南潯盛澤等處曾哨李旅長昨已飭令水師各營管帶於今日（卽二十號）酌帶水船齊集閔行由安泰輪船拖帶前往李旅長則於今日乘坐鈞和兵輪由泖港西塘等處赴湖 
[國民黨歡迎宋敎仁]  
　　前農林部總長宋敎仁君近由湘鄂等省到滬寄居泥城外同孚路二十一號黄克强君寓所昨由國民黨本埠交通部同人假座愛而近路紗業公所開會歡迎前衞戍總督徐固卿前滬軍都督� 
陳英士諸君先後蒞會到者共有二百餘人午後三時開會首由主席居覺生君起立表示歡迎之意宋君卽出席宣言謂鄙人無德無能辱承諸君子開會歡迎愧不敢當並言吾人所注重者乃是政黨内閣今則因無政黨内閣以致外交内政鮮有進步至庫俄問題政府亦無妥善進行辦法深爲可慮云云次由陳贊仁徐固卿諸君相繼演説畢遂散會� 
[閔行鄕學校之編制]  
　　閔行鄕議會議决將各小學堂歸鄕公所編制業已將務敏小學改爲閔行鄕第一初等蒙養正本二小學改爲第二初等荷溪小學改爲第三初等鶯湖小學改爲第四初等紫岡竹溪二小學改爲第五初等吳會小學改爲第六初等報告上海縣知事查核矣 
[小學校之紀念會]  
　　江蘇省立第二師範附屬小學校原名廿二鋪小學由楊月如賈季英兩君創辦至今已届十載前日開十週紀念會來賓曁校友計有數百人敎育司黄愼之君來賓王引才君沈叔逵君均相繼演説聞俟天晴尚須補行提燈會云 
[三餘夜社之進步]  
　　英租界大馬路盆湯弄口洋布商業會所設之三餘英文夜學社開辦迄今已歷十餘學期成效卓著茲又由社長錢德潤鄭克文於今春聘請許少甫君敎授英文打字專科許君於打字一道最有經騐其所敎者悉係十指全用法能使學者目不注在字機而能捷打種種公函文件及商界帳目等件並設商界專修科專授商務必需之學藝聞定於陽曆二月廿一號晚開課有志嚮學者幸勿交臂失之 
[李迪範慣收賊贜]  
　　中國圖書公司代表王葉三控李迪範收贓値洋八百元之書籍一案昨晨由廨復訊據見証王國明上堂證明李曾託銷書籍一部迄未銷去原書呈案並據中西包探禀稱查得被告已將書籍十六部賣於民國第一書局内之胡仲山現胡往南京未回訊之李供認不諱並稱此項書籍係似家丁模樣之人携來兜售實不知其來歷請察中西官會商之下以李收贓屬實判罰洋五十元充公並以李尚有收買寶隆洋行失竊顔料案未結着仍還押候訊至原告請追書價一層着另行起訴歸晚堂訊理 
[警備隊長凌辱客民]  
　　二月十七號靑浦人張某至上海地方審判廳訴追蔡維翔欠欵詎訊斷旣畢甫出廳門忽被警備隊長周西满紏合多人將張攔住聲稱聽審不服爲蔡出頭遂肆行凶毆撕破馬褂繼復硬拖至警區由區長詢明情由以周事不干已嚴詞斥退現張以警備隊爲保衛治安而設不應凌辱客民已赴檢察廳起訴并報告巡警廳長請爲查辦矣 
[尚賢堂演講共和偉人之歷史]  
　　華盛頓以一匹夫起自田間手創美國共和大業爲第一任總統允爲世界之大偉人本月二十一卽陰曆正月十六爲其誕辰法租界寳昌路尚賢堂定於是日晚九時請南京馬林博士演説華盛頓之歷史並備音樂以表紀念 
城内 
[地方審判廳民庭批]  
　　（顧鈕氏訴顧其榮占産批）此案業經前上海縣斷結事逾兩年固無呈請之餘地且前清已結舊案若人人盡圖翻異無論理不勝理尤恐觀聽淆惑適長刁健之風轉貽良懦之累所請仍斥不准（徐二寶訴喬心祥案請判結批）狀悉仰候催傳集訊并令喬心祥邀同趙氏來案備質可也馬耀岩訴沈筠松等抗不邀証批）候再催傳該被告等邀証質訊如再不到卽不判决可也 
[地方審判廳刑庭批]  
　　（黄陸氏辯訴誣告原因批）狀悉查黄陸氏疊據豐阿鳳指供及告訴人沈衛氏之攻撃經本廳依急速處分傳質在案現已將此案片送檢察廳提集預審應候檢察廳預審後再行訊奪 
[第一初級審判廳民科批]  
　　（僧人化三訴周開雨私抵公産批）據訴爾向住圓通破菴將該菴餘屋出租收資如果此屋確爲爾之管業自與劉陳氏所訴周開雨之案無干惟本廳查此次派承發吏發封周開雨房屋據吏報告單開與爾所訴各節並不相符不知爾究何所據而云然所訴殊屬不合特斥（喬來生等訴劉濟和佔地批）狀悉此案現經本廳函請縣知事飭調該圖並版册送廳查核應候復到再行傳集辯論 
[拐賣女孩]  
　　許桂香許姜氏夫婦之女兒秀貞年十歲近忽走失找尋無蹤詎該女已爲拐匪楊金生暗托羅楊氏經手賣於黄寶生得洋一百四十元立有筆據茲有人向許報告立赴商埠巡警廳禀控穆廳長准飭偵探將一干人拘獲吊出証據解送地方檢察廳訊辦 
[驟難給領]  
　　薛弄底住户王鳳山前控錢吟亭呑没貨欵銀數十兩當經地方檢察廳將錢處存貨一併發封在案昨日該原告又到廳起訴請將已封各貨給予點收以償損失陳廳長諭候查明案卷批示飭遵 
[相驗路斃]  
　　十六舗地甲喬芝山昨至地方檢察廳報稱今日洪昇碼頭裏街某醬園門首有倒斃無名男子一口年約四十餘歲形似鄕人查無家屬報請相驗陳廳長立委楊檢察官帶同王檢騐吏等蒞場驗明委係因病身死遂請善堂棺殮發壇待認南市 
[未便提回]  
　　法捕房昨日派探帶同眼綫盛彩君至南市第一區報稱南倉街某糖食店夥俞文華因在法租界混用華俄道勝銀行僞鈔票請爲恊提等語當卽提獲解區察得該探僅持捕頭名片並無正式公文未便准予提回着卽移送商埠巡警廳留候備文赴廳提回訊辦 
[試放新炮]  
　　德商瑞生洋行近由英國運到阿姆斯脱郎廠所造最新式雙管退七生五過山快砲一尊於陽曆本月初十日在製造局試騐每分鐘能放二十五至三十出並能撃至七千密逹之遠其高低左右均甚合度裝拆亦極容易 
[妓女乞援]  
　　煙妓王一紅係揚州人年念二歲前被其母舅挈之來滬押入小東門外某花煙館得洋二百元已有四年近忽逃出至南市第一區請求超豁區長令送商埠巡警廳發落　 
[若何安插]  
　　法捕房前送迷途女孩許桂英至南市第一區請爲安插又由該區三百五十四號巡士在大東門外查獲迷路女孩施炳娥年均十歲左右迄逾旬日無人認領昨由區員飭送商埠巡警廳發落 
閘北 
[冒牌漁利]  
　　墨店主查濟鐄因住居寶源里附近三百廿五號門牌之時桂明以次墨假冐詹大有曹素功等商標妨害營業於前日扭至三區請爲究懲旋即解至司法科經凌科長預審一過判移審判廳核辦 
[追獲匪徒]  
　　鍾蔡氏前日偕其子狗子行經虬江橋地方被匪徒顧文慶金忠維等攫搶飾物而逸旋由崗巡將金顧二匪追獲解區經龔區長研訊據供係阿狗動手搶贜逃逸當卽解送司法科暫行拘押候緝獲阿狗再行究辦 
[不認拐匿]  
　　彭振唐控周連誘拐其妻李氏藏匿於劉奎文家由五區龔區長解送司法科研訊周不認拐匿並邀翟進富到案作証劉亦供稱不知判將兩造一併移交檢察廳訊明核辦 
[女孩待認]  
　　十歲女孩蔡小四係徐州人前日在八區境内迷路經崗巡查見帶局解送司法科轉送惠兒院留候家屬認領 
公共租界 
[能否檢呈]  
　　恊盛米行遣代表仇林華控某飯店主吳和尚不理結欠米價前晚經公廨聶襄讞傳訊原告代表投案求追被欠洋二百餘元質之吳供不承認判交原保限一禮拜將原告歷年所開揭單及收條呈案再核如届期不能檢呈卽係有心狡頼應照原告所控之數勒令繳清 
[見證無效]  
　　同新昌南貨店主徐經鏞因某酒館主鎭江人馬金門不理結欠貨洋三百餘元控經公廨於前晚復訊先由原告投案求追質之馬偕見證徐幹卿吳菊雲上堂證明早經結清並據徐吳二見證供稱前年底兩造結帳被告以曾經言明須照九五折計算原告則衹允九七折故由商等從中解勸折中以九六折結清祇因當時未取收條致復涉訟聶襄讞以兩造均不可憑判馬交原保减半繳還原告洋一百六十元完案 
[老人吃醋]  
　　楊萬生葉潤清皆年近花甲與蕩婦王氏有染前日二人在七浦路遇見各懷妒嫉楊取石瑰將葉之頭額擊破流血不止由捕查見一併帶入捕房昨解公堂訊悉前情以楊不應行兇判押七天再給葉醫費洋五元以儆 
[不能久留]  
　　周駿庭控徐鯉庭張玉如朦請發封絲廠請追虧損一案昨晨由廨復訊兩造均由律師上堂代辯並據徐供該廠是我之産因周欠租故由經租西人控請發封惟我現在皖省當差不能久留以後如奉堂訊須由妻到堂質証中西官會商之下判各退去候復訊核斷 
[尚須證明]  
　　馬夫陳根全深夜在泗涇路探望被總巡捕房四號副捕頭查獲拘解公堂押候查究在案昨日復訊由陳之同業多人及包探曹錦珊上堂證明陳素來安分判陳交保候四號副捕頭到堂證明當晚情形再核 
[曾否竊取]  
　　侍者許阿元因竊洋東外國書籍及大衣等物被控昨由包探將許拘解公堂訊供不認判押候查明再訊 
[被告候訊]  
　　許瓚臣控韓子房王松濤虞耕資將僞羅卜票兑洋向論不理又劉焕奎控蔣石卿不理借欵銀四千六百四十兩昨由捕房將被告各人傳至公堂分别交保候訊 
法租界 
[有無寃誣]  
　　何桂林携同女孩投廨訴稱前日被楊桂萧劉老喜潘明桂等在門前將女孩騙往新租界將耳上所帶之金環捋去然後放回今報捕房飭探緝獲解案請究質之楊供向開水烟筒作不敢作此犯法之事潘供在楊作内爲夥劉供向做輪船生意實被誣指判一併押候查明再訊 
[何苦倔强]  
　　高阿根前日駕馳汽車出外停駐公司碼頭某西捕以其礙路指令離開並向查閲執照後因高不服拘送捕房轉解公堂訊核聶讞員以高不應抗違判罰洋五元充公 
[鴇婦受罰]  
　　煙鴇陳潘氏縱妓拉客經捕房查知將氏及張金堂傳到公堂訊究氏稱因該妓初到上海不知禁令以致悮犯求宥判罰洋五元充公 
[理勸息事]  
　　高德培前控劉娘娘不理擔保某姓借洋三百元公堂正在提訊尚未到案昨高又投案聲稱現有人前來相勸折還洋八十元商人業已允許請免提訊將案註銷聶讞員准之遂命具結備查 
[來函更正]  
　　頃閲二月十九號報載漢冶萍公司控案内叙列鄙人口述各節與原詞不符即如譚都督係始終維持萍礦之人並未提議没收錢仙舟亦無此姓名卽請更正吳章敬啓 
雜評三[  訥]  
[演講共和偉人歷史]  
　　華盛頓以一匹夫手創共和盛業永奠美國强固之國基我國共和雖已成立而根基脆弱毫未建設内憂外患相逼而至正頼諸偉人同心恊力以扶植之然則華盛頓乃我國偉人之先師也我國大小偉人旣人人以華盛頓自命則人人尤宜以華盛頓自勵盍往聽諸 
[内地開設行棧]  
　　外人在内地開設行棧其違背條約固矣然而非有華人希圖微利以租借之則外人雖欲開設而無從開設一念之貪遂啓無窮之交涉此等國民宜驅之於國境之外 
[江浙水師會哨]  
　　江浙兩軍前因剿匪互起衝突迄今嫌隙未消楓涇會師之役程都督曾多方調解之果能消弭意見與否尚未可知也今江浙水師之會哨雖係循例然於此點亦宜注意蓋必消弭意見而後可以言剿匪而後可以收剿匪之成效 
 
 

Page 8

 
 
要件 
[鄂軍第六師長王安瀾征蒙意見書（續）]  
　　二日軍隊編制之籌備軍隊編制爲戰術上决勝之基本故束西各國擴張國勢者恒於海陸軍編制三致意焉我國軍隊自起義後省自爲制全未統一敎練則軍自爲政德日美法各操任官長之所好紛紜雜糅變態百出困難之狀莫可言喻處本平之世尚可云漸次整理漸次劃一今外患疊起庫驚日急其足以供作戰之計畫者安在而足收臨時指揮之效果又安在安瀾爲救目下眉急起見擬請陸軍部暫訂臨時軍隊編制章程通令各省編歸一律劃一操法以收軍政統一之效庶作戰計畫方有把握而戰時編制亦易於着手矣 
　　三日服裝糧秣之籌備查現時戰爭動輙數年服裝糧秣非先行籌備預算足敷若干軍若干年之用則戰端一開未有不危險者故東西兵學家尚論國際戰争多以後方諸務準備完全爲制勝之公例者日俄之役日本於十年前即將後方諸務早已準備故戰而獲勝其明驗也我國共和初創内政諸待整頓作戰資料何暇遽籌然勢逼處此要不能不勉爲其難安瀾竊維征庫之舉勢所難免擬請陸軍部通籌軍隊額數以及各省所出兵力通令各省酌量財力早日製備服裝一切限期造齊輸送中央專備征庫軍隊之用至於糧秣一項尤關緊要大軍雲集將士百萬一無糧秣譁變堪虞須由陸軍部籌備欵項於物料豐富之區廣爲購辦分儲於必要地點以作兵站而供軍用庶不致臨渴掘井作無米之歎也 
　　四日軍械之籌備現時東西各國雖以保全世界和平爲口頭禪然武器競争日新月異暗以武器優劣判强弱勝負之勢我國武器步武歐西雖稍加改良究難稱利器此爲作戰上最弱之點不能不特别注意者也竊維吾國鎗械尚可由本國工廠自行辦理而砲械萬不能不向他國購辦擬請由外交部於中俄未宣戰以前施其靈活手叚運動第三國承認接濟砲械後令各省攤認現欵先購炮械以爲戰爭之預備生死存亡在此舉也倘此次外交不能辦到而終不足以言戰尚希勝利乎（後密） 
　　五日交通之籌備交通爲戰略上要點鐵道爲交通利器普法日俄諸戰役之成例其作戰籌備罔不亟亟於此俄之西伯利亞鐵道早握我戰略上之勝利奉吉鐵道黄海海權又不能爲我利用僅京張鐵道稍可運兵然張家口抵庫倫二千餘里横亘沙漠勢非寓兵於工趕修張庫軍用鐵道以增我戰略上勝點實與軍事上多所妨礙查張庫二千餘里路線以軍隊八師日塡三十里路基計算七十日可全路竣工一則可省建築之費二則軍隊可熟諳蒙地情形似此辦法國家僅籌購鐵軌及鐵道上各項附屬品之費一經鋪設軍路卽見告成有事則軍隊可以利用無事則交通上可獲莫大之利益一舉而數善實備焉 
　　六曰補充軍隊之籌備現在火器日精戰禍日烈查戰鬥慣例每次戰鬥結局其死傷患病者恒以十分之三爲預備補充數標準此次征庫軍隊旣以二個軍圑爲第一線計每次補充約需萬人自非將此項軍隊預先編就斷難於持久戰中收良好之結果愚見擬請由陸軍部通令與京漢鐵道及揚子江鄰近交通便利省分迅將退伍官兵召集編練以便宣戰後開往戰地補充之用庶動員無缺乏之虞戰事可以持久而收最後五分鐘之勝利矣夫出師籌備之方法及種類旣如前所述矣謹依戰略戰術諸原則詳定作一戰方針并説明其理由 
　　（甲）作戰方針（中密） 
　　以上所陳要不過按我國現在之情形期能見諸實行爲唯一之目的戰機已伏風雲日迫存亡所關緘默安忍管窺之見未知有當於萬一否 
來函 
[金鼎致本館函]  
　　敬啓者時報謂鼎以漕糧半數提歸中央時事新報信以爲眞竟亦附和其説茲將致兩報館之電稿及在部所上請留漕糧爲地方税之意見書稿附呈台覧敬祈敎之金鼎謹啓 
[金鼎致時報時事報電]  
　　時報時事新報鑒鼎此次在京力爭漕糧留作地方特税相持未决須待院議有案可稽貴報反載鼎以漕糧半數歸中央究竟憑何根據希詳查更正以昭核實金鼎洽 
[金鼎致時事新報函]  
　　頃閲十七日貴報内載時評一則以鼎在京將江蘇漕糧半額許財政部肆口詆罵累及先人不勝詫愕當卽電逹梗槪非辦明也特恐淆於時報致多誤會耳貴報洞悉寗事公是公非向無偏倚因再將一切内容爲諸公詳陳之查漕糧一項蘇屬擔負極重盡人周知鼎生長於斯豈無痛苦前在本省提議劃分兩税草案時漕糧已列在地方税項下議案具在各報均經登載及奉調到京首上財政部陳説江蘇漕糧留作地方入欵意見書抄稿寄奉台察目下此案雖未解决然留充地方公用之心固已躍躍紙上縱中央有主張酌提之議鼎本未贊成安有許歸之理况鼎爲寧屬一分子寧漕亦有四十餘萬石提歸中央於寧豈無所損貴報所謂厚於寧人虚餌中央等語不免於過信耳爲此專函布逹敢祈更正祗請公安金鼎上言 
[附金鼎在財政部陳説江蘇漕糧留作方入欵意見書]  
　　竊維江蘇漕糧一項爲全國最不平均之賦税蘇民擔負困苦已二百餘年較無漕省分固屬偏枯即以有漕省分例之亦以江蘇納税爲獨重此蘇省人民亟欲要求豁免者也查寧屬額征米四十一萬四千七百六十八石蘇屬額征米一百四十七萬五千九百四十五石根據上年臨時省議會議定每石折收正税四元附加税一元以原額通省收成約扯七成以上之收數計歲可入六百七八十萬元除去征收費曁撥還縣有附加税一元外仍可收五百餘萬元以蘇省人民此時羣情極力主張求免之情况論似不如因勢利導留作地方税以順與情庶於敎育實業行政前途可以量力逐漸擴充現中央以財政艱窘一時尚未能另籌新欵此項原有鉅款似不能再令外省扣留擬就原額除去征收費酌提一百五十分之五十分爲附加税由都督省長酌量省内外情形分别支配匀撥此説於國税固占優勝將來民情是否帖服尚不可知實不如留諸地方爲平允也（下略） 
 
 
 

Page 9

 
 
   
 
 

Page 10

 
 
自由談 
游戲文章 
[雪姑傳] [  蝶仙]  
　　雪姑曩爲虞大博家侍兒後亡去（見清異錄）爲木蘭之女奴（見木蘭雜志）更名蒙貴）見格物論）雪膚花貎柔婉至可人意惟性情特異具有神勇目光作金色炯炯如電能於黑暗中辦物身輕健如猿猱履行屋脊夷然無聲若使爲賊雖空空兒不足與爭也顧生性殊不重黄白物金珠羅前亦若無覩蓋其衣食自足固無事乎取不義也生平疾視鼠竊之輩苟爲所知必窮搜嚴捕執而殺之不少宥懼犯罪則更毁屍食肉以滅其跡其舉動甚類劍俠故人多以英雄目之邑有女巫日徐姥謂其前身爲唐時萧良娣（上見墨客揮犀下見舊唐書）而萬壽寺僧彬師則謂其具有五德爲佛之子孫（見揮塵新談）詢之雪姑則唯唯否否殊不自承一日道經陜西莊浪驛夜宿空室（見續已篇）擁千狐集腋之裘而卧此裘者雪姑之彰身具也冬能禦寒夏能辟暑不容蚤蝨若於暗中拂拭則發火星（見酉陽雜俎）蓋至寶也梁上君子久欲得而甘心乃乘隙伏於暗陬目灼灼以覘雪奴之舉動徐聞鼾聲呼呼知已深入睡鄕乃蛇行而前旣至其側驟爲鼻息所射震懾而死繼其後者凡十數輩亦復如是翌晨起視則吐腸满地（見梁州記）騐之皆無骨遂悉數啖盡以充朝餐（見搜神記）有知之者謂其鼻終歲常冷惟夏至一日暖（見埤雅）故中其冷氣輒卽戰栗而僵後過揚子江登金山見寺門所塑哼哈二將頓悟前因禮佛一周遂悉變其殘忍之性而爲善良（見酉陽雜俎）人以爲異或叩之則喟然曰天下之大憑社而居者日益加多僅頼一我復何裨哉則不如休休於是飄然不知所之後聞入蜀客於唐道襲之家會大雨雷電交作遂化爲龍而去（見稽神錄）世俗神之每於子日之夜頂禮祀之輒有異徵云（見北史） 
　　外史氏曰今天下之憑社而居者且愈多矣咄彼鼠輩何無忌憚彼雪姑之遺種且盡無之哉奈何悉爲尸位素餐之徒望之非不儼然而其實則且倚爲爪牙與之同行無異狼狽不可嘆哉説者謂雪姑自渡揚子江以南已盡失其本性無復威嚴遺傳弱種以至於今固無怪其然也李純甫詩嘗笑廟謀多肉食何如天隠且糟邱蓋述雪姑之遺言云（三） 
尊聞閣詞選 
[中國風雲日亟感而賦此] [  寄塵]  
　　朔風凛凛邊地寒胡騎縱横不忍看方今中國患貧弱兵餉缺乏勢力單征馬踟蹰行復止萬里關山行路難自昔沙場將士苦征衣百戰血痕瘢如何天意假强胡憑陵殺氣相翦屠當此苦寒邊氛惡胡虜乘勢欲長驅撤我藩籬寇我邊夜郎自大時覬覦欲戰不能實畏葸欲和不得徒龃龉白種雄心何時已蒙事未了藏事起况復同種自相殘東鄰叵測更密邇耽耽虎視瞰中原卧榻他族酣睡矣海禁大弛外侮來引盗入室誰實使大好膏腴乾淨土鯨呑蠶食乃如此天演生存大競爭强權世界無公理羣雄角逐時局危國魂已亡入心死前途茫茫不忍言國家之亂伊胡底嗟我神州日陵夷睡獅夢夢猶酣嬉歐風亞雨慘逼人變幻俄頃不自知聞之印度已淪亡又聞波蘭靡孑遺及今殷鑒尚不遠國破家亡事可悲中國昔爲神明裔黄帝子孫實在茲今日何辜遭荼毒我生之後逢百罹内憂外患交相追大勢滔滔如弈棋哀哉大陸風雲急側身四望更何之吁嗟乎天心如此未厭亂世事從今不可期天長地久空餘恨夷狄之患無已時 
[葛嶺小憩] [  佐彤]  
　　萬山深處寄閒身纔見神仙面目眞時撥亂雲尋古道慣從仄徑讓游人登峯造極心逾小倚樹吟詩句盡新獨自振衣千仞外未容襟上着紅塵 
　　在蘇遊虎邱在燈船偶占 
　　衣香扇影總情牽樓上酣歌欲暮天多少黄金銷不盡又携絃管上燈船 
[眞娘墓]  
　　一坏香土至今留埋玉深深在虎邱不是才人題墓樹眞娘名字怎千秋 
[説法臺]  
　　古木斜陽一笛秋談經仍上舊時樓自從説法生公去頑石於今不點頭 
[山色]  
　　烟鬟雲髻影亭亭睡態朦朧一萝醒塵世許多顔色好那如眞面獨靑靑 
劇談[  玄郎]  
　　滬上之坤班凡三以角色之完美論當推丹桂周桂寶之鬚生其藝實爲現在坤班中之冠一聲雷之黑頭亦勝於小奎官金處更無論矣張少泉音雖稍薄而唱拾黄金等戲多材多藝頗能摩仿各名角大小曲亦足號召一時餘如蔣連奎之武生珍珠花之武旦柴子雲之靑衫俱楚楚可觀至於十三旦等之花旦較之王克琴陸菊芬輩亦足抗衡一二雖價格常定一二角而賣座頗形發逹且包銀短小開銷又省以故小小局面反有利可沾羣仙班則客卿甚少包銀開支更較丹桂爲簡營業雖稍覺遜色亦尚有微� 
利可贏惟羣舞台則開支旣巨人才又少惟花旦一門差堪與丹羣爭勝然王克琴之色藝似已稍遜於前王寶寶又色衰年老不能唱正本戲止可以蕩湖船打齋飯等小戲南樓傳笑笑笑等新戲博人歡而定價則反優於他家以是營業常落人後深恐其不能持久就現今而論聽戲於坤班洵可謂價廉物美惜此中多游蕩之徒專務胡調吊膀不問唱做之如何惟以好姆媽好妹子獻媚一呼百應吠影吠聲腦爲之脹耳爲之聾顧曲者因之常裹足不前如能將積弊痛掃之其獲利可斷言也 
小說 
[愛情小説嬌櫻記（九）] [  漱馨女士筆述天虚我生潤文]  
　　櫻郎平時惟有濟人之急而未嘗求濟於人受吾櫻郎之濟者就吾所知以莫愛門爲最多曩聞莫愛門現爲海上某銀行經理特櫻郎素性施弗責報初未嘗與通一信而莫愛門亦旣忘我櫻郎矣第櫻郎此去乃爲告貸之計以吾計之舍莫愛門而外當無其人卽或有之要非櫻郎所屑啓齒然則櫻郎此行必造莫愛門無疑獨恨予乃未諗其所經理之銀行爲某某耳 
　　郁嬌察予之容色凝注知有所得乃曰姊殆已得其端倪歟予曰然因舉以告郁嬌不禁囅然而笑亟以手握予之手曰是矣是矣莫愛門者非深目鈎鼻黝而黑癯而短之人歟曰然曰然則渠所經理者爲列威銀行妹固識之渠當落魄之際嘗爲予家記室故予知之審此去不過一日之程姊且勿憂妹固老於行役亟當往覓果櫻郎在彼無論如何必當挈之返以面吾姊嗟乎彼無情之老天胡勿早曙夜如何其夜未央此沈沈之長夜使吾兩人何以遣此 
　　明日之日郁嬌居然乘汽車以行予欲從之而不得惟予身雖在室處而予心與靈魂實随郁嬌而趣赴於櫻郎之側予病昏昏亦幾忘其日暮伴我岑寂爲我視湯藥者舍僕婢外惟吾姊耳所謂姊者非眞予姊乃櫻郎之寡嫂耳渠自良人見背亦早存厭世之心特以遺孤待撫不忍恝置之耳其日用所需悉惟櫻郎是頼今櫻郎欲就死地是又安可使之知者若使之知是又多一從死之人矣且恐悽惶慟毀或先我與櫻郎而死則我與櫻郎雖不欲死又何可得故予操危慮深實不敢於吾姊之前露洩些微則惟有以不關痛癢之辭與作無謂之酬答然而予心中棼亂已至絶處口中所言旣非出之於心每致問非所答答非所問抑且有方自言之尋亦自忘之者而吾姊則以爲予病囈遂亦不復與予多言然惟有一言以問予而予不能不答者則郁嬌之匆匆不告而去及櫻郎之去向耳予乃不能不作謊語以對然予以謊語對吾姊時予良心上殊覺抱歉必背吾姊之面轉身向内床而假寐蓋予素不能爲謊言苟爲之者必現於面今雖工自掩飾然予兩頰之間輙覺潮熱至不可耐雖不自鏡亦知紅暈及於耳根間矣（二） 
[政治小説鐵血男兒（五十五）] [  常覺獨鹤]  
　　尼覺有人自後掣其肘急廻視見係白萊特白曰願請間與公爵談數語尼頷之白遂語尼曰公使中除陶米洛甫外尚有一人未至君知之乎尼曰然土使阿芬登也白曰渠不復來矣尼訝然曰君何由知白曰僕適從宮門來見阿芬登乘馬車疾馳而至將進矣陶米洛甫要之門外與立談可五分鐘即相將重入馬車向他途去尼切齒曰陶賊狗奴宮門之前乃敢狂吠乎吾决不恕之語時目張眉豎怒不可遏白覩其狀頗以爲異即曰貴國豈與土人感情獨厚乎不然何土使不來卽恨恨若是尼忿然曰君言誤矣吾人視土人若毒蛇若猛獸絶之惟恐不嚴驅之惟恐不速尚何感情之可言僕所以悻悻者實憤陶賊之無狀非因阿芬登不來而遽失望也且敝國與土耳其犬牙相錯方日事邊防懼其犯境君居敝國日淺故未知其細耳白笑應之尼復曰恕僕事冗不克久談言已他去 
　　白仍留原處有頃見烏突携梅麗手緩步而前烏見白笑曰白君何事獨立此間其有所思乎白曰外臣無他念但念人生貴賤自有天定同一西奥司王也日前外臣竊其名而受奇窘今者陛下居其位......語至此以目視梅麗始續言曰乃享受無量幸福實令人不能不因羡生妒也梅即釋烏手笑謂白曰君可謂詞令妙品矣毋多言盍共往跳舞語畢挽白臂同入隣室（二） 
[舊社會中新年小説紫姑] [  嘉定二我]  
　　紫姑姓何名媚字麗卿俗稱坑三姑娘姑娘本人家妾爲大婦所逐正月十五日死天帝憐之封爲厠神迷信者言俗尚莫考 
　　舊曆元夕女兒迎紫姑神臨家時明月初生畵簾花影紅燭高燒春酒芬馥小女嬌痴體態婆娑佳人半老釵圍翡翠大有月下美人來之致柳花風急點雲翹睡起唇脂半欲消紅暈窗紗靑鏡裏玉纎斜挽髻螺高一女持杯上酒深深膜拜 
　　盈盈嬌小十三初嫁得良人遠擊胡總統何年淸塞北鴛鴦雙帶挽流蘇一女捧香致敬低鬟檢袵 
　　桃花潭裏獨鳴絃亂送春聲入翠煙寒剪湘波含笑道王孫同是破瓜年一女執菓上陳虔誠鞠躬 
　　屋之中央設一小𥬹𥬹上繫一小竹枝桌上平沙左右二女以扶之任意移動類扶鸞術衆女子羅拜其前呪曰 
　　之胥不在曹夫人已行小姑可出（俗傳子胥壻也曹夫人姑也不知何解） 
　　無何𥬹動紫姑來衆女子喁喁喞喞上前致詞問禍福卜婚姻算壽命一一求神指示神亦一一還答間或有隐謎不解者一女上前問語細不得聞但云年...成陰...日...結子......回顧其貎兩頰微酡 
　　一女上前問語更細不得聞但云夫...幾時...回...語至此舌橋 
　　一女上前問語更細不得聞但云嫁...郎君...美...醜......語未畢紅雲透額 
　　一女上前問語更細不得聞但云愛...歡...今夜...來... 
...語時忸怩不得出諸口媚態畢呈兩眼稍閃閃睇旁人面赤時已十一點半鐘紫姑倦𥬹不動衆女由是乃焚紙元寶送神紫姑臨去留小詞一首於沙面綺藻動人有自在流行之氣眞天籟也或謂好事者僞造詞曰 
　　綠翻紅攪關住桃源不許劉郎到儘横箫吹散行雲越杳熒熒寒燄耿殘膏相偎欲曉兜底迴腸半晌情深了便問道儂比蘭奴誰好一聲魂斷隔花招 
　　曇雲一現紫姑何日再來是時隣家之老婦至 
　　見而戲曰坑三姑娘若得配以上海小東門内之潵尿老爺眞一對佳偶也 
　　二我曰然則請你做媒翁了 
　　或曰坑三姑娘若如胡髭鬚杜十姨之誤三姑寃哉 
 
 
 

Page 11

 
 
   
 
 

Page 12

 
 
   
 
