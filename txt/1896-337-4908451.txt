# 1896 - 337 - 4908451

 

Page 1

 
 
[開印明刻善本外臺秘要]  
　　外臺秘要一書爲唐天寳時王刺史壽所輯都四十卷始傷塞天行温病黄疸以迄女科兒科針科傷科外科門分類别井井有條誠方書之大成　家之寳筏也近世雖有刋本而辛羊帝虎蹐駁良多本局不惜巨貲覔將明刻　宋善本悉心校勘點畫無訛刻己付之手民精工　印俾世之習軒歧術者螢窗雪案簡練揣摩他年栽杏成林何莫非此書基之始哉一俟印工告蕆再當登報布陳特贅瑣言預爲之白 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[論保人險之有益]  
　　保險之事中國未之有亦未之聞也自昔年與泰西各國通商以後風氣漸開於是始知有所謂保險者　不過曰保火險曰保水險未知有所謂保人險也夫保火險水險之利中國人亦旣知之矣富商大賈挾數十萬數百萬之資以經營生計者莫不各有保險卽下至有數萬數千之本設一肆於市上者亦莫不各有所保蓋知保險之有利益也而不知西國之有利益者則尚有保人險一法余竊嘗謂財者身外之物也而謀財者人之身也有此身則千萬一黄標百萬一紫標善於貿易者不難唾手可得苟無身則雖阿堵满前不復能謀之矣是故人生在世財可重身尤可重財宜保身尤宜保火險水險皆所以保其財也財固不可不保而我中國之人則但知保其財而不知保其身無乃買櫝而還其珠得魚而忘其筌適足爲西人之所笑乎况保身又可得利則其法之良意之美固當與火險水險並重而不可不有以保之者我中國之人旣知保火險水險之利豈有不知保人險之利特無人焉以爲之保則亦欲從末由已耳今乃於永安保人險公司而得之永安保人險公司者美國人之所設也集成巨資專爲各國之人保命險顧向者專保西人而不保華人非該公司之厚於西面薄於華也蓋中西風俗不同性情亦别故遂漠然視之今其會辦公務諸人請於中國呼地凡華人中之搢紳大家殷實商賈一體保險該公司亦知中國創行新法聞見日恢爰乃一視同仁亦爲保衞地見此法將暢行於中國凡我華人當咸沾其利益焉豈非該公司之厚意而我中國人之大幸哉查該公司之設創始於西歴一千八百五十九年卽我中國咸豐九年也迄今已垂三十餘年之久誠實不欺小心謹愼故其規模日闢日廣資本亦愈積愈豐保客咸知其護衞周全實有大益故光緒六年保人險銀數祗有二百二十七兆今則已加至一千二百七十七兆生業之盛可謂至矣而該公司之誠信相孚亦於此可見攷其保人險之法如有人欲向該公司保險每年保費若干保定數目倘有不測其眷屬後人可向公司領取遺欵以作養贍之用或保客期满無恙而不願再保者亦可到公司領取本利譬如有保本銀一萬兩則領時約可得銀一萬二千兩左右其有期满續保而不取絲毫利息者其有每年抽提利銀若干者種種情形各有辦理之法詳載章程任從保客之自便該公司於每逢結帳之時有本國官員爲之查勘故其至公無私之舉人咸深信而不疑余按保人險之法西國早起於三百年前近來法益精密較前尤爲完善而余最所悦服以爲此法之大有益於人者則在保欵之可以留貽子孫夫錢者泉也流通而無滯者也無論大小經紀可以獲利者卽無不可以失利偶或不愼傾覆隨之往往有昔日甚富今反貧窮者西國之人雖多不爲子孫計惟以自食其力爲能而我中國則問舍求田無非爲兒孫温飽其衣食每見有富貴人家生前則良田美屋積玉堆金而身後則家計蕭條妻孥幾無以爲養子孫幾無以爲食者若得以保險之資存之於該公司待至壽終而領則其後人當無貧乏之憂矣豈非大有益於我而交易之盛有可操劵待者今該公司旣於東方設立總局請華商三人協理其事則華人之取信者當不乏人而上海經理人漢密登先生辦理二十年又極熟悉此中情事其餘副辦及醫生諸君亦皆和平詳愼保費中西一律尤爲至公無私我華人苟能審察其立法之善而知爲利之無窮也則於身家之道豈非大有裨益哉該公司開設在英界黄浦灘第六號門牌一切詳細章程有永安保人險告白一長篇在本報已取而錄之今日附章矣欲知底藴者請寓目焉余固無庸贅也 
[本館接奉電音]  
　　昨日午前京師飛電傳來上諭四道敬謹譯登○九月十七日奉上諭前據御史蔣式芬奏叅直隸定州知州徐慶銓貪劣各欵當經諭令王文韶確查具奏兹據奏稱徐慶銓被叅各欵查無實據惟質懦才庸不能約束家丁捕治盜賊難勝煩要之任定州直隸州知州徐慶銓著以通判降補用示懲誡該部知道欽此○十八日奉上諭大學士李鴻章著在總理各國事務衙門行走欽此同日奉上諭本月十五日李鴻章擅入圓明園禁地游覽殊於體制不合著交部議處欽此同日奉上諭步軍統領衙門奏本月十五日吏部左侍郎徐用儀由前門棋盤街地方經遇突有已革馬甲林光施放火鎗將該侍郎車上玻璃打碎以致面有微傷當將兇犯拿獲審訊供詞支離請飭送部嚴訊等語已革馬甲林光膽敢在輦轂之下施放火槍轟擊大員不法已極著卽將該犯林光送交刑部嚴加審訊加等治罪並著正黄旗满洲都統飭將該犯所供之領催札姓嚴行看管聽候部傳質欽此 
[玉宸仙錄]  
　　京師采訪友人云九月十二日皇上由頤和園恭迎皇太后懿駕入阜成門還宫途應差各官弁均預傳信息敬謹伺候○前報恭紀皇上赫然震怒將醇賢親王邸中總管太監護衞等人發配等因兹悉發配者計共七名其太監高姓發配黑龍江護衞三人發新疆二人未詳何處均與披甲人爲奴又有玉豐槓房主玉某因辦福晉柩槓不如儀制以致獲戾非輕聞風避匿旋經拿獲發配浙江奉旨拿交内務府愼刑司轉送兵部解交順天府定地充軍聞諸護　皆久在府中執役其一年逾七旬且無子女老妻自願偕往配所以便隨時事奉高姓太監及玉姓皆係都中豪富其行也在朝陽門外東嶽廟小作勾留各眷屬戚友話别有送出四五站始折回者○北城察院查得所屬地面竊盜之案層見疉出因於本年九月初浣在前門外迤西柴兒胡同靈驚寺内新添練勇分局一處額限勇丁四十名派某哨弁帶領每夜出外巡緝與老局各巡勇互相聨絡通衢小巷來往如梭九月初旬某日之晩南管西河汛兵丁巡捕巡至某處途遇一人戾負包袱遥見兵丁將至逡巡逸去兵丁尾隨其後其人走愈急兵丁知非善類追至城下其人梯城而上意將竄下遁逃兵丁中有一黠者紿之曰汝欲遁耶早有同夥相待垣下矣汝旣不能揷翅飛去惟有 
 
 

Page 2

 
 
多增越城罪名而已莫若回頭是岸我輩猶可用寳筏渡爾出迷津也言已卽大聲呼喝若施暗號者然其人疑而退下遂得成擒其包袱中有衣服若干件乃解交官署請懲○九月初旬某日步軍統領衙門派箭手張某帶領大班番役二十餘人將西河沿大小巷口十餘處四面兠圍歴數日之久始由某騾店中搜獲玉頂黑馬一匹遂將賣馬者與店主鎖之以去聞此馬關係要案故如此嚴密訪查也詢之附近人僉謂此馬由某甲得自曠野中牽入都城售與某乙得白金六兩乙轉售與某丙得八金丁戊輩見丙之購此價甚便宜意欲向之分肥遂將馬存店内刻方議定售歸某已價銀十八兩已已付價尚未將馬牽去卽被大班訪獲云○山東巡撫李鑑堂中丞秉衡具摺入奏胡稱臨清戶關光緒二十一年分徵收溢額請照成案撥補工關缺征又奏稱臨清工關光緒二十一年分短收盈餘銀兩請將戶關溢收撥補免賠各一摺同於光緒二十二年八月初四日奉硃筆該部議奏欽此欽遵由内閣抄出到部兹據戶部會同工部具奏戶部詳查該撫所奏核與歴屆辦理成案相符應請准於戶關溢征項下撥補工關短征銀一千八百十二兩七錢九分除低補外下餘溢征銀四千一百十九兩四分九厘按照額足盈餘兩數核計溢收三分以上可否將臨清州知州陶錫祺照章給予紀錄三次之處恭候命下卽由戶部行知勅部查核辦理并請旨飭下山東巡撫轉飭該關卽將該年征收曁免征各税銀兩迅卽據實分晰造具細數清册遵照定例限期依限送部以憑考核題銷毋得含混延宕致干叅處工部查光緒二十一年分臨清州知州陶錫祺代理臨清州知州許桂芬共短征工關額内額外盈餘銀一千八百十二兩七錢九分旣據戶部照案准其撥補臣部自應免其賠繳惟查戶關税務近年多係溢征而工關歴年仍屬缺額雖據聲稱汶河舟楫不通衞河船隻無多以致征不足額究係該州未能認眞整湏所致應由該撫嚴飭實力稽征期符原額不得恃有撥補成案任令工關短征以重庫儲等情奉旨依議欽此不日當卽行知查照辦理矣 
[相節登程]  
　　天津采訪友人云李傅相使節津旋具摺請假十日擬於九月十一二日入都覆命屆期地方官預就　楚公所設聖安棚十一日凌晨傅相將次起節舊屬文武各員弁先詣行轅呈遞手版然後赴公所站班輿馬喧闐冠裳絡繹時將九點八騶戾止直隸總督王夔帥率同司道鎭將寄請聖安隨與傅相依依握别十點鐘許旌節登舟軍樂嗚嗚然與槍砲聲交作旣而練軍五營親兵前後各營統領營官皆就江滸唱報銜名水師營各砲船齊泊河干恭送當憲舟解維之際除槍砲聲外但見旌旗耀日戈戟凝霜所有感恩知已之放吏門生有送至莆口者送至楊村蔡村及河西務者輿馬紛紜相屬於道 
[沙市宫塲紀事]  
　　沙市采訪友人云荆門州諸肖鞠直刺可權及署監利縣恒敷庭大令榮俱於八月二十七日附快利輪船抵沙旣而直刺卽往接荆門州篆大令則入城禀見道府不日須辭赴下游履任也○卽補縣李子康明府總辦沙市釐捐局務兩載於兹現值更換之期上憲委候補府劉子翼太守翰翔瓜代八月中旬已入局視事明府則交卸後尚未挂帆東下也 
[蜃江雁信]  
　　温州訪事友函云浙江學政徐季和文宗於初三日按試括蒼風聞二十一日從處州起馬文武巡捕均預備迎迓大約二十三四日文旌可蒞甌郡云○温州府舒端甫太尊出示曉諭合郡與考生童本屆科試定期於九月二十日取齊考棚内外一切供張俱已整備赶考坊鋪棋布星羅考棚前幾無隙地磨勵以須者咸于于而來準備及鋒而試矣○温州府舒太守於初一日考試泰順已列前報兹於初四日初覆初七日二覆初九日發貼全案題目來者不拒經題好問則裕自用則小詩題賦得已凉天氣未寒時得凉字現泰順諸生均在寓鵠候文宗按試矣○署玉環同知徐菊生刺史光鎣署樂清恊將章雲齋副戎洪發因公晉省均附招商局普濟輪船由滬至省云○永嘉相子一業爲土産大宗邇因奸商牟利恐後爭先往往未及成熟先期開剪果青易爛業此者每致折本故咸有畏心本屇預請邑尊先行出示諭禁各園丁須俟節逾霜降然後摘取刻甌柑已經上市價約一元六七角想本年柑子出口當不致易於霉爛操斯業者諒有轉機矣○倉橋某茂才因姦佔胡仙姑納爲小星硬將原聘夫休退現被本夫控准城隍神提案審判某茂才卒患暴病讝語昏迷囑備身價二十元隨月三分加息家人初不知其何爲迨作中之江老作同時病斃自稱爲郭某案内應訊中証讒悟陰司姦佔案發人言藉藉嘻淫爲首惡陰陽一律世之離人夫婦者盍借爲龜鑑○牧竪巖林者年甫十八粗暴性成近在蟬街牛棧代人牧牛本月初五日遺失短布衫一件誤指同伴之阿糯昧竊糯亦年方二八少年氣盛互相爭扭林偶一失手致中糯之要害登時昏暈延至初九日斃命旋經和事老理令巖林出英餅二十枚與糯棺殮了事 
[蘇隄晩眺]  
　　杭州訪事人函云節屆重陽必有風雨詩人所以有满城風雨近重陽之句也杭省於重九節前風雨大作錢塘江中銀濤滾幾如白馬奔來徽嚴等港山水暴漲某日有桐廬茅船二艘裝載柴炭順流而下半途爲風所激船卽覆沈幸爲救生船所見亟曳帆往救人雖無恙而貨物已均遭漂沒矣○杭人於春秋佳日好作文虎之舉本年九月初旬連日陰雨此興因而大减至初八日晴曦大放爰有三社文人集資在吳山阮公祠公設是會翌日又值登高佳節是以猜謎語者咸集於此約共三十餘人亦可見斯會之盛矣○杭省新立租界仿照成案設有巡捕查察并禁小便日前有一東鄉人王某在空塲中小遺爲巡街捕所獲本應照例懲辦因事當創始愚民未盡周知故薄責數下從寛開釋聞滬上租界有誤犯此例者罰洋數角倣而行之以免被辱亦便民之舉也當局者其有意乎 
[珠簾捲雨]  
　　江西采訪友人云省城有三湖焉外江水漲則閉外閘以阻之内湖水漲則開内閘以放之江湖俱漲則引湖水逹濠遶廣潤章江德勝永和四門俾得東歸蜆子湖艾溪湖出牛尾閘趨楊家灘入鄱陽湖以免平地泛濫城内别有九津以殺三湖之勢水各由津歸城濠邇者自高士橋以逮陳家橋湖岸屢有崩塌水多淤滯天偶一雨四溢過衢行者居者皆甚患苦上月藩司翁小山方伯查悉情形飭提廣内萬壽宫貲銀三千兩修濬西流水道擇吉本月初八日興工監修者爲朱少尹繼昌洪少尹家衍○南昌新建兩縣學宫牆外爲朱紫巷路近數年來附近居人每將濁水傾諸牆外流满街巷行人至此時苦滑澾難於舉步天雨更泥漿泛溢幾與溝溪無殊上月前南昌府江訒吾太守查悉前情飭居人不得任情作踐自是一片乾净土仍得蕩蕩平平矣○友教書院向歸藩司主政邇者翁小山方伯籌定閒欵大加修治於夏仲興工數閲月大工告竣上棟下字美奂美侖不啻萬間廣慶大庇天下寒士矣○城廂内外賭局如林近日某處謂有大賭局爲保甲總局魏陸兩太守所聞爰出示嚴禁曰訪聞進監門内一鋪地方有開塲聚賭之事其中不盡屬無賴之徒何至不知自愛如此本應嚴拿懲治俾知儆戒但本府不忍不教而誅爲此先行出示嚴禁倘能自知洗滌痛改前非各相勸免解散自存體面亦不負本府諄諄告戒至意倘敢仍蹈前轍定卽嚴密查拿按律處治决不姑寛凛之愼之切切特示 
[夢溪筆譚]  
　　鎭江訪事友來函云七濠口寗波會館每屆重陽佳節必召梨園子弟演戲三日以答神庥今歲登高日天氣暢晴會館中人特雇寳鳳茶園諸妙伶登塲演唱琅璈曲奏響遏行雲以故紅男緑女結隊往觀者人山人海十一日午後臺上諸伶人正在曼聲低唱忽有某船上甲乙二人以劇觀人衆擁擠相失乙尋甲不得乃思上戲臺爲登高之呼兾於萬人仰視之時甲必見之而有應也於是登臺對衆大喊曰我要起貨去了斯時笙簧交作鑼鼓喧闐衆悮聞以爲火已來了一時人聲鼎沸搶步奔逃幾如廣陵之潮不及退讓門外所擺點心各攤衝踏净盡詎歴時不見火光始各面面相覬人心漸定始一擁再入仍作壁上觀然失履墮冠者已趾錯於道矣○小街某姓子年甫弱冠雖係書香子弟而頗不喜親筆硯尤樂與遊蕩子爲伍月之十一日又與朋輩外出終夜不歸乃翁大怒操杖以俟之及歸見其垂頭喪氣神志昏迷呵責之餘罰令長跪詎子本以債臺百級無計可償至是愈思愈忿頓萌短見乘人不備疾趨至雁兒河一躍而下隨波逐浪魂赴鮫宫迨家人知覺設法撈獲已 
 
 

Page 3

 
 
體冷如冰矣○鎭江府彦詠之太守於日前出有告諭其文曰照得鎭屬賭博屢經嚴禁拿辦已漸盡絶近聞慣賭之徒又有勾引人衆雇船在水面聚賭以圖避匿及指田中未穫之稻抵資賭博情事實屬怙惡不悛除委員密訪查拿外合先出示嚴禁爲此示仰軍民人等一體知悉自示之後爾等務各痛改前非各謀生業如再有在船聚賭者一經拿獲卽照駕船局賭例加等治罪船隻入官船戶與賭犯同坐以田稻抵作賭資者一併痛懲决不寛貸似此憲諭煌煌想若輩當不敢再蹈前愆也○十二日上午有一少年衣服麗都跨一紫叱撥馳驟於大街小巷間正在揚鞭得意忽有狀似游勇之某甲不肯避讓致馬首誤觸其身甲大怒將少年拖下敬以老拳旋又拖置水潭一身華服盡被泥汚淋淋漓漓竟與落湯之雞無異旁人解勸不理忽又來四五人助甲大聲曰盍至茶肆評理遂將少年一擁而去不知所終○本月初九日相傳爲福德土地神誕城内外各土地祠均雇六書班在朝中演唱並懸掛花燈五光十色鎭城士女羣往遊觀小本營生之輩莫不利市三倍○山巷萬興酒館生意甚佳日前有窮措大數人入座買醉科頭露頂拇戰聲喧旣而忽動烟霞之興呼酒傭索燈具傭謂山家只有梅花釀初無芙蓉膏吾儕小人不敢向熒熒鬼火中討生活何處覔半叚槍以供佳客復令傭乞諸其鄰仍以空手覆命諸人曰若輩特不爲長者折枝耳豈眞束手無策耶言次忽聞一縷清芬透入鼻觀睨視之則另坐一客短榻横陳呼吸未已於是怒火中燒欲以傭作當頭之捧喝後經他客出爲排解館東亦再四爲負荆之請始解仗頭錢償還酒價而去 
[國手行蹤]  
　　陳蓮舫比部名動公卿誠當世大醫王也前者李高陽相國政躬抱恙由兩湖制軍張香帥電聘入都比部以母老多病未能遠出爲辭其時方應安徽官憲之招香帥復一再傅電至皖勸駕兩江各大憲亦莫不從恿比部辭不獲已卽於本月初二日由申回里擬禀商慈闈再定行止嗣接都中來電知高陽病已向安可占勿藥之喜黑水燕山大約可省却一番跋涉矣 
[上海官塲紀事]  
　　松江府陳蓉曙太尊遹聲於昨日抵申致祭江海關道黄幼農觀察之太夫人○殘秋將過瞬卽隆冬昨日蘇松太道轅派出冬防各員令分赴各處邏察計襄理縣署冬防委員黄司獄永璣典史黄少尉邦傑襄理東局從九高少尹元纁南局巡檢林少尹之預西局巡檢曹少尹維善北局府經歴朱叅軍寳禾中局縣丞汪二尹鴻藻 
[邑令勘池]  
　　前日上海縣黄大令鳴騶渡浦蒞勘咪吔洋行所築火油池命駕出大東門至大碼頭登官舫假救生局小火輪船帶之剪江而南抵岸登陸卽有二十四保二十一圖地保馬瀛洲及前充地保祭信發在浦畔跪迎導往池基問動工已歴幾何時兩保同禀稱約已兩月餘旋有洋涇鎭董事趙誠齋清源及楊星階楊文中父子迎謁犬令向之詢問對以此池有礙地方請卽勘騐大令問瑞記前創火油池深恐有礙田園廬合是以存銀十萬兩於匯豐銀行以爲之保此地離田園廬舍較瑞記遠近若何對以比瑞記設地處更爲逼近實有不可一日姑容之勢大令察視一周旋有咪吔執事西人偕打樣西人道逹倩舌人陳培德傅語稱此池與瑞記所築相同極爲周至决無妨礙鄉民且一設此池卽須用華人許多僅就挑油而論附近鄉人每人日可得挑資數百文目前有利可沾日後管教無患因之　民皆甚欣喜特彼等董事有意留難實圖利耳卽如今日來此站班之數鄉人聞每名出錢二百文請爲訊究大令頷之旋有黄桂祥者跪稱小的有田與黄子卿之産毗連子卿將地售與米吔致小的之地阻截出路子卿稱並不阻截伊之出路各賣各田兩不相涉大令命指點勘視復與西人熟商舌人傅語謂洋商願讓出路任伊出入大令乃諭令退去謂董保等人曰現在鄉衆尚未齊集應傳令議明究竟有無關礙速卽具禀到縣以憑轉禀道　右會該管領事官飭遵於是乘輿疲浦呵殿而回 
[飭拿逃犯]  
　　巡捕部院趙批松江府禀請嚴密札飭松屬文武會拿逃軍吳德裕並賭犯小鬼阿五等由奉批逃軍吳德裕經奎前撫部院節次飭拿有案贍敢糾聚匪黨製備槍船軍火横行無忌若不嚴拿懲辦何以儆兇暴而靖地方據禀前情仰按察司會同蘇藩司轉移蘇松太道密飭地方文武曁水陸防軍確查匪蹤所在不分畛域合力兠拿務將該逃軍吳德裕並著名賭匪小鬼阿五卽光蛋阿五沈標沈廣明卽沈阿囝陸茂春金坤秀等悉數弋獲禀請嚴懲毋稍玩泄縱延致貽隱患切切仍候督提憲批示繳 
[拘解生員]  
　　童心田孝廉骨壜一案前已詳紀報端旋糾同文生姜承烈趙光第等人分赴各憲轅紛紛訐控教諭宣珍山廣文又率領二十餘人强搶交差看管之汪裕清卽汪小堂俱詳登前報兹經上海縣署差役薛貴全順於昨日將姜承烈拘獲解入縣署禀明未識黄大令如何辦理也 
[押候訊明]  
　　提右營叅署門丁楊步雲徐昌俊二人因與車夫口角致被法界巡街捕拘入捕房解經鄭大令訊供以兩造各執一詞著押候查明覆訊此已見諸報章者也前日廖叅戎移文公廨請帶回自辦大令商諸蘭繙譯官然後告以俟過堂訊明核奪 
[爭水肇訟]  
　　法租界大自鳴鐘工部局轉角處設有自來水管以便居民汲水惟啓閉限定時刻不隨時子取子携昨晨甲乙二人爭取水以致口角扭毆旣而同投捕房伸訴捕頭以兩造各有不合著一併禁押片時然後釋出 
[上海巡局紀事]  
　　王加榮前欠唐毛毛錢若于屢索不還昨日唐行至十六鋪適與王遇向之索取以致口角互毆扭至十六鋪巡防北局控訴局員祝翼雲二尹判責王一百板交人保出○昨日沈公館因有要事命家丁至籮間内雇輿夫二名適有張發大等願應斯役然不卽時前住沈大怒命持名片將張送請十六鋪巡防北局究懲○昨日小竊陳元慶潛入沈姓家意圖竊物被家丁獲住送請十六鋪巡防北局究懲 
[英界捕房紀事]  
　　牛莊路第十八號門牌捉姦一事昨已紀諸報章兹悉淫婦爲陶馬氏往捉者氏之夫兄陶三三姦夫姓陳名文卿正在紛紛擾擾間屋主某老嫗恐有意外之事立卽投報捕房捕頭遣包探孔阿才往查將陳陶及馬氏一併拘入捕房捕頭令將馬氏送至公廨餘人押候堂期會訊○小金鳳係已故某洋行買辦沈炳成之妾沈逝世卽與大婦分居雇某甲夫婦二人在家服役昨晨忽稱失去金鋼鑽鑲金約指及珠花翠飾等物約值洋銀數百圓遂將甲夫婦送至捕房捕頭令包探趙銀河詰問多時甲言所有首飾實係主母囑我押取洋銀現在某絲棧主楊姓處如得洋銀二百五十八圓卽可贖出趙探遂將男婦帶入捕房想須解送公堂請訊也○昨晨包探顧阿六在大馬路巡綽見有對買賊某甲至義成洋貨店試其伎倆竊得自鳴鐘一架因卽上前拘獲查知曾在法租界鐘表店竊過銀殻對時表一枚遂吊出各贓帶入捕房報明一切捕頭令押候解送公堂禀請訊辦○满庭芳街東來昇客棧專便無恥男女作爲雨爲雲之事前晩有名金生者挈一蕩婦入内尋歡事爲流氓甲乙等所知大呼捉姦實欲藉此爲生財地步適爲包探沈金隆巡邏至此一併拘入捕房想須解案訊辦也 
[美界捕房紀事]  
　　前日傍晩甲乙丙三女郎由某繅絲棧工畢而回行經篷路流氓陸仁全向之調戲阻不使行三女郎兩頰飛紅急喚二百六十七號華捕將陸拘入捕房管押繼復以不便赴公堂對質求免究懲捕頭准之將陸押至昨晨卽行開釋○前晩某號東洋車夫陸介坤拉車至楊子路碼頭兠攬坐客誤撞第三千二百零九號東洋車以致輪輻有損車夫某甲堅不肯休互相扭結旋經三百九十七號華捕一併拘入捕房捕頭令陸出洋銀一枚爲修理費陸無以照繳因令押候核辦○前晩偷兒陳阿源潛入天潼路第八十一號門牌永昌祥京貨店竊得火洋燈一盞携之而出爲包探石金榮拘解捕房捕頭令押候送公堂禀請訊究○前日下午鄉人周桂全投捕房訴稱流氓夏春春無端訛詐致被攫去金約指一枚請爲查辦捕頭遣包探竇如海將夏拘入捕房押候解公堂禀請訊辦○前日下午賊犯王金生竊取吳淞路穿虹浜某浣衣作 
 
 

Page 4

 
 
内布衣一件經事主訢諸捕房捕頭遣包探張阿五將王拘獲押候解送公堂禀請究辦○寗波孫工周金魁携妻蔡氏來滬賃居篷路某弄中日至主顧家施其丹艧之技氏楊花水性輕薄隨風别有所歡情同膠漆周固如陳仲子之耳無聞目無見也某日竟私約有情人效嫦娥之奔月比周回家早已入宫不見不禁色然以駭立卽投訴捕房捕頭卽令各包探細心訪查○常州府屬無錫縣人李進才梁上君子也前晩闖入四拷脱路某姓家圖竊經事主當塲拘獲扭交包探石金榮送入捕房捕頭令押候解至公堂禀請究辦○前晩禮記西醫生乘四輪轎式馬車至北蘇州路第三十四號某西人家停車門外顧而之他歴久不回御者爲祟於睡魔致被小利將車内醫具一籃竊之而去據云約值銀四五十兩迨醫生事畢而歸察知其事立卽投報捕房捕頭令各包探嚴行查訪○前晩篷路第八十一號門牌某粤龜家某倡婦嬌聲膩語沿途招呼狎客一百零四號印度捕見之拘至捕房捕頭令押候解送公堂禀請究辦旋經甲乙二西人訴稱此倡並非拉客實由吾等遣其購物求准釋回捕頭頷之立卽將倡開釋○昨日上午浙江寍波府屬某邑人胡宗林携妻王氏投捕房訴稱僦居北河南路天后宫之後流氓朱阿二訛詐不遂致被毆傷捕頭騐得氏面部果有傷痕令四百四十三號華捕送往同仁醫院求療一面令包探拘朱管押以便解送公堂○兆豐路西華德路轉解處有江北某邑人王阿二設水果攤昨日王桂村索取每月租地洋銀一圓阿二不允謂攤本屋外何租之有爭論之際互相扭毆阿二膂力方岡致桂村大受傷夷奔赴屋主愛文斯處聲訴愛文斯立卽函致捕房捕頭遣包探倪順泉將阿二拘押大約須解送公堂禀請訊究矣○昨晨鄉人陳金寳獨行踽踽至漢璧禮路某羊肉麫館食麫食罷給貲不知如何觸怒值堂人揮拳互擊致毁盆碗不少館主大怒喚二百二十一號華捕至將陳拘至捕房捕頭令押候解送公堂禀請訊究○駁船戶李阿泰由浦左載沙泥至蘇州河停泊白大橋下前日下午突有無賴四五人駕一划船大呼收取船捐李叩以所收何捐無賴曰此泥捐也新立章程豈爾猶未知之耶李堅不肯子無賴遂先後躍上泥船將篙擄等物盡數攫至划船飛駛而去李孤掌難鳴呆若木雞事後始查知若輩乃昌充收捐人專以魚肉良懦爲事因卽告知捕房捕頭立派水巡捕船嚴行查緝 
[順屬勸捐棉衣第五]  
　　逕啓者當永定河决之際波及近畿一帶蒙胡大京兆楊藝芳觀察電告急賑信厚當卽電墊銀二千兩已蒙諸善士所捐之銀七百餘兩信厚折湯餅洋五百元業登前報嗣因棉衣之急不敷之銀九百餘兩由信厚自捐墊足勸捐棉衣項下又蒙唐傅鄭部郎募來銀五百兩王晉叔善士由廣東募來銀三百六十兩孫壽松善士捐銀八十六兩秦明軒善士捐洋五十元安溪不留名善士捐洋一百元葛蕃甫善士捐洋一百元顔少江善士募來洋五十元安溪隱名氏洋十元衍澤發記折席捐洋十元吳冠軒善士捐洋十元滬報館交來不留名祈病俞捐洋十元李夔生善士捐洋一元荷蒙諸善長源源佽助感激不盡惟欵項尚屬不敷仍望解囊相助是所厚　焉上路三馬路源通宫銀號義賑公所嚴信厚謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[英界公堂紀事]  
　　陳寳生扭卜春約及卜楊氏到公廨訴稱被欠洋銀昨日向索卜夫婦非但不付反敢出言無狀是以心有不服扭請一判是非卜稱欠債還錢理所當然然陳每每將人羞辱故與爭論與妻子無干屠别駕著分别押候訊奪○李阿滎瘦怯女郎也曾獨自賃居黄連記成衣店餘屋結欠房租若干黄屢向索之女無以應昨又催索以致互相口角旋卽扭赴公堂别駕著分别押候訊判○前夜銀箭沈沈天將破曙野雞娼婦蔣張氏猶中途彳亍邀過客至雉巢作神女生涯由三百六十四號華捕拘入捕房轉送公廨别駕著暫交官媒收管候堂期訊斷○有女郎名鈴鈴者不詳其姓家住新閘向在某繅絲廠工作雖身材嬝娜而兇悍異常人皆以碰不得呼之後與曾當北洋某兵輪船繙譯之徐石生有私旋卽娶之爲室入門之後視老姑如眼中釘邇來徐至某處當製藥師家况稍稍寛裕鈴鈴卽遷至新閘江寗公所前賃屋另住置老姑於不顧雖菽水不繼置若罔聞知徐素有季常之癖閫範嚴於軍令愁眉雙鎖無可如何昨日其姑前往乞米突被鈴鈴肆毆不覺氣忿塡膺定欲至公堂控訴鄰人亦咸抱不平帮同其姑將鈴鈴扭赴公堂控訴别駕著一併留候訊辦 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十二年九月十一日京報全錄]  
　　宫門抄○諭旨二道錄前○署蘇藩吳奏報接篆日期摺○兼署蘇臬陸奏報接篆日期摺○蘇撫趙奏停辦錢漕徵信册籍緣由片○皖撫福奏防營更換管帶酌調移紥緣由片○雲督崧等奏揀員請補知府摺○署陜督陶奏特叅庸劣不職文員分别革降摺○九月十一日戶部通政司詹事府鑲白旗值日無引見○熙貝勒大額駙各續假十日○恩燾續假五日○祥祺請假十日○侍衞處奏派保和殿監試之大臣派出頭班澍貝勒色楞額愛隆訥欽泰二班倫貝子奕功玉書良泰○召見軍機溥良○皇上明日辦事召見大臣後由頤和園還宫○○二口頂戴署江蘇布政使按察使臣吳承潞跪奏爲恭報微臣接署藩篆日期叩謝天恩仰祈聖鑒事竊臣接奉兩江總督臣劉坤一江蘇巡撫臣趙舒翹會檄以江蘇布政使鄧華熙奉旨升授安徽巡撫所遺藩司印務委臣署理等因旋於光緒二十二年八月初六日准升任布政使鄧華熙將印信文卷委員移交前來當卽恭設香案望闕叩頭謝因祗領任事伏念臣猥以庸愚渥邀寵遇提刑拜命倐荏苒以經年奉職無裨每徬徨於夙夜廼策駑駘之下乘俾權屏翰於大帮報稱愈難悚兢綦切查蘇省爲繁庶之區藩司有旬宣之責用人斯能行政當以整頓吏治爲先籌餉不外理財尤以培養民生爲本如臣擣昧懼弗克勝惟有殫竭愚誠隨時禀商督撫臣認眞經理斷不敢以暫時攝篆稍涉因循以冀仰答高厚鴻兹於萬一所有微臣接署藩篆日期並感激下忱理合繕摺具奏叩謝天恩伏乞皇上聖鑒謹奏奉硃批知道了欽此○○兼署江蘇按察使蘇松糧儲道臣陸元鼎跪奏爲恭報微臣兼署臬篆日期叩謝天恩仰祈聖鑒事竊臣接奉兩江總督臣劉坤一江蘇巡撫臣趙舒翹行知江蘇按察使吳承潞現委署蘇州布政使所遺按察使篆務會奏委臣兼署兹於本年八月初六日准按察使吳承潞將印信文卷移交前來當卽恭設香案望闕叩頭謝恩祇領任事伏念臣浙西下士江左備員由牧令洊擢監司自粤東量移吳下恭儲糧賦兼督税徵况當時事多艱方開商埠雖復愚誠勉竭何裨公家難酬恩遇之隆正切冰淵之懼兹更委權臬篆彌益悚惶查江蘇爲財賦大邦臬司乃刑名總匯舉凡安民察吏禁暴詰奸在在胥關緊要如臣檮昧深懼材疏責重綜貫爲難惟有益自策勵遇事禀承督撫臣實心經理斷不敢以暫時兼署稍涉因循以冀仰答高厚鴻慈於萬一所有微臣兼署臬篆日期並感激下忱理合繕摺叩謝天恩伏乞皇上聖鑒謹奏奉硃批知道了欽此○○趙舒翹片再查前奉部行知奉准造辦民欠徵信册籍原爲厘剔官吏經征積弊而設溯自造辦迄今已閱九載有名無實現在奉文考核錢糧歴年雖間有民欠而州縣開征忙漕諭令各花戶自封投櫃當時製給印串登列紅簿按數開報隨時提解上下皆可稽核尚無揑完作欠及徵多報少情弊每年造辦徵信册籍戶名繁多數目畸零開支刊刻匠工紙張及書吏薪工等項經費歲糜多金無裨實政兹據江寍蘇州兩藩司會同江安蘇松兩糧道請援照安徽等省成案將寍蘇兩屬應造前項徵信册籍自光緒二十二年應辦二十一年爲始一律停止造辦以節糜費等情詳請奏咨前來臣復查造辦徵信册籍諸事開支徒滋糜費與整頓錢糧毫無裨補該司道所詳係屬實在情形除飭司嚴督各屬將應徵正賦認眞催徵毋任滋弊並咨部查照外謹會同兩江總督臣劉坤一附片具陳伏乞皇上聖鑒訓示謹奏奉硃批著照所請戶部知道欽此○○福潤片再正任江西九江鎭總兵宋朝儒自在安徽統領省城練軍馬步等營本年二月奴才附片奏留奉硃批宋朝儒准暫留安徽俟接統有人卽行飭赴本任欽此所有統領精健營兼帶左右記名提督韓大武堪以調統省城練軍各營以便宋朝儒交卸營務前赴本任韓大武所遺精健營營務查有管帶精健右營副將銜儘先遊擊沈振慶堪以暫行統帶仍兼帶右營儘先遊擊汪春林堪以接帶精健營右營管帶長安輪船千總傅宗文撤差查有補用遊擊魏本雲堪以接帶蕪湖通商口岸原由韓大武親率精健左營駐紥操防現調沈振慶親率精健右營自攔江磯前以上防次移駐無限卽調精健左營赴攔江磯等處均責成該統領等認眞教練嚴密巡防除分隊檄飭遵照並咨兵部查照曁咨兩江督臣請飭宋朝儒赴任外所有防營更換管帶酌調移紥緣由理合附片陳明伏乞聖鑒謹奏奉硃批兵部知道欽此○○頭品頂戴雲貴總督臣崧蕃雲南巡撫臣黄槐森跪奏爲揀員請補夷疆知府要缺以裨地方恭摺仰祈聖鑒事竊查雲南東川府知府舒之翹於光緒二十二年四月十八日在臨安府署任聞訃丁父憂當經具題開缺聲明所遺東川府知府係夷疆題調要缺例應在外揀選調補照例以該員聞訃丁父憂本日作爲開缺日期歸於四月底截缺係屬要缺毋庸製簽業將截缺日期咨部在案查該府地當邊要界連四川漢夷雜居民情健訟兼管銅鉛廠務事極殷繁加以川蠻時虞竊發江防尤關緊要必須精明幹練熟悉夷情廠務之員方足以資治理臣等督飭藩臬兩司於通省應調應升人員内逐加遴選非現居要缺卽人地未宜實無合例堪以升調及記名分發人員惟於應補人員内查有曾任實缺軍功保舉候補班儘先補用知府凌應梧年六十五歲係廣西思恩府遷江縣人由廪生報捐貢生加捐縣丞雙月選用投効閩省軍營於克復浙江處州府城池案内出力同治二年六月十九日奉上諭著免選本班以知縣歸部選用欽此八年來滇投効於力兩省圍並節次克復城池案内出力九年正月初七日奉上諭著以本班留滇儘先補用並賞加知州銜欽此又於克復永昌府等處及曲銅各賊巢案内出力十二年五月十三月奉上諭著免補本班以同知直隸州知州儘先補用並賞戴花翎欽此又於續查克復順寗雲州等處案内保奏奉上諭著俟補缺後以知府儘先補用先換頂戴欽此請咨赴京光緒三年七月初十日經欽派王大臣騐放堪於發往覆奏奉旨依議欽此領照起程於四年四月十五日回滇試用期满甄别留省補用委署宣州知州景東直隸同知卸事請補安平同知奉文覆准十一年六月十二日到任於攻克越南廣威府不拔縣案内出力保准加一級十三年六月交卸安平同知於隨辦勘界事宜案内出力是年十一月十六日奉上諭著開缺以知府儘先補因並加三品銜欽此委代理楚雄府知府卸事嗣因知府卸事期满復經甄别留省補用又因辦理騰越電線出力保奏請俟補缺後以道員儘先補用十七年正月十七日奉旨依議欽此委署澂江大理等處卸事據雲南布政使裕祥按察使湯壽銘查該員老成穩練勤愼從公在滇年久熟悉廠務夷情並無叅罰案件請以補授東川府知府實屬人地相宜與例亦符會詳請奏前來臣等覆查該員凌應梧才識穩練熟習邊情堪以請補合無仰懇天恩俯念夷疆員缺緊要准以凌應梧補授東川府知府實於人地廠務均有裨益如蒙俞允該員係實缺同知保准開缺以知府儘先補用今請補知府應俟奉部覆准照例給咨送部引見恭候欽定至該員保舉補缺後以道員儘先補用之案照例帶於新任所有揀員請補夷疆安缺知府緣由謹合詞恭摺具奏伏乞皇上聖鑒敕部議覆施行謹奏奉硃批吏部議奏欽此○○頭品頂戴署理陜甘總督臣陶模跪奏爲特叅庸劣不職文員請旨分别革職改教以肅官方恭摺仰祈聖鑒事竊維吏治之得失地方之安危係焉其有庸劣不職者自應隨時嚴叅兹查有在任候補知縣高台縣毛目縣丞蔡世德性情乖張修理衙署擅派民錢復創設差局任意科歛致交卸後民有餘怨試用通判李附枝工於牟利前辦河州厘金收報不實以致羣相效尤釐務減色候補知縣栢以麗性情粗鄙前署海城縣事詳報命案任意欺飾准調海城縣知縣劉藜光才具平庸前在渭源縣任内值河州回亂張皇失措毫無布置　賊未攻城不致失守候補縣丞王榮德遇事侵欺代行營領餉藉詞乾沒業經查追有案以上各員均屬劣蹟昭著據布政使曾鉌署按察使周綬會詳揭叅前來相應請旨將在任候補知縣高台縣毛目縣丞蔡世德同知用甘肅試用通判李附枝同知銜甘肅候補知縣佰以麗藍瓴甘肅補用縣丞王榮德四員一併革職同知銜准調海城縣知縣劉藜光係進士出身文理尚優請以教職歸部銓選以儆庸劣而肅官方如蒙俞允所遺海城縣知縣毛目縣丞兩缺甘省現有應補人員擬請扣留外補合併聲明所有特叅庸劣不職文員理合恭摺具陳伏乞皇上聖鑒訓示謹奏奉　硃批另有旨欽此 
 
