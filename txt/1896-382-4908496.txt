# 1896 - 382 - 4908496

 

Page 1

 
 
[四百六十九號畫報出售] [  點石齋啓]  
　　本邑童心田孝康以託控不已被差役拘拿肆行毆辱聞者譁然皆謂衣冠掃地至斯而極亦可見差之兇横而童之狼狽矣他若吳馬以帮凶而處絞張棍思索詐而刧親醉漢之足踐四屍阿姨之身代姊嫁某甲性淫合室償風流之債兒童義學還珠邀異數之奬及妖有亂劇之思地沉古蹟之異均繪爲圖以供衆覽後附鐵路奏稿卽日出售此佈 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侶山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[論欲立海軍宜先講求製造]  
　　西人講求製造均藉機器火力精益求精而於輪舶兵器更不遺餘力務出新奇中國購而用之踵而效之非不欲與西人爭勝也故輪舶則購之槍砲則購之購之不足又設局以倣造之似西人之所有者我皆無不有也不知我之所有者西人已先我而有者也使所造一如西人亦不足與西人等而况未必能盡如耶機器之法規矩雖同而靈巧各别非自出心裁斷不能出奇制勝如兵船以鐵甲快船雷艇爲最而鐵甲快船雷艇亦大小不同遲速各别式樣不等至於槍砲彈子火藥則更日新月異而歲不同若僅步其後塵而欲思取勝於臨時不亦戞戞乎難哉在泰西各國亦各自爭奇不肯苟同所以各國皆未敢輕於用兵也官書局彚報紀巧製雷艇云英國水師官塲相傳現在有人出一新船樣繪圖貼說呈遞英國海部採擇允行以造小雷艇一帮庶司興用異常速率能使該船每點鐘可行四十海里據云此船素用電氣䟎行船中燈光一切亦燃電氣船下所安螺輪亦非常式之置於船尾乃於船之横腰後面距腰最近之處安雙螺輪此船或能全體浸入水中或浸半體入水除船殻外幾無他物纒累殻外亦無裝飾其所以創此新式者蓋因水師名家久已欲於極小船身之内求得異常之速率能獻出奇之戰力以與體質極大之甲艦等抗衡爭勝故特造此以試耳又英國博紫馬伍斯港试放水中砲彈洵爲海軍未有之利器用以防守砲臺船塢其功實在水雷之上試用之法俟潮退時將阿母斯敦龍古砲安置海灘前面遠置二十一寸厚堅木板木板後再置三寸厚鐵板鐵板後再置窳朽軍艦一艘俟潮漲時海水越過砲上六尺之際用電氣向水中點放轟然一聲除穿過本鐵兩板外將軍艦之下帮兩側擊穿兩孔以此制敵實敵艦所不能預防也現在各　無事則已有事則從海道居多故各處水師重於陸師水戰要於陸戰皆從海中用事則鐵甲快船魚雷等船不能不備且不能僅恃舊式時務報譯英國公論報紀海底行船之法云美國鮑爾鐵漠船廠新造一船可在水中行駛止在工作尚未告竣此船在水中深六十尺處每點鐘能駛八海里或九海里在水面時運動之力用燒煤油之鍋鑪發熱氣至三倍漲力機器其器可有馬力一千八百匹船上並配有儲電之具及電池等器船進水中烟筒縮小緊封至不漏氣遂運動使用電力船上　所需養氣另有氣櫃供給櫃中之氣用氣盤更換氣盤與浮在水面之樹膠管相接觀此知泰西製造之法眞可謂層出不窮矣前此藉水火之力以運機器以爲無以加於此者矣乃自電學家得收電之法則較水火爲愈速較水火爲愈便雖有不能盡舍水火而水火得電之助而其用更靈愈製愈精愈推愈廣吾知將來尋常行載之輪船亦必用電氣以行之矣中國海軍廢於一旦然欲爲將來禦侮之計不能不重整規模欲立海軍不能不備鐵甲快船魚雷槍砲等器然欲備船砲仍不能不購之外洋吾恐西人新法迭興吾之所購卽彼之所遺吾其不受愚也幾希故中國不設海軍則已欲設海軍須先講求製造現在水陸師學堂迭設鑑於前之有器無人致敗於日人之手故亟亟於培養人才人才固爲急務若有人而無器弊亦與有器無人等則中國講求製造其可緩乎哉 
[諭旨恭錄]  
　　十月十二六日奉旨著派晉祺隆懃啓秀立山看視奬賞欽此同日奉旨兵丁等借支庫銀内本年十二月次年正月應扣支利銀著加恩展限兩個月欽此○二十七日奉上諭左庶子濟　奏請飭各省認眞宣講聖諭一摺各直省宣講聖諭廣訓迭經飭諭敬謹遵行誠恐日久生懈視爲具文著各直省督撫學政率屬認眞宣講用示化民成俗至意欽此○二十八日太常寺題十一月十七日冬至大祀天於圜丘視香柱隻奉旨遣溥靜視牲堃岫看牲欽此 
[本館接奉電音]  
　　昨日午前京師飛電傳來上諭二道敬謹譯登○十一月初四日奉上諭直隸津海關道員缺著李岷琛調補欽此同日奉上諭前據鹿傳霖兩次奏報攻剿瞻對逆巢迭克險隘請將出力員弁奬勵當經諭令俟瞻對軍務完竣再降諭旨兹據奏稱番衆輸誠獻寨三瞻一律肅清請將前後各案出力員弁一併奬勵一摺本年川省所轄章谷朱窕兩土司因案搆釁瞻對番官對堆奪吉等輙派仔仲則忠札壩帶兵盤踞章谷經鹿傳霖派令知府羅以禮等再三開導令其罷兵仔仲則忠札壩藐玩不遵叅將李飛龍帶勇前往彈壓該番輒行放砲傷斃勇丁經鹿傳霖飭令提督周萬順等督兵進剿計自三月下旬進兵以來迭破堅巢甫經三月有餘上中下三砦全克番衆悔罪輸誠所存王砦及新大寨獻出瞻地一律肅清迭次出力文武員弁自應准如所請給奬以示鼓勵所有攻圍中瞻出力之記名提督周萬順著仍以提督交軍機處記名遇缺儘先題奏並賞給三代正一品封典此次全瞻肅清著賞穿黄馬褂並賞換額騰額巴圖魯名號總兵乾圃秀著以提督遇缺請旨簡放并賞換奇車恩巴圖魯名號首次進剿出力之副將銜補用叅將李飛龍著免補叅將以副將仍留川省補用此次全瞻肅清著免補副將以總兵遇缺請旨簡放并賞給銀勇巴圖魯名號圍攻中瞻出力之升用遊擊都司曹之田著免補都司以遊擊仍留原省儘先補用并賞加副將銜此次全瞻肅清著免補叅遊以副將留川儘先補用併賞換花翎圍攻中瞻出力之總兵銜副將李章著免補副將以總兵記名簡放並加提督銜此次全瞻肅清著以提督遇缺請旨簡放總兵銜副將陳立綱著以總兵遇缺請旨簡放並加提督銜賞給捷勇巴圖魯名號都司馬驤夏朱蘭亭趙連貴均免補都司以遊擊儘先補用並加副將銜趙連貴併賞戴花翎千總用儘先把總賈承恩著免補千總以守備儘先補用遊擊丁玉堂劉長勝均著免補遊擊以叅將留川補用併加副將銜儘先拔補把總楊蔭棠儘先外委陳有珍均著免補千總以守備留川儘先補用併加都司銜賞給精勇巴圖魯名 
 
 

Page 2

 
 
號圍攻中瞻出力之湖南試用府經歴彭鴻年著免補本班以知縣仍留原省儘先補用並加同知銜賞戴花翎此次全瞻肅清著以知縣留於原省儘先前遇缺卽補併加運同銜四川試用府經歴周坤蕃著免補本班以知縣仍留原省儘先補用併加同知銜賞戴花翎圍攻中瞻出力之附生張志騮著以府經歴縣丞分省儘先補用併賞戴藍翎此次全瞻肅清著免補本班以知縣分省儘先補用並加同知銜賞換花翎圍攻中瞻出力之永寗營叅將佟在棠著以副將用先換頂戴分省補用縣丞羅萬華著免補本班以知縣分省補用並加同知銜首先進剿出力之遊擊劉炳勳著免補遊擊以叅將留川儘先補用並加副將銜四川候補知縣穆秉文著賞加四品銜鹽大使職銜羅育著以鹽大使留川補用千總劉煥章著免補守備以都司留川儘先補用並賞戴花翎外委盧鳴揚著免補把總以千總儘先補用並賞戴藍翎千總李鳳寳著免補千總以守備留川儘先補用並賞戴藍翎其餘在事出力人員並土司頭人等及傷亡兵勇著鹿傳霖查明彚案奏請奬恤另片奏首次率兵進剿之四川候補知府羅以禮前請優加奬叙該員旋因患病擅自入關就醫請將保案核减等語羅以禮著照所請改爲仍以知府歸候補班補用該部知道欽此 
[示期接篆]  
　　姑蘇采訪友人云新任江蘇藩司聶仲芳方伯緝槼於本月初二日薄暮時節抵蘇垣本擬赴白下一行再行接篆嗣以旣拜眞除之等命卽宜筮日履新遂於翌日移舟至葑門外碼頭詣靈官廟拈香隨赴各轅謝步示期本月初六日命駕至藩轅接篆任事 
[平山留隱]  
　　揚州采訪人函云江寗藩司瑞茀侯方伯解任後本擬回旗祗因天氣嚴寒跋涉長途諸多不便因特卡居邗上假東關街前淮南書局空房暫作寓公俟明年春暖時再行料理北上現已有人將房屋灑掃潔凈丹堊一新據聞方伯瀛眷日内卽可戾止上月杪已先將箱籠等物雇舟運載來揚有見者謂内中書箱最多想從此林下優游讀破萬卷未始不可以銷磨歲月也 
[試題補錄]  
　　揚州訪事人云上月二十七日揚州府試江甘儀正塲所有江甘兩邑詩文各題業已登紀儀徵文題談者未知其確暫付闕如兹特補錄於後已冠首題幼吾幼至可運於掌未冠首題老吾老至幼吾幼通場二題然後知松柏之後彫也通塲詩題賦得人語中含樂歲聲得聲字 
[扶桑冬旭]  
　　日本鎭西日報云東歴十一月十六日卽華歴十月十二日清晨八下鐘時神户俄副領事官某氏忽在臥房中開槍自擊其僕聞聲入視見彈從咽喉穿過血流如注一息奄奄急爲之延醫調治已無及矣嘻異哉何竟視性命如鴻毛也○南洋小呂宋島民人擾亂日本政府以其地與臺灣鄰近特於十二月初一日遣吉野艦赴彼保護日商○日本駐紥華京公使林氏董於十一月初八日携眷出京由天津乘郵船會社肥後丸歸國道出烟臺仁川釜山對馬等處二十日上午行抵長崎就迎陽亭小憇午後四下鐘時仍乘原船至横濱以便入京覆命○十一月二十七日兵庫縣屬西宮地方大雨傾盆以致附近之武庫川隄防潰决洪濤猝至瓦木今津芝三村均成澤國亦巨災也 
[郢中新語]  
　　湖北采訪友人云黄石港向來花市極盛買客如雲本届鄉農之以吉貝易錢者寥寥無幾遂致市價昻貴每斤售至錢一百六十文漢口亦來路不多花業中人恐不克十分遂意也○漢口各路來絲以沔陽爲首屈一指溶絲黄絲皆弗逮也刻下沔絲已出售一空溶絲每兩售至銀一錢八分五厘五毫業此者旋買旋賣不無微利可圖○闖關漏稅本干例禁兹有湖南皮花船一號由裏河順流而下道經漢川倖獲漏稅次及蔡甸希蹈前輙詎料厘局司事等稽查甚嚴覷破奸情立將人船扣留罰欵三倍○漢口金庭公站德茂錢店開設有年邇因被外號拖累甚鉅左支右絀乏術彌縫延至十月廿九日晚倒閉○漢鎭上中叚某僧與鷄公巷内某湘妓訂交匪伊朝夕妓同居有雛妓某芳名噪甚囊槖盈充僧乃垂涎殊甚屢欲行騙而未得某日適雛妓偕傭媪他出室無他人僧乃糾合黨羽將其房中所有搬取一空所狎之湘妓因之移避他處雛妓歸時見物皆烏有鄰衆告以所見始知僧等所爲遂泣訴於緝捕營營主卽飭役獲僧解縣押追原贜分别懲辦○自南皮張孝逹制軍委員赴本省各府押解鄂圓通銷後市面錢盤稍形活動現又花市已過四鄉辦物者皆肩負而至年底錢價更可卜漸鬆矣 
[京口官塲紀事]  
　　鎭江采訪友人云署常鎭通海道曾經郛觀察於月前赴姑蘇謁見趙展如中丞面陳公務事畢起程官舫由河内行駛帶以小火輪船鼓浪直前不嫌迂滯本月初一日金烏西墜駛抵潤州就荷花塘碼頭繫纜焉鎭江府及丹徒縣各官聞前騶已至急詣江上遠迎斜陽衰柳之間映以帽影鞭絲疑是小李將軍畫幅迨觀察命輿登岸呵殿入城三市六街早已燈明如晝矣○署理丹徒縣宗加彌大令能述瓜期已届大憲飛檄調回大令遂整理琴書於十月二十九日缷篆同城諸寅好知雙鳬將去不免離緒暗牽訂期本月初一日午刻假甘露寺盛設華筵爲之祖餞一時冠裳薈萃水陸紛陳唱載道之驪歌覽當窗之黛色恨無絲柳可以折贈行人惟有對酒當歌致聲珍重而已初二日辰刻大令先後赴文武各衙辭别午後由縣署排齊儀仗至皇華亭登舟 
[鶴市霜碪]  
　　蘇州訪事人函云某甲木瀆鎭人也曾當府署清書素有杜康癖不醉則已醉則動輙與人齟齬各友以其酒後無德畏之如虎相率以中聖人爲諱上月某日傍晚府署小差某乙按司獄書吏某丙與一吳姓者在道前街酒店沽飲不期與甲相遇乙丙雖知其有灌夫駡座惡習然以同署交游未便冷落略叙寒暄卽邀共席猜拳行令豪興勃然時甲已有醉意後吳以腹中飢餓復請同往府西來元館用膳正當點菜時甲與吳一言不合卽大肆咆哮謂吳曰汝再小覷乃公當以老拳奉敬乙丙知其故態復萌力爲解勸一面勸吳暫歸俟明日再與理論始得無事而散○蘇城流氓之多甲於他處結隊成羣藉端騷擾上月某日有楊梅瘡阿金及不識姓名之小霸王等各邀同類數人在東善長巷某烟館吸烟吐霧吞雲其樂無極吸畢擲付番佛一尊卽呼銷帳館主以與烟資所差尚遠未之允許阿金大怒卽令同類抛凳擲碗搗毁一空並將鋪上烟鎗盡行取去館主因其人衆勢大不敢與較祗自認晦氣而已 
[五茸衰草]  
　　松江訪事友人來函云松屬七寳鎭附近某鄉有古廟一所裝塑城隍神像香烟繁盛遠近均以靈應稱鎭爲婁縣上海青浦三縣接界今歲田榖豐登興歌樂歲各鄉民以三冬無事咸願出資報賽以答神庥先期派會中人四出鳴鑼邀集各村民共襄盛舉卽俗所謂打哨牌者是也道經泗涇鎭爲天主堂某神父所聞遂函逹婁邑尊請爲示禁鄉民大抱不平遂有羣起而攻之意葛豫齋明府恐釀事端飭差拘提首事者到案詳加研訊笞責數百以示薄懲一面卽傳諭各鄉董妥爲商辦迎賽之舉遂爾中止祗招梨園子弟演劇三日以不負鄉民高興甲在禁所由某敎士柬請開釋衆怒乃平說者謂此舉辦理頗爲盡善○節届隆冬天高氣爽百物乾燥偶一不愼便遭回祿之災松郡西門外嶽廟大街及澤潤橋西首一帶居民店鋪素喜以神道設敎因挨户集資先後雇問俗亭並東嶽廟羽士建設醮壇於大樹大王廟曁東嶽殿兩處誦經三日其中間一日各壇主請法師乘四人轎導以儀仗諸羽流衣五色彩袍跨駿馬彈絲弄竹聲韵鏗鏘由櫼壇迤邐入西關繞至玉皇閣焚香頂禮名曰上天表壇主晶頂輝煌隨之行禮未知祝融有靈果能以妥以侑韜威歛曜乎○松郡護城河議濬一節前已錄登報簡兹經提憲譚宮少保准將麾下健兒恊同開濬華婁兩縣尊遂諭各董赶緊商辦業已於上月下浣雇工多人先在採花徑楊護橋一帶築成鉅　開工戽水旋由正副營勇挨叚開挖各營哨官均到塲監督以故畚挶兼施殊形踴躍聞限十月内將西北河工一律竣事云 
[本埠官塲紀事]  
　　乙未科翰林李少峯太史錦華由皖省來滬假寓長發客棧昨日命駕進　赴署關道呂觀察行轅拜謁　吏部　事賴湘蘭主政紹濓由都來申日昨乘輿入城至署關道呂觀察行轅拜會旋往各當道處投刺○蘇松鎭　吳　印　軍門昨日因公來滬舟泊小東門外吳淞碼頭旋卽登岸命駕進城赴新任關道憲行轅拜會呂鏡宇觀察延入花廳茗談片刻始興　而回○知府銜候補同知李炳臣司馬 
 
 

Page 3

 
 
嗣鈞由福建乘輪至滬昨日命駕赴署關道憲行轅拜見呂鏡宇觀察○從九品金少尹延恩候選縣丞方二尹　濓均於昨日蒞滬赴道憲行轅謁見呂鏡宇觀察因有要公禀知也○昨日上午黄愛棠大令鳴騶出大東門往南市十六鋪南北中三局　水利局江海關各當道處謝步 
[升科易委]  
　　前升科局總辦葉臨恭司馬大莊因事他　所有局務由大關委員曹荃生明府代理現上憲訪聞曹明府辦理局務不甚妥善故由關道憲另委南市馬路工程委員許寳書太守援辦升科　宜矣 
[嚴諭局員]  
　　關道憲呂鏡宇觀察以著名巨棍張桂卿無惡不爲罪無可逭若不嚴行懲辦何以妥緝閭閻爰於日前傳見楊樹浦巡訪局委員諭之曰張桂卿係在巡局附近何以向日不見不聞任某肆行不法今限於三日内務將張桂卿獲案否則定將差使散去另行委員接辦局員遂唯唯而退 
[給賞緝拿]  
　　署關道憲呂鏡宇觀察於前日之晚傳縣署捕役柴樛至行轅諭將著名巨棍張桂卿迅卽獲案究辦如能緝獲當賞給洋銀二百元柴捕奉諭後立卽派夥役多人嚴加訪緝想天網恢恢疏而不漏張棍必不能倖逃法網也 
[王道蕩平]  
　　滬南開築馬路現已將樁木打齊惟低窪之處須用泥塡爰由工程局中雇令小工於潮落時就浦中挖取泥土塡諸馬路現自北叚集水碼頭迤南至大碼頭一帶均已塡成平坦大道碼頭亦一律造成惟是處以南尚未塡築加高想諸人夫勇於從事不日卽可告竣也 
[整理水缸]  
　　本埠城廂各處地方向由各善堂及巡防局在衝要路口按叚設立太平水缸贮以清水並用木蓋遮蔽藉便一時之不虞小東門外太平水缸被居民任意取用以致涓滴不留本城普育堂董事曹君寄耘以現届隆冬風乾物燥設或偶有不愼何以取救於臨時爰出傳單諭知滬南十六鋪地甲裘鎭及二十三七鋪地甲錢昇迅卽查明叚内共有水缸若干或有碎缺之處以及設在何處街巷限於翌日一律造具清册齎送到堂以便卽時候換 
[上海縣署瑣案]  
　　陳徐氏前在縣署控馬錫泉租地糾葛並失竊等情當由帮審委員蔣刺史飭查明後再行核奪廼前日有陳錦標者投案訴稱陳徐氏控告馬錫泉一案兩造各邀小的清理小的極力爲之勸解現兩造均願息訟是以投案求銷請大老爺俯准下情免予深究刺史謂旣係原被自行理明准其銷案可也著具求銷切結存案備查陳稱謝而退○蘇州汪宦家被竊後蘇垣總捕分府函請上海縣飭差帮緝前日由鄔銘得等在英租界英公館後將竊賊蕭德茂拿獲解送英界公堂由屠興之别駕飭差押送縣署請解蘇州歸案訊辦等因曾紀前報前晚黄愛棠大令倩蔣刺史升座訊問據蕭供稱小的年二十歲係寗波人氏耕種度日今年八月二十四日乘舟來滬携帶行李物件甚多住居英租界英公館後沈阿土家某日有方姓來小的處商借不遂此次蘇州汪宦失物諒係方姓行竊有意誣攀求恩明察蔣刺史訊得蕭德茂所供不實著候備文派差解赴蘇州○陳萃珍控鄭小亭借洋日久屢索不遷前由蔣刺史訊斷著鄭小亭赶卽交洋了案豈知鄭小亭不遵堂諭一味稽延前晚陳萃珍投案請比刺史將鄭小亭提案訊究鄭供稱此項借欵小的實在無力措交並不敢有心延宕現有小的之妹願將此事理明蔣刺史以鄭小亭有意狡延著收所押繳如再延玩定予重懲○朱鳴鳳控蔡煥榮將祖遺方單一紙取去向索不還前由黄大令訊追蔡竟逾限不繳前晚帮審委員蔣刺史升堂又將蔡提案訊問據蔡供稱不敢違諭明日定可將方單交案叩求恩典寛限一日刺史謂旣能於明日繳案著押候將方單繳到後再行發落○有孫晉發者卽猪狫晉發前曾與小東門外開設花烟館之鴇兒胖奶奶姘識雙宿雙飛多歴年所不料胖奶奶於日前因病委化其子胡金海忽於前晚將晉發扭赴縣署喊控據稱母親在時有金條六根金臂釧五對均被晉發吞没是以投案控告求爲追給黄愛棠大令命將兩造管押候訊○昨有王增佑等人飭丁赴縣投呈公禀稱下海浦楊樹浦一帶官河實係船隻往來之要道現有徐良圃等多人在是處挖取河泥以致河岸坍塌不堪所有岸上墳墓房屋亦多損壞黄大令得禀之下著候查明訊理 
[英廨晚堂瑣案]  
　　陳周氏偕子雲卿扭李桂堂卽周桂生至案以姦媳勒據等情控訴前晚屠别駕升堂研訊陳周氏訴稱小婦人係蘇州府屬元和縣人兒子雲卿向以成衣爲業媳婦時氏當七歲時卽過門童養今年已二十矣前年小婦人爲之筮吉完姻至本年八月初二日忽不遵管敎負氣出門旋有人自上海來言及媳婦在上海某處小婦人因令兒子來尋周忽糾約流氓勒出賣妻筆據小婦人得兒子來信卽附舟來此途與周遇是以扭赴案下叩乞伸寃雲卿訴稱小的尋至治下棋盤街得見妻子旣而至玉樓春茶肆啜茗周贸然而至言時氏不願隨爾回蘇俄又糾約十餘人繕就賣妻筆據稱身價銀業已措齊寄存南誠信烟館勒令小的蓋上手模然後同去取洋銀一百八十圓小的孤掌難鳴任所欲爲迨手模蓋就周已不知去向前日途中相遇扭至案下旋有自稱老北門守門武弁湖南楊老爺者勸小的收受洋銀一百圓小的不允今時氏被周藏匿叩乞著交别駕謂蓋印手模事在何日答稱某日午後周供稱小的係本邑人在新閘開設席店妻子早亡陳妻在治下棋盤街新王記么二倡寮賣倡小的與院中倡婦周小保有交情八月某日陳來向小的借去小銀六十圓兹又欲將時氏價賣時氏不願知小的無室求出洋銀買歸并云如不領情則自尋短見小的無奈與陳商議陳索洋銀三百圓後减至一百八十圓小的立卽措齊在茶肆中交付陳卽在筆據上加蓋手模現在時氏染病經小的寄留西門内友人家别駕限日交時氏到案覆訊察斷呈騐之筆據暫存○老泰和酒肆庖丁丁鳳福糾人强搶未婚妻黄銀珠經銀珠之母黄李氏指交一百八十號巡街捕拘入捕房轉送公廨前晚别駕升堂提訊黄李氏訴稱小婦人係常州府屬無錫縣人夫故後遺有一女小字銀珠憑媒許字與丁丁無力迎娶竟於前日糾約流氓十餘人强行搶去銀珠低鬟歛怨細訴前情丁供稱岳父故後無人照應門户小的因時時來往卽諺所謂通脚女壻也别駕笑謂爾爲女婿旣已通脚曾否並頭供稱小的不過往來而已兹者小的年二十有九矣貧無婚費以故效俗例搶親别駕喝令掌頰一百下著具不准强搶須邀媒商懇完姻切結黄李氏著具不准留難重索聘禮將就完姻甘結○正豐米行學徒張世森扭顧昌記薛起山至案以掯付米價訴請訊追别駕庭訊之下張訴稱顧薛購定米二十石囑小的送至德昌米店忽稱米價須往吳徵　吳大人公館内收取是以扭案乞追顧供稱小的在宣姓所開德昌小米店執事宣與正豐行主邰東林合股經商致有糾葛囑小的至正豐行佯說吳大人公館中購米二十石計價八十三圓六角擬設法扣住劃算股銀薛係小的之友來店探望致被悮拘邰訴稱前者雖有股開德昌之說然並未與宣訂立合同今强令小的認虧并設計騙去食米别駕著將顧押候交人保出限十日内將米價付楚至與邰合股一事應認虧若干不准推諉○二百三十四號巡捕解張莊氏李章氏至公廨别駕飭提訊究張莊氏供稱小婦人與兒子同在機器織布局做工前者曾將歴年積蓄洋銀七十八圓倩李章氏經買一女年方一十五歲擬俟及笄後作爲媳婦殊不料自六月初七日入門至十月初九日卽逃逸求大老爺向李章氏究追李章氏供稱小婦人原籍金陵生長上海夫故後傭工度日張莊氏買女爲媳並非小婦人經手實係某糖食店阿姐爲媒張莊氏百般凌虐以致脫逃求恩明鑒别駕著一併釋出令自行尋緝 
[法界捕房瑣案]  
　　昨禮拜三鄭大令蒞捕房命提金利源碼頭竊取紅棗之曹阿虎照原斷笞責五十板從寛斥釋○王福林串同其黨雇蔡慶生小車裝物將車竊去爲失主扭控經大令訊供著照原斷笞責二百板斥釋不准再犯○對買賊胡阿虎在小東門某洋貨店竊取皮夾爲店夥拘獲人贜解經大令訊供著照原斷笞責一百板押候交保胡再四求恩從寛釋出不准逗留○私販李茂和冐充巡丁向李阿海索賄洋 
 
 

Page 4

 
 
三十元爲鹽捕營哨弁查悉拘送公堂大令飭傳李阿海到案訊問昨日李偕哨弁投案禀稱向賣私鹽被李茂和似充哨弁索賄洋三十元當付十元又以鹽作洋十元三角當時船上共有四人係喬湘卿喬錫中喬曉山與小的船上存鹽四擔裝回家内運至租界銷售哨弁朱仙才稱查悉之後卽向阿海根究大令命提在押之李茂和研訊供與阿海並不認識小的向在租界販賣私鹽並無索賄之事阿海又稱李阿四在塲目擊大令謂阿海業已供明爾不必隱瞞究竟如何茂和供挑鹽五擔並無銀洋大令再三研詰茂和供挑鹽五擔寄與洋涇浜仇生桂潘春泉處其人亦賣私鹽李阿海供喬姓三人住三林塘大令謂爾等同賣私鹽因何向同業拆梢茂和供因伊等竊物經王雨田調處在張江栅力勸出洋大令謂爾非捕快何與此事諒亦同爲竊賊分贜不匀所致著拖下重責供稱與李潘等同黨阿海供王住小的圖内董事並不與聞大令飭將二李押候解送公堂哨弁請將阿海帶出大令准之著明日帶至公堂候示朱又稱李茂和與楊樹浦張桂卿等同黨大令頷之○竊犯余和記枷期已滿令帶案疎枷照原斷笞責二百板還押具改過切結○高玉桂顧洪生二犯因賭禁押七天現已期滿開釋○昨有高麗國甲乙二人訴稱向在沿海一帶捕魚爲業因遭風失事流落滬江沿門求食租界章程不准乞兒向店鋪索錢致爲巡街捕拘入捕房大令飭送上海縣請爲安揷 
[美界捕房紀事]  
　　粵人某甲與呂宋人某乙合賃樓房一幢在北四川路仁智里第一百九十九門牌每月租金五元五角甲居樓每月出洋二元五角乙則三元惟四季垃圾等捐則二人對派前日午後工部局派人往收捐欵乙無以應倩甲代給甲乃如數與之後甲向索乙不肯認由此起釁互相兇毆屋内雜物擊毁無數經一百十一號三道華捕一併拿送捕房捕頭詢知其曲在乙諭令照數償給○江灣人廖彬泉向在百老匯路耶松船廠爲小工陸續竊取廠内之銅及螺螄釘若干售與外虹口老街第四十一號門牌張寳生銅器店昨日上午經包探石金榮查悉禀知捕頭將廖及收贜之張寳生一併拘入捕房押候解送公堂訊究○江北人紀旺榮昨日上午在百老匯路拉未領捐照之東洋車　攬某西人乘坐爲四百九十九號華捕所見拘解捕房押候送廨訊究○昨日上午甲乙二車夫曳貨車一輛上堆木料甚多奔至四拷脫路誤將路旁所立電燈竿撞壞經三百六十七號華捕拿送捕房捕頭詢知係朱新記木作之車因將作主傳到判罰銀四兩爲修理之費將車夫釋回○北河南路五百八十號門牌某姓家前晚被偷兒竊去綢布衣服八件昨晨投報捕房並稱值洋三十餘元捕頭立飭包探倪順泉查悉原贜俱在宏裕恊興二押内惟偷兒則不知去向矣○本邑人張馨之居北山西路第二百六十四號屋内前晚被偷兒撬門入内竊去銅錫器具不計其數亦於昨晨奔控捕房捕頭派包探張阿五查勘屬實已諭令各包探嚴行查緝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[幸未成災]  
　　本邑老北門外嘉泰茶棧後披灶間毗連興當鋪前晚十二點鐘遺火積薪烟迷滿屋鄰居從睡夢中驚醒立卽施救僅焚去屋椽兩架當卽熄滅而左右近鄰已受驚不淺矣 
[英界公堂瑣案]  
　　黎副捕頭禀稱日前虹口有搶親之事查係某號華捕金德勝唆使殊違工部局定章兹有某繅絲廠司事人張阿順朱阿木沈炳生等願作証人是以解請訊判張等均投案歴陳所見金捕禀稱當搶親時小的確曾在旁然並未唆使求大老爺恩鑒屠别駕商諸薩副領事官然後判令將金捕枷號一禮拜○包探竇如海禀稱流氓陳如山前因事發解請大老爺訊明遞解回籍旋又潛來小的聞日前攫取日本某氏婦金約指之案伊亦與聞兹又强取陳顧氏家水缸一口是以小的解請訊究陳顧氏訴稱陳確曾强將水缸取去小婦人畏其勢力不與較量旣至案前惟求懲辦陳供稱小的係鎭江府屬某邑人别駕判令笞責一百板管押一月期滿之後遞解回籍○四百五十九號華捕禀稱日前衛寳泉因訪其友悮叩蔡錫林家之門蔡本流氓竟藉端勒索洋銀一圓二角衛不肯予以致忿爭事經小的查知是以解請訊究衛訴稱小的從揚州府屬某邑來此欲尋某友悮叩蔡門蔡供稱小的曾斥衛不應深夜叩門並無勒索之事别駕判令笞責一百板○包探何瑞福禀稱鍾厚生侵用洋人鉛炳邦洋銀二十五圓被控在案大老爺訊詰之下著押候禮拜三覆訊今有鍾之親戚到來捕頭因遣小的解請訊斷别駕略加研詰著將鍾帶回捕房押繳洋銀二十五圓始准開釋○包探顧阿六禀稱昨日小的行至某處見王金福手持皮衣若干件遮遮掩掩形跡可疑盤詰來由堅稱已物小的終疑其物由竊得是以解請訊供王供稱小的係本邑人皮衣確係已物並無别情别駕著交人保出○包探顧阿六解賊犯陶榮甫至案禀稱小的查得此人竊取周掌生家布衣兩件兹已吊出原贜解請究辦周投案領贜陶供稱小的係常州府屬無錫縣人無業可謀以致忝顏爲此叩求恩典免予施刑别駕判令笞責五十板贜給還失主○廣昌洋行某英商控和昌土棧主馬英之積欠土價銀一千一百四十七兩薩副領事據情函致公堂别駕覆函訂於昨日午前會訊廣昌主投案訴稱馬所欠之銀現已有人代還數百兩尚少七百兩商人自願受虧如能再還六百兩卽可了事矣馬供稱賃屋治下開設土棧已歴四十餘年此次被人積欠以致不能清理叩乞鑒原别駕商諸薩君然後著將馬交人保出赶緊催收帳欵以便清還如延干咎 
 
 
 

Page 11

 
 
[光緒十二年十月二十六日京報全錄]  
　　宮門抄○諭旨二道錄前○敎職單○總兵余奏報出洋巡緝日期摺○總兵宋奏報到任接印日期摺○蘇撫趙　奏拿獲　　分　按　　　片○皖撫福奏籌解内務府經費銀兩片○府尹孫等奏順屬辦賑奬案遵駁更正摺○十月二十六日禮部宗人府欽天監　紅旗值日無引見○貴州副將馬柱謝恩○河南叅將朱峯謝恩○中營副將鮑湧泉謝恩○南營叅將　茹　謝恩○道府朱臻祺安成等謝恩○徐郙請假十日○立俟續假十日○恩煇續假五日○掌儀司奏三十日祭奉先殿　員　行禮○召見軍機朱臻祺安成○十月分敎職單　敎授浙江寗波仲學輅杭州廣西柳州范濟成桂林四川龍安蓋洪璋嘉定　　景東湯增美曲靖俱舉江西撫州熊爾卓瑞州甲　正諭直隸磁州邊守元河間山東章邱蔣洛書青州山西代州叚國士絳州解元　受職忻州河南鄧州許作霖開封福建永安郭績昌福州江西高安陳人偉臨江廣西全州王秉禮平樂四川鹽源吳天成嘉定奉　　培根順慶貴州平遠楊熾昌貴陽俱舉福建長泰張秉奎福州廪　訓導直隸柏鄉李式曾順天廣昌王叔培順天新樂卜振邦趙州　徽寗國慶昌麒和州河南滎陽姚鋆生陜州陜西保安高廷鏞綏德浙江樂清楊越紹興福建尤溪李燮金福州湖南安鄉彭煌長沙　東臨高李芳蘭潮州四川雲陽譚言禮卭州俱舉安徽五河朱毓楨寗國山東霑化靳　熙東昌河南原武王國用南陽陜西白河劉　卯鳳翔扶風王聨登延安廣東陽江沙文英惠州俱歲安徽銅陵喬澐太平廣西柳城楊壽彭桂林雒容劉福宋桂林俱優復諭　　昌黎宗熙順天副河南蘭儀湯在昭歸德恩陜西鄠縣梁仲仁同州拔福建壽寗林紹唐臺北恩四川梁山梅樹南重慶廪宜賓廖煥　成都拔復訓直隸易州王長源順天曲州孟桂芬遵化俱廪直隸安肅齊立祥冀州恩山西平定史兆麟太原附河南新鄉林東　　南舉河南鹿邑張克銘衛輝廪廣東香山黄元坤瓊州廣西賓州龍德中桂林俱廪貴州廣順潘雲程銅城歲○○記名總兵署廣東瓊州鎭總兵借補順德恊副將余雄飛跪奏爲奴才出洋巡緝日期恭摺具　奏仰祈聖鑒事竊照道光二十二年十一月初七日欽奉上諭嗣後沿海水師各鎭著於每歲出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此伏查瓊州洋面每年上下兩班綂巡上班自正月初一日起至六月底止輪　海口營叅將出洋綂巡下班自七月初一日起至十二月底止輪值總兵出洋綂巡據光緒二十二年七月初一日届當奴才下班綂　之期上班綂巡署海口叅將陳良傑將拖民各船禀交前來奴才卽日出洋督率值巡員弁管駕拖民各船在於所屬洋面遍歴梭進　密查緝總期有盜必獲以仰副聖主綏靖海疆之至意除將出洋日期禀報督臣查核容俟洋巡班滿再將巡過洋面情形據實　　奏外所有奴才出洋巡緝日期理合恭摺奏聞伏乞皇上聖鑒謹奏奉硃批知道了欽此○○頭品頂戴記名提督江西九江鎭總兵奴才宋朝儒跪奏爲恭報奴才到任接印日期叩謝天恩仰祈聖鑒事竊奴才於光緒二十年十二月十八日在靜　防次欽奉恩命補授江西九江鎭總兵當卽專摺謝恩於二十一年八月遵旨入都展覲仰蒙召見二次聖訓周詳　名欽感陛辭後與原帶安徽練軍先後回皖蒙兩江總督臣劉坤一安徽撫臣福潤會奏以奴才馭兵有法留綂練軍現於本年七月交缷營務奉兩江督臣劉坤一照飭赴　於九月初一日行抵九江府城初四日准署九江鎭總兵劉青煦飭委中軍遊擊周步雲齎　欽頒嘉字二百九十七號江西九江鎭總兵關防一顆曁書籍文卷等件前來當卽恭設香案望闕叩頭謝恩祗領任事伏念奴才一介武夫知庸識淺昔同治元年從軍轉戰數省克敵戎行保官提督荷　温綸之疉降未報涓埃兹專　之忝膺彌深兢惕查九江爲水陸衝途華洋雜處且轄境甚廣當此調求武備之時彈壓操防在在均關緊要奴才自維擣昧深懼弗勝惟有凛遵聖訓殫竭愚忱一切營務容俟次第辦理隨時禀咨督撫臣力求整頓用報一高厚鴻兹於萬一所有奴才到任接任日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○趙舒　片再據代理桃源縣知縣周起魁詳報拿獲行刦事主胡立業家得贜拒傷鄰佑胡金柱身死案内匪犯許純宏一名到案訊據該犯供認光緒二十一年閏五月二十九日夜聽從在逃之張克已糾邀同夥十人執持火鎗刀械行刼事主胡立業家牛驢錢土衣物該犯與張克已等放鎗拒傷鄰佑胡金柱身死屬實將許純宏審依强盜殺人斬决梟示例擬斬立决梟示又據署碭山縣知縣朱學　詳報拿獲行刦事主周家燕家得贜逸盜李巨拒傷事主之弟周家燦身死案内匪犯李爲信劉有方二劉魚四名到案訊據該犯等供認光緒二十一年二月初十日夜聽從在逃之李中信邀同夥十八人分執洋槍器械行刦事主周家燕家銀錢驢馬衣物目擊逸犯李巨放槍拒傷事主之弟周家燦越日身死屬實李爲信劉魚旋卽在監病故將該犯方二卽康二又名方振海劉有李爲信劉魚均審依强盜殺人斬决梟示例各擬斬立决梟示李爲信劉魚雖已病故仍應戮屍查李爲信尚有夥竊事主朱士汲家臨時行强及夥刼事主崔廣誠周家紳三家劉有尚有夥刦事主王興仙家一案方二劉魚尚有夥竊事主朱士汲家臨時行强一案情節稍輕應歸此案爲從擬結又據該縣詳報拿獲行刼事主郭永安得贜拒傷鄰佑强挪身死案内匪犯于三譚錄升曹興三名並起獲原贜藍布夾襖一件盜賊洋槍兩桿到案訊據該犯于三供認光緒二十一年六月十四日夜聽從在逃之陳三糾邀同夥十五人分執洋槍刀械行刦事主郭永安家錢玉衣物該犯放槍拒傷隣佑强挪身死並被獲之譚鈺升曹興均在塲目擊屬實訊之譚鈺升等供亦相符譚鈺升曹興旋卽在監病故將該犯于三卽于夢占又名芯佃譚鈺升曹興均審依强盜殺人斬决梟示例各擬斬立决梟示譚鈺升曹興雖已病故仍應戮屍先後解由該管府道遞審明確轉咨臬司吳承潞復核備招詳請將該犯許純宏方二劉有于三批飭正法核奏前來臣復核無異當將该犯許純宏方二卽康二又名方振海劉有于三卽于夢占又名芯佃四名遵照刑部通行批飭先行正法并將病故之李爲信劉魚譚鈺升曹興照例戮屍一併梟示仍嚴緝各逸犯務獲究報除各案供招咨部外謹會同兩江總督臣劉坤一彚案附片具陳伏乞聖鑒敕部核覆施行謹奏奉硃批刑部知道欽此○○福潤片再准户部咨另籌内務府光緒二十二年分常年經費案内指撥安徽省銀一萬兩無論何欵照數籌解内務府應用仍遵向章於六月前解到一半十二月初間解清等因業於司庫地丁正項項下籌撥銀五千兩又於耗羡内遵飭隨解平抬等費銀一百六十五兩一併委員解赴内務府衙門交納附片奏明在案兹據署布政使于蔭霖詳報仍於司庫地丁正項項下照數籌撥銀五千兩又於耗羡内隨解平抬等費銀一百六十五兩飭委議叙知縣劉　管解内務府交納以清欵項並據蕪湖關道袁昶詳稱奉撥内務府經費銀六萬兩内以銀二萬兩解户部歸還墊欵以四萬兩解赴内務府應用業將應解前項銀兩分作三批照數籌足共銀六萬兩隨解平抬等費共銀一千九百八十兩先後分委候補典史鄒洪訓候補巡檢張光明候補巡檢王紹文遵照奏案分别解赴户部内務府各衙門交納清欵各等情具詳請奏前來除分咨查照外謹附片奏明伏乞聖鑒謹奏奉硃批該衙門知道欽此○○臣孫家鼐胡燏棻跪奏爲順屬辦賑奬案遵駁更正恭摺仰祈聖鑒事竊准吏部文開臣衙門具奏光緒二十年順屬辦理賑撫堤工平糶出力員紳請奬一案内有出力官銜不符者八員請奬車複者三員查無原捐案據者九員坐銜名字不符者六員并未聲明派辦賑務年月者一員奏請照章查明覆奏再行核辦等因奉旨依議欽此行知到臣衙門當經轉行籌撫局去後兹據詳覆趙振聲等十三員行查尚未覆到容俟聲覆到日再由臣等另行覆奏外餘俱遵照吏部駁查分别改奬聲覆前來臣等覆查無異除將原捐執照咨部外謹繕清單恭呈御覽籲懇天恩俯念該員等前辦賑務著有微勞勅部核覆照擬給奬以昭激勸理合恭摺具陳伏乞皇上聖鑒謹奏奉旨已錄 
昨接二十六二十七等日京報先行照登尚有二十三二十四二十五三本容俟接到卽當補錄[  本館附誌]  
 
 

Page 12

 
 
[光緒二十二年十月二十七日京報全錄]  
　　宮門抄○諭旨一道錄前○陜督陶等奏西寗股賊出竄玉門官軍疉次堵勦獲勝回衆陸續投誠摺○又奏查明各營旗會勦北大通踞匪並連克十大回莊出力員弁分别請奬摺○又奏請將剿回出力之員優予奬叙片○新撫饒奏請將代理知府改爲署理片○十月二十七日兵部太常寺太僕寺正藍旗值日兵部引見三十名提督衙門三十二名詹事府一名鑲黄蒙七名正紅滿十名廂白滿十二名廂藍滿一名健銳營二十名茶膳房十二名内務府四名○湖北道梁誠蔡錫勇預備召見○明桂續假十日○宗人府奏派考試翎縀之王大臣派出睿王瀅貝勒熙敬懷塔布○景運門奏派更換紫禁城内值年派出色楞額○召見軍機梁誠蔡錫勇○○頭品頂戴署理陜甘總督新疆巡撫臣陶模署理甘肅新疆巡撫布政使臣饒應祺跪奏爲西寗股賊出竄玉門官軍疉次堵剿獲勝回衆陸續投誠恭摺仰祈聖鑒事竊臣應祺前聞西寗回賊有糾股出竄之信當卽電商臣模與伊犁將軍臣長庚喀什噶爾提督臣張俊妥籌布置意見相同業將派隊馳赴前敵以備防剿情形馳報在案四月初三四日探聞巨股回賊由王子營竄近安玉臣應祺以安玉爲新疆門户當飭東路各營加意嚴防惟查安玉與敦煌南山一帶東通青海西寍西至羅布淖爾緜延數千里隘口紛雜防不勝防正慮兵力太單不敷分布忽於四月初七日據　防玉門提督牛允誠電稱賊已竄至距平門百二十里之昌馬該處堡民求救甚急卽於所部馬隊兩旂中挑帶四哨飛馳赴援初八日清晨悍賊千餘騎徑撲昌馬該提督整隊進至秦莊迎頭截擊鏖戰六七點鐘之久縱横决盪槍槊連環斃賊百數十名陣斬黄旗賊目馬茂効卽馬老依一名生擒八名受傷不計其數奪獲騾馬六匹軍械多件賊遂敗竄入山我軍陣亡一名受傷二名訊據獲賊供稱自西寍出竄時大小男婦七八萬分爲三股沿途凍餓死者尚衆此股係僞元帥劉四伏副自馬吉等所領尚有二萬餘因聞昌馬糧多挑精壯槍手千餘騎意圖攻踞昌馬搜掠糧食再奔河瑪不意官軍猛擊不能前進等語此初八日牛允誠首先接仗以少擊衆立獲奇捷之實在情形也初九日牛允誠復督隊進至秦莊賊已退匿鹽池灣始知官軍隊伍不多意欲糾股報復臣應祺先於初七夜電調副將謝典禮馬隊一旗彭禮堂馬隊一營羅平安步隊一營已抵昌馬初十日賊率大股出拒聞我軍增多遂不敢戰又退入八十里之發駝　負嵎自固十一日牛允誠等因山路險窄大隊不能齊進挑選奮勇並槍手八十名入山跟探至距昌馬百二十里之蘇節泉遇賊我軍精騎衝突槍發無虚斃賊百餘生擒二名賊仍竄伏臣應祺以賊衆不能盡殲刊發剿撫兼施簡明告示宣布朝廷威德賊衆紛紛解體惟劉四伏自知罪重不赦分遣悍黨把截山口限衆投誠牛允誠遂於十五日拔隊十六日紥流沙坡十七日出隊至扁愽溝賊衆萬餘抗拒牛允誠督隊由右謝典禮繼之彭禮堂由左羅平安繼之分路搶進槍砲雷轟自卯至午再接再厲斃賊逾千陣斬逆自馬夾二生擒回目馬三司付賊遂披靡我軍亦陣亡哨弁三名勇丁三十餘人受傷七十餘人謝典禮當收回衆二百餘内有回韓金元均送昌馬分别安置此十一至十七連日合軍進剿再獲大勝之實在情形也賊經迭次大創衆志愈離劉四伏使衆投誠乘機設詐陽謂彼亦願投並遣人來營請示牛允誠因得知其回測亦陽與定期詎是夜三更悍賊數千撲營大噪我軍戒嚴肅隊憑壘近者輒被槍傷相持至黎明賊猛撲數次我軍奮勇殺出斃賊七八百賊始敗竄乘勢窮追二十餘里賊衆分匿山谷我軍跟蹤搜勦復擒斬三百餘名劉四伏乘間率悍黨逃走投出男婦五千餘人此十八十九復獲大勝收撫回衆之實在情形也伏思此股回賊河湟兇逆均萃其中在西寗旣未投誠其桀悍自可想見沿途雖死亡不少而出關尚二萬有餘若使得踞昌馬一經騰飽豈可復制初八日之戰牛允誠以百餘騎當千餘賊十七八九日之戰合羅平安彭禮堂謝典禮馬步共五營旗千一百餘人而除守坐營外戰者僅八九百人而以當萬數千之賊聞者皆爲心危或以輕進言或以被圍告而該提督等　勇無前摧堅挫銳竟能疉獲奇勝保守玉關此實仰賴皇上福威非臣愚意料所及此也現在首逆逃竄逆黨尚需勦除值此用人之際所有異常出力將士自應先行酌保數員以爲奮勇殺賊者勸留新疆儘先補用提督利勇巴圖魯牛允誠以少擊衆膽識兼優洵足挫兇鋒而作士氣請仍以提督　交軍機處存記遇有提鎭缺出開列在前並　賞給頭品頂戴留新疆儘先補用提督騰奇初克巴圖魯羅平安頭品頂戴遇缺簡放總兵奇臣巴圖魯彭禮堂總兵　儘先補用副將綏勇巴圖魯謝典禮聞警赴援果勇尚義均屬力顧大局懋著戰功羅平安請賞給頭品頂戴彭禮堂請以提督留新疆儘先補用謝典禮請免補副將以總兵留新疆儘先補用留甘補用副將鄒玉春補用副將喻春福均請賞給勇號副將銜補用叅將羅福安請免補叅將以副將儘先補用並賞給勇號補用守備拔補千總土廣山請免補守備以都司儘先補用並賞戴花翎遊擊銜留新疆補用都司謝澤龍請免補都司以遊擊儘先補用並賞加副將銜補用千總拔補把總土朝清請免補千總以守備儘先補用並賞戴花翎都司銜除將各該員履歴咨部查核外其餘在事出力文武員弁及陣亡弁勇合無仰懇天恩准臣查明履歴再行分别請給奬卹以昭激勸所有堵剿西寗竄回疉次獲勝各緣由謹會同伊犁將軍長庚喀什噶爾提督張俊恭摺合詞由　　奏伏乞皇上聖鑒訓示施行再此摺係臣應祺主稿合併聲明謹奏奉硃批另有旨欽此○○頭品頂戴署理陜甘總督新疆巡撫臣陶模頭品頂戴尚書銜甘肅提督臣董福祥跪奏爲遵旨將督標及新軍各營旗曾勦北大通踞匪並連克十大回莊所有出力員弁開單懇恩分别奬叙恭摺具陳仰祈聖鑒事竊臣模臣福祥於五月初七日將勦辦北大通營等處情形由驛馳舉齎回原摺光緒二十二年六月初三日欽奉上諭覽奏均悉所有出力將弁准其擇尤保奬毋許冐濫陣亡弁勇并署彚報請卹等因欽此飭遵在案查北大通營一帶山水深阻爲悍賊老巢與哆巴諸堡互相犄角哆巴上五莊諸處甫經戡定該處逆回匈結逸匪誓死抗　勢極猖獗督標親軍各營旗遠道數千里赴甘勦辦時甫届春初苦寒未解該將士等未及休息會同甘軍分道深入出没於山谷崎嶇之　馳驟於嚴天風雪之中竟能埽蕩堅巢力摧踞逆使甘凉完善之地得以安堵無虞此次擒斬之多赴機之速非將士用命曷克　此仰荷皇仁錄及微勞特許甄叙比將諭旨宣示各營無不感激踴躍益加奮勉兹據各營旗綂領開具清單請奬前來臣等　加覆核務期核實甄錄不敢稍有冐濫除將各員弁履歴行取咨部查核並千總以下各弁照例咨部計册外所有此次出力文武員弁均係前敵打仗尤爲出力邀免塡註考語謹繕清單恭呈御覽合無仰懇天恩俯准照單給奬以示鼓勵謹恭摺具陳伏乞皇上聖鑒訓示施行再此摺係臣模主稿至此次臣福祥所綂各軍出力員弁綂歸西寍肅清案内另行開單分别奏咨合併聲明謹奏○○陶模等片再北大通營城附近回堡林立周圍一百餘里徧地皆賊督標營務處甘肅新疆補用道潘效蘇督飭各營旗深入賊叢相機進攻爲一鼓蕩平之計復親帶開花砲隊擊斃多賊兩月之間各大回莊勁壘廢巢一律勦洗凈盡由將士用命戮力同心亦潘效蘇忠勇奮發調度有方故能神速若此也綂帶督標親軍正中馬步等營副將焦大　以河北黄田莊爲悍賊堅巢首先率隊政僕陣斃千餘人黄田莊旣下其餘各莊賊衆均已膽寒乘勢連破合溝台俄　諸莊軍威所至如摧枯拉朽大通河南北賊堡悉平此次戰功實該副將之力居多臣模曁署新疆撫臣饒應祺於八月初三日會報關外肅清摺内業覊隨保鹽運使銜甘肅新疆候補道潘　蘇以道員交軍機處存記並賞給二品頂戴總兵銜留新儘先副將焦大聚請免補副將以總兵遇缺儘先簡放九月初三日欽奉電旨照准在案此次克北大通踞匪及附近一帶回堡該二員戰績尤爲卓著合無仰懇天恩俯准將潘效蘇仍請以道員交軍處存記遇有缺出開列在前請旨簡放賞給清字勇號焦大聚請以提督交軍機處記名簡放以示優異謹附片具陳伏乞聖鑒訓示施行謹奏奉旨已錄○○饒應祺片再迪化府知府員缺前經由司檄　候補知府張開鑑暫行代理業經升任撫臣陶模奏明在案兹查張開鑑自接篆以來辦理一切悉臻妥協應卽改爲署理以專責成據護理新疆布政便丁振鐸署鎭迪道兼按察使銜英林會詳前來除由臣批飭給委外謹會同署陜甘總督臣陶模附片具奏伏乞聖鑒謹奏奉硃批吏部知道欽此 
 
