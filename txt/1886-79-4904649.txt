# 1886 - 79 - 4904649

 

Page 1

 
 
[招請文人抄書啓] [  點石齎主人啓]  
　　啓者本齋現有大部書籍須人抄寫如有精於晉唐楷法者祈卽繕寫字樣送本帳房選擇取用其選用之後如抄來之字與原樣筆跡不符大相出入者仍須退還不送潤筆專此佈啓卽乞賜敎 
[石印縮本雪樵經解出售] [  點石齋主人啓]  
　　漢唐以來說經之書浩如淵海而立說不能無異同川省馮壺川先生就衆說之所以異同者彚成五經集解一書而於學海之經解中采擷尤多　　行世有裨來學光緒壬午秋樹根齋主人重爲鐫版嫌其命名統同易之日雪樵經解有友人見此書之可寳慮傳流之不廣託本齋石印今已竣工分裝八本定價三元准於十五日出書世有先覩爲快者祈向本埠南申昌暢懷書屋醉六堂文瑞樓等處購取可也此布 
[分設淸江浦賣報售書處] [  申報舘主人啓]  
　　本舘現託友人在淸江東門内都天廟後長春客棧經售申報及申報舘點石齋兩處所印之書籍碑帖字畫等件如承淮上諸君賜顧可就近價　有欲看申報者亦可將地址開示該處經理人自當按日送閱此布 
[七十號畫報出售] [  申報舘主人啓]  
　　香港公家花園設立花會琪葩瑶草種類繁多内有小樹一本枝間脫下枯葉數片竟能蠕蠕行動細審之頭足俱備而全身猶是樹葉西人素精　　之學至此亦不能定厥稱名兹就日報所述者慕繪成圖以供博物君子之考証淞隠漫錄圖說一則仍附晝報之末准於十六日出售此佈 
[國奢則示之以儉論]  
　　方今民物之蕃昌幅員之遼廓朝野上下所同聲而一歎者皆曰貧原夫貧之所由來不在朝廷也不在黎庶也在乎中飽所謂中飽者若幕友若親朋若吏胥若差役不過十分中蝕其一二而其自貧而之富旣富而不復顧貧者莫如官三公九卿庶司百執事豈無簠簋自修廉隅自飭兩袖淸風至不名一錢者非無身沈宦海苦瘠難堪雖綬綰事通不能謀温飽者况乎在官言官我旣非官則言之過甚亦屬憤激使然幾等駡人之劉四言之不當更覺捕風捉影轉供個中人姗笑不如設一補救之方使貧可致富富不致貧統朝野上下而均可遵行者夫亦唯儉而已矣獨是身滯一隅見膠一孔偶以管窺蠡測遽欲使蕃昌之民物遼廓之幅員輙相從於儉之一字非特自不量力亦殊不近人情則何如就滬北十數里間舉平日所目見而耳聞者聊託於藥石之箴以兾韋絃之佩卽此儉之一字剴切陳之乎且夫余之所謂儉者非必身服鶉衣口安鷇飲一錢不捨如彼守財虜之所爲而始信其儉也人當不得不用之時雖日費斗金亦不足惜但能適當其可不至如劉毅之一擲百萬何曾之日食萬錢斯亦已耳若分所不當用勢所不必用猶將黽勉從事存一片要好看心腸事後追思悔且無及何若早爲醒悟勿蹈奢華庶富者不至遽貧貧者且能漸富也滬北之不能從儉固非一端特就其至微至細者言之一步履也風日晴和道途平坦何防安步藉以暢游觀而紓筋力乃野雞馬車東洋車沿路招呼不由自主一里半里不過十文二十文錢便覺游行自在殊不知常常如此綜而計之一日之間已可抵農家三餐茶飯矣一飲食也鼷鼠飲河不過滿腹尋常飯店亦足供朝夕饔飱何必聚豐園復新園好勝爭奇競爲闊客而又彼邀名妓此唤唱書四出紅箋窮極夫花天酒地致一席之費或相倍蓰而始安哉他若衣服之奢華至於不分上下起居之驕縱至於突過王侯而冠婚喪祭之經尤不暇更僕數是皆不可以已乎要亦未知行儉耳昨以日長無事攤飯後偶爾閒行見有於租界出殯者始則肅靜牌迴避牌誥授奉政大夫牌欽加五品銜牌鳴鑼開道繼之以六執事八僧衆之後有影亭焉朝珠補褂居然一紳宦焉淸道旗也掌扇也八羽士也大紅寳盖後隨有紅黑帽者四提爐香者二乃見十六人抬一靈櫬白毬呢轎中嚶嚶啜泣者皆素服美人數約七八最後東洋車上則皆穿靴帶頂意氣揚揚初意其必宦家耳必鉅室耳有識者笑曰此某校書之假父耳嗚呼世風愈下至如此而極矣稍知自愛者不如讓若輩猖狂自甘退舍非徒省費且不失本來面目儉與不儉一任旁人之議論無使山樞蟋蟀歌儉不中禮之詩不亦可乎昔者晏平仲　事三君一狐裘三十年其祀先也豚肩不掩豆公孫宏布被脫粟飯或以矯枉過正譏之唐楊綰入相郭子儀聞之遽减音樂之半亮節淸風彪彪史乘近時胡文忠曾文正左文襄諸公類皆力挽頽風自安淡泊而閻丹初協揆尤爲獨出冠時間世名臣固非庸俗所能望其項背况區區滬北十數里間遽援鉅人長德以爲例亦屬擬不于倫特取法乎上僅　乎中苟卽倹之一字身體而力行之由滬北以達諸天下與不傷惠取不傷廉未始非救時之良策不僅貧可致富富不致貧焉感慨成篇措語不免過激尚其略迹而原情也可 
[諭旨恭錄]  
　　二月十五日奉上諭前因禮部會奏議駁陳寳琛奏請以黄宗羲顧炎武從祀文廟與尚書潘祖蔭等另摺請准從祀意見兩歧當令大學士六部九卿翰詹科道詳議具奏兹據額勒和布等仰稽列聖垂謨叅考廷臣議論請照禮臣原奏議駁等語黄宗羲顧炎武卽着毋庸從祀文廟仍准其入祀鄉賢以重明禋而昭矜式欽此 
[法兵啓行]  
　　前報載法國擬將東京之兵調回一節兹閱香港西字報言本月初九日已有法兵一千五百名由海防啓行回國是爲第一批聞祗留五千人在東京看守其餘皆當調回云 
[川省防]  
　　四川地連西藏邊陲較廣近日俄人在陸路通商將開鐵路以達西藏川藏壤地相接不得不先事籌防聞丁稚簧制軍已委幹員往東省採購新式炮位並擬開機廠築砲臺以固邊防云 
[輪船失事]  
　　天祥洋行輪船名孛粒扛西爾於本月初八日在長崎裝雜貨開往香港開往香港行至福建海面觸礁失事船主赶卽設法將人救起復雇駁船將貨起出越二日船身遂分而爲二亦險矣哉 
[燕市春聲]  
　　聞京西磨石口金王府下庄一帶有狼爲患民家雞豕各畜爲其所噬者不少嬰孩亦被　害每至黄昏後皆須結伴而行鄉人苦之有虔禱於山神者○醇邸禮邸於十三日在海淀閱武樓閱看圓明園外火器筆德銳營馬隊健字利字洋槍隊步春季大操○禮部知照各衙門二月二十七日皇上恭逢皇太后祗謁東陵所有隨扈之王公百官查照例載皇上祗謁昭西各陵自昭西陵起隨扈之親郡王至下馬牌應下馬隨扈公以下文武各官未至下馬牌時應卽下馬務宜凛遵勿違成例○奉宸院司員在御河橋迤東團城一帶看視地勢並率匠役逐叚丈量聞將由北海承光左門内外開河一道以達中海此後蘭橈桂槳可以容與其間矣○聞左文襄公舊部散勇萬 
 
 

Page 2

 
 
餘人游奕無歸不無滋擾經言官奏請令各省督撫查明或酌給川資回籍或酌量撥入團練至各直省練營尤宜早爲籌畫可撤則撤可留則留等語具見老謀深算聞已奉旨飭各督撫籌議矣○近有人建議擬由津至通逕達張家口以及阿爾泰軍臺各站安設電線傳遞官商信息未悉聖意如何○惠邸金棺於本月初十日寅刻發引大摃以八十人舁之輪班更替蓋杏紅棺罩前舁引魂旛𩥮馬單鈎鶯狗駱駝各免儀仗悉如王制鼓吹列而不作至海淀園子内暫安一俟園寢告成卽舁惠邸金棺並惠邸前福晉金棺共入佳城比時執紼者實繁有徒車馬輿從甚覺紛紛也○皇上祗謁東陵留京之王公大臣例應前赴燕郊跪送跪接刻下已奉明文知照留京王貝勒貝子公六部九卿文武官員於二月二十七日前往燕郊跪送聖駕三月初七日亦赴該地方跪接聖駕○京師巡捕中營樂善汛弁兵於十三日緝獲拐帶婦女之犯到汛錄供逕送内務府愼刑司審訊說者謂被拐婦女二口乃内務府人旣經中營訪獲例應解送步軍統領衙門卽或涉及内務府亦應由步軍統領轉送何得逕送愼刑司蓋有不實不盡也○兵部行文各旂營自二月十五日起至三月初一日止所有正陽崇文宣武朝陽阜城東直西直德勝安定等門城上應由各旂營撥派官兵分赴本旗城上吹演海螺○選看秀女典禮至重現已奉文傳知各旗於二月十八日午刻入選之秀女乘車赴本旂地段齊集應由本旂派出照料官按照次序排車帶赴地安門内東沙灘彚齊以備按照旂分名次排車於夜寅刻進東隨墻門魚貫而入至神武門以備帶入選看○禮部知照乙酉科各直省新中舉人於本月十五日在貢院覆試十四日奏請欽派閱卷大臣入塲所有搜檢王大臣侍衛應於十四十五兩日前往貢院搜檢○十三日夜地安閂内馬神廟草料鋪失愼燒去鋪房六間迨灌熄時雞聲已三唱矣○步軍統領衙門傳諭緑步兩營此次皇上祗謁東陵應行恭備御道於十三日按旂按佔平墊御路務於十日内一律墊修平安以備查騐○神機營每年春秋二季分撥馬步各隊官兵一半前赴南苑駐操現值春季開操聞擬撥一半于二月二十三日赴苑駐操已繕摺入奏○　藩院　司蒙古一切事宜該院書吏有韓姓者嫻習蒙古語言蒙古王公貝勒貝子咸與之往來親密韓因此得擁資巨萬蒙古某故貝子福晉青年守寡無子嗣一子襲爵母子不相得客歲福晉呈送其子不孝嗣子亦訟其母互訐不休今正韓吏忽交刑部審訊而某貝子母子之訟息盖母子起訟之由緣韓暗中唆使韓藉此以獲厚利刻下母子皆知被韓所播弄故息訟而反攻韓也 
[松江府試題]  
　　十七日爲七邑文童三覆之期通場文題適市詩題賦得簾外春寒賜錦袍得袍字孝經論题其政不嚴而治性理論題君子以道充爲貴 
[松江府試案]  
　　三覆案於十九日揭曉前列照錄左方○華亭馮頤昌施有政蔡勤恪顧潤璠倪宇煌陸鑫盛世　宋良藻梅開福朱璋○奉賢朱昌壽吳振寰屠兆熊壽爾臧李文彪陳鴻翔周蓉徵錢鋪藻袁朝猷王葆坊○婁縣杜葆璠姜磻溪陳宗銘鄔堯春鍾毓陳端章張永濟任曾禧徐紹芬華光煜○金山夏鼎銘盧光照周紹祖黄家驊胡紹曾何汝諏高煌王渭淸項承謨倪士元○上海鍾樹德劉欽謨祁祖鎏馬軼羣朱承鼎陸耀庠陸唐棟韓國華唐祖繩劉至信○南匯杜猷告王曾毅唐堯棟嚴瑞潢成允胡祥淸沈厚堃吳宗玠嚴國祥嚴瑞洵○青浦支海鰲馮世熊沈光澤沈嘉福陳叔龍倪朝俊孫承福程書鳳莊大紀孫祖宸 
[五茸譚苑]  
　　向來府縣考試恒多搶替傳遞之弊或縱鴿以通風或抛磚以遞信皆由禮書差役得賄舞弊致官憲防不勝防本屇姚少讀太守除委員巡查外又使親信家丁隨侍伺察以故鬼蜮伎倆幾於無隙可乘一日有禮書某甲在圍墻邊傳遞關節爲家丁某乙所見當場拿獲禀官掌責數百禁閉别室想事後猶當重辦也○李質堂軍門因病乞骸已懇曾沅圃爵帥代爲陳奏并先遣二公子回籍各紳臨歧祖餞頗極依依不捨之情○韓蘭貞校書綺年花貌名噪章臺昔年爲金山某生所眷嚙臂盟心誓同生死校書亦傾心以事杜門謝客誓不再墮火坑顧校書閱歴花叢揮霍已慣生僅中人之産不幾年已罄其半大婦乃促生使歸毋許迷戀從此樓中燕子相對晨昏西角東張不復能並肩比翼矣適某甲以資郎得浙江某巡檢缺家中中饋尚虚耳校書名已久將之任叩門過訪一見如舊相識遂效范大夫載美以行三竺六橋同攬名勝幾身修得鴛鴦好雙宿雙飛過一生生之舊日恩情久已付之雲外矣不意校書之母欲壑甚奢日前因不遂所求嗾生以拐逃控甲愛河風浪不知易於平息否也 
[丁沽鯉信]  
　　李傅相於十一日赴法領事署商議要公十三日晉京伺侯陵差○津河淤淺日甚行舟者每以爲慮近由大沽船塢造成挖河船一艘泊在津海新關對面特不知全河從何處下手耳○德人名那珀者向在武備學堂充當教習現在紫竹林法租界賃屋而居月初失去鐵匣一只内有八百兩銀票一紙金釧一枚現洋七十餘元報捕後中捕拾得鐵匣銀票現洋依然金釧則已不翼而飛當經那珀禀明領事將臧獲四人轉送海關道發縣究追内有侍者最爲可疑云○怡和洋行攬賣軍火之奥人滿德去冬曾禀傅相前往旅順晤袁子久觀察攬　該處間山掘河一切機器訂定價銀四十萬零九千兩自簽字之日起以十四禮拜爲期當從外洋運到各件照原訂合同不差累黍現聞合同已與袁子久觀察擬定卽携至天津請津海關道周玉山觀察晝諾不知觀察尚有斟酌否○前年海氛不靖先後聘德國人來華叅贊軍事其中才識超羣者固不乏人而濫竽充數者亦時有之近來開辦海軍節省經費議將前年所聘德人一概資遣回國旣可節餉糈又可免掣肘是誠一舉而兩得也惟合同期限有至三年者現尚未滿不知若何處置耳○高麗硫磺不在禁例輪船由彼處到津者往往私行夾帶地方兵役得其陋規終年未破一案不知此種硫磺銷於何處有地方之責者所當密查而嚴禁之也 
[關道告示]  
　　監督蕪湖新關徽甯池太廣道梁示華商店舖生理大小一樣得利何必勾串洋人開假洋行貿易買他來作東家事事要如他意花費不少寃錢還受許多怨氣本來是個好人反被人說敗類看看這紀旭初匯泰因何封閉逃到無處安生拿來還須受累切莫開假洋行說有洋人護庇一朝閙出事來他却安然無慮爾就從此傾家身名因而墮地細想食毛踐土何忍偷瞞釐稅勸爾本分營生樂得安眠穏睡爲此諄諄告誡凛遵毋貽後悔 
[將軍已來]  
　　昨報載香港將軍來滬閱視西商團練一節兹悉將軍已於昨日到滬駐節英刑司署内昨已同英刑司至各處游玩聞定于下禮拜二閱看團兵操演禮拜三仍坐法公司輪船回香港如禮拜二天日晴明想有一番熱閙也 
[得孩誌喜]  
　　晴窓日煖煮茗淸談甚自得也忽一孩翩然而入髠其頂袒其衫手執炷香四五支見人卽合十膜拜正錯愕間陳與昌棧友人謝君偕一鄉人至曰此卽談士元所失之子經陳君竹坪懸賞尋回因貴報屢登情由賞格得以傳布遐方今幸合浦珠還故挈之來謝也曰謝則烏敢當請一道其被拐之緣由曁尋回之顚末俾日報中增一談助可乎曰是孩於除夕下午獨坐燭店階前曝背忽有一燕縷若乞丐之人拉東洋車過此攫孩坐車上飛駛而逃匿小屋中八日至初八乃挈至羅店鎭輾轉經數人之手售與某僧得洋十四元旋卽瓜分而散僧隨爲之易緇衣削頂髮將傅衣鉢焉其書劵者本許給洋一元後祗給以四百文事隔多日心有不安遂告之同鎭人天仙園主趙錦央趙轉告陳君得以 
 
 

Page 3

 
 
向僧索取然核計刊印倣帖雇人鳴鑼來往舟資及賞給報信者已費去洋蚨百數十元矣刻拐匪尚未就獲因先將經手各人交該鎭汛官收押以便究懲本舘以是孩苟非陳君不吝資財不惜心力勇於爲善務必索還則談士元昆季四五人血食將自此而絶然則陳君之樂善不倦夫豈尋常人所可及哉至經手售賣者旣已獲住送官則一經推求拐匪終不難獲案迹其殘人骨肉斬人宗祧卽律以操刃殺人亦不爲過想堂堂三尺法斷不能爲之稍寛至該僧旣已五藴皆空六根俱淨尚何必收徒傳道以兾香火綿延顧猶可解曰彼教固宜爾也至找尋數十日事已四處宣揚而猶諱莫如深不肯善爲交出是亦罪有應得尚可望其曲原乎且本舘更有說焉嗣後倘有匪徒拐人子女未經賣脫卽能悔罪交還者當恕其旣往不予深求若其藏匿曲房任人尋訪遲之又久始出而售諸遠方則一經破獲到官定必按律懲辦庶拐帶之風或可稍戢也本舘旣爲陳君及士元誌喜因又引伸鄙意以告爲人上者倘能采及芻蕘則實私心所深望者爾 
[道士有妻]  
　　道士有二種其一出家不娶妻不生子與和尚無異其一火居依然娶妻生子此派不知何人所開近日黄冠則且公然效之無人敢議其非者東新橋南首有延壽菴相傳是男女唱書之公所某道士居其中已非一日前日下午法捕房巡街西捕路經是處見有兩婦扭作一團幾如接翼鴛鴦不可猝解人有見而笑者亦有見而勸者或謂年稚而貌美者卽某道士之妾年稍長者乃其妻也因在道士前各爭寵愛以致打碎醋瓶西捕隨將兩婦拘入捕房經捕頭向詰緣由兩婦含意未申不能效道士之念念有詞捕房乃將年稚者縱之使去而將年長者暫押擬解公堂嗣經人保去是豈道士之勅勒符果能爲心上人解圍耶 
[不認取衣]  
　　前報列德豐糖棧方錫永於去冬小東門失愼時失去皮袍一襲并棉被布疋等件嗣訪得被陳忠其所槍皮袍質在正昌押店計洋十四元已往看過的是原物翁太守詰之陳忠其據供衣物是别人所搶皮袍落在地上是阿松所取將衣當去旋回廣東翁太守卽着法包探將衣吊到而該押店以吊贓無票况方曾往掛失是以請追押本昨晨翁太守臨法捕房復提陳忠其研詰仍照前供惟稱質票是阿松託我賣與撑船人得洋三元分給我錢二百文並無别物方錫永投案候示堅稱是陳之本家向我說太守謂現在陳不供認旣有人向爾說過着將見証人邀到以便質對 
[駁船覆溺]  
　　前日下午有駁船户謝阿四載桑秧駛至下海浦交輪船裝載將近輪船風浪忽作船卽潑翻幸謝與船夥等三人皆遇救得生惟船已隨波而去當卽雇船打撈矣聞所載桑秧係由朝鮮國家託某華商至嘉興湖州等處購來載往朝鮮播種云 
[均非善類]  
　　前報列陸錦榮在總巡局喊控王永和以舉薦生意爲名騙去錢五百文一節馮剌史以其情節支離擲禀不理昨日陸復將王永和扭赴上海縣經莫邑尊集訊陸供南匯縣人從前在滬作豆腐店生意近已歇業暫住王姓新開店中前日王許爲我薦生意取去錢五百文在後知其騙我向索錢文王非但不還反敢紏人尋釁將小的打傷求請明察王供浦東楊水橋人與陸同業去年失業開設寓處以便失業人擔擱此等寓處向由頭目李湘文開設去冬李在總巡局涉訟由小的墊錢四千餘文因將庽處歸與小的開設近因陸欲與我奪做小的不允以致口角並無騙錢之事邑尊謂王曰爾等豆腐帮中人均不安分爲本縣所深悉爾開寓處係奉何人之諭甚至互爭肇訟本擬封閉今姑從寛着卽自行關閉回籍陸錦榮藉端肇釁必非善類着卽重笞三百板押候備文遞解回籍 
[顯有轇轕]  
　　前報列湖南人陳秀安夫婦向西門外慈雲菴中兩僧借錢禾遂劫去物件當由西局委員將兩僧及香工陳錦川等三人送縣經莫邑尊訊供後飭差帶同兩僧尋交陳秀安夫婦在案迄今多日尚未將陳尋獲莫邑尊因于前日飭將兩僧帶案詰訊問可將陳秀安尋到否兩僧同稱陳素住滬北潮陽樓左近此次劫物後已挈妻逃逸連日尋覓杳無蹤跡邑尊謂爾等與陳秀安顯有轇轕致成此禍何得妄報盜案本應懲責姑着暫行交保自去尋陳料理兩僧遵諭而退 
[英界公堂瑣案]  
　　小孩宋正祥稱從鄉間帶布三疋到滬銷售突遇胡阿金誘到戯園看白戯繼被誘至客寓將布賣脫又脫我衣服我卽啼哭由捕拘胡送案衣服已還布疋無着胡阿金俯首求恩羅太守問布疋何在胡稱伊先將布賣得錢四百餘文業已用罄無力賠償太守判笞胡二百板衣交宋正祥領去○包探秦少卿稱有日本女子坐東洋車遺失手巾包内有票洋兩元車夫卽行逃避日本女子認明車之號數報捕請查由我緝獲車夫高龍生手巾包已交出今特送案該女子申訴前因車夫高龍生稱日本女子遺忘之物初尚不見及見而欲還無從尋彼兹值包探來問卽行交出羅太守隨判高龍生管押三天手巾包交日本女子領去○潮州人翁雲祥稱開烟館有胡奎州金阿永施春橋等來吸烟計錢二百餘文硬要賒欠我不依反將我物件毁壞與論被毆拉破衣服又失烟筒兩枝約值洋六七元爲此訴捕拘案胡奎州金阿永施春橋等同供與伊是老主顧商懇暫欠伊出言不遜致與爭執翁又將毁壞之玻琉窗火油燈呈騐羅太守隨判胡奎州等合賠洋兩元○西人老本司稱由廚司薦王阿金爲侍者祗做二月自行停歇檢查之下失去手槍兩枝銅帽百粒當報捕房由包探王阿二緝獲人贓送案該包探土阿二禀手鎗兩枝一值洋三十元一值洋十餘元先拘王阿金問得一枝賣在法租界京貨攤上一枝祗賣得洋兩元銅帽亦已變賣祗存四十粒當卽吊贓一併送案王阿金供洋東時常將我打罵爲此自行辭歇手槍等件暫取質錢本欲俟領得工洋贖還今求施恩羅太守商之佩副領事判王阿金管押一月贓交西人領去○天仙戯園管門華捕稱有天津人時來看白戯昨夜又來坐在正桌上囑令移讓反敢行兇爲特拘案津人楊奎供爲家丁昨往戯園尋主人華捕不放入致與爭論羅太守隨判罰楊奎洋半元撥充善舉○包探康阿順稱見有衣裳楚楚之人住元發客棧問伊作何生理答稱在西報館且知西文西語我以彼旣在西報舘何致住客棧伊卽將所持水烟筒擊傷我左眼是以拘案請爲騐傷鄧阿福供在西報舘生理股開小錢莊對門卽係元發客棧因我夜間有事到館回時已晚因暫住客寓每月商貼錢千五百文忽有包探來問與論之下伊先掌我頰故將水煙筒擊伊伊又將我打傷經人勸散我卽告知洋東洋東已向捕房言明我乃舘内人詎今晨該包探又來喚我至捕房洗去血跡囑我到案棧夥陳永生供包探間伊伊卽打包探羅太守騐得該包探受傷屬寔鄧阿福並無傷痕商之佩副領事判罰鄧阿福洋四元給償該包探養傷完結 
[上海四馬路浦灘文報局内協賑公所報解第十三批山東賑欵啓]  
　　啓者敝所於正月十二日起解嚴佑翁山東第十二批賑欵庫平五千兩因各沙洲春賑告急疉次撥解張雪堂先生江靖規元五百兩又洋五百元又高淳洋五百元又解還代收江甯七邑公所賑捐規銀一千六百四十五兩另愈覺勢分力薄雖經嚴佑翁函電疉催苦難肆應幸得施少欽先生解濟庫平銀五千兩揚州公所解濟庫平二千兩敝所勉隨驥尾亦於二月二十日湊墊庫平三千兩連同陳與昌棧湊解庫平五百兩高易公所湊解庫平一千五百兩託瑞林祥寳號代匯每千兩合規元一千另九十六兩捐免匯費於廿一日起解特此布聞山東待賑急如星火區區解欵無裨萬一尚求各處大善長廣爲集募另行大批起解以彌缺憾實不勝急切叩禱之至[  二月廿一日粤閩江浙同人拜手稽首啓]  
[江督轅門抄]  
　　二月十一日大橋釐捐通判瞿鴻瑺見辭○十二日通判姚廷樑禀謝酌委州縣缺一次○十三日布倉大使周殿魁任事吳鳳池缷事均禀知○十四日江寗縣陸元鼎禀知任事署江寗縣桂正華禀知缷事愛育堂委員王熙見奉委辦愛育堂施醫藥局並開局○十五日知縣黄金鉞謝飭知請補宿遷縣直隷州謝陶禀知赴滬採辦洋 
 
 

Page 4

 
 
木洋鉄禀辭署海門照磨吳作麟謝委○十六日棟選知縣謝霖禀辭赴都會試知縣賈端禀知巡檢楊鏽聞訃丁父憂 
[浙省撫轅抄]  
　　二月十六日呂祖殿祝帛用印卽用縣孔廣鍾禀知藩司飭知請補奉化縣缺叩謝 
[蘇省撫轅抄]  
　　十八日候補通判管淸佐禀知泰委赴新陽縣查騐積榖倉厫並騐收積榖差○十九日河南候補縣謝庭芝禀知奉總辦電報局憲盛札委採辦滇省木植差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年二月十五日京報全錄]  
　　宮門抄○諭旨四道錄前○黔臬李奏報接印日期摺子○大臣沙等奏爲遵議裁撤台差摺子○江督曾奏報造成水雷船夾片○陜撫鹿奏叅革佐貳夾片○大臣慶奏請升補同知夾片○又奏請補知縣夾片○東撫陳奏爲遵議楝員更補摺子○二月十五日理藩院鑾儀衛光祿寺正白旗值日無引見○崑岡謝署理藩院尚書恩○内閣奏派騐放之王大臣派出肅王崑岡徐樹銘尚賢○侍衛處奏派稽查中伙之大臣派出濓公善慶○前任貴州布政使李用淸到京請安○禮部奏派閱卷之大臣派出徐桐嵩申廖壽恒馮光勛○提督衙門奏改派隨扈之大臣派出容貴○沈秉成謝授閣學恩○特爾慶阿請假五日○召見軍機○○布政使銜貴州按察使臣李元度跪奏爲　報微臣接印任事日期叩謝天恩仰祈聖鑒事竊臣於本年七月初二日陛辭蒙恩召對跪聆宸訓銘刻五中旋卽就道於十一月初十日行抵筑垣奉署撫臣潘罻檄飭赴任遂於十一月十四日准署臬司吳自發將印信文卷移交前來當卽恭設香案望闕叩頭謝恩祗領任事伏念臣岳陽下士湘水庸材廿載荷戈未効擒渠之力十年返嘯仰邀錫類之仁復荷恩綸補授今職查黔省地連滇粤貴戢暴以除奸臬司總匯刑名在安民而察吏檮昧如臣實難勝任惟有殫竭血誡隨時禀商督撫實心經理以期仰答高厚鴻慈於萬一所有微臣感激下忱並接印任事日期理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○奴才沙克都林札布額爾慶額跪奏爲遵議裁撤科屬新增台差以復舊制而舒餉力恭摺仰祈聖鑒事竊奴才等於本年七月間准户部咨開本部具奏新疆肅淸現在關外各差奏由嘉峪關内行走鳥里雅蘇台科布多兩城各站自應歸復舊制等因具奏奉旨依議欽此欽遵等因知照前來奴才等伏思現當餉項奇絀之際凡新增各項自應力籌撙節以復舊制查科布多屬額設東南北三屬台站東七台原設喀爾喀四等台吉一員委署章京七員委署驍騎校七員兵六十四名東十四台歲支羊價一百四十兩南八台原設札哈沁委署叅領一員委署章京八員兵七十二名南八臺歲支羊價六十四兩北八臺原設嗒爾喀委署叅領一員委署章京八員水手四名兵三十二名北八臺歲支羊價銀三十二兩以備差行廩給之費又科布多首站綽霍爾臺額設明阿特額魯特防城兵内共添撥兵十名委官在内以供差徭此科屬各站之舊制也迨至同治三年起因新疆不靖嘉峪關内道途梗阻西路各差由北路臺站行走差務日行繁重經歴任參贊大臣等陸續奏請添設臺站並加添各臺官兵科　迤西先後安設蘇木十二臺每臺設兵二十五名委官在内南八臺共加添兵八十名東七臺共加添兵六十三名並添派都院委筆帖式七員營兵十四名分駐各臺經理轉運城内綽霍爾首臺由明阿特額魯特兩旗内另添撥兵二十名充當首臺差使各等因經屢任大臣等陸續奏請允准遵辦在案此科屬續增臺站及加添駐臺官兵之情形也兹當海防善後需餉浩繁而新疆肅淸四路各差仍由關内行走自應遵照部咨將新增各臺及續添駐臺官兵等一律裁汰以歸舊制而節餉項除將額設臺站官兵等照舊留駐以備供應例帶遞送往來文報外卽將科屬迤西新設蘇木十二台以及東七台南八台新添之官兵擬自十一年九月初十日止一律全行裁撤其額設之台站官兵及應給廩羊支價均仍照章辦理其應裁減者奴才等隨時奏明辦理斷不敢稍涉糜費除將所裁台站官兵口粮數目另行報部查核並將霍碩特起迤西蘇木十二台所剩牲畜數目一俟查明再行具奏外所有裁撤新增台站官兵規復舊制緣由謹恭摺具陳伏乞皇太后皇上聖鑒謹奏軍機大臣奉旨着照所請該部知道欽此○○曾國荃片再前在上海耶松船廠創造安放水雷鋼板輪船一隻曾經奏明在案現據該廠將前項船隻如式造成試騐行駛迅速洵稱靈便曁隨配器具等件點交前來查該船長六十五尺寛十四尺吃水深四尺六寸馬力十六匹核與閩廠所造之威鳳輪船馬力相同應行按照威鳳船章程配募駕弁舵水人等十七員名月支湘平銀九十二兩六錢外加公費銀二十四兩於本年十月分起支兹據江南籌防局造册詳請奏咨前來臣覆核無異除將淸册分咨户兵工三部總理衙門查照外理合附片具陳伏乞聖鑒謹奏軍機大臣奉旨該衙門知道欽此○○鹿傳霖片再佐貳末秩定例不准擅收自應循分供職兹查有候補縣丞邱道生前署隴州州同任内時於奸匪李紅德一案該員竟自接收呈詞批准差傳致李紅德服毒自盡是其違例擅收釀命殊干法紀據藩臬兩司轉詳請叅前來相應請旨將候補縣丞邱道生卽行革職以儆官邪謹附片具陳伏乞聖鑒訓示謹奏軍機大臣奉旨着照　請吏部知道欽此○○奴才慶裕裕長跪奏爲揀員請升海防要缺同知以資治理恭摺具陳仰祈聖鑒事竊查金州廳海防同知張雲祥因緝捕馬賊出力經奴才慶裕奏請保奬開缺以知府用並奉部文知照開缺於光緒十一年十月二十日奉旨允准按五日行文照限减半計算應以十一月初十日接到部文之日作爲開缺日期歸十一月分截缺係冲煩疲難海防升調要缺例應在外揀升調奴才等於現任同知州縣内詳加遴選非現居要缺卽人地未宜實無合例堪以升調之員其勞績候補揀發各員亦與此缺不甚相宜查該廳地臨海濵民情刁悍素稱難治且爲奉省要隘口岸值此海防初定備豫撫綏在在俱關緊要非精明幹練奮發有爲素服人望之員不足以資治理惟查有承德縣京縣知縣談廣慶年五十六歲係廣州駐防鑲曰旗漢車京城承志佐領下人同治癸亥恩科繙譯會試進士簽分工部虞衡司行走嗣經呈請註銷主事改歸進士原班截取五年二月揀選奉天知縣引見奉旨發往奉天以知縣差遣委用五月到省嗣因丁憂回籍光緒三年正月服滿起復請咨來奉四月到省旋經署吉林將軍銘安奏調赴吉因在吉林歴次勦賊獲勝請加同知銜仍回奉省當差歴署承德海城縣新民廳撫民同知七年實授廣甯縣知縣十一年二月捐免歴俸升任承德縣京縣知縣六月到任十一年五月請咨赴部引見八月回任該員沈穏精細爲守兼優歴膺首邑辦理諸臻妥協循聲卓著實爲奉省賢能出衆之員以之升補金州廳海防同知洵堪勝任該員係屬再升所有任内叅罰處分例得勿計至該員在承德縣任内歴俸未滿三年核與再升之例稍有未合惟海疆要缺人地實屬相需已飭令照章捐免歴俸以符定例合無仰懇天恩俯念員缺緊要准以承德縣京縣知縣談廣慶升補金州廳海防同知實於地方有裨如蒙俞允再行給咨赴部引見恭候欽定所遺承德縣京縣員缺係冲煩疲難兼四要缺照例另行選員升補所有揀員請補海防要缺同知緣由理合恭摺具奏伏乞皇太后皇上聖鑒勅部核覆施謹奏軍機大臣奉旨吏部知道欽此○○慶裕等片再准補義州知州金熙葆准補鐵嶺縣知縣陳士芸准補康平縣知縣許之履均先後奉准部覆應各飭赴新任以專責成新民廳撫民同知福培請咨引見所遺員缺查有候補通判王爲澂老成諳練辦事精詳堪以署理再查現在岫岩州知州奭良辦事明敏才堪造就惟前在岫岩任内遇有教民案件成見未化辦理不甚合宜兹查有海城縣知縣張瑞三和平精細聽斷明允堪以調署所遺海城縣一缺卽以岫巖州知州奭良互相調署人地均屬相宜除檄飭遵照外理合附片具陳伏乞聖鑒謹奏軍機大臣奉旨吏部知道欽此○○降三級留任山東巡撫臣陳士杰跪奏爲遵照部議揀員更補知縣員缺恭摺仰祈聖鑒事竊照蓬萊縣一缺前經臣奏請仍以教習知縣宋行祺試署奉旨吏部議奏欽此旋准部覆該員開復摘頂處分奉旨日期係在蓬萊縣知縣出缺之後應行扣補所請以朱行祺署理蓬萊縣知縣核與成案不符應母庸議其篷萊縣員缺仍令另行更補專摺具奏等因迭經臣督同藩臬兩司逐加遴選查教習試井知縣班内名次在先之陳礽壽亦因辦理河工遲延奏叅摘去頂戴與朱行祺因案開復均應扣補兹查有其次之劉宗向現年五十九歲直隷定興縣人由道光已酉科拔貢中式咸豐壬子科鄉試副榜九年考取八旗官學漢教習十年傳補鑲藍旗教習同治二年期滿引見奉旨以知縣歸部選用欽此丁卯科鄉試中式舉人光緒四年呈請分發籖掣四川親老告近改掣山東五月十四日到省業經期滿甄别在案十年七月委署金鄉縣篆務十一年七月交卸該員公事明練才具頗優以之請署篷萊縣知縣尚堪勝任與例亦屬相符據藩可崇保臬司林述訓會詳前來合無仰懇天恩俯准以教習試用知縣劉宗向署理篷萊縣如蒙俞允該員係教習試用知縣請署知縣銜缺相當毋庸送部引見亦毋庸聲叙叅罰除咨部查照外恭摺具陳伏乞皇太后皇上聖鑒訓示謹奏軍機大臣奉旨吏部議奏欽此 
 
 

Page 12

 
 
[邗江官報]  
　　黄幼農觀察祖絡於本月十二日抵揚通泰兩分轉均禀辭回署十三日廣東主考錢辛伯星使桂森辭行翌晨起椗文武印委各員咸至河干恭送楊軍廳施司馬到揚公幹十四日文鹺尹綸辭赴廟灣海關差 
[鄂渚官報]  
　　二月初八日候補從九涂廷模禀謝提前拔委一次委辦郝穴釐局候補道庫大使羅毓楠禀辭赴局初十日卽用縣宋立球見辭奉武昌府委赴麻城提案候補典史孫啓爕奉善後局委赴江蘇公幹十一日漢陽縣薛禀知十二日考試武童十二日候補州判方文瀚奉武昌府委赴嘉魚縣查勘堤工候補巡檢洪沐淵奉武昌府委查江夏咸甯驛站馬夫金家煒奉委赴嘉魚催漕各禀辭十三日辦理沙市電報局直隷候補同知黄邦俊自上海來候補州趙毓楠奉委赴咸甯催欠欵本任松滋縣郭作霖奉藩憲札給予咨文引見禀謝候補縣史久齡禀辭解高錫赴京楊泳春禀謝記功三次酌委一次 
[袁江官報]  
　　辦理揚州淮軍軍裝偵探江南洋務三品銜河南候補道李正榮於正月二十二日由揚州來浦前赴河南○委署洋河右營遊擊余志斌於二十八日赴漕轅禀辭赴任○安徽舉人李經畬於二十八日抵浦旋卽赴都會試○候補知縣電報局委員陳同源於二月初一日赴漕轅禀知奉調朝鮮電報差使○初一日漕轅牌示武昌衛守備繁缺以州衛守備賈振芳調補武昌左衛繁缺以南昌衛守備阮貞祥調補興武衛繁缺以徐州衛守備聶士進調補蘇州衛繁缺以太倉衛守備劉淸調補岳州衛繁缺以荆州左衛守備田濤調補長淮衛繁缺以德安衛守備楊嘉謨調補杭嚴衛繁缺以安慶衛守備武壽林調補大河衛繁缺以台州衛守備阮秉瓚調補淮安衛繁缺以廬州衛守備李文斌調補 
[張子祥夫子移居平和里敬賦一律呈政]  
　　念軫呼庚積善家得邀天佑慶彌遐先生舊居與第一樓僅一墻之隔回祿時幸未延及故已助賑百羊摩挲彝鼎珍三代檢點圖書富五車里擇和平堪市隠心存廉讓仰淸華此間磐石同安穏壁間命寫巨石粉壁還教水墨加 
[奉酬濮陽君明泉]  
　　雅韵流傳足動聽欣覘裙屐集盈庭連番欬唾傾珠玉得意詞華燦日星世故渾忘心坦白交遊投契眼垂青辱承枉顧聯幽賞相對猶餘翰墨馨[  小樓主人初稿]  
[祝壽母王太孺人八十並和二彝先生疉韻兩律]  
　　天教淑德享遐齡八十我曹目未經歴遍五朝眞上壽算來同輩似晨星斜陽滿樹光如錦慈竹頻年色更青聽到兒孫齊祝嘏暗中呵護藉神靈古稀以外是餘齡兵燹當年想幾經祗見行來身愈健不妨老去鬢如星　持都說同氷潔剌繡猶明尚眼青聞道名園多古木蒼松翠栢藴精靈[  海上種榆山人悅彭氏拜稿]  
[上海北市絲對會舘核奬籌賑公所施少欽經收山東賑捐二月十八日九日第九百三十七八次淸單]  
　　無名氏刧來抱佛脚由晋生莊交來三百元詰清堂一百元姜堰王習揚求保父却病延年由巨　莊來十元平望生餘子由永和局來五元東海愛日子三元金陵馬春記二元以上十八日○粤垣雲臺里謝公舘印彭發經交無名氏華記慶記平安由百川通號來二百元浙寗傳成烈求姑母鄭傅氏病痊續助完愿九十元東洋無名氏二十四元朱造儉得孫移親友賜儀敬代造福由震泰絲棧來二十元浙寗一勺水求生意順遂十元周秋泉周海泉求母病痊十元浙杭李以信求保病愈由全盛局來二十元餘姚羅恂甫酬姪病愈神戴愿十元高晉康求病痊五元新安汪一元○河鎭乾茂美錢號經募昌字第二十二號册十一户十六元又敬求子息氏四元由蔚長厚號來○豐源莊募交昌字一萬三千三百四十九號册愼修堂二元愼康莊二元有竹人家一元隠名氏一元餘慶堂邵一元莫釐山人五角淸河居氏二角無名氏錢三百五十文夏金秋二百文九户合共來洋八元二角○恊同慶號交來福建梁恊台經募管帶台灣飛虎前營卽補恊鎭田番銀洋二十元記名提督管帶台濟鎭海右營桂十六元旗后藏拙齋林十元辦理台灣旗后海關委員恩十元洋藥厘金分局八元留閩補用守府鄭維霖二元千總李炳煇二元辦理旗后通商局廣東補用縣楊四元台灣南淡叅府陳三十元前署鳳山縣補用分府李三十元記名提督管帶台灣旗后礮台陳三十元文案處譚三元敎習陳桂昇三元正哨陳　山二元副哨陳得勝二元旗后礮台隊目弁勇等番銀二十六兩下淡營都閫府吳六元淡水分縣吳四元南路營中軍府王三元防汛守府潘二元恊轅文案蘇二元督辨鳳山鹽務總管朱四元頭品頂戴統帶鎭海前軍方二十冗鳳山縣張十元台旗遠記棧六元鄭和利六元蕭廣裕順四元六品軍功陳宗維二元鳳邑綿順號一元生員呂維祺二元益隆棧二元新廣進布號一元廩生盧德祥三元簡裕成號二元生員王淸華二元又司徒道經　方均八元鄭正道三元郭　文二元福興當三元興仁當二元利和當二元元昌當二元順發當二元怡發當一元怡昌當一元同昌當一元瑞雲當一元高四敎堂二元雲陵連舘四元張森一元陳星李淸華合一元雲霄廳梁子裘一元沈星聚一元王維齋一元遊芝堂一元雲霄門印二元書辨一元以上共五十八户合併來規銀二百二十七兩二錢五分○　東恆義棧銅洋一元錢一百文以上十九日 
 
