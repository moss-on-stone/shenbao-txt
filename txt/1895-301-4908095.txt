# 1895 - 301 - 4908095

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[接論臺事]  
　　如奕棋然精於奕者舉棋纔三四斂手而甘敗者國手也必待倒奩空枰大敗塗地爭猶不止此俗乎之所爲棋之最下者矣兵法云知彼知已百戰百勝淵帥而明知臺南之不可守而姑守之是存僥倖之心不可謂將才若不知臺南之可守而固守之是存剛愎之見不足稱智士淵帥必居一於此矣爲此說者存執一之見以成敗論人所謂欲加之罪何患無辭今之毁淵帥爲身敗名裂者卽前之譽淵帥之少雙寡二者也烏足以知人論世哉夫人當功成之後當論其跡而不必論其心垂敗之餘當論其心而不能過拘其跡在淵帥非不知臺南之不能久守而必欲守之亦勢成騎虎不得不然耳且人之因屈而求伸者情也欲伸而不能不屈者又勢也至於久屈而必伸固天運循環之理求伸而終屈亦人事遭際之常非可一概而論也以淵帥抱大將才遁跡域外埋身草莽亦可謂屈之至矣迨法越事起始展其才助越禦法無戰不勝法人畏之如虎黑旗之名傳播中外越南授以三宣提督之職淵帥之才雖得展布而究未大伸其志也迨奉召入關畀以專閫淵帥之志乃始伸然自中日搆釁東省軍興調防海嶠劉帥曾禀請總署願臨前敵惜不果行致淵帥仍不得大展其才暢伸其志所以朝廷以臺灣爲棄地召之内渡而軍門尚不願以棄地視臺灣而與日堅持也幸而勝則當舉臺灣全地獻之朝廷復我大清土地日人亦當無可置喙不幸而敗則於中國本無所損此淵帥守臺之心也使唐中丞不應義民之請堅辭民主相約内渡劉帥未必固執及中丞潰逃之後劉帥守臺之心益堅是劉帥之守未始非中丞有以激成之也說者謂劉帥旣存堅守之念則當臺存與存臺亡與亡事濟與臺民同享富貴不濟則以身殉以謝臺民何以城陷之後不聞其死但云避入内山又聞已至厦門當時唐中丞之走未必滿劉帥之心曾幾何時蹈其覆轍不幾如五十步者之笑百步耶不知唐中丞可以不走而走所以未必滿劉帥之心劉帥則迫於不能不走而走豈尚不能滿天下之心乎若臺灣未經割棄則有戰守之職喪師失地死之固宜不死而朝廷亦必罪之若已經割棄則劉帥所據者日人之地也據日人之地而不能守則走之可也死何爲　卽不死而朝廷亦不能罪之非但不能罪之抑且可以用之或謂日人之恨劉帥痛心疾首爹利士船於初三日開回厦門　大担口外忽被日本兵船跟追攔住派兵上船搜查恐有劉帥在内徧搜船中内有四人與劉帥相貌仿彿者曰本兵　卽欲將四人拘去後經嘉士洋行主乘南澳商船前往搭救以此觀之日人之於劉帥欲得而甘心使中國若再起用日人必與中國爲難中國諒亦不能再用矣不知中國黜陟之權中國自操之日人豈能越爼如謂與日人爲敵者不能復用則敵日者奚止一劉淵帥哉遼東之役除潰逃降死之外能令中國一概不用乎如謂臺灣已爲中國所棄之地爲淵帥把持其間致日人勞帥糜餉非遼東諸將之可比則當日法越之事法人受劉帥之創十倍於日人進關後卽摧爲總鎭淵帥之守臺灣與淵帥之助越人其跡相類當時未聞法人出而相阻與中國齟齬日人旣得臺灣自必置淵帥於不問矣至安置淵帥之處朝廷自有權衡非草茅下士所得擬議也而不能不爲劉帥痛哭流涕長太息者深山遁跡未卜存亡志士末途英雄遲暮卽有經天　地之才恐已消磨盡凈而不復再動功名之念也不亦惜哉 
[上諭恭錄]  
　　九月初二日奉　上諭御史烏爾慶額奏劣員蠹役勾串舞弊私放米石據實糾叅　摺據稱豐益倉應放中營兵米任意遲延虚報日期前經户部查明該倉並未開放其報部所放米石究係何人冒領倉匪劉起山勾串舞弊請飭查辦等語著稽察該倉御史會同步軍統領衙門户部認眞查核並著倉塲侍郎將花户劉敬三卽劉起山交出歸案訊明懲辦欽此同日奉硃筆褚成博補授禮科掌印給事中欽此同日奉上諭恩澤等奏解省絞犯中途脫逃請將原解宫議處一摺騎都尉榮陞奉派管解絞犯並不加意防範以致乘間脫逃實非尋常踈忽可比榮陞著先行交部照例議處仍勒限將逃犯張　　卽張明訓務獲究辦餘著照所議辦理該部知道欽此同日奉上諭御史烏爾慶額奏各部院大臣跟隨車轎夫役人等聚衆滋事請飭拿辦等語前因給事中端良奏裕德會章車轎夫役在　院搶米毆人甫經降旨飭辦何以近日復有如該御史所奏各情實屬不成事體嗣後各部院大臣務當嚴加約束並著步軍統領衙門順天府五城御史飭屬隨時訪查遇有犬員跟役人等藉端滋事卽行拿交刑部重從懲辦欽此○初三日奉上諭盛京兵部侍郎著溥顧補授欽此同日奉旨廂黄旗漢軍都統著裕德補授欽此同日奉上諭額勒和布奏假期屇滿病仍未痊懇請開缺一摺額勒和布著再賞假兩個月毋庸開缺欽此同日奉上諭昨日道旁叩閽之民婦徐劉氏著交刑部嚴行審訊欽此○初四日奉旨國子監監丞員缺著鄭鼎纓補授江西德安縣知縣員缺著鄭綬祺補授直隸樂亭縣知縣員缺著韓克謡補授安徽英山縣知縣員缺著陸士奎補授江西都昌縣知縣員缺著錢鴻　補授浙江安吉縣知縣員缺著汪一麟補授山東新泰縣知縣員缺著田寳蓉補授山東文登縣知縣員缺著李祖年補授江西萬載縣知縣員缺著譚紹裘補授陜西懷遠縣知縣員缺著張祥齡補授四川資州直隸州州判員缺著孫貽穀補授俸滿甘肅中衛縣教諭陳恊華著以知縣用截取舉人梁肇修著以教職用詹事府筆帖式員缺著玉光補授太常寺筆帖式員缺著濂泉補授理藩院筆帖式員缺著保善補授理藩院筆帖式員缺著存瑞補授直隸口北兵備道員缺著鍾培補授直隸保定府易州理事通判員缺著文琦補授擬補内閣中書吉順國子監學正王祖慶俱准其補授保舉山東候補知縣李炳彰福建候補知縣方寳麟俱照例用親老事畢改選湖南藍山縣調補衡陽縣知縣陳寳樹著不必坐補原缺卓異前陜西鳳縣知縣朱子春著准其卓異加一級仍註册候升解餉官山西候補知縣趙業南著以應升之缺升用吏部文選司郎中員缺著惠淼補授所遺文選司員外郎員缺著鍾琦補授所遺考功司主事員缺著富綸補授明保候選知縣沈錫藩著發往福建以知縣補用欽此同日軍機大臣面奉諭旨本日引見之候選道廕昌著於初四日預備召見欽此同日奉硃筆這武塲辰字圍著載瀅監射徐郙較射宿字圍著熙敬監射王文錦較射列字圍著奕謨監射榮惠較射張字圍著札拉豐阿監射徐樹銘較射欽此同日奉硃筆這武塲監試辰字圍溥松去宿字圍著 
 
 

Page 2

 
 
劉桂文去列字圍著如格去張字圍著孫賦謙去欽此同日奉上諭巡視東城御史文博等奏東城創設煖廠懇賞米石一摺據稱該城小巿口東創設煖廠收養窮民甚多集捐生息費用不敷援案請賞給粟米等語著照所請加恩每年賞給粟米三百石以惠窮黎欽此 
[本館接奉電音]  
　　昨日京師飛電傳來上諭一道敬謹譯登○九月十三日奉　上諭湖北漢陽鎭總兵高光効著調補江南瓜洲鎭總兵欽此 
[英電譯登]  
　　華歴本月十三日倫敦來電云俄國現又從國丙派得快船一艘載有兵士滿裝軍火開到太平洋水師艦隊内以備應用 
[擬增領事]  
　　法國來信云法廷擬將添設領事官數人在中國南省地方惟是何口岸尚未定見 
[兵官溘逝]  
　　厦門來電云東洋有一王子統率羽林軍現在臺南於本月十一日病殁 
[詳述臺南失守後瑣事]  
　　厦門訪事人云重九日亞士厦門爹利士三輪船載到臺南避難之男女老幼二千餘名口大抵皆披髮跣足哭聲震天詢之據言日人遣兵登岸時城内勇丁並未與之接戰日兵逢人便殺將官廨廟字民房任意焚燒迨晚卽向本地持白旗投降之紳耆盡情勒索搒掠不堪復縱令兵丁擄掠宣淫任意　殺聲言日本自用兵北省死傷不滿千人獨於臺灣南北中三路死傷多至數萬人故於此次寛期至九月二十三日方出榜安民刻下任　兵丁淫掠以爲酬功日内城鄉鎭社男女之自盡者不知幾十萬生靈塗炭言之傷心而附近鳳山恒春等縣各鄉亦皆被日兵剿洗每見村莊卽放火焚之掠得小孩則抛擲空中以刃迎解或用洋槍上刀頭穿入腹中透出脊背以爲玩耍之具眞殘忍矣哉近日嘉義埔裏社内山義兵仍與日兵互鬥土匪又彼此素不相能自相殘殺良民遭刦屍積如山噫使非唐薇卿立十日民主之國何致若斯此臺民之所以太息痛恨於大伯理璽天德也○臺南各統領先後逃至厦門分寓三仙萬安福升各客館勇丁六千八百餘名亦由日本兵商名輪船載送至厦門金門兩處水師提督會同道憲電請省中派伏波飛捷兩官輪船分别遣送湘粤等處所幸勇丁在厦尚未滋生事端○劉淵亭大帥附爹利士輪船至厦日本兵弁丸次上船搜索皆未尋獲刻下已由漳州陸路回粤西珂里矣聞臺南退讓之故實由紳士陳某等十三人力阻大帥切勿開仗免致城破之日玉石不分以致軍門灰盡壯心於初二登舟以避云 
[晉撫起節]  
　　升授山西巡撫前浙江布政使胡靳生中丞涓吉於十一日辰刻由杭起馬入都陛見先期中丞乘坐緑呢四轎身穿行裝至各處辭行省中大憲於初八日在兩湖會館設筵祖餞傳班演劇直至三更時分始散仁錢二縣預備大號官舫三艘在武林門外新馬頭停泊恭候憲駕中丞瀛眷因未到浙行李無多先於初九初十等日由防軍局勇押赴河干裝載十一日各大憲均至武林門越城恭寄聖安畢卽至碼頭親送行旌并由防軍局撥砲船四號護送 
[潯上丹楓]  
　　九江訪事人云宋頌臣鎭軍飭標下飛虎選鋒新勁城守各營將領各率所部哨弁勇丁於九月初六日在大校塲祭纛卽俗所謂迎霜降是也黎明時節出南門進西門迤邐　營前導有馬隊百餘名大旗數百面洋槍隊千餘名銜牌數十對盔甲三副香亭一座○署理德化縣慶西垣明府擇吉初六日進署官幕之道賀者不絶於途明府排日設筵欵之異常驩洽○慶明府見邇來各省裁撤勇丁紛至沓來最易逗遛滋事爰出示嚴禁倡賭飯店則設立巡環簿烟館則限二更後不許開燈并修整栅欄嚴飭更夫丁役看守○升授湖北臬司惲廉訪祖翼入京陛見道出潯陽初七日乘問津官輪船東下 
[洪都客述]  
　　江西省垣訪事人云八月初十日小雨之後疫氣仍未稍减近日深秋已屆薄寒中人而民人之患霍亂轉筋者依然如舊百花洲左近某冷粉鋪五日之内死至三人此外亦有患　螺痧者大都貧户居多要皆夏天畏熱貪凉居處又不能掃除清凈病發則無力選擇醫藥以致輾轉就斃殊可憫也間有富貴之家亦染此症者則因夏天不能戒色慾節飮食愼起居外感内傷元氣虧耗至秋病發卽無藥可施也○江右各屬統計本年秋收不及上年蓋袁州瑞州臨江各府屬有被旱傷者亦有豆子甚佳足資補救者若南昌府屬工勤而分身早者則所收尚豐工惰而分身遲者則多告歉且用牛戽水者多豐收用人力戽水者多歉收至饒州廣信各府屬幸無水患而上游袁瑞各屬米穀價昻甚至阻運出境○八月二十七日夜三更後細雨如絲雷聲猝發時在九月節交寒露而豐隆君尚大肆神威亦異事也○上年大憲以剛字吉字各營調往北省駐紥山海關樂亭縣防守海口本年事定撤回中秋後由防所乘火輪車至天津換乘輪船至九江復换民船至省垣爲期不過十日行路至數千里可謂飛速之至矣某日吉字營管帶曹都戎文元禀見德靜山中丞面陳一切中丞慰勞有加隨令紥營城外以備調遣 
[宜昌類誌]  
　　城内財神廟對門漆鋪内寓府考别縣文童每夜必邀人賭博房主以家有内眷半夜三更閒人出入恐有所失各皆不便爲請豈衆文童不以爲是爭論之下卽將房主毆傷房主赴東湖縣喊控邑尊坐内堂審問情知童生人衆恐惹事端故微將兩造誡飭又恐該房主出去再爲衆童所毆因將房主管押暫緩釋放當時看審童生擠滿衙署見不放房主又在大堂鬨鬧竟有一童手持傘柄望縣官打去幸爲差役所阻僅將官帽打歪未受其傷當卽退堂各該童生亦鬨然散去童生每藉考試恃衆横行殊爲風俗之害况宜昌所屬巴東鶴長樂歸州等處之人多有本非考客假冒童生來宜聚賭詐騙錢財爲害眞非淺鮮安得地方官逐一查究免致生事耶○中秋前後陰雨連宵間或一晴當晚卽雨四鄉棉花前七月底頗見茂盛近遭陰雨半多糜爛各鄉農無不各喚奈何也○入川之貨保險者甚少宜地卽設有保險行生意甚屬寥寥前日某客辦得客貨數千向某行保險入川行至夔州左近被風所壓船貨沈没人口爲紅船救起幸各無恙所失之貨當向保險行取償聞賠二千數百兩雖尚未足數而該行一年所獲之利已所剩無幾矣○前歲洋船曾在宜昌江中失去鐵錨兩口水退後已獲其一今年某兵船來宜灣泊不料又逢水急將頭尾兩錨全行紐斷落水兵船已開回漢口前日有人在江中挽得鐵練當卽撈起鐵錨一只往報稅關西人賞以酒錢十餘串將該錨存留以待付失錨之船云○前因天時酷熱人多時症近日天氣日凉時症亦漸减然痢瀉瘧疾尚不能免不過較前易於醫治也西鄉某姓昨日迎娶新媳迨娶至家中請新人出轎不料新人寒冷不知人事正慌急間幸媒人已到始知新人正患瘧疾方始放心扶入新房安臥俟愈後再行合巹也 
[白門衰柳記]  
　　金陵訪事人云北極閣一帶四山環繞菊花最盛每屆深秋時節文人墨客聨袂偕來時於金迷紙醉之中尋東籬詩興所惜方圓數里道路崎嶇行履惟艱時虞傾跌現值新修馬路易瓦礫爲坦途是以重九登高之期馬車東洋車絡繹如梭不絶於道客有繞出山後者但覺芳華滿徑秀色可餐笑插滿頭興復不淺較去年風景蓋已天壤相懸矣○某日曉夢初回雞聲喔喔突聞有叩户聲犬吠聲主人應門聲商略聲怒聲惡聲詬誶聲拳足交加聲徹耳喧闐不堪其擾起而詢之知李姓家偶來一似曾相識者一昨買醉秦淮流連永夜燈船酒席不名一錢招招者知是金玉其外敗絮其中者堅求以現錢賞賜其人無可奈何告以離此不遠有契友家在信府河緩急可通盍往商借舟子勉應之至則主人有難色舟子窘之愈甚大肆咆哮旁觀咸抱不平爭閙移時主人恐釀成事端不得已假番餅數枚付舟子使去適之喧嚷蓋爲此也○甲乙二人同事多年積不相能然彼此並未破面了適逢某大僚招飮觥籌交錯歡洽逾常酩酊之餘微有口角甲素無酒德至此竟將巨石飛擲乙猝不及讓正中額角以致皮破血流主人駭極不知所爲速著人延醫療治現在傷頗沈重未知甲將作何了結也 
[恭迎青女]  
　　初七日爲霜降之期杭詶武營中人例有迎請霜神之典初六日黎明杭協林副戎中協趙叅戎城守張都戎左右營許揀 
 
 

Page 3

 
 
兩守戎均排隊至撫轅齊集時屆辰刻各營兵士按隊徐行由東轅門經板兒巷出螺螄門詣霜神壇行禮各武員均排齊全副執事頂盔貫甲柙隊同行撫憲執事之後用綵亭以八人舁盔甲一副一路旗幟如雲刀鎗似雪至壇後早有辦差人等將祭品供奉神前由杭中兩協鎭主祭行一跪三叩首禮祭畢各兵士施放鎗砲一排然後入城經荐橋過平津橋轉保佑坊大街復至撫轅始各打道回衙晚間由各營官頒給酒肉犒賞軍士此固武營中之大典聞迎霜後卽將舉行大操云 
[醉漢持刀]  
　　金陵訪事人云本月初三日之晚初更時有甲乙丙三人大搖大擺闖入東牌樓鶴鳴園酒肆命酒呼殽狼吞虎嚥酒至半酣欲點某菜酒保告以時近二鼓此味無從購辦矣甲乙丙勃然大怒拍案敲檯並將杯盤擊碎酒保與之理論甲驀舉案上菜刀便斫園主人見事不妙出爲排解告以容俟明日置酒服理甲乙丙盛氣稍平不名一錢東倒西歪而去 
[雷擊誌異]  
　　杭州訪事人來函云上月某日杭人喧傳獅子巷地方爲雷擊斃一人或云打死一蛇當卽探問該處居民悉爲雷擊者乃吳姓之家吳充藩署書吏家有一母一妻一妹一弟其弟在塾讀書是日妻適歸寍母又外出僅留一妹及女僕在家正在午餐忽聞霹靂一聲穿入中堂其妹投箸而起但見火毬一個在屋旋轉隨穿牆而出門限屋柱俱已焦灼牆穿一洞細不盈寸當有鄰人前來問訊察看情形但見人俱無恙疑牆角中或有妖物擊死及久之並無他異殆西人所謂偶觸電氣歟 
[滬江官話]  
　　本縣黄大令探悉升任湖南巡撫陳大中丞寳箴入都陛見道出滬江不日將到昨日特飭辦差丁役往招商局碼頭整備供張○本任湖北漢黄德道惲菘　觀察升授湖北臬司北上陛見繞道申江於前日抵滬命駕入城拜會各當道均飭家丁擋駕○江南提標中營叅將張莘源叅戎昨日因公由松來滬砲艇在滬南大碼頭停泊命駕進城赴文武各衙門拜會至縣署黄大令飭丁擋駕 
[札辦冬防]  
　　各處防營皆奉上憲裁撤以致散勇紛紛遍地皆是本埠關道憲黄幼農觀察恐有散勇逗留滋生事端因札飭上海縣今年冬防提前辦理以安閭閻黄大令奉飭後當卽照會各巡防周及善堂各鋪叚董赶緊循章辦理晚間按叚梭巡以免匪徒混跡想開辦之期定不遠矣 
[機器傷人]  
　　寍波人章林向以小工餬口在惕樹浦某紡紗局做工久之機器漸漸熟悉適司機人有事倩彼代爲照料昨晨偶不經心致被機器軋傷右手手指粉碎血肉淋漓急雇人舁送同仁醫院請曹醫生施治 
[惠及遠人]  
　　昨報朝鮮難民求給文憑一則昨日黄大令將吳觀察文憑給付飭差護送登薩加米麥魯輪船動身回國矣 
[拐犯送究]  
　　本邑東鄉高家行巡防分局委員某二尹飭勇甲將誘拐婦女之沈半卿押送來縣請究值日差入内禀明黄大令諭飭看管候訊 
[鄰封移緝]  
　　本縣黄大令接准青浦縣汪明府來文内開八月初十日據四十七圖地保張在權報稱貢生王衮華家被盜匪明火執仗撞門入内搜刦一空慾壑旣盈呼嘯而去核計被刦銀洋衣飾贓數甚鉅求請勘緝當卽會營前往履勘屬實飭捕查緝無獲移請協緝以期早日破獲等因并發賞格全案拿獲者賞洋五百元僅獲首盜賞洋一百元夥盜每名賞洋五十元知風報信因而拿獲者賞洋五十元黄大令展閱後卽諭捕役協同汛捕地甲上緊嚴緝 
[英界公堂瑣案]  
　　李文卿不知何許人衣履翩翩風流自賞前日聞西人有賽馬之舉獨行至泥城橋見小孩金阿興方支搭看檯遂坐而閒眺迨觀畢下檯而去不給分文阿興向之索錢以致互相爭扭所衣寗綢馬甲竟被阿興撕破些微旋經三百三十九號巡捕一併拘入捕房捕頭以事起細微揮之使出李堅不依允願押候同解公堂及昨晨屠别駕訊鞫情由李訴稱昨日偶至阿興所搭檯上觀賽馬曾給錢十文少頃阿興又來索取致與爭閙斯破坎肩阿興供稱小的年十三歲家中貧苦故乘西人賽馬之際搭檯以博看資李看罷不肯給錢是以爭閙别駕以李係體面人竟靳此數文錢與十餘齡之小孩爭閙殊屬不知自愛遂大加申斥諭令補給錢十文然後開釋○包探黄四福禀稱小的查得王小福前在無錫居民徐英荃家傭工近日忽竊取徐家玉數方携之來滬經小的緝獲是以解請究懲王供稱小的竊取主人之玉實共五方已將三方寄送回家現只兩方在此聞主人已遣人到申根查此事矣别駕著押候其主到案禀陳再行核辦○扒手成擒已詳昨報昨晨三百五十九號華捕將扒手解案禀稱小的查得此人姓王名阿福昨在賽馬塲邊見費小生所抱小孩臂籠跳條卽攫取其一意欲奔逃經網當塲拿獲指交小的送請訊追費投案申訴前情無須贅錄王供稱小的窮苦不堪不得已而以掏摸爲事如今只乞施恩别駕判令笞責一百板○有蔣四福者圉人也前日執鞭不愼致將老嫗董朱氏撞翻馬足蹴傷其額適爲三百七十七號華捕所見拘解公堂歴禀情形并稱董朱氏受傷疼痛不能投案備質蔣供稱昨爲賽馬之第三日路上馬車過多小的照料不週以致釀成此禍如今不敢狡辯只求大老爺法外施恩别駕著押候視氏傷勢能否就痊再行核定○包探杜雲卿禀稱小的查得積竊嚴阿華犯案纍纍屢經歴任讞員大老爺懲辦日内甫經大老爺釋出卽又竊取張王氏陳阿坤二家烟槍衣服售與王其生所開舊貨店經小的緝獲人贓送請嚴究張王氏及陳投案領贓嚴供稱小的怙惡不悛自知紕繆今已悔過惟乞開恩王供稱小的不知竊贓故敢收買别駕判令將嚴笞責二百板管押六月王判罰洋銀五圓如數充某項公用○偷兒王阿三行至某處見李順興所開舊貨店上置有舊地毡一條遂順手牽羊竊之而去適三百五十一號華捕睨視其旁卽拘入捕房暫行管押昨晨解至案下别駕研問之餘李投案領贓王供稱小的贓星照命以致見物垂涎大老爺如肯施恩則以後富洗心革面矣别駕判令笞責一百板○賊犯王德明次第掩入徐通源嚴茂林楊清和諸家乘間竊取綢布衣服首飾報失後捕頭遣包探倪順泉金阿狗查獲人贓并詰知王行竊後皆倩施阿春及同居之周志德張四明質錢因之一併解案禀稱小的查得王因踰牆竊物從高跌下傷及足　徐等各失主紛紛投案領贓王供稱小的足力已疲跌傷甚重籲求赦宥聊度殘生至施確知行竊之事并代銷贓周張均不與聞小的不敢拖累别駕判令將王管押兩月笞責三百板遞解回籍施笞責一百板周張各管押兩禮拜○李子良騙取王月生布衣一件質錢使用經包探張阿五查獲拘解公堂别駕判令掌頰一百下 
[萍鄉告災公函]  
　　子眉蓮珊子萱少欽大善長先生閣下吳楚接壤羔雁未通每閱申報所載義舉及晉豫奉直各省籌捐義賑啓中率由大名提倡知當今海内種德人物首推執事企慕之私與時俱積邇維起居多福爲祝啓者敝邑萍鄉居江西西南之邊地其地多山少田居民一歲兩收早稻居十分之三晚稻雜糧居十分之七幸遇年穀順成服用儉嗇頗稱安謐自壬辰年會匪亂後旱災風災蟲災層見疉出艱窘已不可言望歲之殷匪伊朝夕不意今年早稻收成减色又自四月二十八日以後連月不雨四鄉紳民虔誠禱求涓滴不下晚稻顆粒無收雜糧亦均枯槁以數年凶歉之後更遘奇荒懸磬之言不足爲喻現在泉源日竭不惟民食罄盡卽食水亦難多得庚癸之呼聞者酸鼻平昔號爲富户者今已一粥不飽貧者至團稈餅舂竹實掘草根度日甚或婦病牀蓐而數歲孤兒啼飢索哺卒至母子莫能自存種種苦情筆難殫述雖經衆紳設法拯救而地僻一隅旣少通貨富商又無存公鉅欵縱竭私財以施饘粥杯水車薪所濟無幾又况敝邑往歲青黄不接全賴乞糴鄰封今本省之安福蓮花廳湖南之醴陵攸縣瀏陽亦以同被旱災禁止米穀出境萍民坐困其中遂成束手待斃之勢尤可危者他省産麥　鄉春季卽可收穫敝邑早稻須遲至六月方可登塲而目前之急已至此極來日之慘眞有不堪設想者前月已將被旱緣由禀懇督撫各大憲奏請免徵發賑惟荒災 
 
 

Page 4

 
 
太甚時日太遠非多籌賑欵勢難徧給不得不藉義捐以輔官力之不足歴年北五省水旱凶災皆賴大善長力任艱瘁廣募多金救全民命無算兹敝邑受災深事萬分危迫情尤可憫務求善長作仁人之領袖遺陰德於子孫現丈六金身廣爲說法多集一分之捐卽多活一人之命大君子惻隠爲懷諒必矜而卹之將來積有成數請就近交同邑現任上海縣黄明府彚收轉解至爲妥便蒼赤喁喁日夜仰望膏澤霽雲斷指包胥頓首握管懇切敬爲吾鄉億萬生靈請命專此告哀伏乞俯察祇請台安不戬子英太守善士均此致意請安江西萍鄉縣闔邑紳民哀懇上海北巿絲業會館籌賑公所施則敬子英甫鈔登 
[殁存均感]  
　　謹啓者敝堂施醫已久需費較鉅籌措實艱兹蒙無名氏善士慨助洋三十元又無名氏助二元陳花仔善士助施材洋四元韋陳氏助九月份一文愿洋一元鴻恩疉沛鰲戴同深施濟及時挽殘生於垂斃幽明並恤卜福履之咸綏除分掣收條外請誌報章藉伸謝悃上海虹口元濟善堂董事唐廷桂等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　　紹興上虞縣生員谷肇成在百官鎭開懷德典當雇用陳霞軒爲執事上月某日陳將首飾房中　有金銀珠　　　二萬餘兩並將帳簿一并挾之而遁來滬寓小東門泰和客棧前日爲失主尋至陳已聞風避匿鋪陳行李均在棧内失主著棧　交出棧　　　生以陳由紹興人蔣柳亭薦來遂將蔣送入捕房昨禮拜四堂期解請鄭大令祁繙譯會判生員谷肇成投案遞禀伸訴前情包探將陳之箱　　李一并解案質之蔣柳亭供與陳霞軒同鄉來時共有行李五件小的在鹹瓜街某參行爲夥薦至泰和客棧棧主王阿生供八月初十莊同　　棧住宿蔣亦時常來往並在棧中宿過二夜本月初一日蔣陳二人同至麥家圈德昌典當碰和並同該典執事馮姓時往公陽里某妓院宿娼　肇成又禀陳將帳薄挾出以致贖者無從查核大令著將皮箱考籃等物當塲開鎖令谷檢視有無原贓大令謂棧主曰可有銀洋存儲王阿生　並無存洋八月初十有王姓來棧向陳索洋一千二百元由蔣經勸還洋六百元質之蔣柳亭供小的不知細底有德是當内馮姓經勸大令再　研詰謂挾此鉅資而遁豈無存儲顯有不合蔣供當在公陽里拼和共有四人馮姓亦在其餘二人均不認識大令謂蔣曰爾在滬日久何得諉爲不知著押候拘拿陳霞軒到案再核棧主斥退○沈培緒遞禀聲稱陳子實將沙遜棧單繭子八十八包計四十二擔抵銀二千五百兩另造僞單給還小的向寳和錢莊抵押銀一千六百兩陳供棧單並未見過此貨由洽成過磅轉抵廣豐洋行尚有周渭記在塲包探禀稱陳將眞單抵銀另造僞單交還沈培緒沈向寳和莊押銀持往出貨始知僞造大令謂陳曰此貨現非爾有何得擅自押銀陳供去年沈等先向抵押求大老爺明察向廣豐查問便知虚實沈培緒禀此貨共值銀三千餘兩只售銀二千三百餘兩除去寳和銀一千六百兩外不敷尚鉅周渭記將眞單贖出向沙遜出貨陳又供周渭記向廣豐贖出由吳琢庵經手抵押大令得供與祁君會商謂此案尚多疑竇著將陳押候飭探吊到寳和莊眞假抵票並傳沙遜廣豐周渭記等到案復訊原告　退○趙自華遞禀聲稱與沈煥文梅明祥三人股開合記花棧三月廿九施炯青來買定花子三百十二担計價洋二百廿五元有奇洋未付給將施拘案請追施供買定花子屬實其洋已如數交與宋東昇宋供施洋二百廿五元如數收到股東沈煥文富時言定許給花紅一股監生經手餘多銀一萬餘兩僅收二百廿五元不敷尚鉅求恩公斷大令衡情酌斷謂此係生意往來不得糾纒花紅張冠李戴著將宋押候繳洋施交原保原告斥　○包探禀稱彭海寳手持洋酒一瓶在洋涇浜求售爲西人認著原贓拘入捕房解案請訊西人亦投案向祁繙譯伸訴質之彭海寳供去年十二月向永發洋行拍賣呌貨共二十五瓶計銀三兩五錢大令問爾知此酒是何牌號供稱名目甚　殊難悉數大令謂此係新牌並非舊貨究竟在何處買來仍供四馬路永發洋行問可有發票供稱向無發票大令謂爾一面之詞殊難深信著押候交保出外向永發洋行開單呈閱如無發票著罰洋十元以儆○陳阿春禀在某棧爲茶房王阿根隨同客人入内乘間竊去香爐一枚當塲拘獲解送捕房又在身畔搜出水烟袋一支質之王阿根俯首無詞大令著押候笞責八十板贓還失主○王俊發禀在謝昌順烟館爲夥被姚阿發竊去烟槍一支赶卽找尋已向押鋪質洋十角當票呈電姚供住天興客棧烟槍當在南巿著押候笞責一百板當票給還失主自行贖取○包探禀稱林相林在碼頭竊取白米一包交陳順寳售賣當塲拘獲人贓一并解案請訊林供福建人向爲小工米在麻雀船上竊來大令得供著將林陳二竊押候各責五十板 
[美界捕房紀事]  
　　昨日上午某西人雇坐第二千一百二十七號東洋車至百老匯路醉態瞢騰倒臥車内車夫東奔西突罔知所之一百五十三號華捕見之押令送至捕房捕頭命將西人押候核奪○寗波人曹紀發騙子也某日曾至天潼路仁成貰器店騙得錫盆三十一枚並銅器三十餘件經店主控諸捕房旋復往漢璧禮路陸金桂處騙得象牙鑲嵌之琵琶一面陸亦投訴捕房昨晨包探竇如海由南巿某處拘獲　解捕房候送請英讞員訊究○粤人某甲家居篷路第三百二十四號房屋前晚忽似瘋非瘋取磁碗由樓窓口擲下行人均不敢前愈聚愈衆二百二十八號三道華捕並一百五十七號華捕見之將甲拘送捕房旋由甲母訴稱甲素來安分今爲酒醉所誤求卽開釋捕頭准其母領回管求 
[金陵官報]  
　　九月初四日署巡道桂新授福建興泉永道周蓮支應局江西候補道惲均見奏辦湘軍鐵字全軍營務處湖北直隸州歐陽定果銷鐵字營務處差謝當咨回省辭○初五日藩臺瑞署巡道桂徽寗道袁釐捐局候補道穆城内保甲局候補道章候補道程儀洛叅將黄友勝謝委管帶福安輪船均見鹽知事譚正春禀謝飭知辭赴揚○初六日徽寗道袁見辭洋務司候補道黄見署巡道桂謝委總辦寗省商務局新授湖南岳常澧道卸任徐州府桂中行到交卸徐州府事來新授福建興泉永道周蓮辭管帶福安輪船叅將黄友勝禀知到船接事○初七日新授湖北臬臺惲祖翼到見湖北來署巡道桂候補道程儀洛新授湖南岳常澧道桂中行均見藩轅牌示江　縣缺以劉誥請補　　寗縣缺以盧維雝請補又安東縣缺以王樹鼎請補均已奉部覆准自應飭赴新任又桃源縣沈佺調署寳山縣遺缺查有知縣陳紹唐又溧水縣孔廣仁調省另有差委遺缺查有知縣馮　騏又睢寗縣沈承德調省差委遺缺查有知縣邢毓馨均堪以署理○初八日洋務局候補道黄禀謝赴蘇滬公幹張貴誠奉委赴吳淞公幹卽辭調辦江夏馬鞍山煤務湖北卽用縣張延鴻到湖北來准補江浦縣劉誥叩謝○初九日知府沈敦和奉委練兵洋操提調差通判俞廷翰奉委洪武門稽查卽到差准補早寗縣盧叩謝飭知赴任○初十日趙從鼎禀知鍾道啓祥於初九日病故 
[江西官報]  
　　八月初一日南昌府倪恩齡代南昌縣金福保禀知盤庫張肇基解九江關餉進京張麟卸辦吳城上卡回同知林祖炘禀謝保舉俟歸知府班後加三品銜署金谿縣丞蘇廷芳卸事回○初三日署彭澤縣俞官圻卸事清理交代回通判杜曉徽由撫州鹽棧解　課來省童先吾禀銷期服假縣丞劉福謙由鄱陽措貲回署新昌典史　錫江卸事回布經連級禀卸事署布經蔣星煥禀任事署按知徐振先禀任事○初五日候補縣吳慶揚往弋陽公幹典史夏濟安回贑州候差葉守初往淦措貲廖國楨卸辦湘東卡回准補鄱陽縣丞曹鴻澤飭赴新任○初七日張瓊禀謝加級紀錄魏碩輔往都昌催朱令征存銀振武後營王國權禀謝保舉李家發由厦門回○初九　補用府孫傳鼎由吳城分局來省直隸州緒成由京解九江關餉回巡檢賀鍾濟張廣貴俱往義寗州辦保甲指分府經施謙禀到係福建人新選靖安縣丞胡翼飭赴新任○初十日禮部主事陶福同由白鹿書院來省知府姜秀瀾由瑞洪卡來省新昌縣周文潮來省○十一日直隸州金沛田往安義監修龍神廟指分府經馮晉昌禀到係浙江人從九朱　成禀到係安徽人 
[皖省官報]  
　　卸署涇縣候補同知丁司馬壽愷到候補通判孔廣洋别駕禀辭解餉銀赴甘肅安慶府同知沈德潤司馬轉假五天准北牙釐局候補道童祥熊觀察辭行本任泗州文直剌翰卸事回省指分安徽試用巡檢陳鳳林到江蘇人二品蔭生分發安徽試用通判陳宏連别駕到湖南人指分安徽試用按司獄邵鍾英到浙江人委署無爲州劉葆生别駕卸辦鹽河釐卡候補知府龔鎭湘太守　辦鹽河釐卡典史吳大幹丁内艱藩憲牌示本任懷寗縣訓導朱運來望江縣敎諭孫仰繹對調 
[申報舘恊振所經收順直河南振捐九月初一日至九月初十日止第二十次清單]  
　　九月初一日自悔子洋一元費訪壺洋廿元○初二日平望全盛來鶯湖趙爲弟思病許助洋十元方宅銅洋二元○初三日虞　祺爲小兒完姻承諸親友惠儀移助洋廿元無名氏銅洋二元○初四日瑞號同人節省洋三元無名氏洋五元○初五日吕簡　節省湯餅資移助洋五元○初六日鄭毓藻平安回家洋五角王秀代山友洋廿元○初七日無名氏銅洋四元○初九日葉叙倫堂票元三十　零四錢八分○初十日無名氏求合家平安洋二元爲母救苦救難人小洋念角以上總共收洋八十八元五角票元三十兩零四錢八分銅洋八元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年九月初二日京報全錄]  
　　宫門抄○諭旨四道錄前○欽差大臣劉奏道員在營病故懇恩優卹摺○豫撫劉奏審明定擬摺○又奏請截留漕折各欵添築黄河要工摺○九月初二日刑部都察院大理寺正紅旗值日無引見○張百熙假滿請安○沈恩嘉謝准其開缺恩○奈曼王請假十日○熙貝勒續假十日○椿壽請假五日○召見軍機○○欽差大人兩江總督臣劉坤一跪奏爲道員在營積勞病故懇恩優卹恭摺仰祈聖鑒事竊指分江蘇試用道何福海於咸豐末年以縣丞隨臣攻勦廣西象州及融縣等處股匪疉次打仗出力不避鋒鏑屢瀕於危卒能克復城池殲厥巨憝至今粤西人言其戰績猶津津樂道之及保升知縣請咨驗放赴廣東省歴次補署文昌新寗潮陽興甯長寗三水等縣清廉謹愼所至有聲洊保直隸州知州上年加捐道員指分江蘇試用經臣奏調到營隨辦一切營務事宜均能任怨任勞頗資得力不料遽染時疫于本年七月初二日在唐山防次病故竊念該故道前在廣西與臣患難相依備嘗艱苦此次屢請身赴前敵志在慷慨捐軀及二豎爲災竟一病不起臣追憶舊時袍澤尤覺愴懷合無仰懇天恩將該員已故江蘇試用道何福海敕部按照道員軍營積勞病故例從優議卹以表忠勤而昭激勸謹恭摺具陳伏乞皇上聖鑒訓示謹奏奉硃批著照所請交部從優議卹欽此○○頭品頂戴河南巡撫臣劉樹堂跪奏爲審明謀殺降服胞兄夫妻子女一家五命重犯按律定擬恭摺仰祈聖鑒事竊據息縣知縣靳介熙禀報縣民李小成挾嫌謀殺降服胞兄李呈祥夫妻子女一家五命一案因情罪重大批飭該縣親解犯卷來省飭發開封府知府吳重憙會督候補知府傳風颺候補直隸州知州怡齡前署息縣事候補知縣靳介熙息縣知縣宋克揚候補知縣楊振奎審明擬議由按察使長祿審解前來臣親提研鞫緣李小成李幅許榮喜分隸息縣安徽阜陽縣已死李呈祥係李小成期服胞兄李呈祥因緦麻族叔李修善乏子先經李修善邀同族親議立爲嗣爲繼時經其嗣父李修善分給溝外空房三　住本生父李榮光亦分給本門地三畝李小成因李呈祥旣得繼產又分地畝時懷妒忌嗣聞李呈祥將地畝變賣索分地價李呈祥夫婦不依爭吵經許鳳鳴勸令李呈祥分給錢三千文息事李小成又屢向李呈祥借錢未允時相吵閙光緒二十一年二月二十六日李小成經過李呈祥門首聽得伊父李榮光在屋内向李呈祥說伊生性兇横不服管教李呈祥接說將來定要受害不如活埋處死免累李榮光未及答應起身李小成聞而走避愈懷忿恨起意殺死李呈祥全家洩忿免其家屬報復並可得其繼產因知同姓不宗之李幅曾在李呈祥家傭工被逐有嫌遂將李幅邀至僻處告訴謀情邀令相幫並許事後酬謝李幅憶及前嫌應允適鄰人許榮喜走至聽聞再三盤問李小成知難隠瞞遂告實情並央幫助許榮善畏懼不允李小成嚇說如不同行定先殺害滅口許榮喜被逼勉從卽於是夜三更時分李小成李幅各携刀子許榮喜徒手偕抵李呈祥門首令許榮喜在外看人李小成撥開中間屋門與李幅進内房内燈尚未熄見李呈祥同子李小世李李氏同女李二妮李大妮在牀上分頭睡熟李小成卽用刀吹傷李呈祥左腮脥咽喉滾落牀下致將衣襪湔有血迹李小世驚覺李小成亦吹傷其右手腕咽喉均各氣絶身死維時李幅亦用刀連吹傷李李氏左胳膊左𦚼䐐右手腕右肩　咽喉順手又吹傷李二妮咽喉一下李大妮驚起哭喊李幅連吹傷其左腮脥偏左亦各當時殞命一同走出向許榮喜告知殺死情形當各逃散經李修善查知投保報縣騐緝獲犯並起獲兇刀血衣襪到案訊供禀經臣擬飭提省審辦前據開封府會督各員審明擬議由司覆審解勘經臣親提覆鞫據供前情不諱詰無起釁别故及另有在塲同謀加功之人矢口不移案無遁飾查律載殺一家非死罪三人凌遲處死爲從加功者斬註云不加功者依謀殺人律减等又謀殺人從而不加功者杖一百流三千里又例載殺一家三命以上兇犯審明後依律定罪一面奏聞一面恭請王命先行正法各等語此案李小成挾仇謀殺李呈祥並其妻李李氏子李小世女李大妮李二妮一家五命查李呈祥本係該犯李小成期服胞兄因李呈祥出繼與緦麻族叔爲嗣降服大功李李氏遞降爲緦麻李小世李大妮李二妮從父所後宗支均與該犯無服是五命内一命係功尊重於凡人一命係兄妻律以凡論其三命從父所後宗支均係該犯無服卑幼亦同凡論自應按律問擬李小成合衣殺一家非死罪之人凌遲處死律　凌遲處死臣於審明後照例恭請王命卽行正法仍傳首犯事地方梟示以昭炯戒該犯訊無家屬無從緣坐財產照律斷付李幅　從謀殺李呈祥一家五命臨時手刃無服族姑李李氏及李大妮李二妮身死應照爲從加功者斬律擬斬立决先行剌字許榮喜被逼同行在外看人並未下手加功亦應按律問擬許榮喜合依謀殺人從而不加功者杖一百流三千里定地發配折責安置兇刀血衣襪解騐發回各屍棺飭埋無干省釋除供招咨部外所有審辦緣由理合恭摺具陳伏乞皇上聖鑒謹奏奉硃批刑部速議具奏欽此○○頭品頂戴河南巡撫臣劉樹堂跪奏爲黄河南岸榮澤縣保知寨一帶民工迭出奇險亟須添築石壩石垛加培埽叚藉資抵禦擬請　留漕折並鄭工餘欵銀兩以廳急需恭摺仰祈聖鑒事竊照黄河南岸榮澤縣保和寨一帶民工出險當經臣奏明籌欵派委文武員弁前往搶護修守併聲明俟該員弁等將辦理情形具稟到日另行奏報在案旋據開封府知府吳重憙等迭次禀報自本年六月十三日起黄河南滾大溜直注第八壩十六十七等日溜勢上提冲及四五六七等壩並將郭廟以東隄身刷去二百五十丈寛處僅存尺餘當卽抛石購料鑲掃九叚十九二十等日風狂浪湧頭二三壩塌陷大半五六七八壩全塌入河第四壩亦僅存基　又值大　傾盆土石　料附近急切無從購買借用上南廳官工垜料及廣武山備險石方竭力搶築後戧又被大溜冲刷過水之處已有二十餘丈復經激勵營勇兵夫赶做稭埽六叚幸賴圈隄衛護得免疏失二十一日夜大溜涉趨隄根走埽二叚搖動者五六叚　勞又岌岌可危　　抛大小石垛十三個併將新埽九叚鑲補齊全直至二十七日大溜始暫外移卽將冲塌民堤補築一道併在郭　　　　之　　　　盤大埽一叚以禦回溜惟河身之中突積新淤成雞心灘寛長數里河勢分爲南北兩股大溜又向南側注不離埽壩之前内圈外移塌卸無定形勢仍極可虞維時已屆秋汛署開歸陳許道陳運瑛頻往來河干巡察防護難以兼顧復經臣派委新授　歸陳許道陸　　星夜赴工督同撙節勘估擬擇要添築石壩九道石垛十五個與各掃聨絡一氣免致堤身再有塌卸補築之堤寛窄牽算僅只丈餘併將一律幫寛合成頂寛八丈又西自大王廟起至郭廟止計長二百五十丈自郭廟起至南上廳官工止計長五百丈查看堤身寛處不及一丈儻河勢再向南趨危險尤甚擬於堤後一律加幫新舊合成頂寛三丈估計石土方價需銀八萬九千三百二十餘兩又此次搶險修築新堤一道添做稭掃十五叚磨盤大埽一叚大小石垜十三個用銀二萬二千七百餘兩共需銀十一萬二千餘兩司庫無欵可籌請截留光緒十九年漕折銀六萬兩二十年漕折銀三萬兩光緒十四年鄭工合龍後廣西省解到部撥鄭工捐輸銀二萬二千五百五十四兩四錢六分三厘統共銀十一萬二千餘兩以應要工等情據布政使額勒精額詳請具奏前來臣查此次滎澤縣民工奇險異常隄身已經過水幸派往各該員弁等於風狂雨驟之中晝夜極力搶辦始得化險爲夷暫免意外而大溜仍復南注已成頂冲之勢水深力猛節節可虞當此秋汛固慮淘刷隄根明歲春融尤恐難於防護若有疏失不獨所關民生甚鉅耗費帑項更屬不貲此工若非全用石方挑溜外移俾雞心灘漸次刷去大溜全走中洪埽叚隄身方可鞏固惟所費須數十萬金只可將現估各工先行赶緊修築以顧目前仍當隨時察看情形如須另購石方以備危險人力難施時抛築搶護之用亦卽另行奏明辦理陸襄鉞辦事認眞能任勞怨臣當嚴飭督率在工各員實心經理不可稍事苟儉免貽他日之隠憂不惟略除虚糜一洗舊時之積習至漕折一欵光緒三四年旱荒及十三年奏准截留應用合無仰懇天恩俯念工程所係至重所有十九二十兩年漕折銀九萬兩並廣西解到鄭工捐輸銀二萬二千五百十四兩四錢六分三厘均准截留應用以固要工出自鴻慈逾格所有黄河南岸滎澤縣民工迭出奇險請截留漕折銀兩並鄭工餘欵以應急需緣由理合會同河東河道總督臣許振褘恭摺具奏伏乞皇上聖鑒訓示謹奏奉硃批著照所請該部知道欽此 
 
 

Page 14

 
 
[光緒二十一年九月初三日京報全錄]  
　　宫門抄○諭旨五道錄前○江撫德奏遵駁改請奬叙摺○　　　　奏報接篆日期摺○署江臬裕奏報接篆日期摺○給諫端奏科塲惡習請飭嚴禁摺○又奏修理街道欵項請變通辦理摺○將軍恩奏揀員借補驍騎校片○江撫德奏飭統領仍回防次片○九月初三日工部鴻臚寺鑲白旗值日宗人府引見四名吏部五十名户部三庫八名工部六名值年旗三名正黄漢十八名圓明園十四名○廣西藩司游智開請訓○全興謝授奏事官恩○雲南記名總兵馬維騏謝恩○阿克丹英俊各續假十日○賡音布續假五日○額中堂奏請開缺○召見軍機游智開馬維騏○○頭品頂戴江西巡撫臣德馨跪奏爲遵駁再加確覈照章改請奬叙恭摺覆奏仰祈聖鑒事竊照宜春等縣先後拿獲會匪黄岐山等出力人員前經臣彚案會摺保奬接准吏部咨以獲犯僅止四名所保文職多至十八員奏明請旨飭令詳加考覈擇其實在出力者奏請奬勵等因又經臣遵旨覆加考核擇尤請奬九員連前保武職一員共計十員其餘一概删除會摺覆奏嗣准吏部咨以此次拿獲會匪四名統計保奬文武至十員已逾准保定額且核與定章不符自應將各該員保案全行駁回應令該撫查照定章分别等次另行核實奏奬俟奏復到日再行照章核辦至拿獲匪犯李正東出力之在任候選同知清江縣知縣周晉鑣所捐同知升銜尚未核准今由所捐之項加保照章應先行撤銷不得再行改請奬叙等因光緒二十一年三月初四日具奏奉旨依議欽此咨行到臣遵經飭查詳覆去後兹據袁州府知府惠格吉南贛寍道周浩查明各該員獲犯情形詳由善後局總局司道覆覈詳奏前來臣查該犯黄岐山等四犯均係逆迹昭著首要會匪各該員竭力設法購拿按律懲辦得以弭患未萌不無微勞足錄惟請奬各員旣經部駁應遵旨確覈改請獎叙所有前保尤爲出力之知府用在任候選同知宜春縣知縣現經調補貴谿縣知縣楊焜擬改請加四品銜俟得知縣後加同知銜在任卽選知縣袁州府學訓導李其光擬改請先換頂戴縣丞職銜陳國興擬仍請以縣丞不論雙單月選用江西試用縣丞申羣英擬仍請俟得缺後以知縣用四品銜前署贛縣事現署宜春縣知縣吳忠謙擬仍請俟補缺後以直隸州用同知銜萬安縣知縣劉步元擬仍請以直隸州在任候補六品頂戴附生李俊明擬仍請以從九品不論雙單月選用候選縣丞萬安縣灘頭司巡檢錢應顯擬改請以應廾之缺升用以上各員均經臣復加確核實屬異常出力合無仰懇天恩俯准勅部分别給奬以昭激勸而勵將來至此案獲犯四名旣非同時亦非同地在事出力人員本不僅此數案經臣將其次出力各員概行删除由臣酌給外奬現在以四犯而請奬文職八員覈與定章尚屬相符除將前保拿獲會匪李正東尤爲出力之前署盧縣事調補清江縣知縣周晉鑣一員遵駁删除並各員履歴先已送部外合將遵駁再加確覈照章改請奬叙緣由謹會同署兩江總督臣張之洞恭摺覆奏伏乞皇上聖鑒訓示謹奏奉硃批吏部議奏欽此○○二品頂戴署江西布政使按察使臣翁曾桂跪奏爲恭報微臣接署藩篆日期叩謝天恩仰祈聖鑒事竊臣於光緒二十一年七月二十二日接奉撫臣德馨行知以江西布政使陳湜帶營現赴甘肅一時未能履任所有藩司印務委臣調署等因旋於二十七日交卸臬篆並准署藩司鹽法道裕昆將印信文卷移送前來臣謹卽恭設香案望闕叩頭祗領任事伏念臣才庸識陋寵遇疉邀臬事初陳愧涓埃之未效藩條遽綰益兢惕以難名查江西爲繁庶之區藩司有旬宣之責舉凡用人理財察吏安民諸大端在在均關緊要如臣檮昧深懼弗勝惟有益矢愼勤遇事禀商督撫臣實心經理不敢以暫時攝篆稍涉因循以期仰答高厚鴻慈於萬一所有微臣接署藩篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○二品銜署江西按察使鹽法道奴才裕昆跪奏爲恭報奴才接署臬篆日期叩謝天恩仰祈聖鑒事竊奴才於光緒二十一年七月二十二日接奉撫臣德馨行知欽　上諭江西布政使著陳湜補授欽此查藩司陳湜現經帶隊前前甘肅勦回一時不能履任所有藩司印務卽以按察使翁曾桂調　所遺臬司印務檄委奴才調署等因遵於本月二十七日交卸藩篆准臬司翁曾桂派員將印信文卷移送前來卽於是日恭設香　　闕叩頭祗領任事伏念奴才滿洲世僕知識庸愚兩綰藩條愧旬宣之乏術再權柏篆慮明允之難期查江右當吳楚之衝臬司　　名之總舉凡詰奸戢暴察吏安民在在均關緊要奴才自維檮昧梀惕莫名惟有倍矢愼勤力圖報稱遇事禀商督撫臣認眞經　　　以暫時攝篆稍涉因循以冀仰答高厚鴻慈於萬一所有奴才接署臬篆日期並感激下忱理合恭摺叩謝天恩伏乞皇　　　謹奏奉硃批知道了欽此○○吏科給事中奴才端良跪奏爲文武鄉會各項考試塲差欽派王大臣之車轎夫役　　　索擄人勒贖請飭嚴行申禁恭摺仰祈聖鑒事竊查近年各部院大臣車轎夫役疉次糾衆詐財擄人勒贖奴才曾於上年　　　一日附片具奏兹聞本年六月間貢院考試繙譯閱卷大臣會章之車夫因詐財未遂竟將大興縣役王姓擄禁勒贖又七月間　　　教習專司稽查大臣裕德之轎夫糾衆將供給之米石傢具任意搶取應差官員均被毆辱以致塲内供給幾至貽誤查車轎　　　　於科塲重地肆行搶毆辱職官是　其强横情形較昔更甚若不嚴行申禁何以儆頑梗而戒效尤相應請旨飭下順天府　　　　後植文武鄉會各項考試塲差如有王大臣曁監試科道各官之車轎夫役人等恃衆勒贖索詐財賄情事卽行嚴拿奏交刑　　　　罪勿得縱容徇隠以肅科塲奴才見聞所及恭摺具陳是否有當伏乞皇上聖鑒訓示謹奏奉旨已錄○○端良　　　　　城修理街道例由五城發商生息欵内酌提應用每年約用銀一千八百餘兩聞此欵向存管理街道事務滿漢科道私宅　　　　　理本屬失當乃被本年管理街道事務之工部員外郎魏晉楨列欵指摘屢在都察院呈請代奏而京畿道御史批駁又失　　　　　員肆意刊列呈批數千百張各處傳送人言嘖嘖物議沸騰因思科道等官置身清要豈可任令該員肆　誹謗物必先　　　　　　語之來豈能無故查各項生息銀兩統歸五城正指揮經理謹擬請旨飭下管理街道事務科道等嗣　此欵毋庸提　　　　　　街道遇有應修要工準由該城正指揮呈請街道廳滿漢科道司員公同查騐勘估用欵若于卽責成該　揮督率修理　　　　　　滿漢科道等不時查勘如有浮開冐銷工料不實曁擅動存欵致有虧短等弊卽行指名嚴叅責令賠修　昭核實而免　　　　　　陳伏乞聖鑒謹奏奉旨已錄○○恩澤片再查前吉林將軍侯希元等片奏由伊犁道遣撤　兵内有奏保　　　　　　先補用已經引見奉旨記名　百餘員名如按原保官階照章輪補非特缺少壅滯且底缺均係領　馬中並未　　　　　　　實缺一旦驟膺恊領佐領之任未　旗務恐致廢弛擬請比照成案將此項人員遇有防　　駧校缺　　行借補仍　　　　　　　旗務及勞績保舉兩有裨益等因奏奉俞允在案兹查吉林　古廂黄旗關福佐領下協領銜記名　　花翎披甲　　　　　　　仗出力疉經統兵大臣歴保今職奴才等查看該弁奮勇趨公材堪造就未便久令向隅今吉林滿洲　　旗石柱　　　　　　　　病故遺缺擬請以協領銜記名佐領花翎披甲富陞借補用昭激勸不惟旗翼相當且與奏准成案　　　請照案　　　　　　　　升銜俟遇有應補之佐領缺出再當隨時酌量請補如蒙俞允該員係已經引見記名人員毋庸　　送部奴　　　　　　　　頓旗務起見是否有當附片具陳伏乞聖鑒謹奏請旨奉硃批兵部議奏欽此　　　　　　　　　　　　　　　　　　江記名簡放總兵譚文秀前據具報丁母憂所遺江軍水師事務經臣會同署兩江總督臣張之洞　　　　　　　　　　　　　　載亨暫行代理在案兹譚文秀百日孝服期滿自應飭令仍回江軍統帶水師砲舟以專責成而　　　　　　　　　　　　　　　遵照飭督率弁勇認眞操防外謹會同署兩江總督臣張之洞附片陳明伏乞聖鑒謹奏奉　　　　　　　　　　　　　　　 
 
