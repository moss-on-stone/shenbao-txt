# 1918 - 149 - 4916272

 

Page 1

 
 
   
 
 

Page 2

 
 
時評 
[讓步與猛進]  
　　段氏云我苟讓步南方必猛進此蓋不能舍戰言和之總原因也非必事實如此特旣不幸而有此心理與事實無所異矣 
　　夫人之相處惟在相信耳苟無相信之心而相疑更安能成一事哉段氏所謂讓步而必猛進者亦嘗有所依據耶亦曾讓步亦曾猛進耶苟其不然是不過段氏懸揣之說懷疑之心所致耳然旣有是心即與實有其事無異蓋恐猛進而不能讓步不能讓步即不能舍戰言和矣 
　　然則今日不能舍戰言和之總原因蓋不在南北而在段氏之心 
[命令]  
　　六月四日大總統令交通總長曹汝霖呈請任命陸家鼐爲視察應照准此令 
　　又令陸軍總長段芝貴呈請任命白象庚爲陸軍第二十七師步兵第一百六團團附陳玉崑爲步兵第一百七團第一營營長吳文田爲砲兵第二十七團第三營營長段長祥爲七兵第二十七營營長均照准此令 
　　又令參謀總長蔭昌呈請任命譚家瀛爲陸軍第七混成旅二等參謀官應照准此令 
　　又令内務總長錢能訓呈請江西省長戚揚咨請任命汪懋祖張晋魁閻蔭棠汪夢九爲九江警察廳警正均照准此令 
　　又令蒙藏院總裁貢桑諾爾布呈准哲里木盟盟長扎薩克親王齊莫特散　勒咨請以棍楚克扎布爲杜爾伯特旗協理應照准此令 
　　又令丁家立給予二等嘉禾章應照准此令 
　　又令關炯給予三等寶光嘉禾章王嘉熙俞應望均給予四等寶光嘉禾章此令 
　　又令内務總長錢能訓呈廣東南雄縣知事和耀奎携印潛逃請通緝究辦等語和耀奎着褫職由該部通行各省區嚴緝究辦以儆官邪此令 
專電 
[北京電]  
　　徐東海電政府主張從此休兵以示權自我操昨閣議秘密討論决再在京召集軍事會議徵求多數意見惟段聲明於未會議以前原定軍事計略無所變更（五日下午一鐘） 
[北京電]  
　　段對林日使言曹錕並非反對主戰中央讓步則西南必猛進余非不願和平奈事實上做不到云云（五日下午一鐘） 
[北京電]  
　　中央决開軍事會議電召曹錕力疾來京逆料時局變化不出旬日（五日上午十二鐘） 
[北京電]  
　　現第一路軍事由趙玉珂代拆代行軍隊交吳佩孚指揮范國璋馮玉祥暫歸鄂督節制王閻兩旅又電請還師 
（五日下午一鐘） 
[北京電]  
　　政府接探報南軍反攻已距長沙不遠昨參陸處特開重要會議（五日下午一鐘） 
[北京電]  
　　湘督電告湘局吃緊參陸處更定攻守方畧提交閣議取决（五日上午十二鐘） 
[北京電]  
　　馮召張曹來京曹昨電稍痊即當來謁（五日下午一鐘） 
[北京電]  
　　軍政兩界連宴龍使除演劇外更有八大名花侑酒多至百餘人實開宴會創格 
（五日上午十二鐘） 
[北京電]  
　　閣議對招撫湘南各處南軍已定有辦法並令財部速籌的欵候總司令隨時呈撥 
（五日上午十二鐘） 
[北京電]  
　　府院專員赴湘慰問前敵軍隊病狀並令湘督在長寳間添設臨時病院五處 
（五日上午十二鐘） 
[北京電]  
　　河間昨未履辦公室閣議散後推朱深入閣報告亦未接見（五日上午十二鐘） 
[北京電]  
　　留學生决議日内在中央公園會齊同往見總統總理如再受壓迫惟有離京敎育部及江監督近日對於該生等已置不理（五日下午一鐘） 
[北京電]  
　　魯匪史股又竄回嶧縣並侵入豫境令派第七混旅防剿（五日上午十二鐘） 
[北京電]  
　　現有人以鉅欵擴充安福俱樂部經費議决舉段爲總統兊爲副統王揖唐爲衆院議長（五日上午十二鐘） 
[香港電]  
　　李烈鈞李根源報稱南軍已於三日克復南雄（五日上午十二鐘） 
外電 
[北京電]  
　　南北兩方領袖今皆知以國家極貴重之産而押錢以供戰費推其結果足以亡國故有趨向和平之舉動但必需各武人抛棄個人之嫉妒心與其慾望方可一致蓋中國之命軍全操於此輩武人之手也華人方面謂軍民各長已有大多數立願停戰南方領袖陸榮廷唐繼堯一面决定保存兩廣川滇之勢力一面願意一致言和務使上述數省有自治之權利并使國會得以依照一九一一年革命本旨而執行其職權（四日）路透電 
[哈爾濱電]  
　　二十九日過激黨在歐里維尼亞車站所發之公報云紅衞隊於重砲之下渡過鄂倫河襲擊謝米諾夫之軍謝軍退走委棄軍用品頗多云乞克斯拉夫民族之梯隊前往海參威者在尼烏定斯克車站與紅衛隊互起衝突雙方皆有死傷過激黨解釋此事謂此乃可悲之誤會現候車赴海參威之乞克人仍有一萬四千之衆鐵路中阻大約須由水路前往據過激黨云前所允許乞克人之事件終必履行云（四日）字林報 
[北京電]  
　　據龍濟光方面之消息云彼向中央政府要求之軍費及招募新兵等事如得要領則勾留一星期即將南旋（四日） 
[北京電]  
　　本日李純電中央云近來報紙喧傳純亦主和實則如曩所宣言純惟奉中央命令不復有己之主張（四日） 
[漢口電]  
　　日本愛媛縣敎育視察團十四人於四日到漢口擬於七日由漢啟程（四日） 
[漢口電]  
　　湘省北軍因曹錕北去已無戰意漸次希望議和（四日） 
[奉天電]  
　　前敵奉天軍總司令第二十七師長孫烈臣因戰爭不利電請張作霖速停戰議和（四日） 
[奉天電]  
　　昨（三日）夜督軍公署開軍事會議討議對南前後方策其内容傾向主和聞或藉中日共同作戰之名撤回奉天軍亦未可知（四日） 
[奉天電]  
　　馮麟閣本日午前十時與二十八師長汲金純赴北鎭二十八師師令部馮擬在該處留住數日然後赴北京云（四日） 
[奉天電]  
　　齋藤少將於三日朝赴哈爾濱菊池顧問亦於三日夜赴哈爾濱（四日） 
[奉天電]  
　　當局接到奉天軍混成族長韓士廷（譯音）在株州附近戰死之報（四日） 
[東京電]  
　　舊金山來電云德國潛水艇已在美國沿岸擊沉美國運送船十一艘（五日） 
[東京電]  
　　聞日本政府有决任第六師團長陸軍中將明石元二郎氏爲台灣總督之說（五日） 
[東京電]  
　　比國領事等於昨晩抵東京山縣公爵於昨日午後回東京（五日） 
[東京電]  
　　外交調查會於本日開會其主要議題爲對華對俄兩問題此後將繼續每星期開會 
（五日） 
[東京電]  
　　芳澤參事官將於一二日内告假回國 
（五日） 
[東京電]  
　　寺内首相昨日訪松方侯爵會談至數小時之久（五日） 
　　以上東方通信社電 
戰電 
[倫敦電]  
　　今晨海格將軍報稱英軍戰於維曷貝爾康與美爾里附近均得利陣線稍向前移且俘敵一百九十三人獲機關鎗多架戰壕臼砲數尊英軍死傷甚少英軍在亞拉東南襲擊獲勝又在蘭斯西北摩爾維勒西面擊敗敵軍俘敵二十人獲機關鎗三架戰壕臼砲一尊英軍在維萊爾至白勒同勒南面敗襲擊之敵軍法軍在巴葉北面敗襲擊之敵軍昨日英軍戰勝於斯特里齊勒東南一役共俘敵二百八十八人獲專轟湯克砲車之砲一尊機關鎗三十架戰壕臼砲一尊昨日英飛機擊毁敵飛機八架又逐落十四架英飛機失蹤者三架（三日） 
[巴黎電]  
　　今日下午公報云昨晩法軍續在瓦斯河與瑪恩河間全陣線回攻於各地點得有進步敵軍在夏陀蒂愛里通巴黎大路兩面猛攻一次爲波斯歇東南法軍砲隊轟潰法軍固守其他各處陣地敵軍於此數役大受損失法軍俘敵百人（三日） 
[華盛頓電]  
　　愛恩河與瑪恩河北面戰事甚烈法軍於廣十五英里之陣線從事回攻在芒特旭瓦細敗敵四次該村初爲敵軍所得繼由法軍以鎗刺衝鋒奪回法軍已於蘇瓦松與夏陀蒂愛里間克復四鎭一山雙方今正惡戰於萊姆附近德軍主力仍向西壓逼英軍在亞拉·蘭斯·貝土恩·附近襲敵共俘獲二百人且擊落德飛機二十一架（三日） 
[巴黎電]  
　　法國各報謂就昨日公報觀之大戰幾將軍於一陣線該陣線雖仍將稍有進退惟一時尚不致有何大運動云 
（三日） 
[紐約電]  
　　海軍少將葛里夫士氏聲稱美國頭等戰艦多艘現凖備與英艦並駛以戰德艦隊於公海數日前英國海軍部領 
 
 

Page 3

 
 
袖得有消息　德國戰艦行將出戰英國已予美戰艦以名譽之任務昨日丹京消息謂德艦隊現聚集希里哥倫島 
（二日） 
[倫敦電]  
　　英海軍部宣稱星期四日至星期日數日中英海軍飛機日夜襲擊不魯日船塢及齊不魯日與哇斯丹二港共用重炸彈數噸獲有佳果且有攝影徵實不魯日工事曾受重損英飛機擊落敵飛機三架機中均起火又逐落三架英飛機失蹤者三架（三日） 
[華盛頓電]  
　　英驅逐艦一艘在巨特倫海濱外擊落齊泊林飛船一艘（三日） 
[紐約電]  
　　美國紅十字會宣稱一星期前募捐期满時報告所收總數後復收入金洋約二千萬元前後共收一萬六千六百四十三萬九千二百九十一元紅十字會戰爭部主任達維森氏謂據續接報告觀之可望收足一萬七千萬元助捐者共四千七百萬人上年僅約五百萬人紅十字會應陸海軍醫長之請於今日起開募看護婦二萬五千人以十日爲期按上年入陸海軍盡役者共有千餘人看護婦召集若此之多爲前所未有（三日） 
[華盛頓電]  
　　美國所募波蘭兵一萬五千人又南美兵二千人明日均將加入協約軍盡役於法軍自立旗號另成一組美國各隊則兼携美旗每人每日僅支餉五角波蘭著名音樂家巴特留斯基氏今仍在美國竭力募兵　邏兵一隊亦加入協約軍此隊爲曾受訓練之戰士其數與地點未經發表 
（三日） 
[華盛頓電]  
　　德人因缺乏棉花現以軟木製造炸裂品 
（三日） 
[華盛頓電]  
　　海軍官員宣稱星期六日太平洋濱某船廠下水之驅逐艦一艘距其安置龍骨之日僅有十七日查二十年前定造第一批之軀逐艦十六艘其大不及目下新式之半平均每艘須需時兩年成之戰爭之前平均之時爲五個月海軍官員豫料新驅逐艦自安置龍骨後一月内卽能出差（二日） 
[舊金山電]  
　　太平洋濱某新船廠已將造成之載重八千八百噸之貨船一艘下水該廠現正造此同式之船十八艘太平洋演某大船廠工人願與人比較造船速率賭金洋萬元已有某船廠工人起應之（二日） 
要聞一 
[東京通信（心危）]  
　　日本政府新交涉之發表 
　　吉野博士之新協約評 
　　中日新交涉今日（三十日）下午四時發表但所謂發表者並無條文僅將交涉開始時章公使與本野前外相往復公文公布而已（已見本報五月二十四日要聞欄茲從略）惟該聲明中更有條約内除軍事協同外不及他項例如本協定中外間傳聞（一）中國出征軍隊受日本軍隊指揮（二）日本於中國領土内得任意建設要塞（三）日本得管理中國之鐵路船廠兵工廠等甚至如（四）日本管理中國財政（五）日本組織中國警察機關（六）日本得自由採掘日本應用兵器原料之鑛山等類均係虚搆揑造本協約中全然無此種條項云云此項公布僅就反面聲明然旣爲日政府正式聲明當然須負其責任吾人自可無疑者也該協約簽字以後此間輿論界僅責備其政府勿應嚴守秘密而並無詳細批評說者謂此次之發表其大略者亦其與論界攻擊之結果也法學博士吉野作造對於新協約之評論載於東方時論聊以供參考之資焉 
　　該論文發表時兩國政府尚絶未公布故依據之材料爲（一）後藤外相對於有留學生學校代表者之覺書（二）我國政府五月十九非公式之聲明而推定該協約之性質範圍焉據其研究云該項協定綜合各方面報告乃自日本所提議蓋俄德單獨講和之結果有德勢東漸之虞遂有中日共同防衞之計畫由日本所提議其後王内閣倒後錢能訓署國務總理時得國務會議及參陸辦公處之同意此後遂由章公使與日政府直接交涉最後即由日本海陸軍將校與中國軍事委員等協議此時段内閣已完全成立故此交涉得以便宜進行惟四月初旬中國方面已有反對協約之譁傳其結果政府内部漸生議論故與當初雙方之意見似非一致矣蓋四月初旬中國民論沸騰遂成爲一種消極的態度是以其結果該軍事協約之效力發生加以條件並限制其範圍矣 
　　關於該條約之秘密吉野氏云中國新聞一月以前卽有記載而日本極端秘密以致中國報紙有言關東都督府已派有力軍人前赴吉黑兩省德奧俘虜已至海關等乃日本有意流布謡言以冀此協約之成功皆秘密主義應享之損害也云云 
　　吉野氏復言該條約（一）其效力僅及於一時的（二）不涉於軍事行動以外已經外相聲明當可毫無疑義而此協約之效能果於中日兩國幸福上有無裨益頗可思索蓋第一本協約之目的爲防禦德國勢力之東漸而德國今日方酣戰於西方果能東出西伯利亞以脅迫中日兩國乎不能無疑者也第二中國現正南北對峙北方政府烏能出兵以應敵乎如上述二項不能實現正如中國政府之非公式聲明所謂該協約全如廢紙也但此協約旣若廢紙何以雙方不憚反覆討議乎自表面上觀之似該協約不發生效力而運用得宜一旦發生效力縱限於一定之時期而將來必留有重大之影響也蓋兩國特殊關係之成立兩國間已開其端緒矣 
　　據吉野氏所論吾人所宜法意者即言該協約之提議乃日本而非中國據今日所發表之公文則先由章公使函致本野氏其實該約之起因係日本所提出當無疑義至所謂特殊關係成立開其端緒云云亦頗有注意之價值當協約簽字後日本輿論界莫不言須善用該條約云云所謂善用者何不可問矣該協一效力如何須視西伯利亞之形勢爲斷苟無出兵之必要則此項協約當然不生效力矣而日本政府之亟亟於出兵者何歟今據日日新聞倫敦電謂聨合國及美國已决定不出兵於俄國且與以物資及其他之援助並已通告日本政府云云更據該報言石井氏赴美時曾詢問美國對於日本出兵之意見國務卿曾聲明不反對而今日英法等亦旣不贊成出兵則日本之計畫如何當然須受其影響云云日本固有出兵之意聨合國苟眞不欲干涉俄國日本爲聨合之一員當然亦不能獨行其是也雖然外交變幻莫測其結果如何終未能懸揣而得也 
[和平動機與徐樹錚]  
　　江蘇督軍李秀山二日致電政府略謂時局日趨危岌亟應早謀和局趙參軍（趙俊卿奉段命赴寗）來寗傳述鈞旨以軍士苦戰人民厭亂南北俱有同情預定派員招撫各節純極表贊成只冀揆席方面並不責備苟有驅使無不盡力云云但段總理主張以武裝招撫南軍而南軍方面决不以招撫兩字爲然恐將因此兩字尚須費許多周折也 
　　徐樹錚副司令因曹仲三宣撫使倉卒回津恐時局問題將生若何變化特卽趕程北上二日上午十一時四十分專車抵京隨帶護兵甚衆下車後並未回宅卽馳至某當局處密陳前敵軍情並力言時局决不宜輕率言和以示退弱云云又聞徐樹錚來京之前曾由漢口電致總理略謂赴湘慰勞軍隊已告完竣奉軍第三旅梁旅長率領所部悉赴長沙云云並聞對於和戰問題仍多主張有曹張雖歸湘督願戰之語又據某社消息云段總理因中央財政困難軍費無着及曹宣撫使等北上深知南征一時難以繼續故思訂結局部和議以俟徐圖徐樹錚窺知此間消息刻已急遽歸京徐對於局部謀和將出死力以反對也又一方面云自曹張兩使急遽回省時局中主戰主和之兩派驟見勢力之消長以具體言之如曹如張皆當初所謂主戰派之重要人物與長江三督之態度逈異近則曹張之意見旣與長江各督一致和平遂驟增其勢力益以在野之岑西林王芝祥張紹曾章行嚴等之奔走運動似和平不無一二生機但一方有爲反對之活動者即主戰之中堅人物徐樹錚是也徐氏此次漢口之行並赴長衡視察軍隊其主要目的即在籠絡吳佩孚蓋亦看破曹張之不易爲用吳又有一部分實力可由利用吳氏而造成一種勢力然吳所希望在一督軍之位置現殊無地可以位置又吳本曹之部下吳果肯背曹等而爲徐效驅策與否殊屬疑問也現在和戰兩派漸有消長之勢其最大原因則爲多數國民之呼籲財政之實無法維持各處軍隊之無鬭志最後勝利終歸於主張和平之一派可斷言也又聞自曹使北旋張使亦懷歸思政府主戰局面幾於無法維持更以輔助段總理之交通系而論除曹汝霖氏尚爲其奔走借欵外餘若梁朱周諸人自發表主持和平之意見後對於時局似抱一種冷觀之態度現在爲段總理之靈魂而絶對主戰者只一萬能之徐又錚觀於近日已似有手忙脚亂之勢忽而京忽而津忽而鄂忽而湘茲於曹使北旋之後突又兼程北來對於段總理當更有一種新供獻惟徐若不變通辦理而仍恃縱横之策即能小小奏效而曠日持久徒自己製造失敗史而已此時主戰局面之能暫支持不過賴段總理平素之感情維繫之並不關徐之計畫也 
[戰局中之人物消息]  
　　曹仲珊近日之態度曹仲三宣撫使因病回津聞其近語某要人云余此次因病乞休前敵此後之動定如何因無過問之必要惟因余居漢日久各地難民之慘狀曾親聞見殊覺不安中央如有息戰之意余固當首先贊同云云於此足見曹氏最近之態度矣 
　　張宗昌在漢染病某社消息張宗昌旅長前由攸縣抵漢與曹張二使會商軍事進行辦法征車甫卸即染沉疴現在漢就醫尚未能遄返前敵殷鴻壽處長三十一日來電報告略稱張旅長宗昌艶日抵漢次早即染患時症狀極沉重延醫調治現稍瘥減但日内尚難即回防次合行代陳云云政府接電之後府院雙方當即去電慰問矣　　龍濟光到後活動其方面消息龍巡閱使前日有一說帖呈遁公府内中係條陳廣東軍事及將來如何收拾辦法聞此項說帖二日已由公府交到參陸處核辦三日參陸處對於此事或當有所討論又一消息龍濟光前夜上條陳一件於總統内容約三項（一）爲捲土重回廣東之計畫（一）爲招北兵三十營（一）爲招粤省某項利權抵借外欵事聞總統業已批交參陸處核辦又據公府確息龍濟光招募新兵一事現在又擬改在奉天開招已與張奉督接洽妥協某派定招兵委員一二日内即當出京 
　　張作霖擴張兵力奉省軍隊除原有二十七八九三師外加以東邊鎭守使馬龍潭所屬之巡防隊及許蘭洲所部之混成旅並年前編制之警備隊新近組織之陸軍獨立團其軍力之雄厚甲於他省近因南北戰事延長張督態度强硬月前突然添招六大混成旅此雖主戰派擁兵自雄之故然處此財政艱窘之際對其籌措軍械軍餉二項之來源頗屬令人驚訝迨日前復有續招七八混成二旅之耗吾人以其事出意外向某機關叩其軍餉之來源及新軍之用途據云奉省除原有陸防各軍外如新募之混成六旅不過係預定之第一步將來尚擬增加十四混成旅合已招成之六旅統共二十旅始足預定之數目若餉械二項均籌備妥洽至將來或改編成師隸屬於中央參戰督辦處或以十旅歸政府調遣或以十旅分配東北邊境以充國防云云究其眞實用意未知何在也又一消息奉天督軍張雨亭因本省軍隊相繼南下者達二萬五千名之衆省中防務極爲空處决意添募新兵兩旅一俟招募足額卽編爲奉軍第七混成旅第八混成旅以厚軍備聞已將必須募兵原因詳電總統總理刻已取得同意故對於招兵一事堅取銳進主義云 
　　趙春廷將任鎭守使聞政府擬命趙春廷爲湘南鎭守使委以招撫湘境敵軍之任此項命令當可即日發表蓋曹使及張湘督電商以湘省軍事非專恃武力所能敉平必須剿撫兼施較易圖功是以密保趙氏充任此缺政府原以趙係湘人素與西南方面聲氣相通然猶未敢輕於從事此次張湘督又以趙氏在湘辦理各事宜甚爲出力覆行電促發表徐又錚此次赴湘亦與之周旋來電保其無他故此議始行决定也 
[關於圖粤之近訊]  
　　贛粤間之戰况南雄方面近因陰雨連朝故軍事無甚發展一日政府接陳贛督電告亦稱因雨所阻援軍未能如期開到前方並無大戰祗與敵軍時有小衝突古碌烏石總站一帶均已嚴布防線又稱贛南防線展長原駐軍隊尚不敷密布擬再調岳飛麟一旅前往協防又一消息贛督陳光遠電告政府現駐南雄丁王兩旅軍隊因餉械不足無力前攻刻下仍取守勢並懇中央迅速加派精兵兩旅前往南雄協助丁王軍隊向始興開始攻擊 
　　閩粤間之戰况福建督軍兼攻粤總司令李厚基由厦門來中密電分致總統總理及參陸辦公處略謂武平上杭相繼失守實因餉械不充所致特懇迅將五月分敝軍之費三十二萬提前電滙厦門開發欠餉軍心旣固於戰事自當奮力前進又一電云厚基於陷日由閩南視察軍隊回厦門厦門按李閩督原定計劃係到雲霄等處茲據軍界某要人云李因武平上杭相繼失守故即返厦門其來電則稱厚基分住漳州等處視察軍防竣事於三十日回厦門行營又據某方面消息謂閩浙聨軍開始攻粤後海軍隊艦隊亦復前進助攻昨聞李厚基督軍電告政府稱我軍第一艦隊現正夾攻潮汕並稱陳炯明現亦將潮汕劃爲海防區以崎禄爲第一區南澳爲第二區汕頭爲第三區每區佈置敵艦三隻至四隻云云 
　　李耀漢之贛閩夾攻策兩廣巡閱使龍濟光刻已來京聞李耀漢三十一日晩又以廣東省長名義致電政府略稱廣東民黨方面自改組新政府以來其桂粤派及孫派意見甚深而非常國會與軍隊之衝突尤有誓不兩立之勢故現在攻取雷州雖有李炳榮許崇智羅紹雄洪兆麟等四路軍隊但内幕中極其複雜且須分出一半兼圖黄岡饒平豐順各屬請卽轉令閩浙各軍速攻粤東粤北一面再飭贛軍入韶必能立收早日盪平之效等語聞大總統（一日）已將原　取出與龍巡閱使從詳討論一切辦法矣 
[南京快信]  
　　張敬堯前日致電李督亦表示願早日息戰 
　　李督爲愼重風紀起見現每日派副官二人赴各通衢商　及茶酒館戲園公共游戲場等處密查官長士兵行動逐日報告以昭鄭重 
　　日本駐寗青野副領事高田商會上海支店泰平公司上海代理店代表松本統一郎昨晩宴軍署何參謀長王副官長軍務軍需軍醫軍法等四課長於秦淮花舫中軍械局長孔慶塘副局長王金海亦均列席 
　　省議員多回籍活動新選舉在省者不满六十人故日内又難開議 
　　抽查各縣省議員選民册委員紛紛呈報省署謂選民浮列濫報無法抽查乞示辦法 
　　部派江蘇選舉視察員陶思澄因衆院覆選在即昨謁齊省長商請由省加派密委赴各區視察以重選政 
　　各區省議員覆選監督昨均有電到省呈報省署事務所已一律組織成立 
　　馮總統特派來寗之侍從武官趙俊卿與李督協商後即於昨晨赴贛 
　　李督聘印花税處長李湛田充軍署顧問部派江蘇選舉視察員陶思澄爲名譽顧問 
　　上海盧護軍使送慈善劵一萬張請李督代銷現瞬届開彩李督乃獨購五千張以維善舉 
　　蕪湖鎭守使馬聨甲昨由蚌來寗晋謁李督旋即乘輪赴蕪 
　　張宗昌電李督即日由醴起程取道寗垣轉車入京陳報軍事聞張已於昨日抵漢 
　　省警廳長王桂林昨晨召集各警區署長區官到署會議省防 
　　敎育部簽事沈彭年昨乘車赴蘇視察學務 
　　水利協會研究會已事竣昨日舉行閉會式 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[張懷芝還魯]  
　　第二路總司令張子志　迭次辭職均經政府慰留蓋因張氏原爲主戰之一人若任遽去則張敬堯必難駕馭二路全軍倘湘南再有疎失則前功盡棄故一再慰留張氏勉任其難刻據軍界消息張仍不願赴湘已於上月三十日午後八時北上隨行者有副官長王巨卿及幕僚二十餘名衛兵二連並不赴京係由鄭州換隴海鐵道至徐州轉津浦路返濟南又聞張檢閱使迭請回魯均爲政府慰留張意亦尚活動乃不意近忽接據護督張樹元自山東來電中有魯省匪勢目下益形猖獗軍民政務愈繁樹元綆短汲深時虞隕越務懇督憲迅速回轅以資鎭攝等語遂又觸起張氏回魯之思故張氏遂决計返魯不俟中央許可即於上月三十日啓行所遺二路總司令一職已經商准張湘督暫行兼代其在湘魯軍除施從濱一師抽調回魯休養訓練外餘均暫時留湘的聞北方各督如曹仲珊王子春張子志趙周人李秀山等皆有講和之傾向曹氏已令直軍退後休養張氏亦不肯向前督戰卸督戰之責於徐氏說者謂曹張如此殆亦有促進和平之意焉 
[湖南最近戰况（長沙通信）]  
　　前敵北軍已實行分路進攻零陵其臨時總指揮一職原定王承斌旋以王旅擔任進攻正面責任重大不能兼顧左右兩方爰改任吳佩孕爲總指揮改王旅爲副至右路司令仍爲田樹勳左路則已改委閻相文擔任邇來零陵　事甚爲激烈烟竹市地方（隔零陵僅三十里上下）已爲王旅佔領據其最近來電謂零陵不日可下云 
　　寳慶方面之南軍仍舊奮勇死戰陳德修所統之皖軍不能與敵致牽及田樹勳所部竟不能向零陵進行最近兩軍在距寶城五十餘里之石門市等處交綏南軍較前益猛田陳曾連來數電請兵助援張督已商由徐樹錚（徐氏已由衡反省近又前往湘東視察一切）抽派奉軍四營即日開往前方以資援助 
　　湘東方面除耒陽尚有激烈之戰事外（兩軍已連戰三日夜雙方死傷極多惟此時尚無勝負）其餘各地惟酃縣又有大隊南軍向北軍猛力攻擊刻下兩軍亦在苦戰勝負未分聞南軍攻酃純爲牽動北軍以分其勢北軍之在酃縣前敵者爲張福來旅長所部 
　　常澧鎭守使王正雅自投降北方後即出兵進攻常德終以兵力太弱以至敗挫現在已由軍事當局分别指定王僅擔任肅清澧縣土匪湘西戰事則責成馮玉祥之第十六旅及朱澤黄所部之第三十四旅擔任馮朱兩旅最近均有電來馮旅已佔得鍋耳潭朱旅已佔得牛鼻濰刻下正在猛力進攻期博最後之勝利惟戰鍋耳潭之役兩軍死傷極多南軍司令胡瑛已整飭所部力圖恢復 
　　湘西林德軒所部軍隊原駐石門自馮旅抵湘即分兵向石門攻擊林部戰鬭力本不甚强故甫與馮軍交鋒卽行退走現聞林部又在新市街被馮軍擊敗林氏已向永順大庸一帶退去矣 
[粤軍佔領永定紀]  
　　五月三十日晩援閩粤軍發出捷報云我軍二十五日進攻永定城三十日五時完全佔領是役李司令所部由永定河右岸前進向永城西門進攻熊司令由左岸前進向永城東南方進攻徐許兩司令各率所部先後增援計劇戰五晝夜敵軍據險抵抗我軍冒彈衝鋒節節進逼連日大雨並無倦容血戰之烈向所罕有又據本日以前報告計斃敵官民二百餘名俘虜二百餘名奪獲大砲五門步鎗二百餘桿其餘子彈及一切戰利品無算 
[旅京湘人之籌賑會]  
　　北海開放三日 
　　旅京湖南籌賑會以湘省被兵災區亟待拯救除發捐册勸募外并請大總統特准開放北海三日由本會發售淳覽劵每張售票洋一元所收劵資悉充賑款茲定於六月十三十四十五等日舉行并徵集貴重適用各物件作爲優先彩品以助遊興茲錄其通告如下京師風景之佳莫如北海祗緣向爲禁地難往游觀近因湖南兵災待賑特請大總統允准開放三日茲定於六月十三十四十五等日（即陰曆五月初五初六初七日）舉行由本會發售游覽劵每張售票洋一元所收劵費悉充賑欵并每日特備優先彩票數千張隨到隨掣中彩者可得貴重或適用各物品且於各處設備座位茶點可以隨時休憇藉助游興而副盛意慈善游觀一舉兩得凡我都人士女幸勿失此好機會也除臨時售劵外并可先到本會或委託各機關就近預購特此廣告旅京湖南籌賑會謹啓 
[商會聨合會長就職之通告]  
　　全國商商聨合會於六月二日下午二時開會會員到會者共十二省區計二十人至六時振鈴開會當推大阪代表夏彦藻爲臨時主席謂南北大戰中日交涉各大問題至今皆無結果今本席承乏主席討論未結之事張興漢主張凡一切事務非有統系不可故非請新會長就職不可楊明僧謂此事無其他研究即請新會長就職主席請起立表示（羣起立）卞廕昌云諸君催鄙人就職前吕會長因副會長未選出故未就職今諸君迫鄙人就職乃爲會中大局就職非因鄙人個人就職（新會長乃就職）謂鄙人人微名輕本不足以充會長今日之就職乃以會務爲前提此後仍請諸君蒞會繼辦中日交涉南北調和各大部題是所切禱聶家楷云中日之事仍須切實進行高崑表示贊成楊明修主張推宗景鏞聶家楷爲臨時起草員將新會長就職事呈報農商部及通告各省羣贊成六句半閉會茲將就職通電照錄如下各省總商會各事務所公鑒本會本年四月一日在天津舉行第三次大會五月某日開選舉會當場舉定卞蔭昌爲正會長張維鏞爲副會長業於六月二日會長正式就職除呈報函報外合就電聞 
[省會聨合會之移漢說]  
　　鄂省會屈副議長於二十九日由寗返鄂將以經過情形報告大衆以便周知特訂期六月二日開茶話會宣布一切並討論今後對於解决時局之各種進行辦法據有如此中詳細者謂各省議會聨合會前本定於六月三日在南京開會嗣因某項窒碍難以實行惟各省議會代表之已集中南京者已經公共决定仍將此項會議移至漢口開會以求地點之適中俾與各方面均易接洽此次屈君之回鄂即係預爲籌備並以疏通王督軍之承認及贊助者云云此說果確行見解决時局之樞紐將仍在晴川黄鵠之間矣 
[天津之河工消息]  
　　直隸省長訓令天津縣總商會文云案據總商會呈調查股函請此次修河北金華橋東馬路加寛是否含有電車軌路在内一案業經指令並行警務處查照核辦去後茲據該處呈稱奉令查此次新開河西岸沿河馬路北通大經路南接河沿舊有馬路本係往來通衢大經路計寛十丈四尺沿河舊有馬路亦寛六丈二尺今以此一段馬路介其中間且屬繁盛之區僅寛六丈至河東馬路因非繁盛故僅寛三丈實爲滅購地拆房經費起見與電車毫無關涉乃該會調查股僅憑謡傳不加審察遽行函請未免妄生揣測至該會總會總理協理於此次河工身與其事時時與議並非莫明眞像者可比即或有未盡之處可隨時接洽何竟憑一面之詞遽爲呈請總之事關地方利弊不能不加意愼重以籌萬全除隨時與各紳商妥商辦理外理合具文呈復鑒核轉飭遵照等情前來除指令外合亟令行該總商會卽便查照 
　　饒陽縣境之滹沱河自去秋五毛營决口後淹沒田廬甚多業於今年領欵堵塞惟該縣民人以境内决口雖已堵塞而滹沱河北岸土游一帶若不加修築一旦水勢漲發仍難免潰决之患已呈請省長請令河間戲縣交河文安大城安平等縣一體協修以固隄防 
　　現有楊柳青紳士石作藩張樹銘石毓藻楊芬港紳士張敬鏞閻開權曹國琦於本月二十七二十八兩日因修築中亭河隄借欵在天津津海道署與姒道尹天津齊縣長靜海陳縣長會議面懇督辦京畿一帶河工善後事宜處熊代向銀行借洋元二萬元已將合同地册名册轉呈核辦諒不日可能實行 
　　督辦京畿河工善後事宜辦公處業經派遣專員會同測量員勘定擬由天津金鐘河疏築堤以便尅日興工昨已函知直隸水上警察局通告各河船隻均於本月七日起所有該河船戶一律禁止通行停往以便施工並派中隊隊官吕富文帶同巡船馳禁京北寶坻縣連年水患其苦已不可言狀去年舊水至今尚有未退净之地方而近日箭杆河陡漲水勢甚大彼方農民惶恐萬分皆云將不免於麥秋前又要决口查該處人民連年歷受大災當局者將何以維持之也 
[畿南匪勢之猖獗]  
　　東明在直隸之東南孤懸黄河南岸與山東之曹縣菏澤等縣地勢銜接日前有東匪二千餘人佔據縣境東北之馬廠村意圖直撲縣城該縣知事聞信後飛電大名鎭守使告急當由聶帮統張營長帶隊救援賊竄入城南之小井村復被軍隊圍攻賊勢不支復逃入縣屬之魚窩村沿途村莊多被燒搶該縣城門業已屯閉該知事督率警隊晝夜梭巡以防疎虞又長垣縣境之土匪游青海白天祖等二千餘人并帶有快砲在縣屬之焦樓張莊一帶肆行搶掠居民逃避一空該知事因未有兵隊亦坐視莫救焉 
[魯省之匪訊]  
　　泰安泰安縣南境忽來大股土匪知事聞警當卽派警備隊前往剿辦無如衆寡不敵即退回縣城該知事據情電禀來省張帮辦據此立卽飭派陸軍一團卽於日昨由省拔隊前往剿辦矣　　濮縣城西連環莊地方有桿首張某之匪夥多人被方鎭守使之軍隊追擊遂於前月二十八日夜間向東北逃竄正行之間忽遇軍隊雙方開戰約有一小時之久各匪傷死甚衆天明始知同夥並非官軍雙方誤會所致聞該匪夥現已合爲一股盤踞趙家樓 
　　東臨　東臨土匪猖獗匪中均有大砲故特調吳長植旅長將由中央帶來之砲兵一隊開往攻剿昨已電告中央略稱職旅返魯適東昌土匪又復猖獗已派朝有慶所部砲營携帶大砲四尊馳往捕剿云云 
　　聊城近日聊城大股土匪確已潰散惟聊堂一帶小股土匪仍甚猖獗計數日内嚴家臯莊小韓莊朱莊等處竟被架去數人張司令近在聊堂等縣大出布告略云現在大股匪徒已經擊散鄉民漸獲安枕惟麥秋伊邇誠恐貧氓乘匪亂甫定之際搶割麥禾擾害農民爲此出示曉諭嚴禁倘有不遵示諭仍敢糾衆搶割者一經拿獲定按治匪例一律處死 
　　章邱章邱縣發生一種帮匪（即如南省之青紅帮）現在城内秘設機關暗招匪徒聞入帮者多係無業游民而縣隊班役亦多有加入者現下以某澡塘爲臨時機關探其入帮手續須寫三代存册並授以口號數語每月初間即聚合一次倘有舉動均以口號行事據調查現下入帮者已有五六百人之多實爲醖釀匪患之大淵源也 
[紀贛垣章外之大水]  
　　贛省近亦有大水昨日記者特往章外調查行至河邊一帶見大水汪洋河街東至醉仙園北至信成祥船行止鄰近舖戶均被大水沒浸自前日起一路茶店望江樓等三四家毫無一客又米店福生昌等兩家亦無人購米其餘各店莫不連聲呌苦又四區警察署原設崗位於河邊因被水浸該區長卽傳諭長警將崗位暫行移往磁器巷某裁縫店内設立一面將此情形報告督察長俟水退後卽恢復原位又聞河洲各店戶亦被大水浸沒如新洲各打船行内有水三尺餘所有用器物件被冲甚多昨夜十一時該洲某船行樓上涂某之母年七十餘歲因至樓門口失脚墮下斃於水中又黄泥洲各店戶小貿爲生今昨兩日亦被水浸入床鋪所養雞鴨猪均被水淹斃不知其數五區一分警署見此情形立將打灘洲大廟宇腾出令各災民搬入暫住以保性命 
[九江通信]  
　　九江於三十號舉行衆院初選投票城區因選民册未叙年齡住址監察員馬棖伯羅文質等三十餘人連袂向初選監督辭職遂不投票而散次日由傅道尹出於謝停始能勉强投入匭内鄉區如德化東白鶴西甘楚區均有搗亂情事管理員致有被毆省其餘各鄉區尚無異議現白甘楚已於今日（二號）補行投票德化東則因外間風潮甚烈投票尚無定期將來不知鬧至何等地步 
　　潯商會副會長一職本應陳靄亭遞補惟陳以非法選舉不欲枉就業經當衆辭職嗣由各帮董聨名勸駕陳始允勉爲其難　　贛北鎭守使署派軍需官邵開林於昨日晉省請領餉需 
　　國會選舉中央特派來贛視察員蔡國器昨由省來潯聞有即日返京說 
　　此問安武軍由南潯車運赴南昌業已完畢聞馬聨甲不日將統大兵抵此 
　　潯陽道尹傅苕生因母病電省請假十日赴滬省親其篆務由九江縣汪知事代拆代行業於今日啓程 
[皖省近事]  
　　財政廳長劉吉甫與大通督銷局長寗資愚爲覆選事與蕪湖道尹淮泗道尹有所接洽昨日（二日）特由省乘安豐兵艦下駛並將各縣初選當選人姓名表册携帶多份交各該覆選監督皖省衆院覆選已規定本月十日在各覆選監督署舉行投票皖督倪嗣冲以浦口爲南北交通要津擬在該處設立長江偵緝所以便稽查現已令委祁材爲該所長並由倪氏咨請蘇督查照 
　　安徽短期公債案已經政府核准昨由國務院電請黄雋珊省長查核施行 
　　全國商會聨合會前因改選正副會長致起爭潮未能完全産出茲擬十日重行開會特函請皖商會推舉代表兩人蒞會以便賡續進行昨由商會推舉盧前策陳濟清兩君擬於明日束裝北上 
[寗蘇省議會員額之爭]  
　　蘇屬省議員季通戴思恭王撰曾陳大猷閔讞等以寗蘇兩屬按照税額蘇屬選民應多於寗　乃寗屬浮造選民竟多於蘇屬幾倍殊爲不平特發通啓以便公同研究茲聞無錫公民亦爲此事通電各縣誓不承認其電文如下蘇屬各縣初選監督曁各市鄉主任調查員鈞鑒本届省會改選江北各縣浮造選民省會員額竟佔至一百有零此種選舉舞弊我蘇屬誓不承認必須合力電請省長以江南北納税之多寡爲選民之標準刻日派員抽查以昭公允我蘇人堅持到底誓不達此目的即將此次省會選舉暫時停辦謹此電聞竚候明敎無錫縣公民倪家鳳錢鑑瑩孫恒圻孫壽鏡諸汝賢錢維鎭華山等叩支 
[江寗路線擴充之動議]  
　　江蘇齊省長爲擴充江甯鐵路路線事特提交省議會云據江寗鐵路局長李文濱呈稱竊查江懚鐵路昔年創辦之初暫以中正街車站爲止點原擬接展寗蕪鐵路曾經測定路線兩條嗣因大吏遷調政策變更因而中止今則寗湘鐵路經過蕪湖是本路已無接展之必要惟中正街雖屬通衢尚在内橋以北省垣市面以城南爲繁盛現值開放貢院基址興建市場將來商賈輻凑必爲寗城最盛之區局長愚見擬將路線展至貢院不獨利便交通抑且發展營業當經派員測勘路線中間地勢平坦施工尚易預計建築購置工料等項約需三萬元之譜由局籌備一萬元工春餘萬元擬請財政廳設法籌墊將來由局於營業收入項下分期繳還至該路造成後添設員警夫役經常費月需二百五十元左右除另繪圖說明並將測量購地土方石子軌道橋樑車站月台貨棧電話等項工程約需經費先行分門估計大概數目繕具清摺呈乞鑒核等情前來除指令外相應鈔錄清摺檢同原圖咨請貴會公議 
　　江寗鐵路展至貢院基址約需工程經費佔計大概數目如下一測量購地門現測路線擬由中正街站三股道接軌展至貢院迤東前圍牆止計長二千九百英尺約合華里一里半有奇另繪地圖說詳細說明中間地勢平坦障礙無多施工尚易至遷讓房屋僅祗安徽公産一所江蘇官産一所無須拆讓民房其經過省立第一中學校花園操場亦僅迤西一小部分並不礙及講堂宿舍惟車站設在貢院基址該處須建軌道三條加以車站月台貨棧宿舍用地較廣擬請酌留迤東基地一部分寛約二十丈深約四十九丈僅佔貢院全地十二分之一似無擬於市場且隣近車站商貨往來交通利便路政市場兩有裨益如蒙省長核准咨送省議會通過後再行實地測量釘樁　線實需地畝若干分别民地民基按照鐵路購地定章收買應需地價若干目前未能預定合併聲明一土方石子門查中正街以南地勢較低致和街一帶每易淹水須墊高土方二三尺不等中隔水塘一口以及淮清橋支河兩岸塡築土方共約需土二千六百方視取土之遠近定工價之高低平均扯算每方約洋四角共約需洋一千零四十元又鋪道石子片石共需八百方通扯每方洋三元六角共約需洋二千八百八十元以上土方石子片石三項總共約需洋三千九百二十元一軌道門查幹路分路共需鋼軌七千六百英尺本路現存鋼軌長短併計約長五千八百英尺計不敷一千八百英尺擬添購三丈六尺長鋼軌五十根每根約需洋六十元共洋三千元十五尺鋼分道三付每付約需洋二百八十元共洋八百四十元一之八鋼义道三付每付約需洋二百四十元共洋七百二十元魚尾板二百二十付每付約需洋三元五角共洋七百七十元魚尾螺絲九百個每個洋五角共洋四百五十元狗頭釘六千個每百個約一元共洋六百元以上總共約需洋六千一百八十元一枕木門查正路分路共需八　長枕木一千四百根每根約洋三元共洋四千二百元又十四尺長硬枕木六十根每根約洋十二元共洋七百二十元以上　共約需洋四千九百二十元一橋樑門查淮清橋長河一道寛約一百四十五英尺擬造洋灰橋墩一座上建鐵梁冉鋪軌道以期經久約需工料洋三千元一軌道工程門查鋪墊石子道木搬運鋼軌鋪釘軌道各項工價及酌添工作器具共約需洋一千五百元一車站門查該處隣近市場車站房屋須稍壯觀約需工料洋三千元月台約長四百英尺應需土方洋灰沙石馬路木栅各項工料約需洋二千元白鐵貨棧一所查勸業會尚存白鐵貨棧二所當年原備鐵路運貨儲存之所擬請准其拆卸移建新站貨棧及月台候車棚專項之用應候省長批准拆用再行勘估以上車站月台兩項共約需洋五千元一普通門電話電燈及車站應用器具共約需洋五百元又測量繪圖監工及臨時辦公經費共約需洋二千元以上兩項總共約需洋二千五百元以上六門總共約需洋二萬七千零二十元惟歐戰期内外洋料物漲落無定應俟核准後再行切實調查編列預算合併陳明 
[浙省七年度預算覆議事件]  
　　關於選舉經費小長公署咨行省議會云本月一日准貴會咨准交浙江省中華民國七年度省地方歲出入預算書經付大會討論審查修正三讀通過咨送查照依法公布等由並附預算善過署查本署内務費歲出預算書臨時門第三欵所列參衆兩院議員選舉經費洋九萬零六百五十元係遵照大總統敎令第十號國會省議會第二届選舉費用補助令第一條第三欵各省區地方選舉會之參議院議員選舉費用及各省區之衆議院議員選舉費用由各該省區地方經費支出有不足者由國家經費補助之又第三條依前二條之規定由國家經費補助之金額至多不得逾該省區選舉費用總數三分之一之規定已將總數三分之一歸入國家經費上列數目係屬總數三分之二照依敎　自應列入省地方預算支出茲查來書總說明内載參衆兩院選舉費用應由國家支出改删除等語核與敎令第三條規定不符相應按照省議會暫行法第三十八條規定咨請貴議會查照議關於敎育經費省長公署咨行省議會云本月一日准貴會咨准交議浙江省中華民國七年度省地方歲出入預算書經付會討論審查修正三讀通過咨送查照依法公布等由並附預算書過署查歲出預算書敎育經費常門第三第五第六第七各欵内關於敎員修金一項據敎育廳呈稱查七年度省立甲種農業水産工業三校敎員修金均照六年度預算所規定本科每班每月二百二十四圓編列預算呈請鑒核交議在案茲查省議會議决七年度預算案敎育經費常門對於省立甲種農業水工業三校敎員修金本科每班均定爲一百九十二元比較六年度預算每班每月減去三十二元在省議會核減之意原爲劃一起見傳與蠶商各校歸諸一律惟各校情形實有不同之處其每班月支修金似難驟加核以期劃一再查森林學校自本年八月起有本科生兩班該校情形查與農業水産工業相同其敎員修金仍應與農業水産工業一律定爲本科每班每月二百二十四圓又查甲種農業學校擬聘外國敎員一名每月加洋一百元併繙譯費在内實屬不敷請仍照原案每月一百五十元開列理合另紙開具理由具文呈請鑒核提交復議等情本公署復核無異相應抄同理由咨請貴會查照覆議施行 
[杭州快信]  
　　昨爲衆議院議員初選期在自治公所（舊錢塘學宫）舉行投票怪狀百出秩序大紊與前參議員初選如出一轍甚有現役軍官亦彰明較著盡力運動者 
　　齊省長昨通令各區覆選監督趕將事務所統限於本月二十日前一體成立 
　　張敬堯昨來長電詳叙湘柬水災狀况并乞賑撫 
　　普濟輪船被難家屬聨合會自函致招商局宣布最後對待辦法後該局呈懇督軍省長切實保護已電甌海黄道尹就近查明誥誡毋許暴動 
　　督軍公署護兵夫役等出入符證向用藍色自胡永生闖入内署後楊督爲愼重門禁起見已飭一律換給緋紅色卽日實行 
　　農商部特派來浙調查山茶産額專員許灌業今晨乘快事退滬 
地方通信 
[無錫]  
　　水警廳長保護繭商本届新繭登場無錫江陰宜興溧陽武進各縣之繭行早經水警第二專署派巡船百餘艘分駐保護並派巡艦常川游弋趙雲生廳長復親來錫借第二專署長師蘭亭乘坐淺不兵艦前往各邑繭行檢閱派出各巡船警士之勤惰約一星期後始可返棹云 
　　新小麥上市粉廠林立小麥爲重要原料今春雨水調順小麥收成頗豐倘陰曆五月朔起能朗晴十日則各鄉小麥均可刈齊可有十足收成現早帮業已上市日到百石左右最高之價約五元次八五折四元二角 
 
 

Page 7

 
 
　　馬戲將來錫上海馬戲班經理某西人派人來錫與車站站長商租車站運動場爲開演處每日租金五十元現與各機關接洽妥貼不久來錫開幕聞其座位共分四等一等二元二等一元三等七角四等四角云 
[鎭江]  
　　流行時症發現鎭郡自入夏以來寒暖不時發現疫症罹此疾者週身骨痛頭暈發熱咳嗆不已甚至一家傳染多口如西門外大街小馬頭某雜貨舖某茶肆某米店患此者十居六七魚巷某布店山巷左近某茶葉店夥友患此者竟達二十餘人其餘城鄉居民男女患病者亦幾三分之一惟此種時症傳染雖速尚不危險不過四五寒熱即可勿藥霍然矣 
　　小議會覆選監督蒞鎭省議會覆選監督由省長按照舊府制劃分十一區每區派覆選監督一人丹徒丹陽金壇溧陽揚中爲覆選第七區覆選監督程學恂業已奉委來鎭組織臨時機關所屬有科長二人一等科員二人二等科員四人書記六人此項機關以四個月爲期云 
　　白鎭守使過鎭海州鎭守使白寳山君日前赴省晋謁李督軍三日午後一時由省乘快車過鎭假江邊萬全樓暫駐翌晨搭招商小輪遄回海州 
[清江浦]  
　　匪蹤已入淮陰日前淮陰縣和尚圩被匪佔據經孫家圩保衞團首先進攻縣警備與馬玉仁之軍隊隨後始至匪勢不支逃至丁家糖坊並在和尚圩擄去學校之學生六名敎員一名婦女兩名至糖坊後悉敎育無可勒贖放歸警備隊與馬軍坐視土匪在糖坊一宿而去土匪去遠該兵等始至謂該糖坊通匪大肆搜刮衣物被掠一空亦小住一夜始從容整隊而去至匪之向何處竄去則不復過問云 
　　清鎭班輪船之竊案清鎭班小輪泰豐與戴生昌前曾各出竊案一次一爲謡灣商人失去皮衣數件現洋三百元合值五百數十元一爲沐陽商人失去現洋數百元均在交涉中又有任祖芬君與其如夫人由揚來浦包天泰輪船大菜間中途被竊去金鐲一付金鋼鑽戒指一枚珠鐲一付計共值三千餘金失竊後卽告知該輪押水某押水以竊贓如此之巨即欲大行搜索任君轉恐驚擾他客不願深究而罷 
[揚州 ]]  
　　省令查拿德僑淮揚道尹王耀齋奉省飭德人偉爾根避匿揚屬白塔河地方轉飭江都縣迅速查拿趙知事於四日選派幹探前往緝拿矣 
　　劉統領稱觴四日爲兩淮緝私兼巡緝隊統領劉槐森五十壽辰所屬兩團長十二營長及省垣官僚先後蒞揚爲劉稱觴本城政界趙知事及場運食商人各界領袖無不登堂祝嘏是日統部門前車水馬龍極形熱鬧晩間並開演新劇以娱來賓 
[杭州]  
　　執行添設製糖廠議案齊省長於昨日訓令會稽金華兩道道尹云案准省議會咨開議决添設改良製糖廠附設種蔗試驗場案及預算到署業經依法公布在案所有舊台衢兩屬各縣種蔗地點以何處爲適宜附近有何官荒地畝可以撥用亟應由道飭縣查明呈復核定除分令外合行令仰該道尹查照辦理復奪　　測勘錢塘江錢塘江流域極廣每届春秋兩季山水暴漲沿江塘堤種種危險齊省長已令水利委員會轉飭海塘測量處迅往測量將海岸形勢及沙性水勢勘明具報備核 
　　日本議員回滬日本衆議院議員今村七平氏等十三人於六月一日來杭游覽西湖業於三日由杭站乘一百零九次特别快車回滬軍民兩長均派員赴站歡送 
　　定期召集敎育會聨合會浙江省敎育會昨出有通告云本會敎育會聨合會簡章定於本年七月二十日開第六次全浙敎育會聨合會除函致各縣敎育會外凡本會會員如有關於本省敎育意見人本省外與本省敎育有關係之意見務請提出議案於六月三十日以前送交本會以便審查付議 
[九江]  
　　戚監督剔除參院選民之感電九江縣知事參院初選監督汪念祖日前照依調查員呈報參院資格人數一百二十七人轉送戚總監督察核經戚省長審查後以該選民資格多有不合日昨特電江知事實行剔除茲將電文錄下據呈參院初選名册共計百五十七人查册内楊章愷係初級師範畢業孔慶人中等林科畢業徐磯徐碕甲種工業畢業均不應認爲高等專門資格葉爲銀法政未辦畢業張沛然民國元年畢業現年二十一歲均應以不合格論再册内如鄭伯卿黄恒爵等僅塡法政畢業張洪旭涂令坤僅塡師範畢業不載明何省何科何級及任事年分李盛銜李明馨曾任薦任職不載明何項官階及任官年分其餘不註明畢業任事任官差年分者纍纍甚衆均不合法仰先將楊章愷等一概剔除一面嚴督調查員速查證據由縣重造名册詳密塡註凡有畢業任官資格者概須證明何年任事任官及已否確满三年毋再含混干駁貽誤選期着限三日内送册到本公署覆核再遲即應截止其不詳註資格者一律剔除選舉有一定之辦法愼之云云汪知事奉電後已飭調查員詳密塡報故各調查員異常忙碌也 
[武昌]  
　　王督軍答拜日議員日本議員視察團濱田國松等十二員二十九日由京抵漢三十日午後曾由駐漢正副領事偕同過鄂拜會王督軍王督軍特於三十一日午後一點鐘渡漢先至交涉署帶同交涉員及繙譯前往日界松迺家旅館拜會議員等亦就該旅館設餐歡宴並有日領事及駐漢軍官作陪四點餘回鄂 
　　兵工廠加開夜工陸軍部以漢陽兵工廠僅開日工致湘省軍火仍向中央請求特電王督軍飭該廠即日加開夜工三十一日該廠總辦劉慶恩示諭各工自六月一日起一律加開夜工 
　　京電嚴禁學生預政中央電鄂曰省長鑒此次中日協議條件專屬防敵範圍以前報紙登載殊多誤會各校員生自不得任意干預如有在校生徒聚衆開會及刋布流言情事應由各校校長督率職員嚴加取締以維學風倘或軼出常軌應即嚴重處理不得寛縱即希轉令遵照 
　　公債票之派銷七年内國短期及六釐兩種公債票已經發行據政界消息是項債票期限過迫於各縣仍將派銷派銷之數分爲四等大縣一萬元中縣六千元小縣三千元特别小縣二千元云 
　　嫌疑犯之省釋保定軍官學校校員姜明經前因被人報告有反對中央嫌疑由部來電將其居宅查抄房産發封數月派警看守茲已有人將嫌疑解釋經鄂當道查明該員並無不合行爲昨令警署將其營防口房産啓封發還以免拖累 
[濟南]  
　　飭造新式機關鎗德縣兵工廠每月額造機關鎗四尊陸軍部尚不敷派撥刻又發到克虜卜式新式機關鎗圖樣交該廠令依式先造兩尊送部聽候試驗云 
　　各省紛來招兵陸軍第七師自到湘省前敵以來陣傷官兵不少前經張湘督派員由徐州招去新兵十數營仍不敷用近來戰事吃緊又派員來東招募新兵十營該員抵東後聞即在兗州一帶從事招募云又福建李督軍以攻粤軍隊不敷調遣電經中央核准在山東境内添募新兵三千名特派副官曹斌臣帶同員弁於日昨抵濟從事招募聞軍署已分行照料保護云 
　　創製棉絲織物昌邑資本家姚炳文集資二萬元於該邑創辦裕華工廠一處專製各色綢緞發明棉絲參半新式愛國布以期暢銷於各埠稍遏洋緞洋綢之銷路聞生徒業已招齊物品俱各置備不日即行開辦云 
[吉林]  
　　時疫盛行時疫發生以來居民罹患時症者不可勝數商號因櫃夥染病者多至不能開張營業疫勢雖不甚劇烈而蔓延甚廣未可忽視各中西醫院診治極忙每日到院求診之人數較平素多至數倍尤以東關英國施醫院爲最至中醫則各藥局生意均極發達醫士奔走不遑臨門候診者尤絡繹不絶足見時疫之一斑矣 
　　松花江航業之進步航行松花江中自吉林至老少溝之輪船原祗有官輪吉清號及商輪國安號近增一商輪國興號日前復由下游來吉一輪哈爾濱號專航行吉林至哈爾濱間輪船隻數較旣增而航線亦較前延長誠航業界之進步也 
　　糧價漸平本年自春迄夏雨水調和各鎭鄉農民所種禾苗出土異常盛茂雖距秋成尚早頗有豐年之望存糧各戶咸糧石趁此價高之際運城出售故近日到省糧船爲數甚夥小米價因之大落每斗前賣吉錢二十二吊者刻已落至十八吊一般小民頗抱樂觀又豆油市價每斤前漲至市錢二吊七百餘文近日上江風船載豆來省較前爲多吉長路又不能多載出口元豆價跌豆油之價每斤亦落市錢二百餘文云 
　　满蒙銀行開辦之先聲前同江商會會長馬君鳴鑾擬招集資本百萬元在長春組織满蒙殖業銀行刻已在西三道街設立籌備處現正繳納股本之際聞已交優先股數十萬元入般者頗踴躍俟股本繳足本月杪即可開辦矣 
雜評一 
[寗蘇之爭（默）]  
　　今之論者曰國家困於南北之爭無事可爲而省則尚有可爲吾其舍國會而就省議員乎然而尚有可爲之江蘇今又起寗蘇之爭矣夫此之寗蘇之爭實基於選民額相懸之太甚以寗屬如是之奮勇競爭蘇人士寗能無慮况乎寗蘇畛域之見伏之已久將來議席之上以人數决勝負蘇人士爲預籌應付計尤不能不詳審及此故其出而抗爭勢所必然者也使當局者不及早秉公處理則蘇人士無法必至出於最後之手段而江蘇一省之最高民意機關又將紛擾而不堪設想矣尚何福利之足言哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[烟酒聨合會臨時會議記]  
　　中國煙酒聨合會近因迭接各省分會來函詢問財政部與日使會議全國烟酒專賣事並由在申各業代表奔走相告爰於昨日午後二時特開臨時會議各業領　如西煙業陳祝三王仲材俞葆康邱介帆皮絲業賴秋實姜泰墩土酒業楊存良洪少楚紹酒業王闓敷裘如邦旱烟業樂維臯邱思獟捲煙業陳才寳等到者七十餘人首由主席陳良玉報告此事先由京師代表函報又經各分會來函詰問且各報均已揭載若果確實實與兩業生機大有關係次賴秋實起言近日滬上各報詳載全國烟酒大借欵仍在進行不獨吾兩業命脈頓絶卽國家主權亦喪失殆盡急宜力爭以挽危局再次王仲材起言此事雖今日報載有某國反對談判中止等語但事甚秘密吾兩業同人不得不預籌抵制一時議論紛紛羣情憤激旋經主席宣言目前事尚未定應先商第一步辦法討論良久公决三種辦法一電致財政部農商部打消原議一通告各分會協力爭持一推舉駐京代表向政府請願議畢時已五鐘摇鈴散會 
[輪管中日鐵道聨運事務]  
　　滬寗滬杭甬路局奉交通部訓令查中日聨運事務本届輪歸我國接管此後聨運上應辦事務及接洽事件自必較前爲多日本鐵道院及南满鐵道各派有代表一員常川駐京接洽嗣後該路凡遇中日聨運之事發生一面照章辦理一面應即報部或抄錄往來文件送部查考以免隔閡仰即遵照辦理 
[税卡加重菜子税之反動]  
　　米業仁榖公所因新菜子業已收穫凡由産地運滬銷售經過各税務所均照江北改釐爲税辦法每石加增至一角七分之多各行商無不反對故昨特函請上海總商會維持原額原函錄下敬肅者蘇省因江北改釐爲税牽涉我江南亦加重税率值茲市况凋疲各業惶急曾經環請貴商會設法維持乃蒙商允税所長轉呈財政廳長核准照舊徵收二個月靜候解决在案近因春熟登場菜子爲蘇省出産之大宗又係油汁原料油爲民間日用所必要商等向内地採運菜子不圖蘇州吳江縣一帶各税卡須照新章徵收每石銀元一角七分商等告以同屬江蘇財政廳範圍尚在二個月照舊徵收限内何得不遵公令浮收阻難卡員置之不睬扣船不放菜子新貨身分潮軟久裝船中易致霉變沿途税卡阻難勒捐是其慣技商人實無法可施用特黏呈納税票一紙求請察核務乞迅移財政廳轉飭蘇屬各税卡照舊徵收以維信用而恤商艱並請分移南京總商會列入議案庶免逍漏實紉公谊再查菜子向章産地每石税洋五分消地每石再税洋五分自民國三年産消併徵遠近不分每石共税洋一角從前釐捐按貨本一元抽捐不得及一分故名釐捐鼎革後改名貨物税官廳以值百抽二爲標準是改數釐加爲二分矣菜子近三年價格最低時每石洋四元五角最高六元平均扯五元二角五分新章加重定每石一角七分不知何所依據合併附陳此致附呈納税票一紙 
[西報紀放逐敵僑消息]  
　　上海泰晤士報云中國放逐敵僑一事漸事端倪昨據可恃方面云當道已覔得船隻三艘以便裝運敵僑前赴澳洲又據日本報知報北京消息云中政府决定放逐境内所有德僑聞欲逐往澳洲而幽禁之以待戰事之終結中國德僑其數雖不詳知但約略計之當在七千至一萬人之間大半皆爲商人中政府爲實行放逐起見特設專局將召回駐日使署二等參贊周某主持事一俟船隻齊備即將運送出境惟中政府對於德僑仍負責任直至戰畢而止故將派該局長赴澳管理覊留營事務云又英文滬報云今晨探悉陳交涉涉員仍在南京德僑放逐與否尚在未定之列聞放逐德僑之辦法内有一條須得江蘇李督軍之同决陳交涉員因此留寗未能即回云 
[美國農務探險家失蹤續誌]  
　　大陸報云美國農務部游華專員邁葉氏前星期六日在長江上游鳳陽丸輪船失蹤後迄今杳無音信其行李已於昨日由美領事署官員點收美領事署已請海關轉告蕪湖關員從事搜覓遺骸矣 
[三誌滬上新流行之病症]  
　　近日天時不正寒燠無常自北市發現流行症後業已蔓延南城居戶傳染者亦日見衆多如西門内學宫後大街曹姓寓内大小十人病者竟居其七各機關辦事員役患者亦不鮮至華商電車公司分部之賣票人等尤居多數故該公司行車時頗難支配是症初起先覺頭暈昏痛肢節酸麻劇者嘔吐有熱類皆如是詢諸醫家俱云因飲水不潔風燥氣候不和所致應注意寒暖調匀飲食至天氣稍暖太陽光大此症即可消滅云 
[交通部注意火車司機人]  
　　聞交通部以京漢路近因司機匠駕駛新式樣車未能熟練以致入站貨車與調車機車相撞發生事端特飭各路司機等工役須於平時練習有素始能勝任並以此各路貨運旺盛添購車輛旣多每日來往列車自必加增原有工役必不敷用各路對於此項下級工役亟應籌備養成訂定詳細立法使其其有相當智識以供任使現滬杭甬路局亦已接到此項通令矣 
[擬訂客商分莊註册規則]  
　　上海總商會復重慶總商會函云徑復者五月二十日准貴會函開商務繁盛之區五方雜處其人來自遠方資本之厚薄東夥之姓名均難詳知雖有註册之條大都祗在本處商會而外埠仍難確悉擬商一交換註册之法以杜其弊嗣後貴處商人欲來重慶開貿者須先報貴會據册知照重慶商人欲赴貴處開貿者亦即照此辦理尚祈裁奪賜復等因足微貴會愼重商業防微杜漸之意深佩卓見當即擬訂客帮商號分莊註册規則五條於本月一日常會交議僉以此事關係於商業前途匪細即將擬訂之註册規則函復貴會得其同意後呈請農商部令行辦理以歸一致相應將所擬註册規則五條錄請台核如荷贊同卽希函示以便呈部核辦是爲至盼附擬訂客帮商號分莊註册規則（一）客帮商號來本埠分莊貿易者須先向該處商會報明註册知照到滬方得在本會註册（一）本埠商號往客路各商埠分莊貿易者須先向本會報明註册後知照其分莊所在地之商會註册（一）商號報請註册時須將左列各項詳細開明以備查考（甲）資本（乙）營業（丙）號東（丁）經理人（戊）本店所在地（己）分莊所在地（庚）分莊資本及經理人前項條舉各欵於知照該分莊所在地商會時詳告之（一）本規則以前先經開貿之各商號分莊須由各本號在當地之商會補註以歸一律（一）本規則呈請農商部令行各埠商會一律辦理 
　　附重慶總商會原函逕啓者查商務繁盛之區恒屬五方雜處其人來自遠方資本之厚薄東夥之姓名均難詳知雖有註册之條大都祗在本處商會而外埠仍難確悉故每遇倒閉輙難追賠本會有鑒於此久欲通函各會商一交換註册之法尚未及辦茲因近年戰事發生商場糾葛益夥不得不亟籌善法以杜其弊相應函請貴總商會希卽查照通告各帮嗣後貴處商人欲來敝處開貿易者須先報明貴會據册知照並須令其開莊之處商會註册敝會亦即照此辦理其有先經開貿之各商號亦由會自行查明列單補報仍令在開貿易處之商會註册以歸一律此本會管蠡之見未審貴會以爲然否尚祈裁奪賜復以便照辦爲荷除函知沙市宜昌漢口各商會外此致 
[日暉呢廠出租問題之近訊]  
　　龍華日暉造呢廠曾由商重朱葆三等向省公署禀請承租試造毛絨雖經開工試騐惟於訂租問題拖延至今尚未解决茲悉齊省長因前委之省署代表黄涵之現已赴浙是以重委陳超衝來滬參預會議陳君奉委後業已來滬會商王道尹籌議數次因債權方面主張拍賣及出售者居多而願意出租者則甚少數未决定現朱商董等以此事拖延日久損失已鉅業已一再催詢聞王道尹擬俟交通行長陶蘭泉赴京與農商部磋議辦法返滬後再行邀集雙方會議决定云 
[商輪上查獲炸彈]  
　　前日午後三時許招商局專開甬班江天輪船將届起椗運貨扛夫及乘客人等上下什亂之際經華船員某甲照章赴周圍悉心偵察巡至後艙見有蒲包（或云麻袋）一隻當即查詢何人所携均稱不知該船員疑是私土拆開察視詎内有炸彈一枚因之大駭當即馳報賬房轉告船主卽由該船主大副等奔往檢視後以該彈何人所帶旣未查明而開船時刻已逾故即囑令水手將彈抛投浦中浸入江底以免轟發惟抛投投入水時或云炸裂有聲或云並未爆發傳說不一該輪將彈棄去後卽鼓輪出口開往寗波按照班期今日即可返滬所有詳情須俟該輪抵埠後方能探詢云又一訪函云前日午後三時許有衣服整潔之華人某甲手提小衣包一個至招商局江天輪船將此衣包放於某號艙内鋪側而去時船上茶房疑是搭客並不介意及至五時尚不見來取將包提起分量沉重卽携赴賬房報告啓視人置圓式洋鐵罐一隻形似炸彈旋由買辦投報小東門東行派探往看後經江天船主取罐抛入浦江炸聲頗烈在船之人莫不驚駭聞該船買辦是日午前接有恐嚇信一封置不答復或即爲此現已將恐嚇信呈送捕房請爲查緝矣 
[參議院初選舉投票開票紀]  
　　昨日爲參議院議員上海縣初選舉之期以凝河路也是園爲投票開票所上午八時許上海初選舉監督縣知事沈韞石率同各員紳先後蒞臨該所沈監督親臨清遠堂督同各員分投佈置堂上設有天地玄黄四匭派定管理監察各員如下 
　　投票處簽名處管理員徐顯庭等監察員范麟書等領票處管理員黄詠棠等監察員沈肇綱等投票開票掌匭嚴石農等招待黄輯虞等天字匭寫票處監察員陸崧侯等投票處管理員鍾皥如（因病不到由譚桓士代）等監察員賈督香等紀錄席管理員陳徽生地字匭寫票處監察員穆抒齋等投票處管理員葛嘉甫監察員丁賡堯等紀錄席管理員錢紳齋玄字匭寫票處監察員王松電等投票處管理監察員崔伯申李堯卿等紀錄席管理員汪菊齡黄字匭寫票處監察員施安生等投票處管理監察員毛吉生錢道明等紀錄席管理員夏南墀 
　　開票所天字匭檢票陸崧侯等唱名徐顯庭等書記陳徽生書寫黑板譚桓士筆記楊東山地字匭檢票朱志堯等唱名葛嘉甫寫黑板唐西明筆記曾公冶書記錢紳齋玄字匭檢票談恭甫唱名曹幹臣寫黑板范麟書筆紀程紀生書記汪菊齡黄字匭檢票朱理卿唱名高世良寫黑板陳錢若筆記毛吉生書記夏南墀等 
　　上午九下鐘開始投票淞滬警察一區三分駐所並地方警察所各派長警持械蒞場分投照料各投票員由大門而入領票之後從假山上繞道至清遠堂設匭處所分别投票至十時許投畢當經沈監督諭令開票共計投票人二百零七名按照參議院初選舉規定應以六十九票爲當選計楊福謙一百三十九票陳義生一百三十九票梅宗泰一百三十四票趙登鰲一百三十票四人當選尚未足額由沈監督諭令下午再行投票開票遂率同各員入内午膳至下午二時許再行投票各投票人又遵例投票至四時許截止未幾開票共到投票人二百五十六名照章應以八十六票當選計沈澄清一百五十一票陳棪一百五十票王廷奎一百四十八票喬枬一百三十三票周文熾一百十一票賈豐芸九十八票楊逸九十五票王煥功八十八票沈監督查得上下午已選出楊福謙等十二人惟尚不足額遂諭令次日（即今日）上午仍在原處再行投票開票迨沈監督與各員分别乘車返署時已五點三十分鐘矣 
[十誌華人購買英公債之踴躍]  
　　英國戰事公債昨日認購者有麥加利銀行買辦王憲臣君經募王祉記一百鎊秋維記一百五十鎊卓記二百鎊袁祖記二百鎊馬少記一百鎊劉文記一百鎊朱雲逵君一百鎊明記二百鎊王憲記二百鎊潤昌號一百鎊伍庸記二百鎊王臯孫君一百鎊袁恒記一百鎊黄振記三百鎊王修記一百鎊又陳炳謙君一千三百鎊凌鵬基君二百鎊萬豐二百五十鎊顧琢如五十鎊綸新一百鎊鑄記一百鎊王祖安君五十鎊翁寅初君五十鎊陸叔青君一百鎊老公茂五十鎊姚慕蓮君二百鎊孫輔卿君一百鎊孫瑞康君一百鎊協祥二百一十鎊莫芙卿君五十鎊趙灼臣一千鎊其總數已達十萬六千六百五十鎊 
[刋布反對電燈加價之議案]  
　　南市志成公所萃秀堂等二十六團體反對電燈加價集衆開會議决辦法已誌昨報茲悉志成公所代表俞圭聊及豆米業代表袁祝三等以曾經議决現在陰曆月底將屆電燈公司收取燈費如照新章收取各用戶應暫緩付靜候官廳解决如照原價自應給付此項議决案雖經各業領袖分投知照仍恐未盡週知故又印發通告交由各業領袖趕緊傳布矣 
[部員視察選舉事宜]  
　　内務部所派視察江蘇全省選舉事宜之陶思澄君此次由京赴寗晋謁齊省長後即與各選舉區域監督分投接洽再赴蘇州公幹然後來滬視察滬海道屬選舉事宜現陶君已於昨日抵埠謁見王道尹諮詢一切矣 
[交涉員由京返滬]  
　　江蘇特派交涉員陳貽範君前奉外交部電抬北上聞係關於敵僑事宜及收買敵僑業産等問題有所諮詢業已公畢於昨晨由滬寗車抵滬回任視事業已通函駐滬領事團查照矣 
[依周塘築路之規劃]  
　　依周塘路建築陸軍營房已誌前報茲悉該處自平糧路起至吳淞即擬開一馬路以利交通連日經閘北工巡捐局曹局長飭工程處主任王彬彦前往規劃路線此路經過虬江新江兩處須建水門汀橋兩座即將開工建築云 
[魚雷艇遊巡長江]  
　　海軍藍總司令以長江各要隘亟須派艦遊弋特於昨日派令湖　魚雷艇開往長江上下游遊巡以重江防聞該艇定於六號離滬出發云 
[浦東發生刦案]  
　　浦東洋涇鎭南首金家巷船戶王某家前夜突來盜匪十餘人各執利刃撞門而入時王適出外裝貨家中盡屬女流該盜等各出利刃嚇禁聲張任意搜刦衣飾銀洋約值百金携贓呼嘯而逸事後其家人來滬通知王某業已回家開單報官請緝 
[蠶病預防及治療法]  
　　上海縣農會接江蘇實業廳詶令云案准絲繭總公所印送蠶病預防及治療法到廳察核内容備極詳明且易實行合行令發各該農會長等仰即存查並詳爲宣講語云失敗者成功之母今年蠶時甫過倘有失敗之家尤宜實地指示俾知趨避免蹈覆轍明年即將此册所載合諸該會經驗所得預爲傳佈務使家喻戶曉以興蠶業而利農民此令蠶病預防及治療法一册隨發 
　　蠶病預防及治療法緣起自后嫘氏敎民以蠶迄今四千五百餘年我國蠶桑之利久且遠矣惟育蠶之術世尠專書農民養蠶率循舊法豐歉委諸命運優劣聽其自然陳陳相因不聞有補救改良之法此無怪我國蠶繭成色日就薄弱不獨蠶戶受無形之損失即絲商亦間接而蒙其害不獲與他人爭勝也近世日本諸國育蠶之新法日精新書迭出大足供吾人之研究惜其譯文深奧手續繁難我國農桑尚在幼稚時代未能適用無錫陸君子容煥文從事於蠶業有年矣慨蠶病之蔓延改良之乏術因以所著蠶病預防及治療法一書付郵寄示綜覽所述詞取淺近事尚簡單均爲我國農民易於了解力能辦到者允宜家置一編隨時研究未始非改良前途之先導爰代刋印成帙以廣流傳願得此書者悉心考察幸勿忽略視之民國七年歲次戊午三月江浙皖絲繭總公所總理沈鏞謹識 
　　蠶病預防及治療緒言我國育蠶惑於陰陽五行竊通利達之說故收成之豐歉委諸天命病疫之發生不知預防以致病毒之蔓延日甚一日即所産之繭亦趨於低惡蠶絲爲我國出産大宗供全國織綢製服之用且輸入他國獲利頗厚豈可漠然視之村農生長於蠶業發生之地家世業農深悉育蠶之利弊痛蠶病之日劇蠶業之危險蘧然有改良之志今從事於蠶業研求忽忽數年矣爰將平日經驗所得編成是書言務取簡文不求工以期農人之能實行非敢云著述聊以供獻於農人之前作蠶業改良之初步云爾旺莊村農著 
　　第一章蠶病之種類及由來蠶之種類甚多大别有五曰微粒子病曰軟化病曰硬化病曰膿病曰蠅蛆病是也（一）微粒子病微粒子病爲細小微生蟲之寄生奪取蠶體之養分能使蠶體日漸瘦小以至於死此病蠶於眠時或遲眠或眠而不起或蛻皮至半身而止於四王眠時（按新法蠶孵化至頭眠爲第一齡故自大眠開葉至上山爲第五齡故眠又曰齡）其體之兩旁及腹下生有不規則之小黑點脚底現灰黑色爲感受此病之明證此病如人之癆病然遇天氣晴爽亦能上山作繭化蛾産子若遇陰雨連綿或天時劇變則不至於盡死不止此病大都由於母體之遺傳而來間亦有由於空氣中傳染者我國現在養蠶之地所種蠶種生微粒子病者十占其九可不危哉（二）軟化病軟化病之種類甚多如空頭病縮小病吐瀉病以及其他一切之病死後而欽化諸病其發病之原因係由一種最細之黴菌寄生遇潮濕重而温度高時其發育之速誠不可思議故蠶受此病有頃刻而斃者此病菌之由來大都由隔年存在於蠶室蠶具黴菌之傅染以及空氣之媒介故於上一年春蠶有發生空頭病者次年春蠶若遇天時晴明尚不致發病一遇天時不順則必發生與上一年同樣之病如是相延逐年皆然此老於養蠶家均能言之養蠶家有曰凡養蠶家被二三年間停止養蠶以後再行養蠶其收成必佳即此理（三）硬化病硬化病即殭病有白殭病（俗名石灰蠶可入藥）黄殭病赤殭病綠殭病褐殭病等别因蠶死後之顔色不同而各異其名也其發病之原因亦由於黴菌之寄生惟軟化病之細菌爲目力所不及見硬化病之黴菌目力已所能見即如白殭病蠶屍體上所有白粉即黴菌之種子雖强壯之蠶一染此白粉亦必發病而死死後硬化而生白粉末其初發原因與軟化病同蘇浙一帶發生此病之蠶於夏秋之蠶爲烈春蠶間亦有染此病惟不如軟化病之劇烈蓋因硬化病菌之發生較軟化病菌有略高之温度也（四）膿病膿病發病之狀全身腫脹而成高節蠶病劇烈時其皮膚破裂有膿水流出卽於蠶篋四週行走膿汁流盡軀體縮小而死凡養蠶之區莫不受此病之害其受病之原因由於微生蟲之寄生有極速之傅染性故爲害甚烈（五）蠅蛆病（日本名蠁蛆病）蠅蛆病由於大麻蠅之産卵於蠶體以侵害蠶兒之生機若於蠶之四眠以前受病則於眠後不能蜕皮而死四眠以後受病亦能上山作繭惟未至化蛾期而其蛆已先破繭而出矣大麻蠅於春蠶時尚少故受害亦輕至夏秋時大麻蠅所在多有則蠶之受害最烈綜觀以上各病除蠅蛆病外均爲微生蟲或黴菌之寄生有劇烈且速之傳染性蠶兒即受一種病毒之侵入已可决其必至失敗况我國蠶業繁盛之區各種病毒混合蔓延欲期收成之良好安可得乎一念及此甚爲寒心凡我育蠶之家羣宜亟起預防蠶病之侵入圖蠶體之健全期收成之美满則研求預防法爲必要矣（未完） 
[基督敎會勉勵會請人演說]  
 
 

Page 11

 
 
北四川路横濱橋前美華書館弄内中華基督敎會勉勵會於今日（禮拜四）晩八時請戴曙舫君說敎（耶蘇現在何處所任何事）戴君熱心敎務向爲同敎所欽敬想届時往聽者必實繁有徒也 
[護軍使派購救濟劵]  
　　慈善救濟奬劵現由盧護軍使擔任代銷二千張除自購二百張外尚有一千八百張已於昨日分發步兵三十七八九四十等四團及砲十團騎十團等每團各三百張着令勸諭所部官兵一體認購以襄善舉 
[關於選舉訴訟之道批]  
　　滬海道署昨批青浦縣民鄒尊瑩呈爲袒護屬員妨礙選舉請求派委澈究由據呈已悉候令青浦縣知事查案答復以憑核奪來呈並非民呈又無副呈違式特斥此批 
[紥猪鬃匠反對設立公所]  
　　本埠紥猪鬃匠共有數百人以常州籍居多向無頭目領袖等名稱近有二三無賴欲倡議設立公所要挾衆工匠抽納捐費連日在寳山路某茶館集議奈發起人不洽衆望君起反對前日爲五區王署長訪悉恐若輩聚衆滋事特派探警前往驅散一面訪拿爲首之人到案訊辦 
[緝私統領之通令]  
　　兩浙蘇屬緝私統領宋明善前日召集所轄之二團長及十一營營長到部會議緝私辦法後昨日通令所屬略云以後各營緝獲私鹽爲數微細者可至月底彙報如至百斤以上或案情重大者應先報候核示不得擅自拍賣銀洋呈繳充公蓋私販之罪因有輕重各營緝私時尤不可不愼加分别警如船隻旣爲素販私鹽之船則船戶又爲素販私鹽之犯其罪較篝即是無可寛恕或船隻雖爲載販私鹽之船而私販乃另有其人則厥罪又較上爲輕或愚民無知誤載私販一經查獲則販鹽者自當有罪而船戶應得寛宥之但本部雖無判决之權然衡其輕重有處理之責其寛宥者亦宜察酌情節令其具結斥釋以示體恤如犯罪重大者應即呈候核辦總以寛猛並濟無損商民有益公家爲宗旨而各該營之駐紥各縣務宜保護商民公平交易如遇發生盜警自當協同軍警嚴加勦捕不可以秦越視之因土匪與鹽梟名雖爲二其爲害則同若能少一土匪則鹽梟亦能漸少此則各該營長應加注意也再緝私各營應在産鹽之灶地於煑鹽時認眞查察考其産數務使無絲毫走漏則私販旣少而公家銷數即可暢旺鹽課亦得充裕每有緝獲之私鹽满二百斤者以一百斤歸公餘則侵蝕在公家雖有數元之收入殊不知損失甚鉅本統領對於緝私考核成績之優劣向主張以各營所轄區域之旺滯爲準不以緝私多寡爲比較倘能轄境銷數增多卽屬辦理有功皆因勤於查案私梟絶跡以故每有緝獲私鹽數在幾萬在表面可謂認眞其實則不然蓋緝私愈多勢必梟匪充斥可見辦理者未克盡善果能辦理嚴密私梟自必絶跡嗣後各營長官能於鹽數旺滯上研究則緝私前途頗有裨益至於緝私效力全在各營之駐防地點或非扼要佈置或有失當均與緝私進行上大有妨碍今各該團營官長久在蘇屬情形素熟如有裨益於緝私者務各擬具辦法呈候採擇合亟令仰切實認眞辦理云云 
[轉遞禁逐惡丐之公函]  
　　南市荳市街花衣街各商號因近來屢有惡丐乘生意公忙之時任意詐擾特聨合各商號加蓋圖章公函淞滬警察廳長請飭各區署禁止驅逐等情已紀前報詎該函投送警察廳被傳達處拒却退回不收該商等以租界捕房對於納税人民尚多採納輿論租界丐頭長貼等名目早經革除平時亦無流丐需索華界與之接壤相形見絀且所遞公函爲公益起見均有牌號印章何得拒却故現已送交縣商會轉遞警廳請核矣 
[公廨襄讞員娶媳續誌]  
　　公共公廨副會審官兼浙江督軍署省長公署諮議官俞奠孫君之長公子健秋前日在新閘愛文義路寓所與沈玉其女士行結婚禮浙江楊督軍齊省長松滬盧護軍使及紳商學界先期贈送喜聨喜幛等情曾誌前報前日届期護軍使署杜秘書長滬海道尹王賡廷交涉公署陳震東淞滬警察廳長徐國樑英法公廨讞員關炯之聶榕卿曁襄讞王崧生李萼仙張逵卿及駐滬義副領事羅君英商哈同等均贈送紅緞喜幛及花籃等物並均蒞寓觀禮來賓致頌詞者甚衆當由俞君一一答謝並設中西筵席欵待來賓直至更闌賓主始盡歡而散 
[季家弄火警]  
　　昨日後一時四十分鐘滬城老北門内季家弄四號某姓家披屋内忽然失愼燃及曬台一時火光四竄經救火聨合會鳴鑛告警即由各火會驅皮帶車到場救熄祗焚去披屋曬台事後由該管二區一分駐所馬警佐飭警將起火之家傳案候究 
[請禁木植阻塞河道]  
　　浦東陸家渡河道邇被該處湯阿媛所開之樹行將大小木植數千根堆積河畔致進出船隻諸多不便昨由全昌公司等二十一家商號聨名公呈淞滬警察第三區請求勒令搬遷以免水道阻塞而便船隻通行 
[派船捕拿私鹽]  
　　江浙緝私第二營營長薛振中邇據稽查報告浦東美孚火油池碼頭及居家石橋等處有湖北帮鹽梟數百人每日清晨由奉南兩縣運來大批私鹽肩挑步擔絡繹不絶運至該處用渡船轉運租界販賣並有鹽梟首領陳某擔認墊欵獲利頗豐云云薛營長據報已調派師船前往捕拿矣 
[淳巡隊緝獲私鹽]  
　　淞滬游巡第四隊派出所戴巡官前夜在浦東洋涇港口截獲私鹽三百餘斤並鹽船一隻鹽販陳順一名拘解三區警署昨日轉解警廳司法科訊辦又該隊士在浦東春江碼頭查獲鹽販湖北人江鳳華江雙慶邱烘瑞三名並私鹽三百餘斤解由三區警署於昨轉解警廳訊辦 
[私裝電燈者何多]  
　　華商電氣公司前曾派員查出各用戶私裝電燈多至八九十家報告後即着照章追償損失已紀前報茲聞各用戶現已大半認補電費了事惟九畝地新華襪廠及張家弄陳嘉俊等均置不理由公司控經地審廳傳訊後新華廠已到庭繳費請求免罰惟陳已携着他往至今未到此外尚有李陳何三姓住戶亦未解决乃近又查得餘成豆麥行亦有私裝燈盞之事該公司擬向法庭再行起訴云 
[水探緝獲竊賊首領]  
　　浦東沿灘一帶洋棧邇來屢於上下各貨時失竊貨物茲經各棧洋東查悉此項竊賊以六十一歲之陳金生爲領袖遂報告水巡捕房請爲緝拿昨晨梅捕頭飭探目何春生馳往華通碼頭某小茶肆内將陳金生拘獲解入捕房經梅捕頭向之詰問一過備函着該探目將陳押送地方廳請辦午後經檢察官提案預審之下判將陳金生收押候餾傳受害各人到案質訊 
[娶寡婦被人拆梢]  
　　家居浦東白蓮涇撑駕糞船之馬子卿於舊曆正月二十六日憑媒娶寡婦張朱氏爲室當出禮洋八十元由張氏家屬收領詎前日忽有該氏之父朱錫坤糾同李根生等多人前往馬子卿家拆梢洋二百元馬不允互起衝突當爲巡警查悉見若輩人衆急即回所報告立飭全班長警馳往將朱錫坤李根生張在琴馬木錦孫玉亭朱阿榮錢毛毛張九根張雲慶徐子印等十人拘獲餘均逃散遂連同馬子卿張朱氏等一併拘入三區三分駐所昨午轉送地方檢察廳訊究 
[見證徒費唇舌]  
　　田堯章在公共公廨呈控蕭文華掯贖方單一案前日由聶襄讞會同英卓副領事傳訊原告延律師到堂代表陳述案情請追並據見證王仲懷投訴呈案之方單並非原告之物係由我前代被告之族弟蕭邦良抵押鴻昌莊方單三張半中之一原告今已檢呈到案等語又據沈和生投訴各節與王略同訊之被告蕭文華延羅斯律師到堂辯稱見證所供之詞殊不可靠且所呈方單並非原告之物係另一問題應請追償抵欵洋二百元中西官以案證所供難憑判將方單給予被告領回並著原告償還被告洋二百元了事 
[僞用鉛質輔幣]  
　　常熟人王阿金前日持鉛質小洋向山東路某煙紙店混用適被總巡捕房包探李阿三查見在王身畔搜出僞質四開六枚八開四枚一併帶入捕房押至昨晨解送公共公廨經王襄讞會同英卓副領事略訊一過判王押候查明於下禮拜五再訊 
[竊案嫌疑人交保候訊 ]]  
　　住居黄浦灘一號洋房内之鄭錦峯於去年八月二十五號失竊值洋二千元之金珠飾物現洋並實彈手鎗一支報捕請緝在案茲經總巡捕房西探海明惠查得住居愛多亞路三十八號門牌向爲西崽之高阿毛與此案頗涉嫌疑前日將高拘押昨晨解送公共公廨請究原告延柯理瑟律師上堂代表陳述案情高亦延梅吉言律師到堂代辯請將被告文保候訊中西官判高交二百元人洋並保聽候查明再行訊核 
[不服照數賠償之判斷]  
　　程志惠控潘海槎不理擔保施慶雲虧空賬洋等情曾經公共公廨迭次預審因被告施慶雲匿不投案僅由保人到堂判者潘海槎照數賠償嗣因不服判斷延請代表羅傑帮辦海思克律師投廨提出理由請求復審業經公堂核准前日午後由關讞員會同義羅副領事訊據被告代表海思克律師譯稱被告施慶雲現經湖州家鄉措資歸償尚未回滬請求堂上展期再訊中西官磋商之下姑准被告律師請求候再訂期復審 
[虧欠貨價之聲辯]  
　　義大號延萬伯良律師在公共公廨控裕興泰閔金泉不理貨價洋六百餘元由廨准詞飭傳兩造到案訊供詳情已誌前報前日午後因届復審之期先由原告代表萬伯良律師到堂陳述案情請追被告閔金泉亦由代表律師出庭辯稱是項貨欵非被告個人之責係由裕興泰主出面往來今被告閔金泉已承認洋一百零三元九角五分餘欠應請堂上向裕興泰主訊追因非敝律師代表故不便代爲聲辯理由云云關讞員商諸義副領事羅君遂援筆判曰着被告閔金泉將承認之洋繳案先給原告具領餘者候飭傳裕興泰主到案復訊再核 
[監犯持刀行兇]  
　　西牢押犯曹小山前日午後與同押犯人俞阿福（即侯阿福）因做工口角曹遽持皮刀將俞之後背等處戳傷當經管牢印捕訴知捕頭昨派包探將曹俞兩犯押解公共公廨經張襄讞會同英白副領事研訊屬實判曹加押二年以儆 
[不認糾衆行兇]  
　　新閘白克路四百九十一號門牌紅木作主曹伯容指控附近敦誼里五百七十四號門牌牙醫生裴得標因索取膠水不給遽即糾衆將曹及其夥張阿四姚德富汪炳銘等毆傷等情由捕將裴拘解公共公廨諭交三百元人洋並保在案昨晨復訊先由原告曹伯容偕證上堂禀明前情訊之裴供認口角互扭不認糾衆行兇中西官判裴罰洋四元充公着令繳洋開釋 
[債權人虎頭蛇尾]  
　　葉寶記在公共公廨呈控王魯卿不理欠洋二千餘元前日由聶襄讞會同英卓副領事傳訊據被告代表朱斯芾律師上堂譯稱原告兩次傳訊不到應請將案詿銷中西官判照被告律師請求將案註銷被告開釋 
[包探因病出缺]  
　　老閘捕房特别機關包探王寳生業於前日病故遣差由該管捕頭禀請麥總巡諭令五十號西探總目安姆斯脱郎另行選派 
[雉妓請求援拔]  
　　濟良所昨解不願爲娼之雉妓王阿媛于公共公廨請示即據王女供稱原籍盛澤因貧被人帶滬以代薦帮傭爲由賣入天津路德仁里雉妓院賣娼近患瘡毒不能接客日遭龜鴇凌虐受苦難堪是以乘間逃出至濟良所求援云云中西官判女發濟良所留養照章擇配 
[兜售綢皮衣服之可疑]  
　　崇明人施玉郎唐川連浦東人陸阿二陳阿生昨晨各携值價數十元之綢皮衣一包（共計二十七件約值價洋一百五十元）在楊樹浦路徘徊圖售被探李和卿蔣阿二查見以其形跡可疑向之盤詰言語支吾因將衣包與人一併帶入捕房經捕頭詰問口供一過飭將施等押候查明核奪 
[洋人請緝餘贓]  
　　碼頭竊賊陳德標等前夜竊得鐵粳一百五十二根雇用駁船裝至滬南銷售於吳巧福小貨行内登岸時適被浦江水巡隊偵探陳榮華查見即將人贓拘解至隊轉解警廳司法科押候訊究昨有楊樹浦電燈公司洋人帶同繙譯至警廳認領贓物並稱該公司先後失去此項鐵梗計有三百五十根尚缺一百九十八根務請根究徐廳長諭候飭探查究餘贓核辦 
[婦人否認私逃]  
　　陸福生前至法捕房報稱髮妻陳氏被嬸娘林楊氏誘去請求查緝等語前經派探偵查在案茲由原告至崇明岳家將妻尋獲並將林楊氏同扭來滬送至法捕房昨解法公堂請究先據原告禀明前情詰之陸陳氏供因與夫口角回知母家後即函知丈夫來領並非私逃林楊氏供婦人祗知陸陳氏與阿林姘識私逃之事不得而知求察中西官以原告所控私逃一節證據不足遂判將案註銷 
[流氓分别處治]  
　　印度人某甲日前同一無恥之徒至法租界愛多亞路順興客棧内借宿適被流氓李阿三沈三寳等得悉闖入房内將該印人义住喉　捋取金戒而逸後由該印人報告捕房飭探徐新發將李沈兩人拘獲詎行至中途李阿三突出利斧向徐探砍去當被徐探瞥見擋住拘入捕房昨解法公堂請究先據徐探上堂禀明前情並將利斧呈案請察詰之李阿三供認攫搶金戒並向包探行兇不諱沈三寶供係由李糾同前往搶取金戒我未向包探行兇求宥中西官判李押西牢三月沈押一月利斧充公 
[罰欵賠欵無力措繳]  
　　王小寶前因虧欠某飯店飯資由該飯店遣伙陳世英向之索取拒王非但不付反將陳之左臂毆傷後由醫院將陳醫愈解經法公堂訊判王罰洋四十元再賠陳養傷費洋三十元押限措繳在案昨又提訊王供民人實因貧苦無力措繳求宥中西官以王旣無力繳洋著改押西牢三月以儆 
[無賴永遠驅逐]  
　　英商平冶門（譯音）昨至法公堂控稱日前拆造房屋詎有無賴張榮生前來向工人張金濤强索陋規不遂所欲遽卽行兇當由管門之五號巡捕拘案請求訊究並由管門巡捕馬月海及工人陳金濤上堂證明前情詰之張供民人曾至該處諟問有無舊貨出賣不敢行兇求宥中西官判張永遠逐出租界再來重辦 
[婦人收買贓物]  
　　住居虹口茂海路六百十八號門牌之揚州婦人楊崔氏於昨日在西華路收買陳王氏王鄔氏朱阿法等失竊之天燈一盞鍋子四只被事主查見鳴捕將氏拘入捕房經捕頭詰問口供一過並在氏之身畔抄出打嗎啡針之器具一包因飭將氏轉送公廨收押候解公堂訊辦 
[男婦沿途扭毆]  
　　蕩婦劉陸氏昨日在百老滙路與其姘夫陳品才沿途扭毆被一千零五十六號華捕查見將男女一併拘入捕房分别押候解廨訊究 
[復訊收買失贓之控案]  
瑞鎔鐵廠西人席墨司指控大連灣路七百二十三號門牌鐵店主王安祥收買該廠失竊值洋二十五元之鋼板等情由捕將王傳至公共公廨諭交三百元人洋並保在案昨晨復訊先由中西包探上堂禀明前情繼由原告西人投案請究被告王安祥延街師到堂代辯良久中西官判王仍交原保候禮拜六上午開特别公堂研訊 
[學校敎員失竊]  
　　三號深夜有一竊賊至法租界徐家滙跨入某學堂竹籬笆内復上洋檯將敎員窗門開啓取竹竿挑竊衣服數件並袋内金押髮兩枝及時鐘一架携贓逸去迨次晨敎員起身始悉即由該校主任開單投報捕房請爲訪緝 
[兩人均是過犯]  
薛阿六王阿四前晩同在滬西麥根路徘徊圖竊被靜安寺捕房華探目黄潤甫查見以其形跡可疑拘入捕房查得兩人均係過犯禀明捕頭諭令管押昨解公共公廨經中西官訊實以薛等不應潛入租界判各押西牢一年期满仍均逐出租界 
[扭控老人滋鬧]  
　　住居閘北漢中路漢中里之朱華前日扭謝正喜至四區警署控謝無故來家滋擾欲圖索詐請爲訊究經余署長提訊之下因念謝年已老邁從寛飭具改過結了案 
[孟河醫家來滬]  
　　孟河醫家鄒南舫精於男婦内外各科現設診所於英大馬路民康里第二家聞每日就診者頗不乏人云 
[謝劵]  
　　誠正學校自成立迄今已届十載茲定於夏曆五月初一日開紀念會昨承以入覽劵兩紙見貽書此誌謝 
　　青年義務小學校定夏曆五月朔日午後假座愚園開游藝大會昨承贈劵十紙謝謝 
　　鏡募英國公債幹事部定夏曆五月朔午後在哈同花園開園遊交誼會爲華人協贊競募英債之紀念昨承柬邀參觀敬謝 
來函 
[回敎清眞寺董事來函]  
　　大主筆鑒敬啓者六月三日貴報所載穿心街清眞寺司事由警廳傳云問詁一節内有回敎徒於二日在清眞寺集議到有一百餘人决定辦法三條云云查此說毫無影鄉敝寺是日並未開會齊無集議辦法等事爲此函請更正以昭核實再五月二十四日某報載有關於尹神武案之來函一則據云係回敎一份子所投查上海回敎人民數以萬計此種籠統名義之投函是回敎人非回敎人敝寺無從查悉凡關於回敎事件之來稿苟未經敝寺董事署名蓋章敝寺概不負責合附聲明以免誤會專此順頌撰安穿心街清眞寺董事會董事金彭庚哈鏖公啓 
[上海茶業會館來函]  
　　浙江平水南北山素爲出口綠茶薈萃之區因前年冬間寒冷特甚凍傷茶株極多去年春茶出産短少十分之二統計去歲運運箱額較前僅及七折是其明證而去冬沍寒較之前年尤酷山谷之氷逮春不解而茶株之因氷凍而萎者益以加甚今届調查南北兩山所採茶額祇有上年半數以故山戶率皆不肯輕售且有寗忍三日饑荒弗欲賤賣茶葉等語誠以山内今歲出産驟減無怪視爲奇貨可居近聞申地各茶棧鑒於外洋先令加長水脚加增船期加遠在在與茶業有極大關碍曾聨電紹商會曁各山棧以山内之情形若此而國外貿易消息又若彼惟有暫止不辦徐作觀望之態度蓋山戶旣因茶株連年疉受氷凍枯折産數頓減勿肯輕售茶棧鑒於四周形勢不敢放膽收買同爲商業上之正當行爲要在同業雙方體諒共相維持則茶業前途或有一線希冀也右稿敬請申報館編輯先生賜刋報章爲荷 
[衆議院議員滬海道複選舉事務所通告]  
　　本月十日爲本區衆院複選之期各初選當選人依法應於裑選期前親赴本事務所報到呈騐證書茲定於七日起至九日止爲赴所報到及呈驗證書之時間各初選當選人幸祈依法辦理勿稍延誤特此通告衆議院議員滬海道複選舉事務所啓 
[衆院初選當選人通訊處來函]  
　　衆院初選當選人通訊處成立後陸續接到各處贊成函件甚多茲擬定八日前聨名請願除將電稿即日郵寄外合將近日贊成人姓名披露如下 
　　來函一通訊處鑒弟等對於請求停戰事極表同情此頌公緩靖江朱樹雲范漢光范循廉范琨黄人式吳瀚同啓 
　　來函二（上略）請求中央並勸西南雙方停戰再行覆選鄙人深表同情崑山胡國樑 
　　來函三（上略）要求停戰然後覆選鄙人極端贊成松江朱慶咸啓 
　　來函四敬啓者頃閱各報啓事知諸君以内爭未息無心覆選彼此實具同情（下略）江寗黄奎啓 
　　來函五馨山同志大鑒國事蜩螗風雲變幻禍水滔天烽烟沈陸迺有瞎馬宣人獸交猪畜以言選舉猶曰民意自欺欺人毋乃厚顔此次申亦爲初選當選之一（中略）停戰再選極端贊同惟願抱定宗旨决心毅力以底於成丹徒樊申啓 
　　來函六（上略）鄙人亦初選當選人之一份子敢不贊同想人之愛國誰不如我凡初選當選者諒亦咸表同情尚望通知全國初選當選人以冀一致進行則衆擎易舉事或有濟奉賢宋舫漁啓 
　　來函七（上略）謀和議之早成救埀危之國勢實千載一時之機各縣初選當選均係明達士紳定必一致贊同除已關照敝縣當選人外爲持專函贊成崑山周一陽啓 
　　來函八（上略）内爭不息外患日亟當此風雨飄摇不君起謀息閱牆之禍而猶醉心於選舉吾民之良知果盡泯乎（中略）除分電同志進行外合亟陳明興化石鳴鏞啓 
雜評二 
[覆選（訥）]  
　　自儲南强等停選待和之主張發表後應者寥寥方謂醉心選舉者多而無心選舉者之不易覯矣乃觀衆院通訊處所宣布之來函表同意者已有數起則以後或更踴躍而來亦正未可逆料今一方由監督通告報到驗憑一方由通訊處通告聨電請願我初選當選人究向何方進行亦足爲良心上之試驗品也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[八太爺傳] [  半痴子]  
　　太爺精悍勇敢人也其淵源最古人言係出軒轅以前無考焉後嗣類满蒙姓人人殊黄帝時蚩尤倡亂帝憂之藉其力一戰而得志於版泉之野帝大悅降丹詔册封食邑於宏農以其性崛强不拘小節舉動類八跪之蟚蜞略帶横氣故肇錫頭銜曰八世襲封號無替自此宗支蕃衍聞人代起佐唐虞二帝誅四罪格三苗彬彬乎有儒者風南巢牧野咸賴其威以立國然爾時寖修寖偃畸重畸輕習俗近古猶有祖風故雖襲太爺之名尚未實行其美满之勢力迨周室衰諸侯横惟以爭地爭城爲事太爺之勢力一漲五伯以還七雄并出日逞其縱横捭闔之手段而太爺之勢力又一張沿至楚漢雌雄未分四海九州之領土權一舉而歸於其掌厥後治亂分合無時不與太爺相倚伏至今日而其勢益赫其位益尊其亨受益厚而天下之人奔走逢迎於其前苟且乞一日之憐而不可得士掃庠序館太爺也農載簞壺餽太爺也工製器用商集泉刀事太爺贐太爺也甚有以子女玉帛爲禮者其聲威及八面振八荒爲所欲爲無端一怒元首傾矣股肱折矣言官去而司寇罷矣能使數千年之金甌剖之如豆分之若瓜起視寰球惟我太爺爲觸尊嗚呼果何修而有今日耶或曰太爺姓丘名八别號健兒宗派複雜子孫無數云（四） 
家庭常識 
[磨刀捷訣] [  睡仙]  
　　磨刀時略敷炭酸鈉於刀易鋒利而又光亮異常 
[郵票黏合] [  睡仙] 　　 
兩郵票有時互合一遇潮混即黏結不開撕之則破裂不可用若以濕熱巾熨之則膠液融解一揭即分 
[肥皂優劣之檢别法] [  潛]  
世人之檢别肥皂也恒以香味爲標準香味較優者則爲上品而其較劣者則爲下品矣殊不知香味之優劣於吾人使用上無甚關係故非確實之檢别法也至於確實之檢别亦非易事今就其普通而簡單者述之肥皂檢别之法則有二種即肉眼的檢别法及化化學的檢别法是也述如左 
　　一肉眼的檢别法 
（甲）肥皂使用時若見水面有多量之泡沬發生則爲上品最足以達吾人使用之目的 
（乙）肥皂放置時若見表面發生一種汗液者則爲不良之品蓋因製造時食鹽之用量過多也 
（丙）肥皂之表面若生一種白色之小點時亦爲不良之品蓋因鹻之用量過多使用上有種種之損害故宜除去之 
　　二化學的檢别法 
（甲）將Phenolphthalein之酒精溶液塗抺於肥皂　切斷面若現赤色時則知其成分中尚有多量苛性曹達NaOH存在易損皮膚亦爲不良之品否則爲上品 
（乙）將肥皂溶解於酒精中加入數滴之昇汞（此物甚毒用時宜注意）水時若有黄色之沈濰則知尚有餘鹼存在其鹻之分量愈多則沈澱漸帶褐色即爲不良之品能妨碍吾人使用之目的否則爲上品矣 
[防蛀紙] [  冠字] 　　 
家庭中普通防蛀之法皆以樟腦包爲紙包夾於衣物内但過少則無效過多則費鉅殊不合算茲有一便法獲益多而費用少法用樟腦丸數枚藥房中購以酒精數兩溶解之（酒精儀器館購每半磅價二角）將生紙裁成小塊於藥液中浸之取出待乾即可應用夾入於衣物内其效與樟腦等計所費不過二角餘能製成防蛀紙數百張若需用量少則止須酒精一兩（價四分）樟腦丸一枚亦可製成數十紙較之用樟腦數十包便宜多矣 
漁業須知 
[養鼈法] [  吳覺農]  
　　斃釋名團魚俗名甲魚肉味豐美富於滋養且能去痞疾補陰氣以其産量少而嗜好者之多也故價昻而爲世所珍特揭養鼈法以供養殖家之參考 
　　養鼈須池池深可三尺底用泥砂一尺左右池上圜板約高於池三寸所以防鼈之逃逸也鼈在池中時出水面以呼吸空氣又性忌寒冷故冬季潛伏泥中 
　　池分産卵池飼育池二種産卵池可兼用爲親鼈之飼育池宜設於温暖之所面積約親鼈一頭占地六平方尺後池放養數雌者可十頭雄者約三四頭池之北側一帶設幅五六尺與池同長之産卵場上鋪河砂約厚六七寸復用板架於堤上而近接於水面以便親鼈之上陸産卵産卵場周圍亦須圍繞以物最爲妥當鼈須五六年以上始能交尾産卵故親鼈之適當年齡雌者約十年以上二十年以下雄者亦須六七年以上大抵重量在五六斤者最爲適當并須擇其甲圓而高骨格細頭小肉味豐美之良種鼈之雌者尾端不露於甲外甲稍圓體較厚雄者尾長而出於甲外腹面後肢間較狹甲隆起而體薄又雄者兩後脚間作凹形而雌者爲十字形 
　　鼈産卵期以氣候之寒温而略有不同普通在六月初上至七月中浣擇晴天温暖之時隨時在水面交尾而後上陸至産卵場先以後肢掘五寸深之孔産卵其中後再以前肢掩砂始回池中每一母斃約産卵十五個至三十個産卵後養鼈者當用直徑七寸網眼一寸左右之鐵或篾絲所製之籠罩於其上復用棒數本固定之否則他鼈亦産卵其上再行穿掘卽難孵化 
　　鼈産卵日間約午前十時午後三時頃夜間約八時至十時及天未明前之二時至四時間故早晨可巡遊場中見有足跡及穿掘痕跡或含有濕氣之處即爲産卵之證但斃性頗靈易爲他物所驚故産卵時宜以肅靜爲主並須注意害獸與家畜之出入産卵後約四十日即生裂痕六十五日至七十日孵化通常八月中浣至九月下浣爲孵化期孵化前宜埋水瓶於各處俾鼈即入瓶中乃可移置於飼育池分養焉（未完） 
長篇小說 
[氷山奇俠傳] [  常覺小蝶合譯天虚我生潤文]  
（原名HANOFICELAND）法國囂俄著 
　　第五章再遇（二） 
　　瓊仙循其來徑視之果見有黑羽之冠映日而至則其雙頰頓現笑容即舒墨客亦起歡迎蓋來者爲雅谷也惟菲力意殊驚詫呼曰噫汝又來耶豈謂昨日之約不作準耶雅谷見爲昨夜之軍官亦正色曰然則汝已先我而背約矣菲力笑曰誠然今當兩恕其罪且汝來正佳此君方以都中近事問我正苦無以爲對汝試告以總督之子結婚盛典今已籌備至若何程度矣雅谷改容曰此吾未知菲力鼓掌曰如何吾固謂汝爲鄉愿也不然寗有不知此盛典者舒墨客曰然則其事確無訛乎菲力意得曰以吾所知安得弗確舒墨客乃微微展笑以向雅谷曰吾今憶其人矣當吾秉政之初嘗詣督府得見其子彼時尚埀髫也以年計之至今當猶不過及冠亦可爲早婚矣菲力曰然其人實具幸福國王且降温諭授以男爵謂於成婚之日且當晉授將軍賜以白象之勳章其榮幸爲何如乎舒墨客乃慘笑曰甚佳然吾亦嘗熟於官階矣大丹升躋速者則其傾跌亦劇吾但願其封職之詔勿變爲下獄之書而白象之勳章亦勿變爲琅璫之鎖雅谷色變因　言曰此等事不關吾輩可置勿論菲力曰不然彼之榮幸實於我有光焉故吾心亦爲樂雅谷曰汝知其人果願與爲婚耶菲力乃失笑曰妄哉汝也以汝思之將謂總督之子亦如鄉愿受寵而驚失其知覺乃得福而不知或將請命於汝而汝不許其成婚則雖國王之旨總督之命亦皆完全取消雅谷曰或竟如是亦未可知菲力乃笑不能仰顧瓊仙曰君等聽之此人癎矣吾不知其心中何思乃致有此夢囈雅谷此時顔色殊愠冷然曰隊長吾語非戲須知天下之人决無肯娶毫不相愛之女子者菲力詫曰汝乃謂其不相愛乎汝足趾未嘗一至京城自無怪汝不知然使汝而一入白根城當聞人言嘖嘖無不知此婚事一方則爲政治上之關係而一方則因感情上之作用也（未完） 
　　病鳳君鑒詩話酬潤漏列已補告營業部請向函取可也 
 
 

Page 15

 
 
   
 
 

Page 16

 
 
   
 
