# 1902 - 231 - 4910543

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[雙璞齋四書五經義大全出書啓] [  圖書集成局代白]  
　　自八股改試經義承學之士驟遇更張輙以師承無自爲慮雙璞齋主人嘗謂經義之法疏解聖經常用說義正義之例徵引史鑑兼及時事當用衍義講義之例爰取古今名儒碩産經義諸作彚而選之題有未備則敦請通林博雅　任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深　博有實理實事而不詭於義法者未知經義作法之學子苟於平日之間取而揣摩之得其一羽一鱗卽不難破壁飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已工竣擬分廿四本嗣因裝訂心迫改訂十六厚本每部定價洋銀二元四角有欲先睹爲快者請速移玉至申報館申昌書局杭州申昌及各書坊購取可也此啓 
[轉錄匯報所譯美利堅立國例]  
　　我輩合衆國民同德同心設立首領爲保内安而禦外患阜財解愠俾及身與子孫永享昇平爰定合衆國之法律第一欵　合衆國之公會分上下議院有定法律之權　下議院每二年選議員一次各國民人之得充選者至少二十五歲居美七年選定後居本國下議院出缺則行法官告之本國令其另選　下議院議員能控告上議院議員之罪過四上議院每小國選二員六年爲滿每二年再選其三分之一不至三十歲與居美九年且本居小國者不准選充上議院之首又稱副總統無廢置議員之權上議院有時半可半否副總統准决之上議院首能自派官並覓佐貳又察下議院控告上議院議員之案罪至革職而止五上議院自言入選者合法與否亦互察同僚之臧否至少三分之二非之須將諸人非之者之名書於報章則可革其所非之人六上下兩議院議員每年得俸銀二萬五千法郎另有公費新選者無大權惟帮同議論倘作亂等事則可詰訊旣作議員卽不能兼充他職七稅法係下議院倡始如欲立新法須合同上下二議院折衷於總統總統畫押則爲定例若總統不畫押議員有三分之二以爲然則總統卽於十日内不畫押亦可作爲定例其議員三分之二之名當列報章八上下兩議院保美國稅法債務郵政帑項通商交涉圜法度量納外人爲美人禁作僞盜賊及反萬國公法并備水陸戰守計九美無世爵寳星若得他國寳星須上下議院准之　各小國不許立錢債等約亦無世爵寳星等各小國私政各能自主惟戰陣等事則總統定之第二欵一總統四年爲滿各小國百姓先在本國商定後遣二員至京言其所選之名　總統乃美水陸師之首領有事能詢大小臣工並能免人之罪惟立約等事須議員三分之二許之方可訂立宰相與領事獄吏苟議院人員以爲不可則必更立三總統有時能令兩議院議員至京議事問以某事如何辦理取各國法律愼而行之四副總統有時被下議院議員控告褫革但須淫盜等大過第三欵圖刑罰乃上議院所定有大小審官諸官犯法者可褫革惟每年之俸不扣絲毫二務使諸小國互相和好有叛殺等案當罰其人祗及其身不及子孫並死後之家産第四欵一各小國民皆係美民倘有犯法逃至他國者當一律拘拿二許新國歸附不能妨其利益三總統有阻外患内亂之職按此律係一千八百八十九年訂立厥後恒有更改一千八百六十五年不許蓄奴此爲善政之最西人名美國律法爲骨骱蓋以其關乎全身肢體運動也 
[本館接奉電音]  
　　昨日午刻京師飛電傳來上諭一道敬謹譯登○七月二十日内閣抄奉上諭本日召見之分省試用道毓著仍以道員發往吉林遇缺卽補並交軍機處存記欽此 
[俄闢商途]  
　　香港循環日報云俄國所築西伯利亞鐵路議俟工成之後再設輪船由海道分逹日本歡美及柯斯利各處以期改易環毬贸易之途先擬分爲二路一由琿春取道膠州灣旅順口仁川長崎釜山以逹上海一由琿春取道長崎以逹旅順嗣復攺分五路一由旅順經長崎以逹琿春二由上海經旅順仁川長崎以至琿春三由上海經長琦以逹琿春四由上海經旅順以逹長崎釜山元山而至琿春五由大連灣經旅順以逹烟臺上海而至琿春說者謂大連灣一口目今已生意日旺民人漸繁逆料將來必成贸易之大市集也 
[英兵東下]  
　　香港循環日報云英國運軍船名烏根打者於華歴本月十三日午前九點半鐘時由仰江載到第三十三旗缅甸步兵七百三十八名統以武弁十一員擬開往北方唐山等處或曰已攺爲留駐港中然與否刻尙未定也 
[暹法近聞]  
　　英京倫敦來電云暹法齟齬刻尙未平以鄙意度之法人若能悉照條約之義直爭則歐西各大邦必無助暹抗法者蓋各國之與英聨絡實祗欲遵守局外之義而已 
[非洲亂耗]  
　　英京倫敦來電云南阿美利加洲迤北雲尼蘇剌國亂黨忽然揭竿而起抗拒官軍連戰六日將巴思倫拿城據而有之美荷意三國領事署被掠一空官軍戰死者計統領八員副將二十三員兵士一百六十七名 
[請設華官]  
　　香港循環日報云華民之旅居南洋各島者實繁有徒而尤以葛羅吧一島最衆日前由出使某國大臣據情奏請飭設理事官以資保護大約朝廷必當俯允所求也 
[續錄東撫張大中丞覆陳稅契弊端摺]  
　　上年袁世凱妥定章程嚴加整頓並裁减收稅粘尾各費不准絲毫浮取於民又恐胥吏藉端滋擾早經隨時密查嚴禁間有控涉書差者如濮州濟陽禹城陵縣等處業經先後委員提訊 
 
 

Page 2

 
 
分别革辦並將該州縣記過示懲若如原奏所陳七害現經該司委查確切匀無實據可指而人言藉藉何至無因臣復推求其故蓋因民間匿契不稅久已相習成風一旦新舊各契概須完稅而且逾限有罰鄉民不諳定例遂疑爲胥吏需索而物議因之蠭起又鄉民稅契向多託人代辦今則設局徵收人人可以自納卽從前慣事包攬者從此少一牟利之路不免心嫉生謡此則爲原奏者之所未深求也伏查東省稅契疲玩已久從前收數每年不過三四萬兩上年認眞整頓頗有起色奏明爲大學堂常年經費勢難稍懈徵收議者見其徵收較多或且視爲操之太迫恐民力有所不給是以原奏推闡辦法謂宜新買之田當年卽稅舊産逐年分辦三年稅齊逾限不稅再按律辦自爲體恤民艱起見第恐定限過寛則官民又視爲具文收數終難起色就東省日前而論正苦度支計絀祗有稅契一項實爲雜欵大宗仍應照例催辦惟值一再辦捐以後民力未抒尤宜體恤臣與在省司道熟籌再四酌量緩急就升任撫臣原定章程再求一公私兩全之策攺訂五條一舊契業已逾限本應卽行補稅今姑以本年爲期至新契則仍照例限於一年内報稅以抒民力倘舊契截至年終新契一年限滿仍不投稅别經發覺卽行按律追契内半價入官一匿契告發到案須差查確實始行傳催一重申禁令不准浮收絲毫一首告訊係虚誣照誣告例嚴辦一胥役人等如有詐擾照例重懲臣當督同藩司分飭各州縣隨時詳察遵辦總期於國計民生兩有裨益以副聖主除弊愛民之意除俟查明滕縣王桂蘭一案另行覆奏外所有遵旨查辦稅契並妥定章程緣由合先恭摺覆陳伏乞皇太后皇上聖鑒訓示謹奏奉硃批著照所請該部知道欽此 
[監司互調]  
　　九江訪事人云江西鹽法瑞袁臨道唐輝亭觀察近奉撫憲李勉林大中丞檄令與吉南贛道賀芷蘭觀察互調遂於本月某日遄赴新任賀觀察到省後亦已於本月十二日接篆視事矣 
[家丁狂悖]  
　　武昌訪事友人云本月初九日之晚湖北省垣三道街經心書院提調房失火焚去天文齋屋舍十六間提調房一間事後學轅甲乙二長隨强欲入内警察局勇阻之甲乙出言不遜勇亦反唇相稽隨將甲扭解總局乙乘隙逃歸招集各役奮力追上將甲奪回並毆傷警察勇數名事爲署武昌府知府警察局總辦梁集菴太守所聞卽於次日騐明各勇傷痕命駕赴學轅向門丁詰問門丁意存袒護信口胡言太守怒拂袖而歸大約須詳禀學憲胡大宗師嚴加懲辦矣 
[漢上豐收]  
　　漢口訪事人云入夏以來内河外江水勢均不甚漲以是漢川沔陽等縣低窪之區今歲亦均能播種轉瞬黄雲萬頃新榖登塲蓬戶居民當不再興嗟於艱食矣 
[甬江火警]  
　　寗波訪事友人云本月十七日清晨鐘鳴八下郡城大廟前畫錦橋左近太和酒肆比鄰趙姓灶屋中忽然火起熊熊烈燄上燭雲霄幸長安會水龍飛馳而至汲水噴射得卽火滅烟消僅焚去小屋三四椽並未殃及鄰右 
[保陽雁字]  
　　聞之保定友人云本月某日直隷總督袁慰庭宫保札委各員分赴鄉間宣講聖諭廣訓民雖頑梗經此諄諄誥誡愓以綱常名教之大防當亦革面洗心不復矜奇弔詭矣○月前袁宫保曾出示招考學生出洋肄業及諸生赴轅報考悉數駁回一時巷議街談無不疑爲朝令夕改比見清苑縣葉大令牌示始知學生報名册内務須註明曾習何國文字語言何項專門藝學諸生多不合格是以遲至今日核准者尙不足三十名云○省垣新造行宫地基褊小不足以壯觀瞻袁宫保擬將蓮池書院圈入其中所有附近民房必須卸去因飭一程局員會同清苑縣葉大令出示諭令房主來署領價務於半月内騰清勿得周章觀望 
[津海揚舲]  
　　聞之天津友人云調補廣東陸路提督程軍門義和於本月十五日由京師乘火車至津暫駐河北三條石聶公館内○俄國都統倭君於本月十五日清晨乘火車至塘沽航海回國蓋以津地已還理應回朝述職也○本月十五日清晨直督袁慰庭宫保率同司道府縣各官行謁廟之禮禮畢隨赴四城各馬路查閱一周○天津鎭總兵吳總戎定於本月十五日清晨九點鐘時親赴塘沽相度地勢以便分撥營勇彈壓地方○河北窑潌司員衙門現已由大吏札飭攺爲總理北洋行軍營務處矣○天津府經歴署原在府署迤東屢被兵烽未經毁壞近以經歴王叅軍兼充保甲局員故暫寓河北三條石寳興店中以便昕宵巡察○本月某日鎭憲吳總戎飭傳城守營及各營管帶各處汛弁至行轅諭令自十五日起率同訊兵汛勇各在該管地面晝夜梭巡勿以地叚初還使卽盜賊乘間復起 
[鷺水雲帆]  
　　厦門訪事友人云福建厦防同知張司馬文治蒞任以來已届三載經大憲調署浦城縣篆務遺缺委漳州稅釐總局提調朱司馬丙元接署○前年日本芳記洋行置備逐電小輪船附入英商和順洋行裝載貨客求往石碼日前忽與大阪某洋行之海光丸爭泊以致互相鬥毆日人某甲受傷甚重回厦後禀請洋關稅務司核辦事爲日領事某君查悉飭提芳記行主訊責判令監禁若干日以儆將來○厦地各屠戶所購猪隻向由猪牙局每頭抽捐錢二百四十文近由某紳投省垣濟用總局禀准認捐每年願繳洋銀三千六百元先繳九百元試辦三個月卽在厦設立宰猪衛生局局内延一西人之明於衛生學者凡各肉鋪應宰之猪均俟騐明無疾然後在局奏刀蓋戳發售每頭捐銀三錢違者卽以私論查出加倍罰鍰○日本大阪某洋行輪船名舞鶴丸者來往汕頭香港臺灣等處本月初六日由港到厦火艙工頭某甲不知何事忽投海自盡船主急放杉板救之勢已不及殊可憐也 
[鶴樓笛韻]  
　　武昌訪事友人云勺庭書院向歸武昌府主政梁集菴太守下車伊始卽加廣額數藉以培植入材邇當秋試之時多士之賦槐黄而踏省門者相屬於道其中不少英奇磊落之才爰定於本月十四日舉行甄别凡府屬各學士子俱准報名投考如太守者求才若渴不惲勤勞謂非茫茫宦海中加人一等者哉○邇來天時亢旱雨澤愆期非惟疾疫叢生抑且火災迭告武昌府梁集菴太守惄然憂之定於本月十一日會同江夏縣陳介菴大令在龍神廟設壇祈禱一面示禁屠宰以消沴戾而迓天和 
[潯陽秋月]  
　　九江訪事人云本月某日新任江西臬司陳鶴雲廉訪挈眷過潯德化縣吕恪符明府飭差在嶺南會館置備行臺○湖口水師中營遊擊王遊戎鶴松軍政卓異赴京引二見遺缺經提憲程從周軍門札委左哨都司邵都戎炳南兼護於本月十一日履　○德化縣吕恪符明府以天久不雨設壇祈禱刻已渥沛甘霖糧價遂日漸平减惟瘟疫刻尙未止鎭憲王雲笙鎭軍因捐廉施藥并建醮祈禳○　月初六日卽西歴八月九號爲英皇補行加冕之期租界中各洋行均張燈結彩并燃放烟火數十架以誌慶忱○道憲瑞莘儒觀察整頓稅務查獲屢經包攬木稅之積痞魏某發縣訊究收押兩月旋於本月初九日派差押赴省垣 
[泖水延秋]  
　　松江訪事人云前者泗涇土棍朱二觀糾黨至太六圖陸咸杜家借緝私爲名抽刀將陸斫傷旋復　刃於其侄經人鳴鑼集衆拘獲其黨七名解入華亭縣署縣主林蔚生大令訊取口供釘鐐收押隨查得陸實係私鹽秤手客歲曾由前鹽捕中營管帶胡豐齋都戎訪 
 
 

Page 3

 
 
悉移縣請懲兹者朱等恃某哨弁爲護符偵悉陸購到私監三船遂糾黨入門大索陸向阻不服乃鳴鉦召集村鄰朱等意在脫身拔刀亂斫致傷數人某日大令嚴行覆訊若輩一味逞刁遂喝令各鞭背數百下將朱及尹沈二名下之於獄餘發化莠所暫覊○西門外人某甲向在倉城某線作中執業性喜游蕩日與無賴爲儔某日行至某茶肄前見某店學徒手持小龍元四十九枚遂逞强掠去學徒急起爭奪則已飛奔脫逃乃歸而訴之店主立喚地保尋甲意欲送官請懲嗣經某弁出塲勒甲交還始了其事 
[上海官塲紀事]  
　　昨日前桃源縣教諭胡厚梅廣文因事到申命駕赴上海縣署拜會縣主汪瑶庭大令大令延入花廳茗談良久而别○本邑虹橋巡防局員李仲培二尹西門外巡防局員楊厚文二尹糖捐局查騐委員陳梅南二尹江南輪船支應局委員王旭莊太守均於昨日至上海縣署投剌縣主汪瑶庭大令以禮欵之 
[示禁私罰]  
　　本邑南市籌餉貨捐局總辦文幼峯太守查得局内所征各貨釐金有由局派巡丁向收者有由公所承繳者向章公所查獲漏捐之貨須報明局内酌量罰鍰不准私行議罰曾於光緒二十六年出示曉諭在案近悉各認捐公所往往不照定章查得貨有漏捐者輙妄自科罰殊屬不成事體爰於前日會同帮辦盧崙三明府出示曉諭凡各業認捐公所查獲漏捐之貨責令開單報明由局酌罰提二成奬勵八成歸公按月報解總局有私罰者一經察出罰銀五十兩以懲 
[撞船互控]  
　　日前甯波船戶朱阿珍應滬上某號之僱裝燒酒若干壜至瀏河途中與李湘成所駕轉運豆麥之船互撞以致各受損傷事後李以貨船被朱撞沈船夥蔣某墮河身死等詞投太倉州署呈控州尊蔣直剌研訊之下諭令李赶緊撈獲屍身然後秉公核奪前日朱回至滬上投馬路工程局遞禀聲稱小的昨在吳淞遇李湘成船上舵工顧姓駁貨至淞關報稱遭風失事求免徵稅等情向詰情由始知被李誣控求恩提顧到來移歸太倉訊辦總辦翁子文太守准詞飭水巡捕頭陳向榮將顧船看管顧押候研訊 
[償銀銷案]  
　　本年五月某日寄居本邑法租界之葛宦由蘇州附戴生昌船局源濬小輪船來滬駛抵老閘橋悮觸橋柱以致沈没所帶衣箱行李悉數付諸黄流事後雇人打撈送至船局局主戴季蒓不允照償葛宦遂遣家丁控諸法界公廨略稱所濕衣物值洋銀二千四百元請提局主研訊追賠讞員杜枝園大令准詞飭提戴及其夥到案會同法總領事署費繙譯官研訊兩造各延律師剖辦案懸日久迄未讞成兹由同鄉人出爲調停將衣物檢還葛宦另償洋銀八百元葛宦因於前日遣家丁投公堂禀請銷案 
[上海縣署瑣案]  
　　英美租界公廨讞員張柄樞司馬移送葉恒夫控吳柄生誘令其妻楊氏捲逃一案至縣前晚縣主汪瑶庭大令升堂研訊楊氏供稱小婦人家住治下英界永順里生有一子兩女丈夫向江海新關當差鄰婦歐吳氏時偕其弟吳炳生來家與小婦人抹牌去年三月某日之晚被吳用酒灌醉逼勒成姦目後遂私與往來旋爲丈夫所知將小婦人痛毆厥後吳乘間誘令同逃爰於四月十三日携帶金臂釧金練等物逃往杭州先住某客棧後宿文殊庵迨吳將小婦人洋銀用罄卽就伊父母所居之草屋裝設臥房迫令遷入至五月十三日吳又揑稱至上海販絲頭將小婦人金飾取去作爲貲本其時小婦人仍在杭州不料吳兄炳和旋向小婦人婪索併圖賣爲娼小婦人不從致被用刀砍傷頸後因投保甲局鳴寃蒙局員老爺解送某縣訊明將炳和懲辦小婦人解回公堂發交棲流女所已逾數月丈夫得悉投廨禀請究追經張大老爺拘吳及伊姊送案求恩鑒核吳炳生供前與葉楊氏鄰居後伊自行逃往杭州找尋小的實非小的誘拐大令惡其刁狡喝令笞臂三百板掌頰二十下復命褫衣鞭背吳始歴認誘姦拐逃行騙諸事與氏所供一一吻合迨訊葉恒夫供稱小的娶楊氏已十有餘年素守閨箴從未踰閑蕩檢去春被吳炳生勾引時醉以酒曾被小的訓責詎知其已成姦後竟捲物而逃經年累月無耻已極不欲領回大令頷之歐吳氏供胞弟炳生與楊氏通姦小婦人實不知悉求鑒大令叱令葉與歐吳氏退去楊氏交官媒管押吳炳生收押所中候詳請上憲照律擬辦○顧蘭洲控吳鑑光誘賣伊孩一案大令飭提詰訊顧供兒子被同居之某氏婦拐賣與吳鑑光吳又轉賣與伊弟吳三寳賺得巨金有與小的同業縫衣之劉景揚與吳鄰居深悉吳僞爲賣卜實以販賣人口爲生迨小的到案告發後吳恐劉到堂作証因卽厚給川資令速回寗波以免質對求恩明鑒吳供稱小的祖籍廣東某邑自幼雙目失明在吳界大馬路虹廟對門賣卜實未買顧姓之孩且亦無堂弟三寳其人叩求明察大令盤詰至再堅不肯承因令具呈並無堂弟三寳如查得實有其人則拐孩一販賣事亦不能諉卸之切結然後交保開釋一面諭令顧再查訪確情禀候再核○浦東唐橋巡防局員某君函送王正福糾衆向朱金發訛詐案内之同黨蘇州阿順小揚州兩名到縣大令訊究之下小揚州供稱王正福向朱訛詐時小的並未同去實不知情蘇州阿順供稱是日五邀小的等七人至唐橋遊玩小揚州並未在内到鎭後先赴某茶館啜茗後由王喚一年老之人來館向之勒詐不知是否朱金發旋爲巡局勇丁所聞突求拘拿小的等人遂四散逃逸大令以阿順所供確實尙可寛恕著交的實人保出安分謀生小揚州犯案甚多法無可宥著責三百板押候再辦 
[上海巡局紀事]  
　　前晚南市二十三七鋪巡防局員盛雨村二尹督率勇丁巡各叚巡至公義馬頭見栅門並未下鍵因傳栅夫瞿春林至輿前研訊飭責一百板令地甲驅之使去另易妥人典守○前晚十六鋪巡防中局委員黄衡堂二尹巡至龍德橋見錢張氏金蔡氏與金瑞春在彼滋閙因卽帶回局中訊知事關誘拐一併轉送保甲總巡局訊究 
[美租界捕房紀事]  
　　昨晨有譚五者投捕房訴稱僑居百老匯路福和里某號門牌房屋頃被寄寓鄰右之某某諸甬人無端兇毆身被重傷請爲查緝捕頭頷之隨令包探顧福其前往查知譚近在某包探處爲夥平日恃勢横行鄰近皆遭其魚肉今又無端向某甲索詐諸鄰人大爲不服羣起而攻譚見勢不佳遂自將頭部擊傷意圖挾制遂將譚申斥數語揮之使出不復深求○昨晨鄉民王六聖投捕房訴稱向在法界某洋行爲夥頃間行經裏虹口某街夏富泉之子夏毛聖突糾集羽黨恃强索詐不遂所欲致被兇毆並將銀質對時表及洋銀若干攫去請派包探緝查捕頭允之 
[書萬國史綱目後]  
　　日本重野博士名安繹號誠齋夙以古文鳴於時史學尤極深研幾淹貫奥博近仿紫陽綱目之例箸萬國史綱目一書上下五千年縱横數萬里舉歐亞美列國疆域形勢興廢盛衰櫽栝於全書八卷之中褒貶至公詳略合度我友岸田吟香翁跋其簡尾謂爲史家之變體實史家之創體洵知言者哉猶憶僕於昔年漫游日東晤博士於濹沱江上銜杯談藝興會淋漓文星酒星輝映几席今者年華莅苒歲星已一周矣而展卷披吟依舊如親雅範爰綴瑣語以表飲遲謂爲序言則吾豈敢聖清光緒二十八年孟秋二十有一日上海黄協塤夢畹生手跋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英租界捕房紀事]  
　　昨晨女孩袁蘭花躑躅貴州路中二百四十號巡捕見之知其迷失歸路因卽帶回捕房捕頭著解送公廨禀請讞員張柄樞司馬妥爲安插○偷兒時四泉潛至廣東路張林祥家行竊衣物携之而出不虞爲包探王長桂所見連贓帶回捕房捕頭著押候解送公堂禀請訊究○田阿福行竊應法昌所開烟館中銅銚等物由包探徐申慶拘入捕房捕頭著押候解送公堂禀請究辦○方子珍潛至汕頭路王盛泰家行竊衣物由包探李星福拘入捕房捕頭著押候解送公堂禀請訊究○有李張氏者濳入廣東路袁寳綦鞋鋪竊取縀鞋若干雙由包探李星福拘入捕房捕頭著解送公廨禀請押候訊懲○盧差卿繕詞投公廨控朱福卿圖賴存欵等情昨日讞員張柄樞司馬飭差協同包探張寳成將朱提到發交捕房捕頭著押候解送公堂聽候訊奪○陳才信濳入三泰路周曹氏家行竊銀首飾報由包探陳云中拘入捕房捕頭著押候解送公堂禀請訊究○徐仁寳王阿根行竊夏張氏家金戒指等物報由包探金立生拘入捕房捕頭著押候解送公堂禀請究治○流妓王月仙沈阿秀在廣西路中拉客經巡街捕拘入捕房捕頭著解送公堂禀請押候訊究 
[法租界捕房紀事]  
　　某甲手持衣服形跡慌張至被包探拘入捕房捕頭向詰來由其人自稱胞弟在某處浴堂洗澡囑將衣服帶出送回家中捕頭命押候查明是否實情然後核奪○偷兒某乙竊取某姓家衣服某丙竊取某姓家銅盆均由包探拘獲連贓解送捕房捕頭命押候解轉公堂禀請讞員杜枝園大令訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年七月初九日京報全錄]  
宫門抄諭旨均錄前○湖北巡撫端奏報耗羡銀兩收不敷支借項作收造報摺○湖廣總督張奏報湊解餉欵片○四川總督奎奏川省機器局遵照部章分晰造册摺○又奏試用同知歴任交代並無虧短遲延照例應請保奏片○又奏知州丁憂開缺例應在外調補片○又奏機器局屋宇將傾飭令估工修造片頭品頂戴湖北巡撫臣端方跪奏爲光緒二十七年耗羡銀欵收不敷支借項作收造報恭摺具陳仰祈聖鑒事竊查湖北省額徵起存驛站蘆課等項耗羡曁田房商膏關稅盈餘並南漕脚耗等欵每年約計收銀一十七萬餘兩以供一歲應支廪工祭品孤貧　食曁各部飯食並文職各官養廉等項之用如遇水旱緩徵耗羡隨正俱緩收數短絀不敷支放歴係　動雜欵供支於查辦奏銷時將借動緣由奏咨在案兹據湖北布政使瞿廷韶詳稱光緒二十七年分除總督巡撫並布政按察二司武昌漢陽二府養廉歸於正項案内造銷外其道府以下各官養廉及廪工等雜欵共實應支銀一十萬七千五百六十二兩二分八釐各屬額徵光緒一十七年起存驛部屯餉等欵耗羡除緩徵並支外例應解司銀八萬七千二百八十五兩九錢七分四釐今祇解收銀七萬二千三百四兩七錢一分又二十七年蘆課耗羡曁田房商膏盈餘及節年耗羡並糧道移解南折隨漕驢脚等欵耗羡銀二萬五千五百五十二兩九錢七分八釐又　十六年奏銷册報存銀一百三十五兩一錢三分七釐通共收銀九萬七千九百九十二兩八錢三分五釐實不敷銀九千五百六十九兩一錢九分三釐現　查辦光緒一十七年奏銷册内旣難登造而例支之欵不能不發應請援案在於司庫二十八年春撥册内存欸項下借支銀九千六百兩收入耗羡四柱册内造報一俟庫欵續收有項卽行歸還等情詳請奏咨前來臣覆核無異除咨戶部外謹會同湖廣總督臣張之洞恭摺具陳伏乞皇太后皇上聖鑒謹奏奉硃批戶部知道欽此張之洞片再前准行在戶部咨查新案賠欵每年二千二百餘萬兩奏令各省關將應解部庫西徵洋欵攺爲加放俸餉一欵抵閩京餉攺爲加放俸餉一欵京官津貼攺爲加復俸餉一欵湖北省裁减營勇作爲旗兵加餉一欵加增邊防經費一欵向來有漕省分循案解部漕折一欵以上共銀三百餘萬兩全數提出留作賠欵又准行在戶部電開前奏駁出各欵如加放俸餉等項各該省向有應解數目宜按照應解之數匀分十二次先將第一次銀數於十二月二十日以前匯滬以後均按月先期解滬以便田滬道按月彚交銀行收存各等因當經轉飭司道查明鄂省奉提加放奉餉十萬兩加復俸餉一萬六千兩加增邊防經費一萬六千兩裁减勇營作爲旗兵加餉十二萬共銀二十五萬二千兩分十二個月匀攤每月應撥解銀二萬一千兩當將本年四月應還五月分新案賠欵銀兩如數分别依限籌解具奏在案兹據湖北布政使瞿廷韶善後局司道會詳稱光緒二十八年五月應還洋六月分部撥賠欵庫平銀二萬一千兩仍照案籌齊於五月十一日發交漢鎭有成銀號領匯限於二十日以前赴江海關衙門兌收轉付至指撥裁减營勇作爲旗兵加餉一欵查鄂省原案裁節勇餉每年並無十二萬兩之多只七萬三千餘兩近年勇餉日增實無裁節之餉此項已屬無著前於光緒一十六年十一月内業經奏明在案此項銀兩每月均係另行挪欵解支現在仍暫　欵湊解等情詳請奏咨前來臣等覆核無異除分咨外謹合詞附片具陳伏乞聖鑒謹奏奉硃批戶部知道欽此頭品頂戴兼署成都將軍四川總督奴才奎俊跪奏爲川省機器局光緒二十七年分支用經費造册報銷恭摺仰祈聖鑒事竊查川省設立機器局自光緒三年十月起至二十六年十二月底止所有支用經費各數目業經先後奏報在案兹據辦理機器局成綿龍茂道長春後補道賀綸夔補用道趙鴻猷詳稱前奉部定新章各省報銷必須分晣造册每年奏報一次不得　統含混等因查川省機器局自光绪二十七年正月初一日起至十二月底止共修機器一百七十九起水龍八座舊洋槍二千零五十四枝續成機器五十七起新造蜀利抬槍四百八十四枝馬梯呢槍三百一十二枝利川前膛槍一千一百七十枝定川小前膛槍八十枝毛瑟抬槍五百五十枝毛瑟手槍三百一十一枝前膛擣槍三百枝蜀利擡槍藥彈一十七萬三知顆毛瑟抬槍藥彈一十萬零八千顆毛瑟手槍藥彈六十三萬七千八百顆馬梯呢槍藥彈四萬七千零六十顆銅火帽五百三十萬粒小火四十二萬五千粒銅釘二十二萬四千顆各種機件一千一百零二起已成洋火藥九萬零八十二斤均經試放合用陸續解交籌餉局騐收分别存撥所有各項物料價值及員司薪水匠資一切經費照案在於土藥釐舍項下開支總共用庫平銀一十萬八千四百七十七兩零又製造洋火藥採買牙硝支用庫平銀一萬二百七十七兩遵照部章分晣造册詳請奏咨核銷前來奴才覆查無異除將清册送部查核外理合恭摺具陳伏乞虎皇太后皇上聖鑒謹奏奉硃批該部知道欽此奎俊片再據布政使員鳳林詳稱查定例官員歴任交代無虧短遲延者准該省督撫保奏試用候補人員准其請至遇缺儘先補用等語滋查四川試用同知張名杰自光緒四年到省歴署太和鎭峨邊廳通判並石砫廳同知各任内　管一切正雜錢糧津捐倉榖等欵均係依限接交清楚並無虧短遲延照例應請保奏等情前來奴才覆查無異合無仰懇天恩俯准將四川試用同知張名杰給予遇缺儘先補用以示鼓勵除取具履歴送部外理合附片具陳伏乞聖鑒訓示謹奏奉硃批著照所請該部知道欽此奎俊片再據布政使員鳳林詳稱調署茂州直隷州知州事綿州直隷州知州張蔚增現年五十八歲係廣東博羅縣人於光緒二十八年四月二十六日接得家電知親父聨亮在籍病故例應丁憂開缺所遺綿州直隷州知州缺係衝繁要缺例應在外揀員調補等情奴才覆覈無異除分咨吏部曁廣東撫臣查照外理合改題爲奏附片具陳伏乞聖鑒謹奏奉硃批吏部知道欽此奎俊片再據辦理機器局成　龍茂道長春補用道賀綸夔詳稱川省機器局自光緒三年創建廠房製造槍砲五年停辦六年四月十八日奉旨復行開局製造並添修熟鐵鍋爐碾藥各廠房及洋火藥局庫均經詳報核銷在案迄今二十餘年兼之川省地氣潮涇各廠房局庫常受煤氣藥料薰蒸檩柱均有朽壞雖經隨時培補無如熟鐵廠碾藥洋火藥局受氣過深朽壞尤甚現在屋宇歪斜大有傾圯之勢亟應赶緊修造免誤要工去歲擴充製造已添設繪圖委員一人此次培修各廠應添繪圖白藥房各一所以資辦公惟川省人心浮動不能不思患預防擬請酌撥威遠軍一營移紥局旁以資防守查局側向有城守營箭道所地基寛廣擬於該處建修營房將該營駐紥其中箭道餘地則建修表碼廠作爲演試槍砲之地至城守營箭道當在附近購地另修歸還計培修添造各項工程詳加估核撙節動用約需庫平銀一萬七千兩仍在成綿道庫土釐項下開支一俟工程完竣再行核實報鎖等情前來奴才查該道等所詳係爲愼重軍火起見乃刻不可緩之工除批飭認眞修理並咨部查照外理合附片具陳伏乞聖鑒謹奏奉硃批該部知道欽此 
 
