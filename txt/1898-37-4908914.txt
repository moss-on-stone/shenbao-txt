# 1898 - 37 - 4908914

 

Page 1

 
 
[長江各埠赶早發報告白] [  申報館主人啓]  
　　長江數千里埠頭林列本館所銷申報向來依期寄送惟歴來有人在滬收取閱過之奮報寄至各埠求售往往紙幅破壞附章不全購者憾之　致信本館饒舌是以本館今特赶緊印寄較前早到一日以副諸君子先覩爲快之意如有遲到者卽係閱過之舊報可向經售報紙人詰問惟　拜日無輪船開發須於下一日幷寄閱者鑒之 
[添印白紙玉堂字彚出售] [  圖書集成局啓]  
　　本局向印玉堂字彙久巳風行海内惟所印均係竹番現在　印白紙紙張格外潔白裝訂亦極精工每部計二本碼洋三角竹番者仍碼洋二角欲購者請至三馬路申報館及申昌書畫室購取可也此佈 
[重印四史出售] [  圖書集成局啓]  
　　本局所印史記前後漢三國志四史最爲應用之書購者愈多銷售愈廣兹復　印出售每部寳價洋四元五角欲購者請至三馬路申報館及　昌書畫室購取可也 
[興礦務以開利源論續前稿]  
　　西人李提摩太君言二十年前曾經著名熟悉地脈之德人遊歴至山西據稱省中煤鐵之礦不特爲上上之品且甲於地球五大洲多至十三萬餘英里如果開挖卽合五洲之大用之二千餘年亦復有餘而無不足且礦苗平衍不必鈎深索隱鑿險縋幽倘開鐵路火車以轉運更無層遞之虞轉折之累鐵旣得煤而可煆煉以成材煤復得鐵而更用路之暢旺况中國工價又廉將來設廠製造除鍊鋼鐵以爲鐵路之需而外並可創織布等局當令二十一省用之不窮如此而所用布疋不必購自外洋而蒸蒸日上山右將成一小英吉利矣此但就山西一省言之而其利已如此想西人事非親歴未經核算斷不肯如此鑿鑿言之夫以山西一省之煤已如此之多而且久若再各省開採致富之道不難轉瞬而得雖現在各省非不開採有不用西法而所得無幾者有雖用西法而不能認眞者故所用之煤仍須外洋接瀛目前雖購輪船而輪船尙未多也雖造火車而火車尙未廣也雖建製造各局而各局銷塲尙有數也所用僅如此之微而本國之煤鐵已不敷用利猶溢於外洋若將來更漸推廣何以爲繼卽就小者而論近來各處柴草缺少陡然昻貴民間有改用煤炭者從前煤炭惟近山人家用之今則用煤者日多無論無以爲繼而價値日昻徒使西人增利息耳按李提摩太君核各國一千八百九十七年出煤之數以英爲最多其次美其次德日本在各國之下亦有一百四十餘萬墩而中國無數可核而核存煤之數以中國爲最有二十萬英方里之多棄而不取西人無不爲中國惋惜此但就煤鐵言之而中國之富已如此而金銀銅錫之礦更爲富國之本不能不廣爲開採中國出金本不甚多而每年流出外洋中國之金不啻皆爲西人所得以致近來金價之昻爲從來所未有商務往來大半以先令結算價値低昻一聽之西人此商務之所以不能起色若中國亦行金磅則權自我操矣然欲行金磅須備現金製造中國現金非但不足而且日流於外洋雖欲製金磅勢不能再購自外洋卽能去而復返而價値更昻更不合算舍廣爲採取則無良法一面禁制出洋一面招股開礦則金可以日積日多且金磅行而商務可興銀錢之價亦平矣非但金之急宜開採以銀而論流出外洋更多於金無論每年商務往來出口之貨終不敵進口之貨數十年來何可勝算卽軍需一項鐵甲焉輪船焉槍砲焉子藥焉更無可相抵不可以億萬計卽現在稍稍自能製造而一切貨物仍須購自外洋中國多製一物則外洋多銷一貨如此而欲使中國之銀不缺其可得乎中國旣無製勝之物可得外洋之銀惟有自恃地利以籌富强西人致富之道雖由製造貨物運售各國之故然無不由於開礦所謂天不愛寳地不愛財取之無窮用之不竭以中西相較西國土地旣不如中國之大又不如中國之美况發洩較早若中國廣行開採不數十年後西人必望塵弗及而中國亦不難獨操利權矣使再因循日復一日年復一年西人始則勸中國開採繼欲代中國開採終則不問而自將開採矣卽不能越俎又將藉端生種種枝節如德人此次膠州租界幾及百里倘將來租界日多礦産如在租界之内必爲西人所有卽華人欲開恐亦有所未便矣譬之節儉之家多方刻苦不肯浪費一文藏之篋中埋之地下一旦爲偷兒竊去悔之無及亦何以異哉與其爲他人所奪不如及早圖維卽礦務未精不妨借西人之手其所分之利權自我操究有限制者也時不可失不知當軸者能一採芻蕘否也 
[膠州近狀]  
　　日本東京日日新聞云邇聞德國守備船一大隊歸亨利親王統率將次航海而至何德人之在此擴張兵力竟如此哉目卜德艦之下碇膠州灣者計共四號第一號載兵士一千六百四十二名第二號載兵士二千三百六十四名第三號載兵士一百六十名第四號載水師一千二百名及要隘砲兵二百名合而計之共得四千五百六十六名 
[旅順近狀]  
　　日本東京日日新聞云去冬俄船突然入口内以致風聲鶴唳草木皆兵居民咸避地圖存店鋪亦紛紛關閉今已漸復舊觀矣目下寄泊口内者計俄艦六號英艦一號華艦四號船塢中有一俄船將煤運入有入船塢縱觀者述及是塢闊三百二十英尺長四百五十英尺屯紥華兵一萬四千名所有砲學堂生徒經俄弁爲之訓練其技大有可觀惟苦輪船所需之煤時憂匱乏耳 
[譯德報詳記膠州德兵被害後查獲兇人事]  
　　膠州灣有一德兵被土人所害前已紀諸報章兹閱德文日報云此兵係被牛角貨物店主某姓所戕事後拘訊地保直陳所以乃將兇手送請華官研訊在身畔搜出兇刀幷供稱小人在此間設肆昨夜有賊入屋行竊正在忿無可洩猝遇德兵過此是以舉刃㓾之華官遂擬科以死罪地保禀稱　事須先禀達撫轅然後正法華官韙之及撫憲得禀不卽批示電請總署示下遵行總署微有從輕辦理之意德官憶及初占膠州灣時曾出示曉諭應將膠州灣一帶屬德人爰會同水師提督及諸德員將兇手索回按照德律推鞫兇手直認不辭遂以軍律科之定日用槍擊死地保懼而哀懇請仍交華官處以斬决之刑德官許之將兇手交地保帶去華官旋定於華歴正月十二日處斬屆期德官派員弁若干人監視旣斬將首級懸示城門 
[意艦來華]  
　　日本東京日日新聞云頃得倫敦來電悉意大利國派兵船四號向中華進發屈計東歴三月中浣可抵香港俟游歴中國各處海面然後折而赴日本洋 
[日本新政紀]  
　　日本東京友人來函云伊藤侯相博文自入内閣後擬通飭各地方官興利除弊振作新猷已 
 
 

Page 2

 
 
在内閣擬定文稿矣○井上大藏省大臣馨于七日前稽查明治三十年豫算國用頗覺不敷一爲現在物價騰貴有碍小民生計一爲天災流行各處屋宇均須修補一爲去年新定法律各處增廢甚多不得不設法彌補遂議在大藏省積餘欵内津貼銀貨約三百萬圓又查得明治三十一年增加豫算實因帑項支絀逐一撙節實出萬不得已之苦衷但目下各屬請領之欵計二千三百萬圓其中關涉新事業者約八百萬圓此外另有應支者一千五百萬圓一時殊難籌備尙須極力裁汰以節糜費而免竭蹶之虞 
[輪船遇險]  
　　日本東京日日新聞云東歴正月二十七日卽華歴正月初六日午後四下鐘時日本郵船會社名古屋丸裝載雜貨一萬三千一百七十二件牛四十三頭由神戶開赴橫濵荻之濵函館小樽四埠晚間十一下鐘時西南風大作驟雨狂飛舟中人咸惴惴於心寢不安枕迨翌日午後二下鐘時駛至離紀州汐之岬約海程十里怒濤壁立全船岌岌可危少焉雪練橫飛將牛三十七頭捲入海中貨物亦有損壞者幸船中執事者盡力支拄得以駛抵橫濵然已險矣 
[檢查時疫]  
　　日本長崎鎭西日報云本國南方時疫流行死亡相繼地方官擬照章設檢疫所查騐進口各船長崎神戶橫濵大約日内須一律照辦矣 
[崎陽商况]  
　　日本長崎采訪友人云此間華商入口貨向以棉花豆餅曰米爲大宗出口貨以海味煤炭爲大宗去年海味之販往香港者頗能獲利上海所銷煤炭價値日昻亦有盈無絀白米自香港入口者銷路頗暢棉花豆餅則盈虧不一通盤籌算尙無折閱之虞是以今歲各華商咸欣欣然有喜色云 
[各舉所知]  
　　去臘本報曾紀徐蔭軒協揆上疏請飭各省封疆大吏舉薦知兵大員之辭職歸田者用收駕輕就熟之效云云聞邇日湖廣總督張香帥江蘇巡撫奎樂帥已各就所知登諸薦剡俾得運籌中外上紓宵旰憂勞想將來各直省中將軍督撫亦必次第推轂藉以酬聖主之知也 
[呂宋火災]  
　　本月十七日小呂宋島來電云本日此間忽肇火灾致羅殺列街悉被焚燬所失産業多至二百七十萬圓其中七十萬圓曾保火險 
[武林火警]  
　　杭州采訪友人云本月十五夜鼉更五轉月落星稀忽聞警鉦亂鳴人聲鼎沸起而視之則紅光現東南角上少焉各集水龍及官署洋龍蜂擁而出無殊逐電奔雷迨東方旣明始掌號鳴鑼而返詢知被火者爲文井巷順記押鋪其地鄰近撫轅中軍叅將趙蘭亭叅戎聞警之餘急率洋龍首先馳至旣而標下健兒及保甲巡員府縣各官次第臨塲彈壓各義龍夫無不奮勇爭先是以未移時卽救熄僅焚去鋪屋一所四面有牆垣阻隔祝融氏不能輕越鴻溝惟鋪中所贮零星悉付咸陽一炬學徒某甲已入睡鄕比驚覺火灼其身受傷不淺經人送入西醫院調治恐難免有性命之憂也 
[古吳盜案]  
　　姑蘇采訪友人云胥門外王永順木行爲鄕人王世居七子山後富室也新正初九日某處送到洋銀七百圓經家中人收贮不虞其爲緑林豪客所見至夜三鼓時號召醜類數十人桀石塞其門使不能出入然後將門楗撬脫一擁而進肆意窮搜時家中僅婦女三人盜黨出麻繩縶之以棉絮塞其口抛擲屋隅然後分投搜刼得洋銀八百六十二圓黃金五兩及入王臥室見有皮箱三口内諸皮衣所値甚鉅爰取棉被數條抽去絮胎將衣服悉數裝被中肩負而出宅之對河另有一木行當行刼時有數盜植立門前手持洋槍向對河開放行中人咸臨流遙望無敢上前迨盜去遠始放膽集詞及王歸檢點所失約値三千餘金隨開單赴吳縣署禀報十四日縣主賴大令履勘屬實諭以赶緊跴緝但不知天涯鴻鵠弋人得而簒之否 
[封翁仙逝]  
　　杭州訪事友人云前杭州府學訓導陳蓮舫廣文瑤圃京卿之封翁也年逾古稀秉鐸歴十餘載去年夏秋之交因患時症固請退休經杭州府林太守再三挽留遂請假調養嗣因瑤圃京卿爲請二品封典始准開缺於十二月某日卸篆暫寓武林詎料今年正月十五日偶抱微疴沐浴更衣遺囑長公子周卿太守畢卽登牀就寢暝目而逝公子輩爲治喪具飾終盡禮大殮之日官紳士庶之往吊者街巷幾爲之塡溢 
[無賴宜懲]  
　　姑蘇采訪友人云元宵佳節各處然放花爆以慶昇平蘇州府署頭門内土地祠例於是日由胥役召伶工品竹强絲以娛神聽入晚則資購九龍雙蝴蝶之類以次燃放陸離光怪莫可名言聚而觀者人多於蟻由是流氓地痞雜於人叢中逞其恣唯往往藉端滋事適女郎數輩携手同游眼界初恢心花怒放無賴陸某等見之故意擠近身旁一聞香澤女郎未敢作投梭之拒若輩益肆無忌憚品足評頭穢褻之詞不堪入耳不虞爲大石頭巷沈公館傔從某甲所見忿火中燒厲聲斥之使各退去若輩不自引咎反欲與之爲難振臂一呼醜類麕集甲旣遭毆擊復被扭至西貫橋萼茗樓任情敲詐迨經人馳報公館主急令人往視則諸無賴早已杳如黃鶴四散無蹤遂傳喚地甲到來著將諸無賴獲交以憑送辦 
[國手赴蘇]  
　　日本醫術一以長沙河間爲依歸昔持丹波氏一脉相傳綿延數世杏林橘井代有聞人及淺田氏興恪守丹波宗派雖維新以後國家崇尙西醫而漢醫淺田栗園之名依舊震旅陬澨今者栗園已謝世矣而其子字栖園者繩其取武學有淵源弓冶箕裘久而弗替蓋亦醫林中之魯靈光殿也顧栖園不僅以醫著時譽其篤於友誼更有超出尋常者夙與蘇州洋務局總辦劉子貞都轉交邇聞都轉久抱采薪遂由東京航海來華爲之診視秤藥量水勞瘁不辭聞在蘇臺小住兼旬卽須回國似此睠懷良友不辭遠涉重洋豈中國醫生所能及嗚呼有足多已 
[串客冝禁]  
　　寗波訪事人云寗郡串客戲誨淫誨盜實爲惡俗之尤屢經府縣嚴禁在案無如禁者自禁犯者仍犯邇者南門外離城約里許祖關對河三層樓仍搭臺串演哄動男婦舉國若狂未免有傷風化也 
[認眞捉賭]  
　　杭州訪事友人云新正以來杭地賭禁綦嚴向來查禁者惟聚賭抽頭及各處攤塲而已此外居民鋪戶逢塲作戯者皆得從寛本年藩臬兩憲以同一賭博均爲犯法若非一律嚴禁何以服衆心是以嚴諭保甲局員及仁和錢塘二縣主一槪從嚴查蔡特小民無知往往視爲具文十五夜皮市某甲邀集四人作麻雀之戲適總巡桂别駕巡查經過破扉而入三人俱由後門逃去祗將甲獲住重責一百板甲猶以偶爾遊戲爲辭别駕大怒復責一百板帶回局中次日本擬枷號後經鄰右人聨名具禀聲稱甲平時安分守已並非賭博之徒懇求釋放别駕准如所請令其取保開釋旋由保人具結始得放回自此嚴禁之後凡有劉盤龍之癖者無不悚懼恐惶矣 
[四明燈景]  
　　寗波訪事人云寗郡每當金吾弛禁人月雙圓火樹銀花爭奇鬥勝今歲好事者新製各式人物鳥獸燈綵光怪陸離先導爲頭牌燈數對大書慶賞元宵共樂昇平等字樣繼之以報馬燈鳳凰燈獅子燈白象燈白鶴燈又有幼童多人各騎五色馬燈扮昭君出塞故事閒以鼓亭二座鑼鼓聲喧不亞于都神會之彤雲社由五塊橋板齊集迤邐迎入道府縣署各有犒賞沿途男女老幼之觀看者如水如雲洵乎昇 
 
 

Page 3

 
 
平之景象也 
[鳩水官塲紀事]  
　　蕪湖采訪友人云桃符影裏斗柄南旋爆竹聲喧又是一年景象省外道府州縣例得乘黃綾裹篆之暇赴省賀年正月初四日蕪湖縣吳大令乘輿赴郡治賀陳太守年禧旣而太守亦命駕來蕪謁見關道袁爽秋觀察旋於初九日附某輪船赴皖垣此外當塗縣謝大令宣城縣陳大令南陵縣孫大令及徽寗各長官亦先後道出鳩兹望省垣進發觀察則於初八日乘招商局某輪船上駛旋於元宵前一日事畢順道再往金陵禀見劉峴莊制軍藉伸賀悃 
[茸城麗景]  
　　松江訪事友人來函云燈虎之戲爲文人韻事元宵節前每有郡中高才之士各構巧思製就謎語供人猜射此向例也本年風日晴麗郡人士情興頗豪借普照寺南首吳宅重整旗鼓琳琅四壁幾無錐隙所懸謎語有切時事者推陳出新戞戞獨造雅人韻事一時稱極盛焉○元宵節皎月空行四無纎雲爆竹轟天鑼鼓匝地頗有太平景象西門外大倉橋一帶更迎賽龍燈鱗甲森然遊行闤闠居民燃放鞭爆竸相迎迓繞遍六街三市始興盡而歸○元宵亥子之交萬籟漸寂開窓四望惟見一片寒光照澈大千世界忽傳譁月之兩旁復生缺月若附墉然闔郡之人競聚觀看氓之蚩蚩少見多怪殆亦所謂見槖駝而以爲馬背腫者歟○物價平則生計裕此自然之理也乃松郡自去歲迄今民間日用各物均有繼長增高之勢孔方兄身價亦陡增十倍而洋價反逐漸跌落開門七件大有長安不易居之勢市中如菜館帽鋪等業亦已齊行增價華亭縣趙大令曾有禁擡物價之諭無如積重難返聞近日待詔一業亦擬邀集同業會議加價其所擬章程每剃一頭向祗三十文者今需五十文矣○華亭縣獄中有黃皮阿小者積竊中之好身手也所犯各案積牘盈寸四鄕各鎭居民受其害者不知凡幾嗣以官宰限捕嚴緊遁至申浦爲英界包探所獲解歸華亭訊辦經前任葛大令詳請從重治以絞决之罪覊禁獄中以待處治某夜不知何人將其罪案漏言致啓逃逸之心預將鐵鐐扭脫從暗中摸索至夾道更棚左側濳伏以圖越垣而遁幸爲同犯所見密囑禁卒加意防範得從棚側獲住禀明本官提案笞責並飭嚴密巡邏免生他變○臘鼓敲殘萬物萌動一年容易又値春歸十三日午後府尊恩詩農太守華亭縣趙嘯湖大令婁縣夏麗生大令以及合郡佐貳各官排齊全副儀仗出東郊至紫陽宮迎春回入府署大堂行鞭春之禮禮生高謂吉語事畢各回維時細雨廉纎道途濘滑往觀之人甚少 
[榷使祭關]  
　　江海南關向例年終暫封至新正元宵節後開辦今屆總辦翁明府擇期昨日開關請江海關道蔡和甫觀察親臨主祭觀察於淸晨八點鐘排齊全副儀仗命駕而往翁明府降階迎迓延入官廳駐紥浦江之太湖水師營各砲艇哨弁人等咸督率兵丁荷戈執戟排齊隊伍站立兩旁觀察　關神前行三跪九叩首禮畢就内廳稍憇卽排導回轅各弁兵在道旁跪送 
[太守閱團]  
　　松江府恩詩農太守定於本月十八日之晚臨上海縣署校閱民團屆期同仁輔元堂董曹寄耘范蘭堂督同果育堂晋育堂及城内各鋪城外十二圖八仙橋西門外新閘等二十處團董各帶團丁伺侯鐘鳴七下太守命駕而至拜會黃愛棠大令茗談半晌曹董及團紳王介眉禀請升堂校閱太守頷之卽會同大令至大堂分東西列坐各董叅謁後帶領各團丁魚貫而入在堂下繞行一周卽按隊出頭門各歸本叚太守與大令略談數語卽回舟解纜各董咸詣江干恭送 
[開印大吉]  
　　昨爲文武各衙門開印吉期時交正午蘇松太兵備道兼江南海關監督察和甫觀察朝服而出望闕謝恩旋更公服升堂由禮胥朗誦吉語屬員及各書役以大叩賀然後退堂上海縣黃愛棠大令則傳諭暗開皂快捕及紅禁各役均在班房中懸燈結彩吹竹調絲午後齊赴署中叩賀如禮英美租界會審公廨讞員張賡三直刺則預飭書役備辦供張及伺候道轅開印後命駕回署禮生禀報吉時旣屆書役依次站班直刺朝服至大堂望闕行三跪九叩首禮更換公服升堂書吏排班叩首直刺答以半揖及皂役禁卒門皂等人一一叩謁直刺卽退入二堂升座逐一點名諭以勤愼辦公不可在外招搖致于罪戾循向章也法界公廨讞員鄭景溪大令因赴道轅賀喜是以公堂案牘停訊一期 
[移提革役]  
　　已革英界包探孔阿才沈金隆何瑞福黃賜福及英界公廨已革劣差姚恒卽姚竹亭又卽要一百或倒欠鉅欵或禁索　錢經江蘇臬司吳廣涵廉訪訪聞札飭上海縣主黃大令提訊詳報此已歴紀報章者也昨日大令飭快役薛貴赴英界公堂投遞移文請讞員張直刺派差恊提歸案辦理 
[押犯又逃]  
　　滬城改過局所押各犯再四脫逃已登本報前日午後五點鐘時又有押犯王阿二鄧雲生紀蘭生相約越墻而逸局員馬明府得悉立飭局差出外拘拿未幾獲住紀蘭生一名明府提訊之餘飭加上鐐銬還押所中 
[巡員捉賭]  
　　辦理城廂内外保甲總巡鍾受百明府稔知本邑南市一帶久爲棍徒聚賭之處因飭各巡防局委員嚴加查辦毋得稍狥情面各局員奉諭之後莫不晝夜梭巡無知賭徒視禁令若弁髦每於深夜在幽堂曲室之中設局聚賭以爲官差耳目所不及前日十六鋪地中裘鎭訪知楊家渡豐泰麻袋店内通宵達旦擲骰抹牌遂卽禀知巡防北局委員楊聘侯二尹至晚二尹親率局勇地甲密往查拿若輩一時不及隄防無從逃避得以一鼓成擒計所獲者爲孫武進陳阿榮張阿四李仁甫王慶甫鄥阿林等押解到局立卽升堂研詰均供稱小的等係寗波府屬某邑人爲麻袋生意初次犯賭務求恩宥二尹大怒飭令各重責一百板將孫武進等七名押候究辦其餘甲乙内丁四名暫交汛捕看管 
[難爲夫壻]  
　　本邑大南門内黃婆菴左近朱仲甫之子名曰子文在英界大馬路慶和永洋貨店爲夥娶大東門外某席店主某甲之女爲妻獻歲以來臥牀不起延至某日玉殞香消母屬聞訃而來藉口於病中湯藥不周興師問罪幸其姑先期避去未攖其鋒母屬聲言欲赴縣鳴寃後經親族竭力調停許以棺殮從豐並延僧道諷經超度母屬始首爲之肯不復有言然而子文已駭汗交流面無人色矣 
[上海巡局紀事]  
　　大東門外朱家弄内木工朱某之子朱甲年甫十餘齡前日在篾作街寍波會館前購買廣橘一枚忽爲潘桂生所見謂甲曰此橘爾從何處偷得我將訴知爾父矣甲力辦其非遂至口角潘將甲髮辮扭住任意毆擊朱之比鄰篐桶匠王阿狗見之大抱不平將潘扭住令朱控諸十六鋪巡防南局請究局員鍾偉臣二尹研　之下以潘事不干已何得揷身肇釁實屬咎由自取判令重責一百板押候核辦○前日上燈時南市某姓家出殯行至王家弄口忽有陳姓者酊酩大醉自稱乃父前爲支應局總辦不問情由將魂轎及靈輀擊毁輿夫某甲及傭人名二姑者奔投巡防南局控陳局員藍茂如二尹升堂訊究陳稱失去金絲眼鏡請卽追賠二尹著甲及二姑賠洋銀六圓局勇擅自拘人咎有應得著長跪一晝夜所稱擊毁魂轎靈輀憑証全無不予准理 
[英界晚堂瑣案]  
　　陳潤生扭控陳金生吞没應派契價等情前晚讞員張賡三直刺倩襄理讞政之邵虎伯大令提案訊問陳潮生供本地人向習醫生祖遣墳地三畞七分由徐子良徐復初爲中賣與錦名洋行曾收過銀二千五百兩與堂兄陳金生對派叔父陳少園原中徐子良亦在塲後找出價銀一千零七十兩小的應派銀五百三十五兩被金生盡行吞没現在欲籌遷葬之費所以扭控案下求請究追陳金生供以前收價二千五百兩對派時各提銀一百五十兩爲遷墳之費留存堂弟潤生處此次找出之價有原中在塲歸潤生收去同豐莊票四紙計銀五百兩小的並不吞没大令諭候飭傳地保徐子良原中徐復初傅月卿到案質訊察奪○裘松順許福林在路爭吵經巡捕拘送到案前晚大令提案 
 
 

Page 4

 
 
訊問裘松順供蘇州人向業玉器與許福林同居去年小的由蘇來申時親戚朱根林寄帶衣箱一口在閶門馬頭托許福林照看被許　逃當時朱根林之父朱寛甫曾投吳縣報失箱内衣飾共値洋四百餘元今在治下遇許故交捕請究許福林供亦業玉器此次裘松順向小的借洋十元小的不允所以誣指大令謂旣在吳縣報失著押候備文移解吳縣歸案辦理 
[法界瑣聞]  
　　有陳福生者住新街二號弄口生計尙堪温飽無如性喜遊蕩與蘭芳里某花烟館妓女有嚙臂盟其父聞之卽於去年十二月某日爲之完姻顧福生與妓兩情繾綣往往戀野騖而棄家鷄久之竟另租小屋於梧德里與之雙宿雙棲事爲其父所知逼　遷出福生置若罔聞前日福生之婦親往花烟館尋其夫突被衆龜奴逐出紛紛擾擾不知所終○某甲之兄需次湘垣去年經上遊委署某縣令甲聞之趨詣衙齋略叙手足之誼瀕行時其兄贈以洋銀一百六十元囑其携回故里甲遂買舟來滬適値歲暮投宿某客棧所帶洋銀恐爲宵小所算因擬質於長生庫中不意爲流氓所見設法換以僞物迨行至蘭芳里第十七號門牌被烟妓拉入留宿給以夜度資一枚烟鴇倩人估看云是銅質遂指爲混用僞洋銀將身畔所帶洋銀盡數攫去復拘送捕房越三日捕頭以原告不到遂予釋去 
[施醫設塾]  
　　敝堂施醫給藥歴有年所今遵舊章於本月二十一日開診敬請内科李君紫璈韓君少懷秦君子和岑君仲良許君蓉江葉君方墀外科朱君莘岩兒科君唐君牧眼科兼外科張君翰臣每逢單日上午施診風雨不與並恭請孟河名手内外科巢君崇山丁君甘仁巢君松亭巢君鳳初及專治傷科之徐君宗揚求醫者可到堂拘票親造請診敝堂亦一槪依方給藥義塾同于念一日開館凡貧家子弟無力就傅者可預告本堂註册屆期或父兄或親鄰率領該童入學逐日教誨贄儀修金筆墨書籍皆由堂中備給不取貧家分文推願小子有造大地皆春敝堂有厚望焉[  滬北天后宮前廣益善堂司董嚴信厚葉成忠施則敬唐榮俊謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂紀事]  
　　昨爲開印吉期讞員張賡三直刺預飭門丁禀知英副領事薩允格君幷知照英美兩界各捕房暫停讞政○常州府屬某邑人楊阿虎娶妻蔣氏歴五載矣前日忽然失去旋訪知匿蹟方蔣氏家欲向領回堅不肯放且有周李氏其人出頭蠻霸楊遂喚到四百八十五號華捕告以　　將一干人拘入捕房捕頭令轉送公廨直刺著分别押候訊供核奪○蘇州府屬其邑人鄧吉初來滬上不知南朔東西以致迷失路途無從歸去前晚一點鐘時尙在逢人問訊由一百八十六號華捕帶入捕房捕頭令轉送公廨直刺著暫留候示○有沈馮氏者不知其爲何等人購一雛婢字曰阿琴前晚忽携物而逃避匿女伴阿妹家昨經尋見指交二百四十九號華捕帶入捕房捕頭令轉送公廨直刺著父官媒收管候訊供核奪○前日王阿其向其婿朱仁生商借洋銀朱峻詞却之以致觸王之怒將朱扭住痛毆朱身受微傷旋由四百五十六號華捕拘王入捕房捕頭令轉送公廨直刺著暫押候訊 
[美界捕房紀事]  
　　楊樹浦怡和紡紗廠小工王阿林籍隷崇明素喜摴蒱之戲新正以來尤興高采烈邇因負欠纍纍無術彌補不得已一試胠篋探囊手叚前日傍晚工作之餘乘人不備竊得棉紗數磅正欲携贓而遁適爲管門之印度人查見立將人贓一幷送至楊樹浦捕　黎捕頭命押候飭包探金阿三查明核　○本邑人胡華華昨日上午手携衣包一個往楊樹浦東首某押店内典質被一百十一號印捕所見以　形跡可擬上前盤詰胡言語支吾遂卽拘入楊樹浦捕房捕頭飭包探金阿三前往探明詳細情由再行核辦○昨日鄕人某甲肩挑春蔬一擔至裏虹口司拷脫路求售適自粤婦某氏高聲喚買甲卽弛擔道旁婦並未論價遽將菜葉削去大半甲見之怒甚始而口角繼致用武正在爲難之際爲巡街捕所見喝阻不理遂將兩造一幷拘入捕房押候究辦 
 
 
 

Page 10

 
 
   
 
