# 1892 - 294 - 4907011

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彚編一書爲金君秋濤所輯其中分門别類比事屬詞不特身膺民社者所當時加披覽卽襄讞之員掌刑之幕孰不當奉爲圭臬哉今由本局以新鉛字排印紙色潔净校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[音律小志]  
　　余性喜音律幼時聞絲竹之聲卽娓娓聽不倦舞勺以後每於夏日晚間納凉之時與族中之善此者相徵逐初學洞簫吹三日不成聲舍而去之見胡琴而悅焉不終夕卽得其手法暇輙手胡琴嗚嗚然倚諸小曲甚自得旣而復取洞簫吹之忽已克諧於是由簫而笛由笛而管由管而笙曲暢旁通凡屬乎竹與匏者皆習焉由胡琴而三弦而雙清而提琴而箜篌而琵琶引绅觸類凡屬乎絲者皆習焉然習則皆習而精則無一能精所謂愛博而不專且僻處鄉間無可考証至兵燹之際猶携以逃難不肯棄置難後出門爲謀食計至鑑湖遇何鑑淸任詩石諸人競尚平湖之調又見而悅之因就學焉不數日居然擊洋琴歌清平之詩復得一阮咸惜無譜但以雙清三弦指法彈之自知其貽笑於識者聊以自娛而已旋至蘇館於張篴生司馬家司馬擅崑山曲酒闌燈炧時輙一度之因亦偷得數闋比至滬而不敢出諸口盖所聞者皆白雪陽春不敢以巴人下里之音厕乎其間也俄而得遇東閣詩儔又因詩儔而得晤西山樵者左之右之點之發之遂知度由之法而益置諸樂器以相娛樂去夏今秋因病不出門日以此爲消遣計抱月山人聽松客皆擅琵琶稍稍習其一二聲聽松客見余琵琶而贊之謂何不製銘以刻於上余之蓄此琵琶也原以供知音之客不常自彈也震兒能彈之有時用以配琴因名之曰桐妃而係以一詩曰人彈我喜聽我彈人厭聽非不欲悅人心手不相應蓋言實也前歲種榆山人由貴州回贈余玉屏簫一對余齒不關風不能吹矣雯兒學吹之恐其年幼傷氣禁不令吹無由知其爲佳簫今年尹子鶴卿過余取而吹之稱爲妙品聽松客亦贊不容口時取以和琴其聲中正和婉爲他簫所不及蓋此簫出玉屏縣故名之爲玉簫文理細緻温潤亦如玉故有此妙乃亦請聽松客爲之各鐫一詩於其上其一曰山人贈我玉屏簫恰與孤桐伴寂寥漫道烏烏如怨慕胸中塊磊一時消其二曰不信人間有玉簫昆刀刻畫致清寥問誰引得秦臺鳳明月揚州興未消聽松客陳姓字良士工鐵筆精音律各家琴譜經其考覈有誤處無不揭而出之而於金石之學尤爲深邃故所刻皆精妙無匹此亦諸器之幸而亦余之幸也夫音律之中自以琴爲最高最古而能琴者殊甚寥寥由高和寡勢則然也余幼時亦有一琴苦無師傳僅就舊譜嘵其安絃操縵之法而已紅羊刼後琴與譜俱失此後不復從事於此者三十餘年嗣以震兒欲學之爰爲之購琴覓譜令其就譜揣摩不數月而成聲然聽之似不甚諧乃令就祝君聽桐而正之祝君之琴實爲三江之冠一經其指撥居然可聽旣而以之授其妹及弟皆與爲同調有時令各鼓一曲有時令合彈一曲余亦藉此以爲娛初不自彈也去年夏養疴在室不出門者數月因借此以作消遣計稍稍習之今年又病適震兒就館他出祝君聽桐倦游旋滬因請其教雯兒琴余亦爲　笛傍宫牆之李謩向之不成聲者今自覺其成聲益復自喜取所蓄諸琴悉鐫名於其上一琴爲凡未了客所贈尚係宋製音節高郎淸遠名之曰天風盖取詩品意也一琴爲湖北李福田所製雖係近作而音調淸脆輕圓名之曰一斛珠取如墜如抗之義也一琴亦李君所製盖前此吳江縣有一大樹被雷所擊邑令陳侯特聘李君至署取雷擊之木製琴數十張此其一也其聲稍濁而洪亮則無出其右因名之曰吟蚪又一琴作蕉葉式乃時手張姓所製質太薄音尚不劣名之曰绿意又有一落霞之琴則不甚應手故不常御亦不之銘祝君謂余曰子之於音律可謂酷好者已曷不自作一志以記其淵源余笑而應之於是乎書光緒十有八年壬辰古越高昌寒食生識於海上移情之室 
[本館接奉電音]  
　　昨由京友電傳上諭二道敬謹譯登○九月初五日奉上諭本年江蘇鎭江府屬因亢晴日久田禾未能及時栽揷丹徒丹陽二縣被旱尤重荒歉情形殊堪憫惻瞬交冬令小民衣食無資亟宜預　振濟加恩賞給江北河運漕米五萬石所有水脚經費等欵一倂截留爲鎭屬各災區振濟之用卽著劉坤一奎俊督同司道勘明被災處所嚴飭印委各員確查戸口核實散放並將振撫事宜查照成案妥籌辦理總期實惠及民毋得稍有弊混用副朝廷軫念災區至意該部知道欽此○初六日奉上諭光祿寺奏請簡員署理卿缺一摺光祿寺卿著李端遇兼署欽此 
[上林秋景]  
　　吏部爲傳知事所有漢廕生徐祖年涂承儒王國楨龍紱瑞等四員本部定於八月二十五日奏請欽派閱卷大臣在一上諭館考試相應傳令該員等務於是日黎明前赴上諭館聽候點名考試毋得自悞特示○吏部爲知照事所有揀補直隷遵化州理事通判一缺本部於八月二十五日帶領引見相應知照貴衙門傳知　記名以理事同知通判用之太僕寺筆帖式雙印禮部筆帖式長勇起居注筆帖式舒隆阿太常寺贊禮郎全順博士成霖讀祝官色欽贊禮郎德山孝順筆帖式英照贊禮郎春福等於是日五鼓穿補褂備帶天靑褂佩帶對子荷包手巾赴西苑門本部公所内書到伺候排班帶領引見勿悞因用印不及徑行白片○神機營分發馬步移駐南苑已綴前報兹悉所撥之左驍右驍左翼五處右翼五處震字駿字八漢排槍左驍拾槍右驍抬槍中營親軍精字銳字馬步各隊均於八月二十四日丑刻掌號齊隊寅刻各由本隊駐兵廠列隊分途出正陽門在永定門内壇前齊集俟全營翼長秀副都統吉涖止卽列隊出永定門進北大紅門入南苑各赴本營駐紥旌旂映日矛戟凝霜眞不亞細柳軍容也○吏部爲知照事所有揀補河南道漢監察御史一缺本部於八月二十五日帶領引見相應知照貴部卽令奉旨記名以御 
 
 

Page 2

 
 
史用刑部郎中易俊刑部郎中楊宜治兵部員外郎胡蕙馨等於是日五鼓穿天靑褂備帶補褂佩帶對子荷包手巾赴西苑門本部公所内書到聽候排班帶領引見萬勿遲延因用印不及徑行白片兵部爲知照事武選司案呈現出有朝陽等門門千總四缺應歸八月分由部擬選按照奏定輪選章程應到各班俱無人應以二科班正班抵選查七月分僅有三等武舉赴部投供三員自應掣選三缺其餘一缺掣歸下月查有金兆元年六十歲正藍漢軍包衣孟長山管領下人由乙未科武舉壬戌科會試揀選三等以衞千總用遵章改請以門千總用應將該員掣選一缺又楊蓉塘年四十歲正藍漢軍徐承恩佐領下人由乙酉科武舉丙戌科會試揀選三等以衞千總用遵章攺請以門千總用應將該員掣選一缺相應知照正藍漢都統轉飭該員於八月二十五日晨赴天安門朝房預備掣簽萬不可誤○吏部爲知照事所有詹事府滿右庶子一缺擬正翰林院侍讀宗室壽耆擬陪翰林院侍讀準良等二員本部於八月二十五日帶領引見相應知照貴院轉傳該正陪於是日五鼓穿天靑褂備帶補褂佩帶對子荷包手巾赴西苑門本部公所書到聽候排班帶領引見萬勿遲誤因用印不及徑行白片○新調吏部右侍郎廖仲山少冡宰壽恒諏吉於八月二十七日午時進署經司務廳示仰闔署官員書吏皂役人等知悉至期一體謁見各宜凛遵毋違特示○盛京蓋州城守尉一缺經御前大臣會同兵部揀定三人交由值年旗於八月廿五日帶領引見奉硃筆盛京蓋州城守尉員缺著正白旗頭等侍衞宗室齡祺補授欽此○浙江富陽縣所産冬笋爲呈貢之物上月杪運抵京師經崇文門監督循例委員恭齎於八月廿五日晨至　太廟奉先殿分交該首領於列聖各列后前薦鮮並齎數簍往頤和園西苑門進呈御用午後卽以餘笋分餽各當道○貴州巡撫崧中丞據貴東道袁開第移據鎭遠守劉溎焴禀據紳士呈稱已故湖北巡撫胡林翼前在署鎭遠守時適廣西髮逆起事本省土匪相繼作亂該撫固守鎭遠黎民賴以乂安又前署貴州巡撫韓超在署淸江通判時以孤軍支撑其間保全鎭民臚舉政跡事功本擬建祠報享因經費無出請於鎭遠府城雲貴總督甘文焜專祠内合祀死入祀典春秋由地方官致祭以順輿情當卽據情入奏八月廿四日奉硃批著照所請禮部知道欽此○頤和園内各工由興隆等三十餘廠承修應領工料銀十二萬兩經海軍衙門於八月廿七日開放各商遂以大車載歸本廠 
[大帥回轅]  
　　總督劉峴帥赴京江閱視象山砲臺事竣言旋本報已記之矣兹接金陵訪事人信知峴帥於九月初二晚舟抵下關與新授長江提督黄昌岐爵帥同時涖止城中文武印委各官咸往迎迓各營隊伍排列江于眞有如荼如火之觀鐘鳴十一點峴帥昌帥乘八人肩輿導以全副儀仗迤邐入石頭城一回節署一回倉巷公館其時手版脚靴絡繹而至轅門内外頗形擁擠云 
[預備供張]  
　　金陵官塲探知江蘇巡撫奎中丞將至金陵面晤制軍商辦緊要公事兼於沿途履勘砲臺上元江寍兩首縣卽派家丁備辦行臺内外粉飾一新以便襜帷暫駐至水陸各營更有奔走不遑之勢緣制軍之旌斾方回而中丞之棨戟又至江干鵠立殊覺望眼欲穿云 
[詳述輪船失事情形]  
　　英公司捕卡喇輪船失事前已據電信登報兹聞出險諸人坐巴爾卑士兵船於八月廿八日抵香港據言博卡喇輪船於八月十八日由滬開行赴外洋至十九日見風力漸緊風雨針逐漸低下是晚風伯益肆猖狂船主大二副等正在商議忽有大浪在船面潑過船主見勢不佳急飭在船水手將篷索及移動之物緊緊紥住至二十日天將明時風狂浪湧較前益甚幾於展目無所覩其時船已漂至臺灣海面船主命轉舵而行因風濤洶湧不能向前至日中船面小艇及各物俱被風吹入海中乃將油在船邊放下使波浪稍减其力是晚九點三刻鐘忽有大浪三次打入機器房中將火潑滅輪不能動帆亦粉碎船主遂無法可施十一點半三副告船主謂已見崖岸勢已危急船主遂告各搭客令各逃生忽聞轟然一聲船身已觸於石未及二分時已沈下矣在船諸人大都隨船沈没其幸及逃生者各繫救命帶計搭客　人及大副三副四副又有舵工兩名水手十六名被浪吹至岸上兩日中露宿風餐僅携所帶乾餌充飢至廿二早有漁船各帶刀械駛來初疑爲盜大副以好言餌之漁人遂帶諸人至北河地方此處茅檐如櫛盖漁人住蒙也供給飲饌意頗殷勤至廿三日由近處華官派人來接行十五里至官署華官好爲欵待給以美饌飲以香賓酒贈以衣服至廿五日香港得忌利士公司輪船來接諸人至臺灣廿六早巴爾卑士兵船亦到臺灣出險諸人遂乘該兵輪至香港諸人因在水時浪打風飄身上均有損傷據兵船主稱沿途查勘時據華官言有三十四人均被波浪捲至岸上中有婦女四人以上情形係出險諸人所述將來英官尚須查問此案屆時再行詳述 
[兵船失事]  
　　瑙威國兵船名挪耳門於八月十五日由長崎裝煤出口行至澎湖海面遇風與博卡喇輪船同時失事僅救起二人載至臺灣餘則均與波臣爲伍矣傷哉 
[賞格照錄]  
　　署甘泉縣正堂李爲懸賞緝拿事案據公道橋地保邵安禀據坊民貢大有投稱伊家於七月廿八夜被匪撞門八室刦去衣飾等件伊子媳驚覺喊捕被匪拒傷携贓逃逸等語囑查報緝往查屬實追捕無蹤報叩勘緝並據事主員大有開單同報　等因到縣據經會營往勘並關移隣封營縣一體恊緝未獲誠恐該匪遠颺合亟懸賞勒緝爲此格仰諸色人等知悉爾等如能拿獲此案正盜眞贓者賞洋二十元聞風報信因而拿獲者賞洋十元持格請領本縣捐廉以待决不食言須至格者 
[平山秋朓]  
　　揚州城外向推東南兩門最爲熱閙居家店鋪鱗次櫛比兹聞南門外館驛街南首楊國禎竹器店行六歲女孩小名珠子於上月廿六日失去其父母平素愛如拱璧自失女後急飭人鳴鉦尋覔現已數日尚無影響一顆明珠恐已入歹人之手矣○東營四巷口某氏婦年逾大衍上月杪偶因絀故與夫口角遂萌短見潛吞鴉片若干迨人知覺覓方灌救已魂赴九泉矣前二日左近油餅店學徒亦係吞烟斃命聞者遂謂爲學徒討替可謂無稽之談揚郡愚夫愚婦往往睚毗細故等性命於鴻毛實爲當今惡習屢經官憲剴切勸諭終不悛攺誠可恨而亦可憫已 
[裁撤冗員]  
　　福州馬江船政局創自左文襄沈文肅二公立法本極詳明經費本極節省繼二公之後者雖有治法未得治人於一切開銷未免動多浮冐新任閩督譚文師清廉自矢有古大臣風自兼理船政以來有見於冗員之多遂札飭提調將文案員紳趙廣文世駿等九人及名廠前後學堂員紳教習差官等二十四人酌量裁撤自此以後不用委員專用員紳以節糜費其各廠匠首人役以及健丁營壯夫則裁去二成統共裁去六百人左右每年約可省萬餘金似此實力整頓船政自必日有起色帑　亦必日形充裕矣 
[麋臺小誌]  
　　本月初二日爲霜降令節本當於是日舉行　霜降禮緣撫憲奎中丞涓吉初二日起程赴金陵各官須預備送行勢必不能兼顧故特攺於初一日舉行是日清晨兩中軍四守備及各武員用全副盔甲帶領闔營兵士排隊至北寺大校塲升砲行禮各官始次第遄返時已鐘鳴十下矣○初二日下午閶門外南濠長史弄地方有刃斃人命一起當經該處地甲赴吳縣署報請相騐凌大令准飭於翌日詣騐其案由則尚未詳悉或謂某甲於酒後悞斃某乙或謂因借錢不遂抽刃行兇或又謂係妬奸起見議論紛紛莫衷一是究意如何容俟訪明再錄 
[扣留僞貨]  
　　鎭江土業中人往往於廣土内攙和西土减價銷售烟霞窟中人貪圖價廉樂於購買稅務司夏君訪知此弊於各商納稅時將土包逐一打開遇有攙和作僞者卽將貨物扣住函致道憲罰令充公近日廣帮某土俴有假貨若干爲稅務司察出卽行扣留某土棧擬邀同業公同具禀向大憲申剖未識能轉圜否也 
 
 

Page 3

 
 
[粥廠開工]  
　　　金陵城外例設粥廠以養客民今歲各處歉收安徽河南交界之區就食者紛然而至鳩形鵠面蕭瑟可憐省中大吏恐人多易於滋事亟籌安置之法派委幹員馳赴四鄉相度地勢支搭蓆棚爲賑粥之所現已督飭工匠如法辦理往年開廠之期總在十月今年擬攺於九月開廠云 
[江寗試題]  
　　江寍七屬舉行府試迭將開考情形登諸前報兹復將外五縣頭塲及駐防元寍頭塲題目開列於後句容足以有容也發强溧水飲水曲肱而枕之高湻伯夷叔齊至或乞醯焉江浦水由地中行江淮六合吾豈瓠瓜也哉至未也通塲次題以皮冠庶人以旃駐防指其掌至祭神如神在上元察于人倫由仁義行江甯養其樲棘至養其一指通塲次題　仰而思之夜以繼日幸而得之以上各題均係截搭亦避熟之一法但洋板小題文一出依樣畫葫蘆之弊在所不免耳 
[遼陽雁字]  
　　八月十七日夜一點鐘後雷電交作暴雨如注至廿八日夜分雨師風伯倐並轡而來次日天氣晴煖異常低窪之處積水成溝說者謂北地當深秋時雷不發聲大雨亦罕今則迭遭雷雨氣候轉煖亦可見天時之不正矣○湄雲兵輪於八月廿八日自旅順回營其船管駕仍爲粤人黄心池守戎此次該兵輪雖擱於淺損傷不重至旅順船塢修理祗費一日工夫耳○前日有糧臺兵目因爲上街携帶錢帖八百七十吊至火神廟地方忽然失去四處偵尋尚無蹤影○日本公司微章丸水手袁阿喜金阿興等三人於鋪蓋中私藏硝磺二百八十斤東洋刀十一把被船主搜出知係販至營地消售者卽將三人送海關道懲辦刀磺充公三人尚在㕔署管押○建帮某姓子素販私錢獲利甚厚姓好賭博所得儻來物一入迷龍陣揮霍不吝不但盡喪其貲而且虧負甚巨不得已作黄鶴之高飛諸博徒意猶未慊尚欲得而甘心焉○山海關道在昔爲優缺近年多有賠累緣沙寍等船進口日少徵稅日絀故也聞洋關稅今年可收六十萬兩戸關稅只十餘萬兩兩相比較未免愈形支絀矣 
[彝陵瑣錄]  
　　八月二十一日宜昌府考試東興兩縣文童東湖約一千二百餘名興山約三百餘名東湖已冠題久而敬之子曰臧文仲　興山首題豈其然乎子曰臧武仲東湖次題鷄鳴而起第一句詩題洲白蘆花吐得洲字未冠首題子曰忠矣興山次題鷄鳴而起第二句詩題園紅杮葉稀得紅字未冠首題子曰清矣次題詩題同○二十四日外五州縣同塲考試歸州首題惠而不費至惠而不費乎巴東首題勞而不怨至又誰怨長揚首題欲而不貪至又焉貪長樂首題泰而不驕至泰而不驕乎鶴峯州首題威而不猛至威而不猛乎次題詩題未詳○宜昌鎭羅總戎因病出缺已據電音登報兹因總戎自閏六月廿六日中風後百醫罔效口不能言見人則流涕而已至八月二十四日早大星忽員　城兵民素蒙德惠無不爲之厄宛聞總戊有丈夫子二人長者年已十三四矣○太古洋行營門周某係湖南人人甚忠厚生一子年已十七娶有妻室作事勤愼人皆以靑眼相待八月二十二日午刻押運客貨乘坐　船行至中流因　　掀翻邇與外國兵船相碰周子坐在船尾顚播之頃墮入江中遂占滅頂周夫婦沿江尋視痛哭失聲問者爲之酸鼻○府試文武童生甚爲平靜在街閒游者亦少考試首塲時各縣童生到者多不滿數蓋秋收歉溥所致也 
[江西官報]  
　　候補縣李紹衣委辦生米卡府經李達義酌委一次馮際泰張之銓俱往湖口帮辦砲臺署萬載典史李玉泉缷事回省張介福查章江門何應禧調查沙井保甲指分新海防縣丞楊蔭光禀到係廣東附貢知縣李光表往上海採辦砲臺應用機器司獄胡鏻由貴谿辦保甲回省吉安守備黄壽山禀辭進京引見羅仲謨劉啓元帮辦新建保甲 
[閩中官報]  
　　　八月二十三日同知沈蕃東委帮同閩縣下鄉辦公現禀明回城廿四日調補莆田縣朱幹隆禀辭赴任同知梁廷錫委辦湯嶺分卡同知沈蕃委辦延平府釐局知縣張雯委調辦深坑釐局鹽塲胡觀瀾委辦課釐局文案鹽塲黄紹裘卸辦課釐局文案禀辭赴仙遊課釐局新選石獅縣丞命耀泉自京來閩禀到典史言家逵委辦洪塘分卡廿六日通判吕保孫卸署平潭同知廿七日知縣錢鴻文奉裁船政儲材所兼保甲差廿八日典史史致仁奉府委催各屬耗羡差廿九日知縣譚子俊奉委讞局學習 
[撫憲啓行]  
　　　江蘇巡撫奎大中丞由省來滬一切情形均詳前報兹聞中丞於昨晨九點鐘時由天后宫行轅乘坐緑呢大轎抵法界金利源碼頭登祥雲兵船其時本埠道營㕔縣及英法兩廨讞員蔡太守葛同轉咸在碼頭伺候並有駐紥本邑西南鄉日輝港督轅忠信兩營撫標滬軍營提標右營製造局砲隊營蘇松太兵備道護勇親兵及各營大旗隊洋槍隊鼓隊皆站立江于自法大馬路之太古碼頭起直至十六　捕房止戈矛森立旗幟飛揚誠不愧爲節制之師法捕房捕頭先派通班包探並中西巡捕往碼頭彈壓會捕局亦派通班探勇往　照料當中丞登輪時各隊皆擎鎗跪送俄而升砲鳴虔聲震遠近各隊放鎗三排絡繹如珠關道聶仲芳觀察以下各官皆投版送行中丞分作三硬接見衣冠蹌濟極盛一時鐘鳴十下雙輪展動洋鎗隊又燃鎗跪送聞中丞先抵吳淞閱視砲臺再赴金陵會晤劉峴帥商　要公云 
[餉船過境]  
　　前日由内河駛到餉船一艘内有餉銀若干停泊滬城大東門外大碼頭上海縣黄愛棠大令得信後立飭值差督同夥役前往照料昨日午後由押解委員將銀運上招商局新豐輪船遂十翌晚開往天津 
[人証解縣]  
　　虹口地方王阿多命案由代理上海縣竇明府詣騐緝兇後由現任黄大令勒緝各人到案訊洪之下尚有寍波人韓桂洪牽涉此案查韓在英租界寳善街大同酒店爲執事黄大令卽函致英公廨请派差恊提去後旋據大同酒店主聲　韓桂洪前爲啓夥現已停歇遂由原差據情禀覆後又由縣差查得韓桂洪之兄韓桂年在該酒店中遂恊同捕房包探往提到廨其人言並非韓桂洪之兄况不姓韓實姓童名維屏由太守訊供之下童維屏訴明縣差悞拿緣由太守問爾知韓桂洪里居否童供明韓原籍鎭海並將住處供明太守遂照覆黄大令一面將童開釋現由該酒店派人往鎭海尋見韓桂洪帶同來滬知照捕房派包探陳阿九將韓桂洪解送公堂該包探申訴前情太守飭將韓桂洪押候備文移送上海縣歸案訊究 
[補提肆主]  
　　昨報列誨淫被獲一案兹悉蔡太守飭差恊同捕房包探補提渭泉樓得億樓二家茶館主到案究辦當由包探何瑞福先獲渭泉樓茶館主劉阿四於昨晨解送公堂該包探申訴前情劉阿四供稱開設渭泉園近有鄉人來唱攤簧祇有半月並非演唱淫詞惟法施恩蔡太守判將劉阿四枷號一個月發頭門示衆補提得億樓茶館主到案究辦 
[流連忘反]  
　　浦東人吳畏三向爲輪船生理素性輕浮喜作狎邪游與已故某武員之妾某氏私識賃居法租界恒豐里鴛鴦雙宿願訂白頭之約近被吳之母舅偵知以吳久不歸家邀同吳妻渡浦而西投大自鳴鐘捕房請飭包探指提捕頭准之立飭包探王榮培等前往吳見其妻視爲眼中釘努目相視忿詈之餘扭入捕房夫婦分别管押昨晨經捕頭訊問之下吳尚嘵嘵置辨捕頭交其母舅帶回自行管束 
[研訊失妻]  
　　沈學文在縣控方老四將妻趙氏串誘等情黄愛棠太令以案牘紛繁未及訊供沈忽於前日在天后宫前俟蘇撫憲奎大中丞拜客回轅攔輿遞禀叩請仲寃中丞仍交上海縣訊供大令奉諭後卽於晚間升堂研訊沈學文供稱係川沙人向爲羽士因中饋乏人於今春憑方老四爲媒出洋廿四元聘趙張氏之女趙氏爲妻過門後相安無事至四月廿九日趙氏席捲物件乘間逃遁緝訪無蹤旋悉趙張氏之内姪張阿大曾在西門城上大境殿内爲羽士趙氏逃逸後卽於五月初二日曾至張阿大處現被方金禾拐至常熟地方小的　失妻清急是以上 
 
 

Page 4

 
 
控求請訊究方供稱係蘇州人向爲小本經紀沈娶趙氏確由小的爲媒沈惟出財禮洋廿四元至趙氏如何逃逸小的實不知情大令得供判將沈學文退去候補提張阿大等到案再行覆訊 
[巡局瑣案]  
　　滬南十六鋪北叚大茂水果行在門前晒花生令學徒喬福春看管忽有戴阿有之子伸手竊取喬見之上前喝阻互相扭打大茂行中令喬扭至十六鋪北局祝翼雲二尹著交地甲調處旋經地甲一再理勸令戴購買香燭向大茂行服禮始得寢事○前晚有船戸李目天曹和尚相約至南市王家碼頭恊和飯館修五臓神殿會帳時缺少數十文李等令該店記帳該店不允李曹大肆咆哮經該店主扭至十六鋪南局請究鍾偉臣二尹提訊之下李曹供稱情願償還錢文二尹著各具切結從寛開釋 
[英界公堂瑣案]  
　　美商末士得太訴稱曾雇方阿慶作工初來時懶惰異常我料其或嫌工錢太少或者素有疾病向伊詢問則言均非也卽囑伊認眞作事甫做六天伊忽到寫字房咆哮爲此交捕送案方阿慶供稱至洋東處纔六天向索工資不付故向催索不敢咆哮蔡太守謂方阿慶向索工資何致咆哮今姑從寛斥釋工資自向索取惟不准再行滋閙○包探王阿二禀稱公濟醫院西人失竊西衣一件值洋廿四元今在張阿祖處尋見送案請究並稱收買西衣本干禁令張阿祖供稱小的不在家中由學徒收買西衣一件出洋兩元半現不知賣衣之人在何處蔡太守謂張阿祖收買西衣殊屬不應判罰洋銀五元撥充西醫院經費西衣存捕房給還失主○包探沈金隆禀稱潘鍾瑜假冐職官在泰安棧行竊寓客呢衣錢文箱籠拘獲盤問知係另窮鎭江三義公司夥友衣物已由泰安棧夥帶來今特送案請訊泰安棧夥張阿元代客投案請領失贓潘鍾瑜供係江都縣人向在臺灣跟官迄今失業來滬不敢冐官實因貧迫致犯行竊包探又禀稱潘自有鋪盖箱　片袋等件亦已起案蔡太守謂潘鍾瑜冐充職宫公然行竊殊堪痛恨判押兩個月期滿遞籍自已鋪盖等件暫存俟起解時發還贓給張阿元代領給還失主○王廉言訴稱開設茶館藉圖微利有沈小寳殷榮全二人前來啜茗不知何故爭毆致被毁碎茶碗等件值洋七角不肯賠償報捕拘案求請追究沈小寳供稱因堂倌與婦女口角殷榮全代扢不平故與堂倌爭閙小的曾爲解勸殷榮全供稱素爲樂工因沈與婦女口角小的爲之解勸反被遷怒小的肆意攢毆蔡太守謂沈小寳殷榮全雖各執一詞然不安本分已可概見判各管押一日著令賠毁物洋七角○包探孔阿才禀稱積竊楊子餘行竊顧仁卿家洋烟筒等件查獲人贓送案顧仁卿投案請領失贓楊子餘供認行竊蔡太守判笞責二百板押候遞回原籍贓給顧仁卿領去 
[法捕房瑣事]  
　　有某氏婦前日至法界護城河畔冷店内購買帽準店夥取三粒給與該氏閱看轉瞬間失去其一疑爲該氏吞下急向索取氏不肯承認口角之餘店夥出外鳴捕將氏送入捕房捕頭著押候訊問○某甲者有登徒子之癖雖失業無聊終未能痛改前非前夜携　三角往法界新街花烟館内欲作春風一度烟妓以戔戔之物不能作夜合資再四推拒甲纏擾不已經鴇婦鳴捕扭送捕房管押一宵昨晨始得釋放求樂而得苦謂非咎由自取哉 
[鉅欵助賑]  
　　　時值艱危凡資財充裕者慷慨樂施以濟人困洵種德之好機會也今有不留名大善士俯恤順直山東河南災戸流離莫可言喻助規銀五百兩委解拯濟正在需欵萬難而得此成數扶持並不詳其姓字彼溝瘠籲呼者藉獲再生之慶當亦感隂德弗諼焉上海北市絲業會館籌賑公所施善昌謹誌九月初五日 
[助賑摭要]  
　　甚矣時至今日需振孔亟各處仁人傾資佽助已非一次矣所賴樂善者孜孜不倦俾顚沛餘生得蘇困乏靡不頌聲交作焉高郵武廟賑所丁玉軒善士募願永世作善人葉金原重十兩三錢一分兌見規元二百五十一兩三錢四分六釐又找洋一元八角江右南城危瑄璋善士由信昌隆號内義昌成號來規元二百兩陳善士仝尊閫馮氏求消災延壽幷求得子規元九十九兩五錢夏記善士曹平紋銀四十九兩五錢四分批見規元五十一兩五錢七分一釐江西舒儀斌翁代募各戸由怡太紙號來洋一百元平安居士由元興洋貨號來洋一百元埭溪分司署繆山氏洋一百元隱名氏求尊人病速愈消災延壽洋一百元蘇城吳潘氏求夫病速痊洋一百元泉唐絡洛堂周孫氏求病速愈由恊源莊來洋五十元南市丁元興冶坊前因鄰居失愼幸獲平安蒙各洋龍曁諸公保護理當酬謝將該資移助洋四十元委解災區永世爲善洵慷慨以捐金嘉耦行仁本慈祥而種玉多方勸募濟厄同聲嫺職清温延年恊祝鼓瑟琴其積德裁藥石以匡時居安詎弛思危出險咸知修福圭璋樹望巾幗輸誠用特表彰藉增則傚[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
