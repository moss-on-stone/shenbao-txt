# 1896 - 365 - 4908479

 

Page 1

 
 
[新印萬國近政考略] [  圖書集成局代啓]  
　　通海以來談洋務者雖不乏人然往往人各其說多膚浮襲取之詞難誇心得梁溪鄒翰飛先生時下通才喜習經世有用之學平生與中西名士交抗談經濟凡有心得輙筆記之因成洋務叢談全部此書其一種也凡天文地輿及泰西各國沿革風俗兵刑禮律敎化盟會編年新政之涉於考據者備載其精瞭如指掌茲託本局代印每部實價洋七角託鎭江文寳閣上洋申昌文瑞樓寳善分局各書坊寄售 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[禁賭芻言一]  
　　地方之害以賭爲最禁治之法惟賭爲難摇寳牌九名目繁多鄉鎭城市何城蔑有諭之不改禁之不絶弊所自出厥有二端一由蠹差猾吏藉以分肥一由佐雜營弁從而得賄廓清積弊於此宜嚴蘇省自經趙中丞盡法嚴辦以後其風己殺各府州縣仰體憲意明查暗訪極爲認眞竊維禁賭之法不可不嚴而株連無辜尤所宜愼與其舉一漏百懲十警千或至首從混淆傳聞失實則上旣有傷清政下更累及良民而漏網者仍得法外逍遥依然縱賭不如清其本源嚴其約束使皆不敢犯賭而後已借箸籌之其策有四一曰禁大賭大賭者何光蛋客民之賭也查江蘇松江府屬之澱山湖西爲光蛋出没之所其人類多横悍兇暴愍不畏法居民皆不願其賭佐雜營弁吏胥差保以不肯出規亦皆不願其賭自經趙中丞將光蛋一律查事外地方漸覺靜謐然歴久玩生保無其燄又熾若欲其終不爲害則非嚴飭各營管帶各屬漏官嚴密緝查不能使根株盡絶其有可以力制者卽便拿獲按名給賞不能力制許其隨時禀報因而併力擒獲者亦有賞如不能拿獲而亦不知禀報立卽削其職撤其任毋稍姑息似此則辦理必然認眞而各處地方均不至再受其害一曰禁小賭小賭者何各處鄉鎭茶寮竹牌紙牌之賭也查此種茶寮名爲賣茶實則聚賭不論何鄉何鎭凡各處有茶寮之所大約有小賭者居多或百文或數百文雖不足爲生民之害而亦未始無廢時之憂宜先傳諭地保一例禁止再飭附近公正居民在縣具並無茶寮賭博切結如有仍蹈故轍一經查明立將茶寮封閉地保及具保人等均從重治罪又令各圖地保按圖造成茶户册一本呈案詳載茶寮幾處開設何方店主何人保人何姓有閉歇遷易隨時禀知更正如此則按圖索驥一覽了然不時使人密加帰察懲辦一二自然各相戒勉不敢以身試法矣一曰禁壤地交錯之賭大凡本地居民抽頭聚賭必在與鄰縣毗連之處一有捕拿消息卽便移入鄰境比及鄰境得知簽差捕拿則又移入本境輾轉遷徙遂成漏網汛官及差弁等人又多得其重利故府縣捕賭雖嚴而拿獲者十不得一更有雇定船隻停泊河心或晝或夜賭於舟上者然亦多於交界處便其移徙也今擬於各屬犬牙交錯之地設立委員專司捕賭之事不限方域不拘水陸如有賭博均可捉拿庶賭徒不得逞其狡而賭風可以爲之絶一曰禁紳富子弟之賭近日所行有名爲麻雀牌者紳富子弟大都好之問其輸贏能大能小託辭消遣實害人心邃室幽房昕宵不撤訪查旣不易知掩捕尤爲未便今宜將麻雀牌與摇寳牌九同著令甲毋使聰慧子弟浸成游蕩莠民宜責成子弟之凡有師長者各將著錄子弟在學出具保結無師則責之父兄亦有父兄師長而染此者則責之校官時加密訪毋或徇情訓之而不改則責之責之而不改則是不率教之徒卽使與無賴博徒同科以罪亦不爲過嘗謂校官有誘掖訓導之責與牧令不同紳富之家不妨時至惟不許其干與地方訟事使皆有所謹畏而不敢蕩檢踰閑未始非挽回敝俗之一道也以上四條似寛實嚴似繁實簡人人皆有牽掣而不敢爲非處處皆可緝拿而無從倖免較之嚴辦數人而餘人仍得倖逃雷厲一時而移時重蹈故轍似可行久遠永絶頽風若有緝查之專責而不絶苞苴有擔保之重任而徇私容隱奉行故事積弊難廻語曰有治人無治法旨哉斯言固千古不易者也 
[本館接奉電音]  
　　昨日上午京師飛電傳來　上諭一道敬謹譯登○十月十七日奉　上諭御史彭述奏各省停止分發諸多窒礙請飭部嚴定限制等語著吏部議奏欽此 
[渝城話雨]  
　　重慶訪事函云川督鹿制軍奉　旨巡閱營伍所有川東各營皆先期操演地方官在考棚預備行轅每日鳩工百餘人赶緊修理棟宇一新陳設精緻道鎭二憲先至上游滬州迎迓府縣迎至縣屬地方九月二十一日辰刻太平門外忽見巨艦數艘兵船多號順流而下旌麾耀目知係憲節按臨是日鎭標三營及督標壽字等營排列江干跪接鳴槍示敬文武員弁悉在官廳鵠待泊岸後各官以次謁見畢制軍隨卽登岸入城婦孺在道旁迎看皆肅然起敬一路人山人海而攔輿遞禀者亦頗不少迨移駕行轅時已午後矣少頃卽往吊前川東道張藹卿觀察之喪二十二日辰刻大雨如注延至十點鐘後始到校塲閱操觀者如堵各兵勇排陣放槍以及試演一切雜技閱竣旋看各弁步箭並到打槍壩閱看槍準二十三日出轉拜客並在雲貴公所拜會日本領事官及稅務司二十四日黎明起馬由合州赴川北回省睇次制軍輕騎減從諸事從簡隨帶第六公子一路視膳問安極其色養聞者咸嘆羡不置 
[閩事雜記]  
　　福州采訪友人云南臺洲邊德仁娼院鴇兒字曰和尚不必偏衫秃頂懴禮梁王偏自冐釋子之名日在艷禪圖中求生活邇者徐娘已老丰韻漸非自知不足博太腹賈買笑金改令其女冠玉出而應客冠玉韶年玉貌艷冠臺江去夏有羊城許恒修者一見傾心呼爲膩友畫眉窓下形影不離冠玉亦志切從良久作附鳳攀龍之想盟心嚙臂矢以終身許因摒擋貲財贮之金屋從兹火炕超出不憂墮溷飄茵矣久之許頓昧天良將冠玉所積囊金携之而去遄回東粤另訂良緣至上月迎接來閩雙飛雙宿將冠玉置諸腦後不復如從前之旖旎纒綿冠玉遂醋海波翻與之爭閙許益加厭惡誓欲去此眼中釘一日以繡針暗置飯中呼與共食幸冠玉察知其計旋卽乘間脫逃吁如許者其眞勾欄中之忘恩負義者耶然冠玉亦可謂命如紙薄矣○福州城守協廉協戎凱查得閩中内營兵丁除該管官逐層尅扣外月祗得餉銀七八錢惟充補練營兵與在署當差可得三兩數錢之譜集枯集菀判若天淵乃將署中當差之六人中擇取四人先後飭回營内有某甲者向在火花軍械局供役察出種種情弊欲革而送之有司甲再四懇求始寢其事○前惠安縣唐大令志爕奉　旨開缺另補其少君用之叅軍曾任臺灣按經歴自臺地讓畀日人後來閩隨侍凝捐 
 
 

Page 2

 
 
升廳縣而絀於貲時懇乞大令玉成大令難之叅軍滋擾不休大令不勝忿怒某日面禀臬司周子迪廉訪請懲其違訓不孝等情廉訪允之立遣跟丁李貴持名片傳叅軍至告以汝父控汝不孝汝知之否叅軍稱卑職不敢觸忤嚴君惟欲過知縣班向乞捐欵耳廉訪親將戒尺責叅軍數十下旋令跟丁代責約又八十下復以父子之情再三向大令勸慰大令堅求重責廉訪爰連責四百下飭卽管押候辦○福州中洲街隆順紙行小主人某甲擇吉上月某日娶某家女爲繼室合卺之夕忽與新婦齟齬洞房待曉假寐片時凌晨卽怏怏出門私取阿芙蓉服之歸而蜷臥牀上閩俗新婦入門之次日例有外家兄弟前來謂之請回門少焉昆仲三四人聨輿而至正在登堂拜賀忽報小主人烟毒大發口指青黑喉中痰涎作拽鋸聲家中人驚駭欲狂急爲之延醫施救未幾卽氣絲不屬一命歸陰一時堂上賓朋皆易賀爲吊獨新婦神色自若並不擗踴哀號嘻異矣 
[無閭雁字]  
　　牛莊訪事人函云營市向無女伶近忽由山東新來女戲班一羣計女優六人卽申江所謂帽兒戲也歴在衙署公所各飯館演唱物希則貴因此所得纒頭亦頗不菲時交冬令天氣漸寒生意塲中裝載事冗不暇燕會該班遂新出花樣邀同海防署工房經承周姓者糾股賃福和園飯館開設女戲館十月初二日爲登臺第一日正當鑼鼓聲喧忽奉廳署火籖將掌班拘去戲卽停演適是日奉軍張良臣統領道標喬子敬管帶邀請幕府曁寅僚同聆新曲入門聞班頭被官裏捉去粉紅黛緑各鎖愁眉諸君至此興復不淺遽令開戲重整旗鼓甫演一齣道差復來亦以道臺火籖立將戲東等頭館主一併拘拿戲箱館門立卽標封聞係奉省中大憲行文飭令禁止女伶女書等項謂其有關風化自省查禁後近皆齊集營口亟須一體禁止云云該館每月用洋一百圓雇日本人二名站立門口藉作護符然功令攸關豈容撓阻初四早十字斜封忽被日本人揭去門前黏日商福富洋行招貼另一日人將同知告示抄錄致集多人觀看路爲攤擠不通○前復州高惕菴刺史近日其介弟愼菴率姪輩護送刺史夫人靈柩至營寓官馬路義生客棧候輪船搭回紹興原籍上月廿六夜被賊挖門入室割開皮箱竊去寳銀兩錠洋五十元冬夏衣服並在竹籃内竊去錢票八十吊由該事主報廳請爲勒緝先令該棧暫代措洋二百元以便遄行○汕頭仁發行租太古芝罘輪船派夥楊姓押載至天津卸後裝高粱酒數千墰二副洋人嗔楊姓裝不如法與之口角繼竟拳毆足踢致楊姓自艙面跌入艙底撞碎酒墰頭破骨裂血如泉湧當時暈去芝罘初三抵岸仁發客人邀請各帮各號於初四日同見太古洋東已爲延洋醫看騐寫立傷單簽字至汕頭後看傷勢如何再定養傷撫恤銀兩云 
[鎖院衡才]  
　　武昌訪事人椽筆云刻下鄂屬漢郡算學一道風氣大開如黄耀奎焦春亭方怡堂輩均以算學見賞宗工列名庠序由是聞風興起相率效尤者頗不乏人兹值龎大宗師按臨是郡闔屬生童經古正塲直列算學一門示與雜箸並重今將各題照錄如左生塲經學題古人引論語多誤說左氏宣十二年傳楚子所叙周頌次第與今異說吏題唐以前各家佚史攷讀漢書十志書後算學題今有一數以三度之剩二以五度之剩三以七度之剩二以十六度之剩十四以十七度之剩四以十九度之剩一以二十三度之剩十七問其數若干今有通股七百二十小差股一百四十四求圓城徑若于設勾股較二勾和較十二求勾股弦并作圖解童塲經學題咸之感無心兌之說無言說繪事後素解史學題史記叙春秋時事欽與左傳不合攷論晉人清談之弊算學題今有銀九兩二錢甲乙丙丁四人遞减分之問各得若干立方積二百十寸但云長多於闊一寸闊多於高一寸求長闊高今有大圓形内容三小圓形知小圓徑关寸求大圓徑若干詩賦題生題班超與官屬三十六人定西域賦以無鉛刀一割之用乎爲韻賦得柱天功業濟時才得才字五言八韻童題杜少陵茅怪爲秋風所破賦以安得廣厦千萬間爲韻賦得大庇天下寒士俱歡顔得俱字五言八韻又上月廿八廿九兩日爲學院考漢郡各屬生員科試及補歲考之期兹將各題列下科試文題欲有謀焉則就之其尊德樂道不如是不足有爲也故湯之於伊尹學焉而後臣之矿不勞而王桓公之於管仲學焉而後臣之故不勞而霸策問問歴代礦政詩題賦得圑臍霜蟹四腮鱸得鱸字默經南有嘉魚四章七十二字補九年歲考題固哉高叟之爲詩也補十五年歲試題趙孟能賤之補十八年歲試題而過孔氏之門者補本屆歲試題請輕之以待來年經題曰舊歲以陽止詩題賦得秋盡江南草未凋得凋字五言八韻 
[鷲嶺寒雲]  
　　杭州訪事人函云前署伉嘉湖道任逢辛觀察錫汾奉旨補授四川川東道現在部文到浙廖中丞當卽恭錄諭旨轉行觀察飭知後隨設香案望闕謝恩并上院叩謝省中官紳咸往賀喜觀察次日亦親謝步禮也○浙省新立洋關征收稅項已經一月有餘而進欵殊屬寥寥不敷所出幸關上總書身家殷實不妨籌墊蓋杭地貨物本以絲茶爲大宗須俟明春方可興旺以他日之盈補今時之絀所謂失之東隅收之桑榆者也惟代客報關各行計開十餘家每日房金飯食夥友辛工開銷甚鉅而生意清淡眞有岌岌乎不可終日之勢利之所在人共爭之而主顧無多徒嗟坐食彼工於謀利者酌盈劑虛又將奈之何哉○杭地大街小巷堆積垃圾向由防軍營勇打掃清潔自日人肇釁後各勇操防嚴密不暇兼顧以致蕪穢不治旋由撫憲札飭兩縣責成地保雇人清理所需經費由縣發給印簿諭令各鋪户捐輸每日一文起至十文止量門面之大小分别輸將五日一收法誠至善無如地保惟利是圖僅將通衢要道略爲收拾而小巷之中反爲鄰壑堆積愈高行人大爲不便各鋪刻亦多有不肯捐納者錢塘縣吳大令到任後查照舊章嚴飭地保實心辦理不得將就了事希圖粉飾并出示曉諭各户照章捐助倘地保等收取錢文仍不多雇人夫掃除清潔許該民人等指名禀控從嚴懲辦似此雷厲風行想若輩不敢復蹈故轍也○杭州三書院每以初二日爲朔課敷文係運憲王心齋都轉主試生題道盛德至善至詩云於戲前王不忘童題止于敬爲人臣賦得籬豆花并蟋蟀鳴得開字崇文糧儲道鄭芝巖觀察主試生題邇之事父二節賦得爐烟細細駐游絲得烟字童題取瑟而歌賦得寒山轉蒼翠得寒字紫陽廖榖似中丞主試生題子所雅言三章　得微破宿雲猶度雁得雲字童題抱關賦得高窗雲外樹得窓字又上月敷文朔課係聶仲芳方信主試因接署藩篆清理交代臬署事宜不暇評定甫於上月下旬委候補同知卓司馬凌霄候補縣寗大令本瑜董大令鳳來李大令見荃趙大令恊莘查大令蔭元卽用縣徐大令曾張大令庚銘校閱本月初始行發案 
[禾中近事]  
　　前報恭請宗郡守大閱兹悉初九日黎明兩營汛兵以及大小各官咸赴大教塲恭候五馬降臨旋費恊戎先到遂卽發騎馳請郡守出轅一時宗郡守全副儀仗前赴外教塲將至轅門各弁兵鼓吹升砲跪迎憲駕至演武廳階下降輿協戎迎入升坐少頂請令開操各汛官領隊走演大陣步伐整齊旗幟刀鎗凝霜耀日連珠鎗砲循環轟擊隆隆不絶閱畢時已午後郡守拱向協戎稱善當賞各健兒錢數十千乘輿回署各官弁恭送如禮然後偃旗息鼓魚貫散歸協戎諭飭各汛兵速回駐防汛守以專責成連日已俶裝各回防次舉辦冬防巡緝以靖地方○前報南堰鎭建醮七日各店鋪居民搭蓋燈棚懸掛各色彩燈陳設一切時髦秀俊更極興高采烈惟近來市面减色店鋪不齊間有不及排塲出色者然紅男緑女聞風興起約伴來觀異常擁擠吃食諸店利市數倍初十日係圓滿之期此一通宵尤爲爭奇鬥勝往觀遊人更甚於前不意二鼓時天忽降雨街心燈彩次第收進遊人大半冐雨散歸乘興而來敗興而返其斯之謂歟 
[滬上官塲]  
　　四川川東道任逢辛觀察錫汾日昨由浙來滬入城至道轅拜會吕觀察延入茗談片晌始别旋詣各署投刺○甲午科江南主考黄叔庸太史紹第庚寅翰林一昨由浙入都道出春申暫駐長發客棧分赴道署曁各署拜會○已丑科翰林徐太史德沅日昨來申詣前道憲黄觀察處慰弔○道庫大使王二尹德齡府經歴黄參軍桂山福建補用縣丞王二尹文灝均於昨日趨詣道轅禀見 
[奉憲提人]  
　　舉人童迥卽童汝福疉以教諭宣敬熙廣文誘領清節堂節婦錢張氏盜暫學田開設妓館酒館包庇革職驅逐之張鴻祿 
 
 

Page 3

 
 
等三十六欵分赴本府道署學轅督憲各衙門又聨同趙光第姜承烈李讓歸錦衣等數十名帮同控告均蒙飭傳訊問屢傳不到經黄大令先將盜賣學田等事訊問全案未了童於秋初又添出發掘骨甏一欵卽本報屢誌之移骨嫁禍是也兹爲合邑紳士前江西廬陵縣知縣進士李蘭墅大令曾珂前阜寗縣學訓導貢生范蘭棠廣文鳳藻優貢生知縣姚子讓孝廉文枬候選直隷州判拔貢生汪季航明經錫增舉人張步猷孝廉仁敏廪生徐君頌增等通禀各憲請爲懲辦奉署臬憲陸春江廉訪批准詳請奏革著松江府陳蓉曙太守親提研訊太守因派府差萬全賚文投縣指提黄大令當卽繕發印票飭并薛貴全順倪耀沈翔恊府差往提務在必得旋薛貴用計誘掘骨案内獲押待質所内唐介福之老母至囑其以手巾包飯升許於昨將午餐時令至童家入内跪求童迥謂縣差今日不准送飯入所我子勢將瘐斃請押同送入以延殘喘唐母如教先往萬全薛貴等率夥數十人不動聲色狙伏大南門内陳箍桶橋畔童迥宅之四圍唐母先入訴明情形童果大怒立喚燒飯傭徐升隨該婦出意氣昂然比出牆門差等齊起扭住童之胡辫徐升尚敢將府差拳打足踢幸人手衆多齊上救護將徐升併童迥各以四人分扶左右手一人執辫在後飛擁至縣署沿途觀者愈隨愈多不下千餘人擁至宅門薛貴同府差禀明大令飭將童暫發東廳劉二尹看管另派護勇四名幹差四名帮同日夜分班看守徐升則發入待質所押禁其擁至宅門口也遠近士女己聞風齊至但見童呆立門旁口稱何必如此可喚爾老爺出來見我或坐堂審問人皆笑之以鼻聞大令將照案提齊人証限日解郡聽候府憲審問云有頃該差等又將趙光第拘獲解縣奉諭飭交捕廳蔡少尹爲之看管云 
[大工告竣]  
　　道署大堂年久失修前道憲黄觀察飭令拆卸估工修整兹已落成金碧騰輝丹青耀采美輪美奐簇簇生新乃禀請騐收工成照給工價 
[濬河縣示]  
　　上海縣正堂黄示該處淡水瀝河現據紳董議挑舊章業食佃力務當踴躍赶早出土定限十丈不准貪近棄倒河身或有佔碍以及竹樹蘆茅必須删伐拆除不得遷延取巧浮厝無主棺柩地保報局埋好壩夫晝夜看守常川留心周到薄暮停工以後各開水線一條地保傳諭周知務須一律遵照如有偷减滋事定予查究不饒 
[大令騐屍]  
　　海盜任娘子張言圑張小寳等九犯前在大戢山洋面搶刼商船經崇明縣拿獲解請蘇松太道過堂審實飭發上海縣監禁旋九犯中劉大定蔡仁英在監病斃禀由道憲飭委隣封相騐迭紀前報日前又有陳言英病重發交普育堂醫治無效身死報縣後黄大令於昨日午後帶同刑仵往騐據廿二鋪地甲金茂及堂丁朱景元禀稱陳實患病醫治無效并將藥方呈核旋據仵作騐得實係因病身死並無别故大令親視無悮當飭塡明屍格倩堂棺殮發壇掩埋取具堂丁各結鳴騶回署 
[曬臺塌下]  
　　法界八仙橋東首馬路天福堂藥材店房屋係新沙遜之産後披有曬臺一架年久失修時虞傾倒者非一日矣前日下午二點鐘該店夥在披屋内工作忽聞墜磚落地聲急出看視適曬臺塌下正壓在披屋之上披屋内設廚灶所有灶下一應物件盡成虀粉幸未傷人而鄰居已受驚不淺矣 
[滬南雜志]  
　　滬南自生義碼頭迤南至公義碼頭一帶馬路未經動築之處江北貧民咸在隙地或搭茅屋或泊小舟藉爲棲宿之所雖　　甲人等屢經軀逐奈若輩恃貧藐法屢屢抗延昨日復經工程局委員朱森庭明府帶同地甲丁差人等前往巡察比至永盛碼頭南碼頭二處均有江北艒艒船任意停泊地甲等向之驅逐反敢恃蠻明府隨將甲局二人提出判令甲掌頰二十下乙掌頰六十下限令卽日一律拆除如敢故韋立提枷責又該處一帶木行新堆木植亦令迅卽遷除惟長發木行内稱係出浦祖基不肯遷讓未識若何辦理也○南市近浦一帶居民均將垃圾傾棄在馬路工程處或將樹柴在彼開劈實屬有礙道路日前亦經朱森庭明府發出六言告示一道遍貼工程處今特抄錄於左自由馬路開造沿灘漸成坦道所有堆積垃圾派夫挑除打掃嗣後鋪户居民毋許再行傾倒凡在樁木逼近毋許劈柴滋擾經此出示諄諄爾等各宜遵照倘敢藐抗故違立提究責枷號○滬南大東門外新安橋堍順泰銅匠店注主人某甲年二十餘歲狀貌痴顚每向戲謔辱駡但知微哂而已前晚甲在橋上鵠立某姓成衣店小主某乙覩甲如痴如醉戲抛以磚適中甲面頓時血流不止甲尤呆若木雞乙見勢不佳而遁後爲人所知告知甲父遂與該店理論幸有某丙以魯仲連自任出爲排解向甲父婉言歡解代乞傷藥敷治令乙服禮事始寢○滬南沿浦灘馬路各處均裝大陰溝仿照租界之式昨由自來水公司西人在馬路一帶丈量地址以俟馬路告竣之後卽挨叚裝設自來水龍頭以便居民 
[虹口瑣紀]  
　　江北小工陳友紀在法界太古碼頭武昌輪船工作跌傷身死一則已登前報嗣後將屍停放虹口楊家灣遣人訃知家屬昨日上午屍兄陳友祿由原籍來滬卽雇舟將靈櫬舁下十二點鐘解纜時陳手持竹篙挺立船首其時潮漲甚緊波浪如湧陳立足不穩翻落江心鄰船瞥見急卽往救早已隨波逐流不知影響卽雇杉板打撈直至一點餘鐘始將屍身撈獲○日本商人航海來滬貿易無論勇婦例應由本境稅關捐納文憑方能往返自如本月十四日晨有野雞火輪船裝載煤炭由東瀛來華旣抵埠下椗虹口郵船會社碼頭卸貨該輪水手頭目私帶日本婦人十四口男三人藏匿艙中豈知早爲日本領事署訪聞卽飭人預候碼頭當將十七人悉數拘獲解入領事署禁押是夕該日人商同越垣逃遁爲三百八十三號巡街華捕瞥見告知署中支更夫役至押所查點早已逃亡殆盡因禀知領事飭役四出訪拿昨在楊樹浦大花園一帶查獲十四人祗少婦女三口尚在嚴行緝拿俟將原犯拘齊聞須悉行遞解回國○江北人曹阿二僦居虹口百老匯路福和里樓下餘屋轉租與同鄉人包文彩下榻包陸續拖欠房租無力歸償因央同鄉人康文蘭出爲擔保限日歸楚屆期包仍無應付曹向康理索由此爭論互毆康受其虧積忿難平遂暗購烟膏吞服奔至曹處躺臥於地曹疑其詐置之不理越時康因毒發斃命曹見其已死乃將屍移出置諸户外經三百九十四號華捕據情告知捕頭以人命攸關未便輕予了事遂飭傳二叶地保奚坤寳妥爲料理此前日傍晚事也及奚保往查曹阿二早已逃亡未知作何了局也 
[英廨晚堂瑣案]  
　　數日前汪秉和扭控黄浩如洪芳蓉沈芝圃等人串賴貨銀屠别駕飭將黄洪沈管押命汪補詞候核前晚升堂研訊汪訴稱小的係安徽某邑人現在治下壽昌紗縀莊執事洪係掮客本年八月某日偕黄來莊自稱廣帮德昌祥坐莊客兹有汕頭廣隆等號向某縀莊錢玉成作保及沈所開永源錢莊票銀二百兩餘價俟將貨運至汕頭得價找付小的允之屆期持票向支分毫無著尋黄理論一味遊移嗣訪悉所取各貨已與沈串同質諸某典肆向洪詰問洪亦推諉不得己扭入捕房捕頭將各貨吊出兹特送案請究黄供稱小的係廣東潮州府屬某邑人在治下坐莊辦貨已歴多年此次向汪購定貨物運至汕頭前途嫌貨不佳以致退回上海别駕謂然則爾因何將貨質去供稱貨由沈質昌尚未閉歇不應向小的饒舌汪異常刁猾可否求恩追繳此銀有帳可查實由黄洪沈三人串通一氣輾轉拖欠致被株連洪供小的經辦縀綢十五匹交與沈餘貨如何被沈質去小的實不知情况九月間付過汪銀一百五十兩聞汪另欠黄銀四百餘兩曾經人勸解各執成見以致屈膝公庭沈供稱黄將壽昌各貨運至汕頭旋卽退回因之押在小的店内付去票銀九百餘兩洋銀二百餘圓轉付壽昌收訖嗣因銀根緊急萬不得已將貨携往仁大等典肆質銀今已分别吊案乞恩鑒核别駕將各帳披閱見其中糾葛甚多遂飭將黄沈洪還押著兩造各邀公正人至本署土 
 
 

Page 4

 
 
地祠内由汪眼同查檢帳目細爲核算禀候覆訊嚴追至仁大等典肆吊出各貨與竊騙等贓有間未便給汪具領暫准仁大夥余壽卿等五人各具領狀領歸倘日後備本取贖利息一概免付違干未便○劉雲石扭控寡媳劉鄭氏棄柩淫奔前晚别駕升堂提訊劉訴稱小的係江寗府屬上元縣人携眷至治下僑居高昌廟左近兒子本在某局傭工上年物故後遺有寡媳鄭氏及幼女一口小的按月給以洋銀兩圓媳以女紅佐之頗足度日今夏媳忽赶虹口某絲廠繅絲至前月聞與紡織局工頭廣東阿四有私旋訪知由蟻媒張胡氏撮合賃屋同居小的告以爾青年守寡終非了局旣以阿四爲有情人應將爾夫靈柩安葬方可適人媳置之不理小的因於日前偕親友往楊樹浦將媳拘住見其外雖素服内襯吉衣爰連阿四送入捕房不知捕頭因何祗將媳及張胡氏媳妹素英解送案下小的今不願再貼養赡資求大老爺作主鄭氏供稱小婦人年二十有六夫故後公公月貼洋銀兩圓不敷日用五月二十四日復送小婦人至某絲廠工作自念亡夫骨肉未寒而公公迭次囑小婦人再醮小婦人堅執不允然此苦守終不得了俟除服後再作計較可也至目前實無阿四私姘之事張胡氏係小婦人之房主不知緣何牽涉案中張胡氏供稱鄭氏實未與阿四私姘今夏劉送鄭氏至絲廠鄭氏嫌往返窵遠囑小婦人代租房屋今忽誣爲蟻棍尚求洞鑒下情鄭氏之母施氏供稱女兒年輕守寡突被其翁污衊小婦人遠居小南門外實不知其細情别駕謂鄭氏曰爾如欲再醮例所不禁惟醮典何人須訴知公公令娶主酌給貲財料理爾夫身後之事今姑將爾交與官媒收押倘覓得娶主准爾禀候核示遵行○葉意星高廣田控馮欽祺竊取烟桿提單前晚别駕研訊之下葉訴稱小的係浙江台州府屬某邑人向以烟桿爲業前者高偕馮由廣西某處帶來梅鹿竹烟桿十四梱馮則另帶若干旋將小的提單竊去私取頂上貨售得洋銀九十六圓迭向索取置之不睬報捕後捕頭遣某包探拘馮管押已繳出洋圓在案今特乞恩給領馮供稱小的係浙江紹興府屬某邑人在治下四馬路西首開設燭鋪上年送親串至廣西與高相見聳令買梅鹿竹烟桿回申後難以銷售高函薦小的赴蘇州賣去七梱得洋銀一百四十圓及回滬始知伊已設計賤售將小的頂上之烟桿連葉一梱祗賣得九十六圓况高曾欠小的水脚洋銀若干小的不敢行竊提單别駕謂旣往不咎著將存案之洋銀與葉各分其半取具各結送候存查 
[上等當满皮貨]  
上海萃豐衣莊　本莊開在棋盤街中市三十餘年深蒙各省　仕商賜顧誠實無欺馳名久遠本莊親至浙杭督辦本機源記紗羅紬緞上品貢貨專做顧繡蟒袍朝衣朝裙男女满漢大小四季異樣時式新衣發售揀選上等满當皮貨自運鴛鴦緞袍掛料九串寗紬袍掛料五彩織金織銀花緞庫緞各色閃緞時花摹本京莊漳緞漳絨金建絨金刁絨珠兒羢外國綢緞厚亮絲絨各色珠邊玳瑁花邊粗細道地口莊皮貨以供　仕商躉沾零剪比綢緞鋪皮貨店價目公道定做衣物限時成功價必克已以廣招徠不悞主顧近有官塲寄售細毛皮貨數址箱銀鎗紫貂洋𧌖蜊靑猔洋海龍海虎洋獺玄狐窩刀雲南乾尖金銀狐𤝆各種細毛花色甚多不及細登比衆人宜恐未週知特再登報以供衆覽 
[批發]  
普惠利增彩票批發 
啓者本公司設立長崎創辦彩票經歴有年至道至公信行久矣茲復運申批發各埠以廣招徠額設四萬全張每全張拾條計得正附彩四千五百零九全張售價每全張英洋三元半張分條照核且價較亷得彩甚易今售英一千八百九十六年十二月票卽華十一月十四日在長崎開彩三大彩先行電報餘彩約兩禮拜内對號單到如蒙　賜顧得彩卽兑現洋所有得彩章程開列於後　頭彩一張　得一十仙洋三十萬元　二彩一張　得一十仙洋十萬元　三彩一張　得一十仙洋五萬元　四彩十張　各得一十仙洋二千元　五彩廿張　各得一十仙洋一千元　六彩一千四百七十張各得一十仙洋二百元　附頭彩上下各一張　每得一十仙洋八千元　附二彩上下各一張　每得一十仙洋四千元　附三彩上下各一張　每得一十仙洋二千元　附四彩上下各一張　每得一十仙洋二百元　附五彩上下各一張　每得一十仙洋一百元　附六彩上下各一張　每得一十仙洋二十元　所有得彩一十仙洋十元合計英洋一元正　長崎分申普惠利公司謹識 
[各省馳名京都天寳齋珠黃八寳化毒丹包愈男女一切毒門限日治愈永無後患救濟天下活人無算不靈還洋]  
　丹乃本堂獨得異人傳授良方重用眞正犀黃珠粉血珀極品上藥泡製專治男婦楊梅結毒横痃下疳小便皮破腫爛一切毒門無論初起染久包可幾日全愈能服此丹輕則四天重則七天如前醫不精服藥不愈或庸醫圖利不顧人之性命攸關獨用輕粉升藥倒提丸等當時立愈乃毒氣内閉逢春又發四肢痛酸皆緣毒藏筋絡且必染妻絶子其害非淺餘毒未凈其患不勝本堂不惜重資善治之法能可掃盡一切毒氣以保永無後患屢試屢騐必發必中輕者二服重者五服倘有不靈原洋奉還如用倒提丸輕粉升藥雷殛火焚每瓶價洋二元○另有珠黃下疳散每瓶洋七角如男女下疳腫爛或陽物臭爛成筋或爛去半節搽此散立見拔毒去爛生肌輕者三天重者七天保復原形仍可生育得子此乃第一神丹也○立愈珠珀五淋白濁止痛丸價洋一元○上海二馬路中鼎新里口石庫門内便是 
[一掃而光]  
存濟堂發兌神效珍珠一掃光專治白癜症騐若仙丹每瓶二元 
自來天下有一病必有一藥以治獨白癜瘋一症世無傳方卽有良醫妙手亦屬無可如　　爲缺然但此症雖不關乎痛癢若不急治甚至蔓延頭面殊不雅觀縱有潘安之貌一似小丑模樣妻妾見之而生嫌友朋見之而竊笑擦之不脫醫之無藥誠人生誤事甚本堂主人夙性好奇悟心五六年始得此法法旣成先於親友中試之不但一掃而光日喜永不復發妙哉如不信請以嘗試欲包治亦可醫不斷根分文不取每瓶實洋兩元不折不扣法馬路東首新永興里口存濟堂發兌○本號精製各藥因貨眞效速爲别家所不能及因此業已馳名然生意一盛嫉忌者有之假冒者有之故於壬辰年禀蒙○前任上海縣正堂袁給示嚴禁假冒在案此風稍息　如人心不古不免日久　生不得不另立新章以絶其弊以後凡承遠方賜顧無論託局託友寄帶各藥件收到後務請給一回信與本號俾可接　不致隔膜也彼此幸甚至囑切切 
[馬寳出售]  
本號由四川帶來馬寳二枚大者重六十一兩二錢正小者重六兩二錢三分欲購者請至三馬路老泰興棧内同泰記字號可也 
[匯豐銀行告白]  
啓者本行收足資本洋一千萬元公積洋六百萬元另議定備用股本洋一千萬元總行開設在香港分行在倫敦厦門暹羅包带維亞孟買加拉吉打古隆北福州荷蘭漢口神户長崎意陸伊羅禮容吕宋紐約檳榔冷宫西買舊金山新加坡蘇拉巴啞天津横濱其上海行與各商往來暫存本行之銀每日結帳者其息長年二厘存至二十萬兩爲止存一年者其息照長年四厘算存六個月者其息照長年三厘半算存三個月者其息照長年二厘半算代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞光緒二十二年八月初二日 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[收贓逮案]  
　　法界某海味行失去魚膠數十斤報捕後經包探拘到竊賊并起後原贓廿餘斤收贓人例應傳案究罰前日他報登有冐充探夥向收贓人索賄云云事爲法捕頭所聞當卽禀知中西官會同上海縣出票提城内西牌樓某店主到案澈底根究想一經研訊不難水落石出也 
[英界紀聞]  
　　粤東某宦聽鼓江蘇歴有年所邇者挈帶家丁某甲來滬僑居六馬路老大亨客棧前日因事他出令甲守候棧中及返時已十點鐘矣見甲不在心知有異檢點器物失去金飾淢玉等貴品數十件之多值銀甚鉅因卽報知捕房捕頭允爲查緝○某醫懸壺市上已歴多年去年納某倡爲妾小星三五穩抱衾裯祗以大婦兇悍異常以致昕宵茹恨前晚忽然示疾以致月缺花殘噫其亦所謂紅顔薄命歟○貴州礦務局委員曾彦銘侵吞公欵經憲飭縣查拿嗣知匿跡英界騰鳳里因移請讞員屠别駕簽差往查繼又知其移居逢吉里及至查詢其家人稱已於五月間病故矣别駕遂據情移覆 
[上海縣案]  
　　前有凌銀桂凌寳芝等投縣控凌殿卿盜賣田畝經蔣刺史傳訊判着凌殿卿償洋六百元了案惟此田尚有濵浦未曾升科者飭卽照例呈請丈升繳價承管毋得玩延○張朱氏控周耕元悔婚另聘前晚由蔣刺史提訊朱氏訴稱次女字與周耕元由伊叔阿桂主婚已八年有餘兹忽被地保陳惠亭與奚紀生唆弄作伐另聰样六法之女不知置氏女於何地陳供係做現成媒人事不仔細周阿桂周耕元奚紀生同稱因聞張朱氏之女在湖絲廠工作聲名不好是以另聘宋女宋供奚於五月中請去庚帖今求追還刺史以奚紀生擅行作媒又敢誣人判重笞二百板周耕元不應悮信人言輙行另聘殊屬不合笞責三百板具結仍娶張女了案 
[英界公堂紀事]  
　　高炳章不知何許人前晚匍匐至北泥城橋意欲雉經畢命適爲四百二十六號華捕所見上前解救向之詢問雙涙交縈因卽帶入捕房轉送公廨屠别駕著交差看管聽候核奪○李寳山夙與吳張榮結鄰近日吳已遷往他所昨晨途與李遇向索舊欠以致扭毆經三百三十五號巡街華捕拘入捕房捕頭令轉送公廨别駕著押候訊核○昨日姚少卿與王金榮不知因何在途毆鬥經三百六十一號華捕拘送公堂别駕著留候訊核 
[法廨一則]  
　　錢瑞賓控朱竹君吞没田單一案迭經鄭大令嚴追迤今案懸日久尚未交到前日據該圖地保蔣心臣投案禀稱此田賣與錢姓係伊原中大令斥退候提集人証研訊核奪 
[美捕房三則]  
　　寗波老賊林阿利屢經懲究遞解回籍兹又潛來昨日上午經包探洪阿寳緝獲拘解捕房押候送廨訊究○寗波婦某氏賃居西華德路第九百十號門牌内雇用同鄉乙婦傭工被竊洋銀三十六元氏於昨晨報知捕房捕頭飭包探洪阿寳等將該傭婦提至捕房捕頭立飭原被併送英公堂訊核○前晚有西人某甲乘坐第一千七百三十六號東洋車至百老匯路不知緣何將車夫毒毆經二十一號西捕一併拿入捕房捕頭判給養傷洋五角了事 
 
 
 

Page 11

 
 
[光緒二十二年十月初九日京報全錄]  
　　宫門抄○諭旨一道錄前○甘肅提督董　奏遵　旨查明西寗戰績振實以奬摺○十月初九日推班○雲南總兵何雄輝到京請　　○召見軍機　何雄輝　皇上明日卯正還宫辰初二刻至　慈　宫行禮畢還海辰正二刻入座聽戲　○○尚書銜總統甘肅堤督奴才董福祥跪　奏爲尊　旨查明西寗戰績據實保頨恭摺抑祈　聖鑒事竊奴才前派往西寗各營會同西寧防練等軍邊次獲勝解北川營城之圍進解大通縣城之圍并攻克黑林堡　　當將大概情形電請督辦軍務處代　奏正月二十一日奉電　旨　福祥電悉兩川堅巢次第掃蕩大通解圍皆前敵諸軍之力深堪嘉尚張成甚何得彪及鄧增等著董福祥查明戰績據實保奏出力員弁一併擇尤請奬等因欽此跪聆之下欽感莫名當卽欽遵恭錄咨行去後兹准鄧增咨并據張成基何得彪等先後禀報上年十二月二十九日據大通縣專差冐險出圍禀求援救因會議由北川進剿是時何得彪身受槍傷尚未平復然念諸人供行亦不敢自耽安逸也本年正月初二日張成基率馬隊四營何得彪率步隊四營先後進發行未二十里馬隊遇賊統帶張紹先營官孔高明攔頭迎擊斃賊二十餘名餘賊奔竄追過二十里鋪至下孫堡突有騎賊千餘分兩翼來犯張成基令各營嚴陣以待賊不敢近我軍遽前擊之陣斬二百餘名生擒二十餘名奪獲大紅旗一面何得彪從旁衝入又奪獲緑旗二面營官馬海彦率步隊亦至賊衆大奔追至上孫堡有蘇家　來援之賊約數百騎自山中突出横截我軍何得彪擊之而退斬其賊目復進與張成基馬海彦等合隊攻克土孫堡及至後子河時　　暮攻賊堡片時未下回駐上孫堡張成基慮則必來因飭各營嚴爲准備仍飛　約會鄧增亦恐其繕固城防不能卽至也初三日黎明鄧增派幫帶陳正魁率馬隊先行自率各軍隨進西川之賊聞官軍進勦北川意城内必虛乘勢來擾且以我軍後路欲以牽綴我軍鄧增行至小橋正與相遇地僅距城三里賊不意我軍之至計無所　以二千餘人擊之輒退斃數十人沿途追殺又斃數十人至二十里留吕登科鄧咸林分兵防守仍自率大隊望上孫堡猛進是日賊果大股來撲我軍張成基令都司安明率親軍馬隊左翼何得彪之步隊由中路迎敵孔高明抛北路河灘要口洪瑞守西面堡寨張紹先馬海彦由西山口入陳正魁適到亦令入西山口悍賊約萬餘人大呼而進張成基亦親自督戰衝擊十餘次賊猶未退張成基令各營少休一鼓壓下并派丁際清喬連科由東抄擊賊始大奔陣斬數百名生擒三十餘名我軍亦頗有傷亡由寺溝追進山谷十餘里其半路卽爲後子河有五大堡爲大通永安之咽喉亦蘇家堡哆　之要路不得其地卽不能進解大通之圍正議進攻鄧增亦至揮隊俱進又擊退伏賊數處旣逼賊堡賊猶死拒何得彪馬海彦督隊搶覺張成基復令馬隊繼進賊知不敵後路逃去連獲賊五大堡擒賊百餘名陳正魁　擒獲逆首蘇哈紅一名一併正法會青海之馬隊綜取亦到復相率以行追殺十餘里而長寗堡之賊巢亦下初四日進攻許家寨生擒逆目馬滿拉冶老大馬伏青馬玉等四名經鄧增新明比法　　　　四百悉數誅之過黄家莊張成基留洪　駐守以扼蘇家堡援賊之路復與鄧增前進賊皆披靡遂解北川營城之圍鄧增恐府城有失率隊先歸張成基等聞各處逃賊多竄大通念不速前恐其城圍益急會奴才續所派往之張銘新朱廷芳王時應　營亦目河州行到初七日張成基全軍而進賊集大股拒於凉州堡鏖單旣久賊漸不支我軍且戰且前勇氣百倍連破其二堡擒斬三　餘名我軍陣亡弁勇九名傷十餘名日暮直抵大通城下賊皆狂竄立解城圍於是士民歡呼相慶蓋至是被圍已逾七月矣當未　城之次圍城之賊蜂擁而至張成基坐馬爲賊所傷顚躓而墮賊衆刀矛齊張佝銘新隔洒望見急揮隊涉氷而過擊之以退及至城下士卒衣皆氷沍居民爭覓火爲之燎衣事危而復安則張銘新之力也城圍旣解始知城西黑林堡距城祗二十里實爲賊之堅巢平日獵户最多習义槍最熟地有兩山又建碉樓相連十餘堡悍賊多聚其中城之所以久圍不解者皆此輩爲之聲應也不平其地居民終不得安因决計進勦初九日進隊遥見夾河賊堡林立密排槍砲張成甚定議兩路進攻使賊不能兼顧於是何得彪率步隊攻河南之陰山張銘新率步隊攻河北之陽山馬隊亦分列兩路以備追擊河南之賊先出抗拒我軍正酣戰間而河北一軍已逼近賊堡士卒爭先用命肉薄而登前者傷後者繼立將其頭堡攻破張成基傳令一面搜殺一面焚巢又令從至民圑呐喊助陣而河南之賊亦敗兩軍　勝直前夾河賊堡大小十餘處一鼓而下河北之賊無一漏綱河南敗賊未及入堡者尚百餘人又爲馬隊所道其竄越雪山而去者無幾計陣斬二千餘名生擒逆首韓生章奪獲戰馬百餘匹軍械無算賊之精銳殲除殆盡我軍陣亡弁勇二十餘名傷八十餘名自渡洮以來未有如是傷亡之衆者足見攻堅之難鄧增旣回西寧初七日據報西川賊匪馬步四五千又復竄至小橋該處防營已出隊迎擊卽自率親兵及鍾青雲黄裳吉等馬隊先行令吕登科鄧咸林張錫光等步隊於後策應至則陳正魁王翰文等正與賊相持急併力向前衝殺斃賊百餘名又轟斃賊馬十餘匹賊始敗潰追至實惠溝口去城已遠始收隊回營蓋賊兩次窺城皆欲以擾我軍後路其計甚狡而不虞其皆爲鄧增所敗也張成基等布置略定亦先後回至後子河一帶駐紥此北川事也其南川由中羊毛溝等處戰事奴才已於上年十二月二十二日　奏明在案各該員幸承　恩命俯念微勞凡在戎行孰不感而思奮總理甘軍行營營務處二品銜分省補用道張成基請　交軍機處記名遇有道員缺出請　旨簡放分統甘軍前軍花翎留甘儘先補用副將多博歡巴圖魯何得彪請免補副將以總兵　交軍機處記名留甘簡用並請　賞穿黄馬褂　賞穿黄馬褂頭品頂戴　記名提督甘肅西寧鎭總兵伊博德恩巴圖魯鄧增請破格　優奬分統甘軍左軍儘先補用副將張銘新請免補副將以總兵　記名簡放並請　賞穿黄馬褂統帶鎭南軍儘先補用副將馬安良請免補副將以總兵　記名簡放並請　賞穿黄馬褂統帶永定左右兩翼馬隊副將銜儘先補用叅將張紹先請賞補叅將以副將儘先補用並請　賞加總兵銜統帶永興軍補用叅將陜西撫標右營遊擊捍勇巴圖魯吳雲伍請賞補叅將以副將儘先補用並請　賞加總兵銜　賞換清字勇號分統甘軍馬隊提督銜　記名總兵卓勇巴圖魯薛成德請以提督　記名簡放並請　賞換清字勇號　記名提督何美玉請　交軍機處記名遇有提督缺出開列在前請　旨簡放提督銜　記名總兵朱廷芳請以提督　交軍機處記名遇有提督總兵缺出開列在前請　旨簡放提督銜　記名總兵張進昌孔高明均請以提督　記名簡放孔高明並請　賞給巴圖魯名號副將銜留甘儘先補用叅將西寧鎭禁前營都司信勇巴圖魯鄧咸林請免補叅將以副將儘先補用並請　賞換清字勇號副將銜留陜甘儘先補用叅將董陞官馬明其儘先補用叅將王時應均請免補叅將以副將儘先補用　陞官馬明　　請　虞加總兵銜士時應並請　賞給巴圖魯名號補用叅將留陜甘儘先補用遊擊　登科請免補叅遊以副將仍留陜甘儘先補用並請　賞給巴圖魯名號副將銜儘先補用遊擊張行志洪瑞丁際清黨志振副將銜儘先推補遊擊姚旺藍翎副將銜儘先遊擊馬伏保均清免補叅遊以副將前先補用並　賞給巴圖魯名號號馬伏保請　賞換花翎叅將銜留陜甘候補遊擊鍾青雲請免補叅遊以副將仍留陜甘補用並請　賞加總兵銜花翎儘先補用遊擊崔金魁請免補遊擊以恭將儘先補留並請　賞加副將銜遊擊銜　陜甘儘先補用都司陳正魁請免補都司以遊擊仍留陜甘儘先補用並請　賞給巴圖魯名號花翎儘先補用都司石慶良儘先補用都司安明馬海彦均請免補都遊以叅將儘先補用並請　賞加副將銜藍翎儘先守備喬連科請免補守備以都司儘先補用並請　賞換花翎都司銜補用守備留川拔補千總何元請免補千總守備以都司仍留原省儘先補用並請　償　　擊銜陜西試用府經　士之屏請免補本班以知縣仍留原省補用並請　賞加同知銜　賞戴花翎以應升之缺升用陜西候補　　　王維翰請免補本　以縣丞仍留原省補用並請　賞戴藍翎五品頂戴祁廣文請以巡檢分省儘先補用並請　賞戴藍翎其餘在事出力人員可否由奴才查明彙案保奬陣亡弁勇容俟查明彙案請　卹此案前經咨請魏光燾會銜具　奏嗣准咨覆應由奴才自行辦理又欽遵咨查鄧增歴次戰績文移往返是以　奏報少遲仍俟軍務肅清後再飭各該員造送履歴合併聲明所有遵　旨查明西寧戰績據實保奬各緣由理合恭摺由驛馳陳伏乞　皇上聖鑒訓示施行謹　奏奉　硃批另有旨欽此 
 
 

Page 12

 
 
[光緒二十二年十月初十日京報全錄]  
　　宫門抄○諭旨一道錄前○御史蔣奏叅知縣貪劣各欵片○直督王奏查明知州被叅各欵據實覆陳摺○閩督邊奏新海防第二十六次收捐請奬摺○又奏遴員請補陸路副將摺○又奏遴員請補陸路叅將摺○直督王　奏知縣咨回原籍補用片○十月初十日推班○熙敬等謝賞朝馬恩○延侯假滿請安○内務府呈進九九盒○召見軍機皇上明日辰正二刻入座聽戲○○御史蔣式芬片再臣聞直隷定州知州徐慶銓嗜好甚深終日荒嬉不理民事積案至數百件之多壓擱至三五月之久伊子徐嘉端與丁役李蓮洲李子仲等狼狽爲奸無惡不作以致捕務廢弛盜賊横行州屬南合村馬姓王濠村王姓等明火刼案事主均受傷甚重該牧竟逼勒改刦爲竊州署舊設自新所紳民公捐制錢二千餘串存餘京錢一千餘串封儲州庫該牧侵蝕入已卸任時紳士聨名呈懇歸欵後任徐銘勳復移文屢催均置之不理該牧曾於光緒十八年在趙州因案撤任旋復夤緣回定州本任復因案撤任察看似此貪庸無能之員縱盜殃民貽害地方實非淺鮮相應請旨飭下直隷督臣查明嚴叅以儆官邪而安良善謹附片具陳伏乞聖鑒謹奏○○降二級留任直隷總督臣王文韶跪奏爲遵旨查明知州被叅各欵據實覆陳恭摺仰祈聖鑒事竊臣承准軍機大臣字寄光緒二十二年八月初三日奉上諭有人奏叅知州貪劣各欵請飭查辦等語據稱直隷定州知州徐慶銓嗜好甚深積壓案件縱令伊子與丁役李蓮洲等狼狽爲奸無惡不作並有逼勒事主改刦爲竊侵蝕捐欵入己情事著王文韶按照所叅各節確切查明據實具奏毋稍徇隱原片著抄給閱看將此諭令知之欽此遵旨寄信到臣當交藩臬兩司檄委候補知府趙德襄前往該州按照原叅各欵嚴密確查兹據該員逐欵查明禀由兩司調查司卷叅以平日訪聞互相考證查明詳覆前來如原奏謂徐慶銓嗜好甚深終日荒嬉不理民事積案至數百件擱壓至三五月一節百有司衙門積案多寡院司均有報册可稽以憑核定功過遇交替時尤易得實該州月報光緒二十一年十一月徐慶銓卸任時移交後任未結各案共計九起該州向來詞訟繁多如果平時積壓過其交替時必不止此數起所稱終日荒嬉不理民事似屬已甚之詞惟辦事因循人皆疑爲嗜好所累且性情過於長厚聽斷實非所長又原奏謂伊子徐家端與丁役李蓮洲李子仲等狼狽爲奸無惡不作一節查徐慶銓之子徐家端向管帳房尚無劣迹可指李蓮洲係門丁李子仲係管號家人皆爲徐慶銓所倚任徐慶銓撤任後僕從四散無憑根究而當時物議沸騰在所不免之又奏謂捕務撥弛盜賊横行州屬南合村馬姓王濠村王姓等明火刦案事主均受傷甚重該牧竟逼勒改刼爲竊一節查州屬並無王濠村之名亦無王姓刦案卷據原奏諒係傳聞之誤惟查得光緒二十一年九月州屬西南合村舉人馬錫蕃禀報伊堂弟婦馬孫氏家於九月二十六日夜被賊十餘人由房下院毁窓入室燃紙照亮拒揚馬孫氏及工人七兒竊去錢文因賊放洋槍未敢追赶等情經徐慶銓勘騐通禀有案是否逼勒事主改刼爲竊無從深究而原奏自不爲無因且彼時州境頗不安靜自現署知州徐銘勳到任將保甲緝捕各事宜認眞整頓盜風漸戢則前此捕務廢弛亦可概　又原奏謂州署舊　　新所紳民公捐制錢二千餘串存餘京錢一千餘串封儲州庫該牧侵吞入己卸任時紳士聨名呈懇歸欵後任徐銘勳復移文屢催均置之不理一節查該州逢新所係前署知州孫傳栻任内設立將情輕賊犯及地方不逞之徒發入所内學習手藝隨時教導化頑梗而清盜源立法甚善其修造之費則由紳民捐辦光緒十九年六月孫傳栻詳報共捐制錢二千三百六十五串零已繳一各三百十三串零聲明移交後任俟已捐未繳之八百五十二串收齊一併發商生息以充經費徐慶銓接任催交續收二百餘串旋於二十一年十一月交卸應存五百五十九串零除存庫外尚短四百十八串零經紳士等具禀請示並由後任函詢已於本年照數籌還歸欵蓋徐慶銓交卸之前適值兵差絡繹支應維艱不免因公挪用卸任後業已歸還尚無侵蝕入已屢催不理情事此查明徐慶銓被叅各欵之實在情形也臣督同藩臬兩司悉心察核徐慶銓自補官以來兩任定州一署趙州時閱十年尚無大過惟其性懦才庸内不能約束家丁外不能捕治盜財實難勝繁要知州之任上年已撤任來省未便稍事姑容相應請旨將定州直隷州知州徐慶銓以通判降補用示懲儆所有查明知州被叅各欵據實覆奏緣由理合恭摺具陳伏乞皇上聖鑒訓示謹奏奉硃批另有旨欽此○○頭品頂戴閩浙總督臣邊寳泉跪奏爲閩浙新海防第二十六次收捐銀數懇恩奬叙以昭激勸恭摺仰祈聖鑒事竊照閩省新海防捐自光緒十六年二月開辦起至十八年十月底止報捐官職貢監分編八次請奬並將捐項解赴海軍衙門及直隷省察收嗣因厦門購砲　　奏准截留新海防捐銀動用復因第十八期洋欵不敷磅價甚巨將收存捐銀撥湊並先後蟄付福靖輪船砲價欵尚虛懸奏准接續勸捐濟用至二十二年六月初五日止照案接編至二十五次請奬在案兹自二十二年六月初六日起至七月底止據聶元龍等一十五員名報捐各項實職共收實銀一萬二千二百七十兩七錢先行塡給實收俟部頒執照發換福建善後局司道編作第二十六次造册請奏前來臣復核無異合無仰懇天恩俯准奬叙以昭激勸除册送部查核外謹繕摺具陳伏乞皇上聖鑒飭部查照施行謹奏奉硃批户部議奏欽此○○頭品頂戴閩浙總督臣邊寳泉跪奏　遴員請補陸路副將恭摺仰祈聖鑒事竊照浙江杭州協副將林耀光奉旨補授浙江處州鎭總兵所遺副將係陸路題補之缺准到部咨第三輪第三缺輪用揀發人員臣於已收標陸路揀發副將班内詳加遴選惟有閩浙揀發陸路候補副將趙永銘年三十五歲甘肅甯夏縣人由世襲一等伯爵引見奉旨准龔賞給二等侍衞供差期滿以副將發往廣西差遣經前大學士左宗棠奏請改歸閩浙補用光緒十一年五月十二日奉旨著照所請欽此是年七月内收標咨准部覆註册歸班候補該員年壯才明當差勤愼歴委署理叅將篆務辦理裕如以之補授斯缺洵堪勝任核與班次例章均屬相符合無仰懇天恩俯念杭州恊副將員缺緊要准以該員趙永銘補授於營伍地方均有裨益如蒙俞允該員係陳發候補副將請補副將銜缺相當毋庸送部引見除飭取履歴另咨外謹會同浙江撫臣廖壽豐浙江提督臣張其光合詞恭摺具陳伏乞皇上聖鑒敕部議覆施行謹奏奉硃批捕部議奏欽此○○頭品頂戴閩浙總督臣邊寳泉跪奏爲遴員請補陸路叅將恭摺仰祈聖鑒事竊照浙江撫標中軍叅將白桔生升補樂清恊副將所遺叅將係陸路題補之缺准到部咨第二輪第二缺輪用儘先人員臣於浙省己收標陸路儘先叅將班内詳加遴選查有留浙儘先補用叅將叚生福年五十三歲湖南茶陵州人由軍功歴保儘先叅將續於剿辦新昌土匪案内保奬請留浙儘先補用光緒元年五月初九日奉旨允准旋收浙江提標中營咨部覈准註册序補該員年力正强營務諳練現署杭州協副將辦理裕如以之補授期缺堪期勝任核計儘先名次在前與例相符合無仰懇天恩俯念浙江撫標中軍叅將員缺緊要准以該員叚生福補授於營伍地方均有裨益如朦俞充俟部覆到日再將該員獲盜保奬併案給咨送部引見除飭取履歴另咨外謹會同浙江巡撫臣廖壽豐提督臣張其光合詞恭摺具陳伏乞皇上聖鑒飭部議覆施行謹　奏奉　硃批兵部議奏欽此○○王文韶片再雲南候補知縣陳時福前經臣奏調北洋差委嗣請留於直隷補用均經奉旨允准旋准吏部咨應令該員補交離省分發銀兩方准序補等因亦經轉行遵照在案兹據該員禀稱離省分發兩次爲數較鉅無力補數現無經手未完事件情願仍回雲南候補請奏明給咨前來臣查光緒八年前兩江督臣左宗棠奏調甘肅補用直隷州知州石本清差遣並請留江蘇補用奉旨允准嗣以無力補交離省分發銀兩經前兩江督臣曾國荃奏准給咨仍回甘肅候補有案今陳時福情事相同自應准其仍回雲南原省候補除給咨外理合附片陳明伏乞聖鑒飭部查照謹　奏奉　硃批著照所請吏部知道欽此 
 
 

Page 13

 
 
[光緒二十二年十月十一日京報全錄]  
　　宫門抄○陜撫魏奏湘軍攻克西寗西北兩川一律肅清擇尤請奬摺○大臣志奏請復留司員摺○又奏據情請旨片○黔撫嵩奏調署知縣片○十月十一日推班○綿文謝授内閣學士恩○倉塲奏漕船五日回空○召見軍機○總統湘軍頭品頂戴調補陜西巡撫臣魏光燾跪奏爲湘軍攻克蘇家堡及進剿哆巴逆巢伍戰獲勝餘衆乞撫西寗西北兩川一律肅清擇尤隨摺懇恩給奬仰祈聖鑒事竊臣部湘軍前隊各營於正月初十十一兩日進剿北川攻克蘇家堡逆剿四十餘處當經電陳併於具奏詳細情形摺内聲明此次出力員弁擬請俟各軍削平西川逆巢後一併懇恩給奬奉電旨魏光燾電悉兩川賊巢已破大迊解嚴辦理均甚得手此次攻拔蘇家堡出力各員着魏光燾擇尤保奏以示鼓勵欽此仰見皇上軫念戎行微勞必錄維時湘軍後隊各營於正月十四日與西寗鎭總兵鄧增率領所部及西寗辦事大臣馬隊進規西川哆巴逆堡攻克蘇家堡之湘軍前隊各營亦由下西河一帶節節掃蕩二十三日會於該堡適鄧增各營調援喇課臣博宣諭旨鼓勵湘軍無不感激共奮五次痛剿渠魁精悍殆盡賊蹙投誠擒酋繳械餘　帖耳聽候遷徙其詳細情形均經先後恭摺馳陳睿鑒在案溯查臣於上年九月在山海關防次奉命援甘各軍甫自遼歸挑併西征雪地氷天手皸足繭未遑稍憇正月抵　僉謂西北兩川爲各處悍黨所萃聚前此諸軍皆以兵單未敢進剿而逆酋韓文秀等盤踞東三關尤爲肘腋之患湘軍前隊初至首清三關旋進北川規取蘇家各堡鏖戰兩日克其堅巢巨憝馬大頭三三憑據西川哆巴恃其堡堅黨悍兇燄尤熾後隊至卽先進取十四十五十七等日之役我軍僅二千餘人賊衆數倍兇鋒幾不可當幸諸將士踴躍用命卒能以少制勝迨前隊會合兵力稍厚又因遄賊竄路抽調鄧增各營會同甘軍繞援喇課扼紥上五莊一帶湘軍遂獨任攻事二十七初三兩戰縱横盪决肉薄血飛斃悍賊至四五千先後斃首逆至二十三名之多賊已不能復逞及臣親臨督營逼圍勢益　困舉四十六莊回衆悉就覊勒無一竄逃搜斬首逆八十六名呈繳軍椷八千餘件戰馬一千六百餘匹其餘二萬一千餘人聽命維　非數次痛剿震懾兵威弗克有此也現在西北兩川業已一律肅清該將弁等衝冐雪霜馳驅萬里喘息未定卽犯矢石不無微勞足錄允宜籲懇恩施所有在事尤爲出力之新疆補用知府嚴金清請免補本班以道員仍留原省補用並請賞戴花翎藍翎四品銜　用知州魏景桐請免選本班以知府分省補用并請賞換花翎頭品項戴陜甘題奏提督湯秀齋請交軍機處記名遇有提督總兵缺出開列在前請旨簡放記名提督董義祿請賞給三代一品封典花翎補用總兵豁勇巴圖魯龍恩思花翎提督銜記名總兵黄澤南劉清輝傳其政均請以提督交軍機處記名請旨簡放龍恩思并請賞換清字勇號革職留營花翎總兵銜廣東大鵬恊副將吳元愷請開復原官原銜領枝免繳捐復銀兩併請賞加勇號花翎總兵銜陜甘補用副將蕭有元總兵銜副將歐陽勝花翎　南推補副將羅吉亮何泰馪陜甘推補副將徐有褡副將左祥發均請以總兵交軍機處記名請旨簡放蕭有元歐陽勝並請賞給三代一品封典羅吉亮並加提督銜何泰馪徐有禮並請賞加勇號副將銜叅將周玉堂陳迎祥均請以副將儘先補用周玉堂並請賞加勇號陳迎祥並加總兵銜叅將銜四川松潘鎭遊擊李祥椿請以副將在任遇缺題補並請賞加勇號遊擊左新盛請以叅將儘先補用并加副將銜兩江補用遊擊周尚書請以叅將仍留原省補用并加副將銜藍翎補用遊擊鮑紹超魏榮斌均請以叅將留陜甘儘先補用鮑紹超請賞換花翎魏榮斌請賞戴花翎遊擊銜都司龔炳魁藍翎都司陳煦亮均請賞換花翎湖南補用都司湯懋臣湖廣補用都司王得勝均請以遊擊仍留原省儘先補用并請賞加二品頂戴藍翎都司銜陜西補用守備劉琦藍翎都司銜新疆補用守備蕭世禧新疆補用守備張發棠均請以都司仍留原省儘先補用劉琦薰世禧并請賞換花翎加遊擊銜張發棠并請賞戴花翎都司李雙慶請以遊擊儘先補用守備王恩平藍翎千總劉奇坤龍篤汀張香成均請以都司儘先補用王恩平賞戴花翎加遊擊銜劉奇坤龍篤汀張香成均請賞換花翎把總劉長清外委顔朝舉軍匣魯殿奎宋吉長張家駿歐陽爵均請以千總儘先拔補并賞戴藍翎劉長清顔朝舉并加守備銜藍翎升用知府留甘補用同知羅金城請免補本班以知府仍留原省儘先補用并請賞換花翎四品銜分省補用知州劉濟　請免補本班以知府仍分省補用同知銜陶宗侃請以同知不論雙單月選用并請賞戴花翎補用知縣分省試用縣丞劉廷柱請免補本班以知州留甘補用并請賞戴花翎揀選知縣彭言孝請以知縣分省補用并加同知銜分省前先補用府經歴魏景枚請免補府經歴以知縣仍分省前先補用俟補缺後以直隷州知州用先換頂戴候選縣丞盛澤斌王道直均請免選縣丞以知縣分省補用并加知州銜盛澤斌請賞給五品封典王道直請賞戴花翎選用訓導李世楷歐豫均請選免本班以知縣留甘補用俟補缺後送部引見並加同知銜候選訓導莫　請免選本班以知縣不論雙單月卽選並加五品銜湖北試用從九楊鑒請免補本班以縣丞仍歸湖北補用俟補缺後以知縣用以示鼓勵陣亡之守備龍其中羅啓榮黄錦勝雲騎尉范樾千總周吉生把總王福龍劉用樓羅梅溪畢成功陶鴻勳外委楊　棟何藍田等應懇飭部照例議卹以慰忠魂其餘在事出力文武員弁并懇容臣查明再行彙案奏奬俾昭激勸理合恭摺具陳伏乞皇上聖鑒訓示謹　奏奉　旨已錄○○奴才志銳那木濟勒端多布跪奏爲司員暫留期滿經手未完援案復懇恩施以裨公務恭摺仰祈聖鑒事竊烏里雅蘇台兵部主事錫章於上年十月期滿經奴才等奏懇聖恩留辦案件奉到硃批着照所請該部知道欽此復准部咨按照科布多糧餉章京奎烜奏留成案准其留任一年照例以奉旨之日起扣算至本年十月又屆限滿本應報部更換惟該員經手案件尚有未結且奉修城垣又係該員總司其事亦未竣工查科布多主事奎烜十九年期滿奏懇留辦二十一年因經手未完又後奏懇恩施復留一年奉旨允准在案謹擬援照奏懇復留一俟經手完結卽行給咨赴部惟奴才等懇恩至再惟近瑣瀆然事貴得人而理下敢爲例所拘查烏里雅蘇台京員之缺薪米本不優厚地方又甚苦寒自來京員視若末途每屆照例更換各部院中非閒冗之員卽庸懦之輩始行保送能得一滿蒙清通熟於公事者罔不視若拱璧兼之近年指名咨調綏遠城各員忠起才品　况逾下公事實形棘手奴才等前曾奏懇聖恩除去指名之弊暫留正缺四員職是故也夫朝廷撫有區夏一視同仁無論地方之肥瘠等公事也不分百姓爲民爲蒙等赤子也若謂邊遠瘠區無足輕重但有人焉卽可濫竽揆之設官分職之本旨似不相俸奴才等愚見擬請飭下部院嗣後派換京員務擇其滿蒙通適公事明白者再爲保送如係一無所能不能辦公者應懇恩准由奴才等奏明請旨飭部另換庶於公事稍可整頓人才亦可藉資歴練矣奴才等一再奏請實爲辦事乏人主事錫璋如蒙恩准復留該員應襲輕車都尉世職應請飭部再爲展緩催取出自逾格鴻施　將復留司員并請飭部嗣後保送公事明白之員來防更換緣由恭摺具陳伏乞皇上聖鑒再奴才覺羅崇歡現在查閱邊卡台站未經列銜合併陳明謹奏奉硃批着照所請該衙門知道欽此○○志　等片再札盟盟長逹什位布坦前經奴才等因經手未完并辦理西南一路堅壁清野奏懇聖恩俟副　長補放有人再令其進京叩謝天恩已經奉命俞允現在經手陸續已結過半惟西路同匪尚未據報肅清放卡清野各事未能歇手照　部文傳其進京年班據該盟長上文請示前來查年班大典例不可延惟該　長暫緩進京係奉旨在前現在所辦各事又未便途易生手應否令其進京該班之處奴才等未敢邅擬附片具陳請旨遵行伏乞聖鑒謹奏奉硃批着照例來京欽此○○高禀片再署湄　縣知縣楊　傑調省所遺員缺查有貴筑縣知縣攀應華鸞　　譯　事穩練堪以調署據藩司邵積　署暴司黄元善會詳前來除徽　遵照外謹會同雲貴總督臣崧藩合詞附片具奏伏乞聖鑒謹奏奉硃批吏部知道欽此 
 
 

Page 14

 
 
[光緒二十二年十月十二日京報全錄]  
　　宫門抄○黔臬李奏報接篆日期摺○黔撫嵩奏甄别道府州縣各員片○又奏甄别知縣片○又奏查明調委署代理各勉緣由片○甘肅提督董奏保舉道員請交吏部帶領引見片○又奏河狄安揷撫輯一律辦理就緒摺○黔撫嵩奏紳士捐助鉅欵懇恩旌奬摺○湘撫陳奏解本年三批京餉銀兩摺○十月十二日刑部都察院大理寺正黄旗值日無引見○内務府奉派致祭馬神派出啓秀○召見軍機○○二品銜新授貴州按察使臣李希蓮跪奏爲恭報微臣到黔接受臬篆日期叩謝天恩仰祈聖鑒事竊臣於光緒二十二年二月在長蘆運司任内欽奉恩命補授貴州按察使三月遵旨交卸來京仰蒙召見二次聖訓周詳莫名欽感陛辭後束裝就道於七月十二日馳抵貴州省城奉撫臣嵩崑飭知赴任於十五日准署按察使糧儲道臣黄元善將貴州臬司印信文卷移交前來當卽恭設香案望闕叩頭祗領任事伏念臣久值農曹出司關稅銜寵命而總鹺山左捧温綸而移任長蘆東省雖臬藩遞攝覺鵜翼之滋慚邦畿則晝接新占荷龍光之曲逮受恩愈重報稱愈難竊維貴州雜處漢苗臬司總持憲紀詰奸禁暴執法衡情安民以察吏爲先宜懲貪墨弼教以明刑爲本尤貴持平檮昧如臣詎堪勝任惟有恪遵訓諭益矢愼勤隨時隨事禀商撫臣認眞辦理倚參天之庭柏執法要勵堅貞比向日之園葵止已勉輸忠愛所有微臣接受臬篆日期並感激下忱理全恭摺叩謝天恩伏乞皇上聖鑒謹奏奉硃批知道了欽此○○嵩崑片再前准部咨奏定章程道府州縣無論何項勞績保歸候補人員應以到省之日起詳加試看扣限一年期滿出具考語奏明分别繁簡補用等因歴經遵辦在案兹查試用道蔡宗昌試用知府李祖章試用知州郎承謨儘先補用知縣曾輝祖業已至省試看均屆一年期滿應行照章甄别據藩司邵積誠署臬司黄元善造册詳請會核具奏前來奴才查該員蔡宗昌通達事理穩練有爲李祖章才長心細辦事認眞郎承謨才識宏深任事奮勉曾輝祖年强才練悃愊無華均堪留省酌量補用除册咨送部科外謹會同雲貴總督臣崧蕃合詞附片具陳伏乞聖鑒謹奏奉硃批吏部知道欽此○○嵩崑片再前准部咨奏定章程道府州縣無論何項勞績保歸候補人員應以到省之日起詳加試看扣限一年期滿出具考語奏明分别繁簡補用等因歴經遵辦在案兹查有解運京鉛奉旨給奬部議回省銷差後毋庸計其從前到省日期先後遇有知縣應題應調應選之缺均准補用兹候補知縣吳宗周業已到省一年期滿應行照章甄别據藩司邵積誠　臬司黄元善造册詳請核奏前來奴才查該員吳宗周才識卓越爲守兼優堪以遇缺補用除册咨部科外謹會同雲貴總督臣崧　合詞附片具陳伏乞聖鑒謹奏奉　硃批吏部知道欽此○○嵩崑片再查前准户部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署代理著每屆三月彙奏一次由吏部嚴行查核如有違例更調等弊卽將該管撫藩司分别叅奏欽此又准部咨候補委用試用人員除　署無人之缺及暫時代理無庸核計外如委署有人之缺擬請州縣與佐雜分計各不得逾十分之一以示限制又州縣佐雜實缺人員調署比照委署定章各不得逾十分之一以示區别各等因歴經遵照在案兹查光緒二十二年春季分調署現任人員署理别缺者並無州縣正班祗有册亨州同獨山州吏目二缺候補委用試用人員除實缺調署别缺及開缺修墓請咨赴部引見請假就醫因案撤省所遺各缺不計外並無委署有員之缺據藩司邵積誠造册具詳前來奴才覆查無異除册分送部科久謹附片具陳伏乞聖鑒謹奏奉硃批吏部知道欽此○○董福祥片冉奴才行營營務處二品頂戴按察使銜分省遇缺儘先題奏道袁鴻祐辦理安揷撫輯事務事事實心不辭勞瘁文案而外未肯多用一人涓滴歸公務求實濟輿論翕然稱之此次河秋被兵漢回俱困奴才勸捐助賑回民雖各聽從而奴才旋卽開赴西寗亦未敢信其必能如數該道悉心勸導交納應期操縱得宜民無怨讟實奴才始念之所不及該員前在漕臣袁甲三營次練習有年及前新疆撫臣劉錦棠督師出關檄調隨營辦理營務由是無役不從備嘗艱苦劉錦棠每謂從軍人士各有所長至於堅苦卓絶立志不欺惟該員一人而已上年奴才駐防畿輔及奉命西行該員實皆身在行間深資臂助祗以歴經得保自謂受恩已深不敢再邀奬叙是以數次奬案均未列保惟該員器識宏遠體用兼全實爲不可多得之員方今丄值用人之際可否懇請交部帶領引見聽候簡用之處出自天恩謹會同署理陜甘總督臣陶模附片具陳伏乞聖鑒訓示謹奏奉硃批袁鴻祐著交吏部帶領引見欽此○○尚書銜總統甘軍甘肅提督奴才董福祥跪奏爲河狄安揷撫咡一律辦理就緒恭摺仰祈聖鑒事竊奴才於本年正月二十一日承准電寄奉旨河狄難民著董福祥派員安揷撫輯所需經費著該提督先行壽　等因欽此旋蒙恩頒發賑撫銀三萬兩陜西藩司派員解到當卽欽遵發交署河州知州查之屏祇領預備散放其時前督臣楊昌濬已奏派知府劉兆梅辦理善後事務設局河州奴才復欽遵派委營務處道員袁鴻祐會同辦理於二月初三日附片陳明在案奴才並勸河州回民捐且賑欵銀十萬兩糧一千一百萬斤議定由地方官及善後局清查户口核定應給耕牛籽種及房價銀兩隨時支放旋奉命移駐西寗此項捐助銀糧卽交袁鴻祐經理督催總收總發難民陸續歸莊安輯就緒於七月二十六日撤局呈報前來奴才覆查無異難民戴感皇仁均各歡欣復業此項收發欵目應由地方官及善後局詳請督臣核實造報以期劃一所有河狄安揷撫輯事務一律辦理就緒各緣由理合會同署理陜甘總督臣陶模恭摺具陳伏乞皇上聖鑒訓示謹　奏奉　硃批户部知道欽此○○頭品頂戴貴州巡撫奴才嵩崑跪奏爲松桃廳紳涂嘉祐等各遵遺囑將田業捐且書院作爲生童應試之資懇恩旌奬以昭檄勸恭摺仰祈聖鑒事案據署松桃直隷廳李大椿禀稱該廳地處邊陲士多寒畯每遇歲科兩試因附棚銅仁府城生童往返川資旅費常虞困乏兹有在籍候選通判涂嘉祐光祿寺署正職銜涂嘉勳等遵其故祖三品封職涂克安故祖母三品職婦涂陳氏遺命將分受田畝價值制錢一千六百四十八千又有前任陜西膚施縣知縣涂殿颺之妻涂胡氏遵夫遺囑將其養膳田畝價值制錢三千三百七十千有奇均願捐歸書院永作生童赴銅應試之資先後將契據呈繳經該署廳札飭紳首洪如源楊培賢等照契履勘屬實分别勒碑存記由該署廰核明轉禀請奬前來奴才查定例由士民官紳捐資地方公用銀在千兩以上者均請旨旌奬給予樂善好施字樣聽其自行建坊等語今該紳涂嘉祐涂嘉勳及職婦涂胡氏等各遵遺囑將田業捐助生童應試經費洵爲急公好義計其所捐錢數合銀均在一千兩以上核與建坊之例相符合無仰懇天恩俯准分别旌奬以昭激勸除咨部查照外謹恭摺具奏伏乞皇上聖鑒訓示謹奏奉硃批著照所請禮部知道欽此○○頭品頂戴湖南巡撫臣陳寳箴跪奏爲報解本年三批京餉銀兩恭摺仰祈聖鑒事竊照湖南省應解奉撥本年京餉業經解過頭二兩批地丁銀十三萬兩厘金鹽厘銀各二萬五千兩東北邊防經費銀一萬兩又解過固本軍餉銀三萬兩又撥解漕折二米等銀五萬一千九十七兩四錢二分恭摺奏報在案據藩司何樞詳稱籌備地丁銀六萬兩又會同總理厘金局務鹽法道李經羲等籌備鹽厘銀一萬五千兩厘金銀一萬五千兩並籌備邊防經費銀二萬兩又由司籌備光緒二十二年七八九三個月固本軍餉銀一萬五千兩以上共銀十二萬五千兩作爲本年三批京餉派委候補同知方葆庸知縣韋業恒領解赴部交納又據代理糧儲道劉鎭詳起解光緒二十一年漕折二米漕費共銀八千四十九兩陸錢四分二釐二毫均交委員方葆庸等搭解赴部分欵具詳呈請奏咨前來臣覆核無異除照繕咨批護牌飭發該委員等領解另取起程日期咨報一面咨沿途各省飭屬妥爲撥護仍飭該司道等將未解銀玫按數續解不得遲誤外所有報解本年三批京饟並搭解漕折等項銀兩緣由理合會同湖廣總督臣張之洞恭摺具奏伏乞皇上聖鑒謹奏奉硃批户部知道欽此 
 
