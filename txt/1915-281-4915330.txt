# 1915 - 281 - 4915330

 

Page 1

 
 
   
 
 

Page 2

 
 
時評 
[外交界之現象（一）（微明）]  
　　以我觀之外交界之於國體問題可分三時期第一爲諷議時期第二爲旁觀時期第三乃爲活動時期矣 
　　何以謂之諷議時期以前報章所載各使館 
館員及吾國駐使零星之報告個中態度皆深致不滿之詞此由外人未明籌安會眞相或以此僅爲書生議論當局過事優容或當局者亦未必有堅决之心行此非常之事則以顧慮大局及良心上之主張實難左袒以其時本非正式外交上之談話則此等等者故各以其私人或半公式之談話微露端倪此最先外交界風聲極惡之說所由來也凡以前所傳種種决非虚妄以何取證證之於在中國各外報之態度即巳知之矣 
　　何以謂之旁觀時期局面旣漸逼漸眞眞相亦愈久愈露則各國之外交當局者於其地位上各應尊重其責任一言一動關係國際者至巨故彼等之輿論不妨尚聽其私人之自便而彼等自身之態度則贊否皆有所不能而熱心極走者乃欲剌取某國贊成某使贊成之奇談以張其軍此不特彼人之所不任受彼國之所不受且今政府方號稱解决聽之民意而事關外交機密非當局者之自行剌取從何而來若當局旣稱維持共和則此中冓之言豈可流傳於外亦非今之當局 
所應受者矣 
　　何以謂之活動時代一旦中國局面旣巳揭幕而出内國問題一變而國際關係則各以其地位上利害之分殊爲贊否之標凖果爾則贊成者固必攫取大宗而去反對者亦即以我爲犧牲恐今之以奥塞問題而引取世界之大戰者他日即以中國問題引取東亞之大戰也 
　　讀者試以此三期之標凖印證過去及將來倘其不驗國之幸也 
[命令]  
　　十月十二日大總統策令　曹必剛給予三等嘉禾章此令 
　　又令　趙基年給予三等嘉禾章此令 
　　又令　任命王祖同會辦廣西軍務此令 
　　又令　朱文劭現在請假任命言敦生署理參政院參政此令 
　　十月十二大總統申令　天災流行國家代有全賴地方官吏實心愛民平日思患預防綢繆未雨遇有水旱偏災立即發榖撥欵施放急賑譬諸拯溺救焚迫不及待早賑一日活民實多稍緩須臾受害何限本年被災省分一經疆吏上聞無不頒款籌貲飭令該省迅予賑濟無令飢民失所官吏之能體德意者固不乏人亦有拘牽文法輾轉邐延以致舉辦稽遲饑民垂絶玩視賑務實堪痛恨古人如汲黯之賑河内富弼之賑靑州類皆便宜行事以身救民如地方災象已成爲民上者不思救急之方徒藉口於調查報告敷衍因循甚至意在侵挪故事遲緩試問民方困乏而官尚優遊民苦饑寒而官獨温飽問心淸夜何以自安本大總統舊勞於野疾苦周知言念流亡難安寢饋用特不憚煩言嚴申誥誡嗣後地方官吏如有辦賑遲延及挪用賑欵者應由該管長官據實查參依法懲治倘庇護屬吏有意瞻徇别經查出將該長官並付懲戒以儆在位而重民生其各懔之此令 
　　十月十三日大總統申令　據廣西巡按使張鳴岐電稱親父疾終津寓懇請交卸奔喪等語情詞哀痛覽之惻然惟廣東地方關係緊要該使蒞任以來所有應辦事宜與龍濟光和衷共濟洵中機宜當此國基未固時事多艱該使熟悉情形夙爲人民所倚賴未便遂令交卸致拂羣情著給假一百日在署持服前代名臣如會國藩胡林翼李鴻章皆以大局有關奪情任事務望該使勉法古人移孝作忠母自拘執俟葬親有期再行給假回籍以慰孝思此令 
[專電]  
　　北京電　袁總統昨親視徐相疾 
　　北京電　袁總統擬召集内外顧問會議要政 
　　北京電　籌安會將改名憲政協進會 
　　北京電　間島交涉外部迭次抗議日政府尚無答復 
　　北京電　蔣雁行昨特保查閱軍官學校 
　　北京電　東三省財政將獨立 
　　北京電　中日派員協議津浦膠濟聨絡運輸規約 
　　北京電　外部擬派前駐義秘書魏子京充滇交涉員 
[特約路透電]  
　　北京電　據北京所接消息云中國各處皆頗安靖國民對於帝制問題不甚注意傳說湘粤兩省黨人活動但該兩省官場手腕頗强國民又求安厭亂黨人或不能成事也華字報除在通商口岸者外評論帝制問題極爲愼重有數處華字報不准登載反對帝制之言論　長沙大同報前掊擊滿淸政府直言無 
畏態度强硬頗著聲望今不以帝制爲然湖南官場近曾干涉大約將因其反對籌安會態度而禁其出版云（十三日） 
　　貴陽電　中央政府已准黔省募債一百萬元之建築車行大路由貴陽經安順府而達百浙橋（譯音）並開浚該處至廣州之河道俾汽船可以往來（十三日） 
　　漢口電　漢口西商賽馬會今晚會議到者一百六十一人通過驅逐敵國人民出會之議案反對者僅有二人（十四日） 
[譯電]  
　　北京電　政府議加田賦百分之五豫期每年可以增收三百五十萬圓（十四日） 
　　北京電　籌安會現正草擬帝制憲法草定後擬呈交政府（十四日） 
　　北京電　北京各報謂繼徐世昌之任者必不出陸徴祥孫寳琦楊士琦三人中（十四日） 
[戰電]  
　　其一（英人路透電） 
　　倫敦電　每日新聞謂各大臣贊成强逼軍役制者曾於昨日内閣會議促速設法使得早日實行寇崇邱吉爾二氏現主張最力喬治君則較前更形和平彼等皆信吉靑納對於此制已較一年前更持贊成態度（十三日） 
　　倫敦電　德皇已抵塞境前敵奥德軍大本營（十三日） 
　　薩洛尼加電　布京路透訪員今隨協約國公便抵此謂自布皇以下布國各官員對待臨去之公使甚有禮貌布人對於發生之事件頗爲憂慮而上流社會中人則不滿於政府政策預備隊員多人謂寗願棄械不願與俄人交戰觀布國分配陸軍之法仍其目的物不爲馬其頓而爲譬羅特與里虚兩處云（九日） 
　　倫敦電　薩洛尼加泰晤士報訪員電稱協約國公使乘專車由布京至底底加志時路遇裝運預備軍之兵車數輛兵士多向公使高聲歡呼（十二日） 
　　巴黎電　法國國會委員會領袖謂據軍事家詳確預算協約國苟能在薩洛尼加有兵三十萬人即足保護塞國巴黎時報及辯論報力言俄意應竭力襄助英法以保塞國（十二日） 
　　巴黎電　十日里虚電稱貝爾格勒周圍諸小山現正在惡戰中各山巓兩軍屢得屢失炮火三日未止今晨塞軍占據土泊乞特附近要地將德軍逐至貝爾格勒四郊戰事仍在激烈進行敵軍以砲彈五萬餘枚擊入貝爾格勒雖醫院敎堂亦未倖免猶太敎堂已被毁壓斃避難猶太人數百名法砲一排曾協助衛守該城英軍携重砲加重創於敵軍且擊沉多瑙河鐵甲艦兩艘（十日） 
　　亞姆斯特丹電　今日德公報謂塞軍之抵抗力僅能略阻德軍之進行德軍奪獲貝爾格勒南面一村及村東之高原德軍刻攻擊波柴萊伐克進行頗爲順利該地在貝爾格勒南面三十五英里但距多瑙河僅有數英里（十三日） 
　　倫敦電　英政府已將出境護照交與布使（十二日） 
　　倫敦電　羅馬估計德奥刻有八軍圑之衆在廣五十英里之陣地攻擊塞軍聞前阿爾巴尼亞國王刻在攻塞之德軍中阿爾巴尼亞境内已組織軍隊由布人指揮冀攻孟塞兩國避難之希臘人謂黑海邊界村内布人因不允與俄人交戰已有六十人受軍法裁判飲彈而死阿格泣里安黨領袖斯台布里斯克氏因指斥布皇今已繫獄（十二日） 
　　倫敦電　羅京電稱多瑙河羅境對面之布境現已埋置地雷羅斯楚克地方則正忙碌開掘戰壕維定之居民已被逐（十三日） 
　　倫敦電　法首相謂協約國必力助塞國而東西戰地之軍力亦不致薄弱云云英報紀此宣言頗爲歡迎衆謂希臘不可久守中立協約國不久將以希臘之中立爲不可忍云（十三日） 
　　巴黎電　法内閣於下議院散會後即開會集主席者爲法總統討論軍事及外交諸事法首相在議院中僅言俄將助塞而未言及意國在巴爾幹之助力故議員頗多評議之言（十三日） 
　　巴黎電　外交總長台爾加塞辭職已邀准首相維維亞尼兼攝此任（十三日） 
　　雅典電　首相維氏演說詞中流露協約國已擔保希臘愛琴海諸島及居此路島之意（十二日） 
　　倫敦電　公報局宣稱陸軍中佐海胡特所統之英軍接戰三十小時後占據斐州喀麥隆之胡姆 
白雅加斯此爲南境顯著之進步敵軍人數甚衆英軍今正追擊之路透電社得悉天氣轉燥之後喀麥隆南北均將有大戰（十二日） 
　　倫敦電　公報局稱昨晚齊泊林飛船攻擊倫敦區域一部份擲落發火炸彈多格物質上之損失頗小有數處起火旋被撲滅公共建築悉未殃及擊死男六二内有一兵傷人三十四（十四日） 
　　彼得格勒電　今晚公報徴實俄軍在斯特里巴河獲勝消息俄軍獲勝之前曾强襲敵軍最後之防線及鞏固之防禦工程且擊退奮力回攻之德軍特文斯克之惡戰仍在進行德軍於伊魯克斯特西北奪獲俄軍戰壕一段惟俄軍砲隊曾迫令德軍棄戰壕及新亞力山大鎭東北第滿湖南岸某村而退俄軍於十日拂曉濃霧中襲擊湖濱敵軍未發一砲奪獲戰壕三道俘敵兵若干人獲機關槍數枝俄軍且在白里斯維亞資湖南岸獲勝俄軍在哇白爾湖南面渡過泊洛爾伐河占據三村及波印斯柯湖北端之地頸俄軍以鎗刺逐走平斯克西南某村之德軍且以麥肯沁砲擊之德軍死亡甚衆俄軍馬隊在泊里貝河南面斯蒂爾河左岸衝鋒數次均頗得利敵軍圖在恰羅里斯克下渡斯蒂爾河未償所願（十三日） 
　　彼得格勒電　斯特里巴河一役敵軍敗走者至少有三師圑北方戰情亦頗順利特文斯克市政辦事員現已紛紛回城里加及特文斯克一切公務如郵電等均復開辦德軍由特文斯克各地點被逼退走内有數處退走數英里之遥敵軍所處地點無一有距該鎭十英里以内第滿湖南面之俄軍現復進抵特文斯克至維爾拉之鐵路（十三日） 
　　巴黎電　今日下午公報謂全陣線砲火甚厲德軍以步隊在沙歇東北夜攻仍如前處處敗退松末河與瓦斯河間及愛恩河一帶砲火尤烈德排砲於太湖爾南面美斯尼爾孤山東面境内猛轟不已法砲回擊甚力法步隊現正在特拉貝士防禦工程東面越壕前進勞蘭兩軍以戰壕機械及砲隊惡戰德軍進攻蘭巨及歇拉士滿勒爾失敗後晚間復於全陣線發砲猛轟德步隊僅能於廣六十碼之戰壕得一立足地法軍回攻後即奪回失地法飛機隊甚爲活動攻擊瓦斯河境德軍鐵路聞該處現有軍隊行動（十三日） 
　　巴黎電　今晚公報謂今日下午敵軍猛轟昨日法軍所頕沙歇東北之戰壕俘敵一百六十四人松末河南面及愛恩河陣前有劇烈之砲戰法軍繼續向香巴業戈特山谷前進已得於西面控制之勞蘭伏斯巨之敵軍進攻者皆遭失敗（十二日） 
　　倫敦電　哈里崇斯號（五○三三嚬）由印度開回英倫時中魚雷沉没船中之人均救起（十二日） 
　　倫敦電　奥政府懇求全國人民以金銀首飾物件送交造幣廠由廠中照價給以紙幣（十二日） 
　　巴黎電　巴黎時報謂德國召集年五十歲之男子編爲輔助國民軍（十三日） 
　　丹京電　英外相葛雷於議院質問時宣稱生棉廢棉棉紗皆屬違禁品現將設法使以上數物皆不得運抵德國政府不日擬宣布凡棉織物均爲違禁品且擬禁止以能作炸藥之各物運至毗連德奥之各中立國（十三日） 
　　倫敦電　郵務大臣薩末爾君今日在下議院宣稱取銷半便士一信之郵費一節業已作罷惟半便士一報之郵費則將限定重量不得逾六辦士所議内地新聞電費一節尚須修改（十三日） 
　　華盛頓電　美國因維廉佛萊號沉失一案續以牒文照會德國謂德潛艇擊沉美國船隻後理當護送船客水夫等至較救生艇更爲安寗之處云云（十二日） 
　　其二（德人德文報專電） 
　　柏林電　俄國各報謂反對革新之各黨要求設立委員會授以專斷之權並要求勿於戰時召集國會保皇黨大會曾電懇俄皇允准此項要求惟自由黨各報均加駁斥且責會中諸員以所收發電用之公欵買酒取樂而將電報擱置不俄國各種交通現皆紊亂致各鎭人民被阻不得來往民心大爲惶恐伏斯巨報訪員由興登堡元帥大本營來函謂大本營設於一鄉野小鎭無劇場酒肆及一切游樂之所鎭中女子均令他徙營中起居簡約紀律嚴明有斯巴達之遺風興登堡元帥爲居 
 
 
 

Page 3

 
 
　　民所敬愛當其每夜乘摩達車歸家時軍民向之行禮致敬者不絶於途興亦揚帽答謝興雖在獲勝之際毫無矜色華沙與洛伏喬治夫斯克陷落之日興舉動如常唐倫堡大戰之後一日童子斥堠隊曾列隊興之大本營前時興適與參謀辦公甚忙諸童子並未歡呼旣而興率參謀步入迴廊同祝德國前途福利衆皆肅然興出面大衆同伸慶祝僅此一次耳（十二日） 
[東方通信社電（日本人組織）]  
　　東京電　本日以勅令發表指定醫藥十七種欲營此製造業者須集資本金五十萬元以上政府對該會社之資本額補助年利八釐此令定於十月十五日實施又以法令發布准設製造染料會社資本金須一百萬元以上製造古利司零會社資本金須一百二十萬元以上政府對該會社之資本額補助年利八釐惟僅准各設一會社聞東京瓦斯會社澁澤男爵原田高吉氏等數人已與農商務省上山次官協議矣（十四日） 
　　東京電　法國駐日大使機刦約爾氏今晨至大藏省訪問武富藏相聲言法國募集軍事公債請爲助募其額未詳大約不過二三千萬元由此兩國之親交將益增進日本之信用亦益高云（十四日） 
　　東京電　在靑島一般外國人之財產調查已畢其中德奥國人私有財產正在處分惟德奥國人私有之建築物價値頗巨此等之處分爲國際法規所不許故現能處分之財產僅十萬元内外（十四日） 
　　東京電　大倉洋行本谿湖借欵百五十萬元本月十六日已至償還期限今由奉天將軍與該洋行商訂借換議已成立利息原爲八釐今改低至七釐半償還以一年爲期契約已經調印矣（十四日） 
　　東京電　法在日本募債昨由法國駐日大使與日本大藏大臣開始會商並奉本國政府之命正式聲請藏相答以商酌之後再行回覆旋即辭别查此次法欲在日募債總額爲三千萬元聞據法國財政經濟上之情形固不必依賴日本此次實現募債之計畫者實欲表彰保有日法間之關係並固法國内之人氣而昂軍隊之士氣爲主旨且圖撥付軍需品代價之便故也至日本政府對此問題之態度固須與民間實業家銀行家接洽之後方能確答然大體償還期間至長於三年後開始償還利息六釐可以承受就現在之金融關係而言本年輸出超過達一億萬元以此狀態此際可以承借三千萬元之債云（十四日） 
　　東京電　今日内閣開會歡迎石井新外務大臣並協議歐洲外交之方針及法國在日募債等重要大問題（十四日）　 
　　北京電　袁總統對於國體變更問題之手續先定憲法抑先皇帝即位尚在研究之中籌 
安會與請願聨合會之意見恐將因此問題衝突（十四日） 
　　北京電　所謂籌安會致各省將軍巡按使等之密電四通十月五日經上海各報暴露該會理事長孫毓筠曾否認此電爲眞指爲揑造然由革命的主旨不問法律手續擁立皇帝之舉似成事實云（十四日） 
[來電]  
　　武昌來電　各報館鑒本月八九等日貴報轉載大陸報登有武昌長沙兵變等語殊屬該人聽聞敝境地方極爲安靜全省軍隊素皆謹守秩序力任保衛治安之責即長沙密邇函電時通此等讕言亦毫無影響務望迅賜更正是所至禱王占元叚書雲覃 
要聞一 
[英報論德軍力攻里加之原因]  
　　字林報曰戰報中所謂时加境者在里加杜拉堡（或稱特文斯克）及維爾拉之間地勢成三角形九月十二日以後德軍即力攻之軍勢浩大四路分進互相策應直撲杜拉堡其最北之一軍由蘇塞河與尼們河中間之地而趨正東第二軍在第一軍之南由斯柯譬斯基而東略線稍偏於北第三軍起於維爾柯米爾沿維爾柯米爾．新亞歷山大鎭．杜拉堡之大路而向東北進行第四軍則向斯文齊安尼進取其地介乎維爾拉與杜拉堡兩鎭之中間稍東有通接兩鎭之鐵路除此四路外尚有攻擊佛萊特里斯台特與米陶中間俄軍鐵路線之德軍其數多寡不得而詳八九月之交此方面戰情頗爲人所注意嗣後戰訊漸趨沉寂而杜拉堡交戰之消息遂常見於戰電今日東歐戰地之最引人注目者即在此里加境數日前德軍施攻之線延長約七十英里昨電謂已縮至二十七英里蓋德軍包攻杜拉堡與桀柯白斯台特中間俄軍右翼之謀今已暫時失敗矣德軍幡然變計尚有其他計畫寓於其中兹欲知其眞相當先察德軍力攻里加之原因 
　　或謂德軍志在攻取彼得格勒此言雖確然非充分之談或謂里加乃要鎭故德軍欲得之此說亦未嘗不是然仍非扼要之語蓋德軍之所以攻此者則以杜拉河（或稱特維拉）一帶戰事上與經濟上之價値故也俄國第一道總砲台線爲洛伏喬治夫斯克．華沙．伊文哥洛．與白萊斯特里杜夫斯克四處第二道總砲台線爲里加．杜拉堡．維特白斯克．波白魯斯克．與基夫五處德軍旣全得第一道總砲台線勢必進攻第二道以奪戰術上之優勢此爲德軍攻擊里加境之第一理由杜拉河爲俄國主要河道除中國外河道與國家生活最有關係者莫俄國若是河流長七百英里流域廣袤不下七萬五千方哩雖桀柯白斯台特以上流激水淺然舟楫可通直達維特白斯克腹地米榖蔴麥木料之屬溯流而下至里加口岸而輸往海外且有烏拉支河白萊齊拉運河與聶伯河相接如德軍奪獲杜拉堡則波羅的海與黑海商務交通之大道將因以中斷矣里加口岸商務繁盛數百年於兹位於杜拉河之右岸左岸有米陶鎭隔河對時若德軍破里加則不獨得一最重要口岸且可收河道之利用焉此德軍攻擊里加境之第二理由也 
　　德軍擬衝破桀柯白斯台特之陣地已數星期今忽縮短攻線其故有三（一）暫時停止其衝擊之謀（二）損失太衆難以維持七十英里之攻線（三）原集砲隊以期擊退俄軍但俄軍彈藥今已不若前之缺乏刻方沿全陣線進攻而杜拉堡方面尤似有極可滿意之行動惟據里加訪員云俄軍不敢自信敵軍之不能攻破里加故已凖備一切以防意外所有機械及可製軍械之金類物料悉已移去無存即敎堂之大鐘亦已移往他處近來陣線距里加不足二十英里而九日俄京電且謂德軍距杜拉堡僅九英里故吾人對於德軍之縮短攻線正未可謂德軍攻擊里加之謀已完全失敗也 
[論英法破壞希臘中立]  
　　華德日報云去年德軍入比時英法俄美均謂德國破壞比之中立爲世界最不善之事現在英法聨軍在薩洛尼加登岸亦係破壞希臘中立也雖希臘反對而亦不顧莫非希臘之中立爲無價値者乎抑如一張廢紙乎自英法破壞希臘中立後在英法之意亦抱不安惟恐人注意故大聲疾呼謂土殘殺阿米尼亞人若干萬庶人輕視希臘之事如謂土將阿米尼亞人五萬裝船運沉於海此等謊言殊堪發笑因五萬人不知須用若干船及若干兵方可故絶無人肯信也至阿米尼亞人實因土反叛之故夫旣反叛則土實有權壓服之現在美已出頭又駐土美使甚反對之惟此事與美有何關涉若夫俄在東普魯斯焚燒殺害殘忍已極又將平民俘去任意虐待彼時美使在俄正爲德之代表保護人并未聞美使有何等舉動足見美之中立確爲一面之中立也云云 
[日人心目中之間島問題]  
（十月五日東京發）（東京通信社社員飄萍） 
前月間中日外交上間島問題發生以來記者曾撰（關於間島問題之過去現在）一函載諸九月二十六日本報兹問題近日頗有益呈糾紛之現象更有當爲詳紀之價値特將三月以來日本全國各重要報紙所披露關於此問題之主張簡約錄出加以評判題曰（日人心目中之間島問題） 
　　日本有某法學博士曾以對於間島問題之談論一則載諸各報題曰（間島條約之利害）彼之所見言間島問題無論依中國之主張或依日本之主張其利害實皆在伯仲之間蓋謂依間島舊有協約（即依中國主張）則中國有裁判權然同時該協約亦許朝鮮人以土地所有權此一得一失一利一害也若依日本之主張將間島協約納諸中日新條約中在中國固失去裁判權然中日新條約反許日人以土地商借極無所有權是中國雖失去裁判權而同時收回土地所有權也所謂彼亦一利害此亦一利害兩國相伯仲也某博士之言如此記者按某博士之言未免取巧太甚蓋中國對於間島問題之主張其精神在以間島爲一特别區域不混入滿蒙問題之内故不受此次中日交涉之影響而原協約仍須維持不僅保守裁判權所以保守間島除已特許於韓民者以外之一切權利也若依日本之主張不但失去裁判權且因此以間島問題與滿蒙問題混而爲一間島即與滿蒙無二矣况土地所有權與土地商借權名義不同日人用 
之爲攫取之手段則一以裁判權易有名無實之收回土地所有權利害亦自不同尤有所當知者間島韓民十年以前已許以土地所有權今必改所有爲商借豈非僅在名義乎總之間島韓民當視之爲歸化國民中國一面與日本力爭一面速定國籍法將此等韓民安頓淸楚乃惟一之急務也 
　　又近日東京時專新報等研究間島協約言當從事於兩約之整理則純然一而主張之言也所謂兩約之整理即將間島協約修正使與中日新條約勿相抵觸如間島協約有某某等處爲開放地之規定彼言依中日條約日本人亘於南滿洲全體皆有居住往來營業之自由（第二條）則間島不必規定開放地當然受新條約之支配云云又言土地所有權問島協約所規定韓人在圖們江北雜居地域内有土地所有權中日新約則一律依商租之原則應改間島協約之所有權爲商租凡此皆一面之主張與中國之主張絶對不能相容無俟再辨 
　　今日各報乂盛行鼓吹間島問題矣如曰中國官吏如何虐待朝鮮人逮捕到日本領事館訴訟之朝鮮人二十名又曰鈴木領事非常强硬間島問題恐爲中日之危機至有世界新聞者則直言憲兵出動凖備矣（日本駐朝之憲兵）恐嚇威逼目中無人蓋有見於我國内部之多故但求臣大夏而君之無報胡之心故敢逆料其無能爲力如此凡我國民奈之何其勿醒 
雜評一 
[干涉報紙（無名）]  
　　據路透電稱有數處華字報不准登載反對帝制之言論嗚呼籌安會之宣言不云研究共和與君主之利害乎籌安會之得以成立非以不出研究學理之故乎何以今日官場反將有因其反對籌安會之態度而禁其出版云云也夫今日籌安會君主之勢力雖大然猶是共和民國也居共和民國改體之下許其主張君主已可異矣反不許人主張共和豈非可異之更可異者耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[參政院又將建議之傳說]  
　　參政院代行立法院自議决國民代表大會組織法咨行政府後該院對於此次國家大問題上之職務已告一叚落惟在各處投票决定國體結果彚總於該院以前尚有彼所稱爲法定應辦之一事即決定國體投票之標題應由該院議决咨行政府是也此事至爲簡易俟該院列入議事日程立即可以議决今日之會大約尚不議及近日外傳該院旣議定各處投票日期由各監督自定忽又慮其參差不齊有誤時機將提出一種建議案請政府通限各監督於十一月十五日以前將投票結果報告於參政院即定十五日在太和殿或保和殿實行比較票數决定國民代表大會之總意見以昭鄭重惟此種計畫尚不過一部分人之意見並未提出於參政院不知今日大會又有人臨時提議否也 
[時局艱危中之要人進退觀]  
　　政事堂機要局長及敎育總長定期日内交替一節兹聞張一麏氏連日與王式通氏將緊要事務接洽完畢遂於國慶日出府王即於昨日起實行辦事同日張亦已到敎育總長之任並於到任 
之前先行覲見矣 
　　廣東巡按使張鳴岐請假省親未邀允准兹聞張使之父業於八號病終天津庽所張使電呈總統懇請即日交卸篆務奔喪回津政事堂得電後日昨已奉總統諭覆電慰唁大略謂該使前此請假省父未允所請致令該使抱憾終天至爲歉仄當已派員赴津會同巡按使妥爲料理所有附身之事必能周妥時局多艱粤省地方緊要應准給假百日在署持喪俟將來定期安葬再行准假離任扶柩回籍深望勉抑哀痛移孝作忠云云 
　　廣西將軍陸榮廷請假在籍養病該省軍務由師長陳炳焜代理聞陸將軍雖經中央一再去電催其强起任事然據報病勢未痊近復遭喪明之痛預料一時尚難銷假聞政府决定令該省 
巡按使王祖同氏會辦軍務日内當見明令矣 
[財政計畫之雜聞]  
　　財政支配　政府以目下財政困難尚未全紓年來雖整頓不遺餘力尚覺左支右絀故屢就支配財政之方針開會研究聞籌議結果以外債之償還有關於國際間之信用不可不極力維持而國内用途則須極力撙節共支配方針如左　一以鹽稅關稅兩項收入全數作償還國債之用　二各省解送之欵項悉充中央政費　三各省之正雜新舊各稅收入專充各省軍政民政兩費　四財政上整頓計畫及特别擴張事業須以臨時特别收入或發行公債充之 
　改訂關稅　財政部以各常關舊訂稅則多係前淸雍正乾隆年間所定歷年久遠與現在物價縣殊太甚而舊則又無値百抽幾之一定稅率以　各關收稅人員往往有隨意估計等事特飭各關調查現在物價改照海關稅則折半徴收又恐此舉商民或有誤會聞已將改定理由 
編成白話淺說飭發各常關監督分布各商民一體知悉以免誤會 
　　歲計剩餘　審計院對於京外各機關歲計剩餘金異常注意主張令其依法繳庫兹聞該院現以三年度業已届滿正値各機關辦理决算之秋按照會計法第十二條應將剩餘之欵轉入次年度歲入計算已特咨請財政部分别咨飭各機關一律繳庫矣 
　　鹽稅預計　政府夙圖整頓鹽稅以裕收入而整頓之事第一須劃一價格决定明年須實行者即 
第一區如長蘆東三省山東河南兩淮等引岸定銷額爲二千六十二萬擔每擔徴稅二元五角預計收入五千一百五十五萬元第二區如兩浙四川福建兩廣雲南宜昌沙市松江皖西皖南等引岸定銷額爲一千四百二十八萬擔每擔徴稅三元預計收入四千二百八十四萬元總收入爲九千四百三十九萬元此項明年度鹽稅收數已列入於預算中矣 
　　照費請願　自驗契條例施行以來前淸王 
公世爵所有產業原屬事同一律後經財政部變通辦法另訂章程限期責令呈驗給予執照惟給照時須徴收一種照費定章亦極爲簡便乃聞日前有多數王公貝勒等以淸攝政王載澧領銜聨名具呈財政部瀝陳困苦情形謂此項照費旣難豁免可否以年俸扣抵藉紓困苦云云聞該部已爲轉呈總統大約可望照准也 
[津浦路案之結果談]  
　　津浦路案自五號公開後審理業經終結二次公開即可宣告裁决外間因前此洪少圃當庭詢問裁决日期庭長有不出十日之語遂傳有十五日宣告之說其實此案旣甚繁重裁决書定稿不易至早須本星期末方能辦妥故開庭宣告必爲下星期之事至將來裁决之結果或傳有兩人付懲戒有兩人交司法其餘案中人證皆可宣告無罪究竟如何彼時自見分蹺也 
[北京商學界之最近開會者]  
　　國貨展覽會　會場賽品除權度製造所商務印書館中華書局寳華樓文華樓老天利永增軍裝局上海潤昌行等八家自行經理發給約賣介紹劵外餘均由事務所辦理現已就會場後院北樓設立約賣處派員經理即於本日（十二）開始約賣凡欲約買賽品者可在會場内就近告知看護生塡給約賣介紹劵當日持赴約賣處交付定錢換取正式約賣劵 
　　上海冠華帽莊所製各種草帽銷行尚廣日昨某美商來會觀覽見而賞之特定購一萬頂預約明春三月交貨 
自事務所有對於圑體來觀減價售票之通函後日來各種圑體來會參觀者日見其多昨日雖細雨濛濛尚有天津家庭女子工藝傳習所職敎員多人由該所所長孫鳳熙君率同由津來會參觀本日上午又有新華商業學校全體學生由管理員率領往觀 
　　物產品評會爲專任審查賽品機關關係至爲重要原定設審查長一人主任六人現因賽品繁多擬再添設審查長一人主任四人與原章所定稍有出入故日内擬先將該章程修改以便實行組織 
　　邊遠各省賽品頗有解運在途陸續到會者廣西巡按使派委員張庸吳寳森二君押運賽品多箱亦於昨日運到刻正檢點陳列會場中又添幾許新品 
矣 
　　國慶日適値天雨遊人率皆裹足該會展覽人數亦因之而減昨日天氣放晴塵灰不起各官商界又頗有補行休假者故遊覽該會者人數極衆薄暮已逾萬人會場内外肩摩轂輳異常熱閙在該處經營茶肆酒館莫不利市十倍 
　　各校秋季運動會　日昨京師各學校在東　　長安街西頭英國操場開秋季運動大會各學校皆整隊而往旗鼓宣揚觀者重重圍繞統計四千餘人東西洋男女來賓亦甚夥上午九鐘至下午二鐘爲預賽時期下午二鐘至五鐘爲結賽時期其運動項目及童子義勇隊運動各項目一一如令操演當場獲勝之運動員計一百碼賽跑第一爲王文麟第二爲杜連科第三爲陳俊二百二十碼賽跑第一仍爲王文麟第二爲徐仲良第三爲李汝淇四百四十碼賽跑第一爲李汝淇第二爲杜榮堂第三爲王石卿半英里 
賽跑第一爲何約瀚第二爲甘某第三爲王石卿一英里賽跑第一爲何約瀚第二爲潘文奎第三爲謝寳朝一百二十碼跳欄第一爲關頌韜第二爲周金台第三未詳其最後之總分數第一爲淸華學校第二爲靑年會第三爲滙文學校農商總長周自齊海軍中將吳應科等皆賜有珍貴奬品以表敬重之意云 
　　維持女學慈善會　北京培貞等女學校八處爲籌集學欵以資維持起見特由各該校執事諸君聨合發起一維持女學慈善會於十月十三日起在中央公園開會三日兹將該會開會各辦法探誌如左　一十月十三號至十五號（即陰曆九月初五至初七）開會三日每日午前九鐘售票十二鐘開會下午五鐘閉會　二謂各大演說家演說三日　三中央公園許將殿座内桌椅並所搭棚借用三日　四江宇澄軍長贈用軍樂隊三日及步軍統領衙門警察廰憲兵營均臨期酌派軍警照料彈壓　五請新劇圑諸君均盡純粹義務三日 
[國慶日之武漢觀]  
　　武漢爲起義之區社會上對於國慶紀念素來重視元二年黎黃陂在鄂之鋪張無論已即三年段香岩將軍督卾時亦視爲重典軍署公慶烈祠大祭熱閙盛况較之其他一切慶典無有能及之者本年則適逢帝制問題當道以國體何日變更紀念即於何日訣别何必再導民以趨嚮共和故初聞漢口各圑體會議籌備國慶盛會即示意令其自行取消謂恐有碍戒嚴而將軍署烈士祠每届慶期之前一旬須委員籌辦布置燈綵牌樓等項此次則遲至八日始飭軍署庶務處雇匠將烈士祠稍爲點綴綵坊牌樓一無所有僅結綵張燈於門而已十日之 
晨軍政各界長官自薦任以上及以薦任待遇者均依 
舊例齊集將軍行署由王將軍段巡按率領分班至禮堂向國旗行慶祝禮鳴禮炮奏軍樂與從前無異惟 
紳商領袖起義功人參列典禮極形寥寥禮成赴烈祠致祭時値天雨各官祭奠以後向由各圑體 
各學校踵祭絡繹不絶者此次亦無多人各烈士遺孤及陣傷軍人往届此日必大有風光兹則遺孤敎養所取消傷軍養濟院解散故此二種點綴亦不可見而起義功人則早巳風流雲散現尚在此者亦因國體請願事大忙到祠與祭者甚少各學校學生整隊來祭者亦不多覯從前各校此日必聨合開運動會或提燈會最顯熱閙盛况今亦無有踵行者說者謂各機關各軍隊各學校在從前此日各有所忙本年則官場力主冷靜 
宜無事可忙但亦忙了半日軍隊則因戒嚴故歇操在營者尚獲休息其在外巡緝彈壓者仍勞苦異常惟學界得安逸一日至省垣商界因商會 
總理殷爾彝並未傳知慶祝警察亦無通知是日上午又天雨不息氣象愁慘故掛旗張燈者寥落可數而漢口商界則較著熱忱第未能大開慶會比户皆懸燈掛旗原擬在各該地叚内之保安會或商圑内舉行慶禮不料漢埠警廰偵知黨人有國慶起事之說誠恐商圑保安會中人着制服在外結隊行走可莫辨别特囑商會轉告各圑是日慶禮勿須穿着制服整隊赴各該圑會事務所云云以致各圑之慶禮又不克舉行漢上各報是日論調均深嘆共和紀念將從此永訣並刷印紅報次日停版一天以誌盛典各國領事是日亦聨袂渡江道賀飲讌而返午後江漢關監督兼交涉員亦在署讌請各領事云 
[湘省最近之黨案]  
　　華鴻吉係浙江仁和縣人現受黨人運動爲湖南僞將軍偕同僞參謀長陳鎭國來湘組設機關有李坤（即李豹）者係湖北監利縣人去年曾任郴縣警備隊隊長 
今年在省閒居適與華陳二人路遇原屬舊識華因 
李曾在湖北三十標二營當過兵士以爲有軍事知識遂邀令入黨委爲衡永彬桂僞軍區長囑令在省先行勾結軍警預備起事華陳二人旋赴日本籌欵李坤在省遂詐投警察廰内充當偵探在廰月餘即密 
以金錢施勾結綼叚人見其薪金無幾揮金甚鉅於是大起疑圑張警察廰長派調查員彭鼎胡義生等密查李之蹤跡彭等遂日與李聨絡並迎合其意思李 
誤引爲知己盡吐其謀並懇彭胡爲警界代表帮同運動事成之後各許以師長等職彭佯爲贊成復詢明符號内容等等立即密報張廰長張於次早派彭往搜其箱囊行李獲僞委任狀一紙華陳二人名片各一張符號僞物共一小箱立即將李送交將軍署究辦由軍法課長華君訊究李供認不諱遂判以死刑詳由湯將軍呈報中央核准即日執行鎗斃以示懲儆並通令所屬一律緝拿華陳二人矣 
[湘省毁學案何多]  
　　沅陵縣屬新勝鎭羣英兩等小學校長董克明邀集士紳提議以紫雲菴房屋撥充校址詎有郭德忠等開會抗拒竟將羣英小學搗毁該校長除就近禀報知事查究外特來省具禀巡按署請辦嚴使以紫雲菴能否撥充必須以理相商乃郭德忠等遽糾衆毁校殊屬蠻横特檄令該縣姚知事從嚴究辦 
岳陽培能女子實業學校常年經費係以該邑九華寺田榖四分之一撥充已歷兩年並無異議兹該寺僧和安等忽翻悔前案阻租不繳經該校長田學博控由縣知事勒令撥給並加申斥由是和安積恨於心竟糾衆將該校搗毁并打傷多人昨經該校長禀由巡按使飭令王知事嚴拿究辦矣 
　　衡山永勝寺原有常年修理租榖歷年盈餘爲數甚鉅經學紳馬秉直等禀准該知事撥充正蒙兩級敎員養成所經費在案乃經理此欵之常奎梧因欲侵吞此欵不肯支給並指使地痞將是校器具書籍一併搗毁昨已縱馬紳及該所長向盈秋等禀准嚴使檄令知事究辦 
　　安化瞿公坡淸眞寺存有欵項甚夥經學紳汪慶年等禀准縣知事興辦乙種商業學校已辦理一學期矣兹該寺首事馮頤齋等因要瓜分此項存欵不願辦學汪與之理論馮竟大怒立將學校搗毁現汪等來省禀請巡按使維持嚴使已飭該邑羅知事確查嚴辦矣 
[奉省匪禍與軍界之關係（化險）]  
　　奉省最近之匪燄除藍六等已逃匿無蹤外而最巨名之鑽天燕子固猶爲患未已也鑽天燕子名 
張海波始於牛莊海城一帶殺人越貨商民被其荼毒者已三年有餘乃屢剿屢遁終不落網去年經官軍痛剿後燕子竟遁往北路匿跡於新民遼中等縣後復大肆猖獗經二十七八師等軍剿辦又復歛跡兹聞該匪復於上月杪率領黨羽四十餘名在牛莊縣屬鄉警二區界内小吉安府一帶勒搶經縣知事委王巡官督帶游擊隊往剿據該區區官孫光第報告該匪在村曾燒毁草堆並房屋數間刦王姓家殺其家族又槍斃警兵一名經王巡官竭力追剿僅打死一匪餘均逃往海城界内云云奉省之匪患如此而某統領猶有飾詞朦報匪禍肅淸被段將軍面斥之事據奉天函稱段將軍下車後各軍長均往面謁商議交接事件日昨有右路巡防統領王良臣氏於晉見時叚將軍訽以防兵駐紥地點及軍隊有無缺額何以該管地面屢被胡匪搶刦而猶三次得列剡章似此沽名釣譽僞飾朦上安能專心軍務故於軍務反多廢弛王均不能答叚將軍乃大怒飭其暫退並未令其出署故自夕待旦均自禁於衛隊處翌日經某軍長代爲緩頰方始出署聞現因此事該統領及東邊某軍界長官均有更動消息 
地方通信 
[蘇州]  
　　小火警　閶門外星橋灣潭子里前晨八點鐘趙姓家早釁遺火於柴堆内延燒左右隣居數家經城廂内外救火聨合會及警廰消防隊派龍前往救息 
　　郎警佐撤差　吳江縣警佐郎國俊在縣署種種不法被該縣 
董事等來蘇赴道尹公署控告吳江縣知事得悉情形立將郎撤差並將日前毆打錢紳之巡士斥革究辦警佐一席則委外區警佐郭仲英接充已於昨日到差視事矣 
　　東西洋人遊歷　蘇常道尹昨接齊巡按使飭文近有美人（佑尼干）奥商（鼐捫）英商（克脫）瑞典敎士（達理白）日商（赤松忠三朗）（生田松造）（　林猛）等均持護照來蘇遊歷飭即轉飭所屬各知事警察廰加意保護以敦邦交 
[鎭江]  
　　又一銷化銅錢案　日昨有太和里對過隆茂昌銅爐坊店夥王友三押帶銅錢兩擔約百餘千文行至王家巷後身經二區巡士查見盤詰數語當即連同挑夫一併帶區報告該區長核辦 
　　縣立女學添班補習　女子高等小學校校長黃女士辦學十載頗著成效前以舊有校舍不敷應用呈請章知事拆卸永年廢庵移建校舍現將次第告成聞不日擬遵照部章添設補習一班 
　　烟案一律解縣　警區查獲烟案大都略爲處罰飭其改過釋放了事刻聞縣公署因各警區並無罰辦烟案人犯之權特飭嗣後遇有查獲烟案須一律解縣訊判不得再行由區懲罰故昨第一三區已將所獲烟犯王某等數人詳送縣署矣 
　　監督送辦之案　鎭江關袁監督昨日函致警務所並拘送伍雲卿一名請爲究辦王警長旋即預審據供前蒙袁監督派充瓜洲子卡司事曾經因事斥退惟當光復時袁監督曾向其借洋一千三百元除收過一千元外尚欠三百元特來要求償還等語問以憑何證據則又無辭以對王警長以其有意訛詐即飭收所拘留一面據情詳復請示辦法 
[揚州]  
　　調查學生成績　縣立第一高等小學校本屆畢業生七十人内有錢正澐盧鐸二生年級不符曾奉省署批飭留級補習一年嗣經該校詳復謂該二生程度與三年級生比較相等祈變通准予一體畢業現聞省署已飭淮揚道尹調查學生成績業經行文到縣轉飭該校長速將錢盧二生修業各科成績逐一檢齊詳縣轉道以便查考 
　　關於圖書館之控案　前充圖書館管理員彭蘭生因前開敎育行政會經衆議决以該館圖書有名無實爲節省糜費起見特臚列各機關要人兼轄職務並涉及某某冶遊嗣博等情曾親赴巡按署控告刻已奉批飭周知事詳細查復矣 
　　成衣公議加價　揚城成衣一業因各物昂貴所得工資不敷日用特於日昨一律停工齊集成衣公所開會公議加價不意有同業數人於停工之日在玉井街張姓私做被同人偵知立即邀集多人向該處責問並將某某等約至會館評理議罰 
[南通]  
　　懲辦勒捐之區長　金沙市區長李濱藉某紳之力得充斯缺遇有地方事件百端敲詐近被該區公民聨名具禀省署列舉勒 
 
 
 

Page 7

 
 
收糞捐等多款齊巡按據稟後已飭盧知事將該員拘押聽候懲辦 
　　電燈公司將成立　南通電燈公司早經成立惟盞數無多難以普及兹有某洋人來通調查城廂一帶應需電燈若干始克敷用現已竣事將赴滬購辦電機等件以期實行擴充云 
[無錫]  
　　三千里運河第一大橋工出現　無錫北門黃埠墩地方運河寛闊兩岸來往人衆日有數千全憑渡船運載船旣狹小人尤擁擠每値風暴雨夕時有危險之虞邑人士屢擬造橋以便行旅卒以籌欵未易遂爾中輟近有皖籍巨商吳君子敬素來熱心公益 
曾在其本籍地方捐建大橋一座開山斵石需款三萬餘金建築已及年餘年内即可完工兹吳君又以絲繭事業往來滬錫稔知錫地黃埠墩橋工關係至鉅復發宏願獨力捐建鋼橋一座業與 
上海求新廠訂立合同橋長二百六十餘尺寛二十四尺全用鋼鐵料造成計合銀元三萬五千元橋工限六個月告竣由該廠擔保一百年堅固於簽約日已付規銀一萬兩再於陰曆年關付銀一萬兩該廠業已着手配合鋼料預計明年陰曆三月遊春時節定可行新橋落成禮聞錫人擬於該橋落成日開會歡迎吳君到橋觀禮並擬題此橋名或稱吳橋或稱子敬橋以爲永久之紀念計運河北起京通南至浙杭長逾三千里跨其上者從未有此項大橋工云 
[杭州]  
　　烟商將開討論會　浙省各烟商因組織分支棧事擬開會討論一切昨已致函同業略云烟類公賣費業經兩次核減至一元五角將來分支棧成立之後尚能分别貨物之高次釐訂費率報部修正則必更有減輕之希望此番代表進京之效力良非淺鮮惟組織分支棧照公賣局暫行章程殊多窒碍是非聨合各屬同業共同集議不可事屬創始亟應集思廣益以期妥恊用特函請貴處寳號迅派代表來杭共商組織分支棧之方法准於陰曆九月日開各屬全體討論大會届時鵠候賁臨云云 
　　杭縣北鄉之斗壇　杭縣北鄉一帶自陰曆九月初一日起一班好事之徒挨户寫捐在各庵堂寺院内起建斗壇延請一種不僧不道之徒誦經拜斗日夜不休昨爲各壇過關之期循例搭一高臺法師披大紅袍仗劍前導紅男綠女結隊相隨從臺下穿過名曰度關一時頗形熱閙並聞本届該鄉斗市較往歲更盛臨平亭趾五杭小林博樂五處共有斗壇八十餘處之多 
[安慶]  
　　國慶紀念　十日民國紀念日皖中各機關各學校均張燈掛旗並放假一日各商店則先期由警廰出示曉諭一律舉行慶祝以彰盛典 
　　軍人宣暫　日昨倪將軍由京回皖召集各局所長官及軍署屬員於十月八號淸晨蒞北門城内大拐角頭關岳二聖之廟舉行宣誓典禮倪將軍親詣二聖神位前拈香致敬行三鞠躬禮後向衆宣布誓詞其大旨謂軍人不外以服從命令盡心愛國爲原則他如恪守軍紀嚴飭營規猶其餘事宣畢而散 
　　拿獲著匪　皖北宿縣近有著名匪徒王開得李得勝等糾集黨羽數百人在閔賢集地方大肆搶刧燒殺淫擄無所不爲居民惶恐當經該縣李知事偵知即派衛隊多名前往緝拿詎該匪徒 
竟開槍抗拒然著匪王開得等五名卒被拿獲昨已由該縣詳請就地正法矣 
　　將軍赴蚌　倪將軍回皖數日即將軍務整理規畫一切并赴各營閱操已畢惟現値寒冬伊邇皖北振務猶爲吃緊仍須親自督理故於今日（十二）下午二時仍　利濟兵艦赴蚌所有在城各官廰職員均赴江干歡送 
[長沙]  
　　唐人寅免職原因　湖南財政紊亂紙幣元斥久爲人民所痛苦中央所派湖南銀行監理官唐人寅未能從事整理湘人久已患之昨唐人寅免職之令忽下湘人初不知其故後探悉湖南商務總會會長周國鈞曾擬一說帖託某要人交於財政部該部始知唐之未能盡職故呈請免官周之說帖說明財政紊亂原因及整理方法頗爲詳晰云 
雜評二 
[湘省毁學案感言（默）]  
　　保護寺產早有明令何以前此毁學之案不多見而今紛然日出耶蓋彼等寺僧之心理以爲前此寺院之改設學堂寺產之改充學款皆由革命而起也革命者革我輩僧侣之命者也今民國仍返乎帝國一切將復舊制則我僧侣允宜恢復因有之勢力蓄此一念於是以藐視學界之心挾其歷年積憤一齊發洩而毁學之案以起夫中國之僧侣非有宗敎思想者也不過一種無業游民而已在前淸時憑藉舊業倚託奥援雖未如法國大革命前僧侣勢力之暴横然其傳布蔓延坐食分利實占中國游民之大部分一旦乘此帝制潮流而興耗國力長迷信且勿論其如敎育之摧殘乎哉 
　　雖然我國依帝制以生活之游民何限昔之爲共和而淘汰者今皆額手以慶好運之將臨寗僅寺僧之竊幸歟寗獨學校之不幸歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[華界亦將調查户口]  
　　調查户口爲杜絶匪蹤之要政本埠莫法兩租界已經次第實行華界中亦應接續辦理庶匪徒無從託足商民可以安居樂業兹上海縣沈知事以冬防將届且奉巡按使令飭舉辦調查户口是以與淞滬警廰徐廰長往返函商妥洽日内即當會銜出示開辦所有城内外並閘北及浦東沿灘一帶歸淞滬各警區擔任其三林塘高家行並西南鄉閔行鎭顓北馬橋漕河涇塘灣等處歸地方巡警各區辦理不日當可實行調查矣 
[因謡言而飭辦警察]  
　　國體問題發生以來屢經中央通飭軍巡兩署轉飭各該地方官吏嚴禁謡言保持秩序迭經飭行遵照在案兹聞江蘇齊巡按使以近日杯弓蛇影深以警察不能普及四鄉爲　昨特電飭楊道尹着即轉飭所屬各縣知事籌辦鄉鎭警察所需經費應如何設法由地方籌畫着各該知事詳擬核辦以保治安 
[水利工程之進行]  
　　本省水利計畫前由江蘇齊巡按使呈准中央飭行江兩水利局召集各縣會議籌欵辦法就河流經過受有利益之田每畝抽收水利經費三分分上下忙帶征以兩年爲度業經核議備案分别飭行遵照在案兹悉此項工程自本年七月間開工先從測河爲入手按照所訂計畫進行以來現已將及吳淞及太湖一帶昨由齊使電飭經過各縣妥爲查照保護以重要公 
[禁米偷運出口之嚴密]  
　　江海關稅務司以上海一埠近來米價昂貴實由奸商貪關漁利私將米糧偷運出口所致實與民食有碍亟應嚴行取締除諭飭扦巡人等稽查米石不准裝運出口外所有漢口等埠請有護照准予驗放之軍米如遇裝運來滬仍須報關出口者應將起存棧房之提單及該口報關所給之原派司一併呈由滬關查驗相符再行加發綠派司給予收執届時由滬出口仍當報關俾便派令洋員督同押卸裝輪起運以防奸商暗中掉換本省大米偷運出口等獘昨特諭各報關行曁海關扦巡人等遵辦矣 
[靑年會童子部落成開幕]  
　　前日（十三號）爲本埠中國靑年會童子部落成行正式開幕禮之第一日是日下午七時來賓已陸續而至都係　　報三界人物約有千餘人迨鐘鳴八下總統代表楊小川道尹鎭守使代表趙聨黃君美國水師提督等先後蒞止由童子圑排隊音樂隊奏樂迎入客廰稍憇然後由該會董事等邀人殉道堂升坐講台來賓亦一律入座主卒座者爲副會長王閣　君起立宣布宗旨後由吳虹玉牧師祈禱次爲楊道尹演說略謂今日靑年會童子部新屋　成鄙人奉大總統命令代表到會致賀按世界最可寳貴者爲靑年而靑年之基礎實在童子靑年會能體貼　意組織童子部對於童子敎養兼施一能活潑童子之性靈二能操練　子之身體三　　化　子之氣質使一般童子成爲　全之人　　君苦心　　於此可見故吾大總統吾政府對於靑年會極表歡迎贊成成之意且鄙人亦屬靑年會會員一份子今日躬逢斯盛欣幸奚如敢爲在座諸君謹祝靑年會萬歲靑年會童子部萬歲云云繼上海正樂社男女社員唱歌美國施弼爾博士英語演說由華總書記曹雪贋君轉譯　謂　人意見不同宗敎亦不同有以淸淨無爲　居荒僻不與世事謂可修仙得道不知實爲社會之蠧因其不聞世事其衣服飲食皆須仰給於人實是廢物而已何樂有此人類我耶穌敎則不然專以捨身救人代人服役爲主靑年會卽代人服役之所也今童子部落成更可實踐我耶穌基督之主意　力於社會服務以養成童子完備之人格成完全之樸範並願熱心公益之士多爲贊助則成效之速自不待言云云述畢乃由美國來會理君代表萬國靑年會授鑰與會長鄺富灼君在座者均鼓掌稱賀復由正樂社全體上臺唱歌歌畢由李提摩太君祝福散會時已鐘鳴十下矣 
[丹陽同鄉集議遷塚紀事]  
　　老西門外京江公所前由旅滬丹陽同鄉捐助之新閘鄭家浜及法租界盧家灣兩處基地共有十二畝零作爲義塚地址兹因該二處爲西人建築馬路曁洋房禁止棺柩埋葬故由該公所經董定於前日開會提議遷移塚地等情曾紀前報前日（十三號）午後二點時旅滬丹陽帮同鄉均赴京江公所會議當由董事邱渭卿報告鄭家浜盧家灣兩處義塚地近因西人阻止棺柩埋葬故該兩處之義塚已屬無用應另行購地將所葬棺柩遷移安葬現擬將鄭家浜盧家灣兩處地基十二畝零一律出售即以所得地價銀兩在丹陽地方購買地畝若干將原葬棺柩運回丹陽埋葬俾死者屍骨得以回歸故鄉運棺遷葬等費亦在地價欵内開支如有不敷由公所公欵項下撥補現在諸同鄉旣經蒞會應請公决云云當由丹陽帮同鄉起言該兩處之塚地係由丹陽同鄉助入並非公所購置今欲售賣殊不贊成惟塚地現在應否遷移應由丹陽旅滬同鄉各商業各選代表一人至舊曆本月十六日再集公所會議决定遂即散會 
[兩造均違法律]  
　　原告私販烟土　被告串同吞没 
　　土販魯人李德英近由海參崴購得値洋三千零二十四元之烟土托羅宋公司新皮斯輪船西崽顔臣緒挾帶來滬販賣詎顔串同叚錦文胡寳宏諉稱被海關查出充公意圖吞没經李控經公共公廨將顔等三人提案判各交二千元人洋並保無保收押候究在案昨晨由廨復訊兩造均延律師上堂代辯王會審官核供商之美領畢君以被告等串吞固屬不法而原告私販烟土亦係違背法律遂會判叚胡二被告仍交原保顔臣緒無人具保着仍還押候再訊核 
[又獲黨案嫌疑人]  
　　本邑西門外第二區警察署長警在該管境内緝獲黨案嫌疑人陳某一名解署當場在身畔搜得證物據供住在南市十六舖協興里某號門牌内等語該署　派警至第一區警察總署請爲協查該處地點有無同黨經董警正撥派長警前往該屋查問所居之人均云係在輪船馬頭小工爲業者旣而搜檢室内並無證物遂將同居之甲乙丙等五人一併押解到署然後交來警帶回該區署歸案辦理 
[公堂續訊私造官錢票案]  
　　新閘捕房先後在新閘梅白格路三德里五百二十八號虹口愛而近路鴻興里九百九十五號門牌破獲私造川鄂兩省僞紙幣機關並拘獲王永淸（即王樹丞）吳阿和吳德和陳根寳陳金生等五人復由閘北警署偵探在華界永盛里拘獲同黨吳桂芬由捕房移提解廨質訊因王永淸稱係江寗馮上將軍委派駐滬密探延請費性惇律師函致捕房公廨聲請速訊曾經公共公堂於前日上午復訊後諭令將一千人一併押候下午續訊各情詳誌昨報前日午後王襄讞與美領畢君升座特别刑庭繼續復訊中央政府由代表穆安素律師到堂請究並請訊明後照章引渡即由被告王永淸之代表費性惇律師向王詰據供稱捕房在愛而近路鴻興里九百九十五號門牌内抄出之照片信件此等信件均未見過實爲僞造而照片係前年在天津時曾與鄧海秋合拍一片想今鄧海秋因我破獲伊同黨之曹振武梁忠海挾怨希圖報仇故將此照片翻印成單身照片連同此種僞造信件放在此犯法機關内俾破獲時可以藉此嫁禍否則所有信札何以均非郵遞無一信黏有郵票即使託人面交何以不送至寳山路我之家中乃送在我從未去過之處至於私造僞紙幣之合同我更絶對不能承認因所簽之名字並非我之親筆可 
以當堂核對况旣簽名字何以又蓋圖章且所蓋鑑中二字之圖章我從未有過查鑑中二字是我三年前在天津與鄧海秋爲友時之名字今我改名永淸已經三年鑑中之名久已不用至於在我家中抄出之手鎗因爲偵探所處之地位頗爲危險故備以防身云云繼據政府代表穆安素律師向王詰據供稱我之駐滬密探由馮上將軍密派故除馮上將軍外無人知曉因此實際上雖爲密探然欲探詢黨中舉動佯與黨人爲伍不知者咸謂我亦黨人是以華界未便居住曾賃居於租界大通路五百零三號門牌迨被鎭守使偵探張心田將我拘控捕房釋出後密探之名始露故即遷居今住之華界寳山路至於曹振武梁忠海及近來拘獲之毛天（即　天標）等案 
雖因我係密探不能露面由我手下之偵探崔玉成張湖泉經辦但均由我指派與我自辦無異是以鄧海秋等希圖報仇吳桂芬係與我認識但伊亦係鄧海秋同黨爲曹梁等案亦與我有隙　於我佯與黨人爲伍之際充當密探之事萬不能稍有流露否則性命早爲黨人結果云云復經穆律師將鴻興里租賃房屋由王付給定洋以及照片信函等件逐層盤結良久又據兩造律師略爲辯論中西官核供會判被告等仍一併還押候再復訊核辦判畢即行退庭而王永淸等被告六人即由中西探目及華探張林泰陳保祿衛金福恊同一百五十二號西探解回捕房還押 
[帮匪不認搶刦土棧]  
　　帮匪吳明春因捕房查得與福建路郭源茂土棧被刦一案似有關係由探錢壽生將吳及其姘婦曹江氏（即强盜老五）並寳珠招生兩女孩一併拘解公共公廨奉飭分别收押嗣經捕房一再向吳研詰堅不承認搶刦郭源茂土棧祗供認在小久安里内攔刦徐根友値洋一百餘元之烟土價賣與北京路六百十一號門牌烟膏店主汪安卿故由捕房將汪提解公堂判押候帶同吳明春質究在案昨由捕房傳同見證某老虎灶主王阿金將吳汪及曹江氏等併解公廨請究先由中西包探禀明前情繼由原告投訴被攫情形請追並據王阿金上堂證晨介紹吳明春將土賣與汪安卿各節訊之吳明春供認攫土賣與汪安卿仍不認夥刦郭源茂土棧質之曹江氏供與吳明春私識寳珠於去年買作義女招生是伊親生供畢流淚不止汪安卿則延律師上堂辯稱所買烟土均貼用印花並不知來歷不明等語俞代襄讞員核供商之美領郭君以吳係過犯判押西牢半年期滿逐出租界汪與曹江氏開釋兩女孩准交曹江氏領回完案 
[盜匪屢犯刦案]  
　　本月初滬甯車站北首夏家觀音堂廟内被盜劫去値洋六百元衣物現洋並被刀傷住持僧就華報經淞滬警察廰偵緝在案兹悉昨報所載逮獲之紫金路刦案盜犯亦即是案刦盜係由淞滬警察廰偵探長傳明遠偵悉該盜等匿居滬西麥特赫司路九百二十二號屋内故於前日報請靜安寺捕房派令華探目陳永康及三十六號西探煞辣文協往拿獲盜匪淮安人俞德友海州人卜永發王金貴阜寗人潘阿六周蘭亭並盜婦卜吳氏徐繆氏徐彭氏等男女八人搜出勃朗林手鎗一支鎗珠二十粒一併帶入捕房分别拘押於昨晨由該捕房捕頭派令中西各捕將俞等各盜押解公共公廨請究先由中西包探上堂禀明協同警廰偵探將俞等各盜拿獲情形並將抄獲之手鎗子彈呈案請察繼由傳偵探長投訴偵知該盜等匿跡地點報捕協同拿獲各節並稱查得俞等各盜與城内紫金路搶刦陳姓家拒斃事主一案亦有關係請爲移提歸案云云會審官王肇之商之美領畢君會判俞等男女各盜分别押候另行訂期預審再核 
[包探拘獲匪徒]  
　　前晚法捕房探目黃錦榮包探韓邦達方福林程芝卿等查緝至後新街地方見有匪徒三人欲圖搶刦上前盤問該匪等突出手槍拒捕該探等即將手槍奪下拘獲俞桂生一名解入捕房抄出槍珠一排經石總巡詰訊據俞供稱欲搶烟紙店俟搶成後再往崑山縣地方搶刦所有同黨諒必已往崑山等語石君諭將俞匪管押立飭該探等至火車站守候果見匪徒王東海到來乘車當場協同該區巡警將王拘獲解往巡局准交包探韓邦達帶回法捕房訊辦 
[研訊盜案將令偵探質證]  
　　上海縣警佐署淞滬警廰及公共公廨法公堂等緝獲搶刧各案 
之盜犯均送鎭守使署請按軍法訊辦如非罪至死刑者仍行發歸原機關訊擬判决歷經辦理在案近來獲解鎭署之盜犯每奉提訊供詞狡展堅不招認以致不能迅速判結兹特規定嗣後凡遇盜犯訊供狡賴者卽飭原獲之偵探來署當堂質證以便指　藉違判决聞已通飭本埠縣警各署曁兩公廨等一體飭知各偵探查照矣 
[恊同拿獲盜犯]  
　　法捕房包探韓邦達陳子卿昨投五區警署聲稱有盜案要犯王桐海一名匿居華界等情薛警正即飭偵緝隊恊同將王拿獲略訊一過交來探帶回歸案究辦 
[謊報盜刦之澈究]  
　　天津路同吉里大豐洋貨號因謊報盜刧經捕房查悉派探往傳報告盜劫之學徒裴某以便澈究在案前日捕房又派探至該號着交該學徒而該號經理人藉詞推諉不允交出該探等即據情回禀捕頭核辦 
[請領巡兵擊鬭案内之槍船]  
　　淞滬緝私隊趙正芳部下鹽兵因發餉遣散與衛兵衝突釀成擊鬭一案業已結束詳情迭紀前報兹悉趙隊長查得己之座船一艘及槍船十二艘前奉警廰飭知一區署及水巡隊代發租船費一月分别給各該船主領去其座船則由水巡隊妥爲看管在案現因案已結束該隊長即具禀警廰請轉飭潘隊長給予具領以便退還船主 
[萬國商圑各隊定期聨操夜戰]  
　　上海萬國商圑中華隊正隊長葛第四十六號命令夜戰　（日期）十月十六號即星期六　（時刻）夜十一時四十五分前到齊　（聚集）靜安寺路喬其旅館門前即靜安寺路電車停止處　（服章）大帽冬季號衣彈袋腰帶脚包槍剌糧袋帶糧水瓶帶水　（槍械）十一時自向總司令處領取　（守營）本隊及機關砲隊工程隊葡隊用大帽　（攻營）餘隊用小帽　（槍彈）無子槍彈臨時發給　（必到）除有病在床者其餘人人必到不得 
請假　中華民國四年十月十三號發 
　　初選調查名册確定宣示 
　　上海縣知事兼初選監督沈昨發通告云案查國民會議議員本初選區調查名册業奉復選監督移交審查完竣自應將確定名册依法宣示仰本初選區還舉人及被選舉人一體知悉特此通告　計開　選舉人（高等官吏類）王宗毅等十四人（學校畢業類）黃鎭磐等十五人（畢業相當類）王枚功等三十人（不動產類）楊士輝王遵善等四百二十二人（商工實業資本類）曹顯英鄧儒臣等三百六十人　被選舉人（高等官吏種）王宗毅等十四人（學校畢業類）黃鎭磐等九人（畢業相當類）汪錫增等二十二人（不動產類）吳寳地姜浤等一百十二人（商工實業資本類）黃楨熙包鰲峰等九十六人 
[整頓關稅之通飭]  
　　海關施監督近接財政部飭開案查各關徴收洋稅及五十里内常稅向係會同稅務司辦理其五十里外各常關則監督負管轄專責當此財政支絀之時各該關應興應革事宜本部已不啻三令五申在各該監督剔除積弊整頓稅收固不乏人其陋規未盡歸公冗員未盡裁汰私收私放之弊未盡廓淸稅外收入之欵未盡列入單票者亦在所不免至四聨單應如何聨合鄰近關局互相查驗子口三聨單應如何嚴禁濫發認眞稽查新稅則未實行以前凡舊稅則不及海關折半之數應一律加足此數其巳逾半稅或相等者均暫仍其舊應如何查明貨價切實徴收此各該監督所亟宜一體籌辦者也現値庶政俱興國帑奇絀自非責成徴收各官吏認眞整頓無以擴稅源而儲庫用上開普通興革諸端應由各該關監督切實整理除分行外合行飭仰一體遵照母違切切此飭 
[認稅商家須繳押櫃]  
　　上海稅務總公所吳所長刻接蘇省財政廰長飭知以各業認稅商家間有每月繳稅延宕往往藉口生意不能起色因之累月經年未能淸結者當此整頓稅　時代自應調查明晰如有認數未 
足者照例酌加二三成稅數以補公欵之不足並令各該認稅商家照新章須預繳押櫃洋一個月存儲該稅所以昭信用等因當即遵照轉飭各認稅機關一體照辦矣 
[紹酒業請減存貨征稅之允准]  
　　本埠烟酒公賣一事南北市紹酒業曾組織第六分棧由省局長規定價格到貨每担征收洋四角八分存貨每壜征收洋一角二分嗣由該業不能應允曾請南商會總協理向謝分局長商議通融方法俾存貨征稅稍沾便宜則到貨稅數遵照認納兹奉省局長核准通融辦理將存貨改爲每壜征收洋一角零八釐由商會轉知南北市紹酒各同業代表查照聞巳願允照征矣 
[商界公聘法律顧問員]  
　　本埠商界中因對於法律素鮮研究遇事動多製肘是以擬聘法律家主任其事俾有交易上訟案發生隨時討論解决方法兹聞由天一三大等墾務公司及麵粉公會開明公司糖北貨公所華商電燈電車公司各號商及棉花檢驗局棉紗公所南商會内各圑體等公聘法律家狄巽公君爲法律顧問員刻已訂定陰曆本月初八日下午六時假南商會公讌并行歡迎禮俾與狄君共同討論一切手續聞狄君事務所即設於南商會云 
[旅滬紹興同鄉會開會紀事]  
　　昨日旅滬紹興七邑同鄉會假城内穿心街浙紹公所開第五次大會是日適値天雨到會會員尚復不少下午三時開會推君村夫爲臨時主席首由議長杜亞泉報告議事會情形繼由總董宋漢章報告董事會所辦事宜次魏淸濤陳繼武許默齋杜亞泉裴雲卿諸君相繼演說大致注重聨絡鄉誼維持會務魏君力勸會員勸募水災捐救裴君提倡家庭職業末由許默齋君報告當選議員姓氏票數計被選議員五十九名於五時散會 
[海關巡工司之曉示]  
　　護理各口巡工司額爲通行曉示事照得本巡工司查鎭江關稅務司所屬界内莊遜沙之東地方移置警船浮一個合將其情形度勢開列於左　計開　一長江鎭洋縣在狼山水道莊遜沙之東沿曾設尖圓形黑色警船浮一個現今移在朔望潮落時水深三丈四尺之處自浮視福山塔爲北八十六度五十分西相距九里半　爲此合即遵行曉示各處船隻務宜留心詳記以免疎虞勿忘勿忽切切特示　民國四年十月十二日第六百一號示 
[新浦東報郵局准予掛號]  
　　新浦東旬帮自民國二年繼續前浦東報出版以來將届三載每期報數達三千份初由倪菊裳等函請上海吳前知事移咨郵局掛號發行近以陽曆十月六日報社遷入南市徽寗碼頭三興里後復由楊無我唐小村金韞冰倪菊裳等重行具禀淞滬警察廰當即照會郵務管理局已核發掛號執照矣唯遷移時事務正多故前出之第七十二期報與十月十五日出版之第七十三期由郵併寄於各閱者并聞如有未獲寄到之地可函開姓名住址請該報續行補寄云 
[保存汪瑶庭去思碑]  
　　本邑公款公產經理處昨致沈知事函略謂新建築之縣公署業已落成舊公署將次召變惟前升縣汪公瑶庭在任時勤政愛民頗爲合邑紳士所感戴曾公立去思碑亭於署屋西偏俾留紀念今公署行將遷徒而此碑爲前淸舊蹟急宜設法保存以垂不朽爲此肅函奉達報請縣長准由本處雇工運回保管云云 
[英美工捕局總辦歸國]  
　　公共租界英美工部局總辦雷福森君於前日下午請假歸國業已乘輪出發矣 
[中國顔料廠招生實習]  
　　紹興中國顔料廠製造主任王搢言君來滬辦理分廠製造藍靛就近供給已經開工製造聞於製靛餘時並敎授各種日用化學工藝招生實習凡高小畢業有志此項工藝者均可報名往習該廠又招募外埠經理家佣金從豐並得到廠實習染法聞報名處在本埠大南門外大街慶字一百零三號門牌内云 
[苦力之末路可憐]  
　　江北人薛三向爲車夫現因貧困無聊於前晚在靜安寺西路旁樹上自縊身死由捕房將屍車入驗屍所嗣因查無家屬飭地保蔡興順報堂收殮 
[祝融氏賁臨妓院]  
　　昨日天將破曉時浙江路一百三十五號門牌雉妓院内忽爾火發延及比鄰一百三十四號雉妓院及後面西安坊弄内妓女史湘雲洪媛媛兩家旋經捕房皮帶車到場灌息共燬樓房六間事後捕房恐有别情即飭華探目張寳榮協同西探往查起火情形復候核奪 
[惡鴇虐妓之懲儆]  
　　汕頭路觀盛里五十三號門牌雉妓院鴇婦陳李氏因價賣良女 
馬金寳逼令爲娼以致該女下體受傷猶令接客不遂百般凌虐經人函告濟良所知照捕房派探將女與鴇婦及五歲女孩桂卿查獲分别拘留昨晨併解公共公廨請究據馬女供稱年十七歲 
 
 
 

Page 11

 
 
淸江人父母雙亡被人於八月初携帶來滬價賣爲娼不堪其苦求恩超豁訊之陳鴇供詞支吾中西官核供會判馬金寳桂卿併發濟良所留　陳鴇押女所半年示儆 
[串放白鴿案移送檢廰]  
　　住居北四川路一百四十二號門牌之朱笑山控議謀慶福陳明甫孔金壽（即許金壽）陸老太李趙氏及在逃之蘇州婦人李老三（卽王玉芳）等串放白鴿等情由探將顧等男女各人及傭婦許張氏一併拘解公共公廨迭經訊供未結在案昨經中西官提集兩造復訊之下以此案發生在内地且據原告供稱其妾李老三現匿蘇州因即會判一併押候備文移解上海檢察廰訊辦 
[女伶私逃牽累同伴]  
　　有顧姓女伶於前日忽然私出不歸昨日伊父顧根福偵知實被同伴女子陸阿四引誘逃逸阿四之父陸英生亦有串同情事故將陸父女扭至法捕房控請追究英生供稱住法租界己歷二三十載從無不端之事實被誣指阿四供女子雖與顧女同班唱戲素不交好聞顧女另有外遇不知隨何人逃去女子實未誘逃求察捕頭准予交保限七　尋交顧女到案候訊 
[移提姑嫂串同捲逃案]  
　　甬人應會照在某洋行爲買辦家居元芳路五百八十六號門牌其女杏娟於六月二十五號偕其嫂某氏以至湖北路孟淵旅社九十八號房間探　親戚爲田捲取値洋三千元之衣飾與其表戚陸雨莊逃匿北四川路迤北華界詎事機不密近被其父値悉報請閘北警區將陸與女並跡涉嫌疑之傳有堂一併拘解淞　警察廰訊押在案前日經虹口捕房捕頭得悉以此事發生在租岑應歸會審公堂訊辦禀請公廨備文於前日派令華探李明泉恊同一百九十號西探至該廰將陸等男女三人揸回分别拘　昨晨押解公共公廨請究經中西官略訊一過判仍分别押候下 
禮拜二訊明核辦 
[和誘罪成立候辦]  
　　竺朗宸在檢察看庭訴姚掌榮誘姦伊女阿娥並捲去衣飾等物一案前日經李檢察官傳訊之下以姚和誘罪成立判與阿娥分别還押候辦 
[閘北之烟禁]  
　　前日閘北檢察分庭將　實烟犯七起起訴審判分庭經陳推事分别判决王得　帶烟膏四兩罰洋四十元王雲冬帶膏土二兩四　烟具三件罰洋四十元徐觀貴帶無印花土二兩五錢罰洋四十元徐紀　無印花土一兩三錢罰洋十五元邱文彬帶烟泡一個罰洋十元徐少亭帶烟泡三個罰洋五元郭菊齡帶烟泡一兩五錢烟灰一錢罰洋十五元一併押候繳洋開釋 
五區探警前日又在滬寗火車站查獲烟犯瞿老三薛金福高鴻成浦正寳汪仁卿陳蘭溪顧甡六等七名抄獲無印花土兩包烟膏烟泡烟灰共三十餘兩嗎啡一錢一併移送檢察分庭預訊收押聽候起訴公判 
[攔刦案分别判押]  
　　匪徒陳阿炳前日在廣東路攔刧土版朱守仁値洋七十五元之烟土又流氓王福林在山西路攫取莫土氏金挖耳均經包探查獲昨晨併解公共公堂經中西官分别訊明判陳押西牢半年王押一月分别示儆 
[攫取金挖耳]  
　　流氓陸和生前日在九江路攫取王吳氏金挖耳圖逃被捕追獲昨解公共公廨經中西官訊供不諱判陸押西牢三月贓交原告領回 
[聲請給諭止付存銀]  
　　英商愛倫律師昨晨偕譯員蔡耀東投公共公廨聲稱爲倪仁宰代表因倪存銀三千兩於中華汽船公司作爲買辦押櫃兹被張海珊私支銀一千三百十四兩一錢五分内有銀一千兩存於四明銀行户名徐支春又被張支去洋三百八十元現尚存洋一千元恐再被取故延敝律師代表要求堂上給諭該銀行止付云云中西官諭候查明再核 
[誌謝]  
　　浦東中　校定於十月二十四　開秋季運動會承贈入場劵四紙謝謝 
[氣候報告]  
（上海徐家滙天文臺天氣測候報告） 
　　十月十三日黃河及揚子間有反旋風爲勢平平北京東北有氣壓微降各地氣壓升降甚微上海陰晴揚子沿數地有雨但不細續 
　　十四日上午天陰靜頗燥日出時有微霧 
　　十四日下午四時三十分豫測天陰海濱微有東風 
　　十四日下午四時前二十四小時内上海氣候温度至高七六．三至低五九．七去年同日至高八一至低六一．二 
雜評三 
[來函（訥）]  
　　救國儲金發起時報館之來函紛紛皆踴躍儲金之來函也今日報館之來函又紛紛皆索還儲金之來函也今日索還儲金之人非即前日踴躍儲金之人耶何以前則　心救國而今則淡然置救國於腦後歟 
　　嗚呼民意可知矣 
來函 
[泗水商務總會來函]  
　　儆啓者念自辛亥年武昌起義各省響應不數月而南北統一宣布共和羣情翕合一心推戴迨至正式政府成立各國皆爲承認是内國外國皆以共和爲中華適當之國體絶無間言也乃有楊度孫毓筠嚴復劉師培胡瑛李夑和等倡立籌安會主張變更國體易民主而爲君主竊恐邪說流傳人心因之淆亂國本因之動摇矣浸假宗社黨要求復辟何以解於淸室浸假而革命黨聲罪致討生靈塗炭何以解於國民浸假而東鄰伺隙再提五號五項之條件强迫承認何以解於東鄰浸假而歐戰解决各國蜂擁而來羣起要求以爲相當之酬報何以解於各國内審國情外度邦交在在貨爲險象若不亟爲匡救中國立見危亡敝商會有鑒於此爰於陽曆九月二十一日晚開特别會議公同表决隨於九月二十三日致電大總統政事堂參政院肅政史并電上海諸報館轉達各省將軍巡按使各商會各社會去後因恐英文電語翻譯未能條達合將電文函送貴報即希登諸報端俾衆週知曷勝感佩之至　泗水商務總會籌辦愛國捐事務所公啓民國四年九月二十四日 
[兹將陽曆九月二十三日致電各處電文列左]  
　　分電上海申報時報時事新報各報館轉達各省將軍巡按使各商會各社會公　楊度等倡立籌安會變更國體欺罔元首紊亂約法實有召亂速亡之端亟請協電大總統嚴辦楊度等解散籌安會以弭大患而維國本 
　　分電北京大總統政事堂參政院肅政史公鑒接讀九月六日大總統對於立法院之申令殊深欽佩但楊度等倡立籌安會變更國體欺罔元首紊亂約法實爲召亂速亡之禍請照民國三年十一月二十四日申令嚴辦楊度等解散籌安會以弭大患而維國本 
[松江陸姓致救國儲金圑幹事函]  
　　洽卿先生台鑒救國儲金到期收不足額仍由儲金者領　載在約章今六個月之限期已滿實收儲金未滿原定額十分之一當然發還母　疑議儲金者本亦無所用其疑慮無所用其請求惟値此俘言　傳之際而發還之期遲不宣佈令人不能無疑雖公曾有願爲擔保决不使儲金者受絲毫損失之宣言然時至今日决非以數語春温可以釋羣疑爲今之計惟有速即宣佈發還之期旣可以息浮　保信用更可以表明我公之心跡我公亦何樂而不爲哉專此即請照行順頌公安　儲救國儲金者上 
[朱景繩來函]  
　　啓者前禮拜一貴報本埠新聞欄内登有朱氏爭產案註銷一則閱之不勝詫異當即詳詢代表穆安素律師據繙譯范詠春君譯稱律師向以西官堂諭爲凖此案英領卓君堂諭内並無註銷字樣云云爲特奉佈即希貴報更正以昭核實爲荷此頌日祉　朱景繩啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬烟界組織黑籍請願圑啓] [  楓江]  
啓者風雲變幻時事日非復古潮流瞬息千里外交逼迫内政多　　歧蒿目時艱痛心國難欲於此謀統一之法當復君主之尊今幸矣籌安會起不乏攀龍附鳳之儔請願圑成尤工拍馬吹牛之術流行之速速於置郵贊成之多如蠅逐臭始焉官界繼焉軍界終且聨各界以俱來或志在邀功以圖後報或計工媚上以蓋前愆惟我烟界諸君子肓於世事發起無人不謀生計靜待死期然希望將來烟禁展緩當先於今日帝制請願加之意也欲圖進行須結圑體爰布腹心用陳左右曩見公等晨則涕淚縱横每切憂時之念暮則精神奮發喜爲復古之談誠能從事組織公舉代表推翻民國已成之局共擁君主專制之旗則將來論功行賞凌烟閣或可題名即今日决策救時芙蓉城究不乏英俊矣嗚呼黑籍廢人之誚愼母忘却當年隆中高臥之才正宜施諸今日想諸公以謟笑脅肩爲能事且痛哭流涕以爲常此次請願必較官軍各界尢見懇摯也如不見納或遭駁斥當持短鎗挾長釺聨絡軍界諸君子爲强迫之計以解决於五分鐘可也總之事變已亟幸母高枕無憂時局如斯請即奮身而起此啓（四） 
譯著 
[間諜生涯] [  天虚我生]  
　　（十二）航空事業（續） 
讀者於此當有疑義以爲飛船實至危險每讀報章失事者實居八九德國乃好用此母亦冒萬險而爭僥倖之功歟其實不知此中蓋有一種秘密之原因在也此種秘密知者實寥寥舍予外僅參謀部及飛行隊中極親信之數人而已今吾不妨爲讀者告蓋德國飛船其駕駛之法實有二種顧秘密特甚即當大閱時亦未嘗一用其絶技所以然者卽欲示人以弱使忽之耳若於戰鬭之時則其駕駛之法迥與尋常不同飛行之速倍蓰平時而危險亦少正如善射者引弓至滿委矢命中爲力且優裕於平時也惟不知者輒以法國飛機與齊柏林相提並論甚謂齊柏林不如飛機可謂愚甚然在表面視之此論亦復允當蓋平常飛艇實有三事遜於飛機且極危險（一）體質過重不如飛機之靈使（二）汽體易於燃燒（三）吸收汽體不足有礙於上浮之時間此三者當德國飛艇最初發明之時固亦不免但今則學術昌明製造日進力祛其弊而存其利第一發明金屬之物爲造船之用較鋁爲輕而堅且過之舍公衆所知之齊柏林十二艘外莫不以此金屬製成故無笨重之患而所用汽質則尤精美蓋其原料實爲流質但經空氣磨擦即化爲汽不能燃燒也而體質尤輕用長二尺徑六寸之筩盛之一艇之内貯筩甚多故於燃燒及汽體不足之病又得免焉 
詩選 
[名器歎] [  奏寄塵]  
　　古來名器何其重朝廷爵賞不濫用今日名器何其輕夤緣當路盡公卿我爲國家惜名器勳位勳章等兒戲宵小得志應運生賢者逃名爲世棄嗚呼名器之濫至於此我憂世亂靡有已仕途充斥皆盜心天下紛紛徒爲耳 
[軍人歎]  
　　軍人横行似　子禍根養成不可止犯上作亂無不爲國家無事安用此徒爲内憂莫禦侮歲費金錢那可數民以養兵兵擾民百姓何辜罹此苦今日兵多患更多武人債事將奈何大勢競爭未有已起看天地正干戈 
[盜賊歎]  
　　今日世間何好醜天下紛紛成盜藪竊鈎者誅竊國侯人心不平亦已久草澤揭竿競蠭起中原大亂未有已荆棘叢裏且藏身自分今日惟一死豈知盜賊亦猶人哀哀無辜皆赤子國家何患治盜難正本淸源從此始 
[詩人歎]  
　　李杜韓蘇今何在其人已死不相待空留詩卷在人間身後虚名巳千載嗚乎古人乃如此我讀其詩涙不止世間詩人亦已多至今傳者幾人耳 
詞選 
[醉太平綠紗窗] [  周鏡湄]  
　　檐鈴自摇簾旌自飄紗綠窗外牆高見鄰家樹梢閒情自撩閒愁自消閒門閉著無聊有簾枝暗敲 
[浪淘沙客心秋二閡]  
　　秋入客心中萬緒忡忡悲歡離合本來空落葉寒階人獨立無奈西風遠道夕陽紅雲樹千重天涯消息有誰通驛使南來渾未凖何况魚鴻 
　　黃葉滿高林天氣蕭森晚來病骨怯寒侵倚枕沈思歸不得夢也難尋彈指歲菙深試聽蛬吟队生到此涙難禁三五年來千萬事種種傷心 
筆記 
[有道之盜] [  劍秋]  
　　庚子秋季北方拳禍作紅巾帕首持刀游行街衢間日恣意殺人官吏不復顧問余以形勢日惡寄身虎口非計乃與同鄉錢君肖盦籌歸里之策顧是時由津至滬海道交通已斷不得已遵陸而行二人乃略檢行裝以重資合僱大車一輛怱怱南下一路恐爲匪卡盤詰恒迂道避之入山東境心始稍稍寗帖余謂錢君曰今而後可以安抵故鄉矣錢固老於行旅者聞余言默然不答第微笑而已一日薄暮行至泰安府之某處夕陽影裏遥見古招提一所屹立於曠野中紅牆半欹亂草沿徑望而知爲無人居住者車行旣近余初不介意錢君色𨺗變叱御者曰車驅之車驅之旣過乃顧謂余曰甚哉行路之難也余在數年前曾於此遇一可駭事迄今見此廢寺心猶趨趨然跳不止也余叩其詳錢君乃拭其額汗徐徐而言曰甲午歲十月余以省親赴京師道出東省中途忽爲嚮馬所刧主僕相失余隻身奔竄披星戴月狼狽萬狀因有親故署泰安府篆遂間道而往一日傍晚行抵一村落問宿店無有疑寄人簷宇下暫度一宵則以言語不通拒弗納不得已舍之而去約行三四里得一古寺即頃所見者也余以奔波終日趾路盡腫不能更行一步而飢腸又鹿鹿鳴不已因推門而進以爲此中當有住持僧可向之乞一餐也乃呼之至再寂無人應於時新月乍上佛殿上淸澈可辨第見窻櫺欹側塵埃滿布梁柱間居中佛像數尊金身已剝落知香火斷絶久矣余審度一過竟無可以置身處不覺失聲而嘆因思人生墳遇初無一定今日之我與十日以能之我我一也而境遇之苦樂相懸乃不可以道里計十日以前之我左擁嬌妻右抱稚子錦衾角枕樂而忘曉今日之我乃竄身於此人跡不到之處求一席地之安而不可得然後知古人禍福相倚伏之說實至確也時適秋末冬初冷風陣陣捲地入拂面作寒噤徬徨四顧忽見佛座之下洞然中空外以木板蔽之似可避風因探身而入蜷伏以待旦歷時許倦甚睡魔忽至甫朦朧合眼驀聞蹄聲得得自遠而近至寺門外乃止余大駭異竊思夜深如許那得復有人來豈亦投宿者耶正揣度間其人已下馬入就月光中窺之則來者爲一老一少老者年約六十許鬚眉皓然少者貌亦魁司唯神氣頽唐眉宇間隠含懊喪意旣入老者就殿前堦石上居中端坐少年立而待各默然無語頃之又有數人策馬而至皆彪形大漢也短衣帕首狀甚英武入門各舉手加額爲禮老者不動亦不語頷之而已余覩斯狀知必爲暴客無疑老者則其魁也顧來此何爲分贓耶抑會議大事耶推想久之竟莫能得姑注目以觀其究竟（未完）　 
小說 
[奇情小秘寗汽車] [  東埜譯]  
　　第十章（續） 
　　林福醫生笑道子爵富貴中人偏有這副冷眼雅人深致自是不同凡俗世界上繁華富麗之地三尺童子皆稱倫敦巴黎一到晚上但覺閭閻撲地歌吹沸天熱閙果然熱閙却只供庸夫販豎鬼混熙熙攘攘脫不了酒色財氣四字那裏及得此間風景古樸雅淡半村半郭一街一巷毫没一點塵俗之氣令人優游其間瀟然意適可惜我們做醫生的終日碌碌目所見耳所聞都是愁眉涙眼之狀呻吟疾痛之聲每覺悵然寡歡難得這一回天涯地角遇着一個同心同德又是同國之人一夕淸談終朝把臂同遊於化日光天之下細聆那鏘金戞玉之言數年來胸次屯積的俗塵借此可以滌除盡淨了子爵你想我的話對不對勃立南笑道你奬借過當小子何足道哉只是此間的風景確是引人入勝將來積得些養老資在此間買得數畝之地依山傍水小築三楹室有藏書庭栽花木和你朝夕過從一觴一詠也足以娛晚景而傲王侯的了說畢哈哈大笑林福醫生笑道那麽我靑囊中也趕緊積起資來預備將來和你結一個比鄰只恐貴人多忘事待你十年之後你左擁嬌妻右抱幼子在金碧繁麗場中養尊處優慣了捨不得冷淸淸咆到這裏來竹籬茅舍做一個鄉下老頭子呢說畢也是一陣大笑勃立南笑道不消十年我現在便要悔盟了佛魯林司地方外面看似淸閒地内幕却是一個恐怖窟不信但看這二十四點鐘里翻雲覆雨出了些甚麽事故了我所以澈底看來這裏幾條街衢許多宮殿映着山光水色照耀人眼簾譬如劇盜戴着假面具醜婦塗上雪花粉外面非不爾雅温文内部却是機械變詐無所不用其極這種地方還可以算得樂土嗎我們昨夜身經目覩的不過滄海一粟其實呢我們現在前後左右許多瓊樓玉宇中殺人越貨鷄鳴狗盜的案子不知藴着幾千百件只我們不能穿房入户查他一個仔細罷了 
　　勘誤　八日詩選第一首題目毓誤鯨又詩内第八句第四字神誤種合更正 
 
 
 

Page 15

 
 
   
 
 

Page 16

 
 
   
 
