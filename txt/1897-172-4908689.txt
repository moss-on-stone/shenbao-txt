# 1934 - 172 - 4908689

 

Page 1

 
 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深奥稽古之士靡不涉獵行于世者以杭州局刻本爲最善惜卷帙繁重定價甚昻塞士力有米逮徒興望洋之感近時坊間所行石印本字跡細若　頭全部僅八百餘頁今二林齋主人覓得初印善本倩本局用大號新字排印成書以公同好體例悉照原書計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州綠蔭堂上海文瑞樓蕪湖汴梁文苑山房出售 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲　史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[論撫卹輪客家屬宜嚴定杜弊章程]  
外洋輪船撞沈中國船隻致斃人口而有賠償銀兩也自同治四年始也先是道光二十二年壬寅歳秋七月中英兩國使臣議定和約於江寍省城是爲中西立約五口通商之始自是以後歐美各國續訂和約通商碼頭漸增漸擴而泰西輪船之往來黄海及長江一帶者蹤跡日多於是中國民船倉猝遇之不免有碰撞受傷之事如同治四年三月胡公發鹽船在金陵草鞋夾遇美商旗昌洋行之湖廣輪船被撞沈没鹽斤一千包溺斃船户婦女三口時曾文正公方督兩江據禀移咨總署照會美總領事轉飭原告鹽商焦體貞等至上海領事署質訊斷賠鹽價銀一半計一千四百二十餘兩償婦女命三口共銀三百兩此爲外洋輪船撞沈中國船隻賠欵償欵之始旣而同治七年英商得來更輪船在天津碰沈巡船淹斃四命亦斷償洋四百元以上二案皆内河民船也及同治之季中國設立招商局收買旗昌洋行輪船并福州船政局上海機器局船廠以次自造各船於是中國之兵輪商輪往來外海内江者不絶如織與外洋輪船相遇碰撞之事更多如光緒元年四月招商局福星輪船在撩木洋地面大霧中爲英國怡和洋行澳順輪船撞沈致斃海運員董搭客人等三十八員名嗣由中西官會商斷償船貨銀五萬六千餘兩撫卹淹斃人口家屬銀一萬二千兩内職官每人三百兩餘人每人一百兩此外洋輪船撞沈中國輪船償卹銀兩之始也厥後至萬年清一案而賠欵較多且速益徵中西敦睦之誼有加無巳自萬年清至今又閱數案遂以兩造各延狀師控請西官斷給賠償銀兩爲故事而無如中國民情狙詐法立弊生有不得不嚴定章程以杜之者如本月廿四日本報所載給領卹銀一則知去歳安和輪船被牛莊輪船撞沈之搭客數百人家屬禀請撫卹由前任關道憲黄幼農觀察延請英國大狀師担文控奉英官勸給撫卹洋共三萬元由担律師解送道署經劉康侯觀察酌定卹欵每名自一百兩至四百兩不等其未將死者每年入　禀明者每名亦給五十兩此誠良法美意生死沾恩者也乃先於廿三日本報登有訛詐屍屬一條云有屍屬七八人赴總巡局控告流氓小和尚小徽州小矮子等常在道署前見有屍屬領取撫卹銀兩而出者卽任情索詐以致各屍屬不敢赴領旋由鍾受百明府准詞飭勇嚴緝并照會上海縣及英法兩界公廨一體訪拿又先於十八日報登冐探詐人一則亦是此事夫以流氓之遇事生風乘隙索詐誠爲可恨然必物先自腐而後蟲生比聞此等家屬投禀道轅僅據一紙空文合於示諭格式便由吏役傳進他日領取卹銀亦由原人傳出雖有近處保人恐亦不盡可靠此中張冠李戴未必無之若輩偶得分肥遂爾貪得無厭以致波及眞正屍屬受累被詐此而思一防弊之法凡各輪船碼頭宜由海關委員專司稽查搭客人數於展輪之先將各人年貌籍貫名姓藝業并往何處何事詳細登簿其從人等由官給費不准藉此需索其中途上落亦由委員註明彼此傳電核對數目如此非特可防失事之弊且可兼防他弊至或偶遇失事則按册可稽先有把握若輩無從揑造又恐死者雖非揑造而領銀者之實非屍屬也則必行文屍屬原籍地方官飭查里鄰親族具結寛以歳月卽遠省亦可俟其來文且令屍屬等如果情眞不必到案但禀請地方官申文請領可省跋涉是爲一勞永逸之計否則恐此弊不杜日後伊於胡底倘爲西員所藉口則良法美意或虞扞格難行豈不惜哉 
[諭旨恭錄]  
　　五月十九日奉上諭步軍統領衙門奏拿獲搶刼庫兵匪犯請旨交部等語所有拿獲之焦得海興趙丸卽趙國祥王老卽王得海等四名著交刑部嚴行審訊按律定擬具奏未獲之曹二大崔等犯仍著嚴飭緝拿務獲究辦該衙門知道欽此同日奉上諭步軍統領衙門奏拿獲結夥持械搶刼鄰境盜犯請交刑部審辦一摺所有拿獲之于老兒卽老順于賞兒卽于二小陳卽陳大蕭庫兒土龍兒卽王喜陳花仔于大張陳氏等八名口著交刑部嚴行審訊按律定擬具奏未獲之李拴張七等犯仍著嚴緝務獲究辦至原拿此案出力員弁著俟刑部定案時聲明請旨該衙門知道欽此同日奉上諭御史宋伯魯奏襲職人員弊端百出請飭厘定章程一摺著該部議奏欽此 
[本館接奉電音]  
　　昨日午前京師飛電傳來硃筆一道上諭一道敬謹譯登○五月二十五日奉硃筆文增補授通政使司副使欽此同日奉上諭江蘇常鎭通海道員缺著長恆補授欽此 
[裁兵紀實]  
　　蕪湖采訪友人云户部前曾奏奉諭旨通飭各省裁减制兵七成練勇三成以節餉需而裕帑項一二年内僅山東一省裁汰至一萬餘名餘皆觀望不前未肯切實從事至餉銀仍歳費三千餘萬徒損國計無補邊防是以近日部臣復奏請飭下各省無論制兵勇營及長江内河水師但資鎭撫地方餘皆儘行裁撤廷寄到後皖南鎭標所隷練軍左右兩營經撫憲遵旨札飭卽日裁去四百名此外分汛徽寗池太廣五屬戰兵守兵馬兵亦有陸續裁汰之說特如何辦理須候鎭軍悉心酌度然後施行至皖北分隷狼山鎭之廬州鳳陽二府隷夀州鎭之潁毫六泗滁諸府州駐防西梁山和含一帶之遊兵營聞亦接奉明文飭酌加裁减至通省營伍某處當裁併某處當暫留則事甚秘密刻尚未之有聞也 
[軍旆將旋]  
　　蕪湖采訪友人云本年二月下浣長江水師提督黄芍巖宫保秉節赴上游各省巡閱水師旌旆所臨業已操觚縷紀兹聞湖口漢陽岳州三鎭標水師營伍早經次第簡閱定於日内由漢皋返旆回轅是以蕪湖營水師遊擊彭迪菴遊戎裕溪營叅將王鴻年叅戎均於本月十六七日赴荻港等處鵠候節旄繼而駐紥太平府之提標中恊魯恊戎巨源亦於十八日命駕過蕪湖前往魯港迎迓一時旌旗密布舸艦横江遥而望之雖當年曹孟德駐軍赤壁時横槊賦詩恐亦無此壯觀至二十日傍晚未見棨戟遥臨發電詢之始知宫保因久涉風波咯患河魚之疾爰暫就武 
 
 

Page 2

 
 
昌調攝一俟爻占勿藥卽須揚舲東下駛過鳩江迨二十一日又接電音内開宫保已清恙霍然定於二十二日起節約二十四五日可抵埠沿江迎迓者軍容整肅益覺如火如荼矣 
[道阻不前]  
　　重慶訪事人云前者有英領事官班君率同紳商由川赴滇查看商務行至雲南知越滇交界之處有土匪滋事乃折回貴州經廣西以至廣東 
[圜法難言]  
　　江西訪事人云邇來各處錢荒不獨江西一省維持圜法者或云廣行鈔票或云創設官錢局江省熊茂才褆屢次條陳時事併欲創設官錢局兼行鈔票雖經大憲嘉許而仍不令其試辦羣以爲疑而不知大憲固自有深意存乎其間兹將江訒吾太守批示錄後以見此中利弊固非外人所能悉也批曰據禀江省錢價太荒請設立官錢局以平市價並陳三弊六利及章程八條足見留心時事深堪嘉尚查此事自上年以來條陳者不一其人均經大憲再四籌商誠有不宜輕於一試者卽如該生等請行鈔票須知江西進項惟錢漕釐金此三項不收鈔票誰肯行使若收鈔票不數月間將見官庫所入但有鈔票京協各餉將何撥解彼時以鈔票買銀恐商人之壟斷更有甚於今日者又將何法以治之至湖南北四川等處均已設立官錢局江西何肯居人之後祗以大憲洞悉利弊故先探訪各省設局後情形嗣接來函皆謂錢價仍未能平官局已形竭蹶任事之難固非局外所及知也言之匪艱行之維艱此其證歟本府因該生等屢次陳言均多可采是以樂與傋求特將此議屋礙難行之處明晰批示仰卽知照 
[乘機搶掠]  
　　天津訪事人函云近來傳揚拐匪之事仍未稍息遇有異鄉面生可疑之人常有誣爲拐販者本月十三日有美　傳教牧師携其眷屬由西河乘河船往臨清夕陽西下舟泊茶店口河　衆卽哄傳船上載有拐匪一時聚而觀者環若堵牆其莠者遂向船抛擊磚石牧師不得已出手鎗嚇之衆人遂未敢上船時是處泊有客船二艘衆卽乘勢躍登將艙中貨物銀錢搶掠一空九叚保甲局員急至總局禀報轉禀海關道憲而牧師亦已遣操舟人持函飛棹赴海關道衙門禀報李觀察禀請督憲派巡捕官帶領親兵兩棚及保甲局勇同往彈壓一面傳集水陸地保恊同拿獲匪徒並派砲划二號護送牧師前往臨清 
[風伯揚威]  
　　金陵訪事友人函云本月十八日天氣頗燠袒裼靜坐猶復汗出如漿至午後隂雲四合一洗炎威及鐘鳴五下時忽狂風大作不啻漢光武昆陽鏖戰屋瓦皆飛俄而靂霹一聲銀濤倒瀉直至昏黄時始息聞風起時貢院一帶吹毁房屋數十間文廟左首德參天地横額亦被吹落各殿撰姓字均墜於地旋卽隨風飄入河中東西兩廡木主均已倒仆守廟者云是時有黑氣一縷狀若游龍從廟中衝出直達層霄移時始散凶歟吉歟抑傳之非其眞歟執筆人無從知之矣 
[皖中火刼]  
　　安慶訪事友人云有余姓者混名假馬年方而立傭於某屠肆其兄則素業耕田家於離省城二十餘里之丁家圩本月十九日之夜余妻正在沐浴忽然燈燼被風吹入盧薪登時烈燄狂飛葦壁悉行焦灼惶急不能整衣履抱二歳女娃出交付與嫂復轉身入救長次二女其時火已延及外户以致與二女同斃刼灰中幸兄嫂皆得脱逃女娃亦不致殞命事後將火場翻檢見余妻僅成一腹長女血肉尚模糊可認次女僅存骨灰誠慘不忍覩矣回祿無情竟如此哉 
[懲辦青皮]  
　　揚州訪事人函云邗上之所謂青皮卽滬上之所謂流氓滋擾之事幾於書不勝書地方官亦辦不一辦每有所獲必笞以數百枷號數旬而後釋放蓋青皮初無大罪懲治之法不過如此也若輩知其然故放膽而行縱使捉將官裏去亦祗備精皮膚一頓打或方盤托出大西瓜而已故一經釋出類皆故態依然且較前尤甚甘泉縣程仙舫大令蒞任以來無一日不以訪拿青皮地痞爲念日前聞有著名青皮小朱三等在南河下等處以攫取婦女首節爲事大怒立派幹役查提到案一爲小朱三一爲蘭小八子一爲楊某升堂研訊俱供認不諱隨各予笞責五百板判將蘭等二名荷校教塲示衆楊某一名以牽涉别案暫行覊押或曰大令嫉惡如仇今旣拘獲當不至如官樣文章限滿責放必有善法以懾服其心而爲閭閻除患也 
[獲解刼犯]  
　　去歳滬北新閘橋北井亭地方有行刼信客包封戳死脚夫一案經寳山上海兩縣協拿盜犯在上海縣訊供收禁尚有同黨多人潛逃未獲日前寳山縣續將是案要犯陳阿二宋阿海喬根生張愛勳等四名獲案訊供之下備文解赴關道憲署申請過堂劉康侯觀察飭將陳等發上海縣收禁候核 
[搶孀宜辦]  
　　楊樹浦二十三保某圖孀婦張趙氏撫領遺孤耕田度日里黨皆知其賢近有游蕩子張毛毛者見氏生心告知其母張唐氏欲娶爲室母溺愛不明　諸族叔茂金地保周子琴逼令趙氏再醮氏矢志不從毛毛大失所望遂又暗選吉日預備酒筵香燭等類邀衆至氏處意圖刦取氏見勢不妙遂由後户泅水脱逃奔避母家不敢回去氏之夫兄張嘉嘉在某輪船執役日前聞知其事遂回家使妻將趙氏　回歴訴被侮清形毛毛探知婦回復糾合多人遽往刼奪嘉嘉大怒邀集村人併力抵禦毛毛不得逞其所欲只得退回嘉嘉旋與趙氏投奔楊樹浦巡防局控告李二尹准詞飭勇協同唐新橋黄曉山二地保將毛毛及其母張唐氏叔張茂金一併拘獲復傳嘉嘉曁族長張朝坤張紀觀五十一圖地保周子琴到案前晚升堂訊斷嘉嘉申訴前情求將毛毛重辦趙氏訴稱小婦人年二十有四孀居四載並無他念毛毛素行無賴蹟類流氓曾串同兇黨張茂金周子琴等人逼令小婦人再醮小婦人抵死不從伊等屢次前來强搶小婦人撐拒之下遍體受傷求雪沈寃俾全名節毛毛供稱小的年二十有五茂金匍匐案下訴稱唐氏隨子往刼趙氏時小的亦被拳傷族長張朝坤張紀觀同訴稱此事毛毛殊屬不合且平日恃衆横行無人敢與之計較今旣到案惟乞重懲二尹謂毛毛曰本委觀爾尚在青年不思勉爲良民竟敢若此之行爲不法張桂卿業已正法爾想尤而效之耶毛毛連連叩首求饒二尹喝令從重笞責二百板茂金笞責五十板唐氏從寛免責令兩造各具遵斷切結毛毛具攺過切結備查 
[移緝流氓]  
　　安和輪船失事後被難家屬紛紛投報道轅求卹業蒙批准照章給領各流氓成羣結隊遇有領銀家屬藉端訛詐以致領者裹足不前前日保甲總巡鍾明府訪悉此輩流氓十餘名匿蹟法租界中遂開單移咨法界公堂請恊提至案以便嚴懲鄭大令接閱來文立飭各包探會同會捕局線勇按名搜捕想一經到案定必從重懲辦也 
[獲賊送懲]  
　　前日午後英界包探竇如海查知竊犯陳銀海匿跡南市十六鋪所轄風箱弄口某椶榻店因恊同汛捕陳金往捕陳捕猛憶陳於二十四年之前曾經犯案送懲迄今事隔多時恐其圖賴乃使人前往呼其名佯稱有友人約赴龍德橋北　德興昌烟館吸烟陳不疑其有他意應召而來陳捕盤問再三始承認在二十三七鋪所轄復來當内竊取皮衣數件大南門某姓染坊内竊取白布五十餘匹小南門外某姓家竊取器物若干至十六鋪及英界並未犯案陳捕乃解至上海縣署禀請究辦 
[會訊吞價案略]  
　　英商泰興洋行主人可拌控掮客錢陽春侵吞地價以致所購之地被人拔去界石薩副領事據情函致英界公堂請卽傳錢至案昨日升堂會訊可拌投案供在某鄉人處購地一方計七畝二分五厘由錢經手付過銀二千六百五十兩尚有洋五百元未付不料前日鄉人忽將地上界石　去故請傳訊錢供所購之地言明價洋三千四百七十餘元業已付過二千六百七十三元尚少八百元因此鄉人遂　界石拔去屠别駕與薩副領事互商之下著將錢交保赶緊料理 
 
 

Page 3

 
 
[浮生若夢]  
　　某甲者不知何處人年逾知命面帶病容身上衣衿亦頗藍縷昨日上午行經本城陳市安橋忽然倒地不起一息奄奄勢殊沈重閱片刻遽爾溘逝地甲往查屍屬知係客處人因報請某善堂給棺收殮人生如電光石火豈不信然 
[相屍類紀]  
　　馬文義控曹禮堂阻止出貨黄大令著將曹交差看管旋在客棧斃命曾紀昨日報章當曹死後由同泰客棧主訴明三鋪地保投縣請騐黄愛棠大令卽升堂訊問三鋪地甲陸升禀稱今日午後同泰棧主沈世昌訴知小的日前奉諭看管之曹禮堂吞烟身死是以投案禀報姜全海供在王升名下當夥役曹禮堂係馬文義控案中人由大老爺交小的看管交保無奈無人具保昨日偕同出外至晚間十下鐘時始回安臥及至今晨不聞聲息小的唤之使起亦不答應揭起蚊帳見其面如土色知必有異急卽延醫救治以爲時已久不能奏效延至午前遽爾身死是以報案叩請定奪沈世昌供本邑人在縣署西開設同泰客棧曹禮堂於本月十五日至棧住宿昨日出去至晚方歸今晨公差言曹有重病延醫調治無效當卽身死因告知地甲同至案下報明據醫生言曹係服毒自盡馬文義供武進縣人與曹素來相識去年買伊棉花二百五十擔裝至上海存於華順沙遜兩棧後往棧出貨被曹阻止是以扭請訊究奉諭將曹交差看管待人保出不料曹在客棧自盡求請恩斷大令飭甲預備屍塲遂於昨日下午六點鐘時帶領刑仵書差人等命駕詣騐旣升公座原差禀稱奉諭看管之曹禮堂於前晚服毒延至昨晨醫治無效當卽斃命檢其箱中有土一塊又在身畔檢出書信二封一係通州携來一有寄往伊母收納字樣地甲陸升及客棧主沈世昌亦各申訴前情大令叱退命仵作如法相騐據報騐得屍身實係服毒身死大令離坐親視無悮命差暫行收殮俟屍屬到案再訊諭畢呵殿至十六鋪相騐他案時已鐘鳴七點三刻矣○昨日本報紀報請騐屍一事將晚黄大令升堂傳訊十六鋪地甲禀稱本月二十三日旬船户吕和尚之女小毛與同業周士愷之姪女阿春爭攬渡客以致口角阿春之母聞之卽加訓斥阿春羞忿交集躍入浦中吕見之急入水救援得將阿春屍身撈獲周不肯收殮是以小的投案禀陳周訴稱小的係揚州府屬東臺縣人在治下增祥碼頭駕渡船嫂子唐氏生女阿春二十三日與吕小毛爭奪渡客阿春怒而辱詈吕懷恨於心遂於翌日擊阿春墮浦旋由吕撈獲屍身現在阿春之母不在上海是以由小的報案請騐大令謂爾之姪女被擊入水並無見証姑著恊同地保查明禀覆迨十六鋪地保裘鎭奉諭查明禀覆候核大令遂於昨日在縣西街相騐曹禮堂服毒一案畢卽帶同刑仵書役命駕出城至十六鋪詣騐早由地甲預備屍塲及大令蒞止已近薄暮當卽升坐命傳裘鎭至案供稱小的充當十六鋪地甲本月二十三日午後有江北人周二之女阿春又名巧兒與帮中吕和尚之女小毛爭奪渡客至次日上午二人又在碼頭載渡重復口角旋卽揪扭落河小毛爲人救起惟巧兒已無蹤影至前日始行撈起屍叔周士鎧以姪女死於非命不肯收殮卽偕小的來案報請相騐求恩定奪周士鎧供稱江北某邑人向在增祥碼頭撐駕划船爲業姪女巧兒於本月二十三日與同帮吕和尚之女小毛爭奪渡客次日又復打架被小毛推墮浦心以致身死叩求伸寃大令謂當時二人齊墮浦中抑周巧兒一人跌下有人目覩否周供雖彼此一齊墮落然有人見小毛用手一推以致姪女先行落水小毛立足不穩亦落河中大令又謂目覩之人爾可識其名姓能否傳來質問供當時衆人共見小的難以指名大令謂但稱衆人何能爲憑旋提屍祖母周陳氏至案供年六十有二巧兒係小婦人之外甥女年已十九女兒適往江北已於前日電往尚未來滬餘供與周士鎧略同吕和尚供温州府屬某邑人亦在增祥碼頭駕駛划船女兒小毛前日與周巧兒口角打架二人一齊跌入浦中帮中人見之立將女兒救起未遭滅頂吕小毛供年十八二十三日有客唤小女子渡浦訪錢十四文詎周巧兒見而不服互相口角後經人勸散至翌日巧兒又復辱駡小女子以渡客聽從自便烏有爭奪之理况祗十四文爲數甚小特與爭辯巧兒竟將小女子扭住在船上互相打架一失足間共墮浦中幸有鄰船上人將小女子救起巧兒則撈獲無著以致身死小女子並未將伊推落叩求大老爺超豁旋由周士鎧禀稱屍身現在船上天時炎熱已經腐潰未便舁移大令命辦齊火把帶同仵作書役下船如法相騐旋據仵作唱報騐得已死周巧兒屍身仰臥周身胖脹十指甲嵌有泥沙並無傷痕委係落水身死大令親視無悮卽飭胥吏將屍格塡明飭屍親自行棺殮並諭周士鎧招尋見証人到案方可定讞案証吕和尚其女小毛一併帶回縣署時已鐘鳴八下大令遂鳴騶而回按昨日報請騐屍一則中言與同帮船户李六二爭攬渡客想卽係吕小毛之訛訪事人一時之小疏也 
[上海縣署瑣案]  
　　楊樹浦巡防局員函送姚阿四兪來生左董秀至縣前晚黄大令倩蔣刺史升堂集訊姚供稱小的係本邑人現在某紡紗同做工兪向業攻銅左與伊同業時在局中工作本月十七日小的及兪各失去衣服一件查知惟左來過向之詢詰左出質劵示之蓋所質者卽兪物也由是互相爭閙扭控巡防局蒙局員老爺移送案下兪供稱小的係金陵某縣人所失之衣的被左竊左供稱小的係江北某縣人並不行竊刺史叱令笞責一百板衣服給兪具領○胡潤生控胡行方盜賣房屋黄大令倩蔣刺史提訊胡訴稱小的係本邑人姪兒坤坤有房屋三間半地基二分坐落沈家灣曾質與行方得洋銀一百圓其事由胡瑞蘭徐胡氏介紹及坤坤故後小的浼瑞蘭及徐胡氏往贖始知已被行方盜賣向論反被毆傷叩求察斷瑞蘭供稱小的年七十有一坤坤將房屋地基抵與行方事由小的介紹不料向贖無著反被毆傷徐胡氏供稱坤坤將房屋地基抵與行方小婦人曾從中說合現在潤生備銀向贖不虞已被行方盜賣向之理論反將潤生毆傷胡吳氏供稱丈夫已故坤坤是丈夫之兄故後無嗣所遺房屋應由小婦人管業不料被行方盜賣刺史飭仵作騐得潤生額角有傷諭令自行醫治俟提齊人証再訊○總巡局移送受傷人趙阿玉行兇人方有生至縣黄大令倩蔣刺史升堂推鞫趙訴稱小的係廣東潮州府屬某邑人在周全益處當庖丁某晚悮潑剩水於方身方不發一言突將小的毆擊以致受傷方供稱小的在美富輪船當水手昨夜行經治下新太平街趙在暗中潑水濺及衣服向之詰責辱詈不休爭閙之餘確曾揪扭刺史飭仵作騐得趙左額角有傷遂著方出養傷洋銀十圓限次日繳案給領然後押令下船○寗波人費某卜居新北門内日前糾合諸無賴唱灘黄正在興高采烈之際突有小老三及阿狗二人將唱灘黄人辱詈兩不相下以致互毆費被小老三等毆傷不肯干休控諸巡防局王二尹訊供之下飭將兩造送至總巡局轉送至上海縣黄大令飭押候核奪 
[英界公堂瑣案]  
　　包探何瑞福禀稱茂生洋行在浦東設有機器紡紗廠用印度人二名充司閽之役前日忽有鄉人張洪生等强欲入内印度人不許張膽敢爲首與之兇毆洋東函告捕房遂由小的將張拘獲送案請究茂生經理洋人帶同印度人投案供稱被毆時約有二十餘人係張爲首務請懲辦張供有多人與印度人爲難小的在旁觀看並未動手實被悮指浦東爛泥渡地保葛月樓投案供稱毆打時其實非張爲首屠别駕問爾旣知悉則首先肇事者究竟何人答有爲機匠之人别駕商之薩副領事以葛事不干己來案多瀆殊屬非是旣知另有機匠著卽交案核奪張爲首毆人飭枷號五天發茂生廠示衆○包探何瑞福解過犯陳文慶至案禀稱此人前經犯事獲案懲辦此次忽將髮辮薙去不知在何處竊取綢布衣服數件及木質報時鐘一架荷之而行一百八十六號巡街捕見之以其形跡可疑拘入捕房經小的查明實係竊取故特連贓送案請爲訊究陳供揚州府屬之某邑人前因窮苦不能謀生致犯竊案後入某寺祝髮爲僧又被逐出無奈在吳淞鎭竊得各物携之來滬意圖付質别駕判責一百板遞解回藉○包探何瑞福禀稱陳阿三在益新西字報館内爲出店前日竊取報紙四張經洋人查見送交捕房據言館中時常失報此人係新用諒必見人竊取以致效尤特送案請究益新西字報訪事人投案供訴前情並稱此人尚可從寛惟須將先竊之人指出陳供共竊四紙餘俱含湖川駕著交差帶往查明再核○包探顧阿六禀稱周阿根竊取江寳蘭家錫燭臺一副報捕後經小的緝獲送案請究江投案申訴前情並請領贓周供蘇州人行竊該死叩求恩典别駕判責一百板遞回蘇州○包探趙銀河禀稱過犯朱阿金前因訛詐案發經小的 
 
 

Page 4

 
 
拘案判令遞籍今又潛來故特送究朱供寗波府屬慈谿縣人不敢逗遛求恩寛宥别駕判責一百板再行遞籍○包探趙銀河解過犯顧金春至案禀稱此人因犯事懲辦此次又竊取趙雲記朱來發等家衣物經小的拘獲送請究辦趙朱兩失主投案領贓顧供認行竊以後不敢再犯叩求恩典别駕判責一百板遞解回籍 
[法界捕房紀事]  
　　浦東鄉民某甲因事來滬在公館馬路新街口恒利廣貨店購物所携籃内有錢一千文及紡綢褲一條一轉瞬間已爲妙手空空兒竊去鄉民失物後涕泗交流或告以投報捕房請爲查緝不圖此賊已爲某探夥拘獲因傳同失主一并送入捕房捕頭命將賊押候堂期解訊著失主自行投案領贓○積竊某甲在英界犯案纍纍經屠興之别駕遞解回籍前日又來滬上在法界圖竊由包探拘獲送入捕房旋在身畔搜出當票三十餘紙捕頭令押候解堂訊究 
[美界捕房紀事]  
　　前晚有偷兒王阿毛者在兆豐路第六十一號門牌某姓屋内竊得銅錫器具及布衣若干件負至中途爲某號巡街捕緝獲拘入捕房禁押昨晨捕頭飭包探洪阿寳查王曾否犯案然後送英界公堂訊究○昨日上午時江北小車夫姚妙彩裝載鐵梗二條行至逢路車輪忽然欹側姚亦趺仆於地鐵梗翻落壓傷行人傅王氏足踝經二百四十六號華捕將兩造一併送入捕房捕頭飭送氏至同仁醫院療治醫生言約二禮拜可以就痊捕頭遂令姚給養傷費洋二元五角○昨晨陳王氏在元芳路碼頭浣衣突有江北人李超揚將布被攫之而去氏狂呼追捕爲四百十八號華捕拘獲解入捕房押候送英界公堂訊究○本邑人黄阿寳在崑山路第一百零九號洋房内爲細崽前日忽然竊取洋東之羢氈毛巾等物被洋人察悉控諸捕房捕頭於昨晨飭包探張阿五將黄拘獲著押候送英界公堂訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[醫院紀事]  
　　江北人韓寳珠以小工餬口家住虹口魯班殿北其妻某氏在綸華繅絲廠做工前曾失去銀首飾數件無從查緝不意前日工作時所帶簪珥忽又不翼而飛然以人甚衆多不知何人所竊歸家告知其夫韓以所得工資不償所失大加詬詈氏怨忿交作因購阿芙蓉膏背人吞服幸韓早經覺察倩人舁至同仁醫院救治得以一嘔而愈○常州婦某氏僑居楊樹浦効績東里日往華順紡紗廠做工餬口昨晨　下鐘時因與諸女工爭取竹篱紗筒互相扭毆局勇王某喝阻不住突飛一足適中常州婦之腹應聲倒地面色如灰諸女工大譁告知廠中司　以馬車載婦至同仁婦女醫院經醫生多方救治尚未見其蘇甦也 
[上海巡局瑣案]  
　　本邑人趙子英趙子僊昆季行也有南市沙塲街開設成衣店之陸文卿糾合一會每股計錢一千文共六十股子　亦在會中前日午後約至新碼頭留憩閣摇彩請子僊爲司正旋由陸文卿之兄全發摇得子僊突將各股所付洋銀藏諸身畔糾合諸無賴滋　不堪全發心有不甘控諸十六鋪巡防南局局員鍾偉臣二尹著地甲查覆訊奪○前晚十六鋪巡防北局委員楊二尹帶同地甲勇丁遍巡所　各處巡至洽興街向同發祥客棧弔閱循環簿内有張文炳一名憶及日間曾在街坊手持鐵彈向各鋪强索錢文因責令棧主交出搜獲鐵彈二枚鑣二枝遂帶往局中研詰著覓妥人保去旋有沈全福者投案訴稱小的與張爲友願具保狀保其不肇禍端二尹准之 
[英界午堂瑣案]  
　　常州府屬無錫縣寡婦戴吳氏與女婿周春泉卽錦堂爭閙由五百十六號巡街捕拘入捕房捕頭令解送公廨前日午後屠别駕升堂提訊戴吳氏訴稱小婦人夫故無後祗遺兩女長適鐵工余阿松業已夭逝次許字與周上年四月初五日入贅家中作爲義子旋將夫明遺鐵店囑伊經理不料伊懶怠性成致將女兒衣飾典質一空小婦人訓斥之餘反敢行兇不得已交捕送究周供稱小的於上年四月初贅入氏家經管店中帳目兼送貨物不料岳母忽唤余進店余非特不思作事且時與小的之妻調笑有時携帶出門觀劇小的心有不甘因卽禀知岳母不知岳母何故反將小的逐出前日小的回店見妻子臥在余牀上與之理論岳母與余將小的兇毆不得已訴知胞兄周和生交捕送案此事曾經錫金公　董事查明曲在岳母今蒙提訊乞恩明鑒周兄和生供稱小的聞伊等打架立往勸解不料竟被余扭至案下别駕謂余爲何不來周稱同至捕房一併送案别駕飭差傳余研訊余供稱小的亦常州府屬無錫縣人向以冶鐵爲生今在岳母店中執事妻子死已三年周妻戴氏供稱丈夫將小婦人衣飾典質殆盡小婦人曾向爭論然並無與姊丈出外看戲及調笑事情别駕喝令將余笞責二百板具結開釋周笞責二百板戴氏掌頰一百五十下和生笞責二百板戴吳氏取具將余辭歇甘往送候開釋○日前黄少齋卽黄瑞和遣抱告邵震甫控本縣十併十　　　民顧鴻昌等賣地悔議致被洋商所逼屠别駕飭差役姚恒前往查提前日升堂研訊黄訴稱原籍浙江嘉興府屬某縣年方四十本業碇青現住法界紫來街南薰里上年五月初旬某日與嘉興人錢姓合股開設買地公司由陳子堂薛開歧介紹每畝出洋銀二百八十圓買鴻昌之地九畝又顧蓉卿之地一畝有奇蘇菊生之地三畆有奇先後交付洋銀五十圓旋以原契田單抵押在外又付二百圓往贖嗣又付八十九圓總共付過三百八十九圓旣而催令立契一味游移今訪悉已將各地另售與人所付洋銀索之無著至前途所立收取洋銀各據均由中人簽押爲憑呈求電鑒别駕提訊十併十一圖地保詹蘭卿禀稱黄所買之地據云曾付洋銀爲定小的確不在塲所呈各據是否由中人簽押小的亦未經目覩林供稱上年五月十二日黄買顧姓諸地共收洋銀二百六十圓至七月曾催黄立契黄置之不理鴻昌負債甚重伊母情急病故始於十二月二十八日將地另售與洪姓較黄所定原價每畝二百八十圓少去五十圓計地九畝悉數售完别駕謂薛曰據上爾曾簽字否答各據均由　繕成帶至萬航渡小的目不識丁安能簽字鴻昌供稱小的祗收過洋銀二百五十圓及另售時已如數交還陳手蘇供小的名蘭生王菊生另有其人現未到案别駕叱令逐出蓉鄉供稱小的收過洋銀十圓今旣涉訟憑大老爺公斷可也别駕諭黄曰查萬航渡在租界之外乃上海縣所轄　應赴統署控請黄大老爺訊斷本分府察閱呈詞稱代洋商收買故准批提訊今訊得並無洋商在内豈能越爼代謀遂著將陳薛押候飭吏將全案供詞堂諭及各據備文移送上海縣署兩顧覔人保出聽候縣署傳訊黄乃叩首稱謝而去 
[皖省官報]  
　　和州朱大紳撤省遺缺委候補直隸州湯沅官署理夀州知州秦霖撤任遺缺委候補知州錢文驥署理新選婺源縣方永昺准補蕪湖縣吳雲翔新選鳳陽府通判周朝霖准補繁昌縣史悠康以上均飭赴新任供職署泗州直隷州鄭葆清飭回靈璧縣本任所遺泗州直隸州員缺現委候補直隸州陳先覲署理宿松縣樹健飭回本任休寗縣李阿徠撤省遺缺現委難廕試用知縣王鍾漢署理廬江縣知縣張琴調辦簾差遺缺現委試用知縣徐景鏞代理和州牛屯司巡檢孫定恆南陵縣縣丞孫達舒城縣曉天司巡檢沈步琦太湖縣後部巡檢吳鈞桐城縣縣丞王鳴年以上均　赴文闈塲當差所遺各缺以桐城縣縣丞蔡樹人南陵縣縣丞龐懷典太湖後部司王炳照舒城縣曉天司徐　慶和州牛屯司任兆焜代理某日藩轅牌示試用從九王汝霖委署六安州吏目候補知縣蕭仁丙委署鳳縣委署和州湯沅宜直刺因奉　洋務局差其缺攺委鳳陽縣　兆鵬調署和州未到任之先委候補知縣陳麟瑞代理某日派出丁酉正科文闊差本任渦陽縣歐陽　候補知縣藍和光另補縣劉家序候補通判陳宐　袁　晋候補同知劉　增崇安　用知縣朱本簾差候補知縣萬琅府經劉士林縣丞余肇度阽蘭楊塏巡檢任坤山梁玉舊姚步青典史華炳榮府經羅鼎華縣丞程良琮麟杜沈秉　典史蔣紹誠　補荻港記李翕和同知樊炳濂同知吳乃斌委支應局文案差直隸州左承伯知委支應局銀庫差本任亳州宗能徵奉委解京餉於十七日禀辭新選頴州府聨太守福辭赴新任鳳頴道李希杰於十八日禀見 
[邗江官報]  
　　五月十七湖北劉守戎藻棻解餉到揚○十八日施分轉承志委解京餉差張鹺尹有　禀知赴省公幹○十九日新選草埝場大使繆鹺尹世德直隸人禀到王繼尹　垚委黄泥港緝私差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
