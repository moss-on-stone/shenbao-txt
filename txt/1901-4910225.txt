# 1901 - 203 - 4910225

 

Page 1

 
 
[開售九通股票] [  上海圖書集成局啓]  
　　本年四月奉皇太扣懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課　治有用之學不得仍以時文小楷爲工迨七月十六日又奉綸音明廢八股鄉會試及生　歲科兩試均以中國政治史事及各國政治藝學　題考試試差庶吉士散館進士朝考殿試亦如之朝廷作　人才孜孜求治士生斯世　不可不究心經濟以期收實效而宏遠謨惟由古以　今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽打價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校儲完密本局另有樣本可以　時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文稱堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[述譯學]  
譯驛也如置驛然使之消息互通而中間一無所隔閡譯易也如交易然使之有無相易而物價乃適得公平古者舌人著於周官職任傳宣儕于儐介迨後世梯山航海萬國來同不有譯官曷通情愫而譯學乃愈不可輕焉顧昔之譯人惟以口舌達悃忱但使語妙粲花卽免貽羞於隕越今則譯語之外兼以譯書舉凡海外之政治兵刑貿易掣造無一不需人譯述俾士人之未通西學者得以博觀約取集其所長而謂譯學可不及時研究哉雖然譯學豈易易哉其或童年游學旣長而歸西語西文固已宏通淹博而於中學從未肄習不特典章制度國政朝綱昧焉一無所知識卽尋常應酬文字亦且格格不相入未能一覽而知使倩若而人者譯西書我恐文詞詰屈　牙閱之萬不能解釋勢必另聘鴻儒修飾致意義或與原本有叅差此譯學之不能盡善盡美者一也更或文人學士下筆千言詞藻彬彬文壇箸譽偶以餘事肄及西文粗識旁行斜上之文即自命博通洋學以之充譯書之職在華文固翹然傑出矣而於西學西政西術西藝之精義茫乎未得其津涯欲不貽悞學者已難矣尙安望其能名世壽世乎此譯學之不能盡善盡美者二也客曰今者中國之譯西書已不下千百種矣其由官設者京師則曰同文館上海則曰廣方言館以及北洋學堂有譯本海軍衙門有懌本南洋公學有譯本門分類别要皆有用之書至於海内名流私家箸述以及教會司牧所譯諸書尤充棟汗牛幾不可以數計自子言之豈皆不足爲訓乎則應之曰是亦不然要在董其事者之悉心釐訂耳試觀泰西所譯我華書籍上而經史子集制度文爲下而里巷謳吟小說演義一經名人手筆無不曲折如意無稍　悟甚至典重如四書十三經亦有譯作西文印以行世者豈西人獨長於譯學而中國竟不能步其後塵必也愼選西儒口授專門之學而令華儒之嫻於文藻者以筆錄之錄畢則互對原文無謬戾亦無遺漏始得署爲定本授諸梓人夫如是更何患所譯諸書尙蹈以上所云之弊耶抑有爲譯西文不如譯東文之說者謂泰西有用之書東人已早經譯出且更刪繁就簡務合其宜我苟取東文而譯之則文字不甚相懸自較諸譯西文易於爲力曰是不然無論精東文者目今不數數覯一知半解易於貽悞後人卽精矣不致或貽悞矣而泰西政教學術往往月異而歲不同每有西人以爲新者甫經譯自東人而西人又有新法出我復輾轉相譯必致新者皆化爲陳迹而無所用之矧凡事各有宜與不宜西學西政之宜於東人者安見悉宜於中國則曷若逕用西文譯出而自加抉擇之爲佳耶因解譯字之義而述其鄙見如此苟操譯政者務通其隔閡而適得其公平則不特諸弊悉除更何患譯學之不蒸蒸日上哉 
[本館接奉電音]  
　　昨日傍晚西安行在飛電傳來　旨一道上諭二道敬謹譯登○八月二十日行在内閣欽奉慈禧端佑康頤昭豫葿誠壽恭欽獻崇熙皇太后懿旨自經播越一載於兹幸賴社稷之靈還京有日臥薪嘗贍無時可忘推積弱所由來恨振興之不早近者特設政務處集思廣益博采羣言逐漸施行擇西法之善者不難舍己從人除中法之弊者統歸實事求是數月以來興革各事業已降旨飭行惟其中或條目繁重須待考求或事屬創舉須再叅酌回鑾以後尤宜分别緩急銳意圖成兹據政務處大臣榮祿等面奏變法一事關係甚重請重申誥誡示天下以朝廷立意堅定志在必行並飭政務處以時督催務使中外同心合力期於必成用是特頒懿旨嚴加責成爾中外臣工須知國勢至此斷非苟且補苴所能挽回厄運惟有變法自强爲國家安危之命脈卽中國民生之轉機予與皇帝爲宗廟計爲臣民計捨此更無他策爾諸臣受恩深重務當將應行變通興革諸事力任其難破除積習以期補救時艱昨據劉坤一張之洞會奏整頓中法以行西法各條其中可行者卽著按照所陳隨時設法擇要舉辦各省疆吏亦應一律通籌切實舉行大要不外言歸於實用得其人子與皇帝宵旰焦勞母子一心力圖興復大小臣工其各實力奉行以稱予意將此通諭知之欽此同日奉上諭大學士王文韶著加恩賞用紫韁欽此同日奉上諭軍機章京工部員外郎王彦威著加恩以五品京堂補用欽此 
[政務處會同吏部奏覆外務部應設司員額缺選補章程並堂司各官優給俸糈摺]  
　　奏爲遵旨會議具奏事光緒二十七年四月初八日軍機大臣面奉諭旨奕劻李鴻章奏擬攺總理各國事務衙門爲外務部一摺所有應設司員額缺各事宜著政務處大臣會同吏部妥議具奏欽此竊維總理各國事務衙門攺爲外務部設立專缺辦理交涉事務實爲因時制宜愼重邦交之要義降會辦王大臣左右侍郎由特旨簡放外其餘一切章程臣等往返函商皆以交涉事宜關繫緊要必令該司員等專精練習切實講求俾不至縈情　　分其心力庶幾洞達時務學有專門非獨協一時因應之宜並欲收異日富强之效擬請優予升階厚給養廉仍隨時嚴行甄别勸懲互用以資策勵而育通才擬就章程十二條彼此叅酌意見相同本月初九日復欽奉諭旨所有該部應設司員額缺選補章程　堂司各官應如何優給俸糈之處著政務處大臣會同吏部妥速覈議具奏等因欽此臣等遵卽會同祥擬謹將酌議章程另繕清單恭呈御覽伏候欽定所有臣等會議緣由謹恭摺具陳伏乞皇太后皇上聖鑒再此摺係 
 
 

Page 2

 
 
政務處主稿合倂聲明謹奏○再總理各國事務衙門舊有章京滿漢共四十八員其認眞得力者固不乏人而濫竽充數者實亦不少當此攺設專缺之時亟宜嚴定去留任缺無濫庶以挽回積習策勵人才擬請旨飭下該王大臣從嚴甄别其不得力者卽咨回原衙門當差嗣後留署及續傳人員仍當認眞察看如果於交涉事件未能諳習亦卽隨時咨回毋稍遷就是否有當伏乞聖鑒謹奏○再從前總理各國事務衙門由軍機處揀派滿漢章京各四員兼該衙門行走以備傳抄機密事件現在攺設外務部所有原派軍機章京各員擬請照舊兼行毋庸開支養廉銀兩是否有當謹附片具陳伏乞聖鑒謹奏○遵擬外務部額缺養廉各項章程恭呈　　御覽一擬分設四司一曰和會司專司各國使臣覲見會晤請賞寳星奏派使臣更換領事文武學堂本部員司升調各項保奬一曰考工司專司鐵路礦務電線機器製造軍火船政聘用洋將洋員招工出洋學生一曰榷算司專司關稅商務行船華洋借欵財幣郵政本部經費使臣支銷經費一曰庶務司專司界務防務傳教游歴保護償卹禁令警巡詞訟此外未盡事宜各以類從一擬每司設郎中員外郎主事各二員均作爲題缺無庸咨選每司各定額外行走六員以上所設各缺旣歸酌補自應不分滿漢除此次甄别去留外嗣後傳到之員無論郎中員外郎均先借補主事中書小京官亦准借補主事應扣試俸二年一擬設左右丞各一員正三品左右叅議各一員正四品卽充總辦職掌左右丞缺以左右叅議開列奏請簡放左右叅議缺先儘郎中次用員外郎由該部堂官保送引見請旨錄用均備出使大臣之選遇有該部侍郎缺出先儘左右丞開久該部旣設有丞叅四缺所有郎中例應保送四五品京堂員缺卽無庸開列一擬左右丞叅議旣備出使之選郎中員外郎主事卽可備叅贊領事　　之選丞叅奉使毋庸開缺請旨派員署理郎中以下奏調出洋卽應開缺回署作爲應補三年期滿准由出使大臣保奬准保該部升階惟不得保至叅議亦不得保遇有應升之缺開列在前等花樣郎中准保道員員外郎准保知府主事准保直隸州均分發沿江沿海各省補用作爲專章一外務部旣設專官自應優給養廉以資辦公擬請總理王公每年給養廉銀一萬二千兩會辦大臣每年各給養廉銀一萬兩侍郎每年各給養廉銀八千兩左右丞二員每年各給養廉銀五千兩左右叅議二員每年各給養廉銀四千兩郎中八員每年各給養廉銀三千六百兩員外郎八員每年各給養廉銀三千二百兩主事八員每年各給養廉銀二千四百兩額外二十四員每年各給養廉銀六百兩其繙譯等官薪水由該王大臣從優酌給以上各經費卽在本衙門應收三成船鈔及罰欵項下開支如有不敷再由出使經費項下撥補一攺設該衙門原期核實振興應將原有之章京從嚴甄别去留所有新設各缺先儘得力實缺人員攺補如不敷攺補卽作爲候補其原衙門底缺卽行　去若不　候缺呈請回原衙門者聽其自便此後新缺人員仍隨時察看如不得力仍行咨回原衙門惟此項人員僅因不諳交涉與别項咨回原衙門者不同咨回後所有該原衙門一切升轉保送各途應仍准一律辦理以免向隅一司員保送考試仍照總署舊章辦理惟必須愼選人品端正學識通達並年力富强者方得保送每次考取記名請以二十員爲度遇有額外缺出按次傳補一新設左右丞叅議旣充總辦職掌各司掌印擬兼充帮總辦每司設掌印一員帮掌印二員均照六部之例因才酌派不拘坐缺同文館設提調一員以各司帮掌印揀員兼充帮提調二員以七品繙譯官選充一擬設司務廳司務二員以繙譯官揀補司務係正八品其以七品揀補者仍帶原銜三年期滿准其作爲額外主事一體序補一擬分俄德法英日本五處每處設七品八品九品繙譯官各一缺由同文館學生及各省學堂高等生揀補遇有該部主事缺出歴五缺後准升補七品繙譯官一人其派充同文館幫提調當差扣滿三年卽准其升補主事一該部司員旣備出使悉隨之選復優子升途厚給津貼自　專意講求以資任用較之各部司員體例不同除京察仍照例辦理外所有保奬關道截取保送及部員應得例差槪應停止一供事仍照總署舊章兩年保奬一次武弁聽差蘇拉各項亦擬照章分别奏咨給予奬叙 
[交還關署]  
　　天津直報云京城各官署去歲被各國占據者現已陸續退出惟關署坐落台吉廠係在各國圈界以内但此處爲總稅務司赫德代中國辦事處理應交還經議和全權大臣與各使會商業已允許交還仍爲赫總稅務司辦公之所惟署中房屋經亂匪焚燬須大加修理始可遷回刻聞已擇日興工矣 
[兵船計數]  
　　天津直報云八月十四日駐泊大沽口内外之各國兵艦運船等計共十五艘其中英國四艘美國一艘德國四艘法國一艘俄國三艘日本國一艘義國一艘迨十五日俄國又續來一艘共十六艘 
[鬍匪勢散]  
　　營口訪事友人云新民屯河路一帶鬍匪前經綏字營弁勇協同俄兵奮勇剿捕若輩勢不能支紛紛逃竄現在彼處水程已無匪患民船來往可無阻滯之虞惜河水淺涸鐵嶺縣境殷家墟等處尤甚載運貨物頗非易易以致通江子積豆多至四十餘萬石恐將來價值必當稍貶也 
[募勇防匪]  
　　營口訪事友人云本地鬍匪經海城縣王大令嚴密查拿獲必正法先後已不下百餘名若輩無可容身竄匿離城三十里外四出滋擾大令惡之禀請上憲添募練勇恊同俄兵防守聞已准如所請矣 
[裁吏先聲]  
　　姑蘇訪事友人云前奉上諭著京内外各省大小衙門裁撤書吏江蘇巡撫聶仲芳中丞於此頗費　　時與藩臬兩司籌商僉謂吏固當裁差亦未便輕縱但必有妥善之法方不至貽害閭閻因於日前諭令蘇州府向子振太守札飭所　長洲元和吳縣崑山新陽吳江震澤常熟昭文九縣各將書吏差役共有若干人開明姓名年歲造具清册呈候核奪各縣主奉札已遵照辦理矣 
[造謠被獲]  
　　鎮江訪事人云本月某日有某甲持電稿至電報局僞稱某國駐鎭領事署使者現聞某處匪徒約期起事請督憲派兵剿辦云云當付電費洋銀八元數角而去迨電音至省兩江總督劉峴帥遂覆電來鎭領事某君閱電之下並無其事立卽函致常鎭道長久山觀察轉飭洋務局委員邵文炳大令將甲拿獲照例懲辦大令卽親至電局嚴查適甲遣某乙到局告以如有回電須送至某處不必送至某領事署大令卽命將乙獲住帶回局中研訊並令乙將甲交出嚴行懲治 
[議加田捐]  
　　金陵訪事友人云派辦新政處前擬創辦房捐以充辦公經費嗣經江寗藩憲恩藝棠方伯與派辦處諸員商酌以房捐一項窒碍殊多不若酌加田捐隨漕帶征以免騷擾閭閻之弊聞現已會同酌定加收田捐章程上詳督憲聽候核示照辦 
[淮北鹺情]  
　　揚州訪事友人云淮北綱鹽歲銷二十九萬數千引向例自仲夏開　至十月初旬卽全　告竣由該管分司報由運司轉詳督鹽憲專摺具奏以爲考成自昔年風潮爲災海水上漫迄今數載每年運不足額今歲小滿後天氣暢　産鹽甚旺以爲本　可無虞缺乏矣不意運河水退較早至本月初全　引鹽祗運出五六成塲下雖有儲鹽奈運河無水不能續運日前兩淮運司程雨亭都轉檢閱旬報以目下已屇仲秋乃僅運出此數心滋不悅立卽電傳署北掣分司陳分轉來揚詢以築壩稽遲之故旋卽　委陳　尹汝晉隨同前往　將運河下游　壩堵遏限日竣工或謂此河全賴上游來源若來源不旺雖已築壩恐尙未能濟事也 
[政躬漸愈]  
　　金陵訪事人云兩江總督兼南洋通商大臣劉峴莊制軍政體違和官民同深憂灼日來請假調　政躬已漸告痊然各屬大小官吏來省敬問興居者尙實繁有徒亦可見制軍德澤之感人深矣 
[儲憲蒞鎭]  
　　鎭江訪事人云升授江蘇按察使司江安糧道效述堂廉訪於本月十七日乘坐官舫帶以小火輪船由省抵鎮辦理海運 
 
 

Page 3

 
 
迨舟抵六吉園碼頭合郡文武印委各官咸詣江干迎迓有頃廉訪舍舟登岸乘輿詣新河街海運總局暫駐　帷現聞兩江總督兼南洋通商大臣劉峴莊制軍擬留廉訪將海運事宜辦竣然後陛見赴蘇臬新任 
[分委要差]  
　　金陵訪事友人云揚屬堤工沙漫洲緝私武穴掣騐宜昌鹽釐等差均關緊要現皆瓜期已屆經兩江督憲劉峴帥檄委丁蘭生觀察辦理揚屬堤工潘汝杰觀察辦理沙漫洲緝私陶榘林觀察辦理武穴掣騐楊彦規觀察辦理宜昌鹽釐四觀察奉委後均詣督轅謝委旋各捧檄分赴各差次視事○德國欽使克林德君自去夏被害兹已歲星一週旅居省垣各國西人同卜於月之某日假城北乾河沿某國書院中公同設奠是日旅寗西人少長咸集省垣司道府縣亦均往奠　 
[整頓營伍]  
　　金陵訪事人云兩江督憲劉峴帥目擊時艱經武整軍不遺餘力從前標防營伍操練不無虚循故事怠元成風現飭正任福山總鎭兩江各軍總統楊鏡巖軍門設立練兵學堂嚴飭各營將弁率領所部健兒認眞操　以便抽查撥入學堂肄習 
[要犯解甯]  
　　漢口訪事友人云自立會頭目李和生之弟李慶生前被拘獲收入囹圄嗣爲江督劉峴莊制軍所聞以李慶生前在金陵地方曾有姦逼幼女案遂電達湖廣總督張香帥飭將該犯解寗歸案辦理香帥允之卽飭某兵輪船解送白門以待刑訊 
[同惡相殘]  
　　漢口訪事友人云漢口著名惡棍黄　子因槍劫張琴堂家案發之後竄至下游某處與鹽梟聨絡一氣狼狽爲奸某日不知因何黄忽爲梟黨殺死抛屍江心黄妻某氏聞之擬報請地方官爲之昭雪然孽由自作實亦不足惜也 
[劇盜解省]  
　　姑蘇訪事友人云前者蘇州府昭文縣境某銀樓被盜行刼一案報經縣主張大令履勘屬實飭差查拿併移文各州縣懸賞購緝日久尙未成禽旣而太倉州蔣刺史在某處缉獲盜犯金老么一名訊知係行刦昭文某銀樓之正盜卽飭書吏繕就公文遴派幹役於本月十九日將金解至省垣禀明蘇州府向子振太守飭發元和縣收禁内監候提訊核辦 
[遼河秋汛]  
　　營口訪事友人云前聞山海關道明觀察定於本月初三日赴省嗣悉觀察實由議和全權大臣李傅相　召至京旋回錦州至十七日始坐轎車赴省○邇來營口河中所泊商輪船多至十七艘每日載去豆數千石刻下河豆每石價銀六兩三錢五分新白眉六兩二錢由通江至營口水脚每石漲至營錢三十吊核銀三兩二錢豆價每石二十八吊八百文將來新豆上市想必在三十吊外也○駐營俄國副巡捕頭近已告假回國所遺事務卽以大寫某補之○上年巡捕廳通事劉品三因案被禁黑屋中近經仁裕等六鋪商具保釋出俾得攺過自新 
[黄陵夕照]  
　　宜昌訪事友人云此間籌辦房捐議論紛紜迄無成見府尊施太守因赴省禀請大憲指示一切然後開辦○某號由四川重慶府雇船運白蠟二百餘件麝香四箱土藥二百餘箱及黄絲數百件駛至老黄陵廟相近鹿背地方忽爾觸礁致將船身截　某號執事人聞之星夜派人往查未知各貨能免損失否○本月初二日午後有一法國兵船駛抵宜昌管帶官某君卽命駕登岸至法國天主堂小駐旣而又往各地方官署拜會禮也 
[秦淮畫舫]  
　　金陵訪事人云邇年以來秋收欠稔無論魚肉菜蔬一律加價今年大水爲災鄉民無以爲食爭將豚豕送入屠門換錢糴米肉價因之大貶其不畜豕者則皆張網求魚以爲食故鮮鱗充牣價更便宜猪肉每斤祗售錢八十文魚之賤者每斤僅售錢十餘文極貴者亦不逾四十文至鷄鴨兩項每斤亦只五六十文老饕者流無不欣然色喜也○江寗府王鹿峯太守遂於夏間奉江蘇提督學政李蔭墀大宗師飭令舉行各屬縣試當卽遵飭擇期開考嗣緣鄉闈展緩太守復禀請宗師以次展緩邇又接奉宗師檄文飭令府縣兩試尅日舉行文旌將於梅　嶺上時蒞省太守奉飭立卽分飭各屬舉行現悉各縣已同訂於八月十八日開考矣 
[上海官塲紀事]  
　　昨日南市馬路工程局總辦翁子文太守因有公事命駕至上海縣署拜會縣主汪瑤庭大令大令延入花　互商良久而别○昨日本城巡防中局委員楊二尹命駕至上海縣署謁見縣主汪瑤庭大令面禀一切○昨日上海縣汪瑤庭大令探悉新任江蘚臬司效述堂廉訪將次蒞滬因飭辦差丁役預備迎迓 
[嚴查納賄]  
　　前日南市高巷頭婦人胡董氏以媳洪氏不服約束扭控保甲總巡局經總巡朱森庭明府升座提訊董氏供洪氏母家住居浦東張家浜左近自去年洪氏回去後小婦人屢遣人往接伊置之不理以迄於今竟無歸意小婦人細加訪察聞有不端情事叩求究　洪氏供婆婆董氏别有所歡時常出入小婦人因其醜聲四播不願同居故回母家明府謂洪氏刁供喝令掌頰八十下發交普育堂暫爲留養案已結矣不意有沈某者忽在外揚言此案實由胡董氏納賄洋銀七十元所致明府聞之大怒立傳胡董氏查問以便澈底根求 
[馬路工程局紀事]  
　　偷兒沈阿生前日至南市恒生馬頭徐源興樹棧竊取棉被二條被棧中人追獲拘送捕房捕頭令押候解送馬路工程局總辦翁子文太守倩襄讞委員余叅軍研訊行主徐桂仁投案領贓沈供本邑人向以操舟爲業有不知姓之阿蘭囑小的往棧中携取棉被迨經人追出阿蘭已乘機逸去叩求恩宥叅軍判責一百板交捕驅逐出境○時小坤前日竊取棉花二包負至馬路爲某號巡街捕拘獲解至捕房捕頭令解工程局亦經余叅軍研訊時供浦東洋涇鎭人棉花係寄母之物小的行竊自知不合求恩寛宥叅軍著管押候再覆訊○前日英商老公茂紡紗廠洋人在萬裕馬頭查獲張聖棠欃水棉花拘送工程局請爲究辦經余叅軍研訊判罰三成從寬開釋○日前船夥陸萬秀竊取船主陳毛毛李寳生承裝濟源義沙市七疋事發由行主控訴馬路工程局經余叅軍研訊明確斷令陳李賠償布價陸枷號示衆前日期滿由地甲解案叅軍命疎枷開釋 
[英美租界公堂瑣案]  
　　老公茂洋人查知張源興棉花行私購攙水棉花有違定章投訴捕房捕頭令包探將張拘獲解案請究老公茂洋人投案申訴前情張供前日小的向某鄉人購得棉花三包迨後查有攙水情弊因卽退還並未付價尙求鑒宥讞員張柄樞司馬商之偉繙譯謂棉花攙水有礙市面曾經道憲嚴禁在案張不應陽奉陰違判罰洋銀一百元以儆○莫徐氏竊取譚禮宣家衣服二件報經三百八十四號巡街捕拘解請究司馬判責手心二百下○朱阿龍不知在何處竊得水腿二只由包探拘解請究司馬判責二百板贓存捕房候失主認領○前晚流氓丁掌卿卽混名小鐵管在胡家宅左近强奪丁芝山身畔所藏洋銀十元報經包探拘解請究司馬判責三百板○蔡士良竊取某某洋人　家洋傘各物約值洋銀六十餘元報經包探拘解請究司馬判責五百板管押捕房半年期滿遞回松江原籍○楊海海龔桂桂被許阿新訛詐洋銀三元報經包探拘解請究楊等投案申訴前情許供小的與楊等素來相識被欠會錢若干向之理論反被誣控尙乞鑒原司馬以所控無憑一併斥退 
[美租界捕房紀事]  
　　前日上海縣差役至捕房訴稱虹口鄉民張洪興曾投縣署控弟林林吞没田産奉縣主汪大老爺准詞飭提請派包探協同前往捕頭卽派包探石錦榮隨同往提以便歸案訊究○前日偷兒丁德錦闖至新閘路第五千三百八十號門牌莫阿大家行竊東　車一輛拉至虹口藏匿穿虹浜某車寓中昨經包探張阿五查知連贓帶入捕房捕頭令押候解送公堂禀請讞員張柄樞司馬訊辦○昨晨賊　丁載生掩入法租界某姓家行竊鐵練等物携至虹口某冷攤求售適爲包探張阿五所見連贓帶入捕房捕頭令押候解送公堂禀請懲辦○昨晨小竊吳阿煥濳入靶子路鄉民某姓爱竊取布衣若干件携之而出適爲某號華捕所見拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　楊順卿控楊吳氏糾人毁物前日縣主汪瑤庭大令升堂研訊楊吳氏供小婦人家有田一畝六分前被夫堂弟冠羣爭奪控蒙大老爺恩斷准交小婦人管業小婦人卽回去竪立界石冠羣不服將石拔去小婦人因向冠羣理　並未行兇毁及楊順卿之物求鑒楊順卿供小的與冠羣同居冠羣與楊吳氏爭田楊吳氏不應糾同顧阿虎吳金生擊毁小的家雜物叩求　　　供小的曾寄名楊吳氏膝下吳供小的係楊吳氏之外甥是日隨同楊吳氏向冠羣理論並未擊毁順卿之物大令謂顧吳不應多事判各　　五十下吳氏申斥一番叱令退去楊順卿被毁各物著向冠羣索賠○胡小卿蔡正祥控林海榮圖吞資本前日大令提訊胡供今年三月林　小的股開酒店由伊經理一切當在新闢租界某處賃屋一所雇匠裝修先取去洋銀五十元後因置辦生財又取去五十五元不料店未開張　已盡被吞没叩求究追蔡供林糾小的股開酒店小的辭以無力嗣以言之再三因將田單一紙交林向談姓抵借洋銀四十元後亦被林吞没叩求一并訊追林供小的糾令胡蔡同開酒店蔡因無現銀自願將田單立據抵與談姓隨又向談加找若干談不願意欲退還將小的軋至某茶館索還抵欵小的苦無應付因向邢海金暫借十三元付之始得脫身至胡處之一百零五元實因租屋及一切裝修用去嗣以乏本不能開張小的自知不合求恩准予折償邢供林被蔡等軋在茶館中小的因代介紹求鑒大令以邢揷身多事判令掌頰五十下令林還胡洋銀八十元蔡二十八元限一個月理楚○賈雲吉控流氓小徽州逞兇毁物大令提訊之下賈供日前兒子春發因被小徽州毆擊逃回家中小徽州尙不甘休竟追蹤而至毁去物件甚多叩求究辦小徽州供賈子春發前與矮精毛毛等充作線人將方建中拘案懲辦近甫釋出因此含恨報復與小的無干求察大令著將小徽州收押候拘方到案訊辦賈稱謝而退 
[英美租界晚堂瑣案]  
　　詹乾記號主余君喩丁伯涵偕劉少坤王興仁陳春森等聨名禀控李美君周詠春將沙遜洋棧存貨單抵借銀兩延不清理讞員張柄樞司馬查得李美君已因日商控案管押遂飭提周詠春到案前晚升堂研訊原告余丁二人投案訴稱前被李美君將沙遜洋棧存貨單抵去銀一千八百餘兩時小的曾至棧内倩謝燕章領同看貨並由謝言明是棧係周詠春所開後忽將棧中貨物悉數運出顯係串同舞弊叩求究追周供小的向在沙遜洋行經租帳房並未開設洋棧伊等如何抵押棧單亦不知悉求察李供棧單確由小的持以抵銀現已浼人出爲料理約須一月内可以明白尙乞恩寬司馬著將李還押周交保候提謝到案再行核奪○莊嘉錫控族人莊順生將十餘年前廢帳向索滋擾前晚司馬提訊原告投案供稱前數十年故父在日與順生之父合開源隆槽坊嗣因虧本無力支持將店閉歇所有虧帳均係故父一人料理迄今閱時已久故亦不向追取不料順生竟以無憑之帳擅來索詐叩求究辦順生供此欵有故父遺信可憑司馬查得信係順生所寫不禁大怒喝令笞責三百板具結交保如再滋閙嚴辦不貸○鄭崇泰控鄭裕豐積欠石板洋銀一百元前晚司馬提訊崇泰供稱小的前在寗波開石板行裕豐開石作時與小的往來被欠貨欵洋銀一百元至去歲杪付小的支票一紙尙未到期鄭卽將作閉歇避匿上海今得尋獲叩求究追裕豐供小的現已攺業此欵無力歸還曾邀人向之緩頰願將家中房屋作抵彼不允現在小的情願按月拔還尙求恩斷司馬諭令交保折還洋銀六十元分兩期繳楚違干未便 
[法租界捕房瑣案]  
　　周王氏前控吳阿泉誘拐養媳濳逃并捲去衣飾約值洋銀一百餘元迭經讞員杜枝園大令訊供責比諭令賠繳洋銀八十元吳迄今挺押不理原告迭次求追昨日大令蒞捕房發落命提吳復訊吳供小的並未誘逃實難遵斷大令著還押過堂移送上海縣署訊究○任順寶前控岳母徐王氏　妻領回希圖别嫁大令研訊之下任妻徐氏供稱任本有妻室小婦人不願作妾是以逃回母家大令判任具不敢以妻作妾切結送案准予領回任非但不肯具結復於昨日遞禀瀆訴大令卽將原禀擲還仍飭遵前斷呈具切結候核○李渭康前向西捕柴某借銀三百二十五兩延約不還被控到案經大令判將所抵田單售賣歸還李准予交保出外限一年内理楚昨日李母陳氏呈繳洋銀一百元願於一年内理楚大令飭具人銀並保切結送案備查○流氓張明德偷兒陳　三朱阿大李金生均由包探拘獲解經大令訊明判各枷一月昨已期滿命帶案開枷各責五百板朱李當堂開釋張陳二犯著各拍小照一紙存案然後驅逐出境○流氓周茂堂冐充縣差强牽鄉人耕牛藉端勒索控經大令訊明昨日大令著照原斷先行枷號一月期滿責放○偷兒陳阿狗吳阿根均由包探拘獲解經大令訊明昨日大令命先行枷號一月期滿責放 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
