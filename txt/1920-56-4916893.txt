# 1920 - 56 - 4916893

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[擔保與辭職]  
[  冷]  
　　有人逼迫而即辭職有人擔保而即不辭職爲今日之總理者不其難而易歟何以難辭職不辭職其權操之於人不能自主也何以易辭職不辭職全不由於己可無所用心於其間也 
　　昔人有云趙孟之所貴趙孟能賤之今之總理亦爲所貴所賤者之一耳辭職與不辭職有何異歟雖然魯案汴案我恐今猶有事也 
命令 
[三月二日大總統令]  
　　高國俊給予三等嘉禾章此令 
[又令]  
　　錢允利晉給四等嘉禾章此令 
專電 
[北京電]  
　　本日閣議停會靳未銷假其餘閣員聞訊亦均缺席僅田文烈赴院商維持方法托郭則澐赴靳宅勸先維持現狀有派閣員兼代總理訊田先聲明决不代將屬朱深或李思浩（二日下午五鐘） 
[北京電]  
　　靳辭呈再上勢無可留現在商量接代人物段意屬田如不就李兼但以肯副署吳光新督豫命令爲斷今晚當可定局 
（三日下午四鐘） 
[北京電]  
　　靳本日起銷假到院照常視事事前由段派員懇切慰勸對汴督問題决定暫勿更動魯案决採芮恩施條件暫擱不覆以待國際變化（三日下午三鐘） 
[北京電]  
　　奉吉黑直各省密電留靳勿遽引退致中某方倒閣計（三日下午三鐘） 
[北京電]  
　　汴省會電現有要事發生於三月一日開臨時會又吳佩孚電聞有重兵壓迫豫督請明白示復又電請准撤防北上靳語人寗去去職不願見汴地方糜爛（二日下午五鐘） 
[北京電]  
　　豫電省已特别戒嚴（三日下午三鐘） 
[北京電]  
　　豫謡甚熾特派舒穆鑑馳往調查（三日下午三鐘） 
[北京電]  
　　趙倜態度仍强硬準備令下後與中央脫離關係因有助力故（三日下午一鐘） 
[北京電]  
　　通令京外取締市民集衆游行交部亦令電局嗣後國民大會電文有不合處應卽扣除（三日下午三鐘） 
[北京電]  
　　張廣建電達賴有派人到京訊惟畏某國牽掣（二日下午五鐘） 
[北京電]  
　　張敬堯電據衡州吳師長函稱本師現經曹使准許撤防茲定夏曆正月半前全體回北請速派兵接防等語查現在防務仍緊吳師撤防應先籌備接防堯未奉令應如何請示（二日下午一鐘） 
[北京電]  
　　曹錕第四次來電吳部决計撤回已電明湘督派隊接防（三日下午三鐘）　 
[北京電]  
　　外部决定對德奥恢復通商許德奥人照常來華現正擬暫行辦法（三日下午三鐘） 
[北京電]  
　　外長陸薦陳籙繼任 
[北京電]  
　　鄂省會電拒直接交涉 
[北京電]  
　　政府向外團聲明實行裁釐擬將進口稅增足值百抽五再加倍半之數以抵虧損尙望各國贊助（三日下午三鐘） 
[北京電]  
　　鮑貴卿電護路軍營務處機關霍已簽字允卽取消原有機關槍砲已一律封存但留少數俄人看守銀行火車機器等廠至沿路俄警現在範圍縮少且關内外治權俟籌妥再議又電中東路改組就緒定二十九回省除派員留哈經理外並派張壽增進京報告 
[北京電]  
　　楊新督電俄新黨佔領齋桑後槍斃舊黨五六百人俄民纒回被戮者二百餘人人現新黨復派隊入山搜者舊黨要人槍斃者亦 
甚多已飭各軍嚴防竄入 
[香港電]  
　　滇桂粤軍在韶關始興英德四會翁源一帶劇戰因電線拆毁詳情未悉前日新街儎回傷兵數百粤路由福軍沈軍保護各地土匪蠭起多有機關槍連日省中調軍北上極忙李烈鈞在北江遍豎招軍旗幟並派員與龍黨漢黨通欵在省謀大舉（三日下午三鐘） 
各通信社電 
[北京電]  
　　顧使電咸日由巴黎回美保留案及國際狀况准一星期内報告眞相 
[北京電]  
　　當軸對和議停滯决再請朱啓鈴錢能訓襄同維持 
[北京電]  
　　靳辭意漸銷惟緩遲數日方能到院 
[北京電]  
　　張作霖東電勸靳外交和議一髮千鈞乞早銷假 
[北京電]  
　　河南省會電請速飭吳光新軍隊退出豫境 
[北京電]  
　　曹錕四次電請撤回湘南前防（以上三日） 
以上中華通信社電 
[北京電]  
　　徐前晚派李蕯兩總長再挽留靳勸出席二日閣議靳仍力辭意極堅决李思浩田文烈均有代閣希望 
[北京電]  
　　曹錕電靳勸銷假並暄傳將有大批挽靳電 
[北京電]  
　　今日閣議靳及各總長均未到僅李思浩蕯鎭氷二人候至午後散去（以上二日） 
[北京電]  
　　外農敎三長因靳假暫不提陳籙等以閣事未定亦聲言不願就 
[北京電]  
　　張敬堯電并無進兵湘西情事僅在防線内照常防堵院據覆岑春煊勿誤會 
[北京電]  
　　謡傳豫軍不穏政府否認府院方面均料撤趙命令未下豫軍不致生變 
[北京電]  
　　市政府吳督辦籌議築設京都電軍已擬訂辦法并圖說商内交兩部進行 
[北京電]  
　　京鈔因維持得力巳派至七折 
[北京電]  
　　周自齊因視察滬造幣廠有不日到滬說 
[香港電]  
　　滇軍發生衝突後此間人士對莫督頗有非議（以上三日）以上中孚通訊社電 
 
 

Page 5

 
 
   
 
 

Page 6

 
 
世界路透電 
[美國會與和約]  
　　二十四日華盛頓電共和黨宣布擬於二月二十六日在參議院提出和約希望能繼續考慮俾得因以核准共和黨之保留案據謂民主黨參議員二十三人現願贊成共和黨之保留案而不加以修改惟民主黨領袖則稱共和黨之言殊爲失實參議員希志柯克氏否認參議院民主黨曾向提議參與民主黨參議員大會以便商定保留案一致行動之說 
[美總統與和約]  
　　二十八日華盛頓電威爾遜總統已收到高等議會覆其前牒之文將於下星其作覆聞美政府仍堅持不得强令巨哥斯拉夫國承認其所反對之解决之態度參議院第一次辯論亞德里亞海問題時曾批評威爾遜總統辦於執抝反對和約者抨擊頗烈 
[美少將與海軍]  
　　一日華盛頓電海軍少將裴特格氏在衆議院海軍股員會前演說力主美國應有世界最大之海軍並提議建造無畏式戰艦兩艘巡洋戰艦一艘偵察巡艦十艘 
　　一日桑狄哥電前亞洲艦隊旗艦白羅克林號定期三月十六日率同驅逐艦四十艘開往火奴魯俟四月十九日檀香山傳敎百年紀念慶祝事畢後白羅克林號即擬開往斐列濱 
　　一日紐樸紐斯電美國超等無畏式戰艦美利倫號定期三月二十日下水該艦長六百呎闊九十七呎排水量三萬二千噸裝置十六吋口徑之大砲八尊此爲美國海軍中所用最大之砲美利倫號爲美國擬造同式戰艦之第一艘造成後尙將續造四萬三千噸之艦六艘裝置十六吋口徑之大砲十二尊速率將更大云 
[美國鐵路新律與聯合會]  
　　一日華盛頓電鐵路聯合會代表已允試行鐵路新律聞彼等决議將前定之計劃暫作罷論以試行新律且不將爭題移交聯合會會員表决以視新律能否使彼等工資要求得一解决再定主張鐵路罷工似可獲免蓋聯合會某員曾曰我儕皆美國好國民願蓋力與總統相副而行 
　　一日紐約電鐵路幹事會已贊成鐵路議案 
　　一日紐約電參議員恩特胡氏懇請減輕美國鐵路乘客車費及重訂運費章程 
[美國將開國際大交通會]  
　　一日華盛頓電不日此間將開國際交通大會考慮關於海線電報與無線電報各問題威爾遜總統已派郵務總長白爾森氏海軍大將彭森氏前公告委員會總理羅傑士氏爲美國會員 
[美國之波瀾借欵與俄黨媾和]  
　　一日華盛頓電美國私家貸與波蘭之借欵美金洋五百萬元不日行將發行 
　　一日華盛頓電國務部宣稱俄國勞兵政府媾和之建議美國置之不顧 
[意國之極東飛行]  
　　二十四日羅馬電參與羅馬東京間飛行之後四架飛機巳於今日飛抵森土塞納鎭本星期杪均將續發隊長爲戈台斯柯氏其餘飛機現集亞里波待時前進 
[美國駐華新公使]  
　　二十四日華盛頓電共同新聞探悉著名芝加哥財政家克蘭氏（即芝加哥共和國民銀行總理）將任爲駐華公使按一九○九年克蘭氏曾授此職但於未到任前告退 
[美國探險家之中國近論]  
　　二十五日倫敦電著名美國探險家祁爾博士赴華調查五嶽歸後路透代表曾往謁之據稱華人近數年來趨向新文明進步甚大其靑年皆熱切學習英文内地華人待遇操英語之游者日見和善各界奉行基督敎者日衆故朝山之人逐年減少舊日之神行將消滅矣祁爾博士又謂美國禁酒之後衆乃竭力將酒業移至中國此事至爲可憾云 
[輪船失踪]  
　　二十六日倫敦電汽船化羅土號於七月二十六日由西貢開往香港至今杳無消息聞勞合特船册已將此船列入失蹤之類 
[銀市報告]  
　　二十六日倫敦電銀市星期報告云上海匯率較陰曆新年前縮六便士殊可駭異但銀市仍堅定售者當然探詢中國市况曷爲變更據謂中國買賣似仍將需求現銀目下内局未靖亞洲腹地之購銀必非暫時之事蓋人民多不信用紙幣也 
太平洋路透電 
[二日海參崴電]  
　　此間華員通告州議會謂華員擬接管守衛中東鐵路事務阿穆爾之尼柯爾斯克鎭已爲革軍佔據聞謝米諾夫已逃至滿洲 
[二日海參崴電]  
　　此間韓人開宴慶祝高麗宣布獨立之周年紀念並列隊游行 
國内要聞 
[靳雲鵬辭職問題之轉圜]  
　　但尙未肯銷假視事 
　　靳翼靑請假兩日後遂於前日（二十九）下午將擬就辭職呈文送達公府文中大意以病迫材絀爲辭東海事前派員堅勸及收到辭呈後復命吳秘書長即日送回并電知院秘書廳暫行收存以爲挽回地步昨晨吳秘書長奉命再往棉花胡同勸慰靳氏意態稍轉午後二時院秘書長郭嘯麓亦趨謁靳氏密談頗久靳對於辭職問題有云此次提出辭呈並無他意不過擔任國務數月精神極爲疲倦擬稍卸仔肩藉資休息今旣承元首倚畀之殷各方面責望之重余亦何敢過拂輿情云云玩其語意已有活動但何日回院視事尙未决定至外間有周樹模組閣之說此係純出揣測因周前次業已堅决聲明斷不輕試且靳氏去留問題尙未决定周安有卽預爲出台之理惟前日有人主張萬一靳氏力辭則以朱深代理但昨日靳意已有轉圜此事當無問題但另據接近靳氏者言靳之辭呈仍在院擱置尙未收回是否完全打消辭意尙難預側又昨日閣員中亦公推李思浩蕯鎭冰兩人前往靳宅挽留李蕯抵靳宅後與靳氏晤談面述東海挽留之誠意並請靳氏出席於本星期二國務會議以免政務停頓但靳氏雖無决絶辭職之語亦無允即取消辭呈之表示李蕯不得要領而出聞本星期二閣議因靳不肯蒞會無人主席有停止之說 
　　靳之辭職旣有可以轉圜之端倪夙持倒閣主義之安福對此當然不快其機關某報現巳開始攻擊昨日該報載有一題曰坐待外援之靳閣其文略謂靳閣裝腔作態之請假旣有日矣前日（星期六）又繼以欲取姑與之辭呈元首即日將辭呈循例交院退還昨晨又因國會開會吳笈孫秘長代表元首赴院之便屬吳面告各國務員推出二人再往靳宅促其即出任事於是蕯鎭冰李思浩二氏於午後親在棉花胡同傅述元首意旨請其星期二（卽今日）到院靳閣仍表示堅辭自表面觀之靳閣似已有急流勇退之决心而知其内容者則謂靳閣實有坐待外援之預備據某方面報告一二日内有前此扶持靳閣之某某督軍將有長電挽留然後靳閣再大踏脚步上台較之從前又增一倍聲價蓋前此靳閣本由外電而產生已足表現其指揮之能力今又結奥援而續命更可發展其團結之精神宜乎其躊躇滿志矣第此等作派究爲對待何人而出此殊令人難於索解也云云此亦可見安福對靳之態度矣 
[北京國民大會之餘響]  
　　通電與呈文 
　　北京二十九日之國民大會雖被軍警中途解散未及終局然事後該會仍發布通電並上書政府要求四事至軍警方面聞衛戍總司令段芝貴以軍警如此防範而學生尙能召集大會則學生之堅忍未便輕忽除在空曠地方如天壇先農壇等處羅列軍帳外並在各校及學生寄宿舍門前加派得力偵探學生一有動議立即報告以便武力對付王懷慶吳炳湘等并召集軍警緊急會議决定自卽日起仍由大隊軍警會合巡察街市遇有成隊之學生立卽解散倘有抵抗卽行逮捕惟前日國民大會被拘之陳廷璠等十餘人吳炳湘以陳等尙無妨害治安情事業巳全數釋放［附國民大會通電及呈文］北京國民大會昨發出通電云上海申報時事新報轉各報館全國各界聯合會總會轉各省各界聯合會全國學生聯合會總會轉各省學生會曁各團體公鑒本日我北京各界爲反對直接交涉及福建問題特在先農壇開國民大會到者數萬人羣情激昻正在會議之際突求日本騎兵繞行會場旋有本國武裝軍警數千蜂湧而來手持木棍任意擘擊勒令解散但衆志志城一面與之交涉一面忍痛開開會卒議决五條如下（一）山東問題不得直接交涉將日本通牒原封駁回提出國際聯盟公决（二）福建交涉政府須根據上次國民大會議决條件卽日向日本嚴重辦理（三）取消軍事協定及中日間其他一切密約（四）釋放京津被捕學生及各界代表並恢復人民言論集會結社之自由（五）如政府違反民意應卽一致罷市罷工罷課罷稅並通知各國勿交關餘鹽餘及各種借欵以上各條通過後正在自由演說軍警益肆蠻横捕去與會公民多人毆傷無數同人等爲國授命死不足惜尙望全國各界一致力爭萬勿令賣國者肆行其志臨電不勝悽惻北京國民大會叩豔又呈政府文云竊以山東問題我國旣拒簽德約於前當然提交國際聯盟於後事理昭昭寗容異議日本前月通牒根據德約聲請直接交涉乃彼外交上必然之不驟在我則德約本無拘束之力直當將該通牒據理駁回焉有猜疑餘地乃政府接受之後迄今多日猶未明白表示意旨此全國人民所謂危者也查直接交涉有百害而無一利日本與我强弱旣殊交涉之際彼不難威脅利誘以遂其私則山東寗復能爲我有且旣有今日之直接交涉又何必有昔日之德約拒簽前後舉止自相矛盾將何以維持國際之信用保國家之人格乎此所以全國人民誓死力爭兆民一心惟恐或失也夫政府者國民之政府其一舉一動如總統總理之明當能洞見其利害特恐左右奸吝蒙蔽聰明故敢具陳所見伏乞尊重民意將日本通牒即日駁回一面將山東問題交國際聯盟會公判此應請施行者一也福州事件日人有意挑釁傷我同胞責無旁貸罪有攸歸現在雙方調查已竣交涉開始在即國權民命所關甚鉅務懇根據上次國民大會議决諸項據理力爭此應請施行者二也本届山東問題糾葛全起於中日間種種密約就中如二十一條膠濟路換文高徐濟順二路合同皆足以致國家之死命而軍事協定尤甚近頃仍復有延期之說呆爾則中國且淪於萬刦不復之境是與自殺何殊竊謂政府執政諸君當必不忍出此也是類密約匪特障害國家之發展抑亦足以妨碍世界之和平若提出國際聯盟請予撤廢各國必深表同情此事懇即與山東問題一並辦理俾復國運於自由脫吾民於桎梏此應請施行者三也一月以來各地人民迫於愛國熱誠爭起奔走呼號以喚醒同胞共同禦侮當局不察横肆壓迫天津一省所受獨慘各界被捕者有人受傷者有人言論出版集會皆失其自由即如今日公民等散會時突來警察數百干涉此詎共和國所應有抑寗我總統總理仁人愛物之至意乎愛國乃國民之天職世界無論何國各國無論何種政府皆未聞有禁止人民愛國之舉而不圖於今日之中國見之至於人民言論出版集會三大自由載在約法各地長官竟敢肆意剥奪弁髦法紀侮蔑人權至斯巳極似此種種不法行爲不有制裁其何以慰輿情而伸國紀爲此謹懇即日頒布明令飭京津地方長官釋放被拘各界代表人等恢復人民三大自由並懇嚴加誥誡各該長官嗣後不得再有此類非法之舉動此應請施行者四也凡此四端今日在場數萬人衆意僉同伏望俯順羣情准如所請如或不蒙明察一意孤行則是政府負人民人民不負政府公民等只有誓爲最後之辦法此應請查照者五也唯我大總統總理熟籌之 
[魯閩兩案之近狀]  
　　魯案取延宕主義閩案將提出交涉 
　　山東問題近日甚爲沉寂政府方面擬取延宕主義除擬派員赴魯調查外并擬於日内將該項問題備文提出新國會討論辦法聞日本方面對於此事現决持冷靜態度因日本現巳握有膠州之一切權利故對於交涉一節表面上亦不從事催促又聞顧維鈞二十五日曾有電達政府謂山東問題各國極爲注意故鄙意以爲儘可拒絶日本之通牒嗣後各國自有公論二十八日又來一電報告業於二十七日自巴黎起程回美並請政府對於山東問題總以緩議爲是威總統病巳漸愈可照常視事至保留案與國際聯盟之景况非到美國實地考察未易得其眞相此次回美於一星期内必將其實情詳確報告請俟報告後再定魯案交涉方針云云 
　　政府對於福州事件有定日内提出交涉之說談判手續經昨日外交部務會議業已擬妥俟日内提出閣議後即可决定開議之期約在下星期左右因届時日本調查員西岡定可到京聞日本方面亦自知理屈對於敷衍面子之事件如賠償損失懲辦兇手等頗有承允之意但如撤換福州領事撤銷領事裁判權等能否辦到則在政府交涉之手段如何耳 
[佑尼干論山東問題]  
　　以阿得利亞海問題爲比例 
　　中美新聞社譯大陸報載佑尼干氏論文云英法兩國總理已答復威爾遜總統對於阿得利亞海問題之通牒其與山東問題有關係之處中國之國務總理讀之當有裨益英法兩總理明白聲言彼等與意國之協約不能不履行協約維何卽所謂倫敦約章其中規定倘意國願取消其對德條約關係而加入聯合國方面則英法政府願保證在阿得利亞海沿岸或附近之某某土地必爲意國所有意國承受此條件遂加入聯合國惟自停戰之後阿得利亞海一大部分之居民即巨古斯拉扶人反對履行此項條件甚力意國要求沿該海之阜姆港亦劃入彼之領土然此港之名並未列入倫敦約章意國此項要求似並無國家的或國際的理由威爾遜總統因倫敦約章中并未提及故於和會中反對阜姆歸於意國因此大招意人之攻擊夫威爾遜總統並不反對履行約章條件亦不能反對之彼初不知英法意有此密約迨旣知之彼並未請英法違背其義務彼所主張者乃意國不應於倫敦約章所規定之土地外更有所得耳此則其錯處安在乎據報紙所載消息英法政府亦願接受可以替代倫敦約章之提議祇須得意政府與巨古斯拉扶政府彼此之同意英法答威總統之公文中請威總統贊助解决此事謂聯合國深望能得一妥協之法使英法政府不必遵守倫敦約章視爲一種有效之契約按英法此項答詞吾人决無可反對而所謂［有效契約］一語中國之總理正宜加以玩味彼以條件誘入協約方面之國不止意大利一國尙有日本倫敦約章之外尙有東京約章東京約章中規定日本若助協約對德宣戰則協約願助日取得德國在山東之一切權利而享用之日本之對德宣戰即由於此然東京約章祇許日本繼承德國權利此項權利有中德條約規定其範圍然自日本佔據山東其活動範圍大爲擴張此種舉動若無可辯護然在和會席上則有證據呈出證明日本卽使不能爲德國權利之繼承者亦至少能爲山東權利之所有者且爲任何法廷所不能剥奪之而此等權利並非東京約章所賦予乃北京政府所凖與且以書面密約承認之者也然北京政府於旣承認日本權利之後又派代表赴和會聲稱日本侵犯中國主權要求和會爲反抗日本之判斷關於山東某鐵路日本曾貸北京政府千萬元而北京政府有藉口國會未通過漠視其條件之說夫北京政府何嘗一日尊重國會今乃欲以國會爲護符異矣須知中國之危險源於東京約章者少而源於北京黨徒與日本所訂密約者實多有某君論中國事云［袁世凱未死以前日本對待中國認爲有一統一之政府凡事必與此政会接洽袁氏死後日本政策一變凡事與個人接洽認爲有全權而供其利用］此說甚確日本今不顧中國之外交部而利用其在北京各部中之代理人與軍閥亂訂密約中國因此所受損害乃非言語可以形容即置道德上之錯誤不論中國實業前途所遭損失胡可勝計記現有一統計表據其所開日本在一千九百十八年一年間貸與中國之債共有二十九起總計日金二萬四千六百四十萬元此二十九起之借欵均係秘密締結以中國最可寳貴之財產如鐵路礦山及工業組織等作押談判之人均係政府中之個人絶對不管中國尙有政府日本政府對於此等個人則授以勳章以獎其功日政府曾屢次受人警告謂此等秘密借欵結果必甚惡日政府則答稱彼不能阻止其人民與他國人交易然而日政府又以勳章賞給此等人民果何爲乎聯合國政府或可以振振有詞謂日本爲德國在山東之繼承人然而不能出席於任何法廷而謂日本能漠視中國政府暗中鼓勵破壞紀綱煽動内亂總之可以造成中國之擾亂者不僅德國權利之繼承一事尙有中國自己官員之行動歐洲之政治手腕旣不能使一詩人（指佔領阜姆之達能齊哇氏）改變其行爲而尊重公共秩序則欲望其救濟中國亦難矣爲歐洲政治手腕辩護者恒攻擊美國參議院對於和約之態度惟歐洲之政治家旣承認一個獨立自主之國度其在國際會議中之投票權亦不應多於一箇殖民地則何能怪美參議院之不肯通過和約哉據統計表在英國國旗下之白人共約七千八百萬在美國國旗下之白人則約有一萬萬然則英之屬地澳洲祇有五百萬人何以應與美國之投票權相等乎巴黎和約中有一條規定英國之每一屬地在國際聯盟會中應各有一投票權而美國參議院不肯承認之其不肯承認也至爲正當而此舉亦爲一種有效力之决定與英法所指倫敦約章之有效相同也 
[黑河俄新黨對華之態度]  
　　松花黑龍兩江航權本爲中國所獨有自愛琿條約修改則爲中俄兩國共有之物惟前清末造國勢衰弱當時之王公大臣亦未知航權所關重大不肯經營三十年來幾爲俄國獨有之權而華人反處於客觀地位言之至爲可慨自俄亂發生彼邦自顧不暇於是我國始有派遣兵艦入江之計劃恢復主權詎駛至廟街爲沃政府所反對不令深入該項問題屢經駐崴高等委員嚴重交涉迄未解决現在西伯利亞一帶舊黨消滅民黨代興我國僑商擬乘北機會向該黨要求許我兵艦到防爲惟一之目的業巳着手進行茲探得張作霖近致政府一電叙述上頗爲詳盡節錄如下現據黑河商會華僑商會等電稱新黨巳成兵工民會爲黑河最高執政機關本月二十號該會長與外交員過江逕求我糧服會長請弛米禁以資接濟我答以早有條約以放行華艦爲交換與舊黨曾經談判嗣由道尹照會尙未見覆所以我國亦不能弛禁據云兵艦放行决無異議容即查案答復意極誠懇二十一號俄民黨已將江口印花稅取消以表示交好之意而華僑帶欵亦可自由出口無所限制旅居新黨區域内之僑民並無殘害虐待之事目前俄國政局漸趨平穏前日我軍過江數百餘名伊甚歡迎僑民更歡呼揚我國旗爲康熙征俄後第一次光榮之舉昨由糧服會長過江答拜先由民意與之接洽即請介紹拜我司道面許條件現擬將俄人舊存黑河之貨先行放行爲相當之報答惟沿江木拌俄最缺乏現由糧服會收買足以制俄人之死命即此可爲要求兵艦許我到防之利器非達到目的不供木拌餘俟條件答復酌量弛禁等情查該商會等糧服會之設立原爲斷其接濟以抵俄人虐我僑民種種苛法並要求准我兵艦到防現在新黨會長先經過江請求對於兵艦到防亦允查案答復復將取銷印稅自由帶欵各條逐漸履行似巳就我範圍第恐該商會等不知大體操之過急轉致别生枝節已嚴飭該商會等不得任意修怨有傷人道或致激成事變務當靜候公家相機因應是爲至要又准孫督軍據巴司令施道尹電稱新黨代表牙闊夫列福對於糧服會前出條件承允容納至阿省秩序巳由在城俄軍維持外屯俄軍不再進城日軍旣宣言中立亦不得爲軍隊之集合故日軍分布鐵路沿線仍爲各屯俄軍隔絶觀此情形日軍當取正當防衛主義居被動之地位不能爲主動之行爲等情合並電陳除飭巴司令等查酌一方情形相機處理隨時報告外特此奉聞 
[田文烈辭去農产兼職談]  
[  小草]  
　　此次兼農商總長田煥廷氏突然提出辭呈下令照准殊出一般人意料之外當命令未發表前都中各報並未稍露消息僅僅該部部員中最少數與田氏接近者略知梗槪而巳然偶爾談及亦都未之敢信其可疑之處則在當去職前三日忽然下部令數十道有加薪者有新任辦事員或某官上任事者有改主事上任事爲僉事上任事者以致一時預算驟增至月二千元之多該部同人不免詫愕於是有强爲之解者曰此係舊曆年節之大犒賞也而不知田氏之去志巳决辭呈將准故爲此臨去秋波以符古人與爾鄰里鄉黨之義特局外猶未之知耳至田氏所以毅然辭去兼職之原因傳說不一有謂因安系議定於三月一日新國會開會時卽敦迫政府提出農敎兩長對於農長一席暗中已有所醞酿或曰李盛鐸或曰張弧多方布置志在必成田氏旣有内長專任自不願再戀此無聊之棧轉惹起彼輩之注意此爲决心辭去兼職之最大理由有謂因呈薦張國淦督辦漢口商場令發多日忽來反對之聲田氏對之異常憤悶此爲辭去兼職之第二原因又有謂以上兩因並不甚十分確切實因田氏年邁乏進取之心視一閣員本在可有可無之列平日兩部兼顧東奔西馳頗覺勞頓其辭去兼職專任内務在兩月以前已有斯意且屢向東海及靳翼卿前有所表示故此次辭呈一上東海與靳氏均能曲諒其志不復再加以虚與委蛇之慰留此又一說也但依記者推想所及以上三說或均有一部分之理由田氏對農商次長江天鐸氏向極器重故於辭職之際力保江氏在部日久情形熟悉可以代理部務徐靳容納其請隨即有明令發表昨日（二十八日）江氏已以代理部務之資格到署辦事先一日晚該部主辦庶務人員聞命令發表即於次日大早在農部門首懸掛紅綵以示歡迎所有一切發行公文並已另換字樣矣田氏之長農商也前後歷時至一年有半在各任總長内可爲任期最長之一人任中所辦各事無大功亦無大過平心而論在老官僚中尙算是公正一派當未去任時對於發行實業有奬證劵一事頗爲注意曾發部令派定專任籌辦之人其對於派定各員屢以精密籌畫無滋流弊爲戒現聞奉派之員如辛漢陳承修王治昌蕭方駿諸人已迭開會議擬定進行程序準期發售並聞該部擬將會商葉勸業專使請其帮同勸募以期推行於各省惟當此南北尙未統一政府信用亦不甚十分堅固將來發售之結果如何事前尙難說定至該部一班小司員聞此消息皆逆料將來必有奉諭派買之事又不免 
 
 

Page 7

 
 
稍存懼心焉年來該部支出日增現在每月薪俸一項非有八萬元不敷開支部中雖略有收入但仰給於財政部者爲數猶多以視交通瞠乎其後日前漢冶萍公司發付利息該部爲該公司之大股東一次分到十數萬元二月份薪金當不患無着落矣 
[經濟調查局之内訌]  
　　戰後經濟調查會本爲政府覊縻舊國會議員之機關會員向分兩類一爲專任委員一爲普通委員後來專任委員向政府獻計凡會員中請假及不到會簽名者皆停止給費自表面上觀之似爲政府帮忙其實專任委員等逆料此種機關必不能常久希望改成一個官廳卽可將專任委員變爲實官但實官有限必不能將數百委員全數改成實官故對於請假委員不到會委員先加一種淘汰其淘汰方法第一步卽在限制領錢現在受此種方法淘汰者已有數十人第一步已經達到目的乃進行第二步方法彼等旣思改爲實官又恐普通委員反對遂同郭則澐秘密在總統府規定條例内分四種階級第一級國務總理第二級正副總裁第三級參議第四級委員除第四級委員外皆是實官性質聘用委員之標準目前雖是照舊但委員對於參議旣差一個階級更可照從前方法再加一番淘汰而第二步目的亦不難達到不謂自條例頒布改會爲局後第一幕卽總裁孫寳琦不肯就職據聞孫之不就其唯一原因即在所定條例並未得孫之同意蓋條例上規定調查局直隸於國務總理孫氏不甘屈爲國務總理这僚屬故表示不就第二幕卽前日懇親會之趣劇是日該局假中央公園來今雨軒開一懇親會孫寳琦因不就總裁當然不到由副總裁郭則澐主席述過開會詞後當有兩位議員起立演說大發牢騷一爲普通委員余粢略謂今日之會係名懇親鄙人有兩句親切之言不能不說昨見命令本會業經改組報載普通委員尙須一律加聘任公文照說我們普通委員未便赴會何以言之新公文旣未奉到究意改組後委員是我們否固不得知然細細想此會是根據未改組前之通知標名懇親若無他事所阻而不肯來微嫌未肯與同人相親而且此會似非點卯之會並有飯吃之會我們出來無非爲吃飯不但爲自己家吃飯且爲四萬萬人吃飯不過鄙人有一句話敢以普通會員資格敬告於局中當事的人政府旣把飯與大家吃要想想使大家吃得下去過去種種刻酷手續朝令夕改直不以廉恥待同人同人不是無廉恥是曲意體貼政府爲難以及財力事實所致所以同人相與忍受今旣改組政令一新風聞政府禮士有加並尊之以聘任鄙人所希冀者將以前不正當一切刻酷之手續一掃而空庶國家養士不僅收雞鳴狗盜之效而我輩並非京此嗟來之食務請當局者注意云云一爲李景浦濂略謂我們從前委員會的作用本在監視舊議員到廣東去這個監視的責任本來是我們全體委員所有的爲甚麽倒由你們少數的專任委員來負這監視的責任到底你們這種的監視在法律上究竟是誰賦與你們的到如今又把調查委員會改變調查局在事前又全不把我們絲毫曉得今天想拿這頓大餐來塞我們的口不是侮辱我們太甚麽我問你們自己做起參議來究竟所參何何所議何事是不是又想用這參議的地位來監視我們來取締我們麽我們是萬不能受你們侮辱的云云當二人演說之際一般普通委員廻思前事酸氣直衝皆鼓掌不絶登時秩序頗亂各參議覩此狀况知事不妙乃擁郭則澐草草離席拍照而散然臨散之時李景濂尙大駡不止亦趣聞也 
[京華短簡]  
　　裁釐加稅問題自經潘復專辦其事以來進行頗有可觀惟英使朱爾典前日曾照會外部堅求裁釐加稅後不得再設釐局變相種種名目之保證末並有希望中國早日統一以促此事進行之語聞其臨行之前尙赴外交部爲一度切實之磋商前日外部接到該項咨文後即咨呈國務院由院復轉交外財農三部及稅務處妥擬辦法聞稅務處以中國與各國所訂一切通商條約已有此意包含在内似不必再有若何保證惟以此事關係頗大未便逕即答覆擬於日内召集各主管部及各省區主管機關代表開會詳細討論以便决定現朱使業於昨日離京回國此後一切磋商當與法使柏卜接洽矣 
　　吉督鮑貴卿此次抵哈業將中東路公司改組就緖昨有勘電（二十八）到京陳報路事辦理完竣準於二十九日回吉所有詳細情形函電未能罄述特派參贊張壽增即日晋京面陳一切請賜接見云云據政界消息鮑督以中東路公司雖經改組但該路關係重要擬仿照直隸督軍駐天津辦法將吉林督軍署移駐哈爾濱以便坐鎭其間並指揮全路行政及外交軍事各要務此次張參贊到京當向當局恊定一切 
　　協約國前向我政府詢問沉失輪船數目一事我政府因此擬對外有所聲明日前政府巳正式提了一種聲明書内容如下此次調查各國沉失輪船一節用意係在搜集資料以便賠償委員會之用以此我國政府不得不有所聲明者中國此次參戰所有經過情形與所負義務與協約國頗有不同之點諸如收容俘虜等事在各國對於德奥均係相互的性質而中國則係單方的義務至於造派華工前往俄國原爲助戰而然俄亂適興中國自行運回費用浩繁損失極巨又如歐戰期間内輪船缺乏商運停頓中國政府竟將所没收敵船租與協約國應用無往而不犧牲放棄茲擬對於前所没收敵船仿照美國辦法妥爲處置卽行收爲國有以資彌補一切合將此旨正式聲明 
[三紀駐粤滇軍更易統帥問題]  
　　北江已有戰事發生 
　　唐繼堯解除李根源兵柄滇軍統率遂發生問題粤局頓形嚴重省垣地方因此特别戒嚴自臘底至今依然未懈連夜風雨聲中而舊將軍署李根源之滇軍時於附近路旁堆架沙包擎槍伏地以待若臨大敵途行者屢有戒心刻莫督軍布告已逮捕十一團團長洪錫麟四十一團團長董靖華而楊晉又已在韶關接任第三師長至第四師師長朱培德亦確已離省别往查洪錫麟所部向駐番禺江村洪於二十八號乘粤漢車來省李根源接探報謂該團長擅行離防來省係承某要人電召及與駐省某處滇軍聯絡當即飭人在黃沙車站上將洪截獲拿解督軍署又廿九號晚有軍隊多人押解一穿長衫馬褂頸掛鐵鎖之人由永漢馬路轉解軍署傳說此即爲第四十一團長董靖華在西村附近某處拿獲者十九號李根源乘粤漢車赴韶改編軍隊旋卽中道折回舊歷初二晚李曾與軍政府内政部次長冷遹實業銀行行長呂渭英等設飲局於東堤天香寨中現舊將軍署門前之［滇軍總司令部］招牌已除去改懸一［督辦粤贛湘邊防軍務駐省辦事處］之木匾據韶城軍界中人言客臘中李根源實幸獲脱險抵省韶城各滇軍軍官係於十號接奉唐繼堯解除李根源軍職之庚電時李根源留在韶城初時某師旅長主張即將李軟禁勒限交卸解除職務嗣以師長朱培德言如此手段太辣當爲李稍留餘地待三日内李仍不宣示態度表明從唐督命令始行拘禁此消息旋爲李根源所聞即於十一號晚潛行率同親信衛隊數十人離韶乘粤漢專車返省遂以脫險至此事發生之原因據某機關要人所談李根源自接統滇軍後未幾即排去第三師長李天保團長以下各軍官亦多有更易各被排除之軍官返滇紛向唐督陳訴李懷抱野心將收置兩師於自己個人勢力之下漸有脫離雲南關係之勢唐因此啣李頗深李在粤與政學會提携亦遭民黨所忌民黨要人張繼去年赴滇陳說唐督亦主唐將駐粤滇軍收回直接管轄唐深然之故於去年時特派乃弟唐繼虞來粤其目的亦卽在於是李烈鈞故與唐督有交亦爲彼素所信仰年來和局混沌單獨講和之說内外喧傳唐督更思易一親信人監軍粤中以觀時變其去李之心巳决客冬十一月間贛籍議員王有蘭郭同相繼入滇實奉李烈鈞命代表前往與唐督極形接洽早有李烈鈞代領滇軍之成議李根源知之仍欲設法挽回唐督感情適李曰垓由京南下抵粤乃復派李代表赴滇詎李曰垓晤唐督後卽大遭斥駡并逐令出署李曰垓旋即由滇返粤至是而李根源乃知事不可爲矣莫督發布命令以楊晉調任第三師長而以師長鄭開文任道尹此事自是李根源暗中主持此令一出唐督接滇軍電報而解除李根源軍職之庚電卽至並以李烈鈞接統滇軍國會方面對此固表歡迎當時吳林褚三議長發布函電推崇備至并擬刻日開兩院聯合會歡迎會以贊助李烈鈞上場嗣見莫督發出寒日通電有兩師部隊仍責成李督辦統轄不知其他等語乃始廢然而罷莫與李根源關係極深故以全力相助現滇軍朱培德所部第四部已奉莫督命令改編爲邊防陸軍楊晉所部第三師亦令一律改編將兩師部完全撤銷改編爲混成三旅另編一砲兵獨立團步兵兩獨立團新編之三混成旅槪歸李根源節制第三師長楊晉離職後有擬任爲三混成旅總指揮之說其砲兵一獨立團步兵兩獨立團則槪歸督軍直接管轄莫督軍昨巳將此辦法通電宣布其電文云查粤贛湘邊防軍務督辦兼南韶連鎭守使所轄各部隊應行整理編制事宜曾經飭由李督辦根源體量情形擬呈核辦在案茲據該督辦將擬定編制呈核前來尙屬妥協應准查照所擬辦理查原滇軍第六團第三十團應編爲邊防陸軍步兵第一團第二團以該兩團編爲邊防陸軍第一旅原滇軍第二十五團第三十一團應編爲邊防陸軍步兵第三團第四團以該兩團編爲邊防陸軍第二旅原滇軍第十一團第四十一團應編爲邊防陸軍步兵第五團第六團以該兩團編爲邊防陸軍第三旅原砲兵獨立團編爲邊防陸軍炮兵獨立團以三旅及砲兵獨立團統歸督辦粤贛湘邊防軍務兼南韶連鎭守使李根源統轄指揮所有滇軍第三師第四師兩師部均卽取消其原有滇軍第三十三團第三十八團應候另行編制除分令外合電知照陸軍部部長廣東督軍莫榮新　印李烈鈞方面連日亦已著著準備李並於舊曆初五日離省赴北江巡視據聞同行者有滇軍第四師長朱培德及伊所部援贛軍混成團團長李君思廣李氏臨行曾發有通電託詞撫慰軍隊其電文略謂烈鈞前奉唐總裁蒸電派李公根源爲建設會議代表將駐粤滇軍兩師收歸直轄託烈鈞就近指揮當經分咨軍府海陸兩部并廣東督軍在案各師旅長奉唐總裁電令後亦已先後表示絶對服從唐總裁命令並尊崇地方長官乃數日以來李公根源雖一而通電辭職復一面撤換官長緝拿團營長數人竟有監禁槍斃之事雲南爲李公桑梓之地兩師將校多李公疇昔學生乃以服從滇軍爲最高級長高命令之故而反遭壓抑至受毒刑其表面雖云調處仍是派兵壓迫軍府總攬戎機當已聞知烈鈞忝長參部何忍再言綱紀滇軍將士雖能忍痛含辛萬一憤激表露即恐影響於地方雖調處安慰軍府與督署固自有方而國難未靖内部糾紛究非西南之福烈鈞前已誥誡諸將士嚴維秩序和睦友軍惟處事無慮周詳撫膺敢忘責任茲爲維持紀律協保治安起見卽日前赴兩師駐紥營區巡視撫慰烈鈞此次出巡頗需時日所有參謀部長職務即懇軍府特令蔣次長尊簋代理倚裝陳詞諸維鑒諒云云自李烈鈞離省後李根源亦於是日乘粤路專車返韶隨帶得力護兵甚衆昨二十六日粤漢路火車停止開行據聞北江軍事方面已發生變動屬於李根源系之滇軍已與屬於唐繼堯系之滇軍於二十四日開戰其反對李根源之部衆爲第二十旅長兼第三十四團團長楊益謙之一團計其所部有曾李胡之三營現駐南雄始興而别處滇军亦有響影惟其軍官姓名及營號尙未查悉至前第三師旅長魯子才原駐韶城以曾與旅長盛榮超發布通電反抗李根源因此立足不牢現亦馳赴始興與楊益謙共同籌劃作戰省垣於舊曆初六日特别加緊戒嚴亦因軍署接到北江方面戰報後發布加急戒嚴令之故云 
[西南大學之進行觀]  
　　政務會議公决各件 
　　校址决定上海之理由 
　　章行嚴談話之要旨 
　　二月二十六日政務會議公决關於西南大學各件（一）西南大學籌備處大綱西南大學常年經費預算海外部常年經費預算準備敎材規則各件均通過西南大學大綱第二校址原案分一二兩項第（二）項爲［設海外部於法國里昻］删去於（一）項下加［酌加分部於海外］蓋現在欲於里昻海外部之外更設一部於南洋也準備敎材規則第八條末加［並須賠償損失］一句餘俱照原案通過（二）任吳敬恒李煜瀛爲里昻大學部籌備員任黃炎培爲南洋大學籌備員（三）議决於籌備費一百萬元内撥二十萬爲里昻部籌備費（四）議决常年經費七十餘萬内海外部常年費二十萬元歸里昻部於七十萬外另撥十萬歸南洋部 
　　西南大學準備敎材規則如下（一）擬派定之敎授及助敎各十人分赴歐美各國補習（二）預定之方法先由籌備員登報募集候補者俟將各候補者履歷及著作彚齊後開評議會選定之（三）補習年限敎授不得過二年助敎不得過三年（四）補習期内預定之敎授及助敎暫支半薪（五）預定之敎授來往川資及一切費用共二千四百元預定之助敎共一千八百元但在補習地聘定者祇給半額（六）補習期内須就所補習之學科有一種以上之著述由西南大學代爲出版版權歸著述者所有（七）補習期滿在西南大學服務至少四年以上（八）如不能履行六七兩條之規定應繳還補習費及川資等並須賠償損失 
　　汪精衛章行嚴致伍明夷吾書云二月二十六日得讀惠書敬悉一切政務會議以關稅餘欵辦西南大學事舉自政府欵取諸國家稅與以一省之地方經費辦一省之大學實有不同宜擇西南八省交通利便之地點以爲校址川陜湘黔桂諸省共同之水陸交通均未利便比較適宜惟有廣州然川陜湘黔之學生來就學者皆必須經上海始達廣州兩廣雲南固以廣州爲較近而由海道以抵上海亦非甚難閩浙兩省遠近惟均可無所擇是故定校址於上海者正認其爲西南各省交通之適當地點也至於來書問是否西南各省學生無入大學之程度則誠不成問題定校址於上海正所以謀西南各省學生就學之便利北京大學之學生皆來自各省非專取之於北京他若唐山路礦學校北洋大學等莫不如是可以不生誤會也匆覆並候起居汪兆銘章士釗同啓 
　　前日東園開會歡迎籌辦西南大學諸君章行嚴因病未行某社記者特謁章君叩其對於籌辦西南大學之意見得其談話如下籌辦西南大學之主旨有兩端（一）欲使學術獨立現在中國政朝險惡政治混沌想在這個環境之中來講學本是困難的事但也不是不可能的不過總要設法使他能夠獨立不受政治的牽制纔可以得充分的發達歐洲中古政治之紊亂而學術尙得綿延不絶者因爲他受宗敎的庇蔭學者得在寺院裹頭獨立地研究學問的原故現在北京大學受政治上種種的牽制還能夠在學問上極力發展實在是難能的但假使他能夠獨立我想他一定可以得更爲要好的結果所以我們應該爲西南大學謀一個安全地位使他不受政治的影響以謀充分的獨立進步我們想達這個目的所以不可不謀西南大學永久的獨立脫離敎育部的管轄而成爲一個學者自决的團體因爲這個原故所以我們要把西南大學設在上海（二）欲謀文化的中心運動現在我國的文化運動雖然是狠可喜的事但還有許多缺憾第一點現在的文化運動有許多政治運動的意味如五四運動魯案運動閩案運動湖南運動等都含有政治的色彩狠重而關於學術意味反少所以他並非純粹的文化運動第二點現在的文化運動係横的運動非縱的運動係普通運動非中心運動謀文化運動而不能做到縱的運動與中心運動那就對於文化運動的本旨究竟未能完全達到何謂中心運動就是運動的中心當要保存充分的力量譬如燈光能把中心的光明養成那就無論照射到甚麽地方無論分出幾何小光那中心的光明絶不會減少現在的文化運動就恍惚將來養成的中心光明散射到四圍去換言之就是本體的光明還未養成而將本體的光明耗散這是狠可惜的所以我們現在狠希望養成這個光明的中心籌辦西南大學就是抱了這個重要的宗旨我不是說别的大學不能夠向着這個方向進行我信北京大學或其他大學也要向着這個方向進行的不過西南大學不可不抱這個宗旨旣要向這個宗旨進行所以要把全國學術上有用的人才盡量使他發展應注重的有幾件事（一）準備敎材（二）設海外部於法國（三）設編譯局編譯局有勸編譯海外留學之規則（四）派遣高材生留學海外以資深造（每年派遣十人）務使學者得借西南大學的途徑向海外吸受新思潮準備大學應備的學問以上屬於國外的設施至於國内的設施（一）注重開一比較完備的圖書館（二）設理化試驗場（三）學校内注重文理兩科蓋文理兩科實爲一切科學的基礎（四）學科組織完全採選科制（單位制）俾學生能得充分的自决（五）關於學科一切事項都由敎授會自决使敎　學生都能養成獨立高尙理想而不受外界的牽制 
[邕坦焚燬烟土紀]  
　　桂省軍人多以運販煙土爲業邕垣海關稅務司曾於去年臘月請駐京英公使朱爾典氏派員來省調查屬實嗣卽據情呈報北京政府請照例責問在案該省當道得此消息後甚爲惶恐曾屢次訓令嚴禁惟駐紥田南道屬之一般軍人仍復販運如故近有巡防隊管轄帶黎福標（爲該省督軍譚浩明之妻弟）恃有權勢竟敢自販自運事被駐色韓司令彩鳳所聞韓氏暗派軍隊多人守路嚴查搜獲烟土數百餘斤韓即將黎某遞解至邕交與譚督收押至如何處分外間尙未得知惟譚督已於昨日（二十七日）將所有查獲军人之烟土數百餘斤堆積於軍署前面並函請邕垣各界人士到場觀察是日商人圍而觀者約二千餘人計自下午四點焚起至夜七點餘鐘始成灰燼督軍公署亦貼出布告云爲布宣事案據各軍緝獲烟土先後呈解前來茲特併案壯後列兩項烟土在本署前當衆焚燬以除流毒合行布告俾衆周知一李營長永祥呈解一月十二日在來安棧附近民船緝獲烟土一百二十四兩又一次二十三兩一韓司令彩鳳呈解一月二十三晚在百色緝獲煙土七百三十斤以上兩項共重七百三十九斤零三兩云云 
[南京快信]  
　　皖蘇議員商妥貢院開闢商場所有保存古蹟事務及建立博物院圖書館皆由蘇省單獨承認籌資設立與皖無涉 
　　院電李督轉諭各界政府無與日本訂攻守同盟事 
　　江蘇全省警務處仍就省會警察廳組織各科辦事人員均由廳内人員兼任以節經費 
　　英公使朱爾典昨乘津浦車抵甯未入城卽轉車赴滬李督派員在車站照料一切 
　　陸榮廷派劉恩慶來甯晤李督今晨轉車北上 
　　安武軍第五路統領陳德修由湘乘輪來寗即轉車赴蚌公府衛侍武官葛祖爚由京來即轉車赴滬 
　　李督請撤援贛之第十九師回蘇政府復電不准 
　　官產處沙田局展緩之期業巳届滿茲因清理手續尙需時日决至四月一日歸併財廳以節經費 
　　軍署軍法課員劉重熙經贛省長戚揚咨調以荐任職分發江西任用昨巳領到憑照卽日赴贛 
　　此間省立各學校回籍學生近日已紛紛來省定本月十日一律開學照常上課 
地方通信 
[蘇州]  
　　蘇關定期焚土蘇州關監督公署昨准稅務司來函略謂本關自八年七月起至十二月止查獲藥土計共十起茲定於三月二日在元妙觀前北局地方焚燬應請派員監視等因當派會計科長汪鴻鈞前往並分别轉行道尹公署高審檢廳警察廳吳縣知事各機關查照辦理 
　　發現無頭男屍間門外下二十二圖白楊灣鐵路洋橋旁於前晨發現無頭男屍一具經地保沈金生報由縣署派委警佐前往蒞騐騐得該屍身尙有刀傷一處鐵路上並有血跡一攤委係被人謀斃當即塡明屍格飭令偵緝隊嚴拿兇犯務獲解究 
　　米價飛漲蘇城米價自去秋荒歉後逐漸飛漲刻下連日陰雨故仍有增無減高白每石竟漲至七元六角糙粳亦須六元五六一般苦力貧民莫憂形於色云 
[太倉]  
　　女校游藝會劉河鄉立女子國民學校每届陰曆新正例開游藝會一次以表演學生平時成績促社會注意茲於新正初六日下进開第四届游藝會是日天氣晴朗男女賓到者約六七百人學生表演均極純熟觀者咸稱羨不置 
[南京]  
　　女子職業傳習所之成績金陵大學手工科主任郭養元現與其夫人假南京東關頭地方創辦愛國女子職業傳習所專授各種籘提籃籘提箱及兒童玩具［式樣均仿日貨］開辦以來出品精美如上海先施公司及各大廣貨號均紛紛向該所定購聞現爲擴充起見尙擬添招新生云 
　　准設臨時算術理科視察員省敎育會於八年十月間請設臨時理科視察員建議於敎育廳得復呈奉省令祇須令省視學特别注意設置臨時理科視察員一節應從緩議復經省敎育會以歐戰以後各國均視理科爲特别重要这科目而我國現辦各校以理科厠於普通科目且敎授及設備方面尙未能注重實騐力圖改良非特派視察專員萬不足以喚起各校對於理科之注意等情陳明省長並函致敎育廳十二月得廳復奉省令准設各縣小學校臨時算術理科視察員並由廳委任吳和士君擔任此事矣 
[南通]  
　　市政今昔觀通邑城南一帶三五年前本爲荒僻場所現則一出南門西式層樓高臺雲霄修潔馬路縱横交錯較之津滬洋塲所差無幾然市政處之慘淡經營蓋亦義經困難矣茲將目下進行者錄下劇塲經理薛秉初·與通海新報經理陳葆初·等創建桃之華樓地址適當模範馬路中心交通便捷樓凡三層中西餚饌俱備并附設旅館以供旅人之食宿江蘇銀行原設城内武廟現該行總理顧伯言已擇定模範路旁自建新屋交通銀行主任胡兆運亦擇地模範馬路建造新行其建築已成而規模閎壯者則有淮海實業銀行未成而正在進行中者則有鹽業銀行皆新建築也通紳張氏昆仲曁張鎭守使瞿縣知事等爲挽回澆風起見特集股五十權以三百元爲一權籌辦不賭俱樂部内設彈子房圍棋象棋等座凡通人士之得發起人介紹者槪可入内游戲 
[嘉興]  
　　米價又漲食米自入春以來因各帮採辦供不應求故一星期來價又漲起二三角據最近調查每石七元四角零售每升一百餘元一般食力貧居均苦度日維艱云 
雜評一 
[撤趙與撤李]  
[  默]  
　　北之撤趙與南之撤李均爲目前釀成戰機之大問題以表面論北之禍似較緩於南何則北之撤趙尙未成事實苟當局鑒於情勢之危險而不輕於一發者則禍機即可暗中轉圜者南之撤李則巳成事實欲於旣發之後而圖挽回其勢甚難故今日南之戰訊急於北方此情理所必然者也然北之撤趙果能因環境之逼迫而撤回其主張乎暫時縱稍延擱能保不爆發於轉瞬後乎北黨派間之水火其不相容而相侵逼之勢且甚於南總之今日南北之危機所伏彼此正同小民惴惴焉恐再遭戰禍之擾害者固不在南北和議之延宕不成而即在此南北各自不和之醞釀中也夫豈我日促統一謀一致對外之國人所及料者哉嗚呼 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[卸任英公使今日起程回國]  
　　駐京英公使朱爾典氏卸任回國於前晚九時抵滬已誌昨報茲悉朱公使此次回國行程怱促本埠中西各團體歡餞一槪謝絶僅於昨晚（星期三）應英人中國協會在總會之宴會本埠官場如楊交涉員等均與宴現朱公使决定於星期四（今日）午時乘日船放洋英美總巡捕房已預派馬隊十六人至日公司碼頭照料保護並悉朱使此次回國我國要人均有致詞茲將唐少川氏贈言錄下 
　　南方和議代表唐紹儀贈言大英國特命全權駐華朱公使勳爵閣下奉政府榮召過滬返國閣下任北京外交團領袖多年其勛望之崇隆經驗之宏富爲中外人士反共仰無庸贅述余與閣下締交最早欽佩最深今值閣下離華榮旋之際握手道别關於閣下對我國邦交之功績爲國人所未悉者不能無一言以爲表彰猶憶余與閣下締　適在甲午一役中日不幸以干戈相見以致在鮮華僑頓失所依閣下時任大英駐鮮領事遇有華僑種種困難交涉力爲斡旋華僑之生命財產多賴閣下之保障獲慶安全至今鮮地華僑父老猶多樂道中華民國成立甫經八載建設事業諸多未竟閣下歸國以後望以民國歷年改革之原因及最近國民覺悟之眞相宣達於貴國朝野人士並望閣下以中華民國國民最親善之友人之資格隨時不吝指導援助一如昔日在朝鮮之熱忱毅力此則紹儀所爲致厚望於閣下知閣下必深表同情也唐紹儀贈言 
[工部局規畫道路工程之公布]  
　　本星期工部局公報云公共租界所擬開關新馬路擴張或放寛原有馬路並推廣公共工程現已建築之地基之圖刻已陳列公務室内供人觀看並擬另繪圖樣數紙送交各領署地產管理處地主或代理人對於圖中所載擬開闢或放寛之道路或擬推廣之公共工程或擬設立之衛生建築有反對者依照地產章程第二十六條可有權於此通告發表後三個月内提出抗議 
[工部局公債之截止期]  
　　本星期工部局公報云工部局所發行之七釐公債定於三月十二日截止 
[頒發關於注重民生之條陳]  
　　上海縣知事接江蘇實業廳訓令云案奉省長公署第六九一號訓令開案准内務農商部咨開准國務院函開公府交大總統發下關於注重民生條陳六條奉批所論均甚切當交院部酌核並奉諭由院交京兆尹山西省長酌辦等因鈔錄原件函送遵照辦理等因到部查所陳各節如能逐漸施行洵可助長實業於國計民生裨益非淺至頒訂工廠法規一節應由部另案籌議辦理除通咨外相應抄錄原件咨行貴省長酌奪辦理等因准此除分行外合行令仰該廳長轉令各屬一體查酌辦理此令等因並附油印條陳到廳奉此除分行外合即遵照原發條陳令仰該縣轉行所屬各團體查酌辦理此令條陳附後（一）須訂工廠法規該項法規於工廠之衞生防災尤爲注意聞日本尙未實行今因國際會議之關係巳有實行之議吾國工廠初興頗不免有妨礙工人身命之事謂宜由所司調查現情參酌先進國成法訂定法規以重民生（二）保護手工業吾國尙在手工業時代多數勞働皆以胼手胝足爲生手工業誠多不敵機器製造而亦有足以自立者如年來手機織布卽頗發達要之多數民命之所賴政府决不宜棄置近來談實業者多忽於此端非所以安民生也德國尙多手工如巴燕邦之紡織及製造玩具尙爲大宗手工事業政府爲之設模範講藝術推販運誠恐其不敵工廠製造將有多數人民流離失所也謂宜倣照辦理以免失業者之衆多各省工藝局似應注重此事（三）推展農工銀行農工銀行所以便缺乏資本之勞働者通縣設立數年民甚稱便昔日農民之稱貸於典當納三四分之利息者今得以微利假諸該行極有益於生計浙省有因利所亦倣此意似當先在通都大邑遍爲設立一面養成人材推廣各縣資本不在多形式務求簡便而監察則宜從嚴以免滋生弊端（四）提倡互助制度互助制度有信用互助消費互助販賣互助農業互助生產互助等信用互助由社員集資設立小銀行以便稱貸消費互助在合資躉購日用物品分配社員取其價廉販賣互助合設堆棧機關以便待價而免抑制農業互助合購機械籽種肥料等並合辦灌漑諸務以補獨力之所不及生產互助設廠製造以產品照原值分售社員各種互助制度歐美久已盛行如德國之信用互助丹麥之農業互助尤遍於全國在大資本勢力之下小資本家及自食其力者得以維持獨立之計並發展其事業實多賴互助制度之力日本亦久經倣行稱之爲組合其政府所定歐戰後之經濟政策且以推廣農材組合爲一要圖又如歐美大工廠如英國之日光皂廠德國之克虜伯砲廠等亦爲其工人倡設各種互助以便其生計景華曾往參觀調查知其規模之完整竊謂茲後外資輸入日多其勢將日盛欲爲國内小製造者及業手工者維持競爭之道使不多被淘汰恐舍互助末由以吾國農產之豐若遍行農業互助尤於國民生大有裨益西方經濟學者謂欲免偏激之社會階級戰爭將在推廣互助制度使平民亦得利用厚生是吾國亦應於此致意焉惟此種制度國内尙未萌芽似應設法提倡俾人民自知其益互助倣行（五）增加平民之娛樂方法如設立公園·鼓勵體育之游戲推行幻燈演講之類俾勞働者暇時得以舒樂其心而不羣趨於賭博通商大埠宜先舉辦惟初時務求簡便庶可推行各處（六）謀苦力之便利如人力車夫夏無以避炎日冬無以禦寒風實至可憐憫京師中外人士因有演劇籌欵設立休息所之善舉此類事務政府似亦應注意如於通衢長巷設立人力車站以蔽風日酌備茶水以便解渴皆屬惠民之舉其他各類苦力亦應設法減少疾苦 
[籌設勸工銀行之最近消息]  
　　中華勸工銀行係本埠紗業商人穆藕初·聶雲臺·榮宗敬·徐靜仁·等發起以補助各工業俾便於發達爲主旨去秋因洋釐步漲銀根奇緊故暫緩進行現舊歷年關已過上年各業無不獲利市面金融驟焉活動應募爲便故該行發起諸人正在悉力進行聞發行團認定股銀已足據定開辦之數以舊曆本月底爲交股期限又聞我國巴黎專使王正廷君觀察世界大勢確認振興内國工業爲立國要圖對於勸工銀行非常贊成亦正在各方面懇切介紹俾愛國志士羣起投資表示以實力愛國之决心云 
[昨年花邊營業之回顧]  
　　花邊一業就上海而論以浦東川沙南匯二邑婦女製作爲最多而滬西徐家滙附近婦女作此者亦復不少外埠如無錫如臯南通等處出產爲數亦鉅昨據中國花邊聯合會人云去年當歐戰初息之後金價低落爲數十年所未有而航運缺乏亦感不便故業花邊者極爲困難但統計去年上海出口之銷路就同業調查所得約值四百萬金之多（此指結網花邊一項而言芝罘盤編花邊不在其内）本埠外商兼營花邊出口者爲茂生愼昌等洋行獲利極厚華商如競新協和成·華章·振潮·潤昌·均有盈餘就中如競新去年貿易額有五十萬故盈餘亦較他家爲獨多所惜華商業斯者旣無偉大之資金復缺合羣之思想不能直接至銷場地設肆發賣殊爲可惜但八年度花邊銷數之四百萬金所用外國之原料不過五十萬金而女子操作所得之工資竟占二百三十萬有奇此外卽爲數度經手者之餘利近來航運日便而歐洲之銷路亦日有動機（從前花邊只銷美國）該業前途當日躋樂觀之域深願内地提倡婦女生計者有以注意也 
[己未年各業盈餘之調查（十一）]  
　　報關行本埠各報關行分長江帮·外洋帮·香港帮·三部其營業全恃客家貨品之興衰爲轉移上年商貨發逹全年生意獲利較前年爲優茲將該業盈餘數列下 
東順記三萬兩太古新六千兩永安長一萬五千兩和昌盛一萬兩新盛昌一萬二千兩新昌泰二萬兩祥發源一萬兩南公益四千兩周發公一萬二千兩同和公一萬兩益順成一萬兩益順恒一萬兩祥泰恒八千兩北恒茂四千兩大昌祥四千兩南榮記五千兩怡順昌一萬二千兩天泰成一萬兩福新公三千兩義記一萬四千兩永豊利八千兩大豊永四千兩永盛泰二千兩永盛昌三千兩長源泰五千兩太古昌六千兩太古渝七千兩太古輝七千兩怡和渝八千兩招商渝八千兩瑞記六千兩復和四千兩輝記五千兩永和四千兩大川通五千兩恒記一千兩 
　　皮絲烟行皮絲烟行都設於民國路新開河法大馬路一帶近年爲捲烟侵奪亦有改良皮絲等之發明惟捐稅奇重銷場雖多獲利殊難茲將該業上年盈餘數錄下賴天生德五千元賴益興和二千元蘇德康五千元怡和成五千元林裕隆五千元林三和四千元蘇和泰二千元雙萬茂二千元林大森二千五百元公和祥二千元江大昌一千元賴萬方平 
[卸任回國之英公使朱爾典氏肖像]  
[友華銀行銀市報告]  
　　中美新聞社譯友華銀行三日報告云昨日倫敦當地銀價減五先令八便士出口銀價減一法生紐約倫敦間往來匯價漲至三元四角六分此間正式金鎊價跌一便士金圓價跌半分市面終日鬆動需銀頗多出口交易寥寥據美國海電該處銀圓不缺故金圓電匯價不至漲至一百四十七元以上苟無意外事發生市價不至再增金融仍鬆動今日交易滙出與當地價率相同云 
[工商研究會聚餐預誌]  
　　中華工商研究會近有鑒於國產式微利權外溢其具有資財者則存欵於外國銀行而富有學識者則挾技不售坐使民困國貧百事不興年昨曾經廣發通啓徵求專門人材分類登記凡具有一業之專長確爲社會所需用而國内從無有人製造者或對國内已成工廠之出品認爲尙有缺點之處具有改善之學識者或贊助集資或設法介紹使資本與學識雙方互相携手以冀工業得資發展頗得雙方之同情故登錄者亦甚衆茲該會爲求彼此聯絡起見定於夏曆正月十七日（星期日）中午藉東亞酒樓開全體會員春季聚餐便餐費每人一元并討論分類研究之辦法俾促工商之進行而謀人羣之福利昨已分函知照各會員届期與會矣 
[麵粉交易所開董事會]  
　　上海機器麵粉公會内交易所於三月一日開幕詳情已紀前報聞該交易所成立以來將内容逐漸佈置昨日午後三時關今届第一次董事會會議一切到者除董事外有舉定之理事長理事員等直至傍晚始散會 
[南帮米業董事被控]  
　　上海南帮米業董事嚴少泉等因去年經辦該公所各米船水脚内所扣廟捐（即該公所經常費）爲内地米行並船家反對指其侵吞公欵在法庭起訴該董事等現將公所内歷年所積公欵賑略莊摺等證據提出呈送縣商會請爲查核以憑對付 
[運米出口之再三申禁]  
　　上海稅務公所近接省公署令云照得蘇省運米出口久干禁令近聞有種奸商假託接濟鄰省名義私運米糧出口冀圖漁利甚至冒充官廳採買不顧地方民食殊堪痛恨合再令仰該所認眞查禁毋任朦混云 
[查詢運米之護照]  
　　滬南某行日前派人在浙省嘉興收買白米後由乍浦裝運出口被浙省水師某巡船偵悉於新正初十日在釣船上查獲白米一千六百石當將船貨一併扣住該船主沈玉山聲稱此項米石領有護照極爲强硬遂由該隊長禀陳上峯將船看管一面飭派隊官來滬向該行查詢一切 
[嚴查漁船夾帶米鹽]  
　　川沙南匯寶山三縣向有出洋捕魚船隻每年春初出口入冬歸隖由縣取具保結給發船牌不准夾帶違禁物件等情歷飭各船户懔遵在案茲悉齊省長以現届春季各縣額設漁船均將領取船牌船照出洋採捕海魚每届漁船出口照章應由縣署函致淞口常關派員查騐以防夾帶軍火濟匪值此嚴禁奸商偷運米石出口之時尤恐有私販將米交裝漁船朦混運出淞口故本届漁船放洋尤宜嚴密稽查以維民食而杜偷運除令飭各該縣知事於核給牌照時際誥誡各船户謹守定章外並於前日令行海關監督飭令關員嚴予檢查矣 
　　蘇屬緝私第一營營長薛蘊卿以所轄之吳淞·滸浦·　河各海口均爲漁船聚泊之處值此春令漁船皆將　洋惟漁船出口照章各應裝儎鹽斤以資醃魚之需帶鹽多寡各按船之大小准予裝運如有額外多裝即係私運自當扣留究罰現届漁船出口之時應由各海口駐防師船詳細檢查以防私運鹽斤故於昨日傳集所部各隊長到營嚴諭認眞查驗一經查出額外多裝從重罰辦勿得徇縱 
[全國各界聯合會開會紀]  
　　昨日全國各界聯合會評幹兩部開聯席會議孫鏡亞主席彭琠紀錄（一）主席報告陜西省議會來函爲反對直接交涉事（二）周霽光報告昨日各團體聯席會情形（三）主席報告馮理事在粤來函云擬順道入滇黔議决去電請其先回滬會（四）主席報告毛一豐來函辭代理馮理事職務議决非俟馮理事來滬後毛君須勉任其難（五）周霽光提議北庭又借欵建築漢口市場應電請武漢各團體反對到底并警告張國淦勿禍桑梓毛一豐陳煦附議通過畢即散會 
[抵制劣貨聯合會之通告]  
　　上海抵制劣貨聯合會昨發通告云啓者本月七日（陰曆十七日）各團體在四川路靑年會開聯席會本會例應選代表參與其盛故暫將本會常會改在五日（十五）下午一時半開會選舉代表并討論進行事宜務希貴代表届時列席爲盼上海抵制劣貨聯合會啓 
[南京路商界聯合會開會紀]  
　　集議籌備義務夜校事 
　　前日午後七時南京路商界聯合會爲籌備義務夜校事特召集全體職員討論方法當由主席余華龍報告開會宗旨略謂現在距開學之期不遠籌備手續理當從速遂將夜校組織法當衆宣讀無異議通過繼由王才運陳述意見（一）請本路各商店主或經理人熱心公益認定夜校捐欵最多者推舉若干人爲校董俾藉羣力共維校務（二）校董舉定後會同原定各職員公推一熱心毅力富有學識者爲校長以專責任而資發展（三）夜校能持久與否全憑經費茲擬請本路各職員分段擔任按户勸募俾垂永久（四）從前認定夜校捐欵必須校董校長就職後方能收取保信用（五）擬推本會熱心職員十數人請其自行承認每晚二人至校視察以督進行（六）所有現需籌備費用由才運先行籌墊以便早日成立（七）承新世界經理陸錫侯盛意將福源里二十九號洋房租作本校校舍槪免小租並將房租按月由五十兩減至四十兩全年計算連所减小租五十兩共減去一百七十兩陸君如此熱心誠爲吾人意外之援助（八）開學期擬定爲二月初一日自本月十四日起開始報名全體贊成遂散會 
[浙江路商界聯合會常會紀]  
　　陰曆正月十二日浙江路擬開職員常會業已預紀是晨天寒下雪至二句鐘放晴蔣蓉甫·宋薛三·兩會長次第蒞會朱一笙會長因赴嘉定未及趕到各職員先後到會祇半數於是作爲談話會公推宋會長主席所議事項錄下（一）魯閩問題本路會員務須各盡天職不背初衷一切進行方法仍力請總聯合會籌議迅速部署（一）義務夜校仍請蔣蓉甫會長擔任所需開辦經費由各職員每人預助數元極力進行（一）總聯合會陳慰農會長由粤回滬晚間開緊急董事會議公推徐少卿前往代表列席（一）會務進行非羣策羣力不爲功議定陰曆正月二十日（陽曆三月十日）下午六句鐘在事務所開聚餐會以聯交誼餐資各自認派迨議畢散會已六句鐘并推孫鏡湖總幹事長將議案節錄分告全體職員 
[女界交誼大會預誌（二）]  
　　神州女界協濟社定们舊曆正月十五日開女界交誼大會已見昨報茲將該社通啓及預定秩序錄下 
　　通啓啓者吾女界平日服務社會或操勞家政與外間頗鮮交通智識旣乏切磋氣誼無由聯結殊無以應今日新世運而競新潮流於各種事業有所改建且茲届九年春始復舉庚申元宵嘉節難逢宜有高會豪情逸致行樂及時本社同人自七年始特發志女界交誼大會集名媛於一時藉收羣益之效茲踵事增盛如期舉行且不限女界凡學商各方同志幸惠然肯來毋吝雅敎 
　　秩序一開會辭（歐彬夫人）二鋼琴獨奏（湯藹琳女士）三兒童琴歌（陳止瀾夫人鍾文耀夫人之兒童）四舞蹈（廣東小學生）五演講歐美女子交際大槪（張默君女士）六唱歌（歐超國歐威國等）七國樂合奏（神州女學生）八英歌獨唱（張湘湄女士）九國技或兒童操（廣東學生）十餘興各種改良游戲茗點 
[浦東大團鎭之演講會]  
　　浦東大團鎭前日由盛羹梅等發起開演講大會假柴場爲會場到會聽講者逹千餘人午後二時開會首由盛羹梅報告開會宗旨略謂現在國事已危急萬分社會猶以舊新年之故縱酒賭博樂以忘憂查全鎭人口達五萬而常川閱報告僅及百人其中除閱報者外皆不知國事之危急故糾集同志特開斯會以與諸君暢談國事云云嗣由馬蝶醒·倪楚橋·盛漢珍·盛劍虹相繼演講魯案閩案交涉情形及二十一條軍事協定等足以亡國及直接交涉之危機聽者愈集愈衆甚有泣下者至五時始散會 
[浦東電氣公司之近訊]  
　　浦東電氣公司在浦東張家浜地方購地建築廠屋業巳開始工作該公司經理童季通君連日渡浦督工及察勘各地形勢以便樹立電桿各事其規畫樹桿裝燈方法係由廠屋往北經爛泥渡·陸家嘴·其昌棧·土八間等處以達洋涇在洋涇鎭方面業經該公司調查得商店居户之需裝電燈者約計二百餘盞其洋涇港口三井太古兩棧現在皆自燒電燈然需費浩繁將來若改用該公司之電則尤屬一舉兩便云 
[隆茂船行試水禮]  
　　字林報云本埠隆茂洋行在上海造船所定造行駛宜昌重慶間之輪船一艘定名隆茂此船昨午行試水禮船身與機力略較宜渝問舊有江輪爲大而速率與容積亦增船身另設不漏水之夾層庶免船身被觸有洞時致有沈没之際且依照英國檢船公會所定章程特别監造設備尤周云 
[愛瓜多號抵滬延期]  
　　大陸報云花旗郵船公司愛瓜多號輪船原定星期五日抵滬昨據此間私人電信此船機器稍有損傷已折回火奴魯魯以便修理預料此船到滬之期須延長十日 
[北京博醫會閉幕]  
　　舊歷新年上旬博醫會在北京協和醫學校開常會本埠著名西醫多聯袂北上等情已誌本報茲悉上星期該會常會已閉幕本埠前往各西醫已於前昨相繼回滬 
[上月火警之次數]  
　　本星期工部局公報云上月火警共二十九起内有在公共租界之外者四起估計損失約一萬餘兩 
[奬劾司法官員須據事實]  
　　江蘇高等廳近令所屬廳縣云奉司法部令國家奬劾之制所以旌别淑慝激揚清濁必黜陟一秉至公斯官僚知所勸戒况值茲司法改良之際各該長官對於所屬各員尤須認眞考核分别彰癉實事求是以示公平近查各該廳縣呈巳奬劾各員案内往往僅具簡單考語而於本員辦事成績如何槪不詳叙功過旣不能證實愛憎或鄰於任情若不審愼於事先攻訐每隨其後殊非所以保持長官之威信也爲此令仰該廳長官嗣後遇有應行保奬或劾免之員務須遵照此次訓令根據事實呈候核辦不得仍發簡單考語率行具呈致干駁詰 
[王桂林升任警務處長之令知]  
　　淞滬警察廳長徐國樑近奉省令以南京警察廳長王桂林已奉内務部電令升爲江蘇警務處處長兼省會警察廳長所有淞滬商埠警察廳長·蘇州警察廳長·江蘇水警第一第二兩廳廳長以後仍歸省公署節制其餘各縣警務俱歸警務處處長節制不日卽有明文頒布等因現聞上海縣沈知事行將晉省謁見王處長道賀升任之喜 
[法庭預審吉祥街刦案]  
　　吉祥街七號順源烟紙店爲粤人蔡老三所開店中命二子（一年二十一歲一年十四歲）照管去年舊曆十一月初一夜七時有口操崇明音之盜匪四人各執手槍二匪在門外把風二匪入内行刦當爲蔡之長子攔腰抱住一匪張丕清當時張連開三槍内有一槍繫傷行人香粉店夥顧春發門外二匪與另一盜匪王錫壽分投逃散旋王匪亦爲巡街捕查獲連同張匪並抄出手槍二支送入捕房顧則發送寶隆醫院醫治無效延至是月十四日因傷重而死報請中西官騐明由堂棺殮張王兩匪由法公堂訊明於十一月二十七日引渡内地法庭訊辦手槍附解後迭經地方廳檢察官提案研訊該犯堅稱誤拘問官判令收押在案茲經梅檢察長諭令檢察官飭警往傳該店主蔡老三等於昨日午後到廳即提出在押之張丕清王錫壽到案預審之下判令張王分别還押蔡退去候示 
[併紀汽車撞斃人命案之審訊]  
　　在北京路七十三號門牌泰豐銀爐内習業之郭幹臣（即高幹祥）年祇十五歲本月一號清晨因事行經北京路河南路口被蘇州路十二號門牌大豐轉運公司之汽車 
 
 

Page 11

 
 
夫顧竹林（卽吳兆林）所開運貨汽車撞倒碾傷送院醫治無效身死報官檢驗等情均誌昨報茲悉當時顧竹林所開運貨車之前尙有一運貨汽車兩車皆係由北而面駛至北京路河南路轉角時死者由東往西從兩車之中穿過被前車之尾（卽車上之裝貨板）碰倒於地顧車急卽避讓致後車輪碾傷死者腿部迨六百五十八號巡街捕聞警趕到而前車巳不知何往乃將被撞者及顧分别送請紅十字會及捕房收押被撞者竟致不治而死前日下午由李襄讞及美約副領事訊據該華捕及顧竹林供明前情並稱兩車當時均揑喇叭且開駛甚緩等語問官判令死者之叔祖母郭馬氏具結領尸棺殮顧竹林開釋着撫卹尸屬洋五十元完案 
　　南京路永安公司司事楊伯祥前在北四川路武昌路轉角被東嘉興路萬康醬園小主張祖康乘坐由汽車夫葉祥木開駛之汽車撞傷身死由捕房報官騐明諭令該公司經理郭標具領棺殮並着將葉收押候傳張祖康到案併究等情已紀本報昨晨捕房傳同張祖康將葉解至公共公堂請究經張襄讞會同英包副領事訊據張祖康供稱是日車上共坐六人有女孩兩口並無婦人我有全張開車照會葉祇有半照然車係葉開當時所開速率祇十一買至十三買並非快車實係死者自撞至車頭故車燈玻璃已碎肇事後我下車見死者之頭與車輪相離有二尺之遠相驗時捕房未曾傳我故未到場等語質之葉祥木供稱是日確係我開車在驗尸所我供是小主開車係心慌所致等語並延律師到堂請求交保張襄讞及英包副領事核供諭葉還押張等退候捕房起訴時仍須投案候訊 
[陳雲溪妾服毒殞命三誌]  
　　庽居虹口密勒路壽椿里之廣東人陳雲溪（卽陳伏波）之妾王玉蘋於上月二十七號夜服毒身死業經中西廨員騐明諭令尸屬棺殮並將陳暫留捕房候訊旋卽省釋等情兩紀前報茲悉前日午後由張襄讞會同義副領事羅君升座第二刑庭研鞫先由中西包探上堂禀明前情繼由醫生施伯均投訴死者於去年十二月間被馬車撞傷其時寄庽東亞旅館由陳邀往醫治計有五次見氏時常嬉笑似有神經病且通文字我所擬藥方彼與其夫觀看其藥亦由我代煎言至此將藥方呈案並稱捕房呈堂之藥水等物我未見過是實訊之陳雲溪供稱死者是我之妾服毒之晚適不在家不知何故覓死其所穿衣服均我所做彼並無飾物存在我處云云並延律師到堂代辯中西官核供以無逼死證據判 
[併紀各校春季始業之消息]  
　　寰球學生會日夜校昨日寰球中國學生會日夜校行開學禮學生到者數百人新生居三分之一兼有一二家屬到會參觀開會後首由校長朱少屏君演說詳述學生應守之校規次由敎員朱劍芒·許兆豐·沈壽鵬·張蕙生·劉同嘉·丁文彪·蘇承業等相· 
繼演說聞新生之多爲向來所未曾有云 
　　　虹乙種商業學校虹口文監師路文昌閣飛虹乙種商業學校　二日上午九時行春季始業式首向國旗行禮次師生相見禮　義敎員致訓詞次唱校歌散會聞今新生入學者巳超定額云 
　　　業女師範法租界勤業女子師範學校内各科各級皆有義務生　　各按相當程度揷班凡有志向學而家寒無力者槪准免費今年更增設半日義務科　來學者以家事餘暇獲相當之　業技能且兼收十二歲以下之男生以實施善及　於舊曆正月十八日開學 
　　聖德女學　市紫霞路三十三號淑德女學校於本月十二日行第五届開校式新生報名者約二十餘人本届聘王雅雲女士爲主任各級均有餘額有志向學者尙可報名入學 
　　珠玉業學校侯家浜珠玉業國民學校定於本月六日（舊曆元月十六日）行開校禮已由創辦人張秉鑫·王蓉初·曁校長張文棣·主任敎員陳志渭等佈置一切并分别咨照各校董各職員及同業全體併已經報名學生等届時一律蒞校行禮 
　　毓賢學校愛文義路巡捕房對面毓賢學校夜校部本學期除舊有商業英文科添設投考郵局預備班曁選科定於陰曆本月十八日晚開學 
[靑年普益社演講預誌]  
　　大東門外靑年普益社對於社會敎育向甚注意去冬聘王菱如爲該社總幹事社務更見整頓茲定本星期日（即陰正十七日）晚七時半請張拜言演講理財之要道張君係銀行家於理財頗有經騐届時定有一番宏論發抒現該社已繕發通告邀人聽講矣 
[施材便散衣放米]  
　　虹口梧州路上海聯益施材會每届冬季例行散放衣米貧民受惠不鮮茲聞該會因念申地遠窮黎繁多近雖已入春令而天氣嚴寒故依然散放云 
[行駛浦東之小輪又多兩艘]  
　　浦東閘港開竣後後豐昌協昌兩公司小輪照常開駛而客臘由韓鴻聲等創設之裕大公司同益濟大兩小輪亦已逐日開行滬埠在董家渡專往來周浦新塲大團之間云 
[廣州口後查出新礁石]  
　　各口巡工司額示諭云本巡工司查粤海關稅務司所屬界内廣州口後水道地方查出礁石一段並設警船浮一個合將其情形開列於左計開一廣東番禺縣廣州口後水道怡和公司碼頭之旁即前係亨寶公司碼頭現經查出海道圖說未載之礁石一段長有二百英尺寛有五十英尺於朔望潮落時石上水深最淺十英尺該礁與碼頭外沿平行相距一百五十英尺茲特取名爲沙涌礁並爲指明該礁之中心點設立黑色警船浮一個取名爲沙涌礁浮上置綠光常明燈自日落開點至日出爲止爲此合即遵行曉行各處船隻務宜留心詳記以免疎虞 
[水警派船緝盜]  
　　水警第一區第三隊王隊長查得浦江之王家渡時有水盜出没希圖掠刦來往行船守爲航路之患爰於昨日派令師船四艘分往該處浦面嚴行查緝 
[楚同艦撈屍無着]  
　　海關監督公署日前據本關巡船報稱在江浙洋面發現無名死屍多具隨波漂流因船小浪大無從撈取報請撥派大船前往打撈免致漂被魚獸嚙食等情姚監督當即函請海軍司令公署藍司令派令楚同軍艦前往打撈詎楚同奉令開至該處尋撈各屍早已隨波逐浪飄失無蹤是以楚同軍艦於前日開回本港由陳艦長呈復銷差矣 
[汽車馬車肇禍併紀]  
　　昨日下午二時許有三百三十五號汽車駛經公共租界南京路河南路口適有鎭江人徐儒能穿過馬路避讓不及被撞倒地腿足受傷當由總巡捕房五十九號西捕瞥見前來押令汽車夫扶受傷人入汽車載送醫院醫治一面抄錄汽車號碼呈報捕頭候示 
　　昨日下午有某姓馬車駛經浙江路撞傷海門人顧俠文仆倒於地即經老閘捕房二百八十一號巡街捕前來將馬車夫帶入捕房請究一面送受傷人投醫院醫治 
[領媳完姻了案]  
　　松江婦人吳紀氏向在滬南蘆度街某姓家帮傭前憑媒妁說合聘定原籍某姓女名阿新珍爲媳尙未過門該女家計窘迫亦自幼來申傭於南市施家弄王姓家已閱五載今已十六歲該氏擇於本月二十七日爲子完姻詎該女忽於前晚被附近之婦人顧沈氏（即阿秋）誘領至北市藏匿事爲吳紀氏得悉四處找尋無着旣而由同鄉婦人王高氏將目擊情形訴知吳紀氏立將顧沈氏扭控一區一分駐所請爲究交經王署員問明前情飭着交到該女候究旋阿新珍聞悉其事於昨日傍晚自行投所聲訴因被不相識之某氏嫗留宿於北市愛多亞路某號屋内等語當將吳紀氏傳案飭着具領該媳回家完舅顧沈氏本擬究懲姑念女流無知從寛斥釋 
[移提被拐婦人]  
　　皖省蕪湖婦人李金氏於上年間被匪拐來上海押於法租界吉祥街某花烟間爲娼現爲乃夫李子堂得悉在該處官廳具禀請求移提前日由該處官廳飭派法警持文來申投法捕房禀明前情當由捕頭飭探協同前往將李金氏帶入捕房昨解法公堂請究先據捕頭禀明前情又據來警申訴各節請求准予移提歸案訊辦詰之李金氏供婦人實被某甲拐來上海是實中西官判准交來警帶去歸案訊辦 
[代遷棺木完案]  
　　顧鴻根前投法公堂控堂弟顧德林茂林兩人圖佔祖產一案判地歸原告執業限被告等將地上棺木遷移嗣因兩被告一再抗諭不到經公堂飭探將德林等拘案着令交保限遷詎被告仍延不遵諭故由公堂函致輔元堂飭令堂夫前往代遷昨又提訊先據捕頭上堂禀明前情並稱棺木已經遷去請核被告等供民人等實情貧苦無力遷移求宥中西官以姑念被告等一再苦求從寛斥釋完案 
[諭禁玉蜻蜓新劇]  
　　上海縣沈知事接吳縣温知事來文略謂准申顯華等呈稱玉蜻蜓即芙蓉洞一書歷奉示禁在案乃近來各處復將該書揑造情形扮演新劇實屬有傷風代請求一體出示查禁等情到縣准此合行函請一律示禁等因沈知事接文後昨已令飭地方警察事務所着轉飭所屬各分所一體遵照辦理 
[禀請騐傷之照准]  
　　南林里六十一就拉黃包車之江北人陳東林於去年舊曆除夕夜與徐萬順賭博輸負洋七角至今正初四日徐向索起釁互相毆打徐力較大將陳毆傷當時報告警所後歸家自醫詎連日傷勢大發氣存一息陳兄桂林恐有不測立投四區二分所禀控昨晨將徐拘案函送地方廳究辦桂林亦投廳伸訴吾弟被毆受傷命在夕目下臥在家中不能行動要求派員到家騐傷檢察官准如所請判徐收押候前往閘北南林里陳之寓所騐傷再核 
[公共公廨昨日訊案紀]  
　　公共公廨昨日早堂民事訟案由關讞員及美丁副領事會審爰將訊判各案紀述如下（一）［嘉發錢莊控嚴益齋不理賬銀三千六百五十八兩案］由原告代表林百克律師上堂謂案已了結請求註銷［結果］照准（一）［張振廷控顧士馨士喬不理擔保借洋一百八十元案］前經判令被告還洋詎兩顧保出祇還五十元餘仍未理故原告之律師到堂請追兩顧不到由保人張姓上堂請求改期［結果］限被告於七天還清（一）［婦人陸葉氏控華劉胡林連生不理地皮抵借洋二百元案］前判被告還洋無欵拘押並函請會丈局查明華老三華劉胡對於二十三保二圖地二分平屋三間有何關係復到再核因會丈局調查不出故原告之律師到堂聲稱有證人可以證明該地及屋之事［結果］候諭二十三圖地保查復（一）［李遐昌控李泉生不理欠欵案］兩造律師請求改期［結果］照准（一）［競新公司控單以禮不理賬洋一千五百六十元案］兩造律師請救改期［結果］照准（一）［張紱卿控趙松壽不還託爲保存古玩案］此案前次審訊終結以被告不屬租界居民判决着原告向北京官廳起訴兹原告以趙實係租界居民檢出各種證據交由伊之律師到堂請求復審而趙之律師反對原告所請求［結果］准予復訊 
　　又下午民事訟案由李襄讞及英包副領事會審亦將訊判之案挨次錄下（一）［少婦吳福泰控女子吳仲達不還借洋二百元案］此案前判被告償還因被告保出仍未料理故原告之律師到堂求追而被告則延律師到堂請求分期拔還［結果］着被告於兩個月内先還洋一百元以後每月拔還十元（一）［寡婦江杜氏控談炳林席芝卿管理產業賬目不清案］前諭派員查賬報告再核茲悉查賬員西人克佐時已將談等所紀各賬詳細查明並無錯誤禀復到廨故而傳訊先由該查賬員證明查賬情形次據兩造之律師辯論良久［結果］將案註銷堂費查賬均歸原告擔任（一）［婦人張秦氏控邵性記不還借洋一百十元案］被告承認控數［結果］着被告於一月内先還洋五十元以後每月拔還十元 
[指控攫洋行兇案展期再訊]  
　　江西人勝羅惠等指控住居唐家弄二十號門牌同鄉人虞三狗於一月十六號用恐嚇手段攫取現洋八十元並行兇等情業由捕房將虞拘解公共公廨諭令交一百元人洋並保候訊在案昨晨提審即由原告之律師起述案情畢被告亦延律師上堂聲稱被告甫於昨日保出今晨始委託敝律師代表案情尙未研究請求改期張襄讞及英包副領事得禀着虞仍交原保展期一禮拜再訊 
[浴堂堂倌吞欵行兇]  
　　湖州人周阿三由原籍來滬找尋伯父嗣秘在浦東某輪船上爲庖人遂赴爛泥渡探訪因至滌新園洗浴浴畢向堂倌吳有福索還肚兜一個内有洋五元六角無着又遭兇毆周心不甘服急股三區警署禀控立飭長警將吳拘獲昨午連同周函送地方檢察廳訊究 
[煤號失火]  
　　閘北新疆路西聚豐興熟煤號其房屋係蘆草所蓋前日薄暮該煤號忽然起火燬去草房多間由各段救火會驅車到塲灌熄事後四區警署飭將該店主某甲傳案候訊核辦 
[科罰大批賭徒]  
　　閘北騎巡隊隋隊員前晚率警巡至彭安廟見小茶館内大羣聚賭當塲抓獲賭徒張永林·戴子卿·王大毛·張鶴祥·談錫林·顧留堂·王桂林·談阿根·章興隆·趙鏞堂·王蘭芝·張福卿·甘阿裕·談春元·趙士良等三十餘人連同賭具一併解入四區警署經署長顏璧城逐一訊問之下判從寛每人罰洋五元如再犯賭定干重究一面飭令巡官長警查拿在逃之茶館主到案懲辦 
[茶館聚賭]  
　　淮城人江二在虹口斐倫路一百五十七號門牌小茶館内聚衆賭博抽頭漁利被五百九十四號華捕查見以其有違禁令當將賭具帶入捕房禀明捕頭請廨出單將江傳案訊究 
[犯煙賭禁罰兩百元]  
　　顧阿根（即戈阿根）在南京路大慶里二百零六號門牌開設烟賭窟經捕房查悉往將烟客賭待兪阿二等十人一併拘解公共公堂訊明判各罰洋五十元充公當時因戈避匿由廨出票將戈拘獲諭交二百元人洋並保在案昨晨由廨提訊即據九十五號西探鼐鐵上堂禀明前情請爲訊究訊之戈阿根延律師到堂力爲辯護經兪襄讞核供商之英卓副領事以被告故違禁令判罰洋二百元充公着令繳洋開釋 
[糾衆拆梢押三月]  
　　無賴張生金於日前晚上糾同黨羽數人至法新租界王趙氏所開之烟子窠内强行索詐銀洋不遂即將氏之烟槍一支强槍而逸後由該氏大聲喊捕適有包探巡緝到來將張拘獲餘均逃逸當在張身畔抄出拳襯一個帶入捕房管押昨解法公堂請訊先據捕頭上堂禀明前情繼據王趙氏投稱是日張糾同多人至婦人家强借洋五元婦人當即拒絶詎伊等即將烟槍奪去求究詰之張供認糾黨拆梢不諱中西官判張不應糾衆拆梢着押西牢三個月以儆 
[私用賬洋押年半]  
　　福建路德康錢莊控夥章子林陸續私用賬洋六千三百二十四元四角三分由捕將章拘解公共公堂諭著押候訊究在案昨晨由廨提訊原告延代表律師上堂譯稱被告私用賬欵現已承認請爲訊追訊之章子林供稱所有虧空之欵實因買賣羅卜票及各項彩票虧折一時無法措繳求宥中西官核供判章押西牢一年半 
[過犯違犯煙禁之懲罰]  
　　王阿海在虹口密勒路一百零六號屋内私售燈吃前日爲該管捕房中西捕頭查悉率同四華捕往將王及烟客石阿濤桂克根·尙桂林·林阿土等並烟具帶回押至昨晨解經公共公廨中西官逐一質訊之下以王不應違禁且係過犯判押西牢三月石亦係過犯科罰洋十元餘人各罰洋三元一併充公烟具銷燬 
[串竊分别押儆]  
　　竊賊林良良·康紀堂兩人日前在法新租界竊取黃包車上之皮衣數件而逸當爲事主察覺報告捕房飭探將林唐兩人及嫌疑人蕭金坤並將原贜吊案帶入捕房昨解法人堂請究先據捕頭上堂禀明前情繼據原告禀稱是日商人乘車至某處將衣包置在後面布篷上不料被材等竊去今蒙拘案請求訊究詰之林等供認串竊不諱質之蕭金坤供是日民人在弄内洗菜林等持此包袱到來令民人暫爲看守實不知係竊來求察中西官判林押西牢一月唐押十四天蕭無干開釋贜給原告領去 
來件 
[加入國際聯盟之主張]  
　　（續） 
[  徐柬]  
　　愚稍涉足世宇與彼邦言論界亦有接觸對於彼邦關涉吾事輿論之造成亦略研究一二凡西人之談中事其糢糊不詳易爲某國顚倒是非而易起誤會者極爲吾國今日上下最宜注意之事國人須知某國每歲除在歐洲言論界撥用巨欵收買報紙外外復費數千萬金極力施最完密最有力之輿論運動於吾最新愛表同情同國體之美國此事實昭彰無可諱者也吾美好友苦於不得吾國實情多爲其所朦蔽則雖滿望欲爲吾國盡力亦有漸漸變更其主張取冷淡之態度者矣嗚呼是誰之過歟此又稍涉美境或與美國來華人士相接觸便恍然悟瞿然驚者也歲初英人濮蘭德在魯爲愚言某首相在巴黎和會曾問及如何爲日人要求之二十一條件一事其言若確直可謂爲彼國政府對於自歐戰以來某國欺凌吾國之種種行爲毫無所覺雖偶或有所聞亦含糊聽之不措意而而某國又施以有效之各種運動則雖驚天動地舉世不韙之事亦得放膽做去無所忌憚此誠或痛心者也此次又途遇新自歐美日而歸之西人某敎士曾問及中國何以不簽德約得毋對列强有不滿意乎日人前在滿洲敗强俄於中國甚有功也等語當時力闢之而一種袒日之口吻不待再聽即已了然無他彼在英在法在美在日所得到之新聞所聽入之言論皆爲某國所運動所曚蔽之新聞之言論故有如此之見解不然彼在華甚久於吾無怨無仇必不作此之想像也此又最近最確某國在歐美各國施其絶無天良顚倒是非之輿論運動以欺天下之耳目而吾國上下亟宜設法抵制以宣布某國在吾國種種野心之實情使世共知之萬不可緩者也 
　　明乎上述種種則此次吾國若以要求入國際聯盟行政會爲加入聯盟之條件則某國必利用此機會極力施種種有效運動造作言語張大其詞顚倒是非以挑撥列强對吾之感情使之起誤會以吾爲無厭致彼邦輿論亦將不直吾使吾不入國際聯盟以便將來國際聯盟討論吾國之事彼可信口雌黃一手掩盡天下之耳目以達其年來欲達未達之目的而吾國國際諸問題或將自此愈形棘手若是乎吾國要求加入行政會本欲得與列强多接洽而反起誤會以入行政會爲加入聯盟之條件而反爲某國所利用或因此不加入適以成其宿願惡乎可哉此吾國欲免除列强之誤會不爲某國所利用者有不可不加入國際聯盟也 
　　吾國之贊助國際聯盟固爲誠心企圖世界永久之和平然同時亦欲乘此機會以求正當解决吾國最近種種國際懸案如山東問題及在和會提出之希望條件等等此爲公義正道所許絶不謂爲有利於吾而始然若將來國際聯盟行政會吾國能得一席可於討論上列諸問題時得親自陳說一切豈不甚善然細按聯盟規約吾即不在行政會亦非無陳說之餘地規約第四條中有云［同盟員之未列席於行政會者行政會於討論與該同盟員利益特别有關係之事件時應請其派代表列席參與行政會之會議］（按商務印書館東方雜誌譯文）若是吾國雖目下未得入行政會將來該會討論吾國之事吾國當然可派代表參與會議陳說一切不啻如已入該會然所差者惟無表决權耳况吾國加入國際聯盟已得派代表於聯盟之議會而議會亦得管理關於國際問題乎將來行政會之其餘四會員非仍須由議會選出吾國亦有當選之希望乎 
　　愚意吾國目下亟宜籌備加入聯盟之種種手續及入盟後之種種進行切實有效之辦法先踏實此一步然後力圖聯絡同盟諸員以希望將來行政會之當選再進更謀提議關於吾國之國際問題以求最後之公平解决自爲正辦如是進行想亦不至於無聲無臭徒爲聯盟之一員若目下遽以要求入行政會爲加入聯盟之條件不得則不加入似近於孤注之擲恐與吾國前途有碍國人當於此點審愼之也此就聯盟規約而論吾國即目下不得入行政會將來討論吾國國際問題時亦得派代表出席陳說以求直於會議有不得不加入國際聯盟也 
其他吾國須入聯盟之種種理由已時賢所揭楮者不復再贅雖然平心論之吾國此次竟被巴黎和約置之諸弱小之後不得列入行政會議國中與論自當嗚其不平以促列强之覺悟以求世界之同情雖不必因此而爲孤注之一擲然安知吾國日後之果當選其原因不肇於此時之聲訴若然目下國中提倡附條件爲加入聯盟之議論謂爲有功於吾國將來國際地位之增高無不可也至於外交勝利又以内政修明爲先吾國數年來南北爭持不能統一致外人之輕視兆瓜分之實現國人亦亟宜速起圖謀善後之策自救以救國實爲萬不可緩之舉事危勢迫因并及之以質諸國中憂時之士 
　　（注）前草山東東問題答客一則係據記憶所及篇内濟順高徐草約墊欵日洋二千萬元誤爲五百萬元草約成立之日起四個月以内訂正約誤爲過四個月後用特聲明於此閱者諒之 
雜評二 
[江蘇警務處成立]  
[  庸]  
　　警務處爲综攬一省警政之機關自其地位言之全省之警政應歸其支配監督而受成於省長及内部亦猶敎育廳之管轄全省學校而受成於省部非是則徒爲贅旒而巳 
　　江蘇警務處内務部催設已久以爭逐者之地醜德齊莫能相讓省當局無法應付去歲遂有緩設之議今雖發表成立而水陸警廳不隸其範圍在當局調停於兩者之間除外之辦法顯具一種苦心然警務處之職權則因此不完不備矣此亦中國政界重人不重事之表徵也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
社談 
[重洋咨訪記] [  （本報特派員）中一]  
　　［七］ 
　　日本出版界之發達不亞於西半球雄邦美利堅記者每次過日本恒往三數大書肆中一行因其出版物以覘其國人民最近之趨向自覺跡象昭然有不容稍事掩飾者此次所見其最足令人驚異處厥爲研究俄文各典籍之驟見增加偶與日本人士談論大抵以俄國過激派（即布險維克）政府之能力爲可注意但據新由俄境歸來之某西人所言則謂［過激派在俄國已如病　（即西班牙流行病）而就痊者渡過險境可望轉危爲安惟其餘未染此病者尙須時時留意耳大抵人民程度思想較進步之諸國一經傳入倉卒不易袪除若俄國與中國其人民程度較低其感染也較速詰其内幕不過供少數狡獪者之利用此少數人或爲高官或於一方面占優勢翻手爲雲覆手雨原無任何主旨故其流衍所及必不能有較長遠之時間惟俄羅斯爲大國舉足輕重終不免影響全歐世界大國之每爲他邦注意亦勢之所必然者云］然曰彼日本人之注意俄羅斯將與之相結合歟抑以滿洲與俄境毗連而抱有極大之雄心歟大國每爲他人注意言念宗邦誠令人不寒而憟也 
　　傍晚自日本橋區向神田區途遇賣號外之老嫗手持鈴鐸頻加振盪日本報紙之聲威已覺咄咄逼人繼遇賣報夫腰　繫五六鈴爲一串急步前奔挾所有之報向人呌賣又視前者加緊一層聲威之盛似更足引美國爲喻美國賣號外者挾有兩種利器其第一種爲兒童踏溜冰鞋直馳而前猶之日本老婦手摇之鈴其第二種爲壯者所騎之脚踏車速度倍增猶之日本男子腰間成串之響器也一國報紙聲威之消長最足以覘人民對國事之熱心程度鈴鐺溜冰鞋與自由車不啻熱極生風之動力與聲籟我國科舉時代賣題名錄之小鐸亦爲人民熱心程度之一種聲籟惟其所賣之物不同故所熱中者亦與列强諸國人士不同云 
趣談 
[笑笑錄] [  志衡]  
　　一日上海有某鄉人在某處僱黃包車謂［到小菜館］車夫大笑鄉人曰［上海有大菜館亦必有小菜館］ 
　　一日大雨後某漁翁　持竿垂釣於橋弄下有怪而詢以何故彼答云河中船隻至大雨時須在橋下避雨故余思是時此處之魚當較他處爲多也 
　　有某童極好吃一日其父接一請宴帖童要求爲其父作代表赴宴并謂現在各事皆有代表也 
　　某人僅知三句英語即（ "Ｙes " "Thankyougoodbye "）但彼并不知何解而彼每遇人必言此三語一日彼當夜深經過某處有外國巡捕見而問曰 "Areyouathief彼答云 "Ｙes "巡捕乃贈以耳光兩擊彼答 "Thankyou "巡捕不禁大笑釋之令去彼向之云 "Goodbye " 
雜談 
[雪話] [  瘦鵑]  
　　三月二日晨忽大雪漫空狂舞如撒絮然聞街頭乞兒號寒聲復申申詈天不巳鐘鳴九雪猶未止以人力車赴治事之所寒風挾雪花撲面若針刺亟以首抵風而前冠簷盡濿偶仰首雪簌簌入頸作奇冷車過民國路幾疑身在西比利亞道上也傍晚歸巳見夕照若未嘗雪顧終不能忘雪花入頸時因挑燈作雪話非話雪也特爲雪一點綴耳 
　　雪佳景也雪中有美人有駿馬景尤佳而復見美人於雪中下馬想見其嬌喘微微粉汗淫淫時此時情景雖名畫工不能寫也王疑雨有阿鎖雪中下馬一詩云跨馬人梳墮馬新瓊花飄點舞衫匀衝寒越顯凝酥面避雪微欹削玉身比儗須存林下氣掃眉羞效果中顰庭中一道織織印散亂銀盃惑醉人阿鎖疑雨所眷妓聞有殊色 
　　立春後雨雪謂之春雪前日之雪卽春雪也吾吳張大復筆談記春雪云春雪不盈咫光着軒幔亦便似明月窺人童子持米汁候帳前曰風厲甚飲此可以釀和欹枕一吸盡五合許暗想當年僵臥人劇有慚色讀此吾又憶及人力車上雪花入頸時大復得於帳中暢飲米汁尙屬有福一笑 
　　自新文學興新體詩風靡一時唐宋諸家之詩在今日盡成陳腐取以覆臂瓿且不屑耳是誠文學界之大革命矣友人某君舊體詩健將也近效新體戲詠雪云窗外正下着雪飛得滿天都白了簷前兩個凍雀兒正相對着吱吱的呌他兩口兒愛情是甜蜜蜜的身上雖冷心裹都熱便是鐵片般的冰雹打下來也不能敎他們飛砲了那窗兒是緊閉着北風又吹的緊使添了宫熏也只是冷我說唉宫熏你便是多情也只熱得着我的身熱不着我的心天哪天哪我怎能彀變個簷前凍雀去嘗嘗甜甜蜜蜜親親熱熱的愛情滋味兒便敎我朝朝夜夜捱着風風雨雨霜霜雪雪凍死了我也甘心我不知新體詩家讀这以爲如何 
　　斷橋殘雪爲西湖十景之一詠之者不乏人陳栩國丈有長亭怨慢一詞云莾四顧茫茫一白山與水兮只分凹凸立馬危橋原來留下去年雪朔風吹歇道過了消寒節漏洩一分春　點上美人　　奇絶怎年時西子卸了淡妝濃抺梅花無主又補滿孤山山缺却不道翠館紅樓都　做瑶宫珠　試分付丹靑畫添二分明月讀此詞似親見斷橋殘雪昔人謂王摩詰詩中有畫吾謂陳栩　詞中有畫 
新聞拾遺 
　　肉身菩蕯誌聞友人梁君自松溪來爲述松溪有王德全者壯年時曾傭於某紳家爲長工十餘年來勤愼異常所得工資悉給貧苦之人亦無妻室且能知過去未來之事無不奇驗後剃髮至光華寺爲工僧終日工作勞苦不辭口宣佛號無時或輟常與衆僧云某年某日當死上年秋間某日謂住持曰吾今往西方極樂國矣我之尸身切勿焚化言畢沐浴更衣盤坐蓮花缸中暝目而逝年八十二果符前之議言至今春已年餘之久時有香氣出自缸中住持僧異之將缸開視見其面色如生尸身不腐且有奇香當即將其供奉室中焚香頂禮以致哄傳遠近紛來祈禱頗有靈驗如求仙方者即以清水一杯供於案上默告病由將水煑服立即見效人咸稱爲肉身菩蕯云[  聲]  
　　賣香烟來歷不小南京夫子廟近日有一山東大漢手捧香烟在各茶社兜售輒語人曰余吳姓曾任定武軍三營統帶自張大帥復辟失敗余被遣散去冬來寗尋友另謀生計詎友不能尋得今資斧已罄不得已操此小販生涯等語見者因其逢人說項狀若痴癲咸忍俊不禁云[  隠厂]  
　　九老會之盛况揚州有老者九人最長者八十六歲較幼者亦六十以上此九人本爲契友特於前日日（初九）假湖南會館舉行宴會名之曰九老會是日各人親戚知之者皆送禮爲賀壽堂前張燈結彩并有壽屏壽詩等懸掛殆滿也若八仙燈百壽圖花茶糕茶等不計其數琳瑯奪目燦爛異常凡九人之親族皆來賀壽由九人共同答禮早晨九老中推最長者拈香復九人結成一圈行團拜禮并有軍樂隊奏樂等事是日九老中精神較足者四人並扠麻雀八圈晚間九人同席開懷暢飲歡喜異常大有眉飛色舞之槪九老於席間共計年歲共六百九十八歲云[  ] 梅溪） 
　　發現古井揚州舊城某處一古宅其廳事於數年前燬於火近因重建大興土木於舊磚下發現古井一口試探之深約丈許中惟白骨纍纍别無他物或言宅建於明代爲某達官寓所鼎革時舉家殉節投井而死今已二百餘年云[  吳秉恬]  
　　假莊票某婦受紿常州北門某姓素與某乙有隙積不相能者已久去歲年底某乙假造該處某錢莊五十元期票私自投入某姓户内適被該宅女眷拾得以爲是一注横財遂持往該錢莊支付現金詎被莊夥察出票係僞造乃將該婦扭交警區懲辦以儆效尤至時該婦始如夢方醒知已受欺然以證據確實無從諱辨惟默認倒霉而已結果竟判以罰欵數十元始行了事云[  憶英]  
　　三角牛寗垣通濟門外東嶽廟左近有農户孫長發者家中畜牛約有三十餘頭日昨一牝牛產一犢形體與常牛無異惟其頭部獨多一角該角長二寸許孫某引爲瑞兆畜之不啻至寶連日往觀者絡繹不絶莫不嘖嘖稱奇[  隠厂]  
　　虎皮橄欖滬西小沙渡路某水果攤主人張某因近來鮮橄欖價極昻貴且乏貨故特在某水果行購得少數下種橄欖味酸色黃且上有黑點價極廉主人裝之於一綠色玻璃瓶中並以紅紙一張上書［虎皮橄欖］四字故昻其價每枚卅文一時洋盤大老官紛紛往購大有供不應求之勢主人於此得利頗巨若以此等橄欖置之木盤中惟值一文耳[  一動]  
　　國貨玩具新出品常州某君前曾畢業蘇州工校對於手工頗有研究近因鑒於抵制日貨非從製造國貨入手不可爰乘新年機會用石膏蠟質兩種製成象眞玩具多種（如橘等）維妙維肖絶類眞品陳列國貨公司出售見者多樂購之聞銷場頗廣大有應接不暇之槪是亦提倡國貨聲中之好消息也[  憶英]  
小說 
[言情小說雪夜冷箋（三）] [  菊似]  
　　嗟夫嗟夫余目盲余心昧爲汝所欺至有至慘痛之結果若謂此慘痛之結果乃我自取其咎則我萬死不承也爾試清夜自思君負我乎我負君乎 
　　此少年書至此時涙落如綆欲更書而涙已漫其瞳不能辨則停筆拭涙而手亦僵就爐火上溫之并撥火令熾更燃菸狂吸已而菸氣瀰漫室中悶人欲絶少年遂出室少蘇其氣惟時雖夜深氣寒而景色至佳庭产老梅戴雪如美人披白裳梅花與雪爭白而月色亦失其皓苟非香氣沁人則初不辨其爲梅爲雪或爲月也而此心煩意亂之少年故暇賞此雪夜中心端在其未完之冷箋而已 
　　少立即去復坐案次呵凍而續其書曰［嗟夫翿妹事至此矣爲今之計勢不能不立絶余愛自此之後永永不更見君汝或視我如童騃猶以平日之友誼以欺我我今不受欺矣爾心旣不余屬爲爾計尤以不面爾爲宜蓋我若朝夕虚與汝委蛇將大招人妒我不足惜或因此而不利於汝則我罪重矣在今日我實以絶汝爲宜矣嗟嗟此豈余夢想所及哉余又思之余第一次愛情即遭此恶果抱恨實深然亦未始不與余莫大之敎訓今而後知人心叵測所謂愛情者實天下之萬惡而人亦甘爲此萬惡之奴隸而不知反滋覺可憫余則深願此生誓痛絶之嗚呼魗妹汝但知縱一時之情感以愛蠱人人受蠱矣又立易其愛初未計及他人之生命并其幸福寒盟背誓陷人於絶地仍視爲兒戲汝言上帝不許汝嫁此豈上帝所許耶 
　　少年書至此又復攔筆自啓其案上之屜取小匣啓之取出書牘一束及男子所用之金針針頂刻毋忘我花一小朶又手帕一方最後有雲髮數根束以五色之采絨少年視之色變手顫涙不期簌簌落狀至悲痛諸物散置案頭少年似不忍久視急急以布盡裹之又續其下曰［嗚呼已矣余亦不願多言矣即言亦不能反汝之愛矣書牘金針頭髮手帕今一一璧還矣此素帕即在舟中别汝時汝所贈我巳爲汝涙濕透我珍藏至今汝未知也爾髮數根即汝親手剪與我者當時余曾云余死必以此髮爲葬物今不可得矣嗟夫此至寳之物今竟一一歸君余未嘗不欲留之而留之實足以益余痛矧今日余又胡有權留之乎 
[自由談之自由談] [  不冷]  
　　廣東之軍隊自决自威爾遜有民族自决之主張於是各屬地之願屬於何國者皆自認之今廣東滇軍有附鈞屬鈞附源屬屬源之調停亦可謂軍隊之自决也 
 
 

Page 15

 
 
   
 
 

Page 16

 
 
   
 
 

Page 17

 
 
國内舊聞 
[西商公所論免稅事宜]  
　　（同治十一年五月二十三日） 
　　前者駐剳上海各項事官業經以總理衙門改修運貨至内地後轉運出外國之章程一紙與西商公所審視詳論究與貿易一道損益若何茲該公所禀復之詞具列於後前承所示出納免稅單之議本公所已詳達鄙意其貨進口無論年數多少如不開售仍復出口往外國各埠者本當給運原輸之稅項但今已將一年之期改緩至三十個月大約而論凡貨進口後至兩年半之久則或銷或不銷或得價或不得價皆可以定局矣於此而不欲出口則仍給還原稅其限期已爲極寛其立法已爲極善倘日後生意另有變動另有窒礙尙須過期方能定出口之計者或當再行設法請更展緩總期有便於商無損於國而已今此例旣定凡禀請受免稅單者進口貨在限内出口皆准給還原納之稅是即使未經禀請者亦宜一律辦理也至於内地貨稅本公所之意以爲當照貨約之大例凡洋貨無論中西商人之物但旣納半稅即當允其載往各處發賣先在各通商口繳半稅之後即打一印記於貨件上以後聽其所之一路關卡皆不復徵其釐金則商賈有來往自如之便而各貨俱通朝廷免關卡設局之煩而公費可省豈不美乎豈不美乎今章程定擬凡貨納半稅而運入内地者不拘中西商人之貨皆准其一槪報稅通行是較前之只准西商報稅而不准中商報納者已大爲便利矣惟查新條例所載有如貨物報明載往何處而竟往别處者該貨一并入官此例太嚴蓋因其報明後或探知該處行情不好或探知該處此貨擁滯則隨即改向别途本無大過罰令補繳沿途釐金巳可謂示之薄懲矣又如貨上所列之字目號碼與票上所開之字目號碼不相符合該貨亦一并入官此條亦屬太嚴蓋有一時筆誤而並非立意偷漏並以多報少以高報低者則酌罰銀兩亦其宜耳又稱必令原貨主赴關代報亦誠有其不便者或則上下其手或則隠匿其間將來發覺則皆新貨主之事實不可酌定之以期無弊乎倘若新條例必行則本公司所深以爲未盡善也惟祈裁度施行是要 
　　今本館聞得凡貨已進口一年餘而後裝出口者無論裝該貨者曾經禀請納回原稅與否海關衙門業巳定見皆行給還矣以英一千八百六十九年爲始蓋在前之事海關未能存記清晰恐至反開弊端也 
[免稅單事宜]  
　　（同治十一年五月初一日） 
　　前西商以所有進口之貨年餘不銷者復裝出口往東洋香港等處雖經禀請駐京各領事官懇其照會總理衙門許給免稅單今聞上海海關巳行頒給免稅單矣惟本館前所錄總理衙門業經議准西人凡洋貨已進口者三十個月内出口應給免稅單還其所納稅銀一事今海關尙未奉文書聞不日卽可到矣 
[論關卡釐有名無實事]  
　　（同治十二年三月初四日） 
　　關卡釐金之抽納蓋因軍需支絀藉以貼補餉金而設原屬不得已之事但十餘年來習爲故常已成定例今雖寇亂大定各省將一律肅清而國計所關恰有不能遽免者何也則以内亂雖平外憂或尙可盧耳夫時局旣變則握權者不得不思患預防矧欲固國當重兵防而欲兵精必先國富費用種種爲數甚鉅習知時事者諒早熟籌此國家於寇平之後所以不遽免釐之故也惟是上海之捐釐在本館前曾言及矣今攷滬城通貿之貨其以火船運來載去者十分中居其九然火船所載而有捐納釐金者又萬不得一是何故哉蓋照西人和約就江海關各輪船帆船而論均無納釐之理若中商之裝貨於西船者應何如完納釐稅例無明文今華商多取巧者皆假西人名目而爲之於是明明中商所裝而亦無釐金之納是徒有抽釐之名而無抽釐之實也明矣旣無抽釐之實例已虚設不行曷若使西式船在海關納正稅半稅而免此釐金之例耶至西人之貨獨不抽釐而華人則應輸納者此非獨原於西人也招徠之意亦利外人之貿易中土耳今以西船載搭之貨約徵正半二稅計之則百兩之貨已有七兩五錢之多在長途雖未見多然近如上海之於鎭江寗波之於厦門等則亦甚重矣是以西船之例而免釐金之納又安見有不宜哉若名雖存而實則無且使華人得依傍西人而營私妄作旣於釐務有損亦豈國體所宜乎按上海一隅實爲通商之總滙凡官憲之知其弊者必宜認眞釐剔并以實情達之大憲倘可變通即日照章改辦如此則於國庫無虧而諸華商作弊之風亦可一振矣豈不幸哉豈不幸哉 
　　記者曰閱此兩條是加稅免釐之事前清同治年間已有人議及之者而乃至今尙在籌備豈泄沓之至耶雖然今所議者其不爲四十年前之空論也幾希 
國外舊聞 
[英國開博物院]  
　　（同治十一年八月十一日） 
　　聞英國於明年開設博物院一所以中外各處著名之物令人隨處購買陳設院中領異標新任人觀看如有人别具會通照樣仿造則尤妙也英人知中國之羅紡緞縐被體最華今欲將各種綢料擇其至美者裝運回國公同細閱寓目一新如英人盡以爲美則羅紡緞縐等物將來大可暢銷惜各處莊客未經知悉所望業綢緞生理者加工選料請西人代爲裝去將來獲利蓓蓰可操劵而知也且在上海之西人往往以綢料帶回送人見者無不稱美西人之不向各莊定市以見者少而買者亦少也 
[東洋寳物寄澳賭賽]  
　　（同治十二年正月十八日） 
　　法國火船名飛士於初九日由日本到港載來日本國珍奇玩器其多凡紫金赤玉偉異雖奇者不能悉數名狀此皆日本人所蓄奇器附航寄往澳國賽會者也有代理人數位隨往司理賽會諸器該火船初十早已開行往澳國矣該火船除船主及代理珍器人外另有日本人六十五名内有五十餘名係匠作工藝人等乃日本國家使之游歷歐洲各境以求技進乎道者也聞下次公司火船開行日本尙有珍器數百噸寄附賽會者日本於此會頗爲注意按澳國所賽之會示期甚遠薄海内外諸國聞風者皆以得與斯會爲快開會之日鏤金錯素文質紛陳者斷非五光十色所能略擬矣 
文藝 
[燈謎二十五則]  
　　（并引） 
　　貨四書篇目一爲政第二小國四書一句匡之直之聘則爲妻奔則爲妾四書二句取非其招不往也如不待其招而往悼妻四書一句七年之内童吟四書一句小人之詩也邀倖清風到草廬易經二句君子幾不如舍王安石似王敦易經一句爲多白眼吕相絶秦書經目一立政鴛鴦被書經一句鰥寡無蓋主器者莫若長子詩經一句籩豆大房太公拜太婆詩經一句尙求其雌啞子哭娘詩經一句哀哉不能言差人搭糞船詩經一句載胥及溺何故峴山人墮涙左傳二句疇昔之羊子爲政藩司奬戲子左傳一句布政優優鼠在盤上兎在盤下左傳人名一孟明視艾艾禮記一句士載言幼童禁上用宫刑禮記一句母殺孩蟲能飲一杯無疊平韻五商量嘗黃湯丁祭禮成六才子一句拜罷聖賢閨門六才子一句黃花地鳳仙鏡花緣綽號一鏡中人尋馬聊齋目一龍孔夫子賴學秋雨庵目一酒量三鼎甲花别名一金榜及第 
軼聞 
[靈鬼纒人]  
　　見光緒二年九月初九日 
　　金陵傅某妻陳氏年二十餘居城東藏金橋其夫爲人忠厚不善經營以致經手找夫所借某姓洋銀數百元虧折盡凈無欵歸償一時情急遂購烟土數錢吞食旣吞下始向同居某氏婦私告以故且囑其如聲張死後定爲厲於是某氏婦遂不敢言少頃其夫察覺趕即灌救陳氏堅不從命遂斃傅乃備棺收殮越日成服其母家來弔弟婦某氏甫至靈前忽昏跌於地衆扶掖臥榻上旋見同居某氏婦亦復如是未幾弟婦忽醒自言入門來恍惚見小姑自靈帷出笑容舉止無異生前予亦忘其已死及至面前携手遂覺身無所主因隨之出門出行二三里艱於步履稍憇路旁姑忽不見予甚懼欲歸而又苦不識路正徬徨間忽見姑偕同門某氏嫂來某氏嫂驚問予何至此予告以偕姑來並要其送予同伊遂携手送回纔入門便醒始知身臥榻上某氏嫂巳匆匆復去矣未幾同居某氏婦亦醒但醒而目定口呆大有痴癲之狀聽其語言觀其舉動蓋居然陳氏婦也衆始知爲陳氏靈魂所附且自言陽壽未盡應花甲以外緣收殮速故不能回陽刻下冥司不收錄一身飄蕩無所歸幸有本方土地祠可以暫避風雨急望其夫紥房屋數間並紙錢若干焚化應用且言房中某處有新鞋一雙並錢若干可取用此錢係前日所藏無人知覺檢之果如所言因問其壽旣未盡奈何堅不願救婦言彼時有使之者夫問爲誰曰信信府李廚之媳也蓋李有媳亦於數月前服毒死於是指點家務纎悉靡遺並責其胞兄陳某不善經營致妹夫合夥之本全行虧折且責令行夥某甲趕將行賬交出否則定爲厲鬼索償惟時弔客盈門莫不毛骨竦然且某氏婦自此後總覺如痴如醉不省人事或有問其何爲纒擾不休婦言前服毒後曾告以故彼懼我爲厲不敢聲張是有心見死不救故啣之耳於是延僧懺悔百計解釋迄無效騐故至今仍被纒不釋云噫傅陳氏其果足稱靈鬼者乎抑傳者姑妄言之也閱者亦姑妄聽之何如 
 
 

Page 18

 
 
   
 
