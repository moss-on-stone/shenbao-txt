# 1891 - 337 - 4906696

 

Page 1

 
 
[新印續小五義出售] [  申報館啓]  
　　本舘前印小五義一書早已不脛爾走寰宇風行茲又覓得續小五義以新鉛字排印公褚同好是編所叙忠義俠烈之事大都可　可愕可泣可歌飯罷茶餘一編　對是以排悶遣愁好　異書者自必以先覩爲快也卷帙之繁過於初集共計一百二十四回訂成十本已於六月二十一日出書定價每部碼洋五角五分請向申報舘申昌書室外埠申　及經管申報人購閱可也此佈 
[論服式不宜過於奢華]  
　　山龍華蟲粉米黼繡章采之施有虞氏獨詳其制粉飾太平未嘗不有藉於服色然上下貴賤宜有區别苟貴者而用賤服賤者反用貴服此則理之所必無者矣乃吾觀近世之習尙服物貴賤竟有大相反者上之所貴下之所賤上之所賤下之所貴夫民情之好尙必視上之人爲轉移宮中好高冠四方加一尺宮中好廣袖四方裁幅帛風行草偃理勢必然而時人之於服色多不從上而從下是獨何歟國家定制袍則二藍褂則天靑禮服之至正者惟此二色間有用金　密色者已覺顔色不正官塲中人不敢顯用於大憲之前民間祀神祭祖與夫慶賀宴會有須袍褂者莫不用此二色是二色固今之所重也乃所重者在此所愛者在彼以淺色爲時派而競尙之并棄諸深色不用專用竹恨靑等淺色且更加以鑲滾夫鑲滾之服已近婦人而近日之新式又有甚者或用五色絲織成花樣或於鑲滾外加以平金矞皇華麗固亦奪目然亦思此等服色宜乎不宜乎傳曰服之不衷身之災也可知一等人自有一等之服不自思爲何等人而惟以奢華爲事其不安本分可知卽此不安本分之心而推曁焉而異日之踰閑蕩檢作奸犯科不難於一衣决之矣夫此等鑲滾平金之服非若高冠廣袖出自宮中亦非有大員顯宦爲之創始行之者特伶人妓女耳娼優以色事人月異日新以冀動人之目或因此得蒙靑盼爭擲纒頭則此等服色固若輩所宜有特不解彼紈袴子弟又何故而效之夫娼優以色事人而紈袴則固欲人以色事我者以色事人而因思藉衣服之色以助我之色固亦情所不容已若欲人以色事我則眞知色者且將使人屏除鉛華示我以眞色若有藉妝飾以助嬌媚者猶將視爲下乘又何必自求豔服乎用悅人之色而先以已之色引人之色又因已之色不足以引人之色而更求衣服之色以爲色嗟乎是亦不可以已乎然紈袴之子其人多庸庸其心多憒憤識見知慮與優人妓女相去亦正無多服色奢華猶不足責所可異者文人學士下筆風雲咳唾珠玉才華富贍宜其不願人之文繡矣而乃誤認風流刻自修飾慕此奢靡漸忘故我是可憂耳盖五官賊心目爲最甚而目之於色生性使然有志者不任性而任命不從目而從心故孟子論耳目口鼻四肢之欲而白君子不謂性今乃慕奢華而忘故我是引於目而任性矣未錦繡纂組有害女紅輕淺之色不能經久故禮服之制惟天靑二監二色定此制之時未嘗無近日諸嬌豔之色亦未嘗不知嬌豔之色爲可愛而顧定此二色者亦曰恐啓後世奢靡之風故特持之以儉耳乃儉者自儉奢者自奢上之於下其果無由感應乎同一襲衣　滾平金瀆且數倍而凡遇正事不得用是下之所貴者上之所賤禮服所重惟靑藍二色而人多喜用淺色是上之所貴下之所賤也且禮服之中蟒袍補褂始用平金今乃用於平民之便服不特暴殄亦近於褻是安得不有以裁之夫娼優而習於奢華無傷也紈袴而習於奢華無傷也文士而亦與世波靡不知法服此則世道之憂耳然風會所趨挽回亦正不易猶憶前者黃子壽方伯在蘇藩任骨曾有是禁亦未能盡絶近來服式愈出愈奇昨報載蘇省每有游蕩少年妝飾若京班小旦名曰小白　成羣樹黨遇事生風其情形較前更甚盖禁服式而但禁其式樣則長短大小不難隱　勢必至模糊了事終不能令出惟行曾有人謂欲崇節儉莫如禁平民使不得服綢一切衣飾不得用綢則不期省而自省矣此說雖探源之論然欲天下皆用布衣不特觀瞻不雅且恐有害於蠶桑之利是亦空言無補者特是服式無制靡費實甚苟一任其奢華而不爲之節則後日之花樣日新又不知伊于胡底有世道之責者可不加之意乎 
[諭旨恭錄]  
　　十一月初三日奉旨湖北宜城縣知縣員缺著黃佑麟補授河南新鄉縣知縣員缺著魏正儒 
補授刑部筆帖式員缺者耆年補授三品廕生熙煦著以文職用鴻臚寺少卿員缺著溥善補授截取御史陳懋侯著照例用保舉山東補用知府葉潤含山東補用知縣陳毓崧河南補用知縣鄢世仁甘肅補用知縣沈瑞霖俱照例用已革雲南迤南道許繼衡着開復原官銜翎仍留熱河補用獲盜官前直隸寗晋知縣捐升道員金文炳着以道員儘先卽補保題吏部文選司滿洲員外郎溥興着准其補授欽此 
[本館接奉電音]  
　　昨由京友電傳上諭六道敬謹譯登○十一月初九日奉旨右翼前鋒統領着德隆補 
授正白旗護軍統領着奕劻補授正紅旗護軍統領着尙昌懋補授尙昌懋所署廂白旗護軍統領着克勤署理欽此同日奉旨廂白旗漢軍都統着裕德補授欽此同日奉上諭崇光着補授戶部右侍郎兼管錢法堂事務欽此同日奉上諭盛京禮部侍郎着文興調補禮部左侍　着啓秀補授欽此同日奉上諭前任寍夏將軍奕榕由侍衛洊升將軍宣力有年克勤厥職嗣因患病准其開缺回旗調理兹聞溘逝軫惜殊深加恩着照將軍例賜䘏任内一切處分悉予開復應得䘏典該衙門察例具秦欽此同日奉上諭奕絪奏病久未愈懇恩開去差使一摺奕絪着准其開去領侍衛内大臣差使欽此 
[京邸傳言]  
　　昨得都中十月二十五日來信云熱河朝陽縣境閙事經德都統奏稱此股逆匪嘯聚搶焚沿途 
脅虜愚民猖獗滋甚此竄彼擾出没靡定非痛加征剿不可神機營各隊本係德都統舊轄深知震字開花馬砲隊捷勝精銳健利等字洋槍步隊駿驤等字洋槍馬隊格林砲隊均係精銳士卒訓練有素誠爲可恃勁旅請旨飭下總理神機營王大臣於以上各隊酌派數隊來熱以供防剿並以現在熱河洋鎗隊朝陽等處練軍已分往禦敵所儲常操軍火深虞莫繼請飭由神機營存儲軍火局提撥夯藥火藥烘藥一萬觔銅帽兩萬粒鉛丸火繩開花對面笑等鎗礟藥彈火箭迅速押解赴熱以供前敵應用等語已密行寄諭神機營王大臣妥速籌辦矣嗣又傳灤平縣某現任官家眷前赴灤平行至孫河爲人勸阻暫勿前往彼邑亦戒嚴是以回京現寄寓齊化門外關廂一俟安戢再往云又傳此股逆匪 
 
 

Page 2

 
 
有以妖術邪法爲衝禦之術所擾村鎭先取柴糧掠財物年壯者迫以脅從有違其意縱火焚殺云 
[福海潮音]  
　　福建南臺一保鋪紫竹岩烟館主許提提與擋子班某鴇有私人咸以猪角提呼之上月廿七日之夜保甲雙日查夜委員汪寳堂二尹會同某分卡委員王少尹前某縣縣丞肅二尹并公差丁勇行經此處見烟館中來往人多喧嘩聲達於戶外卽進内探視諭以及早息燈許謂今夕輪應單日委員查夜此刻未逾二砲何便閉門二尹等大怒立傳地保詰問地保藐視二尹官卑職小口出不遜之言烟客亦咸肆惡聲十分滋閙二尹欲將許拘至保甲局懲辦奈衆寡不敵反被拽至海防署衣服鞋帽狼籍不堪海防廳李石梧司馬訊悉情形將許大加呵斥發押候懲○武解元張君馬步弓箭技勇俱能出人頭地冠軍獨步輿論翕然洵乎赳赳武夫干城之選也興郡某生彎弓不勝其力以致受傷及金榜高懸竟名落孫山之外誠哉功名非可强求也○衣錦坊黃姓家頗小康有婢年已及笄主婦督責過嚴不堪其苦一日爲某甲所唆使私携金珠首飾貯諸木匣夤夜脫逃及主婦追回婢將匣抛諸大門之外未逾半刻又乘機兎脫將所穿之履遺在井邊主婦意其堕入井中不復追赶喊集鄰里向井中打撈良久不見屍身始知中計嚮晨偵騎四出獲諸西門街查詢所携珍物若干杳無影韾至夕衆鄰咸言被某地保之子檢去主婦遂央人備價贖回而婢重墮火坑恐又飽經箠楚夾○花會最爲閭閻之害卞頌臣制憲久已厲禁高縣近又有無業頑徒愍不畏法潛在山鄉僻壤開會掛巴并有城内外匪人爲之羽翼代爲收彩俗呼小巴每日傍晚時男女相屬於途互相問訊夜關更靜亦有婦女入廟燒香卜筊妄冀獲財者安得賢有司雷厲風行以正人心而革惡欲耶○革生林番仔前充某局哨勇慣於包漏私貨解送閩署訊供林刁狡異常堅不供認問官大怒屢欲施刑現尙收禁候辦也○前者時疫盛行以南臺夏道爲尤甚上月死亡相繼每日竟有數十人之多其餘水部后洲亦間有之有喜於搗鬼者妄謂迎神而後疫氣稍平妄造謠言藉以惑衆而無識之輩竟有從而信之者吁是可笑矣○甘蔗鄉程姓窩牛一案經陳孝廉等禀訴督轅卞制憲飭劉明府恕前往查辦○賭風甚熾城内外不下百數十家日前南臺總查同知莫司馬查悉上横路過橋一帶諸賭徒竟明目張膽徹夜喝雉呼盧遂督率親勇十餘名前往掩捕詎風聲早漏賭徒已潛匿無蹤矣 
[十洲新語]  
　　寍波信云初二日薰風南來和煦如春人衣薄棉猶苦汗下入夜細雨霏微時降時止初三日下午朔風陡起天卽放晴易暖爲寒幾訝洪爐無燄日晡時風愈怒吼雨絲中雜以雪珠初四晨六出之花隨風飄舞倐忽雲開見日然天氣寒甚滴水成冰云○天寍寺官粥廠悉照舊章於十一月初一日開放○南門内某姓婦孀守多年壓線依人薄有積蓄某夜忽有胠篋者踰墻而入將衣物洋銀之類席捲一空迨晨起見門戶洞開始知被竊呼天搶地誓不欲生鄰右憫其孤寒代爲開單報案不識有緝捕之責者能體恤竊嫠爲之嚴緝否也○時值隆冬鳩形鵠面之人沿路哀號歴訴飢寒交迫轉瞬年關在爾無衣無食何以卒歲所望殷富之家解囊散給使窮民不至流爲盜賊地方庶有豸乎○邇有外來匪類溷跡郡城勾結土棍流氓遇事生風藉端訛詐良民被害有苦難伸更或冐充衙役營兵三五成羣酗酒打架忽聚忽散朝夕無常種種憊賴情形深堪痛恨現經提道二憲通飭巡城營各城門員弁各營哨官一體密訪嚴拿如果辦理認眞下民方可安居樂業也 
[庸醫殺人]  
　　金陵有某甲者少習孔孟長業岐黃聲價日高非重聘不往往亦草草而人之爲所愚者偏深信不疑延聘者無虚日田園房産悉從三指得來迄今年老龍鍾雙目失明對面與談者但略辨人形不暇細視顔色開方時必倩旁人握管甲則信口胡謅陳皮甘草信手拈來不管病之輕重方之對症否也有某公館眷屬患病遣僕敬迓和緩誤入某甲之門甲一聞宦家相請以爲一炷財香不覺精神百倍肩輿而往診脉畢謂主人曰尊夫人夜燒嘔吐腹脹信水不至者三月此係血瘕之症木旺不能養血凝結少腹爲患但使氣血一行卽可安然無恙投以紅花桃仁諸品連服二帖毫無效騐甲謂病根已深非用猛劑不可否則養癰成患挽回愈難矣更投以大破氣血之劑至夜間腰腹大痛流血如注愈痛愈緊忽一血塊滾落僕婦燭之一尙未成形之胎也產婦血仍不止立時暈倒懨懨一息主人大駭急遣人促甲速來尙恐漏泄春光匿而不出囑以甘詞誑之至黎明甲果欣然命駕甫入門雙扉遽闔甲見勢不佳方謀遁去蒼皇四顧恨無狗竇可鑽而主人已出責甲曰三月胎脈汝茫然不識以淤血治之今若此可還我無病人來甲曰主人誤矣此血塊非胎也血塊旣墮禍根剗除喜占勿藥謝之不暇罪我何爲一語未畢忽聞内室哭聲頓起主人乃扭甲髮辮拖入後堂呼令僕人剝去衣服縛以麻繩手批其頰讓之曰好好一个人被汝引入西方極樂世界不自引咎尙敢嘵嘵强辯今當撲殺此獠爲床頭人償命並令僕人用鐵火箸將死胎夾出穢氣薰人置甲頂上喝曰汝細細審視是胎是血瘕僕人見甲老態支離深恐用力太猛人間少一良醫尙屬小事地下少一勾魂使豈不大費閻羅老子躊躇遂婉勸主人逐之使去甲聞之如沈沈黑獄中得了一紙赦書不敢索衣假輿人布衫着之仍命二人舁之而去惟簾掩蝦鬚非復如來時之洞敞矣甲住城北隱其名存厚道也 
[賓主情聨]  
　　新任中國駐叻總領事官黃公度觀察抵任以來已經半月曾與各地方官會晤惟護衛司正護政包君以病假旋英國副護政夏君又請假往印度遊玩故均未接唔現在夏君業已回叻署理護衛司正堂之職是以觀察於上月十七日上午十一點鐘時偕副領事官那華祝太守三前往護轅拜會夏君肅然欵接賓主叙談良久而後興辭 
[日本報章]  
　　東瀛來信云日本現出報章謂一千八百七十七年至一千八百九十年此十三年内所有輪船之在日本海面沈溺者計共七十四艘帆船三百二十二艘日本船之沈溺者共五千零九艘溺斃者計二千零十九人傷者二百四十八人被風吹登岸上者七百三十九人云 
[印度風災]  
　　印度來信云印度之東有地名晏打文士於十一月二號慘遇飛廉肆虐房屋船艇類多不能保全其遭禍最烈者爲厭打卑利士火船中自船主以至水手共有七十七人是日因風走錨繼而觸礁破碎船中人獲慶更生者祗得其六船主及機器師三名同罹斯厄屍身現已撈獲至於生全之六人四爲更夫一爲火夫一爲管糧食者當遇驚之際六人中緊抱船板待至次晨相與泳游登岸是時風濤仍未盡息屢蘋於死幸游近女監房左右衆犯婦目擊生憐躍赴水中援之以上否則同葬江魚之腹矣是日印度之南亦有暴風告警損壞財物不可數計監房猝然倒坍壓斃犯人六十名傷者三百名屋宇舟船及田中禾稻蹂躪幾遍亦一奇災也 
[圖拐不成]  
　　上月廿四日香港某輪船駛抵廣省一中年僕婦雇夫肩荷行篋登岸隨有數人尾諸其後聲言須同回故居僕婦不允沿途肆罵旁人奇之追逐觀看愈遠愈衆迨至寳華坊僕婦忽轉入歧途數人中有某甲者猝出攔截命其回恩寍里某姓家僕婦匪特不允並指爲拐帶互相爭論甲竟用武將僕婦拳打足踢婦疾聲哭喊街坊以男女毆打大失觀瞻况形迹可疑尤當詳究卽着更練將二人帶回廟中詳細盤詰婦言此數人者聲稱欲雇梳傭故應召而至不意被其誘至香港欲轉鬻外洋幸事機敗露故而逃回若輩心不能甘猶欲誘往别處坊衆知甲爲某藥肆小主人行止素稱不端詢其黨羽據言故家子某乙實同主謀坊人遂將甲解交西關汛婦則由親屬保回旋經汛弁詢明情由不允收押衆復遞甲至保甲局委員亦不肯收遂暫押回廟翌日甲之昆仲某紳將甲領回兩作罷論聞僕婦原非正類甲曾暱之今因賭敗計窮遂將其作孤注不圖事敗被擒也 
[東粤瑣事]  
　　附城山邨鄉某姓家本素封近因其女出閣備辦粧奩極爲豐盛某夜忽有盜多人明火執仗破門行刼傾箱倒篋搜括靡 
 
 

Page 3

 
 
遺不特奩物被刦一空卽親友之來送嫁者釵環首飾亦多掠去刻已禀官追究未曉能破獲否也○新任海關監督聨槯使傳電來省云十月十三日由京起程航海南下計十一月初卽可蒞止現在關署書吏已備辦行轅爲催使駐節之所矣 
[閩垣官報]  
　　試用典史廖晋南自京到從九來震揚禀辭赴竹崎查騐事前任建寍府景春卸事到委署泰寍縣劉鈞禀辭赴任各茶稅委員均於本月初一日禀明交卸上杭縣賀沅寗化縣武揚均奉藩轅牌示飭赴新任 
[金陵官報]  
　　十月二十八日統領銘春武毅等軍行營中軍記名總兵張邦才見辭通判龔家準到銷孔家涵釐捐差回知縣陳守晸魏士鴻李長郁葛培忠均銷武闈差府經歴劉廷棟巡檢吳恩福銷武闈差吳宗起浦口周曾美通濟門外均奉委粥廠差候選縣丞沈敦元上海總領司官德爾賡到均由上海來補昨日織造文佩會辭行統領新兵全軍前福建汀州鎭李占春江西知縣姚學濂均見帶督標親兵信字營王榮誥辭典史許承棟王鴻基均禀知奉委通濟門外粥廠並銷武闈差二十九日藩臺瑞准補徐州道沈守謙銷武闈中闈校閱差候補道羅廷玉鍾啓祥張錦瑞于寳之由海州回中協主叩謝委署壽春鎭城守恊劉謝委兼署中協並統領親軍等營廟灣營遊擊劉玉龍各位均見候補道王詩正歐陽霖均銷武闈校閱差卽選道徐建寅辭赴上海候選同知謝樹濤到湖南來知縣葛祥熊邢毓韾高振聲均銷武闈簾差從九張咸康奉委漢西門外粥廠差署荆州守備文朝淸到交卸來巡檢盧忠麒銷武闈差龔璋奉委接管貢院並到差補昨日轅下文巡捕候補縣丞汪如翰邵文炳叩謝兼辦轅下發審差 
[皖中人語]  
　　前署安徽天長縣知縣楊敬敷明府交卸後率同家丁買棹來省上月下旬至揚州寄椗明府素有咯血之症因事懊　舊疾復發延醫診治服藥罔效隨於二十八日疾終舟次電音傳到各寅僚不勝悼惜按明府籍隸湘省由正途筮仕皖水歴署各州縣膝下只有一子並未隨侍日内已由尃差飛投家中夫人公子當星夜奔喪爲之料理後事也○本月初一二日天氣温和頗如陽春烟景初三日濃雲密布北風怒號寒氣偪人錦衾不煖八九下鐘時滕六君命駕而至瓊瑶亂灑頓成玉琢乾坤彼韵士高人相約驢子背上尋詩當不讓鄭五獨留佳話惟是街頭匄子衣褐俱無高聳雙肩縮如刺蝟幸無杜陵叟不能以廣厦萬千間庇之滿目凄凉不免中心惻怛耳 
[銀行聚議]  
　　麥加利銀行分設上海有年矣四十月二十四日卽中國九月二十二日在英國總銀行議事各股友咸集總董宣言曰目今貿易不佳惟本銀行並無大虧折是以利銀仍可照舊分派各商之與本銀行往來者虧倒甚多今年益復减色是以倒者更衆伊等旣倒則本銀行卽不免受虧第本銀行已預爲之備故生意尙不致吃虧兹諸君咸知以後未必能有獲益之時照此情形各處經理本銀行事務及辦事之人尙覺精能諸事妥當今請諸君應允本年六月杪爲止派利悉照舊章周年七百之諩云有一股友問曰印度本　虧折後公積銀中有要調動否總董答曰所有公積銀不須調動因印度虧折項已有從前所獲之利可以彌縫也惟是現在生意尙恢宏將來盈絀未可預定第目下則公積銀並未用去分文各股友均歡慰稱謝總董及各處經理人辦事人而退 
[會操誌略]  
　　本埠西商團練兵定於昨日與英兵船水手會操已列前報昨日午後二點鐘時團兵會齊其時英兵船水手已先往吳淞港西首西人賽船之處團兵拔隊前往兵船水手作進攻之勢團兵合力禦之兩陣對圓如臨大敵攻擊多時水手紛紛潰竄團兵奏凱而嬉飲酒慶功旋於四點半鐘相率言歸是日天氣晴明中西裙屐絡繹往觀甚爲執閙云 
[縣試首塲招覆案]  
　　上海縣考首塲於前晚十二點鐘時出案共招覆二百六十名示期初十日初覆今將前列諸君姓名錄後朱維垣潘董衡單慶銘張秀芝李國楨劉榮晋張國衡劉至彊金祖圻胡本亷葛尙冲張其枬陸培業周行貴李維烺李顯楨華廷珍高鳳岡陳漢英朱維新黃增錫劉欽贊郭廷杰洪錫銓陳黻李樹聲凌鑑冰彭澤周侯國恩瞿詒孫鍾樹聲陳球沈亮棨諸修槱毛熙楊維時沈樹堃夏鼎彝金爾音劉世俊錢允中王銓達曹永年唐祖寅劉慶勵徐蔭桐嚴兆椿蘇庭襄張慶槐董學禮 
[中西驩讌]  
　　前日之晚我中國駐滬江海關道聶仲芳觀察讌泰西各國使臣於美租界天后宮側行臺中所以聨邦誼而敦睦誼禮也先是觀察折簡招賓訂於十一月初三日會飲諸賓中有因公不克赴者遂攺期初八日下午六下鐘時屆時諸賓高駕馬車絡繹而至轔轔然得得然連綿至半里許至則見門以外遍懸五色紙燈間以繒綵居中紥地火作員式若星之吐芒門旁有新署公役捕房巡役道轅護勇門焉賓入門導者引至更衣所所中亦明燈遍綴地鋪五色花氈賓皆弛大衣卽有僕懸之揓上加以號數牌復引入垂花門至會客所觀察以下諸員齊握手道寒暄旋設小食欵賓舉杯爲壽食物爲大魚子沙遜治薩丁之類洎客齊速入大餐房斯時庭中已燭龍萬道齊吐光輝賓至此間幾疑入不夜城中頓現光明世界房中正面置匟榻一其上掛天官賜福圖旁綴楹聨及各色彩綢結成花樣兩壁爇大火爐二爐中獸炭通紅地下舖洋氈踐之無履聲綦蹟燈用宮式瓔絡交垂雜以地火燈益覺輝生四座大餐檯正中橫列又接連直列一行若丁字形兩旁復直列兩行作一字式先期用小木片繪以花紋繕就諸賓名字分置桌上以定坐次及入席各認名字所置處坐之無庸遜讓蓋西禮宜然也是日到者計英刑司及各領事各繙譯各工部局董各狀師共五十餘人陪坐者觀察及製造局總辦劉康侯觀察上海縣袁海觀大令代理英讞員宋莘樂二尹道署譯員沈徐二君以迄在滬印委各員席次觀察居中爲主位右爲英刑司左爲法總領事其餘以次而下井然秩然檯上排列時花鮮艷異常尙覺含烟帶露菜單作册葉式繕以中英文字分列客前洎僕人以膳進則首牛尾羹次比目魚又次牛脊肉由是而油雞鵪鶉羅馬式酒精檸檬茶黠英式豌豆和蘭汁和菜花棉羊肋閹雞而殽饌已畢復進以花籃式冰結果花砲式洋糖福橘時果而席始終席間賓主暢談歡樂無極葡萄美酒盛以琥珀之杯美艷芳香不數蘭生桑落誠哉羅山海之珍錯盡中外之歡悰已直至報時鐘已鳴丸下客曰旣醉主猶堅留其有不慣結紅友緣者未免紅潮登頰乃辭至更衣所照號數檢大衣服之驅車而返 
[縣訊命案]  
　　車夫于長根在英界泥城橋左近福園小茶肆中與陸連桂互扭倒地身死由二圖地保投縣禀報袁海觀大令詣騐後至 
次日英公廨送陸到縣前晚升堂研訊地保陸順山投案候示福園主深福田訴稱上月廿七日午後小的有事他往于陸在肆中啜茗互相口角于卽倒地氣絶聞因借錢起釁求恩明察李江羣供稱小的現在福園當茶博士是日于陸在肆啜茗突然起釁迨小的向之解勸于已倒地身死陸供稱小的係江北人在治下當車夫與于素識上月廿七日小的啜茗時于向小的借錢告以囊内空空豈有餘錢借汝伊卽用武小的遂踢伊右脚一下不知其如何氣絶身死務乞開恩大令一再研詰陸執定前詞大令判令釘鐐收禁以候覆訊核辦沈等喝退 
[斷令賠錢]  
　　本邑南市新碼頭有嘉興窰貨船停泊前日船夥胡某有事登岸偶一失足跌在某划船上划船戶某甲不肯援救反順手將胡推下胡大怒互相口角爭扭至十六鋪中局局員蔡二尹提訊之下判令甲出錢六百文賠胡拉破衣服甲堅不遵斷二尹怒甚喝令笞責甲叩頭如搗蒜情願遵斷給錢二尹令具結釋歸 
[英界公堂瑣案]  
　　包探禀稱本月初六日揚州人左張氏夫婦串同洪李氏夫婦將趙學春家女孩售與廣東人夏阿渭得洋銀二十六 
 
 

Page 4

 
 
元由陳萬有繕賣契次日趙投案控告牽涉夏家傭婦羅周氏小的今特一併送案憂訴稱小的在治下開東興帳簿店左張氏洪李氏挈四歲女孩求售小的以洋銀二十六元買得立有賣契今特呈電羅周氏供稱小婦人在夏家當乳嫗女孩由左張氏等挈來售與主人左卽朱長有左張氏卽朱張氏洪德才卽項德才洪李氏卽項李氏同供稱小的及小婦人等均原籍揚州不敢串賣女孩叩求明察陳供稱小的係薙髮匠代繕賣契不知其中有甚轇轕趙供稱小的係揚州人女孩趙毛頭被朱等拐賣如今乞准領回趙王氏供稱趙是小婦人之夫宋二尹飭將朱等一干人分别押候過堂覆訊羅周氏交夏帶回靜候質訊賣契存堂○包探禀稱馬阿寳將洋銀一元向張文奎烟店抵押小洋銀二角及往贖忽稱被換銅洋口角之餘投捕房申訴小的查明馬先於包紙上寫明銅洋有心圖誰送請訊究馬供稱小的係蘇州人在丹桂戲園當抱龍套之役初五日支取洋銀一元向張烟店抵用小洋二角及向贖則洋上已無圖書云是銅洋是以扭入捕房送案原洋呈電張供稱小的係上海人在治下開水烟店與丹桂戲園比隣因與馬相識某日曾將銅洋一元抵去小洋二角言明是銅質連日催伊取贖昨日始來贖不料其混稱店中調換以致紛爭馬堅稱被調銅洋張執定言明是銅洋宋二尹謂兩造各執一詞未免各有所誤著將小洋二角還馬銅洋富堂劈毁○包探禀稱王阿全傭於廣東人家竊取對時表一枚而逸已有四天始由小的拿獲人贓而原告已往他處今特將王送案對時表附呈王供稱小的係上海人如今只乞施恩宋二尹判令管押十日贓存捕房以待給還失主○包探禀稱陳祥泰門首堆積穢物甚多有違禁令一再知照堅不肯依因之拘送案下陳供稱小的門前穢物現已收拾潔凈矣宋二尹判罰洋銀一元撥充某處西醫院經費 
[法界捕房瑣案]  
　　唐錢氏宋金茂抵押田單一案前已屢列報章昨晨九點鐘時朱森庭明府蒞捕房地保朱正祥之夥邢秀山投案候訊明府問朱保爲何不自來伊等轇轕爾知之否邢禀稱朱保年逾花甲時患痰塞未能來案田單一事小的已問明據云金茂之母持田單向唐錢氏抵借洋銀七十元唐錢氏至朱保處查問地基朱保答以照單祗一畆一分二厘坐落招商局北棧之後繼而唐錢氏等兩下成交朱保亦曾目覩明府飭提金茂王恩狗至案問朝春曰爾可與邢相識供稱小的與邢素不相識邢稟稱從前小的曾因事往宋家傳喚朝春至茶肆見面數次今忽佯稱不相識何也明府問曰爾知宋母向唐錢氏抵押之田單是否向王母借來答稱王母與宋母本交好朱曾言宋母欲與金茂定親曾向王母挪借田單明府謂朝春曰爾母向唐錢氏借洋銀七十元現在爾弟無力巋還須爾代爲理處供稱母故在先借洋在後筆據上有胞弟金茂名字鑿鑿可憑目下胞弟與王串通揑詞朦控務請究追明府謂本委業已訪明爾母於是年四月間將田單抵借洋銀旋於九月去世此欵應爾理償無庸推諉轉問王曰田單旣係爾家之物爲何憑空被宋母抵與唐家現在朝春稱爾母持田單向其母借洋六十元想果有其事王一味推諉不承明府問其地約值價若于供稱此處一帶地基日前曾有人售過每畞洋銀二百餘元謂爾母向宋母押洋六十元宋母又向唐錢氏押洋七十元現在唐錢氏又向洋人押洋一百五十元爾若不肯出錢此案何時可了王供稱總之王姓家從未向宋姓借取分文大老爺若不信小的願繕合家老幼年庚赴城隍神前拜告明府問邢曰爾圖内有瞿姓否禀稱姓瞿者約有六七家明府謂此案中人姓瞿名球須卽查明禀覆邢唯唯而退明府復問金茂曰爾母在日給　田二畞如今安在供稱母親分給之田早被朝春變賣明府謂朝春曰此事爾須看故母之面早些料理遂著一併押候查明瞿球再行核奪○維羅洋行買辦陳子康控行夥徐茂記虧欠洋銀廿七元有奇反敢糾衆逞兇朱明府將徐訊押候傳荐保人到案再核昨晨陳投案訴稱荐保人陳淸安不肯來案請出票拘提明府諭令明日至公廨核奪按昨日已記此事書曰未羅洋行蓋由訪事者之筆悞也 
[開廠施粥]  
　　謹啓者敞堂定於本月十五日開廠施粥以濟貧民誠恐遐邇未及週知特此登報奉聞惟上下紅口一帶地方遼闊貧戶實繁且地近寳山又逢歉歲一經開廠自必扶老携幼接踵而來復須購買大布棉衣施送免彼號寒無如經費鉅繁實難籌措現在施期伊邇焦急萬分同人等謬荷仔肩愧乏點金之術空持素手奚教無米爲炊覩兹千百飢民情難恝置惟有叩乞本境紳商四方君子隨緣布惠量力捐資倘蒙推食解衣奚異大裘廣厦宏頒義粟咸沾活命之恩普贈綈袍悉被御寒之具神人欽感功德彌深謹誌報章伏乞垂鑒上海虹口元濟堂同人等拜啓 
　　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇省官報]  
　　十月二十六日藩轅牌示調署蘇州符教授沈汝奎現報丁父憂所遺員缺查有現署常州府教授事正任斯缺之徐鳳鳴堪以回任供職遞遺常州府教授查有金山縣人試用訓導黃寅淸堪以委署二十七日藩轅牌示太湖廳用頭　巡檢暴式昭參革奉准部覆所遺員缺查有陽湖縣馬蹟可巡檢舒培元堪以調補蘇糧道景到知府楊靖銷假同知黃琪禀知奉委赴海州淸河會審案件差卽辭直隸州魏彥請假三天知縣李瀚鋆禀辭赴江陰公幹陳鳳儀展假五天太湖水師正前營哨弁五品藍翎外委劉保元禀知奉委護解餉銀赴揚州卽辭縣丞唐鶴年禀知奉委赴睢寍提案件差卽辭請補按司獄孫棣禀辭赴鎭江見道憲從九姚定信禀知奉藩憲飭知試用期滿藩憲鄧臬憲陳明日衙期均止轅廿八日糧道憲景在院上請假三天知縣湯曜稟知解餉赴金陵卽辭程南金由上海土藥局來並請感冐假十天郭冏禀知赴滬解餉回李文郁展假十天高守訓陳焴均銷假道庫大使龍韜禀知奉府委代理震澤縣震澤司巡檢事巡檢丁世盛禀銷同里厘局可事差回文煒禀銷元邑監放孤貧口糧差典史王棟稟知奉委署理嘉定縣諸翟司巡檢事候補縣丞謝昻在中州會館巡檢王文煥在學士街時泰棧均病故知縣杜仁幹銷假撫轅牌示十一月初一日行香文廟撫憲武廟藩憲文昌臬憲太陽汪道風龍神朱道天后風雲雷雨神均方道火神首府猛將總捕呂祖管糧都城隍長洲府城隍元和都土地吳縣接電信前江蘇學臺楊頣於今日卯刻由江陰起行赴都二十九日四品銜知府用候補同知陳階溥禀知奉常鎭道憲委解泰興縣被告人証來省通判張祥符知縣蒯光華均請感冐假五天范端揆展假三天從九姚定信禀辭赴荆溪公幹江蘇候補同知汪鼎攺於十一月初十日在鐵皮巷永定寺領帖一日撫轅牌示初一日行香天后委方道風雲雷雨神委丁道前學臺楊頤廿八日起程來蘇由滬乘輪回籍明日可抵蘇十一月初一日同知樊炳煦禀辭赴上海通判陳鎬請感冐假二天直隸州魏彥銷假新選如皋縣章秉厚禀知奉江寍糧道委解蘇藩司俸餉差來省禀到知縣賴豐熙專丁來省禀謝奉飭河工案内蒙加同知銜府經白槐生禀知本日到盤門水關差從九陳履泰禀銷武闈執事差儘先補用守備蔣福棟禀知到婁門路武巡查差前學臺楊頤到卽赴滬知縣程南金禀請期服假臬轅十月分考試候補同通州縣直隸州州同州判月課出案超等五員李瀚鋆張履泰柱光斗許肇基王希會特等八員楊鳳儀林毓菁張辰梅崇誥宋恒坊沈樂賢章寅陳鳳蔚一等十六員林步瀛熊兆姜宋枬胡秉鈺劉誥張晸沈唐陳焴鄭逢時楊萬選韓國楹王伯乾杜仁幹汪國奎夏輔咸梁修年二等七員金兆熊鄭述祖陸冠瀛孫淦易子亨德印陸昀初二日糧道憲景在院上銷假並明日衙期上轅卽補道沈玉麒銷假丁憂知府銜前署甘肅肅州直隸州彭紹豐禀辭回湖南籍分省補用通判黃國瑄係原任湖北藩臺黃之四公子由湖北來通判郭廷沛禀知奉委西路總巡差元和縣李請感冒假二天分省補用縣丞魯國璠由南京來巡檢葉滋汾銷盤門水關差本月初七日前山東撫憲任道鎔十二日織造憲榮太太劉氏廿一日江南提臺譚壽辰藩憲鄧臬憲陳明日衙期均止轅 
 
 
 

Page 10

 
 
[光緒十七年十一月初三日京報全錄]  
　　宮門抄○諭旨四道錄前○發抄硃批四道○雲督王等奏道員功德在民請從優賜䘏並建立專祠將事蹟宣　史館摺○閩督卞奏奉到御製勸善要言一書敬謹照式刊印片○又奏揀員調補知縣摺○湘撫張奏苗疆難要題缺聲明定章揀員請補摺○十一月初三日工部鴻臚寺八旗兩翼值日兩翼引見十三名○　貝勒等看視獎赏復命○濓貝勒等查騐火藥覆命○瀅貝勒謝管圓明園八旗事務恩○福中堂等考試漢謄錄覆　○克侯彈壓覆命○張仁黼請假十日○李端請假五日○内閣呈進勾到本○召見軍機敬信廖壽恒鳳秀○發抄福潤奏十六年分增培　隄等工動用銀數奉硃批該部議奏欽此○又候補運同陳炳文仍請給獎奉　硃批着照所請吏部知道欽此○劉秉璋奏前任内江令羅度之母捐助地方公欵請建坊奉硃批着照所請禮部知道欽此○又降選府經歴才力堪用請開復原官奉硃批曾邦菶着開復原官歸部銓選欽此○○雲貴總督臣王文韶二品銜護理貴州巡撫按察使臣黃槐森跪奏爲道員功德在民輿情愛戴籲懇天恩照軍營立功後積勞病故例賜䘏並請建立尃祠將事蹟宣付史館以隆報饗而表勛勤恭摺仰祈聖鑒事竊據善後總局司道王德榜黃元善儲裕立轉據署鎭遠府知府嚴雋熙詳稱准前府劉溎焴移據鎭遠縣知縣陳廷佐詳據府縣屬職員上官明舉人黃耀宗等禀稱已故貴東道吳自發湖南鳳凰廳人於咸豐六年以文童在籍奉辰沅道委帶鄉勇禦賊先是貴州銅仁府城爲糧匪淪陷官兵日久不下該故道率勇越境援剿攻復嗣　逆犯楚移軍回湘適逆首石達開由寳慶分股上竄隨同楚軍攻擊解圍是時賊匪蠭起各府縣城池失陷多處該故道督師轉戰湘黔先後攻援永從　屏等縣並復天柱卭水玉屏靑谿各城同治五年委署鎭遠府事維時城被賊踞駐紥思州徐圖進取因黎平府苗匪滋擾檄調馳擊一戰蕩平回師攻克鎭遠郡城繼爲逆苗糾集大股悍賊屢屢撲犯該故道督率部勇嬰城力禦並分軍潛出截剿斬馘無算賊始奔潰從此不敢窺伺城賴以安嗣後進攻　爐山及肆脚牛六硐賊巢曁援興義新城諸城所向克捷署理貴東道篆光緒九年簡放糧儲道旋卽調補貴東道缺溯自鎭城初復該故道帶練駐城派軍分紥各要隘剿撫兼施時城中滿目荆榛遍地瓦礫無一編氓該故道首務招徠流離之民漸就歸集然皆窮餓之災黎資生無策於是施粥以濟貧乏具棺以殮遺骸給資本發牛種淸田畝招墾荒並捐廉修築城垣興立碉房建復橋梁及載祀典廟宇善政林立又興復書院義學延帥教讀諸生捐置學田以資卷價設立試舍以便考試振興文教士林向風其他如施藥材捨棉衣籌積榖置賓興凡利濟民生之事知無不爲行無不力而尤注意水利暇輙周歴四鄉寒塘堰之就湮者勸民修濬復疏瀹風木溪等處溪河涸出良田千餘畝自此旱潦無虞尤爲鎭民永遠之利卒以積勞在任病故職等追命舊德感不能忘理合臚列事實仰懇轉詳奏請照軍營立功後積勞病故例賜䘏在於鎭遠府城建立專祠並將生平功績宣付史館立傳以隆報饗而表勛勤等情禀經該府造具淸册詳由該司道覆查該故道吳自發籍隸湖南因隣省賊氛猖獗情殷敵愾慷慨從戎轉戰上下游各處二十餘年迭克府州縣各城由軍功荐升監司而補道員三權臬篆凡天恩之湛渥固已志矢鞠躬而民衆之謳思猶復情深尸祝蓋該故道之綏輯鎭遠之民其感戴爲尤摰合將該紳等所請各節會核具奏俾彰藎績而慰輿情前來臣文韶前在湖南任内該故道吳自發統帶湘軍援黔克復鎭遠接署府篆生平戰功政績知之甚詳每謂該故道之於鎭遠實有再造之功臣槐森到黔以後採訪剿平苗亂情形該故道於鎭遠一帶奇勛卓著父老猶稱道勿衰兹據該紳等具禀前情足見遺愛在人歴久不泯含無仰懇天恩可否俯順輿情將該故道吳自發照軍營立功後積勞病故例賜䘏在於鎭遠府城建立專祠並將事跡宣付國史館以隆報饗而表勛勤之處出自逾格鴻施非臣等所敢擅請謹據情合詞恭摺具奏伏乞皇上聖鑒謹奏奉硃批另有旨欽此○○卞寳第片再光緒十七年九月初二日准兵部火票遞到光緒十七年八月初八日内閣奉上諭朕恭讀世祖章皇帝御製勸善要言一書仰體天心特垂明訓精詳切實俾斯世遷善攺過一道同風實足變澆俗而臻盛化惟原編祗有淸　特令繙書房加譯漢文發交武英殿刊刻成書兹據奏刷印完竣裝潢呈覽者每省頒發一部交各該將軍督撫照式刊發各屬學官每月朔望同聖諭廣訓一體敬謹宣講用示朕欽承祖訓輔教　民之至意等因欽此臣遵卽將書祗領恭錄轉飭福建布政使敬謹照式刊刷通頒各屬欽遵辦理合將奉到日期附片覆陳伏乞聖鑒謹奏奉硃批知道了欽此○頭品頂戴閩浙總督臣卞寳第跪奏爲揀員調補要缺知縣以資治理恭摺仰祈聖鑒事竊照莆田縣知縣祁徵祥於光緒十七年六月初七日在任病故業經具題開缺聲明員缺留閩另行揀員調補照例以病故日作爲出缺日期歸六月分截缺所遺莆田縣知縣攺爲衝繁疲難海疆四項要缺應由外揀選調補臣督同藩臬兩司於簡缺知縣内逐加遴選　有連江縣知縣朱幹隆年五十六歲湖南密鄉縣人由從九品軍功迭保知縣攺留福建儘先補用委代連城調署同安　化等縣知縣在台灣擒獲著匪保俟補缺後以同知直隸州儘先補用因案革職續請開復委代　化縣光緒八年交卸内渡九年管解京餉順差引見奉旨准其開復原官仍發原省照例用欽此領照回省委者上杭仙遊福淸等縣准補連江縣十七年二月初二日到任赴京捐免實授歴俸奉准給照續經調署福淸縣該員精明强幹卓著政聲歴署繁缺措置裕如以之調補莆田縣知縣洵堪勝任該員各任内並無已起二三四叅案件惟曾署福淸縣任内有經徵折徵未完五分以上奉議降職三級停其升轉處分續經交卸應照離任官例完結遵例捐免實授歴俸與例亦符合無仰懇聖恩俯念海疆員缺緊要准以連江縣知縣朱幹隆調補莆田縣知縣洵於地方有裨如蒙俞允該員係現任知縣初調知縣銜缺相當毋庸送部引　見所遺連江縣知縣係選缺閩省現有應補人員應請扣留俟接准部覆另行揀補據福建　臬兩司會詳前來除咨部外臣謹恭摺具奏伏乞皇上聖鑒勅部議覆施行謹奏奉硃批吏部議奏欽此○○頭品頂戴湖南巡撫臣張煦跪奏爲苗疆難要题缺聲明定章揀員請補以資治理薛摺仰祈聖鑒事竊照光緒十七年八月初二日准吏部咨湖南永順府古丈坪同知係久任苗疆難要題缺查有記名分發同知顔連沅一員例應儘先請補今請以候補同知汪明善補授核與定例不符應令查明顔連沅是否與此缺人地相宜俟聲核報部再行核辦等因查定例道府直隸州同知通判遇題調要缺酌量以候補人員請補時應先儘　記名分發正途出身人員酌量請補如果實係人地不宜於准聲叙以各項候補人員請補等語今永順府古丈坪同知係久任苗疆難要題缺湖南省現任同知各員曁現任苗疆俸滿應升並内地應升各員均與是缺人地不甚相宜臣與布政使何樞署按察使呂世田逐加遴選查有候補同知汪明善湖北江夏縣人由候補班前補用同知補授湖南鳳凰直隸廳同知到任後丁憂回籍服滿起復請咨赴部呈請仍發原省補用光緒十二年四月二十八日到省以之補授永順府古丈坪同知洵堪勝任准前次以該員請補時尙未接奉顔運沅請示應歸入記名分發正途人員先儘請補部覆是以未便照章聲叙兹奉前因覆查顔連沅與永順府古丈坪同知缺人地不甚相冝且該員現已請補永州府江藍同知缺查江藍同知係邊疆要缺究與古丈坪同知久任苗疆難要缺難易不同情形有間據藩臬兩司會詳前來臣詳加察看該員汪明善年富力穩歴練安詳所有永順府古丈坪同知缺仍籲懇天恩俯念員缺緊要准以曾任苗疆實缺候補同知汪明善補授洵於治理有裨如蒙俞允該員係曾任實缺候補同知請補同知銜缺相當毋庸送部引○見謹會同湖廣總督臣張之洞恭摺具陳伏乞皇上聖鑒勅部核覆施行謹奏奉硃批吏部議奏欽此 
兹接得初三日京報一本合先排印其廿八廿九初一初二等日京報俟到補刊[  本館附誌]  
 
