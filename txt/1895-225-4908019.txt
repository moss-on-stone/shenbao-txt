# 1895 - 225 - 4908019

 

Page 1

 
 
[開印沈氏尊生書] [  圖書集成局啓]  
　　錫山沈芉緑孝亷乾隆朝溥學士也生平於經史子集無不旁搜博覽正繆訂訛中年後　意攻醫　頭數十年其技遂得空前絶後晚乃出其心得箸爲是書都一百七十餘篇釐爲三十卷由脈象表以迄内科外科傷科縷析條分無微不至學者苟熟讀三復心領而神會之何患不著手成春名馳橘井哉兹本局購得初印善本付諸手民刻已開工一俟告成再當布達 
[玉樞寳經出售] [  點石齋謹白]  
　　謹按玉樞寳經一册係出自九天應元雷聲普化天尊佩是經者能消除一切災阨但當潔净虔誠切勿輕褻自可以祈福禳災近見滬上時疫流行甚至闔門傳染沿途倒斃談者無不寒心而小孩之染是恙者口欲言而未能傾吐尤覺可憐敝局心存測隱謹將刷印若干以便小兒用黄布小袋内藏此郷佩帶於身上庶幾可以避凶趨吉仁壽同登是則敝局之厚望也惟刷印不多務祈各仕商向棋盤街北首點石齋分局速購是幸 
[論中西之學宜並取兼收]  
　　自中倭和議告成以後中土人士議論紛紛不一矣然大抵不出乎兩途信中而抑西者以爲時文必不可廢信西而抑中者以爲時文一日不廢則國家一日不興於是信中而抑西者聞廢時文之議論則深惡而痛疾之目之爲好奇喜怪之徒信西而抑中者聞時文不可廢之議論則譏刺而經視之目之爲拘泥迂腐之流其以時文爲不可廢者之言曰自有明以來五百餘年國家以時文取士莫之或廢而天下英雄豪傑忠臣義士由此途出而爲名卿賢相顯榮當世者指不勝屈蓋言爲心聲文又言之精者以心之所欲言發而爲文章則人心之端正邪曲無不立見端正者其文典麗矞皇邪曲者其文險詖隱怪衡文者以此爲取舍則賢者登庸而不肖者退黜矣制科之得人以此卽孔子所謂觀其言而知其行之意也且時文代聖立言必須根柢經史不能違理背道也而時文所云者又皆仁義禮智之理孝弟忠信之道天下之人自幼而壯沈漸乎其中講論乎其間自必循循雅飭彬彬君子矣蓋時文之隱寓教化也甚大近世之人徒見懷挾夾帶剽竊陳文以徼倖得功名者遂從而訾議時文之無用不足以取眞才殊不知此因人心不古工於作弊在上者能杜絶弊端斯可矣苟一旦廢時文興西法則孔孟之教於是澌滅無存五經四書於是無人傳誦人人讀西書習西法爲當務之急是明明以中國世界忽變而爲西國世界矣見異思遷莫此爲甚吾未見中國之治將見中國之亂也其以時文爲可廢者之言曰時文乃敗壞天下之人才而非所以造就天下之人才也何以言之夫人之聰明才力各有所宜因其宜而教之以實學庶幾有所成就而天下無無用之人國家得培植人才之益今乃不然不論其聰明才力之所宜概以時文束縛之馳驟之使天下之人盡出於一途終年咿唔於且夫嘗思朝夕吟咏於焉哉乎也埋頭鑽研於古紙堆中盡心極力於揣摩句調以四書爲題目之薄録以類書爲典故之淵藪幸而一旦得志驟登顯要或出宰百里爲民父母居然意氣陵人自詡通儒問以經濟之學則不知也問以天文地理之學亦不知也問以兵法戰陣之事以及利國治民之道則更不知也權掌吏胥尸位素餐昏昏然無異於聾瞽夫朝廷取此聾瞽之人使其在位無論國家之不能富强見欺於西人且政事叢脞百事廢弛内亂將起而外患乘之矣是故當今之世非廢時文不可廢時文而不興西法又不可苟能翻然悔悟廢時文而講求西法則天下人之聰明才力盡用於實學於是人才濟濟不可勝用而向者之爲聾爲瞽今乃聰而旦明而國家之富强政事之清理不期至而自至矣又有識時務之士深知制科之不能得眞才而西法之不能不興也於是立爲持中之論創爲變通之法以爲考試不必專重時文而易之以策論或以爲頭二塲試以經學史學三塲試之以策論或以爲考試之法不必改變每逢鄉會試附考西學若干人中取一人如此闈鄉試附取算學之例此類議論不勝枚舉雖憑各人意見著爲論說而不免大同小異竊恐無濟於實事余以爲信中而抑西者未免拘泥成見昧於時勢而要之不失爲正人信西而抑中者未免忘其本來面目而輕於改法而要之不失爲有心世道之人持兩可之說兼重中西之法者議論固屬平允然不免游移兩可余意不如以西學各設學堂各立專科如外國語言文字爲一科算學測童爲一科他如格致之學製造之學以及於礦學電學化學公法律例駕駛等學分門别類延請名師教導每年由本學堂考試一次上選者由小學而升諸大學其有聰頴特出之士則由大學而貢諸京師號爲正途出身其顯榮與由時文進身者無異庶幾得其平允乎雖然余又有一說今之考試誠有不能不改變之勢何也由縣考而至院考止塲覆試共十餘次始得入學至於三年大比近者奔走數百里遠者或千里幸而中式矣至京會試其途益遠其費益鉅而欽派學政主考總裁所費國帑不知凡幾不如改爲本國語言文字科仿西國考試之法仍予以舉人進士等名目其得入詞林者以備聖上侍從顧問之臣信若是豈不簡捷哉如是則中西之學並取兼收而無畸輕畸重之弊質諸當世諸君子以爲何如 
[日兵大舉]  
　　日本傳來西信云日本人在臺灣如奕棋然實不能佔先著日本國内之兵亦不能多調出境遂將駐紥大連灣之兵調往臺灣以爲彌縫之計聞共須調兵五萬往臺方可敷用日兵自侵臺以來從未與劉軍門相遇此次興師動衆有此大舉想其意必欲與劉軍門爭一日之長以蕞爾彈丸之地竟欲以全力搏之亦可謂小題大做矣劉軍門雄才大略冠絶一時想必能激勵軍心嚴密設備斬馘獻俘在指顧間耳請拭目以俟之 
[受之有愧]  
　　昨接日本西信云日皇因伊東於中日交戰之役辦事甚爲得法欲賞以侯爵伊東謝曰遼東之事臣至今抱愧此地仍非我有不能久踞仍當舍之而去不足以論功徒增慚赧耳臣何力之有焉承賜侯爵萬不敢受西信述其語本報因譯登之見其尚有天良非純說大話也 
[譯西信詳述粤東閙教事]  
　　前報紀粤東有數處地方閙教有一處被神父放槍將匪黨擊退云云兹接西信知事起於惠州府緣閏五月間有匪黨多人播散謡言冀以摇惑人心至閏五月初十日六點鐘約有匪黨三百人至教士所處之地方先至育嬰堂義塾此處離别教士住處稍遠約有一里許故匪黨先至是處塾中幼童見匪黨至不覺心驚膽裂飛步奔逃至神父處避難其中有最幼者行步不速被匪刦去拔刃砍爲肉醬將堂中物件盡行取去然後縱火焚之至九點鐘時又有匪黨九百人由别路至不逾時又有匪黨從間道來將天主堂旁教中人所住房屋悉付刼灰四面圍合高聲喊殺教中人見火已燎原皆至神父處求援神父答以獨力難施旣被彼困在圍中勢不能突圍而出爲今之計惟有各持衛身器具與匪黨爭持庶可保全性命此時教中男子不過二十九人其餘皆係婦女幼孩無計可施遂在各處收覓舊洋槍及藥彈等物以爲禦侮之計及鎗機一發立將匪黨三人擊死傷者十餘人匪黨披靡遁去相距不 
 
 

Page 2

 
 
遠時已暮色籠山教中人預爲防備擬俟其再來與之鏖戰至十一日早匪黨又削竹作桿翦彩爲旗飄颭而來並帶婦女甚多縱火焚燒房屋凡隴畝間種植已熟之物悉被取去教中人又與之戰匪黨死二人傷十餘人至十二日又鬥匪黨已增至二千餘人帶洋鎗數百桿大砲三尊每次停仗後教中人必從嚴整備摩厲以須别出奇計使匪黨無隙可乘至十三日天降大雨匪黨退去約有二三里之遥教中人追之將彼所携縱火諸物悉行取回以供炊釁之用匪黨所携竹梯以備扒墻越澗者亦經取回使彼無從藉手凡有高垣陋室可以埋伏者一律剗平使匪黨來時無從匿跡十四日惠州府某太守調兵前去匪黨拒之官兵紛紛逃遁匪黨俟官兵去後排列大砲攻擊教中人不意第一次然放大砲但聞轟然一聲幾似天驚石破砲已炸裂匪黨死七人至晚間九點鐘太守率兵乘船而至被匪黨所見放鎗相拒將船上所載官兵三人擊斃十五日太守擬率兵登岸匪黨屢次抗拒官兵遂不能登岸忽又大雨如注匪黨又退官兵乃得乘間登岸太守謂神父曰盍隨我去此地不可以久居神父答以貴府果有良法保護教民我當隨同前去太守曰我自顧不暇安有餘力保護教民神父答以貴府旣無力保護我自不便隨去如有洋鎗藥彈等物不妨見惠少許我自有禦侮之策太守曰然鎗彈儘可送來此種匪黨皆係化外頑民擊死不足惜汝儘可出力自衛至十六日太守尚未去遠而匪黨又來神甫率教中人禦之將匪黨擊斃二人傷數十人入夜匪黨不得已遣使行成情願罷兵息事神甫以相持七日之久精力已瘁不如姑與轉圜遂與教民商議出銀二百兩給與匪黨匪黨遂退不逾時又有别起匪黨來擾又給銀二百兩匪黨亦呼嘯而去遂得平安無事匪黨退後官兵始來安輯地方然房屋已被焚盡物件已被搶空所有耕田之牛亦被牽去此役教中被害者有一男子在室中爲火所焚一小孩被匪用刀刴斃共死二人匪黨死二十餘人傷一百數十人今聞西國有名望人欲設良法因地方官不能保護教士此後擬自備槍械以爲禦侮運計云 
[撫慰居人]  
　　營口訪事人云中日和局大定後因地方官未頒告示荒城僻邑聞見無多人皆懷疑懼之心紛紛遠徙初十日山海關道福　察派差弁張榮帶遞公文並盛京軍督憲兼管奉天府尹事務裕壽山尚書告示兩張送英領事署轉交稅務司許妥瑪君發貼以安衆心示内略云現准總理衙門咨會中日和約互換仍敦友誼各棄前嫌嗣後日本商民至内地通商應照約禮待至各地方所有教堂務須保護優待教士令商民照常安業云云蓋因日兵尚在營口屯駐故將此示送請許稅司發貼以安人心也 
[日兵未撤]  
　　營口信云日前有日本連船載到大小砲位快鎗寒衣等物用大小車數百輛運赴海城官碼頭存放日人　積米包高如山阜新設電綫以通消息聞已租定東營恒昌德東間壁新造洋房爲電局近又編查户口凡業主房間坑數或自産或租典無不詳細註册又令土圍外附近居民概行遷讓騰出空屋以待日兵大隊來營屯紥觀以上所紀情形可見日人之於遼東尚無去志或謂日人豈因償欵未清故踞地以爲質耶或又謂豈因俄法德三國仗義執言力阻日人割地之舉日人自知勢力不敵雖聽命於一時然見屈於割地必取盈於償欵故踞地以爲挾制計歟此二說不知然否姑存之以俟異日考證日人曾借三江公所上房以備駐紥海城之日官回國時小住一二日荏苒流光已逾旬日尚未見到近以疫癘盛行遂由上海請醫生兩人來此在上房大廳診治每日必有五十餘人天災流行何地蔑有托跡異鄉孰若早回故國之爲愈哉 
[營口巿情]  
　　自六月初各帮商人陸續到營上河小船豆子暢銷無阻輪船漸多商務稍有起色黄豆三兩一二豆油四兩豆餅四兩八銀巿八吊一六寳貼十兩英洋五吊六五日本洋五吊四五大米九兩至八兩五河下每日消售粮豆數十石存貨約在萬石以上高粱三兩八及二兩九小米四兩五六瓜子十兩零五此亦經商者所宜知也故誌之 
[瀛眷登程]  
　　四川總督劉仲良制軍奉命回川辦理教案此已屢紀前報昨接彝陵信云初八日有紅船兩隻護送瀛眷船三隻來宜據言劉制軍已行至涪州適新任川督鹿芝軒制軍遣人迎接劉制軍卽令瀛眷先行已搭快利輪船就道矣 
[江水大漲]  
　　宜昌信云本年江水未見大漲至本月初十日内外因各處陰雨連宵溪水盛漲匯注入江於是江水陡漲丈餘近水低坡相去只一二尺高者或二三尺不等至十一二日江水暢消不一日已退五尺餘至十四日來源又漲江畔水樁與前日相同此乃本年江水第一次大漲也峽口已封上下船隻不能任意行駛令人徒喚奈何○前日江水驟漲時有謂上路發蛟者惟見器具什物及猪牛羊等畜有隨波冲下者又見有小划數隻空無一人在水面載沈載浮順流直下不知何處失事南門外某甲係西壩人以小划營生當水未漲時父子泛棹渡人忽有一孫纔八齡欲隨祖父上小划遊玩其祖父向本作水面生涯欣然携孫去以爲可無意外虞不料携孫上划後適遇大雨淋漓有行不得也哥哥之歎祖父孫三人遂同宿一葉中至夜半江水大至船繩被浪激斷頃刻掀翻祖父孫均墮水中幸離岸不遠三人素諳水性皆得誕登彼岸亦幸事也 
[柳浦秋聲]  
　　現在蠶事已畢紹屬繭捐業已停止撤局各委員俱回省銷差總辦王太守小欽於十五日接受牙厘局提調差務前提調劉太守瀚卽於是日交卸擇於十八日赴紹興接辦厘局也○賭犯倪錦堂經束邑尊親自提訊將口供抄呈禀請臬憲定奪現已定案發遷善所管押三年以示儆懲○張慶子巷何姓婦年二十餘去年夫殁家有孀姑及子女各一全賴婦作女工以爲餬口計有張某者豓其色屢以言挑之婦正色相拒一日晚間婦在門外納凉乘其不備欲以手摸其乳婦急以手揮之張亦猝不及防婦用力甚猛將其推倒右手觸石镻傷張反以偶爾經過被其推翻受傷意圖索詐幸鄰人有在外乘凉者親見其所爲告諸大衆欲捆送到官張始畏懼逃去○杭地自六月朔日晴霽後不雨者已半月有餘天時炎熱寒暑針升至九十二度居民望澤甚殷至十七日申刻陰雲四合阿香已御車而至霎時雨師降臨儼有傾盆之象約半點鐘始息小頃又作一陣晚間猶聞滴漏之聲而候潮門左近雨勢尤驟行人躲避不及然此僅就上城而言若清和坊以下雨不甚大而燥烈之土猶得略沾滋潤至鹽橋一帶不過稍灑數點眞如白雨跳珠旋爲捲地風來吹散矣諺云夏雨隔田塍此說殆不誣矣○四明某甲以製造錫箔爲業年未及壯絶無嗜好克勤克儉從不肯妄費一錢僦屋於杭垣之白果樹前開鋪造箔子女二人年尚幼小與其妻督率兩夥友早作晏息生意頗佳惟是資本無多錫箔獲利又不甚厚故所獲之利僅供日用無可盈餘本月初旬甲忽被同行友誘往賭塲自午至酉洋鷹二百七十隻已不翼而飛矣歸後懊惱悔恨寢食都廢越二日其妻於三更人靜點燭焚香向空禱告明日勸夫再賭求神護佑翻本如竟不能翻本卽當飮藥而死求神隨往務使珠還合浦云云禱辭連述數十次在石板上叩頭如搗蒜約歷兩點鐘之久香消燭滅方始歸寢早晨甲起在牀中見妻面血痕驚問所由得悉其故看叩頭處積血成堆復視妻額皮已粉碎血肉模糊隨用香灰敷上以青布裹之謂妻曰爾旣如此虔誠今日當再往賭至午勉强一飽携洋百元出赴賭局妻在家竟將已造未造之錫箔及紙花等項盡爲檢點收拾記明數目并將衣飾零物收在箱内均加鎖鑰洗浴更衣坐待夫歸蓋有死之心無生之氣矣直待至上燈後甲與一夥友同歸入門卽向妻曰恭喜恭喜賭神大靈共解囊檢數除携去百元外共獲洋三百元次日大買三牲酒果酬謝賭神復邀同行及夥友同飮福胙盡歡而散賭神靈騐果至於此所謂精神所至金石爲開甲妻有之也○近日天時酷熱杭地患急痧者頗多往往不及半日卽已喪命死亡者不記其數其最慘者豐樂橋某木作一門四口三日之間盡歸陰府又下板兒巷李某在城外米店爲夥家有一妻一女一子於十一日午刻子先得病救治無效妻急出外命人通知其夫比及歸家已暈倒於地女尚幼穉狂呼鄰人往救終不見效比李歸來女亦患痧延至夜分亦隨母而去李急其三棺赶卽收殮不敢在家停留卽往店中安歇恐防傳染也 
 
 

Page 3

 
 
[緝獲私鹽]  
　　管帶浙西鹽捕護衛營黄子馨游戎一桂到差以來已逾數載捕務勤能素爲該營統領李質廷軍門器重本月十三日帶領砲船兩艘至各處查哨巡至太湖口地方見有私梟船十餘號銜頭接尾絡繹而來艙中則滿載私鹽艙面則遍列器械刀槍劍戟聲勢洶洶左右告游戎曰來船十餘艘至少必有一二百人且皆係亡命之徒我等連坐船僅有三號計共二三十人以勢度之斷不能敵不若任彼過去爲妥游戎怒甚卽奮勇向前開槍猛擊身先士卒奮不顧身該私梟等自恃人衆竟敢藐法違抗各執器械舍命還攻一時槍彈交加幾如雨點游戎冒死衝鋒且戰且進相持數點鐘之久該梟等槍彈漸漸告罄自知勢力不敵只得棄船鳧水而遁所有私船十餘艘私鹽三萬有奇悉被游戎獲住說者謂以我三船而敵彼十餘船非智勇兼全者曷克臻此如游戎者誠緝私中不可多得之員也 
[追盜誤拿]  
　　本月十八夜二鼓時吳江縣屬之平望地方突來强徒二十餘人用巨石撞開某醬園大門擁入内室肆行刼掠家人不敢聲張一任若輩翻箱倒篋恣意搜括而去盜旣遠颺家人始鳴金告警當經駐紥是處之營勇出爲追赶時適有裝煤炭之烏山船二艘由蘇州收得貨價洋五百元開返吳江道經是處見聞之下慌忙逃避該營勇等見之誤以爲盜船遂併力窮追當被獲住船主某甲等七人解經該營官訊明冤誣飭責勇等軍棍各數十甲禀稱失去貨價洋五百元青蚨九千翼衣服十七件求請追給該營官令將營門緊閉將該勇等逐細檢搜並無日 
贓物甲等定不肯休該營官無可如何飭將一千人解請震澤縣署訊理縣主提訊之下以失贓毫無憑據碍難追究向甲等撫慰再三勸之使去詎甲等愈思愈忿心甚不甘遂於廿四日來省投赴蘇州府署上控桐太守閱禀之下以其並不用戳將原禀擲還甲等遂挽人至代書處保戳擬於翌日再遞云 
[漢口缺錢]  
　　漢鎭今歲現錢日缺蓋來源少而銷路多也自五月中錢價稍貶至六錢九分零至閏月底及今業又復漲目下錢價七錢一分七八厘據錢帮中云本月若無錢到而銀價日落錢價日高猶可望至七錢二分零云若此則小莊售錢之家當必不無小補而以銀易錢者未免暗受虧耗矣早晚時價不同觀此益信 
[嚴防閙教]  
　　四川成都齋匪閙教一案經中西官辦理略有眉目已列前報兹接宜昌訪事人函云當齋匪蠶動時打毁教堂謡言四起湖北巡撫譚敬甫中丞防患未然出示各屬諭令嚴拿造言生事之人其示云頭品頂戴兼護湖廣總督部堂兵部侍郎巡撫部院譚爲出示曉諭事照得造言生事例禁綦嚴乃近來有等不法匪徒意存叵測動輙藉外洋各國教堂爲詞揑造無根謡言煽惑愚民以致各省搶毁教堂之案層見疉出前因武穴地方匪徒生事藉端搶掠當經本任部堂會同恭録疉奉諭旨先後出示嚴禁並通飭各屬各營嚴密稽查遇有造謡生事之匪徒拿獲重辦曁責成地方文武巡查防範倘失於覺察不能先事預防致滋事端定惟各該管地方文武及防營將弁是問凡有教堂處所密派兵役認眞巡查妥爲保護各在案兹承准總理各國事務衙門咨開光緒二十一年五月二十一日准美國田大臣照稱聞四川成都府滋有大事並在他處亦有滋閙情形復聞大竹縣嘉定府叙州府等處均行滋事不能不請立卽嚴飭長江一帶地方官不准在他處復有滋事等因蕪湖教案鑒在前車照會所稱亦係爲思患豫防起見相應咨行查照卽行出示曉諭防範未萌是爲至要等因前來除移飭外合卽出示曉諭外爲此示仰軍民人等知悉民教相安已久爾等務當遵奉疉次諭旨勉爲安分良民各守本業切勿輕聽浮言妄生事端倘有造言惑衆以及匿名揭帖定當嚴拿重辦决不姑寛本兼護部堂言出法隨其各凛遵毋違特示 
[機局减費]  
　　粤友信云增步機器局改爲製造西局石井槍彈局改爲製造東局兩局皆札委現署臬憲本任肇羅道吳廉訪仲翔爲總辦候補道閣觀察希范爲會辦增步之局每月裁减經費銀四千兩石井之局每月裁减經費銀一千兩從此功歸實濟欵不虚縻製造之精定能蒸蒸日上矣 
[陜撫蒞滬]  
　　卸任江蘇巡撫調補陜西巡撫奎樂峯中丞定於二十五日已時啓節本埠官塲探悉之下卽行乘舟出境郊迎已紀昨報前晚又接復電知中丞遲至申刻起馬屈指行程昨晨方可蒞止以故各官中途折回詣萬壽宮叩祝後仍乘舟駛往萬航渡伺候恭迎本城提右營叅將廖叅戎撫標滬軍營統領蕭軍門砲隊營管帶劉明府督標奇兵右營管帶鄒遊戎道轅親兵營婁遊戎督率各健兒整隊而出鵠列江千旌旗如林風雲變色昨日鐘鳴九下憲舟以小火輪帶引乘風破浪而來黄幼農劉康侯兩觀察以下咸迎舟次呈遞手版中丞接見有差各官退後憲舟駛至新閘大王廟官碼頭下碇各官又復謁見岸上各兵燃鎗致敬一時砲聲隆隆響若連珠鐘鳴十點中丞舍舟登岸乘坐緑呢大轎命駕至中泥城橋堍行轅暫駐襜帷各官以及弁兵送入行轅後分道揚鑣而返 
[普天同慶]  
　　昨日係萬壽聖誕海關停辦公事浦江停泊之各兵輪及招商局各商輪皆懸五色彩旗臨風招颭光怪陸離誠爲普天同慶薄海臚歡也 
[呼嵩盛典]  
　　本月廿六日恭逢皇上萬壽聖誕黄大令整備祝嘏並懸燈彩已兩紀報端昨晨天未黎明松海防劉司馬本縣黄大令偕縣丞吕二尹主簿林少尹典史蔡少尉先詣萬壽宮官廳小坐城汛李千戎守備程守戎次第偕來俄而蘇松太道黄觀察提右營廖叅戎命駕而至各官齊出恭迎卽就官廳略憩旋由禮生禀請行禮各官俱穿花衣趨詣丹墀行三跪九叩首禮凛天威於咫尺望魏闕而抒忱雍雍穆穆濟濟蹌蹌誠鉅典也禮成後以次退班仍回官廳茗談片刻分道公旋時已曙色將催矣 
[恭祝萬壽]  
　　昨日恭遇皇上萬壽聖節文武百官齊至萬壽宮隨班慶祝英廨讞員屠興之别駕於四鼓時乘輿進城至萬壽宮拜牌禮也 
[嚴查醬缸]  
　　浙江長興縣境吳正大醬園具禀鹽運使惠都轉禀稱醬園設立醬缸逐隻均要報明憲案請領執照以便納稅向章如此遵行已久近來醬園中往往有匿報情弊意圖取巧有違定章聲請一律出示嚴禁並委嚴密稽查俾免匿報漏稅等弊惠都轉據禀之下通飭各屬州縣一律嚴行示禁本縣黄大令奉札後亦卽出示嚴申禁令不許設立私缸想該醬園等當知驚懼奉諭遵行矣 
[硬食糕團]  
　　某甲者不知何許人也鶉衣百結阮籍途窮枵腹難堪到本城杜家灣華天成糕團店食糕團一盆食畢起身欲遁店主拖住搜其身畔竟無一文無可奈何摑頰數下揮之使去 
[嚴防小竊]  
　　大東門外萬生火腿店帳房内前晚被妙手空空兒行竊銀洋若干元又有某染坊同時被竊承染綢綾零件同報十六鋪巡防中局請緝局員李蘭史二尹據報之下立飭汛捕地甲上緊嚴緝 
[得而復失]  
　　鄉人唐達甫者以耕種爲業卜居虹口迤北二十三保十六圖地方向與綽號小脚女者有私明來暗去色膽包天繼復將女携至已室益無顧忌儼如夫婦女本有子名寳珠及所有積儲概運至唐屋可謂人財兩得矣豈知寳珠不務正業甘與流氓爲伍於春間被唐逐出寳珠心實不甘齟龉已非一次至前日忽糾集流氓七八十人各舉器械蜂至唐室攫去皮箱八口内貯衣飾無數迨唐集人追捕已不及卽繕禀奔投圓通寺巡防局控訴王壽華二尹閱禀詞但書帮兇之名二尹詰其禀上何無正兇之名不准所控諭補詞再核 
[收殮浮屍]  
　　前日下午楊樹浦大花園相近浦中浮起無名男屍一具年約三十歲左右身穿藍洋布衫褲經人報知水巡捕轉請救生 
 
 

Page 4

 
 
局用杉板船帶往收殮 
[英廨瑣紀]  
　　本埠虹口一帶爲賭徒麕聚之所新臺老臺名目繁多新任英廨讞員屠别駕蒞任以來訪得虹口廿五保知字圩地方有賭徒趙阿潮等搭蓋蘆棚設立賭臺情事特飭捅役趙金前往查明禀復現由訪捕役查明地主租户等共有十餘人詳細禀復想須逮案懲辦也○方榮卿　寳金均係船局中人昨因計算船價互相爭閙當由方榮卿將胡寳金扭至英公廨控告值日差詢明情節入禀屠别駕着將胡寳金押候訊奪 
[法捕房二則]  
　　甲乙二人素來熟識前日在八仙橋左近途遇甲欲向乙借洋二角乙適囊内空空無以應命遂將其手携之金面油單扇一柄乘間攫去追之不及翌日相遇於途鳴捕拘送捕房經捕頭訊問攫扇屬實業已質錢三百五十文當票尚在身畔捕頭命押候　贓解送公堂究懲○昨報紀甯波婦人挈其子投法捕房控彩字街陳長福店主婦凌虐其媳一節兹悉捕頭飭探查得店主陳阿毛之子納寵妻妾相爭以致勃谿捕頭以家庭之事理應和睦飭探傳諭以後不得爭閙 
[美捕房紀事]  
　　虹口著名石橋帮流氓小皮匠名桂生横行不法經上海縣訪拿在案已登前報兹將王全全毆傷身　曾經扭控捕房後由二圖地保調停以孔方兄爲和事老始得寢事後爲捕頭得悉勃然大怒謂該流氓旣犯訪案黄大令追拿甚緊尚敢毆人肇禍實屬玩法已極立飭徐阿五倪順泉二包探於前晚在朱家木橋某茶肆内擒獲扭入捕房押候解請屠讞員移縣旣至捕房該流氓卽改名顧阿永送縣署重辦想欲爲漏網之計耳○本邑人俞阿全以販買皮鞋爲餬口計身畔常帶銅洋乘間卽施其伎倆昨晨肩荷皮號至華順碼頭所泊順記輪船上某西人揀定皮鞋卽付鈔票一紙計銀五兩應俞找出洋銀若干俞欣然以贋鼎付之當被西人察悉卽扭交某被華捕拘送捕房押候解送英公廨訊究○吳淞路第六百九十一號門牌周添順壽器店以樓面轉租與甯波人某某等居住前晚店内曾失棉鞋衣服等物店主遷怒與某卽下逐客令某等不服互相爭執繼復用武適走街捕至將一干人一併拿送捕房捕頭訊詰之下姑念事起無因大加呵斥一併釋出○粤産某氏婦前晚九點鐘在桃源坊里口似瘋非瘋任情滋閙略無羞態經走街捕拿送捕房捕頭卽令轉送英公堂請讞員核奪 
 
 
 

Page 5

 
 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[暫遲究辦]  
　　湖南人文春和前在滬防左右營當勇撤散後逗遛南巿　蕭營滋事尋釁經劉管帶送請廿三七鋪巡防局究辦局員　一尹當卽轉移縣署辦理本縣黄大令飭收所候辦在案文在所現患病症勢屬沈重經看役禀明黄大令發交普育善堂醫治俟痊帶回究　 
[英廨晚堂案]  
　　二百六十號巡捕解送蕩婦張陸氏與姘夫唐阿興在途吵閙向詢情由均各支吾是以拘請訊究屠别駕升堂訊　　氏供　松江鄉間人本夫張某素以耕田爲活小婦人來滬有年現居四馬路胡家宅地方曾與充當馬夫之唐阿興私姘前者唐有急需囑氏　　　妹某氏借洋三十元言明卽日歸還迄今爲日已久分文不還某氏屢來催促經氏迭次延約昨日某氏又來坐索刻不待緩氏無可再延故　四馬路尋　回家面向某氏商懇詎料唐堅執不允以致在途爭閙被捕拘解唐供小的向在某馬車行充執鞭之役曾與陸氏姘識因置買馬　一輛不敷　價故囑陸氏向某氏借過洋銀三十元今因小的一時無力應付以致暫緩歸還陸氏性情固執堅持不允遂至在途爭執被　送　别　以釁起細微不予深求大加申斥麾之使去○沈阿紀扭何阿三訴稱因何借欠不還向索反被糾同無賴吊眼阿福等拉至虹口北　毆辱　以扭交巡捕拘解請究值日差禀明屠别駕飭分别管押候訊前晚别駕升堂訊問沈供無錫人向在蘇州做麫館生意今春來滬現在抛球　某麫館前者何阿三曾欠小的會洋八元五角屢索不還曾經同業友人勸過折還洋三元何仍不允日前復向催索致被糾同無賴多人將小的拉全虹口北鄉凶毆小的心不甘服爲此愬捕將何獲案所有會簿一本現在蘇州未能檢呈惟求究追何供前有同業友人托代繳一會沈曾山洋六元今會已散去而沈屢向小的索擾以致爭執被捕拘案别駕以控欠無憑不准理追一併斥釋 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
