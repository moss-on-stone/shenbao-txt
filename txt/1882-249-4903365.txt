# 1882 - 249 - 4903365

 

Page 1

 
 
[本舘遷移]  
　　啓者本館與申昌書畫室諏吉於八月初三日遷在英租界三馬路大禮拜堂南首諸君欲上告白以及買本館曁點石齊書籍統祈光顧各外埠有鯉信鴻詞寄示信封面上請照此開明當無遺悞此布[  申報舘主人謹啓]  
[恤刑所以弭災説]  
　　昨閲邸抄見少銀臺張君奏請禁非刑一摺竊歎張君之用心爲獨厚也近來言路宏開臺官競相敷奏大都條陳時事切中世情如張君所奏似乎迂闊而遠於事情殊不知此奏之所以培養元氣者實不少也書云匪侫折獄惟良折獄折獄者固以才而不以刑也古者五刑之用原以治有罪之人若罪尙未定而遽加以刑設訊係實非其罪則刑者不可復贖不亦寃枉之甚乎龍門立三木之下何求不得可見漢時已有刑求之弊雖漢文除肉刑以致刑措而其後變本加屬郅鷹甯虎牙爪四張酷吏成風去古遠矣降至今日折獄之才愈少非刑之用愈多蓋民命之不堪久矣本朝寛仁爲政屢下恤刑之詔常頒寛假之恩州縣地方官止准以笞杖從事其夾棍手桚等刑並不得用而又以人之五臟皆係於背命去鞭背之刑仁恩厚澤薄海啣恩無如州縣各官不能盡心聽訟凡遇訟事動輒以敲扑從事逼令成招誠有如張君所奏各種非刑者嗚呼安得而不召天災也夫天道遠人道邇休祥之説儒者固不沾沾於是然以理衡之並鑑於古今載籍之所留遺則亦有昭然不爽者鄒陽下獄六月飛霜孝婦沈寃三年不雨蓋陰慘之氣釀爲水旱疾沴之災非一朝一夕之故其所由來者漸也近年以來齊秦燕豫旱災甫止而江浙皖江頻年患水今年安徽蛟患迭起皖北各屬人民舍宇田疇之漂漡者不知凡幾江西玉山等處大水亦見諸李捷峯中丞奏報蘇滬兩處同時地震雖不甚厲而人心亦頗惶惶四川甘肅地震有聲閩粤沿海地方風潮大作彗星屢見日月屢　其間或由推步之常情或謂球形之本體然遂謂天變不足畏究非中國古聖相傳之治法遇灾而懼側身修行宣王以是中興古人豈誣我哉目前災異迭興至於如此數處災變之中以皖災爲最甚東南義士業已推救災卹鄰之志行博施濟衆之仁竭力籌募徧爲施賑以期救災於水火之中或者卽此一念之慈善氣所蒸足以感天心而化沴厲顧竊以爲諸善人祥和之氣終不敵諸酷吏陰慘之氣諸酷吏釀之於前而欲諸善士弭之於後已覺無可爲力而况諸善士急欲弭之而諸酷吏仍欲釀之其勢豈相及哉得張君一奏而朝廷震怒彌切痌瘝通飭各直省察吏安民除殘酷之風而大溥仁慈之化以此感召天和吾知自此天心或可稍轉民氣或可漸甦矣顧尤有進者近來之州縣所以無不以刑求爲事者實由於無折獄之才故也各省首府向有發審局之設蓋以首府事繁不能躬親獄訟故特委員入局代爲讞鞫不但以分首府之勞抑且以儲聽訟之選凡入讞局者莫非明察之才故舊章讞局差使並無薪水果能聽斷明决卽立予優缺俾得展其驥足迫後候補日多差使日少而讞局亦議給薪水於是讞局亦在候補人員中一種差使之列無讑能否折獄俱欲夤綠入局實爲薪水起見並非留心獄訟故或竟有在局數年仍不能膺民社之寄雖亦隨班訊案實則不知例案爲何物蓋讞局另延有幕友凡發審諸案皆歸辦理讞員但訊取口供或用刑熬審而已案之是非事之曲直皆漠不關心焉如是而又何能儲明察之才以待他日之用一旦身膺民社别無所能兩部肉鼓吹時時聒耳以人之肢體爲已立威而已嗚呼是不大可慘哉泰西諸國亦有刑司而聽訟之時絶無用刑之例不特重民命亦正以勵吏才也張君此奏其所關豈淺鮮哉 
[埃事電音]  
　　倫敦二十六日發來電報云英兵至埃境者現在俱齊集加薩新地方其元帥之營亦在該處駐紥也 
[鐵路得利]  
　　印度新聞紙云該處今年西歴八月一禮拜之内所收銕路之費計有八十六萬四千九百九十六羅比核之去年此時收數應多收二十四萬三千八百二十一羅比自七月初一日至八月初五日不過一月有餘計共收費四百三十四萬一千八百四十羅比銕路之利日增月盛中國何不仿而行之以利民而利國耶 
[搶案續聞]  
　　前報述福州有洋行被巡丁所搶一事兹悉該洋行卽新沙遜而搶者爲盛世豊觀察手下之人事聞於大憲頗以此事爲非現在盛觀察挽人向沙遜情商了事沙遜洋東不允謂必候領事之辨理也聞領事現已照會閩省大憲其如何辦法俟有續聞再錄 
[香港近聞]  
　　車利尼演戯之黑虎在香港逸去未獲兹閲西字報云該虎在港已有一華婦被攫華人因懸賞購之如獲此虎賞洋一千元等語然港中巡捕則均未見此虎形跡所云食人之事未知其確否也西報又云英國欽使威公於前月廿二日己至香港到港時英提督升砲迎接以申敬意云 
[竊冒考生]  
　　江南貢院左近有考寓一所計樓房三進上下皆寓考有二竊於七月初間先賃中進住下服飾起居無不都麗終日以吃酒賭錢吸烟嫖妓爲事同寓多被所惑突於上月十四五兩日特備酒殽廣招同寓計設四桌約有二十八九人之數行令暢飮其中漸入醉鄉者固多而不善飮酒者亦復不少終覺難行其技不意賊智頓生約於明日仍招原客船聚在座者咸以復東爲辭堅請再三衆難固却勉强應命乃於望日下午雇玻璃快船兩隻遊玩秦淮携妓爲樂不困於酒者未必不漁於色迎機而導盡入牢寵衆猶自以爲適意而兩竊一假腹痛一説酒醉相繼回寓用計遣散各人僕從乃將各生箱籠中考費席捲一空計得洋三百餘元高飛遠引衆人回寓尙未知情見二竊房門堅閉以爲睡熟亦各自安寝次早某生開箱取洋不覺駭然大呌云考費盡失同寓人次第自查有失洋十餘元者有失洋七八十元者始疑爲二人所竊遂撬門而進則已人遁宅空惟二楊相對行李仍存旁有大小皮箱五隻將鎖扭開中藏破衣瓦石衆乃四路訪尋直至下關猝然相遇面不失色因扭住髮辮二賊云諸位愼毋動手洋錢仍在可自携去祇用去洋八十餘元予兩人路過金陵缺少盤費望請君原諒後當圖報諸生亦無法可使遂拘之寓中聽衆人讑斷或云回寓後衆人剝其衣履痛打而放之矣錄此以爲出門諸公貪口腹便宜者誡 
[僕婦捲逃]  
　　揚州新城某公館兩淮幹員某君之宅也僮僕如雲婢媪尤衆僕婦鮮有不衣錦繡者上月二十 
 
 

Page 2

 
 
日夜間忽一婦啓厘門遁去天明始覺遍緝無蹝查及失物將及千金皆主人翁之朝珠洋表以及金玉玩件地保及官媒至私語云何以太太一物未失　人笑喝之令但照案禀報嚴行追緝不必多説噫星照紅鸞人騎黃　温柔鄉皆萑苻澤也豈獨是婦也哉 
[募緣喪命]  
　　天下至惡至毒者僧尼然至愚至癡者亦僧尼世人爭名奪利求田問舍爲子孫計已屬可笑然畢竟已之骨血情猶可解乃僧尼以不知誰何之人引爲徒子徒孫而孳孳爲利圖恤其後尤甚於俗家且暮鼓晨鐘蠅營狗苟募金修建丹楹刻桷金碧輝煌遺之徒子徒孫其愚誠不可及也揚州西門外有觀音菴尼名慧修腰纏頗富乃貪心不足又欲募建百子殿一所大街小巷沿門托鈢業巳年半所得已敷建造該尼乃貪心不足欲借此以攫多金更用苦肉計行站關法冀善信垂憐其法係砌一磚房就身之肥瘦長短爲屋之尺寸尼立其中不進飲食諸婦女聞之卽爭爲布施而該尼必須定價若干方肯開關此亦挾制惡化之變法也前日慧脩行之甫入關未及一日已氣壅痰塞而死詢其所以蓋此尼年逾六十當行街募化之時伏暑已深此入關病遂暴發不救徒衆於死後檢其箱槖竟蓄銀六百餘兩洋一百餘元銅錢八十餘千文藉此以終餘年儘堪温飽而拚命爲此不亦愚哉 
[賣妻殮母]  
　　揚州地保城内貧而鄉村富其富其富之由來識者不問可知不意竟有銕中錚錚庸中矯矯者東關外八九里之劉公橋地保張標者人雖下役心實不同於諸保一切作惡之事皆不肯爲因此貧甚小偷人等心感其恩每於黑夜投以錢米或酒食皆俟其出而送至其家不言名姓而去前日其母痧症暴亡身後一無所有張標痛哭將以身殉適銅船水手有欲買妾者因與妻謀擬售之以辦飾終之具妻平日亦孝慨然允諾於是得價錢五十千文遂入城置備一切忽隣庄一二老者大呼曰如此地保如此孝媳忍於袖手旁觀任其賣妻殮母我輩尙成人耶袒臂一呼村衆皆應六湊錢六十餘千文退還身契俾其夫妻完聚以治親喪云 
[蘇閶火警]  
　　蘇城閶門外衆安橋南堍小烟膏店内上月二十六夜十一點鐘失愼燒死五歲小昂兒一名延及對門壽器店店内同居四姓計房屋四進盡行焚燬夜深人靜禍起倉猝四姓什物傢伙未及搬運盡付回祿壽器店木料乾燥故火勢甚大光燄燭天幸各處水龍畢集得以救熄詎五更時水龍回去死灰復燃又燒去間壁小房一間其左右隣終夜奔救甚爲勞憊次日火熄後猶復挑水澆灌云 
[假冒圖董]  
　　蘇省兵燹後閶胥兩門外荒地廢基經造每將磚瓦駁岸石料擅賣并盜賣地基迨業主回來向理則以歴年賠糧虚言恐嚇甚或挾嫌增加間數造入完糧淸册使一無出息之廢基連年完納錢糧累及子孫又復串通善堂董事將地基概稱無主之隆歸堂種植桑樹縣令因由堂植桑則正供有著爲之給示立案其實與强奪人產何異卽使數十年後巿面復興而基址不分徒費唇舌是粤匪土匪旣拆毁房屋于前經造堂董復謀奪基地于後以祖宗數十年經營之血產一旦化爲烏有其弊實自經造始此亂後創立經造舞弊之大概情形也近日又有一事則經造者胆更大而事愈奇矣胥門外由斯弄下二十二圖有基地三間係施姓祖產經造盜賣洋三十元當將基地垃圾挑淸經施姓知覺向理經造聲稱歴年賠粮若干其實並未立册完糧又聘請一衣冠中人假冒圖董拉施姓至圖董處勒令了結圖董帮同恐嚇施姓係生意中人秉性懦弱不敢與較遂卽了事現被眞圖董徐某聞知恐有礙聲名擬向總董處告退矣 
[蘇臺雜誌]  
　　蘇城八良土巷上月念五日有小兒五六人結侣嬉遊巷中有一井甃石半頽緑苔四繞羣兒至井邊咸爲臨淵之羡繼作對鏡之觀一某姓七歲兒方俯身井上顧影自憐詎泥鬆苔滑一失足竟墮井中羣兒驚散有一兒稍長奔告某父母乃急率衆隣趨救極力設法救起兒己飲水滿腹面靑脣白急舁兒歸伏置凳上嘔出淸水今雖甦醒然冷水入腹臟腑必傷苟非延醫用藥調理恐後此不免復病也○城東某姓富家也上月念二夜忽然失去乳母及幼女二名知爲乳母拐去金銀首飾捲掃一空當卽闔門搜索據云於某僕處得乳母一信囑其到上海某妓館會面想已計定將此女賣入靑樓矣現已拘合宅僕婦送官研鞫有無通同情弊俟再續報易云慢藏誨盜冶容誨淫聖人垂戒至當不易現在遣人四出訪尋倘能人贓并獲某富翁願將金銀首飾變作賑欵庶不致多財之爲害也○黃　坊橋竹刻店小開新去世遺有孀婦年方少艾詎開翁之師弟某竟擅將孀婦與某中説合許聘爲再醮婦已將財禮擅收媒人錢亦到手矣該婦乃一志守節堅執不允其親戚及同行將師弟大爲唾厲便之拜四方送還財禮了事聘婦之某甲亦邀人與之評理某大爲狼狽惟自悔不合而已此所謂少年不更事咎由自取者也○護龍街祥符寺巷陶天生家七月念六日未刻失去四歲小兒一名身有瘡疤數十身穿靑布衫下穿小脚褲想又爲拐子騙去也 
[概助浙賑]  
　　今年浙省水災其最重處實與皖江不相上下是以陳雋丞中丞據情入奏後卽蒙懿旨着撥紷銀六萬兩善爲撫卹但災區太廣此六萬兩尙不敷用民間雖有協賑而來源殊覺寥寥是以撫藩臬三大憲以及各該管地方官同深焦灼日前與試諸君會具公禀請將今科鄉闈分給各士子之月餅火腿等折實錢文作爲賑欵得準與否刻下尙未見有批示然椊桑誼切足見浙人具之有同心也昨又聞宋吉堂太守寳華暨李雨亭振霖戴綏之嗣源兩司馬皆以分屬同鄉不忍漠視各助英洋三百三十三元有零合成一千元禀請上海道邵觀察彚解浙藩施賑并聞擬在上海籌勸以澹沉灾竊思兩浙紳商之客居滬上者不乏其人値此本省偏災需欵孔急而又得宋太守等愷切諄勸諒當踴躣樂輸將也 
[添設碼頭]  
　　本埠法蘭西地界沿江一帶數年前會經該輪般之商人等禀諸工部局請在沿岸邊俱準停泊輪船工部局未能允准近年生意日盛該商等復行禀請聞工部局現已應許自洋涇橋至十六鋪准其逐叚設立碼頭以泊船隻也 
[灰船沉没]  
　　前日十點鐘時公家花園相近之浦中有小駁般一隻滿載石灰行至該處不料船底滲漏灰性陡發一時烟氣直冲舟子情急呼救幸旁般人多赶先將人救去方將艙面石灰搬取而其船卽時沈没矣 
[斷臂醫瘡]  
　　江北人沈恒瞿右臂染患流疽痛極異常昨日投同仁醫舘求治西醫騐得此症在於筋骨其骨已腐未能醫痊沈因痛不可奈堅求截去其臂西醫允之乃給藥令服之人隨暈去於是將臂截下用藥敷裹留於醫館調治西醫精於醫理固有恃不恐而沈君因疽去臂亦足以駭聞矣又知該醫館中近因求治人多不敷留養擬欲於近處再租民房兩幢以備應用也 
[失愼卽熄]  
　　英租界坭城外新街南口做馬夫之寍人金大家於昨午前十一點鐘時因用木花煮飯遺火木花堆裹霎時烟霧迷漫冒穿屋頂諸隣人帮同灌救及將左右雨傍之房拆卸以斷火道捕房中平惠兩捕頭督令中西捕舁藥水龍飛奔而至然已撲滅毋須用力矣查該屋係兆豐洋行之產計被焚者一間拆毁者三間云 
[馬車傾覆]  
　　前日午後四點鐘時有衣履翩翩之甲乙二人雇坐馬車從英租界黃浦灘之旗昌碼頭轉灣向　詎馬因溜疆如飛而跑馬夫控勒不在頃刻已至抛球場地方馬夫立足不穩翻落在地甲乙坐在中間驚慌無措及至集賢里口馬撞在自來火燈上負痛狂跳掙斷皮帶飛向西不知所往車則在燈旁經路人扶起甲乙始出然已面如土色遂雇坐東洋車而去該馬車旋由馬夫赶來拖去矣 
[張燈供佛]  
　　昨係七月二十九日因小建俗傳謂地藏王生日本埠城廂内外居民鋪户於夜間均在街沿焚香點燭并有紥就各式之　 
 
 

Page 3

 
 
燈張掛街頭觀者絡繹於道蓋乘興而作淸遊也 
[控追價洋]  
　　本埠五馬路有開外國傢具店之店主控西人哈利生於英副按察司請追家具洋九十九元九角九分准詞集訊而至期往傳該店主因不知其住處無從傳訊惟哈利生投案問官乃叩其詳細據稱家具係買自西人未理恒者錢已付訖該店何必與聞問官謂旣向店中交易價錢應付該店且未理恒乃犯案逃逸者現在原告未到可出外與之商量了結并云如不能了則限令今天十點鐘再行集訊云聞家具價洋不止此數因定章錢債交涉數逾一百元則須控于正按察司費用较大故該店主情願將多報少也 
[聞帳無弊]  
　　英工部局總董亟致領事署稱華人某浮開帳目盖因在局之工頭奚尙卿親做馬路工程事竣於十一日開有華文之帳共計需銀一百九十八兩五錢是帳理合交與某手譯成西文呈候簽字始可到帳房取銀詎某竟將各項工料加增共銀二百六十八兩一錢六分西人閲之似覺行情太大隨傳奚斥其不應若是浮冒奚則稱並無二百六十餘兩之多共祇銀一百九十餘兩尙有底帳可查及究　某將奚姓交來之華文帳呈出見已更攺模糊莫辨嗣由奚姓續呈底帳果祇銀一百九十餘兩顯係某之無弊故總董請爲查辦司副領事據情照會陳太守飭差傳某到案於昨午前會訊董事投案申訴前因並將中西前後各帳呈閲奚供將帳交譯時實共銀一百九十餘兩况所開之賬均有圖戳不知伊如何改譯至二百六十餘兩致被洋東理怨卽將實情訴明及次日與某路遇某囑我到洋東前承認我因洋東己知殊難混説覆之某則具禀聲科本邑人在工部局爲繙譯每月俸洋四十元己有二三年素無錯悞兹因工頭奚尙卿交來工料帳一紙共銀一百九十　兩伊自言開價甚短囑譯時爲之加添情懇再三勉從其請共核銀二百六十餘兩洋東閲之嫌價太貴我急令人喚奚未到路遇約其明午九點鐘同到洋東處言明詎料届時到局奚已先在冋洋東言我浮開實奚有心陷害奚又稱並無囑其改帳加價之語并云我帳均有戳記無戳記者卽係任意加添司副領事鑒閲各帳向陳太守曰奚旣開　華字賬目交付豈有再嘱加價另開之理至云奚姓有心相害明係飾詞况某前在保險洋行生理亦有不合之事而被辭歇殊見爲人不妥請辦以儆太守謂某　固難辭姑飭交保緩爲商辦司君允之各帳發還 
[買牛放生]  
　　前月紗有東鄉人牽一耕牛欲至八仙橋西盆堂求售行至法馬路卜隣里口牛不肯前若不勝其觳觫者鄉人卽加鞭策牛忽倒地終不肯走有好事者謂牛性極靈故亦貪生畏死倘有善士解曩買放當有善報語未畢卽有名金松泉者詢牛價若干鄉人竟欲居爲奇貨經衆人定價洋四元五角鄉人允諾金松泉如數付訖迨鄉人去後而牛仍臥地不起金姓復出洋五角雇人將牛送至南門外放生局喂以草料依然大嚼似慶更生者此牛豈眞有慧根耶 
[禁賭繤嚴]  
　　本埠街市間每有無業流民擺設地攤或籖子或骨骰或竹脾總之不離乎賭博者近是鄉愚之受欺騙者不可勝計是以　　 
前月二十九日本縣范邑尊懸示通衢一律禁止如敢陽奉陰違仍蹈前轍惟該地甲是問想自此次諭禁後各舖地甲當凛遵憲意嚴密稽查不致有名無實也 
[吃茶致訟]  
　　日本人至英界公堂稱昨有印度人到我茶館吃茶有洋蚨一枚放在檯上被寍波人進來竊取當時獲住人贓一併交捕送究印度人供與相同施小卿供係寍波人向爲木匠昨往茶舘吃茶計茶價五十文常將洋一元抵押竟被印度人誣竊日本人又稱人贓並獲豈容抵賴司副領事謂旣據施稱茶價　需五十文　有押洋一元之理顯係行竊陳太守謂銀洋亦非的贓施又不認行竊姑將呈案之洋交印度人領去施卽開釋聞日本人與印度人尙欲赴該管領事署控告云 
[罰欵續聞]  
　　昨報列繳早罰欵一節兹悉其間倘有錯悞蓋共繳洋七百元撥充起造會審衙署經費洋三百元西國醫院洋一百元英法兩租界西　義學各一百元給原告陳梅卿洋一百元云 
[英界公堂瑣案]  
　　華　拿獲沿街聚賭之粤人梁阿昌鄭阿桂　賭具一併解案請辦梁鄭二人均不承認陳太守謂賭犯賭具一時並獲豈容狡賴隨判梁鄭二人發捕房各押一月賭具銷毁○李行舟在虹口之外虹橋上投河尋死旋經救起由巡捕送請安置李供寍波人來滬托弟尋覓生意弟不能容欲　　則又無川　爲此自尋　見陳太守飭將李　送樓流公所安置再行資遣回籍○顧阿明至公堂稱管駕寍波釣船運石來滬前日泊在碼頭而駁船户張阿受不肯讓擋與讑被毆頭顱受傷及訴捕往拘又敢毆捕嗣經添泒巡捕往拘始獲解案巡捕亦上堂禀訴拒捕情形張阿受則稱與顧爭泊船隻口角則有之並不敢拒捕陳太守隨判罰張洋四元以二元給顧養傷二元撥充醫院經費○總源麫館夥陳阿狗禀稱　渭元等四人來吃麫固算帳口角擲毁盌盞是以訴捕解案碎盌呈閲唐供我等四人吃酒菜共錢三百餘文算帳時給波四開洋二元八開洋一元應找錢一百四十餘文而該麫店祇找四十餘文與之細讑始照數找出又將我及三友毆傷一併投案請騐華捕禀稱唐到捕房時並未見有别人何忽稱三人均被毆傷陳太守隨判罰唐洋半元以賠毁盌之費 
[更正]  
　　七月二十八日本報英界公堂瑣案内所列廣豐吕宋票號之洋商控信局假冒牌號一事據鄭供稱向通順信局之吳姓處賣來云云此實訪事人聽錯蓋源順非通順也合亟更正 
[上海電報局七月中旬收解水災賑捐第五次淸單]  
　　船政局吕來經畬堂穀貽堂同善堂三户各規銀二千兩粤東承裕堂陳叢桂軒二户各四百兩福州裕昌洋行慕第二批　　 
各善士三百十八兩九　三分又第三批三百三十八兩九錢一分海隅隱名氏二　二兩三錢八厘寄虹氏二百兩袁九如堂一百兩不安氏求合家平順湖北無名氏二户各四十兩萬山粮廳趙杭餉銀六錠估申規三十二兩一錢九分四厘湛華堂張十兩七錢副衡勉力子四兩七分一厘以上共收見規銀八千八十七兩一錢一分三厘○　物軒經募第一批英洋一千四十三元錢五十五文長樂同春室六百元依仁氏五百元同求康壽室四百元東海隱者煙台徐染香來培羲堂方二户各三百元湖州顧垂裕堂天水永澤堂祈合家平安二户各二百元懹胞氏隨檢子烏程不留名浙江鄉愚鎭海縣士子愧無力董應記補過子求母病痊拙記鍚山守愚子移母壽筵治海一粟子求平安吟莪氏移湯餅筵孫潤山爲長孫病愈還願寗郡衆藥行補　居士陸基康移壽禮壽筵浙禾厘局提絲罰欵常郡溧暘糖雜貨商十八户各一百員紹興徐七子伯貞氏仲璘民一百員茂昌東盛永隆立盛永泰阜源受昌同生裕成升裕成泰大德生大成榮聚豐和和源昌裕金隆寳和森一百員吟莪氏移閩友惠次兒彌月禮四次共八十五員尙志軒八十員致中堂木商公所移年例普濟懺資二户各六十員孝思堂范新安碧陽退思氏思過草　無名氏楊永義堂錢梁安悙裕堂周杭記劉繩記求内人病愈上谷氏求如意陳產初九户各五十員三名氏四十一員英工部局郭募一百廿七號册三十九户三十五員三角三分無名氏吟莪氏移醮費戴氏補過子移壽禮旲釐山樵移湯餅筵四户各三十員汪掄先朱少梅三十員方鼎文募廿七户廿七員四名氏念四員一名氏廿三員愧留名廿二員求病愈綿力氏陸覺人知足主人南寄園陳姓求病愈免强行之子無名氏盧江氏求子患速愈王槎記古夥鋭峰山樵求愈足疾減藥三慶堂大浹江樓蕭積善問古堂夏經勤堂翕權氏吳　口浙甯魚蟄衆商移蘭盆會瑞大求德堂余惠風書屋李保赤氏耕心堂鄭恆安節西瓜廿三户各念元九章折中秋酒席十八元無名氏等十六元九章各友十五元四角世德堂山右劫餘子雷誦苏堂端定書屋四户各十五元源大泰記花溪頌平二户各十四元無名氏羅十三元七角退思書屋汪十二元太倉李秋亭募六户十一元四角二分覔恕齋求合家平安種德氏勾章三味軒吳閔氏王吉甫無名氏靜觀不忍人丁少亭夏懷德堂樂再生求病愈元茂隆張周氏魏鍚俟春記鄭如芝同泰祥吳中衆　姓乾　安滋永泰號晋茂庄浙紹柯西子幻時子隱名氏蘭彈堂王仲鄒源裕昌王志靜求母病愈吳淞李寳善堂承志堂陸朱金房戴德房甬泰敦大立生源潤義和乾利謙亨永康大亨通杭城思補軒蕭山　廰　 
趙天泰木號移年規普濟懺資河問子百順堂徐方松筠求子病愈徽飮鄭魯齊得吕宋票彩蘐氏二十周忌分資平阿楊氏九思堂古歙誠　人陳姓朱姓古潤無名氏燕北不留名趙承霖趙姓友人五十八户各十元此稿未完 
[蘇省撫轅抄]  
　　廿六日前句容縣朱聲先解廿餉赴滬回○廿七日知縣鞾德森上海公幹回補用都司焦安邦吳江查哨回 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[爲節婦楊母印孺人徴詩啓]  
　　蓋聞地道有終柏舟繼二南而作母儀足式女史補六經之遺是以苦竹貞松詔語常邀綸綍夫山妾井詞臣每採輶軒此固綽楔之可風而琳瑯所宜贈者也吾邑國學生楊君善齊德配印孺人以馮翊名媛爲宏農賢婦鳴雞侍寢未纓通内則之篇奠鴈來賓及笄筮家人之卦舅姑喜其婉淑戚䣊慕其柔嘉眞蘭蕙之此馨洵蘋蘩之可託方冀百年共室長爲鴻案之莊豈期六月同匏竟斷鹿車之挽孺有撤環瑱而誓不獨生絶水漿而願與共逝爲念高堂無子誰慰耄期更憐弱息有身冀延似續欲全大義彊作未亡而乃夢騐占人竟作虺蛇之夢遂使祧承猶子頻爲蜾赢之詒孺之教之成人視如出己不特荻灰禀訓愛日生庭抑且玉樹傳經春風在泮姑病則先嘗湯藥不解衣帶者兼旬家貧而謀給旨甘親操井臼無虚日燔賢錢之劵巾幗間亦有馮驩平耗米之爭閨閣中不無張率縫紝所出親没而窀穸皆安俎豆更新賊退而祠堂己復凡兹婦德足表女宗今者有司重其儀型天子旌其門第繪甘泉之象金母齊名築懷淸之臺巴妻此德夫固極金章之寵揚彤管之輝矣尤願知名哲士當代文人不吝珠玉之華用表圭璋之潔庶幾長明寳婺淸輝遠借文昌不老貞筠古色近分書帶續樂府壽人之曲廣大家列女之書請鍚瑤章用陳蕪啓[  嘉邑同人公啓]  
[書潤助賑]  
　　蘇君夢漁工書尤擅作擘窠兹以江浙水災願减潤助賑扁額取潤一羊每字一尺爲率過大議加楹聠四五六八尺取潤二三四五角餘件不書城内由十二樓扇號收付七日取件八月底止所得潤資悉充賑欵 
[浣溪沙六闋]  
　　悔遲生寄示紅花埠題壁詞云係秦淮蕩子婦影憐作紅嗚翠咽自訴飄零非傷春人所堪卒讀其古之霍圡今之雪濤耶不意落花飛絮中乃有此可憐虫或曰是悔遲作悔遲產長千里負錦繡才常終歲以飄泊念韶華之不再托美人以寄槪也噫近之矣抑有秋影者遇略如影憐而境不同空房暗泣自守孤燈黯鏡裹之芙蓉噤籠中之鸚鵡紅顔憔悴較淪落天涯有甚也以語散華禪散華禪曰是當與影憐並傳乃擘湘管爲倚聲和之如影憐數寄悔遲時壬午春暮茂苑賦秋生識於津門紫櫻華館小紅燈下瞳剪秋波臉暈霞釵鸞羞並髻邊鴉東風嬌小已如花夢裏春痕銷蜥蝪鏡邊幽意蝕蝦蟆銀河咫尺渺天涯○绮夢宵來已不通懨懨病瘦此　 
房攏庭花開得可憐紅糓雨驟禁三日冷簾波悄逗一絲風蘭釭挑盡怨秋蟲○記　粧台理翠眉水綃雙展合歡詞花前調笑太嬌癡郎意慣從明鏡問此情羞被夜燈知個中恩怨斷腸時○瘦影當窗黯可憐梨花吹雪柳搓綿隔牆飛過錦秋千蝴蝶東家嬌姊妹鴛鴦西舍妒神仙 
不堪還對舊花鈿○訴罷迴文泣錦機闌干萬里送春歸朱樓競唱惜芳菲别抱琵琶翻怨拍嗤隨鶯燕鬥斜暺此身羞共落花飛○盼到雙鸞屢斷魂羅衫難揾此啼痕可憐誰與賦長門飄泊楊花嗟妾命凄凉團扇識君恩碧天長恨月長昏 
 
 
 

Page 10

 
 
   
 
 

Page 11

 
 
[光緖八年七月十九日京報全錄]  
　　宮門抄○上諭二道錄前○發抄旨五道○晉撫張奏請將綢絹紙張折價解部片○又奏裁減五路差徭情形片○尙書麟奏爲請旨摺○都統恭奏代奏摺子○七月十九日内務府國子監正紅旗値日無引見○恩承耀年各假滿請安○莊王王等由東西陵回亰請安○掌儀司奏二十五日祭奉先殿載津行禮○怡王請假十日○睿王續假五日○張佩綸請假二日○召見軍機○發抄任道鎔奏遴委分發各員充房考等官奉旨知道了欽此○又命婦提督宋慶之母劉氏請建坊奉旨照所請該部知道欽此○又勞績候補守李祁等期滿甄别奉旨吏部知道欽此○又七年分下忙錢糧銀數奉旨户部知道欽○梅啓照奏漕船全帮挽出東境日期奉旨知道了欽此○○張之洞片再晉省常年例解大小潞細八十疋生素絹一千二疋毛頭紙一百萬張呈文帋四萬張上項諸色爲物甚菲兩累及官民甚重所役駃載　多潞細並不出於潞安潞民但能養蠶不習杼向在澤州織辦或雇澤匠到潞織辦或寄絲至豫省織辦大祲以後桑植不蕃機匠寥落如澤州機户前約千有餘家五年前三十家今存米山鎭劉氏一家此不惟災餘之衰亦足見地利之遷移餘則外郡解絲供匠省城織造近年欠絲甚多解匠者十一州縣今九州縣皆報故絶招募無人通計絲價織工運脚雜費解絹一疋費銀十兩紙户向以承應官差爲行頭胥吏所擾而蒲州紙户流亡業尤爲困苦屢次呈訴求免綜計綢浮于例價五倍絹紙浮于例價十倍又各項價脚不敷攤之通省一縣不齊則全批停運臣到任多方督催甫於四月内各解一批綢解至光緖四年止絹紙解至光緖元年止此就解多者言之其餘各府積欠尙在十年以上查晉土性疆蘖產絲觕繦水色沈闇練染無方織爲衣料不惟非江浙四川縀之比亦遠不如南陽鄖陽之繭縀僅與雲南所產相等並足貴若生素農桑等絹質地尤爲疏薄略似京師羅底稀紗至毛頭呈文等紙裏粗色黯卽京師巿肆通行之皮紙而潔白遜之竊考西地產他無可稱惟煤鐵兩端利於民用其出最蕃而其質最良甲於他方鐵之爲物旣爲　器家人日用海疆機局之所必資而平本爲薊遼兗豫江淮以南商賈轉販之所及所宜講求推廣招徠工商以爲足國富民之計故平好鐵一端臣此次疏中但懇津貼不折納以其非他省所產之可敵故也若夫隨地皆有之物又不精良宜無關于任土作貢之義但使可以備用似不必輸之遠方按綢紙張皆以江南所產爲勝近年華商輪船暢行江海絲貨紙貨充牣津沽逹于輦下由其轉輸輕利故物美而價廉都巿之中何求得卽如毛頭紙一百萬張呈文紙四萬張合計包裹繩索箱篋氈席解役行李共重三四萬斤晉地山路艱難任載有限用大車五十輛用驢驘則須三四百頭再加以他項綢絹勞民重役抑又可知全省之中騒然煩費而運致此粗重之物此固因時制宜之道所當酌者也合無仰懇天恩俯念晉省積累物微運艱量予變通可否將此項綢絹紙張折支價例脚解部此外再由晉省籌欵按照例例脚解部現已行减實銀之數津貼銀二千七百一十四兩零一分三厘並舊章部飯一併附亰餉之便搭解户工兩部就近採買應如此一轉移問内府曹司不闕需用不煩催追而晉省承辦之民户攤捐之州縣委解之佐雜微員均免賠累之苦共戴皇仁實無涘伏查潞綢一項乾隆中葉以前額解大綢一百疋小綢三百疋乾隆三十四年减爲今之數旋又復舊嘉慶十一年工部奏准停止嘉慶十五年始又飭令織辦遂減定爲今日之數絹疋一項咸豐二年户部有籌議節用之疏奏准停其織辦至咸豐六年復舊毛頭一項乾隆三十九年户部奏准停辦折價解部至乾隆五十一年始又飭解本色呈文紙一項原頟一萬張乾隆三十四年増至今數慶五年户部奏准停解嘉慶八年復舊咸豐三年户部奏准停辦折價解部以節帑項至咸豐六年始又飭解本色又如晉省原有辦高錫黃蜡之例於乾隆道光年間先後停止此皆先朝舊典屢有變通可見核减有曾奉之恩綸而折解有可稽之故事聖人中所謂化而裁之與民宜之者矣爲此附片陳懇伏乞聖鑒謹奏軍機大臣奉旨覽欽此○○張之洞片再晉省州縣虐之政不在賦斂而在差徭所謂差徭者非易民力也乃歛民財也向來積習每縣所派差錢大縣制錢五六萬緡小縣亦萬緡至數千不等按糧攤派官吏朋分衝途州縣則設立車櫃追集四鄉牲畜拘留過客車馬或長抽收或臨時勒價一驢月斂一百一車勒索數以致外省脚户不願入晉外縣車騾不願入省遠近行旅目爲畏途疾首痛心非一日矣西南路州縣差徭經閻敬銘減數定意民纾官亦不困特貪吏無厭難保不日久復故臣嚴飭西南路州縣恪守閻敬銘成規不容稍軼每月收支錢數一面榜示差局一面將原照錄群送備查然而行省所治以及附省數百里内外縱横四逹大驛衝途差累未除怨咨未解大抵中路之陽曲首縣東路之平定並所屬盂縣壽陽西南路之靈石南路之榆次北路之忻州皆爲最衝冠蓋交午或車櫃騾櫃拉扣勒索或小甲差班無票横擾或城設局任意攤收居者行者受其患前撫臣亦嘗有意籌辦無如官吏旣不捐利又不任勞膜視民艱枝梧不辦臣堅持定見甘爲怨府曲責成陽曲縣知縣錫良平定靈石泒知府馬丕琮榆次泒朔州知州姚官澄忻州泒代州直隷州知州俞廉三分投前往察度核議就情形多方調劑現巳定章舉行一洗苛政陽曲則爲籌款生息官設差局自養車騾如必不敷臨期自行顧備並飭將驛馬買補嚴應差章程不准差員濫支總之不取民間一錢不擾過客一車平定壽陽辦理亦同盂縣令其津貼上下兩站代爲接遞自四月以來曲平定盂縣壽陽等處未出一拉車扣騾之票靈石則將官署應酧浮費痛加裁省令其買補驛馬自支差務永除車櫃之獘爲靈石縣民間歲省差費制錢二千餘串兼爲隣境汾西等縣民間歲省帮貼差費銀四百餘兩榆次差錢三次核减爲民間歲省制錢七千忻州將舊日四鄉總局南北車局弊章厘正革除冗費爲民間歲省制錢一萬串爲行旅歲省制錢一千餘串目前衆情歡欣任載絡南北商旅四鄉車畜度恒霍而趨并門者聨鏕接軫漸有坦蕩之樂以上五路乃通省差務最繁疲之區今已一律廓淸此外支郡下如有積累未除者卽當以次推行隨時整飭並懇聖恩明降諭旨所有本省及外省經過晉境之文武員弁兵勇需用車馬務遵例不得例外騒擾如有額外需索臣當據實叅奏則驛州縣不致旨受累而民困可以永蘇夫輕其徭者所以不奪民之時而勸其盡於南畞也薄其歛者所以不竭民之財而督其併力於正供也此臣所以爲民計而不僅爲民計者也至官署用物里甲支應詞訟賣魚肉富民事晉省積年之惡習藉名興工修志按畞捐泒事晉省災後之貪風並已嚴檄禁革不許稍滋民累所有裁減晉省五路差情形理合附奏伏乞聖鑒謹奏奉旨已錄○○奴才宗室麟書等謹奏爲請旨事據山東滕縣文行顔鳳珂以富豪彭壽齡强謀伊之同族曾孫女顔姐爲妾以致自缢身死等情遣抱顔建義呈訴前來奴才等督飭司員詳加訊問據顔建義供我係山東竞州府滕縣人年三十六歲在縣属顔家樓地方居住種地度日原富豪彭壽齡賄串彭湘齡硬謀我故族祖顔逢甲曾孫女五姐爲妾經我族弟建章理褫復被彭湘齡將顔五姐之母孫氏誆至伊家勾串王淸揚等作媒哄逼孫氏歸後顔姐聞知此事以致自縊身死是以我族祖顔鳳珂寫具呈詞一紙遣我來京赴案抱告的至原呈内細情我不甚知悉只求查閲究辦等語查該文生原呈内稱富豪彭壽齡串彭湘齡王淸揚哄誘顔五姐之母孫氏意圖伊女爲妾該氏並未允許詎彭壽齡等軱令彭元貞硬下通啓經孫氏令寫具退回彭湘齡詈阻不收後經顔五姐聞知屢欲盡將啓焚燬彭湘齡復差李氏往見顔五姐用言汚辱以致差忿自縊伊禀縣騐明將彭壽齡等傳獲分别責釋迄今命案終懸伊情不甘是以具呈遺抱來京瀝訴等語案 
貞女因辱自盡實爲風化攸關如果属實亟應究辦以懲豪强而揚貞烈謹抄錄原呈恭呈御覽伏候訓示遵行再遵照奏定章程取具該抱告結稱顔鳳珂曾在巡撫臬司前具控均未親提合併聲明爲此謹奏請旨奉旨巳錄○○烏魯木齊都統奴才恭鏜跪奏恭報古城領隊大臣到任日期並代遞謝恩摺件仰祈聖鑒事奴才於光緖七年十月十三日准兵部咨開光緖七年八月二十五日奉上諭勝安着賞給頭等侍衛作爲古城領隊大臣照例馳驛前往欽遵茲准古城領隊大臣安咨稱由晋秦度隴出關光緖八年四月初八日行抵古城卽于四月初十日經署領隊大臣魁福派員齊到木質關防一顆並文卷各件謹于是日恭設香案望闕叩頭印任事所有該領隊大臣繕就謝恩摺一件請安摺二件咨請代遞前來奴才理合具摺代遞伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
   
 
