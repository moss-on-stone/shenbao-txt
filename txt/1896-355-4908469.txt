# 1896 - 355 - 4908469

 

Page 1

 
 
[重印明季稗史告成] [  圖書集成局啓]  
　　明季稗史一書分子目一十有六曰烈皇小識曰聖安本紀曰行在陽秋曰嘉定屠城紀略曰幸存錄曰幸存續錄曰求野錄曰也是錄曰江南聞見錄曰粤游紀聞曰賜姓始末曰兩廣紀略曰東明聞見錄曰青燐屑曰吳耿尚孔四王合傳曰揚州十日紀大抵雜紀前明末造佚事體例雖近乎任史要皆得諸目擊非同耳食之談披閱再三實足與正史相印證本局前曾覔得舊本用活字板印行寰海流傳爭先購置茲復印以雪白連史紙校讐裝釘精益求精每部六冊碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[新印萬國近政考略] [  圖書集成局代啓]  
通海以來談洋務者雖不乏人然往往人各其說多膚浮襲取之詞難誇心得梁溪鄒翰飛先生時下通才喜習經世有用之學平生與中西名士交抗談經濟凡有心得輙筆記之因成洋務叢談全部此書其一種也凡天文地輿及泰西各國沿革風俗兵刑禮律敎化盟會編年新政之涉於考據者備載其精瞭如指掌茲託本局代印每部實價洋七角託鎭江文寳閣上洋申昌文瑞樓寳善分局各書坊寄售 
[論濬利源莫如擴充礦務]  
　　礦産爲天地自然之利嘗讀周公制治書屬其職於廿人俾職掌之以供民間之器用又載泉府一官掌貨財所製泉刀以銅爲質如刀式而肉好或用金或以金鑲其周廓或以金嵌泉貨二字泉卽錢也錢與商彝夏鼎至今猶有存者可見當時金爲貴銅次之若銀與錫不過製爲器皿並不入市平價非若後世之專以銀爲貿易而推金爲無上上品也試思有天地卽有山川山川之形千古不易溯自開闢以來其上古之天皇地皇人皇年遠難稽者無論已第就堯典之咨羲和所謂朞三百有六旬有六日以閏月定四時成歲者攷之則礦産與山河並壽迄今且數千年於兹矣鬱久必發理固然歟但從前風氣未開中國之蓋藏足以供上下之取求初何待於别開生面廣濬利源不觀大學所載生財之大道乎生之者衆食之者寡爲之者疾用之者舒數語而已其意不過欲國家量入爲出則財恒足可見中國言仁義而不言利其說牢不可破而且惑於風水言人人殊蓋一家有一家之風水一村有一村之風水一邑有一邑之風水各以身家性命相要結此倡彼和幾於興亡盛衰莫不係之此礦産所以終委諸草莽而無人焉敢爲之振其聾而發其瞶也夫通人如顧亭林先生其郡國利病書中所論礦産之美利可謂闡發無遺讀其書者未始不信其說卒之坐而論道之縉紳不無有鑒於前明之璫禍因噎廢食遂疑此事實爲厲階而不思璫禍之所由來今日者風輪火琯已遍寰區火車汽機海外各國日新月盛視亞洲不啻千百惟倍每日所用之煤合而計之幾不可以僂指數泰西格致家曾言如此用法祗須若干時卽行各匱故深望中國大開礦禁以爲將來接濟中國斯時亦深知天不愛道地不愛寳大欲一洩其奇秘以示天地之無盡藏夫天地旣不惜自然之利而人猶錮之靳之是自棄其取之無禁用之不竭之利源矣豈不大可惜乎哉現在各省督撫自奉明旨准民間集股開彩於是凡以礦産呈報者無不立時委員隨同估勘日前又於興復船政諭旨中申明不准阻擾一時之聞風興起者如江寧浙江皆已於查勘後准令官督商辦此又與王侍御鵬運條陳中所稱四川之金礦山西河南之煤鐵礦同一不止煤苗而五金皆備者也顧目前祗知銷煤之多如日本一隅居然以煤致富唐津門司多久福母等種售與中國各輪機之用頗獲厚價中國現止開平一礦不足供北洋之鼓鑄各省汲汲於煤礦是務是誠爲緩急不移之要著然至今日旣知各省無不有礦卽宜隨其所産之多寡分别招商從事不必定以煤爲大宗如慮於煤礦之外他礦不能如煤礦之豐盈可以將本求利萬一本短利微貿焉中止反令人視爲畏途不知此說也亦視所爲之人何如耳試觀漠河金礦現聞礦丁有數萬人綿亘幾數百里近今所獲之利可補從前之缺而有餘則辦理全在乎人可知矣他如雲南銅礦官礦也官與商有别蓋商以利爲貴因陋就簡不妨瑣屑以出之若官則體統較尊也威儀較盛也開銷較大也反是則不足以重名器而壯觀瞻據西友之精於礦學者云中國以雲貴川陜爲最高山脉亦厚故其間五金錯出而五金之外又有硃砂雄黄寳石等類祗以封禁太嚴得之者視爲奇貨其實氤氲無私巖壑藴結與煤無殊煤在土中由熱氣結成再得水氣與之相濟其火力遂能駕木石而上此濵海之煤所以較内地之煤有區别也顧中國此時所注意者惟煤而東南各省之所審度者亦惟煤無非以煤所産者廣而所銷者大耳不知煤實爲礦中最粗之品故可旦暮收效若一旦雲貴等省不惜工本不限時日先就有形之礦無論鉛錫循迹濬深則以礦及礦譬如錐虎囊中其末立見安知漠河滔滔不絶之利源不且立見於大雲嶺之南北哉利之所在人爭趨之吾願我中國先自爲捷足焉可 
[本館接奉電音]  
　　昨日將晚京師飛電傳來上諭三道敬謹譯登○十月初六日内閣抄奉上諭甘肅新疆鎭迪道著兼按察使銜欽此同日奉上諭前據董福祥奏遵查西寗前敵各軍力解南北兩川營城在通縣城之圍並攻克黑林堡逆巢歴次戰績據實保奬一摺當以餘逆分股逃竄猶待搜剿諭令暫行存記現在關内外一律肅清自應准如所請奬勵以彰勞勩二品銜分省補用道張成墉著交軍機處記名俟有道員缺出請旨簡故儘先補用副將何得彪著免補副將以總兵交軍機處記名留甘補用並賞穿黄馬褂儘先補用副將張銘新馬安芬均著免補副將以總兵記名簡放並賞穿黄馬褂副將銜儘先補用叅將張紹光著免補叅將以副將儘先補用並賞加總兵銜補用叅將吳雲伍著免補叅將以副將儘先補用并賞加總兵銜賞換訥思登額巴圖魯名號記名總兵薛成德著以提督記名簡放並賞換額騰額巴圖魯名號西寗鎭總兵何美玉著交軍機處記名遇有提督缺出開列在前請旨簡放記名總兵朱廷錫著以提督交軍機處記名遇有提督總兵缺出開列在前請旨簡放記名總兵張進昌孔高明均著以提督記名簡放孔高明並賞給平勇巴圖魯名號留甘儘先補用叅將鄧咸林著免補叅將以副將儘先補用并賞換博多歡巴圖魯名號留陜儘先補用叅將董升官儘先補用叅將王葛應均著免補叅將以副將儘先補用董升官並賞加總兵銜王葛應並賞給强勇巴圖魯名號補用叅將留陜甘儘先補用遊擊吕登科著免補叅將以副將仍留陜甘儘先補用並賞給治勇巴圖魯名號儘先補用遊擊張行志洪瑞丁隆清黨志振姚旺藍翎儘先遊擊馬伏保均著免補叅遊以副將前先補用張行志並賞給勵勇巴圖魯名號洪瑞並賞給信勇巴圖魯名號丁隆清並賞給益勇巴圖魯名號姚旺並賞給博勇巴圖魯名號馬伏保並賞換花翎留陜甘候補遊擊鍾青雲著免補叅將以副將仍留陜甘補用並賞加總兵銜儘先補用遊擊崔金魁著免補遊擊以叅將儘先補用並賞加副將銜留陜甘儘先補用都司陳正魁著免補都司以遊擊仍留陜陜甘儘先補用並賞給舒巴圖魯名號儘先補用都司石慶良安峨馬海彦均著免補都遊以叅將儘先補用 
 
 

Page 2

 
 
並賞加副將銜藍翎儘先守備喬連科著免補守備以都司儘先補用並賞換花翎補用守備歐川拔補千總何元著免補千總守備以都司仍留原省儘先補用並賞加遊擊銜陜西試用府經歴王屏著免補本班以知縣仍留原省補用並賞加同知銜賞戴花翎陜西候補從九品王維翰著免補本班以縣丞仍留原省補用並賞戴藍翎五品頂戴祁廣滇著以巡檢分省儘先補用並賞戴藍翎餘著照所議辦理該部知道欽此同日奉上諭陶模董福祥奏官軍會剿北大通踞匪並迭克回莊出力員弁開單請奬一摺北大通一帶爲悍賊老巢與哆巴諸堡互相犄角逆回勾結逸匪勢極猖獗該將士等分道深入掃除巢穴力摧踞逆自應一體施恩以彰勞勩所有單開之記名提督陳國明著加頭品頂戴並賞換業普肯巴圖魯名號提督方有英著交部優加議叙提督侯華照著以提督留陜西甘肅新疆補用並賞加頭品頂戴記名總兵阿克蘭鎭標中營施擊趙有正總兵易盛富吳馨懐趙連科張玉魁均著以提督交軍機處記名遇缺簡放張玉魁並賞給進勇巴圖魯名號易盛富並賞給儀勇巴圖魯名號提督朱廷喜著賞給詳勇巴圖魯名號總兵張彩著賞給提督銜副將哈陞朝著免補副將以總兵交軍機處記名遇缺簡放並賞給提督銜彭秀文著賞給霍鑾巴圖魯名號記名總兵彭桂藩著賞換奇車博巴圖魯名號副將李玉成張茂林劉昌興均著免補副將以總兵留於甘肅新疆補用副將潘洪順著免補副將以總兵留於陜甘補用叅將孔嘉賓王桂林均著免補叅將以副將仍留新疆儘先補用孔嘉賓並賞給謀勇巴圖魯名號王桂林著賞換博戚宋巴圖魯名號叅將馬萬福朱萬榮程萬松陳玉林均著免補叅將以副將儘先補用馬萬福著賞給精勇巴圖魯名號朱萬榮著賞給成勇巴圖魯名號程萬松著賞給　勇巴圖魯名號陳玉林著賞給明勇巴圖魯名號叅將蒲應魁曾春祥金玉生王祥和均著免補叅將以副將留於甘肅新疆補用蒲應魁曾春祥並賞加總兵銜王祥和並賞給豪勇巴圖魯名號兩江補用叅將陳加興著免補叅將以副將仍留兩江儘先補用叅將文福基王金山董祥均著免補叅將以副將留於陜甘儘先補用文福基並賞給佐勇巴圖魯名號王金山並賞給傑勇巴圖魯名號董祥並賞給濟勇巴圖魯名號副將李晉元並賞給安勇巴圖魯名號遊擊譚巍生韓致中韋清雲何玉澄姚炳義蔣克舁均著免補遊擊以叅將儘先補用譚巍生韓致中姚炳義蔣光昇並賞加副將銜遊擊李桂清著免補遊擊以叅將留陜西甘肅新疆儘先補用並賞加副將銜遊擊黄南科著免補遊擊以叅將仍留新疆補用遊擊羅正清王道勝均著免補遊擊以叅將留於甘肅儘先補用羅正清著賞戴藍偏補用遊擊丁景熙著賞給均勇巴叶魯名號遊擊李喜恩著免補遊擊以叅將儘先補用並賞加綏勇巴圖魯名號都司李孝友陳斌生徐適林陳松泉朱達順蕭桂軒李富廷均著免補都司以遊擊留於陜西儘先補用陳松泉並賞換花翎都司朱應龍著免補都司以遊擊留於陜甘補用並賞換花翎都司曾萬華李桂雲均著免補都司以遊擊留於新疆儘先補用並加叅將銜藍翎都司黄青貴朱春元劉吉盛鄒炳華著免補都司以遊擊儘先補用並賞換花翎都司張振發劉福善毛求仙周桂華均著免補都司以遊擊儘先補用都司江德禧路明堂嚴少春徐河清康學人均著免補都司以遊擊留於甘肅儘先補用都司張安祥叚俊發陶進玉謝漢翹成光樾張福森宋得貴宋得元均著免補都司以遊擊儘先補用並賞加叅將銜守備張滿堂王爵升鍾林祥余登高吳明發白成玉黎揚暄謝有勝彭玉成李占榮李案林魏光明何瑞祥徐彩元劉明德朱奪彪潘麉誥王振華國本厚王瑞和均著免補守備以都司儘先補用並加遊擊銜藍翎守備成錦雲李得勝方貴林彭連綬黄萬祺翟鳳鳴有得貴廖新春均著免補守備以都司儘先補用並賞換花翎守備彭得乾彭德勝張連陞劉興隆均著免補守備以都司儘先補用守備胡弼英歐陽賡張玉龍蔣斌臣謝景星均著免補守備以都司留於陜甘儘先補用胡弼英並賞戴花翎歐陽賡並加遊擊銜守備李廣俊吳學玉許春廷均著免補守備以都司留於甘肅儘先補用李廣俊許春廷並賞加遊擊銜守備傅品山著免補守備以都司留於新疆儘先補用並賞加遊擊銜察罕俄博營都司張繩祖著賞戴花翎守備韓詩學著免補守備以都司儘先補用藍翎千總何得仁羅揚興千總劉時臨石光明徐景星彭田興李之剛馬高陞均著免補千總以守備留於甘肅新疆儘先補用何得仁羅揚興並賞換花翎劉時臨徐景星並賞戴花翎千總沈瑚著免補千總以守備留於甘肅補用並賞加都司銜藍翎千總陳有舉楊炘恒劉金福何長發朱光明鄭吉慶張福勝蔡芝蘭魏之有陳海清盛成年葛榮華李祥勝李成福張貴義黎錦章黄雲谷劉鑑臣游勝發陳高發王金祥楊明貴彭東勝張家俊丁得和林玉和劉品山李含榮馮九思洪福勝謝中有李萬周凌鑑文張振鴻吳少濓龐青雲均著免補千總以守備儘先補用並賞換花翎千總楊振林張福春王福全胡瑞王克景均著免補千總以守備儘先補用並賞戴藍翎千總袁春富周雲鏡周祥光李良謨徐光銀胡雨春李光貴李俊傑趙得祿白福盛陳富春均著免補千總以守備儘先補用千總張光祺著免補千總以守備留於甘肅補用千總王得春周興元均著免補千總以守備盡先補用並賞加都司銜世襲雲騎尉黄繼光著以守備儘先補用並賞加都司銜迪化城守營左旗右哨把總王占鰲准補吐頡番營中軍左哨把總李國樑均著以千總儘先拔補並賞加守備銜把總周傳善潘力田彭玉祥孫翀元裴振聲張士翹潘福張道治張維榮張吉祥羅恒春羅鹿鳴歐陽春羅善馬曉光王疇崔得銘朱光先郭有祥熊兆周成有章朱漢卿曾福林貴趙子綱陳鳳龍錦文趙煥朝王恩貴胡立成宋榮貴張讚坤卜得江羅湘潘成壽趙正福均著免補把總以千總儘先拔補並賞加守備銜湖南撫標把總虞炳耀著免補把總以千總仍留原省原標儘先補用並賞加守備銜把總曹紀常著免補把補以千總留於甘肅新疆儘先拔補並賞加守備銜補用直隷州知州留甘補用知縣王炳堃著免補知縣以直隷州知州仍留原省補用補用知縣候選府經歴陶甄補用知縣候選縣丞孫師竹均著免選本班以知縣留于甘肅歸候補班補用八品筆帖式穆驄額著免補本班以知縣分發省分補用補用知縣浙江候補班前先卽補縣丞魏鎔江試用縣丞賀安棟均著免補本班以知縣仍留原省歸候補班補用選用縣丞徐華乾著免選縣丞以知縣不論雙單月儘先選用拔貢生王多壽著以州判分省補用選用州吏目李宗幹選用巡檢蔣人壽均著免選本班以縣丞留於甘肅歸候補班補用選用巡檢周楫贊著免選本班以縣丞分省歸候補班補用廪生曹永綏著以縣丞分省補用分省補用巡檢熊兆渭著免補本班以府經歴留於甘肅歸候補班補用增生袁之瀛劉慶昌著以府經歴分省補用六品銜已革甘肅新疆鎭迪道庫大使兼按司獄張貴松著開復原官原銜並免繳捐復銀兩留於甘肅補用附生魏毅璧著以主簿分省補用選用典史楊炳煊著免選本班以巡檢留於甘肅補用監生黄家善文童黎民雍黎炳榮蕭晉齡王耀圻陳紹本均著以巡檢留於甘肅儘先補用文童陳濟徐紀先均著以巡檢不論雙單月儘先選用文童趙文元著以巡檢留於甘肅歸候補班補用文童何春沈占鰲寗得成均著以巡檢分省補用另片奏請將道員潘效蘇等分别奬勵各等語甘肅新疆補用道潘效蘇著仍交軍機處記名遇有缺出開列在前請旨簡放並賞給西林巴圖魯名號總兵焦大聚著以提督交軍機處記名請旨簡放已革同知銜四川銅梁縣知縣王樹枬著開復原官原銜並免繳捐復銀兩留於甘肅補用餘著照所議辦理單一件片二件併發欽此 
[松江試題十一志]  
　　松江采訪友人云本月初七日午刻江蘇提督學政龍大宗師提覆金山南匯兩縣文童題爲宫之奇諫作破承起講勇者不必有仁作後二比 
[揚州試事彙登]  
　　揚城采訪友人云江都甘泉兩邑宰舉行縣試前已誌諸報端當江都二覆時巡役在塲内搜出由外傳入之賦稿一篇禀明本官傳接受之某童詰問供稱童生與傳遞此稿之人實不相識童生腹笥雖空尚不至倩人捉刀乞命題面試可也邑宰曰旣如是爾卽歸號搆思無須煩瑣旋目覩某詩文賦三藝皆成謄眞繳卷細加閱視賦中雖無謝眺驚人之句然亦不致如釘胡鉸之一味打油腔遂不予深求任其隨衆而出旣而查明傳遞者爲禮房書吏某甲爰於凈塲後提訊甲供稱日前書辦聞此童家貧事母至孝亟欲博取一衿以慰堂上之心不 
 
 

Page 3

 
 
料屢試不售大約詩古尚欠工夫適書辦於塲内散號中拾得賦稿正欲抛棄驀見此童出號小溲因遂奉贈俾可高列得遂孝思不料此童茫然不知當衆諷誦致爲巡役所見解請訊供邑宰曰姑不論爾所供是否實情但傳遞一層罪無可逭遂喝令伍伯施刑嗣經同袍齊代乞憐邑宰因令改責手心八十下革去卯名巡役勤愼辦公賞給洋銀若干以資鼓勵迨初三日案出此童列名二十以外先是初一日終塲之期江都堂號文題泗而注之江王之爲都者盈科而後進其有所試矣散號文題吾聞之也子華使齊章吾聞之也竭力以事大國章吾聞之也孟子謂蚳鼉章吾聞之也孟子自齊章均作起講一首至正案前列者爲吳國俊陳延祥楊繩武胡彬蔣明倬于淵倪兆鳳方永綱蔡以晉劉炳光通案人取五百二十八名甘泉終覆文題同如會同句進吾往也句秀而不實者句才不才句均作起講一首正案前列者爲王毓麟姚蔭達范循良張德馨陳文驤殷錚龔啓文王應唐詹葆臣孫啓瑞通案共取二百六十一名洎諸童試畢正擬買棹言旋而揚州府沈碧香太守已擇定日期將次舉行府試札飭各州縣一體出示曉諭周知計本月十五日取齊十八日考興化東臺文童正塲二十一日考高郵寳應文童正塲二十四日考泰州文童正塲二十七日考江都甘泉儀徵文童正塲 
[蕪湖試事彙登]  
　　蕪湖采訪友人云縣考正塲文詩題已登前報九月十五日縣宰頒發圑案案元爲鮑君光熙十六日初覆四書文題太甲曰康誥章五經文題思樂泮水薄采其芹詩題賦得林間掃石安棋局得林字五言六韻十七日二覆文題子曰述而不作五章賦題採芹賦以思樂泮水薄采其芹爲韻詩題賦得欲採溪菱上小船得船字五言八韻輪船電綫鐵路水雷七律不限韻及案發仍以鮑君爲批首二覆則張君鴻英首屈一指三覆題發而皆中節寛猛相濟論賦得巢客出來山帶雨得來字終覆題先進言必有中各作一起講是日縣宰特命庖丁製備筵席以欵諸童席間縣宰縱談文藝多所闡發諸童咸避席稱謝聞此次塲規極嚴自命題以至收卷縣宰親坐堂皇是以書吏等人無從舞弊及頒發正案仍以鮑君爲首選其次卽張君 
[嚴追賭犯]  
　　本月初五日婁縣葛豫齋明府蒞西郊祭江亭查察船户聚賭情事拿獲甲乙丙丁戊五人訊明笞責若輩忽蜂擁而前糾衆犯上前報已登大略情形昨接松江采訪友人續函述及當日滋鬧時各賭徒均操江陰口音鑼聲鏜鏜然糾集百數十人擲瓦抛碍勢殊猖獗致傷明府輿夫某己之頭顱血涔涔下明府亦幾亦受傷轎窗上所嵌玻璃碎加薺粉所張紅傘折斷後復付之丙丁以致狼狽入城面禀陳蓉曙太守太守大怒卽偕明府及華亭縣葛江邨大令赴學轅禀訴龍大宗師隨於是夜飭内巡捕某君前往碼頭查訪拘拿船户四名至轅發交太守嚴行推鞫太守轉飭華亭縣訊理四船户堅稱小的等奉學憲大人嚴諭後不敢犯賭實被寃誣大令謂閙事諸人爾等必知其名姓務當細細查確禀候拘懲四船户唯唯而退 
[鼓山紅葉]  
　　福建訪事人丞云有人招集友朋上月二十七日在三皇廟演劇先期分帖每分捐錢一千二百文都人士女如期雲集不下二百餘人裙屐風流極一時之盛○有僧德鏞前因不守清規經官笞責現德鏞羽化其徒寄清得其衣鉢之傳前月某日練文海延其到家誦經寄清將佛像鐘鼓舁載以往不料練將佛像等件强挑而去寄清向練取償練不予寄清忿極服阿芙蓉膏以死自决幸灌救得蘇旋禀求閩縣飭差嚴拘練等訊追○南街吳姓平時與吳質甫十分交好數年前將伊屋契稿押錢三百千後陸續又借去三百千共計六百千迨質甫故後只還過一半尚欠一半言明俟賣屋之日照還現閱四年不料有吳兆原者赴府具禀府尊閱禀卽出單飭差交割現吳姓已瀝情禀明想公堂明鏡高縣不難求落石出也 
[龍眠山色]  
　　安慶訪事人函云有鄂人某甲携妻女寄屆青陽縣其女九齡時忽然走失今始得於東門外姜鼎興鍋店尋獲計年已十七矣詢悉係二嫗與姜姓誘拐至此姜則云某年出價買得於是女卽認甲夫婦爲父母一日甲婦携女出外姜恐其别生枝節與之搆釁謂甲婦來歴不明甲卽扭姜赴縣喊探姜亦訴詞縣王將其女交地保看管兩造聽候質訊姜竟不待訊遽於某日帶同多人往刦甲婦地保聞知預加防範姜等徘徊門外不得而入有曉事者勸姜不可造次且告官由官何能由爾起滅自如姜乃率衆而返兹將縣批錄左批云案關誘拐理當提究然該氏有夫之婦何得以婦女出頭未便准究姑著地保查明核奪又批被告云旣有主婚媒證儘可央媒理楚無須煩瀆然甲至是囊資告罄進退爲艱幸姜與甲皆係鄂人今兩造均請同鄉從中調處連日尚無頭緒云○有湖南衡州賀姓者在皖以成衣爲業娶本地崔姓女爲室生子數齡賀於前年病故氏携子隨母而居針指漿洗藉以度日因與鄂人黄姓有交海誓山盟已非一日氏夫家無人雖有夫兄遠離不顧故氏母作主將氏許黄爲妻氏固心願黄亦樂從遂擇吉成親當經鄰右及賀之同鄉出爲阻止並請街紳理論令黄出備財禮洋五十元爲氏葬夫撫子而黄兩商清風不能應命同人遂議將氏另醮他人而氏除黄外抵死不從氏母亦從中把持不令他適賀之同鄉遂邀健漢數人往崔宅領婦否則動武不意氏母女相抱一圑在地狂呼亂滚幾不欲生諸人不忍用强遂作罷論一面函招氏之夫兄來皖控案未卜若何結局也○江西湖口水師總鎭許鎭軍雲發於上月二十四日到皖簡閱水操二十五日乘坐緑呢大轎入城拜各當道卽於次日掛帆東下 
[白門衰柳]  
　　金陵訪事人云省城書院除鍾山尊經鳳池外又有惜陰文正近兩首縣更增一院此皆各大憲垂念人材欲爲國家栽培桃李所以迭次充擴愈設愈廣其初書院定章無論官課師課例由府禮房投考報名塡册備卷以本府係書院提調故也近來日久弊生每遇課試或題目先期可得或試卷後期可繳或榜發取列前茅者率多無來歴之姓名或已取課卷名不塡榜而領奬無從種種改換卷面移花接木無盡弊端難以罄述現因新任江寗府柯太守逢時洞悉此弊雅意整頓舊規不許書斗舞文弄墨諭令嗣後官師課卷概限本日繳齊後期不閱繳卷時照數註册彙報告假者另册塡註俟發案兩相比對以杜假冐有與底册不符及不不遵令甲者一律扣考自九月分師課爲始因於前月考鍾尊兩書院師課時曉諭周知以故凡在院士子曁書斗等咸遵示無違匪復積重難返矣試題照錄於下鍾山題無他戚之也詩題賦得已涼天氣未寒時得時字尊經題大車無輗小車無軏詩題賦得白頭未試平戎策得戎字○漢西門地方有古都城隍廟向無賽會之舉自去科城内瘟疫流行廟祝及司事人等創舉香會舁神出巡驅逐疫癘自是著爲常典本屆循例舉賽極形熱閙二日乃畢先期刷刻路單黏貼通衢屆時會首傳齊執事人役一律在廟伺候恭請神駕出宫前導有神牌十數對並開路旗對子馬絡繹途中萬歲亭一座後隨爐亭香亭文武判官神轎雜以旗鑼傘扇閒以鼓樂笙管嗷嘈中間復有鞦韆一架係童男女扮演水漫泗洲戲齣平臺一座係童男三人扮演定軍山故事妝束鮮艷令人奪目最後則爲都城隍神駕數班樂在前引導聲韻悠揚看會者擁擠尤甚抵暮燈會之盛不减元宵燭光照耀如晝巷尾街頭殊覺衣香鬢影夾道分明云 
[無端狂竄]  
　　昨晚八下鐘四馬路一層樓茗肆茶客盈座雉妓羣飛駡俏打情正如鶯啼燕語忽聞人聲鼎沸勢如潮湧一般樓板上脚聲幾如萬驢齊至一霎時樓上樓下座客一空其間以錦羽文身者爲更狂飛亂舞甚有下樓不及不能作金蓮之貼地而如東瓜之滾下者一時失履墮釵殊形狼狽詢問何由皆瞠目直視莫知所對後聞起於青蓮閣不知誤傳何事遂致紛紛奔竄人各獸散然以蜚語之妄傳而茶肆主已飛去蚨錢不少矣說者謂是由流氓好事之徒與各茶肆不合故興此海市蜃樓使暗中受此虧折也然歟否歟 
[履勘馬路]  
　　本邑南市自集水碼頭迤南開築馬路工程將次告竣昨日午後二點半鐘時署蘇松太兵備道江海關監督吕鏡宇觀察 
 
 

Page 4

 
 
率同上海縣黄愛棠大令鳴騶出城偕工程局委員朱森庭明府及十六鋪巡防局李鍾祝三委員由集水碼頭沿浦灘往南履勤工程應在何處加闊何處收狹一律註册迨勘畢回署時已四下鐘矣 
[英界火警]  
　　前晚一點逾三十分鐘時忽聞捕房警鐘亂鳴旋分三下知英租界中又兆焚如及出訪問知火起於垃圾橋南首芝罘路第二十八號門牌阮記漆作内各髹工從睡夢中驚醒分投奔跑店主阮長華及其妻在樓上欲下則梯已燒斷遂從空中跳下各受重傷經人舁送他處後經救火會中人聞警而至竭力灌救得以熄滅計燬樓屋七幢東首延至二十六七兩號房屋之梅園老虎灶茶肆及二十五號之小烟館西首延至二十九號三十號之絲頭棧及三十一號之太興香燭店而止聞太興前曾保險今已滿期故無處索償至其起火之由係漆作主婦之姪因患瘋癲擊翻火油燈所致故現尚覊押捕房 
[持螯禍解]  
　　昨報紀持螯殞命一則兹悉此事已有人出爲理勸由丁梅卿貼償沈桂山棺殮費洋四十元並於事後延僧諷經三天兩造均爲首肯前晚已備棺盛殮矣 
[老妓繳銀]  
　　昨報紀法商烏利文洋行扭控譚公子賒取鑽戒金表等物計洋六百餘元因其太夫人至道轅縣署申訴一切牽涉倡婦胡寳玉曾經縣尊黄大令英讞員屠别駕會同飭差提胡倡到案等情兹悉胡倡確曾與公子作保且所取各物多半送贈與已一經到案未免不便因於前晚備齊洋六百二十元繳到英公廨想此案可以了結矣 
[福報非虛]  
　　哀鴻滿目待哺嗷嗷矧當秋老菰浦西風怒吼災黎號寒瑟縮之狀諒更有不堪設想者本館協振所兹承培厚氏善士捐助順直棉衣洋二十元胡灝源善士爲其如君求病速痊助洋二十元秋鏡善士助北省急振洋二十元海昌新語外史善士爲超薦父母經懴資移助直振洋十元張韻樓善士代戴凌浩求冥福助洋十元凡此慨解囊金誠心濟世或則喜占勿藥或則恩重解衣或則分普濟於禪門或則妥亡靈於幽府無非如傷之念爭爲樂善之心天佑善人必邀福報率書數語以誌勿諼 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[誣姦釀命]  
　　惡棍葉小弟住本埠西門内大街其父在某捐局當巡丁小弟娶姚家弄内江姓老嫗之女爲妻江生有四女幼者已受倪阿炳之聘收過茶禮六十元倪照俗例過門前日之晚偶又往泰水處小坐鄰嫗揑造謡言謂已同寢處小弟聞之卽約同春和軒茶肆主許成福大呼直入聲稱捉姦拉倪而痛抶之其姨出爲辯白亦爲所傷女無故被誣氣忿塡膺守至夜半以屋後井内滋死比人知覺已施救無及由是江嫗塡倪等均不肯草草入殮偕同七鋪地甲劉貴於昨日午後喚廿二鋪地甲金茂恊同投上海縣報請蒞騐伸寃值差遂人内禀明情節想當照例騐究矣 
[上海縣署瑣案]  
　　南市某猪作主吳厚生日前在十六鋪馬路工程處抛棄糞穢娶員朱森庭明府飭勇移送縣省前晚蔣刺史提訊吳偕夥周炳炳投案供稱小的在十六鋪開設宰猪作近處共有長元裕太等猪作六家究不知誰家抛棄刺史謂本委業已查實不必狡賴著罰洋十元充公○洋商安得生前生浦東游歴被流氓趙掌寳王和尚趙雪榮等所毆致失竹杖浮狗由領事哲君　會道憲札縣查拿枷號在案兹已滿期蔣刺史升堂發落趙等供求恩典嗣後不敢犯事刺史飭卽疎枷取保開釋○徐子賢赴上海縣署求騐傷伸寃前晚蔣刺史升堂提訊徐供小的本地人世居虹口胞叔無子生一女贅談鴻孫爲婿待常與小的尋釁小的畏其兇横不與計較日前又因細故口角糾同詐姓周姓陳姓等人蜂擁往圍毆致將小的右肋擊傷求騐刺史飭仵騐得徐受有拳傷判令自行醫治著　簽差補傳人証訊核○槓竊王錫榮渾名小王因竊陳家行金姓家物件由捕拘獲黄大令著於笞責後枷在頭門王棄枷而遁地甲陸耀知難辭疏忽自行檢舉大令飭速破獲遲延多日蹤影杳然前晚蔣刺史提訊陸供小的情願緝獲求寛限乃判責二百板著速破獲違于血比 
[上海巡局瑣案]  
　　江北車夫戚阿四前日在江天輪船裝載寗波婦女施氏之衣物言明竤至鐵馬路詎料戚頓起不良將物送至南市十六鋪施氏喚其往北戚竟不依十六鋪汛捕察知上前問明情由卽帶至巡防北局經局員祝翼雲二尹提訊戚供小的係江北泰州人住居法界八仙橋地方前日由寗波婦人來喚小的至江天輪船將衣物送往鐵馬路因不知路徑以致往南而行自知不合叩求恩典二尹謂婦女雇車爾理應小心何竟設心不善載物圖遁實屬罪無可逭戚嘵嘵强辯二尹大怒喝令重笞三百板具改過切結飭勇甲驅逐出境不准逗遛○南市洪昇碼頭永潤和米行前雇駁船裝載豆油往某處交卸舟子將油三簍私自出售行主查知將羅王二舟子扭送十六鋪巡防中局控請究追局員李蘭史二尹提案研訊羅供小的向在永潤和行承裝油豆米麥已歴多年並無不合此次由行主囑裝豆油若干簍内有三簍滲漏不堪因卽有去實非私竊因一時貪小所致叩求恩宥二尹喝笞五百板并罰洋三十五元償還行主具結斥退○○ 
[英界公張瑣案]  
　　包探施奎江禀稱張銀桂曾在楊樹浦賃屋一椽招人往賭計賭檯一張可得頭洋一二元不等捕房知悉後曾往飭令停止不許再犯昨晚黎副捕頭親自查知伊等又在聚賭節率捕往拿共獲賭徒張阿三張定咸葉金和張青毛陳阿招丁松林張根來張瑞甫王阿五等及剅家張銀桂内有小孩張瑞甫在牀酣睡並未在塲張銀桂供寧波人不敢糾賭叩求恩典張瑞甫供借居銀桂家當時並未同賭求鑒張阿三等互相推諉不認賭博别駕判將爲首之張銀桂管押一月後遞解回籍張阿三等各罰洋五元否則管押一月張瑞甫無干省釋○洪阿寳及倪順泉兩包探禀稱過犯王桂生王阿三曾經行竊懲辦今又來漏經小的等緝獲送究王桂生供寧波人王阿三供揚州人不敢行竊别駕判令各押一個月後遞解○包探洪阿寳禀稱王阿三本是賭徒曾經懲辦昨又爲賭檯望風經小的拘獲送究王阿三供詞支吾别駕判令枷號三禮拜○包探沈金隆禀稱昨晨李金寳書就僞信到錦康洋貨號冐取白絨布兩疋號夥看出破綻扭交小的解案請究錦康夥投案領贓李供蘇州人向亦爲洋貨生理實因窮極無聊只求恩典别駕判將李管押三禮拜贓還失主○包探陳阿九禀稱小賊蘇九卿行竊何春法古銅鏡一面報捕後經小的緝獲人贓送究何投案請領失贓質之蘇九卿供是貪小所致如今只求恩典别駕判押三天○包探趙銀河禀稱竊賊周和尚行竊戴明卿家布衣數件售與舊貨攤主張逸卿報捕後經小的查吊原贓送究戴投案領贓周和尚認竊不諱惟求恩典張逸卿供不知賊贓故敢收受别駕以周行竊屬實判責一百板遞解回嘉定縣原籍至收贓之張逸卿管押三天以儆 
[法界捕房瑣事]  
　　台州天台縣人劉金會年十六歲本年六月間家中失火焚燬一空奉母命至嘉興府城内恒豐烟作尋覓其兄劉金壽及至詢問始悉其兄已歇出現在上海大東門外大昌烟作爲鑤烟司因由嘉興趁航至申人地生疎資斧乏絶在途啼泣爲巡街捕帶入捕房據情禀知謝捕頭命暫留捕房飭探查問大東門外有無大昌烟作以待家屬認領○有王某者託陸家石橋南首鴻源信局寄信一函内儲鈔票計洋十元至蘇州交某姓收展掣有收條前日接到回函謂信内並無鈔票急向信局查問一味推諉遂據情投報捕房捕頭再再往查如果玩延飭提局主解送公堂訊究 
[美界捕房瑣誌]  
　　前晚有寗波人陳阿四躑躅虹口西華德路其時已一點餘鐘五百零七號華捕見其行蹤詭秘因拘解捕房禁押昨晨捕頭派包探查得此人並未犯事從寛釋放○寗波人董桂皋日前失去打樣器具一匣至昨午始訪悉被同鄉人顧萬興取去因將顧扭住理論顧謂曾於某日向爾告借何故誣竊董不認因復扭入捕房控訴未知捕頭若何處置也○昨日午後某馬房御者在外虹橋畔溜馬經三百零一號華捕拘入捕房捕頭令罰洋銀一枚○昨日上午粤人某甲由某處乘東洋車至虹口閔行路忽與車夫某乙爭毆經三百零三號華捕一拼拿送捕房捕頭騐得乙稍受微傷令甲給養傷費若干○吳淞路鬥鷄塲每有無業游民藉賣紙烟爲名暗中誘人賭博事爲捕頭所聞前日傍晚令三十四號三道西捕協同二百二十二號華捕一百三十二號印捕前往拿獲十二名拘解捕房捕頭姑念小本營生從寛斥釋○前晚有年約七八歲之女孩迷失歸途在北蘇州路踽踽獨行無人認領經四百七十一號華捕送至捕房旋經住居天潼路二百二十三號門牌之某姓報明情節領之而回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
