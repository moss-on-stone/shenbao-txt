# 1884 - 251 - 4904104

 

Page 1

 
 
[夏門銷售申報書籍告白] [  本館主人謹啓]  
　　啓者本館今託厦門博文書院經售申報及一切鉛印石印書籍畫圖碑帖等仵凡有富紳巨賈墨客騷人酒後茶餘儘可向之購閱除申報酌加寄費外書箱則悉遵滬上定例諸君幸勿吝移玉賜顧爲盼 
[第十三號畵報出售] [  申報舘主啓]  
　　六月二十八日爲萬壽聖節特繪百官朝賀圖以見朝野同深慶幸前者基隆之役業將戰績敘入畫報俾衆周知此次馬江開戰雖遭挫折而其辜負未分之際互相轟擊各逞威武此情此景大有可觀兩圖俱編入此次十三號畫報准於十六日發售後仍附淞隠漫銘圖説一則閱者鑒之此布 
[論官軍接濟已遲]  
　　本埠道憲前日發有照會致各國領事目前中法業巳開戰凡屬通商各國當守局外之義示禁所屬商人不得以煤糧軍火等物凡兵船所需者運售法船以資接濟此正遵照萬國公法而行度各國不能相違而在法國則尤無嫌於中國者也本報私心竊忖惜乎照會已遲且國各自守局外之義本國商民則又當在嚴禁之列朱有照會各國而可不自查禁漢奸者也乃照會未發之先竟有會德豐租賃天祥洋行之船裝載煤二千墩以往琿春爲名報關出口而其實該船向保家行保險則言明運赴芭蕉山交孤拔船上收清聞其事者直欲髮指眦裂以爲時至今日尚有如此瞻大之人敢於供敵資而齎宼糧假令官憲早籌及此各國之照會發在半月以前則本國奸商自亦不敢干犯厲禁而爲此自取刑誅之事而法船枯泊芭蕉山無煤不能行無粮不能食無軍火不能戰找之各口兵輪或者抽調若干艘乘其困敝而擊之吾知煤糧缺乏者軍火亦苦不足砲雖極遠彈雖極大而不禁施放苟相持數日我之砲彈自足見功豈不大獲全勝哉今乃於此船出口之後始有照會以絶接濟吾故謂之遲也顧法人則已有接濟矣其於我之嚴絶不嚴絶似無關於出入而目前則反覺中國載運軍需多所不便矣何也據臺灣基隆郵來信息前次戰事之不能十分制勝與戰後布置不能十分可恃者則以劉爵帥營中所有砲彈均嫌太小臨陳施放力薄不能及遠卽中於法船亦不過打成小洞法人隨時塞住卽可無損漏之虞　令修理止此區區微傷工儉費省以故法船安然無恙卽福州之役華船全數擊沈而法船僅傷一艘且能聯翩出長門而去也目前基隆防務益加嚴整所差者砲彈太小不能擊沈敵船而僅合陸戰斃其兵士假令中國尚有所辦軍火或較基隆已有者旣大且利則趕緊運往猶足資禦敵之用如不能大而且利則尋常礮彈亦應多運庶可以多勝少蓋緣法船現駐芭蕉山有規取臺灣之意臺防不得不加嚴也本埠前有賃惠爾船弉載軍火駛赴基隆交劉營之事適惠爾船到法兵正在登岸進攻被華軍追殺大敗回船該船親見戰　嗣因法人阻止不許駛進岸邊交納軍火乃言明開回灣入相離數十里之小路爲劉軍迎接以去此事爲紀基隆戰狀己詳登於報中可知滬地自有運往基隆之軍火而自惠爾開回之後續無全船運去展轉半月照會已出此項軍火不復能濟基隆之用夫嚴絶接濟以困法軍也而抑知并以困官軍乎且會德豐代法買煤船已出口法軍固先得接濟而無接濟　轉在官軍乎盖以軍火接濟法人自非所宜若在中國海面以中國之軍火接濟中國之官軍權自我操非法人所能阻止然旣有照會别國守局外之義不能爲法人買者卽别國之船亦不能爲中國運也假使招商局不售諸美商則中國自有如許輪船堪以裝運迭來迭往卽慮及法船中途攔截猶可以兵船衞商船大帮擁護而去今商局旣歸旗昌則此事自己絶望縱有最利之砲最大之彈曾不足以資基隆之用豈不痛哭流涕哉竊謂道憲頒發照會於接濟法軍一層已知有天祥船駛出口外勢不及禁則亦樂得再緩數日俾運赴基隆之物再雇他國商船一一裝齊放出大洋約計船可抵臺之日然後再頒其禁庶幾不能困法軍者亦不至還以困吾軍焉可也雖然目前卽使有中國之船載運軍糧倘然海面遇見法船猝被轟擊不可不防如昨本館載禪臣之毡拏輪船前已售諸中國而近日該船由廣東載兵赴閩至福州洋面被法兵船開砲轟打有謂已經沈没者然則由粤赴閩如此其險由滬　閩獨不慮法船截擊乎哉吾謂中國砲火不如法船之精利則凡事自當搶先不可落後庶幾布置安貼好整以暇而無臨時竭蹶之患誠不解袞袞諸公何以遲疑顚倒至於若是也噫 
[津電譯要]  
　　昨接天津訪事人專發來電云左侯相奉命赴閩督師昨已由京啓節宿於通州計念六日可以到津又有奉諭六百里加緊促劉毅齋少司馬錦棠張朗齋軍門曜督師到津辦理防務之信蓋根本重地防堵不得不嚴密也 
[東京要電]  
　　昨日下午三點鐘二十分接到本舘海防訪事友人來電云法國載兵船得櫺裝兵一千名於本月二十一日已赴中國矣按法兵旣可由東京調派來華則東京尚無戰事可知竊謂進攻越南之諭旨早經明降未識滇粤各省華兵及劉提督何不從速遵旨進兵俾法兵有所牽制耶 
[電音錄要]  
　　昨晚八點鐘本館接外洋發來電報云前報所載法國那西阿那爾新聞紙言法廷欲批准關戰一節據法外部大臣費禮謂並無其事至法水師提督孤拔仍遵法廷前命辦理刻下並無更改云云按法廷前命即令孤拔毁壞中國水師及船政局之事也 
[婉詞謝過]  
　　英兵船色飛爾在福州被金派炮臺悞擊一事疉登前報兹接福州信謂英水師提督以此事詰問道憲道憲禀商大憲旋奉閩浙總督札令道憲向英水師提督服禮具言前所以開砲者實悞認爲法船之故道憲又令守金派砲臺之營官向英水師提督及色飛爾船兵官并受傷人三處服禮聞受傷人僅傷一腿現在福州怡和洋行養傷云 
[法船傳聞]  
　　傳聞法兵船之泊於馬祖澳者現已一律開行至其何往則不得而知按此說本館未接電音不敢信以爲確第思法船之泊於該處旬有餘日不見動靜其爲修理船隻購辦煤粮不卜可知此旬日之中中國倘以兵船往攻彼法人船損煤匱安能相拒今則應修者已修應購者已購一徑駛出又不知騷擾何方中國失此機會惜哉 
 
 

Page 2

 
 
[法官行期]  
　　法領事李梅升任越南領事官及將次啓行均經列報兹悉李領事已定於禮拜二卽卄七日啓行赴越矣 
[申江樂土]  
　　吳淞堵口一節各西商會議發電至倫　商會等情均已列報兹間總理衙門已有電報告知上海道憲令姑從緩故刻下暫且停工按上海地方法人前在天津願立據以是地爲局外之區而總署不允其所以不允者蓋以旣經開戰則所有和約均歸無用立據不足爲憑信也今各國商人均願以上海爲局外之地倫敦商會已電禀各國朝廷請電商法廷允許以上海爲局外庶於商務無所損　而法國兵船斷不能駛擾滬瀆是不啻以春甲一勺水爲世外桃源不特日前遷避者可以返其舊廬而且他處之避兵者亦將適兹樂圭本埠商務尚有振興之機矣詎不大可喜哉 
[禁煤出口照會]  
　　欽加二品銜江南蘇松太兵備首兼兩江爵督部堂營務處邵爲照會事七月二十日接穆稅務司函准道函上海出口煤觔如係輪　自用不難量其應用之數由關酌定准裝若干其運他口轉售者則上海並非産煤之處應不准裝出口等因現已案照飭知在關辦公人等凡商人報運煤觔除照例應准船用之外其餘報運通商别口及轉運外國者一概不准下船仍請由道照會各國領事官飭遵方爲周妥等因查禁止煤斤出口一節前於七月十六日奉總理各國事務衙門札發通行各國照會底稿業經抄錄照會在案核與現辦情形大致相同函准前因除照會各國領事外相應照會爲此照會貴總領事請煩查照飭遵施行須至照會者七月二十五日 
[購船備用]  
　　西報言聞中國現因裝兵運械局外船隻有所不便故李傅相飭知上海當事諸人購得華安輪船一艘計價銀二萬四千兩以爲裝運軍糧之用也 
[華兵兒戯]  
　　大東電線公司分局在長門口外每有電報須用小火輪載送十九日該小輪送電信進長門口過金牌砲臺有華兵用鳥槍遥擊該船不敢内駛仍行退出二十日英國墨爾林兵船上之兵官往金牌炮臺向其哨弁詰問謂英係局外之國何以開槍相擊該弁笑稱此係遊戲並非有意擊阻云云然當此之時何得爲此兒戯之事雖曰好整以暇亦太不知輕重矣 
[厦門防務]  
　　厦門前招士勇一千名由吳春波鎭戎竇容溪恊戎各帶五百名業經分派駐守各街要隘並釐局衙署等處現在水師提督彭軍門復命中軍叅府王甫芝副戎招募士勇五百名虎羆之士紛紛投効不日卽可成軍但不知派駐保處也 
[淡水消息]  
　　十五日有某茶客由台北淡水回厦門據云近日法國有兩兵船在基隆地方開砲轟擊官兵而官兵札營山後及山坳各處亦開礮回擊但法兵鑒於前次之敗不敢上岸開礮數門旋卽停歇如是者三四日見官兵衆多之處隨意開礮彼此交轟而法　卽又開去志在亟肆以疲我多方以悞我而已按此說與前報所載相符○十八日又聞淡水業已封口並言法人己往淡水攻打矣○淡水臺南北向無電線聞劉爵帥擬在臺北設電線以通閩厦消息現在曾沅師巳委劉仁卿茂才前往臺北辦理電報事務不日卽當開辦云 
[茶商獲利]  
　　厦門茶客歴年所做淡水洋庄皆多虧本本年茶商因洋庄不旺至五月間始行開盤各商乂致虧本惟旗昌洋行買辦黄維泰存茶六千餘箱不售今因法人開釁福州茶商相顧束手而厦門洋庄銷塲大旺每箱漲價三元左右黄維泰乃將存茶售脫獲利萬餘金說者謂其操奇計贏固非他人所匪及也 
[涇渭宜分]  
　　水師提督彭紀南軍門久歴戎行勇謀素著駐厦十餘年軍民交口稱頌興泉永道孫師竹觀察備兵鷺　業經數載與彭軍門和衷共濟數月以來海氛不靖而厦門人心安堵如故二公之力也傳者不察乃歸功於中軍參將王甫芝是誠不知烏之雌雄者矣 
[馬江開戰死傷情形]  
　　馬江戰事細情次第錄登兹有閩友寄來死傷情形眞有令人目不忍覩得亟錄於報足使華人見之激發義憤亦不忘蕪蔞麥飯之意焉永保船主林文和厦門人未傷水手六十七名死四名船沈没琛航船主楊永年廣東人重傷船上砲四尊水手六十七名死三十史傷二十五名船沈没福勝船主葉琛福建人陣亡船上砲一尊重十八頓水手四十七名死三十四名傷六名司機器人死二名管輪死三名船亦沈没藝新船主林承謨廣東人未傷水手四十八名亦未傷船駛至上流沈没建勝船主林森林廣東人未傷船上砲一尊重十八頓水手四十八名俱未傷船沈没伏波船主吕文經厦門人未傷船上砲七尊水手一百三十五名管艙人死一名船稍損駛避揚武船主張成廣東人死船上砲九尊水手二百七十名死一百八十五名傷八十名砲手死二名學生死三名司機器人死二名管輪死三名船被燒沈福星船主陳茵福建人死水手八十八名死三十四名司機器人死三名管駕死二名船破燒沈濟安船主林國祥新加坡人傷船上砲七尊水手一百六十六名死八十五名傷四十九名船沈没飛雲船主黄倫蘇福建人死砲七尊水手一百六十六名死百名傷四十名司機器人死二名船沈没振武船主許壽山福建人死船上炮五尊水手八十八名死三十名司機器人死二名管駕死二名炮手死一名船沈没此外又有戰船八號約共四五百人死者大半又有水手之善泅者五百名死去三百餘名潮勇四百名用小艇滿載火藥煤油以轟敵艦詎未及駛近已爲敵礮遥轟悉數斃命夫効命　塲古人原有奮不顧身之義然法人之兇殘忍鷙亦於此可見一斑矣 
[設計修船]  
　　傳間離鎭海八十里洋面狼山地方近汨法船數艘扮作别國商船山民見之前去觀望該船中有華人詐稱到此修船遂誘山民充作小工第一日出工資五角人尚寥寥山民爲利所惑並不介意第二日人數倍多工價亦倍增至第三日加至二元故被誘者有百餘人法船修好後卽鼓輪而去噫法人誠狡矣哉 
[急公好義]  
　　寗波海防緊急前借此號會館之寳順輪船駛赴鎭海以備敵船進攻時卽將該輪船攔截海口因恐一旦損壞不得不估值償還業經府憲宗太守禀奉撫憲批飭議减在案刻間該號商等深明大義公同具禀到府如臨時應用情願報効不求給價如此好義急公固由紳董之勸導有方亦足見該商等之情殷敵愾也 
[黑夜行刼]  
　　甯波全盛信局夥傍晚走送山北信件向未遇險前夜九點鐘孑身負囊行至馬路地方夜色微茫路經莫辨突出三人持刀棍來三斫其臂用棉塞其口并縛其手足始奪信囊而去該局夥忍痛棄棉解縛回報捕房及派捕追拿已杳如黄鶴幸局夥傷不甚重囊内只有空信數封並無銀錢匯票是則局夥之幸而盜之不幸也 
[舉辦民團]  
　　邇來杭省近城各鄕鎭萑苻不靖槍刼頻聞兼以各路客民補屋牽羅麕聚城廂内外此等人大半皆含哺鼓腹游手好閒一不提防卽易滋生事端是以在城各紳董日來議辦民團以資保衞無事則守望相助有警則聲氣相聯各霞與保甲相輔而行徹夜梭巡不得疏懈庶可消奸宄而安閭閻所苦董理乏人經費無着因禀明上憲擬請照房捐例按叚募捐俾充局費至一切號衣軍械火藥槍砲等類須請官憲給發刻雖事在必行而章程尚未議定云 
 
 

Page 3

 
 
[砲臺要策]  
　　易曰王公設險以守其國險之時義大矣哉夫險而有待於設可知逢然之地理仍必藉乎人謀如各省沿江海之口岸皆各有險要之區善謀者卽於此設立砲台以禦外侮誠得守險之道矣然平時之脩築務取其堅固可寛之以歲月而徐竟其功若一旦變起崇朝倉猝之設施必期成功速而獲効多庶幾有濟蓋嘗親見應變之砲台經小用之而獲効而撫今思昔姑直書所見以上質高明憶咸豐甲寅紅匪倡亂粤省戒嚴各紳民國練或聯絡數鄕及數十鄕均擇地創建砲臺以資守禦有疉石爲之者有築土爲之者迨被砲轟擊石以剛而裂土以柔而崩是皆無足恃惟有一可恃者其制先堅長木椿交錯疎佈後編粗竹　挨次密環每層約隔尺許塡沙以實其中視台基之厚薄分層數之多寡另結繩爲網罟繩大如指日闊二寸層疉懸掛高於台二尺餘下垂至地厚約盈尺臨敵以水濕之此則剛柔相濟賊砲難逞其威藉以保障鄕閭經數月之久百十次之環攻仍幸安然無恙此昔之親見其効者也今者法人啓釁先犯閩疆風聞砲台稍被轟損且各省口嶿難保其不來侵擾常切隱憂竊意敵砲過鉅力能攻堅如欲以剛克剛除是增用鐵板厚約二尺比敵船之鐵甲尤堅始能相杭其次莫如柔克卽將原砲台逐層以樁笡沙三項增築約丈餘另懸粗網罟多層約厚尺餘臨時漬水以尅火更於沿途扼要處照　添築數壘榴中堅厚以爲後勁以壯軍心再能守以鉅砲衛以精兵卽可先寒敵膽素仰督師各帥雄才偉略知必勝算獨操而區區獻曝之枕聊盡知無不言之義云爾憂時子來稿 
[籌餉私議]  
　　法人肇釁戰務已成需餉浩煩亟宜預爲籌備此李相之欲開捐例自不容緩已但章程瑣屑局費較鉅恐無實濟不若奏請援照前案納銀萬亟者賞給舉人一體會試納銀千兩者准以教官選用惟附增貢可邀矌典其他俊秀監貢不能與焉讀書明理他日得官不至如捐班出身之孶孶爲利每縣以一舉十教而論合各直省可得三千萬金由縣勸辦不必另行設局則實事求是有益於國無損於民斯爲目前最妥最速之議也[  滬上庶人來稿]  
[出示恤民]  
　　荆宜施道于觀察因旱求言書院肄業諸生上書者十有八人觀察皆留中不發上月二十二日道府會銜同出告示諄諄然以恤民爲念誠不愧良二千名也告示錄後本道府示現在天氣亢旱經久不雨西北鄕禾稼大受厥傷皆由本道府率屬無狀不能整肅吏治下恤民艱所致兹擬現行八條以期爲吾民略　積鬱速解倒懸此外應行事宜尚多有須查明及密飭辦理並須訪拿重懲者本道府亦卽次第舉行不敢少怠冀以上迓天和稍蘇吾民之積困焉耳八條列左一散牛價值一概寛免牛隻仍照舊輪用違者指告拿辦春間觀察委員至湖南買牛千餘錢給四鄕約以挨戸輪用俟冬季攤繳牛價一土費二限展至十月二十日爲止爲吾民大荒之後力有不逮　此格外從寛體恤一保正進局局中書差有苛索見面禮裁券費看錢費並簽差汛差清書總書脫役諸費名目均屬大干法紀卽行一概禁革諸弊出示勒碑一禁卒凌虐卡禁犯人私勤規費至有快樂床椅私刑諸名目一概嚴飭裁革違者經犯人告發立置禁卒於死鋪堂站班攔輿打杵等費一概示禁大班堂役轎夫有勒索准被索人無論道府縣衙門鳴鼓喊冤一南門外布行粮米行攙和小錢最爲苦累貧民並外來船隻販賣私錢並干例禁均出示禁止如有指告姓名起獲私錢得實者酌予賞賜一屠宰耕牛前巳示禁近間違禁勶宰如故飭汛員同绅保等嚴密查拿拿獲者有賞受賄隱庇者與私宰同罪再祈雨期内禁止屠宰聞有鈎通差役勶賣等弊實屬贍玩准行指告示懲一烟館之禁卽差役索許之處着以後仿十家牌之法隣右不舉者連坐告實者有賞草巿及各汛烟舘飭城内查街委員並汛官一律仿照禁止一北關哨夫膽敢收小船已免之稅俟查明嚴辦如再遇有索錢之事卽到關委員喊告必予重懲 
[宜昌雜聞]  
　　宜昌府存太守蒞任以來首禁烟館雷厲風行城廂内外大小烟館一千餘間均行閉歇雖由府縣之認眞辦事亦見宜民之奉公守法也○南關外有漢景帝廟禱雨祈晴素著靈應近因四鄕亢旱求雨者日有數起一日有北鄕民數百人入廟求雨徧尋神像不得羣相譁擾由稅務司手下人關照地方官派差彈壓始得無事煙館雖禁而賣烟膏則不禁各土棧每日出土合計不下數千兩不清其源而徒絶其流不能無遺憾也○河下水枯有似冬令四鄕信旱秋收必少恐日後米價必至騰貴囤積居奇其在此時乎 
[沙巿叢談]  
　　公安縣主秦芃生大令給假省親代理者爲郭明府郭蜀人其介弟與同鄕某弁時相過從明府亦欵接焉前月結伴東下尋漢上之烟花認江東之羅綺纒頭揮霍資斧爲空及某弁興闌思歸而郭仍沈迷不返弁武人不學無術因持其箱篋爲挾使同歸之計大拂郭意遂分道揚鑣委行槖於不顧而信致明府言被某弁拐去明府信之密令人弁所在弁返至荆聞其　急持箱篋指明府辨狀然膚受之愬先入爲主點騐打篋又欠白鏹若干遂指弁爲拐騙被以三木弁不勝楚毒意以職照可爲護身符也當堂呈騐明府又畀之炎火而簽差解弁回籍弁至彝陵脫走控於荆南　署尚未知如何擬結沙市來信如此其是其非不敢聲一詞也○縣諭沙市各鐵鋪定打鐵棍一百根粗徑如杯式長六尺餘限期甚迫疑爲懲治私設烟舘之犯或使地痞負此以折其桀驁之氣者則以痞棍而負鐵棍觀其掘强不屈之狀亦可謂罰當其罪矣○于觀察親諭書院肄業諸生以本道蒞任兩載既苦淫雨又遇旱災必人事之失宜乃咎徵之迭應余與諸生誼屬師弟義無狥隱或余有失德召此沴厲抑各官均失政上干天和歟其各陳所見直言無隱云云觀察克已勤民之意已合循吏循儒而無愧矣 
[吳淞紀事]  
　　炮臺每日兩次打靶頗極認　今晨演放弉配車架之後鏜砲演至半下鐘一礮適中靶上小失角紅旗隨卽停演軍中無日不打靶惟此次礮手　爲翹楚耳○前日下午四下鐘有小火輪二艘由申浦拖帶第五號安懷兵輪　砲台前下椗聞係堵口之需○昨晨七下鐘泊守温草浜之八牀船十四艘遍懸旗幟招展迎風一律開至張華浜口演放排砲聲若連珠演畢乃駛至原處停泊○陳總統所募仁字勇業已成軍其汰去之老弱及吸烟者若干名每名賞給大錢二百諭令回籍出有告條不准逗遛境内云○寳山縣王邑尊每夜微服出署親巡大街小巷街棚闉城以故栅夫無敢稍懈宵小匿跡洗潛蹤若邑尊者眞所謂關心民瘼勞瘁不辭者哉 
[兇犯解府]  
　　前報載牛販宗阿明挾嫌砍斃孫阿瑞當經報請黎邑尊詣騐訊供詳辦前日邑尊委督捕廳丁少尉在監提出該犯宗阿明騐明年貎並印存手指箕斗詳解本府嚴鞫矣 
[婦死夫逃]  
　　老閘北首唐家弄口廣義泰烟館係本邑人朱竹生與私識婦某氏所開該婦於二十日病故朱並不買棺成殮不顧而去停屍五日腐自不堪由隣人報知房主及二圖地保馮錫昌前往該店察看僅存破壞木器數件並無他物值錢地保無奈報明保安堂賒棺安殮噫無情無義若朱竹生其人者眞禽獸之不若矣 
[押犯病斃]  
　　虹口捕房押犯沈榮堂患病沉重送至同仁醫院救治並經捕頭查得該犯之叔沈桂華在大東門外通茂竹行卽着地保前去通知而該竹行則稱並無是人現在該犯已於前夜病斃經該醫院通知捕房轉飭地保收殮云 
[自刎待騐]  
　　虹口竊物自刎一案疉經列報兹悉唐雲卿之岳父吳田揚卽楊小弟懼禍將票銀交出捕頭卽着包探陸栢林帶同回家 
 
 

Page 4

 
 
抄贓陸先同至醫院查問據該犯口稱現洋八十餘元實已用罄金壓髮亦已午慶雲銀樓換洋十八元花用其十兩之鈔票只有二十三張除交案外其餘三張一張兌與久大錢庄兩張兌換金銀飾物等語該包探卽同其岳到家抄查獲有金戒三只銀镯一隻原贓線戒兩只其餘無獲仍將吳田楊帶至捕房管押及往該銀樓查詢並無收兌壓髮之事兹因該犯在醫院調治傷重難愈竟於前夜身死醫院中卽令屍妻赶緊備棺收殮其妻卽與三圖地保瞿顧生赴縣呈報黎邑尊准於今日出城相騐云 
[情急投河]  
　　前夜八點鐘時虹口白渡橋堍有西人與華人爭毆華人力不能支遂逃去西人追之將及華人情急躍入黄浦良久不見登岸或稱廿人熟諳水性或謂已葬江魚　中未知孰是 
[英界公堂瑣案]  
　　包探秦少卿稱昨見絲船上之張桂寳被沈瑞生軋住在酒店内沈言張夾帶漏捐湖絲三小綑欲索鉅賄爭論恊同一百五十八號華捕拘沈稱是北卡巡丁然無腰牌爲令張將絲送至捕房今一併送案張桂寳供與略同并稱湖絲無多係自己養蠶繅下來者帶來銷售沈瑞生供是北卡巡丁錢榮名下之夥因見張桂寳夾帶漏捐湖縣爲此阻獲不及知照錢榮不料巡捕將我拘案當據土某上堂稱是李卡員之家丁奉飭帶同錢榮投案禀明沈實錢榮之夥旣獲漏捐之人貨應請移解錢榮身穿巡丁號褂并懸腰牌供與相符施緇譯謂　瑞生既非巡丁胆敢藉查私爲名希圖訛詐請殊可惡該巡丁又敢與出頭亦屬非是　分别　辦黄太守謂邇來常有巡丁之夥在外查私勒賄不遂所欲始將人贓交巡丁解局此種獘竇殊堪痛恨施君又　判賣沈百板以儆太守允爲照辦又諭土某將錢榮帶回請卡員自行懲辦嗣後查私務宜隨帶腰牌毋再假手他人致多枝節絲交張桂寳領去○瞿桂寳之子瞿慶祥送信被拘已列前報昨又將瞿慶祥解案仍執前供施　譯請判押瞿慶祥半年至信上之情形尚須敞底　查黄太守允之○捕送在路爭毆之張阿位朱小江劉子卿徐新甫王順金等五名張等同供四欠房租搬物起見黄太守判各罰洋一元否則管押七天○昨由各華捕解送擺攤碍路及沿街挑菜高聲喊賣與鄕人賣鴨倒懸共有十餘人皆違租界章程送案請辦黄太守念其小本營生本屬　犯且已管押一宵情殊可憐隨商之施緇譯一併開釋 
[注界公堂瑣案]  
　　前有吉祥街裕泰客棧夥胡必春投　稱有寓客四人欲包房間詎看定後卽旋相打兩人乘間脫逃祇拉住兩人被毁物件呈騐翁太守詰訊被告據高晉才供稱原籍河南人有表弟馬廷湘在京當差因李元鳳曾貸銀二百四十兩並未還過近遇李之表弟陝西人馬德青販馬至滬伊亦欠我銀二百兩因馬李二人并有馬大同至客棧馬德青將借據改作一百兩向其理說逞凶更打李元鳳及馬大二人乘間逸去巡捕到來將馬德青及我送案找被毆受傷太守詰馬德青供語含糊着先出洋三元一元賠棧中物件二元給高養陽交傑出外再理欠銀馬管押多日並無保人到來昨日遂復解公堂太守着送縣辦理并諭高晉才自行投案云○孟桂林欲將敲瓜子鎚擊周紹奎悞中陳阿德頭顱致傷等情己列前報近陳傷勢略痊昨偕周投案捕房亦將在押之孟桂林解到周稱阳傷曾請中國醫生施治傷費由找墊　現不要孟出養傷資只求將其薄懲翁太守斷貴八十板以儆○婦人李林氏控冐稱英捕房西包探夥錢子山等情巳列前報　捕房將在押之錢子山馬全寳解案李林氏偕見証人王元春楊阿玉投案候示翁太守將案情再三研詰并訊馬全寳洋元何在馬供今日實未帶得明日繳呈惟我係由楊王二人來說託我調停李林氏若出洋元必經　等二人之手方能交我請問伊等可也太守謂十七日議價之時　等在塲　定後早經散去至十八日付洋與爾如何可將伊牽扯卽據錢子山供稱抄贓無着是我錯處馬確冤誣求只辦我一人太守謂明日倘無洋元繳案當先嚴比爾兩人着捕仍將錢馬帶回管押李林氏與楊王二人斥退 
[更正捐數]  
　　本月十五日報登絲業會館經收王湘士兄經募吳姓賑捐洋四十元誤鈔四百元合卽更止以昭徵信少欽拜啓 
[紀事六章]  
　　同輩飛騰尺五天驊騮騄　共加鞭江湖賸有菰蒲質廊廟新登杞梓賢持　出關行萬里統師扼險固三邊書生事業原難料勉效馳驅及盛年金門射策逐鵷行彈指今餘兩鬢霜仕版浮沈慙墨綬刲灰　緩問黄粱連熒貔虎威初震濱海鯨鯢氣不揚日昐捷音江上至澄清時局費評量講求軍械始咸同製器能參造化功激水兵輪江月白開花砲火陣雲紅雷繼澤國子聲發電掣郵程一線通百萬金錢非浪擲早知勝算在臨戎懷柔氣運一朝　各國衣冠萃海濱館設會同爭抗禮語傳繙譯盡來賓鴻溝久畫通商界蠻觸誰爲梗化人約法三章中外共笑　指日靖烟塵詔書絡繹下鸞臺破格先將士氣培冠號進賢膺上賞囊期脫頴謝庸才鉅公碩畫三霄重宿將威名萬口推從此　瀛無駭浪快聽島服頌聲來義旗忽起岳家軍百戰天南血雨紛報主寸心懸日月誓師一檄壯風雲縱難手洗銀河甲幸有人傳露布文薄海同仇欣此日時平應與策殊勛[  武進王國均頌平甫未定稿]  
[浪淘沙自題焚香讀易圖錄請諸大吟壇拍正並求賜和]  
　　兀坐懴閒情夢幻何憑算來薄福是書生我欲鈍根求少許不願聰明 
舊染洗難清世事紛更而今獨自守丹盟一卷易經香一炷豈爲浮名[  武林孫世瀛泳甫倚聲]  
[題孫君泳甫焚香讀易圖卽用元調]  
　　覷破世紛塵寳鴨烟新先天易數玩頻頻悔吝吉凶原分定豈無因君子貴安貧莫問亨屯一爐香繞契天人明月清風簾外共吾守吾眞[  小園沈嵩齡草]  
[題孫泳甫焚香讀易圖卽步原韻]  
　　詩酒自怡情晚眺堪憑小樓吟飲快平生不顧高官并厚祿性見心明易理最澄清變幻紛更如今中法背前盟我願焚香同誦讀隱跡逃名[  小樓主人倚聲]  
[上海絲業會舘籌賑公所施少欽經收江西蛟灾賑捐第八九十次清單]  
　　七月念一日隱居求志簃主人爲先妣太夫人資冥福助洋一百元州沙衞載雲玉年氏由聚星鎭途中風險受驚感受風寒回家身熱不凉向　神前許願助賑一念之誠共病卽痊助洋完願五十元湘人隱名氏不受同事皖人酬勞移助洋二十四元濮雲軒爲先君六十冥壽祈資冥福移助洋十五元朱尹如助洋十元錢氏華婁公堂募交求病速痊酬願洋四元天佑氏助洋一元○念二日金玉如爲長子脚氣病求愈助洋十元浙寗頴上子爲先考妣八十隂壽移懺資祈冥福助洋十元葉順安求病速愈助洋七元東山葛維卿因妻久病助賑求痊洋六元滬城不留名助洋五元浙杭元利洋貨　衆友節中秋筵費移助洋四元黄少記腲洋三元存心堂助洋三元蛟川無力子求母親延年康健助洋三元沈裕仁助洋兩元楊浩罏求母王氏久病速愈助洋一元無史氏惜福助洋一元謝趙氏胡朱氏絡絲工責　合助洋一元石邑蔡翼文求胞兄鹿孫久病痊助洋半元謝玉始積百歲錢移助半元○念三日慈東江夏七子爲先考妣冥中超升求合家平安免受法驚助洋二百元悟空子助洋十元袁州宜春趙杏珊助洋四元蘇州無名氏助洋兩元合併聲明 
[浙省撫轅抄]  
　　七月十九日牌示仰　縣詳襲雲　　張福昌知悉于本月二十日備帶步弓來轅由巡捕宫帶候本部院騐看發標臬司豐差人展假三天運司成候補道　馬蔣俱進見知縣周李獲同知蔣濟泰俱禀見王家琳禀知防軍局委估修清波門一帶城垣差署富陽縣華來省禀見卽辭候補縣秦耀奎自紹專丁來省禀知厘捐局委紹局文案差叩謝府經歴儲汝　禀謝海運保舉○一十三日二品銜湖北候補道程春藻辭行赴清江標下裏河水師右營副將銜儘先補用游擊吳在回辭行赴上海候補通判　　禀知派蘇差委吳式晸禀辭　瀏河　局候補縣李玉方禀知奉委前往常昭各縣查閱團練錢維崧禀辭回滸浦塘工縣丞郭潤畦禀知奉飭分蘇差委管帶飛雲輪船補用把總程筠禀知送韓道赴滬回○祭祀單八月初六日秋祭文廟初七日社稷壇神祗壇初九日風神均穿朝服同日祭龍神靈濟五龍神初十日劉猛將軍蘇公祠均穿蟒袍補服同日祭文昌太陽十二日武廟均穿朝服同日祭程公祠淮軍昭忠祠十三日昭忠祠韋白二公祠十四日吳太伯廟林公 
 
 

Page 5

 
 
祠均穿蟒袍補服同日祭吕祖師十五日火神穿朝服同日祭朱公祠十八日都城隍中州三賢祠言子祠十九日財帛使梁張二公祠紏察使况公祠二十二日徐公祠均穿蟒袍補服同日祭天后宫穿朝服二十五日張李周吉四公祠均穿蟒袍補服 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
