# 1882 - 215 - 4903331

 

Page 1

 
 
[招請繕寫書籍文人啓] [  點石齋主人啓]  
　　本齋現印各種書籍有應抄寫者有應緒修者諸君子丹鉛素擅不吝惠敎希卽惠然肯來潤筆當從豐致送此佈 
[聘請鴻儒] [  申報舘啓]  
　　本舘現欲請一司筆墨友人於作論作新聞外兼校對書籍如有願俯就者祈先繕時論二篇并將眞姓名及住處　　封固交至本帳房彚由館主人酌奪果是首屈一指當再修函敦請面議一切望勿託人說項并勿先移玉趾惠臨是所盼禱 
[繅絲三利說]  
　　余旣遊公平繅絲局見其規模恢廓布置周密機器靈捷歸而爲之記友人見而問余曰子言繅絲局之立法美備固已無懈可擊矣然其所以獲利者則終不敢必焉子能知其詳乎余曰他公司或在遠處或甚秘密不欲出以示人近來中國風氣大開竟有集成公司尙未見有眉目而股分業已飛漲者此其中之利弊固不可揣測而知卽或以意度之然亦不敢爲之决至於該公司則近在上海其動作皆係目覩其利弊不難一望而知初不待乎臆度也以鄙意言之該公司之利厥有三端請爲吾子一一陳之繅絲一業必須地方寛敞工作可以自如該公司前購地三十餘畆當其購進時每畆價銀不過一百七十兩現聞丈量該地竟有四十畝之多用以鑿池用以造屋更有餘地可以種桑種棉築路開溝無不措置裕如造屋旣多高大軒爽工作諸人皆得寛展舒暢便於作事而諸婦女并有下榻之處不至跋涉道塗或致爲他公司所羅致其地價若照近時核算每畆可值千金此其利之可必者一也繅絲端賴機器機器衆多則出絲快便今該公司現有機器百架不足爲多然其出絲則已精妙無匹每日每架約可出絲十二三兩計百架每日已可出絲一千二三百兩若續購機器不日可到則合計已有二百餘架再加以定造若干架統共竟有四百架之多以四百架機器通力合作每日可得絲四五千兩其利當更有無窮者已該公司目下所用之機器前有友人言及係購自浙省者聞前年梅回帥撫浙時擬教民以機器繅絲購就此機正待舉辦　意工作未興旋奉升調之命事遂中止其機器卽爲公平局所購得僅費七千金是其購機已較他人爲便宜則可知經辦局務者精明幹固早勝一籌將來續購之機當必不至吃虧此猶之開店者進貨旣得便宜資本自然節省其理固有彰明較著者已此利之可必者二也繅絲又必人手精熟工程周密乃爲可貴若機器多而積繭少則亦苦於無絲可出徒費人工設積繭雖多而作工者未能純熟則出絲亦不能多未免多有耗折亦非所宜今該公司每機每日可出絲十二三兩則人手之精熟可知樓上樓下棧房積繭至四五千担之多足以敷一歲繅機之用人無曠工工無棄物事可垂於永久機不失於毫厘而且雇工揀繭上等者自用以繅絲次等者運往外洋以求售其繭外之毛絲剝取以作棉綢之用又復人相爭購算無遺策百廢具舉此利之可必者三也有此三利而謂該公司有不蒸蒸日上者乎友人曰洵如子言該公司之利源直有可操之左劵顧何以近日市面各股分皆有漲價者而公平公司反寂無生色或有人謂該公司恐股分價漲則必有人踵行其事設又另招股分别集公司則利源反爲他人所奪夫是以故抑其價而不肯使之遽漲是說也吾嘗疑之蓋股分之價其漲跌非該公司所能主持此事全在人情人情以爲股分可靠則日見其漲人情以爲股分不可靠則日見其跌今該公司股分雖不見跌而初不甚漲或者非人情之所樂乎余曰是又不然子以市面之股分價論該公司是僅知其外而不知其中也無論該公司有無抑揚股分之權而第就股分之價以覘該公司之虚實終非的確之見鄙人以理勢揆之三利旣全一毫無憾初創如是日久可知竊以爲善於經營者　將有乘此股價未漲之時急爲購買以冀預操他日獲利之券者已不可爲該公司有股諸君先爲稱慶也哉 
[本舘自己接到電音]  
　　本舘於昨日接到在津友人專發電音到本舘有六月念三日上諭一道敬謹譯登○六月念三日奉上諭張樹聲奏知縣開報差徭不實據實叅劾一摺直隸安平縣知縣劉垂蔭於奏飭開報差徭確數膽敢添報差車至四十餘輛之多迨改按原數派辦復較舊章加泒京錢四百餘千實屬不恤民艱藐視功令劉垂蔭着卽行革職以示懲儆餘着照所議辦理該部知道欽此 
[倫敦電報]  
　　本月二十三日倫敦電報言英國兵船往守蘇彝士河該處本有阿拉比之兵見英兵至卽漸漸退去並不敢以一矢相加遺也又言阿拉比之前隊在郎末利地方現與英兵搆戰云 
[外洋雜聞]  
　　前日英公司輪船抵滬帶來外國新聞紙言中國前託德國斯答丁之五里岡船廠定造水雷船兩艘其製與德國所用之船一式又前在德國所造之定遠輪船刻下業已裝飾齊備五月初九日李丹崖欽使親至該船看騐將來駛行來華當與水雷船兩艘連檣而至也又云有華人六萬向在古巴現將回華意欲假道美國較爲便捷否則必須取道英國然後至華諸形不便但因美國禁阻華人恐被阻撓故先禀請美廷求爲假道而美廷竟未允准云又言暹羅與英國立約通商已歴年所而從未有暹使駐英現在暹廷深念兩國通好必藉使臣爲之聯絡故特簡某王爵前曾到過英國熟悉情形者命爲駐英公使國書業已備好不日該王爵將齎往英國矣又言美國火輪車自郎白郎出地方載客至紐約行經河干輪忽在鐵路中脫出以至翻入河内河水僅四尺許該車側入河中止斃三人傷二十人餘無大損亦云幸矣尤奇者前總統格蘭脫亦附此車時適在一煙室中吸煙室有小窗翻車時有人開窗援之以出一無損傷是眞所諠吉人天相也 
[捉獲盜魁]  
　　天津西人來信言前此津郡盜案尙無弋獲兹於六月十六日獲到三人該盜潜於人家屋上爲捕兵偵知將房屋圍住無可奔避始得就獲然該盜猶以爲雖獲無妨將來可由監中越獄迨旣獲之後業已加意看守恐兹三人未必能乘間兎脫也内有一人籍隸常州係屬盜魁諸盜皆奉其號令今已被獲殆其惡貫已盈歟 
[高麗信息]  
　　高麗仁川傳來信息云高國自與英美立妥條約後各國兵船陸續駛入境内共計有二十餘艘 
 
 

Page 2

 
 
或測量海道或察看商情一時彼來此往繹絡不絶聞各兵船抵境均與高民相安毫無爭侵之事各兵船主亦深悉高國民情除不食兵丁水手上岸外并免施放早晚升旗落旗等砲盖恐以驚高民也惟俄國兵船入境則公然耀武揚威并令兵丁不時上岸操練故高民不勝恐懼并有挈眷而避之者又五月間有英商數名由日本乘兵船往仁川港察看商務情形開該商抵境後逐日偕同船主各處相擇地勢以爲日後興立市面之計無如該處山勢重疉毫無平陽之處惟仁川漢城之間有地一塊雖屬平坦又迫於兩山之中山路危險往來運貨殊爲不易且相距海口太遠舍此則别無平陽矣在後該商查得近海邊有小港一條寛廣約十餘里水不甚深若用土石塡平將來是處可以互市然而工程浩大非可猝辦若各國齊心襄助或不難於施行現該商將此二處繪圖又往釜山元山等處查看矣又閱東報云高國與各國訂約之時一切交際未能深諳故有不明之處莫不請敎於日本花房公使盖公使在該國甚久爲人精明辦事週詳深得高國開化黨之心所以近來高廷亦深感公使之情不日遣使往日京致謝此意并請留公使連任俾得襄助該國外務云按此信係高國亂民未肇事之先所發若近日則又花樣一新矣 
[謠惑無端]  
　　吳中於本月念二日下午地震僅一秒鐘本亦無甚驚異詎外閴陡起謠言謂上海潮水大至洋塲平地水深八尺均被淹没一倡百和迨至次辰通城已無不遍傳皆謂此信由電逹蘇卽官塲亦多悮信且有訛爲海嘯者電報局各處探信友人踵接而至户限爲穿在局諸君送往迎來備極應酧之苦甚至有雇船來滬以探家屬音耗人心異常惶惑茶坊酒肆談者尤紛直至是日滬信到蘇衆喙始息是眞無端取閙矣 
[賭輸自縊]  
　　温州新河街眞君堂内供許眞君像廟由尼姑主持自上年勒令尼姑還俗所有庵内一切拆毁淨盡室爲之空詎上月念八早晨倐有一男人身穿白小衫褲赤足年約二十餘歲在彼懸梁自縊適有一人進廟看見當卽鳴保報官幸身畔留有字據開明住處名姓因賭博輸錢不能還家是以頓尋短見等語當經張邑尊檢驗收殮並着地保前赴伊家通知云 
[包討欠帳]  
　　永嘉張某性嗜洋煙好詞訟日與無賴爲伍在烟盤過癮故凡興詞涉訟坍倒閉歇以及滯票陳債他人討之無可如何者張必挺身包討近有八仙樓張新豐酒坊向欠大街寍遠酒坊洋一百餘元疉付子金己倍於母迄今張新豐家境拮据非特本洋不能償還卽利息亦有拖欠是以寍遠主姜某將此票交張托其索討上月二十八日張果身携煙具帶同類多人徑赴張新豐處坐索勢甚兇猛張新豐家内寡婦本多平日早悉張之利害是日男人均出避僅以寡婦抵對及至兩下吵閙諸寡婦齊將張圍住批頰掌嘴靡所不至致張之眼睛打傷現尙偃臥在張新豐家寂無一人代爲理息諺云一錢未得眼晴打黑斯言庶幾乎近焉 
[從寛發落]  
　　前報寍波老江橋上擺拆字攤之某甲被營兵威逼投江一案兹悉鄞縣朱邑尊將該兵提到訊明情由從寛發落止辦其索詐之罪杖數百枷一月發大門示衆人咸歎甲家忠厚不願終訟故該兵得邀寛典也 
[俄人越獄]  
　　有俄人在本國犯事經俄官議罪將是人充軍至黑龍江而該俄人又在軍所脫逃潛至上海俄官行文查捕迄未破獲詎該俄人至申後又因閙事被巡捕拘送俄國領事處領事查知舊案卽將是人發英國監牢寄禁擬待便輪派人送回本國聽候治罪而俄人在監思得一計於前日晚上將監中衣服扭接成繩復偷開監門盤上梯子由繩墜出牆外牆外適蘇州河由河而遁次日經監守者察知犯已脫逃卽通知中西各巡捕兠拿特未知其自何而逸無從追緝嗣有巡捕訪至蘇州河邊近處有一西婦曾見該犯在河洗衣備述諸狀巡捕乃各處追覓果將該犯獲到現已仍復收禁恐其再遁因多泒人役以看守云 
[萬壽恭祝]  
　　昨報列萬壽停公一節兹悉今日英會番員陳太守亦循例照會英領事知照捕房停解一日公事併歸於次日解訊盖本日黎明時本埠道憲以下文武印委諸員須咸集萬壽宫行禮敬謹申賀各衙門莫不停公一日也 
[台基復設]  
　　本埠台基最足壞人心術前奉憲諭查禁懲辦在案無如日久玩生前夜有一客至石路向慣開台基之某氏家囑代喚婦女某氏欣然思爲撮合以博媒貲孰知該客亦老於此道者因所喚數人皆不愜意以致大相爭論不知如何了結然皆可謂胆敢玩法者矣 
[拆拚夻烟]  
　　前夜下海浦正豐街後街居住之寍人名楊某者前充法界巡捕現已停歇因拚識之婦欲離異另適而楊拚此婦時約曾用法洋百餘元今見婦有此心勢難挽回一時忿極竟服洋烟自盡當經友人勸說灌救得不死而該婦尙有母同居二人見楊吞烟乘忙亂之中竟不顧而去此亦可爲好拚頭者誡矣 
[馬失前蹄]  
　　本埠新閘南首有小石橋一座是橋年久失修橋面係石條三塊已穿數孔昨晨有馬經過前蹄踏入孔中蹄遂折斷鮮血淋漓及經人將馬蹄拔出馬已臥不能行乃舁棄田野間第未知誰家所畜也 
[渡馬投江]  
　　本埠南市新碼頭於昨日傍晚時有浦東北蔡地方某武生甲乙兩人牽白馬兩匹喚渡過浦甫至中流一馬見風帆驚駭跳躍墜江經甲另雇渡船救援仍至浦東上岸該馬已奄奄一息不能行走矣 
[自縊遇救]  
　　本埠南市施家弄某店學徒年僅十二歲前晚十點餘鐘師命赴醬園買油在途被人撞跌瓶破油傾撞者逸去追赶無着回店恐師埋怨陡萌短見避往近處六家弄厠内用褲帶自縊幸遇丐者進坑覔睡見有一孩懸梁大駭狂呼救命左近鄰人聞聲赶赴將該徒救活送回代述各由師乃給錢謝丐亦云幸矣 
[同伴竊物]  
　　有陳春華者由天津趁海晏輪船來滬庽於泰陞客棧内同船來客史海清係湖北人在天津已同寓故與偕來於二十一日抵埠陳春華昨投法公堂稱被史竊去友人託寄家信一封内銀二十兩本藏袋内放在枕畔次日起來取袋覺有分兩不以爲意後失去紡綢長衫一件查在史之衣包内故將信查看則已被調換鉛條因報捕將史拘押解訊經翁太守研詰陳某復稱尙有借與史姓洋十二元及質之史海清則一槪不認供亦前後不符乃將泰陞棧夥傳到詰其兩客之事則惟稱見兩客爭閙後欲入捕房之際史有銀兩三包寄放帳房翁太守詰史所寄者若干答稱有銀三十二兩三錢而陳則惟失銀二十兩故着包探帶同兩造與該棧夥韓某前往平對數目再爲核辦 
[烟妓覔死]  
　　前日薄暮小東門外捕房送到烟妓一名於大自鳴鐘捕房該妓滿身血污云在浦灘投水經捕看見查其血污之由乃用刀自砍手指因不堪鴇母凌虐故求死也現由捕房送仁濟醫館敷治矣 
[少婦控案訊結]  
　　少婦控人一案經法公堂疉訊均已列報嗣又經某甲以陸處有會一股計洋三百二十元被妓收去此欵求爲追出及太守訊諸妓稱已收齊面交某甲而甲以其藏在隣家王姓米桶之中有傭婦趙洪氏眼見尙有洋五十元置買一婢被妓之母領去亦請追究太守着妓之母將孩交出并着甲交出証人方可再追會洋昨日訊期原被齊集趙洪氏領所買之十齡女孩名阿寳到案甲稱此女已由妓之母交出翁太守詢及趙洪氏何由得知洋銀藏於隣家米桶當送去時可曾眼見趙洪氏初稱當日會期曾問女東人可曾得采云未搖着後到隣人 
 
 

Page 3

 
 
王姓處米中撈着硬物就知是洋元翁太守駁以别家米桶爾何能伸手撈摸并何由預知洋在桶中實所不解趙洪氏復稱洋元雖未看見但是王姓家傭人陸娘姨向我說的太守謂皆是臆度之言旣有証人何不邀來甲答稱容再將陸娘姨呌到太守謂須連其東人一併邀來方可詰問甲唯唯太守卽將帶案之婢女阿寳交甲領去好爲撫養長大擇配完其終身倘有變賣及别樣情節一有所聞或被告發當惟爾自問甲領婢女退去太守謂妓現在一無所歸况前稱早己不願爲娼尙屬可嘉當送入善堂擇配所有物件細軟任憑帶去木器等交與保人檢點開帳卽交保人領去帳存捕房以便查核妓又稱母在滬地父柩未葬容緩入堂太守以配人後報答之日正長毋庸多言卽著送堂云 
[驗殮斃犯]  
　　昨報列拘押病故一節兹悉由陳太守函致莫邑尊請爲詣騐邑尊於薄暮時帶同仵作書役人等前往騐得王阿金因病復加痧症身死隨飭地保報堂棺殮發壇標記召認至太守曾飭地保查明王阿金有無親屬等因該地保隨問諸魯般殿司事據稱王係南匯人並非木匠皆未相識其肩牌也諒係當時木匠所雇殊難查考地保回禀故太守請縣騐殮也 
[賭棍滋事]  
　　昨日午後虹口一豫春茶館有數人將一寍人兇毆業經頭破血流猶聲言將伊拖至碼頭船上去種荷花種荷花者將人倒插入水也纔經拖下樓梯適被捕房包探看見卽獲住三人一名大抱來一名小抱來二人係嫡親弟兄又一名番如皆賭痞之類當將三人并受傷者一併解入捕房詢據受傷人訴稱與伊等在春陶園小茶館内賭錢我已輸去洋錢不少不願再來伊等知我身畔尙有錢洋故尋至一豫春誣我搶伊等洋錢希圖拆梢與理卽遭兇毆捕頭訊畢卽將所獲之三人管押明晨諒解公堂訊斷矣 
[兇毆判責]  
　　飯店夥陳春福與陳錫卿楊瑞雲奚坤寳交毆陳春福頭額打成一洞由巡捕拘住送案翁太守廉得各情飭將陳錫卿楊瑞雲各責八十板奚坤寳從寛開釋原告着自醫治 
[懲儆凶頑]  
　　前報法租界玉樓春茶館有相打一案因馬永廷受傷未經集訊現已漸愈昨日捕房將一起人送案翁太守以擅吃講茶本當罰洋十元姑念該茶館毁物已多從寛減罰洋五元事由王梅生起衅煙館内失物着王照賠並訪得王非安分之徒着再責二百板徐唐兩人各責三百板馬永廷身旣受傷從寛免責完案 
[英界公堂瑣案]  
　　包探陳阿九至英公堂稱有裘春元裁縫鋪報失衣服十餘件緝獲竊賊高三福搜出押票許多吊閱贓件係自鳴鐘洋傘衣服等件皆是粤婦毛氏金裕春等之失贓及究裘姓失贓據稱變賣與邵楊氏舊貨鋪中所得贓洋被王阿六拆梢去二元餘已用罄爲此傳齊人証一併送案請究裘稱所失之衣價值洋七元毛氏供失贓起到尙少銀表一只金稻贓已吊到請給領王阿六供並未向賊拆梢邵楊氏供收買衣服二件並不知是竊贓已經轉賣與人乞施恩高三福供認行竊被王拆梢及將裘姓衣服價賣與邵楊氏是實陳太守商之哲譒譯隨判高管押一年判王管押一月着邵楊氏賠洋七元給賞裘姓失物起案之件交各失主分别給領○昨據東洋車公所董事嚴益哉投英界公堂遞禀聲稱前因總巡平捕頭以東洋車夫皆不遵照工部局定章議令我等禀請出示蒙發諭單設立公所約束車夫今因工部局　章須騐車給照衆皆不願我等以定章難違囑令遵驗不料大半不服因此抱怨致公欵亦無從抽提故只得繳銷告示諭單卽將公所房屋退租理合禀明陳太守閱禀之下將告示諭單檢收存堂淮其退事云○六十三號華捕至公堂稱劉阿如雜貨店門口堆積簍柴是處係馬車住來不絶之處屢令搬遷而劉不依反肆辱駡與論被毆其母復出而帮子將我扭打致號衣鈕扣俱落因回禀捕頭添差往拘劉母子二人送案號衣呈閱劉阿如供並不敢毆捕實綠捕令搬移簍柴太遲捕欲毆我母故勸阻云劉氏供與子同陳太守隨飭罰劉阿如洋一元發充醫院經費完結○又有二華捕至公堂一稱吳阿二駕駛野鷄馬車有違工部局章送案請罰吳供以後不敢再犯乞恩一稱邱耕雲余得紀李阿元陸心壽等拖木料車過大橋横冲直撞于違工部局章程送案請究邱余李陸四人同供自後留神不敢任意拖駛求開恩陳太守隨判罰吳一洋邱耕雲等亦罰洋一元均撥充醫院費完結○巡捕解送在路爭毆之人請訊孫阿才供被岳阿明周蘭甫戴少雲等約往鬥牌我贏得洋五元停止岳等要我再賭不允致被扭打岳阿明等同供偶與鬥牌口角不敢相毆陳太守騐得孫阿才面受微傷先行斥釋岳阿明等一併押候過堂各笞八十板 
[常州義紳及典當錢莊助賑函]  
　　愼思堂來函云頃悉皖省被災情形深堪憫惻我等各具天良豈忍坐視矧皖屬隣省救灾恤隣理所宜然兹由敝處捐湊英洋二千一百元匯寄前來伏乞收入是荷○知名氏來函云皖省水災甚重凡有力者不可不各盡各心兹弟湊集英洋二千元寄上務懇附寄爲荷此欵係敝處典當錢莊所捐弟無分文在内斷不可攫人之功以爲已功吾兄寄去但言常州捐款至感至禱 
此次恊籌皖賑適江浙雨水過多實有自顧不暇之勢疉奉各處善士覆函不曰竊抱近憂則曰亦將待賑披閱之餘進退惟谷適接常州兩書脾胃爲之一醒謹登申報以備傳觀江浙多好善士典當錢莊何地蔑有倘亦有聞風興起者乎[  蘇電局桃塢同人附識]  
[西瓜助賑]  
　　今年夏行秋令食瓜曾恐招疾擬將年例瓜費以助賑捐倘蒙各紳商感發慈心亦願將此費酌送電報局轉解灾區誠益已濟人一舉兩得伏望同志慨允樂從則功德無涯也[  未留氏謹啓]  
[浙省撫轅抄]  
　　六月十八日試用同知桂冬榮禀知匣捐局委王店兼屠甸寺厘局叩謝顧璜通判王鼎新俱由京分發來省禀到○十九日題補台州同知鄧淵修禀知藩司札委先行署理叩謝桐鄉縣周禀見叩辭赴任並銷發審差候補布理問陸繼賢禀知軍需局委江蘇查硝磺差叩辭從九品陳喜由京騐看來省禀到○二十日紅示爲慶賀事恭照光緒八年六月二十八日恭逢皇上萬壽應行慶賀禮前準禮部咨欽奉懿旨着于六月二十六日預行慶賀禮等因欽遵在案兹届光緒八年六月二十六日預行慶賀之期是日五鼓齊集恭詣萬壽宫穿補褂掛朝珠行慶賀禮畢常服掛朝珠前三日後三日常服不掛朝珠不理刑名沈懋嘉禀知藩司委署慶元縣事禀見叩謝 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[窮極自縊]  
　　寍城南社壇橋李姓餅店門首於六月望首晚上縊死一人當時無人知覺迨次日黎明有販夫路過見卽驚呼有吳某聞聲啓視蓋縊者卽其妻弟毛某也毛自父死後游蕩無業雖有一兄不相通問時棲食於李處無如李亦窘甚自顧不暇焉能他及毛來時未免有冾淡之意不意竟自縊於其門也於是招其兄來將屍抬往兄之門首集資而棺殮云 
[署廣西臨桂縣知縣幼亦張秉銓司馬菊影詩分水邊月下燈前鏡裏]  
　　離披漸漸上闌干地白霜高緑作圑隔我風簾雙濁冷窺人秋水半潭寒傳神似托吟毫易寫照應摹畫本難好向東籬微醉後一枝幼作兩枝看多情不厭在柴門簇簇重重野色昏冷圃風欺秋有迹短籬霜剪月無痕蕭疎似寫幽人韵澹宕如招楚客魂正欲成三呼對酒白衣何處送凊尊淡交氣味我偏親是也非耶望不眞逸品當風標骨格冷香背月鬪精神消魂清照空中色遺貎陶潜劫後身别有形骸相賞外素心花對素心人廻廊人靜一聲鐘偶向燈前笑靨逢相對頓教清夜氣無言更覺淡秋容折來露葉看仍誤掃去霜華杳絶蹤宜倚屏風寫周昉讓他壽客伴高松○張幼亦司馬夫人邱綺蘭主人和章西風着意護闌干紫艷黃華併作圑老圃秋深人意淡疎籬霜冷夢魂寒芳姿誰識傳神易傲骨應憐入世難一樣風流偏兩種宜疎宜密耐君看半倚雕闌半倚門玲瓏搖弄趁黃昏映階月助三分色盈袖香招一縷痕對酒詩人工寫照捲簾倩女暗消魂迷離莫道春光好晚節誰知品更尊柴門偏覺靜中親幾處扶疎認未眞落落英華標骨格依依秋水見精神憐他寂寞忘形友生就孤高傲世身三徑未荒羡陶令歸來不作宦遊人寂寂簾櫳何處鐘尋花步月笑相逢秋光染出珊珊骨燈暈招來淡淡容捧出素心猶有迹描來粉本總無蹤重陽有約君須記歸隱何妨訪赤松○四川候補道壽出周德祚和章移來老圃向江于種出亭亭玉幾圑殘照西風人近遠櫓搖背指客清寒茞蘭近結同心易蒲柳思分晚卽難記得甘泉曾壽世世人莫作澤癯看三逕歸來自掩門無聊人去又黃昏一庭良友風篁韵滿地清陰荇藻痕籬畔白衣誰送酒樓頭紅袖漫消魂嫦娥自賞凌霜骨青女嬋娟莫競尊幽光難與俗緣親聊爲熒熒一貢眞照入素屏秋有影寫歸宵雅筆通神誰家錦帳燔羊宴獨照寒泉荐茗身寄語九微休送曙此花不是夜來人開奩人警早朝鐘石隱偏教覿面逢高士何心求藻鑑靜媛原自惜花容分明丹谷潭邊印彷彿鴻泥雪後蹤愧我年來蕭索甚一泓相對只孤松○廣西臬台崧駿和章菊花開徧曲江干秋色迷離露正圑未必有心矜骨傲不妨顧影見神寒雪泥借此留痕在水鏡應知寫照難老圃年年甘淡泊幾人題作畫圖看十丈塵飛不到門疏疏曲曲伴黃昏風前偶作横斜影月下時描淺淡痕小立徘徊看畫本無言搖落冷詩魂名花底事留芳躅曾醉淵明酒一尊幽居偕隱影形親小閣挑燈契性眞爲謝繁華空色相愛從寒瘦寫精神花分四照雙清跡香隔重簾半現身應與老梅同不睡夜深相對淡如人緑窻人靜聽疏鐘隔座名花一笑逢鏡裏圓靈憐瘦骨籬邊料峭淡秋容幾枝苔印如題畫一樣萍浮偶寄蹤漫道孤芳爭晚節歸來三徑伴青松○廣西前候補同知荔三景星和章解組歸來祿罷干擎樽對菊劈尖圑名花自有眞形在隱士難忘本相寒落落行蹤知豈易空空妙手畫應難淡濃深淺都休論好處權將兩美看春浪桃花舊繞門水邊籬菊又黃昏煙霞嘯傲波留影風景蕭疎鏡有痕也許雁鴻同印跡不招蜂蝶只消魂幽芳何在無三友待月重來更舉尊分明幻景亦相親詩爲言情更當眞瘦不求憐唯顧影寒容寄傲且凝神非空非色經霜品能顯能藏伴月身任是金颷吹不散只緣立地本如人黃花深處聽霜鐘悅有高人覔徑逢到眼果能空色相聳肩若爲比秋容香分桂子懷前度魁占梅花記後蹤吟到孤芳天氣晚愧無餘韵答長松○廣西經古山長庶吉士福卿周璜太史和章行吟倚徧玉闌干瞥見臨池菊影圑一抺秋容憑水鑒滿腔詩思爲花寒照來素豔凌波透寫到幽姿下筆難郤喜託根眞得地一枝分作兩枝看金颼瑟瑟掩重門月色花光暮未昏覆地陰濃秋有暈鋪茵霜冾淡留痕雪中漂渺飛鴻迹籬畔扶疎倩女魂相賞不須頭滿插嘉筵卜夜且開尊此花風味劇堪親永夜相依趣倍眞好借餘明開畫本頓教纎蕊助丰神焚膏細玩秋盈掬入座渾疑雪滿身欲訪梅妻添韵士不妨紙帳伴詩人曉夢驚回數漏鐘隔簾秋色鏡邊逢横陳未改經霜態背指分明　能容繪影幾曾疲屢照聞香無那笑浮蹤回思兆卜芙蓉日歸臥殊慚腹上松 
 
 
 

Page 10

 
 
   
 
 

Page 11

 
 
[光緒八年六月十六日京報全錄]  
　　宫門抄○諭旨兩道錄前○發抄旨四道○直督張奏關稅期滿徵收數目摺○又奏彚案請旌表摺○滇撫社奏委署府縣各缺片○太僕寺卿吳奏請遴員接統防營片○兼粤督裕奏爲請建坊片○直督張奏漕船進口查明免稅數目片○學政張奏爲科試考畢現在回省片○直督張奏爲先行叅革營哨官緣由片○六月十六日工部鴻臚寺廂黃旗值日無引見○童華謝署兵部左侍郎恩○吉昌謝授福建漳州府知府恩○夏家鎬續假十五日○倉塲奏漕船五日回空○召見軍機吉昌○發抄周恒　奏請將完解漕項之江西萬載令徐鳴皋開復處分奉旨着照所請該部知道欽此○又剿捕海匪朱振剛案内出力各員另核請奬奉旨吏部議奏單併發欽此○又交卸漕督篆務日期謝恩奉旨知道了欽此○慶裕奏接任漕運總督篆務日期並謝恩奉旨知道了欽此○○署直隸總督兼辦理通商事務大臣兩廣總督臣張樹聲跪奏爲天津鈔關一年期滿徵收正額盈餘額外盈餘有盈無絀恭摺仰祈聖鑒事竊據監督天津鈔關津海關道周馥詳稱天津關應徵正額銀四萬四百六十四兩銅斤水脚銀七千六百九十二兩二錢一分三厘盈餘銀二萬兩又隨徵科飯銀及本關經費銀一萬二千八百四十八兩六錢九分又應徵内務府額外盈餘銀一萬二千三百八十五兩八錢一分三厘前任津海關道鄭藻如自光緒七年五月十八日起至六月二十日交卸止徵收稅課銀六千一百七十二兩三錢該道自六月二十一日到任接徵起連閏扣至八年四月十七日期滿止共徵收稅課銀五萬八千五百二十六兩九錢六分三厘又浙江等省海運米船到津例免二成貨稅銀三萬一千七百八十八兩五分例應抵作正稅兩任合共實征免稅銀九萬六千四百八十七兩三錢一分三厘計正額盈餘及銅斤水脚部科飯銀本關經費内務府額外盈餘各項征足外溢征銀三千一百一兩五錢將徵收銀兩存俟批解等情具詳請奏前來臣查該道經徵本届關稅正額盈餘及額外盈餘均經徵足又溢餘銀三千一百餘兩洵屬稽徵得力除另行題咨外理合循例奏報伏乞皇太后皇上聖鑒敕部查照謹奏軍機大臣奉旨户部知道片併發欽此○○署直隸總督兩廣總督臣張樹聲跪奏爲續報直省節孝貞烈婦文彚案懇恩旌表恭摺仰祈聖鑒事竊查前據修志總局司道轉據各屬採訪節孝貞烈婦女業經四次奏請旌表聲明　由局彚辦與各屬隨時自行採訪者不同是以改題爲奏並免按名取結奉旨均着准其旌表禮部知道等因欽此欽遵仕案兹據修志總局司道詳稱光緒七年五月起又據各屬續行採訪節孝貞烈婦女沈邵氏等七百三十五人均屬合例該婦女等庭幃盡孝養之心刲肝療疾始終守靡他之志教子成人更有未亡抱痛願殉節以同歸遇變完貞遂捐軀而明志凡此閨門之間氣實爲宇宙之完人自應籲懇褎榮傳其姓氏仍循案改題爲奏免其按名取結謹彚造總册並開清單具詳前來臣覆核無異相應仰懇天恩俯准勅部將沈邵氏等七百三十五人照例旌表以闡幽光除將該婦女等姓氏守節年分册單咨部核辦外理合會同順天學政臣孫詒經恭摺具陳伏乞皇太后皇上聖鑒訓示謹奏軍機大臣奉旨均着交部照例旌表欽此○○杜瑞聯片再廣南府知府庭中杰撒省遺缺查有試用知府劉春霖穏練老成堪資表率堪以委署又查緬寍通判首成臺甄别革職遺缺查有補用同知直隸州何進賢氣質樸實堪以代理又建水縣知縣員缺緊要時有邊防軍務必須熟練之員方能得力查有新平縣知縣秦述先明練有爲堪以調署所遺新平縣知縣缺　以建水縣知縣丁鴻勳對調又順寍縣知縣鄧瑶據報丁憂現已另疏具題開缺應卽委員先行署理查有候補同知花城辦事勤奮堪以委署又署浪穹縣知縣伍懋　調省遺缺查有大挑試用知縣葉濬年强才裕堪以委署據藩臬兩司查明秦述先丁鴻勳各任内並無三叅限滿將届四叅之案先後會詳前來除分檄飭遵照外謹會同雲貴總督臣劉長佑附片具陳伏乞聖鑒謹奏軍機大臣奉旨知道了欽此○○吳大澂片再靖邊左路馬步三營皆由寍古塔各旗挑選兵丹頗有可造之材如果統領得人力圖整飭各營哨官亦鹽風氣轉移訓練數年悉成勁旅應就本省旗員中擇其守潔才明熟諳營務之人方足以資統率而肅戎伍查有頭品頂戴記名副都統博奇巴圖魯恊領德昌前經吉林將軍銘安奏派全營翼長並委總理邊防各軍營務處該員心地明白體恤民艱于營務地方事宜均能實力講求操守猶爲可信上年署理伯都訥副都統辦理裕如人言無間臣博訪輿論詳加考察實爲吉省不可多得之員擬卽咨明吉林將軍銘安暫調德昌接統靖邊左路馬步三營以資指臂之助是否有當謹附片密陳伏乞聖鑒謹奏軍機大臣奉旨知道了欽此○○裕寛片再廣東省於光緒六七兩年四五月間因積雨過多西北兩江潦水漲發各屬圍基多被冲决業經奴才於巡撫任内會同前督臣張樹聲先後奏明在案粤省圍基冋由圍内業户自行科捐修築惟三水縣属之長洲　一圍連年被决修費浩繁各業户田地失收雖勉自按畝起科而工費不敷尙鉅奴才與前督臣張樹聲以事關民瘼經卽委員前往會同該縣督飭圍總業户人等疏消積水計日興工一面勸諭地方紳富量力捐資以充經費隨據報於光緒七年十二月十九日興工至八年正月二十七日工竣計用工料銀五千六百餘兩而除各業户自行籌科外均係本處紳富所捐之項其中零星捐助爲數無幾者己由奴才酌給外奬惟籍隷三水縣之現署南韶連鎭篆務潮州鎭總兵鄭紹忠捐助該圍修費銀一千五百餘兩爲數最多又同時三水縣屬之新村大路梅㘵各圍亦俱被水冲决該總兵鄭紹忠復捐銀一千五百兩分給各圍以助興修合計先後所捐共銀三千餘兩奴才伏查定例士民人等捐修橋梁道路實於地方有裨益者捐銀至千兩以上請旨建坊給予樂善好施字樣等語該總兵鄭紹忠捐助各圍修費銀數至三千餘兩之多好義急公實於地方有益據廣東布政使姚覲元會同善後局司道詳請援例奏明請旨建坊前來合無仰懇天恩准其建坊給予樂善好施字樣以昭激勸之處出自逾格鴻慈奴才謹附片具陳伏乞聖鑒訓示此項工程係屬紳民捐辦應請免其造册報銷又廣東巡撫係奴才本任毋庸會銜合併陳明謹奏軍機大臣奉旨着照所請該部知道欽此○○張樹聲片再據津海關道周馥詳稱光緒八年江浙等省海運漕糧米船抵津遵奉定章每船准其載貨二成查明免稅計天津鈔關自三月初五日漕船進口起至四月十七日止共免徵二成貨稅銀三萬一千七百八十八兩五分等情除飭造册詳咨外伏乞聖鑒謹附片具奏奉旨覽欽此○○張百熙片再臣自正月十九日出省接考曹東臨萊青四府一州科試業已陸續考畢現在回省扃試南一切考試情形容俟事竣後再行專摺具奏所歴各屬地方均尙安謐麥秋亦一律收穫堪稱中稔足以上慰慈厪理合附片陳明伏乞聖鑒謹奏軍機大臣奉旨知道了欽此○○張樹聲片再本年二月文安縣疎防過客高立堂等行船被刧銀兩先經前督臣李鴻章勒限嚴緝嗣因日久紀　未獲臣已會同府尹將該縣殷謙奏叅議處在案旋據天津道詳報會同天津練軍緝獲葉慶和一名由道迭次研訊據供係滄州人曾在天津練軍當夫被革於本年二月十二日夜聽從寗河人韓五糾邀與天津人王振清楊五靜海人韓洛及同營革兵寗河人韓四天津王洛八行刧文安縣客船得臟俵分並在練軍當差之天津人張起發家聚齊張起發並未知情等語經臣勒限嚴飭該軍速將張起發等分别交出緝獲節據覆稱查無韓四王洛八張之發之名惟查革兵韓振恆王玉章哨長張齊發與葉慶和所供營吸住址適符王玉章係該營哨長王起林之子業將王玉章緝獲同王起林解交天津道訉辦韓振恆前已革退出營不知去向張齊發於軍糧城差次脫逃均俟獲到解訉聲明該軍於正月底赴永定河下游工作至三月間工竣回津等情具覆前來臣查革退兵夫葉慶和等夥謀爲盜雖原營官例無處分但張齊發係現充該軍前營右哨哨長據葉慶和供稱首夥均在張齊發家聚齊實與窩盜無異張齊發果未知情何以不敢到案該營哨官等雖因帶隊遠在工次惟事前旣無覺察事後又不迅速交出致令聞拿逃遁似此約束不嚴任意玩忽實爲向來所無未便以案未訉定稍涉緩待亟應先行懲創擬請旨將天津練軍前營左哨哨官兩江補用遊擊翁長林撤去哨官卽行革職前營營官記名提督何永盛暫行革職留營其統領官記名總兵黃金鑄由臣先記大過仍勒限一個月嚴飭該統領營官等將張齊發及革兵韓振恆設法拿獲解交天津道據實訉辦違則從嚴叅懲至張齋發係屬外委王玉章之父王起林亦係屬千總均卽予斥革並革去原充哨長差使王起林有無縱子爲匪亦卽歸案嚴訉澈究在逃之韓五王振清楊五韓洛等犯應仍飭文安縣及各犯籍嚴拿速獲勿得諉延所有文安縣刧案盜犯查有練軍兵弁在内先將營哨官叅辦緣由理合附片具陳伏乞聖鑒訓示謹奏軍機大臣奉旨着照所請該部知道欽此 
 
 

Page 12

 
 
   
 
