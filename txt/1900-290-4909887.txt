# 1900 - 290 - 4909887

 

Page 1

 
 
[禮延訪友] [  申報館主人啓]  
　　本館派赴紹興采訪友人現已别有高就如有鵝館文人鑑湖高士塾諳越中時事敦品勵學聞望素昭者乞書寄新聞 
數則以便致書延訂久殷鶴跂毋吝鴻音 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校警二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不可不備并請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[論創設鄉團之害]  
　　客或問於執筆人曰今者各省郡邑以時事多故創辦鄉團自保桑梓以子觀之有利乎抑有害乎執筆人曰害甚僕未見其利也客曰江浙之間梟匪充斥或聚賭抽頭或擄人勒贖或搶刼富室或要奪路人種種爲害何堪枚舉鄉民夜不安枕而又無法以除之禀知地方官則三五差役本非所敵不敢拘拿也報知緝捕營則梟匪多係柳營裁勇大半相識不肯力捕也大憲知其然於是令民間自籌經費舉辦團練與保甲相輔而行俾民間互相保衛自爲查緝梟匪旣無托足之處則閭閻不期其安而自安是但有利而並無所謂害也子何以謂害甚執筆人曰執筆人曰鄉團之害子旣未知僕且不憚詳述爲子一廣見聞乎客曰諾執筆人曰一害在餉項難籌必至騷擾百姓也夫鄉團經費使民自籌勢必捐之於各富户其稍知事理者知此舉爲保全身家而設固願踴躍捐輪而視錢若命性成吝嗇之富人祗圖目前之安不計意外之禍必致多方推諉掯不肯捐世間明白事理之人能有幾輩故紳董皆知集捐之不易而有創爲田捐之議以示均匀者其法每田一畝捐錢三四十文卽於上下忙銀及糧米上帶徵若邑中有田六七十萬畝卽可得錢二萬千左右置辦器械給發口糧雖不能久而已足供三四百人八九月之用籌欵不爲不巨且按畝攤捐田多則捐多田少則捐少法甚公允貧富皆不得而推似乎民間並無私議矣殊不知梟匪之所覬覦者在有田千畝或數千畝之富室耳若小康之家僅有田數十畝或二三百畝無殷富之名梟匪皆置而不顧劫物擄人之事無所用其隱憂而田捐一行不能獨抗轉爲所累未免不滿於心且一邑之田非盡邑中人之産業而鄉團則祗防一邑之境地因此他邑之人而有是邑之田者輙託詞於防衛不及不肯照捐官第責之地保而若輩方以爲正供已完此盡浮費有心抗拒地保亦無可如何况乎我朝厚德深仁永遠不准加賦煌煌祖訓誰敢不遵人心之固結不衰亦賴有此今田捐之法避加賦之名而有加賦之實恐民心將因此渙散而時局更有不堪問之慮矣一害在招集無賴轉致爲患也各鄉招募團勇大率每名日給錢一百五六十文至多亦不過二百文尙須自備飯食倘招外路客民則充是役者多係散兵游勇非特不能防患反恐與梟匪聨絡一氣朋比爲奸各鄉紳董因議不招客民而募土著然良民有田可耕否亦必有恒業卽使厚其口糧亦不肯應募爲勇矧僅日得一百五六十錢而肯名隷軍籍身蹈殺機乎若此則願爲團勇者卽使土著亦無非鄉間無賴與夫無業惰農而已平日旣不事家人生産橫行於鄉里之中一旦得充團勇斷不能安分守已或强取店鋪貨物或藉以報復私仇諸凡不法行爲皆爲意計中之所有甚且鄉間富室梟匪本未深知而若輩反與通同暗中送信縱令劫掠而托故於寡不敵衆致被脫逃更可慮者各處鄉團必有裁撤之一日不特裁撤後梟匪依舊橫行而若輩必更以無業可謀遂至入其羽黨是欲去梟匪而梟匪將愈盛也有此二人害僕是以言其不可行也客曰如子言將一任梟匪之肆無忌憚乎執筆人曰是又不然鄉團不必設梟匪必當除欲除梟匪有一極易之法其法惟何曰凡遇梟匪格殺弗論上憲以此八字示諭居民則鄉團不必設而梟匪已可决其無蹤矣客退乃記問答之語刊之報端 
[入陝紀程]  
　　漢口訪事友人云自聨軍入京皇太后皇上西幸長安行將宅鎬築豐建億萬年無疆之業鄂省壤地相接將來官紳商賈之趨赴新建都會者當必日盛月增兹查得由楚入秦計有水旱兩路旱路由汴鄂交界之信陽州取道河南自峽州直入潼關水道由漢口上遊經蔡甸沙陽襄陽老河口榖城均州鄖陽等處直趨陝西邊境舟行雖較便於陸然自均州而上水勢湍急行駛甚難亦未必果能便益也 
[疑團難破]  
　　兵部尙書啓大司馬秀由行在回京突被日兵圈禁一事前曾譯列報章兹者日本東京日日新聞云啓大司馬實被警務署所拘目下方幽諸一室併搜出兩次摺藏今特備錄全文其一曰爲叩謝天恩事八月二十一日由總理各國事務衙門寄到十四日内閣奉上諭載勛現在隨扈步經統領著敬信署理欽此奴才聞命之下不勝感激惟有矢愼矢勤頂戴厚恩於一切應辦事件竭力盡心奮勉辦理以副高厚鴻慈於萬一爲此具揩叩謝天恩伏乞皇太后皇上聖鑒謹奏其二曰爲奏聞事查京城戒嚴事在七月二十日夜内各國洋兵進城分占各旗地面奴才現傳詢各翼翼尉五營將官旋據各敖旗岱禀稱京城内外各 
壇雖有洋兵尙無大擾惟倉庫間有被𢰳内外城門亦多損壞暫難啓用衙署官廳均經洋兵分駐旗營官弁兵丁一時猶難傳集等情謹將大概情形先行奏聞俟和議略定洋兵撤退再行次第整頓詳細具奏至步軍統領印信合符令箭等件向來放步軍統領寓所今莊親王載勛扈從差次其印信等件未知移交何處合併陳明爲此奏聞謹奏本館按日人所禁者係啓大司馬而兩次摺件皆新簡步軍統領敬子帥所上摺中並無秘密之謀不知日人何以忽釀成疑獄且子帥於閏八月初四日奉旨補授已敬謹錄登上月初十日報端而摺中稱八月十四日奉諭署理情節亦尙不符一个悶葫蘆眞令人無從打破也 
[電飭赴任]  
　　金陵訪事友人云統領兩江督標親軍等營補授山西大同鎭總兵劉華軒鎭軍前奉上諭著帶親軍各營迅赴新任爰擇吉閏八月十二日拔隊登程旋忽遣丁詣督轅呈乞奏請病假三月督憲劉峴帥由電上 
 
 

Page 2

 
 
聞頃奉行在電傳硃諭大旨以國事糜爛如斯該總兵受恩深重天良具在豈容託辭患病著兩江總督立飭該總兵迅速率兵就道不准推諉遲延峴帥恭錄諭旨飭知鎭軍無論有無疾病星夜啓行鎭軍於二十一日束裝前往 
[莞城請兵]  
　　香港循環日報云東莞匪亂尙未敉平前數日縣主劉大令德恒馳禀到省略稱卑縣與歸善新安交界處有大帮會匪衆逾萬人現圖竄擾縣境兵力單薄恐難堵截請速發大兵等語刻下兼署兩廣總督德制軍已檄飭各武員馳往剿辦矣 
[鳩兹防務]  
　　蕪湖訪事友人云此間新募防軍兩營改爲振字選鋒概歸精健左營李葆林副戎統帶當七八月之交新軍初集散駐二街戱園等處旋卽度地棗樹園建築營壘誅茅結屋編竹爲籬經之營之近已工竣閏八月十五日下令遷入營中並由金陵督標借到嫺習操法之偏裨二十餘人每棚各一人朝夕訓練其振字營新勇三百名由徐遊戎鳳鳴管帶築營於城北順古墩同日移入不意副戎竭力籌防規模粗具忽接湘省珂鄉電訃驚悉太夫人鸞馭西歸因卽遣丁禀報上憲力辭一切差使俾得星夜奔喪蕪湖關道憲吳季卿觀察商之精建全軍徐統領以目下防務正當吃緊之際一再慰留一面合詞飛禀省憲請仿古時墨絰從戎故事飭令勉抑哀思給假二十七日就蕪寓治喪副戎遂於十七日開吊十八日家祭所有新募防軍連保衛左右兩營共計精壯一千四百名月需餉銀五千餘兩再加兩江調來之衡字一營月需餉銀三千兩合計每月共需八千餘金概由本埠紳商籌捐接濟原議一年爲期前此頭批商捐六萬餘金陸續支撥所餘已屬無多此後爲日方長續辦户捐尙無端緖觀察爲變通之計飭各營統帶遇有勇丁開革及請假回籍者忽再添補並淘汰老弱僅留七成精健三營向章勇丁食米由統領派員採辦每名月扣餉銀五錢九分給米四十二斤自七月朔起新餉每名三名二錢四分前統領改爲每名扣銀六錢四分所發之米又皆霉爛不堪致勇丁羣起鼓譟新統領徐壽之副戎有鑒於此將米折裁免改發足餉一時三軍之士歡聲若雷 
[票匪成禽]  
　　漢口訪事友人云前月二十四日午前漢口喬口河中有一糧船過卡騐票船面滿載芝麻雜糧卡役查見船底藏有火藥軍械於是加意嚴搜搜出富有票逆據立呼巡河砲艇勇丁將船中甲乙丙三匪擒獲解送夏口廳署廳尊陳少石司馬略加推鞫卽飭押解渡江禀請上憲核辦 
[渠魁授首]  
　　蕪湖訪事友人云今秋大通裕溪匪警迭告蕪湖亦有康梁逆黨郭懷松王忠等匪首散放富有匪票誘人入會謀爲不軌當七月十七日之夜謀亂未成次日卽改向距城南二十五里之白馬山嘯聚醜類千餘名約期起事先破南陵次攻蕪湖幸天奪其魄經蕪湖城守各營管帶偵悉星夜帶兵往剿拿獲匪黨七名起出僞印一方逆黨名册一本解經道憲吳季卿觀察督委讞員某君先後訊明正法其供詞及册載均以郭懷松爲總頭目王忠爲僞軍師當夜訊知其事卽密派文武員弁督勇搜緝若輩已聞風遠颺遂於二十二日高懸重賞能獲郭匪者賞洋銀三百元獲王吳二匪者各賞二百元防軍統領李葆林副戎初派縣丞程二尹慶曾偕選鋒哨弁張君帶線赴滬悉心偵訪知郭已東渡扶桑料難弋獲因卽遄返僅留差弁朱君錫五守緝餘逆繼悉郭匪有回華消息急乘舟而往果於閏八月二十四日午後在上海小東門外拿獲密禀上海縣汪瑤庭大令派差薛貴押上寳華輪船二十六日解抵蕪湖預由選鋒營隊伍在碼頭守候先解至營略加研詰然後解送道轅觀察札委蕪湖縣陳大令會同讞局委員婁叅軍推鞫至六點鐘之久次日續訊明確至亭午時傳令城守營胡千戎派兵擁至道署照牆外斬决聞郭匪橫行蕪地已歴年所自恃爲兩江督標陳某妻舅時而藍頂花翎招摇過市時而陰謀詭計聚賭騙財受其害者已指不勝屈曾經前保甲總巡陳晴溪叅軍重笞八百板此次與康逆聨絡一氣頗悉其中底藴供述甚詳不稍隱諱並謂由蕪脫逃後卽隻身赴日本由梁啓超留住淸議報館因念康逆所給僞印業已遺失不能蓋用訪知同黨王忠在香港爲逆黨司理筆札擬往依之不料道出上海遽爾成擒又稱沿江同受康逆印信者尙有四十餘人刻下觀察面諭副戎設法搜緝務獲嚴懲亦除惡務盡之道也 
[惠州匪亂]  
　　廣東惠州府屬土匪不靖焚毁教堂已登本月初一日報牘兹接廣州訪事友人來函云此股土匪揭竿肇亂之處與東莞毗連距府城約三十里城内有陸路提督衙門爲鄧軍門駐節之所軍門聞報卽令閉城搜捕無奈匪衆共有八九千人勢甚猖獗而軍門所部僅三四百人力難抵禦致遭敗衂某日電請省憲調派大軍兼署督憲德靜帥准之立派水陸勇丁三千人馳往肋剿聞已與賊接戰數次大挫賊鋒大約小醜跳梁不難立時剿滅也 
[順德閙教]  
　　廣州訪事友人云順德縣屬平安地方土民滋擾教堂教士以房屋被毁投控縣署索賠洋銀三十萬元縣主某大令竭力爭辯告以本縣定將所毁教堂及民屋若干責令附近各鄉民照式修復至所失財物無從查核碍難如數賠償刻下教士尙未允從不知將來如何了結也 
[嚴飭緝盜]  
　　廣州訪事友人云新簡雲南副考官吳太史銓萃籍隸粤東現因鄉試改期請假遄回珂里目擊盜匪肆橫具禀督轅請飭一體嚴緝以安閭閻兼署兩廣總督德靜帥批示曰查新會武叅將帶有自募及靖勇三百名原令辦新會鶴山兩縣赤溪黃副將帶有新舊勇六百名專辦新寗及恩開三縣順德劉副將帶有南順靖海勇四百名兵力不謂不厚均係專司緝捕何以一任該匪等打單劫掠猖獗至此該協營所司何事將何以副委任仰按察司卽飭會同緝捕總局分移各協督飭弁勇務將所列各匪設法捕拿速獲解究具報毋得延縱致于未便等因想從此捕務或當稍稍整頓矣 
[輪船被劫]  
　　香港循環日報云巨福洋行𥒚州輪船於上月十九日由廣州灣開至香港途次赤磡有盜匪六人扮作工匠附船船中代理人查得所携皆攻木之器並無軍械不之疑也詎料駛至網州洋突有拖漁船一艘迎面而來六匪見之卽分持斧鑿一躍而出將船中人驅登船面闌入管駕房内搶取洋槍時拖船已泊近船旁數匪躍過船上先將一水手擲入海中旋又刃斃水手火夫各一名砍傷執事者五人買辦與焉餘人畏其兇暴不敢抗拒任其將銀物搜劫一空事後查檢計共失洋銀三萬餘圓遂於二十一日駛回報官請緝 
[守邊防匪] 　 
　　香港循環日報登九龍友人來信云廣東水師提督何軍門現方駐紥深圳因候新勇二千名至自虎門然後帶赴前敵勦匪也匪黨現已聚至三千名欲向北方進發香港緝捕英官梅君督帶兵丁駐守新界以防若輩輕越雷池 
[巡捕釀命]  
　　姑蘇訪事友人云上月二十六日下午閶門外新築馬路中有一馬車正在往來馳驟之際馬忽脫韁四蹄風入奔駛絶塵十一號巡街華捕見之將馬拽住旋用木棍將馬夫某甲肆意亂毆以致因傷殞命巡捕頭鄂爾生聞之知已釀成禍端立卽將此捕送至縣署禀請照例重懲　 
[盜案已破]  
　　松江訪事人云南門外打鐵橋民人薛阿寳家於上月十九日被盜刼去大小皮箱十餘口所値不資報請婁縣主屈吉士大令履勘屬實勒捕嚴緝兹已在滬緝獲盜匪左姓解歸郡城禀知大令嚴禁候辦 
[潯城火警]  
　　九江訪事人云上月二十五日之夜八點鐘時西門内張福泰棉花店因有人吸水烟悞吹烟灰於花絨内頃刻火𦦨上炎幾成燎原之勢幸街鄰齊集極力汲水狂澆得卽熄滅 
[甬上官塲紀事]  
　　寍波訪事友人來函云日前駐紥寗波各營在内外教塲操演以備提道兩憲會閱○嚴把戎永昌勇于捕盜破案甚 
 
 

Page 3

 
 
多匪黨懷恨已久日前浙江提督余瑞廷軍門飭把戎督率勇丁捕盜行至奉化縣境拆開嶺忽被盜擄去○鄞縣徐蓉齋大令現將所招民團訓練成軍禀請提道二憲添派寍防營勇擬帶往三山市岙一帶拿獲盜匪 
[禾郡官塲紀事]  
　　嘉興訪事人云府尊宗太守於上月二十日乘舟赴省小住五日卽命駕回轅○上月某日新任乍浦海防同知夏司馬由省乘舟至郡詣各當道處拜會翌日卽解維赴乍至何日接印刻尙未悉其詳○浙西内河水陸各軍統領費協戎向駐禾郡日前赴南潯等處沿途察勘防軍並須赴省公幹 
[潯郡官塲紀事]  
　　九江訪事人云上月某日總理九江營務處及團練事宜兼統定字營孫詞臣觀察因公赴省謁見正任江西巡撫調任江蘇巡撫松鶴齡大中丞禀商要務○德化縣應莘臣明府自奉上憲調署鄱陽之信卽日交卸篆務擇吉履新○上月二十四日長江水帥湖口鎭總兵李鎭軍因公至潯龍開河汛守備倪瑞廷守戎率領千把外委恭申迎迓鎭軍入城後卽赴鎭道府縣各署拜謁如儀○上月某日九江關道憲明華亭觀察札委候選縣丞舒二尹襄辦九江新關稅務二尹奉札後已於某日到差視事矣 
[白下官塲紀事]  
　　金陵訪事友來函云兩江督憲劉峴帥前於兩宮西幸長安之日欽奉上諭著會同湖廣總督張香帥轉飭駐紥淸江辦理北路轉運事宜之惲莘耘方伯迅將糧臺移至漢口因卽飛飭方伯遵照辦理方伯接奉憲檄電達各處支應局暫行停解一面率同司員束裝赴省閏八月某日行抵白門詣督轅禀見面陳要公旋卽禀辭赴鄂○長江水師提督黃芍巖宮保駐節京口分出部下各軍屯紥江陰鎭江各要隘自北氛不靖卽准兩江總督劉峴帥飛咨嚴密設防數月以來並未稍懈日前峴帥又電咨宮保以現在北方和議未决長江防務尙難解嚴請將沿江要隘加緊嚴防 
[漢水明珠]  
　　湖北蘄州教案前已疉紀報端兹得漢口訪事友人來信云此案係教中人與教中人涉訟官爲訊理各執一詞省憲業已委任觀察前往查辦矣○客有自岳州至漢者述及彼處市面尙覺安靜惟稅項短絀城陵磯一帶碼頭尙未開工亦可見商務之江河日下矣○湖北臬司孟志靑廉訪因病出缺督撫憲擬委漢黃德道岑馥莊觀察升署嗣以觀察方辦理交涉事宜不能遽易生手故改委扎鳳池觀察暫署 
[上海官塲紀事]  
　　昨日松海防同知劉乙笙司馬曁駐紥本邑日暉港之督標安字營統領顔梓琴鎭軍先後命駕至上海縣署拜會縣主汪瑤庭大令商談要公良久而别○每届冬令省中大憲例必派員赴各州縣抽查保甲事宜本届署江蘇臬司朱竹石廉訪特委候補知縣吳大令季芳來申大令奉委後已於昨日乘舟抵埠旋卽命駕至上海縣署拜會縣主汪瑤庭大令大令接見之下欵以盛筵想不日卽須赴各鄉鎭逐一稽察也 
[暫緩赴省]  
　　昨報登英美租界讞員翁笠漁直刺奉藩憲陸春江方伯牌示飭赴陽湖縣新任直刺遂擇於昨日晉省嗣因尙有公事故須從緩啓行也 
[樂育英才]  
　　近有美國商人在本埠設立華童成材會教育中國子弟習學西文經美總領事古衲君照會蘇松太兵備道余晉珊觀察核准施行觀察嘉之許助銀二百兩以贊其成 
[德兵續至]  
　　昨日午前有德國運兵船一艘滿載兵士數百名至滬停泊虹口公和祥馬頭旋卽登岸迤邐至英租界泥城外駐紥藉以保護各商 
[印兵操演]  
　　昨日淸晨七點鐘時駐紥梵王渡之印度兵約五百名由帶兵官率領至泥城橋畔跑馬塲操演步伐迨操畢收隊回營已鐘鳴九下矣 
[西員下窆]  
　　昨日英公司輪船由天津駛抵本埠載有呂宋某兵弁屍身旋卽舁之登岸由南京路迤西至八仙橋外國墳山安葬沿途擁以西兵觀者頗衆 
[公廨停訊]  
　　昨晨英美租界公廨輪應曰繙譯會訊之期因白君别有要公遂咨會公堂暫停讞政 
[欠租獲究]  
　　王徐氏賃居十六鋪洪昇馬頭閔行救生局房屋積欠租金二百餘千前經董事施某投上海縣署控請究追縣主汪瑤庭大令研訊之下著交保淸理並將屋從速遷讓迤今日久侬然置若罔聞施董因復函致大令卽飭差將氏子王喜生拘獲看管候訊 
[女童待領]  
　　女童潘顧海出外購物迷失歸途躑躅道旁嚶嚶啜泣三百二十七號華捕見之挈入英界捕房捕頭令送公堂請讞員翁笠漁直刺懸示招認 
[英美租界公廨紀事]  
　　英商通和洋行投該管領事控周文邦借銀欠息延不淸還由領事函致讞員翁笠漁直刺飭差提訊周聞風逃匿差役卽將其子壽福卽秀福於昨日提到禀知直刺奉諭押候訊核○日前楊祝三控李美均以棧單押銀久延不理經讞員翁直刺訊供限理尙有與李拆股之謝燕章昨由法界公堂解送至案直刺亦命押候訊辦○朱金生貧病交加倒臥路側爲五百三十號巡街捕所見送請安挿直刺命送棲流公所醫養○丐婦陳高氏在途乞食三百二十七號巡街捕見之拘解請究直刺亦命送棲流公所留養 
[救濟善會第二批解欵聲明]  
　　本善會前承同志劉鐵雲觀察助墊鉅欵今觀察携同隨員附輪北上分設慈善會以期相輔而行廣爲保護並非分道揚鑣也昨又蒙募到程君若水規元五千兩又向本善會劃還前墊規元二千兩湊合兌洋一萬元帶往京津分頭援救卽作爲本善會第二批解欵以後諸大善士願肋慈善會欵亦由本善會經收製付收條爲憑俟集有成數卽當彚解災區理合聲明所望四方俊傑不分畛域慷慨樂輸是則本善會所望雲叩禱者爾[  上海慶順里救濟善會陸樹藩炳南丁紹芬等謹誌]  
[申報館恊振所經收救濟善會捐欵閏八月十六日至二十九日止第三次淸單]  
　　十六日隱名氏洋二百元存心堂政大源局來洋廿元節轅互羡氏恊興局來洋三元○十七日無名氏小洋六角滴水氏銅洋四元粒粟氏銅洋四元無力氏小洋十角陸稿荐萼亭洋五元○十八日忠恕堂曾求小兒赤眼速愈洋六元○十九日金沙無名氏福興潤局來銅洋五元汪國桂求再弟小女病速愈洋十元求保人口平安室洋四十元王惕齋洋三元杭州仁義堂洋二元高靖記洋一元高炎記洋五角王少齋洋五角謙益堂大錢十千○二十日隱名氏洋二元戒滿齋洋十元復繳册子洋一元山左無名氏北洋一元申江隱名氏洋一元源昌號味雪居主洋一元小洋十四角徽州符子純查益三洋三元○廿一日不書名酬愿感應篇洋十元擇急需振處子洋十元○廿二日無名氏洋二元吳興皓叟黎里全盛局來洋六元隱名氏洋一元詠花館女史洋二元晚宜樓洋十元味經堂洋一元繼先居士洋三十元又救急丹五十錠力不從心氏銅洋三元王松記求頭病速愈金華恊興局來洋十元王戴陽求平安免災洋一百元○廿三日江西袁竹平交來元善堂洋一百元又寳善堂洋一百又省南堂洋一百元又延壽堂洋一百元無名氏洋五元無名氏洋五元南通州金沙塲保安氏英洋十九元花洋一元惟善堂姚洋二十元句容朱階平洋十元馬蘭生十户小洋廿角胡稚梅洋一元小洋十五角○廿四日戴元章求病速愈洋二元東昌裕洋二元隱名氏爲故母求福樂洋五十元揚州楊四知堂爲亡妻了願洋六元補樓主人六户小洋十二角○廿五日吳天成十三户英洋六元花洋五元銅洋四元小洋廿二角吳洪氏洋十元○廿六日大豐洋布號一元樂善堂陳洋一元平江居士洋五元大豐洋布號洋一元樂善堂陳洋一元○廿七日張吉炳爲故母楊孺人邀福洋五元計垣氏求免病災洋四元張維寅洋一元○廿八日吳淞不立名銅洋八元隱名氏銅洋一元湖州無名氏花洋五元韓景文松江全盛局來洋四元○二十九日淮安王謙記政大源局來洋廿元鎭江無名氏廿四户龍洋三十元隱名氏洋中元不留名金小洋五角雷蘭繞洋一元陳晚香洋一元九江體仁堂萬潤瑞交來洋十五元總薪收英洋一千一百世二元小洋一百另四角銅洋二十九元大錢十千文 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[匪棍攫銀]  
　　前晚南市楊家渡馬頭鼎和米店主某甲在北市收得洋銀三百餘元携之回家行至十六鋪橋時甫更魚初躍卽有短褐不完者四五人相隨至揭普豐會館後面黑暗中乘甲不備突持木棍當頭猛擊復上前扭住攫取所携之洋銀甲堅持不放大聲號呼若輩始一哄而散 
[碾傷類誌]  
　　寍波人周榮昌向在浦東爛泥渡茂生帋烟公司内充當小工前日午後正在工作之際偶不留意致被機器將兩指碾傷血液淋漓痛不可忍旋由廠中執事人舁送歸家延醫敷治不知能免殘廢否○前日北泥城橋永茂紡紗廠管機器人蔣同昌偶不留心被機器軋傷脚踝血肉模糊痛苦難忍經同伴舁送仁濟醫院療治醫生謂傷勢頗重雖性命無碍恐難免於殘廢矣 
[上海縣署瑣案]  
　　昨有張巧福者禀稱父親兆和將墳地出售於担文律師而以骨殖遷葬於寳山縣境指江廟西首遠族張考山張友全二人覬覦地價洋銀砌詞投控案下父親被拘後尙有未葬遺骸十一具置諸上處草屋中前日被張等串同地保黃掌全卽阿大糾合二十餘人將遺骨盡行攫去不知是何居心求請提究縣主汪瑤庭大令以此案前經履勘屬實諭候查案批示○前者英界公堂移送施王氏控木匠應子香毆失伊子經縣主汪大令訊供收押兹由應之友人在虹口某木作將施王氏之子阿大尋獲送案前晚汪大令得訊施王氏供寗波人兒子阿大在應處習業被應勒令賠償碎物不遂任情毆打致兒子逃出今旣蒙追獲惟求給領應供向在鐵馬路開設木作刻已閉歇施阿大於去年九月由伊叔祖薦來習業小的因其疲玩偶加訓飭並無毆打情事現幸友人代爲尋獲求恩開釋施阿大供年十四歲因師父不給飲食時遭毆打是以私逃在外大令申斥數語判施王氏領回嚴加管束○前日江北人夏興廣偕媳夏黃氏投縣喊寃汪大令提訊之下夏供兒子夏德喜與康某同在虹口公和祥碼頭當某輸船裝貨工頭七月十七日康所用小工某甲欲竊洋人銀對時表等物經兒子見而喝阻康遂因此挾恨揚言必欲痛毆洩憤至八月申又向兒子借洋銀十元不遂所願怨恨益深兒子恐遭毒手避匿南市一月有餘今小的因病遣人促歸曾不逾時康已率衆蜂擁而來肆行兇橫小的與媳婦向前勸解亦被毆擊康尙揑詞告知包探朱阿高將兒子拘入捕房解送英美租界公堂訊押爲此情急求賜移提秉公訊斷以雪寃誣其媳夏黃氏供語相同大令諭曰此案旣由英美租界公堂訊理爾等可自行投案候訊 
[上海巡局紀事]  
　　前晚黃昏時滕仁裕祝明芳等三人聨袂至南市外鹹瓜街南新泰酒店内沽飲偶與酒家傭口角攘臂直前扭而毆擊店主急遣人投十六鋪巡防北局控訴局員文韻松二尹立飭勇甲往拘到局著押候查明實情禀候核示○前晚輪應二十三七鋪巡防局會哨之期届時十六鋪南北中三巡局委員均次第戾止邱盛兩局員殷勤延入欵以茗點良久而出分道繞往各叚嚴密梭巡○南市民記水果行夥周某今春倩附近整容匠夏文卿介紹價買本城邑廟門首某鐵絲攤上之女名秋來者爲婢事後女母時時向周滋擾周曾控諸十六鋪巡防申局局員已研訊斷結矣詎邇來又向周婪索洋銀不遂將女挾之而去周情急訴知地甲轉禀局員請爲究問 
[法租界公堂瑣案]  
　　西人寳納寓法界密采里西客寓代人販賣鐘表近被英界棋盤街裕源恒慶昌祥勝威三家積次貨欵洋銀四千六百餘元遂投該管領事署控追領事咨照法讞員杜大令提訊適裕源恒店主蔣文明在英美租界公堂另案被控因將店夥金吉屏帶回捕房昨禮拜二堂期西人投案伸訴金吉屏供在裕源恒爲夥進出貨欵皆由店主經理請提訊究大令與費繙譯會商之下著將金吉屏暫押候備文移提店主蔣文明到案再核○天津人田儀臣在法界大馬路開設織帶店店夥田阿寳竊取店中洋銀一百五十元兌換金戒指二枚餘洋在某花烟館任情揮霍包探視其形跡可疑拘入捕房盤詰供認不諱昨日傳同店主解案請訊阿寳供竊洋屬實除兌金戒指二枚値洋二十二元七角及呈案之小洋數十角外其餘均在花烟館内用罄求宥田儀臣供尙有親串寄存之嵌寳金戒指二枚亦被竊去請爲嚴追大令著將呈案各贓先行給領田阿寳著押候嚴比○日前滬北某絲棧雇小車夫顧厚卿裝載絲頭十餘包送至某處行至中途將絲頭私售與婦人唐陳氏由棧中執事投報捕房飭探查獲人贓昨日堂期包探將顧與唐陳氏一并解案請訊大令以原告尙未到案無從質訊判將唐陳氏交保顧押候原告到案再核○張和春禀稱在八仙橋某羊行爲夥有張永生者竊取湖羊十一頭報捕查獲認竊不諱并稱贓寄滬北眞如鎭地方求請吊贓給領大令著押候吊到原贓再行核辦○王庚生禀稱在小東門外同和昌烟間爲夥被陸阿寳竊去烟槍一枝拘案請追陸供認所竊之贓藏在董家渡家内大令判責二百板押候吊到原贓再行核辦○包探禀稱積竊徐阿毛迭次犯案前日又圖竊物爲包探拘獲反被拒捕逞兇解請重辦大令著押候笞責二百板○包探禀稱積竊李成山竊取鄉人布二疋烏木筷數把拘獲人贓傳同失主解案請辦大令判責四百板贓還失主○包　禀稱竊賊胡茂和前竊寳興里某姓家金器及書籍等物報捕查獲解案請辦大令判責四百板○包探禀稱竊賊朱順林甫經釋出又竊取吳瑞生家馬甲一件拘獲人贓送案請辦大令判責二百板 
[美租界捕房紀事]  
　　昨日小工顧齊三楊海榮吳阿榮串竊揚子路馬頭某棧房内所儲之東洋茶碗一箱爲管門人某甲拘獲送入捕房捕頭令押候解送公堂禀請讞員翁笠漁直刺訊辦○昨晨積竊黃鏡淸混入靶子路王順記木作行竊紅木數方適爲包探劉光震所見拘入捕房捕頭令押候解送公堂禀請究辦○北四川路第四十二號門牌粤人某姓家被賊竊去報時鐘等物當卽開前失單投報捕房請爲查緝捕頭允之○昨日考子路工部局所建病房内押犯洪和尙因病身死當卽報知捕頭令傳是圖地保查明有無屍屬在滬然後備棺收殮 
[助情殷]  
　　救濟善會昨蒙申報館席子佩翁由協振所交來第二次代收捐欵計錢十千文洋一千零六十一元日本銅洋二十九元小洋八十六角又黃藴記助洋一百元無名氏一百元崔學田求母病全愈三十元銜花館主爲亡室奚氏資冥福五十元求必應齋求夫婦病愈得男二十元鎭江王季棠觀察六十元芸芳女史十元本善會敬領之下感佩交深惟願求病者早占勿藥求子者早慶弄璋作善降祥可操左劵豈獨百萬災黎同聲感激而已哉[  上海慶順里救濟善會陸樹藩潘炳南丁紹芬等謹誌]  
 
 
 

Page 10

 
 
   
 
