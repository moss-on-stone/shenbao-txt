# 1891 - 340 - 4906699

 

Page 1

 
 
[新印左文襄奏議繡像三國演義出售] [  圖書集戚局啓]  
　　二書俱用本局新式鉛字印成校對裝潢並皆佳妙夫文襄公中興碩輔奇才偉略並世無雙其條陳赭寇之披猖敷奏官軍之犀利老謀勝算實堪嫓美武侯披閱之餘猶如見公生平事業焉三國演義原本正史義正辭嚴扶正統而斥奸雄足令人心目俱快而又卷首冠以繡像每回吏倩名手繪圖書中行列井然圈點精妙茶餘飯後實堪消遣閒情計奏疏每部二十本碼洋四元演義連紅木夾板每部十二本碼洋兩元請移玉至本埠申報舘或申昌書室選購各外埠則購自申昌及賣申報人均無不可 
[論英國工製造以致富近日多仿華製以與中國爭利而華民生業漸微]  
　　余前論中國物產甚富宜開設製造學堂以教予弟而謀富强收回洋商所奪之利此固探原之論不如此則不足以敵其朘削也近數十年來泰西商務英國最精亦惟英國最廣其荒遠之處商力不能達者以兵力達之如印度澳大利亞加拿他皆爲英國外府土地肥沃物產豐盈顧有材料而無工作興無材料等英廷遂於藝術之間孜孜講求惟恐不當初時尙用人力近自機器一行遂以輪機代工成物愈多糜工愈少製料愈精如洋布羽呢鐘表五金器皿及玻璃油皂針鈕一切日用之物靡不以機器成之除本國所用外大都販運出口材料不足則購自他方製成物件再販售遠方以謀什一之利英商之售於中華者以洋布爲大宗其棉花皆購自美邦載回國中織成布疋運入中華獲利尙饒則其工作之勤可知矣邇來心計益工皆能倣效華製其所成之物甚有勝於華人者且價值極廉精美可喜華人以其用合而質良爭相購致於是利藪爲之一宏不惟此也中外人情皆厭故而喜新好奇而惡劣一見新奇之物以爲目所未見耳所未聞不惜傾囊以求必得卽以洋布洋傘洋燈三物而論洋布花樣牌號初行其價必昻購者必衆此牌旣舊又易新牌而舊牌遂視若平常無奇矣洋傘初來中國用者甚少今則各處通行窮鄉僻壤中皆知購買甚有以此爲送人之禮者一至夏日街衢行路之人幾於人各一傘其物以綢製鋼骨牙柄者爲上每柄須洋五六元佳者十餘元劣者以洋布製之木柄鐵骨不甚耐用每柄靑蚨數百翼足矣洋燈初行時尙無外罩人恐釀禍用者無多後則用一粒珠或紙罩皮罩用者漸衆今則皆以磁罩保險燈爲上厥價甚昻較平常洋燈不啻數倍夫洋布一行而中國織女抛梭機婦斷杼矣洋傘一行而中國油紙布傘銷路大滯用之者皆以鄉曲傖父目之矣洋燈一行而中國燈油頗爲不便銀蠟千枝相形見絀矣卽此三事其利已爲西人所奪其餘被奪之利何可勝言故以大局而論英國日見富强中國日見貧弱加以性喜浮華偷安遊惰工輟其業農廢其耕十室九空一遇荒歉無收飢寒可以立至十餘年來晉豫齊魯順直偏災民之委溝壑者不知凡幾此卽財竭民窮之一證也爲今之計欲求國强先求民富富民爲本强國爲末若但事廣電綫通鐵路修兵甲設砲臺造器械整軍經武而於富民之本不爲講求猶導河者之塞其流行醫者之治其表也然則欲令華人生業之興其道安在惟務其本而已矣務本之道約有數端一廣種植以興農利也查西人耕田皆用機器肥田之料皆本格致之學今中國西北一帶荒漠甚多卽東南素稱稻米之鄉而樹藝之輕依然守舊故茶桑則减色無收米麥亦凶荒屢告美國耕田每人可種一百餘畝故糧賤食足比戶可封中國仿而行之無慮飢饉矣一精製造以興工利也製造之法皆本算學格致兩種先令學習機器裝配運用之法五金化合化分之理所作之業專作一門有　製新奇便用之物者國家給予憑單優以賞賜准其獨享利息若千年不許他人仿製而又酌其資本代定價值所製之物總須一律時加查察無許工少料薄如是則所需目用無事仰給於外人矣一廣開采以裕民用也種植製造苟無材料不能作工如硝可肥田金可範器硫可製藥煤可養火均宜相地開采定立善章采取之後加以鎔鍊散運各處俾農工有所取資惟中國之大水陸程途往來不易今輪船之用已有成效若更設鐵路以爲運物之需則以有易無四通八達民間無阻隔之虞矣三者之用尤以學塾爲先非獨孝弟忠信禮義廉恥以教誨而成卽工藝之良非日事漸摩必無成效苟能如是將西人之貨堵塞一分則中國之利卽奪回一分如自行機織而西人之羽布呢罽銷路隘矣自行開采而西人之煤鐵五金獲利少矣然後再議强兵各事精器械固臺壘修船艦練之以忠誠申之以信義西人雖狡亦無如何而我邦國本之培不且蒸蒸日上耶 
[本館接奉電音]  
　　昨由京友電傳上諭四道敬謹譯登○十一月十一日奉上諭奉宸苑卿著海緒調補長有著補授上駟院鄉欽此同日奉硃筆丁立幹轉補翰林院侍讀學士吳講補授翰林院侍講學士欽此同日奉上諭葉志超等奏官軍進剿榆樹林等處教匪獲勝情形一摺前因喀拉沁旂等處被賊滋擾諭令葉志超分兵防剿該提督派令副將潘萬才由五虎馬梁一帶逐節進剿十月二十九日行抵榆樹林地方與賊接仗該匪二千餘名堵塞街口抵死抗拒當經都司莊廣棟分率勁旅四面圍攻鏖戰兩時之久將該匪悉數殄除奪獲馬匹器械甚多附近各莊之賊聞信來援各隊分投迎剿陣斃黃衣賊目數名擊斃馬步賊匪一百餘名僞王李妖師僞領兵侯孫惠等五名均經擊斃隨令進剿西橋踞匪又建昌迤東之葉柏壽一帶有匪首劉懷等率黨千餘人盤踞殺掠本月初三日提督聶士成督隊進剿叅將葉玉標等左右奮擊陣斃匪首劉懷並匪四百餘名奪獲槍馬車礮旂鼓多件賊衆紛紛敗潰聶士成現率各隊馳往黑氤等處雕剿另股賊匪現在平泉建昌等屬要路依舊疏通辦理尙爲得手仍著葉志超督飭各營將弁乘勝進攻合力兠剿務將竄擾蒙旗各股匪悉數殄除毋留餘孽以綏藩服而靖地方欽此同日奉旨正黃旗領侍衛内大臣著載漪調補正白旗領侍衛内大臣著容貴補授欽此 
[禁旅出征]  
　　神機營撥派熱河前敵軍火已　駿字洋槍馬隊一百六十人將頭起軍火護解起程兹悉頭起解送軍火統帶官奏派正紅滿副都統全營翼長右翼五處專操祥普至二起奉撥軍火藥彈已由存儲軍火局提撥經大宛兩縣預備大軍二十餘輛於十月二十六日晨裝載起解委派正藍旗護軍叅領營務帮辦翼長銳字洋槍隊帮操祥平率帶驤字洋槍馬隊官兵一百六十人全副軍裝護解出京前往熱河以應急需○十月二十四日爲　機營馬步各隊支領月餉之日適熱河都統請撥練兵助剿營務處遂分檄各隊整備是日各該隊專帮操齊集本隊廠内將本隊官兵逐一點名暗將强壯之兵點記以備出征各飭本隊官赶將旗纛號衣軍火槍礮逐一查騐以備軍行之用俟諸事 
 
 

Page 2

 
 
部署後始將月餉散放 
[彝陵櫓唱]  
　　宜昌藥土總局總辦吳觀察廷華現已調回省城充機署鐵政局員另委川鹽局趙觀察充藥土局員龔觀察充川鹽局員不日莅宜視事○日前接荆沙消息據言漢口拿獲匪徒多人供出羽黨有匿跡荆沙者當經大府派弁密拿後在沙市見有一人租賃公館自稱提督軍門的係會黨立卽拘獲解至省垣聽候訊供核辦○南眼外龍王廟古刹也自庚午年大水琳宮員闕悉爲陽侯捲去後有遊方僧權築小庵供奉香火凡仕籍中人迎候棨戟者多於此歇息而終以廟貌尙未修復爲憾前任宜昌府存太守慨然以爲己任慨捐鶴俸特於今秋大興土木經之營之不日成之行見金碧輝煌觀瞻有耀可復見舊日規模也○近日江水已消老岸涸出太古洋行由漢口拖到躉船一隻以備輪船運貨來宜或不及運入洋機可在躉船暫放亦愼重客貨之意也○城南村落每遇冬季每家派人一名在外巡查以防匪類謂之千人會每年十月間擇日遊行一次今年於十月二十夜出巡每人携燈一盞每十人携大燈一盞亦有手執器械者巡行各處亦猶古來守望相助之意也○城内外新設保甲圑勇每夜持械携燈往來巡視槍聲絡繹不絶至下半夜巡邏尢爲嚴密文武各官亦均僕僕道途衝風冐露宜乎野無厖吠之驚人有燕居之樂也 
[竹竿肇禍]  
　　安慶信云某甲肩長竹一株由南而北行至小南門内上坡適某乙由北而南以致戳傷左目眼珠突出鮮血迸流昏仆道旁不知人事附近某丙見而憐之倩人舁回爲之敷治旋將甲扣住想須罰出醫藥之資矣　 
[淸嘉小錄]  
　　新簡浙江學政陳六舟宗師彝於本月初五日行過蘇垣大憲委某員迎迓如禮宗師擬稍留一二日卽赴杭省履新○原任山東巡撫張朗帥靈輀由公子扶之南返於本月初五日過蘇舟泊胥門外大碼頭剛中丞鄧方伯陳廉訪以下文武各官均詣舟中弔奠刻已揚帆赴珂鄉矣○日前全盛協興正大等信局由姑蘇開往杭嘉湖划船兩艘行至盛澤鎭剌篙水次以待另易他船四鼓初交各船戶已甜鄉深入忽來盜匪十餘輩將船掉至荒僻處所刼去銀洋貨物約計二千餘金現已禀報地方官嚴拿務獲矣○邇來風狂如虎寒沍異常晴日烘窓硯冰未釋偶行街巷見窮民飢寒交迫殭若眠蠶幸各善堂循例雇人挑粥飼之并施棉衣棉褲若輩始得果腹禦寒一日某處粥擔將至諸乞焉啣尾而來擠擠捱捱竟無容足之地有一丐形容枯槁到來較遲粥己發完遂坐地號咷痛哭經好善者施以靑蚨數翼丐始收涙叩謝而回 
[斷腕戒賭]  
　　某氏昆季北人也僑寓揚州作小負販季向有劉盤龍之好所得不拘多寡必送入迷龍陣中每至水盡山窮輙向其昆呼將伯昆屢誡之弗聽也一日北風怒號峭寒驟至昆見其身無寸縷瑟縮如螿因製一絮衣并備靑蚨若干令仍出外營生以免坐食並囑曰弟如冉以此作孤注可勿歸來吾寍作司馬牛無悔也季欣然允諾而去去則仍作摴蒱戲全軍盡覆翌午又赤手而回卽絮衣亦已不知去向山肩雙聳蹲伏詹前昆見此情形戟指痛詆季不發一言然不入亦不去時正午餐昆與妻對啖忿不與之食旣而嫂譏之曰叔叔有此一班牧猪奴好友儘可向其通融窮阿哥覔得些須蠅頭尙要養贍八口豈能常供叔叔大手筆揮霍耶且大丈夫能屈能伸何必效小兒女態瑟縮檐前季不答逾時驀然躍起逕奔廚下攫取切菜刀出大聲向鄰右指左手而言曰此物累吾致吾累兄從今誓不再賭當先截腕爲誓言畢舉刀自將左手砍下鄰人急趨前阻止則筋骨已斷僅存寸許皮相連而血液模糊慘不覩季擲刀踣地亂滾昆駭愕之餘心頗不忍自以布帛並七厘散等爲之敷紥泣謂曰戒賭甚佳何必如此試問砍後痛乎委瞪目曰手足同氣連枝那得不痛時圍而觀者如堵墻　不訝爲罕覯昆住東嶽廟照壁後南首草屋内次日聞風往觀者絡繹於途聞季自稱所砍之腕現須終日向上舉起一經下垂卽痛澈心肺噫其情固可哀　其愚亦不可及矣 
[嚴冬風警]  
　　本月初三日香港遭風前已譯登大略兹閱中外新報云初三日早天色淸朗皎日懸空正午仍甚和煖不類隆冬氣象午後朔風忽起攤書靜坐須御重棉至四點鐘則微雨密雲寒威凛烈夜間八點鐘西南風愈覺遒勁少頃箕伯行旌轉從東北其勢愈厲惟時海上小舟均打點下錨恐被大風吹去印度皇后火輪船適泊港内遙向油蔴地連放火箭二次因此時見有渡船沈溺代求施救也後又傳說附近仰船州有船擱淺未審孰是當風浪掀翻之際各貨艇小舟如板片之浮泛水中播颺不定有船艇數艘觸海墈而壞水面救生差役見危赴救屢瀕於險一差在必打埔頭救生幾至被溺未幾用修綆下垂始能援拯數人登岸來往九龍等處之輸船渡船俱駛往别處穩泊以避至鐘鳴十一下忽又聞火鐘告警聞聲者皆以風火互相肆虐必將滋蔓不堪後查悉中環文咸街前火油駁艇猝然失愼猶幸祝融之駕固在水而不在陸也駁艇離埔頭約二十尺總差勿的臣一聞警鐘立卽帶隊往救雖不能返風滅火而艇中人等賴各差奮力搶護無不獲慶生全少頃又聞招商局之　順及架利滑治行之卑索奴火輪船均漂近岸旁幾於擱淺迨事定後兩船仍未生火駛回原處惟以巨纜兩相維繫庶免隨波逐流有火輪船數船擬於是晚展輪出口亦淹留不敢遽去至魚更旣盡風威未嘗少息次晨向海隅一望但見孤篷斷槳蝟集江中聞是役約毁壞船三百艘有某渡船在波心覆没溺斃多人有帆船名亞倫泊近仰船洲海面爲風浪所掃滿入水泉繼而擱淺油蔴地海面溺斃幼孩一口其餘舟船人物之損傷有未經查確者其數不知凡幾是亦非常之災也嗣又查悉亞倫帆船由新架波到港正在油蔴地搬運木板入水未久卽沈下一十五尺其船面僅露水上卑索奴與富順兩相碰撞卑索奴受傷甚重漳德公司之永貴小火輪船亦有撞傷之耗前言沈没之渡船原因附載落煤挑夫前往順匿輪船不意中途遇險業經印度皇后輪船設法施救無奈不能爲力溺斃二十五人現計全艘毁壞者渡船五十小舟一百五十並有三渡船沈於油蔴地海面帆船滿敦亞利被風刮去船唇餘幸無恙刻下溺斃人數多少尙難確查約計其數總在千人以上現有蛋戶數千人枝棲無所殊可憫也越二日又記之曰順匿火輪船由舊金山取道橫濵來港載有棺木十七具係由橫濵運回業經搬過别船聽候屍親到領是晚陡遇飛廉肆虐船隨風覆各棺木飄浮水面次日雇人撈回幸無缺失當風起之際有南頭渡船甫到下椗内載搭客約二百名勉力支撐始得登岸其因擠擁受傷者已有二三十人之衆或言有數人葬於魚腹未知確否附近船政署前有蛋婦及幼女一人正在停橈相對猝見波翻浪湧蛋婦一躍登岸繼而垂手舟中欲將幼女援之以上不意甫執女手卽爲水勢所掀兩人一併淹死海旁街道亦多被浪淘刷電燈線及電燈鐵柱間有拔鬆或摧折者此次風災未經天文官預先報警至八點鐘後鳴砲二聲乃順匿輪船所發之火箭因見有渡船覆溺代爲求救也尖沙嘴之水面差瞥覩火箭卽遣小火輪船赴救無如到遲莫及徒負此行其時捕署各差分隊至海旁一帶遇有被難者卽爲拯救惟各蛋戶多留戀舟船什物倘非事勢極危不肯捨之以去有大渡船内載十七人被風颺簸不定各差竭盡心力援救十四人登岸繼見一老翁老婦及一幼童何悽呈船面遂以巨纜抛去俱爲生活之計詎料該老翁旣得此繩反將什物捆束差不得已代將包裹牽上復將巨繩如前抛擲老翁仍欲再捆别物捕差喝之乃止隨將老婦及幼童縳定一併牽挽僅免於禍焉英國卑路巴戰船之管駕官晚餐後遙見一幼童浮沉水中急卽解衣赴水緊抱幼童不使沈溺隨由戰船放下三板並載登船管駕官之勇於救人良足多矣各蛋戶之幸獲逃生而無處棲息者次日東華醫院暫爲留養現由東華醫院雇令小火輪船沿海撈獲溺屍載回擸𢶍環並令影相店拍取各死者像貌以便屍親認領倘無人到認然後代爲葬焉又曰是日午後廣州珠江朔風翩翻樹搖葉脫潮生駭浪未幾雨師駕至不過紛紛裊裊非等傾盆而海面巨艦小舟莫不怱怱設法以爲廻避封姨之勢及至更定之候寒暑表降至六十五度　風雨針則搖動無常颯颯寒威儼如千軍萬馬之狀海上畫　珠船其玻璃燈窓之類多被撼壞卽花田之佳種亦有被風捐 
 
 

Page 3

 
 
壞者 
[曝書亭語]  
　　本月初七日嘉興文武各員及嘉協弁兵水師砲艇皆往蘇州塘迎迓新任學憲午刻文旌遙莅各員咸投手版禀安學憲並不停留卽由北麗橋河回杭州塘去弁兵砲艇復燃放鎗砲站隊送行○本月初一晚嘉興縣屬徐婆寺鎭附近某鄉落崔姓家突有匪徒毁門而入持刃禁嚇不許聲揚勒令指出銀錢所在搜掠一空次日崔猶豫遲疑不敢赴官衙禀報閱兩日始入城投遞失單王邑尊帶同捕役書差乘舟踏勘及回署卽飭捕會營限期緝獲○乍浦西門外常長橋附近泊有賭船數艘紏聚多人開塲賭博寺方官偵知其事帶同幹差健僕密往拘拿不料賭徒已有所聞皆拾命奔逃紛紛如鳥獸散有一小艇竟被踏翻人皆墮入水心盡遭滅頂○日前朔風肆虐天氣嚴寒近復大放晴曦暖如趙衰之日○本鄉糙米上市每石價洋二元一元九白米二元八角九小民皆堪鼓腹不致困臥翳桑矣○原任山東巡撫張朗帥靈柩扶回杭州原籍於初八日午後過禾後有大小官舫十數號由蘇塘而來經北麗橋赴西門官碼頭暫泊禾城各官咸往舟次奠祭有頃解維向杭州進發各官恭送如禮朗帥業炳寰區恩周寒畯此次素旟遄返孤寒八百當有望而隕涕者矣○北門内楞嚴講寺燬於兵燹承平後經住持僧朗珠及其徒慧芳歴年向諸檀越勸募於是布地有金斬荆　榭所有大殿方丈禪房次第落成油漆丹靑煥然奪目惟山門及兩廊尙未能規復舊觀朗珠早經退院在普陀山卓錫有年近因慧芳擇於今冬傳戒遂由甬海飛鉢禾城禪和子頂禮迎接伐鼓撞鐘聲喧佛地自上月下浣開辦傳戒事宜限至本月初八日截止旬日之中優婆夷優婆塞不遠數百里而來咸就大師座下摩頂受戒每人出戒資番佛四尊靑銅二百女尼倍之又諸秃奴癖嗜烟霞者以頂上一炷香不勝苦楚環向主持僧婉商遂得不入戒堂豈佛門中無規避之條耶聞不入戒堂者所出戒資當數倍於尋常是以方丈慈悲亦看孔方兄之薄面耳此數日中魚鼓晨喧梵音夕唱旃檀馥郁瓔絡繽紛不待南海燒香西天見佛而己人人有皈依凈土之想至十七日功德圓滿道塲散了檀越歸歟方丈中冷冷淸淸猶是本來面目惟香積廚廣積齋糧不待沿門募化是亦佛力神通之一証也○本省軍門由杭回甬道出禾中自張協戎以下各官及兩營弁兵水師砲船均於初八晚守候迎接各文員亦出境迎迓至初九日淸晨遙見黑烟縷縷界破晴空俄而旌旆飛揚輪機激盪憲舟用小火輸拖帶而來乍協水師陳副戎亦來迎接投呈手版軍門概不傳見麾舟前進各弁兵及砲船燃放鎗砲聲若連珠烟迷兩岸憲舟直向滬江進發迎送者始紛紛散歸○王分府於初八日爲其次公子完婚女宅係在蘇城特雇大號官舫送女來禾王分府設全副儀仗往東門外官碼頭迎娶彩輿簇擁鼓樂喧闐迎入署中紅氍交拜絶妙一對璧人也郡中各官紳絡繹道賀車馬盈門内堂懸燈紥彩設鼓樂全部異常熱閙署中書吏差役亦各恭送賀分喜溢眉宇洵極一時之盛事 
[大令騐屍]  
　　前日傍晚江北人朱毛氏投上海縣署訴稱丈夫朱寳寳駕舟爲業家住治下浦東廿四保廿三圖老白渡本月初九日出外營生突被張月山毆傷延至昨晚斃命小婦人是以奔投憲案訴請伸寃袁海觀大令着候次日詣騐昨日淸晨地保楊顯華預備屍傷並將張及船婦張妹拿解巡防局劉二尹派局勇數名到塲彈壓鐘鳴十一下大令帶同仵作書役命駕出城渡江而往旣升座楊保投案候示朱毛氏伸訴前情並稱有張桂春目見房主張海金訴稱小的係本邑人朱借住小的之屋已歴多時聞與划船婦張妹私識本月初九日朱被張等捉姦毆擊桂春供稱小的耕田度日朱事並不知情張供稱小的亦本地人在治下開茶館初九日張炳發令小的呼朱出外以後如何實不知悉張妹供稱初九日朱乘小婦人之船渡浦抵岸後卽有張月山張炳發等駕舟追至朱上岸奔逃二張等追上前去扭住肆毆小婦人喝阻不依至次日朱如何身死實不知情大令著仵作如法檢騐喝報朱左肋旁受微傷尙不致命實係急痧身死朱毛氏訴稱小婦人情願自行棺殮大令准之飭將月山及張妹交原差帶回候訊 
[續記拐案]  
　　趙學春卽趙學成之女兒毛頭被左長有卽朱長有夫婦串同洪李氏卽項李氏誘出售與東興西國帳簿店主夏阿渭家得洋銀二十六元旋經英包探查知將一干人解送公堂宋二尹訊供之下飭分别管押候訊前報已紀之矣日前法公堂將日案拐犯陳春林沈趙氏解送到縣前晚袁大令升堂研訊趙投案訴稱女兒毛頭被沈趙氏等串拐旋由包探查獲送押公堂當女兒未失之前一日陳百般引誘至次日卽失去陳供稱小的向來安分此次實被誣指沈趙氏供稱趙女實被朱等所拐與小婦人無干大令判令將陳收所沈趙氏交官媒看管候函致英公堂將朱等移解到縣歸案訊辦 
[舊案重提]  
　　德商信通洋行西人前投德國領事署控恒德號主周書年定買各種顔料延不付銀出貨請爲傳催由德正領事照會蔡太守會訊之下兩造各執一詞問官著各邀公正商人秉公議覆等情已列前報嗣因公正人議得應令周書年付銀出貨而周依舊躭延該西人又訴德領事照會宋二尹飭差傳周書年訂於昨午會訊該差禀稱往傳周書年據馮全香言周現往杭州由馮全香投案代質信通行西人未到馮全香供寍波人恒德號早已閉歇號主周書年現在杭州此案定員時先付銀八百餘兩因信通行欲使恒德號將所定各貨一併付銀出淸旋因恒德號閉歇貨無消路以致遷延迄今福繙譯官謂二尹曰信通行控恒德號定貨不出前已會訊由公正人禀覆應令恒德號主付銀出貨延擱至今已有二載餘信通洋行已將各貨抵在麥加利銀行棧租保險利銀照算應令周赶緊付銀出貨二尹謂檢閱前卷自應令周付銀出貨不必多瀆馮稱出售顔料係同事忻伯琴經手容關照忻伯琴兠有主顧然後付銀出貨恒德號尙有銀兩存在信通行須令通融辦理先出顔料數箱俟售去再行付銀出貨福繙譯謂須向麥加利銀行商量二尹謂可著馮全香偕忻伯琴至信通洋行再偕該洋行東往來加利銀行商議福繙譯謂照此商辦亦可惟恐馮全香等不至信通行耳二尹飭差同馮及忻伯琴同去商議能否通融辦理禀覆候示 
[英界公堂瑣案]  
　　包探孔阿才稱緝獲竊賊王阿二起到衣服物件已由周金華等認明均係失贓今將人贓送案周金華鍾彩蘭王德順崔林紀沈正大葉棠雲及尼姑庵香工某甲等上堂各報失竊衣物求請領贓王阿二供寍波人連竊數家自知干咎尙乞施恩宋二尹見竊贓雖多值價無幾判王阿二發捕房管押半月期滿遞籍贓給失主分别認領○總會洋行西人稱派出店李松松看守酒間昨夜伊回來時已夜分酒間門已鎖伊從門窗扒入適印捕梭巡至此見有玻璃瓶三個放在門外此外並無他人恐是李松松行竊爲此送案印捕稱昨夜見玻璃瓶三個放在門外查視情形疑係李松松圖竊侍者某甲稱酒間由李松松看管昨夜守候多時不見伊回來由小的將酒間門代鎖不知伊何時回來被印捕拘案宋二尹問玻璃瓶向放在何處答稱向放酒間内檯上又問酒間内倘失物件應令李松松賠償否答稱應令賠償李松松供昨夜出外遇見友人在壚頭飲酒回去太遲見酒間門已鎖故由窓間扒進被印捕所見遂被拿案小的服役四年從未悞事决不敢圖竊西人稱深夜回來門旣下鍵不應從窗間扒進况酒間由李看管豈容似此糊塗李可從窓間扒入如有賊至亦可從窓間扒進矣玻璃瓶放在門外尤屬可疑二尹謂李松松行竊雖無實據然不應深夜回鶆扒窓而入判押十天以儆○蔣子卿稱被舒雲甫行竊絨毯拿獲人贓交捕送案舒雲甫供小的係寍波人流落在滬欲圖回里苦無川資昨夜借住蔣子卿所開客棧内携取絨毯欲付長生庫當被獲住尙求恩恕宋二尹判舒雲甫管押四天期滿資遣回籍贓給蔣子卿領去○包探禀李金秀闖入妓院竊取綢布衣十餘件當被知覺拿獲人贓交捕送案妓院傭人王阿三投請領贓李金秀供蘇鄉人初來滬上餬口無資至妓院取衣原屬不合惟小的現患疾病進退維谷尙求憐憫宋二尹見李金秀果有病容飭差押令趁航回籍 
 
 

Page 4

 
 
贓給失主領去 
[法界公堂瑣案]  
　　積竊劉阿登吳阿福王阿生等串竊虞順生蔴備鋪内蔴袋八十餘隻又王順泰嫁裝店内据木帳箱大理石揷屏洋鏡匣等物經包探將三賊拿獲押追已紀前報昨晨朱明府莅公廨時捕房將三賊解案包探禀奉諭飭查今將經手售袋之林阿三查獲並吊到木器送案請究明府詰問之下吳阿福供稱木器係劉阿登所竊蔴袋數十隻係與小的等合竊木器押在松興押店計錢一千六百文明府復詰林阿三林供稱經售蔴袋得洋四元買主已往他處無從追究虞順生店夥周瑞林禀稱蔴袋價值每百隻約值洋十二元現有林阿三之友出場理勸願賠洋七元明府商諸魯繙譯官將吊到木器給嫁裝店夥王曉山領去判劉阿登等三賊各責二百板枷號一個月示衆旋有藥酒店夥姚上卿投案代繳蔴袋價洋七元求請免究明府謂林阿三經售賊贓實有應得之咎著再罰洋兩元充公○東洋車主胡生記訴稱車夫潘杏生代小的經手放租東洋車上月廿八日有王阿寳王金全二人合租東洋車一輛一去不回報諸捕房屢查無着昨在途中遇見將兩王扭住送案請究明府訊究之下王阿寳供王金泉向小的轉租下半日車輛此事與伊無涉當時小的因病不能載客車放在新閘相近坟冡旁病愈往視車已不知去向明府問胡生記曰東洋車一輛約值洋若干答稱連捕房照會計算約共值洋九元問王阿寳曰爾有力賠償否供稱小的病愈後專以行乞度日安有力量賠車明府着押候笞責四十板枷號半個月謂潘杏生曰爾經手放租東洋車此等藍縷之人豈可貿然放租糊塗至此亦難辭咎判責二十下東洋車着胡自行尋覔○打樣西人失去木箱疑係沈阿增王仁發行竊訊押情形已登前報昨將二人請核明府研究之下兩人一味推諉明府商諸魯繙譯官謂兩人本非良善之輩着各責一百板示儆○通事稱張阿福於初十夜間在小東門外與六十二號華捕尋仇打架今將張送案請究明府向張訊問張供是晚在小東門外花烟間尋歡適華捕亦在温柔鄉中因含酸起見與小的口角明府將六十二號巡捕朱兆生傳案訊究朱稱張阿福素行無賴前在小東門外滋事經小的驅逐因此懷恨在心常思報復前晚小的落差往戲館街飲酒張遇見小的不問情由拳打脚踢致小的眼角受傷迄今尙有靑腫痕明府問張曰爾向爲何業是晚在彼處作何事張供向在小東門内擺水果攤是晚出城飲酒觀劇回時太晚城門已閉遂冋花烟間投宿不料該捕佔住香巢不肯讓客遂至饒舌並未用武明府謂爾作小本經紀辛苦終朝所得幾何尙在花天酒地中流連忘返定非安分之徒判押候笞責四十板枷號一禮拜發犯事地方示衆巡捕斥退○南市匯元庄陸良甫春裕莊謝止業乾益莊郭仁泉等具控匯泰庄擋手鍾習隣卽慶福虧欠各家銀四百五十兩屢索不還送案請究明府詰問之下鍾供本莊尙有帳欵在外一時尙未收齊明府着交保出外限三日料理禀覆○包探禀江北小孩韓三郎乘人打架時搶奪瓜皮小帽一頂當被追獲送案請究明府訊得韓三郎年甫十四歲膽敢攫取物件情不能恕判押候掌責四十下○永成昌小烟間主矣永昌控被扛夫陳阿香樍欠焑錢一千二百文送案請追明府向陳阿香訊問陳稱小的向爲小工所欠烟錢目下無力還楚問旣爲小工不應癖嗜鴉片陳供舊患心痛偶然呼吸積而久焉不覺上癮明府謂汝愛吸烟其咎在嘴本委當爲汝治之着掌責四十下烟資免追○東洋車主堯雲亭控車夫姚永福盜賣車照明府訊得車照業已過期追回亦屬無用判將姚押候掌責四十下○鴻茂小客寓主劉坤山控稱寓客楊阿大欠租錢三百四十五文向索不償反被打碎洋燈罩擲斷水烟袋爲此送案請究明府詰問之下楊阿大供稱祇欠租錢一百餘文損壞物件情愿賠償着自去料理○唐錢氏偕婿方又奎控宋全茂故母將方單抵借洋銀一案昨日捕房將在案之宋朝春宋全茂王恩狗等送案明府謂唐錢氏曰宋母欠爾之洋今由其子宋朝春認還七十元宋朝海認還三十元王恩狗認償三十元業經具隄陸續交付爾屆期來案領洋便應將方單給還所有王恩狗在縣署具控一節當由公堂詳覆銷案○葉庚甫控追陸德興虧欠期票洋廿五元當經陸繳到五元求請减斷明府見陸困頓堪憐判限十日再交洋十元完案陸遵諭而退○法捕房查獲私鹽一百八十四包當由朱明府發鹽公堂變賣已詳前報昨晨鹽公堂差役魯升投案呈到鹽價洋五十一元四角及錢十七文明府收下轉交捕房給賞出力諸人○包探禀西人花而日前失去洋犬一頭今查悉此犬在豫園内山東人處向領被掯當囑該圖地保將山東人看管西人倩鄭崇陵來案禀請追究明府諭俟下午至總局聽候提訊 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　十一月初二日通判許承宗奉示冩履歴卽辭知縣李前泮禀知留寗差委署南匯營都司彭桂堂辭赴任候　縣丞沈敦元上海總領司官德爾賡壹壺輪船周國祥送織造文赴淸江福安輪船楊恩慶送候補道李家驊赴江西並拖積糓四位均辭巡檢　培瑞奉委儀鳳門外粥廠差縣丞黃　禀知送主考回銷巡並差初三日藩臺瑞候補道于寳之總辦上海機器紡織新局分省補用道唐廉　　上海委署壽春鎭王均見福建同知余貞祥辭赴滬公幹江西同知許應銑江西知縣麻窰均到由江西解積榖來知州湯華衮知縣常牧邢毓馨翏佐卿　忠灝李雋六位禀知初二日在藩署閱卷今日畢縣丞鄧琳奉示寫履歴未入陳邦燦銷管員院差補十月二十五日通判方道成禀知銷北六七叚保甲差初四日總辦上海輪船支應所知府劉式通差禀謝蒙保補缺後以道員用叅將權可仁湖南來南瑞兵船袁九皋知縣郭具淦父卸通港釐　差回三位均至補昨日卽選並曾丙熙江西同知許應銑江西知縣麻窰二位均到由江西解積榖來三位均見知縣朱公純赴　州典史夏獻羲赴廣東二位均辭初五日糧道馬首府李均見候補道朱溍城内保中局馬先松城外保甲局王廷訓洋務局三位均謝委會辦差朱麟成辭赴江西催促南洋經費浦口營都司彭仁壽到謝委調署鎭標左營遊擊知縣陸秉森禀知碭山縣交代初叅淸楚餉内蒙酌委葛祥熊謝委轅下校對差蔣德修禀知解案赴蘇朱江奉藩司牌示請補儀徵縣城守都司畢化成謝委調署泰州營都司州同葛承霂到通濟門外粥廠差理問王肇鴻禀知期滿奉藩司甄别考試補昨日藩臺瑞候補道吳炳祥郭道直提督郭寳昌均傳見候選道陳宗濂謝委總辦江蘇防營支應局初六日藩臺瑞新授浙江處州鎭曹正興叩謝咨文辭進就提督趙三元署提後營遊擊李東武署護提中叅將楊金濤叩謝叅將張熙知縣廖倬淸各位均見中協王卸事兼署中協劉任事均禀知葛祥熊戴輔衙均禀知對本畢祥雲輪船李家泰水雷輪船馬超羣威靖兵船徐九成三位均到由江西拖積榖來從九王鼎熙辭回安徽補昨日委署壽春鎭王知州錢倯年到由上海騐修艇船回均見候選道陳宗濂謝委總辦江蘇防營支應報銷處首府李於本月初七八兩日所有在省候補佐雜無差使均傳見 
[騙出重圍]  
　　龍江著名臣匪劉徇混名瓦靴徇經順德縣曁順德協懸紅購緝無如彼拿此竄未得就擒前月駐紥龍江營勇擒捉匪徒謂名回營審訊兩匪已供認行刼不諱并供係劉徇黨羽等語營弁廉得其情因而盤究劉徇之巢穴得悉所在隨對兩犯曰爾罪原　輕宥但將功贖罪朝廷亦有此例爾肯爲線往擒劉徇則佳爾在營効力姑赦罪名兩犯欣然應諾羅守戎會同三漕汛弁帶領兵隊押同兩犯引至長路地方兵勇正在入巷　困時劉徇出門佯作尋覔孩童模樣直與兵勇　面兵等向前攔截時劉徇正聲厲色而言曰爾等良歹不識而乃圍吾耶吾正上街尋子非歹類也兵等見其理植氣壯於是歛手而任其去劉自得出關門後卽如摯鳥高飛遠颺於異地迨線人抵地而已無及矣想此匪正當危急之秋而亦能神色不亂雍容脫險焉雖曰君子可欺以其方實由其胆之壯而氣之不餒所致此匪再欲擒獲豈易事哉 
 
 
