# 1882 - 161 - 4903277

 

Page 1

 
 
[新印縮本增選多寶船時文出售] [  點石齋主人啓]  
廣東所刻之多寶船時文向巳風行海内爲業舉子家朝夕揣摩然其中虛題頗多間有文不對題者至字之訛誤模糊猶其餘事是以閱者病焉本齋不惜工本於今春廣延名手校勘凡有題無文以及破體字悉爲勘落校正又博搜鄉會時墨及名人課作挨次增入另請善書者八十人照樣謄清然後用石印照相法印成縮本統計實數文七千二百九十六篇每篇俱加圈點勾股其字之大小與本齋所印之康熙字典髣髴妙在墨色濃淡相宜字字清晣實堪珍愛現於五月初當可印完準於五月十五日出售每部訂成八本價洋四元如蒙購閱祈至申報舘間壁之申昌書畫室價買或有躉買者請移玉至申報舘帳房面議可也此布 
[論僧尼勢燄]  
　　昨報述揚州和尚之横不亞於杭省如近有候補某君甫得小差者偶在茶寮與兩僧口角大爲僧所揶榆某怒極欲與爭論旁一老人目止之迨僧旣去告以此僧之勢力足以撤君之差停君之委某乃含忍太息而回噫仕途雖雜然一命之榮亦係朝廷職官乃至爲僧人所欺是誠大不平之事矣夫和尚置身方外藉善信布施以贍衣食其於俗家本不分貴賤貧富之等一以檀越待之凡廟寺之中神佛誕期以及善信聚會之日有巨紳貴眷至僧固迎之以禮卑躬屈節謟佞百端卽扶老携幼村農童嫗聨袂接踵而來寺僧亦當應接之不暇雖禮數不無厚薄齋供亦有豐儉不能不視施拾之大小而分其等倫而所以稱人者必曰某老爺某太太盖僧衆遁入空門斂錢以食原合貧富貴賤之人皆可布施萬金千金創脩寺院與數文錢抛散香金粒米寸布之微無非以結善緣故僧之募化於人亦當具平等心勸諸善信隨緣樂助而不能有所要挾者也然則僧之於俗其可存軒輊之見趨富貴而惡貧賤以結怨取憎乎况如近來之視文武舉人佐雜委員亦蔑如者耶顧勢利之見惟僧人爲最甚而大員紳族又復隱爲護符恣其毒焰則亦何怪其至於如是也揚州素稱繁庶寺院林立僧衆之所以濟惡者因鹽務大盛之時各商家廣爲施捨該僧恃其護法凡事干求輙獲袒庇以故驕横之習成於不覺出入顧盼遂有龎然自大之意而言語之觸忤於人亦卽毫不爲怪至於從前侮經營人與鄉愚輩而今乃自大員以下無不爲其所侮則又有縱之者在於僧人何與也勢利之塲士族孤立炎凉之態方外最工此世道之陵夷所關非淺而無如挽回乏術流毒日深徒令知其事者作不平之慨嘆而巳夫揚州此風大抵起於前明鹽商之聲勢若杭州則更自南宋建都始中原不復金讐漸忘君臣逸嬉以湖山爲性命於是叢林四創寶塔孤懸踵事增華習爲豪侈百餘年來寖成風俗元初大燬諸刹楊璉眞伽之禍釋子亦少氣奪然黄紅異教究屬同原不久而勢焰如故至於前明則貴官巨紳之佞佛者踵接而起禪林方丈無非賜紫之國師藩府替修居然交通於朝貴一時氣節之頽淫靡之甚爲古來所未有今則此風巳稍變於往昔西湖叢林如昭慶久燬於火淨慈雲林聖因當康乾南巡之日勢焰亦熾然咸豐間粤逆擾攘諸寺瓦礫僧徒散亡十餘年來西湖名勝次第修復而各叢林工程浩大杭城雖有巨富紳族不能議復舊觀緇流氣燄亦已大衰然盛衰相乘興廢所屬湖上古刹頓失舊日之輝煌而江濱梵宫又極一時之勝會本城紳富爲之倡各路香客爲之和方丈高行之師其起居直與王侯相埒寒儉之子游覽過之不敢請其一晤而奔走於禪牀下者或求勢要以國圜或通關津而謀幹此僧直易如反掌上年秋間因階某顯宦爲請藏經是日迎經入寺自武林門外起穿城出望江門凡十餘里輿葢紛屬儀仗如雲哄動士女滿城傾觀寺中設筵幾至千百闔城官紳咸以不與斯會爲歉此亦兵燹後第一盛事父老歎爲未見而該僧之勢燄喧赫可知矣更有甚者地非叢林不過女尼焚修之所蹟非名勝祗在城闉湫溢之間乃有佞佛之某觀察官於浙者數年施捨不知萬數其夫人尤與尼善往來親密不啻家人後夫人殁於任所柩攅於菴尼爲諷經懴悔因而尼之聲勢亦漸赫赫享用豪華起居貴重噪動一時而本城之善男信女或有入菴頂禮者皆爲該尼齒冷嗚呼是亦奇矣吾不知普天下有錢人何以不肯善用其錢而爲僧尼所賺致流毒於無窮也因揚州事而述及之以見天下不平之事世運所在到處皆然一二勢僧之行爲誠少見多怪之尤矣 
[議定開河]  
　　聞得蘇彝士河之旁近擬復開一道以便舟楫往來緣該處來往船隻過多不免擁擠有一日德 
國公司輪船過此因有輪船六十五艘待渡直待至四日方得開行故擬就該河之旁更開支河一條庶幾一徃一來兩無阻滯西人向來已有此意尚未舉行今則業經議定從此曲暢旁通舟行無滯亦可爲旅人慶也 
[譯登茶信]  
　　外國新聞紙載有上海茶業西商一信言中國近年之茶日見疲敝稅厘又重殊有年不如年之 
勢印度出茶旣廣而且無稅日本近亦産茶甚衆稅則較輕以此絜彼中國之茶業竟一無可取如西人入山收茶用機器製造如湖絲之用機繅絲或可稍沾利益然其勢有所不能如將機器載往山中隨採隨做尚覺其便而華人決然不允故此時販茶至外洋者並無所利購者日見其少似此情形恐中國爲次等茶者無日見其少卽爲上等之茶亦未必遂能生色是誠中國最可惜之事現在外洋之所以向中國販茶者不過思患預防恐印度之茶或缺則可以有備無患然印度近來産茶愈盛不至有缺少之虞則此舉亦殊屬過慮耳西人所論如此中國之業茶者宜如何力圖整頓哉 
[監犯自刎]  
　　福建按察使張廉訪督糧道葉觀察均入都引見此已列報兹悉憲委鹽道翁觀察接署臬篆 
其時觀察適患風痰不省人事者三日延至上月初六日始行接印及拜印陞堂事畢監内有斬監候犯一名忽自割其喉斃命卽由禁卒禀報翁觀察聞之頗爲不悅云 
[臺澎近事]  
　　閩省超武輪船前由大憲派赴甯波守口近奉浙江陳中丞委令該船載米赴閩接賑澎湖飢民 
故上月十二日到閩後十七日卽開赴澎湖也又聞台灣道劉蘭洲觀察於上月十二日坐永保輪船内渡晋省商辦台防事務旋於二十三日下午復乘永保輪船東渡并聞永保船到台灣後即駛往台北載岑宫保遣散之勇内渡俟全太守發清口糧冉行載赴粤東云 
[挑夫爭埠]  
　　天津扛抬帮謂之脚行向係别户分門卽就租界紫竹林論巳有新舊脚行之分而又有所謂簽 
上者每以爭奪生意搆釁公庭之訐訟私下之尋仇多於恒河沙數嗣經地方官憲爲分清界址釐定章程始獲相安無 
 
 

Page 2

 
 
事有豐昌洋行者初在宫北大獅子胡同現就租界之旁上園地方購地一區塡土起盖棧房堆存貨物津人有羅起雲者向業脚行以豐昌起葢棧房該處又不在租界之中遂向之包攬扛抬貨物據稱已立承攬字據而棧之附近居人王永年亦係食力爲生謂近水樓臺應先得月何至舍近求遠爲捷足所先登遂與羅相爭豐昌均之用人無所取舍若輩遂以官司爭勝聞已向海關道署控告原告爲羅起雲現經關道憲周觀察轉飭天津縣張明府辦理已於上月十七日出示着各按地址扛挑不得攙越爭執該處本無界限羅王各執一詞恐葛藤仍未斷絶也 
[麥秋誌慶]  
　　天津今年節氣較早未交五月麥已大熟刻下黄雲覆隴大麥業已登塲不過因遭旱不見甚佳小麥尚需匝旬然後可以收割似較大麥略好然地有肥瘠人有勤惰不能一律通籌全局尚稱中稔云 
[邑侯屢易]  
　　前任天津縣董亦三明府任事未及匝月遽爾出缺憲委張戟門邑尊接署迭列前報詎張邑尊接任曾未兩日現又丁憂刻委何明府承緒代理三月之間更易兩次人謂縣署風水不佳高閣臨街於方位有不利故致於此夫青鳥之說原不足憑達觀者每不之信然何以歴任迍邅至於如是雖曰偶然亦可異矣 
[解紛被毆]  
　　揚州新城内小教塲爲熱閙之區五方雜處茶社鱗次江湖謀食之徒百貨駢集前月二十八午後有賣虎骨膏藥之醫生與一買藥者互相毆打旁有一測字先生一賣櫻桃人見二人扭結卽爲解紛力與拉開並未左右袒不意買藥者已大醉竟謂二人助凶卽一拳將測字者打落門牙二枚鮮血直噴掩口而逃醉者又將賣櫻桃者打倒痛毆伏地不起醉者騎其背揮拳如雨下大有不死不己之勢於是旁觀者大動公忿如墻而進將其人捆縛鳴保送懲於保甲委員并用某紳名帖連受傷之二人送請移縣重懲大約縣中必爲嚴辦但不知其人醒後亦知自悔否也 
[貢院興工]  
　　杭省之貢院每遇鄉試之年例於五月間開工修整一切兹於四月十九日桂文圃太尊率同仁錢兩邑侯親至貢院先從棘垣周圍繞閱一匝然後由頭門而入至大行臺及主考房各等處其中有宜改作者有宜添造者及一切宜加脩整者皆照章興辦其總辦科塲委員巳奉憲札委定總捕分府趙别駕承辦盖趙公於科塲事務本係熟手前科亦其承辦均臻妥善帮辦委員則尚未委定也前任梅筱巖中丞所創之運水洋鐵筒器既簡便水亦富足且士子出塲時自至公堂直至頭門一帶並無濕路人皆便之較前之負笈携籃沾泥塗足者其苦樂眞不啻霄壤也傳聞今科仍復舊章挑運之說未知其果確否也 
[因戯逞兇]  
　　有某甲在京崇文門外花兒市小市口設肆以貨壽具甲在店下榻其家距店祇隔一巷每日饔飱命傭婦饋送比隣有羊 
肉舖其掌櫃某乙回教人素性儇薄甲之傭婦年三十許貌雖不佳然眉目間尚含風趣日向乙案割肉乙輒與語偶相戯謔婦憨而不解三月初間傭婦携筐饋主人食經乙門首乙望婦來遂語階下歇担之皮匠曰此婦來我當携其手匠未信乙與賭東道婦行近乙呼之曰筐中食物爲何遂以手探筐中因及婦手匠見婦可戯疑爲不貞亦從旁握其腕婦大恐抛筐於地奔訴於甲甲怒親送婦回途中遥向乙曰彼傭人耳爾我好隣居何苦如此乙乃反羞爲怒移時持宰肉刀至甲舖向甲亂砍甲大聲呼救對門剃頭棚之人聞而集視甲幸免於難旋禀報東城指揮票緝乙與匠匠受縳乙賂役得脫官比役急僅獲乙弟而乙猶漏網云 
[沙鎭近事]  
　　鄂省荆郡所屬之沙市鎭地方袤廣一二十里商賈輻輳帆檣雲集係入蜀要道離省六七百里與荆州府咫尺之隔該鎭 
素有文帮武帮武帮之稱漢陽人爲文帮武昌人爲武帮武衆而漢寡前月初旬有武帮人在街市巷口小遺恰遇漢帮人舁鹽經過撞於武人身上武人肆口詆罵致相鬥毆當時衆寡不敵武人受虧卽至荳腐店約衆復仇漢人亦預備抵禦待兩下對敵武人用智捷足登屋擲瓦如飛蝗漢人抵擋不住退後數武漢帮中有一孝感拳師某甲見武帮拳師某乙在屋上擲瓦卽提鞭遮額飛身上屋乙見甲到面前將刀迎面砍去被甲躱過還以一鞭適中乙立踣於瓦遂奪其刀而殺之於是奮勇追擊其餘漢人囘身復打轉負爲勝武人落荒遠竄而去次日有一漢帮縫工擬出爲講和詎被武人殺却剥衣懸諸晴川書院以示辱並將屍碎斬抛入江中漢人忿極尋獲武人四名亦殺之是時直置王法於度外將性命爲兒戯矣荆州將軍與荆郡太守得信帶兵彈壓未至時武人又紏衆搶漢帮紬縀號四家拆毁民房一所傳言共值銀一二十萬繼又一决雌雄則漢人傷斃數名而武人約死三十餘名罷市約及半月現在官兵駐紥該鎭適中之處由漢陽慶太守爲之調度移漢帮人於堤上阻武帮人於便河使兩不相見聽官核示安撫有不服者立行拿辦 
[阻嫁圖詐]  
　　南昌北營坊右邉一小巷内於四月十七夜有某氏婦夫死再醮定於是夜出門爲就近無賴輩所知聚集三四十人圍繞 
屋前後殆遍復有把路者大約慮内衝突而出也無如經過者立而聽之則屋内聲音尤衆而燈燭却不甚光明聞諸他人蓋聘金尚未講妥之故噫嘻鯨貪未厭虎視先耽豈該婦果命帶孤鸞好事多磨折耶則誠寔命不猶矣 
[逃婦路遇]  
　　前月十一日漢皋地方有一婦年約三旬携同九齡之女孩在洋街閒玩忽來一男子將婦扭住詢其停留之所該婦形色 
驚慌答言住居下關後十大家地方其時圍觀者甚衆該男子將婦與孩帶至十大家住處察看卽報地保謂此婦嚴氏係我妻室於九年前被人誘逃女孩係從前所抱之螟蛉者等語該婦自言初至漢時從某姓其人現在關外當勇未歸今與同居者乃轉輾誘匿之人云本夫係武昌城外農人當卽帶婦女渡江而歸欲聞將該婦價賣夫一江之隔九年不歸今忽於無意中會面亦可異矣 
[戯棚小誌]  
　　意大利車利尼名班馬戯到滬准於昨夜開演巳屢列報開戯須在晚九點鐘昨午先與西友往觀其戯棚周圍編竹爲短 
籬離之人左邉有板屋一間爲售票處右邊則爲自來火標進籬一望青廬四張軒然高爽旗幟飄漾有美國旗號以地係美租界故也有意大利國旗號則該班之本國也懸布幕爲門門内兩旁列獸籠籠皆以鐵爲栅而下有輪軸以便拉行高低不一一籠貯虎四一虎大於犢與三虎雛間隔而居一籠贮兩黑虎狀最獰惡一籠貯三虎大小相若又一小籠分貯猴子及小犬其猴蒼赤黑白大小不等皆列於右左一籠貯猴子甚多一大猴如六七歳之孩則另居一籠其不畜於籠者則有象兩頭俱黑色其鼻舒卷不定亦不甚高大有一馬頭上及前半身毛色如虎斑黑白相間又有一小牛遍體純白背上高起如駝峯尾如黑線異於常牛云是印度王所贈此外尚有小馬數匹而演戯之馬二十四匹則另有一棚居之黑白分列秩然不紊正中爲戯臺圍圓約十餘丈以板鋪砌中間鋪以鬆泥俾馳驟時無異春泥盤馬左右以自來火結成圓毬晚間燃之若繁星之攅聚想見光芒四照臺亦極高上置鐵架及繩索等皆演戯之具也臺之外卽爲客位所謂官房者以布間隔每六座爲一間計左邊十七右邊十三合之得三十間右邊官房之所以少者以另隔一處爲中國婦女及幼孩坐觀之所故也官房之下爲上等椅位皆循臺分布圍繞作栲栳形鋪板圍布設椅觀墊頗極精緻又有無墊之椅位及极位則在官房椅位之後層層高起以便縱觀層次井然據云容五千人尚覺從容不迫非虛語矣惟袋鼠則未之見大約藏之密室不與人以輕觀然開演時必可一覩也周視已畢與西友偕出西友飲余以葡萄之酒約晚間相與聨袂往觀 
 
 

Page 3

 
 
至開演時情形若何容俟續述至其價目已登本報告白無煩贅叙惟官房定價係十三元五角今改爲十三元六角單客坐官房者定價每位二元二角五分今改爲二元三角蓋緣上海通行小洋而市價一洋可易八開洋十二枚以小洋合大洋不免稍有虧耗故酌加以補其缺此外價目則仍照原定之數也 
[乘間攫洋]  
　　本埠大東門外有大街店面一間正在裝修不知其作何生意有夥自外取洋歸卽放在帳桌抽屜内旋有一人開此抽屜取物而去夥使學徒向抽屜内查看徒悮爲向存之一洋也答稱無恙久之夥親自往看其洋已去如黄鶴卽訊諸匠謂方纔取物之人何在各匠愕然曰此乃爾自已店中之人與我等何干於是各相爭論始知被人攫去蓋卽白日闖之類也然是賊之胆可謂大矣 
[落水遇救]  
　　本埠頭壩大橋西首浦港内停泊一船上有八九歳之男孩於景早八九點鐘時忽失足落水勢將滅頂一時各救之聲鼎沸幸有西人遊玩船上之舟子眼快手疾急用篙鈎住復有一小船赶攏救起不然已隨流去矣 
[甘心作丐]  
　　舟山人某甲向業箍桶住虹口頭壩老街生一子在孩提時卽經喪母該匠撫育長成令其在别家仍習己業亦古人易子而教之意也現年二十左右不料是兒忽然潛逃無蹤某甲本無次子又未續絃而年已漸老未免思子情殷是以託人四處探該近知是兒在南市爲乞丐卽往尋歸爲之濯體換衣襪履一新責令不許再入下流孰料未及三日依然逸去豈爲丐之樂較勝於食力耶抑星家所謂命中註定不可更移是誠不可以人情測也 
[小孩失路]  
　　本城杜家灣地方有遺失小孩一名在路啼哭身穿藍布短衫黑布夾背心年約七八歳有人數及據云名呌王阿華住在川沙北門外被一吳姓鄰人携帶出來行至城内挨擠失散旋經一好善者憐其幼年迷失領至家内擬央人打聽明白送伊歸家耳 
[侵吞累保]  
　　盤記棧主昨至英界公堂遞禀聲稱曾於去年十二月間薦保向在我行習業之同鄉人馮雙梅爲泰興行司帳不料於二十五日馮與同行夥潘世惠及出店夏阿六均避匿無蹤經泰興行東查明被挪用去洋一千五百餘元洋東着我賠償我思既爲荐保無可推諉只得如數賠洋一面尋到潘世惠據稱有時辰表兩隻存在馮之家中尚有線毯六十條鈕扣三箱茶葉四十箱掃箒一百八十把寄存各處欲爲事破後作抵補之需當至馮家查問馮妻金氏據稱其夫出外不知下落不認存表由捕搜尋亦無有其埽帚茶葉線毯鈕扣均已查明安放之處總計現有着落之件約值洋四百元尚少千餘元至我爲馮荐保生意時因伊妻屢來哭告難以度日故憐而代爲鼎力不料其侵吞銀洋殊屬天良喪盡但夏潘二人同馮避匿難保無串同情弊今將獲到之潘世惠及馮妻先行解案求請着交出馮雙梅究追免累潘供並未串通馮雙梅至所有各貨均巳向袁說明至時辰表果送到馮家馮妻亦所目見馮金氏供丈夫馮雙梅出外我不知情至時辰表雖曾拿回家中復經拿出實因丈夫在外嫖娼我怪潘世惠帶引潘挾嫌故誣控耳陳太守訊供之下謂盤記棧主因馮雙梅難以度日舉薦作保馮竟不思圖報反起不妨吞洋累保賠償可惡已極至潘世惠等同時避匿豈不知情馮金氏斷無不知丈夫下落之理豈容狡猾而圖置身事外此種刁風實堪痛恨飭將潘世惠馮金氏分别押令着交馮雙梅到案訊究起案之掃帚先行給領同日泰興行西人投法界會審署控稱馮雙梅用空走避查得伊有茶葉四十箱寄與法界開老虎灶之方阿江處請爲查辦方亦投案禀稱與馮素不相識有該行出店阿六來店吃茶我因與阿六認識伊將茶葉四十箱送來響寄餘不知情今聞有涉訟情事故自投捕房報明茶葉亦送交捕房矣翁太守問西人以阿六何在答稱已送至英界會審署管押太守以此案惟寄茶一節爲法界之事其茶已據方阿江繳出當爲移送英界會審署核辦方阿江既知寄件來歴不明自行投報茶亦送交捕房事無干涉卽行釋放 
[焚鼠涉訟]  
　　法界會審署據信局夥倪德和控稱前日裝布上車時有近處梨園烟舘夥劉阿三因夜間耗子擾睡故獲住一鼠用煤油塗其身取火燃之詎鼠負痛竄入布中幸未失事然殊可險是以投訴請懲有陳夢全可爲見証陳供與倪仝翁太守詰之劉阿三則稱非我所爲乃夥伴偶爾遊戯翁太守判將劉管押三天以儆 
[毆人被押]  
　　前日午後有某甲到虹口旗昌碼頭玩耍被管碼頭之潮州人喝阻因爭執被毆受傷當由巡捕將潮州人拘押捕房舁送甲至同仁醫院醫治想當解案訊辦也 
[拐案迭出]  
　　拐賣人口例禁甚嚴乃藐法者往往視爲具文此風滬上爲最層見迭出書不勝書昨有丹陽人姚明發至英界會審公堂禀稱向住小南門西首城河浜沿於光緒五年十月間回家不見妻室姚徐氏及親生之女詢諸隣右據稱我妻挈女出外帮傭深恐被人誘拐當卽四處招尋無着今據妻氏回來稱被對隣曾王氏假以荐往帮工爲名全伊夫曾阿元領至無錫價賣與鄉人沈阿保爲室去年十月間又被沈姓將女轉賣與人我妻今始逃回而曾阿元現已遷居在四馬路東首九間頭地方探知住處訴捕往拘祗獲到曾王氏解案請究曾王氏供稱丈夫價賣姚妻我不知情陳太守得供之下飭將曾王氏交官媒收管諭令姚明發具呈候訊又王琴齋亦至公堂稱被周石卿將妻拐去今得尋見周姓交捕送請究辦陳太守飭將周押候着王琴齋明白具呈再行察訊又潮州府潮陽縣人鄭德義於禮拜二赴法界會審公廨控稱娶妻賈氏已有數年詎於去冬他出四路尋訪無蹤今忽於四月中旬回家詢其向在何處據云因至同源烟舘吃烟被店夥龔乾茂與蔣阿大夫婦籠絡拐至潮州鄉間賣與某姓家得銀洋一百六十元今趁空逃回等情翁太守准詞於昨日傳到男婦兩人各供稱鄭德義係放白鴿之徒而鄭堅稱妻係被拐故翁太守以兩造各有不實着將男婦四人一併送縣究辦矣查拐賣婦女陷人圖利此風萬不可長安得良有司嚴懲而永絶之哉 
[碎衣押懲]  
　　西人某至英界公堂稱前日在虹口虎戯場内觀看被此人摸我衣袋向之理論肥致爭執經我認識之蔡心園勸散及我走後此人追來將我扭打致被扯碎衣服蔡供與同張梅亭供撐船爲業昨因在戯場觀看西人踏我左脚與論西人反打我一掌而去故追向理說爭執西人竟將我交捕誣我圖竊云陳太守騐得西人被扯衣服屬實隨判張管押一月以儆 
[查明關吏]  
　　前報北里風波一則本館原照堂供抄錄昨據江海北關友來信謂關上並無金姓其人囑爲辨明本館復查得此金姓實在江海南關爲書辦者特其名號姑不詳載耳 
[浙省撫轅抄]  
　　四月二十四日錢廷珪由平湖催南米回省禀知藩司委常開二縣催地丁差叩辭朱文藻禀銷會同王都司給發楚勇川資差 
　　二十五日准補石浦同知王嶔禀謝藩司飭知准補延康由京來省禀到唐晋由義烏公幹回省銷差禀知厘捐局委接辦義橋厘局差禀見叩謝府經歴卞桂生交缷平湖縣丞回省禀到照磨吳錦標禀知藩司飭知準署紹興府照磨叩謝 
[蘇省撫轅抄]  
　　四月二十七日知縣梁奮庸謝飭知請補鎭洋縣缺儘先游擊李鴻春由京來赴福建廿八日前兵部職方司主事童德辭行赴都未入桂銘恩銷病假禀知赴滬差遣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月十九日京報全錄]  
　　宫門抄○諭旨四道錄前○陜督譚奏酌擬奏請飭部覆核立案摺○黔撫林奏調署知縣片○閩撫岑奏據呈陳明片○豫撫李奏調署知縣片○又奏新選知縣到省酌量委署綠由片○浙撫陳奏酌裁營勇片○大臣謙等奏爲奏聞片○四月十九日工部鴻臚寺廂白旗值日無引見○湖南巡撫卞寶第請訓○寶中堂續假十日○佩公請假十日○全中堂遞遺摺○召見軍機卞寶第○○頭品頂戴陜甘總督臣譚鍾麟跪奏爲酌擬新設寧靈廳及靈武營應辦事宜請飭部覆核立案恭摺仰祈聖鍳事竊查前督臣左宗棠籌辦寧夏金積堡善後事宜奏改寧夏府屬水利同知爲寧靈撫民同知移駐金積堡並添設寧武營叅將各缺同駐鎭撫奉准部覆令將廳屬文武員弁應需俸亷等項及一切未盡事宜規畫妥協奏明辦理等因當經飭行妥議詳辦去後兹據署藩司李愼善後局司道會詳准寧夏道轉據寧夏府詳稱遵查寧靈同知駐紥金積堡本隷靈州屬境其應管田賦原由靈州分撥山水各堡共田一千四百三十二頃九十四畆一分五厘内除劃撥平遠縣田地九十九頃一十畆六分外寧靈廳實嘗田地一千三百三十三頃八十三畝五分五厘除應徵地丁銀糧草束另開清摺咨部核辦所有劃撥地畆應分别發給執照由司頒發契尾其應納契稅並商畜各稅照例儘收儘解新設寧靈同知一員擬歳給俸銀八十兩養廉銀八百兩典吏書識十二名按例考職不支工食額役六十四名共歳支銀三百八十四兩遇閏照例增忝設同知照磨一員歳額俸銀三十一兩五錢二分養廉銀六十兩攢典書識二名按例考職不支工食額役四名歳支工食銀二十四兩遇閏照例加增添設教授一員歳額俸銀四十五兩攅吏書識二名按例考職不支工食額役八名共歳支工食銀六十七兩三錢三分二厘遇閏照例加增廪生六名每名每歳支餼糧銀六錢九分五厘共銀四兩一錢七分春秋二季致祭各壇廟祭祀銀一百零三兩三錢五分二厘添設寧武營叅將一員歳支養廉銀五百兩俸銀三十九兩三錢三分六釐蔬紅馬乾等銀二十二兩八錢倉斗料四十三石三斗草二千八百八十束守備一員歳支養廉銀二百兩俸銀一十八兩七錢八厘蔬紅馬乾等銀八十四兩倉斗料二十一石六斗草一千四百四十束千總一員歳支養廉銀一百二十兩俸銀一十四兩九錢七分六厘薪乾等銀三十九兩零二分四厘倉斗料一十石八斗草七百二十束把總二員每支養廉銀九十兩共銀一百八十兩俸銀一十二兩四錢六分八厘共銀二十四兩九錢三分六厘薪乾銀五十九兩零六分四厘倉斗料二十一石六斗草一千四百四十束經制外委五名每名歳支養廉銀一十八兩共銀九十兩又照例該支八个月折色每名每月應支銀二兩共銀八十兩應支四個月本色倉斗糧四十石馬兵一百九十二名照例該支八個月折色每名每月應支銀二兩共歳支折色餉銀三千七十二兩應支四個月本色倉斗糧一千五百三十六石步兵九十九名照例該支八個月折色每名每月應支銀一兩五錢共歳支折色餉銀一千一百八十八兩應支四個月本色倉斗糧五百九十四石守兵一百六十一名照例該支八個月折色每名每月應支銀一兩共歳支折色餉色一千二百八十八兩應支四個月本色倉斗糧六百四十四石經制外委騎操馬匹歳支乾銀一十五兩倉斗糧二十七石草一千八百束兵丁馬一百九十二匹歳支乾銀五百七十六兩倉斗料一千三十六石八斗草六萬九千一百二十束又支放廠例馬乾銀一百五十二兩新設叅將營制擬照花馬池叅將缺分每歳製造鉛藥開操祭祀紙張工食等項額設公費銀二百十九兩一錢八分四厘按年由甘估撥供支擬設馬匹每匹定價銀八兩减三成由司庫朋合款内動支其軍械旗幟炮尊應由營酌量情形呈請核辦該處旗漢回民人命盜竊詞訟等案均由該同知隨時隨事分别輕重按律審辦由寧夏府核轉申詳添設在城一驛額設驛馬四匹夫二名每年應支本色倉斗糧一十二石工料銀一百一十七兩一錢二分在該廳額徵地丁項下留支可否照依平羅縣經管夫馬例歳支外備站價銀一十三兩七錢九分六厘由司庫建曠欵内支銷倒馬照通省十分倒二之例合逄每歳額准倒馬八分例價六兩四錢照章核三成以七成除扣皮臟在於司庫候撥兵餉欵動支造報叅將守備應刊銅質關防已經頒發並千總經制應用木質鈐記亦經由司刊發所有照磨教授等官印記應候部頒改設同知擬仿照洮州同知添設陰醫僧道等官四員俟准部覆遵例分别選舉領札建修土城一座壇廟八座衙署八所倉厫監獄軍器庫火藥局教場各一處以及兵丁每名兵房一間馬棚一處均俟奉部覆准委員勘估興修此外如有未盡事宜應由該文武隨時察度情形次第辦理等情由該司會詳請奏前來臣覆加查核所議均屬周洽除將縷晣清摺並劃分地界圖說分送六部謹恭摺具奏伏乞皇太后皇上聖鑒敕部查核立案施行謹奏軍機大臣奉旨該部知道欽此○○林肇元片再正安縣知縣李上珍調省遺缺查有龍里縣知縣周鴻鈞老成端謹堪以調署據藩臬兩司會詳前來除檄飭遵照外謹附片陳明伏乞聖鑒謹奏軍機大臣奉旨知道了欽此○○岑毓英片再據分統黔軍記名提督楊國發呈稱有胞姪副將銜補用叅將借補雲南普洱鎭左營中軍守備楊思禮由滇請咨進京引見隨同國發取道兩廣擬由廣東搭坐輪船航海入都詎料行至廣東省城患病沉重醫藥罔效於光緒七年八月十九日身故呈請奏報前來臣覆查無異除咨部查照並咨會雲貴督臣外謹附片具陳伏乞聖鑒再該提督因舊傷復發請假呈報稍遲合併陳明謹奏軍機大臣奉旨知道了欽此○○李鶴年片再署淮甯縣知縣顧守壎現據申報丁母憂除照例分咨外所遺印務係煩疲難兼三要缺治理非易亟應揀員調署以重地方查有正陽縣知縣馬德綬才明識練辦事勤能堪以調署淮寧縣印務據布政使覺羅成孚按察使豫山查明該員任内並無錢糧有關降革處分其承緝縣民熊得家被竊抿傷事主一案雖巳疎防起叅惟淮寧縣缺屬繁要例得爲地擇人應請調署等情會詳前來除批飭檄遵外理合附片具陳伏乞 
聖鑒謹奏軍機大臣奉旨知道了欽此○○李鶴年片再知縣爲親民之官必須人與地宜方足以資治理不敢稍事遷就致滋貽悮兹查汝寧府屬之確山縣係冲難兼二中缺爲南北往來孔道差事絡繹政務較煩現在新選該縣知縣劉棫繳憑到省臣查該員樸實安詳才具尚堪造就惟係初膺民社恐於此缺不甚相宜自應揀員調署以重地方查有泌陽縣知縣彭鳳高老成穩練於地方情形極爲熟悉堪以調署確山縣印務所遺泌陽縣係屬簡缺治理較易卽委劉棫署理亦堪勝任據布政使覺羅成孚按察使豫山查明彭鳳高任内並無盜刦已起四叅及錢糧有關降革之案先行酌量調署等情會同具詳請奏前來除飭檄遵外所有新選知縣先行酌量委署緣由理合附片具陳伏乞聖鑒訓示謹奏軍機大臣奉旨知道了欽此○○陳士杰片再臣昨巡視洞海各口所有分防營勇尚屬精壯操練亦均認眞現在海防已鬆當再酌裁四營以節餉糈兹先將楚軍貞字前右兩營裁遣用輪船載至漢口並派管帶官沿途押送免其滋事又查浙省海面有超武元凱惠濟輪船三號合同　船釣船協力巡防無事之時已足敷用其伏波輪船一號應行咨遣回閩以便會隊合操除分咨查照外謹會同閩浙督臣何璟署浙江提督臣張其光附片具奏伏乞聖鑒謹奏軍機大臣奉旨知道了欽此○○謙禧等片再查前因此項赴庫吉軍取道商路不擾台站咨各鎭蒙古豫備糞薪等因當經奴才等隨摺陳明奴才衙門所屬旗羣蒙古界達庫倫商路左近居處者寥寥殊非台站可比從前辦運軍糧遣撤防兵道經商路皆係自行購備並無札傳豫備之案嗣經户部議以喜昌官軍應需糞薪咨飭沿途蒙古豫備既據奏稱從前由庫至口撤回官兵皆係自行購備應令該大臣查照前案辦理等因分咨在案現准庫倫大臣喜昌咨開片奏所部吉林官弁兵夫一千餘員各覔雇牛車由商路赴防沿途尖宿糞薪最關要要第查古北練軍自庫撤防由商路行走所田糞薪均係庫倫察哈爾兩處各旗蒙古按商道住宿處所應付此次吉軍由商赴防與古北口練軍事同一律沿途需用糞薪除庫倫地界傳諭備辦外而察哈爾所屬蒙地亦應豫備糞薪以利軍行業經咨行察哈爾都統先期飭令所管各旂蒙古預將糞薪妥爲備齊等因咨行前來伏查前次自庫撤回古北口防兵並無札傳備薪之案今案今該大臣既經行奏明飭備糞薪奴才衙門實無辦過成案令飭傳各旗豫備能否備足應用殊難逆料然事關軍行未便稍涉拘泥除札飭所屬左翼各旗道經商路左近蒙古官兵遵照豫備及派蒙員照洋過境並咨次庫倫辦事大成查照外謹附片奏聞伏乞聖鑒謹奏軍機大臣奉旨知道了欽此 
 
