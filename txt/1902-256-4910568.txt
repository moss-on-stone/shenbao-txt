# 1902 - 256 - 4910568

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[論直督袁慰帥奏請加收酒捐事]  
　　泰西各國稅則之輕重往往視貨物之繁簡以爲衡其爲衣食所資日用所必備者則優免關稅以利民生如綢布米麥之類是也其並非人生所必需而人必欲用之以徇一時嗜好則其力必係盈餘雖軍榷之亦不爲過如烟酒茶葉咖啡之類是也卽以英國而論從前綢布米麥其稅皆重厥後採議院之議漸裁各稅而以其稅加之烟酒咖啡茶葉之中而各關收數仍不減於舊者以酒烟咖啡茶葉之銷數甚繁也中國榷酤之法創於漢之桑宏羊昭帝始元六年又用賢良文學之議罷之孝宣以後有時而禁有時而開至唐代宗廣德一年十二月詔天下州縣各量定酤酒户隨月納稅除此之外不問官私一切禁斷宋仁宗乾興初言者以天下酒課月比歲增無有藝極非古禁羣飲節用之意孝宗淳熙中李燾奏請設法勸飲以斂財周輝雜志謂惟恐飲不多而課不羡榷酤之弊至於此極蓋甚非先王重本抑末之微意矣本朝康熙二十八年盛京旱禁燒酒糜米榖乾隆二年準泰奏天津關按季差役往東安等六縣查稅油酒嗣恐苛求擾累得旨永行停止時又議立北五省酒鍋躧麴禁令各省督撫覆奏大抵以開行販者宜禁而本地零星釀造宜寛歉歲宜禁而豐年宜寛惟陝西省奏稱秦俗本儉民間祭祀慶弔不得已而用酒若标燒鍋用黄酒專需絀糧轉於民生不便且邊地兵民藉以禦寒勢難概禁甘省則以本非産酒之區毋庸設禁乃詔令因地制宜并定違禁律五年御史齊軾以京師九門每日酒車銜尾復請禁之奉諭以零星沽賣不必過爲深究致擾閭閻十四年福建布政使永寗請嚴販運紅麴紅糟之條嗣後每遇荒歉之歲必由地方大吏禁止燒鍋年豐則弛其禁因時勢爲弛張固藉以早民財節民用而並非恃榷酤所入以爲挹注之資也邇者直隸總督袁慰庭宮保以直隸所攤賠欵歲需八十餘萬加以辦理善後需用浩繁爰仿照山東成案奏請在省城設立籌欵局整頓稅損事宜以燒鍋一業直省最多爰於日前奏請加抽酒捐以裕庫欵摺中略謂燒酒一項爲直隸出産之冠而無落地稅捐商利頗厚若酌加捐數責成燒鍋代收旣無擾累之虞亦少偷漏之弊兹擬每鍋售酒百斤抽捐制錢一千六百文並准其於常價之外每斤增加十六文發售在燒鍋加價抵捐旣無所損卽店鋪照本零售亦可通行至民間沽酒每兩多出一文所費亦甚微末而合省通年計之則可集成鉅欵其意蓋與去年部議所定重徵酒釐之意頗屬相同於籌欵大有裨益藎臣謀國可謂思慮深長說者謂南宋時以一隅之地支持强盛之女眞幾有岌岌不可終日之勢而趙開爲張濬理財僅四川一省所供之餉數倍於全盛之時而能源源不竭者其大端亦不過倚恃於榷酤榷茶數者然則當庫儲支絀之際重稅無益之物以資國用非特今日泰西所通行抑亦中國古時之良法也 
[本館接奉電音]  
　　昨日午後京師飛電傳來上諭一道敬謹譯登○八月十六日内閣抄奉上諭周馥奏黄河秋汛盛漲隄岸漫决請將在事各員分别懲處一摺本年七月間山東利津縣馮家莊河水暴漲大不該處當下游之衝八朋初旬隄岸漫决成口刷寛至三十餘丈在工各員弁未能設法搶護自應分别懲處候補知縣李祖代試用府經歴過銘書把總郭金良著卽行革職補用副將郭成著革職留工効力督辦下游河工臬司尚其亨總辦下游河工候補吳煜候補同知查蔭榖著一併交部議處該撫到任未久免其置議仍著督飭在工員弁將該處口門相機堵築及早合龍毋再延誤另片奏上游壽張縣魏序等處民捻均因汛漲過盛漫溢成災等語並著該撫迅卽派員查勘赶緊設法疏消併將被災各屬妥爲撫卹毋任流離失所欽此 
[韓劫日商]  
　　日本東京某日報云今春日人武歲熊太郎鳩合甲乙丙丁四華人在奉天大東溝開設武盛洋行販運木料東歴六月初旬帶同二華人赴安東州十八日行抵懷仁縣境通溝地方時適其地江水漸枯乃以銀二三千圓付二華人令轉赴至上游購木旣而二華人購得木料約一千五六百株鏨刻記號結成五筏高揭日旗雇令華韓二國人十五名駕至縣境將軍石對面韓國邊地暫存七月一日之晚二華人因事登岸迨夜深始歸突有韓人約十餘名各携鳥槍棍棒蜂擁而來二華人惶急之餘奔赴下游某商船躱避閱二日尋見武歲告以前事相與戒嚴旋請韓國慈城警備隊沿途護衛折返通溝途中驀見衆韓人駕四筏記號宛然因卽併力奪取尚少一筏蹤跡全無六日就霓甸縣境永田小泊七日四下鐘時天尚未明陡聞砲聲隆然倦眼麻茶中見有韓人三十餘名戎裝持械喝問有無貨物銀錢隨將刀劍狂揮致擊去武歲二三齒血飛如箭痛極昏沈衆韓人狂笑不休將武歲縶縛一隅掠取金銀然後挾之而去閉置兵營牢獄閱七日復擁入污穢狼藉之豕欄中絶其飲食儘力拷問武歲苦無可說如陷水火之中迨二十一日始由韓國觀察使傅諭開釋而已九死一生矣 
[整頓稅課]  
　　聞之京師友人云自榮仲華相國奉旨與和碩慶親王監崇督文門商稅事務後嚴加整頓務求裕國便民遠遠商人同聲稱頌兹復出示曉諭曰照得本衙門經徵稅課爲國家維正之供商民按貨輸資有一定稅則不准絲毫隐匿亦不額外多收乃相沿日久遂爲積弊所叢吏役或暗中把持或隱相勾引影射侵蝕習爲故常商民徼幸一時往往扶同朦蔽一朝發覺重罰隨之資本耗折追悔無及種種弊竇蠧國病商非悉予剗除帑項何 
 
 

Page 2

 
 
由充裕年來迭奉明詔力行新政本署自改章以後從前諸弊漸除現在本爵閣欽承恩命督理商課一切認眞整頓凡舊弊之當袪者務盡根株新章之已行者更求美善總期釐剔中飽涓滴歸公無損於民有益於國以興稅務而恤商情爲此示仰各色商民人等知悉自此次接辦之日起所有本署公事均揀派委員親身經理概不假手吏役每日辰刻放關貨到卽騐俾免濡滯並嚴飭本署及各門各口書手巡役等痛除舊習不准私索規費倘再有藉端勒掯故意留難等事准該商隨時到署告發卽由各委員秉公訊辦其已退吏役在外招摇或本地棍徒冒充嚇詐均著該商扭禀由本署確訊嚴懲總之整頓稅務期於裕國便民本爵閣令出維行爾商民等務皆仰體時艱互相勸勉凡屬應交正課各宜踴躍輸將毋得繞越偷漏自干咎戾切切特示 
[江南鄉試三塲題]  
　　首題人之言曰爲君難爲臣不易如知爲君之難也不幾乎一言而興邦乎二題左右皆曰賢未可也諸大夫皆曰賢未可也國人皆曰賢然後察之見賢焉然後用之左右皆曰不可勿聽諸大夫皆曰不可勿聽國人皆曰不可然後察之見不可焉然後去之三題是故形而上者謂之道形而下者謂之器 
[七續京師管學大臣張冶秋閣學遵旨擬訂創設大學堂章程]  
　　第十六節高等學堂附設之師範學堂畢業出身照大學堂章程第四章之第四節辦理其附設之高等農工商醫等實業學堂畢業之後亦准咨送京師大學堂覆試及格與高等學堂畢業生一律辦理第十七節凡中學堂學生得過文憑之後如有違犯國家一切科條應追繳處分者由地方官詳報本省彚咨京師大學堂照大學堂章程第四章之第九節辦理第十八節高等學堂之學生准其照例應鄉會試應查照大學堂章程第四章之第六節第七節辦理以上出身第十九節凡開學散學及每月朔由總理教習率學生詣至聖先師位前行禮禮畢學生向總理教習各三揖退班第二十節每歲恭遇皇太后皇上萬壽聖節皇后千秋節至聖先師誕日仲春仲秋上丁釋典日皆由總理教習率學生至禮堂行禮如儀第二十一節學生平日遇總理及教習皆執弟子禮如遇其他官員及上等執事人均一揖致敬第二十二節每年正月二十日開學至小暑節散學爲第一學期立秋後六日開學至十二月十五日散學爲第二學期第二十三節依前條除年假暑假合計在七十日之外每歲恭逢皇太后皇上萬壽聖節皇后千秋節至聖先師誕日仲春仲秋上丁釋典日端午中秋節曁房虚星昴日各停課一日其餘隨時請假無定期者至多不過二十日惟考試婚喪不在此例第二十四節教習學生一律遵奉聖諭廣訓照學政歲科試下學講書宣讀御製訓飭士子文例每月朔由教習傳集學生在禮學敬謹宣講聖諭廣訓一條第二十五節學生不守堂規於所應管束之員向之禁止或戒斥不服陳明總理記過積至數次者應予斥退第二十六節寄宿舍在堂内者學生寢興食息皆有定時出入大門由總理及執事人等稽查登記第二十七節寄宿舍在堂内者遇學生家人賓客通問於外廳會談不得入内亦不得過久第二十八節學生功課勤惰應由教習隨時登記此外一切行爲舉止有無過誤亦由教習按日計之數日一呈於總理第二十九節教習執事人等之勤惰及是否遵照堂内條規辦理總理隨時記錄以定功過第三十節學生房舍衣服以及飲食　沐等事務宜潔淨總理及執事人應隨時查察第三十一節寄宿舍在堂外者按照人數多寡設監督一二員另立專章辦理第三十二節寄宿舍在堂外者一切條規應從簡便學生有違犯舍規積至數次應不准在舍容留者由監督報明總理不准在内住宿以上舍規第四章一切建置第一節高等學堂建設地面應淸曠處所及空氣通而水泉美者於衛生有益爲宜第二節高等學堂應設禮堂一所爲一切行禮慶祝之用第三節高等學堂應特設一處爲學生聚集之所第四節高等學堂分二式一式爲通常講堂一式爲特别講堂特别講堂爲教圖畫物理化礦等學之用其物理化礦等學並須於講堂之外再設試騐房爲實習之所講堂過大有害目力高等學堂學生每班不得過四十人尤無取乎寛廣應酌定寛不過二丈二尺長不過三丈其面積不得過六百六十平方尺第五節高等學堂之圖書器械標本諸室宜分建不得併於一處此外一切應用諸室均宜備之第六節體操塲分屋内屋外二式屋内以避風雨外宜於學堂之東南面以多植樹木於四周爲佳第七節寄宿舍應分自修室寢室二式此外又宜有食堂　所養病所浴所厠所皆不可缺少自修室寢室兼用一室者每人於屋内容積應得五百六十七立方尺不兼用者自修室每人應得三百二十四立方尺寢室每人應得四百八十六立方尺又高等學堂每學生百人應得有食堂　所二處厠所養病所浴所各四間以上第八節高等學堂建設樓房每樓一座至少須備二梯第九節凡房屋之地板承塵板其距離度數講堂在十五尺以上尋常之屋在十尺以上窗之面積在講堂須過全積六分之一第十節高等學堂應備教科所用書籍圖式黑板時辰表風雨表寒暑表几案椅凳以及圖畫算學物理化學地質礦學輿地體操所用之器具標本模型務令全備第十一節高等學堂應備之簿籍大要區分爲八種一教習職員名簿履歴二學生名簿履歴三教習督課之登記簿四職員任事之登記簿五學生受學之登記簿六學生學業成績之登記簿七學生考試之登記簿八學堂財用之出入登記簿除財用簿歸收支掌管外其他一切皆掌於總理 
[閩闈盛典]  
　　福州訪事友人云福建正副主考戴吳二星使銜命抵閩後閩浙督憲許筠菴制軍循例於八月初六日讌諸戟轅并遍觴代辦監臨秦大宗師外提調藩司周方伯外監試臬司楊廉訪糧道啓觀察内提調鹽道鹿觀察内監試候補道黎觀察内總巡洪叅戎外總巡謝協戎及及内外各廉官惟戴星使政躬小有不豫未與斯會宴畢各官均呵殿入闈戴星使亦勉力從事蓋身膺簡命典重掄才不得不如是也 
[浙闈紀事三]  
　　浙江鄉試情形前已兩登報牘兹又接杭州訪事友來函云首塲於本月初十日淸晨九點鐘時放頭牌諸生之抱病而出者多至百餘人至二鼓後始凈塲次日黎明受卷所呈貼違式之卷多至二百八十餘本其中因病曳白者十之四五餘或漏寫添注塗改或論皆頂格謄寫或不知改章就卷上起草偶一疎忽遂致貽悞功名良可慨哉猶憶粤匪亂後同治四年補行浙江鄉試時湘鄉蔣果敏公方綰藩條深恐士子未悉章程易於錯誤特刊三塲程式凡敬避字樣及擡頭格式添注塗改規制一一羅列不厭周詳發交印卷官轉給應試諸生預爲翻閱士林感之自此各科遵照辦理故近年來除不完卷外其他被貼者寥寥無幾本屆新章並不刊發僅載在題紙之後少年新進怱促不暇細觀以致二塲點名時因被貼較多須將各卷逐一扣除遲至辰初方克開點十二日午後闈中病斃考生四名一温州人一湖州人餘二人未詳籍貫俱由養病所用板扇從短垣上舁出令巡察官查明學分通知書斗轉告同寓諸人俾得備棺收殮聞塲中尚有病危者十餘人須俟十三日放牌後方知底細也 
 
 

Page 3

 
 
[贑闈紀事二]  
　　南昌訪事友人云護理江西巡撫柯遜菴中丞查知贑省鄉試向有拜門拜房内槍外槍諸弊此次辦理監臨事務倍極認眞先諭令所調各簾官廉明自矢不得稍沾積習收受門生亦不得會客赴宴及張貼調簾廻避字條啓人窺伺入闈後復諄諭内外提調監試及一切執事各員嚴加防範初十日午正開放頭牌預派員弁兵丁自龍門以逹頭門分兩旁鵠立祗容諸生魚貫而出不准外人混入隨查出由外傳遞者約有數人中有某甲者衣冠濟楚冐充執事官直入頭二門無人攔阻至龍門始被獲乃訊明情節予以重懲大約此次弊端或不至如前之甚惟傳聞初九日淸晨闈中題目外間業經傳播嘻亦異矣 
[郵局被焚]  
　　徐家匯匯報云自沈仲禮觀察在山西創興郵政之後傳消遞息遠近靈通信局中人嫉之遍布謡言致無賴乘機滋事關内某分局竟被土匪焚毁銀錢器物搶劫一空 
[晉民患疫]  
　　徐家匯匯報云今歲山西各屬雨澤調匀農田豐稔所苦飢饉之後時疫流行卽壽陽縣計之患此而亡者已多至三千餘名口太原南境尤疫氣瀰漫何晉民之不幸至於此極耶 
[循吏有後]  
　　南昌訪事友人云前任江西南昌縣汪芍卿明府捐館多年猶留遺愛邇者喆嗣建齋明府奉吏部選授安遠縣知縣已於本月某日捧檄抵省垣誦前人多少兒童齊拍手好官還有子孫來之句覺治蹟循聲彷彿可遇已 
[信船被盜]  
　　聞之信業中人云本月十五日之夜十二點鐘時蘇州鴻源等九信局合雇划船駛至嚴家橋突遇盜匪十餘人蜂擁而上劫去洋銀貨物若干包刻已投報地方官聲請勘緝矣 
[漢皋火警]  
　　漢口訪事友人云本月初十日亭午時黄陂街前刁子街口春生爐坊不戒於火霎時冐穿屋頂上燭層霄經各水龍竭力救援得卽熄滅然已燬去鋪户六家矣 
[使星照滬]  
　　昨日出使義國大臣許靜山星使由京蒞滬假英界長發棧爲行轅蘇松太兵備道袁海觀觀察及上海縣汪瑶庭大令咸往迎謁 
[滇撫辭行]  
　　本任貴州藩司升任雲南巡撫林質虞大中丞於日前由京來滬昨日命駕赴道縣各署辭行大約今明卽須取道長江前往滇中履任矣 
[致祭龍神]  
　　昨日爲秋祭龍神之期先是上海縣主汪瑶庭大令飭辦差公人將大東門外龍王廟灑掃淸潔置備牲牢淸晨九點鐘時率同縣丞劉耀廷二尹主簿孫立幹少尹典史趙敬臣少尉及城汛周鑑之千戎守備程厚奄守戎命駕前往拈香致祭禮畢略進茗點始各分道而回 
[讞員捧檄]  
　　昨報曾紀本邑法界公廨讞員杜枝園大令瓜期已及蘇松太兵備道憲袁海觀觀察諭令另候差委等因兹者觀察已札委江蘇候補縣孫建臣明府承辦法界會審事務明府接奉憲札卽於昨日趨詣道轅謝委并至上海縣署拜會縣主汪瑶庭大令淸談良久然後興辭 
[示換捐票]  
　　昨日上海縣汪瑶庭大令出示曉諭略謂本邑收繳房捐前奉憲飭由縣先給小票按季換給頒發三聨捐票當經遵辦在案兹以夏季四五六三個月三聨捐票奉總局憲頒發到縣業將所收房捐各户塡齊該票仰本邑城廂内外及各鄉鎭店鋪業主速將前給之收捐小票檢齊赴櫃倒換憲頒四五六三箇月三聨捐票收執均毋遲悞特示 
[琴堂欵客]  
　　昨日前署元和縣陳堯齋明府因事來滬趨詣道轅謁見蘇松太兵備道袁海觀觀察繼至上海縣署縣主汪瑶庭大令以禮欵之 
[少尉騐屍]  
　　盜犯任娘仔前由崇明縣某大令緝獲訊實申解蘇松太兵備道轅道憲袁海觀觀察訊供翻異因發交上海縣獄收禁日前忽然患病禁卒邢棟禀請縣主汪瑶庭大令撥官醫診治無效延至昨日瘐斃獄中大令遂禀請觀京核示觀察札委典史趙敬臣少尉騐明詳報少尉因於午後蒞獄升座傳訊禁卒官醫及提牢書僉稱此犯委係醫治無效而死少尉飭仵騐得病斃屬實查無屍屬在滬爰飭丁請某善堂給棺收殮發壇埋葬然後赴道轅禀覆銷差 
[丈勘關基]  
　　本邑江海大關遷至浦濱後所遺基址及平房十八間前經蘇松太兵備道兼江海關監督袁海觀觀察出示召買嗣由商人金永年禀請繳價承領觀察准之飭知上海縣汪瑶庭大令查明一切大令查得金並無蹤影乃派令差役亭耆於昨日午後前往勘丈候示遵行 
[委勘馬路]  
　　本邑南市浦灘馬路當上月之杪浦潮驟漲時大半被衝坍陷事後總辦翁子文太守申請蘇松太兵備道袁海觀觀察核示昨日觀察札委籌防貨捐局總辦朱霞林明府往勘明府奉委立卽命駕詣工程局會同太守至電燈廠察視一周旋復履勘馬路然後赴道轅禀覆銷差 
[上海縣署瑣案]  
　　前日郭錦文扭金阿連到縣至晚縣主汪瑶庭大令升堂研訊郭供前由金介紹爲曹郁兩姓借去洋銀一百餘元立有借劵今年五月某日又將莊票五十元掉換現洋銀到期往收並無此莊向論不睬卽曹郁兩姓所借亦不爲之料理今將借票莊票一併呈電求卽訊追金供郁姓所借約九月杪還清曹姓所借約十月杪還淸至所掉莊票向友人借來當郭付給洋銀時扣去五元旣稱並無收處何以不早退回今小的亦已無處可收且小的向開嫁妝店郭曾賒去紅木牀兩張板凳十條其價均未付給發票呈閱大令以兩造均有不合各予申斥著金具呈甘結届期將借欵料理至莊票及木器自行理算○顧丫頭控楊毛毛築笆佔地等情大令研訊之下顧供小的向業駕船祖遺房屋一所屋後有一竹園與楊屋毗連今楊將屋翻造佔及小的園基向論不依叩求究斷楊供小的翻造房屋就屋後官路旁圍以竹笆並未佔及顧地大令著兩造各繪一圖呈候再訊○某洋商前控姚子高金月卿抵田不贖等情大令飭將姚金收押所中前晚升堂訊追金供小的所抵之地現由親戚代覓買主將次成交求再寛限往贖姚供小的之地亦已售出俟得價後卽當料理抵欵大令飭將姚責二百板予限半月赶緊料理金展限十日如再玩延定當血比 
[正字]  
　　本月十五日附張所錄英美租界公堂瑣案中夏瑞芳一案律師哈華托係夏所延當日悞夏爲王今旣訪明合卽更正 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局紀事]  
　　南市生元米行執事人某甲扭送承裝小麥中途行竊之船户張阿生至捕房捕頭令轉解馬路工程局總辦翁予文太守著押候訊究○日前小車夫陸洪福應某甲之雇裝衣箱一口至法界旣至甲怱怱逕去陸乃將衣箱送至捕房捕頭令留候物主認領閱數日不見物主到來乃於昨日送至工程局總辦翁子文太守著暫存三日逾期卽變價充公 
[英美租界公堂瑣案]  
　　包探李四春解俞德生到案禀稱此人前因犯竊三次遞解回籍今又潛入租界中某客棧竊取林姓對時表一枚報由小的緝獲人贓而林已他往故祗將俞解請訊懲讞員張柄樞司馬商之美副領事白保羅君判責三百板押捕房半年期滿仍遞解回籍贓存候林具領○包探石錦榮解張榮華到案禀稱此賊行竊唐東來家衣物報由小的緝獲人贓送請究辦張供小的與唐有葭莩誼向之借貸以濟燃眉實非行竊司馬判責二百板○陳張氏訴稱前日小婦人行經三馬路驀被馬夫陳金生調戲向之斥責陳竟兇毆致失去首飾若干件今已拘解案下請卽訊懲包探劉光震禀稱小的查得此婦賃居會香里操倚門賣笑生涯是日曳陳入室致相口角並無失去首飾之事司馬判罰陳洋銀三元○包探石錦榮解大觀樓茶博士葉會泉到案禀稱葉近被主人辭歇促令速移行李遂糾人前往行兇報經小的拘案請究司馬判責二百板○包探朱桂生解徐友根到案禀稱此人行竊常妙榮家衣服三件故由小的解案請究司馬判責二百板逐出租界○包探倪順泉解陸阿四到案禀稱此人行竊凌替生家衣服若干件報由小的緝獲人贓解請究辦司馬判責三百板○包探竇如海解某洋人家細崽朱桂生到案禀稱此人擊毁洋人家磁碗洋人責令賠洋銀三元八角朱遂逃逸無蹤報由小的拘解請究朱供小的無力賠償尚求寛限司馬判令除照賠外再罰洋銀三元押候繳到後開釋○包探王長桂解馬子權到案禀稱前者何德三具禀控馬奉飭往提在逃未獲今適爲小的所見是以拘請訊懲司馬著押候傳何質訊 
[法租界公堂瑣案]  
　　太古洋行德興輪船上被賊竊去花布三十疋報捕後經包探查獲竊賊朱阿林吊出原贓二十五疋昨晨解案請訊德興茶房王其昌投案申訴前情朱供小的由小桂生囑令將贓付質尚有五疋在小桂生處叩求鹽宥讞員杜枝園大令判枷一月發馬頭示衆期滿責五百板吊案之贓先給失主具領一面飭拘小桂生到案訊追○新闢租界中羅家灣左近民人李金生之女阿新被木工顧木林誘至美租界唐家弄姦宿旋由劉掌生吳樹堂所悉向李告知顧知事不得了倩陳阿四將阿新伴送回家道經羅家灣被巡街捕拘入捕房昨日解案請訊阿新供年一十有五在西門外某繅絲廠工作本月初九日途中遇顧持刀恐嚇隨誘至唐家弄恣意姦污叩求嚴究大令著將陳劉吳交人保出阿新還押候提顧到案質訊核辦○賊犯陳阿翠經包探拘獲在身畔搜出質劵二紙吊到原贓解案請辦陳供小的寄居八仙橋左近首安里中得由浦左來滬陡被包探拘拿所質均係已物並未爲非求恩省釋大令判責二百板○黄雲山由密波來滬被賊竊去女衣數件報捕後由包探查獲賊犯朱順林吊到原贓解案請辦大令判責五百板贓給失主具領○工部局打樣西人被所雇細崽王增祥竊去值銀二百兩之金鑲金鋼鑽戒指一枚迨後查悉王已私給押所包飯人張阿木之子調換金戒指因報經包探追出原贓解案請辦大令判枷一個月責五百板○邱子嘉前控史幼彬欠銀圖賴迭經大令訊供押追在案昨日史妻王氏偕史久堂投案呈繳洋銀四十元訴稱餘欵已與邱商通折還四十元分十個月拔付大令著將史交久堂保出候繕立憑摺邀邱來案覆訊核奪○前日英界某包探夥役顧全福在洋涇浜南首向某鄉人藉端訛詐經包探拘獲解案顧母陳氏顧妻高氏同　案下求恩大令判罰洋銀二十元以儆○小東門外復泰魚行主蘇芳洲虧欠有恒洋行房租三個月計洋銀九十元經有恒西人控請訊追蘇供此房租自某茶館主自六月初一起因欲加租故不照付大令著退去聽候查明再核○某姓家傭婦吳沈氏竊取金飾控經大令訊供不認暫行管押昨日提案覆訊氏依然矢口不承大令著押候比追○竊犯張金生屢次犯案怙惡不悛昨由包探解請大令訊供著重笞三百板發改過所監禁 
[美租界捕房紀事]  
　　江北義園公所司事李榮魁以工人朱長明朱長興昆季藉端索詐毁物行兇等情投訴捕房捕頭令包探倪順泉偕三十二號西包探往拿務獲○昨晨蘇州人徐鴻春以屢被流氓何阿元索詐兇毆因浼某西人函訴捕房捕頭令包探劉阿炳將何拘獲押候解送公堂禀請讞員張柄樞司馬訊辦○前晚某國兵船水手在外虹口百老匯路酗酒滋事被五百五十六號巡街捕拘入捕房捕頭令押至酒醒後釋出○日前麥邊洋行某洋人因西華德路長林館主徐寳寳及甬人沈大昌林金生等房客十餘家積欠房租控請公廨讞員張柄樞司馬訊追司馬准之飭差持票至捕房告知其事捕頭卽派包探朱桂生將徐等拘獲押候解送公堂訊究 
[邦江官報]  
　　八月初一日杜鹺尹思銳委五成鹽價差興鹺尹安委寳帶橋卡李鹺尹彭庚銷總局監收差鄒鹺尹傳　銷監印差陳鹺尹元章到監印差賀鹺尹鼎淸到收支差初二日袁鹺尹鎭湘委南京餉初三日吳鹺尹時雍由泗源溝來江鹺尹錫麟辭運北鹽初四日運司率屬至文昌宮秋祭丁分　士年由鄂岸來初五日譚分轉倍鈞禀知赴省梁分轉世禮辭回卡初六日廖鹺尹鴻升辭押北鹽初七日丁分轉乃鎔辭回高寳差初八日甘分轉樹勛由淮北公幹回新選餘西塲韓鹺尹國泰辭赴任初九日廿分轉樹勛　稽查義學差朱鹺尹士俊銷沈家渡差姜鹺尉煜辭回淮北分發知事吳鹺尹增順浙江人禀到初十日俞鹺尹文瀚委查通泰兩屬水勢十一日方分轉在良由省公幹回 
[蘇垣官報]  
　　八月初四日直隸州方元熙禀知奉藩憲委騐收崇明塘工差正任淸河縣知縣侯紹瀛由寗來知縣劉照靑禀辭赴常州府帮審差陳鳳蔚禀辭赴寗見制憲五品銜試用知縣張學緖安徽人由寗來縣丞李楙禀謝奉委上海貨捐局查騐差卽辭丁尚廣禀謝奉藩憲飭知奉部核准主簿沈慰忠禀知奉委赴荆溪縣催　差卽辭指分江蘇試用縣丞王大任安徽人禀知繳照到省婁齊葑釐卡委員候補理問周鋈禀知丁母憂前署柘林通判郭廷沛於初三日已時病故省寓聚星客棧初五日江蘇試用道俞啓元浙江人由京來禀到通判蔡殿襄禀知由京引見回省知縣李如松禀謝請補崇明縣缺魏詩銓禀謝奉委上海浦東總巡差縣丞吳德輝禀謝委署元江靑縣丞事知縣程開吳禀辭管解京餉赴都初六日花翎知府銜指分江蘇試用直隸州知州李傳蔭安徽人五品銜指分江蘇試用通判樓蔚然浙江人均由京引見領照來省禀到委署石浦司巡檢洪鏛禀辭赴任正任元和縣典史王登瀛禀知接印任事初七日知縣全善由宜荆釐局來禀謝奉委署理荆溪縣事龔心沂禀謝奉委荆溪縣梧桐山一帶保甲差主簿朱龍光禀謝奉委婁齊蔚釐卡差初八日二品銜軍機處存記特旨江蘇補用道張鼎祐由寗來通知奉撫憲委辦中西學堂今日到差仍指江蘇補用道陳遹聲通知由京引見回省正任丹陽縣劉炳靑禀知交缷任事回同知銜截升江蘇常州府荆溪縣知縣閆嘉祥雲南人由京引見領憑來省知縣王雲章禀知赴寗見制憲陳　韶由五庫厘局專丁來省禀謝飭　拿獲大宗偷漏蒙記功一次慶多由常州專丁來省禀知七月廿四日丁母憂府經歴周紹棠禀銷嘉定縣保甲差縣丞蔣楨禀辭赴靖江縣保甲差委署崇海　巡檢周天祐委署靖江縣典史陳鳳桐均禀辭赴任巡檢趙濬彦由京起服回省禀到五品頂戴指分江蘇試用府經歴劉承裕山東人由京驗看領照來省禀到初九日委署荆溪縣全善謝委兼辦宜荆釐局差卽辭赴任金殿元辭赴常熟公幹知縣胡智澄由吳沙釣船捐局專丁來省禀謝奉飭一年期滿比較有盈照章留　禀向廖　鑫禀知交缷代理新陽縣巴城　巡檢任事回初十日新陽縣陳專丁來省禀謝奉飭准補新陽縣缺同知何立坦淮徐海通判宋光廷江揚通海知縣楨興蘇松常鎭太　禀謝奉委稽查　　　　　通判許之珏禀知交缷代理奉賢縣任使回省同知沈桐禀知由京引見回省四品銜卽補知府籤掣江蘇保送直隸州知州陞　祿正監旗人由京引見領昭　　東至知縣　　熙禀謝奏委赴宜興　幹卽辭魏本立禀辭管解京餉赴都委署嘉定縣典史迮世輔禀辭赴任 
 
 

Page 10

 
 
   
 
 

Page 11

 
 
   
 
 

Page 12

 
 
   
 
