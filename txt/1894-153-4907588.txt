# 1894 - 153 - 4907588

 

Page 1

 
 
[本報附張添印章奏仍用大號字啓] [  申報館主人拜手]  
　　内外臣工封章言事爲薄海觀聽之所繫關心時事者無不爭先快覩而尋常京報所登章奏限於篇幅遺漏良多閱者每以爲憾本館特倩妥友在内城抄錄緊要摺件迅速郵寄印入附張有時每本非一頁所能盡則擴充頁數舉凡樞臣之擘畫疆吏之敷陳壇坫之折衝屏藩之貢獻嘉謨碩畫無不悉寓於其中仍一律用大號字照常排印俾閱者不費目力當亦諸君子所心許也謹布微忱尚希亮察 
[合肥相國賜壽圖原底照印出售] [  點石齋啓]  
　　合肥相國名振華夏功盖寰區天下咸知其功蹟亦毋煩贅頌所有七秩賜壽圖今本齋覔得原底仍用硃砂套邊圖畫壽章與原板一樣毫不縮小紙墨印工並皆佳妙有目共賞無庸自述外加錦函每部定實價洋三元又歴代賦彚每部碼洋十元賞鑒家祈移玉至上海棋盤街申昌及本分局各書坊購取其餘各省京都廣東福建四川成都重慶南京杭州向各分局亦可此佈 
[新印温病條辨] [  圖書集成局代啓]  
　　温病條辨一書爲淮隂吳鞠通先生所著條分縷析精括詳明誠岐黄家所必讀者也本局用新式鉛字排印刻已告竣寄語杏林橘井中人尚其家置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[論杭州臺基林立]  
　　昨有虎林友人郵書見告謂杭州近來淫風流行臺基林立至於今而益盛前數年現任興泉永道吳觀察世榮在杭州府任上時掃除陋俗雷厲風行有枷責者有驅逐出境者密訪嚴拿務期汚濁之塲一變而康清净之地此風以息迄於今猶嘖嘖稱吳公惠政不止旣而日久玩生若輩復萌故智有一巷之内臺基多至十餘家者雖曰非熟識者不能得其門而入而雉媒易覓俗所謂背大刀牽皮條者且以是爲生涯各以烟館爲聚集之所年少者如蠅逐臭如蟻附羶烟館主人亦藉此以卜利市十倍傷風敗俗莫此爲甚安得復有吳觀察其人者爲之掃蕩而廓清哉夫臺基之名始於何時其原不可考而有臺基之地則莫盛於上海上海之臺基其先皆以老嫗爲牽引近則更有别開生面易嫗而叟者其變幻不測百計千方必欲引人入彀故城廂内外凡業此者其人不可以數計而青年子弟有不被其惑者幾希嘗有夫作狎邪婦上臺基而猝然相遇者竟至不一其次則可知此風之盛爲甲於天下矣前數年曾經破獲嚴辦後亦漸成弩未之勢而男女之上臺基者則仍時有所聞而地方官輒以捉獲爲難不肯認眞原其所以難捉之故則以一門一戶各有寢室室中或有男而無女不得指爲臺基也或有女而無男亦不得謂之臺基卽有男女雜坐或飲酒或吸烟亦不能遽指爲臺基安知非其戚屬是烏可以鹵莽從事故欲捉臺基直與捉姦無異非當塲現獲不可必如是而後能破臺基而臺基永無破獲之時矣而臺基且益復明目張瞻矣男女之欲人所同具是非之辨明者幾人各種善書汗牛充楝其言淫惡之報應鑿鑿有據並或繪圖貼說援古證今令人見之而毛骨悚然聞之而冷水澆背然而生畏心者一時生淫心者又一時其能悔過者千百中不過一二國家定律其於犯姦之案何嘗不嚴雖和姦不過杖枷而此外如强姦刁姦等罪皆須加等若因强姦者無論矣若因姦而致命者更無論矣讀律之時亦豈有不心爲之悚神爲之奪者而意興所至則又置律例於腦後意者人情所欲固有不能以官法禁者乎顧何以租界之野雞妓女一因巡捕頭出令拘禁而街頭竟不聞朝雊之聲雖曰野雞妓女出外誘人可以一望而知故捉之甚易臺基則深藏密室形跡詭秘一時不能識破故不易捉然臺基之害人與野雞妓女之害人其害一也其先巡捕頭不捉之時何以絶不聞有出一示派一差以禁野雞者豈孰者爲其難孰者爲其易固宜分任其責與抑豈竟不知野雞之害人同於臺基乎竊以爲租界之地華官之權誠不敵西官巡捕頭固奉西官之令者也令行於租界故令行而禁止華官則不免掣肘然而華官之權雖不若西官之重而於此等事苟能認眞辦理則亦何不可以奉令者如前此某委員在西門巡防而該處竟無一間烟館河中亦無一隻艒艒船路上亦無打降拆梢之事比某委員去後而其禁乃漸弛此等事所謂官能盡一分心則地方自能受一分益非謂西官之果優於華官亦非謂華官之果遜於西官也夫巡捕頭則西官之所役耳而其令猶能行於下則華官之令豈有不能行之理特以故事虚行不肯認眞辦理遂覺其言之不足重試觀前此吳觀察爲杭府時禁絶臺基而杭垣之内淫風頓熄吳觀察一去而日久卽漸生玩杭垣之臺基且至於日新而月盛繼吳觀察而爲政者聞之不將汗顔無地乎近日署杭守者爲陳鹿笙太守政聲卓著治績爛然且其性嚴厲家庭之内上下肅然而嫉惡如仇又復從善如流倘知此等頽風必將引爲已任飭縣嚴查密訪使之盡絶根株不令吳觀察得以專美於前也杭垣淫風素來稱盛余前寓杭垣時聞有所謂花客棧者半開門者而絶未聞有臺基之名目聞之自上海始故因論杭州臺基之事而并及上海云 
[京洛冠裳]  
　　翰林院爲曉諭事照得本年甲午恩科會試新進士奉旨著於四月二十八日在保和殿朝考欽此欽遵爲此出示曉諭新進士等知悉務於四月二十五日開明履歴籍貫年貌中式科分覆試等第殿試　第各名次祖父兄弟是否原任現任一二品大員以及由各部院候補郎中員外郎主事等官中式者照案取具五六品同鄉京官印結赴本院聲明納卷勿得自悮○吉林將軍長軍帥順奏稱據寍古塔副都統富爾丹轉據藍翎侍衞全祿禀稱由京告假回籍省親現届假满應卽回京當差惟母老家貧不能迎養情願留於原籍請以對品驍駒坐補俾　養親等情四月十九日奉硃批全祿仍著來京當差所請著不准行欽此○禮部爲曉諭事查每科殿試出榜後狀元率諸新進士詣先師孔子廟釋褐行禮爲此出示曉諭於五月初一日詣先師孔子廟行禮毋違○吏部爲曉諭事所有光緒二十年四月分選主事馬毓楨曾煚森等二員京府通判唐維錦一員知縣錢鴻翿虞煊蘇國華楊克燾黄炳文楊倧超李肇宗等七員共十員相應出叙傳令該員等於四月二十四日赴部過堂二十五日黎明赴天安門外朝房伺候掣簽如有不到定卽指名題叅毋違○侍衞處爲知照事四月十九日奉旨朕於明日辦事用膳召見大臣後乘轎出順貞門神武門走隨墻門三座門出西安門阜成門紫竹院少坐走蘇州街六郎莊進頤和園東宫門詣樂壽堂　皇太后前請安玉瀾堂少坐出東宫門走六郎莊蘇州街紫竹院少坐進阜成門西安門三座門隨墻門進神武門順貞門還宫欽此○兵部爲知照事武選司案呈所有六品廕生劉宸錫等二員本部於四月初九日帶領引見本日奉旨六品廕生劉宸錫者明忠均以通判用欽此欽遵到部相應知照吏部查照辦理○本年甲午恩科繙譯會試照例應 
 
 

Page 2

 
 
由禍部满堂官奏派一人於揭曉日携帶禮部堂印入　於至公堂塡寫榜時鈐印兹准至公堂知照四月二十四日揭曉經禮部開列堂銜請派奉硃筆圈出禮部尚書崑岡欽此○鑾儀衞宗室治儀止現懸二缺行文宗人府將應送入揀治儀正宗室等造册送衛以憑訂期奏派揀選兹聞八旗宗室由本族呈報願送治儀正者計幾二百人未便全行册送應以馬步騎射中靶多者擇尤保送經宗人府禀堂訂期四月二十四日辰刻在東安門内正白旗侍衞教塲看視馬步騎射先期由宗人府傳知各族傳令各宗室務於是日各備弓馬前赴教塲預備○向例每科殿試請派讀卷大臣宣旨後卽趨赴内閣密擬策題進呈本科殿試禮臣請派讀卷大臣摺尚未宣旨先自内口傳張子青相國等八大臣先後步入乾清門於南書房内恭將策題大綱目敬繕由聖上圈出令讀卷大臣在彼擬成四條上卽前往頤和園讀卷大臣敬謹詳擬敬俟御覽裁定迨聖駕由湖還宫方將制策四道躬自裁定交由讀卷大臣齎往内閣刊刻題紙維時已交未正矣○本年甲午恩科繙譯會試所有新中式繙譯貢士例應在保和殿覆試經禮部奏請日期四月二十日奉旨著於四月二十六日在保和殿覆試欽此○皇太后傳旨自頤和園還蹕南海順道至西四牌樓廣濟寺拈香少坐先期由總管内務府分行傳知妥爲預備說者謂廣濟寺住持存有三寳物爲世罕見故慈駕欲一覽也 
[節相回轅]  
　　李傅相出省閱兵原定於四月二十五日節旋嗣改期二十三日届期津郡文武各員齊赴郊外恭迎督轅親兵及練軍營城守營兵弁則執銳披堅沿途站候鐵路公司執事者預將頭等花車全行髤漆璀璨一新是日車站票房並不載客運貨以免腰站阻滯午後兩點鐘後騶從分乘二等火車十二輛押送行李前來約三點鐘傅相督率隨員駕頭等花車七輛輪聲轔轔與鎗砲之聲互相應答旣抵老龍頭車站未隨旌節之各員弁一一呈遞手版禀安傅相旋鳴騶遄返計來往行期共二十有一日 
[香港疫報]  
　　昨日香港來電報云疫症日甚一日本月初二日病者八十二人死者九十三人醫船醫院中留醫者計共二百零五人目下人心惶恐咸有惴惴之情正不知若何了局也 
[失愼卽熄]  
　　揚城小校場房屋櫛比上月廿六晩北首小飯店將欲就寢店堂内所掛煤油燈不知如何烈燄上冲燃著板壁店中人尚未知覺幸爲行路者所見叩門大呼則已满屋皆火衆隣驚起汲水灌救始得熄滅不致成災又廿七日午刻馬市口燈草行某姓因治午餐床上烟燈未息以致延著蚊帳幸白晝人多得以卽時救熄所最險者北皮市街某善堂收養瞽目殘疾之人前晩二鼓忽見柴房内烟霧迷漫紅光四射幸隣近人家急取洋龍救熄否則不堪設想矣 
[禁止漂絲]  
　　金陵内河向有染坊中人漂洗元色絲俄頃之間水如墨汁致令汲飲者生疾現經督憲撥派營兵挑濬去淤穢而引清流於是一水瀠洄人影可鑒峴帥又恐漂絲者一來不免涇渭難分遂諭司道轉札江寍府李太尊出示禁止凡漂絲之家均赴城外濯况無論遠近一律祗遵倘敢故違仰河快隨時稽查禀縣懲辦沿河灰糞堆押令遷讓兩岸居民如有抛擲穢物及傾溺桶者許鄰人地甲指明請究如此辦理亦愼重民命之一道也 
[嚴緝匪徒]  
　　前報紀蘇州府屬盛澤鎭有安慶道友王姓與同類甘姓爭奪賭攤各糾黨羽數百人械鬥不休致　七命兹聞事在四月十三日兩造以雖經毆鬥勝負未分於是復下戰書定欲一决雌雄而後已仍於十五十七兩日重振旗鼓火砲各施鏖戰逾時死傷甚衆事爲奎大中丞所悉赫然震怒特於二十八日傳某撫標緝捕等各營營官及中軍守備水陸總巡諄諄面諭略　清平世界豈容若輩如此　行若不嚴以懲之何以儆兇頑而安良善因飭帶兵往肇事處彈壓查拿又以蘇州爲省會之區地方遼闊彼　類必以客棧烟館爲逋逃淵藪務須明查暗訪令城内外大小客棧各立循環簿如有來歴不明以及口操外省音非有本城的實保人者不准留宿水路則嚴飭各巡卡各水　凡遇　　　隻務須悉心稽察不得稍事寛容并聞刻已訪悉爲首肇事之王姓其兄王均恩前經剛大中丞處斬王曾在某營當領哨名曰均貽　高懸資格復行文各處認眞查緝務獲嚴懲云 
[溢涌濤聲]  
　　署德安縣艾少棠明府廷棟捐廉倡設善局施診施藥一切規模仿照潯城同善堂辦理並種牛痘已於四月初十日開局矣○西門外中磯灣地方有徐鸚兒者素以賣魚爲業血氣方剛好勇鬥很人皆畏之如虎某日有比鄰商姓子取磚墊路徐　不應取我磚見將商子拳打脚踢商子年未弱冠在此爲人傭工其主人在關前開設飯館當時寂然不聞迨後血嘔不止經人報信詢悉情狀始舁入徐家是日因傷重卽在徐家斃命業已報官薛明府臨塲相騐騐得致命傷數處徐當時逃匿旋於次日拿獲刑訊之下供認不諱明府飭令收禁候辦○前報載小工丁甲失足墮水無從施救云云兹悉甲係湖北江夏人年四十餘尚有八旬老母其妻瞽目兒女幼穉寡嫂㷀㷀孑立專恃中出外營生以供薪米一旦魂游水府生機頓絶其何以堪英領事梁恪思君憐之助洋五元優貢李君少軒及義渡局林君錫疇鍾君澤仁等共助青錢五貫怡和洋行亦助一緡作撈殯掩埋之費又有許黄鄭諸君各按月給錢若干以贍家口魂若有知當　感於泉下矣○城内愼昌和茶棧　揀茶婦因茶未揀盡與收揀人吵嚷適捕廳兼辦保甲朱明齋少尹巡查過此上前彈壓喝阻不聽反敢肆潑少尹傳其夫至大加申斥飭令　回管束○距北岸六十里之孔壠鎭陳某於上月廿二日來潯在同順源昌店購布匹雜貨數包倩劉某負以上船行至河濵突來　役二人口稱此係贓貨竟自取去某無奈赴保甲局申訴胡愷生少尹略詰數語卽傳二店夥間明貨交陳某携去始知捕役誣良作竊遂飭送縣懲治 
[禾中人語]  
　　新任嘉興縣劉邑尊於四月廿六二鼓後行抵東門外官碼頭書吏差役均在碼頭鵠候邑尊於次晨登岸排導入城赴府署禀到至本署行祭門禮有頃升坐大堂謝恩接印書差等次第叩賀○蘇州塘五里亭河中有男屍一具善堂恐有傷痕禾使收殮報請秀水縣寗邑尊於廿六日午後帶同刑仵書差出北門乘舟往騐旋據騐明死者係和尚赤條條來去無牽掛並無傷痕邑尊離坐親騐無悮飭卽備棺收殮發封標記 
[清丈蘆洲]  
　　金陵訪事人云沿江一帶蘆洲有此塌彼長者非隨時丈量不可署藩司胡方伯因十年之久未經開局辦理蘆課因而日短特委吳太守辦僅爲提調四月二十四日設局於薇垣内之福德祠另委州縣數員赴各縣會同丈量造册禀報援例或科 
[嚴辦强姦]  
　　蘇城兎子橋堍王公館家丁某甲將鄰右某姓家七齡女孩强姦一案經吳縣凌大　從寛發落　予枷責事爲撫憲奎甲丞所聞赫然震怒面諭臬憲陳廉訪謂此等案件若不照例懲辦何以懲薄　而挽頽風亷謗回轅立傳凌大令至以中丞之諭諭之且　此案務須研訊確鑿照例重辦不得稍事寛容大令奉諭回署立卽升堂飭將甲去枷提訊甲堅不肯招大令飭差提女孩到堂飭穩婆如法騐視旋據騐明已被成姦大令命將甲刑訊甲遂供稱此孩常來公館游玩與小的稔熟是日自不知何以糊塗至此大令得供卽飭釘鐐收禁一面諭孩之父母好爲醫治諭畢退堂立卽備文申詳候臬憲核奪現聞亷訪將處以站籠之罪未知確否四月二十六日下午已由凌大令將該犯　司過堂矣 
[茘支消夏錄]  
　　廣州訪事人云連日大雨滂沱河　盛漲沿海各鄉村如佛山等處均被水淹南海縣楊大令深恐圍堤未能堅固或有崩决之虞爰卽禀明大憲親臨查閱○新授雷州府李筱山太守釗由京　憑南下於四月二十二日抵省至各憲轅禀到○　淺　建　安協副將馮副戎英華由兩廣督標後營叅將升補今職現已將叅將印務交卸回省聽候上游給發咨文赴閩履任按副戎係惠州歸善縣人爲現任 
 
 

Page 3

 
 
浙江提督馮尚書南斌之哲嗣○番禺縣杜大令因公出署見賭攤林立拘而訊之賭徒以差役某甲得規包庇對大令赫然震怒提甲責革　號頭門○三水縣胥江祖廟北帝偶象愚夫愚婦信而奉之目下省中瘟疫盛行人心惶惑選事者遂往舁之來省名曰驅除妖癘實則藉以惑世誣民將偶象安置船中在油欄門外石公祠碼頭停泊鄉民之往叅拜者日以數百計旬日間香資所入多至千元一時藉神圖利之徒聞有如此好牛涯不禁怦怦心動擬往增城迎六祖禪師象步其後塵不知擾擾紛紛何時了局也 
[廣行方便]  
　　廣州城内方便所創設多年貧病之人皆可入所醫治邇來瘟疫大作病人紛至沓來夏屋渠渠幾無容足之地常有不得其門而入以至斃於道途者大憲聞而惻然方欲籌欵另覓地方收養劉紳學詢仰體憲意禀請在西關黄沙倡建施醫養病所大憲深爲嘉許立卽給發示諭飭令開辦其示諭云布政使成按察使額鹽運使英督糧道魁候補道夏爲出示曉諭事照得本年春間氣候不齊　疫流行人民病起醫藥補救實不容緩其家居省垣者自可隨時調治惟有行商過客及工伴傭僕一遭此病人慮傳染率皆亟令移徙有鄉可歸者卽苦道途遥遠無家可返者更屬擇地維艱陸居則無門可入水程則船渡爲難顚連困苦有不忍聞查城内北門雖有地方紳董創設方便所一區然疫癘已久時有人满之患卽使輾轉送入而病氣薰蒸死亡尤速此外各善堂向來收養病人處所屋本無多此次時疫猝起多屬無地可容以致僻巷小街路斃不免本司道正在督同府縣設法籌商力圖補救適在籍二品頂戴卽選道劉紳學詢函稱學詢目覩時艱亟思調護擬自行倡設施醫養病所先就自置地基蓋廠坐落西關黄沙面海通街水陸可逹且不與烟戶毗連無慮病氣傳染如有病人但有保家任其送往調治所需醫藥無力自辦者由廠捐送倘有借廠養病出資自理者悉聽其便廠内經費先由學詢首倡義捐量力支持不設緣部簽題同志樂輸不論多寡亦望善與人同惟事屬創舉照料需人隨時延請善士並熟悉地方情形委員赴廠商議仍俟疾疫全消再議停止等情查核劉紳所議洵屬情殷桑梓利濟爲懷深堪嘉尚應卽照辦除委員前往會同辦理並妥爲彈壓外合行出示曉諭爲此示諭城廂内外諸色人等知悉爾等須知劉紳設立廠房收養病人事屬善舉如有行商過客工伴傭僕猝然染病一時無家可歸者准其取具的保送西關黄沙醫廠暫住由廠代爲醫治倘有生死不測各安天命無相怨尤其有實在無力殯殮者並卽由廠代爲料理仍各標明姓氏聽其親族往遷地保更練務須常川妥爲照料倘有棍徒藉端生事許卽送縣懲治不貸其各凛遵毋違特示 
[上海防疫]  
　　上海工部局董事以香港疫尚未已深恐由輪舶傳來因與首領事再四函商凡船之由香港廣州及南方各處來者一律令其停泊下海浦外六里倩西醫上船稽察如行李貨物中帶有疫氣急令携至浦東薰以硫黄烟始准各自携去必查明船中並無疫氣方得進傍馬頭議旣定卽備文照會江海關道黄觀察旋得觀察覆文謂已咨照稅務司照章舉辦矣而本館尤有望者上海各處之汚穢留存者日内急須掃除净盡租界中貧苦小民往往將屍棺抛棄荒郊無力營葬炎天毒日穢氣熏蒸行人觸之最易致疾雖昨經英界讞員出示查禁猶恐小民視若具文所期城廂内外各官實力施行輔工部局之所不及則居民戴德益覺寤寐弗諠矣 
[籌建醫院]  
　　上海英工部局董以香港及粤省疫癘盛行恐此間亦致傳染因籌資就浦東創建二醫院一療西人之患疫者一療華人之患疫者院中延集中西醫生倘華人不喜西醫則可倩華醫治之刻已照會江海關道剴切曉諭日内將度地興工是亦未雨綢繆之道也 
[馬戲定期]  
　　哈驀斯敦馬戲班由新加坡航海來申前已兩登於報兹悉班中人刻已到來度地虹口四川路及文監師路交錯之處定期下禮拜一開演魚龍曼衍蔚爲大觀諸郡子尚其借片刻之閒一新眼界乎 
[客死可憐]  
　　山東人樂杏泉皮估也賃居本邑小東門外上月族叔名其山者販貨來申僑寓杏泉處未數日忽染沈疴茗椀藥爐所費頗巨前日思返故鄉苦乏川貲不得已向杏泉商借洋銀五元杏泉靳之至夜半其山病勢益劇譫語模糊延至昨晨溘然而逝杏泉無奈函告其家眷屬一面爲之備棺收殮 
[鸚鵡歸籠]  
　　昨報紀法租界蘭芳里某花烟館倡婦脫逃一事不料烟鴇神通廣大遣人遍設網羅未及多時卽已弋獲緣此倡逃出之先與母約定在新閘會面然後乘常熟航船回里烟鴇訪知其事將母追獲詢悉情由龜奴知照航船主謂若能原璧歸趙當酬以洋銀二十元迨倡至航　船主僞言爾母已先在船中倡信之船主遂向烟鴇處報信船主恐烟鴇爽約先索酬資鴇允之遂將倡領回勒令其母換寫筆據加洋銀數十元其母無可奈何只得唯唯依允從此籠中深鎖有翅難飛恐終身無出頭之日矣噫 
[局員懲痞]  
　　有白毛囝者著名流氓也與打索匠某甲有一面緣前日遇諸小東門外向借洋銀十元甲婉言却之毛囝頓肆兇鋒與之毆鬥正在固結不解突有黨中人佯爲解勸將甲懷中洋蚨數翼攫之而去中愈不甘服摺毛囝過陸家石橋事爲十六鋪巡防北局勇丁所見拘入局中局員祝二尹素惡此等痞棍訊明情節飭笞責二百板追取所攫洋銀並令具改過切結 
[求免騐屍]  
　　昨報紀朱桃根之妻弟王阿炳在嚴家橋卡畔墮河身死撈獲屍身一事至晩上海縣黄大令升坐花廳差役禀稱小的查問嚴家橋卡上巡丁聲言是夜朱駕柴船行經是處巡船喝令暫泊看艙朱回以潮水甚急不能停櫓巡船追上船查得並無貨物卽折回其後王如何墮水實不知情惟聞朱呼救命聲并向巡船借燈事與巡船無涉大令提訊屍母王范氏及地保魏明到案王范氏訴稱小婦人家在南匯王是小婦人之子大令謂現據差保禀稱查明爾子自不小心失足落水事在巡卡看艙之後與巡卡毫不相干爾等不可任意誣人自取咎戾王范氏及朱同稱實被卡上巡丁所毆復　入河心現雖屍身無傷究係推跌所致且小婦人只此一子務乞伸寃朱訴稱是夜小的駕空船回巡丁喝令停櫓小的答以潮水甚急勢不能停巡丁奮力竊追跳過船上將王推跌入河大令曰巡相看艙是本分之事爾極應停櫓請看何得喝阻不停卽使王炳因此墮河爾亦難辭其咎不能向巡丁索命况差保查明實係看艙後落水顯與巡丁不相干涉爾堅稱被卡上巡丁推跌所致若傳到巡丁對質彼必不肯混認爾意如何二人不答大令開導再三王范氏等執定前詞大令曰本縣如此開導爾尚不省悟一味誣攀須候本縣騐明再行核奪遂飭地保將王范氏及朱帶回聽候騐訊并諭令預備屍塲各人均遵諭而退昨日鐘鳴十二下大令帶齊刑招書役出署適逢國忌並不鳴騶迤邐出大東門渡至浦東嚴家橋已鐘鳴一下矣旣蒞屍塲卽升坐公案提王范氏及朱細鞫初供與前晩相同問屍身傷痕有否答稱無傷大令曰旣係無傷何得纏擾旋由王范氏之兄范泉觀投案訴稱小的係南匯人耕田度日王范氏是小的之妹王是小的之外甥小的聞外甥墮河身死大老爺親臨相騐卽到屍塲查看見外甥身上並無傷痕求免騐可也惟妹子年已老邁時時抱病只生外甥一人告其瞻養一旦葬身溝壑晩景無依求大老爺格外施恩給資撫卹俾得殘喘苟延大令曰爾知外甥如何身死答稱據朱云被卡上巡丁持鐵籖毆擊外甥閃身避讓以致失足墮河現在查悉並無傷痕求恩免騐大令曰前晩爾妹子到案本縣再三開導爾妹子固執不從以致本縣親臨相騐觀爾爲人尚誠實然免騐一節未識爾妹意下如何范供稱請大老爺向妹子勸諭大令又謂王范氏曰爾子究竟有傷與否答稱並無傷痕叩求免騐惟小婦人貧苦無依難以度日大令曰爾子自不小心以致失足墮河死由自取與人無尤撫卹之資向誰索取本縣念爾孤苦賞給洋銀二十元以作棺殮之費王范氏叩首再三哀求增賞大令謂朱曰爾甚不小心實有不合理應貼岳母養贍之費今可出洋銀十元朱供稱棺木衣衾均是小的所備已費十餘元賣　之資均經用罄奈何大令曰爾旣已用去十餘元可不必再出惟日後生意充裕時須照顧岳母不可度外置之朱唯唯遵諭大 
 
 

Page 4

 
 
令問王范氏及范曰王之屍身究竟要視騐否同求免騐大令曰爾可再將屍身詳細檢視究竟有傷痕否兩人重將屍身細視一周同稱並無傷痕大令取具免騐及自行棺殮切結飭將屍棺舁回原籍其撫卹之洋銀二十元諭令到署具領范等泥首叩謝大令遂乘舆言旋 
[案犯順供]  
　　昨報記上海縣監禁之陸阿大吳沈氏等犯將卽順供起解昨日午後黄大令倩帮審委員葉司馬升坐花廳飭差將陸及胡阿東陳金元張安仁吳沈氏五名口帶案五犯皆全身刑具毛髮蓬鬆長跪案下司馬曰今上憲札飭將爾等解省勘供爾等在此所供情節皆記清否同供稱小的及小婦人皆記清司馬飭書吏將前次招供單同每犯朗誦一遍誦畢各犯皆稱絲毫不悮司馬曰爾等到上憲衙門務須切記不可混供一句以致受苦各犯咸叩首唯唯司馬飭各犯於供單上名字下蓋印指模吳沈氏供稱妹子愛金常隨小婦人居住今被婆婆留阻不放但父親在日已將妹子許字與人求大老爺提案給還胞弟收領司馬卽出堂單飭差至三林塘令吳錫華之母將吳沈氏之妹交出帶回以憑給領 
[上海北市絲業會館籌辦順直新災賑捐滬局瑣記五十六]  
　　廿六日承江西梁一翁募助九三八平銀一百兩合規元一百零六兩五錢於賑捐枯竭之時獨能不吝齒芬隨時勸濟則敬拜登之下不禁與直屬飢黎同深感謝同日報解奬捐第十三批規銀五千兩與義賑第十二批規銀五千兩統交招商局新裕輪船運解天津禀請局憲發交褚敦伯謝嘯谷兩兄分别具領至武清被災各村前經敦翁查戶給賑接奉來示已於本月初九日一律散竣計最極五十二村折實大口一萬一百零四口半每口放津錢二千文計放錢二萬零二百零九千文次極六十九村折實大口一萬五千二百六十八口半每口放津錢一千二百文計放津錢一萬八千三百廿二千二百文又次極二百九十村折實大口四萬八千三百五十二口每口放津錢八百文計放津錢三萬八千六百八十一千八百文總計共放九六津錢七萬七千二百十三千文其寳坻東南鄉一帶如青龍灣八門城黄莊等處爲順屬著名大窪歴年被水成災往往因無法疏消致未能補種春麥經敦翁查勘民情尚須量加接濟已請查戶同人分别清查約計需欵萬金擬禀請局憲先行撥墊五千連同此次報解五千一併湊放俾濟要需謹乞附登報章並求好善君子救人救　慨助鉅資是所至感再前承泰興縣善紳花翎知府銜候選同知何桂生遵故父二品封職藍翎知府銜何潤故母二品命婦何張氏葉氏陳氏捐助新棉衣褲一千套合銀一千兩已於二十八日禀請傅相彚案奏請照例建坊謹一併附陳四月三十日錢塘施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　二月十五日倡婦王巧林曹小于子同赴縣署訴稱被惡鴇包大奶奶凌虐不堪叩求發堂擇配黄大令准之並照會某堂董妥爲良婚配不准舊識之人冐領此皆紀諸報簡者也兹有江寍人趙啓順者浼友汪鑑青偕赴堂中欲娶巧林爲妻堂董令巧林與趙覿面然後據　函致縣署大令覆函略謂旣有保人可靠准其迎娶成婚並取具各結送縣備查○昨報紀瘋子吳雲波不服起解大發癲狂差役禀請黄大令示下大令於將晩升坐花廳飭差將吳帶案諭以爾在租界中遍貼妖言滋擾地方英公堂宋老爺將爾送案請辦本縣格外從寛　不嚴究不過解　回籍爾尚不知好歹乎吳供稱小的所貼榜文句句眞言並非妄誕大老爺如不信日後自知設有絲毫虚言自願凌遲處死　令怒喝上刑具解回原籍免得在此滋閙吳哀求交人保出自行回籍大令問有何保人答稱蘇州元和縣人王成謨住在打狗橋畔現在署前　爲小的具保大令飭差傳王詰問供稱小的係元和縣人現住治下打狗橋與吳相識願具保結送回大令曰爾非本地人不能作保當再央本地人連環具保限二日内送回取具遵限切結備查旣將吳交王保去飭王再覔保人具結交差役帶回呈案 
[英界公堂瑣案]  
　　某號華捕拘解王金氏至案禀稱氏有空地一區坐落虹口下海浦地上厝屍棺數具且更堆積穢物目下天時炎熱深恐釀成疫症捕頭因命小的拘案請究王金氏供稱小婦人籍隷上海向居下海浦地係祖傳祗厝棺木一具餘皆不知何人所置垃圾則爲　近人家傾棄其地離家稍遠是以小婦人不及照顧宋通刺與薩副領事再三商議然後諭令王金氏赶緊將棺遷往别處垃圾則令工部局打　夫前往糞除更須將出路圍以竹笆違于提究○虹口寳昌縣棧失火一事曾紀報章昨晨包探張阿五將陳寳來張銀其王仁生等人解案禀稱寳昌時有失火情事請老爺將諸人研究旋由守夜之印度人某甲禀稱當夜失火時在十一點三刻陳係典守之人來報時已逾六分鐘之久當時陳何以不毁門入救直至許久始行來喚其中豈有别情陳稱當失火時小的欲喚銅匠掭開門上之鎖故不卽報知印度人通刺謂與其往喚銅匠何不遽行破門而入答稱此門堅固異常張供與略同王供稱鑰匙係小的所掌旣知失火卽行交出通刺駁詰至再仍無確實口供遂著押候禮拜三覆訊○三百十九號華捕禀稱康文來趙阿二余茂榮傅九生苒有文等人在葛大春老虎灶啜茗不知如何打架致被毁物件小的見之拘拿送案通刺判令康等照值分賠○去年惠姓失物後南翔人某甲冐充捕房守門捕向西門外西來質鋪索詐洋銀三十元本報曾紀其大略昨日包探顧阿六將中拘案禀稱小的查得此人向不安分冒充工部局收捐人向各處騙去洋銀去年又冐充守門捕向西來質鋪索詐洋銀三十元是以拘案請究西來執事人某乙投案訴稱去年姚竊取惠姓之物姚母與主婦有一面之緣甲卽藉端婪索自稱捕房守門捕此事捕頭已訪明姚與爾家主婦同黨故須主婦至捕房質對且言爾家置有肩輿可速喚夫役舁至捕房主婦以女流不便抛頭露面與甲商量甲堅索洋銀一百元云用以開銷包探再三商减許以三十元始爲之首肯現旣獲察求恩追繳甲不敢逞刁惟俯首求恩通刺判令將起到之銀對時表一枚給乙具領甲則押候笞責後遞解回籍○一百四十七號華捕拘送竊取劉敬廷家縐紗裙之梁阿六請訊通刺判令管押一月○包探竇如海禀稱西人瑪禮士家失去法蘭絨衫料二件小的查係陳阿興所竊拘請訊懲通枣令陳如數賠償如不願賠則須究辦○一百八十一號華捕拘解竊取不知姓名人家布篷之徐阿小到案通刺令將贓存在捕房徐則管押一禮拜○包探施福寳拘送竊取洋傘之沈海章到案通刺判令管押二日贓給失主趙桂卿具領○前者王金奎向倍發洋行拍賣香牛皮坐墊一捆比往提貨見行中人已將原捆拆開檢點之下少去三十餘枚詢之買辦吕賓奇答以不知後見行中式拉夫鍾梅亭持坐墊二十枚售與四馬路馨芳園烟館另有十一枚由行中出店人吳阿二送往周姓處向之根究稱買辦令送遂告知包探沈金隆將一干人拘案西人與吕同投案下王伸訴前情請爲究辦鍾吳互相推諉不肯直承吕供稱伊等所爲實未知悉通刺判罰吕洋銀二十元鍾吳各管押三禮拜○包探黄四福禀稱林友發家失去棉被一條小的查係林之族弟成發所竊是以拘案請追林訴稱成發失業多年以致流而爲賊通刺令送回寍波原籍○包探顧阿六禀稱積竊王阿生竊取王安慶家緑衣四件由小的拘獲送請訊懲安慶投案領贓阿生供稱小的係蘇州人通刺判令笞責一百下押候遞解回籍○一百十二號華捕禀稱游僧福林手持捐簿借募化爲名窮得某姓家銅佛一尊銅香爐一具銀臂釧一雙事爲小的查知拍案請究福林合十和南口稱求老爺不看僧面看佛面通刺著送交僧綱司收管○一百九十七號華捕禀稱托盤喚賣雜貨之吳春山屢與同業中人打架前曾送請懲辦今又與陳芸九互毆以致毁壞貨物小的因拘請訊懲通刺判令管押一月 
[法界捕房紀事]  
　　某總戎由山西入京陛見道出申江携帶武弁家丁假寓永安棧行李中有六門手槍二十六枝以機括不靈飭弁帶同家丁持向三洋涇橋某鋪囑爲修理事爲巡街西捕所見拘送捕房克捕頭飭包探朱春和至永安棧詢明由棧主繕就保單蓋上圖章役捕房保出○常熟人某甲向以偷摸爲生近由松江來滬在小東門外某烟館開燈呼吸迨癮過不名一錢竊其烟槍而出烟館主　知其事追至門外人贓並獲送入捕房克捕頭詰問情由歴認不諱因命押候堂期解請葛同轉懲辦 
[美界捕房紀事]  
　　浦東高橋鎭人沈章泉農家者流也其弟順泉不務正業游手好閒節屆端陽索逋者門前如市乃竊取其兄衣服銅爐之類遁至申江昨晨十下鐘時携往美租界北河南路某押店付質經包探竇如海所見拘入捕房捕頭著押候解赴英公堂請宋通刺判斷○婦某氏來自姑胥臺畔芳齡細數方及井鬼柳星嬝嬝婷婷丰姿出衆昨晨乘東洋車過北新橋駛經北山西路突遇信大行馬車　駛而來撞仆於地御者加鞭而遁行不數武又撞翻某甲所挑豆腐擔甲奮力拉住堅不甘休適有巡街華捕到來將馬車及馬夫拘至捕房捕頭詰知馬夫姓劉名世保責令將豆腐照賠劉允之始得開釋 
[福建官報]  
　　二十一日署閩縣樊禀辭往琅琦鄉公幹知縣馬世樑禀明代閩縣院試點名知縣劉錫渠禀明奉糧道委催大湖縣丞兵米鹽塲林兆榮禀明缷辦官運買海鹽塲俞振龍禀明委赴各塲採買鹽觸禀辭鹽塲吳維新禀銷鹽署監印禀明接辦溪海局鹽塲黄紹裘禀明接辦鹽署監印 
[申報館恊賑所經收順直賑捐四月二十一日至三十日止第十二次清單]  
　　四月二十一日延陵求安子求保大兒敬煜咳嗽痊愈洋十元不留名二戶各洋十元○二十四日隱名氏洋一元九角五分○二十五日沈樹庭花洋一元○二十六日華昌銅洋二元常州通順來五義主人捐助洋二百元○二十八日兵部江寓經募並自助湊成京錢三十吊兌洋三元吳信記洋二元讓德堂朱洋三十元小洋一　角香港票洋十元兌　九元七角無名氏銅洋三元以上總共收洋二伯八十六元六角五分花洋一元銅洋五元 
[上海北市絲業會館籌賑公所施少欽經收順直山東賑捐三月十九至廿九日第三千八百八十五至九十五次清單]  
　　十九日徐開藩爲父久患牙疳求病速愈洋　十元川沙廳陳印家熊爲媳裘氏分　後有疾求速愈洋三十元裘氏十元常昭鹽公堂募衆善士湊助十元周赤眉爲病求速愈五元梅氏一元○二十日葉懋蕃規　廿兩樂安蔣産後平安完願洋廿元一經書屋還心願十元淮安隱名氏由賓和莊來十元○賓和莊來謙豫豐續募竹横港洋十五元不留名二元蕭家莊錢三千五百十八文竹横港三千二百五十文北蔣莊三千二百文野唐莊二千三百五十三文共六戶合洋廿九元一角○廿一日朱穎記求病速愈洋六元奇鷗生二元常熟顧緝葊一元○廿二　隱名氏求父病愈完願由固康莊來洋五十元明東氏荆平銀十兩博爾濟荆平銀四兩四錢七分養脩子洋二元易青氏一元四角何姓朱姓各一元隱名氏求病速愈十元張堰王頌塘本洋九元銅洋一元彭麗生英洋二元隱名氏求病愈二元無名氏銅洋一元○廿三日　願子續助由無錫夏奇來洋十一元無名氏求子病愈五元○廿四日葛幼溪求内病速痊洋五十元戴仲臧求身體平安合家康健四元沈贊卿十角○廿五日平江榮陽伯子求太夫人肝疾亂癖速愈由恊大莊來洋三十元平陽郡由江西省合同　逍遙别館寄來九三八足銀十兩還病愈願人洋五元白雲　吏病愈還顧五元安慶隱名氏祁求早得棲止五元元萱花常茂室五元嘉興池灣仲記二元五角裕德堂汪　洋十角嘉定無名氏求令家平安七角○廿六日章正堃洋一百元退思人洋廿元詒豐八元不留名張由張堰恆泰祥寄來一元不留名一元○廿七日白下　西氏産後大小平安保善寳長　富貴洋一百元曹覺先求雙親康健兒孫免災平安洋廿元無名氏四元無名氏沈三元無名氏李二元吳寶能小洋四角○廿八日李本淇求病速愈規銀二百兩直塘吳東美洋五十元　名氏二元洙涇不留名六元梁洗氏保子鄭張氏保子各半元○廿九日漢口正大祥洋貨店銀廿兩鎭江李允傳妻朱氏病速愈許願先助一元隱名氏百乍浦源昌寄來　洋　廿三元無名氏銅洋一元○天津小站盛軍營務處吳家修募衞少三觀察官印本良因得中軍營務處差使兼帶親軍擬謂客四桌折洋移助洋廿元衞　波鎭軍官印本先　　統帶右軍擬請客十桌折洋移助五十元周介春鎭軍官　盛長奉委管帶傳字營擬請客十桌折洋移助五十元共三戶合洋一百廿元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年四月二十六日京報全錄]  
　　宫門抄○諭旨一道錄前○教職單○禮部崑奏遵旨議奏摺○陜督楊奏省標各營春操事竣摺○閩督譚　奏遴補陸路守備摺○又奏防營更換管帶片○又奏報就地正法人犯片○江撫德奏恭報起程前赴九江等處查閱營伍日期摺○黔撫崧奏請將練軍收支各欵仍照原案覈銷摺○陜督楊奏查明保案片○漕督松奏江北江蘇河運漕船挽上清江各閘日期摺○陜督楊奏請捐建殉難平慶涇道萬金鏞專祠摺○又奏揀員調補副將摺○四月二十六日刑部都察院大理寺正黄旂值日吏部引　四十五名正白蒙二名正紅满四名兩翼十三名鑾儀衞四名○玉書假满請安○文珮明勳預備召見○吏部奏派騐看月官派出徐中堂克們泰錢應溥懷塔布王文錦奕年壽耆壽昌洪良品唐椿森馮金鑑戴恩薄林燦垣蔣式芬松齡丁之栻○侍衞處奏派保和殿監試之王大臣派出頭班謨貝子那公愛隆鍾秀恩燾二班那王德壽溥博卓凌　文啓○禮部奏派稽察中左右門派出謙光奕功○倉塲奏漕船五日回空○召見軍機麟中堂薛允升文珮明勳○皇上明日辦事召見大臣後還海○光緒二十年四月分教職單教授江蘇江寗丁立中鎭江甘肅蘭州田樹德秦州慶陽田乃畬蘭州雲南蒙化洪錫恩雲南俱舉河南彰德薛凌雲許州附廣西潯州雷登甲南寍拔正諭江蘇江寍潘家瑞常州山東東平林鍾柱萊州濰縣馬錤青州陜西乾州汪炳熙漢中浙江仁和裘性宗甯涱江西高安朱輝南昌俱舉甘肅寍州韓厚德中凉挨訓導山東泗水葛傳釋登州廣東徐聞何息深廣州廣西恩隆梁鍾瑤柳州俱舉陜西褒城李訓典興安挨山東蒲台石星章濟南河南鎭平梁俊開封陜西武功李繼茂同州湖南城步向志謀辰州四川梓潼馮宗棠叙州俱歲復諭江蘇清河王相徐州江西永豐鄧爾栢撫州南康陳思泉袁州四川大邑冉人瑞綏定俱廪山東泗水張捷南登州恩陜西澄城高棐榆林拔湖南醴陵陳壽綸常德舉黔陽屈應昇長沙附酃縣余佑銓常德舉復訓山東濮州陳廷杲東昌副河南睢州任海洲懷慶陜西咸寍劉照青綏德福建連城陳輝福州俱廪甘肅平羅左元善慶陽湖北宣恩黄道潤黄州俱舉○○經筵講官禮部尚書臣宗室崑岡等謹奏爲遵旨議奏事内閣鈔出直隸總督李鴻章奏現任湖廣總督張之洞呈稱世居南皮宗支蕃衍貧乏不能自給者甚多故父特贈太僕寺卿原署貴州貴東道張嘗思仿宋臣范仰淹遺規設立義莊以周宗族祇以邊省遠宦力不從心之洞渥荷天恩服官中外三十餘年謹將歴年積存俸廉恪遵遺訓置買田産共地一十三頃四十五畝有奇計價銀一萬五千七百七十五兩零作爲義莊凡族中老疾孤幼節婦及喪葬無措幼學無力考試無資者俱於此項公産分别佽助詳定章程選擇族人公正誠實者經管闔族公同稽察永杜後人典賣照鈔紅契呈由府縣加具印結詳司覈明請奏前來查湖廣總督張之洞克成先志捐置田産共值價銀一萬五千七百餘兩以贍宗支孝義之風足勵薄俗查咸豐八年吏部右侍郎張祥河捐田贍族奉上諭著加恩賞給御書匾額等田欽此光緒九年原任兵部尚書許庚身十七年現任吏部右侍郎徐用儀十九年現任福建臺灣巡撫邵友濂均以捐産贍族經歴任浙江撫臣劉秉璋崧駿先後奏請均蒙恩賞給匾額在案張之洞事同一律可否准照成案賞賜御書匾額以示嘉奬等因光緒二十年三月十八日奉硃批禮部議奏欽此欽遵到部臣等查例開凡士民人等捐資贍族田粟准值千兩以上者均請旨建坊給予樂善好施字樣聽本家自行建坊如有應行旌表而情願議叙者由吏部覈議等語又咸豐八年吏部右侍郎張祥河捐田贍族經臣部以該侍郎以二品大員若僅照紳民捐田之例辦理似無區别奏請由史部覈　議叙嗣經吏部奏稱大員捐田贍族例内並無作何項議叙明文等因奉上諭前因吏部右侍郎張祥河捐田贍族當經諭令該部覈議奬叙兹據稱大員捐田贍族並無作何議叙明文亦無辦過成案請旨遵行等語張祥河捐田千畝養贍宗族古誼可風著加恩賞　御書匾額以示嘉奬欽此又查近年成案戶部右侍郎今調任吏部左侍郎徐用儀福建臺灣巡撫邵友濂四川布政使王毓藻均因捐田贍族由該督撫援案奏請經臣部先後議覆欽奏諭旨賞給匾額各在案今湖廣總督張之洞仰承先志捐置義莊田産共值價銀一萬五千七百餘兩其誼篤宗族覈與族表之例相符旣據直隸總督援案奏懇恩施可否援照侍郎張祥河等成案賞賜該督御書匾額以示嘉奬之處恭候欽定所有臣等遵議緣由謹恭摺具陳伏乞聖鑒爲此謹奏請旨○○太子太保頭品頂戴陜甘總督臣楊昌濬跪奏爲校閱省標各營官兵春操事竣恭摺仰祈聖鑒事竊照陜甘督標五營並蘭州城守共六營馬步官兵向按春秋二季合隊操演期於有勇知方以收實效查上届秋操臣已將校閱情形附片陳明在案兹值本年春操之期於三月二十日率同司道親赴教塲將各營官兵與新練步隊並防營中旗步隊左旗馬隊合操逐一校閱器械鮮明步伍整齊操演香山速戰等陣進止如法齊正相生施放連環槍砲並噴筒火彈聲勢極其聨絡比較刀矛籐牌亦殊趫捷可觀馬隊陣法分合進退馳驟嫻熟馬上放槍俱皆穩速有準臣當釋其技藝出衆者分别奬賞以昭激勸仍嚴飭各營將備按月認眞操練務期精益求精以冀仰副聖主整飭戎行修明武備至竟所有臣校閱省標各營官兵春操情形理合恭摺具陳伏乞皇上聖鑒謹奏奉硃批知道了欽此○○太子少保頭品頂戴閩浙總督臣譚鍾麟跪奏爲遴員請補陸路守備恭摺仰祈聖鑒事竊照浙江撫標右營守備喻彩亭遺缺部咨輪用儘先人員臣於浙省陸路儘先守備班内詳加遴選名次在前之邵洪福與是缺人地不宜未便請補查有儘先補用守備陳茂恩年四十三歲浙江臨海縣人由軍功遞保儘先千總續於蕩平金積堡賊巢案内出力保奬同治十年十月初二日奉旨以守備儘先補用光緒十二年收標咨部覆准註册序補該員年强技嫻現署撫標左營守備措置裕如以之請補是缺堪期勝任嚴例亦符合無仰懇天恩俯准以陳茂恩補授浙江撫標右營守備於營伍地方均有裨益俟部覆准卽行給咨送部引見除履歴另咨外謹會同護理浙江提督臣馮南斌合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○譚鍾麟片再各省防營更換管帶或移紥他處應隨時奏聞歴經遵辦在案兹查署督禁水師叅將李維實管帶艇船五號卸交新任叅將趙成美接帶又陸路提督孫開華出缺所統擢勝各營卸交署陸路提督曹志忠接統遞遺長門統領事務卸交署福寍鎭總兵廖得勝接統仍兼帶霆慶前營電光山礮勇又南字前營管帶遊擊王康林回籍修墓該營委遊擊張英接帶又厦門磐石礮臺管帶副將王復勝卸事遺缺委副將張錦堂接帶又上年秋季分續裁汰勇丁四十四名長夫三名據福建善後局司道具詳前來除咨部外謹附片陳明伏乞聖鑒謹奏奉硃批兵部知道欽此○○譚鍾麟等片再臺灣省各屬就地正法人犯業經附片奏報至光緒十九年秋季分在案兹十九年冬季分查有臺南府屬鳳山縣報獲匪犯邱阿蘭林阿郎陳助黄猫鄭加林丁開邱阿二番薯王黄信鍾丙生陳老燕林友漢阿五賽鄭月林春賴阿迭十六名或爲首糾刦或疉次聽糾夥刼得贓均屬情罪重大之犯未便稽誅審明後禀經臣先後核飭就　正法以昭炯戒在案兹據臺灣道兼按察使銜顧肇熙彚詳請奏前來除將各犯籍貫罪由開單咨部外謹會同閩浙總督臣譚鍾麟附片具陳伏乞聖鑒謹奏奉硃批刑部知道欽此○○頭品頂戴江西巡撫臣德馨跪奏爲恭報微臣起程先赴九江等處查　營伍日期恭摺仰祈聖鑒事竊臣接准兵部咨光緒二十年二月二十日欽奉上諭本年輪應查閱山東河南江蘇安徽江西五省營伍之期江西卽派德馨認眞校閱各省營伍關繫緊要務當認眞簡校不得稍涉瞻徇等因欽此欽遵轉行查照本應卽行出省因時值秋審屆期當飭臬司福裕將各屬秋審人犯提前於三月内赶解到省由臣督同司道逐案提犯認眞會勘完竣並將緊要事件次第料理兹定於三月二十七日由省起程先往閱看九江饒州廣信撫州四營並將留防水陸弁勇各就駐紥處所順道閱看往返約需一月俟回省後再閱南昌城守營及臣標左右兩營並親兵營吉字營曁汪軍内河水師等營所有臨江吉安贑州等營應俟本年秋闈事竣後再行定期往閱伏查營伍爲國家之武備兵勇實捍衞所攸資臣自當懍遵聖諭認眞簡校分别勸懲總期一兵得一兵之用如有技藝生疏老弱充數及軍實不齊等情定將該管將弁據實嚴叅斷不敢視爲具文稍涉徇隱以仰副我皇上整飭戎行講求武備 
 
 

Page 14

 
 
之至意所有出省後臣衙門日行事件循舊仍委藩司方汝翼代印代行遇有緊要事件包封送臣途次覈辦以昭愼重除俟查閱事學再將各營情形另行奏報外所有微臣起程先赴九江等處查閱營伍日期理合恭摺具奏伏乞皇上聖鑒謹奏奉硃批知道了欽此○○頭品頂戴貴州巡撫奴才崧蕃跪奏爲覆陳黔省練軍收支各欵請照原案覈銷以清積牘恭摺仰祈聖鑒事竊查前准兵部咨開光緒十八年閏六月十一日本部具奏議覈黔省光緒十四年七月起至十五年十二月止練軍報銷一摺本日奉旨依議欽此欽遵行知到黔計鈔奏内開臣等查黔省自光緒五年十月初一日改編練軍起至光緒十四年六月止所呈請銷長夫工食口糧其所引章程係該省自行酌定並未專案奏明前經議令分别行坐並補行奏明經部覆准後再行覈銷又匯費一項經臣部以該省旣經設有驛站所有轉解餉銀自應由驛站應付方爲正辦豈得舍現設驛站而不用轉支例外之開銷且各省練軍向無開銷匯費之案爰令追繳歸欵報部查核又運脚一項亦經議令分晰各路程途里數各若干按照各陸例定價值另造妥册送部再行核銷嗣據咨覆其長夫口糧仍以照銷爲請匯費一項則以勢難行追仍請准銷運脚一項則稱未便以司局核准已發之欵再拘拘於各陸之别展轉駁查等因歴經臣部查核仍難率准業將各案銷册先後發還行令仍照臣部迭次奏咨各案據實另造分晰妥册送部再行核辦各在案是該省光緒十四年六月以前各案旣未核結則此次續銷欵項實無從核議除將原册發還外相應請者飭下該撫務卽轉飭局員遵照前次所議迅速分别核實更造妥册其長夫工食口糧章程亦卽專案奏明一併送部核辦等因當卽轉飭遵辦在案兹據報銷總局司道詳稱遵查此案内長夫匯費運脚等項前經接續造報自光緒五年十月初一日改編練軍起至十五年十二月底止屢奉部駁原册内開發還迭經逐欵查明詳細登覆各在案兹又奉駁仍未准銷遵卽督飭局員查明部駁長夫一項查定例緑營兵丁出征每百名給夫六十名除例帶餘丁二十名外仍給夫四十名每名給工價銀五分口糧米一京升歴奉部咨在案貴州改編練軍應給長夫於光緒五年十月初一日起酌定每練軍一百名减給長夫二十名每名月支工價銀九錢口糧米三京斗如遇征調出境加給行夫十名較之緑營定章有减無增且已經分别行坐於光緒十年九月十七日詳請奏明在案兹奉部駁行令補奏合再詳細聲明至前項長夫因練軍時須和處巡哨以巡爲操隨時搬運鍋帳軍械並無停息之時應請查明准銷再此項長夫前經奉文奏准截至光緒十三年十月底止全行裁撤此後不再報銷又匯費一項均由管恊各省關先爲劃付難以行追前經聲明且不支匯費必須委員解運勞費更多是旣支匯費卽不另開解員盤費運送脚價欵項並無出入黔省藩庫撥放各官驛費係爲遞送公文夫馬之需並非轉運而設難以遵辦且匯費各省均有開銷若獨不准黔省開支未免一事兩歧應仍請照案准銷又運脚一項查本省運送各營糧餉軍裝夫馬工價均照例核給歴奉准銷有案應仍照例案辦理外其由廣東運至黔省計程四千一百八十五里作爲陸路四十八站原爲圖簡易起見其中水路無幾山路爲多若照山路開支駝價則較此數更多實係力圖節省並無浮冐情弊由該司道等詳請奏明照原案核銷前來奴才覆核無異除册先行咨部查照外謹恭摺具陳伏乞皇上聖鑒飭部核覆施行謹奏奉硃批兵部議奏欽此○○楊昌濬片再臣准吏部咨甘肅布庫大使在任候補知縣蕭慶增於新疆七載防戍案内保奬俟補知縣後以直隸州知州補用查履歴内未聲叙該員在任候補之案是否捐納抑係勞績保舉應令詳細查明覆奏再行核辦等因當經轉行去後兹據藩司沈晉祥詳據布庫大使蕭慶增稟稱該員在任候補知縣在甘肅勸辦順直賑捐案内由直隸督臣李鴻章奏保經部議准覆奏於光緒十八年五月二十九日奉旨依議欽此遵奉行知扣至是年閏六月初一日作爲知縣到省日期禀請核轉等情由司詳請覆奏前來臣覆查無異相應請旨飭部查核辦理謹附片具陳伏乞聖鑒訓示謹奏奉硃批吏部知道欽此○○頭品頂戴漕運總督奴才松椿跪奏爲江北江蘇河運漕船挽上清江各閘日期恭摺由驛馳陳仰祈聖鑒事竊照光緒十九年江北江蘇冬漕循辦河運經奴才督飭各糧道赶兌開行於三月上旬先後駛抵清江計江北漕船六帮三百隻裝運正餘米八萬二千四十九石九斗九升六合九勺江蘇漕船四帮二百隻裝運止餘米五萬二千八百八十四石六斗一升五合四勺騐明米色尚屬乾潔奴才先已飭將各閘關索竹纜備辦齊全當卽催令連檣上駛兹於四月初八日全過清江福興通濟惠濟四閘查徐州運河因上年沂四諸水挾沙下注間有淤墊之處業經早爲疏浚並將各閘築壩束水支河口一律堵蓄以便臨時相機宣洩接濟奴才仍當督飭沿途文武各員催儧前進不任稍有遲滯一面飛咨東河督臣山東撫臣飭啓湖口壩按照定章尺寸鋪水迎漕俾得暢行無阻乘汛度黄以冀仰慰宸厪所有江北江蘇漕船挽上清江各閘日期理合恭摺由驛馳陳伏乞皇上聖鑒訓示謹奏奉硃批知道了欽此○○太子太保頭品頂戴陜甘總督臣楊昌濬跪奏爲甘肅固原州紳民懇請捐建殉難平慶涇道萬金鏞專祠以彰忠藎而伸報饗恭摺仰祈聖鑒事竊臣前據平慶涇固化道何維楷詳據固原直隸州知州匡翼之轉據該詶紳民拔貢生南化行等禀稱竊查同治二年正月初一日回逆攻陷固原州城在任平慶涇道萬金鏞與城同亡闔家殉難曾蒙奏請議卹惟該故道在任時清廉率屬慈惠及民居官則勤愼趨公百廢具舉臨難則倉皇盡節闔室被戕功德卓著於生前俎豆宜隆於身後紳等擬於固城購地捐建該故道專祠并將同時遇害官幕眷屬人等查明分别附祀以伸報饗而慰忠魂等情轉詳到臣當經行司核明詳辦去後兹據藩司沈晉祥臬司裕祥會查得該故道萬金鏞生前居官并死難情狀飭取事實册結呈請具奏前來臣查前任平慶涇道萬金鏞因固城失守闔家殉難早已奏邀旌卹在案兹該處紳民等以該故道生前政績沒後忠貞至今三十餘年猶深感慕懇請捐建專祠藉伸報饗具見愛戴之心久而彌篤合無仰懇天恩准該紳民於固原州城建立殉難平慶涇道萬金鏞專祠將同時被戕官幕眷屬人等一併分别附祀由地方官春秋致祭以彰忠藎而順舆情出自逾格鴻施除將該故道事實册結送部查核外謹恭摺具陳伏乞皇上聖鑒訓示謹奏奉硃批另有旨欽此○○太子太保頭品頂戴陜甘總督臣楊昌濬跪奏爲揀員調補副將要缺以裨營務恭摺仰祈聖鑒事竊照陜甘督標中軍副將鄧全忠爲丁母憂經臣奏請開缺回籍守制并聲明所遺副將員缺係省會最要之缺應另揀妥員陳请調補嗣准兵部咨覆陜甘督標中軍副將員缺係第一輪第九缺輪用應升人員旣據扣留外令揀合例人員請補等因臣查督標中軍副將一缺設處省會爲各營領袖事務紛繁極關緊要非精明幹練熟悉情形之員難資治理隨按班逐加遴選非現居要缺卽人地未宜惟查有花翎頭品頂戴記名總兵牟昌阿巴圖魯准補西甯鎭屬鎭海恊副將湯仁和年四十八歲湖南湘潭縣人由武童投効老湘軍轉戰湖北陜甘新疆等省打仗出力積功保至今職光緒十二年准補陜甘督標左營叅將十四年借補甘肅凉州鎭屬永昌協副將是年十二月委署寍夏鎭總兵旋在任丁父憂經前督臣譚鍾麟奏留署任守制奉旨允准部議仍開永昌恊副將員缺十六年交卸總兵篆務回籍終制十七年服闋赴部引見到省是年十月委署督標左營叅將十八年請補鎭海協副將經部議准十九年委署督標中軍副將該員器局深穩明幹有爲以之調補斯缺洵堪勝任核與輪章稍有未符惟係省會要缺與他缺不同且查陜西撫標中軍叅將員缺經撫臣鹿傳霖會同臣奏請以神木營叅將田玉廣調補已蒙恩准陜甘督標中軍副將員缺事同一律應請援照辦理以重營務合無仰懇天恩俯念員缺緊要准以該員湯仁和調補督標中軍副將員缺俾資得力如蒙俞允該員以副將調補副將銜缺相當毋庸送部引見仍請飭部換給實授劄付以符定制所遺鎭海協副將員缺陜甘現有應補人員容臣另揀請補除該員履歴清册送部外謹恭摺具陳伏乞皇上聖鑒訓示謹奏奉硃批兵部議奏欽此 
 
