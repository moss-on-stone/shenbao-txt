# 1918 - 304 - 4916427

 

Page 1

 
 
   
 
 

Page 2

 
 
[和之實際（冷）]  
　　歐洲戰事今已至和之實際矣蓋協約國已接受德國休戰之請求而德君已有退位之兆也 
　　前之所謂和者不過布之降耳土之服耳奥之停戰耳於主力之德尙在相戰也其言停戰不過由德請求由美轉逹尚未經協約國之表示也故雖言和僅屬旁支而未及根株也今則不然矣 
　　假使今日協約國所定之條件而德國能依從者則全歐之戰即可悉停而和即由是開議 
[命令]  
　　十一月五日大總統令李玉衡授爲陸軍少將此令 
　　又令陸軍總長段芝貴呈請授齊鼎唐存義齊登山爲陸軍步兵中校均照准此令 
　　又令王廷楨給予二等大綬寶光嘉禾章關忠和給予二等寳光嘉禾章田獻焞蘇長青給予三等寶光嘉禾章此令 
　　又令潘震易抱一劉長炳均晋給二等嘉禾章張正地許國楨朱瑞墀均給予三等嘉禾章馮景煦給予四等嘉禾章此令 
　　又令傅崇恩馮家祜均給予二等嘉禾章白汝光吳鴻賓卜勝家劉殿臣羅壽恒劉錫齡均給予三等嘉禾章苑尙品馮福長劉汝贊吳樂三王連甲鄭士魁趙錫光均給予四等嘉禾章此令 
　　又令王式通楊熊祥均給予二等文虎章此令 
　　又令席麟閣韓祥齡簡技申部均給予三等嘉禾章杜得呈那木濟勒吳善慶金奇賢趙福海棍楚克札布特榖錫格勒克拉布坤均給予四等嘉禾章此令 
　　又令于漳戴鴻功胡恩普王乃鑌沈書山均給予三等文虎章林樹藩馬燦斌馮家俊辛樹榖張全成均給予四等文虎章此令 
　　又令郭兆嵩傅志愷均給予四等文虎章此令 
[專電]  
　　北京電曹錕令前敵將士勿進攻勿懈防（六日下午五鐘） 
　　北京電聞岑陸電告中央否認西南討伐令 
　　（六日下午五鐘） 
　　北京電政府以十萬元付甘新軍援陜（六日下午五鐘） 
　　北京電晉督報援陜軍隊歌日全部出發張聯陞自復白河進規洵陽擬與王團聯絡進攻平安請電陳督派隊援應陜督以隴鳳失王葉聯合郭樂進逼甚急請訊飭許師及張旅由洛入陜并飭張使聯絡管使速攻平安以牽敵勢 
（七日下午四鐘） 
　　北京電新省戒嚴檢查郵電日調查員成田等不允向我交涉又日調查員田島等由境赴俄新督以戒嚴未便發給護照 
（七日下午四鐘） 
　　北京電伊犂商會報告俄領事近扣留俄商貨值一百三十萬俄商憤激將約過激軍入境報復 
（六日下午五鐘） 
[外電]  
　　海參崴電美政府之軍事程序詳見於八月三日宣言書者業已順利實行其遠征軍隊及器械設備與冬季需用品皆已在海參崴登陸美軍與日軍聯合且受大谷將軍指揮已逹到共同出兵之目的所儲軍火前有輸往德國之危者已得保護德奥俘虜業已繳械捷克軍無後顧之憂貝加爾湖東之俘虜一律嚴加看管今美軍準備過冬海參崴僅留美兵一小部其大部份則分執看守交通路線軍火俘虜等役（六日美國無線電） 
　　北京電外交團不允中政府撥關稅二百二十五兩之請求一事今愈可注意蓋外交團已向伍廷芳提出抗議反對護法諸省提用關稅鹽稅用於對北作戰也（五日）字林報 
　　北京電熊希齡汪大燮梁士詒等於事實上已相合併决計以如左之方針着手解决時局一在中立地組織和平會議二無發停戰令之必要因事實上已成爲停戰狀態也　三請岑春煊至上海承認彼爲西南總代表置其他無實力武人之反對於不顧熊汪梁三氏於星期一日曾公宴到京諸督軍（七日） 
　　北京電林前公使於今晨（六日）抵京擬俟小幡新任公使到京交卸事畢之後於二十日前後出京回國云（六日） 
　　北京電政府對於日本任命小幡酉吉氏爲駐華公使之通牒已於昨日由外交部答覆日本表明極歡迎該公使之意（七日） 
　　北京電自協商國方面交十二條之說帖於政府後政府亟欲表示其實行參戰義務之事實今日以命令免黑河道尹張壽增即其第一着手也（七日） 
　　廣東電英文北京日報曾記載評論新任日本公使小幡酉吉氏之詞云該公使爲前年中日交涉時提出二十一條之當事者故不能得華人之好感情云云吳景濂氏關於此事之談話曰小幡氏久當中日外交之衝熟悉兩國情形其人格及經騐皆爲難得之人物彼與吾友張繼最相得其對於民黨之地位向來懷深摯之同情與諒解當此時代彼任駐京公使爲吾人所欣幸者也吾人期望此後必能賴彼之手腕一新中日兩國從來之關係至所謂二十一條之提出則係小幡氏當時身任其職而當交涉之任不可據境遇以律人也云云（七日） 
　　廣東電南方國會對於美國之聲明已於本日電致美國政府據軍政府外交部某要人之談話云此項聲明所以專致美國總統而不致其餘各國者因德國之蹂躪國際公法與中國非法政府之破壞法律其行爲雖有大小之别然同爲美國總統所謂人道之敵則實際相等何以美國總統對於德國則絲毫不能假借而對於中國非法總統之就職則首先致祝賀之電吾人於此實大惑不解故將藉此機會聊以促美國總統之反省同時亦將對於列强表示南方國會護法之眞意云云（六日） 
　　奉天電徐樹錚等十六人於六日晚六時到奉天十時乘安奉火車赴日本參觀大操臨行時車站附近警戒甚嚴（七日） 
　　漢口電徐總統特派顧問姚建藩（譯音）來鄂慰勞在鄂省之北軍姚氏已於昨日到漢口當日即赴第二師司令部召集營長以上各將校宣傳總統之意旨同日卽赴宜昌（七日） 
　　漢口電吳佩孚已依中央會議之請求派一參謀進京爲己之代表參列會議吳氏已上解决時局意見書於總統及中央會議亟欲與長江三督軍及曹錕相策應以實現和平解决（七日） 
　　東京電上月三十日以來在法國裴爾賽由審議之對德停戰條件業已决定大致如左一德軍撒退至萊因河左岸一德軍之軍械軍需品軍艦潛水艇均引渡協約國方面一德國鐡路及兵工廠歸協約國方面管理一德國軍港及港灣由協約國佔領此等條件極廣汎而且峻嚴不日將由法國福許將軍交付德國軍正式委員（六日） 
　　東京電駐北京之芳澤參事官將於本月二十左右回日本有將轉任美國方面之說（七日） 
　　東京電巴黎來電云據瑞士丢列希來電謂德國無任所大臣夏伊突曼氏於十月三十一日提議德皇退位問題二日軍事内閣會議已承認此案又云德國人民現圍住維爾鄧堡王宫要求德皇退位 
　（七日）　 
　　東京電近有德皇已蒙塵或云將欲蒙塵之消息一方面德國貴族保守黨軍閥派依然阻止德皇之退位（七日） 
　　東京電曩至日本敎軍用裝甲自動車（坦克砲車）操縱術之敎練官英國陸軍少佐不魯斯氏定於八月啓程回英日皇特賜該少佐以勳五等 
（六日） 
　　東京電日本外務大臣本日（六日）在署招請朝野人士百二十五人開聯合軍慰問會議當由内國外相說明關於捐欵等事交互懇談而散（六日） 
　　東京電原首相將於八日午後談宴祖餞小幡公使内田外相幣原次官及各局長等作陪（六日） 
　　東京電第四十一次帝國議會决定於十二月二十五日召集本月十二日前後交付召集證書開院式大約十二月二十七日可以舉行（六日） 
　　東京電日本政府之外交不但對華即關於一般之外交此際將有何等聲明之實現（六日） 
　　東京電在横濱主持薩基賴德雜誌之美人羅連美德氏曾經美國政府禁止該雜誌入美在案兹日本外務省亦以該雜誌妨礙日美親善故於五日勒令羅氏退出國境（六日） 
　　以上東方通信社電 
　　東京電地中海之敵艦已銷聲匿跡故向來任保衛商船之日本艦艇决定於近撤退（六日） 
　　東京電美國以公式向日本交涉欲再租用前日本所租與之船舶全部再繼租六個月故日遞信省特於七日招集各船主協議此件（六日） 
　　東京電北里研究所之大河内醫學士檢知現流行傷風之病原菌一八九二年拜悔爾氏所發見之流行傷風菌同一物（六日） 
　　東京電據斯方面之電曰由諸般之狀態推量而觀察之德皇之退位問題似終成爲事實（六日） 
　　東京電日人和田豐詒氏言馬關上海間可以五千噸級之輪船開直通航路而以計畫東京上海間以二晝夜可發之策對此計畫贊同者頗多（六日） 
　　東京電巴黎軍事會議已於去四日畢事其議定之具體條件日政府已接得駐法大使松井氏之公報其内容極爲嚴重峻烈（六日） 
　　以上共同通信社電 
　　北京電東海昨語晋閻皖倪兩督滬盧使予於和局毫無成心俟徵詢衆議再定辦法决不以少數人意見爲意見 
　　北京電和平期成會接章士釗電允到京　 
　　北京電當局認章士釗中央集權地方分礶意見爲統一中國無改移之法派人趁其返國過滬邀與熟計（以上六日） 
　　北京電熊希齡爲礦賬等事將赴湘並與不能來京之譚延闓有所接洽 
　　北京電交部各路大會議閉會後部儗說帖數則中以整頓津浦京奉二路估築烟濰一綫爲最扼要由曾次長呈府交提國務會議 
　　（以上七日）以上中孚通訊社電 
[戰電]  
　　里昻電星期二日法國衆議院開會公布協約國與奥國所訂定休戰條約之條件議長特斯卻納爾氏恭祝協約國之戰勝而尤注重塞義兩國塞國苦戰三載現全土已恢復特倫特·特萊斯特·復歸於義義國之統一事業已告成功繼由外交總長畢勛氏起立贊揚捷克斯拉夫·波蘭·巨哥斯拉夫·諸民族而法國實首先宣告巨哥斯拉夫族之權利並承認其獨立末由國務總理克萊滿沙氏宣讀協約國所授與奥國之休戰條約之條件畢宣稱德國所要求之休戰條件已由凡爾塞離宫協約國國際大會議决通告威爾遜總統設威爾遜總統加以贊成則將由威總統通知德國欲悉此項休戰條約之條件德國僅須詢之福煦上將滿氏末稱協約國各國問之團結及法國人民之團結在戰事前所未見者應垂諸將來云云（六日） 
　　里昻電星期二日之戰事英法美軍獲勝在愛斯加河及末斯河之間沿一百二十五啓羅邁當餘之陣線陸續得有進步在數地點前進十啓羅邁當此項重要之勝利當歸功於星期一日英國第一第四第五軍協同法國第一軍戰勝之結果法軍已渡過桑泊爾河敵軍被迫大舉退走委棄軍需品無算俘虜之數逐漸增加英軍行抵奥倍斯攻克麥瑪森林堅固之外砲台後距毛補基僅約十啓羅邁當特倍萊將軍之軍已於星期二日晨攻克勾維斯德軍陣線之連屬因法軍在此方面前進得有重要之進步已爲之脫節亞貢方面古洛將軍之軍已渡過亞爾登尼運河向芒貢及勒溪斯尼進發美軍在末斯河之右岸前進奪獲唐塞爾末斯之重要陣地 
（六日）（以上法國無線電） 
　　華盛頓電國務院發表致代理美國德人利益之瑞士公使公文如下余敬懇閣下將下述公文轉逹德政府余於十月二十三日公文中曾聲明總統已將與德政府往來文件送交偕美政府共同作戰之各國政府附有建議如各政府願依照所述各條件與各主義締結和約則各政府與美政府當囑其軍事專家苟以在軍事觀察點上此種休戰可無妨碍宜各向其政府陳述此種休戰之必要條件庶可完全保衛有關係各人民之利益並保障共同作戰各政府得以厲行德國所允和議細則之無限權力今美總統已接協約國政府討論往來文件各意見之說帖其文曰美總統與德政府間往來之文件協約國政府已審愼考慮之兹特聲明如能按照下述之各限制條例協約國政府願依美總統於一九一八年一月八日致國會詞中所定之議和大綱及以後歷次演說文中所表示之解决原則與德政府媾和第協約國政府有必須指出者第二欵言及普通所謂海上自由者可容種種不同之解釋間有爲協約國政府所不能承認者故協約國政府於議和時對於此層仍有完全自由權再美總統於其一月八日致國會詞中所規定議和條件之内有被侵各地除撤退與肅清外必須恢復一語協約國政府覺此條適用之範圍不容含有疑義協約國政府以爲德國將依照此條賠償協約國平民及其財産因德國由海陸及天空攻擊而受之損失云云余奉總統之命宣告以上說帖末段所列之解釋美總統與有同意並請閣下轉逹德政府今美政府與協約國政府已授權福煦上將接待德政府正式委任之代表傳遞休戰條件一九一八年十一月五日藍辛 
　　（五日） 
　　倫敦電首相在下院宣稱高等戰爭議會曾考慮答覆威爾遜總統關於休戰提議事擬定休戰條件一致同意已傳逹威爾遜總統並請其通告德政府如願知此項條件應按通行軍事禮式詢問福煦上將（衆歡呼）並决定德國申請之時英國海軍代表一員應與福煦上將同在坐無論德國覆文若何然共同作戰諸國皆坦然待候結果云（衆歡呼） 
（五日） 
　　華盛頓電國務部宣佈奥國休戰條件如下下爲施於奥國之休戰條件於今日三時發生效力 
　　陸軍條件（一）陸海與天空即行休戰奥匈陸軍完全退伍北海至瑞士全陣線之奥匈軍應即撤退下載第三欵規定之奥匈疆界内僅應留置與我前實力相同之有紀律軍隊（二）各軍軍團師團之砲隊裝備其半數應聚集於協約國與美國指定之地點而交諸協約國與美國先將在奥匈軍退讓之土地内者交出（三）退讓開戰後奥匈攻入之烏拉爾境於奥匈軍陣線協約軍總司令限定之時期内退至下載界線之後自哇克姆白萊爾至聖愛爾維克沿里蒂安阿爾泊山巔至亞狄巨河與愛薩區河之源過萊斯成與特倫勒二山及哇資與查爾二高地界線於是轉南過薩白拉區山在卡尼克阿爾泊山與目下之邊界銜接於是沿邊界線至特拉維斯山過特拉維斯山巨里安阿爾泊與里泊狄爾山之分山界及波特杜山波特拉米斯康山印特里亞山之分水界自該點起界線折向東南而趨希里堡（薩夫河與支河之流域在外）繼自希里堡下趨海濱而將加斯土亞·瑪土格爾·伏洛斯加三地包入退讓境内於是沿目下逹爾瑪蒂亞省界線而將泊里柯拉·克瑪·布蒂斯尼加諸河及其支河之流域包入退讓境内並須包入逹爾瑪蒂亞西北北自巴恩達·塞爾夫·烏爾都·希爾逹·瑪恩·巴格·本太杜拉起南至米里逹止之地以上退讓之地均應由協約軍與美軍佔據之陸軍裝備與各項鐡路裝備及屬於上述土地及境内之煤均應留存遵照各陣線聯軍總司令特别命令交與協約國凡敵軍須退讓及聯軍須佔據之境内各物敵軍不得損毁刦掠或佔有之（四）協約國應有在奥匈各鐡路及水陸各道自由行動之權及有需用奥匈必要運輸器具之權聯軍得於奥匈佔據行軍及維持治安必要之軍事險要地點且有隨地徵欵付聯軍兵餉之權（五）在意國與巴爾幹陣線之德兵限十五日内完全撤退即奥匈境内之德兵亦須照此辦法（六）奥匈土地之經退讓者其政務由當地官員治理歸佔地之協約軍與聯軍節制（七）即行無交換開釋協約國被俘之將士與被拘留之人民並被擄去之居民其條件由各陣線聯軍總司令定之退讓境内之有病與受傷而不能移走者可由奥匈人員備應需之藥品留居照料海軍條件（一）海上一律停戰凡奥匈船舶之所在與行動均應切實報明並須照會各中立國今奥匈領海之航行自由權將予協約國與共同作戰國之軍艦與商船中立各問題行將取銷（二）一九一○年與一九一八年間奥匈造成之潛艇十五艘及目下在奥匈領海與今後或有駛入奥匈領海之德潛艇均應交與協約國與美國其他奥潛艇給資遣散人員卸除所裝武器後仍由協約國與美國監視（三）奥匈須以戰艦三艘輕巡艦三艘驅逐艦九艘魚雷艇十二艘埋雷艦一艘多瑙河鐡甲船六艘連同全部分之武器裝備交與協約國與美國而由協約國與美國指定艦船之名其餘水上之軍艦（内河輪船不在此内）均應集於協約國今美國指定之海軍軍港給資遣散人員完全解除武裝仍由協約國與美國監視（四）協約國與共同作戰國之軍艦商船得在亞德里亞海及奥匈領土内多瑙河與其他支河自由航行協約國與共同作戰國有掃除水雷與障礙物之權奥匈須指明此種地點協約國與美國爲保全多瑙河上之自由起見應有佔據及拆卸砲臺或防務之權（五）協約國與共同作戰國所施海上之封鎖條件仍不更動海上如發見奥匈商船仍須拘捕惟協約國與美國所派之委員會商定蠲免者不在此例（六）所有海軍飛機皆須集於協約國與美國指定之奥匈根據地並使不能適用（七）奥匈應退讓所佔意國海濱土地及其疆域外之各口岸並委棄所有船舶海軍器具及各種航行内河之裝備與器具（八）協約國與美國應佔據陸海砲臺設防海島及波拉航廠與兵工廠（九）奥匈前所拘留之協約國與共同作戰國之商船一律交還（十）奥匈於退讓或交出或交還之前不得毁壞船隻與器具（十一）奥匈所拘協約國與共同作戰國之海軍及商船人員一律無交換釋回（五日） 
 
 

Page 3

 
 
　　倫敦電英軍大本營路透訪員今日電稱昨日德軍所受之打擊爲戰爭中之最重大者近來屢言敵軍仍未潰敗若戰局長此利於協約軍則吾人將突然覺悟此言之不確云（五日） 
　　倫敦電首相在下院宣布休戰條件後謂其最重要之點乃協約國得自由用奥匈土地與交通作戰是也近數星期之事變使協約國得騰出大軍以備包攻德國故條件之關係人人當能明白（衆歡呼）有關係之各國今已一致决定以福煦上將指揮各方面攻擊德國之軍此爲余（首相自稱）樂告諸君者云（衆大歡呼）（五日） 
　　倫敦電路透訪員得悉德軍現正沿自愛斯加河至愛恩河廣七十哩之陣線退走英軍已在伐蘭細安萊與巴凡間越過法比界線並佔據摩爾瑪森林進抵洛維盎森林西邊英軍今距句維斯鎭東不足二哩距瑪爾勒鎭南二哩英軍陣線已直伸至夏圖波爾細安美軍雖距芒末第第末齊愛萊鐡路（敵軍交通横幹線）然已未與敵主軍相接敵軍目下似正大舉退走（五日） 
　　亞姆斯特丹電巴伐里亞各黨報紙現促請德皇遜位太格白拉特報謂柏林現有人分散傳單具名者爲勞兵議會軍隊中傳播尤夥志在煽動兵士違抗命令北德意志報謂此項過激主義之活動乃發生於俄國大使署云（四日） 
　　倫敦電泰晤士報巴黎訪員謂協約國已商定休戰條件協約軍日來在法境陣線連獲勝仗此項條件必由德國承認無疑（五日） 
　　羅馬電奥國休戰後意兵三百萬人無所事事今方準備轉攻德國各街道夜有羣衆持火把游行高呼推倒德國與德皇亞爾薩斯勞蘭萬歲比利時萬歲英國萬歲（五日） 
　　亞姆斯特丹電維也納消息奥國新成之德奥社會民主黨大會聞開釋行刺奥前首相斯杜伯爵之兇手亞特勒消息後大爲歡忭並通過决議案要求德奥邦應宣布共和如奥國其他人民與德奥邦分離或建設不洽人意之聯邦則德奥邦應以獨立國之地位加入德國而爲聯邦之一（四日） 
　　巴黎電據日尼瓦消息羅馬尼亞若亞之人民聚衆示威主張佔據外錫爾伐尼亞擁護協約國之政黨現正聚商聞羅國内閣業已辭職豫料將組織國民政府（五日） 
　　丹京電彼得格勒電稱過激黨政府已以致協約國請開休戰談判之通牒交中立國公使轉逹該消息尙未由官場徵實（五日） 
　　巴黎電奥國今已脱離戰局巴伐里亞邦有被攻入之虞且飛機由波希米亞飛往柏林需時不足六十分鐘德人刻方於巴伐里亞邊陲掘壕設防以備戰（四日） 
　　倫敦電開夫爵士在下院宣稱德國已允將近今海牙議定之交換俘虜條約調印而將關於中國德僑之一條作罷（五日） 
　　亞姆斯特丹電德國雖已批准交換俘虜條約但稱美國提議修正凡拘禁荷蘭與瑞士之德濳艇下級軍官與兵士不得列入一節德國不能承認云就今日英國下院宣言觀之英國並不力迫此項修正（五日） 
　　倫敦電波拉勞氏在下院答覆狄倫氏之質問謂北巖貴族所著關於媾和條件之文乃表示其個人意見政府毫不負責（四日） 
　　瑞典京城電北部和平委員會奏請瑞興王促請瑙威丹麥政府贊助解决北希萊斯維格主權問題（四日）（以上路透社電） 
　　倫敦電軍事訪員盛稱英軍砲隊之能謂英軍砲隊在戰事中之成績可鑄金字以紀念之觀其繼步軍而進行不倦踴躍臨陣於槍林彈雨之下硝烟密布之中奮勇擊敵實至足稱云云（五日） 
　　古本海琴電尙未徵實之俄京來電稱過激派政府願與協約國談判結束戰事之辦法（五日） 
（以上誠報號外） 
要聞一 
[歐戰特約通信（十八）]  
　　西歐戰局及將來之變化 
　　在已往之一週中西歐聯軍陸續在瓦斯河之南北擊破敵軍防地敵軍抵抗甚猛觀於敵軍之扼守左翼實與全軍有生死之關係將來聯軍在更東之區域獲勝則敵軍敗北之程度當更爲嚴重試觀右圖殊可窺見德軍惶恐之一斑德軍總司令之集中軍隊於左翼職是故也 
　　德軍總司令之目的在急起直追不失時機欲逹上述之目的德軍有天然之防禦線三道詳列如左（一）愛斯加河之分流（二）末斯河陣線（三）來因河陣線 
　　第一道防禦線因聯軍在伐蘭細安萊及朗特爾細獲勝全線已岌岌可危第二道防禦線法軍在瓦斯河迫其正面在愛恩河迫其兩翼美軍則牧馬於末斯河及麥塞勒河迫其背面至第三道防禦線法美軍現正向亞爾薩斯進發亦有被攻之虞矣 
　　綜觀上述將來戰局之變化如下（一）聯軍若循丁矢之方向（參觀附圖）得有確定之勝利則德軍將怱遽委棄來因河陣線甚或委棄來因河以西之區域（二）聯軍若循丙矢之方向得有確定之勝利則德軍將怱遽退至來因河陣線（三）聯軍若循乙矢之方向得有確定之勝利則德軍將被迫退出加勃朗資下方之來因河左岸惟尙得從容退至麥塞勒河·勞蘭·巴勒的那·亨斯勒克（四）聯軍若循甲矢之方向得有確定之勝利則德軍尙可暫時保守亞爾登·尼盧森堡及來因河普魯士 
[歐戰平後之中國問題]  
　　字林報云北京中法實業銀行總理裴諾脫氏撰有一文載登紐約美亞協會所發行之九月份月報其言曰協約國所欲成立之世界和平不僅繫於歐洲問題之解决歐洲之外所應研究之事件亦復不少如中國情勢亦世界和平中最重大要素之一也中國人口繁多居世界户口四分之一而其天然利源亦復豐盛故現在各交戰國將於戰局結束之後相集於中國而以中國爲商業大競爭場者乃勢所必至也使目前騷擾情形繼續存在則將予敵人以可乘之機協約國其愼重注視之勿使前在巴爾幹半島與近東所鑄之大錯復見於遠東斯可矣剗除此種騷擾情形之唯一方法今厥在整頓中國之經濟從前爲中國代籌之種種改革方法苟不以整頓經濟爲基礎則必歸於失敗以中國之大苟無充分鐡路以聯絡之而徒言行政司法幣制及他種之改革是猶南轅而北轍也政府之訓令經數月而始逹尙何有中央權力之可言兩地之距離行二旬而始至何能有幣價統一之希望美國人口一萬萬有鐡路三十萬英里以此爲比例中國有四萬萬人應有鐡路一百二十萬英里今中國僅有鐡路三千英里較其應有之數適得四百分之一耳研究中國問題者無論從何方面着想皆見其鐡路不敷用之關係卽此一端亦可釋明中國現局之由來與夫發展計畫之所以無效矣中國旣無資本又無經騐不能獨力建築鐡路必乞助於外人應其需求而供給之乃協約國之急務也蓋中國爲世界中最嗜和平之國協約國苟扶助之旣可在中國獲必要之勢力以打銷任何有害之勢力且可使中國爲世界和平之一保障也 
[北京特别通信（二一六）（飄萍）]  
　　協商國對我之態度 
　　安福派與内閣問題 
　　協商各國對外交部提出意見十二條其形式有似於說帖愚於專電及前號通信均已述其大概兹復調查眞相則前次各使會議之結果本擬往謁東海正式提出於新大總統之前其意味似甚重大陸徵祥探知其情急向各使聲明謂對敵參戰各事中國政府於力所能及者正在積極進行無待各友邦之敦促其說帖不妨作爲參考十日以内必有足令友邦相當滿意之處置此項說帖乃改爲非正式的提出日來内閣會議惟事研究如何答覆此項說帖之問題十日之制即從前月三十一日起算由今計之不過尙有一星期之猶豫而已今次之答覆云云除有關主權可以婉轉聲辯者外自不能再以空言搪塞近日政府所急來抱佛準備實行者約有左列數事（一）德僑認眞處置如著名德人漢納根（譯音）等必須勒令收容陸續送往房山之西域寺（二）天津警察廳長楊以德與黑河道尹張壽增等一以接濟過激派嫌疑一以處分敵僑不力過失均須准其辭職或免職（據内務部方面所聞楊已遵照政府命令處置敵僑可免處分而外交部方面所聞則謂楊之庇護敵僑久爲外人所指摘非免其職不可又黑河道尹已自行呈請辭職政府將卽照准）（三）再頒布禁止對敵通商及嚴厲處分敵僑之旨（四）明定肅清各路土匪之期限或再任某某等省剿匪司令（五）參戰之軍不再調用於内訌南北不再令有戰事發生（六）通使敎廷聲明暫時取消 
　　其他尙待續記國人試思如政府不勤於内戰外交上有遠大之眼光上述各事何必待各國責言而始有所預備今則半由被動而非自動國家地位與主權又幾降至零度推其因果北洋武人之貽誤國家豈不大可慨歎乎夫我國對於參戰亦不可謂爲盡屬無功然使友邦之但見其過不見其功者則勤於内訌之政府自然應受他國輕視之結果吾人以國民資格立言則仍望友邦之有以見諒也現細察協商諸國之决心對我時局並不欲加以干涉但希望和平統一則已爲充分之表示試再舉今日發生之一例 
　　政府以財政窘迫曾以償還四年公債名義向各國提取關稅餘欵二百五十萬兩今日下午外交部同時接到七國以上之照會言我國時局未定財政制度紊亂已極當時局尙未解决以前關稅餘款礙難照撥此實出於友邦之好意云云以理言之關稅餘欵應歸還我國主權所屬本無問題然以時局解决爲期則政府亦無如之何也此可以見各國對我態度之一斑吾人試從外交方面與亡政爲聯合之觀察則主戰之說不能復熾無待研究蓋欲戰必先有費以財政之現象言每月不敷幾逹千萬（平均在八百萬以上）督軍今後再有要求無論如何極端主戰者使居財政總長之位亦斷無以應督軍之需索主戰派發財之機會業已過去今後料已無財可發則除牽動其地盤以後决不至再有反對和平之主張彼一二政客機關報之尙從旁鼓吹段氏登台重整旗鼓直痴人之夢囈而已夫然則目此次督軍會議之尙有何種作爲或將有礙於和平之發展亦非觀察明瞭者之斷案也 
　　外交如此時局如此而北京一隅之中如蛆如蛟日事縱横捭闔以遂其延長飯碗之計畫者其情形尤屬可憫東海希望和平其態度已不復自爲掩飾有一例可以證明者則近日滑稽變化之内閣問題是 
　　改組内閣其情數易幾如奏演魔術者不欲令人前知其究竟愚之通信電報亦因此種魔術而疲於奔命最近决定之錢内閣同意案咨文已蓋印待發矣然安福派又因各種原因不欲新閣成立原因之最大者（一）根本上反對和平（二）要求與副座問題同時解决即以報前此選副拆臺之仇（三）必位置該派以若干總長次長（錢内閣新閣員名單曹爲交通陸爲財政兩人似與該派同臭味而該派不允通過殊足令人迷惑須知曹陸與東海之關係深對安福不過一時利用現曹陸已主張和平不能復視爲安福派矣（四）王揖唐與錢能訓不協（五）某某議員尙欲令新閣爲金錢之運動 
　　有上述數種原因其主動者乃以新閣一成和平將見國會難存之說鼓動一般無知議員形勢緊迫錢内閣遂不便於提出雖該派尙有一半主張仍通過錢氏内閣然東海恐遭否决不得不暫示冷靜以待疏通一面又有相對之示威態度謂安福派旣反對錢氏然則將提出梁士詒内閣（一）總理梁士詒（二）外交汪大燮（三）財政周自齊（四）交通葉恭綽（五）陸軍李純（六）司法王寵惠（七）農商張國淦（八）敎育蔡元培（九）海軍薩鎭冰（十）内務朱啓鈐 
　　右之名單如曇花一現近於滑稽料必更難通過然此不過東海大不快意時之快語其意仍在錢氏若曰該派倘不設法補救則我將索性如是耳此亦内閣問題之一叚點綴材料也而安福派與東海之關係則從可知矣而和戰兩派之不相容亦更可見矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[遙轟德境之美國大砲]  
　　歐戰實報社通訊云美國前造十六寸海軍大砲本擬供巡洋艦之需嗣因圖樣更變不能適用海軍需裝局長歐爾氏乃主張改用西境戰地六月間此種大砲由美運往法國至八月下旬始裝置完備頃據十月二十七日華盛頓電稱海軍大砲在西歐陸地甚爲適用成績甚佳現由瓦斯河與塞爾勒河陣地之後遙擊德國邊界效力卓著查此種十六寸大砲爲此次戰局中最猛利之戰器砲彈旣重速率又快非尋常陸地自動砲所可比擬其砲彈之重量摧堅之實力遠出德國遠射程大砲用以轟擊巴黎者之上砲身長六十五英尺重約百噸駕於鐡路車上行動自如誠可謂利器矣 
[内閣問題之面面觀]  
　　自錢内閣同意案發生問題而北京報紙人持一說極雲譎波詭之觀摘要列舉如下 
　　所屬不明顯之某報云國務總理提案原定七日交兩院徵求同意惟是日確未提出遂有改於五日提出之訊是否確提尙無把握前日公府方面有重要人物奉命討論此事錢幹臣聲明不願出任討論時田煥亭亦在坐東海曾又商之田氏田氏亦聲明不就迄於散會内閣人物仍無結果且聞錢氏頗爲不懌錢内閣之所以生此變動則因某派近日行動不甚穏健某派何以如此則傳說頗不一致有謂因選舉副座失敗藉此洩忿者有謂因不甚贊成和平故於此次之内閣表示反對者有謂欲當局保證將來不取銷新國會方允投同意票者傳說異詞究亦不能確知其爲何種理由今錢内閣旣不能如願提出一時遂有提出梁士詒内閣說其閣員與前大異純爲主和之人物聞此名單現尙在東海夾袋中擬今明日與梁士詒王揖唐接洽能否成爲事實頗難斷定故錢内閣亦未能完全擱置或謂錢内閣一事正在極力疏通一二日雖不能提出然稍緩仍可提出 
　　外人機關之某報云數日來所醖釀之内閣問題漸呈紛擾現象然探溯其根源則全因安福派由感情上反對錢内閣并非别有他故也最近消息謂徐總統旣無定見内閣問題除由安福派人物組織所謂人才内閣之外恐無何等良策日昨某報刋行號外謂元首已决意組梁内閣并將各閣員姓名列記其下就政界方面探之則此說誠然有之蓋因元首震怒之餘曾對左右云安福派將視現閣員爲予之私人不如舉現閣員以外之人物組閣云云於是左右即書現閣員以外之姓名以呈覽曰若如斯安福派恐不能反對也聞該名單上故意除去安福派人物不列其中總之内閣問題之由來實因安福派一方面之反對而形此醖釀故權衡該問題者亦甚乏誠意是以該問題迄四五兩日竟無何等之眉目若此時强欲使有頭緒則惟有求諸所謂人才内閣之一途耳 
　　研究會機關之某報云自段合肥辭職而後卽有内閣問題之發生蓋當時之錢代總理僅允代十日也最近始有卽眞之說而安福派忽起反對原安福派之所以反對錢幹丞者非反對錢之爲總理而反對錢内閣之閣員也當時所擬内閣閣員大致無甚更動所更動者一財政本爲曹汝霖兼改爲陸宗與二陸軍本爲叚芝貴改爲靳雲鵬陸爲新交通系爲舊交通系所反對以是安福派一部議員有反對錢閣之說而靳又爲徐幼錚一派所反對以是安福派又一部議員有反對錢閣之說此外不相干之議員經此輩有意反對者之唆動謂錢閣若成且解散新國會遂以飯碗問題亦盲從而反對錢閣以是錢閣之提出勢不得不暫擱錢幹丞雖老官僚究亦愛惜羽毛聞此反對之風聲亦有知難而退之意東海不得已徇某方面之請要求田文烈出組内閣田氏亦堅不願就於是有梁内閣之說聞東海以内閣問題關係重要特與梁士詒接洽要其出而組織混合之内閣以爲得决時局之預備其人物（同前）梁内閣果能出現與否尙未可知惟東海初意錢閣本亦過渡之計最後之屬望仍在梁士詒出組混合内閣大致各黨各派均網羅一二人此次錢閣旣無提出之望遂直截而提出梁閣但與初意終不免稍有出入梁閣除本人肯否擔任爲一問題外其餘似均能通過蓋梁閣必爲顔色鮮明之主和的内閣在主和一派自無反對而此時之主戰派存一觀望之念意謂且看他幹一下子如幹不下去吾們再來故梁閣如果提出當可望通過但吾人所希望於新内閣者無論何人亦無論何黨何派之人第一總須政治公開第二總須自己有大决心無論如何必貫澈其政策若仍取秘密的手腕又旅進旅退於其間實非吾人所敢聞也 
　　安福系機關之某報云總統提出錢幹老爲正式總理已有多時日昨又成擱淺據某方面消息云錢内閣之稍緩提出者因議員中欲明瞭其政策如何并非反對四日某報忽發一不可思議之號外謂東海因錢内閣之停頓决與梁王兩議長接洽直提出梁士詒内閣云云此種離奇不經之新聞在投機之主和派或不能無此等夢想但自事實上而論實爲絶對之謠傳以今日之時局觀之若有此種内閣出現必致惹起各方面之疑慮吾恐軍政各界對於此種夢想之内閣恐不能完全承認也四日以此消息詢之府中某要人謂東海方面不但無此種接洽並此種意思亦無之某報之此種號外誣東海耶誣主和派耶其作用如何雖不可知吾人亦惟視爲一種無稽之謠傳而已又中央政聞社消息云正式内閣已經總統擬定原擬分决提出交國會予以同意故初有上星期六日提交國會之說嗣以各國成例此項同意案之提出必須事前向國會疏通以免提出不予通過致生政治上之反感由是此次正式内閣總統雖已擬定人物而現下尙未遽然提出也緩提原因確基於此至外間謂總統已擬改提梁士詒内閣云云實屬失實蓋錢之組織正式内閣原爲總統之本懷且經錢君之同意雖未提出而事實已定决無忽然改提之事而况梁君現方明言爲錢内閣擔任疏通又豈有自取而代之之理於此可以證明外間所傳之梁内閣必爲虚妄當無疑義抑或爲一派人之機心作用亦未可知至謂錢内閣因人反對而行停頓故總統决擬改提梁内閣者尤屬妄言失眞緣錢内閣同意案此時旣未提出尙在疏通之際通過與否豈能斷定倘謂疏通之進行即爲反對之表現豈不大謬且本社徧詢政界要人亦俱謂無此消息更可見外間所傳乃一種作用之鼓吹而實則無此事也惟錢内閣之提出聞亦非待疏通有效後不能見諸事實也 
[和平之聲]  
　　東海諄囑兩院東海日前囑國務院咨會兩議院議長以三要事（一）勸各議員不得無故出京（一）請對南勿生激烈舉動（一）於政府行政事項務請立法方面與中央提携進行蓋以某系議員顯有反對平和之表示恐其爲和議之梗也 
　　專任李純議和李蘇督前曾倡調停之論迄今對於西南方面之連絡亦尙往還不絶故東海以爲將來妥協之交涉令李督軍當其任爲最便利惟前次之調停運動因未先求各省督軍之同意大招軍閥之反感卒致半途中輟大功未竟東海飽經世變深悉前此失敗之由來特豫將望和意見謀諸各省督軍俟得其同意即將一切計畫命李督本以進行俾可安心致志勇當調停之任焉 
允籌南軍軍費軍事機關確息政府已允籌措一半軍費與南軍（要求六百萬元尙爲積欠者將來費不在此限）惟須聽由中央支配刻已在秘密交涉中 
　　收束内亂方法收束内亂方法各督軍近日主張以無條件謀和者頗不乏人然據在野政客意見多欲仿照辛亥成例由雙方互派代表惟府院方面均擬採取收拾二次某命前例辦理故尙未决 
　　先發密令停戰關於頒佈停戰令一節兩星期以來雖經各方面催促迄無實現希望據最近確息政府於此已决定暫不下明令而其變相即發密令於前方禁止對南再戰並託在野各政客向西南各要人電商一俟得有同意卽發此令 
　　王鐡珊之南下陸軍上將王鐡珊雖經中央屢次催其南下調停時局而王氏鑒於各界意見紛亂迄未成行日來又經東海一再催促王已允赴粤桂疏通惟僅允如任可澄先例赴南一探岑陸最近意見至於疏解各項須由中央致電直接與岑陸協商云 
　　平和之反響聞錢代總理接岑西林復電一件大要云煊素愛和平我公苦心斡旋至爲欽佩但西南以護法相始終於法律問題不得不格外注重以期不負護法之宣言區區之意幸望鑒諒又某派要人云南方國暫對於北方之態度日益强硬南北妥協可斷定終無實現之望結局或不得已而再取主戰方針段合肥或將三次出廬 
　　憲法研究會之宣言憲法研究會四日發出宣言書云國家不幸旤亂相乘共和七年戰端三啓而相持最久受害尤深者厥爲今次南北之爭北方以威信爲理由南方以護法爲標幟經年俶擾兩敗俱傷無論當局者之隠衷如何究皆不能自踐其所持之高論徒使庶政停滯百業凋殘萬姓流離匪氛徧地財政則羅掘俱窮日以借欵抵押爲事軍隊則譁潰不已仍惟招匪補充是謀凡此種種皆日促國家之危亡而雙方不能不共負其責任也况兹者歐洲戰事將告終局國際問題愈趨緊迫急釋内爭以圖對外猶懼不給若不顧外界風雲之險惡仍此同室操戈則國際之地位堪虞列邦之責言斯至顧瞻前路險象環生故今日者以言内政以言外交皆有絶對不容雙方仍復相持之勢倘於此能及時覺悟共棄前嫌速爲和平之謀或免淪胥之禍同人等智力雖微期望尤切用本夙志謹布區區苟利於國死生以之地位權勢更非所計邦人君子幸垂察焉 
[平和期成會消息]  
　　贊成熊會長熊秉三當選爲平和期成會正會長東海與諸閣員及來京之張孟王陳趙各督軍無不表示贊成且認時局確有謀和希望 
　　東海之傳見東海於四日上午十一時傳見平和期成會會長熊希齡會員邊守靖安迪生陳寶泉卞蔭昌徐佛蘇討論解决南北辦法東海將個人主張向熊等宣言並屬熊速向南方疏通意見又謂予本爲極願和平之一人與諸君來意向無背馳之處現已派定南京李督秀山爲完全代表令與國務總理隨時接洽請諸君勿疑予之對於時局有逾越和平範圍此後諸君關於和平意見可隨時商榷 
　　陸武鳴之派員與會據平和期成會中堅人物云自該會成立後西南要人或函電贊成或表示默認而陸武鳴有更派祖樾代表到會以表示絶對贊成之意 
　　馮玉祥之覆電略云奉讀漾日通電以悲天憫人之懷爲息事寗人之計苦口婆心促成平和熱誠孤誼欽佩莫名時局紛糾遷延不决非有和平會以爲提倡决不足以定國是轉危爲安在此一舉下風逖聽距躍三百謹此奉祝 
[中央會議消息]  
　　東海對於會議異常注重决於開會議時邀集將軍府各威字將軍參預會議又收束軍隊辦法爲此次中央會議之要點參陸處已將大致議出兩項（一）撤換防區時施行特别手續以定去留（一）和議後完全撤換軍隊時實行裁减軍隊而收統一之效惟又據軍界中人云此次會議後預測結果恐生出兩種極大事項（一）主戰聲雖已暫息然因南方要求條件苛酷當有最後主戰之趨向（一）北方意見不一於解决前途必又另有糾葛且專恃中央會議决難得西南之承認結果更恐惹起外界之干預焉 
　　東海迭邀曹經略使來京迄不應召聞袁乃寬自保回曾對其親信云曹使本有入覲之意惟副座問題一日未决一日不便來京又謂曹使現雖允許來京惟須俟各督回任之後前說尙可解後說則不知曹使之意向所在意者反對此次會議故不欲參與也四日國務院接曹支電内稱病冗交縈一時難以北上所有國家大政各項問題謹派閻相文等三人即日入京代表陳述意見 
　　據要人云援粤總司令張懷芝日前在京晋謁東海因其統兵剿匪諸事均不能十分得力有負職守曾受申斥張乃拂然赴津並有電致府院請辭援粤總司令一職更有决不來京之說嗣經各督軍勸其從速回京四日張由天津來電話索開專車定是晚來京至晚忽又來一電話謂前言勿庸議則不知又因何中變也 
　　安徽督軍倪丹忱於三日抵津原擬略行休息乃政府有電督促即日來都倪督乃於四日由津行抵都門蓋倪於一號自蚌埠啓程北上二日晚間抵津與張總司令曹省長接洽後四日下午五時餘抵京隨帶員弁三十餘員名暫寓東拴馬椿莊安武軍駐京辦公處五日早乃入謁淞滬護軍使盧永祥與倪同時入京下車後即寓於北河沿騎河樓當晚已至徐邸報到旋經東海傳諭亦於五日早傳見 
　　鄂督王子春此次來京晤吳光新總司令後特面約將來一同回鄂聞吳司令出京之期或在王督之前且有即在此一二日内啓行之說也直隸所派代表王懷慶亦已於四日到京署山東督軍張樹元有電請示應否晋京參列四日國務院電復該省剿匪正在吃緊之際應毋庸來京蘇督李純專電陳光遠請其回任時到甯一會陳已覆電准於日内出京矣又政府電致現在上海之蔣雨崖將軍命其尅日來京參與和議鮑黑督則已派軍署顧問張仁爲會議代表 
[四日之公府情形]  
　　河間之來函三四兩日東海連接馮河間由河間原籍來函請速議和且言前方形勢不宜久停現已偵悉三湘軍官及陜閩南軍氣概激昻必須速令停戰否則將有特殊之變等語 
　　園遊會之訓詞三日星期公府開游園會召集各校學生總統對於各校學生曾有訓詞原文如下人有恒言一國之强弱將於一國之敎育覘之旨哉言乎蓋未有敎育盛而其國不强敎育衰而其國不弱者也我國近年敎育頗見進步求學之士類多宏逹之材此最可慶幸之事顧本大總統之所希望於諸生者厥有兩端一曰道德凡一國存在其足以維繫人心者必確有其固有之國粹管子不云乎禮義廉恥國之四維四維不張國乃滅亡可謂深切著明矣諸生在學時代尤當於此三致意焉以科學爲用以道學爲體庶幾體用兼賅而成一完全之人材否則青衿城闕佻逹貽譏蕩檢逾閑敗壞名敎馴至傷國民之聲譽失社會之信仰最可懼者也一曰科學近世列國文明質言之實即科學之進步耳日新月異瞬息千里有今日見爲新而明日已覺其爲舊者諸生研究科學當求確有心得明適於用勿自封故步勿一得自矜勿騖虚名勿求泛涉語曰用志不紛乃凝於神凡研究一種科學即當求一種科學之用諸生須知求學時期少則四五年多亦不過十餘年而止在此寶貴極短之光陰中即寸分是惜尙虞不給若務遠大是自荒也尤有進者諸生須知中國所處之地位與遞嬗之歷史無論何種科學允宜參酌中西求合於本國之習尙否則舍己從人必有不能推行盡利者本大總統夙持民生主義而振興各實業以厚民生尤當以敎育爲前提則國家所望於諸生者厚而諸生將來貢獻於社會者責任至重尙其交相勉之 
　　傳見人物東海於四日午傳見平和期成會會長熊希齡會員徐佛蘇安迪生等七人諮詢該會對於時局謀和之進行方針經熊會長一一答陳深邀嘉許 
　　上午十時傳見派往日本觀操專員徐樹錚訓示赴日觀操事外應調查該國最要軍政以備我國内亂平定後整頓軍隊時有所借鏡下午四時傳見周樹模密談時局解决要略晚間徐在私宅留其晚餐暢談多時作陪者有趙爾巽張元奇諸人 
　　遷移瀛眷總統瀛眷遷往集靈囿前定於十日收拾完畢即可遷往現聞因工程未完尙須稍遲大約十五日以前一准可以遷動并聞將來遷居之後早晚辦公及接見普通客均在私宅每午入海一次 
[京華短簡]  
　　外交團拒絶餘欵各國公使答覆請撥關稅餘欵二百五十萬兩案内容略謂自去年以來中國南北兵禍聨綿中外人民受極大之損失及苦痛最近數月中國人民且紛紛託請各當地領事等出爲調停而各國領事等亦以道德上義務不能不爲中國調停上盡其友誼之勸告故目下中國南北未經明令停戰之前碍難照准云云最後且聲明各國對於中國實爲切盡友誼關心南北並非不能照准之意實有不敢照准之苦衷云云 
　　陸軍部之外交處陸軍部近日於部内新設外交籌備處凡屬軍事外交事件如參戰事項赴外觀戰事項以及對外調查事項均歸專管日來已開始辦公矣 
　　衆議院主張外交調查會日前總統曾有請求各方面協同調查外交事宜兹聞衆議院於四日開會已有人提案組織外交調查會以便協同調查與政府一致進行 
　　農商部之商業會議公府召集全國實業代表會議一節又有改爲茶會之說農商總長田文烈决定乘各代表來京之便開一商業會議討論全國商業應興應革事宜及籌備歐戰結束後工商界經濟各問題會期大約在三星期左右定於本月下旬舉行會場現尙未定此項會議事宜已由總務廳參事廳工商司人員分别籌備一切矣 
[粤省議長競爭之情勢]  
　　前星期六日省議會補選議長因兩派相持遂致難産兹復接訪函云省會議員本分三派曰議員公會曰樂羣公社曰覺廬自省長問題發生其主張旁觀不事干涉者集爲一團超然獨立人數在七十員以上而以容某爲中心此新團體中多主張選舉容某爲正議長惟副議長二人因地域關係分配未妥蓋議長選舉一事團體拘束之力不及地方感情之深廣旋二府可出正議長一人而有容伯挺陳念典譚民三簡經綸張葩初數人爲候補八屬可出副議長一人而有宋以梅陳樹榮李冠華數人爲候補東北江可出副議長一人而有曾國琮林堉爲候補團體關係與地方關係相錯綜故頗難協定前星期六日之會祇因正議長一席有推容與推陳兩派相持不下遂致兩敗現聞容陳二人已宣言取銷候補之議故譚民三簡經綸二氏或可繼起有望也 
[王天縱家屬遇害電告]  
　　重慶消息云西南靖國聯軍豫軍總司令王天縱之家屬日前有在津遇害之傳說昨此間各機關接到王天縱之通電陳述此事其文略云此次西南仗義靖國興師其宗旨正大久已大明於天下縱本北人供職京師亦因及種種非法之故憤然出都起義淅川屢與鏖戰殺賊甚衆彼等因縱爲北人不入北系深爲痛恨遂派其爪牙等潛至天津賄通水夫暗置毒藥於水中旣已連得津電謂於陰曆八月二十二日舍弟及穉女業已受毒致死復於陰歷九月初七日而全家上下二十餘人同於一日内於皆受毒成疾能否瘥愈尙難逆料其手段之辣有如是者因思護法各首領其家屬寄居天津頗不乏人用敢電呈受害情形以揭明彼等用心之毒并祈諸公早爲預防則幸甚矣云云 
[江西金庫券展限兌現]  
　　江西財政廳長發行金庫證券限以四個月爲兌現之期其於本年七月所發行第一期之金庫券二十萬元均已流行市面以四個月扣算於十月底止限期已滿各錢商以此項證券現期限旣滿應即照兌以維官廳信用紛紛向中行取兌詎近日以來庫空如洗銀行亦無款可墊楊廳長又未出京現借欵雖已告成而欵項滙來尙無準期故實無從應付於是各錢商乃於本月一日在滙劃公所召集會議討論辦法僉以銀錢流通市面無論官商全恃信用此項證券到期不兌是官廳之信用已失將來此劵行於市面維持兌現究誰負責况此第一期到期即不能照兌期對於第二三四期及短期公債各種債劵則又不問可知遂公同擬定辦法所有第一期發行之金庫劵二十萬一律送交中行作爲折欵將中行存放市面之數十萬元一併扣除抵兌金庫劵並公推徐瑞甫朱碩卿莫梅生胡慶生四人代表前往中行交涉旋由商會長龔士材居中調停請再展限一月衆以信用關係皆不允從龔遂往財政廳與代長郝爾泰磋商郝氏仍請龔君毅力維持延期一月每元仍補貼水銅元三枚俟借欵滙寄到贛即行照兌云云未悉各錢商能允展緩否也兹録財政廳與中國銀行致總商會函稿如下 
　　財政廳函云逕啓者查七月分發行之金庫證劵已屆兌現之期刻因所籌之欵尙未就緒以致未能照兌兹擬從十一月一日滿期之日起展限一月每元由公家另補息銅元三枚此項滿期證劵並准持赴金庫抵解一切正雜各欵但抵作解欵如在十一月十一日以前上兌者僅能於原有四個月補息之外每元另加補息銅元一枚二十日以前上兌者每元另加銅元二枚三十日以前上兌者始照現定三枚之數發給其儲蓄而不抵作解欵上兌者仍俟十二月一日即行照兌除函致南昌分金庫查照將此欵早爲提存備兌外相應函逹貴會查照希即將此項辦法剴切宣佈無任企盼 
　　中國銀行函云（上略）此次到期證劵財政廳因籌欵尙未就緒未能如期照兌對於各商號不無抱歉之意現旣議定展期一月准將此項滿期證券抵作正雜解欵上兌酌定按旬遞加補息銅元辦法並經函知分金庫將本月分收入庫欵儘先提存作爲兌現凖備對於證券信用力圖補救决不至再有愆期情事敝行對於此事自當依照廳函切實辦理决不至誤准函前因合行奉逹即祈貴會佈告各商號一體知照爲荷 
[皖省近事]  
　　省垣紳商學界昨假商會發起和平期成會擬明日假省敎育會開成立會 
　　倪督軍現已入都所有軍署日行文件業令參謀長李玉麟代拆代行 
　　議員李德星提議續修省志案業經大會通過贊成惟經費擬在截留一五加徵項下動支或仿鄂志局抽支米釐以資補助並請余誠格李灼華裴景福黄書霖江峯青吕志元袁祖光馬其昶諸君爲修志主任 
　　官中行案省議會復提議取消並稱財政部拒絶官中取消理由極不正當仍照原案具書與參衆兩院請願並祈迅將此案咨逹政府取消以蘇民困 
 
 

Page 7

 
 
省議會預算審查會以審查預算須以决算爲標準昨特咨請省署迅將五年度地方决算於五日内咨交到會以憑審核而資參考 
[蘇揚議員質問優待敵俘]  
　　南京收容之敵俘係由青島解來解除武裝收容在此當時因無相當地點設所暫借蘇揚兩屬議員公庽設立現省議會開會該兩屬議員因公庽房屋被德俘虜佔住遂由揚屬議員商請省長借用五馬街第一醫院餘房暫爲公庽蘇屬議員則無適當官産可撥散庽中正街及城南一帶各旅館然距省會議場太遠往來不便一遇寗省火車遲到即誤開會時間昨有蘇揚議員王鴻藻宋銘勳錢鼎等十二人以當道奪取公庽收容敵俘特聯名提出質問省長書云中國加入協約對德宣戰即對於敵俘無優待之理乃南京丁家橋地方設立收容所竟奪取各屬省議員公庽爲收容敵俘之用致移省議員遠庽城南中正街長途跋涉種種困難每有開會缺席之虞蘇省當道優待敵俘過於省議員殊滋疑義謹依暫行法第十九條提出質問請於五日内答復聞此書咨到省署後各科辦事人員已爲齊省長商榷辦法矣 
[南京快信]  
　　齊鎭守使王警廳長楊憲兵司令昨晚在長松東號公宴公府衛隊司令何紹賢曁第七十四旅旅長陳調元軍署參謀副官各處課長均陪席 
　　公府衛隊司令何紹賢來寗聞並非促李督入京係商榷公府舊衛隊改編調蘇駐防事宜 
　　軍署參謀長何恩溥昨又來電報告中央先開預備會曹使稱病不來正式會議尙無確期 
　　贛督陳光遠日内乘津浦車南下李督諭副官處預備西花園爲陳督駐節 
　　鄂督王占元亦來電促李督北上李復電仍以病未愈謝絶 
　　張敬堯電告李督派參謀長胡叔麒代表到京參與中央會議 
　　閩省議會復電蘇議會贊成皓電主張並稱已分電南北乞速促進和平 
　　第十九師師長楊春普日前電李督擬由贛回寗面陳軍事李督以和局未定復電阻其暫勿輕離防地 
李督電濟南調回第六師之二十一團張樹元以該團盧團長剿匪得力復電請緩撤回以清匪孽 
　　徐州鎭守使張文生電軍署報告微日由碭山回徐州農商部召集實業會議實業張廳長擬赴京參與 
　　第六區省議員吳棣病故昨由會咨請省署依法遞補江蘇全省烟酒公賣局長彭淵恂通電各縣知事催解本年第二期烟酒牌照稅 
地方通信 
[松江]  
　　展覽會徵求標本縣署奉教育廳訓令略稱奉教育部令開據博物調查會副會長陳寶泉呈稱本會爲調查全國物産比較各校成績起見擬於民國八年一月二十四日起至二月五日止在京開設博物展覽會請向京外各中等學校及農會科學社等徵集標本送京陳列等因即仰該知事轉飭所屬速即採集寄京云云當經李縣長轉飭縣農會長吳步蟾遵令辦理聞吳奉令後已將農産標本着手採取矣 
　　紀念日學校停課松地於辛亥年陽曆十一月六號宣告光復嗣遂永以此日爲地方紀念日並由縣教育會呈准縣署通令各校於是日給假一天以表賀忱兹屆第七周年紀念期城廂男女各校仍援向例停課一日 
　　飭令仿造掘根器縣署前奉省公署及實業廳命令飭將螟蟲考查期展長三月於期内責成各縣考查員督促鄕農將曾被蟲害之稻根一律掘起焚燬兹於本月六日續由實業廳頒到掘根器一具長約尺餘鐡頭木柄厥狀如剪飭卽依式仿製聞縣署擬先仿製數十具交由各市鄕自治委員轉令各鄕農仿造試用 
　　女學校追悼校長西門私立四德女學校校長朱費韻石女士於前日因病逝世聞該校學生以女士經營校務垂十餘年獨任艱巨不辭勞悴定於夏曆十月初七日下午一時假座商會爲之開會追悼以志哀思 
[蘇州]  
　　霞章公所改舉董事喬司空巷機業霞章公所董事王雲門前機匠要挾加價同盟罷工事被紗緞業雲錦公所具呈道署令縣查辦兹悉本月二號温知事派警將王雲門拘案由曾承審員庭訊良久先予覊押並將董事名義撤銷一面傳諭行頭另選妥人接充現聞該業議定推舉顔心介爲董事於昨日接手經理矣 
　　學校會操改期本月五日縣立各高等小學校曁商業學校女子高等小學校原議在王廢基公共體育場舉行會操旋因是日風雨交作未克實行刻已期十二月二十五號雲南起義紀念日再行舉行 
　　商團第五支部之選舉蘇城商團第五支部舊有職員任期已滿於十月二十八日爲第五屆之選舉兹將當選姓名録下（正部長）劉正康（副部長）金伯英陳君玉（評議長）蘇稼秋（司令）程平若（評議員）徐松筠季小松顧世綬程亦甫吕查溪江瑞書劉久餘翁慶長沈炳文吳榮章周榮卿吳敬安（監察）屠銘三朱縉臣（教員）孫伯偉曹修之姚開勳曹奇麟（幹事）姚千里范景韓趙書城錢君直邱松生張幼甫馬芝庭余惕三馮峨卿李葆鱗陸魁元顧菊棠繆景泉吕趾生吳桂林（庶務）施蔚春顔冠南陳偉卿唐省吾江菊芳沈和甫尤奎泉陳寶楚邱連城金壽鈞周鴻生王砥若杜晋卿秋子先徐梅昇（會計）顧世綬凌福昌（文牘）江明遠金士臺（書記）張心田曹奇麟（管理軍械服裝）曹奇麟（名譽董事）汪炯之蕢敏伯 
　　請撥粥廠基金蘇城冬季每由紳董設立粥廠以濟貧苦兹有蘇紹柄等具呈蘇常道尹請撥粥廠基金藉圖持久奉批據該公民等先後籌設半濟粥廠惠濟貧民成效頗著惟所需經費全恃捐募自非持久之計所請援照舊例每年由豐備義倉撥錢五千串作爲各該廠固定的欵事屬以公濟公能否如數提撥候令行吳縣知事會商經管紳董核議具復再行核奪 
　　小菜塲重建閶門外大馬路原有小菜塲一所前因年久失修全行坍塌致小販到處停歇與路政大有妨碍兹悉警察廳崔怡庭廳長籌有的欵已令行工程處招工建築矣 
[無錫]  
　　慶祝地方光復紀念辛亥十一月六日無錫始宣告光復後經縣議會議决即以是日爲地方光復紀念昨日縣公署及各行政司法機關相率停止辦公一天城鄕各學校亦一律停課市立各小學校并組織提燈會定於晚間游行各街市無如天公不做美雨絲風片終日不止以致大爲掃興 
　　參觀教育行政湘省長沙教育會副會長狄昂人偕該邑第一校校長赴蘇省參觀教育行政以資借鏡到滬後聞無錫教育發逹故於日昨乘車來錫（假寓惠中旅館）赴縣晉謁教育會勸學所等各主任旋由縣署第三科錢科長招待一切翌日陪赴第三師範等各校參觀一周 
　　公園菊花會之掃興商會及市公所爲公園籌築圍牆經費起見特就公園擺設菊花數千盆並有校書會唱天韻社之票友詠歌集魔術南詞以及名人書畫磁銅玉石點綴其間籌備多日始克就齊入場券二萬餘張亦已如數分發在外定夏曆十月朔日起開會以一旬爲度不料天不做美連日狂風驟雨各界人士因之裹足延至初三日雨勢略挫午後四點即行開會施覽之人如潮而至園内佈置頗愜人意惟菊花中之著名珍種則因雨後已見减色入夜四周電燈光明如畫惜至晚間九時驟雨又來游客大爲掃興 
[揚州]  
　　旅長晉省面陳防務陸軍第一混成補充旅長黄介丞自率所部移駐以來連日布置防務尙未抽暇晋省六日始乘招商河寬鎭揚早班小輪渡江改坐火車赴寗謁見李督軍禀陳一切 
　　統領召集防地軍官陸軍巡緝隊劉統領因軍署將所部改編第四混成補充旅第一團派杜團長來揚接洽一切六日特訓令各駐防連排長來揚以備杜蒞揚改編 
[鎭江]  
　　仙鎭小輪開班鎭江關梅稅務司准本關周監督咨據江都縣呈八港水誌度低仙鎭輪班慢車緩駛不致有損圩堤相應咨請發給行單等情到關准此合行示諭爲此示仰各小輪公司一體知悉由鎭開往仙女廟之小輪准其開班惟須慢車緩行不得急駛損害圩堤致干罰辦 
　　警佐佈置冬防現届冬令城内外各警區對於防務宜嚴昨日警察總局沈警佐會同各區區長等籌商境内加防辦法刻已規定自舊曆十月初一日始每晚六時至翌早六時止抽派長警擇要加崗並由各警區區長巡官親自分班督飭考查長警之勤惰 
　　呈文須貼印花江蘇印花稅分處近來訓令鎭屬各縣知事略謂民間對於官廳呈文黏貼印花業經呈准財政部批准施行惟查民間契約之書類及含有呈文性質之申聲書類迄未遵行嗣後均應黏貼印花一角云云丹徒縣倪知事已布告商民遵照矣 
[南昌]  
　　全省聯合運動會之先聲江西全省第二届教育聯合運動會前經各學校呈請教育廳長許壽裳組織設籌備事務所於教育總會内規定省會師範中學曁高等小學一體蒞會外其外屬各校如不願率隊至省與會者亦限定聯絡附近各校就地舉行爲局部之聯合運動會省城各學校則早已籌備赴會競賽故近來省城各校對於體育一課極爲注意高等小學另增兵式體操一課特聘有名體育教員逐日教授業經許廳長令期十一月十日在順化門外大校廠舉行開會所有外屬之自願來省者則爲宜春之第四中學及第二師範兩校由校長率隊來省籌備處業已擬定競賽章程每件並規定團體運動每校出席不得過二次並推舉陳督軍戚省長爲名譽審判長許廳長爲審判長其餘財政實業警務司法各機關長官均推爲評判長籌備處諸幹事則爲評判員一切佈置均已就緒 
[安慶]  
　　合肥盜匪猖獗合肥崗子集日前傍晚時忽來有身穿軍服數人聲稱軍隊過境囑令居民燒茶以待旋又來有數十人入街頭即放亂槍各商店銀錢衣物全行被刦鹽卡亦被搶擄該匪等搶畢即携贓向北而去該集北通與壽縣連界之吳山廟當經駐防吳山廟軍隊迎頭截擊匪衆復開槍拒捕兵匪互有死傷現合肥知事探悉該匪等竄匿於壽縣史閻集馬塘集長崗集一帶一面派隊會營分赴壽境偵緝一面咨請壽縣協緝並呈請省長轉令各縣一體派警嚴拿務獲究辦 
[奉賢]  
　　童子軍襄助運動南匯縣立第二高等小學校於古曆十月初二日開運動會函請奉賢城市區立第一國民校童子軍到會襄助該校校長朱醒華接函後卽於先一日齊集全團童子軍雇舟前往矣 
[杭州]  
　　副議長尙待决選省議會於六日下午一時開會選舉第二席副議長秘書長不出席仍由書記王濟臣代席議員出席者一百四十四人周議長報告開會日程畢速記按組分給選舉票各議員魚貫投票畢王代秘書長宣告開票檢點名刺與票數兩不相符遂報告大會名刺與在席人數符合票祗一百四十三票則缺少一票各席未及討論周議長卽宣告大會謂名刺與票數不符當然依照省議會互選細則認爲無效重行投票衆贊成遂由速記復點在席人數仍係一百四十四人按照成例分票後各席次第投票畢開櫃檢點而票數與人數相符名刺少了一張衆大笑某議員謂票數與入數旣屬符合其名刺缺少易於查對請議長將名刺與出席名單校對明白復將缺少名刺之人當衆宣布王廉謂如此辦法太延時間且有意見之爭不如請議長援照選舉第一次副議長名刺票數不符辦法封交秘書保存再行重投衆無異議於是舉行三次投票再點在席人數爲一百三十三人應得六十七票當選爲副不足法定數目定七日舉行决選其餘尙有姜圈圈一票錢萬歲一票姜恂如一票留害一票白票四票廢票三票唱名畢時已四鐘遂散會 
　　錢業與米市上月間官廳實行革除現水市面銀根較形緊急湖墅米業需現孔殷迭經呈請撥欵維持未奉邀准幸錢業方面調度圓活瞬即平定月來湖墅米業得以維持全賴錢業源源接濟近日蘇皖米販連檣而至米市頗爲熱閙各行向錢業支用現洋每日數在二萬元左右均報明杭總商會給與護照以資挑運米市行情又將有减落之望云 
[奉天]  
　　省議會主和電奉天省議會致北京總統國務院及廣州軍政府兩院電云北京大總統國務院廣州軍政府參衆兩院均鑒溯自國會解散南北乖離禍結兵連歷時兩稔百政爲之停頓公私於以交疲設兩方長此爭持不相讓步微特生民受禍來日難堪即亡國慘痛亦不難立見現在國内明逹人士曁公私各團體無論南北均一致主張和平當人心厭亂之時正全國統一之會務乞俯順與情降心讓步迅弭政爭以全國脈臨電不勝迫切之至奉議會叩卅 
雜評一 
[明令與密令（默）]  
　　命令之下不下中央政府之權能也政府而决心停戰則停戰令下政府而决心不停戰則停戰令不下此當然之理也必先探得前敵之同意與否而後定令之下不下已可見政府之權能矣若以停戰令之不能不下而又恐令下而不能停戰於是乃易明令而變爲密令一若此令有效我之權力固可逹此令即無效而人不知亦無損於我之威信者嗚呼密令之用意而果如是則命令之效力不更可想見耶 
　　雖然中國政府祇顧保全體面固無事不然也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[預備休戰後之慶賀]  
　　文滙報云各協約國請比總領事通告各國人民他日協約國與德國簽定休戰條約各協約國人民連中國在内應懸旗點燈掛綵慶賀三天比總領事俟接得休戰之好消息後即將再行通告開始慶賀之日期云 
[法國决勝公債之續報]  
　　英文滬報云法國决勝公債七日又募得一百萬佛郎有餘連前共得三千零五十五萬三百佛郎 
[歐戰協濟會消息]  
　　歐戰協濟會在中國境内募捐由華人及協約各國選派代表組織委員會擔任捐募洋一千七百五十萬元以充下列各團體對於兵士工人及國内婦女之一切善舉團名如下（一）青年會（二）天主敎戰事研究會（三）猶太敎公益會（四）基督敎女青年會（五）救世軍（六）美國圖書公會（七）軍營服務團 
[各團體在戰地之服務情形]  
　　青年會幹事六千人在前敵支架木房以陶鑄協約軍人之品性道德每軍士三千人設木房一處以作青年會會所其中備有各種飲料信紙游戲器具及書籍等以便軍士工人等乘暇到會瀏覽有時或開演講會及文學班等此項事業在西比利亞亦有職員五十餘人爲中華日本俄羅斯及其他協約國之軍隊中提倡服務事業兼及於各國俘虜中華工之在法國境内者亦受同等之待遇備有華文書籍雜誌玩具以供彼等消遣助彼儲蓄繕寫家信猶其餘事華工之未受敎育者特設國文班敎授書寫受惠尤多青年會每年在彼所需經濟約四十萬元女青年會在戰地軍隊衆多之處建設親族招待所六十一處專以招待遠來探望軍人之家族以叙天倫之樂由此愈爲當局者之感戴事業之愈足多者爲女青年會在美國軍事用品製造所及法國軍伙局内之女子軍之事業以及充當醫院看護及英語譯員等等又女青年會幹事六人除在俄境爲中華日本印度南美洲及土耳其各國婦女服役以外尙有華看護十人在西比利亞服務者其費悉由中華青年會擔任天主敎及猶太敎各團體亦於戰地設備場所專備天主敎及猶太敎軍士之休憇所十字軍曾於英美法各地開會宣講救法要道並廉價出售美之食品以悅軍士之心猶太敎公益會在軍營附近設備各項事業藉以慰遠戍之寂寥而增其快樂美國圖書公會在各地陳列有益書籍多種以供軍人閒暇閱看並購有科學書籍二百萬餘種分發法蘭西巴耳幹猶太以及他處戰地 
[紅會邊防醫隊出發]  
　　紅十字會接江趨丹朱仲賓自北京來電云上海中國紅十字會總辦事處沈會長鑒邊疆醫隊刻已組織完備約夏曆十二日在京出發政府頗爲注重醫隊所到之地爲協約國軍隊駐集之點本會籌備醫具藥品及制服帽章等須一律整潔以壯觀瞻請即檢寄爲荷江趨丹朱仲賓歌 
[平和期成會往來電稿]  
　　蘇省議會來電上海蒲石路二十號和平期成會籌備處諸先生鑒内爭不息外禍日亟民生彫瘁國無寗宇淪胥之恫是切隠憂諸公以纓被急進之謀慰和平卬須之願羣倫翹仰感佩同深蘇省議會虞印 
　　復張謇電南通張季直先生鑒江電奉悉苦口婆心極深敬佩支電辦法尤所贊同本會節經籌維務期實現擬即電致南北當局速開平和會議俟拍發後送呈台覽尊電亦經分送各報及在野要人察照矣仍望時賜南針俾資矜式上海平和期成會叩虞 
[北洋援閩軍抵滬五誌]  
　　參戰處新編之援閩軍第一混成旅所部步兵及機關槍隊先後到滬暫駐龍華操場等情已迭紀前報兹悉該旅司令部軍佐辦事各員曁砲兵工程二營刻下尙在浦口與南京二處昨該旅參謀官吳鍾麒（石渠）接甯垣來電略謂旅部軍佐各官員及輸送隊（即工程營）一營已於七號午後三時由寗特開專車駛滬准於晚間二時可抵上海之龍華云云故吳參謀立飭差遣員預備各官員駐宿處曁工程營兵士駐紥地點尙有砲兵一營亦於昨日由浦口渡江至甯大約九號可以來滬 
　　援閩陸軍第一混成旅旅長黄永泉自到滬後卽與參謀官吳鍾麒就滬佈置所部官兵之駐宿地址並擇定滬南兵工廠暫設臨時旅司令部以資辦公昨因指揮未到上海之後隊各兵爰乘夜車赴寧聞尙須親謁江蘇李督軍磋商要政云 
　　此次新駐龍華之援閩軍所備軍械聞卽係從前徐樹錚氏截獲入關之軍裝内核發是以槍械均屬新式甚爲鋒利其兵士夫役大都籍隸河南山東等省服裝亦見整齊尤以二團二營爲各營之冠 
　　援閩陸軍第一混成旅所部步兵各營之官員姓氏彚録如下第一團團長陳忠賢第一營營長黄克德（俊明）第二營營長張鳳樓（造五）第三營營長關增榮第二團團長高維嶽（子欽）第一營營長傅席珍（聘卿）第二營營長王彬圖第二營營副王道平（培莊）第三營營長于振海（獻樓）旅司令部參謀官吳鍾麒（石渠） 
[蔡邵陽二週紀念]  
　　昨日爲蔡公松坡二週紀念之期徐家滙松社適值落成因於是日奉祀蔡公及海珠被難諸烈士曁川省殉義諸人附祀者爲湯覺頓戴循若譚典虞王廣齡熊其勳吳傳聲黃大暹張承禮與祭者松社同人而外有京内外各部各機關之代表本埠軍政各機關之代表遠方遞來祭文電報等頗多兹將公祭情形分録如下 
　　禮場布置門首建國旗二面大門及社内各處廳堂皆以鮮花松枝紥彩禮場旁有音樂隊十六名堂中高供蔡公及海珠被難與川中殉義諸公神主 
　　致祭情形先由各地代表致祭次松社同人致祭兹將禮節録下（一）主祭者就位（二）奏樂（三）上香（四）獻爵（五）樂止（六）宣讀祭文（七）奏樂（八）行三鞠躬禮（九）禮畢 
　　各處代表姓氏大總統代表王賡颺國務院代表馮國勳叚督辦代表馬鴻烈（兼盧護軍使代表）黎黄陂代表蔣作賓馮河問代表張君邁司法部及大理院代表林棨財政部代表范磊楊浙督代表厲爾康劉黔督代表劉顯治救國團代表王兆榮寶慶同鄕代表袁家普前湖南時務學堂同學代表鄭舜欽 
　　與祭者姓氏王道尹馮監督馬參謀長宋漢章葉揆初項蘭生錢新之李拔可張菊生沈藴石王幼山彭允彞朱紫僑黄一歐南洋工業學校諸君松社幹事諸君 
　　松社幹事同人祭文主祭者王幼山祭文如左維民國七年十一月七日松社落成舉行祀禮啓超等謹以牲醴申奠於松坡先生曁諸賢靈爽之前而致詞曰烏虖日月逝矣陵谷茫然側手障河誰與圖艱魚淵益淰鰲奠難安慨念斯人彌天戢棺繫維羣賢成仁與義志事未終大烈同墜秦良盡殲楚寶咸棄人之云亡邦國殄瘁屬以後死追念生平幽明曠隔涕泗縱横魂之來些俎豆以馨式贍國故不如無生墓木各拱棟桷斯煥森森社松歲挺貞幹作希九京遺風永扇陟降在兹如聞愾歎烏虖尙饗 
　　各處電文擇録如左馮君家族電云（奉家君命蔡公松坡歲祀之期請閣下（指張君邁）代表致祭）劉督軍顯世電云（特擬一聊祈代致送聯曰有大勳於國則祀微斯人吾誰與歸）向監督瑞彞電云（功烈在民宜昭祀典蜀祭瀘水魯殤汪錡河嶽日星國魂永寄身覊塞外不獲景從遠道致詞向風拜手（吳秘書笈孫電云（提倡往者英靈應附驥尾因公阻跡抱歉萬分惟有瓣香望南遙祝）張次長一鵬電云（因事未獲親詣特電蘇高審長林棨代表致祭）黎黃陂先生電云（蔣雨岩將軍鑒本月七日松社舉行祝禮請台端屆期代表致祭） 
　　祀畢餘紀祭祀旣畢由幹事諸君約集同拍一照以誌紀念又招待來賓至社中各處參觀然後茶點而散 
　　又法租界打鐡浜中華同義義務學校以時局混沌共和飄搖兹值恢復共和第一偉人蔡松坡先生祭辰爰於昨日特開追思會致祭之前先行振鈴一百零一下其秩序如下（甲）全體行迎神禮由校長棒位入禮堂同義雪恥隊舉槍致敬（奏樂）（乙）安位畢各暫退更衣（復振鈴）（丙）校長復位主祭各職員東西北向立（丁）諸生整衣魚貫入禮堂向後依次排列（奏樂）（戊）上香獻花獻爵獻帛（奏樂）（己）讀祭文（奏樂）（庚）全體向神位三鞠躬（辛）凝神哀思（壬）送神望燎（奏樂）（癸）校長陸胡雄飛述蔡先生行傳後振鈴退祭案上羅列鮮花果品學生戎服佩刀致祭皆從古禮休假半日特下半旗以誌紀念 
[日本取引所準備開幕]  
　　英文滬報云上海日人取引所正式開幕之準備現仍進行一般願爲股票經紀人者紛紛呈請日領署發給營業之執照至六日止有日人二十四人華人三名西人二人（内有一名似爲葡人）已由日領署准發執照云 
[茂新洋行之棉市報告]  
　　茂新洋行十一月七日棉市報告云過去一星期中棉市繼續低落又跌去每包由一兩五錢至二兩雖現貨交易不可謂小但其特色大半在於滙兌率較優時提取定貨耳上星期輸往日本之本地棉花共約四萬三千包自表面視之存貨似已大減其實不然蓋此貨堆存已久尙係在棉季初期所購成者故此次棉花之出口與棉市之活動毫無影響也銀根緊迫而美棉與印棉近皆價值看落一般購者遂未免生抑價收買之念但若預料市面之趨向而决定日内之切當局面則其事甚不易也目前市情看跌 
[南京站不入中日聯運]  
　　中日聯運會議議决各聯運站地點均經各該聯運路局承認籌備實行滬寗鐵路南京一站亦在其列滬寧洋總管克禮阿自接交通部聯運事務處通告後即持異議大旨謂南京一站關於中日聯運客脚每年統計不過數百元即以營業之收入爲聯運手續之支付尙不敷用他無論矣故南京一站殊無加入中日聯運之必要且前次會議時本不贊同未便强行加入應請聲明更正等語當即據情函請任筱珊局長轉呈交通部察核辦理旋得鐡路聯運事務處復函略謂中日聯運各路站名前經大會公决未便變更現擬雙方兼顧准將南京一站聯運事宜歸入津浦下關站代辦以節經費而資解决已另函津浦路局遵照辦理希即轉飭知照等因任局長現已譯行克總管知照矣 
[滬杭路運輸總管通告]  
　　滬杭甬鐡路運輸總管通告各站云邇來貨運發逹辦事員手續愈繁而裝車各貨到站時間太嫌侷促忙亂之中殊易錯誤現特規定小批貨件至遲於開車前五分鐘接收大批貨件至遲於開車前三十分鐘接收俾開單過磅不致十分怱促庶無紊亂之虞其到站貨物卸入貨棧房經五日後未行提去者須按日照算棧租每日每噸大洋一角各站對於此項收入棧租均須塡報候核希即遵照辦理 
[縣商會復稅務公所函]  
　　對於縮短分運期限之最後請求 
　　南市縣商會復稅務公所陳所長公函云逕啓者運單縮短期限一案十月二十三日接准貴所長函開（中略）相應函復貴會希即轉致各該業遵照等因到會奉此遵經邀集各該業領袖來會當場宣布據油豆餅業聲稱商等所請八月一日以前捐單照舊分運仰荷照准至深感被至原文所指運單縮短期限原爲杜弊起見查油荳餅各種向稱關貨足證非就地所産自産銷併徵以來不獨分銷之稅提前完納即就地用户亦負銷稅官廳防弊在嚴重進口之稽徵不在取締分運之期限又如原文所指借票買票想指廠油而言然此等油廠本埠祇有三家若防此弊官廳應飭巡船一艘隨時稽察自無弊混之慮惟大宗生油確係輪運荳餅銷路未有一定時間此項運期擬請减爲十個月分運期限或油荳兩種則務懇仍照舊章又據米業同人稱來文所指米榖雜糧分運早經詳定自應照辦一節然讀稅所抄送五年一月財廳批米榖雜糧縮短運期碍難遵行由即使果有窒碍亦應試辦數月查看實在情形再爲詳陳等因兹已一載有餘查米榖來自内地運滬銷售就地居多對於運期無甚窒礙惟雜糧大都聚集滬市轉銷内地到貨旣多存儲經年未能脫售習以爲常即如現在所存之豌荳米赤荳菉荳爲數甚巨均係去冬今春陸續存積若分運期限縮短爲五個月勢必一貨數捐實在窒碍難行兩載以來同業受此虧損已甚業將棧票呈請稅所查騐趁此規定運期時代懇請併案陳請除米榖遵照原限外其各種雜糧務請仍照舊章以一年爲限各等語請爲轉陳敝會忝領商場見聞切近慨自本案發生久未解决商情激刺日甚一日總上所陳如嚴查進口梭巡油廠自係袪除弊混握要方法除如可减者分别請减不可减者仍請照舊亦經衆商從事實上再三考察作此最後之請求總之憑單分運皆屬已稅貨物但使嚴查落地防杜漏减弊根既絶運單似不妨稍予從寬以示體恤准函前因今就集議情形略參敝會管見具函奉布希請貴所長鑒核迅予詳准施行同深企懇 
[造船所炸傷工匠續誌]  
　　高昌廟江南船塢車床間於前日引擎燃炸爆發炸傷工匠邵阿泉陳康朱明德胡根福等四名舁送醫院等情曾誌前報兹悉寗波人邵阿泉因傷重醫治無效於前晚夜半一時卽行斃命昨已由其家屬備棺往院收殮遺有一妻及一子一女聞江南船塢將予以撫恤其廣東人陳康除面目毁損左腿碎斷外腸胃亦受重傷西醫擬剖腹治理因體力不堪忍受未克施用手術昨日下午命將垂危時其家屬即舁歸高昌廟庽所據醫生言不久即將氣絶胡根福朱明德二人則已治愈出院自行休養矣 
[柴船中途遇盜續誌]  
　　柴船主周阿生（卽周阿順）前日裝載花萁柴至張江栅唐墓橋相近遇盗被刦去洋一百餘元又將船夥李阿和戳傷兩臂等情已誌前報兹悉李受傷後曾送往醫院求治因受傷沉重無法救治祇得舁回李之家内李係住居浦東張家浜延至前晚因流血過多殞命後經李之家屬報告船主周阿生由周出資從豐棺殮至是案盜匪現由川沙縣警察查獲二名函致上海官廳飭傳周阿生前往辨認是否當場搶刦之匪再行嚴究昨周已附搭小輪前往川沙指認矣 
[搶刦信局划船案近訊]  
　　滬南日生寳順兩信局信船前在浦東尖口廟被盜攔刦殺死舟子高念五事後由該兩信局呈請各官廳嚴緝經江蘇水警偵探緝獲徐關福一名押解閔行第一專署訊辦已迭誌本報兹悉此案業經沈署長訊據徐關福供出同黨五人均爲已革兵士並牽涉拐賣婦女情事沈署長得供除飭將徐轉解南滙縣歸案訊辦外仍飭各警探認眞跴緝夥盜務獲解究 
[押店收質盜贓]  
　　法新租界菜市路一號門牌孔大德所開之同泰祥烟紙店於前晚收市之際突來盜匪兩人各持手槍利刃一擁入内將賬檯上之大洋四十餘元及房内之皮馬褂棉袍子夏布長衫等衣服强搶而逸後經事主報告捕房請緝在案兹悉該匪等當日搶刦後即將衣服持至菜市街一號門牌嘉成押店質當旋爲包探查悉將衣吊案昨解法公堂先據原告禀明被搶情形詰之該押店夥王錫秋供稱是晚該匪等持來求質時聲言因有急需不知搶來故敢收質是實中西讞員以該押店不應收質來歷不明之物着罰洋二十元充公當本不給贓給原告領去 
[嚇詐案又訊一堂]  
　　湖北人陳慧仁蕪湖人陳雲卿與湖南人王國生及王之用人王鑑臣迭次書寫恐嚇信函並炸彈一枚向天潼路恒義生絲線店主陸格夫圖詐洋一千元並私造民國公債票被陸報由捕房獲解公共公廨訊供詳情已迭誌本報昨晨又由捕房將陸等四人解至公共公堂復訊即據陸格夫投訴接恐嚇信索詐不遂將炸彈一枚裝入香烟罐内潛置店櫃上希圖恐嚇各情繼由中西探上堂禀明此案由陸某報告後前往湖北路新平江旅館及孟淵旅館將被告等四人分别拘獲情形並據捕房代表牛門律師譯述案情即據被告代表律師聲稱此案係由陸姓報告（並非原告）所致蓋被告不過託陸抵押公債票其遞函索詐者另有其人應請堂上將陸姓提案質證並請准予被告交保出外候示牛門律師起而駁稱被告書寫揑名信函捕房得有證據可以證明至於陸姓毋須堂上出票捕房可以囑其到案聲明等語張襄讞得供商之美領詹君判陳等還押候禮拜五再訊 
[浦東發生攔刦案]  
　　昨日午後二時許浦東董家渡碼頭裏面有甲乙兩鄕民在鎭售賣花衣得有現洋三十六元小洋二十餘角藏於身畔行至該處被山東口音之匪徒十餘人攔住去路手出利刃嚇禁聲張當將銀洋如數攫取圖逸時適駐防該處之巡邏隊楊排長巡邏經過即率隊士四面截拿拘獲王阿土趙阿根張四等五名當在身畔搜出贓洋並快刀一把兩端包鐡之硬樹木棍二根立即帶回駐防所詰據供認糾衆攔刦不諱内張四一名係已革軍士旋經楊排長將王等五匪備文連同贓洋刀棍派隊押送松滬護軍使署歸軍法課訊辦 
[浦江防務加嚴]  
　　海軍司令部近因時屆冬令浦江防務務須加嚴故於昨日飭令駐泊浦江各兵艦各魚雷艇於即日起每晚八時始每艦各派舢板二艘每艘砲目一名水手砲兵二十名備帶小快砲與快槍子彈由小輪拖帶前往白蓮涇龍華灣石灰港周家嘴夏家灣張家浜南黄浦等各要道港口週遊巡緝以保來往商船務須巡至天曉始行回艦休息云 
[紅會總醫院開幕紀事]  
　　前日星期三下午徐家滙路二百六十三號紅十字會總醫院及區澤民紀念上海養身療病院聯合開幕中外來賓頗衆當地官紳若縣知事沈藴石滬寗路局長任筱山軍警各長官均派代表粤紳温欽甫何永康李一琴前吉林省長朱子橋洪文廷哈少甫沈鼎臣胡耀庭及伍秩庸夫人等各女士等均先後蒞止紅十字會副會長沈仲禮外務秘書吳敬仲及該醫院長藍德勝 
 
 

Page 11

 
 
醫博士等各執事均慇懃招待旋舉温欽甫君爲主席用英語致詞略述紅十字會總醫院歷史及區澤民紀念上海養身療病院之成績次爲沈副會長演說略述紅十字會總醫院延請安息會經理及附設上海養身療病院之原因并述該醫院用理化學術療治疾病以補藥石刀圭之不逮若葉鴻英李拔可薩桐生區澤民諸君等患病至劇均爲理化術電氣所治療此種治病法在外洋雖已行之多年而在我國尙爲創聞末謂紅十字會意在創一極大醫院專用此術療治疾病深望各界樂善君子贊助此舉俾他日有所成就繼而區澤民君之婿何君幹君代表區澤民君述養身療病院治療成績及其個人患病爲該院醫愈因捐鉅款俾該醫院擴大規模現正設法購地起造院所等語該院院長藍德勝醫博士起謝來賓并詳述養身療病院之原起以及現在擴充計劃擬在北京廣州等處設立分院云云廣東俱樂部同人并致祝詞此外來賓亦有致詞者因時間短促未能盡言旋由藍院長延請來賓參觀病室及各項療病儀器樓上割症室搆造最精凡滬人之曾參觀紅十字會總醫院者均知之理化儀器用電力療病種類頗多若療肺癱瘓淋濁風濕等症爲藥石所不及者無不卓著成效此外復有浴室用各種沐浴及按摩法治病該醫院有男女醫士五六人并有看護女士十餘人是日甫經開幕而各病房業已有人滿之患足徵辦理妥善治療成績之優美爲各界所信任繼由該醫院置備茶點欵客迨散會已薄暮矣 
[漁船被撞沉没續誌]  
　　漁船户閩人劉草子等五人因船被某日輪撞沉要求賠償損失由日領將劉等送由上海縣安置一面函請交涉員派員會訊等情已誌昨報兹悉該日輪名秩文丸在溫州洋面將郭春成之漁船撞沉劉草子等五人同遭落水船貨損失頗鉅因向該輪公司要求賠償而該日輪報告則謂是日該漁船不燃燈火自取其咎現此事已由特派交涉員向日領交涉要求賠償矣 
[洋火箱内查獲嗎啡]  
　　日前江海北關洋扦巡查獲由某公司船裝運來滬之洋火十九箱内夾帶嗎啡甚夥當因無人承認帶回關署據情報請稅司核奪翌日有某報關行派夥持提單赴關納稅提貨當被威稅務司將提單悉數扣留責詢據該夥聲稱洋火係由某客人託報威稅務司乃責令將客人交出始可將提單發還兹因某客已聞風遠颺難以交出而其他客户托報之提單亦被扣留心甚惶急均向該報關行吵閙聞某報關行現正懇託商會函懇稅司通融辦理云 
[閘北慈善團明日開會]  
　　閘北慈善團總董錢允利沈鏞主任王棟昨致各董事通啓云本團建造公學醫院大工完竣全賴董事部熱心毅力捐募並至克告厥成仰荷高風曷勝欽幸兹定陽曆十一月九日夏曆十月六日准下午三時開年例常會報告本團一切事宜假此菊花盛開清芬滿座（菊花爲該團惠兒自植共有千盆陳設廳事以資點綴）敬爲三百孤寒藉伸謝悃屆時務乞惠然駕臨爲禱 
[軋花刀工人停工要挾]  
　　冷鐡作製造軋花刀之工人現值新花上市又起停工要挾之風潮經店主李長泰顧壽生等向工人莊阿順李鶴泉等疏通至今尙未允洽業已停至四五天雖不致全體罷工而五六百人中已居半數故出貨有不繼之勢昨日仍由店主挽人調處在邑廟公所籌商而工人仍要求長短照加不逹目的不願再做是以未能解决云 
[商團華隊預備祝副會長壽]  
　　工部局萬國團華商義勇隊隊務部通告云本月十一號（即星期一日）爲本會副會長胡寄梅先生七旬榮壽本隊全體同人壽禮業已向時和號製定壽字銀牌一座預備屆期贈祝云 
[保護農産之認眞]  
　　引翔鄉境内設有穆氏棉塲近因地質人力雙方並進更得相宜之天氣以遂棉株發榮故今歲收成幾比上年增多一倍四鄕農民見此好况爭欲於來春試種惟美棉收穫期延長恐有無恥之徒襲鄕間捉落花之惡習任意採取有妨提倡業由警署謝區長出示嚴禁並切囑地保協同防止該圖保長特派幹員巡行各處鳴金傳告本區警政雷厲風行永遠禁止踐踏人家棉田保護農産如此盡力可爲地方得人慶也 
[保險縱火之敗露]  
　　凌掌桃在閘北共和路開設仁興豆腐店保有火險二千兩前晚九時半在樓上預備稻草火油洋燭等引火物料縱火焚燒旋經鄰居等覺察喊救由一叚救火會到場其時凌已挈同妻妾避匿無蹤救火會員上樓查看見房門鎖閉破門而入極力救熄事後四區崗警將店夥施新榮施三郎高連根三人連同縱火證物拘解區署張署長諭解司法科訊辦 
[工匠服毒殞命]  
　　浦東人張景初在老北門内潘家弄周益隆紅木作爲工匠因欠人欵項無法籌償遽萌短見於昨晨吞服鏹水自裁比經同作夥友察覺送往麥家圈仁濟醫院求救己毒散五内不可救治即於當晚斃命由其家屬買棺前往收殮 
[搶刦烟土之追究]  
　　天津人張某由秦王島挾帶烟土十二磅附搭怡和公司怡生輪船來滬於前晚抵埠停泊浦東洋涇港附近開平局碼頭張卽託寗波人朱如才代爲運送渡浦駛至中流突遇碼頭匪徒多人上前將朱揪倒將烟土搶刦而去翌晨經朱報告警廳偵緝隊士許德標等前往緝獲搶土之王步銀蘇桂二人拘解三區警署經曾署長訊據王步銀供稱所搶之烟土被蘇桂拿去是實質之蘇桂供稱在開平局充當巡丁已經十八年是夜十一時見有十餘人向外狂奔我疑係竊賊隨後追趕若輩即抛下紙包一個逸去拾起檢視方知烟土等語曾署長以若輩販土搶土均犯刑律除飭派長警嚴密查拿在逃同黨務獲解究外勒令蘇桂將烟土交案連同朱如才王步銀併解警廳訊辦 
[皮匠指拿拐子]  
　　皮匠仇扣五江北人住居閘北海昌路興華里其四歲次子永根日前與長子永保同在門前嬉玩被前曾鄰居之李高才將永根拐去昨李與孫雙喜武孫氏等同在滬寗鐡路旁小茶館内吃茶由永保瞥見歸告其父訴知警察一併拿獲解入四區警署押候究辦 
[母子爭管道契之結果]  
　　住居北蘇州路一千零七十三號門牌之婦人沈王氏控子金泉竊取鐡箱内值銀四萬兩之道契一紙希圖抵押洋七千元等情昨晨由捕將被告拘獲連同道契解送公堂先由中西探上堂禀明前情並據沈氏投訴伊子潛將道契竊出圖押銀洋情形訊之沈金泉供稱原告係我後母向來與我不和是項道契因父親去世時交付與我執管並非竊取求察又據見證沈雲屏投稱原告之夫係我胞弟因未分析故是項道契之權柄單向在我處惟吾弟身死時道契究竟交與何人並未知悉中西官得供判被告斥釋道契交沈王氏收管 
[警察加穿棉衣]  
　　淞滬警察廳徐廳長現因時交冬令天氣漸寒各區署所長警每夜出勤時自應換穿棉制服爰於昨日用電話通知各署所警正佐於即日晚間八時起各長警夜差出勤時一律加穿棉大袍以資禦寒各區署所均已遵照辦理矣 
[冒名騙物之懲儆]  
　　紹興人毛金德前在江海關監督公署爲竊取蓋有出店時公署圖章之空白紙條串同在逃之狗仔至新閘成都路廣仁里口囑令擺設測字攤之皖人王漢章書寫字條冒向南京路大盛綢莊及香粉弄十七號門牌王公館騙取紅緑彩綢兩疋錫事件一副質洋分肥被馮監督查悉派代表吳世坤控由新閘捕房飭探將毛緝獲連同測字之王漢章一併拘入捕房昨晨傳同人證解送公共公堂經王襄讞會同美丁副領事訊據原告吳世坤上堂訴明被告毛金德竊取海關監督空白紙冒騙貨物情形請求訊究並據大盛綢莊夥葉春山投案證明冒騙彩綢各節質之毛供認不諱詰之王漢章供稱被告託我寫字條兩紙給銅元四枚並未知其冒名騙物求察中西官得供以毛金德冒騙貨物罪已成立判管押西牢半年王漢章斥釋 
[兩女子請求超豁]  
　　九江路（卽二馬路）九江里某雉妓院鴇婦老四與妹妹將十三歲幼女陳二妹十一歲女子陳巧林凌虐兩女受苦不堪於前晚逃出在滬西戈登路徘徊哭泣由探毛伊文查見詰悉前情帶入捕房轉送濟良所昨晨解送公共公廨經中西官訊據陳二妹供稱無錫人父母均在原籍於一個月前由母親價賣與鴇婦老四處屢被毒打是以逃出求恩超豁據陳巧林供亦被母親得洋價賣與鴇婦妹妹終日遭其虐待等語中西官得供判兩女均發濟良所留養候補提人證到案再行訊核 
[上控盜賣公産]  
　　上海市經董陸崧侯等控邑人夏國樑盜賣西門外福岩菴公産一案上海縣沈知事訊得案屬刑事移送地方廳經該廳檢察官研訊後以原告證據不足刑事不能成立當庭却下在案兹悉陸經董等以夏國樑盜賣公産證據確擊官廳豈能置之不睬現已呈請省公署澈底根究矣 
[父債子償之酌斷]  
　　錢虎堂至法公堂控稱前有朱悅卿於前清光緒三十三年間將田單一紙托民人及王竹庭爲中向顧裕卿抵借洋一百元到期不還顧與王竹庭均已病故由顧妻錢氏向我催索無奈賠去本利洋二百元將抵據收回作憑現在悅卿亦已逝世向其子朱紀生索取置之不理求請訊追抵據呈鑒朱紀生稱父親在日將田單托錢虎堂王竹庭抵借洋一百元錢自己用洋五十元王用十元故父祗用四十元利息實未付過求請公斷經聶讞員酌斷共還本利洋一百元限七天繳清如違將單拍賣作抵 
[水巡隊拘獲碼頭流氓]  
　　淞滬警察廳徐國樑前據商董虞和德函稱寗紹碼頭三十六個黨流氓乘商家出運貨物時任意割竊强攫甚至逞兇敺打日前福新麫粉廠偕同貨客在棧出貨時駁船户被小輪船水手敺辱而流氓等亦復帮助敺擊乘間竊物逃逸請爲緝拿究辦等因當即訓令浦江水巡隊曁南市第一區警察署查緝在逃各流氓務獲解究在案昨日水巡隊潘隊長撥派隊士會同一區警署長警拘獲李寳生（卽瞎子寶生）陸和尙小阿三將三名一併申解警廳司法科訊究 
[蕩子送請懲辦]  
　　住居閘北共和路餘慶里之顔覲侯現爲書局生意其子榮官不務正業專事游蕩屢經訓戒怙過不悛前日由顔送請四區警署押候懲辦 
[圖騙婦人銀洋]  
　　自稱護軍使署偵探之李道開前在法租界指陳羣爲黨人引入華界解至護軍使署訊究在案日前李在法租界希圖騙取陳妻阮氏之銀洋當由該氏報告法捕房立飭十七號西探目李帶義前往將李拘入捕房昨解法公堂請究先據李西探上堂禀明前情中西讞員會判李還押候復訊核奪 
[押媳爲娼監禁五月]  
　　漆匠吳錦喜之妹阿寳年十七歲許與沈趙氏家爲養媳尙未成婚近沈趙氏將阿寶押入德順里一弄一家雷林弟雉妓院爲娼阿寳不願逃至伊叔吳金壽家知照錦喜控由警察將沈趙氏拘送地方檢察廳預審明確除將阿寳交給吳金壽叔姪領去管事外沈趙氏押候起訴審判廳公判在案昨午該廳端木棻刑庭長會同李素軒檢察官特開第五庭審理該氏供稱常州人現住新閘地方我子名彩寳現年二十一歲在洋人處爲侍者昔年憑媒領阿寳爲養媳此次阿寳往雷林弟處實受人之愚求宥問官得供會商之下以沈趙氏賣良爲娼罪有應得判處五等有期徒刑監禁五個月以儆 
[再誌使女潛逃之研訊]  
　　福建女子冬梅前在醫生鄭寳樹家爲使女因被主母沈氏凌虐逃出至某洋人家由該洋人送至捕房旋解法公堂轉送醫院騐明有無傷痕再核在案昨又由法公堂傳訊先據包探上堂禀稱奉諭往傳鄭寳樹據稱已延律師到案辯護故此不到請示中西官判准予改期訂訊 
[英文雜誌又出一册]  
　　商務印書館英文雜誌第四卷第十一號現已出版要目如下最後之授課英文文學故事韜麥司葛來傳文省略語英文之公式單語之研究相似文之研究科學常識英語語音學綱要社交會話商業英文近世文範評註中國之教育謎解等並附有第九號徵文揭曉案及新徵文題准於五卷一號（卽陽曆八年正月）發表前三名加增銀牌一塊以爲該雜誌四週紀念 
[謝券]  
　　上海孤兒院與婦孺救濟會於八號起假新世界游戲場開菊花會三天以籌經費除各種遊戲外另添燈彩以助游興每劵售洋半元昨承贈劵二紙書此誌謝 
雜評二 
[蔡松坡二週紀念（訥）]  
　　蔡松坡之亡忽忽已二年矣我中華民國二年以前之擾攘較二年以後之擾攘何如二年以前蔡松坡猶憂傷憔悴懼我共和爲一般爭私營利者所傾覆今而尙在其憂傷憔悴爲何如耶二年以前民國雖曰擾攘然力持正義如蔡松坡者奔走營救得挽國運於垂危今督軍中尙有如蔡松坡者耶二年以前中國之情勢與今不同有一蔡松坡即有表同情於蔡松坡者奮然而起蔡松坡今而猶在我不知尙有表同情者否耶我思之我益不能不爲國事慨也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新語 
[花花世界] [  宋焜]  
　　華古花字中華民國即中花民國故菊花應時而爲花國大總統雖南嶺梅開而霜枝猶傲金錢一朶輕盈娬媚點綴其間饒有興致惟惜紅杏一枝忽焉枯萎未免減却牆頭春色耳 
老申報 
[埤南捷信（見光緒十四年九月初一日）]  
　　埤南土番生變官兵先後剿辦各節屢登前報又有北洋水師總統一次開往埤南窺視動靜丁軍門則日在前敵與各統領商度機宜八月十八日靖遠船由埤開回基隆帶有軍門書内云台北爵憲鈞鑒吕家望十六日攻破細情吳鎭有捷禀昌與各統領仍留數日昌十八自埤禀電音只此數語不能細述詢及該船友人始知顚末先是吕家望一社極爲兇惡靖遠船十二日由基隆開至彼處十三四五等日丁軍門會同吳瑞生萬道生張月樓各統領先後與之交戰均未十分獲利各營傷去帮帶哨官不等勇士死去百餘人靖遠兵輪砲手亦同時被傷者八人陣亡者一人并聞某統領一日身帶差官數人前往探敵忽從草際躍出生番數人手持火槍望之便擊差官均即殞命某統領獨免亦險矣哉直至十六日早丁軍門督同水手扛台巨砲直向吕家望進撲各軍亦陸續奮進砲子直如雨下殺斃生番數百人始將此社攻破大軍現已進抵大莊餘番想可即日平定矣查生番用兵向無紀律惟火槍極準或一二人或四五人藏於草際望人便擊百發百中制之者亦須先用砲攻大軍隨後再進方爲上着故說者謂是役也丁禹廷軍門之功居多又軍門此次在台劉省三爵帥得以資其臂助擬請軍門再留數月乃於二十一日接得李傅相來電有云一軍統將實難久離望飭於九月内趕回北洋以便封河時巡視南洋等語想俟埤事稍定軍門即當鼓輪北上王事賢勞軍門有焉 
　　按讀此紀事可回想當年丁禹廷與致遠靖遠兩船之舊跡矣埤南基隆等更安待言哉 
新學說 
[西班牙流行病說下] [  箴]  
　　新加坡日領事報稱海峽殖民地現患一種流行性之病症患者多因肺炎與内陷而死温哥武日領事報稱坎拿大東部流行性感冒症傳染頗甚日僑亦多染此症舊金山日本總領事報稱流行感冒症於兩星期前發現城中患者已有三千人死者頗多香港日本總領事報稱日船庫倫丸於十月十八日自仰貢抵港船役二十八人患熱病船長與其他一人死於途中西比利亞丸於十月二十四日由舊金山駛抵横濱據日醫某君聲稱西班牙流行病現蔓延於美國爲勢頗劇芝加哥與抱斯盾二埠九月二十七八兩日患者逾二萬人死者二百二十人舊金山於月初發生此症傳染頗速西比利亞丸船中之人某日病者有一百二十人之多迨抵横濱時减至四十人左右東京市政官員曾召集本境各小學之醫士國會討論清除此症方法 
　　據十月三十日倫敦電云流行性感冒症仍在世界各處肆威英國因挾有腐敗性之肺炎爲勢較危全國各部分死者頗多軍役部已由軍中徵調大批醫士治療平民之染病者並取銷騐視新兵身體之命令又十一月一日倫敦電云法國西班牙及英倫數部分之流行性感冒症漸見减少惟瑙威傳染頗熾瑙威京城患者每日輒有數百人至九月底止共有十萬人死者二千人又南斐洲開浦鎭電云流行性感冒症視仍於鄕間爲患惟各鎭市已漸恢復舊觀基姆勃萊之居民死者什一開浦鎭大約亦有若是之多云 
　　譯者按此症雖不若鼠疫與肺炎疫之危險然性屬流行若挾氣管支炎及肺炎者亦有性命之虞故死者亦不乏人且此症侵入境内其甚者工事爲之停頓學校爲之停課其間接損失頗爲不資今者疫氛方興未艾苟不設法遏制恐將蔓延無已倫敦細菌學家近當開會徵集意見公决防治此症之法以種痘最妥吾國中西醫學界不乏高明之士盍以濟世爲懷一加研究乎 
雜録 
[世界小新聞]  
　　結婚新俗羅馬尼亞有一種結婚之奇俗凡女兒欲占鳳者祗須赴一村村中有馬車有火車此馬車與火車卽所謂婚車也女子之往者必挈其家用什器烹飪之具此外則以襖褲爲尤重其尤奇者則必須携家神與灶神共往蓋是亦裝奩之一分也行時其家屬相率從之既抵其處女子之車與裝奩之車排列於塲與他家之來者作雁行式女之父母恒分列於其女之後於是而羣少年至矣往來於車前姿意賞鑒弗稍假借且美少年賞鑒之時亦作魚貫行有當意者則自隊中出注視女子之面女子亦注視之彼此以目成略一計較呶呶如論價然迨兩造意愜即當塲成禮而去[  慕蘭]  
[醒園詩鐘談] [  瞿醒園]  
　　曩閩中詩鐘嵌字風甚盛憶琴南林紓先生在閩時曾拈兩空二字限嵌第六忽爲一年十二幼童泚筆卽成二句云不住猿聲啼兩岸但聞人語響空山先生爲之擱筆噫邇來莘莘學子用典咸多不化如此兒者不黏不脫冲口而出語造天然誠所謂絶妙好詞其殆文章本天成妙手偶得之耶雖然余爲拜倒矣 
儀徵張丹斧先生曾以傳簡驚夢二題廣徵海内應者不尠有鹽官程搏九作成十字曰忽逢青島使打起黄鶯兒信手拈來都成妙諦無怪餘人所作爲之减色不少 
　　詩鐘有以名嵌頗多可誦者如某贈妓女馬掌子云馬上琵琶千古恨掌中歌舞一時輕金福云黃金有價卿無價豔福能修我也修萍女子云青萍結緑千金價兒女英雄一樣情天生情歟情生文歟又彭盲魂紅仙云如此紅顔擬蘇小本來仙子住秦淮妓蓋金陵人也小扣子云小垂歌袖嬌難舉扣入琴絲解不開寳如云楚國以爲寳梅花總不如對仗工穏生面别開豁盦月仙云不知明月爲誰好修到神仙亦有情不嵌字云青衿有淚酬知己紅粉憐才亦感恩金寶云金縷唱破相思夢寶鴨薰開離恨天胥屬不可多得之作 
[譚劍室雜綴] [  姚彞伯]  
　　知府王九王九做知府萬想不到此吾鄕口頭流行語也余不悉所指或者曰兹事言之甚趣王本商界人家小康忽發節于役數稔折産幾盡且性嗜榩蒱負債纍纍孰知消極必長晦極必明而王之意外遭際至已 
　　河工某大員旗籍也每次巡察必見有晶頂鳥翎補掛不齊之職員奔走堤上心異之以爲若何勤謹乃許耶一日某忽至王寓天適雨時王正出與同輩手譚聞信駭甚不及持傘亟馳歸遍身淋漓一若辦公勞悴有以致之者某霽顔詢問王瀝陳所苦旋出家書若干通中多憂怨語謂王供職以來不名一錢他人以官富子以官貧卽望解組速歸藉免家屬凍餒云某激賞之以九品之未入流竟立擢爲黄堂太守其缺腴年獲萬金置良田建華屋復稱富一鄕焉 
益智新畫 
　　（鴻銓） 
（飛蝶）（像亦） 
小說 
[偵探奇遇] [  常覺覺迷同譯]  
　　俄而匈加利人已向一屋入此屋臨空四周圍以女牆賽鷹見其人入又自語曰吾能法語一與周旋者豈不大佳今則無能爲矣不如歸也語次蹀躞牆外中心惘惘不能自决竊念兹來實鑄大錯女郎如果投河自盡實須從速調查否則即欲調查亦無從調查之矣顧賽鷹言雖如是仍不遽行兩小時後忽又自語曰予旣來之又何能徒手而返不妨略爲調查或有所得此念甫萌一手已舉遂即攀躋而入伏身樹下覘之於時天已深黑隠約望見一座巨屋即自一行樹下向屋前進旣抵一處昂首覘之則見百葉窗方啓室内燈光乃自玻窗射出然至沈寂遂曰居此何作不如回至巴黎進行吾事願方返身而可驚可怖之事出現矣 
　　第九章　讀者當知此時室中實起一陣怪聲破空而至賽鷹不禁一驚然而賽鷹神經敏銳尤有膽力不加躊躇一躍上階向室内窺望即有一事觸其眼簾蓋一人方臥地上望而知爲匈加利人一人立身畔目炯炯其有光爲狀如發狂易尤有兩女郎則立燈光之下至是賽鷹始知露西不在巴黎騐屍之場又未沈賽因河之底實尙生存世界蓋兩女郎中一即露西也時衣白色之衣美麗之貌直如天上之安琪兒於斯之時男子已探其懷出一利刃欲向匈加利人而砍兩女郎駭極全身盡顫幾不自支賽鷹立舉其杖擊碎玻窓即自窓檻躍入男子初則聞聲已下其刃及見賽鷹入復舉刃向賽鷹直撲賽鷹不動聲色俟其近即以杖猛擊其顱男子立仆賽鷹復擊其臂手中之刃飛出數武之外而其人亦遂昏暈此時兩女郎面色慘白已無人色賽鷹則趨露西前指匈加利人操爲英語曰此人受傷重乎露西未及答匈加利已掙扎起曰予但遭拳擊未致重傷而賽鷹已向露西曰女士尊名爲露西乎露西曰然敢問先生尊名賽鷹曰予名艾迭生蓋美國人也露西曰巧哉君來適當其會否則雷茀勒先生必遭此人毒手矣賽鷹遂謂匈加利人曰君卽雷茀勒先生乎匈加利人足恭曰然君不先不後枉顧寒舍救予生命予殊感感惟君兹來乃有何事見教賽鷹曰予來固巧其中賽有原因惟此人與足下何仇致以白刃相見雷茀勒曰此予小徒蓋予爲畫師此人從予習畫今日突欲殺予殊不明其意但能謂爲忽發狂癎此人受予恩惠至多蓋其人貧窮無依予乃衣之食之復教之習畫今乃以此報予設無足下予之生命休矣賽鷹笑曰然則足下生命乃予救之乎雷茀勒曰誠然曰信若是予兹實有一事奉求願足下曲允蓋此時火車實已脫班不能遄回巴黎···（未完） 
[自由談之自由談] [  不冷]  
　　舉總統者新國會成新國會者安福俱樂部然新國會成而有反對安福部者總統舉而亦反對新國會此之謂金蟬脫殻 
　　北方言和欲先决政治問題而後决法律問題南方口口聲聲欲於法律以内言和此之謂撥草尋蛇 
 
 
 

Page 15

 
 
   
 
 

Page 16

 
 
   
 
