# 1901 - 182 - 4910137

 

Page 1

 
 
[勸募順直秦晉急振] [  申報館協振所謹啓]  
　　畿輔一帶自遭兵燹居民流離轉徙家産蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疉降恩綸勸募振捐以救被災黎庶本館協振所自慚綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[新印日本國志] [  圖書集成局啓]  
　　是書爲粤東黄公度廉訪所著廉訪前曾贊使日本研求彼國數千年來禮樂兵刑農商工藝而于明治維新力行新法分類列表尤能　若列眉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室及各書坊購取 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書警校精詳紙墨加料有識共寳分裝六十本業巳成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[續錄鹽城陳惕庵明府擬上皇帝書一]  
　　其四曰任用宦寺臣聞三代季世之主有女寵而無閹禍大雅瞻卬篇曰時維婦寺毛傳訓寺爲近鄭箋謂惟婦人是近愛非如朱傳寺人之謂也召旻之篇曰昏椓靡共毛以椓爲夭椓朱傳謂昏亂椓喪之人非若鄭氏閹寺之謂也齊有豎刁宋有伊戾此侯國之事非王朝也以天子而信用宦官自秦始皇始以趙高爲中車府令兼行符璽令事奉詔教習胡亥進入秦宫管事二十餘年至胡亥遂以高爲中丞相事無大小皆决於高高遂指鹿爲馬務爲壅閉弑二世於望夷宫自此以後漢有十常侍之禍唐有李魚陳劉田楊劉韓之禍宋有童貫梁師成康履藍珪之禍元有布木布哈托歡之禍明有王振汪直劉瑾魏忠賢之禍我朝列祖列宗之制馭閹宦最嚴至今日而猶有李連瑛者素稱横恣扈蹕行在頗以婪索著聞兩廣總督陶模曾上疏劾之此秦之禍後世者四也其五曰自尊而卑民古帝王知民之不可無養也爲之授田以耕之知民之不可無衣也爲之授宅以桑麻之知民之不可無教也爲之庠序學校設冠昏喪祭飲射之禮以導之知民之不能無匱乏也爲之春秋巡省以補助之懼民數之無稽也爲之書版籍登於天府而王拜受之恐民之有寃抑也爲之立肺石於外朝之右以達之恐民之有過失也爲之設司救司諫之官以時巡問觀察而責讓之其視元元猶賢父兄之於子弟良師之於生徒也至秦則不然殺豪傑焚詩書以愚黔首北築長城南戍五嶺作阿房宫三百餘里治馳道遍天下横斂暴征三分取二重役繁刑赭衣滿路視民命曾草菅土芥之不若四海怨憤囂然喪其樂生之心陳涉吳廣之徒遂揭竿斬木而起中國自此始有流賊之禍炎漢以來雖有仁賢之主猶不免率秦政之轍而古帝王親民貴民之意養民教民之政無有存焉君旣遠民民亦遠君君旣賤民民亦自賤於國家之顛危禍敗茫無聞見卽有聞見而亦無憂戚於心億兆其人者亦億兆其心京垓其人者亦京垓其國此非民之無良也皆人君自尊而賤民之所致也此秦之禍後世者五也其六曰自尊而卑臣古聖王之尊禮其臣也服法服端容貌正顔色然後見之尊其爵祿而親之疾則臨視之亡數死則往弔哭之臨其小斂大斂巳棺塗而後爲之服衰絰而三臨其喪未斂不飲酒食肉未葬不舉樂漢賈山言之詳矣相見之際臣稽首拜君君空首拜臣亦有稽首拜手於臣者太甲之於伊尹成王之於周公是也戰國時秦昭再拜范睢猶存古制至始皇有天下雜采六國禮儀太史公謂其尊君抑臣不合聖制漢之朝儀其詳其見於史記叔孫通傳明茅坤曰此儀直行至今日大略皆秦尊君抑臣之舊而三代上以臣爲鄰以臣爲師以臣爲友之意滅矣以彼自謂德高三王功過五帝妄自尊大取快一時豈知君日驕而臣日謟其弊遂至如董仲舒所言百官皆飾空言虚辭而不顧實外有事君之禮内有背上之心驪山之葬未及二載而天下土崩瓦解子嬰之素車白馬降於軹道矣秦亡不足痛惜所可痛惜者其貽害竟若始皇所言二世三世以至千萬世傳之無窮也此秦之禍後世者六也此書仍未畢容俟明日再續 
[奉旨鑄印]  
　　京友來函云政務處需用印信刻不容緩巳於本月某日欽奉諭旨著禮部鑄印局鑄造銀印一顆用滿漢合璧派辦政務處五字至禮部印信前經遺失現在暫時刊用木質關防 
[外部近聞]  
　　京友來函云總署攺稱外部添設專員前由義和全權大臣入奏九重奉旨允准兹聞除堂官外所有向在總署當差之各武弁並不咨回仍留供職至所設司員之缺共有若干刻尚未經酌定也 
[咨文照錄]  
　　昨得京友來函媵以吏部咨行一件略謂文選司案呈光緒二十七年四月二十一日行在内閣抄出奉上諭現在整頓部務裁汰書吏原爲袪弊起見所有各部裁退之書吏朝廷格外加恩予以出路著吏部查照向來年滿書吏應得議叙章程妥議辦法以示體恤欽此欽遵抄出到部查此項裁退書吏若照年滿書吏應得議叙未免過優相應咨行各部分别繁簡將書吏名姓三代履歴籍貴詳細開明咨覆過部以憑核辦 
[擬駐法軍]  
　　香港循環日報登天津來電云法人擬俟順直各處聯軍撤退之後另選一軍永駐保定府城專護由京至漢鐵路慶李兩全權大臣聞之殊爲不悅 
[美國度支]  
　　英京倫敦來電云自西歴本年正月一號至六月三十號美國所徵賦稅共得銀錢五百八十五兆五十四萬八千三百零九圓所支經費計共五百零九兆九十四萬七千二百零六圓出口之貨約值一千五百兆圓目下庫中所貯金錢共值五百兆圓其國之富可見一班巳 
[巡船獲盜]  
　　紹興訪事友人云府屬沿海各處汊港紛歧每有盜匪出没前經大憲飭水陸各營嚴行查緝旋由某水師巡船僞裝烏篷商船四出偵察果於餘姚縣境某河遇一盜船正欲阻截窮搜盜衆突起抗拒官軍奮力格鬥當塲格斃其二擒獲其五餘均鳧水而逃現巳將五盜解送至縣縣主趙佑之大令細加研訊供認不諱遂命釘鐐收禁 
 
 

Page 2

 
 
[僞牌敗露]  
　　金陵訪事友人來函云四月某日兩江督憲轅門懸有牌示曰海州左營守備員缺查有候補都司孫廷標堪以署理云云向章武員旣委定兵房書吏必照錄牌示送給號房此次號房未據兵房錄送前往探詢兵房書吏答以此間並無此牌或由内稿發出亦未可知號房遂轉叩巡捕官巡捕官更茫然不知因將情禀明督憲劉峴帥峴帥聞而大怒立飭中軍曁文武巡捕官嚴加查緝務獲作僞之人盡法究辦迨往傳孫廷標而孫巳他往不得巳向峴帥據實禀陳懸金購緝至五月十一日始由督標中營某弁拘獲作僞之王耀棠送請中協趙協戎禀解督轅峴帥飭發上元縣訊究有知其事之巓末者謂王耀棠名際虞安徽潛山縣學廪生其父曾任某處協鎮宦囊頗裕解組之後僑寓白門早年曾爲孫某買得都司孫廷禁獎札歸標考課邇又慫恿孫某夤緣實缺言前後祗須費去洋銀五百元旣懸牌先付一百元洎奉札再付二百元到任後三月找足二百元是日旣見牌示卽向孫某索取孫某不知其僞約以午後照付旋具公服策馬詣恊署謝委行到中途聞人喧傳假牌事發甚爲驚駭正思遠遁而巳爲中營某弁偵知帶入協署協戎訊知一切急派幹弁率兵至虹橋王宅圍拿旣至見門貼招租字帖遂佯爲賃屋請見主人王不知其計出與弁晤弁即揮兵擁王至協轅及發至上元縣署縣主劉松亭大令升堂研究王狡賴不承大令因禀請峴帥咨行皖省撫學兩憲先將王功名斥革以便用刑古語云作僞心勞日拙其王之謂歟 
[嘉興試事]  
　　長水友人貽書本館云日前浙江提督學政李文圃大宗師按臨禾郡旣入試院卽頒發塲期單計五月十六日謁聖講書閱牆放告十七日考生童經古策論兼文生補歲考十八日考嘉善海鹽平湖石門桐鄉各學生員十九日考各學優生兼考各學教官發生員經古策論案兼武生補歲考二十日考嘉興府及嘉興秀水各學生員發第一塲生員招覆案二十一日覆試生員經古策論委提調校閱武生歲考外塲二十二日考闔屬童生出第二塲生員招覆案二十三日覆試生員振給貧生二十四日發闔屬童生提覆牌校閱武生歲考内塲二十五日提覆闔屬童生發闔屬童生招覆案發生員及武生一等案二十六日覆試闔屬童生兼大覆發新進文童案二十七日考闔屬武童步簡技勇二十八日考闔屬武童馬箭發武童招覆案二十九日大覆武童發武童新進案三十日生員叅謁發落新進當十七日考生員經古策論時賦題石𧉧揚華賦官韻未詳詩題賦得陳言務去得韓字五言八韻時務題清釐錢糧策醫學題樟腦性質與腦筋功用相合說史論題范文公陸宣公論是日兼考童生經古策論賦題秧馬賦官韻未詳詩題賦得文必巳出得文字五言八韻時務題清漕議史論題陸宣公李鄴侯論十八日第一塲生員歲考嘉善四書題君子尊賢而容衆嘉善而矜不能石門四書題子路宿於石門至孔氏海鹽四書題膠鬲舉於魚鹽之中三句桐鄉四書題孟子曰拱把之桐梓一章平湖四書題君子平其政兩節通塲經題於越入吳詩題賦得五月披裘得裘字五言六韻十九日考優生四書題舉爾所知三句詩題賦得譬海出明珠得珠字五言八韻 
[宦途慘况]  
　　粤友來函云廣東羅定州屬疫症流傳蔓延無際今春楊柏孫直刺調署州篆後家人不服水土疾病顛連迨入夏幕友家丁相繼染疫而殞者多至十有三人未幾直刺亦被病魔所崇遽爾騎箕本月某日靈櫬運回省垣纍纍然相屬於道刻方假地茂菴暫厝以便扶返珂鄉宦途景况一至於斯亦慘矣哉 
[白下官塲紀事]  
　　金陵訪事友人云兩江總督兼南洋通商大臣劉峴帥因有緊要公務電飭蘇松太兵備道袁海觀觀察迅卽來省面諭機宜觀察接奉電文遵於月之十四日抵省詣轅禀到峴帥傳入密談約逾一點鐘之久始興辭而出聞之官塲中人謂峴帥令觀察就江海關稅項内籌助回鑾經費或曰實因攤還張香帥權督兩江時所借德商之欵或曰密議設法阻止洋鹽傳說紛歧莫衷一是姑誌之以觀其後○南洋軍械所總辦錢壽甫觀察到差半載忽奉兩江督憲劉峴帥撤去另委周子昻觀察代庖聞錢觀察辦理大通淮鹽督銷時被盜劫去官欵至數萬金之多後經朱子涵觀察查明禀請勒限追繳致有此舉併云限滿不償尚須專摺叅劾云○江西臬司陳雨人廉訪奉旨裭職並有永不叙用字樣浙江藩司榮伯衡方伯則奉旨斥革發往軍臺効力贖罪本月某日二人同詣省垣晉謁兩江總督劉峴帥○准補江寗府現任揚州府沈碧香太守刻巳捐升道員江寗藩憲恩藝棠方伯擬申請極峰以江寍府遺缺知府鈺太守斌補授徐州府缺而以現任徐州府羅少杰太守調補江寍至揚州府缺則再奉請簡員補授 
[珠江擊檝]  
　　廣州訪事友人云廣東提督學政文叔平大宗師由省垣巡試肇慶時長子孝廉君隨侍在側本月某日忽染時疫遽赴修文宗師痛抱喪明頗覺中懷抑鬱○前者商人某姓包繳釐金欠銀數十萬兩日久未克清償兩廣總督陶芷芳制軍以事關軍餉豈能任意久延遂嚴飭該商與經手人各賠五成予限兩月如數清繳違干押追○邇者緝捕總局及營務處保甲總局各員以爲欲清盜源須查户口爰議定章程禀准撫憲通飭各叚巡員次第稽察並每叚加委一員以資臂助責成居民鋪户將籍貫姓名男女丁口及僕婦工人逐一據實報明聽候填註如有隱漏朦混及藉端阻撓情弊定干究懲倘勇役地保任意借端需索許即據情禀訐以憑提案訊追是亦除暴安良之善政也○前有商人擬就城南河干築一長堤繕就章程繪圖貼說禀諸大憲刻下尚未批示而職商張業基復遞禀藩轅願承斯乏藩司吳方伯批其牘尾曰省河堤岸業奉督憲札行准督辦鐵路大臣盛咨請歸鐵路公司承築勿令他人承辦以免將來建築車路時於大局有窒碍等因遵照在案現禀所請移行善後局勘騐給予開辦之處應毋庸議 
[禾中客述]  
　　嘉興訪事人云月初某日之夜突有盜匪擁入鳳橋鎮近鄉之吳姓家恣行劫掠并將主婦某氏砍傷翌日吳投報嘉興縣署縣主巢大令給以傷藥一面飭捕緝盜務獲嚴懲○大雨兼旬河水陡漲郡城西麗橋北麗橋端平橋三處水勢尤湍急異常某日有某戲班衆伶由上遊乘舟而下駛經端平橋舟子把舵不穩致將某姓無錫快船撞翻船户責令賠償衆伶以舟子事出無心一再懇求償以洋銀十餘元始得無事某日有一小輪船撞沈駁運洋油及裝載磚瓦之船各一艘如何議賠尚未深悉傳聞上遊水發長安壩巳被衝坍來往各船遇禍者當亦不少也○秀水縣方大令以城内大小街巷汚穢不堪爰諭令夫役每日早晚兩次逐叚糞除又仿照西法設立蠶學館禮聘名師教以育蠶之法是亦可謂留心時事者矣○北門内某巷有沈某者闒茸男子也其妻某氏桃花逐水性極輕狂邇與狂且金某有染貽椒贈芍穢蹟昭彰事爲沈偵知遂於某日之夜乘一對野鴛鴦同選巫山之夢驀持菜刀向牀上力砍金一躍而起捨命奔逃沈開門大呼鄰人聞聲咸集將金扭住解入秀水縣署請懲縣主方大令研訊之餘飭押候查明再核 
 [P荆沙巷語 
　　沙巿訪事人云今歲二麥頗稱豐稔刻下每石售錢一千三四百文松柴菜子價亦頗廉惟米價依然昻貴上熟米每石需錢四千左右中等者三千七八百文交者三千四五百文大約須新榖登塲方可稍貶也○揷秧時候天氣亢旱鄉民無不竭誠祈禱冀沛甘霖至本月初一日傍晚大雨傾盆歴二時許始止逾時雨師重復戾止竟夜不休平地水深一尺外犁雲鋤雨者流莫不欣然有喜色矣○往歲冬不藏陽至今年春夏之交瘟疫甚多醫家每不細意推詳以致患者多不能愈目下此症愈盛攝生者尚其慎之 
[古鄂述聞]  
　　漢口訪事友人云本月初十日團勇某甲偶至陞記巷大興園酒肆見五人短衣窄袖身懷利刃酣飲其間聆其所言頗涉詭異疑爲匪類立卽禀知哨弁王某不動聲色一鼓成禽詰之同稱在糧捕通判馮少竹别駕處當勇因解送漢陽槍砲廠禀請别駕騐明再核○ 
 
 

Page 3

 
 
本月某日夏口同知陳少石司馬之族兄陳某由下游某處附某輪船到漢登岸時失去箱内所贮洋銀數百圓因請司馬面諭武弁徐全孝嚴寗查拿越數日拿獲竊犯楊發一名押解至廳聽候核辦○某日江漢關道署上房被梁上君子乘間闌入竊去珍珠衣服之類所值不貲道憲岑馥莊觀察飭捕嚴密查拿旋經徐弁在龍王廟附近緝獲賊犯楊友元一名解送道轅聽候訊辦 
[九派江聲]  
　　九江訪事人云本月初九初十兩晝夜大雨傾盆潯郡城廂内外坍塌房屋甚多低窪處皆成澤國江水亦因之大漲傳言十里埠發蛟未知確否○茶土兩帮商人聯名具禀新關稅務司署請准集資修理江岸稅務司許妥瑪君准之行將擇吉興工矣○九江新關稅務司許妥瑪君請假四個月赴日本避暑○本月十一日有一日本極大兵船由漢皋至潯就江心下碇 
[鐵甕濤聲]  
　　鎮江訪事人云本月十三日江勝前營管帶陳協戎親率勇丁至南門外擒獲劫匪人各帶回營中禀請統領杜雲秋觀察發交丹徒縣署訊究有見者謂八匪皆身軀雄偉望而知爲緑林之豪大約一經訊明即須次第就戮矣○今春銀根過緊巿面甚疲邇者和局巳成回鑾有日各業漸有起色銀根亦日覺寛舒矣○端陽節後河水淺涸異常舟楫難通舟子皆倚舷浩歎本月十三日忽大雨傾盆河水陡漲不特農人喜形於色卽操舟者亦從此可容與中流矣 
[預備儀仗]  
　　醇親王欽承簡命出使德國道達去歲拳匪戕害德使歉忱定於日内銜命出京由天津蒞滬航海赴柏林蘇松太捕備道兼江海關監督袁海觀觀察以邸駕所經應備儀仗並無成例可援電禀兩江總督南洋通商大臣劉峴帥請示遵行昨日道轅接奉峴帥回電内開應用金黄縀暖轎以八人舁之銀頂紅緯馬六匹執事人等咸穿緑縀繡團獅衣腰繫紅帶頭戴黑　帽裝絨纓並用銅管揷羽翎大纛旗兩面豹尾槍旗槍骨朶吾臥瓜立瓜各四黄緑縀繡花旗傘數事以及鑾駕刀戟之類觀察因即轉飭上海縣汪瑶庭大令赶緊預備俾得臨時應用 
[親查膏鋪]  
　　日前江蘇巡撫聶仲芳中丞札委陳荇香明府來滬稽查烟膏捐明府抵滬後卽會同上海縣汪瑶庭大令保甲總巡朱森庭明府傳齊各叚巡防保甲局員清查各烟館及各烟膏鋪每月銷數若干詳細註册定期本月二十四日親歴各處次第稽查以收實效而杜虚報 
[成了眷屬]  
　　前日太倉州嘉定縣主章大令移送蟻媒張李氏等一干人至上海縣署晚間縣主汪瑶庭大令升堂研訊楊沈氏供小婦人開設餅肆生有一女字曰小妹兩歲時卽由浦東人沈姓撫爲螟蛉女嗣因沈妻逝世仍歸小婦人家今年三月忽被匪人拐去尋訪無蹤後由嘉定人沈舒田來家知照得將拐匪拘獲今旣到案叩乞究懲楊小妹供年一十有七今年三月被張李氏誘至某處售與沈舒田爲媳沈察知被誘遂將張李氏扭控嘉定縣署移送案下沈供小的媳婦巳故因出洋銀一百元買楊小妹爲兒子繼妻小妹性頗穩重可否求恩給小的領回張李氏供認誘拐是實求恩寛宥大令著掌頰二百下限三日内繳呈洋銀五十元從寛免辦諭令楊沈氏與小妹義兄沈阿耕出立婚據將小妹嫁沈子爲妻并著公差恊同料理 
[惡丐遊街]  
　　前日城廂内外保甲總巡朱森庭明府乘輿至某處行經三牌樓街見江湖惡丐四人向各店鋪强索錢文情形殊爲可惡喝令拘拿到局各責數百板昨日飭差甲用巨練繫其頸牽赴各處遊街示衆 
[上海縣署瑣案]  
　　徐靜甫訴稱數年前有王步雲者爲沈福林介紹將巿房抵押洋銀迄今本利無著求即訊追縣主汪瑶庭大令准之前晚升堂研訊徐供前由王步雲介紹將沈姓巿房向小的抵洋銀三百元言明以租抵息迄今日久本利全無求恩追給王及地保顧秋泉同供稱此屋由沈託小的等向徐抵押洋銀三百元言明以租抵抻不料沈弟菊初從中阻撓不許付給求恩鑒核大令諭令交人保出清理明白違干究辦○本邑浦東三林塘鎮人方念材以兒子阿根與媳婦盧氏違忤等情投縣控訴前晚大令研訊之下阿根供小的向業耕田邇爲病魔所崇不能從事擾鋤父親怒小的貪懶是以來案控陳盧氏所供與其夫略同念材稱小的年邁龍鐘兒子不肯養赡昨日被媳婦之父所毆媳婦並不解勸地保沈秋堂禀念材貧苦不堪前由小的代募一文願每月可收錢六百文作爲零用至於飯食應由阿根供養大令騐得阿根抱病屬實姑寛免責著盧氏代父掌頰二十下飭地保董事多募一文願錢俾得終老 
[法租界捕房瑣案]  
　　前者江寗府屬六合縣民人張姓之女名小胖子者被匪徒誘至滬上售與某小管棧主楊維記兹者蟻販張奎復由六合販女孩來滬寄頓楊維記所開小客棧内案發經包探一併拘入捕房捕頭令解請讞員杜枝園大令訊供此巳記諸前報矣昨日大令蒞捕房命將張楊及經售女孩之胡心甫分别笞責管押捕房四月期滿遞解回籍小胖子及被拐女孩一併送普育堂留養待家屬認領○大羅洋行西人控常州府屬某邑人劉翰甫掯勒田單前經大令訊明押繳昨日覆訊劉供田單現在英租界逢吉里王郁氏處大令飭包探帶劉至氏處吊取如違帶回嚴比○積竊劉阿二前因犯案經包探拘獲解請大令訊明判令枷號一月今枷期未滿患病沈重管犯西人據情禀諸大令大令飭帶案騐明從寛開釋○偷兒吳仁生張永春均經包探拘獲解請大令訊明供詞判令各枷號一月示衆昨巳滿期命帶案疎枷各責三百板然後釋出○小竊趙子發陸阿榮均經包探拘獲解請大令訊明判令各責二百板然後開釋 
[美租界捕房紀事]  
　　昨晨九點鐘時甬人董利法至吳淞路七十四號門牌陳阿根所開餅肆中購餅不知因何口角互毆陳突取鐵鉗將董額擊破血液涔涔董負痛忿極喚令四百六十一號巡街華捕將陳拘入捕房捕頭騐得董受傷屬實令送同仁醫院醫治陳押候解送公廨禀請讞員張柄樞司馬懲辦陳再四苦求自願出養傷洋銀數元始得從寛釋出○昨日清晨無賴梁阿二闖至司考脫路二十三號門牌粤妓陳阿鳳家借端訛詐不遂所欲將石子擊碎窓上玻璃九方由某號巡街華捕拘入捕房捕頭令押候解送公堂禀請訊辦○前晚妙手空空兒陳挑挑至漢碧禮路一千三百三十一號門牌奚坤寳家　開後站竊取皮箱一口内儲綢布衣服若干件肩荷而出適爲包探張阿五所見連贓帶入捕房捕頭令押候轉解公堂禀請訊究○有名三元及阿玉者不知其姓皆偷兒也昨晨掩入唐家弄某姓家行竊衣服適爲包探張阿五所見一併拘入捕房捕頭令押候解送公堂稟請懲辦 
[委札照登]  
　　欽差商務大臣太子太傅文華殿大學士北洋大臣直隷务督部堂一等肅毅伯李爲札委事照得順直善後振捐需欵浩繁查有户部郎中陸樹藩堪以派在江浙一帶妥爲勸辦除飭總局撥給實收部照章程外合行札委札到該員卽便遵照另禀批示實力勸辦毋負委任仍將開辦日期報查此札五月初八日 
[申報館協振所經收順直陜西振捐五月十一日至五月二十日止第十四次清單]  
　　五月十一日膠州　氏洋十元有心無力子洋三元易穗生洋三角○十二日姚錫漢求身體康健合家平安洋十元○十四日洪德生翁交來陳文澄并勸小工人洋三十元○十五日錫山張鴻寳洋廿元不留名銅洋一元○十六日知　居銅洋一元臨平順成局來蔿理樹小洋十角清潔局來金裕記銅洋十五元福田庵紅白喉症客洋五元無名氏求平安洋一元無名氏求病速愈合家大小平安洋五元○十七日應渭濱求病速愈洋廿元隱名氏求生産母子平安洋十元無名氏銅洋一元婺邑張楷堂小洋一百角婺源胡榖人爲母病洋五元○十八日隱求子洋二元和泰正興莊銅洋一元○二十日無名氏洋二元台州遂生源由草昌號交來無名氏洋十元全盛來　溪繆山氏節省日用資銀十五兩七錢三分申元十六兩七錢六分五合洋廿二元六角二分以上總共收洋一百六十六元九角二分銅洋十九元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南巿瑣譚]  
　　前日夜半時本邑南巿老白渡裏街某小巷内居民某甲手持洋油燈搜捕蜰蟲不隄防悮燃蚊帳登時火光熊熊勢將上熾家中人驀聞呼救聲急起救滅不致成災然巳受驚不淺矣○前日南巿老太平碼頭裏街德隆彰水烟店主所雇女傭登臺西晾衣服偶一失足從高墜下受傷沈重氣弱如絲急倩夥友舁送滬北仁濟醫館求治不知能免性命之虞否○日前淮安府屬某邑人王某由原籍之舟來滬購取各貨江海關巡丁某甲見之以其有心漏稅立卽扣住禀知委員某君照章科罰 
[英美租界公堂瑣案]  
　　伶人韓春祥控花且謝翠蘭教受春仙戲園主定銀忽爾悔議帶同小鑽天小子九小紫雲諸伶至桂仙戲園演劇等情讞員張柄樞司馬飭差協同包探趙銀河將謝等諸伶傳案訊究韓伶訴稱小的向在春仙戱園演戲園主囑招謝伶至滬付以洋銀百元詎料謝伶又受吕月樵之雇至桂仙戲園演劇謝伶供小的向在漢口兹由吕伶延至滬上巳收洋銀一百元立有合同言定每月工值洋銀三百元韓伶心懷妒忌强欲小的至春仙園致被砌詞誣控吕伶所供大略相同並呈筆據一紙司馬商之梅副領事判罰韓伶洋銀一百元撥充棲流公所善舉○乾泰外國木器店主毛茂林以泡立水帮工匠陳毛毛徐春泉停工不作紏衆滋擾等情訴諸捕房捕頭派包探沈阿岳將陳徐拘解公堂請究毛供稱小的雇用泡立水帮工匠屢次捐輸公費伊等强指小的並不入行紏衆滋擾叩求明鑒陳徐同供稱泡立水工匠向歸漆業公所毛是否巳捐公所費請傳訊董事便知司馬諭令陳徐以後安守本分不得再事滋擾靜候諭漆業董事妥爲理處○費阿金行竊裕豐洋行及各西人家脚踏車衣服眼鏡等物經包探徐榮珊拘解公堂禀稱此人在法租界中犯案經杜大老爺責押今小的因英界所犯之案較重是以前往禀明帶回請訊司馬諭俟法界押期滿後再押捕房半年贓給還失主○李阿元攫取小孩黄阿巧臂上銀釧經包探徐榮珊拘解請究司馬判責一百板贓給失主具領○徐阿二行竊丁金福家對時表一枚由包探孫阿星拘解請究司馬判責二百板○包探趙銀河解流娼陳秀寳李文卿至案禀稱伊等彳亍福州路中强拉過客經一百六十七號巡街捕拘送捕房捕頭令小的解案請究司馬判令各責手心四十下○細崽陸洪其行竊西婦某氏家山東綢一疋賣與法租界居民金鴻生由包探倪順泉查獲解案禀請移吊原贓司馬令帶回捕房押候知照法界捕房提金婦案質訊核辦 
[俾爾壽康]  
　　謹啓者敝堂施醫給藥經費不敷正待籌措兹蒙麥子裳善士身病全愈慨助九八規元一百兩因遇禍而得福愷澤覃敷爰推巳以及人恩光普照吉人天相應占勿藥之爻仁壽共登莫忘好生之德除掣付收條外乞誌報章奉申謝悃上海虹口元濟善堂董事嚴信厚施則敬唐榮俊等啓 
 
 
 

Page 10

 
 
[奏疏彚錄]  
　　頭品頂戴開缺廣西巡撫河南巡撫臣于蔭霖跪奏爲豫南境内謀亂會匪一體拿辦遣散完結遵將在事出力文武各員核實開單請獎仰祈聖鑒事竊查接管卷内前撫臣裕長於光緒二十六年七月初十日由驛馳奏豫南江湖會匪濳謀爲　經地方文武先期撲散擒獲首要匪犯多名一摺二十一日奉硃批知道了著准其俟結案後酌保數員毋許冐濫欽此當經恭錄轉行並飭各該守令營練官弁妥爲彈壓嚴緝餘黨去後嗣據南陽泌陽等縣禀稱會同練軍團勇拿獲案内要犯張振川白玉坤及先獲之宋萬林苗元清史萬青李芳桂單云章蘇榮生吕運箱安禮貴蘇國明焦克昌等研訊確供呈解南陽鎮營批飭即行就地正法等情又據正陽縣禀稱巳將匪首晏得仁兠拿到案並捕獲案内著名首要李所張小毛劉糞堆李年楊毛妮王道一陳雙喜胡在傳張殿中等訊錄供招禀經批飭照章梟示各在案並准前署南陽鎮總兵尹嘉賓將在事出力文武三十餘員開具清單咨請奏獎前撫臣裕長正在核辦未及具奏臣到任後檢查前奏所開首要各犯惟晏得仁一名續行拿獲其餘如爲首散放飄布之閃勞三等在逃未獲難保不更煽逆謀其在拿各犯亦尚未分别輕重全數審結且單開請獎人數太多未免漫無限制當即分飭購緝逸匪省釋餘犯並將請獎原單行司覆查核减去後旋據南陽縣督同營汛將木蘭山開堂放飄之匪首閃勞三卽從九職銜閃明綬購線緝拿到案具報經臣查取該犯捐照咨部斥革批令研取確供從速懲辦兹據詳稱巳將閃勞三審明實係開設木蘭山柴金堂放飄謀亂首匪證據確鑿遵照章先將該犯就地正法杆首犯事地方示衆一面將在拿被脅各犯情節較輕之趙富成等八名分别取保省釋餘犯劉克潰崔文斗等均巳越境遠颺地方一律安謐等情並據藩臬兩司將原單請奬人員切實删减請奏前來臣覆查南陽汝寍等府毗連鄂境向爲匪徒起伏嘯聚之區上年鄂省富有自立等會名目繁多與江湖會匪聯絡鈎結業巳約期舉事禍不旋踵維時拳教滋事邊釁大開非將内宼先爲蕩滅一旦揭竿而起遠近響應爲患何可勝言今地方官消患將萌實有曲突徙薪之功營汛官弁深入匪巢擒獲巨宼尤屬始終勤奮現在案巳辦結自未便没其微勞查吏部通行章程拿獲著名實在會匪一名准其列保二員等語此次所獲各匪均有僞印飄布可證其爲實在會匪無疑該員等先後獲犯至二十餘名之多原單請獎三十餘員本係照章辦理惟旣奉諭旨准其酌保數員自應欽遵辦理兹巳一再裁减共計在事尤爲出力文武九員謹繕清單恭呈御覽相應籲懇天恩飭部核議分别給獎以彰勞勩而昭激勸除飭仍將逸犯劉克潰崔文斗等獲犯究辦並查取各員履歴咨部外所有謀亂會匪懲辦完結并將出力各員開單請獎緣山謹繕摺具陳伏乞皇太后皇上聖鑒訓示謹奏四月十一日奉硃批該部議奏單併發欽此 
　　頭品頂戴開缺廣西巡撫河南巡撫臣于蔭霖跪奏爲恭報微臣交卸河南撫篆日期並因宿疾未　　懇天恩賞假三個月俾資調治恭摺仰祈聖鑒事竊臣欽承恩命開缺另候簡用遵卽具摺叩謝天恩在案兹新任撫臣崧壽巳於三月二十七日抵豫擇於四月初一日接篆視事臣當將河南巡撫兼提督銜關防一顆曁王命旗牌書籍及應行移交文件委員敬謹齎送前往臣卽於是日交卸伏念臣自光緒二十一年陛辭出都迄今幾歴年歲未得一覲天顔上年乘輿西幸又以職守所覊不獲親往扈從迨至調豫調鄂調粤屢次懇請陛見均未一抒依戀之忱瞻仰闕廷無時或釋此次交卸以後並無經手未完事件擬卽趨赴行在恭請聖安稍遂瞻依之願惟臣自上年九月由鄂省渡江感受風寒未及醫治旋卽舍陸而舟力疾道途曾於奏報到任摺内聲明有案維時秋冬之交挽舟北上近受朔風寒痰膠結到任以後簿書填案百務交集日不暇給加以各省本省糧運絡繹道阻運艱刻不容緩又值各屬教案頭緒紛繁諸多掣肘不得不虚衷下氣往復磋磨是以每日自辰至亥非接見司道各員卽督治新舊公牘因此數月以來舊疾尚未就痊轉覺　涎凝滯心膈時形恫動左耳重聽步履遲滯據醫者云症由肝火鬱結侵擾中焦上冲心縈遂見怔忡之症必須靜養多時療治方能見效各等語合無籲懇天恩賞假三個月俾得從容醫治北方素之良醫並擬寄居豫楚間水土清潤之區息心調理臣年甫逾六十圖報方長倘能仰託鴻慈蠲除宿恙卽當泥首宫廷求効驅策臣受恩深重毫無報稱屢賜矜全當此時局阽危宵旰憂勞之日决不敢稍耽安逸自外生成所有徽臣卸篆日期曁請假緣由理合繕摺具陳伏乞皇太后皇上聖鑒訓示謹奏四月十一日奉硃批著賞假三個月欽此 
　　于蔭霖片再臣前因署理上蔡縣鎮平縣知縣徐壽兹以節省差錢製造軍械任意揑飾經臣奏叅准革職並將槍價勒令賠繳以憑另造等因在案旋據該令禀稱前造各槍砲現巳重加修理情願捐留該縣團練局以備異日萬一之用並將前項錢文照數措齊解繳兹又據禀稱前此咎由自取感愧交并願再捐欵遵豫省新定章程照大縣儲備擡槍三百杆由省城製造局如數購齊藉伸報效之忱以贖一時之誤各等語禀請核獎前來臣查該員平日居官尚無劣迹前於奏叅片内原有羣推爲能吏之語惟因豫省官塲日趨浮靡粉飾鋪張效尤司慮是以特予叅劾以挽積習兹該令以一事之差深知愧奮據報將原造未能合式各槍砲旣一律另加修理又復捐廉願備擡槍三百杆存儲該縣以資團練洵屬意存急公勇於悔過實在尚堪造就之列在微臣因事察吏原冀挽時而聖朝棄瑕用人必容改過此波靡習染巳久惟有使誤入歧趨者人人有回心向上之誠庶人心風氣可望轉移此臣所區區竊冀者也該革員雖自誤於始尚能圖悔於終臣不敢以叅劾在前稍存成見合無仰懇天恩俯念該革員徐壽兹急公悔過轉圖甚速准予開復原官仍留豫省補用以廣自新之路出自逾格鴻施除飭將賠修各槍砲存縣并將所繳槍價解赴製造局購備外爲此不揣冐昧謹附片具陳伏乞聖鑒訓示謹奏四月十一日奉硃批著照所請該部知道欽此 
　　于蔭霖片再河南省城於二月初九十四等日續被大風均經奏報一面行司飭據各屬先後查復開封府屬州縣初九十四兩日風沙晝晦大致與省城同東南歸陳許南汝光及西路河陜汝等府州縣所屬則十四日風勢較大初九之風不盡猛烈河北三府與開封相似惟懷慶府屬與河南府屬毘連之處亦十四之風爲猛凡沿河沙地被風麥苗不免受傷近山無沙各州縣多未晝晦闔省尚少拔木掀房情形其青黄不接應行調劑之處前經奏明隨時察看動用倉榖並酌發截漕銀兩俟有不敷另行陳請三月得雨較足民情尚稱安謐堪以仰慰宸厪理合附片具陳伏乞聖鑒謹奏四月十一日奉硃批知道了欽此 
　　頭品頂戴安徽巡撫臣王之春跪奏爲知縣拿獲鄰境斬梟盜犯多名請送部引見以昭激勸恭摺仰祈聖鑒事竊查舒城縣知縣蕭仁丙前在鳳陽縣署任先後拿獲鄰境靈璧將首夥盜犯周廷爲即大汗孜錢鳳來即錢雙隴孜趙有宣劉鈺淋卽劉夥計趙人樹卽趙小里孜五名訊據僉認伊等分隷懷遠宿州等州縣先當營勇遣散執持洋槍行刼靈璧縣事主黄鶴堂家得贓不諱當經開摺禀經前撫臣鄧華熙批飭委審無異卽將該犯周廷爲等五名照章就地正法梟示由司核明具詳彚入光緒二十六年春季分彚奏在案查知縣拿獲鄰境斬梟盜犯三名以上例准送部引見今蕭仁丙拿獲鄰境斬梟盜犯五名核與送引之例相符據藩臬兩司會詳請奏前來合無仰懇天恩准將前署鳳陽縣舒城縣知縣蕭仁丙送部引見以昭激勸之處出自鴻施除原案咨部查核外謹會同兩江總督臣劉坤一恭摺具陳伏乞皇太后皇上聖鑒訓示謹奏奉硃批著照所請吏部知道欽此 
 
