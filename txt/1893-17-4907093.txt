# 1893 - 17 - 4907093

 

Page 1

 
 
[勸募山左汴梁急振啓] [  申報館協振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢接山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望諸君子之接到敝所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨色尤光潤可愛分釘四十八本盛以全椐木箱刻已告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[論陋俗]  
　　風俗之成也有漸而實隨時運爲轉移古云沃土之民多不才瘠土之民向義此大要以奢儉爲斷也又云民貧則奸邪生倉廪實則知禮節衣食足則知榮辱此則反其意而言之然奢一失也儉亦一失也何則有當奢而不奢不當奢而亦奢者當儉而不儉不當儉而亦儉者故均失也夫古昔先王陳詩以觀民風而貞淫奢儉莫不畢見諸歌詠之餘非徒以是觀省已也蓋將以考其時尚知其性情而因以爲之制則移易之權已隱寓乎其中故習俗敦樸不至澆漓輶軒旣廢風氣日媮降至今日機變極矣不失之奢卽失之儉一人倡之衆人效之頹然從風而靡如江河之日下一若不盡關乎肥瘠虚實而有深可駭怪者焉夫金　財帛原所以供人之用而相與流轉出入者也用之太費則奢矣而徒費何益不過成揮霍之名終必困窮而不可久約以自處則儉矣而但守不散適以樹聚歛之怨縱稱富厚而不足多甚矣物力之不可不知艱難人情尤不可過於鄙吝也養生送死宗族交遊我所當周旋酬酢凡一切於禮義不可淡漠者使我饒裕則概從豐厚人固不得謂之奢使我而貧則稍爲輕减人亦安得薄其儉此其問但求自問於心安斯已矣浸假不然本可以略奢者而推托彌縫務爲刻薄本可以從儉者而鋪張揚厲徒侈光榮則試問其心安乎否乎而揆之於禮義其亦能無愧乎蓋奢凉德也儉美名也然用之過當皆不免爲人所非笑何曾日食萬錢猶嫌無下箸處人皆謂之奢不知豪右之家鐘鳴鼎食庖廚糜費無足爲奇而曾獨以奢稱蓋一食萬錢不足謂之奢日食萬錢則奢矣晏子孤裘三址年人皆謂之儉不知身爲卿相卽輕煖適體不御敝裘亦不爲過而晏子獨好爲其儉一若必一裘三十年而後可以稱儉者向使不待三十年而更其裘亦安得譏其不儉然曾之奢晏之儉尚以其自奉者言之也使曾能禮賢養士則雖日食萬錢方將媲吐哺握髮之風何傷乎其奢使晏子不能治國恤民但知戀此敝裘不幾成爲守財之虜又何取乎其儉耶聖人之道克己待人奢儉之用亦由是而區焉乃以我所聞有不禁先大笑後浩歎而傷其民風之薄也有客爲余言蘇人性喜浮靡於一應婚喪喜慶無不竭力粉飾踵事增華以炫人之耳目而嫁取一節費用尤鉅聘金茶禮門包媒紅旣已婪索多端首飾衣服花轎鼓樂門面排塲更多吹毛求訿婿家雖欲减省而無如坤宅不允一時爭榮好勝往往後悔無窮此等風氣他處亦多有之猶不爲異最異者其於紅白酬應之事多用禮劵往來其劵倘係店鋪所出則憑票取物一轉手耳夫亦甚便乃有所謂宅票者自刻一板或竟隨時手書票面大書酒幾斤燭幾對以至糕桃百子元寳彩縀之類隨意開列初見似乎禮物甚重及觀票之後面則書明計錢二三百文少者百數十文使此數而可以立取也則亦何必介介於多寡豈知又有旁行小註逢三節在本宅領取照碼幾折云云且其圖章大都模糊不辨苟非赤貧之家亦鮮有覥顔登門往取者故此種票紙積壓每至盈箱累篋無非輾轉相送虚領其情而已然而台使宜給也酒筵宜請也甚有假此一票挈其全家飲啖竟日者而下人之各省封賞猶不在内宅票作俑於搢紳而小戶平民相率效尤此風盛於蘇垣爲他處之所無謂之儉不中禮誰曰不宜外示奢而内過儉君子於此可以覘地方之貧富與人情之厚薄焉 
[雪電再錄]  
　　昨接烟臺電云自九月底起已三次大雪至今無間現又雪濚二尺餘漢口電云連日大雪至今未晴襄陽電云廿一夜至廿二得雪二寸餘現未開晴贑州電云廿六晩至廿七早得雪數寸吉安電云廿八至廿九得雪寸餘南雄電云廿八起大雪至今未止福州電云廿八夜下雪深三寸現未止寒暑表縮至廿六分厦門電云廿八廿九得雪湖北電云廿八廿九等日得雪盈寸漢口電云得雪三寸餘 
[白門瑞雪]  
　　金陵各大憲禁屠求雪已紀諸報章越日復委王冠英二尹赴茅山請龍印龍神供奉城隍廟内是日午後卽甘霖大降浙瀝通宵次日風自北來寒氣砭人肌骨滕六君命駕而至簷牙屋角遍洒瓊瑶越一日天公又作玉戲絮影飄空多少樓臺盡成縞素前後約三寸許雖未十分酣足然陰雲密布寒氣滯空必有接踵來者呈豐年之瑞也 
[姑蘇得雪]  
　　蘇州自入冬以來非但雪花未見卽雨澤亦甚稀少地方官關心民瘼在滄浪亭設壇叩拜祈降祥霙本月二十四日清晨果見雨雪紛飛瓊瑶密洒惜爲時未久滕六君卽返駕空中二十五日傍晩時又柳絮漫天一白無際至五鼓後始止天明推窗四望居然世界銀裝午後又見六出花飛翌晨始杲杲日出共計得雪三寸有奇彼灞岸詩人大可向驢背閒吟以賞一年冷趣矣 
[漢皋火警]  
　　漢鎭磨子橋李姓皮坊主某甲因患目疾數月以來翳障迷漫不能視物本月十六日晩七點鐘秉燭登樓欲赴黑甜鄉樓上積有灸皮麥草甲安放燭炬不料誤觸麥草遂致延燒甲趨步下樓大聲呼救已成燎原之勢地方上人見之立卽鳴鑼報警江漢關道恭觀察率同文武印委各員到塲彈壓各水龍風馳電掣而至衆西人或持大鉞或執彎鈎紛紛馳至火塲四圍拆斷火路令祝融氏不克大肆其虐約半點鐘時卽行撲滅是役也罹災者三家一爲李姓兩家俱姓楊當火熾時附近人家搬移器物被匪徒乘間攫取適爲保甲委員所見拘獲兩人帶局懲辦 
[密拿會匪]  
　　聞有人在湖廣總督張香帥處遞呈禀詞略謂有甲乙等六人住筷子街某家皆係會匪香帥卽 
 
 

Page 2

 
 
命拘拿到案研訊一堂將二人釋放尚有四人收押待訊未知將來如何發落也 
[幼孩碾斃]  
　　漢陽鐵政局火輪車於本月十四日亭午時載運局中應用之物正在風馳電掣而來　有買花生之某孩立於當道車中人大呼令速避讓該孩正欲移步被小石絆倒車中人急欲停輪勢已不及在該孩腰際軋過截爲兩斷五臟迸出血流徧地令人目不忍覩孩之父母伯叔聞信趨至抱頭痛哭萬分悽慘局員聞而惻然給錢十貫又經好善之士傾囊相助又集青　十餘貫報請漢陽縣陳大令騐明然後入殮擡至龜山安葬聞四房祗此一子一旦死於非命豈眞定數難逃歟 
[西報譯錄]  
　　頃接英京來信云有英國戰船名施華刺者向在阿非利加駐禁船中有弁二名一曰打麥一曰魯佛二人頗相契好一日公餘有暇同泛小舟一艘在港中遊玩二人均諳水性時魯見河流清澈不禁興致勃然爰卽解衣磅礴躍身水裏以泳以游詎正在適意之時忽有巨鯊魚一尾隨流而至迫游近魯佛之處而打麥方在舟中看見時魚已逼近距魯之處僅約四英尺之譜時魯猶未之知也打麥見此情形深爲駭懼以魚旣游近而魯佛何難供其果腹一時情急已極因救友之故未暇他謀爰卽躍身水中直跨鯊魚之背不啻琴高之跨鯉李白之騎鯨并施彼老拳將魚狼擊是又覺楊香打虎恍惚似之時魚因驀地受驚反爲所嚇急從水底鎖云而魯佛遂免於難與打麥同泛小舟而返是役也諸人服打麥之義一時傳誦事聞英京某善會以其義勇可嘉因給打麥銀牌一其以爲賞功之用云若打麥也者亦足以風交道矣○東京來信言洪化所轄之低郎地方時有猛虎出沒該處村人所畜之猪羊鷄犬屢被山君攫充食料村中人恨之刺骨誓必殲除醜類以洩衆憤近日偵悉一虎遁入某木林知其中必爲巢穴所在乃取竹竿木棍各長丈餘者將木林四面圍作籓籬使猛虎不能跳越一面以鍫鋤從事一面燃放鞭爆使之驚伏不出至重圍已設卽令素有勇力者若干人猱升樹上復以木板爲橋節節搭配由此樹循至彼樹遇有迹類虎窩之處卽將長矟亂揷又從附近敲擊鑼鼓助其聲勢未幾果有一虎跳擲而出諸獵人舉鎗齊發彈如雨集虎卽中丸而斃尚有二虎竄匿悲鳴頗難下手後亦咆哮至圍畔爲諸獵人所殺是日捕獲之三虎以西度量之各長十尺所有與獵之人各得奬賞銀二十元以旌其勇焉○洋商在中國　連員物例得請領半税執照自可將貨物載入内地其所過卡口皆無庸再納釐税此載在中西條約屢經遵照辦理者也無如近年以來每有本地奸商串同西人出名貿易請領此半税執照期得利益至中國官察覺遂有查辦留難之舉雖西人出名者非必盡由奸商串弄而關卡卽由此嘖有煩言前　英國商人因粤海關給領半税單一事有背兩國和約請外部大臣向中國理論明白現聞英京文惹士打之商務局於去月聚會亦因各商人懇其代禀英廷知照中國請仍按照舊章辦理嗣由該局詳請外部酌核已由外部批准未曉作何處置耳○德國來信言近有本國人新製成各種器物其質地本以銅爲之而其色澤瑩然無異金光閃灼查此係每百分銅叅用晏兼摩利藥六分同爲鎔鑄故能使光華奪目卽使久露風日並置之酸水之内亦不防其變色加以體質柔軟雖經爐錘百鍊可無綻裂之虞且成價極廉與正色之金判如霄壤觀此則與魚目之混珠研砆之類玉者可同日語固可見其假託彌工矣○近接法京來信言巴梨境内善會之鉅者計有五區一爲醫院一爲濟貧所一爲養老所一爲育嬰堂一則瘋癲院也統計此善會五區所用上下執役諸人計有六七千名之衆而每年所支經費約至一百萬磅之多而經費所出計有四份之三 
由外間善士題助之資其　一份則由工部局所撥者至於值理諸人係舉平素篤行善事之輩爲之觀此一報則知法京規模宏敞是又得實心行善之旨者矣檀香一物産自炎區南洋各地多有之然尤不若印度出産之豐兹閲印度商報云該處所出檀香其供本境所用以及載運出口者每歲約計可得一萬三千墩之數植其價值約至五萬磅之多卽檀香一項出産已至於此則其物産之豐可見矣○美國遞來消息言近　華人之到英屬高林卑地方者較於往日尤衆中有于拿打一地爲華人初到所必經故凡到此者定例每人須納身税五十元自今歲西六月三十號以前華人之至于拿打者共有三千二　七十六人較諸去年同時約多一千一百餘名英官由是大有所獲然則美國禁止華人實爲英人之利也○西十一月上浣英國埃爾蘭省城遞到郵音言機路底郡之波理拿利拿城有兵房一座内有兵士名碧經頓部一夕忽發狂疾持鎗徑入把總羅顔之房其時羅夫妻二人正夢入葬胥沉酣未醒攀鎗一擊二人應丸而斃碧心猶未饜知羅有子女七人睡於室復排闥直入將子女次第毆擊中有兩人登卽殞命二人氣如垂絲勢難療治其餘二人雖無性命之虞亦已受傷深重病莫能興碧至是其心稍快但念事勢至此一不做二不休復縱火欲將兵房焚燬以爲一網打盡之計幸同人知薨尚速將火撲熄不致成災碧見事機敗露殺身之禍知必不免遂用鎗自裁以畢其命碧所以行此兇暴人皆莫知其由而來信則謂偶得狂疾以致於此此誠不經之言雖瘋癲殺人事所常有乃旣解乘人熟睡始殺人父繼殺人子復欲乘機縱火爲絶後計迨知事敗不免卽行自裁其非瘋癲可知倘非與該把總有刺骨之　何至出此毒手也○初八日英京發來電報云埃爾蘭之答連省城輔政司寫字樓外忽有炸砲轟焚所燬各物甚多并有暗差一人被其轟斃至此炸藥係伊誰所放則尚未得而知因據傍人所料之詞則或因求釋埃蘭　人底利不遂其心所致查一千八百八十四年埃蘭黨人底利因炸欒之　被獲嗣經有司訊定判將監禁終身近經埃蘭黨人求請國家將其關釋惟國家未經許允或者挾有此嫌故至下斯毒手也○初二日彭亨寄來信息云該處風雨近來狂暴異常各處地方多爲所浸如叅政碼頭及橋梁等處均沒於水裏并有通閵數處水皆及躁　民店戶不啻在水中央甚卽叅政司署亦遭浸及四望彌漫竟成澤國居民偶出均用小舟代步似此積潦之鉅惟去年正月被潦之狀恍忽似之加以東北風緊盛異常有木屋六七間爲風吹塌而巴西輪船於前數日由新加坡行抵彭境已閲程三日沿途遇風頻危者屢船中各物多不棄於水中船内諸人莫不惴惴自危恐遭不免嗣幸駛至浮羅尼加地方始能暫避夫天變如此實爲向所罕逢然則往來彭地之人其可不愼之又愼乎 
[皖事零拾]  
　　　來長江一帶水勢大落輪船上下至武穴江面每多擱淺須將貨物卸出始可用小輪船拖曵出險江行者可不愼歟○邇來米價驟漲上熟米每　價洋二元其次一元九角冬令且然持至來眷盩必繼長增高數米而炊者其何以堪○近來城廂内外失愼者時有所聞甚至一日之間竟有數次居人咸有戒心遂各醵資財延雇羽士設壇建醮龔禳火災旗旛披拂鐃鈸喧闐或三日或五日或七日大興道塲羽衣黄冠者爲之應接不暇經懴之資較平日約昻兩倍不知天道遠人道近與其糜費金貲往供秃鶩之一飽孰若勸脩火政置備水龍之爲可恃耶 
[刦財害命]  
　　前報紀鎭江柞樹崗有男屍二具被人刃斃見者謂頗似主僕一屍旁有赶驢鞭一條餘無他物業經地保報案緝拿云云詎料一波未平一波又起日前又有男屍一具在此處被人刃斃有知者謂係某村人因賑欵已在雲錦宫設局開放其人特持賑票到局領取並有村鄰親友託爲代領計共洋銀十餘元及領得後道經該處被强徒刃斃將銀錢刼去　關刼財害命想地保必當報案請騐也 
[賠鏡了事]  
　　鎭江某茂才在城内第一樓街設帳授徒冠者五六人童子六七人子曰詩云咿唔不輟某日午刻其幼徒回家午餐甫出館門適叅府營某兵策馬而至疾如風雨猝不及避致將幼徒撞倒幼徒大聲呼救茂才赶卽出視人已受傷馬亦逸去繼查知策馬之兵隷名叅府署遂至叅署欲晤鄭禎臣叅戎請爲懲辦適叅戎外出營中兵卒不無偏袒不禮於茂才致將茂才所戴眼鏡推落階前碎同虀粉茂才忿極遂繕禀詞向王大令伸訴大令允爲查辦嗣經焦盡臣守戎出爲調處願照樣賠償眼鏡而茂才見幼徒雖被踏傷尚無大碍亦遂含糊了事 
 
 

Page 3

 
 
[追談往事]  
　　新加坡有心世道之人常於晩間公冗之餘至各書塾内集衆生徒爲之宣講或演新談或陳故事或宣義理各有所殊要亦未嘗無益於人兹姑錄其一端以資談助焉初五晩有某君者曾赴刺輔學堂中宣講叻地昔日廢興之事據謂本坡近日己成全盛之區查此地於西一千一百六十年至一千二百五十二年之時有穆拉油王爲之主治生涯頗盛嗣爲爪亞之人入宼據其土地故王被逐因遂遷於甲中復在甲地繕城郭治人民亦差堪以圖自立迨至一千八百一十九年之際英人乃得叻中疆土披榛芟莽次第刈除當其到叻之初但見舊屋頹垣等物有老牆一幅高約九尺厚則有十六尺之多牆身以泥築成其址甚長由實店不路之港傍直逹至陞旗山下而近山之處并有零磗碎石堆積甚多尚有若柱礎狀者想此地爲昔日建都之所故其墻垣峻厚所遺之故物猶多也迨至一千八百廿八年時復在該處附近掘獲中國古錢及陶器等甚多而錢器之中多有中國古皇年號約而計之當在九百六十七年至一千零六十七年及一千零八十五年之際現在所獲各物已寄至印度博物院中安置俾公同好而此地復有故王墳一所亦經掘出又查一千八百十九年英人新得叻中之際於船政司署後練兵房之處見有巨石二座矗立地中石上鐫有字跡甚多初不能辨嗣乃用炸藥將石炸碎而石中有字之處亦寄至印度博物院中當時督叻者係文林制軍亦得此石一巨塊以藏於家嗣查所鐫者乃係爪亞文字想當日叻地爲爪人所據時所刻也又查爪亞人據有叻中之後不知圖治因爲海宼嘯聚之區時出刦掠商船是以海傍一帶堆積髑髅不知凡幾蓋皆歴年刦殺客商之遺骨殊令人見者觸目傷心迨至叻地歸英以後始將此骷髏以席裹而沈諸淵更將海宼　除而地方始廓然而清肅然而治至於今日遂成南洋一大都會云云以上係據某君所言其說當有所本因按其所謂一千一百六十年至一千二百五十二年之際係當中朝之宋代猶在有明永樂間鄭和册封南洋各島之前當時西南番舶貿易罕有至於叻中又何以得中國之古錢陶器意者當日羣盜嘯聚叻中之際刦掠商船所得者耳理或然歟 
[江西官報]  
　　署上猶縣潘尚志調省另候差委以現署安遠縣正任上猶縣李和卿飭回本班所遺安遠縣以現署金谿事正任安遠縣麥錫良回任遞遺金谿縣事以正任斯缺陽暉璧回任石守謙往泰和公幹巡檢沈乾元帮辦候審公所未入鍾華嵩往九江就醫署宜春典史胡其俊卸事回省指分從九吳永年禀到係福建監生 
[邗江官報]  
　　二十日翁鹺尹慶麟委解京餉起程鍾副郎恩裕過揚廿一日陸鹺尹增辭赴南掣聽差廿二日黄鹺尹海長解海分局餉銀到揚廿三日署石港塲韓鹺尹志榮卸事回 
[金陵官報]  
　　十一月二十一日刑部主事吳庭芝回滬戶部主事趙協華回湖北均辭行藩臺瑞禀知考吏治准補鹽巡道胡奉飭知准補署城守恊李辭赴蘇海門營都司劉長清叩謝請補蘇右營遊擊卽辭二十二日城守都司章宗瀚叩謝准補宿遷營遊擊候選同知張通典到見湖南來上元縣陶銷期服假准補南匯縣汪以誠到由蘇來並請感冐假安徽布經歴許葆瀚辭回皖縣丞王以寀禀知由句容茅山請龍神龍印回二十三日督糧同知　禀知在龍王廟住壇請補南捕通判屠作倫辭回清江准補碭山縣陳請補東台縣湯正任桃源縣汪知縣葛祥熊戴輔衢黄煊胡廷琛楊鳳池州同胡瀛禀知在督署閲卷鎭江關洋務委員知縣曹明志奉示甄别卽用縣劉亮藻奉巡道札委湖北緝私差卽辭氏祥雲輪船李家太辭赴湖北接黄軍門署句容縣舒到見總辦安徽皖南牙厘試用道許景壽到由蕪湖來知府張炳生通判羅繼琛二位銷騐收銷城工事竣鹽經歴成邦藩禀謝補缺後以知縣留江蘇補用署甘泉縣李孟康到見卽辭辦厘捐局候補道歐陽霖到由揚回知縣羅先覺辭赴如皋算交代二十四日將軍豐會候補道王廷訓叩謝蒙保二品頂戴知府吳瑾到由京來知縣曹明志辭回鎭江關胡杰由高溧句催下忙回縣丞徐炳章由泰州東臺查牙帖回 
[去思彌永]  
　　涂仲舫觀察任關道時善政及人軍民戴德兹當豸節榮行鎭標前營後營城守營新勁營選鋒營員弁兵丁及砲船衆哨官於二十二二十三兩日恭贈大紅縀萬民傘七柄有萬家生佛愛日長留等字德政牌三十餘面有華洋佩德商旅帡仁恩周士庶威鎭軍民等字自十六日起各帮紳商及軍民人等共送匾額一方萬民傘十五柄德政牌五十餘面用鼓吹前導送至道轅以誌云思亦可見其惠澤之入人者深矣 
[潯試續述]  
　　江西督學部院盛大宗師按臨九江於初十日行香放告十一日攷生童經古十二日歲攷生員出生童經古圖十三日覆生童經古十四日攷德安瑞昌彭澤三縣童生出一等圖十五日覆一等生員十六日攷德化湖口兩縣童生發一二三等案出德安瑞昌彭澤　覆牌十七日調覆德瑞彭童生出圖補歲考攷教官出德化湖口調覆牌十八日調覆化湖童生出圖十九二十日攷步箭廿一日攷技勇給卷内塲覆五縣童生發案廿二日攷馬箭回轅武生内塲發案出武生圖發起馬牌廿三日奬賞又一等新生騐優散學祖覆試武童發案廿四日奬賞一等新生起馬宗師自按臨九江以來認眞試校老眼無花凡列前茅者皆係知名之士輿論翕然提調崇濟川太守俊督率在事各員恪恭將事諸臻安謐凡在儒林莫不同聲稱頌也 
[斷路刼財]  
　　本月二十四日午後鄉人某甲身懷洋銀一百五十枚至蘇州城中某棧輸租行近西街東小橋時已傍晩獨行踽踽瞻戰心驚背後忽　一人挾以老拳奉敬正驚駭間剌斜裏又出二人持械大喝曰速將不動尊留下喒老子尚可饒汝性命否則刀械無情恐難免頸血飛濺也甲大懼慌忙將番餅献出三人卽攫之而去迨呼人追赶早已影響全無矣 
[瞻禮續述]  
　　昨報紀赴堂瞻禮一則兹聞昨晨八點鐘時代理總捕頭謝爾諾令大自鳴鐘小東門外八仙橋等處捕房華捕六十二名結束一新齊集大自鳴鐘捕房副捕頭亦戎服佩刀率同三道頭華捕張湘寳通事陳松韻陳煩當小東門捕房通事朱邦嘉八仙橋捕房通事張齡標蔡振鱗包探王榮培郁庭湘孫錦榮等同赴新北門外天主堂中瞻禮其　中遍懸素額一切鋪陳皆用黑色神父等亦穿元色袍諷誦彌撒備德祿之妻於黎明六點鐘時携同兒女先赴堂前哀奠其時樓上琴聲悠揚不斷與鐘聲相應答至九點半鐘彌撒已畢備德祿之妻卽領兒女向各人致謝始紛紛各散法界捕房華捕共有六十二名比年以來惟操演時傳集通班然其中仍有數名派當要差或請病假未能一律齊集不若此次赴堂瞻禮空壁皆出整隊以歸無一遺漏也 
[淞濵瑣語]  
　　滬南大關左近有潮州人某甲開設土行歴有年所今春辦被船戶某乙欠土洋一百七十餘元甲屢索不付前日在途與乙相遇向索之餘乙非但不給錢文反以惡言相向甲怒不可遏卽欲扭送局中旋經乙之管帮頭目出爲解勸令乙於本月底先還洋五十元臘月底再還洋七十元餘俟明春一併還清甲始首肯○南市洞庭春茶肆出店某甲前日挑水倒在缸内見有一紙包拾而視之内有小洋七十五角甲大喜過望此亦可謂意外之財也○前報紀小東門外某飯店失去洋銀一百六十元等情聞店主某甲初疑店中諸夥所爲一再盤問均稱不知甲在店内尋視旋在地板下將原洋尋獲失而復得不可謂非幸事也○成衣匠李餘記欠南市德豐米行米洋五元一角拖延至今分文未付前日李在家中縫紉皮襔一件適該行夥某甲前來索欠李以無錢對甲將作檯上皮襔取去李情急投十六鋪中局喊控局員李蘭史二尹訊悉情由以甲不應擅自取衣飭勇將甲逮到李供稱欠洋是實一時無力歸還皮衣係主顧之物被甲取去不得已來案喊控叩求訊究甲供稱李 
 
 

Page 4

 
 
所欠洋爲時已欠故取衣服作抵二尹令皮衣給李具領所欠之洋著李先還二元餘限歲底清還原被具結而返○保甲局員某二尹前日有事往北迨回局時已深夜行至大東門外郎家橋地方後面突來一匪將所戴紅呢風帽攫去二尹大聲呼喚匪徒已不知去向二尹無可如何悵然而返○陸坤泉前日携年已及笄之女至大東門外大餔樓徽館飲酒旁有許阿榮者見陸形跡可疑厲聲辱駡陸不肯低首下心將許扭住以老拳從事許與之格鬥擊毁館中雜物甚多館主見勢不佳告知地甲以陸不應首先用武卽令賠錢了事 
[英界公堂瑣案]  
　　包探秦少卿禀稱張蘭生竊取　阿福寓中棉被一條經小的拿獲人贓解送案下阿福投案領贓蘭生供稱小的貧迫不堪初次犯竊蔡太守判令管押一禮拜贓給失主領去　陳元紀訴稱家中有棉被一條被李福如竊去當塲追獲人贓交捕送案李供稱小的流落此間飢寒交迫不得已而犯此惟求格外施恩蔡太守判令管押一禮拜贓給失主領去○包探黄四福禀稱范介林前曾犯事送請大老爺遞解回籍今又來滬投捕房報稱妻子遁逃是以送請發落范供稱妻子走失後妻弟反向小的追查無奈投捕房聲訴蔡太守著押候邀妻弟來案具保○包探江阿三禀稱積竊陸富仁竊取馬有吉等三家衣服銅燭臺等物售與曾收竊贓之馮桂卿經小的吊贓送案馮等三失主均投案領贓陸供認行竊泥首求恩馮供稱小的不知竊贓誤行收受蔡太守判令將陸管押四月馮管押二禮拜贓給三失主分别認領○包探唐寳榮禀稱竊賊王富南犯竊纍纍案如山積今又與韓德寳串同行竊衣服及獲王研問自認與韓同竊三家外尚獨竊十家今特分别串贓送案王阿三等各失主均投案領贓王供稱小的係浦東人連次犯竊死罪難逃蔡太守判令管拜二年期满笞責二百板贓給各失主分别認領○某號華捕禀稱昨日小的見李阿林之東洋車有碍路途囑令移開非但不依並有王阿林汪阿根等人助之行兇致小的失去號帽旋有他捕帮同一併拘案李供稱小的暫時停車巡捕囑令移開稍覺遲延以致口角不敢逞兇王供稱華捕與李爭閙小的爲之解勸汪供稱伊等吵閙小的惟袖手旁觀而已蔡太守判令李王各罰洋銀二元汪罰一元○包探張九意禀稱趙阿明竊取何周來家烟槍一枝經小的查獲人贓送案何投案領贓趙洪稱小的行竊該死求賜鳴恩蔡太守判令管押兩禮拜贓給失主領去○袁阿大訴稱小的在某處爲酒保夏阿三乘醉尋釁由捕拘送案下夏供稱小的醉中悮事以後不敢再犯矣蔡太守判罰洋銀一元充某處西醫院經費○包探何瑞福禀稱陸柏生竊取人家衣物經小的查獲人贓旋由失主求免懲辦查陳尚有父親今特解送案下陳一言不發叩首求恩蔡太守飭押候其父來案具保 
[法捕房瑣事]  
　　周阿二行竊棉被等物經法捕房包探拘獲人贓送案訊問葛同轉判責二百板解回常州原籍其詳已列前報昨日下午兩點鐘時同轉蒞捕房失主許阿虎投案聲稱小的住居西門内賴收字紙度日日前失竊物件聞賊已被獲特來具領同轉檢　許所呈失單尚缺零物甚多飭將周逮案訊問周供尚有布疋等存在小東門外小客寓中夥伴阿興處同轉謂爾屢次行竊實屬怙惡不悛喝令笞責周稱飢寒交迫求請减責同轉憫其困苦諭令紅班照七折笞責以示體恤並飭包探補拿阿興到案再行核奪○輪船水手嚴永茂串通無賴多福癩頭大新發小新發及阿三等向花烟館行兇索詐經鴇婦袁沈氏控告逮案訊問掌責二百下俟交到該流氓等再行核辦昨日提嚴覆訊據包探郁庭湘禀稱鴇婦袁沈氏已由醫生騐明所受微傷閲兩禮拜方可痊愈嚴供稱是晩與阿三同往吸烟並無别人謂爾如何不將阿三交案供稱不知伊住居何處求請交保以便扭送來案同轉喝令將嚴掌責二百下押候交保限三日將流氓扭交到案再行核辦○輪船搭客韓中興朱明亭等控客棧接客陶渭山誑取衣服一案巴詳前報昨日韓朱投案禀追陶供稱船上搭客甚多未能照料韓朱失物後曾在船邊尋到一包其中衣物是否失贓不得而知朱稱衣包交與陶手失去後陶作五六次查回想伊定知底藴同轉謂陶曰爾爲棧中接客總以信義爲主方可令人悦服此案著自行理處陶稱在棧中爲接客無力賠償謂此乃棧外之事與棧中無干又問韓曰衣服約值若干答稱在彼處做約須洋七十元在上海做約洋五十元同轉謂爾自己亦不小心判陶賠一半准交的保○鼎和錢庄學徒吳寳才卽望源捲逃洋銀三百元九月十七日經店主林海珊將吳父兆田扭控管押捕房著薦保人張慶祥帮同理處已列前報嗣因案懸日久仍未了結昨日林又投案禀稱吳寳才與張慶祥確有葭莩　其實不肯爲難監生屢與張婉商情願减讓祗要賠洋二百元詎料張不肯料理同轉着將吳寳才帶案掌責一百下令將保人一併押追林稱張乃貿易中人體面攸關求免管押同轉謂張曰姑念　代爾求恩限三日理處張稱三日之期太促同轉着押交林又向張言妥求請釋張限禮　三禀覆 
[上海北市絲業會館接津海關道來電照登]  
　　賑所怡怡堂續助衞輝賑規銀二千兩已匯交劉兆棟等查放卽請登報宣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
