# 1900 - 147 - 4909744

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印讀史兵略續編] [  圖書集成局代啓]  
　　胡文忠公讀史兵略正編自春秋至唐歴述兵家機要其續編自宋至明原稿秘藏未經付梓去冬紹先書局主人向公之後裔輾轉覔得倩本局以大號鉛字排印成書桉文忠經濟學問盡在此書不特鄉會塲中足資條對卽身爲大帥者閱之亦足長識見而熟韜鈐每部分釘十本價洋二圓五角所印無多賞鑒者速向上海西棋盤街紹先書局及各書坊購取可也 
[新印太字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通需尤精史學以司馬温公資治通鑑朱紫陽通鑑綱百卷帙較繁閱者不　爰會通兩家之書撰爲是編用筆謹嚴叙事詳備方今國家崇尚實學稽古之士允宜家置一編　惜　間所卽均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[論輪船被劫事]  
　　中國自與泰西各國通商以來内江外海始有輪船往來海則南通閩粤北達燕齊溯江而西遠抵楚蜀可謂極一時之盛矣至於内河小輪船亦日盛一日惟西北各省不通舟楫祗能付之闕如共餘水程可以通行之處亦幾無處不設非華人之厭故喜新也輪船實較帆船爲便耳約而言之其利有五帆船必須候潮守風不能尅期開行輪舶則不特隨時可以行駛且亦如期而至故旅人有緊要之事無不舍帆而就輪一利也長江大海之中帆船之險十居其九人心無不惴惴焉輪舶則破浪衝風如履平地雖或有觸礁碰撞擱淺之患然究百不得一故未行輪舶之時人皆以經商遠宦爲畏途今則輪舶往來密如梭織不啻吴越一家二利也帆船惟大海之中無可停泊此外必晝行夜住時虞竊盜生心輪舶則晝夜兼行可無意外之虞三利也帆船一遇阻風行客旅資每多虚耗輪舶以遠近計舟貲不至中途缺乏四利也帆船執役者數十人内河尤須縴夫所費較大輪舶極大者司機及水手等不過一二十人故水脚可以從廉五利也凡此五利人盡知之故趨之若鶩乃不謂至今日輪船之害有出之意外者昨日本報錄西報云四月二十八日怡和洋行之吉和輪船由上海開往長江行至鎭江相近忽有匪人二十餘名擁至帳房及搭客房中肆行劫掠内有二客身受夷傷船主聞警携槍而至匪徒始不敢猖獗事後船主欲展輪回鎭江匪黨揚言如不予一綫生機定須將船焚燬船主恐釀事端仍行駛至儀徵匪徒遂紛紛登岸而逸以此而觀行江行海各輪船向皆視爲　莊大道今不將變爲棘地荆天乎攷盜劫輪船之事惟粤省時有所聞然在内河之中或盜用小輪船追劫或僞作搭客預伏其中俟至荒僻之區始乘隙動手若大江中則可謂絶無僅有矣今者此端一開適值盜賊横行之候難保此後不接踵而起爭相效尤竊謂船主必先設法以清其源俾商旅行以安然無恙否則相戒不敢附載於商務必大有所妨也抑長江上下游輪船碼頭甚多搭客冗雜胠篋探囊之輩久已視爲利藪搭客之受其害者已非一日甚或有迷樂害人之事非但搭客受其害卽輪船執事者亦因之舌敝唇焦在船主非不欲逐一清查以安行旅無如查無可查亦祗付之無可如何惟囑搭客自爲防備而已現聞怡和洋行主欲每船雇用印捕數名日夜巡緝所議果成則騙竊之流當無所施其技俩惟大夥宼盜附載時無由而知動手時何由而禦恐非數名印捕所能了事鄙意欲清其源須令附船之人皆覓鋪保若無鋪保則行李衣服務須一一窮搜惟搭客多此周折必有嫌其不便者然舍比則别無良法未識局中人果何以處之否也 
[香江版籍]  
　　廣州博聞報云香港潔凈局查報西歴一千八百九十九年華人之僑居域多利城及山頂赤柱者計一十六萬八千二百六十名口僑居附近香港各村及九龍者計四萬零五百三十名口另蛋户三萬四千七百名口統共男婦二十四萬三千四百九十名口此外泰西各國民人計八千九百一十五名口另陸軍三千五百二十名海軍三千三百八十五名合計中西人共二十五萬九千三百一十四名口回溯一千八百九十七年只二十四萬八千八百八十名口亦可見其歲有所增矣至於華人每百人中男約七十名女約三十口西人每百人中男約五十五名女約四十五口留心版籍者亦所宜知也 
[醫傷新法]  
　　香港循環日報云凡戰陣受傷者口皆奇渴蓋其人先懷殺敵致果之志怒氣上騰又因受火器之傷血液暴洩若不急救多致殞命沙塲然救之不得其宜倘因渴而以水飮之亦多誤事現在英國軍醫遇受傷士卒卽以白蘭地酒和水飮之痛甚則略加鴉片或嗎啡或用機針刺嗎啡水入肌理若發熱則稍進寒冰等物日以清雞湯佐飯至熱退方縱其噉嚼此與中國醫法迥乎不同然照此行之可保十不失一也 
[示禁謡言]  
　　廣州博聞報云無業游民沿　呌賣新聞其事大半空中樓閣不曰新出告示卽曰新奉上諭及購而閱之則不過故作驚人之語使人易於動聽以博一文錢耳近日竟有呌賣李中堂奉旨拆毁教堂之事者事爲法國天主教中邵主教所聞立卽函知領事官照會大憲請札飭地方官派差拿究并出示嚴禁旋經南海番禺兩縣主出示通衢略謂現奉督憲札開現據廣州口法國領事照稱接邵主教函開現有人在省城喚賣新聞妄稱欽奉　　上諭嚴行禁教等語摇惑人心恐釀事端迫將新聞紙片送請照會出示禁究等由前來查造言惑衆律有明條况傳教習教久經條約准行似此謡言惑衆亟應究禁相應照會請卽飭行查拿一面出示禁究以杜禍端等由前來查僞造謡言惑衆生事迭經飭行拿禁今省會地方仍有不法匪徒造賣禁教新聞亟應認眞查禁合就札飭札縣卽便遵照會同廣州恊立派幹練兵役在於城廂内外嚴密訪查遇有揑造揭帖及各種新聞之人立卽拿究以杜摇惑生事並一面出示嚴禁毋違等因奉此查傳教習教係奉條約准行其習教與否各從民便不得稍有禁阻久經曉示遵照况習教之人乃係中國子民與未習教者毫無區别何得僞造新聞謡言惑衆除移營飭差查拿究辦外合行出示嚴禁爲此示仰諸色人等知悉爾等務宜各安正業切勿混造謡言自罹法網如有仍前情弊一經拘獲到案定卽從嚴懲辦决不姑寛 
 
 

Page 2

 
 
[遠安不靖]  
　　漢口訪事友人云湖北荆州府屬遠安縣境近有匪徒揭竿謀亂與鹽梟聨絡一氣勢甚披猖縣主某大令電禀到省上憲立飭宜昌鎭傅鎭軍調撥防營勇丁一百名前往勦辦想么麽小醜不難一鼓成禽也 
[飭查廻避]  
　　九江訪事友來函云前月上浣江西候補典史李少尉榮植從九品鄺少尹鴻彬聨合二十　人赴督撫轅禀稱江西多例應廻避之員請卽澈底根究等情署兩江總督鹿滋帥批其牘尾曰查此案前據具禀卽經批司秉公查明例應廻避之人據實開摺詳復察核在案該省例應廻避之員不下二百餘人如果屬實亟應認眞查辦以肅官方仰江西布政司刻日按册逐細確查一面分委公正人員專查各該同鄉勒限據實開摺詳辦務須破除情面勿稍瞻徇切切仍行該員等知照並候撫部院批示繳 
[禁毁制錢]  
　　鎭江訪事友來函云日前常鎭通海道兼鎭江關監督長久山觀察出有示諭云照得制錢日少價值日昻顯有不肖錢店提選厚重制錢轉售爐坊鎔化並奸商囤積私運出口所致除飭確訪拿辦外合亟出示嚴禁爲此示仰闔邑各行商民及零躉錢莊人等知悉須知銷燬制錢以及販運出洋均屬有于法紀自示之後如果再有提揀厚重私運出口以及轉售爐坊私燬情事一經訪獲或被告發定卽從重究辦燬燬决不稍寛其各凛遵毋違似此雷厲風行彼營私牟利之徒當不敢再蹈故轍矣 
[漢皋火警]  
　　漢口訪事友人云本月初一日午刻漢鎭夾街三皇殿口王永泰藥鋪不戒於火忽兆焚如霎時烟燄衝天紅光四射賴各鋪水龍聞警齊集汲水狂噴得卽熄滅東鄰西舍未有被池魚之殃者聞此鋪前在他處被災遷居於此未及一月又罹此劫豈與祝融氏結不解之仇耶嘻異已 
[鄂省官塲紀事]  
　　漢口訪事友來函云上月下旬某日湖北鄖陽鎭總兵樊鎭軍國泰因公赴省遣家丁詣兩院禀到聞將回漢陽協本任未知確否○江蘇候補道李彥奇觀察光瑜奉兩江總督兼南洋通商大臣劉峴　制軍札文接辦督銷卾岸淮鹽總局一應事宜上月下旬某日駕臨鄂渚赴兩院禀到至何日到差視事刻尚未得確音也○漢陽月湖地址業已售與鐵政總局惟湖畔田畝大半由附近農民耕種一聞此信紛紛與售闰爲難上月下旬某日漢陽府施太守督同漢陽縣何大令親臨查勘 
[白下官塲紀事]  
　　金陵訪事友人云新授江南織造祥尚衣煜由京抵滬乘某輪船泝江上駛四月二十五日蒞省卽頒發紅諭示期二十七日任事届期增尚衣遣員恭齎印信文卷交祥尚衣接管省垣文武各官均詣織轅道賀○調署江寗縣孫花樓大令交卸安東縣篆來省定於四月二十七日接印放詣各大憲衙門禀知 
[潤州官塲紀事]  
　　鎭江訪事友來函云署理江安督糧道松晴川觀察由省垣起程押運漕糧北上上月二十八日道經京口舟泊六吉園碼頭鎭城文武各官均往迎迓有頃觀察舍舟登陸躬往各當道處答拜翌晨揚帆渡江進瓜洲口取道袁公浦遵陸赴都○代理丹徒縣莫嶼香明府因公赴蘇禀見大憲兹己事畢於上月二十七日乘舟旋鎭縣署書役均至皇華亭碼頭迎迓○上月二十八日常鎭通海道長久山觀察在甘露寺特備西筵以欵鎭江關稅務司法來格君英領事吴理斯君美領事馬敦君天主堂司鐸施方理君陪座者爲鎭江府向子振太守洋務局員邵大令文炳樽前帆影檻外江聲賢主佳賓觥籌交錯直至日影銜山始盡歡而散○京口副都統吉晉軒統制近接金陵電音悉江寗將軍崇右廷留守定於日内秉節蒞鎭校閱八旗營伍遂於上月十八日飭差役在六吉園碼頭搭蓋彩棚預備迎迓俄而八旗兵丁亦在江干排隊鵠候 
[聖湖風月]  
　　杭州訪事友人云保甲提調王太守錫奎以省城惡丐及遊方僧道到處强索滋生事端大爲閭閻之害爰飭各叚巡員派差拿辦一面出示曉諭曰爲查禁事照得省城地方向有惡丐滋擾强索錢文稍不遂意輒將磁鋒割破皮肉藉端索詐更有遊方僧道硬化香金嘵嘵不休居民深受其累現已札飭各分巡飭差嚴拿懲辦惟省會地方遼闊查察恐或難周合行出示曉諭爾居民鋪户人等一體知悉如再有前項不法惡丐及游方僧道强索硬討者許卽捆送來局從嚴治罪决一姑寛各宜凛遵毋違特示○現當插秧之際農田待澤孔殷上月二十六日午後雷雨交作溝澮皆盈次日卽大放晴光入夜復得雨數寸田間積水甚深農家者流無不喜形於色 
[甬江夏汛]  
　　甯波訪事友人云郡城永源當鋪前被匪徒縱火圖劫報經地方官飭差嚴拿迄今仍未破獲鄞縣主徐大令懲前毖後爰發四言簡明告示遍貼通衢其文曰兇惡棍徒放火圖搶居民無辜遭此禍殃倘敢再犯格殺弗償特此曉諭以示懲創○鄞縣廪貢生王定洋卽王詩賡平日不守臥碑專以唆訟爲事經縣主徐大令訪聞拘獲後除詳革外復出示招告曰案照本縣訪獲廪貢生王定洋卽王詩賡慣作詞狀教唆興訟或藉端詐擾爲害閭閻控案纍纍業經移學查明入學年分史次詳奉各憲批准斥某吊照訊辦在案查該犯王定洋刁狡異常恃無質證堅不承招若非究明確情不足以折服其心除飭差吊照外合行出示招告爲此示仰合邑諸色人等知悉爾等如有被害情形的確證據無論何人許卽來案呈告以憑質訊詳辦本縣决不任其倖逃法網毋慮報復畏縮不前但不得以無據空言遽爾妄瀆致干未便其各凛遵毋違切切特示 
[漢皋零墨]  
　　漢口訪事友人云前者漢鎭永玉河某鋪失火所焚房屋不下百間延至大王廟河街而止當火熾時某姓家圍牆突然傾圮壓傷一十餘人有傷勢甚重無可醫治者吁慘哉○本年兩湖頭茶豐歉懸殊頗有一樣春風分冷暖桃花含笑柳含愁之槪聞湘茶之獲利者首推安化鄂茶之獲利者首推崇陽潯茶之獲利者首推祁門餘則均抱向隅之憾浮梁巨賈深費躊躇恐異日接辦子茶更難望有起色也○日前漢陽水師統領周鎭軍乘長龍砲艇馳往長江上下游查閱各砲船營伍事宜現已事畢反斾矣○由鄂王城外大堤口至青山一帶　延三十里堤工告竣後水田盡成沃壤其中有主無主之產各居其半經上憲委員分别查明將無主者一律充公另招佃户承種○漢口禮智司兼理刑廳許鑫齋二尹自鶯遷喬家巷新署内卽將寄禁漢陽縣獄之要犯五十餘名一律收入新獄以昭鄭重○華歴四月二十六日卽西歴五月二十四號爲英后維多利亞八十有一壽誕駐漢領事署及各英商寓所皆高揭國旗懸燈結綵以誌慶祝○署理漢陽縣何石萊大令近奉上憲委辦保甲團練總局事務○署仁義司丁二尹祿名别有差委所遺員缺經上憲遴選李二尹學寅補授擇吉五月初一日接鈐○日前有一發配陜西之軍犯由天津押解過站寄禁夏口廳署獄中次日廳主騐明年貌給予文憑飭差解赴配所 
[鳩江夏汛]  
　　蕪湖訪事友人云四月初旬某日上游銅陵縣屬某姓家被盜行劫事後盜黨乘舟逃至大通和悅洲繫纜長江水師砲艇之側携贓入巿易錢時銅陵縣魏明府已移會文武營汛一體協緝故凡城門街栅鎖鑰加嚴是夜適有四盜醉熊酕醄行至某栅唤之不啓卽袖出利刃效武仲之斬關更夫知非善類急投縣署禀報遂得成擒訊悉餘贓多留匿船中及派差往吊則已被砲艇弁勇據爲已有縣主某大令得禀飭卽移請大通水師叅將嚴行追究砲艇管帶知不能諱和盤托出某叅戎聞之大怒卽予撤差現訊悉各盜分竄蕪境已備文派差跴緝未識能盡入網羅否○上月初旬某夕下水門外陳姓家忽有巨竊如飛將軍自天而下扳斷窓外鐵欄蜂擁而入將室中人盡行捆縛以棉絮塞　口使不能出聲然後倒篋翻箱大加搜索共被攫去金首飾二十餘兩寳銀六錠及貴重衣物若干次日陳姓開列失單遣僕某甲投蕪湖縣署報案縣主張大令親詣履勘察出種種疑竇因提甲嚴加訊鞫一面派差四出查緝務獲究懲○上月某日午後長街某衣店忽來一衣衫藍縷之人貲 
 
 

Page 3

 
 
購華服携至三條巷某浴堂洗澡旋卽易之而出煥然氣象頓攺舊觀旁人意必來歴不明密報城守營胡千戎督勇前往擒拿解送縣署不待刑鞫卽供認在宣城縣屬灣沚鎭劫得某鋪贓銀潛蹤至此適駐灣沚之宣城縣縣丞盛二尹因公戾止遂會同蕪湖縣張大令迭次研訊然後解回宣城歸案懲辦○上月二十五日黄昏時緝捕局勇會同精健營兵在江口鷄窩後菜園追獲小刀會頭目吴二义子解經縣主張大令訊得吴向在含山縣屬銅陵閘一帶横行不法爲彼黨渠魁因卽移解前往歸案重辦 
[京口鐘聲]  
　　鎭江訪事友來函云近來新絲業已開盤上等細絲每百兩值洋銀三十四元左右次者三十元育蠶之有頗獲利巿○小街某鴇家蓄姊妹花三四枝浪蝶游蜂昕宵麕集上月下旬某日之晚突來著名地棍五人短衣窄袖高踞臥榻一言不合遽將鏡奩粉盒擊毁一空倡家無可奈何訴諸何甲局局員楊大令立派差勇前往拘獲三名翌晨移送丹徒縣署縣主莫明府略詰情由著各責五百板梏以頭號新枷發犯事地方示衆○四月二十六日爲英國女主維多利亞誕辰各領事署各洋行曁江中各兵艦均懸五色彩旗藉伸祝賀午後洋關辦事西人咸詣抛球塲嬉戲觀者人山人海水陸總巡周錦堂都戎恐人多易於滋事親率局勇前往彈壓○積匪張小虎平日張牙舞爪無惡不爲人皆望而側目近經常鎭通海道長久山觀察訪聞密飭弁勇潛往拘獲發交丹徒縣莫嶼香大令訊辦○上月某日北門外某甲不知何故濳服阿芙蓉膏至某姓飯店呼殽大啖食未竟烟毒猝發頽然倒地正驚駭間忽老嫗某氏奔至謂甲素來康健今竟暴卒是必下毒飯中所致店主知難理喻協同地保赴丹徒縣署禀請縣主莫嶼香大令帶同刑仵詣騐仵役唱報委係吞烟毒發身死並無别故大令飭卽備棺收殮氏遂不復有言飮泣而去 
[䢴溝鴨綠]  
　　揚州訪事人云三月某日郡城地方官拘獲甲乙二青皮訊責之下荷以雙聨枷示衆迨四月某日枷期届满邑宰飭原差帶上見枷雖猶是而甲犯已不知何往嚴加訊詰原差及地保均飾詞以對邑宰赫然震怒喝令各予重責限令翌日將在逃者拘案否則血比乙犯重責一百板交保釋出未幾卽將甲犯拘獲永禁獄中甲犯爲誰卽前此郡紳公禀查拿之著中青皮大咬子也○䢴上尼庵之多幾難僂指其間勘破紅塵清修梵行者固或有之而六根未盡專以酬應爲事者亦比比皆然舊城某尼庵住持老尼雖具比邱之形實與䖍婆無異其徒年將及笄恒不直師之所爲晨鐘暮鼓之餘輙深藏不出老尼屢效生公說法而徒心如枯井竟不爲頑石之點頭老尼忿甚然不遽作當頭棒喝者實望其意轉心回尚可傳以衣鉢也一日老尼欲誘徒作無恥勾當絮語不休徒矢之曰北山可移此志必不可奪老尼怒驀以巨靈掌摑其頰徒受辱後涕泣回户偃臥直至次日日上三竿門尚未啓他尼入視蓋已吞服紫霞膏香消玉殞矣現聞鄰右及徒之親串皆忿不能平向有司呈控不識南面者勘騐後若何判斷也 
[顯戮難逃]  
　　流氓小八哥小鹽金豆强姦鄉婦尹朱氏攫其手釧案發經前署上海縣篆之戴子邁明府訊實禀明上憲聽候核示施行迨交卸時復備錄讞詞詳請將爲首之小八哥援照張桂卿成案處以極刑以昭炯戒業經蘇松太兵備道余晉珊觀察核准轉詳大約俟督撫憲批回卽當綁赴巿曹正法矣 
[花叢雜志]  
　　榴紅蒲緑重五光陰楚館秦樓每多佚事抽箋以記亦足爲倉山舊主端陽謡繼聲也英界普慶里謝銀珠校書門掩枇杷履綦常满纏頭之錦高積如山前日佛因禮佛入城甫駐七香車驀被人挾之以去傳聞有方姓子曾議納諸簉室殆已與有情人社結鴛鴦歟然尚未得知其實在也至昨日清晨七點鐘時有雉妓萬小如子者淡妝素服楚楚娟娟小步至南巿集水碼頭臨流喚渡巡街捕向之詰問言語支吾遂帶入捕房解送馬路工程局總辦程雨村大令研訊之下萬妓供小婦人年一十有五原籍淮安府屬鹽城縣上月二十七日被歹人小六子張二奶奶及賈姓徐姓等人誘之來滬質諸北巿某妓院期以六年取去身價洋銀九十元小婦人不願送舊迎新乘間逃出叩求超豁没齒不忘大令命函送普育善堂留養 
[南巿捕房紀事]  
　　昨日午前有一鄉人乘東洋車至集水碼頭左近遺失鈔票二弤計洋銀十元旣而十號巡捕見某甲拾得意欲拘入捕房甲不服致相爭閙嗣由他捕解勸賄以洋銀二元始將甲縱去事爲副捕頭查知立卽告知總捕頭王經年從嚴究罰○前日偷兒陳阿三金和尚串竊某姓家烟膏若干兩寄與余金榮家事爲十六鋪汛捕所知將陳金一併拘獲解至捕房捕頭令押候傳到余金榮然後解送馬路工程局禀請總辦程雨村大令核辦 
[美租界捕房紀事]  
　　昨日下海浦流氓周金寳向鄉民洪彩堂訛詐不遂號召同黨曳洪至荒僻處肆毆洪心不能甘奔投捕房聲訴捕頭令包探劉光震將周拘獲押候解送公堂禀請讞員翁笠漁直刺懲辦○前晚美國某兵船所雇江北小工許長金曹阿三乘間竊取銅輪等物携之上岸適爲包探朱阿高所見拘入捕房捕頭令押候解送公堂禀請究辦○前晚積竊顧某闖入怡和碼頭元和輪船上竊取搭客某甲所携衣服茶壺等物適爲包探沈阿岳所見拘入捕房捕頭令押候解送公堂禀請訊辦 
[上兩廣總督靖亂條陳]  
　　提舉銜廣東分潮候補府經歴柳澍雲謹將所擬嚴禁私藏軍　清盜源弭械鬥及杜絶亂民蠢動十條繕具清單恭呈鈞鑒一請中堂曁撫部院藩司臬司會銜刊刷告示頌發各府廳州縣徧貼城鄉墟巿曉諭士農工商人等各附恒業勉爲良善嚴禁私貯軍械洋槍開花砲六口鐮火藥等凶器以杜械鬥及盜賊搶劫貽害地方等弊端並札飭各府廳州縣官以各地方官出示嚴禁日期起限三個月内民間如貯有軍械無論刀矛义靶竹槍擡砲鳥槍洋槍開花砲六口鐮火藥等器具准其各來地方官衙門呈繳由各廳州縣官預籌公欵近處札飭典史衙門遠鄉札飭巡檢衙門騐收軍械器具每件估值給價載卷貯庫並頌發諭帖給城鄉局紳及各姓有名望族長諭令稽查各鄉各姓人等藏匿軍器不繳者並出簡明六言告示貼高脚木牌飭城鄉各地保每日荷示鳴鑼分途往各鄉村曉諭一總限定三個月内挨家挨户清查呈繳給價不作違禁犯法例論如出三個月限期外有禁用之軍械不繳者或經地方官搜出或經旁人告發騐明實據是蓄心私貯甘爲匪類由地方官將該犯拘到訊明實供重笞礅禁一年或一家之中搜出軍械十件八件或二十三十件隱匿不繳者是蓄謀會鄉械鬥除將房屋查封充公並將該犯家主杖一千礅禁三年一自通飭各府廳州縣出示嚴禁後凡洋槍開花砲六口鐮刀矛劍戟等軍械惟文武上下各衙門各關卡各州縣城鄉團練局及候補人員公館准其蓄貯武弁團練局有軍械可以保衛地方文員貯有軍械有事以資彈壓均無庸議禁其餘各地廂墟巿鄉村紳衿士農工商之家祗准置用菜刀剪刀砍柴刀斧以及農工鐵器至一切軍械火藥一槪嚴禁毋許私貯如違禁不繳者查出重笞礅禁一年局紳容隱不報者查出勒令出局詳革功名族長容匿不報者有功名者詳革無功名笞責地保不報者笞五十革除卯名招人另充 
一省垣内外及府廳州縣墟巿水陸碼頭各歇店由地方官張貼告示凡行旅背包裏行李進店投宿者店主店夥卽詢問來人有無軍器及洋槍六口鐮火藥等兇器有則當令檢出由店夥帶同繳官照值領價如隱匿不繳一經地方官巡勇搜出將該歇客重笞礅禁三月店鋪查封店主枷號一月一各府廳州縣江河湖海船碼頭由各地方官張示曉諭各航船攬載行人每日開船封船主先向各搭客逐一查問有無犯禁之洋槍六口鐮火藥等軍械有則押令繳官領給價值查竣方許開船倘隱匿不繳者一經沿途關津查出搭客交地方官重笞礅禁三月船主笞五十枷號碼頭示衆一月[  條陳未畢明日續登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　陳發生投縣署控稱小的係南通州人賃居治下大南門内二十鋪前日族督母陳彭氏乘小的外出糾同婦女多人至家攫去衣箱等物今特開明失單禀求追給縣主汪瑶庭大令諭候飭差查明核辦○戴張氏倩人舁其夫戴楚龍到縣控請騐傷前晚汪大令升堂研訊戴張氏供小婦人家住本城老北門内昨日晚間赴某茶肆購水途中被某染坊中人杜姓無端調戲小婦人騐極狂呼丈夫聞聲奔至詢悉情形與杜理論被杜母扭住丈夫髮辮喝令杜兇毆叩求騐傷究辦戴供小的係張氏之夫餘語相同大令飭仵役騐得後肋果有傷痕諭令舁回醫治聽候提杜究辦○駁船户李炳華控嚴土金藉端訛詐縣主汪大令飭差提訊嚴到案後卽呈遞禀詞大令怒其刁狡喝令掌頰十下再行訊究嚴供小的係駁船户與李炳華素識昨有甲乙二人知李船中之麥來歴不明因卽向之訛詐並不干小的之事訊至此李炳華大踏步至案前意欲聲訴大令怒其無禮喝令掌頰二十下然後訊詰李供嚴土金向小的借端訛詐洋銀三元有楊三目見請卽傳案訊明大令傳楊研究供稱日前嚴糾同向不相識之甲乙兩人向李訛詐洋銀小的從中調處付與三元大令諭令將嚴笞責二百板嚴供稱小的願如數將洋銀繳還叩求免責大令著交人保出措還所詐之贓 
[英美租界公廨紀事]  
　　昨日輪應德總領事署佛繙譯詣公堂會訊適佛君另有要公爰飭丁禀知讞員翁笠漁直剌停訊一日○日前英商馬立師控俞耀金掯贖田單詞中牽涉族人俞景兆英領事據情照會公廨景兆知事不得了卽以耀金串同地保桂仁揑造僞單盜賣祖墳等詞赴道轅上控道憲俞晉珊觀察批飭上海縣汪瑶庭大令提訊大令訪知耀金避居英租界移知公廨請直剌派差協提昨日直剌飭差將耀金拘獲未及移解卽由博易律師保去○王李氏生有一女小字冬蘭日前忽失所在旋訪悉被王治生拐賣與人遂投公廨禀控直剌准詞飭差將王拘獲押候傳同原告訊核○昨晨六百二十九號華捕送周朱氏張金氏到廨禀稱周朱氏之女小字胭脂日前被張金氏誘匿向論不睬致相爭閙當經小的拘入捕房兹者捕頭令送請大老爺訊究直剌諭令發交官媒分别看管候訊○二百六十六號華捕送粤妓巧林至廨禀稱此妓年甫十五不善逢迎時遭惡鴇毒手今因懼責而逃沿途啜泣適爲小的所見帶入捕房捕頭令解請大老爺安插直剌著交官媒看管候訊○昨日六百三十四號華捕解送迷路女孩瑞卿到廨值日差向之詢問孩稱年十歲家住虹口隨人出外購物偶於人叢中散失以致迷却歸途遂據情入禀直剌直剌著留候家屬認領 
[法租界公堂瑣案]  
　　湖北人嚴麗元賃得帶鈎橋畔一百三十二號房屋開設碗店前晚邀集多人團坐賭博時已夜深呼盧喝雉之聲猶達於户外某號巡街捕聞之回報捕房捕頭立遣包探前往破扉而入拘獲賭徒陳五喜嚴林曾胡開君陳榮卿吴云亭嚴祥汀寥阿二嚴吉人嚴良六嚴循良余文田張惟良榮裕生張生渭王阿二張阿連梁星栢包阿林連嚴共十九人昨日解請讞員朱森庭明府與陸繙譯會訊嚴供小的係湖北某縣人在滬多年向以賣碗爲業前晚適逢端節邀集同集諸人結算往來帳目不敢犯賭明府謂賭具現在何必逞刁從實供明本委尚可從寛辦理陸繙譯謂此輩聚賭已久今始破獲未便姑容遂與明府會商著罰嚴麗元洋銀二十元續獲之包阿林罰洋銀十元餘人各罰洋銀五元嚴等同求寛典明府謂如不願罰當各責二百板○洋涇浜某西酒肆主控細崽周阿二私取金錢若干枚向順泰錢莊兌換洋銀明府飭提莊夥王自雲研訊不認遂著連周押候查明復核昨日堂期王呈遞帳目請核西人禀稱王在押所向周阿二商懇願將金錢交還王稱並無其事酒肆主稱周在捕房供認照巿價七折兌換今忽狡賴惟求嚴辦明府著將周王一併押候嚴比○鄭家木橋南首大街天順襪店積欠女工及各項帳目共洋銀一百數十元前日端節無可彌縫遂於晚間携帶衣包貨物而逸旋被包探拘獲昨日堂期解案請訊店主俞仁生供小的虧欠各債無力歸償不得已出此下策明府飭押候遣包探檢查屋内生財物件登報聲明限期拍賣待各女工等來案具領店夥蔣阿榮無干省釋○老北門外衣攤主錢忠祥前因林沈氏等爭取自來水毆斃江北人楊寳其牽涉到案明府訊取口供暫准交保出外昨日縣主汪大令以錢不得置身事外飭差赴公堂請准帶回歸案訊辦明府飭傳保人德隆押店主蔡雙新到案勒限禮拜二將錢交案延干未便○包探禀稱陳阿來行竊泰來洋行金首飾及衣服若干件報捕查獲供認與名阿林者同竊今先將陳解案請訊明府著押候提阿林到案究辦○包探禀稱小工張阿四悮將貨物運至别棧致被偷兒陳阿三竊去貨主疑爲同黨串竊一併送案請究明府判將　笞責二百板張從寛開釋○包探禀稱瘋人戴雲甫躍入護城河自盡由巡捕援起今特送請安插戴供小的係浙江甯波府屬鄞縣人因有寃屈是以自盡求恩伸雪明府著押送輪船回籍 
[建業官報]  
　　四月二十三日銀圓局候補道劉由滬回委署督左遊府趙雲龍禀知任事知縣邵承灝到徐州送賑捐册來調署徐州城守都司畢化成到調署提左營遊擊盧桐森禀知交缷督左營遊府辭赴任通判胡維藩謝河運案内保加四品銜知縣張存彝叩謝奉委轅下校對差鹽大使趙乾辭回揚祥雲輪船陳義堂由上海回訓導吴程猷奉示考試龍山守備周熊飛交缷回藩轅牌示請補如臯縣主簿王廷炤現已奉部覆准自應飭赴新任○二十四日欽賜翰林院檢討貢元龍到由京來機器局候補道吴奉札赴滬公幹辭駐滬勸辦徐海賑捐知縣陳世輔解銀來鏡清兵船徐振鵬由鎭江送黄宮保來卽辭赴滬委署　事同知春泰謝委准補睢甯縣葉保慶辭赴任縣丞趙繼良到起服回省江西撫轅武巡捕胡鼎調叩謝辭長江提憲黄宮保到曾督轅牌示江西九江前營遊擊員缺本部堂查有奏留兩江儘先叅將胡兆有堪以借補 
[呈門官報]  
　　四月二十二日常州府總捕通判李彥鍾禀到又蕭啓英禀謝奉委盛澤釐局差又倪曾　由常昭内河釐局來縣丞葛炳庚禀知奉委藩轅監印差並銷隨辦太倉塘工差又沈啓煐禀知丁父憂巡檢丁憲顏禀謝委署婁縣小徵司巡檢事從九楊永培禀謝委署陽湖縣典史事金匱縣孫禀到管駕飛槎輪船徐嘉林靜平輪船簡傳斌均禀知接巡閱長江水師大臣回○二十三日調署淮左營叅將曾毓衢辭行寳山縣尹禀辭金匱縣孫禀辭代理丹徒縣莫禀到知縣王希禹禀知奉委赴宜興查勘荒田差卽辭指分江蘇試用知縣趙夢泰安徽人由京領照來省禀到縣丞董守謨禀謝委署吴江縣縣丞事卽辭赴任又鄭光弼禀知奉委赴金壇溧陽守提催兌差卽辭巡檢吴樹德由上海綢捐北局來卽辭又徐冠瀛禀辭赴陽湖縣帮辦保甲差從九徐銘勳禀謝委署丹徒縣典史事並銷分松差遣又嚴嘉鏞禀知奉飭分常差遣卽辭 
[維揚官報]  
　　四月十一日各官商禀賀任禧通分司宣分轉兆熊泰分司凌分轉樹模均到揚德分轉玉武鹺尉曾僎均起復回淮分發經歴王鹺尹來寅安徽人禀到○十二日軍廳徐司馬三江營張守戎文傑均到揚公幹朱分轉之柟由舊港差次來姚鹺尹體源銷大河口差北批騐溤鹺尹抵揚○十三日安豐塲誠鹺尹禀到賴鹺尹豐烈禀知到五成鹽價差 
[皖省官報]  
　　四月十九日新選安慶府同知志瑞到旗人號露卿東縣郭繼泰署濳山馬德光調署鳳台闞疃司俞　均辭卽用知縣陳祖綬奉委發審副委候補知縣汪承祖知奉營務處札接騐洋務陳丹書辭奉委赴街口公幹府照磨沈念曾辭奉委解長江水師月餉赴金陵府經喬仁鑑知　委解　湘營月餉赴金陵巡檢章宗俊知丁生母艱○二十日泗洲直隸州丁文炳缷署鳳陽　許鼎霖辦街口釐卡知縣查光華均　本任含山縣蔡如景差缷任回撫院文巡捕巡檢羅廷琛禀謝奉憲委充常文巡捕差李　宸奉撫憲委赴發審局學習差通判左楨到禀知奉藩憲委解京餉回○二十一日指分安徽試用從九郭琴堂到河南人候補道陳善到知府黄國　禀知奉委辦運漕厘卡知縣萬世章到赴繁昌訊案回趙元熙到　定　訊案回周　述謝超委巡檢陳致赴江忠辭蘇探磺價 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
