# 1881 - 68 - 4902826

 

Page 1

 
 
[重印儒林外史出售] [  本舘告曰]  
　　儒林外史一書久已膾炙人口本舘前曾照印數千部今巳售盡而來購者猶踵趾相接誠以此書於詼諧之中寓勸懲之意雅俗共賞大可怡情本舘近又得天目山憔批本於書中筋節處皆逐一指出每回後又附以總評不獨作書者之命意俾得顯豁呈露卽閱書者亦如觀一繇畫龍得點隨飛去之樂矣現巳裝訂齊全計每部十本價洋六角正於二月十九日出書售處仍遵曩例此布 
[閱日本大言書後] [  箕踞白眼人戱筆]  
　　閱申報見有日本大言一篇係由字林報譯出初閱之不禁瞿然以驚繼思之又復皇然以疑卒乃恍然大悟遂不覺莞然以笑噫何日本之兵威竟可以横行無忌一至於斯哉夫日本一國僻在東海其初並不與他國通在如前數年之高麗閉關謝客不願通商其後知通商之利不但有益於他國而實有益於已國然後漸與各國通商旋又知本國武備不足深恃本國船艦不足遠行於是仿照泰西製造鎗炮輪船以通商旅以開礦務以威隣國以圖富强盖日皇之雄才大略孜孜求治直欲爲海内覇國駕乎歐亞諸國而上之地不患其小也竭力開闢則地不愛寶而地之利皆可取矣民不患其寡也悉心訓練則民不私力而民之勇皆可用矣一經攺絃更張頓然攺觀氣象一新軍容彌盛小試於臺灣而中國不與之爭得遂其欲以去又以不能闢地引爲憾事乃於琉球顯其整軍經武開疆拓土之安謨焉而且於高麗則以兵脅之亦得遂其通商開埠之願其將相大臣皆受俄皇之錫銜以焜燿於隣國不可謂非一時之盛巳向者蕞爾一國不敢與四隣通一旦易轍攺轅居然有以自强而并不畏人之强且將有以制人之　不但有以制一强而并不難力制兩强嘻何興之速也嘗謂中國習氣專事虚文而或無實用然中國自知其弊在顧弱近　漸謀自强惟恐謀之不得爲天下笑故不敢先爲大言以欺人而但從實事以求是於臺灣一役甘於棄財而不肯輕試兵端於伊犁一役亦樂於成和而不肯遽開邊釁卽今日之中國而論各國之人亦有謂今之遠勝於昔者或稍稍出兵相抗亦未必至於動輒失利而中國則持之以重以爲與其以京觀爲榮不若以苞粲爲固卽使有以非禮相于者亦不妨逆來而順受之在知之者謂中國之愼重不知者則以爲中國之巽懦矣顧中國甘居巽懦之名而初不敢以虚聲詞喝者此則正中國之養晦待時自圖振作於將來也然而文告之辭或尚有病其華而少樸者故往往議中國之尚文而不尚質謂其有大言而無實用若日本則近來諸事皆取法乎泰西泰西之俗質而不文惟其實不惟其虚與以誠不與以僞凡其可以言者皆其可以行者也日本則而效之則其爲此言也當必内度諸巳外度諸人目無全牛胸有成竹故不禁奮袂攘腕發爲大言以爲國家一吐其豪雄之氣諺云有大言者必有大用日人或者有焉顧或者謂日本之水師固精已而其戰艦或不適於用識者憂之又以國債孔多他國或未之信國中行用鈔票現銀未必裕如卽其防守各口所需軍餉亦將以千萬計若欲再爲振作需餉當五倍於此日本雖富何竟有此鉅欵且其重臣大員雖曰肉食者未能遠謀亦豈皆胸如漆筩者旣見本國有此武備無所畏憚則日皇之長駕遠馭何以尚有不然之意以此不能無疑於其言然重臣大員或多自重其身家或更囿於迂執之見亦如中國之過於持重反致來巽懦之譏則亦何妨以炎炎之言自鳴其强盛言而果克踐也如天之福言而不克副也於已何尤卽有人從旁笑其大言之不慚者彼將曰軍志有之先聲有奪人之心吾將爲之先也吁日本何嘗無人哉古云外示弱者内必强内未盛者中必餒日人之言强矣盛矣兵法有虚者實之實者虚之日人不以虚爲實而以實爲實亦兵家之變着也海内之國有敢於輕覷日本者乎吾知筆陣所及有不僅横掃千人軍者則安得不肅然起敬曰日人之言勝於景延廣十萬横磨劍也噫 
[恭錄諭旨]  
　　正月二十一日奉上諭京察記名人員將次簡放完竣着内閣部院各衙門於京察一等未經記名各員内遴選才具優長者出具切實考語保送由吏部帶領引見欽此○二十二日奉上諭李鴻章奏神靈顯應請頒匾額等語直隸武强縣地方於光緒四五六年雨澤愆期經該處官民詣關帝廟城隍廟龍神廟虔申祈禱立沛甘霖農田轉歉爲豐實深寅感着南書房翰林恭書匾額各一方交李鴻章祇領敬謹懸挂該縣關帝廟城隍廟龍神廟以答神庥欽此○二十三日奉上諭李瀚章奏總兵積勞病故請旨賜卹一摺湖北鄖陽鎭總兵周有全於咸豐年間統帶水師分防蘄黄克復小池口九江等處保全樊城巨鎭在營二十餘年戰功甚著自簡授總兵後整頓營伍辦事亦能認眞兹以積勞病故殊堪憫惜周有全着照軍營立功後積勞病故例議卹並將事跡宣付國史舘准在立功省分建立專祠以彰忠藎該部知道欽此同日奉上諭湖北鄖陽鎭總兵員缺着龔繼昌補授欽此○二十四日奉上諭史念祖着來京另候簡用甘肅按察使着魏光燾補授欽此○二十七日太常寺題二月十五日祭關帝廟奉旨遣載敦行禮後殿遣明桂行禮欽此同日又題二月二十一日春分祭朝日壇奉旨遣隆懃行禮欽此○二十八日奉上諭前因京師入春以來雨雪稀少業經設壇祈禱親詣大高殿拈香並派惇親王奕誴等分詣時應宫等處拈香雖經得有微雪尚未膏澤普沾農田待澤尤殷朕心彌深焦盼允宜再 
 
 

Page 2

 
 
申虔禱以迓甘霖朕于二月初三日親詣大高殿拈香着仍派肅親王隆懃詣覺生寺拈香時應宫着仍派惇親王奕誴昭顯廟着仍派恭親王奕訢宣仁廟着派貝勒載瀅凝和廟着派鎭國公奕謨拈香仍派克勤郡王晉祺詣黑龍潭拈香所有大高殿覺生寺常川住宿並輪班住宿上香行禮仍着原泒王大臣等敬謹將事欽此同日奉旨寳廷補授内閣學士兼禮部侍郎銜欽此同日奉上諭御史萬培因奏考試官學漢教習日久弊生請查照成案於鄉會試薦卷内挑取一摺着禮部議奏欽此同日奉上諭前因李瀚章奏總兵周有全夙著戰功積勞病故請旨　卹當經降旨照軍營立功後積勞病故例議卹並將事跡宣付史舘准在立功省分建立專祠所請應否予諡未經允准兹據翰林院侍講張楷奏稱該故員濫膺異數請旨撤銷等語周有全從前尚有戰功業經加恩賜卹該侍講所請撤銷之處着毋庸議惟飾終令典原以彰忠藎而示來兹嗣後各該督撫遇有請卹人員須必核其功績卓著克孚衆論者方准奏懇恩施以昭愼重不得率行瀆請欽此同日奉上諭御史鍾孟鴻奏條陳廣東科塲積弊請飭申明定章及各直省鄉試進卷請再核議章程各摺片着禮部議奏欽此○二十九日奉上諭潯楙等奏添建昌西陵東配殿抱厦工程請擇吉開工一摺着欽天監於本年二月初旬選擇開工吉期先行知照餘着照所議辦理該部知道欽此同日奉上諭大學士左宗棠着管理兵部事務在軍機大臣上行走並着總理各國事務衙門行走欽此○二月初一日奉上諭曾聞荃着補授陜甘總督卽行來京陛見山西巡撫着衞榮光補授欽此同日奉上諭宗人府奏已革護軍統領載鶴所兼奉恩將軍應否存留請旨遵行一摺載鶴着准其仍留奉恩將軍欽此○初二日奉旨稽查廂白旂漢軍旂務着廷禧去欽此同日奉旨稽查正紅旂蒙古旂務着慶承去欽此 
[俄皇逝世續述]  
　　昨報載俄皇逝世一節兹閱西報知俄京有電音傳到駐上海之俄兵船云於禮拜日卽本月十四日下午兩點鐘俄皇在俄京閱操回蹕突遭開花炮擊中卽於是日三點半鐘逾五分薨逝云按俄皇諱阿里善豆第二生於西歴一千八百十八年四月念九日於一千八百五十五年三月初二日繼其叔踐阼在位二十六年考俄國一百五十年内其皇之被弑者於今已第三人今俄皇之被謀害亦巳第五次第一次於一千八百七十九年四月十四日在俄京爲洋鎗所擊第二次則於火車路下暗藏火藥焚其副車第三次於去年二月間在暖宫内埋藏火藥圖害第四次則中毒幾斃乃至第五次而遂罹其害矣以俄皇雄才大略頗著威名而乃未遂雄心遽遭毒手究未知其何以違衆志而速逆謀也 
[長崎多盜]  
　　本月十三日日本報載初五晚長崎地方有一乘凉避暑之處被盜或疑前有一細崽停歇恐係此人勾引夥盜卽往搜查竟將被搶各贓搜出隨將該細崽及其拼識之婦一同捉獲想當照例究辦也近來長崎官署中亦時有搶刦設胠篋之患則該處之捕務可想而知矣 
[侯相抵京]  
　　北藉利火船昨由天津回滬帶到京信知左侯相業己到京正月廿八九日陛見兩次侯相督師關隴計已十餘年沐雨櫛風頗形勞悴前數年削平回逆軍書旁午幾致寢饋難安卽現在辦理善後事宜或創或因亦無一不悉心籌度似此宣勞盡瘁方虞　力就衰乃聞侯相此次入都依然起居矍鑠從此明良喜起入賛黄扉俾朝夕備顧問之資國家奠苞桑之固是誠千載一時之盛也草野編氓額手頌之 
[縣試頭塲]  
　　本埠縣試日期巳登前報十五日考試頭塲莫邑尊臨敬業書院扃門考試闔邑與試童生共有二百四十八名靜候點名魚貫而入並無喧嘩擁擠諸弊試題附錄於左巳冠首題如琢如磨其斯之謂與已冠次題不報無道未冠首題而知來者未冠次題得一善通塲詩題賦得詩書敦宿好 
[開喪誌盛]  
　　江蘇候補道前上海縣葉顧之觀察之老太太於新正月初四日疾終滬寓今當六七之期開喪領帖大門外高搭孝棚并紥東西兩轅門裏外執事維備赴弔者車馬往來門前擁塞本埠道廳營縣及佐貳等官均往弔唁可謂生死俱榮矣據云於今日扶柩冋粤經營窀穸云 
[撞車賠洋]  
　　邇來野鷄馬車肇衅層見疉出幾於無日無之其撞傷行人碰壞小車東洋車殊爲指不勝屈總宜另籌善章方妥前日朱紹昌沈永生所駕之馬車同過法界浦灘對面馳駛適因旁有東洋車緊靠避讓不及以致沈車碰壞朱車車邊大爲受損沈車雖亦略　尚無妨碍故同入捕房請斷捕頭斷沈賠朱洋三元沈當時不認故捕頭着令到公堂候斷昨日兩人一同投案各訴緣由沈又稱情願賠償問官着令照賠完結 
[串詐重懲]  
　　法公堂據巡捕房解到互控扭交一起人計兩男一女請訊經翁太守研問先據孫松盛供稱嘉定縣人在法馬路雙鳳樓茶館相近開設鮮肉店因租界章程馬路上不准遺溺故昨晚初更時到對門高第里小解甫經進弄卽有一人拽我衣服口稱託尋生意尚未回答黑暗之中又出一人閉上總門同將我扭進屋内諦視係男女兩人被剥去皮馬褂一件搜去身畔大小洋六元復用菜刀將我髮　割下平空遭此誣陷心實不甘求爲懲辦又據趙阿狗稱是羅店鎭人向背洋貨包販賣此婦係在鄉閒所娶現住高第里昨晚赴戱舘尋友回家見孫松盛臥於牀上當與理論孫自知理屈將馬褂脱下抵押香燭賠禮之資我憤恨不堪故用剪刀剪去伊髮辮語至此翁太守卽詰其回家時見孫松盛臥於床上則汝妻安在髮辮在何處剪下房屋共有幾間與孫松盛本相認識　趙阿狗答稱髮辮是在房中剪去我回家則妻與孫同臥於床房屋祇一間前半作坐起後作臥房至孫松盛則從不相識亦求訊究太守詢之該婦據供是張沈氏太守卽駁以趙阿狗是爾何人答稱丈夫官謂何得又稱張姓沈氏尚未回答趙阿狗稱該氏係夫亡再嫁前夫姓張翁太守又問該婦究竟因何起釁卽孫某　汝何不喊 
 
 

Page 3

 
 
呌鄰居據供孫到家已非一次喊亦不去昨晚又到我家我令彼速去遲則夫卽回來不肯干休詎正在說時夫巳歸家遂致爭扭翁太守得供後知是串同訛詐隨斷謂爾等旣是夫婦何得並無生婚媒証卽使攺適亦當攺姓况張沈氏曾供孫某來非一次設果有姦乃是和姦明是串詐無耻已極飭將趙阿狗重責八十板枷一个目張沈氏亦掌頰八十下帶案之馬褂給孫松盛領去并申斥釋放 
[小竊彚誌]  
　　法公堂據捕房解到竊犯張阿祥一名并嗶嘰棉被一條布鞋一雙請訊失主胡德興技案稱駕蘆墟船爲業以舶在紫來街口城河昨晚被竊該竊張阿祥則供認行竊而布鞋尚穿在足上旋着當堂脱下飭責五十板以儆又解到積賊陳渭仁係巡街捕并黎明時在途拘住人贓並獲失主婦人金陸氏投訴稱夫金蘭亭現今出門家中小兒患痧痘以致失於照顧被撬大門偷去木匣一隻内藏臀票及零星衣服今知被拘是以投案請領陳渭仁供稱年二十一歳杭州人作機坊生意尋覔長兄到此因短少盤用不得已而犯竊求從寛典太守飭將該竊重責八十板又福建人汪安祥竊外國短衫三件蠟燭兩包由捕拿獲解訊并聲明此衣卽巡捕頭之物託衣店修理被竊者　太守飭將該竊責五十板又巡捕在浦灘碼頭上見一人手携烟葉一大紥盤知竊物卽行解訊據稱名王阿四見烟葉散放碼頭偶爾抬取官謂此係人家所曬何得自行拾取亦飭責五十板又法捕見一人掮板門一扇盤知從西鄉法華窮來解案詰問據供名姚木金向作轎班因無生意偶爾行竊官亦飭責五十板其板門留大自鳴鐘捕房候失主具報說明式樣相符卽准領去其餘贓物着各失主領回 
[限繳身價]  
　　鴇阻從良一案經陳太守飭姣許金鳳知照陳咸亭卽陳貴亭投案并傳到開富貴堂蔣鳳祥之妻蔣馮氏集訊許金鳳申訴前情陳貴亭供與許金鳳相識已有一載餘計用洋蚨四百元光景今伊立志委身但我無甚積蓄而鴇索身價甚鉅勢難成就故伊投案喊寃求賜判斷蔣馮氏供價賣許金鳳時疉被加價約費錢五百餘緡前日由陳客奬坐馬車是以所有金飾盡行簪戴豈知乘機投控其金飾約值洋六七百元有單呈閱伊欲從良我無不允但假出局之名串成此計實與誑騙無異太守得供謂陳貴亭旣欲娶妓而被鴇阻住何不自行投案呈控或妓遣抱聲訴本府無不准詞提斷因何借出局喊寃今被訴捲逃謂爲情同誑騙汝等實有不合之處陳答稱若使捲逃豈反令妓前來投案尚求明察太守又問妓拔眞欲嫁陳乎答稱眞願太守怒謂陳貴亭旣欲娶妓豈容如此作爲今鴇所控追之金飾身價甚　着備洋千元始准領妓陳及許金鳳再四求恩太守飭將許金鳳仍交官媒陳貴亭交保措辦洋蚨限十日爲則逾限將該妓另行官賣擇配或者自行調處又諭蔣馮氏設有人來理說汝當酌量遷就至千元之說想難如數該鴇叩謝四退按妓女從良官無不准酌斷身價有限無如邇來時有以從良控鴇經斷後旋自立門户者情殊可惡設或眞係從良而如是辦理未免太過矣 
[判减繳欠]  
　　相士倪德豐扭朱月如至英公堂喊寃聲稱妻周鳳寳被朱誘人德彩堂爲妓現得尋見故先扭朱　案請賜究辦周鳳寳及鴇婦周王氏傭婦張氏王氏等均投案由陳太守庭訊倪申訴前因并稱妻氏心變業與朱等串供求恩　斷朱供周鳳寳係游妓院始認並無誘拐情事周鳳寳供向在大脚桂芳所開之妓院爲妓拚識倪德豐受累不淺今被逼勒復入德彩堂伊自行送我進院曾向張氏借洋百元除稍辦衣飾外皆倪取去今忽扭朱妄稱誘拐其實圖賴張氏之洋然張氏係傭婦我實不忍賴之周王氏供張氏荐周鳳寳到我處確無帶擋洋蚨云張氏供倪與周鳳實同囑我荐周爲妓被借去洋百元此洋係我向王氏轉借者王氏供同太守問借洋有無憑據答稱無據太守謂無據礙難准理該氏等哭求追還周鳳寳堅稱借過洋百元是實陳太守隨令倪與周鳳寳減還張氏洋五十元押合繳洋再行核斷朱月如周王氏等釋去 
[光緒七年正月二十一日京報全錄]  
　　宫門抄○上諭一道錄前○缺單○雲督劉等奏請暫停分發摺○陜督左奏奏報銷善後各經費數目片○又奏請補知州摺○又奏請註銷知縣處分片○又奏請暫緩道員引見片○正月二十一日户部通政司詹事府廂黄旗值日無引見○睿王等由西陵回京請安○全佑假滿請安○全中堂謝管户部三庫恩○恩燾玉山盛啓各謝賞姿　秩大臣恩○劻貝勒請假五日○掌儀司奏二十三日祭奉先殿濂公行禮○關防衙門奏初一日大光明殿拜表瀅貝勒行禮○召見軍機○○光緒七年正月分缺單知府江西臨江海霈丁知縣直隷淶水熊祖詒近州同安徽夀州林甘源故毫州趙雲慶丁縣丞湖南沅陵錫濤升典史廣西義寍楊廷樾近○○雲貴總督臣劉長佑雲南巡撫臣杜瑞聨跪奏爲雲南候補試用人員壅滯請旨暫停分發以冀疏通恭摺仰祈聖鑒事竊查仕途品雜難期政事之修明求治清流宜亟疏通乎壅滯滇省現在候補試用道府兩班共三十餘員同知直隷州提舉通判共將百員知州知縣共百餘員佐貳雜職共將四百員是道府以至未入流合計已將七百員目下禀到者猶復接踵而至卽在他省視之爲　已盈若以滇中額缺道府同通州縣除去應行請旨之道府八缺連部選併計共只九十七缺佐貳雜職連鹽務十七缺選調併計亦共只一百三十八缺而各班候補人數增多數倍地方瘠苦差使無多需次省垣諸物翔貴其間固窮者勢不免於飢寒而躁進者則妄事鑚營未遂其心必致横生怨謗實於用人行政大有關係前因滇省餉項支絀在於各省開局勸捐雖明知分發日多然旣思設法招徠若獨不准其捐指來省似於人情未順於將有碍滇捐且恐各省捐輸亦因之减色現自上年停捐以後計已年餘報捐在前者已早已分别到省其在後者亦卽可望洋而止攺發别省不必拘定一隅况現准部咨滇省補缺章程規復舊例是以後按資序補縱卽此時到省亦仍補署無期臣等與藩臬兩司公同商酌欲圖整頓吏治必先設法疏通擬照江蘇等省成案除正途卽用大挑及舘班議叙京員截取各項例應簽分人員仍　舊辦理外所有捐納勞績指省凡未經分發騐看之道府以至未入流曁鹽務各官概行暫停分發三年惟滇南僻居邊徼逈非别省情形兵燹之餘地皆糜爛餘匪散練所在猶多凡任邊要之區必得兼諳戎事烟瘴之地尤期歴久能勝故隨營日久身經艱險熟練情形人員最爲難得以後凡由勞績如有應行奏留各員應 
 
 

Page 4

 
 
仍請照常辦理並以前保留尚未赴部各員亦請仍准隨時咨送騐看引見來省補用庶熟手得資臂助而壅滯藉以疏通據藩司升泰臬司李德莪會詳前來相應仰懇天恩俯准勅部除例應簽分各項正途及由勞績經本省保留各員外所有捐納勞績指省道府以至未入流曁鹽務各項候補試用人員一律暫停分發雲南三年屆滿再由臣等看察情形奏明辦理所有雲南候補人員壅滯暫請停止分發緣由　合詞恭摺具陳伏乞皇太后皇上聖鑒訓示謹奏軍機大臣奉旨吏部知道欽此○○左宗棠片再生財之道不外開源節流甘省地方素稱瘠苦然織皮之利紀於禹貢且土厚水深五金並産臣度隴以來隨地訪察竊謂流已無可再節而源尚可開者斯亦善後之一端也光緒四年飭滬局採運委員胡光墉延訪德國織呢開河鑿井淘金師匠帶購機器來蘭藉資練習曾於奏陳新疆善後事宜案内聲明在案上年機器師匠先就關内試辦於省城南關外盖造繡呢機器局一所委道員張宗翰楊銘濬總兵賴長經理其事本年夏間各項機器到齊尅期開辦現在呢已織成多疋雖尚不如外洋之精緻大致已有可觀從此日求精密不難嫓美共設洋機二十架現開織六架餘俟藝徒習熟乃可按機分派織造開齊後通計每年可成呢六七千疋甘省羊毛價值尚廉數年之後不但可以收本銀而西陲剏此利源於地方不無裨益其河渠工程先從涇河試辦去秋於平凉設局委署平凉縣知縣廖溥明經理開辦以來渠工已成四十餘里河工巳開成三百五十餘丈惟涇河多石據德國開河師匠禀稱尚有取石接土機器已飭胡光墉購買俟其運到挖取如果用力少而成功多自當不惜工本以竟其事至若淘金開井機器太小上年試辦一二處不甚得力比將洋匠米海厘藍兹泗等遣歸西寍甘凉一帶産金之地現仍招集商民開採以收地利總之欲善其事必先利其器而招洋匠購機器以織呢開河事屬始剏一切用欵固不能以常例拘也除淘金機器價銀由胡光墉捐購外總計購買織呢開河掘井價值並照章入口完税等項湘銀一十一萬八千八百三十二兩零並由德運滬由滬運鄂再由鄂遞運到甘甸險及水陸運費共湘平銀七萬二千九百七十五兩零起造局屋洋匠通事委員司事各項薪糧局費製辦器具共湘平銀一十一萬三百五兩零皆係實用實銷亦無例案可循臣宗棠現奉旨北上所有動用購買機噐招募師匠包險運脚設局開辦各經費合無　懇天恩　准歸入本年九月以前軍需案内一併開單報部以昭核實謹附片陳明伏乞聖鑒訓示施行謹奏軍機大臣奉旨着照所請該衙門知道欽此○○太子太保大學士陜甘總督二等恪靖侯加一等輕車都尉臣左宗棠跪奏爲揀員請補要缺知州以重地方恭摺仰祈聖鑒事竊據署甘肅布政使楊昌濬賀察使吏念祖會詳稱竊照甘肅靜寍州知州程履豐升補涇州直隷州知州奉准部覆坐光緒五年閏三月初十日行文按甘肅照限减半扣算二十八日應於四月初七日到省作爲開缺日期業已截缺所遺靜寍州知州係冲煩難三項要缺自應揀選調補查吏部則例内開州縣應調缺出俱令於現任人員内揀選調補如無合例堪調之員始准以候補人員題補如候補無人亦准於應升人員内揀選題升又前奉吏部變通章程内開勞績保舉以升階補用如係曾經驗看分發到省續經保升捐升人員遇有缺出准酌量題署升署俟接准部覆併案給咨送部又雲貴甘肅升調補缺變通辦理知縣要缺一項初任候補並揀發委用以及到省在後各員均准通融揀選題　其試用人員無論正佐各官如遇要缺一併准其請補各等語今靜寍州知州係調缺對品應調之員隨於本班應補人員内逐加遴選人地皆不相宜惟查有勞績歸候補班儘先補用知州朱銑年三十五歳江蘇金匱縣人由監生遵籌餉事例報捐通判指省分發甘肅試用並加鹽　舉升銜光緒二年九月赴部引見十二月初十日經欽派王大臣騐放率旨通判朱銑着照例發往甘肅試用欽此領照赴甘光緒四年二月二十八日到省缴照於攻克達畈城等處案内經臣奏保請免補本班以知州仍留原省歸候補班儘先補用嗣經試看年滿甄别以煩缺知州留省補用在案該司等查該員朱銑年富才明辦事勤幹以之請補靜寍州知州實堪勝任人地亦極相宜核與變通章程相符會詳呈請具盡前來臣查該員朱銖年力强壯敏幹有爲兹請補靜寍州知州洵堪勝任合無仰懇天恩俯念要缺需員准　勞績歸候補班儘先補用知州朱銑補授靜寍州知州以期於地方有裨如蒙兪允俟奉准部覆給咨送部引見仍俟試署年滿如果稱職另請實授該員並無　罰案伴合併聲明諭恭摺具奏伏乞皇太后皇上聖鑒訓示施行謹奏軍機大臣奉旨史部議奏欽此○○左宗棠片再臣前奏調已革鹽提舉銜湖北崇陽縣知縣祝應燾由浙江原籍召募熟習養蠶種桑工匠六十名並帶桑秧蠶種及各項噐具西來試辦蠶織局務期廣　利於西陲業於本年四月十七日拜發辦理新疆善後事宜大略情形摺内陳明五月初八日臣行抵哈密祝應燾繳呈哈密吐魯番庫車阿克蘇各局　取新絲親加查騐色曰質細與中土無殊詢據浙匠命稱此地之桑較浙産葉大汁厚實爲宜蠶惜到此時節已過養蠶無多　祝應燾復收買吐魯番庫車阿克蘇土繭其質薄色黄取絲不及浙桑之半近祝專丁呈騐線絲綢縀　胥與浙線差同若多參用浙桑飼蠶取絲則料本可節更用由浙購移之種如法浴蠶取繭繰絲上株則與浙線無殊久之浙利移於西北種人爭售銷路必暢民可使富劉　棠後飭祝應燾赴西四城設局教習一面飭上海採運局再購浙産桑秧並多購蠶種以期推行盡利竊謂甘肅新疆要務無逾於此惟祝應燾因前在湖北崇陽縣任内　鄉民爭木一案經湖廣督臣奏叅革職永不叙用臣以其事本因公並非貪酷私罪上年奏請開復經部議覆奉旨賞給原銜該員感戴皇仁並蒙湔雪圖報方殷應在試辦蠶絲漸著成効合無仰懇天恩飭部將祝應所得承不叙用處分註銷俾得盡心教習以竟全功謹附片具陳伏乞聖鑒訓示施行謹奏軍機大臣奉旨祝應燾着准具註銷永不叙用處分嗣後不得援以爲例該部知道欽此○○左宗棠片再調補甘肅西寍道鄧承偉甘凉道鐵珊前准部覆該二員一併送部引見查鄧承偉卸護西寍辦事大臣篆務已由臣給咨飭令北上惟甘凉爲省西大道轉運軍需粮餉查禁鶯粟及地方屯墾畜牧事務均關緊要現在該道鐵　才具敏幹任事實心而於杳拔罌粟散布種羊勸種棉桑諸要務尤極力經營已覩成効未便遽易生手合無仰懇天恩俯准將甘凉道鐵珊暫行展限俟辦理善後諸務就緒再行送部引見以符定例之處出自逾恪鴻施謹附片具陳伏乞聖鑒訓示謹奏軍機大臣奉旨着照所請吏部知道欽此 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
