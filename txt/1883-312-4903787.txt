# 1883 - 312 - 4903787

 

Page 1

 
 
[叅議告白] [  點石齋主人啓]  
　　古今圖　集成早經購到惟日後關印就現在之屋舍機器均不數敷用是以本齋於隣近處新近賤得曠地將卽另建印　館並偵　外洋速購機器多　一俟屋宇　　機器　到立卽開工有願附股者務祈迅來預定此布 
[防法論]  
　　昨述港報所登信息謂現在法兵之駐河内者甚形疲弱倘黑旗往攻勢必全軍覆没因言法人如果再遭大敗必遷怒於中國緣法人初攻越南人心本末齊一若屢次敗衂則恥辱實甚卽前此不與攻越之議者亦莫不含憤誓雪此仇云云本館以該報所言綜核前後法越情事及目前法人所以尋釁於中國者因知爲此說者具有深謀遠見非比旁觀擬議之空談也蓋法人前者總以越南非中朝潘屬法國欲收越南全土自有自主之權不勞中國過問爲辭自李傳相回津之後所議亦旣中罷方謂中國果不敢與聞越南之事自此任所欲爲雖黑旗勇銳耐戰究係孤立無援之軍地利卽有可憑而三宣疆界不過全越十分之一二法人以八九謀一二兵精械利志在必得久之黑旗終非我敵無非遷延數月多縻軍餉而已此法人意計中之事故悉銳盡精與黑旂决死戰於七月十三也不謂再經大敗劉軍且愈見其多其器械之精利亦復大非前日之比於是法人默忖以爲初與劉軍交綏乃李威利輕敵深入致爲所算此次謀定後戰量敵慮勝大異驕兵且水陸並攻軍容之盛士氣之倍必非劉永福孤立之軍所能抵禦乃亦至於敗績豈非中國之隂爲之助哉中國欲認越南爲藩屬而法人不許其認此法人之可以爲主者若法不許中國而中國不服明固不便於棄好暗實不難於爲援此又中國之可以自主者然前旣以强詞奪理者力與之爭今亦何妨以捕風捉影者顯加之罪中國並無隂助黑旗之事卽使信誓且旦而法人决不肯信以爲不居助之之名已有助之之實黑旗所用之鎗礮何自而來黑旗所統之滇省散勇何因而至明明中國之助黑旗巳有確據執此相詰雖百喙奚辨哉目前去七月十三日之敗巳有兩月餘矣中法交涉但舉此事以詰問中國不白受其咎法人必不釋其疑越中消息皆言黑旗現在退居内地扼守險要堅壁不出而法人志在復仇自波滑辭職之後新統領到越並不聞整軍經武銳意攻擊僅傳間電傳法京請增兵來越及創造可裝可卸宜於行駛内河之船以備直入紅河攻打南岸之說在黑旗固偃旗息鼓而法人亦好整以暇並不汲汲焉以復讐爲事以故屯駐河内之法兵如此疲弱此何意耶竊謂法兵一再大敗雖由地利亦因天時入秋以來苦熱减退而南方温和無層冰積雪之候法人蓋欲於冬令大舉故日前預備一切聊示黑旂以間耳黑旂老成持重當此法兵單弱之時度不輕出偏師以攻河内然爲中國計則無論現在黑旗再勝法人與俟法兵布置齊集决一死戰而後勝之而法之遷怒於中國而嫁禍於中國固可操劵而待也夫法人本意欲謀滇邊之地利也滇邊地利不可必得而紅河兩岸金銀各礦非法人有之而誰有者觀其與中國商定地界必欲全佔紅河兩岸意亦顯然矣不能滅黑旗卽不能得紅河故欲中國與之黑旗一日不滅雖得越南法人一日不安故并欲中國招安而處置之其所以要中國者無非爲利而今則議巳不合利無可牟然則其謀越南者將徒費五百萬佛郎克而不之取償乎取償於越南而越南無有也此後增兵縻餉數或倍蓰十百於前而得此千餘里瘠土旣允保護自必按約行事設戍置官在在需費卽使平日之用可以就越取之而欲償還前後之兵餉殊覺茫然無措然則其所注意者非中國而何哉中國素以持盈保泰爲心重於用兵而輕於償費鈞衡之見久爲外邦所知假令法人再敗遷怒於中國之助劉而移師東向無論中國主戰之議本不能决而目前通商各務方在日新月盛海口大局各國商民皆有關繫不願戰而願和竊恐此時雖欲力主戰事而苦於無從下手彼居中調停者有不勸中國償費息兵者哉噫法人之謀狡矣 
[恭錄諭旨]  
　　九月十七日奉上諭前據雲南糧儲道前詹事府右賛善劉海鰲奏叅前吉林將軍銘安貪濫恣横聲名惡劣及啓秀查辦代爲彌縫各節常諭令崇綺確查具奏兹據奏稱遵旨查明據實覆陳並民人郭繼光控告王紹元一案請交吉林將軍核辦各摺片此案巳革知府劉光煜前在吉林奉派查辦燒鍋酒税及錢當等行厘捐輒收受商人饋送謝儀錢文合銀七千兩之多情節較重着照所擬杖一百流三千里照例依限追繳完贓後發往軍台効力贖罪通判劉維楨州同朱文卿府經歴王謙各因事收受饋送謝儀着一併革職知縣李宴卿於劉光煜等辦理税厘輒代各商請訐迭次承辦謝儀實屬有玷官箴着卽行革職縣丞趙維藩卽趙健邦因事請託收受謝儀着卽行革職並着直隷總督飭屬嚴拿解交吉林將軍訊辦銘安於劉光煜等實犯贓私失於覺察着交部議處啓秀被叅各情旣據樂綺查明均無其事卽着毋庸置議餘着照所議辦理該部知道欽此○十八日奉上諭御史謝謙亨奏民堤官修請飭照官堤例一律保固等語着工部議奏欽此同日奉旨錦州副都統著維慶調補正紅旗漢軍副都統着伊崇阿補授欽此○十九日奉上諭卞寳第潘鼎新奏特叅文理不通之知縣請旨降補一摺湖南桑植縣知縣郭倫候補知縣廖爲繪經卞寳第親傳考試文理不通均着以府經歴縣丞歸部銓選以肅官當欽此同日奉上諭倉塲衙門順天府奏請撥通州粥廠賑米一摺通州王恕園等處設廠放粥本年該州一帶地方被水成災貧民衆多着加恩賞給粟米二千石卽由通倉支給分撥王恕園等處散放以惠窮黎餘着照所議辦理該部知道欽此 
[英國消息]  
　　前報載英國水師兵官朗君經中國聘爲水師副將兹閱英國新聞紙云設或中法實有交兵之事則英國當召朗君回國給以半俸每年英金一百八十二磅云 
[放炮傷人]  
　　香港西字報云香港水師提督之鐵中船停泊港中月之十七日有印度王登舟拜會該水師提督接談數刻而别該船聲炮致送乃放至第九砲砲忽自燃遂將華水手一臂燬壞急將該水手送至醫船療治蓋水師中以船爲醫院也查其致禍之由則緣裝藥入炮前炮餘燼未息正在塞口之際而火藥突燃以致肇禍現在提督尚欲查問此事也 
[美員赴日]  
　　前報述美國駐津及駐烟台之兩領事官來滬一節兹悉兩美員均於前日坐三菱公司輪船借 
 
 

Page 2

 
 
往東洋不知有何要公也 
[失愼彚記]  
　　杭垣上城之望仙橋河下有懋昌油行開張巳久各處油行僅市青桐菜荳等油而該行則兼售桕油棧中屯積不少本月二十日六點鐘後行中忽然失火一時桕油盡着火勢冲天而起延入内棧所藏之青桐菜荳等油一經着火滿屋皆燃行中諸人逃命不及無暇他顧且油簍更易引火霎時間大放光明幾與魚膏照夜彷彿一時水龍奔集兼以洋龍之力激水如雨百道齊飛而杯水車薪無濟於事幸該行四面盡屬圍墻不致延及隣里然該行則僅存一片焦土矣猶憶數年前望仙橋大街火災當時有人謡言云見一紅衣小兒往來墻上走至油行門前忽然不見然其時油行並不遭災故人皆以爲無稽之談不意遲至今日仍應其言所謂天定非人事也又上城薦橋大街有某店中亦遭失慎烟焰直冲屋頂隣近各店見之驚呼爭先奔救不料該店將大門緊守誓不肯開衆隣在外大譟有欲破扉而入者忽聞店中高聲傳語云刻下時勢不好搶火賊多故不敢輕啓也衆隣聞之憤然各散至次早該店方開門懸牌四隣忿然齊起曰汝欲在此開店則我等皆當關門奉讓現在事已數日而該店尚閉門靜待聞託該叚紳董出爲調處然非安鄰謝罪恐不能了結也傳聞該店于失火之時衆夥爭先撲救得滅急將燒焦之板壁門檻盡行折去以滅痕跡故衆隣打門遂以惡聲相向也然而其言則太激直矣 
[鎭江近事]  
　　二十一日早一划船由瓜洲裝菜渡江販客五人駛至中流船忽滲漏水幾平艙船主及客高聲呼救勢將沉没幸有過路船駛近將菜販五人及船主夫婦次第救起船與菜載沉載浮順流而去旋被京口巡汀救生紅船看見追上客船與之婉懇願出大錢六千文酬勞將救起之七人邀過紅船鼇到救生局請賞查萬家巷内某姓每逢大江中撈救一人出錢二千文酬謝故紅船雖出六千文尚有餘利可沾也○日來生意清淡各業莫不虧本中秋後倒閉店家不知凡幾如祥太布莊聞倒一萬四千有零前日大石街之義源恒大錢莊亦倒約虧七萬七千餘兩該莊開巳十餘年素號殷實一旦閉歇則市面可想見矣○湘中某君報捐知縣分發江左前日乘輪船至京口因與某軍門有世誼擬順道進謁除隨身行李外有三大衣箱輪船抵岸時已入夜適有棧夥上船攬客某乃携僕登岸將箱交付棧夥乃棧夥挑兩箱先行尚餘一箱存在艙内及夥再來則箱巳化爲烏有計除現銀三百餘兩外尚有部照一帋某聞信怒極將與棧夥拚命旋經報明巡捕地甲托爲代查不識能珠還合浦否也 
[癸未科武會試題名錄]  
　　楊廷弼河南周選清直隷劉占魁直隷陳熾昌廣東沈兆樑江蘇趙疇光四川陳振龍山東吳國棟廣東劉文豹直隷楊元慶直隷劉瑞芳山東周英桂直隷黄鍾麟直隷高鳳翔山西萬飛龍直隷戴九經直隷喬熾昌直隷孫延邦山東馬鎭山直隷楊芸田直隷李如淵陜西張殿元直隷劉永吉直隷潘從福甘肅李慶學山東丁定清湖北伊昌阿正藍張夢麟福建閻其俊湖南胡萬春直隷羅龍驤廣東錢廣西直隷趙錫榮廣東張宴清直隷徐厚光四川韓烈彪廣東王長澐直隷聞開甲四川方以衡廣東王翰臣四川田培林湖北柏繼宗雲南嚴廷中福建闕廷華福建黄賛恩福建徐品銓福建劉化彪直隷于金城山東嚴宗和湖南高夀祺廣東周正鴻湖南孫永照直隷羅夀崇廣東文慶驤黄漢劉鸞鑄廣東閻定寳湖南徐人熊江蘇侯起龍江南謝永恩正藍周國梁甘肅吳繼芳廣東劉德章河南劉棟材福建盖啓玉福建劉開山江南李升廷湖南許炳霖廣東廖振鈞安徽黄必清廣東黎經邦廣東杜榆芬廣東徐俊江西羅開甲雲南湯元揆浙江陳翬翔江西應鳳儀浙江楊柳春江西周觀光浙江蕭鴻昌安徽馮楚臣浙江陳步鰲浙江增凱正藍張錫錦浙江涂鎭邦浙江康金玉山西白迎禧山西翁焕章山東張濟慶山東盖出英河南丁鎭東山東馬振虎江南丁殿英山東伊什布正紅李慕堂山東戴君德湖南賀鸞翔湖南王保廷四川李逢春陜西沙魁元奉天熊際飛四川浦同慶江蘇潘廣需廂藍張鳳華江蘇陳汝玉江蘇馬九標江西羅邦彦陜西沈逢賓江蘇鍾英才江西善積正白張貴和江西辛賜洪江西吳殿颺安徽唐開奇雲南王仙璋安徽何瑞清廣西郭錦堂安徽林夀春廣西李洲山西殷培浴山西趙國鈞貴州趙秉衡貴州李振鐸安徽劉蔚山西周廷甲安徽王陞雲南柯遇春湖北李玉麟湖北金學田四川徐厚培四川林捷元福建朱行鶴山西 
　　本科武會試於九月十五日放榜會元楊廷弼本館卽於十八日得信錄在十九日申報内昨由京師友人寄到題名全錄計是科護雋者共一百三十一名雖題名帋字蹟模糊大半俗體擬議頗費心力然大致要無訛誤合亟照登如右[  本館附識]  
[鄂省官報]  
　　初六日代理荆州府恒琛赴任同日藩憲牌示監利縣分鹽巡檢准補之張瀛蘭赴任署咸豐縣劉夀椿十二日赴任署鄖縣典史王書昌同日謝委署漢陽縣仁義巡檢方爲霖已到漢暫住公館將次接印同日漢陽沌口巡檢熊聿修禀辭赴任黄安縣缺委補用縣張錫夀署理候補道吳恩桂告病假回籍十三日撫中衡樊禀知兩院兼署撫右游擊任事前武昌府陳仲藕太尊建侯起服到省九月十四日禀兩院謝行知奏留過班安陸縣典史王之棟遠安縣典史路步衢俱准補赴任孝感縣典史缺以興山縣典史周樸調署 
[蘭溪電報開局]  
　　聞蘭溪至各處電報現已接通懌於二十二日開報云 
[揚州消息]  
　　十四日徐凝缺口兩門外之大柴棚爲匪人縱火焚燒致傷數命已列前報詎十六日南門外又燒去一大柴棚並六小棚計柴共約四萬担傷人四名柴行主連名哭禀於官官卽籖差恊保訪緝並出賞格然至今尚未得指名也○新城宗姓嫁女於旌德戴姓子兩家皆小康子女皆父母所鍾愛故喜事極其愼重本月初九日吉期喜輿到門甫揭香簾新人乃出跪於中庭渾身發戰面色青紫不能言語大衆驚絶卽爲扶進洞房延醫調治並請僧道禳解迄無一騐延至三日母家從權舁回乃一入家門笑逐顔開脱然無累問其病自亦不知但覺下轎時一陣風雨昏昏不覺耳於是招婿來亦復含羞如新婦狀及再送歸夫家病如故因有疑其犯花煞者有疑宅中有怪者有謂隂人作魘勝術以害之者紛紛不一其翁姑於日内將賃他宅以居之或卽令贅於岳家而議猶未定云○城東嚴家橋大河距東門十二里今夏連綿大雨東岸有幾處坍卸田畝廬墓多付東流幾於高岸爲谷慘難盡述居民間有死者或云有猪婆龍作崇衆皆切齒於是黠者設計趁風雨大作時以毒藥煮猪肉十餘塊選精於水性者投諸亂流卽順水上岸次日忽於下游華家淼地方浮起一猪婆龍長約丈許猪首尾龍角魚鱗爪如牛而軟口大如箕周身青紫七孔含血衆知爲毒肉所斃酬神相慶云 
[船户病斃]  
　　電線被竊案内之船户莊阿發船夥金阿榮等前經英公堂會審後管押捕房十七日莊金兩犯忽然患病捕頭飭捕送至仁濟醫館診治詎莊阿發昨早八點鐘時病斃經該圖地保石友祥報縣請騐矣 
 
 

Page 3

 
 
[撈獲屍身]  
　　前日傍晚時虹口頭壩河内有年約三十餘歳之男屍身穿藍布長衫元色布馬甲藍布褲白襪雙樑布鞋新剃頭經巡街捕報明捕房捕頭立飭該圖地保報保安堂收殮埋葬插標待認又二十三日黄昏時楊樹浦人姚海和之子永貞年二十四歳向當小工是日因代奚姓至下海浦撑載舊船板赴裏虹橋前面永貞與兩小工立於板上撑駕行將近岸祗存兩人永貞早己失足落河直至前日在裏虹橋北首屍身浮起始得撈獲由親友勸令獘姓出洋棺殮云 
[英界公堂瑣案]  
　　昨晨巡捕解送各竊案　兩起係爲夥自盜者一爲裱畫店夥徐順發進店甫經第六日竊已裱未裝之各畫軸十餘幅逃逸店東吳文泉因此皆主顧送來之物急須追尋始見其人而復在寄存之所照數起獲一係鄔阿增開設之洗衣作被作夥江阿要竊衣被二十餘件及至尋獲當作十票共得錢十千零五十文亦因贓皆主顧交洗急須歸還祗得先自取贖陳太守會同美國哲繙譯質訊各該店夥均以被欠辛工暫時取物抵錢應用等詞飾供隨各判押一个月以警並有在英國人處傭工之王小弟竊其東人時辰表兩隻各連金練一條戒指三隻先以表一隻往厚興押店押錢該押店夥因近來收押洋貨表件曾經巡捕房旬探囑令知照遂騙其押錢無幾不如同往兠消正欲找尋包探康阿順路遇曾充探夥之葉月泉先搜其身畔竟將前贓一併搜出及至交與康阿順照原報失贓尚少金練一條捕頭訊之王小弟承認寔有金練被葉日泉收去傳同葉月泉則稱並未見過因之一併解送公堂陳太守逐一查訊各供如前哲繙譯原擬先請究斷當因陳太守追詰探夥葉月泉據稱實未另有金練見面是必搜見各贓而遭扳害惟質之賊犯仍稱實被搜去是以失主必欲追齊所少之金練再行領贓隨奉諭仍交巡捕房帶回查緝聽候會同英國賈副領事定斷云再前兩日有王阿生因竊婦女之衣包而經巡捕解審原祗斷押半月殊不料其送案時因贓由賊犯携帶竟於途次抽出三件交圖竊同送之鄭阿順藏纒腰身及至分别究斷給領因各管押公堂而由公堂捕役搜獲知照捕房傳主訊明實係少領搜之原贓昨復解案回明質審俯首無詞陳太守遂判將原斷半月之王阿生加改管押兩个月鄭阿順故押一月以示　儆 
[法界公堂瑣案]  
　　朱東夀控吳少亭卽顧五誘賭一案屢經列報昨日捕房將兩顧解案據法包探嚴頌眉禀稱前日奉諭帶同顧前往清河里據伊指定一處入内問訊有燒飯人答稱主人未歸待其回歸時當爲傳述直至今日未見人來翁太守詰之顧二據供實是排行第二號稱鴻軒顧四現在鎭江箱子内有洋五十元立刻可以交到餘洋請俟交保出外限三日向親友處措借太守謂洋旣在箱當卽繳案何得延挨求保出外能交多少答稱儘多儘繳太守隨謂顧五以顧二願交之洋乃從鎭江帶來者爾此間所贏之洋究竟藏在何處若從實說派人取來卽可釋出顧五稱贏洋實已用散太守謂何以前次上堂說在李芝卿處總之洋元斷不能少一個顧五仍無確供太守又詰顧二箱子在何處答稱在新橋相近之王大有家可以取到太守准着法包探帶領至該處能將洋元繳到卽將顧二交與王家若無洋元則向顧五嚴比云○法租界大成烟店倒避一案已登前報昨據西菸同業金道記等十三家聨名具禀粘單呈稱被大成虧欠共銀二百十餘兩洋五十餘元錢一百三十四千有零另有收租人稱本月房租計洋三十二元未收請爲道究等情法包探將點見生財裝修單一帋呈案翁太守閱竟問周某如何走逸包探答稱周因有病先往金陵其店夥則託稱探親卽一去不返太守着將所有物件先行估價以憑攤派而烟業人等又稱此等物件若拍賣則得價無幾可否招盤如有人承頂則略覺便宜太守准如所請但必須先行知照捕房會同估值法包探稱聞周某尚欠人會洋五百數十元尚有借人私債總計亦有五百數十元太守着各欠户暫退○婦人陳蔡氏訴稱在八仙橋開設牛行長子陳坤林年已二十七歳習成衣業不遵教訓動輒打人昨日在家又與我爭氣欲責罰之反將我手揑住意欲回打故鳴捕解案請辦太守問其家有幾子牛行中何人經手答稱尚有次子行中有夫弟在彼管理無奈懦弱太甚故坤林不懼胞叔太守詰之陳坤林如何不遵母訓若大年紀如此不習好究竟因何事起釁答稱因與母同在午餐爭吃菜蔬起見求恕初次太守又詰之陳蔡氏可是初次挺撞否答稱時常如此太守判將陳坤林責一百板并着該氏偕同夫弟至捕房看責○前報載法巡捕解送在途走失之徐永才自稱父亡母醮具伯父不能容留出錢四百文倩人送到上海等情翁太守着將徐永才暫行安置普育堂内詎徐永才實係董家渡傅啓福薙頭店内之學徒該店主失去學徒後倩人四處找尋嗣閱本報見有此事因赴公堂具訴翁太守詰明來歴着護勇往堂中領出昨日當堂詢徐永才傅是何人答稱是師父太守謂爾非懼打逃出耶隨謂傅啓福人家子弟不可任意毒打諄飭再三着爲領去旋攄傅稱伊本有原荐人在擬交其帶去云○昨據捕房解到陳在卿請訊據稱在西馬路新橋南首開設招牌店翁太守詰其所爲何事旋有原告馬松泉李正榮上堂稱向習玉器生意又有張麒三稱爲粥店倌因陳在卿允薦該三人到自來水行每人須先付洋數元交執因於八月十八日馬出洋四元李出洋二元張出過洋三元現在巳逾一月生意不成索還前欵又無着落是以扭控到案翁太守詰陳自來水行能做主否答稱並非荐伊等生意本擬與伊等拚做將水包下轉爲銷售說定伊等湊洋十元豈料伊等湊不足數而我店中又因生意虧折以致將洋用去所買水桶扁担等當由我承認出店中票子與伊等無奈伊等不要翁太守謂自已店中票何可作准現但問爾洋元如何還法答稱且待生意稍佳卽爲歸欵太守謂好自在話着交保限三日還洋如到期不還當以誆騙論○江北婦人朱高氏經其夫朱大順攙扶上堂遞禀稱身懷六甲被周三等打傷以致見紅等情而朱大順自稱做皮匠因不在家中不知如何被毆翁太守詰之解案者一稱周吉璠卽周三爲洗帽者一稱高永林卽高小拉東洋車者外面又走進一婦稱周劉氏係周三妻也旋據高永林稱皮匠囑我將周劉氏騙到江北我不肯從翁太守謂不肯聽從卽屬無事爾來何爲高稱因周妻將情說與周三知道故周三來尋我對質旋據周三稱在外做生意不能常在家内劉氏前曾逃走尋回今聞此言能不寒心總須根究太守詰之朱大順則稱從無此言乃高永林播弄向在雙鳳樓吃茶講理出外被打我亦受傷太守謂爾曾說不在家不知底細今忽受傷究竟係在何處朱大順又說不出太守謂爾等五人均是不安本分之人極應責懲今姑從寛但朱高氏有孕在身如果有傷當送縣騐傷爾等之意如何朱大順稱願自行調治太守謂不必裝腔一并叱退○原告張阿渭同妻張盛氏及姪張彩林稱有同宗張順科借去英洋十元未還而張彩林會項内又墊出洋六元張彩林係首會尚應收轉洋兩元總計洋十八元向索不還且敢行兇張順科與其婦金寳將張盛氏打傷曾投捕房控告并將破衣呈騐遞禀呈案翁太守閱禀之下詰問張順科有是項否據張稱實名順福借項已還會項祗少洋兩元須九十兩月應出伊等無端尋事將妻打在泥濘中汚衣呈騐翁太守詔張順科實屬刁猾巳極可知金寳乃楊寳林之妻去年夏秋之間楊與爾爭開烟店將金寳佔去嗣經公堂斷定着楊領妻回去好爲管束今又在何處如何娶回何人作主金寳尚嘵嘵置辨太守大怒着先將洋元理還男婦一併交保卽日清楚明晨禀覆 
[畫潤助賑]  
　　烏程陳君蓮伯精繪事人物花卉飛禽走獸兹聞直隷山東水災待賑願照原定潤格减半助賑五十件先以潤資交辦賑公所掣取收條并畵件送至後馬路如意里二弄第一家五日取件不悮原潤格列左堂幅四尺二員五尺三員六尺五員八尺八員丈疋十二元丈二疋十六員屏幅每條照上减半琴條照四尺屏减半楨幅加半扇面册頁每張半員手卷每尺半員帳顔二員以上均照格减半水墨再减半雙鈎不畵 
 
 

Page 4

 
 
[昇茂莊經收九月廿二日輪船桶捐第一次清單]  
　　江天船英洋三員四開五個錢三百零六江表船英洋二員錢六百文江寛船英洋十員四開一個八開三個錢二千四百念文海琛艙英洋廿五員花洋九員四開五个八開三個錢十千文惇信船英洋三元四開三個錢三百五十文北京船英洋廿二員四開一個錢一千七百廿六文以上六船共收英洋六十五員内銅洋一員花洋九員四開十五个八開六個錢十五千四百零二文如數解交金州礦務局賑捐公所 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年九月十五日京報全錄]  
　　宫門抄○上諭兩道錄前○發抄旨八道○御史光奏特叅知縣片○豫撫鹿奏爲籌捐賑銀數目片○陜督譚奏爲請旨遵行摺○又奏請　遊擊摺○又奏對調都司摺○楚督卞奏委署總兵片○鄂撫彭奏請旌表片○陜督譚奏道員到省飭赴新任片○署浙臬豐奏恭報援篆日期摺子○九月十五日户部通政司詹事府廂白旂值日無引見○景善假滿請安○成惠彈厭覆俞○莊王續假十日○内閣奏派騐放之王大臣派出豫土瑞聨崇禮陳蘭彬○兵部奏派磨勘之大臣派出崑岡徐用儀洪鈞○召見軍機靈中堂○發抄張樹聲等奏請將完繳交代等欵之已革通判邱仁洵開復奉旨着照所請該部知道欽此又審明恩平縣民梁濚厚酒醉傷死親母吳氏案定擬奉旨刑部知道欽此○又解山東河工銀兩奉旨知道了欽此○謙禧奏請將素行不謹之佐領貴文暫行革訊不能約束兵丁之協佐塔興阿等摘頂奉旨着照所請該部知道欽此○希元奏出征存營官兵名數奉旨知道了欽此○彭玉麟奏江西德化縣先賢宋臣周惇頤之墓修理工竣致祭請給與守墓奉祀生奉旨禮部查明辦理欽此○喜昌奏造報用過薪乾米銀並解存餘饟銀奉旨該部知道欽此○又交卸庫倫辦事大臣印務起程日期奉旨知道了欽此○○光熙片再臣聞安徽宿松縣知縣雷恩棠性情貪劣嗜好尤深隨帶親屬家丁數十人賄賂公行置民瘼於不顧宿邑素鮮盜刼比歳以來江楚齋會各匪乘虚入境搶刦之案層見迭出民以告者概置不問凡有案件不論是非率行嚴刑恐嚇詣索規費自數百千下至數千巨細無遺有佃户毆已　圖賴田主者該縣明得其情旋因贓未入手反將田主責懲刁劣生監率領災民男婦横行訛索經紳耆等禀請彈壓該縣置若罔圖尤有甚者上年蛟水爲患報災者紛紛具禀該縣方公然率其子弟家丁當堂開徵追呼有如湯火縲絏逮及士紳及奉諭旨豁兔而所收冬漕已逾數千緡矣其他貪劣之政不堪枚舉民怨沸騰道路以目　宿邑早罹兵燹更值災荒凋敝餘生深堪憫惻似此貪劣之員久於其任民其何以爲生臣聞該邑官京師者僉授家書率以民在倒懸爲慮該邑會試十子來京衆口一辭似非無據相應請旨飭下安徽撫臣據實奏叅以儆官邪而全民命是否有當謹附片具陳伏乞聖鑒謹奏○○鹿傳霖片再前因山東水災頗重需欵孔亟經布政使成孚在護撫任内倡捐銀一千兩前署藩司降調按察使豫山惻念舊治捐銀三千兩署臬司河陜汝道賈致恩捐銀一千兩開歸陳許道陳彝捐銀二千兩陳州府知府吳重熹南陽府知府鞠捷昌光州直隷州知州楊修田皆籍隷山東關懷桑梓各捐銀五百兩吳重熹又募捐銀五百兩八旂奉直會館公捐銀一千兩共集銀一萬兩赶解東省當經成孚附片奏明在案嗣收河南學政臣馮文蔚捐東賑銀五百兩又勸集紳商客民彚捐銀五千五百三十兩兹順天水災已陳明先借撥銀一萬兩匯交順天府尹臣周家楣收用再爲湊捐還欵現由臣捐銀一千兩成孚續捐銀一千兩豫山續捐銀一千兩賈致恩續捐銀五百兩陳彝續捐銀一千兩均交公所總收分解因念山東待賑尤急又續解銀五千兩一面廣爲激勸盡力招徠容俟捐有成數再行奏報臣與學臣司道等竊念此次直東被災較廣民間轉徙流離深堪憫惻方恨力薄不能多爲籌濟以廣皇仁所有臣等捐資不敢仰邀議叙謹將續解山東賑銀及捐集數目合併附片陳明伏乞聖鑒謹奏軍機大臣奉旨覽欽此○○頭品頂戴陜甘總督臣譚鍾麟跪奏爲道員歴俸期滿送部引見所遺道缺應否照例揀員對調請旨遵行恭摺仰祈聖鑒事竊查向例甘肅鎭迪道作爲三年俸滿之缺至俸滿時於内地道員内揀選對調鎭迪道俟接任之員協辦半年後再回内地之任其未到任之先内地道缺揀員先行署理久經遵辦在案兹查鎭迪道福裕於光緒二年三月補授甘肅鎭迪道員缺到任後經前督臣左宗棠委署安肅道四年三月奉旨署理西寍辦事大臣五年閏三月交卸七月初四日到鎭迪道本任七年三月兼署烏魯木齊領隊大臣因監修城工砲臺出力經臣恭鏜保以邊俸期滿後送部引見奉旨着照所請該部知道欽此該道自到任起扣至八年六月初四日三年俸滿詳經臣錦棠委候補道陳本善接着道篆並加考咨會臣鍾麟給咨赴部臣查軍興後甘肅鎭迪道對調之舉未曾照例辦理兹該道福裕在邊三年公事認眞其才識宏達爲衆所推重此次俸滿引見後如何加恩錄用之處伏聽聖裁惟鎭迪道一缺福裕旣不回本任或另行簡放或由内地揀員對調自應請旨遵行如照向例辦理惟有寍夏道耆彬年强才裕辦事結實堪與鎭迪道福裕互相對調合併罄明除由臣發給該道咨文赴部引見外謹會同督辦新疆軍務大臣通政使臣劉錦棠烏魯木齊都統臣恭鏜合詞繕摺具奏伏乞皇太后皇上聖鑒訓示謹奏軍機大臣奉旨吏部議奏欽此○○頭品頂戴陜甘總督臣譚鍾麟跪奏爲揀員請補要缺遊擊以裨營伍恭摺仰祈聖鑒事竊臣據寍夏鎭總兵陶世貴禀稱廣武營遊擊龔炳嵐革職遺缺該處係東西通衢要道亟須精勤練達之員以資治理查有留陜甘儘先補用總兵吳安仁堪以借補造具履歴清册呈請核辦前來臣維廣武營設處衝途一切稽查彈壓最關緊要查留陜甘儘先補用總兵吳安仁年力强健營務熟嫻以之借補洵　勝任合無仰懇天恩俯准以吳安仁借補廣武營遊擊如蒙兪允應請勅部先給署札俟紡務告竣再行給咨赴部引見以符定制除該員履歴清册隨摺送部外謹會同陜西両原提督臣雷　綰合詞恭摺具陳伏乞皇太后皇上聖鑒訓示再甘省變通兵制案内改設裁移各官弁碍　遽行照辦業經奏明並咨兵部查照在案所有廣武營遊擊員缺仍循舊制請補合併聲明謹奏軍機大臣奉旨兵部議奏欽此○○頭品頂戴陜甘總督臣譚鍾麟跪奏爲揀員對調要缺都司恭摺仰祈聖鑒事竊據肅州鎭總兵官陳紹濂呈稱查借補肅州城守營都司路林籍隷肅州例　　避呈請揀員對調前來臣查有陜甘督標中營都司寗貴籍隷臯蘭亦應廻避堪以調補肅州城守營都司所遺督標中營都司員缺卽以都司路林調補人地相宜與例亦合如蒙兪允應請飭部换給該員等升署扎付俟防務一律告蕆再行給咨赴部引見以符定制除查取該員等履歴清册另咨送部外謹曾同甘肅提督臣周達武合詞恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○卞寳第片再湖北宜昌鎭總兵崔福泰因病出缺所遺總兵篆務自應先行委員接署以重職守查有提督銜記名總兵現署湖廣督標中軍副將湖南衡州協副將馬朝龍守潔政勤治軍嚴肅堪以署理其所遺署缺查有來鄂領咨赴部准卄湖南永順協副將汪迎順曾任湖南撫標中軍叅將辦事勤能營務熟悉應請暫緩給咨赴部引見署理臣標中軍副將藉資譬助臣爲擇人整頓營伍起見除分飭遵照外謹會同湖北提督臣程文炳附片具陳伏乞聖鑒訓示謹奏軍機大臣奉旨知道了欽此○○彭祖賢片再據運司銜湖北儘先補用道葉含章等禀稱同鄉已故節婦陳張氏十七歳適四川南充縣儒童陳吉祥爲妻十八歳夫故矢志守節孝事翁姑光緒五年盡出所蓄以捐晉賑子鴻文援例以州同分發湖北該氏旋卽病殁計年五十七歳守節四十年該員等誼屬梓桑見聞旣確不忍聽其湮没開造事寳清册由署崇陽縣知縣羅湘出具日結禀請附奏前來臣查四川南充縣已故節婦陳張氏性秉坤貞身持節義代夫盡職茹茶而志勵卅年教子成名輸粟而澤流三晉並光彤史宜籲恩綸除册結咨送禮部曁四川督臣查照外理合會同署湖廣總督臣卞寳第湖北學政臣高釗中附片具陳伏乞聖鑒訓示施行謹奏軍機大臣奉旨着准其旌表禮部知道欽此○○譚鍾麟片再新授鞏秦階道姚恊賛現巳到省繳憑應卽飭赴新任以專責成除札飭遵照外謹附片陳明伏乞聖鑒謹奏軍機大臣奉旨知道了欽此○○一品頂戴署理浙江按察使片嘉湖道奴才　紳泰跪奏爲恭報奴才署理臭篆任事日期叩謝天恩仰祈聖鑒事竊奴才於光緒九年七月十五日奉撫臣檄委署理浙江臬司篆務僅於七月二十五日准前按察使臣陳寳箴委員齎送印信文卷前來奴才當卽恭設杳案望闕叩頭謝恩衹領任事伏恩奴才蒙古世僕知識庸愚由中書供職樞垣迭荷隆施洊升郎中仰邀京察一等蒙恩簡　浙江杭嘉湖道前此頑攝鹺篆正切悚惶兹復奏署斯篆撫衷循省兢惕彌深伏查浙江爲繁庶之區臬司爲刑名之匯凡詰奸除暴察吏安民在在均關緊要如奴才自慚愚昧深懼弗勝惟有力矢勤愼遇事禀商撫臣認眞經理糞仰酬高厚鴻慈於萬一所有奴才接署臬司日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此 
 
