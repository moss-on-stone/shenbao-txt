# 1899 - 342 - 4909580

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕來舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感推冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽刺目難以翻閲復商放大字體改托本局用大號新字排印廣延名宿悉心校對方輿紀要三月間早已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封而後有二林齋校本庶不誤購仍存上海文瑞樓蘇州緑蔭堂蕪湖河南文苑山房均可購取二林齋褒出股票請君憑票找洋向經售處取書 
[論中國亟宜儲備將材]  
　　古人有言曰將在謀而不在勇夫將豈真無取乎勇哉蓋必智勇兼全而後能坐握軍符默操勝算然而難言之矣古之統兵者或文或武本無定章自三代下文武分爲兩途文人遂不知武事唐時各鎮節度由軍中推舉故方鎮皆桀驁不馴卒至叛亂相尋傾覆社稷後世知其失而仍不能斟酌盡善故宋太祖以杯酒釋石守信等兵權而其後靖康之世内無良將至於汴京不守南宋反其道則稍稍足以自立矣然張韓劉岳皆起自行伍雖當時深賴其力究不可爲常制明時則督師多用文臣於戎事旣非素習一旦授以三軍重任每致覆餗貽譏其中如熊廷弼孫傳廷等縱能折衝禦侮振作有爲而成見自持文武不睦往往因而致敗史閣部督師淮揚而四鎮跋扈明社以墟我朝以神武定天下遇有軍事必以文職大員爲統帥而一切武臣皆歸節制自開國至今遵守弗失用以平青海征回疆功業爛然彪炳史册雖由廟謨之運用獨神而實則立法先盡美善也咸豐中葉赭宼披猖和張兩帥積不相能圍攻金陵日久不下未幾賊衆乘隙而出官軍大潰狼奔豕突蹂躪東南後賴曾文正曾忠襄諸名公戮力同心上下一體方得以次蕩平則甚矣將帥之貴乎得人也夫運籌决策任之文臣而執鋭披堅端賴武士今自削平大憝以來已閲三十餘載曩時宿將大半周零其存者亦寥落若晨星而國步艱難外侮日亟朝廷知練兵爲當今急務諭令各省督撫籌餉招募改習洋操整飭戎行亦旣不遺餘力矣然有百萬之衆而無名將以統以其敗可立而待蓋將者軍士之司命國家之安危寄之民生之休戚繫之而顧可玩忽視之不爲未雨綢繆之計哉兩江總督劉峴帥有鑒於此深慨近日軍政廢弛多由標防統帶不諳紀律所致特於省垣創設練將學堂擇標下將弁年力强壯文理粗通者授以古今兵書戰策曁中外操法陣圖培植人材用意頗極深遠乃開辦甫歴三月遽被剛子良中堂商請裁撤時論惜之竊以爲目今中國各省督撫旣汲汲以整軍經武爲心則於將材尤宜隨時遴選昔來文端公見兵士潑水及數百步外卽擢爲大將勳臣爲國得人無處不精心鑒别今豈竟無其人哉誠得大帥以文端之心爲心就各營中認真挑選擇其材力過人者誘掖奬勸使人人樂於自奮復時加訓誨勉以臨事知懼好謀而成吾知罝兔人材有可操劵而得者至於以文臣督兵亦不必拘以資格苟有知兵之士或先令其參贊戎機察其果克勝任然後授以大權如是則將士雲蒸龍變事效馳驅安在不可收敵愾同仇之效昔人論爲將當求於智勇廉三者之中智以運謀勇以作氣廉以服人此三者缺一不可岳忠武謂文官不愛錢武將不惜死則天下太平僕則謂武將之惜死仍由於愛錢文臣旣愛錢未有不惜死二者相循若合一轍時至今日求一不愛錢之武臣已不可多得而顧謂苟得智勇之士廉與不廉可置弗論此則大失論將之本原矣 
[本館接奉電音]  
　　昨日午刻京師飛電傳來硃筆一道上諭二道敬謹譯登○十一月初十日奉 
硃筆許澤新轉補左春坊左中允吴郁生補授右春坊右中允欽此同日奉上諭長萃劉恩溥奏全漕告竣請將出力員弁奬勵一摺本年江蘇等省海運河運漕曰糧石先後抵通經長萃等督同坐糧廳等騐收完竣辦理均無貽誤長萃劉恩溥均著交部議叙所保出力文武各員均著該部議奏單四件併發另片奏試用縣丞朱文聲等請照原保分别給獎改奬等語著該部一併議奏餘依議欽此同日奉上諭廖壽恒著毋庸在軍機大臣上學習行走刑部尙書趙舒翹著在軍機大臣上學習行走欽此 
[英軍又敗]  
　　華歴本月初十日倫敦來電云初八日天明時英國大將格帶格氏統率軍士四千名迤邐至搭浪施華列西南境外開砲猛攻搭兵分三面禦之藥彈交飛其密如霰致傷英弁一十八員另有英弁若干員英兵數百名被搭兵所據格帶格氏知不能敵退三舍以避之 
[荷人謀叛]  
　　日本東京日日新聞登西貢所發電信云頃閲德京柏林某日報謂阿非利加洲南境好望角有荷蘭國屬地焉邇者旅居其地迤北之荷國屬民忽然謀叛揭竿斬木勢甚洶洶意者見搭浪施華列方與英人鏖兵故亦蠢然思動歟 
[俄艦赴韓]  
　　日本大阪每日新聞云東歴本月初旬某日有俄國軍艦名獨痕司誇以者帶同不知名之軍艦數艘鼓浪向高麗馬山浦進發説者謂俄國海軍省議定今歲所派東海艦遂於此處過冬以免寒冰膠滯並非别有深意存乎其間也 
[日重海軍]  
　　日本東京日日新聞云廣島縣境江田島海軍學校諸生學有成效日廷特簡有棲川宫威仁親王親詣校中擇吉東歴十二月十六日繕給卒業文憑親王旣承教令卽定期十四日由沼津乘淺間軍艦啓行隨行者爲侍從武員井上氏海軍大尉西氏觀此亦足見日人之重視海軍非同泛泛矣 
[印度奇荒]  
　　日本大阪每日新聞云英屬印度頻年饑饉餓殍載途英宫籌欵設工作塲招人做工作值以餬 
 
 

Page 2

 
 
其口一時入塲工者多至一百三十五萬八千人亦可見飢民之衆矣 
[法人殘暴]  
　　駐守廣州灣之法人與遂溪縣練勇鏖戰已登前日報章兹者香港循環日報載雷州友人來信有爲前報所未及者特再録之信中略謂十月十三日法國水師武弁督兵十餘名登岸巡緝適被江車村練勇所見號召衆人轟斃一畫二畫之法弁各一員并傷法兵數名餘人亦被圍入垓心無從突出法統帶知之卽令法兵百餘名持械來援得將被困之兵救去旣而復派二小輪船二杉板船載法兵六十名携有槍砲駛近中國廣玉兵艦時適雷瓊道周觀察曁武弁陳良傑因事在艦中致被法人連管駕官姚月樓以及差弁跟丁水手等人擄去並毁壞船中機器使不能行十四日又有法兵千餘名往攻麻章墟練勇竭力抵禦愈戰愈酣法兵無奈改攻赤坎墟良久亦不能取勝乃遷怒於黄略村外之陳村縱火焚之村中老幼婦女數百人死亡幾盡其强壯者出與狂鬥刃斃法兵數十名傷二百餘名十五日法人將姚管駕及差弁跟丁共五人釋回而仍留觀察曁陳弁當法兵大隊攻赤坎墟時屢放開花砲蹂躪村莊數十處轟斃土勇數百名擄去男婦數百人餘衆紛紛逃命赤坎墟巿爲之一空目下駐海口之法領事官移居海防不敢回署蓋恐土人誓不兩立不免遭意外之虞也 
[海軍籌費]  
　　香港循環日報云中國北洋海軍經費每年共收銀一百二十餘萬兩其中額支各欵如學堂費水雷營費砲臺費船塢費機器製造費以及新購之海天海圻海容海籌各快船海龍海犀各雷艇舊有之飛鷹通濟各雷艇練船共十三艘管帶等人月支薪糧公費以及修理器具歲共需銀一百餘萬兩加之養船銀五十餘萬兩實不敷銀五十餘萬兩現已由北洋大臣直隷總督裕壽帥奏請飭下計臣設法籌措矣 
[防務戒嚴]  
　　金陵訪事友人云月前兩江總督南洋大臣劉峴帥探聞時有意大利國兵艦游弋吴淞一帶深恐變生意外因電請長江水師提督黄芍巖宫保江南提督李壽亭軍門同詣省垣籌商防務旋議定軍門駐守吴淞宫保駐守江陰布置已極周密矣而峴帥軍籌帷幄不厭周詳近又通飭沿江沿海各處標防營主及明暗各砲臺統帥一律嚴密設防務使敵人無懈可擊東南半壁有此長城吾儕小人庶可高枕而臥矣 
[激勵戎行]  
　　金陵訪事友人云本月初旬某日督標中恊王幼山城守恊趙雲龍兩恊戎及統領親軍等旗正任山西大同鎮總兵劉華軒鎮軍假湘軍公所大設華筵遍請所部標防各營管帶帮帶哨弁什長讌飲觥籌交錯略分言情蓋以刻下外侮日迫防務戒嚴故假杯酒以冀激勵戎行俾得樂於效命也 
[中丞閲防]  
　　紹興訪事友來函云浙江海防經撫憲劉景韓中丞與督辦防剿事宜李健齋爵帥一再商酌現已布置周密鞏若長城中丞慎重海疆因再親臨閲視本月初三日辰刻自省起節東渡錢江至紹興寍波換坐兵輪船出鎮海口周歴各處然後至乍浦口登岸由内河回杭 
[委開商埠]  
　　金陵訪事友人云南洋大臣劉峴帥奏奉上諭准外洋各國在吴淞口設肆通商現當開辦之初工程浩大职應委員經理以專責成遂檄委總辦寗滬鐵路委員潘芸蓀觀察學祖兼辦吴淞開闢商埠事宜觀察奉委後於本月初四日親詣督銀謝委翌日卽禀辭到差 
[政重催科]  
　　九江訪事友人云本月某日署理德化縣應莘臣明府頒發告示一道其文曰爲明白曉諭赶完錢釋　濟要餉事照得本年入夏以後晴多雨少晚稻收成殊形减色業經禀奉府尊督同勘明除未經成災各鄉仍循往年舊例照章完納外請將楚城甘泉白鶴仁貴德化仙居南昌泰臨通津新民等鄉除應征下忙地丁屯餘等欵錢糧普請緩征十分之二五開摺通禀各憲核辦并於串票内蓋用緩二五徵七五六字紅戳飭櫃征收合亟明白出示曉諭爲此示仰該鄉軍民糧尸人等知悉爾等須知本年下忙錢糧减徵二成五分無非體恤民艱便各糧尸均沾輕减實惠得以易於措辦自示之後務各仰體朝廷緩賦深恩激發天良各將下忙未完地丁屯糧餘租各就户内額數七五折計算迅速備就制錢赶緊赴櫃完納掣串安業現在餉需萬緊迭奉札委嚴所此項緩剩應征七五成錢糧均係刻期待解應支之欵倘經减徵以後仍不掃數赶完則是不知緩急有負厚望本縣蒞任以來辦緩請振原寓撫字於催科旣十以力所能辦卽示以令在必行此等疲玩逋尸無所用其姑息惟有擇尤懲辦拘欠比追决不稍從寛貸勿謂言之不預不切也毋違持示 
[盜犯解蘇]  
　　姑蘇訪事友人云三年前常熟縣城内某銀樓被盜刦去數百金經前縣主朱大令秉成飭差在崇明縣境某鄉緝獲盜犯楊滿倉一名迭次研訊堅不供認現經上憲飭卽解省訊勘縣主楊大令因於本月初二日批飭差役民壯將楊犯解抵省垣上憲飭發長洲縣收禁候訊 
[羊城火警]  
　　廣州訪事友人云十月十五日午刻城西長壽里榕樹巷義隆燒料店不戒於火炎炎之勢上燭雲霄幸卽汲水狂噴不致延及鄰舍迨十七日清晨十五鋪某姓炒粉店樓上不知如何遺火濃烟縷縷由窓隙出對門某鋪中人見之大聲呼救是處地屬通衢巿廛鱗櫛諸鄰聞警卽舁水龍澆灌得以應手撲滅是日午刻上陳塘社後某白鴿票店忽又失火立時救熄僅燬房屋一間十八日城西十三鋪某銀飾店復稅視融之駕頃刻延及對鬥及左右鄰八家十九日午刻興隆街生隆猪油店慘遭火厄貨物悉付劫灰二十夜四更時城西天源街永和茶箱店又火是處有一更樓當火熾時更夫奮身躍下幸免於禍未幾更樓焦灼椽柱皆傾火遂竄至附近各店共燬十七八家噫何近日火警之多耶居家者可不慎諸 
[白門火警P ] 
　　金陵訪事友人云本月初一日天剛破曉水西門内行口大街許合興皮箱鋪主許某呼僕舉火煮茶僕睡眼朦矓遺火積薪中致肇火警及見勢已不可抑遏卽啓扉逃逸不知所之迨延燒第二進平房始經各水會水龍紛紛馳往救滅左右鄰免被池魚殃及亦云幸矣 
[潯郡官塲紀事]  
　　九江訪事友來函云东西建昌營遊擊調署九江中營遊擊劉合璧遊戎雙保近奉督撫憲檄調署理廣信營叅將遞遺九江中營遊擊由鎮憲札委本營守備陶奎臣守戎占護理○本月初二日黎明時德化縣應莘臣明府輕車减從馳赴江北一帶踏勘隄工旋於初四日回署○德化縣境各鄉今秋因旱魃爲虐年榖不登秋間經縣主應明府履勘災情禀請上憲將應徵錢糧分别蠲緩兹上憲又委劉香圃明府芳解銀二千兩來潯會同應明府邀集各鄉紳耆核實散放以濟亂黎○近日道憲因事赴省府尊又在考試之時縣主應明俯探恐宵小乘機竊發特會同保甲總巡鄭幼戟明府督率保甲委員盧文江王餘軒兩少尉及史把戎長發丁把戎受恩　　　　　　　　　　　　　　靖 
[皖省官塲紀事]  
　　安慶訪事友人來函云安徽青陽縣知縣鄭大令在任病故照章由上憲委員庖代旋於本月初三日藩轅牌示以補用知縣張文灝請補業經會詳具題矣○實授懷寗縣縣丞調署開順司巡檢畢二尹因病出缺本月某日藩憲湯方俾牌示以候補縣丞林之珍請補 
 
 
] 

Page 3

 
 
[洪都客述]  
　　南昌訪事友人云近者日本大學校理學士林君武及同文會中人松君永清歷揚子江一帶道出豫章與都人士詩酒往還猜嫌悉泯蓋風氣已變非若前此之拘墟自守不與外人通矣○保甲總局安太守廷桂以時屆隆冬火災易肇兼之宵小乘時竊發在在可虞因發出六言簡明告示俾民間思患預防其文曰諭爾居　知悉目下冬令時節須知省會地方各叚人烟稠密火燭旣有堪虞宵小尤易藏迹凡屬火爐烟竈隨時檢點毋忽如遇鼠竊狗偷公同捕擒恊力稍敢怠惰疎虞定卽差提枷責 
[監院謁客]  
　　本邑徐家匯南洋公學監院西人福開森君昨有要公命駕進城至道轅拜會余晉珊觀察觀察延八花廳茗談良久始握手言别 
[續登中官會訊引港船被搶安讞罰]  
　　又訊據王桂山供稱十三日路遇船上老大求領至南匯城内路中並未言及船上被搶之事又訊據鄉民周東林供稱二十四日正在水灘撈草此船老大囑代搬船上物件及偕徐阿妙去見有不知姓名之三人先在搬運所搬之物錨一練二篷二放在小船駁至泊在外面之吴淞度船其錨有兩齒約重六十斤從船尾吊下並末聞船上有被搶之事又傳訊徐阿妙所供與周東林相同并稱鐵錨係伊親自掮至小船重約六十斤其錨是否洋式抑係中國錨伊不得知惟錨底塞有木桿各人供畢費律師申辯云此案原告以爲鐵錨被搶船主被毆受傷致船擱淺而地方官不爲護送控請責令賠償本律師要駮者大旨有三一錨果被搶否二船主果曾被毆受傷否三地方官能護送否本律師請先言第一欵此錨據船主老大供十三日已被搶去而於二十四日雇周東林徐阿妙搬運此錨徐係鄉民初未見過所失之錨而其所説錨之式樣輕重何以與船上老大所供適相符合其實失事係屬天災惟船主職司駕駛不能不飾詞以掩耳目耳船主堅稱船上如有鐵錨决不致擱淺查船上本有三錨兩大一小已失其大者二卽有此小錨在船試問果能出險否第二欵查船主所供被土匪毆擊昏倒頭腎受傷等語先已詢據海關餉船船主來信謂船主上餉船時並未言及被刧及被毆受傷之事復據醫生函稱騐無傷痕等語如果被毆至受重傷豈肯不説更無不告知騐傷醫生之理船主自已尙不知受傷老大所供親見毆傷詎可憑信况旣稱當時多至百餘人圍擊老大豈能親見第三欵查條約内所載護送字樣係指客貨而言護者保護船上人性命也送者交送所救出之貨物也今船旣高擱淺灘船上之人可以上落自由何須保護並無貨物何從交送旣無須護送地保自可不必報官卽使報官亦復何益至若失事之船雖雇小輪船亦束手無策而謂地方官能爲出力我不信也况地方官得信後曾開淺灘并向洋行雇輪船冀拖帶出險所費不貲如此辦理自本律師觀之已爲至矣盡矣總之原告所控須有確據可憑否則應不准理費律師辯畢梯律師辯曰此案原告所控搶毆各情已有船上老大等供詞在此鑿鑿可據若錨木被搶船主未受重傷此船必可設法出險乃地方官臨時未能彈壓弭患無形事後又置諸不理不肯照料違約之咎究應誰歸况船上老大親見地保請爲報官地保何以隐匿不報如此重大緊要之案卽未報信地保亦必有所聞豈有不報官之理總之此船因鐵錨被搶以致擱淺而船主又因此船擱淺以致失業其受傷之處據醫云因年老難以愈治船主無端受此寃抑豈能不責令賠償兩造律師辯畢次日委員判曰此案本委等查得關鍵有五一此船是否因鐵錨被搶致擱淺灘二地方官聞報後曾否照約保護照料三船主曾否被毆受傷四船主受虧之處共有苦干王船主棄船不顧是否合理以上五欵本委等細加研訊查船主所控第一欵並無確據可憑第二欵地保海差聞信後並未親自上船照料不免疏忽第三欵參觀古柏醫生等供詞足見船主並未因被毆致受重傷其所控受傷之處未免言過其　老大所供尤不足憑信至第四五兩欵更應置諸無庸議之例此判 
[哀此惸獨]  
　　英搭事起英人死傷實多庽滬西商惻然憫之擬集巨貲以卹死事者之家屬刻已籌議定妥併欲盛設歌舞得資助之其間有真搭人有連者則擬相約輸捐以爲搭人撫卹之費云 
[移請恊緝]  
　　南瑞兵輪船第三司機人陳文孚之卷屬賃居吴淞口張華浜左近丁家宅上月二十九日之夜被匪徒十餘人明火執仗毁門而入劫去衣服首飾約值銀數百兩事後開單呈報寳山縣署縣主尹大令恐盜匪匿跡租界中因備文移咨法界讞員朱森庭明府請派探捕恊緝明府披閲來文卽於得日發落時諭令各包探留心偵緝 
[謹防火燭]  
　　上海縣藍雲峯大令以時交冬令民間火燭宜防特於昨日出示曉諭略謂凡柴間灶前最宜打掃清潔不得恃有保險稍存疎忽火油燈最易肇禍尤宜留心水缸隨時挑滿以防不虞似此諄諄誥誡可謂藻密慮周矣 
[劣勇宜懲]  
　　前日南巿張家弄彭連生之妻王氏偶在門前徒倚副中營親兵盧某向之調戯彭覩厥情狀忿不能平將盧扭住評論忽有盧同營之親兵多名蜂擁而至將彭攢毆盧卽乘間逸去彭不甘隐忍奔投二十三七鋪巡防局喊控局員邱友齡二尹詰悉前情飭地甲持函至副中營查問副中營管帶劉君諭候查明實在情形按軍法懲辦 
[劣差被控]  
　　英界大馬路怡如洋貨號司帳人周鑽琴前以盜用銀八千餘兩由號主韓雲生控諸公廨讞員翁笠漁直刺訊實口供判令押候折償了事周僅繳洋銀一千五百元賄通不法公差羊福卽楊阿寳串令曹曰義保出未幾曹具詞控韓吞没銀兩直刺正在飭提而韓又以曹係怡如號舊股東拆出多年帳目早已算清何得揑詞矇控確係楊役從中唆弄所致因之忿不能平指名具控按楊役卽前次直刺所謂姑念辦公勤慎免子斥革者乃竟怙惡不悛如故意者其所勤慎者在勤於舞文慎於婪索耶吁 
[情節離奇]  
　　粤婦梁姚氏生有一子前年由好彩作伐聘得同鄉人楊王氏之女爲媳餽送聘禮洋銀一百四十元至上月某日迎娶過門迨送入洞房新婦忽新郎　拒將新郎訴知梁姚氏向之根究始知彼係楊王氏家婢女曾與小主人有染致患惡瘡今被楊王氏矇混遣嫁至此深恐貽害於人故不敢與同衾枕梁姚氏聞之大怒卽邀同好彩向楊王氏評論曲直不料有馮瓊石者突出喝阻梁姚氏忿甚奔投英美租界公廨控訴讞員翁笠漁直刺准詞飭差提齊一干人前晚升堂研鞫梁姚氏與好彩投案申訴前情楊王氏供小婦人作此李代桃僵之事自知不合求恩公斷馮俯首無詞直刺判令楊王氏歸還梁姚氏聘禮洋銀一百四十元著原差將姓送交楊王氏領回調養各具遵斷切結存案備查餘人一併斥釋本館按此案情節離奇楊王氏旣將其女許字梁姚氏之子此次何以忽令婢女瓜代直刺旣已訊明情弊何以不責令將女交出貿然斷還聘金度意者其中尙有别情歟姑録之以質諸深知其事者 
[移請遞解]  
　　日前本邑甲總巡戴子邁明府移送行竊某姓毡帽之賊犯張阿狗至上海縣署因張犯係揚州府屬江都縣人請備文遞解回籍縣主藍雲峯大令准如所請飭經承備就公文於昨日派差押解就道 
[訂誤]  
　　昨報席珍待聘一則内瑞和洋行誤作福和怱促未及校出合卽更正於此 
[申報館恊振所經收山東河南江西皖北浙紹賑捐十一月初一日至十一月初十日止第三十次清單]  
十一月初一日　珍珠啣感免訟罰洋二十元席憶萱求内人病速愈洋二十元○初二日盛川林仁記來平陽氏洋八元海昌恊源來朱承福洋一元○初三日沈樹庭洋一元北街張鴻泰洋五角○初五日仙賓氏得子蒙諸友惠餽鈴儀移助洋六元銀鐲一雙兌見洋一元上角寓松篤行子祈保合家平安洋三元花洋二元○初七日戒滿齋洋十元○初九日奪昌仁來京口周先魁花洋一元無名氏銅洋八元二角感佑子洋十元○初十日安徽仙源無名氏洋一百元縐業公所銅洋五元松江汪恊源來朱子美求病速愈洋十元以上總共收洋一百九十元零九角花洋三元銅洋十三元二角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[行兇荷校]  
　　九江訪事友人云九江關道明華亭觀察以現屆興辦冬防深恐各局勇未能實力稽查特派親信家丁每夜潛蹤伺察某日行經八角由適某烟館中人因事爭閙各逞兇鋒家丁大聲呵斥烟館中人不知底藴反邀城内保甲分局李吕二巡勇前來問罪流氓張德銘陳世發復從而助之以致家丁大受挫折回署禀知觀察觀察大怒立傳德化縣應莘臣明府至轅諭令將一干人拘獲會同保甲總巡鄭幼戟明府悉心研訊重責數百下荷以巨枷 
[上海縣署瑣案]  
　　前者廣東潮州人黄阿三强姦女奴徐阿寳事法控諸法租界公廨經讞員朱森庭明府訊得確情移送到縣至前日阿寳之姊李徐氏投安禀稱小婦人現欲將胞妹領回蘇州不願在案下涉訟縣主藍雲峯大令倩襄讞委員吴明府提案略詰情由阿寳供稱被姦是實今胞姊欲領回蘇州求免訊究黄阿三供小的平日與阿寳同宿一房然並未强姦叩求超豁明府向之申斥曰卽此同宿一房已大不合遂將阿寳交其姊李徐氏領回黄阿三從寛開釋一重公案瓦解氷消黄真神通廣大矣哉○柯錫春王协生扭　張同升訛詐等情由吴明府提訊柯王同供小的等販魚爲業張同升强抽用錢情同訛詐叩求訊究張供小的抽捐是實明府察得兩造均非安分之徒判令將張笞責一百板柯王二人釋云○顧嘉美楊孝思控程順全誘佔孀婦經吴明府提訊顧供胞姊嫁與朱姓姊丈故後遺有田三十餘畝近被隣人程順全將胞姊姦佔吞没遺田父親斥之姊反顔不服以致氣忿身死求卽究懲楊供顧是小的之妻弟朱顧氏是小的之妻姊餘供相同明府判曰爾兩人均非朱姓縱所控非虚亦難訊斷須朱姓族人具控方予准理 
[上海巡局紀事]  
　　前晚更魚初躍時二十三七鋪巡防局員邱友齡二尹督率勇丁地甲巡緝南馬頭一帶行至某巷口見人往栅尙未下鍵因提栅夫顧小弟至輿前叱責二百板一百偷諭十二圖地保顧桂榮從速易人看守違于比責○滬南豐記棧船廠近有某號砲艇在彼修理某日失去繩索鐵練等件陳徐兩哨弁遂謁見二十三七鋪巡防局員盛雨村二尹請爲查緝二尹告以彼處地屬外灘應請馬路工程局員司徒貽芬司馬辦理○十六鋪巡防南局委員曾鴻森二尹自奉江海關道余晉珊觀察諭令嚴密稽查以戢匪類後卽飭十六鋪地甲赶緊將彼處裏街南叚各烟館造具清册限日呈案亦未始非保衛閭閻之道也 
[南巿捕房紀事] 　 
　　前日浦左四灶航船户曹瑞華因搭客姚王氏失去衣飾互相口角被巡街捕拘押捕房徫由管帮人周竹亭投捕房稱願保曹出外妥爲理處捕頭允之○昨日清晨徽寗馬頭舊船廠巡丁拘獲竊鐵賊張寳源解入捕房捕頭命押候解送工程局禀請會辦司徒貽芬司馬訊究 
[英美租界公堂瑣案]  
　　水巡捕何瑞福拘解巨棍張勝華卽張掌華到案禀稱此人係前已伏法之巨棍張桂卿所收羽黨糾衆横行無惡不作曾借端向美孚煤油棧中人訛詐一言不合遽放手槍以致悮斃同黨之人報經大老爺飭緝在案昨由小的拘獲爲特送請究懲張供小的耕田度日每當農隙時或當小工以圖餬口不敢爲非叩求明察讞員翁笠漁直刺商之梅繙譯著押候補提羽黨再行核辦○包探趙銀河解送皮松柏周福保周桂金到案禀稱伊等冐稱爛泥渡巡防局差役至天仙戯園門首向前曾犯竊之喬阿金勒索洋銀適爲小的查見是以拘送請究喬投案供稱小的雖曾犯案早已改過自新不料皮等竟敢藉端索詐幸由包探查見送案尙求恩鑒皮等同供小的等均在巡局當差不敢在外需索直刺謂爾等旣無公文又無信件且未投報捕房何昨貿然至租界中胡行妄作遂判令各責三百板枷號一月○五百七十七號華捕解送張金鰲到案禀稱此人誘拐陳和扣之妻經陳投訴捕房捕頭倩小的拘獲送請究懲陳投案請追張供小的並未誘拐陳妻突被誣陷叩求明察直刺著押候將陳妻交案○包探趙銀河解送竊賊王仁才到案禀稱此人竊取江永輪船搭客某甲所携小皮箱一口内儲洋銀十五元九角經小的拘獲向詰失主不能指出是以解案請訊王供小的係江西人偶犯不端尙求恩典直刺判責三百板遞解回籍○包探朱阿高禀稱流氓董阿二向夏德喜訛詐不遂攫取銀對時表一枚報捕後經小的拘獲送請究懲夏投案請究董供稱此表向夏借用並用攫取直刺判責三百板管押半年○包探徐榮珊解送竊賊朱順福到案禀稱此人竊取王佐亭家綢衣四件金耳環一對經小的緝獲人贓送請究辦王投案申訴前情朱認竊求恩直刺判責二百板管押一月贓給還失主 
[法租界捕房瑣案]  
　　法界公館馬路迤西四明公所左近小烟館主許子香與妻周氏反目事爲蟻媒之松江阿姐卽一張氏所知乘間誘周氏至會香里張吴氏所開野雞妓院爲娼周氏不願伺隙逃回王張氏遂偕張吴氏向索還身價洋銀十元因之口角被巡街捕拘入捕房前日讞員朱森庭明府訊知此案各有不合著押候分别枷責作日蒞捕房命提王張氏至案著枷號半個月期滿責釋張吴氏掌頰一百下罰洋銀十元詐子香責手心一百下許周氏掌頰一百下交本夫領回管束○去年十月流氓朱福生帮同蘇阿如將楊瑞生兩目挖去控經明府飭拿避匿無蹤兹因設攤誘賭被拘到案訊之供認前情不諱昨日明府著荷枷二個月期滿重責四百板送縣辦理○積竊徐阿大被包探拘獲解經明府訊供著枷號一個月期滿責釋○車夫顔柳紹不捐車照混入租界被巡街捕抱解至案明府著枷號一禮拜期滿責釋○偷兒鄧阿榮張桂山殷仙仲經包探拘獲解請明府訊供認竊不諱昨日命提到案著責鄧三百板張殷各二百板一并斥釋 
[美租界捕房紀事] 　 
　　昨午偷兒阿三混人外虹口某碼頭棧内竊取煤斤適爲某號巡捕所見拘入捕房捕頭令押候解送公堂禀請讞員翁笠漁直刺訊辦○昨晨甬人王阿土掩入裏虹口鄉民某姓家圖竊適被事主所見扭入捕房捕頭詰知行竊未成令押乞丐牢一宵從寛斥釋○昨日小工李阿才趙阿勝因會項糾葛在外虹口某小茶肆評論曲直一言不合各逞兇鋒旋互扭至捕房聲訴捕頭詰知事關錢債著自投公堂喊控○昨日賭徒某甲到北河南路某弄設攤誘賭適被某號巡街捕所見拘入捕房捕頭令押候解送公堂禀請訊辦 
[慈祥在抱]  
　　天寒木落瞬屆隆冬災民蜷伏於頽垣斷井間無衣無食何以卒歲此歴來辦振者所由於冬振尤洋意也頃敝所承莫釐梅柏山房鄭因五旬榮慶壽筵移助并求鈕太安人冥福交到振欵洋三十三元飛鴻閣來蘇垣俞嚴氏服仙方完　洋一百元武林隐名氏爲孫病逾還願洋五十元梁溪惠憲庭善士求病愈洋五十元當厄之施厥功甚偉九京含笑二豎潛蹤美意延年斯爲左劵矣[  上海六馬路仁濟善堂籌振公所施則敬等謹誌]  
[鼓腹而歌]  
　　萍浮絮逐傷哉潦倒之人飢泣寒啼苦矣票零之子敝所職司留養設法維持顧籌欵之無才聞褒名而有愧頻年食德祇賴紳商此日嚴寒幸多善士旣錢洋之疉惠復衣米之頻頒恩播貧民能無感激歟近日復蒙洋貨業振華堂助來食米五石當此貴若明珠之際而尤源源不絶不益見該業中樂善者多而滬上之以慈悲爲本者必當更有聞風樂助之人矣爲此除掣收據外相應録請登報以昭誠勸而銘大惠此啓[  滬北棲流公所司董謹啓]  
 [ 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十月二十九日京報全録]  
　　宫門抄○欽差大臣剛奏爲遵旨清釐歴年挪用廣東藩庫各欵謹籌切實辦法摺○黔撫王奏爲假期屇滿病仍未痊懇恩　　摺○十月二十九日工部鴻臚寺八旗兩翼值日無引見○齊齊哈爾恊領蘇隆阿穆精阿謝恩○翬毓鼎由籍回京請安○　京開復總管依桑阿謝恩○那公熙敬各請假十日○文熙續假十五日○孫金彪預備召見○召見軍機惲毓鼎蘇隆阿○○奴才剛毅跪奏爲遵旨清釐廣東藩謂歴年挪用各欵謹籌核實辦法恭摺仰祈聖鑒事竊奴才承准軍機大臣字寄光緒二十五年八月初三日奉上諭前據甘肅布政使岑春煊奏度支奇絀請飭清釐庫欵核實造報外銷收支數目各摺片據稱廣東歴年挪用庫欵積　八百三十餘萬未經報部者五百八十餘萬如查係實用應准作正開銷嗣後外銷欵項一律報部等語廣東地大物博出入各欵爲數甚繁嗣　外銷之欵應如何核實報部着剛毅悉心查核妥籌辦理據實具奏原摺清單著抄給閲看將此諭令知之等因欽此奴才遵卽札飭藩司丁體　等查明司庫歴年不敷欵項分别已經報部未經報部係挪何欵支用及外銷欵内歲入歲出各定數按欵分晰開單並抄發原摺去後嗣據該司等具詳呈報前來奴才督飭隨帶司員等澈底清查詳加覆核請爲皇太后皇上縷陳之查廣東藩庫從前地方官靖財賦充盈正　收支有條不紊自咸豐四年軍興以後地丁則徵解不前鹽課則商逃埠歇而海防軍需應用各欵急如星火不得不量爲通融先其所急始因　項不足挪用部雜之欵後並部雜不足挪及寄欵外欵動外欵以供正支並非挪正欵以濟外用計自咸豐五年前藩司江國霖任内起至光緒三十四年岑春煊任内止時閲四十四年官經三十六任總共不敷銀八百三十餘萬其挪欵之至鉅者如軍需海防善後經費共墊銀五百餘萬　平關京餉陜甘恊餉本省兵鑲武職養廉共墊銀三百餘萬其短收之至鉅者如地丁實徵八成每年民欠十餘萬歴年併計不下數百萬運庫　欠兵餉武廉三百餘萬假使地丁徵收足額運庫積欠全清善後局歸還原墊善後經費則落庫並無不足在當日通融挪墊本出一時權宜原　催收歸欵再行釐正請銷故時閲多年迄未按欵造報祗於遞年奏銷船庫時陳明在案此查明司庫正項不敷挪用部雜等欵之實在情形也　庫欵目甚繁有正欵有部欵部欵中有入春秋撥册者有不入撥册者正部之外復有各屬寄存候領候撥之欵有另項存儲聽候部撥之欵有物支久停遠年餘賸之欵並非正部之外卽係外銷更非現存之銀全不報部向來交盤具結係專指正項而言前後任移交庫銀則無論何欵悉　交接清楚故結報正項無存與移交現銀實存劃然分爲兩事并非碍於外銷遂以實存作爲無存隐匿不報岑春煊以庫中挪用未報部銀至　百餘萬移交庫存實銀又逾百萬遂疑外銷欵之多其實所挪之欵係歴數十年積累而成至庫存實銀又多係應支未支應解未解報部之欵外銷者甚屬寥寥此查明司庫外銷之情形也奴才惟司庫不敷一項地丁民欠旣屢經豁免鹽庫等欵又無從進償而支解之軍需等項早已　　報銷挪借之部欵迄未開除逹部以致銀雖挪用數尙虚存此時若不將借墊之銀就欵請銷從前之轇轕旣難以截清此後之收支卽無從核　似非慎重庫儲之道惟是欵至八百餘萬之鉅時閲四十餘年之久加以藩署檔案霉爛不全若令其逐一造册必至外銷舛錯遺漏合無仰懇天恩俯念廣東司庫歴年挪用各欵實爲借墊軍需兵餉京恊之用委非濫支准將自咸豐五年三月十九日前藩司江國霖到任起至光緒二十四年十一月十五日岑春煊卸任止共挪借部雜外銷等欵銀八百三十八萬二吉六百四十八兩零六分一釐九毫一絲四忽零一律就欵　銷已報部者歸入春秋撥册按欵開除未報部者由外開除其報部之欵向不入撥册者卽另付一册隨同撥册報部開除免其另造詳細清册　歸簡易經此次清釐之後一切司庫收支概令核實造報卽遇本欵不敷借支别欵亦應隨時報明寛旣往之愆正可杜將來之弊似於度支不無裨益至司庫外銷之欵除昔有今無者不計外現僅二十餘欵歲入銀十萬數千兩歲出亦十萬數千兩數屬無多尙非濫用且此等欵項或遇　方有事倉卒籌集以本省籌出之欵爲本省應辦之事勢難責其逐欵報部惟釐務善後兩局外銷欵項畇多業經奴才於籌饢案内按年提　　候撥用又原奏廣東州縣交代虧空極多一節查該省奉户部奏定章程自光緒十一年起新案交代依限造册結報其有徵存銀米未清者均　歴任藩司詳請參追計自光緒十年起至二十四年岑春煊任内止先後叅追一百六十九案共銀五十二萬零八百餘兩旋據各叅員陸續繳　十四萬九千五百餘兩核計未完尙鉅已飭令加緊追繳又原奏運庫出入欵項較藩庫尤爲冐濫一節查鹽課額徵銀六十餘萬另鹽斤加價十萬每年共銀七十餘萬外銷各項多係出自商捐每年約銀二十七萬餘兩多寡靡定以配鹽旺淡爲衡前運司英啓在任十餘年設法整頓商　踴躍運庫遂有積存現除各商備買常平倉鹽價及購槍枝籌銅本等頂外尙存銀六十餘萬實無二百餘萬之數故所欠藩庫兵餉等銀三百　萬仍屬無力籌還至鹽務差使多由商人禀請薪水經費出自商捐蘆包緝私廠向爲督署文安兼差督臣幕友候選同知藩燦循舊繼之前經　任撫臣鹿傳霖查覆在案隔省及丁憂人員充當鹽務差並非始於進益之且該員到平櫃局差後辦事認真釐餉起色未及一年禀准辭退亦無不合均可無庸置議除將藩庫現在外銷各欵開單進呈並飭令嗣後一切收支據實造報外所有清釐庫中歴年挪用各欵僅籌核實辦法緑由理合恭摺具陳伏乞皇太后皇上聖鑒訓示謹奏奉硃批著照所請户部知道單併發欽此○○頭品頂戴貴州巡撫臣　毓藻跪奏爲微臣假期屆滿病難速痊現值邊疆多事自揣病軀實難勝任叩懇天恩賞准開缺迅賜簡放以重疆寄恭摺仰祈聖鑒事竊臣體質素强計自通籍以來歷官中外三十餘年耐營辦事不以爲苦旣偶有疾病無不勉力支持從不措意前官粤省　受潮濕未　醫治後至山東藩司任内錮疾併發正擬懇請開缺適奉諱旋里調攝就痊光緒十九年服闋入都請安蒙恩補授四川　政使旋膺特簡擢升貴州巡撫感受硃知何敢稍躭安逸高厚難酬計自入黔会事以來夙夜兢兢惟思殫竭血忱力圖報稱適值廣四游匪倡亂黔境興義貞豐羅解荔波獨山等處皆賢與接壤籌防少不經意卽不免竄擾之虞上年又值川匪余棟臣滋事遵義銅仁桐梓正安一帶戒　黔中民氣異常浮動一聞有警人心惶惶非良將不足禦宼非良吏不能撫民凡設一防易一吏無不苦心籌畫省分又極貧弱專　各省恊濟　日時事艱難各省恊餉公牘私函屢催不應用欵日增來源日竭五中焦灼每至徹夜不眠嗣因清平苗匪田中和楊洪章等謀叛攻撲黄平雖　指授機宜隨卽撲滅而重安江地方適有匪徒乘亂以致春間肝鬱大作陡患目疾然精力尙可支持亦不敢冐昧請假入秋以後初患脾泄滿　請假調養卽可痊愈乃八月十八日以後復患疾火凝滯結胸醫者進以峻下之劑始漸輕减曾經續懇賞假迄今調治已將一月而元氣　耗肝脾大虧邪熱入於筋絡步履未能如語言亦覺蹇澀視此情形斷非旦夕所能速痊臣自揣病勢心急如焚倥䆠念黔省近日邊防多事若以病軀充位設有貽誤關侮非輕惟有叩懇天恩俯准開缺迅簡賢員來黔任事以重地方俾臣可回籍安心調理臣甫逾六旬當此時局多艱决不敢遽忘圖報倘蒙福庇醫治獲瘳卽當趨詣闕廷叩求賞給差使則感戴鴻慈實同再造臣不勝悚切待命之至所有微臣因病懇請開缺緣由謹恭摺具陳伏乞皇太后皇上聖鑒訓示謹奏奉 
 
 

Page 14

 
 
[光緒二十五年十月三十日京報全録]  
　　宫門抄○諭旨一道録前○欽差大臣剛等奏爲整頓釐捐鹽務及節裁冗費酌提盈餘以裕餉源摺○將軍恩奏俄文學堂三年期滿克暫成效籲恩奬叙摺○護提督吴奏恭報接護提篆日期摺○監督莊奏接管關務謝恩摺○雲南礦務局奏報收到各省銅本　兩片○十月三十日内務府國子監侍衛處值日無引見○松公假滿請安○儘先副將張紹先謝恩並預備召見○鍑照　假十日○穆精阿預備召見○侍衛處奏派查騐箭枝派出那王瀾公○掌儀司奏初一日祭奉先殿溥洞行禮○召見軍機 
盛宣懷穆精阿張紹先○○恊辦大學士兵部尙書臣剛毅太子少保頭品頂戴兩廣總督臣譚鍾麒頭品頂戴廣東巡撫臣德壽跪　爲整頓厘捐鹽務及裁節冗費酌提盈餘以裕餉源恭摺會陳仰祈聖鑒事竊事剛毅抵粤卽將籌辦各項大略情形於八月十四日分别　奏後撤調在省印委各員來轅告以深宫宵旰憂勞無時不以度支匱乏爲慮大小臣工凡有血氣者皆當抒其急公奉上之忱將所耗冗費竭力撙節所得盈餘量力報效以濟帑藏之不繼嗣據各印委等先後開摺呈報前來臣剛毅督飭隨員詳加察核次第鈎稽查廣東歲入之欵地丁耗羡鹽課雜稅四項共銀一百九十餘萬兩國家維正之供取民有制不能率議更張此外入欵以釐捐爲大宗而善後局則爲通省出入　匯之所業由臣鍾麟於八月二十六日據實開單專摺奏報在案統計正雜入欵歲約銀五百餘萬兩出欵亦五百餘萬兩雖經疉次裁减以入　出尙恐不敷往往移緩就急藉外銷之有餘補正項之不足現當時事艱難部庫支絀苟有可汰可省之欵卽當勉爲設法若不于各項盈餘各項冗費中悉心綜核極力籌措何以仰副朝廷憂國憂民慎重庫儲之至意臣剛毅臣鍾麟臣德壽節次商酌擬將釐金加增比較銀二十一萬九千四百兩酌提加增臺砲經費銀二十三萬兩外之商捐土絲土茶費銀二十二萬七千兩茶膏商認繳牙餉銀十二萬兩節省各局廠用項銀五萬三千七百二十兩計每年在厘務局共籌銀八十五萬一百二十兩又善後局節省各項用欵銀三十萬三百兩零酌提鑄銀盈餘銀十萬兩計每年在善後局共籌銀四十萬三百兩零又運庫節省外銷修倉等欵銀十二萬二百兩零鹽務各差各缺酌提盈餘銀八萬四千三百兩計每　在鹽務共籌銀二十萬四千五百兩零又督撫藩司各衙門酌量節省公費銀五萬三千六百兩各府縣十二優缺報效銀十萬兩計每年在各衙門共籌銀十五萬三千六百兩統計庫平紋銀一百六十萬八千五百兩零均係出自外銷及新舊加增節省盈餘等項絲毫並未加收於民應自光緒二十五年十月起一律專欵存儲聽候部發臣剛毅前奏厘務非改絃更張不足以除積弊當經商同臣鍾麟議歸商人包辦以杜中飽而　糜費惟事屬創始必須通省七十二行承辦之商董公正殷實方可有利無弊且旣辦之後仍須地方官隨時妥爲保護方能垂之永久斷非五六月所能集事創始稍涉草率竊恐欲除積弊積弊未去而新弊又伏臣等往返籌商厘捐商包一節先飭司道澈底清查由臣鍾麟等妥核詳議再行奏明開辦惟是粤東地濵重洋界運邊繳凡練兵籌防詰奸緝匪在在均關緊要况比年以來盗賊充斥若不爲該省酌留餘地萬一倉卒有事竊恐難以措手亦非綏靖海疆之道臣剛毅與臣鍾麟等通船籌畫不敢竭澤而漁庶上有以裨補國計下不至貽誤地方所有臣等先就現在情形籌出常年的餉銀一百六十萬餘兩謹繕具欵目清單進呈御覽除咨明户部外理合恭摺會奏伏乞皇太后皇上聖　訓示謹奏奉硃批另有旨欽此○○奴才恩澤薩保跪奏爲俄文學堂三年期滿克著成效援案籲請奬叙恭摺仰祈聖鑒事竊奴才等前以中俄交涉事繁必得深通俄國語言文字之員講求繙譯聯邦交而通隔閡一面請將隨同查辦事件大臣延茂來江之同文館俄　繙譯候選筆帖式瑞安留於黑龍江差委一面酌籌經費選擇八旗聰頴子第十名交該筆帖式認真教習以期數年之後辦理交涉繼起有人池請仿照琿春俄文書院章程如果教習訓迪有方學生能以通曉繙譯每三年准給奬叙一次等情於光緒二十二年五月十六日十一月初七日先後附片陳明均奉硃批充准在案兹自光緒二十二年五月十六日具奏挑選學生之日起截至二十五年五月十六日止扣足三年期滿經奴才等歴次考試各該學生均能熟諳俄語應對無滯出題繙譯華文俄文亦各清通實屬訓迪有方克著成效查琿春俄文書院請獎成常每屆係援京都同文館例照異常勞績縱擾給奬江省事同一律自應仿照辦理現在該教習候選筆帖式瑞安已於光緒二十四年八月初四日經吏部奏補起居注筆帖式員缺擬懇天恩准將起居注筆帖式瑞安在任以知縣無論雙單月歸議叙班前選用並賞加同知銜以　勞勩而示報勵是否有當伏候聖裁除將學生試卷十分咨送總理各國事務衙門備案由奴才等擇其優者分别記獎並將該教習起居　筆帖式瑞安履歴咨部查照外所有俄文學堂三年期滿克著成效爰案籲請奬叙緣由謹恭摺具陳伏乞皇太后皇上聖鑒訓示　奏奉硃批吏部議奏欽此○○暫護浙江提督留浙補用副將奴才吴杰跪奏爲恭報奴才接護提篆日期叩謝天恩仰祈 
聖鑒事竊奴才奉閩浙總督臣許應騤行知浙江提督篆務奏委海門鎮余宏亮署理示到任以前委奴才暫行護理並先奉電飭赴任等因　才隨於光緒二十五年九月初二日馳赴寗波府城據署中軍叅將韓進文將封存欽頒乾字三百二十五號提督浙江總兵官銀印一顆 
王命旗牌火牌文㓕齎送前來奴才當卽恭設香案望闕叩頭謝恩祇領任事伏念奴才一介武夫毫無知識於咸豐年間投効閩浙軍管疉蒙奬敘旋奉委帶鎮海砲台薦保副將並蒙聖恩兩次交軍機處存記凡此隆施之逾格實已咸激而難名前曾護理鎮符涓埃無兹復暫權提篆悚惕彌虔奴才惟有勉竭忠誠矢勤矢慎於整軍經武防海練兵諸要務隨時隨事禀承督撫臣遵照辦理不敢以暫時護篆稍　因循以期仰副高厚鴻慈於萬一除恭疏題報外所有奴才接護提篆日期並感激下忱理合恭摺叩謝天恩伏乞皇太后 
皇上聖鑒謹奏奉硃批知道了欽此○○二品頂戴粤海關監督奴才莊山跪奏爲叩謝天恩仰祈聖鑒事竊奴才接　户部來文於光緒二十五年七月二十五日奉旨粤海關監督仍著莊山接管欽此奴才跪聆之下感激難名當卽恭設香案望闕叩頭　恩伏念奴才内府世㒒知識庸愚上年渥荷聖慈畀以粤海關監督重任涓埃未報兢惕方深兹復重荷温綸仍留接管沐　施之逾格實鰲戴以難名自顧何人膺斯異數奴才惟有益加奮勉設法招徠殫竭愚誠認真經理總期徵收核實揆解如期遇有中外交　事件會商督　力求平允當此時事多艱庫儲支絀於稅務有應行整頓者仍當隨時奏請俾得興利除弊上慰矑宵旰之勤勞仰答生成於萬一所有奴才感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○唐炯片 
再據署布政使林紹年詳稱天順祥商號匯解到湖北銅本銀二萬兩江西一萬兩河南三萬兩福建五千兩均飭庫騐收訖理合附片陳明伏　聖鑒謹奏奉硃批户部知道欽此 
 
