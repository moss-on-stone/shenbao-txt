# 1894 - 66 - 4907501

 

Page 1

 
 
[三百六十六號畫報告白] [  點石齋啓]  
　　製造硬弓須生取牛筋否則不良然牛　之慘合人目不忍　因𥢶爲圖或能感發人之善心乎他若蘭孫之料事如神芝艸之挺生非偶　曲乏　頭之贈一家有百口之繁咽彈者遽致戕生貪色者先　　惡疾神前奪豕藉卜吉凶市上送麟妄求嗣續及册頁叢抄等圖説准於初六日出售此佈 
[論北洋創設西醫學堂]  
　　天津總醫院爲北洋旅順威海各口水陸軍營醫藥之總匯各口醫院海軍戰艦正副醫官皆由總醫院選派平日則診治軍民疾病有事則隨行隊伍却病醫傷所關最大而各處醫官續派乏人司其事者以爲亟應造就醫學人才以資續派遂擬在總醫院中創立西醫學堂延聘西醫教習遴選學生肄業醫學以爲久遠之圖於去年詳請李傅相批准試辦卽於去冬落成計其中學生以二十名爲額分第一第二兩班第一班學生擬由英國大書院延請精通醫理善於教授者爲正教習第二班學生另請副教習一人分教一年大考按其功課勤惰藝術精粗以爲升降各學生在堂飯食而外各有養贍銀兩蓋欲其專心致志而無内顧之憂也正副教習而外更有監督一人常川住堂管理學党大小事務漢教讀一人教授漢文司事一人管理出入用欵計每年一應開銷須用銀八千九百二十八兩書籍器具之費不在其内所定堂規課程並皆斟酌妥善可以見諸施行從此儲材有館訓導有方人才蒸蒸日上不難拭目以俟而竊所尤喜者蓋以泰西醫學旣大明於中國則凡中國之業醫者皆有互證參觀之益苟得仲景華陀一流人出卽不難集中西之大成而使中西醫學有異途同歸之一日也蓋中西醫學同起於數千年之前而今之論者每多揚西而抑中亦以西醫多實效中醫多空談耳夫偏袒西醫薄視中醫固不得爲持平之論然西醫實有勝於中醫之處則善善從長又安得而泯滅哉試以數端論之中國醫書有同一病源而見症小異卽别立病名名目繁多徒亂人意西國則以臓腑爲綱領使業醫者推本窮源無迷途之患中醫以色香形味分配五臓西醫則謂藥物必先入胃入胃之後有色化爲無色有味化爲無味斷無因色味之不同而分入各臓腑之理且自格致之學興於草木金石之原質化質一一格致微眇凡補血補腦補胃補津液等藥皆考有實在證據務盡實用不僅以泡製爲盡物性發炎一症爲中土醫書所未載往往見症不識用藥無方新炎旣不能療舊炎復不能治故美醫士嘉約翰所譯炎症論略及他種醫書所論炎症足補中國醫書之缺中國醫書有名實不符者如睛珠變質誤稱緑水灌瞳神之類有雖有其名實無其病者如淋症則妄稱氣淋眼症則妄稱五輪八廓之類西醫一一爲之改正足訂中國醫書之譯羅雅谷人身圖説以腦髓筋爲激發卽素間五臓别論其言羅絡之血則與中國内經相合言心肝之系居右則與鄭注周禮相合此足見泰西醫書有與中國互相印證之益至其論脉絡血絡經絡之異肝葉肺葉心竅之殊更足補中國銅人圖所未備昔中國俞跗治疾割皮解肌湔浣腸胃今此法久佚而泰西於腫瘍金瘍折瘍潰瘍之祝藥則殺深得其傳凡此數端皆泰西醫術精於中國之灼然可見者然泰西醫術之精爲之推其由來夫豈一朝一夕之故哉西國醫書謂二千年以前之醫書雖亦確鑿可據終不逮近數百年之精核蓋泰西醫學有專官有學堂學於古者有古時各種醫書以資其考鏡學於今者有各國醫院記錄醫學新報以廣其見聞而爲醫者必須屢經考試取列有名方許行世其貴如中國舉人進士之名其法略如中國考取文士之例故有志於此者咸鼓舞奮發務思突過前人有以表見於當世中國醫士則不然不加考察不加顯榮自漢以來皆列之方技而未嘗實力講求較之西國考究體察深入細微者大相逕庭則亦何怪其相形而見絀哉方今北洋旣設西醫學堂所望肄業其中者悉心研究勿負傅相栽培之意更願當局者推廣擴充重視醫學立學堂以專其肄習時考覈以奮其心志務在執兩用中貫串中西歸於無偏無倚之一途而後盡善盡美無毫髮遺憾則今日北洋西醫學堂之設卽謂中國醫學昌明之　矢也可 
[諭旨恭錄]  
　　正月廿四日奉上諭本月二十五等日慈寍宮舉行筵宴典禮攸關允宜倍加嚴肅承辦各衙門務當遵照禮部奏定儀節敬謹將事二十五日着派御前大臣二十六日著派總管内務府大臣稽察彈壓不准閒人擅入執事人等如有到班遲誤及草率紛擾情事卽著據實叅辦以昭愼重欽此 
[本館接奉電音]  
　　昨由京友電傳上諭一道敬謹譯登○二月初五日奉上諭崧蕃奏整飭吏治秉公舉劾一摺貴州婺川縣知縣賈翽梧龍里縣知縣鄭廕亮湄潭縣知縣王人文候補直隷州同知張正奎候補班知縣吳成熙等五員據崧蕃奏均堪備循良之選卽著傳旨加奬仍飭令該員等益加奮勉毋得始勤終怠水城通判彭燦瑩人地不宜民生疲玩著開缺另補畢節縣知縣陳廷佐怠玩因循不知檢束候補知縣王政春釐務朦混操守難信撫標左營中軍守備安以煥惟利是圖素不安分均著卽行革職以肅官方餘著照所奏辦理該部知道欽此 
[紫禁宣猷]  
　　理藩院具奏事件該衙門未遞膳牌奉旨交部議處已見邸抄兹聞吏部議得該衙門堂官照例擬以罰俸一年可否准其抵銷之處請旨遵行等情繕摺於日内入奏恭候恩施矣○年例元旦令節後下五旗勳舊親王輪日各就本王府第肆筵以宴蒙古所需餑餑桌張照例本旗王貝勒貝子公帮同預備先期知會理藩院傳諭各蒙古赴府領宴並由理藩院分派司員率通事領催届期赴各該門上會同散宴本年睿親土府擇於正月十三日禮親王府擇於正月十一日鄭親王府擇於正月十八日莊親王府擇於正月十七日豫親王府擇於正月十六日由各王門上分咨知會禮部理藩院查照矣○郡王銜多羅貝勒載漪晉封爲瑞郡王已見邸抄嗣聞慈綸旣沛恩旨已頒皇太后知貝勒載漪爲端敏郡王之繼子仍晉封爲端郡王一時繕寫悞書端字作瑞字後卽傳旨更正○和碩肅親王隆懃之生母吳氏側太福晉年近七旬爲二豎所侵延醫調治詎意藥餌無靈天不假以大年卽於本年正月初七日戍時薨逝當經肅邸備治衣衾棺槨含殮遵制成服除報由宗人府分咨外一切喪事悉如親王福晉禮辦理停柩二十有九日謹擇吉於正月初九日接三○侍衛處爲行查事查定例公侯伯爵人員如非由現任大臣侍衛承襲者於承襲後領侍衛内大臣奏請帶領引見或賞委散秩大臣或授侍衛恭候欽定等語相應行查八旗滿蒙漢於光緒十九年年終承襲公侯伯等世爵有無前項應行帶領引見人員務於三日内查明咨報本處以憑覈辦可也○正 
 
 

Page 2

 
 
月十三日皇上親祀祈榖壇應於前一日入宿壇内齋宮無量殿致齋所有壇内西天門例派副都統六人稽察出入先期經侍衛處開列銜名淸單於正月初九日奏請欽派本日奉硃筆圈出正黃漢副都統崇年廂白蒙副都統德魁正白蒙副都統英信正紅滿副都統明秀正紅漢副都統灃深廂紅蒙副都統廣忠欽此當由侍衛處恭錄知照値年旗轉行各固山遵照可也○神機營精字洋槍隊營總二等侍衛輔國將軍載信現已報丁承重孫憂百日服滿應否襲貝子抑或鎭國公另行奏辦惟精字隊營總一缺自應先行派署以重營務經總理營務處繕單禀請派署慶邸諭點精字隊辦事章京三等侍衛存壽暫署該隊正營總等因由總理營務分行各該隊查照○正月初十日皇后千秋聖節皇太后以是日係在祈榖壇前期齋戒期内所有應行演劇祝嘏一切禮儀著改於正月十三日舉辦已傳懿旨諭知内務府遵照矣○内務府坐辦堂郎中文琳業已蒙恩升授奉宸苑卿所遺之缺於光緒二十年正月初十日奉旨内務府坐辦堂郎中員缺著都虞司郎中文珮調補欽此○新正九日皇上御紫光閣筵宴管宴大臣和碩睿親王魁斌未克到任應行站班之阿珠啓三委散秩大臣並蒙古王公數人未到經皇上垂詢御前大臣慶邸不敢不以實奏聞上震怒慶邸聞命惶悚遂卽查取職名繕摺於正月十一日據實糾叅請交宗人府兵部理藩院照例議處本日奉旨依議欽此 
[醫院蒙恩]  
　　正月初二日王長泰口傳奉旨欽奉慈禧端佑康頤昭豫莊誠壽恭欽獻皇太后懿旨本年六旬慶辰太醫院承値勤愼自應量予恩施花翎二品頂戴左院判莊守和花翎二品頂戴右院判李德昌均着賞食三品俸四品頂戴食四品俸御醫范紹相着賞給三品顶戴五品頂戴食五品俸御醫楊際和著賞給四品頂戴並食四品俸六品頂戴食六品俸御醫曰文壽著賞給五品頂戴五品頂戴食六品俸九品吏目全順著賞食五品俸並賞給御醫六品頂戴食八品俸九品吏目王永隆著賞給五品頂戴醫士張仲元著賞給七品頂戴醫士　鴻鈞著賞每月加銀二兩恩糧王延慶王繼曾肄業生張萬泰周鶴齡馮盛化楊世葆忠勛等七名均著賞每月加銀一兩欽此　 
[貢儀誌盛]  
　　本年恭逢皇太后六旬萬壽舉行慶典外省督撫率同僚屬報效巨欵派員進京點綴景物並援照乾隆年間歴辦慶典成案備儀進祝藉抒葵藿之忱其貢儀有九二三六等則例不得誇多鬥靡致違黜華崇實之聖訓兹聞安徽巡撫沈仲帥所備業已齊全計靈霹寳石九塊靈芝草九盆玉如意一對翡翠麻姑一尊菖浦九盆靑松十八缽白鶴一雙白駿圖一軸百花圖册頁白幅以上共九樣係委皖南牙厘總局許小巖觀察經手採辦自去秋遣派僚屬馳赴海内博采廣收至冬盡始集其大成運至蕪局由觀察次第展視分别照成影相寄呈撫憲選擇定妥遂雇工裝潢靈霹石每塊皆須裝配沉檀木座麻姑如意亦須裝造龕盒靈芝蒲松等更須定燒名磁及紫砂盆缽日内已赶緊從事並由蘇臺招得名匠多人雕鏤沉檀木座有幸獲寓目者謂靈霹石每塊高約二三尺有四尺者五色斑斕光彩奪目如意係羊脂曰玉所雕長約二尺其一雖較小而脂白粉腻當世罕有其儔麻姑一尊高約三尺純用翡翠刻成百駿圖係乾隆時海州分司朱浣岳先生所繪騄駬驊騮神彩奕奕偶一展對耳際如聞吟嘯聲百花圖册頁亦係名人手筆現在雇工裝裱百駿圖長十餘丈寛七八丈似此巨軸人間稀有將來進獻璿閨必蒙賞鑒也 
[開辦堤工]  
　　揚屬運河東西提屹然對峙綿亘四百餘里裏下河數州縣賴以捍衛秋收之豐歉户口之安危盖以此爲一髮千鈞之繫焉堤工總辦郭觀察於客臘杪親赴工次巡歴一周查得各汛有滲漏處有低窪處當擇其最關緊要者安立誌樁日前率帶熟諳估算員弁逐叚勘估迄今業已估定劃分二十四分每分派委二員會同承修此亦觀察愼重要工之意也各員奉札後業已料理行裝馳往工次大約日内卽可一律興工矣 
[履任有期]  
　　揚屬甘泉縣李竹仁明府丁艱交卸經上憲檄委湯春舫大令庖代等情已爲前報所記兹聞准補斯缺之汪大令懋琨已奉上憲行知飭赴新任大令奉檄隨赴憲轅謝委刻已料理行裝預備起程傳聞有擇吉本月初八日履新之信本署辦差丁役現擬假舊城倉巷江邑倉厫暫爲公館連日鋪陳灑掃執事人等忙碌非常 
[土地笑柄]  
　　俗傳二月二日爲福德神誕辰揚城各坊土地廟均由本坊鋪户居民預於前一二日醵金髹堊必使廟貎一新並於廟之左右墻垣招雇名匠彩繪各種戯劇深紅淺碧藉壯觀瞻正日更結彩懸紅香花供奉祠内必另懸紅燈若干盞聽人竊取謂竊回後於臨臥時點於流蘇帳外卽可誕育寍馨習俗相沿殊令聞者捧腹本届各廟照例舉行是日雖細雨沾衣而焚香膜拜及竊取紅燈者依然絡繹於途惟聞得勝橋土地廟日前闢門灑掃見祠内空空如也向日供奉之土地公土地婆神像二尊忽不知去向本坊人驚訝非常意者狡點这徒乘此神誕竊往他方藉作招牌爲歛錢之計歟然該竊亦可謂妙想天開矣嗣聞該坊居民無可如何赶緊新塑神像二位送入祠内享受一方血食一時聞者傳爲笑柄 
[貧員戴德]  
　　各省官塲時當歲暮例有津貼窮員銀兩名曰炭敬臺灣向無此例去臘卲大中丞查有善後局每欵項下存儲銀若干兩經現署淡水縣事翁子文司馬禀請卽作津貼諸貧員之費中丞允准當由司馬查得大小班合例者共二十餘員大班每員洋三十元小班每員洋二十元其有卸差未及三月曁光景稍佳之員槪不濫給年杪司馬卽專丁一一分餽臘鼓聲中彼窮年坐守者得此點綴頓使黍谷生春司馬之功亦大矣 
[監司北上]  
　　總辦全臺製造局務兼輪船鐵路商務事宜蔣丹如觀察斯彤在差兩載凡於各局要公莫不精心擘畫布置咸宜邵中丞倚重長才一切均資臂助客冬於臺灣五年海防案内奏奬二品頂戴未幾又具摺明保觀察理應晉京陛見已於今正將製造鐵路各事宜禀明中丞暫由兩局提調代辦杏花紅時卽擬乘坐斯美輪船赴申然後遵道北上效虎拜而覲龍光陳臬開藩直指顧間事當爲觀察賀之 
[包辦煤礦]  
　　基隆八堵地方有官煤礦者周圍五里以内皆爲官地向由委員雇工開挖嗣因節省經費遽行停止民間有挖取者其煤歸官承買發給斯美駕時飛捷各官輪應用照付官價不敷之煤另由本處五行商應付每百石約洋廿餘元該行商以有利可圖因委員奉憲定章不得不秉公辦理久思包攬而未遂今當某廳憲下車伊始擬改官辦爲商辦所付官輪之煤照從前價値减收一元而每開一洞願繳經費銀若干兩已邀當道允准但不知於公家果有益否也 
[潞里火警]  
　　正月初一夜鼉更四下北通州新街口忽報火警一時火燄飛揚迷漫空際十里外見之不啻巨燭燒天紅光萬道水龍聞警畢至竭力撲滅迨火熄時已日出東海矣計燒去灰房二間蘆蓆三百餘領板片木料二百餘件雖未殃及他人然鄰居數十家已受驚不淺矣 
[北通州近聞]  
　　去臘二十一日淸晨濃雲密布雨雪霏霏歴三晝夜始止平地雪深二尺有餘城外行人絶跡車馬停蹤説者謂得此大雪今春二麥可卜收成惟赶年市之大小生涯未免折本多多矣○城北富濠村馮氏婦懷孕未及半載產生一物如西瓜剖之内有四物似蛙非蛙蠕蠕欲動是何所感受乎令人索解不得也○立春前一日張筱傳觀察委派陳司馬吳直刺循例迎春是日排齊全副儀仗對子馬十數對扮春人八樣玩藝手舞足蹈鼓樂喧天在轎前跟隨走東街出東門過橫街至東嶽廟前迎春禮畢排導回署東路廳署内支搭綵棚二座一供勾芒神一置春牛次日丑刻張觀察率同屬員在芒神前行禮後鞭打春牛以符定制○河道總督許仙屏河帥去臘二十八日陛見出京後在本邑 
 
 

Page 3

 
 
南門外寳通寺暫駐襜帷至正月初二日起節回任以重職守○去臘除夜西門外娘娘廟有匪徒數人伏於廟後遇行人經過出而刼之有牽馿者索帳歸來背負靑蚨二十餘吊被匪徒將馿並錢扣留將牽馿者驅之使去又二人賣年貨者貨物售盡携銀歸家匪徒攔住去路二人拚命拒敵奈寡不敵衆均受重傷迨地保聞風兠拿業已望塵弗及矣○張家灣南地名姜家墳姜姓姑媳二人媳不愜姑意平時辱駡摧殘匪伊朝夕媳不堪其苦一日欲尋短見遍尋毒物不得卽吞服自來火一盒少時毒發自行撞激家人驚覺極力灌救未識能返魂否也○通邑人烟稠密街市偪仄傳言有不肖奸商在市廛收存火藥希圖漁利萬一不愼居民性命何堪設想吳直刺訪聞飭差嚴密搜查並懸示禁止按例治罪○正月初二三等日張觀察陳司馬吳直刺先後起津恭叩李傅相年禧並賀壽辰○東關糧市自正月初六日起演戲四天笙管悠陽簪裾畢集初十日北關三官廟演戲四天正値新正放工之際紅男緑女蟻聚蜂屯較平素尤形熱鬧也○去冬天氣温暖水結成冰至厚不過五六十八春尤暖河冰向陽處半多開釋以爲二十前運糧河總可開通照常駛船孰意近來春寒竟較去冬爲甚炎凉迭變又豈人所能測哉 
[雲津瑣拾]  
　　天津爲通商埠頭紫竹林爲華洋總匯地不加廣而烟户日繁法國天主教南北兩堂雖已永租地叚起蓋樓屋平屋徵租爲可大可久地步無如仍不敷用且平房每間方亭九尺每歲約需津錢廿五六千貧苦之家實覺出之不易鐵路公司向於紫竹林北先農壞左近價購地基一叚棄置如遺嗣歸工程局管業亦未削墨運繩稍加起造現以人稠地窄且去歲新建北洋醫學堂一所千門萬户需欵歲修擬將該處儘蓋房屋出賃於民所得租金除官利外卽作醫學堂歲修之用刻已動土將地加高培厚以便奏工又以該地緊靠河邊三年以前曾經决口擬將河唇改砌靑磚並排樁木一勞永逸爲保全房屋之計云○天津時報館係西人集股而成創自丙子年猶淸和之月中西人士集思廣益比丁亥冬初秋盡每日報紙已銷至三千數百張惟僻在一隅難乎爲繼且秉筆者易人如傳舍以致銷路漸不如前至辛卯仲夏閉門歇業是年秋間重張旗鼓仍用時報名目蓋已租與華人一切用人行政均由租者主張矣仍以入不敷出難以支持又於去臘廿六日停報度年今正亦不開印○去年冬煖今歲春回大地更覺和靄逾恒河道於今正二十日後經已全開未疎通者惟大沽口内瀠泂一水耳招商局怡和太古三公司輪船發來電報均於廿七日開行屈指水程當於二月初一日蒞止以爲開河船隻之爭先恐後者當於三公司求之詎正月廿八夜七點餘鐘富平輪船抵埠廿九日桂陽繼之然皆預期由香港而來固未可與上海輪船爭滕薛之長者也廿七日三公司來津船隻於廿九晚先後馳抵大沽新豐到沽數係第七艘而入津停泊碼頭則於初一日晨七點餘鐘是爲第一艘至八九點鐘次新裕次通州次高陞次開封計十一點餘鐘已有輪船五艘蟬聨泊在碼頭矣此係今歲輪船發軔之始故次第紀之○洋布價昂計經一載去冬凍河之後價尤飛漲於前不知者謂係存貨不多其知者悉係外洋金磅價漲津人服用洋布已如菽粟之不可須臾離似此價昂暗中銷耗不知凡幾卽津城金價亦復日增一日據金肆中人謂已至三十換云 
[墮水遇救]  
　　本月初一日一點鐘嘉興北麗橋堍蘇班划船正欲開行有兩客登舟以待有頃船忽翻覆兩客及雜物盡入河中當卽打撈兩客得慶更生幸各局包封尚未取至不然又多一番周折矣 
[挾恨誣姦]  
　　寗波南門外象鑑橋有某甲者平日專以敲詐爲生人皆側目正月間甲藉燈祭爲名將演串客戲乘機開賭突有里紳出而阻之甲疑族人某乙唆使銜恨次骨一日乙妻召縫工裁製衣服乙妻在旁觀看甲見之遂誣乙妻與縫工通姦率領多人雙雙綑縛之揚言送官究治乙妻駭異力辯其無甲不由分説錮閉一室多方敲詐勒寫服據始解其縛乙妻與縫工受此寃誣不肯干休聞欲赴縣控告云 
[往還迅速]  
　　招商局之新裕輪船於初四日下午五點鐘時由天津首先回申屈計該船此次往還僅六日半可謂迅速之至矣 
[方伯來滬]  
　　江蘇藩司鄧方伯遵旨入都陛見於上月廿五日交卸藩篆筮吉本月初四日起節已登前報兹悉方伯於初一日親赴撫轅辭行並往各同僚處話别撫憲及文武各官咸設席祖餞方伯雅不欲作無謂之周旋一槪辭謝至初四日辰刻由潘轅排導至胥門外官馬頭降輿時蘇州府林太守總捕府劉司馬長元吳三邑尊及印委各員咸鵠候送行方伯一一接見有頃撫潘二憲及尚衣等呵殿而至茗話片時方伯卽作别登舟各官俱在河干恭送水師營砲船及兩岸兵丁齊放鎗砲隆隆之聲震耳欲聾旋聞汽笛聲吹小火輪已鼓動雙輪望上海進發各官始次第回署時已午正矣旋悉方伯於昨日十一下鐘時行抵滬濵舟泊滬北觀音閣碼頭關道憲聶仲芳觀察松海防劉乙笙司馬上海縣黃愛棠大令提右營廖楚材叅戎以及滬城印委各員咸往舟次謁見一時脚靴手版忙碌異常方伯諭令大令不必置備行轅明日卽附招商局某輪船北上云 
[帆飛白下]  
　　委署常鎭通海道蔡和甫觀察由蘇回寍道出申江　詳本報兹悉觀察已於前晚乘招商局之江裕輪船赴金陵謁見大憲本埠各官咸詣碼頭恭送 
[鈴轅上壽]  
　　昨日係關道憲聶仲芳觀察四十生辰本邑官塲紛紛饋送禮儀並往祝嘏冠裳薈萃濟濟蹌蹌適蘇藩憲鄧小赤方伯抵滬赴各衙門答拜後卽詣道轅拜賀觀察延入花廳設宴欵待羅水陸之珍盡東南之美直至鐘鳴二下始各盡歡而散 
[海運紀事]  
　　江蘇督糧道吳廣涵觀察來滬督運糧米屢紀前報日來江蘇海運頭帮糧米將次竣事吳觀察擇於本月初八日乘輪赴金陵謁見劉峴帥面禀要公所有江蘇頭帮糧米沙寍各船約於初十左右放洋赴津交卸　　 
[爼豆常新]  
　　本邑官塲定於昨日致祭劉陳袁吉諸公祠管祠之人早已預備一切淸晨時文武各員次第命駕而來入祠行禮立功德於生前播馨香於身後九原有知當可無憾矣 
[廟門暫閉]  
　　本邑城隍廟頭門年久失修日炙雨淋漸形傾圯現由董事汪君靜巖曹君紀雲等雇匠興修擇吉昨日破土開工暫將頭門封閉善男信女之欲入廟拈香及來往行人均須繞道東首之玉淸宮云 
[演劇餘聞]  
　　滬城小南門外江西會館於初四日雇天仙茶園戲班演劇曾記本報當演劇時署理常鎭道茶和甫觀察江南副主考文芸閣太史均命駕而來黃大令設筵欵待各司董皆翎頂輝煌往來酬酢至五下鐘劇止是日觀者人山人海迨停鑼歇鼓時紛然各散爭先恐後勢如潮湧人叢中悞將某員所坐藍呢轎軋壞雖有巡防局勇丁彈壓究以人數過多無能爲役會館木栅外小本營生者密布如林有甲乙二人各擺擲骰攤忽因爭奪地位互相毆打良久不釋經二十三七鋪地甲乙揪住其爭始息 
[覆舟類誌]  
　　前日午後有某花行雇駁船裝載棉花駛至浦東陸家渡地方狂風忽起波浪翻騰舟子支持不住致遭覆溺幸附近各船見而往救將舟子援登彼岸旋卽雇人打撈貨物昨日淸晨有江北人所駕草船一艘行至滬南鐵廠附近與某船相撞江北船登時翻覆幸逼近岸側舟中人得以掙扎而起未占滅頂之凶然亦險矣 
[協緝盜犯]  
　　江北如皋縣於去歲十月中迭出盜案三起由如皋縣童大令飭捕嚴緝迄今爲時已久僅獲夥盜三名而首盜迄未弋獲大令恐得贓後匿跡滬江移文縣署請黃大令飭差協緝大令接文後立傳各捕役至案諭令一體緝拿各捕役皆遵諭而退 
[捕噪餘聞]  
　　美捕房各華捕以副巡捕頭約束太嚴互相譁噪嗣經麥捕頭另定規範略略從寛各捕始相約遵從依舊梭巡街道本館 
 
 

Page 4

 
 
紀其巔末一則曰華捕倔强冉則曰華捕已馴兹聞麥捕頭之意欲令華捕於落班後住宿捕房者以設有火警卽可彈壓匪人且華捕旣已落班無所事事勢必羣聚茶坊烟館難保不枝節叢生及至上差反多困倦沿路磕睡殊不雅觀雖有時三道頭見之必告知捕頭罰鍰以儆然仍不悛改往往故態復萌故欲將各捕覊留不使閒散在外云 
[曲直難分]  
　　去冬虹口老街正昌鹹魚店主翁正法曾向對門同興店主伍景泉賒去冬筍數斤計錢四百文新正某日伍持簿索錢翁答以前經付楚伍堅執未收昨晨翁手挈幼孩行過同興門外伍扭住贈以老拳翁欲遮架小孩以致大受窘辱歸家閒坐心愈不甘隨於晚間六下鐘時糾集親友多人向伍理論適巡街捕聞聲而至一并拘入捕房捕頭騐翁髮辮已被拉斷飭候解送公堂知宋别駕將如何判斷也 
[獃子自殘]  
　　楊樹浦自來水廠北首蔣家灣人某甲某乙昆季行也甲性頴慧乙愚魯若豚犬終日如醉如痴本是同根生而情性則判如天壤焉前日甲贅於周家河某丙家銀燭輝煌洞房春煖筵開玳瑁賓從如雲乙忽覓得小刀自　其腹一聲呼痛栽倒塵埃中叩以因何自殘則譫語胡言不甚了了嘻獃子之獃何竟若此哉是可異已 
[英界公堂紀事]  
　　去年英租界新築西華線路將租界擴充是以唐家弄穿虹浜一帶居民皆須按季將捐資輸納居民不捐相約投訴英公堂其時蔡二源太守尚理讞務未經病免商諸英國薩副領事照會工部局董妥定章程此皆已登本報前日上午工部局派西捕至是處收捐付者固多不付者亦不少有甲乙二人與之口角致被毆傷某丙則口出惡言拘入捕房管押於是鄉民一唱百和紛紛至地保處訴説情由地保帶同被毆受傷之家屬等人至公堂聲訴宋别駕諭俟捕頭將丙解案訊斷○姑蘇人高全福携老婦華徐氏至公堂訴稱妻子被此婦誘領來申隨卽尋回今又被誘至虹口某姓家與某巡捕姘識向之追究一味支吾是以扭案請訊婦言並無其事宋别駕諭候訊供核辦○趙子淸扭陳方盛至公堂訴稱被欠洋銀若干向索不還請爲追繳宋别駕諭令趙明白具詞呈候批示陳暫行管押 
[法界捕房紀事]  
　　有徐甲者在南市竹行弄開設恊生石作其子年僅如闌干之數性成桀驁不受範圍徐舐犢情深延太倉顧茂才爲之課讀昨日上午自塾中逃至小東門外一枝春弄仁興小客棧中僞言家在虹口其父爲某洋行買辦兄在某米行爲執事旋喚寓中伺應人至醉白園呼肴饌至在帳桌開尊獨酌旣醉且飽躡梯上樓適某客房門未扃遂竊其盤内烟盒烟槍懷之而出行至十六鋪將烟槍售於某冷攤上得小洋銀一枚浪蕩街頭東飄西蕩而烟盒猶在懷也旣而客回寓以失物告寓主止在猜疑莫定適徐子貿貿然至寓主婉言詰之徐子竟大肆咆哮謂其誣良爲賊忽烟盒自懷中墮客遂以眞贓旣獲扭送小東門外捕房捕頭詢悉情由飭探傳其家屬少焉其師投捕房聲訴并請解送公堂以便禀明儒學宣廣文然後來領捕頭謂其年幼無知當從寛宥令傳其父及失主至冷攤將烟槍贖取如不能贖則以洋銀一元五角償之諸人皆遵斷而出○前晚九點鐘時偷兒某甲掩入公館馬路春園烟間竊取銅盤銅板正在潛逃經値堂人所見人贓並獲解入捕房捕頭命押候堂期解訊○工部局收捐西人某甲至河中收取船捐乙丙小船户向之逞兇遂交捕拘入捕房捕頭命押候堂期解訊○有二扛夫與二船户同在新北門外某飯店午餐不知因何口角以致互毆扛夫突擊破船户頭顱旋經巡捕一并送入捕房捕頭見傷勢甚輕罰行兇人出洋銀一元爲醫傷費旋押至十二點鐘釋回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[燕市委談]  
　　有二孝廉同住京師某公館夙聞燕趙多佳麗相約賦在東之什以遣客懷正月十二日有媒嫗覓得二女郎乘香車而至誰料二孝廉已於先一日出京媒嫗色然以驚與門者互相詬詈蓋　師俗例買妾者先欲作劉楨之平視須出車錢二千現在孝廉旣不在京則此項毫無著落也適有某京員亦住會館旣知其事爲之代出車錢媒嫗方欣然而去○有某大令者籍隷江西在京謁選家畜一婢年甫十三齡去年竟竊取夫人之金手釧一枚向糖擔上換得錢二吊迨夫人知而拷問直認前情大令急飭紀綱四出偵尋則賣糖者　鴻飛冥冥不知去向夫人由是恨此婢入骨朝笞暮打幾如惡鴇之虐雛姬旋有人見而惻然勸令轉售與人得身價銀以償失釧大令曰善卽囑官媒出覓主顧某日有直隷某大令以六十金買去置諸　室從此小星三五詩賦在東抱衾與裯可免胭脂虎之鞭鸞笞鳳矣 
[光緖甲午年京察一等章京筆帖式名單]  
　　内閣侍讀花翎鹽運使銜奎華侍讀盬運使銜貴秀侍讀花翎三品頂帶英華侍讀四品銜薛浚侍讀花翎四品銜查恩綏典箱吳均金中書侍讀銜增祜中　世襲雲騎尉四品銜倭恒額中書五品銜奇承額中書卽補侍讀先換頂帶恩佑中書五品銜奎林崇恩中書侍讀銜潤昌中書覺羅國瑞中書卽選撫民同知先換頂帶昌榮中書侍讀銜潤麟中書花翎侍讀銜繼榮中書卽補侍讀先換頂帶鮑恩緩中書兼襲雲騎尉楊樹○宗人府理事官四品銜宗室英慈主事宗室恩元筆帖式宗室恩斝宗室麒振○吏部郎中花翎三品銜延熙郎中花翎四品銜常裕郎中花翎覺羅鍾培李紹芬郎中何剛德員外郎花翎三等奉國將軍宗室溥興員外郎恩浩筆帖式委署主事花翎員外郎銜弼良筆帖式委署主事富綸敬耆筆帖式贊禮郎銜恩光筆帖式恩昌書年筆帖式署正銜坤厚筆帖式宗奎存裕○户部郎中内倉監督四品銜惠昌郎中四品銜榮安郎中寳泉局監督花翎三品銜延祉郎中周文令郎中四品銜王用欽郎中四品頂帶尹序長郎中四品銜士頌蔚郎中陳維員外郎花翎存善慶恕員外郎四品銜英琦員外郎花翎四品銜那桐員外郎寳棻員外郎花翎四品銜宗室溥頲啓約員外郎卽選知府先換頂帶如銓員外郎陳宗嬀筆帖式花翎理事同知銜法齡筆帖式理事同知銜樂平文和筆帖式卽選知縣花翎理事同知銜增厚筆帖式卽選知縣景緩筆帖式花翎理事同知銜斌俊筆帖式理事同知銜多誠筆帖式花翎理事同知銜覺羅淸泰筆帖式主事頂帶廣鈺筆帖式理事同知銜裕珂筆帖式五品銜瑞豐筆帖式理事同知銜連凱筆帖式五品銜霍倫泰筆帖式理事同知銜樹森寳泉局中廠大使理事同知銜善祺○三庫　銀庫郎中花翎兼十五善射宗室台布顔料庫郎中候補四五品京堂宗室明啓三庫檔房筆帖式覺羅崇啓銀庫筆帖式恒年○禮部　郎中三品銜魁麟郎中花翎四品銜俞培元員外郎花翎世襲雲騎尉惪齡員外郎花翎四品銜斌儒員外郎曾銜員外郎花翎四品銜郭曾炘筆帖式卽選知縣六品銜聨康筆帖式吉泰筆帖式五品銜恒颺筆帖式卽選知縣六品銜塔思哈筆帖式卽補主事先換頂帶淸治○兵部　郎中四品銜恩聨松堮郎中花翎三品銜覺羅慶頤郎中四品銜沈維誠員外郎四品銜有泰孫賦謙主事花翎四品銜恩良筆帖式委署主事花翎世襲騎都尉增銁筆帖式委署主事裕啓筆帖式委署主事世襲騎都尉岱山筆帖式委署主事花翎五品銜文翰筆帖式委署主事文光筆帖式委署主事署正銜敦崇筆帖式卽補主事先換頂帶啓繩筆帖式理事同知銜麟緒榮春○刑部郎中長春郎中四品銜英啓郎中英瑞郎中道銜常英郎中覺羅明照郎中花翎四品銜桂春崇恩方連軫郎中花翎鄭秉成郎中藍翎關國光郎中湯似瑄張聞錦鹿學良熊起磻郎中四品頂帶張衍熙員外郎定成文超筆帖式常泰慶祥聨惠文謙奎綿卜霖興仁麟徵續昶胡圖哩普庚鶴年孚純英連額特赫○工部一郎中卽選知府花翎四品銜聨福郎中花翎四品銜端方松墀志覲惠裕郎中卽選知府三品銜徐迪新員外郎花翎宗室孚會員外郎福潤員外郎四品銜豐培錫綸員外郎花翎四品銜延淸員外郎世襲雲騎尉花翎四品銜趙爾震筆帖式五品銜錫齡筆帖式花翎縣君額駙頂帶世善筆帖式理事同知銜奎璧文麟志琦筆帖式藍翎主事銜色克圖筆帖式理事同知銜文祐筆帖式五品銜延兆筆帖式理事同知銜錫鋆覺羅英秀筆帖式五品銜文齡 
[月湖書院甄别]  
　　甯郡月湖書院肄業生童每年甄别一次今府憲錢太守示期於二月初三日甄别仍照曩例並不扃門先期赴禮房塡册至日齊集書院聽候點名給卷命題散課 
[福建官報]  
　　正月二十六日道嘉延禀見　謝委派晉京辦理慶典點綴事通判徐星鈐禀辭赴竹崎關接辦税務知縣丁　　禀明委辦泉州府　厝税厘兼辦海防護商局務鹽大使林兆榮缷辦監署監印差巡檢潘景福自京起服禀到巡檢顏文灝缷辦營前税厘分卡禀到○二十七日同知黃澍鉁禀銷抽查南台保甲知縣劉錫　禀明進　審局學習知縣黃家興缷辦逮回府大安税厘分局禀到○二十八日通判曹文昭禀知奉善後局委赴上海公幹禀辭鹽大使林兆榮禀明奉委接辦官運買海善巡檢陳乃昌缷辦黃田卡税務禀辭赴洪塘卡接辦藩憲脾示照得建陽縣麻沙縣丞吳安潣殶故遺缺以新海防例分缺先用縣丞馮德垚咨補特示 
[金陵官報]  
　　正月二十五日内閣侍讀王仁東珂會同蘇來濤臺胡巡道吳候補道蔡世保周嘉猷朱麟成辭回湖口趙繼元知府許寳書留防太湖水師營務處兼代中營安徽卽補府李松榮均到沭陽縣王正任上元縣陳知縣朱應江龍瑋陳崇煌到由京引見回均見高郵厘捐許辭回局鹽巡檢郭瀛洲到由揚來○二十六日户部主事周瑞璋辭行内閣中書程錦龢見候補府孫葆　安東縣馮均見辭直隸特用道張鼎祐辭通判羅允猷辭解餉赴蘇○二十七日候補道譚信榘傳見辦淞滬厘捐局候補道朱之榛　江府恩上海縣黃叩謝明保並謝蒙保以知府用寶山縣馬霍邱縣惠恩均到見沭陽縣王見辭留防太湖水師營務處兼代中營安徽卽補府李松榮海運津通局直隸州陳錫純赴差平善壩掣騐候選知縣江孝植均辭同知許錫霖禀知縣丞余錫福病故巡檢王壽峰到服關回省並謝海防保奬○二十八日江南提臺譚碧理親拜辭　江陰營遊擊仇志鵬鹽捕營都司徐連科均辭均見提督鄒大順交缷老湘前營事遊擊吳長淸到湖南來靖江厘捐知縣羅宗美雲南州判景其湘叩謝赴湖北署鎭江營守備許和生均辭淞滬解餉委員通判林步瀛到由滬來黃金鉞奉委府發審差試用府經歴劉維善由京來到省 
[蘇省官報]  
　　正月廿四日新委臬憲常鎭道黃到同知劉敦義知縣魏士鴻禀知臬憲委赴江北緝捕差卽辭汪鳴鳳禀知奉委管解淮軍餉差○廿五日准補高湻縣李普閏謝飭知赴任褚成憲銷善後局文案支放工程差沈佺禀知到善後局差莫鎭疆禀知牙釐局委解淮餉差世襲雲騎尉指分江蘇試用縣丞鍾瑞堯江西人由京騐看到省李國墀禀　奉　派寗差委卽辭○廿六日甘泉縣汪懋琨禀辭赴任汪鳴鳳解准餉直揚州辭縣丞葛　禀知奉生調　　水關差從九五維翰銷西路編查保甲差○廿七日新委臬憲常鎭道黃辭行回鎭江褚成憲辭赴常昭内河釐局差金匱縣典史胡長慶辭赴任○廿八日太倉州金禀到松柘林通判張福謙專丁來省禀知奉鄧藩憲委隨辦崇海岸工程差高湻縣李普潤辭赴任○廿九日太倉　金禀辭 
[江西官報]  
　　正月初八日左營鮑莊禀　龍圖往北營坊小敎廠迎祭喜神補用道張興留開辦書局補用府劉思訓由湖口船廠來省補用縣錢淵由京解九江關餉回孫嵩年由高北門卡解厘金來省李光表往長江催運署九江鎭周有才禀到同知弓世曦進住永靖軍裝局未入楊觀保禀謝咨補信豐典史卽往餘干催墊欵李燧查進内保甲准補餘干縣丞柴鴻瀚飭赴新任○初九日署九江府邵　善署義寗州黃壽英代星子縣李相俱禀到嚴祖彭由贑候差回錢淵委辦撫州鹽棧文巡捕解額木進京回縣丞潘綮煌往浮梁催墊欵新選義寗排埠司何震係四川人龍南縣何品玉因病請假回省就醫以卽用縣呂敬直輸委署理○初十日萍鄉榜眼文廷式辭行進京前廣西右江兵備道崔國榜進會彭澤縣劉先甲禀謝飭知袁州府惠格上高縣江召棠署東鄉縣沈維楨宜黃縣吳大惇進賢縣祁友觀俱禀到並騐道庫顧瑞駿患病情形知府聨震缷辦湖口分局回同知陸錫康往南安公幹○十二日鄧承渭由義寗茶税局來省余銑由市卡來省萬年縣姜本立曾昌縣沈維　同知許應銑袁州公幹泰和縣徐國俊俱來省署南昌府照朱建勳禀　委南昌府倪齡會辦善後局務袁州恊李榮發奉新縣汪綬之峽江縣吳慶揚並加一級紀錄二次雲都縣王守謙永新縣羅大冕新淦縣沈壽龍順直賑捐　花翎瑞州同知許　供來省汪培由景鎭卡回丁　憂峽江興史吳壽松缷事回 
[邗江官報]  
　　正月二十八日丁觀察葆元由省來揚公幹慶餘橋厘捐黃大令煊力乏橋厘捐朱别駕瑞均過　○二十九日羅大令家福解江西餉來朱鹺尹文渠委總局聽差朱鹺尹恩緖銷草埝閘魏鹺尹福昌銷許坎關許鹺尹誦敦銷丁溪閘○二月初一日曾鹺尹家彥起程赴差 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年正月二十一日京報全錄]  
　　宮門抄○諭旨四道錄前○缺單○御史蔣奏特叅京尹大員摺○給諫徐奏請飭整頓筵宴禮儀摺○尚書麟等奏遵旨查明覆奏摺○吏部張等奏遵旨議處摺○御史蔣奏請准難廕一體分發歸班補用片○正月二十一日户部通政司詹事府廂黃旗値日無引見○順天府奏京師得雪一寸有餘○召見軍機麟中堂張蔭桓志顔○光緒二十年正月分缺單通判雲南大理趙光璧病知縣山東嘉祥劉培煦革陜西藍田張淸瀚近江西分宜唐廷鎭未過堂　布　問江寗高承基丁直州判山西代州王照奎故縣丞浙江鎭海徐廷勳故典史浙江臨海葉祖希查無其人○○掌湖廣道監察御史臣蔣式芬跪奏爲京尹大員聲名惡劣據實叅劾恭摺仰祈聖鑒事竊順天府府尹孫楫素性驕溢比復貪庸闒茸去歲經御史李慈銘叅奏欽派大臣查辦大臣依違了結蒙上優容不加譴謫恩亦至矣該府尹應如何猛自循省力贖前愆乃一年以來依然如故外州縣以公事到京禀謁槪不予見有以賑務面禀者則曰往見治中蔡壽臻毋庸來瀆伏思畿輔水災刻厪宵旰該府尹責無旁貸漠然處之實屬玩視民瘼其所用屬員專視應酬之周否以爲調動如本任覇州知州沈宗謨一年之中一調署管糧通判再調署昌平三調署良鄉本任昌平州知州張兆玨始調署房山後以沈宗謨調署昌平心懷不甘百計夤緣始回昌平本任而以沈宗謨調署良鄉該二員皆係紈袴子弟而張兆玨結納鑽營更無所不至其他以苞苴進者外間傳説紛紛暗昧之事臣亦無從細究該府尹由其曾祖孫玉庭至伊本身四世卿相該府尹上念國恩下省家世當淸夜自反跼蹐不安乃辜恩溺職毫不爲怪罔思補過日冀遷升京尹爲首善表率若再令此等劣員貪位苟祿而欲使二十四州縣吏廉民安不可得也謹據實叅劾是否有當伏乞皇上聖鑒謹奏奉旨已錄○○吏科給事中臣徐樹鈞跪奏爲筵宴禮儀不肅請旨飭下所司認眞整頓以崇鉅典而正朝綱恭摺仰祈聖鑒事恭照元旦令節舉行太和殿筵宴特普恩施嘉與廷臣同飫景福承辦各衙門理應敬謹將事以免愆儀乃是日丹墀下宴桌皆設於靑幕之外顯與通禮所載不符且鴻臚寺理藩院官亦不分引三品以下與宴各官及朝鮮使臣排班就位行禮位次混淆已覺草率且丹墀與宴各官曁外國使臣皆未入宴閒雜人等紛紜擾攘任意攫取執事員役並不禁止竟將筵桌一齊撤去其時太和殿尚未進饌典禮未畢而丹墀宴桌所存不至數張實屬不成事體伏思本月尚有筵宴典禮深恐執事員役仍蹈前轍朝廷典禮何以尊重合無仰懇天恩諭令職司筵宴各衙門認眞整頓彈壓遵照禮部奏定禮儀恪恭將事庶幾鉅典可尊朝綱可肅臣爲維持體制起見是否有當伏乞皇上聖鑒謹奏○○臣宗室麟書臣薛允升跪奏爲遵旨查明覆奏恭摺仰祈聖鑒事光緒十九年十二月十八日准軍機大臣字寄奉上諭有人奏京尹大員聲名惡劣據實叅劾一摺據稱順天府府尹孫楫懶見僚屬玩視民瘼所用屬員專視應酬之周否以爲調動如本任覇州知州沈宗謨昌平州知州張兆玨皆係紈袴子弟該府尹屢次調署别缺請飭查辦等語著麟書薛允升確切查明據實覆奏原摺著鈔給閲看將此諭令知之欽此遵旨寄信前來臣等遵卽按照原叅各節分别確查一面劄傳順天府治中蔡壽臻詳詢該府尹有無不見僚屬飭令往見治中情事一面劄傳昌平州知州張兆玨詳詢因何調任回任有無心懷不甘及夤緣各情復片查該府尹因何將沈宗謨張兆玨二員接連調署行令詳晣聲覆並調取原卷查核旋據治中蔡壽臻申稱順天府奏設籌撫局委派治中在局主稿有災州縣來請賑米賑銀開粥廠撥棉衣各事宜均至局面議後呈説帖候批施行亦有府尹先見復見治中者並無一定至外州縣因公事來京府尹隨時接見治中並不與聞其餘候補人員有差有公事者府尹亦見本年八月府尹入文闈監臨十月武塲校射内塲監臨見屬員時較少據昌平州知州張兆玨申稱十八年十一月劄委調署房山縣預備恭辦謁陵道差因在昌平州任内辦過差務一次尚無貽誤十九年正月未奉上諭道差停昌三月接各衙門來文承辦過境差務六月房山境内忽遇水患查放賑撫勸修煤道至十月完竣十一月二十九日接奉劄飭以在房山任内辦差放賑均尚無錯飭回昌平本任卑職調房山時並無心懷不甘昌平任乃係本缺亦無百計夤緣又據順天府府尹覆稱長吏之於屬員因材器使宜循爲地擇人之道力矯爲人擇地之私沈宗謨由難廕選授覇州光緖十八年正月因　辦事未能得力調署平谷嗣察看尚知愧奮六月調署房山縣十一月直隷總督以傳聞本年有西陵大差函商將該員另調是以改署管糧通判十九年四月因實缺通判回任調署昌平州十月因實缺知州回任初調署良鄉縣尚未到任又因實缺知縣回任仍調該員署管糧通判緣沈宗謨年力正富尚非不堪造就之材且操守素好並無劣蹟實欲試其能否與無故調署者不同至張兆玨係實缺昌平州十八年調署房山卽爲備辦陵差起見本年十一月飭回昌平本任則係照章辦理况各員等應否調署皆係與兼尹公商而行非一人所能專擅各等語並據將調署原巻　八件封送前來臣等查原叅該府尹懶見僚屬一節詢據順天府治中聲稱府尹於外州縣來京及候補人員禀謁並無槪不予見情事惟本年八月十月府尹文闈武場監臨校射見屬員時較少籌撫局係治中在局主槁有災州縣來京請賑均至局面議後呈説帖候批亦有先見付尹復見治中者原參所謂外州縣槪不予見有以賑務面禀則令往見治中各節尚非無因至沈宗謨張兆玨二員屢次調署别缺一節查據該府尹覆稱沈宗謨年力正富並無劣蹟實欲試其能否張兆玨調署房山爲備辦要差起見本年回任則係照章辦理各員等應調與否皆係與兼尹公商非一人所能專擅等語臣等檢查沈宗謨張兆玨調署各缺原巻俱屬相符原叅所謂屢調别缺殆由於此至所叅專視應酧之周否以爲調動各情均屬查無確據謹將臣等現查各節據實覆陳傳取親供文件照例存案調到順天府原卷稿八件案結發還所有臣等遵旨查明覆奏緣由謹繕摺具奏伏乞皇上聖鑒謹奏○○大學士管理吏部事務臣張之萬等謹奏爲遵旨議處具奏事内閣抄出光緒十九年十二月二十五日奉上諭前據内務府奏年終欠放各欵需用甚多聲明請旨當諭令户部妥議具奏兹據該部奏稱可否援照近年成案由部湊撥銀三十萬兩俾應要差明年旣有新增之欵不得再向部庫借撥等語著依議行庫欵出入歲有常經乃近年以來内務府屢請借撥有加無已福錕平日不能嚴飭司員力示撙節實屬辦理不善總管内務府大臣福錕容貴崇光立山巴克坦布增著交部議處欽此欽遵並據户部抄錄原奏知照到部查律载凡不應爲而爲之事理重者杖八十係公罪降二級留任等語此案據户部遵旨議奏内務府年終需欵可否援照近年成案由部撥銀三十萬兩俾應要差等因欽奉諭旨著依議行庫欵出入歲有常經乃近年以來内務府屢請借撥有加無己福錕等平日不能嚴飭司員力求撙節實屬辦理不善總管内務府大臣福錕容貴崇光立山巴克坦布均著交部議處等因欽此應請將總管内務府大臣大學士管理户部事務宗室福錕總管内務府大臣領侍衛内大臣廂黃旂蒙古都統容貴總管内務府大臣吏部右侍郎崇光總管内務府大臣户部右侍郎立山總管内務府大臣兵部左侍郎巴克坦布均照不應重公罪律降二級留任例各議以降二級留任係公罪例准抵銷可否准其抵銷之處恭候欽定所有臣等遵旨議　緣由理合恭摺具奏伏乞皇上聖鑒訓示遵行再此摺係吏部主稿會同兵部都察院辦理總管内務府大臣吏部右侍郎崇光兵部左侍郎巴克坦布例應廻避未經列銜合併聲明謹奏奉旨已錄○○蔣式芬片再藎臣遺裔銓選無期宜量爲變通章程溯自咸豐年間軍務之興在事文武將領或殉守城池或畢命行陣莫不同仇敵愾奮不顧身慘烈情形莫可言喻朝廷憫臣下殉節之苦俯賜優卹廕及子孫該難廕等自蒙賞廕後遵例入監讀書期滿各就職之大小赴部投供候選無如各項人員旣多選期遲滯或十餘年僅到班一次或數十年不得一缺株守半生幾同廢棄甚至有坐困窮途身受凍餒者有老於京邸舉家離散終不得還鄉者目覩情形殊堪憫惻且恩廕人員因選班壅滯呈請分發曾經吏部議准今該難廕等事同一律可否飭部准其比照恩廕赴部呈請分發歸各省按班補用於捐途選章均無妨礙而藎臣後裔亦得仰紹箕裘無隳先業矣是否有當伏乞聖鑒謹奏奉旨已錄 
 
 

Page 13

 
 
[光緒二十年正月二十二日京報全錄]  
　　宮門抄○諭旨　道錄前○西安將軍榮等奏續請報効經費摺○護浙撫劉○奏查明杭嘉湖三屬新漕米數摺○又奏起運新漕實徵細數及循舊辦理緣由片○又奏查明災區無須接濟情形片○皖撫沈奏解淸各項餉銀經費片○又奏請准已故總兵陳國瑞附祀僧親王皖省專祠片○正月二十二日禮部宗人府欽天監正黃旂値日無引見○興安謝賞委散秩大臣恩○會章假滿請安○伊立布由籍回京請安○禮部奏派知責舉派出長萃唐景崇○召見軍機長麟興安○○頭品頂戴尚書銜西安將軍奴才榮祿頭品頂戴陝西巡撫臣鹿傳霖跪奏爲續請報効經費稍盡微忱恭摺會陳籲懇天恩仰祈聖鑒事伏以來歲恭逢慈禧端佑康頤昭豫莊誠壽恭欽獻皇太后六旬萬壽普天同慶中外臣工咸思勉效微忱恭襄盛典前准户部咨承辦慶典王大臣會奏中外臣工報効工需分交數目奉旨依議欽此欽遵在案昨復准户部咨行内務府奏分叚點　景物一摺及直隷督臣李鴻章咨開以現辦工叚添設景物經費或有不敷於王大臣前次奏定分交數目之外再籌集銀三萬兩以備添設景物之需奏奉硃批准其報効聽候撥用欽此先後咨達前來竊維壽宇宏開嘉庥備至遐邇自應一體輸將應徧萬方臣等職守秦關恭逢慶典望宮闈而翹首久沾雨露之恩合寮宷以抒誠願竭涓埃之力心殷芹獻同歌聖壽無疆祝效華封共慶天顏有喜臣等謹會同固原提督兩翼副都統並率各鎭司道共籌集銀三萬兩以備添設景物之需籲懇賞收俾得各獻微忱同深忭舞謹遵照乾隆年間成案仰祈天恩俯准將此項銀兩勅交内務府總司其事臣等遵卽恭派道府妥員星馳來京隨同辦理以符舊章所有臣等續請報効經費緣由理合會同陜西提臣雷正綰左右翼副都統臣長春臣德　合詞恭摺具陳伏乞皇上聖鑒訓示謹奏奉硃批准其報効聽候部撥該衙門知道欽此○○頭品頂戴護理浙江巡撫布政使臣劉樹堂跪奏爲查明浙江省杭州嘉興湖州三府屬光緖十九年新漕米數恭摺仰祈聖鑒事竊照浙江省來歲起運漕曰糧米仍應全數由海運津徑交通以期妥速飭據糧道世春詳稱本届起運新漕應需承運船隻自應委員封雇並循案派發商局輪船協運俾免遲悞並查得杭州嘉興湖州三府屬情形委因兵燹之後民氣驟難充復是以荒產尚未全闢本年夏間先遭亢旱又迭被風雨田禾久浸水中間有生虫及發茸霉　以致節節受傷收成不無减色除被歉各州縣另案會詳請奏並將各州縣應帶歴年緩徵漕糧仍請遞緩一年徵收外所有本届新漕計右徵米五十一萬一千六百餘石較與上届計多徵米一十一萬一百餘石開摺詳請具奏前來臣查漕糧爲天庾正供且値京倉需米孔殷尤應寛籌起運以供支放惟杭嘉湖三屬荒產未能全闢兼以本年又被歉疏不得不量予緩徵以紓民力以起運米數而論尚屬核實徵收不遺餘力所有嘉湖二府應徵白糧應請循案一律剔荒徵熟其歉收田畝項下應徵白糧仍飭按數辦運統於漕糧内註扣以符定例並請援照歴届成案紅白兼收秈稉並納以示體恤除督同司道嚴飭各屬尅期開倉赶收交兑一面催提漕截行月米折各欵撙節支銷以濟漕運並將詳細米數開明另行具奏外理合會同閩浙總督臣譚鍾麟漕運總督臣松椿恭摺循案由驊馳奏伏乞皇上聖鑒謹奏奉硃批户部知道欽此○○劉樹堂片再杭州嘉興湖州三府屬二十二州縣起運漕白正耗并餘賸耗白耗申糙等交倉米四十六萬一千八百三十二石零隨運每石一升經紀耗及剝食等米九千九百八十二石零商船耗米三萬七千四百五十七石零共起運漕白米五十萬九千二百七十二石零又由南北價經耗剝食等米二千四百一十三石零總共征運漕白米五十一萬一千六百八十六石零已飭各屬愼選好米妥速徵運交兑俾商船得以依限放洋糧米早登天庾據藩司糧道將前届海運章程十條詳請奉咨前來臣查海運漕糧徑達通壩章程歴年奏咨有案自應循舊辦理毋庸重叙以節煩牘除札飭各局員照章妥速辦理仍錄章程分咨查照外謹將光緖二十年起運十九年新漕實徵細數及循舊辦理緣由附片具陳伏乞聖鑒謹奏奉硃批户部知道欽此○○劉樹堂片再查接管卷内承准軍機大臣字寄光緖十九年十月初三日欽奉上諭本年安徽江西湖南甘肅等省被水被旱被風被雹均經該督撫等委員查勘卽著迅速辦理並將來春應否接濟之處一并查明於封印前奏到此外各省有無被災地方應行調濟撫恤之處着該將軍督撫等一併查奏候旨施恩等因欽此恭錄轉行欽遵去後經臣在藩司任内會同督糧道世春具詳查得浙江省各屬本年糧賦除荒田尚木全闢並本年夏秋以來被旱被水繼被風潮虫嚙致成歉收及歴年沙淤石積各田地曁收成减色之處均經各該管知府督同各州縣所查勘明確認眞厘剔由司彚核詳請奏懇恩施外所有浙江省各屬農民本年歲饉歉收飭據各地方官查明尚堪自顧毋須另籌接濟如至來春靑黃不接之時或有應行調　之處容隨時察看情形另行籌辦等情會詳請奏到院前撫臣因病開缺未及覈辦臣接護篆務復覈無異謹附片循案由驛馳陳伏乞聖鑒謹奏奉硃批知道了欽此○○沈秉成片再安徽省奉撥光緒十九年分京餉地丁銀二十萬兩原續撥厘金銀十萬兩蕪湖關原續撥常税銀五萬兩洋税銀一萬兩鳳陽關常税銀三萬兩又邊防經費地丁銀十萬兩厘金銀五萬兩籌備餉需銀四萬兩當經先後解過京餉地丁銀十萬兩厘金銀五萬兩蕪湖關常税銀二萬兩洋税銀五千兩鳳陽關常税銀一萬五千兩邊防經費地丁銀五萬兩厘金銀二萬五千兩籌備餉需銀二萬兩附片奏明在案兹據藩司德壽詳報遵將本年尚有應解京餉地丁銀十萬兩厘金銀五萬兩邊防經費地丁銀五萬兩厘金銀二萬五千兩又於貨鹽二厘項下循案各半動撥籌備餉需銀二萬兩先後飭委試用知縣王鍾漢試用知縣張奎光候補知縣龔煌候補通判劉芾分别解部交納並據聲明厘金係按月抽捐一時未能集數所解各欵厘金銀均由司庫暫行撥解仍於現收厘金内陸續撥還造報以符原案又據蕪湖關道袁昶詳報於常税項下先後動撥銀三萬兩飭委候補從九品殷家彥候補縣丞濮永熙分别管解又於洋税項下動撥銀五千兩兑交商號匯解又據鳳陽關道雙福詳報於常税項下動撥銀一萬五千兩飭委候補從九品蔡嵩祿解部交納各等情詳請具奏前來除分案咨部並咨總理各國事務衙門查照外所有安徽省奉撥光緒十九年分地丁厘金關税京餉並邊防經費籌備餉需各項銀兩均已籌解淸欵緣由謹附片陳明伏乞聖鑒謹奏奉硃批該衙門知道欽此○○沈秉成片再據江安營務處前任安徽壽春鎭總兵郭寳昌呈稱據蒙城縣紳士記名總兵李南華等壽州紳士刑部郎中孫家懌等聨名禀稱已故記名提督前任浙江處州鎭總兵陳國瑞前隨親王僧格大沁剿賊數省卓著勳勞於皖之蒙城壽州戰功尤偉同治二年苗沛霖復叛潁上鳳臺壽州相繼淪陷賊率大股圍攻蒙城該紳李南華時隨在城文武登陴死守歴六七月之久援盡糧絶危迫萬分該故鎭奉派督師來援先破小紅城賊圩次克吳家圩王家窑王家圩等處賊營又奪滿河浮橋糧路始通城内得食兩月無日不戰其戰蹟之最烈才在南門外大路賊壘縱橫之中砲石交飛之際冐險扼營斷賊糧道與苗沛霖悍　血戰三晝夜我營失而復者再孤軍屹立賊勢日窮力解重圍巨憝授首旋卽率隊南趨節次掃蕩壽州一城三年間兩遭苗沛霖屠每是時猶爲所據該故鎭乘勝克復鳳臺進規壽州奮力援攻不崇朝而亦復淮河南北從此乂安至今耆老士民無不頌僧格林沁之勳威感該故鎭之勇略請將該故鎭附祀蒙城壽州僧格林沁專祠以伸報饗等情禀由該鎭郭寳昌查明該故鎭陳國瑞百戰驍聲勇聞天下當其帶兵來皖力制苗沛霖逆鋒該鎭親列行間共冐矢石目擊其衝突重圍扼要隘而效死命用以削平狂宼遺愛在民悉如該紳士等所瀝陳非有失實之處呈請具奏前來臣覆查陳國瑞前在軍營爲僧格林沁百戰勇將隨剿各省功績甚多其在安徽戰勝攻取之勞大有造於長淮全局嗣緣叅案降調遣戍光緒八年八月傷發身故疉蒙諭旨開復原官賞還世職戰蹟宣付史舘立傳山東江蘇等省立功地方建立專祠仰見聖朝褒奬前勞勸功宥過恩數殊常今該紳士等追溯在皖解圍蒙城攻克壽州戰陣勇敢均係實在情形籲請報以馨香亦復出於誠意合無仰懇天恩俯准已故開復記名提督前任浙江處州鎭總兵陳國瑞祀蒙城壽州親王僧格林沁專祠以彰藎績而順輿情出自鴻慈逾格謹會同兩江總督臣劉坤一附片奏請伏乞聖鑒訓示謹奏奉硃批著照所請禮部知道欽此 
 
 

Page 14

 
 
[光緒二十年正月二十三日京報全錄]  
　　宮門抄○諭旨一道錄前○成都將軍恭等奏報効點景經費銀兩摺○湖督張等奏績請報効經費摺○甘學政蔡奏歲試完竣摺○陜督楊奏揀員升補守備片○又奏委署副叅各缺片○東撫福奏特叅庸劣不職各員摺○江撫德奏甄别知縣片○護浙撫劉奏甄别首府片○正月二十三日兵部太常寺信僕寺正白旂値日無引見○熙敬謝准其抵銷恩○烏拉喜崇阿奏請開缺○正紅漢奏派署稽察備察壇廟之大臣派出裕德壽蔭○召見軍機懷塔布裕德○○四川成都將軍臣恭壽頭品頂戴四川總督臣劉秉璋跪奏爲明歲恭逢慶典臣等率同提鎭司道報効銀兩以供分叚點景緣由恭摺具陳仰祈聖鑒事竊臣接准總理各國事務衙門電開明歲皇太后六旬萬壽各省將軍督撫應率同本省文武各官專摺具陳於前次奏明分扣養廉外報効銀數若干請賞地叚點景一俟奉旨允准卽先期揀派道府大員來京隨同辦理等因臣等幸際昌期欣逢慶典欽惟慈禧端佑康頤昭豫莊誠壽恭欽獻皇太后壽徵周甲喜溢由庚允薄海之臚歡胥普天而同慶臣等於川省提鎭司道分别等差情殷報効遵照原奏恭進銀三萬兩先存藩庫聽候部撥藉紓獻曝微沈至邊省人員不諳儀制供奉恐難合式籲懇天恩賞免委員進京卽由欽派在事之王大臣内務府委員兼辦以期整肅而昭愼重至各省鹽商理應報効川中鹽務大半均歸官連現在該局輸銀五萬兩亦解存藩庫一併候部提撥我皇上博萬方之養倍極欽崇惟小臣效萬歲之呼深漸菲溥臣等誠歡誠忭敬謹呈進臨摺不勝鼓舞歡忻之至除准扣養廉業已報部候撥外所有微臣率同提鎭司道報効銀兩以供分叚點景緣由理合恭摺會奏伏乞皇上聖鑒賞准施行謹奏奉硃批准其報効聽候部撥該衙門知道欽此○○頭品頂戴湖廣總督臣張之洞荆州將軍臣宗室祥亨頭品頂戴湖北巡撫臣譚繼洵跪奏爲敬遵成案續請報効經費籲懇恩准仰祈聖鑒事伏念來歲恭逢慈禧端佑康頤昭豫莊誠壽恭欽獻皇太后六旬萬壽普天同慶率士臚歡中外臣工莫不勉竭微忱願襄盛典恭查乾隆年間歴次恭辦慶典成案中外諸臣呈請祝嘏均經奏明請旨遵行前准户部咨開總辦萬壽慶典王大臣等會同中外臣工報効工需酌擬分交數目一摺奉旨依議欽此又准户部咨開内務府會奏分叚點設景物一摺聲明如有增添之處再行奏辦等因又在京王公及閣部九卿先後奏請恩賞地叚點綴景物經壇共申頌祝奉旨准交内務府辦理等因欽此竊維頌祝之忱京外一體臣等或謬領軍符或叨膺疆寄鴻施渥被仰報毫無欣逢稱慶於璇宮願效添籌於寰海竊思禁城内外地叚甚寛現辦工叚若須增添的擬經費或尚不敷查乾隆二十六年大學士傅恒等奏明各叚點景交納銀數職名單開各省督撫每省交銀三萬兩是疆臣等各效微忱呈進銀兩俱蒙先朝俯准成憲昭垂臣等謹率同湖北副都統提鎭司道等於王大臣前次奏定報効經費分交數目外再籌集銀三萬兩以備添設地叚點綴景物之需籲懇賞收俾得各抒愚誠同深忭舞冉查傅恒等原奏稱外省督撫向俱派員來京該員等辦料鳩工均非素所熟習以致辦理周章而糜費亦不可枚舉等因現在湖北省各員於京中應辦事宜均未穩悉合無仰懇天恩俯准將此項銀兩仍飭交内務府辦理無庸臣等派員前往以昭愼重而歸核實所有謹遵成案咨請報効經費緣由臣等謹合詞恭摺其陳伏乞皇上聖鑒謹奏奉硃批准其報効聽候部撥該衙門知道欽此○○甘肅學政翰林院編修臣蔡金臺跪奏爲敬陳歲試完竣並科試各屬情形恭摺仰祈聖鑒事竊臣於上年歲試過六府三直隷州及安肅二直隷州歲科並試情形曾經恭摺奏明在案所餘寗夏慶陽階州及新疆省之迪化等屬查照向章俱係歲科並試而新疆例應寄題由撫臣扃試本年正月臣將該省歲科兩試各題擬就密封咨送後於二十七日出省順道先舉行鞏昌科試次階秦次平慶涇固信寗夏六月回省接考蘭州並錄取通省文武遺才適准新疆巡撫臣陶模將該省文武歲科試册卷封寄到臣當於遣場前校定初冬武闈事竣復出試西寍共考過七府四直隷州爲歲試者四爲科試者十一除新疆由撫臣代試外惟慶陽因試院未修照章於涇州調考而固原亦仍舊與平凉合棚通計兩省歲試已竣科試亦只餘甘凉二府各棚應試人數皆較前届及上年不甚懸殊或不敷取進則仍遵例缺額計於寍夏科考扣府學文額十名寍夏縣學文額二名慶賜歲考扣府學武額三名環縣學額三名合水縣學武額二名又科考扣府學文額二名此外皆照額取足文風仍以蘭州秦州爲較勝鞏昌次之餘亦尚堪造就鈔襲之弊較少於前惟寍夏慶陽现棚向不免有槍替經臣塲前嚴行告誡臨時經認保查拿或被派保攻訐均發交提調官究治臣復於發落時加之勸懲並飭各該管官認眞教道不得因考核已過稍事寛徇所有歲試完竣並科試各屬情形理合恭摺具陳再臣所經過地方春夏雨水調匀收成頗稱豐稔間有被雹被水之處業經賑撫民情安謐如常合併陳明伏乞皇上聖鑒謹奏奉硃批知道了欽此○○楊昌濬片再陜西固原提屬安定營守備員缺前經臣以俸滿督標左營千總孫桂請補嗣准部覆該員係甄别案内引見回任候推之員並非俸滿引見回任候題人員向章不准聲叙所請仍雖議准其安定營守備員缺應在於俸滿引見回任候升人員内揀員請補等因臣隨在於俸滿應升人員内揀選得陜西漢中鎭屬原畛子汛千總徐倉光緒十年拔補今職十六年俸滿請咨赴部引見該員操防勤幹且在陜年久於地方營伍情形最爲熟悉以之請補斯缺實堪勝任亦與部章相符合無仰懇天恩俯念員缺緊要准以該員徐倉升補陜西固原提屬安定營守備員缺俾資得力如蒙俞允該員係已經引見之員毋庸再行送部應請飭部發給實授劄付以符定制除查取該員履歴册另咨送部外謹會同陜西固原提督臣雷正綰合詞附片具陳伏乞聖鑒訓示謹奏奉硃批兵部議奏欽此○○楊昌濬片再據督標中軍副將鄧全忠呈稱頃接家信副將生母楊氏年八十三歲老疾舉發醫藥罔效於光緒十九年九月初六日在四川冕寍縣原籍病故副將係屬親子例應丁憂呈請核辦前來臣查該副將鄧全忠旣據呈報現丁母憂例應開缺先行委員接署以便該副將交卸回籍守制查有頭品頂戴記名總兵西寍鎭原鎭海恊副將現署督標左營叅將湯仁和器量深穩堪以委署所遺督標左營叅將事務者有記名提督凉州鎭標中營遊擊朱祥興精明勇幹堪以委署除分别給委並查取鄧全忠原領副將劄付至日送部查銷外所遺督標中軍副將員缺係省會最要缺爲各營領袖政務殷繁容臣另揀妥員陳請調補以重職守謹附片具陳伏乞聖鑒謱示謹奏奉硃批兵部知道欽此○○尚書銜山東巡撫奴才福潤跪奏爲特叅庸劣不職各員以肅官方恭摺仰祈聖鑒事竊維吏治以人才爲消長用人以黚陟爲勸懲地方大小各官如有奉職無狀者自應據實叅劾奴才督同司道隨時留心考察兹查有濟南府通判穆克放誕任性不各檢束嘉祥縣知縣劉培煦年力衰遇聽斷糊塗夏津縣教諭趙興邦行止有虧不堪司鐸商河縣教諭李汝霖年老多病難期振作均示便稍涉姑容應請○旨將濟南府通判穆克以府經歴縣丞降補嘉祥縣知縣劉培煦夏津縣教諭趙興邦均卽革職商河縣教諭李汝霖勒合休致以肅吏治所遺各缺除教職例應歸部銓選外其濟南府通判嘉祥縣知縣二缺東省現有應補人員應請扣留外補謹恭摺具奏伏乞皇上聖鑒訓示謹奏奉硃批另有旨欽此○○德馨片再准部咨嗣後道府州縣無論捐納勞績各項人員應於到省一年後察看考核分别補用等因兹有捐納試用知縣策嶲邢慕祖吳政修均試看一年期滿應行照章甄别據藩司方汝翼會同臬司福裕詳請留省照例補用前來臣詳加察看捐納試用知縣策寯才具穩練邢慕祖年壯才明吳政修辦事勤明相應請旨留省照例補用謹會同兩江總督臣劉坤一附片具陳伏乞聖鑒謹奏奉硃批吏部知道欽此○○劉樹堂片再准部咨嗣後道府州縣保歸候補班人員應於到省一年後察看考核分别補用又捐納知府一年期滿例應察看才具分别補用各等因歴經遵辦在案　查接管卷内臣在藩司任内會同臬司查有候補道陳乃瀚又新海防例試用知府錢謙均試看試用一年期滿具詳到院前撫臣崧　因病出缺未及核辦留存在檔臣到任未及三月例不加考惟在藩司任内已滿三月仍應加考查到候補道陳乃瀚才猷卓越新海防例試用知府錢謙才具明幹均請照例留省補用謹會同閩浙總督臣譚鍾麟附片陳明伏乞聖鑒謹奏奉硃批吏部知道欽此 
 
