# 1893 - 218 - 4907294

 

Page 1

 
 
[新出五十名家書札] [  點石齋啓]  
　　湖州陸存齋觀察功名經濟冠絕今時所交皆名公巨卿翰牘往來久成巨帙其尤著者如李傳湘昆季沈仲帥吳清帥等幾得五十家曾將原人墨跡精刻計十二卷曰潛園友朋書問惟板藏觀察家内不易購覔兹將原書依八賢手札體例託本齋石印成書神采筆墨令人撃節瑛美每部四本實洋八角在蘇州閶門綠蔭堂上海棋盤街文瑞樓本分局均有出售 
[新印臨證指南醫案出售] [  圖書集成局啓]  
　　吳門葉天士先生以頴悟卓特之才研精醫理於書無所不讀融會古人之精意而參以新機故其立方也一二味不爲少十餘味不爲多習見不妨從同獨用不嫌立異輕重繋於杪忽取效在乎呼吸和緩盧扁不是過也及門弟子隨時抄錄諸方遂有臨證指南醫案之刻誠歧黄家所不可不讀者本局以新鑄鉛字排印紙色旣白裝釘尤精共十二本盛以錦套每部碼洋一元五角欲購者請移玉申報舘帳房及各處申昌書室可也 
[論順屬被水之慘]  
　　六月廿四日本報載通州消息言自五月十三日起天無一日晴地無一日乾運河之水時漲時落沿河兩岸室廬禾麥已受損傷五月二十一日裏河花兒閘普濟閘决口水向西南冲刷村莊無算六月初八日起風雨交加運河之水倐漲丈許漫過長隄十二夜三更淹灌馬莊范莊賈莊焦村等處人民逃避無路有升屋者有上樹者呼號之聲遠聞數里甚至城中徧地皆水店鋪官局無一不在水中央又廿四廿七兩日本報疉載天津消息言各河水勢繼長增高至十五日而泛濫横流三岔口河北大街馬字口等處節節皆水城西一帶村莊皆已變爲澤國大田多稼淹没無存廿九日報載京師來信言京師自五月以來大雨連緜不分晝夜旋雨旋止晴光未得大放至六月十二日午後雨勢更猛平地水深數尺至丈餘不等大小街巷盡成河渠車馬不能往來鋪户被水倒灌而入深七八尺不等西城二龍坑太平河積水高逾房檐什物漂流房屋倒塌人民淹斃幾於觸目皆是甚至城門亦被水堵塞輦轂之下如此則近畿一帶可知城闉之中如此則鄕僻村落可知統觀前後所接消息知此次順屬之災由於河流日漲長隄不能抵禦遂致一潰難收而河隄之所以潰决者則由於傾盆大雨累月經旬山中之水奔騰直下有高屋建瓴之勢遂致各河來源日旺不及宣洩一旦潰决京津相距數百里之間道途梗阻順天寳坻武清涿州霸州香河房山等州縣數百萬生靈盡成魚鼈災狀之重如此災區之廣如此較之十六年被水情形誠有過之而無不及民也何辜罹此鞠凶雖鐵石人亦將爲之下淚朝廷子惠黎元無異天覆地載一聞順天府尹等奏報立霈恩綸先於六門開設粥廠復於孫河定福莊馬駒橋黄村龎各莊蘆溝橋六處一律設廠賞給京倉米萬石以惠窮黎又以被災甚廣提奉天粟米一萬四千四百餘石並江蘇河運漕米五萬石江北河運漕米五萬石撥備振需湛恩汪濊浹髓淪肌不獨身受者感激涕零卽聞風者孰不當奮勉圖報或謂頻年以來各省之以偏災告者乞糴之書沓來紛至籌辦義振者如入山隂道上應接不暇雖有惻隱之心而無輸將之力誰能以有限之欵振無盡之災乎不知有非常之人而後能任非常之事蒼蒼者之屢次降災歴久而未已者安知非以錯節盤根一試籌振諸君子之手叚乎卽如山西當十餘年前亢旱成災赤地千里荒凉满目廬舍爲墟南中諸善士慨焉以興奮然以起義聞仁聲播於遐邇實以此役爲嚆矢至去年而關外七廳又以災歉聞矣南中諸善士當三鼓氣竭之餘不憚苦口婆心多方勸募卒能集成鉅萬之資拯彼倒懸之厄可見人力之足以回天正不必以載胥及溺舉而委之氣數也順屬當十六年被災時官賑義賑相輔而行此次之災較十六年尤重則官振之外自不得不借資義振夫以山西相距窵遠尚能不分畛域踴躍籌捐再接再厲不辭勞瘁矧京師爲首善之區關繋較山西尤重而謂急公好義者不當奮迅從事乎日前本館接杞憂子來函以同一被災水災重於旱災蓋旱災則其來以漸水災則猝不及防苟非迅集欵項分投散放溝壑餘生必致延頸待斃因以洋蚨五十翼助充急振旨哉言乎使人人皆能如此存心如此樂輸則積少成多聚金成塔鉅萬之貲不難立集此猶就隨願樂助者言之也至於設法籌集振欵則如前報所載有心無力人烟館集捐議每茶一壺由喫客捐錢二文館主自捐一文合南北兩巿計之每月約可得千金誠能實心辦理於振欵不無小補滬上爲通商巨埠人烟輻辏巿肆喧闐操奇計贏者苟能仿照此法酌量抽助在店主買客出此區區不過如九牛之拔一毛而銖積寸累之餘解往災區足使垂斃飢黎出水火而登袵席事不勞而功倍尚何憚而不爲乎大抵受災旣重則振災必期迅速誠使盡人皆以杞憂子之心爲心不吝解囊則振欵早集一日災民自早活一日夫誰謂人定之不可以勝天也哉 
[暹口已通]  
　　本月二十八日法國水師提督電告驻滬法總領事云目下暹羅已將法人所要求之事一一允從是以法廷命將封口之各兵船悉數退出日内須由西貢往中國海面巡歴一周云 
[御爐烟篆]  
　　户部銀庫員外郎福蔭差满照章更換已咨取宗人府内閣六部理藩院内務府各保送員外郎一員帶領引見請旨調補近經禮部將本部一等員外郎斌儒保送○兵部爲咨行事武選司案呈現有都司一缺輪應廂藍旗漢軍旗升轉之缺應由廂藍旂漢軍各項人員揀選照章咨取治儀正印務章京世管佐領騎都尉步軍副尉步軍校等揀擬正陪請旨圈放相應咨行贵衙門卽將前項人員保送一二員造具出身履歴出具切實考語務於文到十日内咨送本部以憑核辦○吏部爲示傳事所有保舉山東候補知州陳觀圻保舉河南候補知縣汪士杰奏補雲南騰越廳同知韋勳承等三員本部於六月二十日帶領引見再該員等是否原任現任一二品大員子孫抑或現任一二品大員兄弟卽赴本部呈明○户部山東司示傳中林請領練餉銀兩之委員佐領勝安等知悉所領銀兩本庫定於六月二十八日開放該委員等務於是日辰刻赴庫支領○歲考八旗文童前已錄之於報六月十六日考試正塲搜檢王大臣彈壓副都統監試御史於寅刻先後至貢院開門後彈壓監試各官衣冠先入與李太宗師李少京兆列坐至公堂上應試諸童由大宛兩縣分左右翼點名放簽搜檢而入壽宗二廣文依次點名給卷各旗識認官始退出宗師及彈壓監試廣文皆退入聚奎堂扃門考試計满蒙旗童除事故未到外實入塲者有二百二十三人宗師先出首題牌限四刻先錄起講蓋戳違則不錄至申刻卽有交卷者積至五十人先放頭牌亥刻凈塲是日首題鄙事君子多乎哉次題庸敬在兄斯須之敬在鄕人季子聞之曰詩題賦得微雨新晴得新字○廂藍蒙印務叅領啓賢等以本旗應領本年 
 
 

Page 2

 
 
六月大檔甲米經户部劄由海運倉支領現在本旗满洲甲米將次領竣本固山應卽訂期往領禀由本管恩保庭都統佑等示諭於六月十九日前往海運倉支領並派印務叅領啓賢善志印務副叅領蔭德和恩保印務章京圖敏彈壓○禮部爲片行事查本部左侍郎錢應溥之子浙江嘉興縣附貢生錢熊祥隨任讀書今應癸已恩科順天鄕試相應將該生籍貫年貌三代履歴劄送國子監錄科並劄順天府查照○新任詹事府詹事良夢臣大宫詹弼涓吉六月十七日辰刻進署履新視事先期由主簿廰示仰闔署官員供事及匠役茶皂人等至期一體謁見○吏部爲示傳事所有五月分分發道李肇文等四十員本部於六月二十日帶領引見相應示傳各該員於十九晚在内城左近歇宿二十日丑刻穿補褂挂朝珠備帶元青褂並佩帶對子荷包手巾赴西苑門六項公所内報到聽候排班帶領引見再於十八日辰刻衣冠赴部演習口奏履歴如是日不行赴部卽將引見扣除○禮部庫中癸未丙戍已丑庚寅等科會試塲中未中墨卷堆積如山其落卷之未領者亦復不少現因雨水過多不免腐爛各堂憲擬於署中三堂後空地焚燒將灰送入河流以清積牘並派出满漢司員十六員自六月十七日起分班在署督飭署役於每晨焚化時認眞防範○上月浙江巡撫委某員解送朝鮮遭風難夷高田登等男婦幼孩三十名口進京咨交禮部循例資送回國禮部照例行文各處妥爲循辦犒賞行糧從優頒給並派通官護送首途未數日浙江委員復解朝鮮難夷十五人當卽劄交四譯館安插並咨請内務府按日供给口糧以便派通官護送回國聞前起行至通州河流陡漲節節阻滯通官正在禀請酌奪而二起難民又到觀此情形非援崇續二使賜奠成案改由天津航海回國不可矣○六月十六日清晨兵部捷報處由軍機處領出遞交直隸總督廷寄一道當卽加封飭交值日差官馬上遞送天津李傳相行轅雖事關極密外間例不得聞然據傳謂飭將順直水災詳情迅速查報等語我皇上念切痌癏於此可窺全豹矣○吏部爲咨行事騐封司案呈本部議覆户部題請將管解京餉五萬兩以上之河南補用通判馮俊才議叙等因覈與解餉無悮予叙例案相符應准其照例奬叙一本於六月初二日具題奉旨依議欽此欽遵到部除移會户部外相應將原奏抄粘咨行河南巡撫查照○蘇州織造内務府廣儲司茶庫員外郎榮尚衣廷連任又將期满預由内務府開列七司三院一等資深兩項郎中員外郎清單請旨六月十六日奉硃筆鈐出蘇州織造著武備院毡庫郎中慶林去欽此按慶尚衣宅在東安門内北池子 
[京師大雨紀餘]  
　　京師大雨成災前已錄登於報聞十二日晚朝陽門外關廂兩旁鋪户雖皆暫合鋪門而街水成渠仍向屋中灌入加以西北山洪沿河湧至慈雲寺大橋一帶一片汪洋小民所築土房全行淹倒其没於水中殞命者男婦老幼尚未查悉若干人石道水深數尺至丈餘小舟由此往來毫無阻滯朝陽門外門涵洞坍塌其半弓箭樓城垣塌倒一隅十三日城門爲磚壅遏力不能開嗣將磚水設法疏通至十點鐘始開其半說者謂此次之雨非但大於光緖十六年卽嘉慶六年亦未必有此湯割之勢云 
[幾釀教案]  
　　湖北沔陽州鄢家灣天主堂司鐸高姓以時值天炎率同教民涂某等人在堂後溝隄列坐乘凉講論教中道理兼闢祭祖祀神之非環而聽者密若堵墻中有好事之流肆其詞鋒與之爭論次日高姓約集紳董欲與好事者質證其理紳董許以稍待一日當令好事者登堂負荆高遂首爲之肯詎紳董勸至脣焦舌敝愚民非惟不聽反怒不可遏一呼百諾徑往涂家紛擾壞其屋宇幾成瓦礫之塲涂宅賃自某姓家一邊毗連同教翁某之宅一邊毗連教堂側屋涂屋旣壞累及兩鄰高因商令西教士控諸江漢關道轅惲崧耘觀察准詞札諭沔陽州李汝生刺史妥爲辦理刺史卽嚴飭爲首者依樣賠修日内將次興工想一經落成卽可無事矣 
[萬壽無疆]  
　　本月二十六日恭逢皇上萬壽聖節普天同慶江蘇巡撫奎中丞示諭文武各衙門於前後三日不理刑名七日内均穿蟒袍補褂是日五鼓中丞率同藩臬兩司及在城文武官員趨詣萬壽宫行朝賀之禮蹌蹌濟濟誠盛典也 
[哨官慘斃]  
　　姑蘇訪事人云某日緝捕營哨弁何君奉本營領哨之命帶領砲船一號往江震一帶巡邏駛至震澤縣屬之清水墩見有梟匪多人開塲聚賭卽揮令勇丁登岸搜捕匪黨中有某甲者曾在某武員處當差與何君有一面緣因設計誘至某茶樓胡哨一聲各匪齊出器械拒捕何君在樓上聞下面喊殺聲倚檻以觀見數勇已中槍而倒不覺勃然大怒躡梯下樓甫出門槍彈已從空飛至避讓不及洞腹身亡各勇胆戰心驚一哄而散事後查點共喪勇丁五名傷數名當卽逃回報知領哨領哨不得已向總統李軍門禀報揑稱酒後足軟墮入河中軍門怒謂彼已年老同營中不乏年富力强者奈何獨令彼出哨耶究竟屍身何在答稱尚未撈獲軍門令卽前去打撈領哨唯唯而退祗得令原艇往尋詎匪黨已將巨石繋於屍身抛棄河内閱三日始浮起乃載回報殮時軍門猶未知事之顚末也旣而見同營湖南人交頭接耳私語紛紛盤詰再三始直言無隱軍門憫何君之殁於王事遂將其二子拔作哨官令其擒治鹽梟俾免抱戴天之恨云 
[江西試事]  
　　江西學政盛大宗師於六月十五日未刻節抵省垣護撫方中丞以下文武員弁皆出郭恭迎宗師旋卽登岸入城赴校士館駐節十六日料理各公事十七日謁聖講書放告十八日考各學生經古十九日考各州縣童經古二十日科考各學生員二十一日出生童經古案二十二日覆生童經古二十三日考豐城進賢奉新童生二十四日覆試一等生員二十五日考南昌新建童生出豐進奉調覆牌二十六日調覆豐進奉童生及補歲考二十七日考義寍武寍童生出豐進奉案及南新調覆牌二十八日調覆南新童生二十九日貢監錄科出新案及義武調覆牌三十日調覆義武童生七月初一日出義武童生及貢監案初二日總覆八州縣新進童生發正案初三日奬賞一等生員新進童生放學租前陳伯潛宗師衡文江省時訪知各童生經書尚未讀畢父師卽命應試遇有可造之資轉因求速效而貽誤當經牌示凡十三歲以下童生俱令於經古塲默寫易書詩三經如自揣不能默寫雖已應縣府考均著扣名回籍讀書以培根柢仰各學教官傳諭禀保於所保童生内認眞誥誡如有揑飾年歲應考者惟廪保是問自是各任學政皆仿而行之今盛宗師亦蕭規曹隨雖曰曩例如斯然造就亦非淺鮮已 
[皖省官塲紀事]  
　　廣東候補道陳哲甫觀察明遠於二十日抵省謁見沈仲復中丞並拜會兩司及各同僚小作勾留卽當就道○新授長江水師湖口鎭柳馥堂軍門金源入覲龍光出都南下由滬赴金陵謁見劉峴莊制軍黄昌歧爵軍門小住三日卽乘江永輪船於二十二日早八點鐘抵皖水師杉板砲船營哨各官均至江干迎迓砲聲隆隆不絕於耳軍門登岸先入公館然後命輿拜命各大憲車馬往還絡繹於途○安徽候補府徐亞陶太守寳謙奉大憲委赴池州查辦案件業已束裝就道矣 
[貨到被刦]  
　　厦門信云十二日有浦南渡船一艘在厦裝載各茶客银洋約共二千六七百兩洋藥數百斤驶至鼓浪嶼後忽來巡船一艘聲稱係閩海常稅關哨船巡緝偷漏者喝令渡船停泊以待搜查渡船不敢違抝赶卽落帆孰料巡船上人一躍而過拔刀持槍聲勢洶洶禁勿聲張將所有銀洋貨物搬掠一空揚帆逕去舵工搭客蝟伏艙中俟盜去遠始敢駛回厦門赴地方文武厦門求勘未知海盜冒充哨丁乎抑係哨丁僞爲海盜也物議紛紛不知地方官何以弭之 
[械鬥成風]  
　　同安鄕民互相械鬥竟有十數起之多此雖由民風　悍所致然亦地方官不善駕馭之故也茶頭鄕陳蘇等各姓互鬥傷斃十餘名焚燬房屋數十間迨請邑尊到鄕彈壓彼此已暫息干戈官憲卽收取下鄕費數百元以去所請水師兵卽經帶兵官會同縣令次第按臨各鄕民見官兵　到相率舉家逃避文武官收得兵費夫價卽赴他處並不追究凶犯審訊兩造曲直祗視出錢之多少以定駐鄕時日之久暫 
 
 

Page 3

 
 
下橄榔嶺鄕楊姓與烏塗社徐姓械鬥楊姓辦事有人以千金爲武營帶兵官壽卽將兵移駐徐姓鄉社四十六日每日營兵菜米油柴等費十八元加之營官每日四元遷延旣久共費一千數百元案仍未結兩造傷斃九命縣中竟無一字詳報上憲迨徐姓赴道轅控告派員下鄕辦理兩造始棄怨修好而文武官之腰囊已飽卽回省銷差官旣去而四鄕械鬥又起十二日茶頭社又焚燬房屋數十間鄕民赴縣喊寃官答以我亦無可如何麾之使去官府如此時事可知矣安得封疆大吏雷厲風行另委賢能痛除積弊吾民其庶有豸乎 
[蕪湖米巿]  
　　蕪米行消粤省向以廣州爲大宗汕頭潮州雖亦有客採辦然皆附於廣帮未嘗自立壇坫自去年潮郡生意較大遂自設堆棧並開伍豐佑豐等號巿價低昻操縱自由已足旗鼓相當今年廣州因洋米充　來蕪購辦者不甚踴躍潮帮遂采烈興高自春徂夏陸續運去四五十萬石廣帮祗三十餘萬石此亦各有路徑也統核今年出口燮數連北洋辦去軍米定海購去平糶稽之新關稅册約有百萬之譜目下大田多稼暘雨得宜旬日之間卽可篝車望慰故燮價陸續减跌自一兩三起層累而上極優如三河蔴秈亦僅一兩七錢幾分將來新米開盤必更减跌廉則易消可謂米業中人賀矣 
[清風閣題壁]  
　　本月廿三日清晨江裕輪船抵蕪適新裕輪船載李傳相德配趙夫人靈柩靠泊躉船江裕遂就江心下碇裝缷貨物起落搭客時值疾風暴雨波浪掀天有一搭客立足未穩被擠墮江輪船上人急抛巨繩援救未經攀住流至下游半里始由小划船挽住髮辫得慶更生然亦險矣○署太平府鳳韻笙太守前赴省垣謁見各大憲兹於廿三日清晨乘輪回蕪小駐襜帷卽賦言旋○政大源信局兼走屯溪旱班所雇信足某甲樸實老誠居停頗加信任月初復由蕪局開往屯溪將信物點交清楚其行李亦在屯局忽於翌晨出外至晚不回偵騎四出迄今二旬有餘仍無下落是誠咄咄怪事或謂墮水身死何以不見屍身浮起有好事者謂附近某潭相傳有妖物藏匿其中每逢夏令卽昻首水面嘘氣吸風某年有某姓小孩被妖囓食唾骨於岸今甲得毋亦果其腹乎言甚無稽錄之亦足爲瓜架豆棚之談助○蕪湖鹽局委員歐陽伯元太守另奉差委接辦此席者爲嚴君作霖聞亦二千石崇銜於廿一日早視事同寅文武咸來道賀冠蓋如雲○本届慶榜宏開多士摩厲以須咸效祖逖之聞雞起舞蕪湖縣王大令本擬專行决科因公事鞅掌遂於本月廿二日鳩江月課之期兼試决科並聲明膏火之外由本縣捐廉厚給花紅以爲先聲之導故諸生咸踴躍而來大令封門扄試生題當仁不讓於師四章童題把之桐詩題槐花還似昔年忙得花字又聞道憲袁爽秋觀察擬於七月初二日扄試中江書院肄業各生藉以决科惟尚未見明文耳○街頭巷尾污穢堆積最易釀成疫癘王大令諭令一律挑凈並諭善堂董事將二街及江口街道修築平坦邇日安步當車者咸歌履道坦坦且喜世界清净不復掩鼻而過良吏循聲固昭然在人耳目也 
[扶桑攬勝]  
　　日本新簡駐法公使曾禰荒助於廿八號午前八點鐘在新橋停車塲乘汽車赴神户轉乘法公司船啓行是日送行者甚衆不下六百餘人聞汽笛一聲輪將飛駛咸脫帽拍手齊聲呼萬歲而别日人於萬歲二字不甚鄭重往往信口出之此外尚有山縣議長上方宫内大臣品川子爵法國公使書記官富田東京府知事杉皇太后宫士夫等官員數十名另有國民協會總董佐藤昌藏藥袋義一兩君送至横濱公使之夫人公子直送至神户而别萬里長征海天無際宜其黯然銷魂也○會津若松城周圍二十餘町搆造堅牢石垣曲折實爲東北之險要維新以後時事大變此城遂廢有某甲者係管理城址人日來巡視城之東隅見一大石位置異於尋常乃命人夫發石掘下現一大穴似有人跡出入復命入穴探視據言穴中四面砌成石垣愈進愈深光極黯淡黑白不能辨有一種惡氣觸鼻難堪甲思此中必有佳處務欲探其底蕴越日又雇强壯人夫數名持燈而入至極深處過二三十步有大石屹立於前復退出與甲計議曰石以内或有貴重物發去此卽操左券惟發掘殊不易易不若詢之父老得其大略庶不空費氣力甲以爲然訪之舊藩故老慨然曰舊藩於維新前作事頗秘外人不得而知蓋恐一朝有急預設此穴藉以藏身或由此出城號召外援所謂狡兎有三窟也安有寳物乎甲聞其言乃廢然而返○日歴七月廿六號之夜駐紥日本法公使館接本國發來長文暗號電報廿七號晨法公使特至日本外務省會晤次官林君密談數刻而回廿八日午後三點鐘法公使隨帶譯員往游日光廿九號十一點鐘留主公館事務書記官急乘汽車亦往日光蓋爲暹羅事也口澳國皇姪某親王訂期遊歴日本日皇特命宫内省派式部官及幹員數名前往長崎俟到時陪伴親王遊歴各處兹接香港電音知親王定於西八月六號抵崎順遊内地各地方官早經凖備欵接日皇又命御廐擇馬四匹馬車一輛由管馬之員帶赴神户備親王乘坐往來西京大坂東京賓館復命在芝離宫安排一切○式部官伊藤勇吉係總理大臣伊藤伯爵之公子七月廿八號道出馬關拜訪满珠軍船主世良田回時被桅倒壓身受重傷日皇與后遣使問視賜物甚多后又因山縣伯爵夫人患病已久近日加劇亦賜菓品以示慰勞○七月廿六號爲已故二太子諱建第十五年忌辰是日午前九點鐘日皇命候補侍從廣幡皇后命掌侍女官太子命萬里小路侍從公主周宫常宫奉命往豐島岡行禮皇族各遣家令家從等參拜東京皇宫内在神殿設行祭典　 
[太守赴蘇]  
　　新任蘇州府王可莊太守由鎭江來滬已紀昨報兹悉太守於昨日黎明時雇坐大號宫舫向蘇省進發本邑印委各員恭送如儀 
[水手傷人]  
　　前晚九下鐘時招商局北棧碼頭所泊德國公司某輪船上甲乙丙丁四水手相約至洋涇浜西酒店開懷暢飲旣醉旣飽乘崇明人張云順江北人陳阿二梁任福王四芳之東洋車回外虹口太平碼頭至百老會路轉角處見有青帘高揭姹女數錢者不覺渴吻難消饞涎欲滴遂復呼青州從事直上糟邱酩酊之餘竟自登舟而去張等向索車值不給分文索之再三甲乙丙避匿艙中獨藉麴秀才之威將張毆撃張扭住不舍丁突出利刃將張左臂及肩胛戳傷鮮血直噴倒仆於地陳王梁不敢上前攔阻飛步出外大聲疾呼巡街捕聞警而來丁早已不知去向少焉有船中醫士聞而上岸將張察視一週並不爲其敷調惟給以洋銀二角揮令他往不得在此胡鬧不堪巡街捕以人命關天將張舁置車中飭人送至美捕房黎捕頭著速送同仁醫院醫治時已十一點二刻矣昨晨鐘鳴十下黎捕頭飭西包探紀林協同華包探江阿三將王陳梁三車夫尋獲帶至德領事署請副領事愛南瓦爾特將一干人送上此船逐加辨認指出兇手包探旋將一干人帶回未知作何辦理也 
[兇頑宜儆]  
　　本邑美租界吳淞路三號房屋係西人某甲賃居焉與隔鄰二號屋中引港之德人某乙家僅隔一竹籬邇者天氣炎蒸甲以籬上遍綴籐蘿不能招凉却署因雇寳山人李本全拆去李正在低頭工作不隄防乙携竹竿至向腦後猛撃一下李驚惶無措乙又將右額角撻成一孔以致血湧如潮李遂奔赴甲處歴訴情由甲大怒奔至乙處理論乙推諉不承甲遂赴德領事署控告想領事必有以儆乙之兇頑也 
[禁唱淫詞]  
　　淫詞艷曲招引良家婦女最是敗俗傷風經汪曹二董事禀縣出示諭禁在案總巡張牧九司馬查悉廿三七鋪地方有某裁縫店每於停工後聚集少年無賴露坐街頭彈絲吹竹靡靡之聲不堪入耳近處婦女呼姨喚姊而往笑語喧譁殊屬不成世界立飭地甲持條阻止如敢故違一經察出定卽重辦不貸從此齷齪世界當變爲清靜世界矣 
[解犯過滬]  
　　川沙人華小狗刨取棺中衣飾迭經失主投撫民廳控告現經廳憲拘獲訊實解府前日下午由松發回解差經過滬上赴上海縣投文值日差禀明黄大令諭飭收禁聽候備文護解 
 
 

Page 4

 
 
[滋擾被控]  
　　前日有黄亞基者投上海縣控稱職員係廣東人前與友人何龍在虹口股開轆轤木作每股出银一百五十兩立有合同各執一紙嗣因何龍病故當將股份清算明白不料何子名開者邇來迭向職員滋擾盤踞室中不得已來案控訴叩求提究黄大令著補詞呈候察核 
[相騐吞烟]  
　　英租界靖遠街德順小客寓主周金秀同三圖地保唐兆坤投上海縣報稱有客吞烟斃命求请相騐此已列報兹悉上海縣黄大令於昨日午前帶同仵作書役人等臨騐地保申訴前情寓主周金秀訴稱此客自言姓陳不知其名口操蘇音年約二十餘借宿後見伊面色慘變狀似吞烟請人施救無效旋卽身死地保又禀並無親屬來認大令命仵作騐明委係吞烟身死並無他故大令親騐屬實遂飭地保報堂棺殮發壇召認 
[會訊舊布案]  
　　日本商人福源芳次在英租界開設吉昌行曾於二月間向申源號主李青良定買舊布三百擔每擔價洋九角半後交二百四十八擔價洋照付將舊布載至日本以貨樣不符電致福源芳次向李青良理論欲令賠償虧耗因兩下齟齬遂由福源芳次投該管領事林權助處控告林領事照會英廨讞員蔡太守飭傳李青良會訊各執一詞太守以舊布值價無幾如因貨樣不符退回中華往返水脚耗費更甚諭令裝回二包卽請覆訊昨日下午三點鐘時林領事委副領事由田定槌及繙譯官加藤義三到廨會同太守訊問日商福源芳次請英律師威金生帶繙譯曹吉福申訴一切申源號李青良請英律師高德禄辨論至六點鐘始退堂訂於今日下午三點鐘再訊此案訴詞甚長統俟今日詳錄 
[罰欵助振]  
　　本館協振所昨接華晉泰燭店來函云小號因一笑樓茶館轇轕一案經英公堂蔡二源太守移送到縣蒙發審委員葉司馬秉公訊結斷令小號出洋廿元作爲酒食之資小店旣與李永堂姚來董等涉訟連年不願與之共席今將斷定之洋充晉省振饑之用明知杯水車薪無濟於事然四方仁人苟能聞風興起未始非災民之幸也來函如此合照錄之 
[上海北巿絲業會館籌辦順直新災賑捐滬局瑣記一]  
　　六月廿八日接直隸籌賑局委員林君豫卿函開天津全境被災永定大清南運北運各河均報漫决情形比十六年更重賑捐接續辦理望速解濟云同日接多年助賑同人謝君嘯谷函稱入伏以來大雨如注西北口外山水暴發各河漫决多口以致顺直各屬大半被災京城内外及通州一帶冲塌房屋極多飄流浮屍無數督署四面水圍由護衛營派兵保守週廻築堤並用水車向外車水眞爲數十年罕見之災請速籌欵解濟以解倒懸云則敬按順直各屬地勢低窪河身淤淺一經山洪暴發往往以宣洩不及遂致漫溢爲災工賑相輔而行非將河淤挑濬深通恐賑務將無了局惟需欵太鉅籌措爲難值兹死生呼吸之時仍惟有力籌撫恤俾全民命而廣皇仁謹布區區伏祈公鑒倘蒙解囊賜助請連年貌籍貫三代履歴及願得何項奬叙一併開示以便塡寫實收隨時造報想有志顯揚者當必不我遐棄也[  廿九日錢塘施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南瑣語]  
　　廿三七鋪地方軋花局内有工人數十名每至夜分卽當街横臥該處居民患之然亦無如何也昨晚劉穆亭二尹巡夜過此見其七横八竪有碍行人喝令讓開以後如敢故違定卽提究○前報紀滬南製造局左近秦姓等家各失物件若干同至巡防局禀請緝查魯二尹准詞立傳禁地人等嚴緝迄今未獲昨日午後劇賊見廣東街某姓並無男子祗有一婦在内以爲懦弱而欺驀然闖入攫取衣服婦人聲呼喊左右隣聞聲畢集始將該賊獲住送往巡防局請究二尹以在花衣期内著暫行收押再候訊究○滬南卄吉里陶桂咸之女年已九齡前日赴井汲泉適有陳天顺之子年十三歲亦往取水彼此爭先恐後陳子不分皂白將陶女毆撃陶女力不能敵頭破血流奔回家内向父哭訴陶痛女情切告知十六鋪　甲向陳理論陳自知理屈願以香燭服禮了事○沈公和繩索店主沈某投十六鋪巡防南局控稱韓友山虧欠洋銀屢索不付求請提追鍾偉臣二尹提案訊供著卽赶緊清理前日有兩造友人薛沈二姓出爲調處令韓還洋十二元沈亦首者遂投局具結求銷○本邑人某甲在滬南陸家石橋擺設米攤前日自洗衣服將金約指捋下置於水桶中及洗衣畢將水向河中倒下良久始憶及尚有金約指急央人入水摸取已無蹤影甲無可爲計惟徒呼荷荷而已 
[英界公堂瑣案]  
　　包探張九意禀江北人陳如山同上海人唐金土向張桂卿誆借洋银八元報捕拘案張訴稱與陳如山等向不相識偶有茶館遇見言及可爲小的薦生意每月工洋八元小的信以爲眞後言欲借洋八元小的向姨母唐楊氏借銀鐲質洋付與陳如山以後催問生意又言尚須酬謝始可成功姨母知之指伊等行騙不料伊等卽向姨尋釁是以報捕唐楊氏訴稱外甥張桂卿言有陳如山代薦生意須酬洋八元向小婦人借銀鐲質洋照付生意仍無著落陳欲索酬儀小婦人指陳誆騙陳因此含忿卽與唐金士等前來尋釁陳供係江北人唐供係上海人同求恩典蔡太守判笞陳一百板押候遞籍唐笞一百板開釋○包探沈金隆禀上禮拜六禮查西客館第二十六號空房床上被褥被火焚燒爲出店戴小毛所見喚同更夫徐阿四灌息後查點焚毁被褥之外尚少絨單一條不知火從何來情殊可疑報捕細查知已歇侍者陸雲亭於是夜到過傳陸雲亭查問則以不知對捕頭問伊現住何處陸言在吳淞路薙髮店内食宿皆在其中及問該店學徒則稱不知陸寄宿事令前往與陸質對時陸向學徒摇首示意令伊不至大有可疑因此送案請訊戴小毛訴稱當夜十二點鐘後聞有布穢氣查見二十六號房間有濃烟冒出急喚更夫徐阿四取水灌息不知火從何來徐阿四供與同蔡太守問戴小毛曰空房内有人闖入閒眠否答稱客房被褥潔凈不許閒人入内任意横眠又問爾若不見能免火災否答稱鐵牀放在中央四面脫空房屋高大堅固卽不覺察亦不過焚去被褥而已不致成災陸雲亭供小的於十點鐘時曾到禮查行見戴小毛徐阿四一一招呼或者伊等作事不免有失小的並不到過空房更不敢摇首示意令薙髮店學徒不說太守以所控無憑飭將陸雲亭保釋○胡仁芝訴稱在天福戲園營生昨夜沈正福與沈玉寳來看戲交洋一元看明銅質向換口角因之交捕又在沈正福身畔搜出銅洋顯見有心混用今特解案請究二沈同供係南潯人來滬玩耍此洋係在原籍作工收下者不知是銅質蔡太守判沈正福管押一月沈玉寳從寛保釋銅洋劈毁○一百三十號華捕禀昨在帶鈎橋見許多人打架據張金仁指交楊阿榮送案請訊張供爲玉器生意昨夜經過該處突被楊阿榮等毆打不知何故爲此交捕送案楊供做麫店生理先被張毆打昨得相遇遂報前仇張稱小的已被打傷蔡太守以兩造均非安分之人飭楊交保著張投西醫院療治再行核辦○楊仲吉訴稱被傭人王瑞林竊去衣服值洋一百餘元由包探拘案請追包探顧阿六禀稱王瑞林已將衣服質洋四十餘元王供行竊主人衣服質在虹口洋因賭博輸盡蔡太守判王管押三月質票交楊領去自行備本取贖　 
[法界公堂瑣案] 　　 
　　孩子李保生行至天仙茶園門首忽將某客車拽之而去巡街捕上前盤問李卽奔過洋涇浜捕遂呼同法捕兠拿連車送入捕房捕頭飭某包探往英界查問旋由失主投捕房聲訴捕頭將車給還李則押候解訊其中情節已紀報章昨日葛同轉訊案時包探將李解案同轉問因何拽人之車李供稱此車不知誰人之物小的偶然拖拽包探禀稱小的查得李向住六馬路其父因其時時竊物氣忿成疾業已去世同轉著押候掌頰一百下送請普育堂董事妥爲安插○某包探拿獲在江天輪船竊取搭客傘扇之竊犯陳阿福解案請究陳供稱小的初次來滬扇爲友人所托現擬往松江探親求恩末滅葛同轉著押候掌頰四十下勒令回籍○朱葉氏訴稱前晚十二點鐘時小婦人出外購熱水王濟甫卽撬開後門竊去短衫一件及小婦人狂呼捉賊王反呼救火幸隣人帮同拘獲交捕解案王供稱小的家在常州向業行醫前日由蘇州到此因有疾病不能爲人診治以致行竊求恩釋出俾仍以醫術餬口某包探呈上白布一卷藍包袱一條葛同轉問此物何來供稱小的在家内帶出同轉著押候掌頰四十下贓給失主領去嘻昔以三指爲生者今忽以三隻手爲業何醫道中竟有此出類拔萃之人乎哈哈○某包探將竊槍之王阿大解案請訊葛同轉問爾竊過若干次王供稱不同住某客棧之江西人糾約小的往小東門外閒遊旋往開燈小的倦而欲寐不知伊如何將烟槍竊去同轉著押候掌頰八十下○和盛新衣店主馬以章訴稱前晚有客來買衣服被積竊吳阿安乘間竊衣一件是以交捕拘送案下葛同轉謂吳曰爾屢次遞回原籍何以又來吳俯首不語同轉著押候笞責一百板送請上海縣黄大老爺遞回原籍○烟鴇劉翁氏訴稱前晚狎客王喜子偕友王歲和至小婦人家吸烟四匣不給分文去而又來勒索洋銀三元故特交捕拘送案下喜子供稱家主孫姓在江蘇候補小的由金陵隨之來滬假住泰安棧前晚偕友吸烟有一搭連袋内儲洋银三元被伊家藏匿故向索取並非滋詐尚乞原情葛同轉笑謂爾欲吸白烟亦知白烟非易吸者乎歲和供稱小的同往吸烟聞伊之主人因伊作事不端欲送英公堂請蔡大老爺懲辦訊至此家丁鈕某持主人孫世奎名片求將喜子帶回送歸原籍同轉再三申斥飭某包探持名片送至泰安棧交伊主收領○王阿毛訴稱本月二十七日之夜十二點鐘後竊賊趙竹生由後門入内竊去銅盆短衫等物今贓已吊齊求卽給領趙供稱小的見伊家門尚洞開是以入内葛同轉著押候笞責八十板贓給失主領去○殷福生之車夫沈四投案訴稱本月二十三日之夜失去車照兩張二十四日晨卽投報捕房現在照已在孔華小處緝獲因將有贓拘送捕房解案請究孔供稱是日清晨小的往雷祖殿進香適母親買得車照實不知其來歴不明孔陳氏供稱車照向曹老四買來兒子並未經手葛同轉察閱照上號數已塗改卽飭給還原主孔押候交到買照人再核○東來升行主沈漢才訴稱歇夥童啓君經手賒與王紹興木耳半夏等貨計銀一百五十兩九分四厘求卽追給童供稱小的在行中爲跑街夥與王來往之銀言明扣除洋銀五十元另有半夏值洋銀二十元現已先繳十六元小的業已辭歇餘求寛限日期沈稱伊等二人實係串同作事小的並不識王亦未收過銀兩葛同轉飭將童王交保出外向沈續商繳案之洋銀先行給領○法蘭西银行某西人檢呈承攬筆據包探郁庭湘禀稱小的查得銀行新建之屋尚欠裝修原保周寳湘遞呈細帳并稱尚需洋銀五百八十元葛同轉謂爾將朱順興保出後具限二十日業已届期因何尚未工竣周供稱朱押在英公廨必須設法保出祁繙譯官察閱細帳謂具限至今並不完工反欲領銀殊屬不合同轉飭周將朱交案候核○林福堂訴稱小的在治下開江隂客棧有范小亭者來棧借宿寄存小包一枚竊去被一條向伊根究竟敢逞兇幸將質劵搜出今特解案請辦葛同轉飭將范押候笞責八十板贓給失主領去○陳土氏控蔡福興　匿法帖一案已見報章昨日陳王氏投案求領買帖之宜興照相樓主劉永齋請給還買價洋銀二十元陳王氏之夥蔡東雲訴稱當往贖時原帖具在葛同轉飭陳王氏認明是否原帖明日投案候核 
[上海北巿絲業會舘籌賑公所 
　　初三日吳興成劬爲長子僊吉病求速痊並合家人口平安規元一千兩江西文長公九三八足銀一百兩合規元一百零六兩九錢二分常州恆慶正朱繼山翁募無名氏洋一百元愧漏齋洋五十元鄂城小補過齋十元屠作梅八元致遠書屋二元洙涇程明恕募不留名八元又蕉庵主人二元又愛石居郁迪威張菱州姚熈四户各一元松江楊四知堂求合家平安五元王蘭孫五元漢口雷東楚洋例银二兩四錢五福堂一兩二錢餘慶堂陳洋二元管王氏二元無名氏一元蕪湖邵蔚和無名氏一元胡朗軒一元聚昌厚三多堂三槐堂三户各一元無錫陸右豐銅洋四元○新倉張蔭君募鼎泰園洋三元清河懶人紫陽氏各二元雙山氏無名氏張省記蔭記鼎順行謝夢池沈學緣七户各一元同義坊徐志本一元奚靜記丁悅記劉貞記朱雋記新泰沈德泰鄭中記朱定記德詒堂張文伯十户各五角恊記徐辛　各三角吳湘泉允泰懋周浩記三户各二角共二十七户合洋二十一元二角○泰亨源來陳太太錢二千九百文又女僕五百文胡太太狄公舘親命氏三菊楊太太五户各錢二千文嚴太太錢一千文高升五百文共九户合洋十三元八角○饒靜堂洋二元潘瑞朝餘月泉張玉泉李序　堂婁世德堂張愼庭歐陽秋航無名氏八户各一元共九户合洋十元内銅洋一元本洋一元○高郵武廟丁玉軒募香竹山房洋十元林九牧堂錢一千文補不足七十文共三户合洋十一元○初四日揚州江都縣李門劉氏將針　數十年蓄積移助洋五十元瀏河遂蒸堂陶洋十元虹口經租帳房代募十元杭州詹朗八元蘇垣崇德堂六元姑蘇隱名氏求安銀五兩二錢蘇城潘淵泉爲長子椿源病求愈洋五元西塘江公懋祈合宅人口平安三元練塘同春棧程承源三元經緯書屋由新倉天錦寄來二元平湖敏修氏求子成官病愈二元蘇成金鼎一元贝瑋貝龍珍各二角浙湖老惇泰銅洋壳十元○蘭江胡蟾香洋一元又募周其鐸周其潤各五角王程氏黄徐氏五角王方氏胡程氏二角無名氏三錢共八户合洋三元○初五日漢口唐義恆洋二十元隱名氏求父母病愈洋十六元津沽王心容洋十元秣陵碧梧軒主人三省軒主人十元無錫輔仁隱名氏十元江西二　厘卡趙李氏祈保生育平安消災免厄四元河户宋芝山三元汪朝珍求合家平安一元孫錫堂求合家平安一元青溪隱名铜洋三元荼姓銅洋二元二角唐阿全銅洋一元○無錫錢和豐募不書名洋二十元一無所求十元祈竹報平安七元又六元錢清德四元錢永睦求安子各二元錢　新錢門蔡氏求病卽愈陸建侯三户各一元○漢口廣成和李德　募李廣成保合坊平安洋六元李茂林保合家平安五元萬煥林二元汪景章舒廷祺陳玉如孫仲如屠嘉禾程朝球李際寳李嘉喜舒惟　瞿加仁無名氏十一户各一元 
 
 
] 

Page 10

 
 
   
 
 

Page 11

 
 
   
 
 

Page 12

 
 
   
 
