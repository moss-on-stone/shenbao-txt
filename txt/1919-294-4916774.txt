# 1919 - 294 - 4916774

 

Page 1

 
 
   
 
 

Page 2

 
 
時評 
[如意（冷）]  
　　古人云不如意事常八九假使不然事事而能如人意者則世界上事不足爲也豈特中國而已哉 
　　靳云内閣成南北和其演說之三者逹四五年後中國可爲一等之强國此如意之說也雖然豈待四五年中國以若是土地之大物產之多人民之衆文化之古久爲第一等强國矣其所以不得爲强國而爲弱國者事多不如意也非有他故也 
　　方王揖唐之初任北總代表也以爲南北之和易在一反手間也今乃何如和且因之而絕望矣何也其視事易亦以爲天下之事可以如我意也然則我願靳之勿爲王續也 
 
 
 

Page 3

 
 
命令 
　　十月二十七日大總統令鄭誠授爲海軍造艦主監此令 
　　又令財政次長代理部務幣制局總裁李思浩呈請任命劉尙清兼任黑龍江官銀號兼廣信公司監理官應照准此令 
專電 
　　北京電施愚等迭與政府及各方面接洽後現分二種主張（一）更換總代（二）不換總代由分代接洽尙未確定靳派赴西南南各處之接洽員本日出發 
　　（二十七日下午二鐘） 
　　北京電　内閣先提總理靳雲鵬已送府用印今晚或明晨准送衆院當得多數同意 
　　（二十七日下午四鐘） 
　　北京電　新衆院三十投新閣同意票（二十七日下午三鐘） 
　　北京電　靳閣同意案已於今午提出新衆院（二十八日下午三鐘） 
　　北京電　内閣總理同意案明日先提出衆院咨文已擬辦閣員分配經調停結果交通留曾毓雋内務以田文烈調任財政李思浩敎育傅嶽棻升任另以張志潭入閣長農商餘不動已確定（二十七日下午二鐘） 
　　北京電　靳閣有明日提出衆院息名單内確定吳炳湘海仍劉餘如二十三電曾毓雋調長院秘書交次擬丁士源繼 
　　（二十七日下午二鐘） 
　　北京電　靳昨宴議員時演說大旨（一）維現狀以減軍費爲前提（二）促和議已直電西南接洽（三）重外交先求國内統一合力建設四五年後中國可爲世界一等强國（二十七日下午三鐘） 
　　北京電　靳昨與新兩院議員及各校長談話中仍力主中日親善（二十七日下午三鐘） 
　　北京電　新衆議員提出查辦中交兩行案並有人主張聯絡京商會以私人資格先向法院起訴（二十七日下午三鐘） 
　　北京電　院秘書長仍郭則澐 
　　（二十七日下午二鐘） 
　　北京電　日來徐段言歡徐於組閣謀和諸事均就商取决叚亦不復口頭諉卸（二十七日下午二鐘） 
　　北京電　烟酒借欵二千五百萬美金已令徐恩元在美簽訂草約（二十七日下午三鐘） 
　　北京電　關餘定二十九日交付專充本月軍政費（二十七日下午二鐘） 
　　北京電　吳佩孚電復地方安謐並無匪患衡州五十里内擔負全責（二十七日下午三鐘） 
　　北京電　兗州紳商電稱唐天喜鎭使聞有辭職說懇賜慰留 
　　（二十六日下午三鐘） 
　　北京電　府電張敬堯張宗昌據吳師長代表面稱南軍並無增兵謀攻事惟無論如何須妥愼防範（二十六日下午三鐘） 
　　北京電　崴埠消息俄傑尼根將軍所部瑪猛絡一軍已抵距莫斯科百里該處土人在城接應激戰四日將激黨全數擊退卽入城俄民謂傑氏定能組織政府統一全俄（二十七日下午三鐘） 
　　北京電　崴電赤塔開赴四站俄兵五十餘車另有華蒙兵七百名與四站哥薩克兵調防大起衝突（二十七日下午五鐘） 
　　北京電　鮑貴卿電六道溝有韓民决死隊甚多聯合鬍匪向各處勒捐歛錢已飭延吉孟團嚴防（二十七日下午五鐘） 
　　北京電　大烏里消息富之殘部千餘及布兵二千餘均歸佛爺喇嘛統帶與前駐昂昂溪俄武官利威司吉少將所部兩團均由大烏里開赴庫倫現已抵庫附近特洛伊斯克沙烏斯克地方大烏里現僅留俄兵百名 
　　（二十六日下午一鐘） 
　　北京電　庫倫活佛派喇嘛墨爾根等五人來京面陳取消自治事該喇嘛等抵張口時經田中玉派參謀長護送詢晉京何事則稱辦貨（二十七日下午三鐘） 
　　北京電　新楊督電告道勝在迪化設分行發行紙幣已嚴查取締（二十七日下午二鐘） 
各通信社電 
　　北京電　王揖唐預備北旋前宣言個人對和議始終進行及未能開議暫北返各情形此稿已交梁鴻志帶呈當局奉准後照行 
　　北京電　靳閣即提出院秘書長已定曾毓雋交次已擬丁士源升充（以上二十七日） 
　　北京電　岑西林電中央積極讓步其對人問題或可改爲條件上之接洽 
　　北京電　吳佩孚電謠傳南軍進攻衡祈均非事實嗣後若在衡州附近發生衝突孚擔負全責 
　　北京電　張作霖電因東省權限軍事財政問題召集會議詳情續報（以上二十八日） 
　　以上中華通信社電 
　　北京電　提閣咨文已備送府蓋印今晚或明日可送衆議院 
　　北京電　英使朱爾典定二十八日出京外部電滬交涉員妥爲招待 
　　北京電　靳前日宣布大政方針各議員頗滿意决予以贊助提出後可望通過 
　　北京電　張志潭不願長敎育傅嶽棻運動甚力靳意仍屬張正在敦勸（以上二十七日） 
　　北京電　王汪施三分代表决暫不返滬昨語人云南代表已星散赴滬亦無益俟有轉機再行南下 
　　北京電　南北和事近聞雙方要人皆主先將法律事實大致商定然後任何代表開會爲形式上之决議 
　　北京電　東三省督軍會議防務曲同豐預會商訂邊防軍對於東北邊進行之計畫 
　　北京電　外蒙活佛因政敎權限問題與各王公意見相左派堪布呼圖克圖來京請予解决於取消自治大體無碍 
　　北京電　參陸處議决湘事主張就原有各軍支配佈防並無加派奉軍入湘之說 
　　北京電　政府以陳遐齡劉成勳劉贊廷等互相猜忌恐誤邊事令李蘇督商川代表尹亮易請熊克武顧全大局（以上二十八日） 
　　香港電　岑春煊决辭職二十六日軍事會議岑未出席政學會現正運動擬將不信任案打消 
　　（二十八日）以上中孚通訊社電 
路透電 
[歐洲和約餘聞]  
　　二十二日倫敦電　哈姆斯韋斯氏在下院答覆議員愛恩特維斯特氏關於中國不簽對德和約之質問謂中華民國總統曾於九月十五日宣稱中國不簽定者乃因對於山東條欵不滿意也 
　　二十二日墨爾邦電　澳洲參議院通過諾魯條約議案該議案規定赤道南面太平洋中之德島屬澳大利亞與紐絲倫赤道北面太平洋中之德島屬日本 
　　二十二日華盛頓電　共和黨中主張温和保留派議員麥根白氏在參議院提出對於和約調停的保留案若干條關於退出國際同盟與第十款之適用並門羅主義山東事件同盟會票權不平等等事參議員瓊斯氏提議參議院應於和約之批准文附加註語規定如某種條件未見履行如以山東交還中國等事則美國得於兩年内退出國際同盟 
[世界實業會議]  
　　二十一日大西洋城電萬國商業大會在此集議計有五國代表此會之目的在籌議方法以固定世界商務並决定各國爲戰事所摧毁者所需賒貸之欵項大約將設法組織世界商會英代表新博　氏稱英國並不需人扶助但求營業不受障礙而已英國向來清付償款今後仍將如是云 
　　舊金山無線電　太平洋濱主要航業家擬於下星期會集此間討論增加太平洋濱航務利便之方法並擬增加東方貿易及得航務部補助噸位用於太平洋 
[各國近事記]  
　　二十二日巴黎電　法國銀幣之流通於市者當逾一千兆佛郎但因屯積鎔化與運出之故今法國市場或已無銀幣流通雖有禁止屯積鎔化與運去銀幣之令然無效也 
　　二十二日倫敦電輪船薩瑪里號定期十一月七日開赴遠東但其艙位半由政府包定僅餘不足八十之艙位以載平民 
　　華盛頓無線電（無日期）威爾遜總統體力漸健商部九月份商業報告入口貿易其數之巨爲前所未有出口貿易則見減落現在墨京與墨國實業部會商之礦務委員團報稱墨國因時局不靖故銀礦之開工者僅百分之六十墨西哥雖爲世界主要產銀國而不能享銀價高漲之利益美國船舶會社宣稱十月十八日止之一星期内下水之船共二十二艘國際工業聯合會三十三處聯絡美國勞工聯合會不日將於華盛頓開大會考慮美國實業不靖之狀况近今飛越大陸之比賽最速之時間爲於四十八小時三十七分十六杪内飛行五千四百哩美拉特氏仍佔第一共飛行六十七小時三分四十一杪之久但曾費十八小時修理發動機 
公電 
　　美金山中華會館來電上海各報館轉中國朝野同胞鑒山東失敗中國垂危望南北速和急籌一致對外美國金山中華會館華僑全體代表司徒瑾陳宗璜 
　　陳遐齡通電　各報館鈞鑒前派本署副官長陳良少校副官胡蔭先以停戰期滿商熊克武勿執私見急籌欵彈以顧國防殊熊對陳胡大肆謾駡宣言永不濟邊并促齡早去等語遐齡接據轉報歸即密函駐京代表陳天俠轉呈旋偵得本月二號熊在省會議决定派兵兩師以上由天蘆洪眉松懋等處分道襲邊遐齡尙未敢據信頃據漢源兵站孫代表旅長及榮經兵站賀團長等先後密電稱懋功已到有王維綱一旅并附機槍大砲劉部監世鉦湯化培等已抵雅安進逼榮漢我駐雅轉運局長袁文不知下落請示辦理前來查熊劉不顧國防遐齡已迭次陳明并通電全國在案茲竟甘冒不韙分路進逼其寇邊形勢已著除激勵駐軍死守待援外萬懇我大總統速施援應惟我軍餉源久竭糧道又斷倘萬不得已進旣不能拒番退又不能殺賊惟有率隊離邊俟接濟一到誓死恢復勢迫情急特專差分赴宜昌西寗電陳候示川邊鎭守使陳遐齡佳印 
國内要聞 
[北京通信（謹）]  
　　靳氏組閣與安系 
　　内閣問題自錢能訓辭職以後七零八落之閣員更番迭代之總理敷衍者殆四閱月東海之意本屬意周樹模無如三總長一秘書之條件不爲周所容納致安系始贊成而終反對馴至不能再談而以長期代理爲拖延之計在東海以爲新國會終有閉會之日可以自由任命署理在安系則故意拖延臨時會之時間以待内閣之提出當龔去靳代之初曾有爲靳氏謀者即用署理名義不必過問新國會謂臨時會須有限定之事項而旣以預算爲題即不應向預算以外之事不提同意案亦有幾分理由也然東海自錢能訓去職周樹模被阻已不敢與安系挑戰而安系又竭力敷衍靳氏靳氏亦不肯驟與爲難故此議未成而代理之局又以靳氏敷衍一月至於本月十八九間而正式組閣之議乃大聲發於水上矣 
　　閱者當知近時之政局東海已退處無權而暗中主持者仍爲段氏代用疏通迫龔辭職荐靳兼代皆段之所爲東海願安承敎焉爾自靳代龔當國早有眞除之意東海雖未必十分滿意而比周樹模錢能訓有差者總較朱深王揖唐徐樹錚爲易接近東海旣　己以聽自於段之所荐而比較的可用者從而任用之此靳氏眞除之耗所由發動於公府也 
　　雖然公府方面形似主動而其實主動者仍在安系自徐樹錚失寵在段前已不能有所活動而安系於靳又素無聯絡大有失勢之熊故在靳氏代理之初先以聯靳爲入手彼時實曾密議數次而伏定者一面田曾毓雋表示安部爲段黨於靳與徐本來一視且一依段意爲轉移一面又由在滬之王揖唐致電道賀勸以眞除允爲盡力此　安系欲自立於不敗之地而因靳屬段系乃爲此種轉換之手段論者莫不歎彼軰手段之敏活也本月半間段氏忽有以靳眞除之言進於東海爲安系所聞該系固欲送此順便人情者經幹部之議定謂長期代理吾輩固無如之何旣可提出樂得勸駕一番爲政治上進行之捷徑故卽由會毓雋謁靳勸其正式提出一力擔任通過靳於彼時頗揚揚得意語其友人謂芝老勸我組閣安系亦表示降順而正式提出之意益决遂進一步而爲内閣組織之進行矣 
　　自二十日以後全入於閣員分配之時期原來安系之用意聯靳其表而占地位於内閣其裏故閣員之分配不能無所要求而三總長一秘書長之說又活觀其所擬名單（見二十四日本報專電）財政李思浩司法姚震交通朱深秘書長曾毓雋皆是也然二十三二十四二十五三日又有一次停頓則分配之間尙有不如人意者其一安系本擬以朱深長内務而不欲與吳炳湘暗中排斥甚力其機關報反力言吳不願就而吳運動旣力徐靳又欲畀之其二財政一席非李思浩即張弧李接近徐樹錚在段派分量較重張眼光四射安系不以爲可恃而徐靳則較與接近爲張爲李已費平章而張李二人暗中又有競爭如新衆院之質問李及張之代李出席議院之中巳有左右袒之勢其三交通方面曾毓雋插身已久其於舊交系人中如關賡麟之改閒散姚國楨黄贊熙之重用已具一種手腕爲勢力之轉移目前亦不欲離開交通而秘書長地位則左右政局者又恐爲非安系之張志潭輩所得安系反失其要津以是交戰於中而不能决由此種種閣員之分配遂生出疑問而進行遽停其實仍屬安系内部之問題與周樹模之拒絕條件者全然殊異蓋已非靳與安福間之關係而靳氏之入安系彀中已不待論矣 
　　今晚所聞則内閣問題又活有明日可以提出　理之說且聞内務一席安系業已讓步而財政交通秘書長等問題已有解决大約仍如前次名單所定惟即明日提靳而閣員之提出至早尙有三五日有無變化尙難預測耳於此有一可以注意者則張志潭爲最接近靳氏之人平日號稱智囊其心亦希望内務而此次則只得一冷署之敎育靳徐兩系之消長明明可見也 
[靳代閣外交大樓之宴會]  
　　發表大政方針疏通組閣意見 
　　靳代閣眞除之說傳之已久所以未即提出者以議員方面尙未疏通就緒因此之故靳氏特於昨日（二十六）在外交部大樓宴會新兩院議員上午十一時宴參議員下午七時宴衆議員上午係請將軍府將軍及各國務員等作陪下午係請各學校校長作陪聞靳氏對於議員曾發表意見略謂自就職以來因軍政財政百務叢集未能以杯酒接殷勤之歡至爲抱歉鄙人對於施政方針第一在維持現狀以節減軍費籌撥軍餉爲前提陸部所轄者現已著手裁减每月約减三百萬左右財政則開源節流方謀减省除萬不得已時商借小欵維持現狀决不輕借大欵第二爲敦促和議中央誠意謀和極爲殷切西南之愛國者其謀和之心亦不减於中央可惜西南内部頗不一致此次不肯開議其曲在彼而不在我現已屢電西南各處爲切實之疏通希望其共謀和平第三則注重外交國家處於二十世紀之世界極爲危險欲求對外先求内部之統一希望全國大小羣策羣力努力對外則四五年後中國必爲世界上一等强國鄙人對上述三大端巳有具體辦法當完全負責竊意我國歷年紛擾實由政治不良因政治不良遂致政治無正常軌道人才無相當活動此後當從此等地方着眼云云靳氏演說畢由議員方面致答謝之辭而散 
 
 
 

Page 4

 
 
   
 
 

Page 5

 
 
   
 
 

Page 6

 
 
國内要聞二 
[新國會歡迎美政客]  
　　中央公園之茶話會 
　　美共和黨領袖波爾頓君來華於昨日（二十五）赴新國會參觀今日（二十六）兩院議員特在中央公園水榭開茶話會歡迎波氏開會後波氏持杯致謝並祝中國及國會萬歲李盛鐸致歡迎詞大致謂中美兩國邦交素極敦睦以地理言一在西半球一在東半球遙遙相對以國家言一爲共和先進國一爲文明古國故素即親善輓近中國改革國體與美國國體正復相同美在西半球行共和政體極其强富中國在東半球國勢雖未敢妄言比埒而擁有衆多之人民亦均稱爲東方之一大共和國然美國旣爲共和先進國則中國之求敎於美國者正多故中國頗願於美國格外親善今波爾頓博士來華同人對於博士之學問經濟深所欽佩極願常常携手晤談徒以時日所限未克如願相償今茲之歡迎不過聊表敬意深望博士將此旨代逹於美議會之前謹此恭祝美國及國會萬歲云云波氏答詞甚長其詞大致謂鄙人此次來華因北京係最古的城池在各國京城内佔一特别地位鄙人現有兩種感觸就是恭敬與景仰我們美國人承認美國開化不過數百年中國開化已有數千年之久近來敝國對於中國極爲注意深知將來在東方之交際比較從前更加緊要我們美國狠有名譽的前外相贍海君曾言預測中國將來政治經濟社會變遷之情形卽可預測世界上之情形對於中國前途頗抱樂觀從前中國民人狠受困苦受飢餓疾病災害而死甚可憐憫大部分的民人須竭力謀求生計所以向來敝國拿着實際帮助中國人民接濟食物且派有許多人來華在敎育上相助爲理可以證明敝國對於中國極爲注重鄙人今日演說是個人資格擔此責任并非代表敝國政見鄙人曾爲公僕在國會二十多年美國輿論所主張甚爲了然敝國以民意爲最有勢力較帝王權力尤大鄙人可代表敝國民人對於中國之希望甚盼中國統一取消南北界限並將行政各機關加以整頓要有秩序及有能力並希望交通日見發逹須將民人由人多處移住人少的地位有許多好處我們深知中國人民有耐性能勤儉且有技藝所以我們想在中國個人發逹有機機會人民可享幸福比各國機會都强若論國際方面美國從來爭求東方門戸開放主義即希望無論何國不可在中國有特别權力不能行侵略政策不能用强力及政治的力量無論在中國何處地方得經濟上的勢力我們竭力要求各國應允維持中國的政治自由在敝國只有一個希望就是在世界爲和平時代取消各國的衝突補以協助主義我們美國能建立海軍並可招募數百萬人充當兵士然我們心理最反對此等政策不但此也猶須縮小武備希望無論國際上有何項問題總須判斷磋商和平解决現在歐洲最兇暴的世界戰爭已告終結鄙人尤希望世界有新紀元出現如各人或一國再用强力壓迫公理他就是反對現時的潮流世界上無數的人民如欲養生須竭力謀求生計總要維持各族的利權若有人專用武力及侵略手段徒得個人的好處將來大家可判他的罪惡若有人維持和平施行公理將來大家必能加以贊襄也演詞旣畢遂握手而散聞波氏在京尙盤桓數日然後出京赴滬云 
[外蒙取消自治問題近訊]  
　　徐樹錚出京後其隨員一部分擬於二十七晚起程赴庫倫徐氏在張家口躭擱三日在烏德擬逗遛五日並將有大批哈逹綢緞經典分送活佛以下王公喇嘛以資交際至軍隊出發問題經蒙藏要人建議暫行不進决取純粹懷柔方針所有外蒙未取消自治以前陳都護使仍執行完全長官事務現在政府預備訂定優待蒙古章程正在起草中聞共有六十二三條之多東海並以此次外蒙取消自治係出各王公之深明大義已令蒙藏院核議將各該王公優予奬勵擬將從前奬勵蒙古各王公條例重行修改提交國務會議表决以示優異至哲布尊丹巴所要求代庫倫政府還付俄債四百萬露布一節政府亦已允許因此庫佛頗爲感激　 
　　又　中美通信社消息云察哈爾都統田中玉來電外蒙喇嘛墨爾根等五名赴察在署飲讌窺其意旨甚有秘密茲派參謀長蘇佛護送入京暗中監視到京後請特加注意免致别生變端云云此與外蒙内嚮問題又有關係者也 
[京華短簡]  
　　赴美專員徐恩元行將回國徐氏此行人皆知爲負有調查某項財政及組織懋業銀行之任務但昨據某使館消息徐氏此番逗遛美國於此兩種任務之外更有一極大之成功蓋久懸未决之烟酒借欵經徐設法疏通業經奏效其欵額係二千五百萬美金抵押品即爲烟酒收入至簽字問題有已簽未簽兩說又有謂下月初草約即將簽字者惟確否尙待證明 
　　駐衡州直軍第三師長吳佩孚昨來統密電致政府略稱湘南地方異常安謐所有職軍駐紥區域亦無匪患種種謠傳如南軍進攻衡祁及南北兩軍發生衝突均非事實自發電日起嗣後若在衡州附近五十里發生匪患與有南北軍隊衝突情事均由佩孚擔負全責 
　　新任駐日公使劉鏡人本有月内來京之說最近政府一再電李家鏊赴威接替并囑劉即日啓程聞劉氏昨日有電到京以謝軍圖佔路權問題突然發生須俟辦有眉目之後方能離威大約來京之期當在下月初旬又聞李家鍪抵哈爾濱後沿途察看路務均有躭擱日内方能行抵海參威劉因李氏未到不能交卸延期來京半亦爲此 
　　參部控案日來消息極形沉悶陸錦熊度亦頗强硬聞曾語其親近謂任部員等如何搗亂决不因之輕於辭職致啓屬員控告長官之例部員等因此大憤上星期四下午特召集全體會議一次議决兩項如下（一）將各項贓據彙齊赴兩院請願提出查辦案（二）上書政府請頒明令雙方停職組織軍法會審倘以上兩項不能逹到目的則最後手段惟有全體罷職赴軍部投到以便質訊 
　　外交部向駐京美使館要求將正陽門城樓交還中國接管一節現美國駐京丁代使已照覆外交部允許交還惟日期尙未商訂 
[美博士之中國實業敎育譚]  
中美新聞社譯遠東時報云美國加立芬尼州大學昆蟲學敎授華士華司博士嘗於往歲游中國草一文論敎育其警切語曰中國現今所最需要者爲實業敎育此項敎育之實行宜出以有效之定制必足使中國人因而富强者主其事者須視國家之需要措置得宜行此制度於全國一切敎材敎法均以能實地練習者爲貴即如商肆學徒之制度頗有優點大可運用於學校之中俾學生於技能及經濟學上兩有所知尋常生徒往往入校多年於此二者一無所知者即可以此藥之然舍此運用學徒制度而外更當思其大者遠者務使學生他日多材多藝光大其前程而後已其尤要者則當愼擇良好之敎師能審别學生之心志而導引之以各事所事俾益精進則他日之有裨於家國不待言矣今欲實行此實業敎育必先於學校中置備近代工廠中一切器物并植一行商穏健之基礎敎師之標準卽在培植此類實業人物能控制經濟而適合於近世商業之狀熊者各學校亦宜爲一種聯合試組織一新商業之機關敎師率學生共同練習此理想中事今已設法實行或將組織一實業大學以應中國之急需而第一步之組織則端合中國敎師互相結合而促其進行此不僅限於中國卽在美國方面亦須力疾進行最先則鳩集基本金并物色美國優等敎師仍效法敎會傳道散布於中國惟其方法須與對待現今尋常之學校完全不同此實業大學中包含甚廣凡其他敎會其他學校中已成之良好成績均可採用其宗旨在造成精神體魄並極健旺之人物他日能於經濟上占勝利者尋常學堂似造成敎師牧師律師醫生過多社會中殊無需此而此實業大學則欲一反其所爲專致力於造就實業家發明家製造家以供世界之需要充其實力能增補其他學堂之不足創造一世界唯一之商業機關出入賣買咸具偉大之魄力其後則於世界各地咸設支社關於接洽等事悉用英語以求普通而各支社執事人員則可互相交換用資練習此實業大學所辦實業切忌與一國固有之實業相競爭要以别出機杼創造新事業爲上槪括言之約得三端一曰發明新事物以代國外進口貨品二曰製造新事物輸入外國三曰發展最新之實業此三端如能一一逹到則實業敎育可謂告厥成功矣試言第一端其利益之鉅彰彰明甚一國之需用本不能專恃外貨使利權外溢如能自行製造則旣可免漏巵亦可省輸運之資至自造新物輸入外國則更進一步一國之事强端賴出口貨之繁盛如欲開展國民經濟者尤非增加出口貨不可故實業大學須活動於世界各國之商市中試研究其一切情形而利用之第三端則實爲促國民進步之唯一良法實業大學之宗旨卽欲盡力啓發學生新思想對於實業界有所貢獻而期其完美凡此諸端均宜爲有統系的組織現今每有種種新發明品因發明家與實業家不能協力從事以致湮没不彰或竟半途中止此須實業大學力矯其弊者也其組織法上首當令此等人互通聲氣然後協謀生利之道今欲實行其事宜再於校外設一會在學校本身似不能孜孜言利則悉由會中爲之蓋求學期間但能使生徒從事研習不能驟以致富之念輸入其腦蒂迨出校後卽可加入斯會謀其個人之利益爲日旣久必能成一社會中公共之結社校中所授與會中兩兩相連其有造於人生蓋可知矣實業大學之計畫雖在爲社會生利而亦足引導學生他日致力於更高更大之事業今日旣於物質上占其勝利得深知企謀衣食之道充其知能必能力圖上進前途無量似不僅在區區衣食間也吾知此實業大學者必不至如空中樓閣即此空言而止將利賴於當世人士之慧力與博愛主義而立一堅定不拔之基礎其造福於世人豈淺鮮哉 
[中國鐵路問題]  
　　中美新聞社譯密勒評論報載北京交通部顧問貝克氏著中國鐵路問題一文云中國現有鐵路六千英里美國與中國幅相等則有鐵路二十五萬英里兩相比較足證中國之退化與保守并且不智於是論者遂謂中國不能進步不願進步東方與西方劃若鴻溝殆有不能比並之勢夫東西地理不同其進化情形亦當然不同然上述論者之斷語則全無根據中國鐵路事業之缺乏進步斷不能視爲中國與中國人之無能且反可證明中國與中國人之確有能力也中國與日本之與外國通商約在同時中國與外國第二次戰後始覺西法之有用太平天國内亂將息之前在上海之洋商漸有倡議築一鐵路通至蘇州者翌年印度鐵路大建築家英人斯蒂芬生來華力倡造路之說夫清廷剿平内亂歷時十五年而其中十年則并反抗外人此外人者卽倡議建造中國素來未見之鐵路者也然則中國人之不願築路又何足怪彼英國最初用機關車於礦區已歷十二年而國會議員中尚有反對利物浦與孟楷斯德兩處之造路者夫英國當時機關車固用之已久而利物浦與孟楷斯德之鐵路猶屢經失敗而始產出若中國當時鐵路一物乃從來未見者英國之汽棍（當時英人指造路之稱）確有成績之後十三年國會始許利物浦及孟楷斯德有造路之權而中國則於造路之議初創後十三年淞滬鐵路卽行開築矣一八七六年一月二十日敷設第一條路軌（四年之後日本始敷設第一條路軌）二月十四日該路機關車（名（引導者）重量二千二百磅）開行一英里之四分之一此爲機關車在中國之第一次旅行當時上海道台提出抗議謂當訂約時約中本言造一（改良之路）故彼以爲不過一種尋常大路並非鐵路當雙方爭論時造路者仍積極進行七月一日行落成禮兩日後開始載客大受公衆歡迎每日竟需來往開行六次不幸一月之後有一華人被撞斃命道台遂大得公衆之贊助其時路軌已造至吳淞預備載貨而道台力主收回遂將路軌拆毁車輛則運往台灣上海車站亦拆除而改建一天后宫以資贖罪云就上海而論此路毁後鐵路業停頓頗久而在北方則次年又有一造路之計畫發生唐景星受李鴻章之保護設一中國工程礦務公司以開採天津以北五十英里之開平煤礦該公司雇有英國礦師聲稱欲該礦成功非改良運輸方法不可遂呈請當局許造一路由該礦通至北塘河口但清廷不許築此項長距離之路線乃商一折衷辦法造至徐國莊之一運河邊爲止祗六英里然清廷尙祗准用騾或其他牲口爲拉車之用不准用機關車惟該礦師根德氏潛照鐵路築造鐵軌間之距離爲四英尺八又二分之一機關車則以一舊汽鍋與若干以（舊鐵）名義購來之機輪改造而成於一八八一年六月九日開始開行據目下京奉路人員言當時清廷派員來視察煤礦時根德氏恒須將此機關車拆卸藏諸秘密之處其後礦務大興鐵路之利益亦大爲明顯迨五年以後該路局始請得展長路線之允許時則一千八百八十六年也然較之英國所需承受機關車之歲月殊未見多中國自此展線成功後鐵路事業遂日有進步旋組織一開平鐵路局伍廷芳爲局長一八八七年四月十二日該局發布中國第一次鐵路旨趣書及招股章程然不滿兩年股欵即招齊天津路線實行敷設從此中國鐵路之基礎已確立時爲一八八九年乃太平亂後之二十五年也按日本國小民寡百事易舉然鐵路之建築亦須歷時二十年中國情形逈異則二十五年之時光安能視爲過久乎開平鐵路公司之名稱旋即改爲中國鐵路公司天津造路之時因有政客從中傾軋略有地方風潮但兩年以後即一八九一年清廷即積極從事於造路計畫下令將該路線向北方展造至山海關供運兵之用旋組織一中國鐵路部越三年即一八九四年將民間路股完全收買又計畫將此幹線向兩面展長第一注重者爲展至北京迨一八九四年造成至豐台同時又在山海關迤北一帶測量甚至測至海參崴爲止同時擬在山海關造一大橋梁唐山之機關車製造工程亦大爲擴張又設漢陽鐵廠以製造中國鐵路鋼軌爲目的維時張之洞方計晝一幹線制度而北京鐵路當局則預備由北京造路南向以逹漢口至向北之路線已造至長城以北五十七英里之某處不料中國與日本忽開戰端遂造成中國近世史上之一切厄運中日戰後中國之弱點大爲暴露西方各國乃羣起侵凌（未完） 
[吳佩孚排解兩軍衝突電]  
　　吳佩孚軍長昨通電張敬堯及張宗昌譚延闓趙恒愓諸氏云查去歲夏間經佩孚與炎午接洽在湘雙方各軍劃界停戰商訂茶陵酃縣交界兩軍前線均各以二十里爲界並聲明北一面由佩孚負責南一面由炎午負責以免衝突而維大局所有湘南一帶各軍劃界停戰情形係經炎午秉承月波組安意旨辦理並經佩孚電陳勳督鑒核俱已融洽毫無隔閡嗣於去秋效坤兄派金參謀長壽良來衡接洽事件適聯軍鄒參謀佐基岳參謀森亦奉月組兩公之命代表到衡復經佩孚從中聯絡議定在攸茶一帶之蘇魯軍與在酃附近之聯軍均各守原防地勿相侵越商得同意外即訂立條約由金參謀長曁鄒岳兩參謀署名蓋章並由佩孚以中見人名議簽署以資信守履行年餘雙方軍隊尙無齟齬實深欣幸今忽接敝路第二混成旅轉來駐彭蠡村第三團報告探得茶陵方面南北兩軍游擊隊於陰曆八月十八日不知因爲何事小起衝突並有雙方調動隊伍及下戒嚴令派兵拉夫各消息等語佩孚閱之弗勝駭異查自去歲罷戰言和中央及西南軍政府均有通令公布遵行現南北當局正在互相磋商積極求和之際何得輕閧釁端以一隅牽動全局况軍人最重信義兩軍旣表同意訂立條約自當永久履行以全終始至於道路傳聞此則曰北軍添械彼則曰南軍增兵係外人不曉軍隊内容以訛傳訛無稽之談於事實毫無關係若遽因而生疑疑而相爭如軍人之信義可且如國家之大局何在湘各軍劃界停戰佩孚旣經表示負責迨蘇魯軍與聯軍各代表在衡訂約佩孚又爲中間見證貴軍如因事兩相抵觸佩孚有干預權及排解權且貴軍意見不合發生事故於湘局及大局俱極有關係佩孚迫於愛湘愛國之愚誠尤不忍坐視不理已令駐彭蠡村之第三團會同駐安仁之第九團續探兩軍游擊隊衝突詳細情形並係何原因就近疏通維持俾免意外之變請諸公分别轉飭駐紥茶陵酃縣雙方防軍務以大局爲念而履行各守原陣地之前約保全信用以待和局之告成如有疑問之處儘可以函電互相通訊藉資證明萬勿爾詐我虞輕於啓釁以微嫌而釀大故是則佩孚所殷殷仰望於諸公者也再茶陵酃縣中間兩軍原有已定之防線各守各界固不待言如因徵發糧食越出界線須事前先行通知取得同意然後施行並交相保護以聯公誼所有防線以内土匪各自擔任剿辦以衛地方如中間區域有土匪發生由兩軍派隊會剿惟事前須通報免生誤會至於雙方所派之游擊隊及巡哨均不得離防地十里以外如此辦理極爲公平不日即令敝路第五旅董旅長政國由耒陽移駐安仁以便督同九三兩團對於貴督兩方面就近維持一切以期相安於無事想諸公識遠量宏關懷大局必不以鄙言爲河漢也特進忠告聊盡微忱敬祈亮察佇候明敎吳佩孚叩養印 
[鄂省之邊防談]  
　　自和局混沌南北軍隊不能收束積欠軍餉甚鉅加以南軍名目衆多司令爭權索餉如黎天才所部唐克明所部王天縱所部均因索餉起閧分裂情形現已畢露利川虁州萬縣均有南軍互相戰鬭消息商民驚恐王督恐潰兵竄擾特令施宜警備司令王樹功督率所部各軍統嚴密警備又聞熊王兩部勢熖漸消前次一度之接觸互有勝負唐滇督頗不以内訌爲然力主調解惟鄂邊戒嚴則甚週密據宜昌函云南軍内幕恐難久安地方頗抱隠憂又聞吳光新司令巳電鄂准備即日回宜警備外間所傳該部移岳之說尙未確定又據建始人云施鶴南軍吳唐等部並無何等舉動惟黎天才一部已由巫山向建始進發據外間傳說黎氏此來係受熊部攻擊然據鄂西傳來消息亦謂黎與熊氏並無何等惡感此次來建實係擬出兵大支坪爲陸路進攻之計劃北軍上游司令已加派勁兵一團防禦又一消息王熊交惡驟動兵戈巫峽之間告警紛傳茲據最近所聞王已失敗分兩路竄退但尙團結成隊其勢力頗不易消滅聞其向北一隊有參附於王安瀾之内向南一隊將有趨駐施屬之勢惟此事有人從中調停矣 
　　近來湘省風雲緊急鄂省與湘運界極關重要王子春督軍迭令各駐防軍隊嚴爲戒備茲以保衛各邊界治安事宜亟待徵集衆意以謀妥恊故特召集駐防新堤等屬之第三旅長盧貢庭第四旅長劉佐龍等作一度之會議該兩旅長昨已來省王督軍設宴洗塵後當卽召衛戍司令南元超第一旅長尹同愈第二十一混成旅長孫傳芳第二師第三旅長劉蔭卿等將保衛治安問題開會討論歷三時之久始行散會又聞湘鄂路聯防之法湘境由長沙至湘陰爲第一段以張敬湯之第二團駐之津市爲第二段以十一師之一部駐之岳州爲第三段以吳新田之十四旅駐之另有憲兵四連偵緝隊一連常川梭巡查鄂境之蒲咸則有二師第五團督署衛隊營十八師之一部周福堂之馬隊按段駐守刻已奉令與湘軍開始聯絡首尾相應以防意外矣 
[粤運使易人案之近聞]  
　　岑西林之聲明函岑春煊總裁爲更換運使事致兩院函云子超蓮伯慧僧先生均鑒此次更換運使一事出自當局整頓鹽政之苦衷外間不明眞相難免誤會茲將經過顚末一爲諸君述之前運使李茂之自到任以來鹽務廢弛稅收短絀在粤同人諒均聞見然亦不料積欠各方經費如是之巨也嗣聞積欠海軍方面六十萬左右國會方面四十萬左右軍府方面一十萬左右滇軍方面十餘萬左右統計積欠之數已逺百數萬而各處向軍府索欵者紛至沓來窮於應付焦灼萬狀煊忝職軍府勢不能坐視不問於是提議嚴令迭飭整頓面諭總務廳片請來府令其負責歸欵不應復於開政務會議時邀其出席使爲有負責之承諾又復枝梧其詞毫無辦法煊至此始已絕望於是有更換運使之動議曾與日初督軍言之適是時劉君玉麟自京歸來辦理關稅事頗已收効討論繼任人物遂復及之然當時談論亦不止劉君一人也嗣聞北方稽核總所派員來粤提欵之談當飭總務廳函阻分所并飭其開列存欵數目繼接分所致秩老函始知存有五十餘萬旋令總務廳商提此欵煊以爲運使職責所在此等存欵豈不聞知何以事前一無報告鹽務腐敗至此而運使易人問題又未解决遂有委任劉玉麟充鹽政監督之提議而政務會議中以軍政府組織大綱第十條發生與地方政府權限衝突之疑問議遂中梗迨前數日督署委劉玉麟署運使而外間疑議即乘之而起以訛傳訛不可究詰其尤堪駭異者謂煊更換運使即爲犧牲國會之地步嗚呼顚倒黑白乃至於此當關餘收回時除湘陜兩省奇困外煊即提議撥欵制憲其他各處未嘗撥也國會以運署支票無着來府撥欵未嘗吝惜也即煊擬委劉玉麟爲鹽政監督之意無非使軍府對於鹽務有直接監視之權冀極力整頓以爲清償欠欵并此後源源接濟之計畫誠以制憲在即不能不整頓稅收預儲欵項也而外間所測乃相反若此忠而見欵夫復何說迨運使發表之後聞海軍國會方面以欠欵關係致生疑議即而諭劉運使能否負責并諭以分所存欵按成先還舊欠均已承諾事實具在又聞外間謂運使易人内有黑幕因分所尙有存欵三百萬擬即由劉運使秘密提用者分所有此鉅欵能否一人秘提稍識鹽務内容者當能辨之惟旣有此說即面囑李印泉督辦劉議員治洲轉告尊處謂由國會軍府海軍地方政府及滇軍各派一人赴分所清查果有此欵除償還各處欠款外即撥充制憲之用煊此次南來與護法同人生死以之斷無對於國會經費横加摧抑轉以自殺之理至人謂劉玉麟係某學會中人劉君服官外交界多年素無黨派即煊與劉君初未謀面所以聘爲軍府顧問者係蓮伯先生所介紹派赴北京交涉關稅亦蓮伯先生所主張煊以素未謀面之人因其收回關餘著有勞績故擬錄用中懷怛白頗堪自信否則舊日僚友同時俊彥與煊共事有年者豈遂無人而外間必深文周内謂出黨系之私世間尙有公道乎當事初起縱有懷欵如蒙諸君枉臨面加質詢煊當詳述顚末便即瞭然不圖謠　之興輾轉訛誤却與事實完全相反不能不臚陳始末一塵清聽尙希轉告同人俾明眞象風雨飄搖同處漏舟之中而必自相携貳爲讐者所見笑此則煊所不敢嘿爾而息者也拉雜書此順頌台祺岑春煊敬啓二十日 
　　國會議員之澈查案國會議員宋汝梅等擬咨請護法政府澈查鹽欵案文云鹽欵贏餘經孫大元帥截留之後已公同恊定分作國會軍府軍署及海陸軍等經費李茂之初任運使對於應繳欵項尙能照撥無誤迨至去年十一月以來一以期票搪塞爲敷衍不二法門積欠國會海軍軍府經費竟至九十餘萬之多從未聞該使等言提取改良鹽政之預備金今夏六月因預備金外間無人知悉乃溝通張弧聯絡政客飾言黨費秘謀朋分詎醖釀數月分配難匀致有更換運使之爭執李運使遂自首四十七萬之第一重黑幕日前劉玉麟李茂之因交替爭論而吳議長乃復揭開一百三十萬之第二重黑幕似此黑幕重重弊證確鑿官職僅運使一缺謀吞之欵已數十百萬一時風捲潮湧國會軍府軍署海軍參謀部已有彼此少數人牽入同一旋渦之慮同人若不即早警悟則西南綱紀將掃地以盡茲謹提出查辦案擬請將李運使任職以來所有收支存撥一切欵項澈底清查以重公欵並將李劉兩人交代爭持以及劉玉麟帶領參謀部衛隊情事咨請護法政府切實查辦以肅綱紀可否敬請公决提出者宋汝梅等二十人 
[各省軍代表與軍府]  
　　各省軍代表爲和戰問題前曾致函軍政府請開軍事會議以便從速决定茲又函催云軍政府總裁諸公鈞鑒日前函請召集軍事會議正期速决大計藉資進行乃接政務會議覆函必俟前敵覆電到齊方准召集就表面言之似屬鄭重將事就實際言之直爲故意延宕查關於和戰事件代表得參預會議業經軍政府組織大綱第二第三兩條明白規定如來函所云是軍政府組織大綱可以無效而各省各軍之派遣代表轉爲多事軍府不承認各省各軍代表則已如其承認則無論爲和爲戰自當隨時集議矧當大局吃緊之時寗敢毫不聞問代表等依據法律訴諸職責前此函請召集軍事會議實爲正當辦法并非格外要求蓋徵求前敵意見爲一事召集代表會議爲一事不能混爲一談也用特再行函逹仍請明定會期以憑開議時機危迫萬無可緩此候政禧并盼速覆各省各軍代表公啓十月十九日 
　　軍府之所以不即召集軍事會議者以欲俟徵集意見之覆電到齊也茲錄軍府原電如下溯自歐戰告終國人深恐内爭不息遺誤外交羣思早日統一以禦外侮軍府亦知北廷絕無言和誠意惟不敢過拂民情孤行己意乃與北廷釋嫌尋好相見於尊俎之前亦以苟能於談判之間啓彼方悟悔之心使其對於國家法紀表示矢誓尊重之意則我護法目的又何必强求以武力乃正在雙方折衝之際忽來歐洲和會我國主張失 
 
 
 

Page 7

 
 
敗之警聞舉國憤慨兆民痛心北廷苟有人心當此時機於其推翻國憲以後種種斷送國家利權之事應如何捫心懺悟力圖挽救計不出此反藉外交失敗之機愈逞其仇民仇法之燄旣於我代表提出八條悍然拒絕討論掉頭而去停頓數月復以國民共棄之人畀以總代表來相嘗試非不知在我絕難承認不過藉此以施其不戰不和之狡計陷西南於進退維谷之地使我久而自擾彼則覬觎於旁徐收漁人之利今北廷執政雖有更易揆其人物及其所持之對内對外政策先後同流毫無二致時勢如斯和於何有若再遷延心中敵計加以國會有棄和之建議人民來討伐之要求人心如斯亦可知矣軍府尊重國會主張默察儥情趨嚮以爲當機立斷今其時也擬不日開軍事會議籌議一切尊處或當前敵或處後方未雨綢繆諒有成算務祈預籌一切克占先機或和或戰亟宜立决佇候敎言無任企禱政務會議銑印 
[廣東省港間之銀市談]  
　　廣州總商會以近日銀毫吃緊市面恐慌推原其故實因現銀缺乏所致而現銀缺乏實以商人私運出口爲主因昨特呈請軍民兩署重申禁令通飭各機關對於逾額之銀毫出口認眞查禁以維市面據香港士蔑西報云銀圓漲價起自數月以前商人預料其值斷不過某額數者今竟事出所料之外初時以爲香港銀圓之值當不過三先令但昨日之銀價每圓幾值四先令六辨士矣本港之匯豐銀行爲本港財政機關今亦未能示銀價消長之理由華人以往者一圓之值爲二先令遂相率買賣以圖利豈知銀圓今竟有漲至四先令六辨士者華人此次受損殊屬不少自星期六日以來銀價已漲兩辨兩月前以百元之港銀可值得美金八十元至前星期六日則可值九十元今則可值至九十四元按此而計則不久將不覺有金圓銀圓之區别矣 
[江西鄒日煃之實業意見]  
　　江西實業廳長鄒日煃蒞任之初即注意於實業近本其調查所得撰具振興江西實業意見書數條分函紳商學界商榷進行辦法以遠圖國民經濟力之發展近開江西實業界之先聲茲就原書節錄如下立國於二十世紀之際將欲增進其國際之位置蓋不在海陸軍備多寡之比較而當視其國民經濟力之舒絀以爲衡吾國地居温帶物產滋豐海陸珍藏全球歆羨而吾贛又位於揚子江流域之中部緯度適中氣候和煦天然物品生產尤極豐富誠能整齊利導因地制宜取精用宏詎可限量乃自庚辛以還適丁國變瘡痍滿目戎馬在郊農輟其耕商失其業同此土地同此人民昔肥而今磽昔豐而今歉日煃服務鄉邦責無旁貸謹就管見所及條舉數事以與我父老兄弟共謀改良促進之方爲得尺得寸之計生財致富之道固知有進於此者其以此爲嚆矢可也（一森林爲大利所在亟宜興起也）吾贛深居腹地沃野千里夙稱魚米之鄉近年年歲不豐偏災疊見推求原因實由無森林所致耳吾贛羣山環繞適爲天然森林繁富之區若南部之大庾嶺九連山東部之仙霞關杉關嶺西部之太陽山幕阜山北部之大廬山天然森林皆各随其山脈之蜿蜒以爲分布據森林學家言江西全境可謂爲暖帶林之代表徒以林政不修采伐無節葱蘢嘉樹僅供柴薪甚則濯濯童山一望無際人造森林之法僅廬山一小部分粗有規模是以言其患害間接則土地之保安寡賴水旱因之洊臻直接則社會之百工需材所給恒憂不足建築器用多半購自舶來按之海關報告歲溢利權數累億萬損失之鉅至爲可驚今農商部有森林法奬勵鄉村林業規定林業公會之明文土地不足則有官荒給與之條苗種無多則有請求頒發之例又另擬苗圃通則詳述育苗興圃之方指定各地適宜樹種政府之奬勵提倡如彼人民之利害關係如此尙何憚而不爲哉（一蔗糖樟樹爲江西之特產宜設法推廣也）糖爲食物必需之品其銷耗幾與鹽爲同等之比例吾贛出品以贛南各屬爲富而樂平東鄉次之惟最近調查所得則此種製糖事業已日就衰微恒不及曩歲十之六七推原其故則製造不精色味俱劣工價日昻成本加重轉不如洋糖之物美價廉往歲農商部有見及此擬於樂平官澹湖倡設江西糖業試驗場嗣以國變中止今宜繼續前議積極進行設立糖業試騐場組織製糖公司改良土產維持國貨務使種蔗之地日益加廣輸出之品日益加多歲入增收非細故也閩省漳泉已有華祥新法製糖廠以從事改良每日出糖甚夥今欲造成糖業人才宜選擇具有糖業知識者數人由地方籌欵派往漳泉製糖廠見習以資研究則事半而功倍費省而效速糖業之振興庶可企日而待矣江西產樟之地幾於遍地皆是而吉安南贛所屬爲尤多西人考察樟之出品以江西爲最良前二十年内地尚不知樟有熬腦之用盈抱之木除用製器具外僅供薪炭燃料之需自日人來吉安收買後土人始知樟腦用途遂用土法烈煉售與日人其始每石不過四五十元近年復有英人來贛采購價值頓增據最近調查已漲至每石一百六七十元上下此類樟樹均百年物逐年採伐有減無增若不從事補種則數年之後樟樹將絕種前清廬山森林局購檀十年成腦之樟數吉株迄今殆可成林宜更設法推廣以爲十年樹木之計且腦之爲用製造器具色澤光滑用配火藥漲力加增樟油樟冰辟蟲辟濕效用更多近年樟冰幾成爲日本之專賣品一轉移間獲利倍蓰富源坐失莫此爲甚謂宜創設樟腦有限公司厚集資本羣策羣力急起直追保自有之利權禦外貨之輸入固亦吾贛出產之一大宗也（一擬推廣產茶區域以開利源也）贛茶之出產素推武寗修水銅鼓浮梁寗都諸縣茶之類分紅緑兩色緑茶行銷本省紅茶運銷外洋九江漢口有外人設立行棧專收紅茶再以機器製成茶磚修水紅茶每年運往俄國銷售者約在百萬以上顧近年銷數日減逈不如前考其原因則由於栽培製造均不得法而印度錫蘭日本之茶已駕華茶而上之是以歐美各國向之歡迎華茶者大半改變方針轉而歡迎印度錫蘭日本之茶此吾華茶所以有一落千丈之勢也前年茶商金佩艾等禀請農商部援照安徽祁門設立模範種茶場咨請江西省長撥欵六千元在江西修水設立試騐場分區後栽培製造之法逐漸改良上次參與美國巴拿馬賽會之審查結果中國茶葉得大奬章者共有七省而江西居第一此誠爲吾贛實業界極有名譽極有價值之歷史也按之江西土宜氣候隨處可以種茶前廬山森林局長劉樹棠曾於東林種秧數十萬株三年即可采摘若能再加推廣全省景從行之十年卽茶葉一宗之歲入亦當在千萬以外豈非一大利源哉（未完） 
[江西之開放米禁談]  
　　滬上米價飛漲米商希圖厚利早欲籲請開禁惟一般關心民食之人誠恐米禁一開内地之米源源輸出則本省米價亦將日見提高影響貧民生計殊非淺鮮是以對於開禁之舉極端反對而主張開禁者則謂現當金融恐慌之際能得開禁運滬於金融上必可大受裨益然此二者要皆就一方面而言其實折衷至當之辦法則當預計本省之米是否能繼續供至明年早稻登場之時中間是否能無缺乏若民食有餘固不妨販運出省否則須先顧本省民食不能圖目前之利而致受以後之恐慌此在官廳先爲詳細調查嚴爲限制不能貿然從米商一方面之請也今滸灣農商兩會已紛電軍民兩長及財政廳籲請開禁（滸灣農會電）南昌督軍省長財政廳長鈞鑒滸灣農會曾以歲慶豐欀農有餘粟懇速弛米禁以蘇農困等情由縣署轉呈在案查敝鎭除米而外出產絕少納稅及事蓄之資皆糴米以資流轉現早晚兩收皆將豐稔然米禁未弛米商無力收囤現值征收丁漕時期農民需欵納稅而米滯難售困難情形筆難殫述懇带弛潯米禁以慰輿情而裕國稅滸灣農會長吳聯謝仁恩會員王猷等（滸灣商會電）南昌督軍省長財政廳長總商會鈞鑒據米商報告自潯阻禁已閱三月阻留之米五萬餘石商本微薄實難週轉金融源竭各業皆受影響現早晚豐收民食頗裕蕪湖業已弛禁贛省未便向隅况内河百貨米爲大宗米禁不關稅收必短不特病商亦且病國懇速弛灣米禁以蘇商困而裕稅源迫切待命滸灣商會會長許鏡藻丁鍾麟叩按據其一面之詞未嘗不有理由但今年收成究有幾何究能自供有餘否此則須審愼調查而不可貿然從事也 
[舊國會贛議員反對賣礦電]  
　　南昌省議會諸公均鑑前聞有大陸公司勾引外資開採永新烏石山鐵礦比即電請戚省長澈查撤銷并函託鄒廳長查覆旋得鄒廳長覆稱大陸公司來贛設立事務所曾奉省長訓令撤銷嗣熊正瑗由京電託保護復經省長訓令暫准設立至烏石山礦則係江蘇屠冠禀辦云云贊元見情跡離奇益深駭愕昨得京中同鄉函報熊正瑗兄弟以礦照向日本三菱公司抵借五百萬組織大陸公司意圖包辦全省鐵鑛面先從永新烏石山入手又據永新士紳函報大陸公司業已赴縣設局是屠冠與大陸公司顯係一案該公司先借一不知誰何之姓名朦領鑛照復以鑛照抵借外資事實昭然無可諱飾查近年以來不肖之徒每假開鑛爲名而實行賣鑛前者城門山之案邦人君子已力竭聲嘶其圖抵拒今烏石山又爲人所覬觎若不合力抗阻後患胡底除函逹永新士紳誓死禁阻外用特縷陳大槪懇貴會諸公協力維持務逹撤銷目的以保全省鑛權不勝盼禱之至賀贊元叩感 
[浙江設立大學議之重提]  
　　浙江省敎育會昨具陳請書於省議會云竊敝會前以浙江高等敎育極形缺乏窮其流弊勢必至文化衰落學生虚耗人才消散敎育權旁落擬具設立浙江大學辦法大綱於去年五月本年四月兩次陳請貴議會提議各在案此項建議案業蒙大會交付審查認爲可行修正辦法提出報告仰見貴會諸君熱誠敎育愼重辦法無任欽企祇緣閉會期迫均未及續議而散兩浙士民咸深盼望茲届貴會開會之期顧惟目前之時勢尤覺此議不容稍緩謹舉理由爲諸君子陳之國家根本端在敎育歐戰旣停學戰尤重此後吾國敎育方針一方須積極進行普及敎育以增進全體之程度一方須積極提倡高等敎育以養成特異之人才苟大學之缺少將競爭其何恃此浙江大學之亟宜設立者一也世界思潮日新月盛急起直追猶懼不及苟無大學以容納衆流無以應時勢之需要而導學生之進步浙爲東南大邦尤宜應此潮流振起後進此浙江大學之亟宜設立者二也救國事業端賴青年近事班班可爲明證雖軌道之或逾實熱心之可造浙省近年中小學校日益增多畢業生遠道求學殊覺困難大好青年宜加培護此浙江大學之亟宜設立者三也各國退回庚子賠欵已有動機吾國人所爲請求而號召者惟以興學育材爲標準方能得各國之同情吾浙乘此時機允宜確定大學基礎以促此議之速成事實此浙江大學之亟宜設立者四也近頃各省如上海四川咸有人擬議創設大學福建亦有集美大學之組織吾浙夙號大邦豈宜甘居人後此浙江大學之亟宜設立者五也前浙江高等校舍雖經議决收回而實行手續似尙遲遲有待大學苟確定成立當不難尅期歸還此浙江大學之亟宜設立者六也敝會同人再四研究僉認爲目前急要之圖用再擬列辦法大綱數端備具陳請書陳請貴會採擇提付大會議决施行敎育幸甚浙江幸甚附辦法大綱如下（一）浙江大學設立於浙江省會其校址以前高等學校校舍充用（一）浙江大學經費由省欵支出之但亦得受國欵之補助（一）浙江大學先設文理兩科開辦時應先辦預科（一）浙江大學預科招生及課程一切均照部章酌合本省情形定之（一）浙江大學預科應支敎職員薪修及一切費用由省議會議决之 
[蘇議會第一幕]  
　蘇省議會第二届第二年常會於二十八日上午十時開幕其禮式如左（一）督軍省長議員入禮堂（二）督軍省長議員向國旗行禮（三鞠躬）（三）督軍省長議員行相見禮（左右立一鞠躬）（四）督軍省長議員入議場就席（五）主席致開會詞（六）督軍省長致頌詞（七）主席致答詞（八）主席宣佈散會議員到者三十餘人齊省長親蒞行政官吏之隨來者亦三十餘督軍由齊燮元鎭守使代表省長之頌詞爲普通之應酬語而督軍之頌詞則頗有言外之意茲錄其開會詞答詞於左立言頗有圭角第不知此息壤之盟能否實踐耳開會詞中華民國八年十月二十八日江蘇省議會第二届第二年常會開幕禮成同人等竊惟近世國家趨重民本芸芸公僕不能以個人之意思爲活動而必以民意爲歸法律爲範民意之醖釀必賴斟酌提挈之機關以爲之表示而後行政界乃得其鵠同人之地位所以大異於黄襄匡弼之職者國體固如是而人民之屬望於吾人者亦非曰恪恭寅畏而已足也吏治之偷如何振刷之警政之弊如何改進之財政之紊如何整理之敎育之滯如何宣暢之實業之困如何發展之凡人民疾痛疴癢而莫爲之抑搔與夫抑搔而不當於肌理者如何指導之外觀世局内應國情風雨鷄鳴大難來日進步之原理以不頓挫不黏着爲最要條件蘇省當江海之衝席活腴之土世界之潮流灌輸旣易事物之繁賾紬繹尤艱此則同人所爲夙夜愓厲不敢不黽勉將事者也值茲盛典宜有宣言敢掬眞誠用盟息壤答詞今日本會開會之典荷督軍省長以守土之誼撫民之職錫之鴻詞以爲藻飾甚盛事也同人惟意思機關職在藉喉舌以逹民志而行政機關職在竭肱膂以舒民瘼江蘇爲吾國文明先進之邦模範之譽宜若可以自詡而迄於今茲尙不能與山西之政治相伯仲蓋肱膂之有所不能盡者實喉舌之不能有所盡也繼自今同人等惟有竭盡心力以謀人民幸福者爲前提俾行政機關之以法律爲中心者更知民意之有在則蘇省郅治之隆可計日而待矣敬展肫誠藉答嘉貺 
[蘇省災民鬧荒電]  
　　蘇省江南各屬今年水災甚重秋收歉薄近日鬧荒風潮日見劇烈齊省長已委派多員分往各災區會縣查勘以便分别輕重按欵支配然各縣災民大有迫不及待之勢茲錄常熟太倉兩縣電文如左 
　　常熟兩電李督軍齊省長鑒常熟棉地農民藉荒鬭事莠民乘機搶物羣情惶恐請飭縣嚴究並請令駐常軍隊蒞鄉防堵省議員王鴻飛叩省長財政廳長鈞鑒常邑海虞市鄉夏間霪雨成災田禾淹没雖經施放急振救濟瞬届冬令飢寒交迫前經議决以工代振修築圩堤現正籌設圩工總局卽速規畫進行本邑地屬低窪災情實與鄰邑地勢相等江崑已蒙准借冬漕籌辦工振本邑事同一律應請援照辛亥成案准予借用冬漕二萬元以充工振要需日後於冬漕項下按年帶徵歸還十萬災黎翹首待命務祈省長財政廳長一視同仁准如所請不勝迫切之至海虞市助理屈嗣奎東塘市助理殷之伊白茆鄉助理李桂森古蘇鄉助理瞿元炳任陽鄉助理閔伯華支塘鄉助理許煒虹橋鄉助理徐熙權董沈鄉助理何鴻鋆東城鄉助理錢鍾麟横涇鄉助理石清鎭等叩 
　　太倉兩電齊省長胡財政廳長鈞鑒本年農田奇歉冬日田業集議所預發通知各鄉董齊集會議租價各鄉民利害切身亦麕至聽命甘難禁阻鄉董居代表地位於法應以能表示一鄉民意籲陳歲歉苦情冀從末減爲職志况定章議場發言不負如何責任乃一般紳士優崇莫恤災黎困苦此次未遂其壑抑之技折而遷怒於人遽欲深文周内朦禀於長官示威於農佃未免憤懥失正蹂躪約法第五條四款之所爲請察核太倉東阜鄉董袁復庭叩齊省長胡財政廳長鈞鑒秋收奇歉鄉農聚衆鬨閙節經分别呈請並蒙派委會勘在案本年收成僅十之二三惟國課空虚不敢率請停徵籲懇普減忙漕四成八釐至鄉農聚衆負抗無法收租懇賜派委會縣嚴本究辦以重租賦迫切待命太倉縣士紳蔣汝坊錢泰階等叩 
[南京快信]  
　　東海派高景祺赴滬勸慰王揖唐昨日抵甯李督下午六時在署設宴招待日間並派陳副官廷謨陪往游覽明孝陵雨花台各名勝今日早車赴滬 
　　海軍總司令藍建樞日前由京漢車入京面陳長江防務情形昨出京乘津浦車抵寗住下關海軍司令辦事處准今日午車回滬 
　　李督續電譚延闓請約束南軍將領於議和期内在湘境切勿開釁 
　　院電齊省長自十一月份起政費一律減發八成 
　　王廷楨因軍餉久未發下昨又赴京催索 
　　魯省會昨電蘇議會請一致主張促和以奠國是 
　　魯省長咨調省署第一科股員湯迪知赴魯任用 
　　實業廳長張軼歐前日由京返甯昨又赴滬 
　　省署昨派任用道尹四人分赴各道考察政續金陵道屬孫蔭蘇常道屬蔣鴻瀾淮揚道屬梁文燦徐海道屬舒鳳儀 
[杭州快信]  
　　省議會今日（二十八）開談話會聞多數議員以年内爲日已促主張明日即行開會式聞已到一百餘人 
　　齊省長以省議會開會在即昨午後三時往謁周議長姜陳兩副長暢談一小時回署并聞出席委員吳憲奎等已分别派定 
　　省議會組織觀光團聞每年經費赴各省者每人二百元赴南洋者每人六百元赴日本者每人三百元赴歐美各國者每人四千元合計二萬零五百元 
　　本省水災皖鄂等省督長各助千元兩長已電謝 
　　警務處委李翼充吳興菱湖警佐錢銳充紹興孫端警佐項華黼充龍泉域區警佐高檢廳委楊剛充壽昌管獄員昨均辭行赴差 
　　金華道尹呈報考核各屬桑成績詳加評判以武義東陽義鳥三縣爲最優金華衢縣建德爲次優其餘各縣次之而以遂安爲最次已由省署分别傳奬記過 
地方通信 
[蘇州]  
　　浮收故警餉銀之被控水警二廳趙雲生廳長近據前充二區九隊已故巡士嚴德標家屬嚴鶴樓呈稱德標自上年五月間在武進縣烏溪口因捕盜溺斃當即具呈第九隊請求照章給發撫恤詎該隊殷季高隊長一再延宕迄今方始偵悉殷隊長並未據情呈報遂得按月浮收該故警餉銀爲此迫不得已臚列該隊長劣跡十四欵分呈省道各署請求飭查究懲外理合具文呈請鑒核等情趙廳長據呈後當即批示所呈各節如果屬實該隊長殊爲不法仰候派員會同二區師區長前往秉公詳細查辦復候核奪 
　　温知事赴鄉勘荒吳邑本年農田災荒秋收歡薄議定剔荒徵熟飭令造册送核在案茲吳縣温知事恐各鄉都區經造奉行不力特於二十六日會同查荒委員隨帶糧差數名及衛隊警兵十六名親赴四鄉詳細履勘災歉情形並查察各該都區經造董保人等有無揑報隠匿情弊以憑核奪而重田賦 
　　憇橋巷命盜案近聞蘇垣憇橋巷陳冠卿家次媳沈氏及長孫女被人慘殺一案雖經縣署警廳懸賞重資勒限嚴緝並由偵探隊四出訪拿迄已兩旬仍未破獲茲經沈氏之兄沈福申具呈縣署催請嚴飭緝兇法辦以慰幽魂等語經温知事批己懸賞重資並勒限偵緝隊尅日將是案正兇破獲法辦矣據呈前情仰即知照 
[無錫]  
　　　敎士升任主敎聖公會會長慕高文君居錫已十八載平日熱心公益故與地方人士感情甚洽刻聞慕會長接得美國來電升任斐列賓主敎不日即須起程前往任事凡與慕君有交誼者均紛往道賀云 
　　乾繭與菊花繭之市價最近乾繭市面大見活動各絲廠逐有買進故價目略形起色迫三日内錦記絲廠買進常熟張詠記戸春乾繭八十餘擔價一百三十四兩振藝絲廠買常州路角五十餘擔價一百四十二兩鴻盛絲廠買進蘇州袁寛夫戸八十餘擔價一百三十五兩半又江陰陳夏繭八十八擔價一百十六兩又錦豐宏昶合購鴻運公司春乾繭一百四十八擔價一百三十四兩其餘陸續成交者尙夥又聞今年菊花訊成績頗佳南鄉如梅村附近之居戸都養菊花現正上山昨日有繭商就泰綸繭行收買菊花繭每日出貨可三百斤左右每擔價自十五元至二十五元不等聞焙成乾繭每百斤約合成本銀七十餘兩頗有利可圖惜出貨不多耳 
　　匿報稅契之科罰北市德豐莊主范熙臣在東北一圖價買住房一所聽信居間之言短寫契價洋五百五十元經稅契稽查員蔣麟閣聞悉報告縣署先傳該圖地保訊悉屬實着令具結存案一面票傳范熙臣到案經承審員審訊范供認短寫不諱即照章處以四倍罰金以爲匿稅者戒 
[南通]  
　　梅蘭芳蒞通有期更俗劇塲業己工竣定期重九日開幕其建築宏大佈置精新角色齊全戲劇優美定爲觀客所贊賞該場主任薛秉初日前親往北京聘請名伶梅蘭芳聞梅己允陰曆十月十五日來通二十日登台半月爲芿想届時當有一番熱鬧也 
　　楊警局長去職時之輿情警察局長楊薇生湖南人辛亥年南通警務長錢實秋赴京缺出由張嗇老推薦得補斯缺現己五年於茲其弟楊月生到通亦已兩載十月二十三日唐牐包陳任各烟戸案發到縣楊月生亦被牽涉離通他去楊局長乃亦具呈縣署辭職即經瞿縣知事核准現通紳崔朝慶陳堅等特電呈省長並蘇常道尹云民國法令審廳警署所收人民罰金按月公布南通歷任各警務長悉遵辦惟謹自楊懋榮到任五年除照章罰金外人民因案助公不下十餘萬如何用途未見隻字現因案解職環叩鈞署電飭縣署令楊據實宣布未宣布前着縣監視行動云云現其遣缺己由縣委唐牐實業警衛　營長張清　　行兼代通海報爲楊解職昨特出號外竟銷去一萬餘張足見地方人士對楊感情之佳矣 
[鎭江]  
　　米價逐漸回鬆近日米價己逐漸降落探聞某米行咋接蕪湖來電謂上等蕪米己跌至五元四角以後尙須看鬆此間米市亦因來貨甚湧銷路不暢昨日開盤預高穡米每石又跌二角云 
　　丹陽縣知事勘荒丹陽縣西南兩鄉湖圩禾田本年夏間霉雨過大被災奇重各鄉農民紛至縣署報荒並請停征糧賦以蘇民困等情昨經該縣知事親履各鄉周圍查勘分别災情造册呈請省長核示 
　　縣知事注意冬防丹徒縣張玉藻知事以時届冬令爲預防盜匪起見昨特訓令各市鄉一律舉辦保衛圍以維治安而重冬防 
　　洋釐驟漲此間錢市近因各花莊紛往南通收買新花需用現洋爲數甚鉅洋釐因之驟漲銀根亦緊昨日龍洋每元己提至七錢零二五銀拆亦漲至五錢左右云 
[揚州]  
　　勤餘錢莊擱淺揚州敎塲街勤餘錢莊本爲羅石鄒等合股組設於前歲秋間聞張營業甚爲發逹經理張介人辦事亦甚穏健惟股東均在店内擔負職務羅某即股東一份子充任跑街性喜奢華浪費公欵一萬數千金昨因無法彌縫爲經理查出羅即潛逃往來各莊及各存戸等聞訊紛向取欵該莊無以應付遂於二十六日晚宣告停業現聞張經理已向羅之家屬索償矣 
[嘉興]  
　　集議乙商校舍之結果嘉興乙種商校新建校舍改充監獄一案經高檢敎育兩廳往返咨商業已核准至商校校舍由縣飭令勸學所通告各士紳及教育界領袖於二十六日會議是日到會者僅敎育界中人會議結果僉謂張前知事原呈中所稱舊嘉邑明倫堂曁宏文館陶甄書院等處均可騰出充作商校校舍現查陶甄書院房屋已撥作他用明倫堂早作縣議會議塲現縣議會恢復在即似難撥充惟宏文館撥充校舍頗爲合宜云云莫所長當將會議情形具呈王知事轉呈省吏核辦矣 
　　禾城喉症盛行嘉邑近來久未得雨空氣乾燥致城内外發生喉症者甚多初起時喉頭紅瘇逾時漲大至食物不能下咽經醫家用針剌破吹以藥粉則紅塊漸平飲食即可照常故患者尙無性命之虞現各界多購食生蘿蔔以預防傳染云 
[安慶]  
　　皖省行銷銅元問題安慶造幣廠長吳藩呈請省署云頃奉幣制局規定皖局行銷章程本省所鑄銅元只可行銷本省區域以内如江西在南京造幣廠代鑄銅元只可運回江西應用等語然該省所鑄者節經輸入安徽之毫州蚌埠一帶年來互相交易不下數十萬未聞幣制局有所限制聽其自由而皖省所鑄者運往滬寗則加以限制似非持平辦法應請省長與京局正式接洽據情轉咨請予酌量變通可否援照江南湖北等廠之幣制一律通行而資周轉庶於公家財政及主會商情兩有裨益云云 
　　呈請帶徵畝捐無爲縣濱臨巢湖地勢低窪連年水患民不聊生現有許文藻等籌辦積榖以爲備荒之用此項的欵擬請於本年應徵熟田項下每畝帶徵銅元一枚由地方財政局彙　存儲購買稻榖等情呈請省署核示遵行業由吕省長令飭財政廳酌核辦理矣 
雜評一 
[浙江設立大學說（默）]  
　　今人皆知戰後之世界以敎育爲最急然而中國今日之敎育則仍不完全之敎育也何謂不完全初之辦學者務大而遺小近數年來知小之不可緩而又忽其大焉其實皆有所偏偏即不完全也蓋敎育之道小以備遍及養成一般普通之人格大以備深造養成高尙科學之人材二者皆不容偏廢今之言敎育者一方旣力謀普及一方如粤閩浙等省又紛紛倡辦大學敎育前途或有漸進於完全之望乎 
　　然而他國之敎育已一日千重而我國今始起而步其後焉苟尙徐徐云者將何以競存於今後學戰之潮流中乎所謂敎育救國不仍空語乎吾尤望負責者之併力而奮起也 
 
 
 

Page 8

 
 
   
 
 

Page 9

 
 
   
 
 

Page 10

 
 
[湖北水災圖（六）水災中之急務（二）]  
灾民搶堤時之親合少穆摄 
　　　　堤 
七月廿四日後如 
八月初一日因水勢日漸　加高後氣　　上仍潰决 
　　本届鄂災奇重由湖北義賑會派員赴鄂親攝災民慘狀商請本館按日排登俾流離之狀得陳於仁人君子之前如蒙慨助捐欵請逕送上海横盤街四百九十六號本館啓 
本埠新聞 
[銀團訂期交付關稅餘欵]  
　　文匯報云聞北京政府屢次請將過去兩月關稅餘欵關銀三百餘萬兩撥交應用今銀行團已正式知照財政部全數定於十月三十一日在津滬兩處交付依照預定辦法將餘欵提出若干交與南方政府云 
[學生總會之來往電函]  
　　學生聯合會總會接中國留美加省學生電云中華民國學生聯合會總會鑒關於山東問題之修正案業已失敗尙望諸公積極急行同人等誓作公等　盾中國留美加省釜生叩 
　　學生聯合會總會及上海學生聯合會致商帮協會會　鄒靜齋南北報關行總董徐菊如報關行總董尤森庭等函云逕啓者十月十七日爲維持抵制劣貨事曾邀請貴團體執事諸君協商結果曾决定由到會商學各團體推出代表數人共同組織一抵制劣貨維持會妥訂規章共相策勵並經敝會派員與貴團體接洽事關大局幸祈從速推定代表俾便訂期協議進行實紉公誼中華民國學生聯合會總會理事長狄侃理事劉振羣上海學生聯合會會長程學愉 
[上海學生聯合會致分會電]  
　　上海學生聯合會會長程子愉昨致各分會函兩則茲錄於下（一）評議部議决本會各分會於下星期日舉行大演講務希貴分會會員於是日全體出發演講爲要（時間）上午下午均可（地點一城内分九畝地城隍廟西門等處閘北分恒豐路大統路等任擇一處（二）評議部議决本會會員宜力崇節儉提倡國貨即希貴分會會員互相勉勵共策進行爲社會表率倘能厲行購買省貨之罰則尤善此啓 
[美總領事薩門斯離滬有期]  
　　大陸報云星期六日午時前任總領事薩門斯乘俄皇后號離滬赴日然後赴澳洲新任 
[新任美領事謁見交涉員]  
　　新任駐滬美總領事克銀漢君於昨（星期二）詣駐滬特派交涉公署謁會楊交涉員當由楊小川君延入客廳晤談良久興辭而别聞楊交涉員擬於後日答謁云 
[新任上海美總領事之略歷]  
　　中美新聞社云新任上海美國總領事克銀漢君偕其夫人於昨日（二十七）由漢口抵滬將於本星期五日接任按克君前任漢口總領事已歷五年對於中國情形頗爲熟悉克君於一八六八年生於美國東坦乃西州幼時在公共小學校肄業一八八九年畢業於曼電維爾中學得學士位一八九三年畢業於密乞干大學得法學士位一九一一年在倫敦結婚自一八九五年至一八九八年在曼電維爾從事法律事務一八九八年二月被命爲駐亞丁美國領事一九○三年調任約爾根領事一九○六年派往南菲洲買本創設新領事館一九一○年調任印度孟買領事一九一二年調任新加坡總領事一九一四年十二月調任漢口總領事今又調任上海總領事蓋服務於領事界已二十一年矣 
[商界總聯合會董事會記]  
　　上海各路商界總聯合會於二十七號晚八時開第一次董事會到者二十九人首由總董陳惠農起立報告在京經過情形及與外交次長接談一切繼云本會成立伊始百端待舉際此商業凋敝之秋凡我商人亟宜振作精神盡力國事尙望諸君協力襄助庶本會精神蒸蒸日上云云繼由副總董金馥生俞國珍董事王才運等提議會中各事經衆討論又預算各項臨時費用不敷甚鉅提議特别捐辦法由各路自由認捐全體贊成即由南京路認捐三十元陳惠農三十元王才運三十元河南路二十元金馥生十元金友生十元天潼路福德路二十元北城十元馮志卿十元浙江路十元海寗路十元漢壁禮路十元五馬路十五元四馬路崇明路十元山東路十元福建路十元文監師路十元漢口路十元四馬路十元七浦路十元嘉興路梧州路十元總共認定二百九十五元繼田金馥生提議收費用陽曆抑用陰曆衆皆贊成用陽曆次陳惠農提議駐滬美總領事薩門斯君行將回國薩君在滬多年與商界感情素洽本會旣已成立應否贈送紀念品表示中美兩國親善之誠意衆贊成公議特製銀　一座上鐫長母相忘四字又提議前日開會承競育會童子軍及軍樂隊到會贊助應專函道謝衆贊成金馥生張鱣堂請編定　項細則推舉起草員當由主席舉出朱一笙張漢傑張鱣堂周之璜四君爲起草員衆贊成張漢傑富場辭起草員經衆公請朱賡石起草金馥生請各董事嗣後凡有提議事件先期函告本會以便編列議事日程遂宣告散會 
[法租界商業聯合會開會紀]  
　　法租界商業聯合會於前晚（二十七）八時開會蒞會者百餘人公推葉貺辰爲臨時主席蔡祚章爲臨時書記其開會程序（一）發起人汪醒齋報告開會宗旨及經過一切情形勸大衆宜及時努力進行（二）來賓演說趙秋心發揮人心善惡之結果陳志渭說明商業聯合之必要葉祚章主張做事不要怕努力進行自有逹目的之日沈維西推闡實力基本之大要（三）討論章程經大衆逐條研究通過（四）斟酌入會志願書衆認爲得當通過議即付印發各商號填具附會備存（五）討論進行事宜先請各商號自由認定臨時幹事分擔進行計分七段尙有小東門永安洋行各街本日未曾到會者由幹事前往接洽衆贊成各盡義務協同進行（第一段）大和章志謙美豐周拂塵禮和徐畏三同新時介康（第二段）新康葉少辰泰昌祥西號陳韻松協順馬春林新森記錢士湧源豐昌汪醒齋永茂甘文彬（第三段）新泰昌周錦華天福堂王馥堂保羅周德潤華昌沈問師乾康潘如興公鑫金鐸聲（第四五段）老仁濟周鳳銓益記江錦春成昌祥朱子儀元大卜文元恒孚范殿臣萬隆沈維亞（第六七段）天吉堂李維良干恒豐李壽山周虎臣傅錦雲萬昌成金士炯以上各人任務均先從接洽聯絡入手議畢散會 
[赴法學生臨行之餞送]  
　　上海勤工儉學會第五次赴法學生定於本月三十一日乘寶劉葛船首途曾由寰球學生會等開會歡送已紀前報茲悉學生中之第二團顧文熙顧栢年阮學源朱增祥毛顯球樊書麟朱亞舫傳錦舟閔志逹陸福曜等十人由陸福曜之家長陸杏苑於前晚邀至其董家渡宅内設筵　餞席間由陸君致頌副繼由各學生舉代表朱增祥答詞致謝至十時始散茲將陸君頌詞錄下諸君有志赴法游學定於本月三十一日首途破浪乘風前程無限足賀足賀惟是重洋萬里跋涉爲勞而報紙所傳又謂學生赴法後工作艱重所得工資僅足供膳宿等費之用間尙有不足者非節衣縮食不可可知留法勤工儉學會學生之生活狀况長苦諸君竟不嫌遼遠不避艱苦毅然前往琦觀諸君未行以前已具此堅忍之志他日學成歸國可操左劵蓋遠適異國他人方以爲苦諸君適以爲樂他人之以爲苦者所見限於自前諸君之以爲樂者所望在於後日耳琦子福曜幸蒙提携得附驥尾欣幸無旣昨日諸君組織同舟代表團篤同舟共濟之誼不勝欽佩此後道德相輔學問相摩患難相助交如金石誼同手足豈不懿歟琦敬 
[十八團體迎送新舊美總領事攝影（二）]  
　　此係在會塲内之攝影席之正中坐者右爲薩門斯君左爲克銀漢君席上所置者即各團體致贈薩君之銀杯也 
　　奉杯酒藉祝諸君康健而晋頌曰民生在勤勤則不匱廉養以儉儉可明志克勤克儉君子素位勞神苦形顧名思義七年大成觥觥國器推己及人永錫爾類奢靡荒嬉污滌斯世鄙人不敏鵠立以遲中華民國八年十月二十八日陸琦謹進 
　　又留法儉學會代表昨發通啓云敬啓者敝會會員一百五十人日内赴法留學特於月之二十九日（星期三）下午五時半在法工董局（即大自鳴鐘）開會送别届時務祈惠臨至爲盼禱 
[再記女青年會服務研究會]  
　　昨日下午三時十五分崑山路女青年會之社會服務研究會第一研究班請穆藕初君講（入廠後之棉花）陳列紗樣及各各種參考書藉加以說明第二研究班請奚伯綬夫人講演（家庭孩提時代及幼稚時代）四時半請戴季陶君講演（選舉及政黨制度）聽講者近二百人印有簡單之講義分布於聽講者其講演條目爲（一）選舉的組織（二）選民的（二重性）（三）政黨的產生（四）人民之社會性的自然區分（五）政黨的意義（六）政黨的利弊（七）政黨的選舉與議院政治（八）餘論詞中於政黨利弊言之尤詳其餘論謂我在最後想要設幾個問題希望諸君大家研究（一）我們中國現行的選舉制度好不好呢？（二）倘若不好是爲甚麽不好呢？（三）中國過去的選舉上的弊害是甚麽樣呢？（四）中國政黨的利弊如何呢？（五）中國今後有政黨的必要没有呢？（六）我們是不是要求議院政治呢？ 
[電局收寄意德電之定例]  
　　英文滬報云大東與大北電局通告凡寄往意國或其屬地之電報除用意法英德日文字外亦許用通行之密碼惟密碼底本係用何種必於電報中註明並准用掛號地址之簡碼發電人無須署名遁到與否電局不負責任寄往德國經過意境之電報亦照此辦理每字收費九角但私人密碼電仍須由倫敦轉發每字收費角九五分故寄往德國之電信須註明由意國轉或由倫敦轉之字樣 
[郵寄耶誕禮物赴美著注意]  
　　大陸報云據本埠美郵局佈告凡寄往美國之耶穌誕節包件宜於此一二星期内寄出否則恐未能在美國及時分送按本星期六開往美國之船爲俄羅斯皇后號再南京號與哥倫比亞號皆於十一月八日開行郵寄禮物由俄羅斯皇后號載去者抵美時定可得愼重之搬運不致多　損傷蓋此船抵美之時郵局尙未忙碌可從容從事也此船約十一月十六日可抵温哥武南京號約十一月二十七日抵舊金山哥倫比亞號約十二月四日到舊金山若中國號則須於十一月二十五日由滬開行至十二月十七日方可抵舊金山也 
[齊燮元將任護軍使續聞]  
　　駐防南京之陸軍第六師師長兼任江寗鎭守使齊燮元氏聞將調任松滬護軍使一節已誌前報茲悉護軍使署昨得寗垣消息謂齊氏業經商由李督軍允准擬將第六師所部步兵第十二旅旅長宫邦鐸所管之第二十三第二十四兩團六營調往滬地駐防故齊氏約於日内來滬往杭州與盧督磋商一切云 
　　又一消息松滬護軍使一席原因人的問題迄未解决最近北京政府以時局將有變動上海地居要隘亟宜遴員坐鎭以保治安因即决定以江甯鎭守便齊燮元調任斯職並將六師一部移住龍華外更添設副使一缺由盧浙督舉員請簡不日均可見令云 
[麥總巡請假回國]  
　　文匯報云公共租界捕房總巡麥高雲請假六月今日起程返國 
[路透社之最近煙禁消息]  
　　路透社二十五日北京消息云上月上海日本領署曾審日人七名將價值二十五萬八千元之鴉片嗎啡與希羅因毒品私行運入公共租界一案案中諸人係田捕房拘獲犯罪確實可無疑義卒經日領署公堂判决監禁二十天者三人監禁四月有半兼作苦工者三人監禁五天者一人日政府未將鴉片新刑律適用於在華日人故日領署公堂辦理此案僅根據領署所頒規定運入嗎啡鴉片或高根爲違法之訓令耳領署公堂判令鴉片與嗎啡兩物槪行充公但以希羅因一物領署訓令未曾指明故斷令給還被告蓋以爲領署公堂無權處置此物也查日人私運之希羅因共重三千五百兩足以供給一千二百萬以上藥水針之用其害視嗎啡或高根爲尤烈萬國禁烟會乃注意之旋向日使署交涉後得覆音謂日總領事處此情形别無辦法按一九一九年上海修改稅率時中政府特别將希羅因列入禁品册内各國代表皆贊成之惟尙未正式批准耳禁烟大會以爲此端一開後將援例遺禍甚鉅乃以希羅因不應交還被告爲言日使署覆稱外務省已定辦法此物應宣佈給還被告但檢察官將收存之以便在國内法庭另行起訴如此辦法可免領署公堂訊辦此案之困難近來日使署續發知照謂日政府已飭駐中國各處之領事重頒領署訓令將希羅因列爲禁品凡違犯中日條約製造或運入或出賣或收買或利用或收藏此物者槪由領署公堂懲治並擬將鴉片亦列爲禁品庶領署不致因刑律條文之解釋而生困難云云上述之事爲萬國禁烟大會成立後第一年内所辦理事件之一禁烟大會除與倫敦等處互通音信外並在中國設立分會二百餘所上海代表爲馬斯德律師對於過滬鴉片等物之來源調查頗詳北京復組織委員會特别辦理香港鴉片承攬與中國私種罌粟等事聞香港政府已討論鴉片稅項並發另籌他種稅欵之諭矣所可異者華人對於禁烟大會能予以實在助力者殆鮮其人罌粟之種植年甚一年大宗鴉片經過鐵路者且有軍人爲之護送陜省督軍直至公然違反政府命令國人志願徵收烟稅目前此項問題極關重大蓋明年鴉片今不久將下種矣 
[寰球中國學生會歡送赴法勤工儉學學生攝影（十月二十六日]  
[湖南善後協會請撤張敬堯呈文（續）]  
　　至於苛嬈小民縱容僚屬横徵暴斂敲骨剥髓其事尤不勝縷指試以最近者言張督令各縣所在軍隊苛索地方供給欠餉大者十數萬小亦數萬元如攸如醴如湘鄉寶慶長沙湘陰平江皆重蒙兵禍索餉令下賣妻鬻子民無敢違張督又於所轄各縣勒供軍米百萬石名爲軍用實賣日本獲利鉅萬悉歸中飽猶以爲未足又巧設餉糈儲金會名目民榖一石須儲五升折洋一角資本百元者須儲十分之一千元儲十之二萬元儲十之三設局省城分局各縣以爲搜括又縱令清鄉隊下鄉殷富之家動誣爲匪萬金之產必訛索七八千金百石之家必訛索七八十石又其所委印花委員多係無賴携帶丁役侵入民家搜查契券傾箱倒篋無所不至偶有漏貼處罰動百數十元或數百元數千元烟酒稅員得民家烟一葉酒一壺動擬違稅必勒重罰查此項稅員之委任率須先納賄金大者萬元數千元小亦數百元得缺以後此項賄金即轉取之丁役一丁役之得缺納賄動至數千元數百元皆取諸民以爲償陰曆七月適張督誕日先事設大慶籌備處勒派所屬商民醵金上壽苛及鰥寡十金之家派錢六百其在紳富動勒千金寳慶五屬紙工本小民末業張督擅徵紙捐輒至殺人迭經呈訴甯鄉民鑛擅加圈畫奪取民業歸爲官採實利私人亦經呈訴有案而所轄軍隊到處騷擾城订内外工商小業家有妻女兵必寄豭非是則莫得安居隳壞風俗蕩法干約莫此爲甚小民隠痛無訴至於羞憤自戕諸如此類罄竹難終政府諸公非無父母非無室家易地而居是寗可忍以任命之官吏而蹂躪民生至於此極諸公獨無所動於衷耶然此猶就小民一面言之也自張督肆暴一年有餘湘民銜恨入於骨髓惟望和議早爲解决政府早爲覺悟以冀令撤免之實施乃遷延至今幾於絕望而四境土匪乘機竊發苛勒捐餉厚斂民間莫不假去張爲詞以遂其欲一有不應輒以槍彈相擬指爲張之順民又自張督宣佈戒嚴湘南諸軍亦頗嚴備戰衅之開已不可諱其主旨所在厥惟去張是張督一人之去留實關係全國之和平與湘民三千萬人之生死（仍未完） 
[最近日貨進口表]  
　　買號船名來埠物名件數價值 
　　東林八幡丸大阪鏡子二十五打三千四百二十元 
　　又又又皂油三十磅六十元 
　　乾元泰又又棉紗四十八擔二十五斤二百三十元 
　　震泰近江丸神戸毛紗七擔五十斤二千二百元 
　　鼎記海味行熊野丸横濱海參三十三擔干貝十斤一千七百二十元 
　　豐記又又海參四十八擔二十斤一千一百五十元 
　　又又長崎又五十八擔三千六百元 
　　五州大藥房築後丸東京空瓶五百打七千五百元 
[愛國實業團工廠告成]  
　　中華愛國實業團因所辦之玻璃廠行將開工製造昨致各團員通告云敬啓者本團第一玻璃廠屋業經落成現已砌造爐灶不日築就即可開辦本團准於星期三即陰曆九月初六日下午三句鐘在寶興路天通庵路本廠内開成立大會討論一切以便分别執行届時敬祈諸公撥冗蒞會參觀廠房并請指點内部布置尙祈勿却爲盼 
[雜糧漲價之原因]  
　　連日滬上某國各洋行購辦秞米赤豆黄豆雜糧麩皮等品爲數甚鉅故各貨價步步增漲昨日黄豆市價每擔亦漲起二一錢之多 
[禁革米石攙水之警廳布告]  
　　淞滬警察廳昨出布告云爲布告事案准上海縣商會函稱據米業仁榖公所南帮米商公所函稱（中與昨報縣公署佈告同從略）除由敝會照准備案並函轉縣署核辦外相應備函并照錄規則一紙送乞貴廳查核准予立案給發布告以維米業而杜弊端至紉公便等因並附抄革除攙水規則六條准此爲此布告仰各該米船船戸一體遵照自後務各恪守規則不准再有承載米糧時中途攙水等弊倘敢故違一經告發定干究辦不貸切切懍　特此布告 
[飭放賑米之廳令]  
　　上海貨物稅總公所昨接財政廳訓令云本年十月二十四日奉省長公署指令代理吳江縣知事呈爲請給免稅運米護照以濟平糶由奉令呈悉該縣辦理平糶所請發給免稅護照事屬可行交財政廳核明照數提前發給　用具報此令呈抄發等因奉此查閱抄呈該縣辦理平糶計震澤市購米三千石需護照六張五都鄉購米四百石需護照二張嚴墓市購米一千五百石需照三張吳縷鄉購米四百石需照二張除發給報明外合亟分令該所長隨時查驗放行母任夾帶多運并不得留難阻滯以重賑米切切此令 
[鋸匠加資問題之解决]  
　　本埠鋸木匠前因要求各店主加增工資二成半不遂全體罷工由紅木白木棺材等各帮舉出代表林小弟等向作主代表顧順卿等磋商已紀前報茲悉該鉐匠等罷工之後連日由各代表互相討論至昨日彼此議决包工者照原價加二成點工者照原價加錢六十文 
 
 
 

Page 11

 
 
雙方一律贊成作爲解决由鋸匠各代表知照全體定於次日（卽今日）一律上工 
[籮間挑夫議加挑力]  
　　南市公義萬聚董家渡南會館各碼頭之籮間挑夫皆恃挑送米麥油豆并花衣雜貨等貨爲生活邇因米珠薪桂度日維難現亦發起議加挑力連日邀集沿浦一帶各籮間夫頭在各茶肆集議一切 
[王桂生仍照原判引渡]  
　　寓居公共租界内之皖人王桂生經淮揚馬鎭守使偵悉與泗陽縣屬劉家莊居民被大帮盜匪搶刦案有關備文派警來滬協同特别機關中西包探將王獲解公共公廨預審之下判王押候引渡嗣經王之家屬得悉延代表律師商准捕頭暫緩起解並禀准中西讞員諭候原審官核奪等情曾誌本報昨由捕房將王桂生解送公廨即據王父恒培上堂由其代表律師詰據聲稱原籍安徽爲商會董事被告王桂生是我兒子去年四月間安居原籍並未他往此事實遭寃累云云並據其代表律師譯稱被告係商業中人乃父且爲商董並不爲匪應請堂上鑒核堂上命線人李三到案訊據供稱被告王桂生（即王柱生）與我相識去年四月初十下午五時羣盜持械夥刦劉家莊居民財物被告當亦在場後分贓逃散是實又據證人徐炳春投訴被告確係夥刦劉家莊案内同黨並非誣指關讞員核供商之美丁副領事判王桂生仍照原斷交來警帶回歸案訊辦 
[探捕拿獲圖刦匪徒續誌]  
　　虹口兆豐路五百二十六號門牌婦人余林氏家於本月二十號薄暮時被暴徒多人身藏器械闖進圖刦經家内男婦人等奔出喊捕由匯山捕房華探目蔣榮生西探目柏生並華印各捕及特别華探目張芝卿等先後拿獲紹興人王阿秀陳阿六任阿南王阿二蔣元根任永安李步者七人抄出斧頭一柄石灰包一個解經公共公堂訊押查究等情已紀本報茲悉所獲七人中王阿秀陳阿六兩名經蘇州吳縣温知事查悉與本年陰曆八月十二日所轄湘城地方居人錢魯卿家被盜結黨明火執仗圖刦未成刀傷錢魯卿拒斃其子管意一案有關特備公函派巡緝隊員秦藹生賫送來滬於昨會同承辦此案之中西包探傳齊人證將以上七人解至第二刑庭請訊首由六十二號西探目柏生上堂略述前情畢聲稱查此案與任永安李步者二人無關請示次由張探目上堂禀明王阿秀查　綽號爲長脚老陳阿六又名文老三云云旋將抄出之斧頭石灰包一併呈案請察再次由秦藹生投遞吳縣温知事所具公函請求將王阿秀等照章引渡復據張探目禀稱被告各人已在捕房供認有供單呈察堂上令將供單誦讀一過即據王阿秀供湘城錢家之案我不承認等語陳阿六供詞含糊任永安李步者同延律師朱斯芾到堂辯稱旣捕房查與任李無關請求省釋又由事主余林氏偕傭婦林錢氏用人沈阿榮等上堂證明當時多人擁入家内圖刧情形至此證供已畢承審官李襄讞與美約副領事會商之下判任永安李步者各交一百元人洋舖保開釋王阿秀等五名押候備文錄供詳解護軍使署訊明轉解蘇州歸案訊辦如訊與八月十三日湘城錢姓之案無關仍送回本廨發落 
[通緝船被刦之贓盜]  
　　滬海道王道尹淞滬警廳徐廳長上海縣沈知事均接江蘇督軍省長公署會令云案據上海總商會呈稱竊據上海縐業公所函稱敝業老咸章咸章永等莊報告三號　船於本年陰曆閏七月十五日由滬裝載該莊錫器家用等物總計約值銀七百餘元開回湖洲行至吳江縣境蘆墟北栅外東古村地方停泊歇夜詎至夜半突來匪船一艘盜匪二十餘人明炎執杖齊登　船擄掠一空該　船經理陳龍生及各船夥皆手足無措内有船夥施伯順出與抗拒被盜刀傷背部復以火油焚體抛棄河中施伯順幸知水性迨盜去後獲救未死然已傷熱甚重當鳴就地里正開具失單報由蘆墟警局長蒞勘詳縣並報由湖州商會函請吳興縣署轉請吳江縣署嚴緝復由陳龍生具報吳江縣署各在案查　船承裝縐貨由湖運滬卸清後則由各莊另裝物件回湖有時輪船拖帶有時人力駕駛歷來行駛往來常在北栅外東古村地方停泊歇夜向無遇險該處爲江浙要隘不獨敝業　船所必經而浙屬絲繭百貨亦無不由此出入若不嚴行通緝匪膽愈熾後患何窮况本年江浙大水爲災羣盜蜂起轉瞬寒冬宵小愈易生心商旅更將裏足請爲據情轉呈蘇浙兩省軍民長官嚴飭各屬通緝盜匪務獲懲治並令駐紥軍警於　船經過處所力予保護以靖匪氛而維治安等因據此伏查蘆墟北栅外東古村地方爲　船往來及浙屬絲繭百貨出入必由之路現在盜匪充斥竟至貨物被刦船夥受傷生命商業關係匪淺迫切呼籲理合據情轉呈仰乞迅賜飭屬嚴緝務獲並懇准令駐紥各該處軍警力予保護以安商旅等情據此除分别批令外合亟通令仰速一體協緝此案贓盜務獲解究毌延此令 
[浦東孫家木橋之搶案]  
　　浦東孫家木橋居民孫阿毛家頗有積蓄孫平日駕船他出在家時少前晚半夜一時許有盜匪六人撞門而入孫家祗有老母妻子及兒子四人被盜嚇禁聲張搜刦去銀洋衣飾共值洋一千餘元昨日由事主開具失單協同四圖地保報請查緝 
[大世界炸彈案之結果]  
　　法租界大世界游戲場前被匪徒三次抛擲炸彈報告法捕房後由探目黄金榮包探韓邦逹據李鐵英報告拘獲台州人吳劍及嫌疑人陳逹夫並案内有關之張老二章阿章等傳解法公堂訊供等情迭誌前報昨又提訊據張老二供商人於七月初四派人至鎭江找尋陳逹夫來申後由商人與朋友金姓同乘汽車至車站守候陳到來後先至牲泰棧午膳畢即伴同陳逹夫至法總捕房是實陳逹夫供詞相同並稱前據報告人李鐵英稱民人於一樂天茶樓向伊言欲索詐大世界之事惟茶樓人多嘈雜豈能談此言語實被誣害求察吳劍供此項炸彈實係李鐵英令我所做後李第一次向同鄉柯啓民索詐第二次又向民人朋友黄子余恐嚇旋李即報告探捕將民人拘案誣指民人向大世界索詐不遂抛擲炸彈請求查察李鐵英供黄子余並無其人旋又稱雖有其人乃吳之朋友與民人不識等語中西官以李供詞先後矛盾諭令站立於被告地位嗣據張老二所延逹商律師稱李前曾犯過嚇詐不遂經公堂判罰洋十元今有報紙可證呈鑒顯見李亦有非法行爲應請堂上重究代理讞員陳介卿核供商之法副領事德君以案已辯論終結遂判吳劍押西牢一年期滿永遠逐出租界李鐵英着交保出外候捕房調查有無犯案限於六個月内再核陳逹夫張老二章阿章訊無證據一併斥釋 
[恐嚇案嫌疑人訂期開訊]  
　　虹口乍浦路四百三十九號門牌紅帮成衣匠曹鶴廷之成衣店内發現恐嚇信及炸彈經曹報告該管捕房謂本邑人吳少亭前欠僨項控由城内審判廳傳吳不到缺席判决吳遂以恐嚇信及炸彈送來威迫我往銷案等語由捕頭飭探偵查之下吳實處嫌疑地位遂將彈信與吳一併獲解公共公堂訊押候究等情已紀本報昨晨届本案開審之期適因瑣案甚多經捕房律師請求改期而被告所延之律師則以本案情節甚長請求特别訂期會訊當經李萼仙襄讞與美約副領事諭定下禮拜四（即十一月六號）上午開審 
[路警鞭打車夫之不平鳴]  
　　滬寗鐵路上海北車站貨棧運送塌車脚夫向由陸阿四承運巳歷十餘年上月間有姜金記禀准路局充任此項塌車脚夫於是雙方時起爭奪前日有客商自僱塌車裝運藥材由協興公姜金記出而覇阻唆令路局巡警鞭打車夫刻由各轉運公司在運輸公會開議後將情函致滬寗鐵路請爲查辦原函云敬啓者本月二十四日曾肅一函想邀鈞鑒尙未奉復茲據公益轉運公司報告於月之二十六日下午三時由客自僱塌車提取藥材詎料有協興公塌車夫邀同路局八號巡警阻止行車其時該路警手執籐條脚踏肚腹鞭傷塌車夫甚至籐條鞭斷並將車繩索割斷該客不服責問敝公司當即報告潘站長據云此係總管命令未便車送乃由潘站長偕同受鞭車夫路警曁敝公司至袁檢查處陳報由袁檢查電話陳報總管許可始將該貨車送等情敝會查該客塌車夫役無辜爲協興公塌車夫邀同路局八號巡警執籐條重鞭受傷已由敝會先行送至仁濟醫院診治查鐵路車送客貨曾經於十月二十四日函致貴總管尙未蒙答復而巡警則已發生違背法律之行爲事在緊急不得不再函催取解决以免再行發生比較今日激烈之事是所盼禱云云該路車務總管韋燕君已據函轉飭袁檢查詳查雙方肇事情形一面轉呈該管理局局長任小山飭下王總巡官查復候核矣 
[湖北義賑會購辦棉衣]  
　　湖北義振會以該省被災奇重待振孔殷前已敦　唐郭鄭君親赴災區散放急振茲以天氣漸冷振衣尤爲要需故唐君在無錫紳商各界募有棉衣四千四百件裝運來滬該會收到紅十字會送來棉衣千餘件一併裝輪運赴災區散放 
[紹興同鄉會複選職員]  
　　民國路紹興七邑旅滬同鄉會前日開第九届新議事會複選職員茲錄該會選定各職員姓名如下議長曹慕管副議長齎孝天總董田時霖董事魏清濤徐乾麟田資民裴雲卿宋漢章周岷源何曰埮吳善卿袁近初田祁原陳茂恒魏鴻文朱子橋葉丹庭審查員胡格生孫鐵卿李菊亭 
[同志研求社之職員會]  
　　南市小南門外大街同志研求社昨日下午二句鐘在該社事務所開臨時職員會社長詹讓之主席文牘羅一鶚記錄議案如下（一）補選職員評議部補選二人徐憂世唐有虞當選庶務科亦補選二人張望飛趙知儂當選（二）修改簡章結果主席付表决通過（三）英文夜學校簡章主席宣讀全體通過（四）張翩雲提議月刊社友照章槪發一册以外均須收回成本（大洋三分）議决照原案通過（五）張翩雲提議納費凡社友於十月十日以後入社者於五月九日繳納第一期社費五月九日以後入社者於十月十日繳納第二期社費以清期限議决照原案通過（六）主席報告大團鎭社員葉醒儂病故議决致函該鎭社員張季康盛節仁吳友樵康琢如届開喪時同往致祭至五點鐘散會 
[青年會介紹科消息]  
　　青年會執業介紹科近以各機關囑托代聘職員及報名謀就者事務日繁特將辦事室移置本會大門左首臨街第一層屋内俾詢問事件者便於接洽聞上月中由該科介紹得就者除零星不計外如西方電氣公司公平洋行女青年會青島英領事署中華續行委辦會各延打字曁書記一員寗波浸會中學金華學校厦門格致書院杭州蕙蘭書院各延敎員一人餘若電氣公司打樣員煤氣公司化學師等共二十餘起薪資約在百元以上聞現在尙有最優位置如本埠某公司及南京美國某機關各需延打字兼縮寫員某保險公司需聘西醫一人芝罘某校欲延英文敎員一人本埠某大學欲聘一留學生充任英文敎員上列各位置薪水自三百至一百不等該科現正物色相當人才分投介紹云 
[總商會祝盧永祥壽之預備]  
　　上海總商會正會長朱葆三副會長沈聯芳因浙江督軍盧子嘉於陰曆本月二十五日誕辰特會同該會全體會董届時同往祝嘏並贈以銀額兩座以誌紀念昨己預行知照董事會各董一體周知矣 
[緝私營長改訂功鹽分賞章程]  
　　蘇屬緝私第二營營長閣秀山近將前定功鹽分賞章程重行修改於昨日通令所屬各隊長文云案查本營處置功鹽及附獲品並罰欵提成充賞一切辦法層提之數均嫌過多輪至實在出力獲功之人所得之賞轉屬寥寥無幾殊不足以昭公允而勵有功自不怪軍心懈怠緝務之難有起色也本營長前在長蘆兩淮緝私營長任内凡屬舊有一切剥下自肥政策無不革除盡淨現來蘇屬謬膺二營緝務視事伊始察悉提成分賞太失偏枯遂不惜將舊章應行自得之利推讓太半衡情酌理按勤苦之繁簡定分賞之多寡先將是項章程妥爲修改列表貼說一律照行合將新訂分賞章程隨令附發令到該隊長即便遵照自十一月一日起悉遵新訂章程辦理絲毫不准增損俾各官長兵夫咸知振刷精神實力巡緝以杜私梟而暢官引本營長有厚望焉切切此令 
[請奬辦理緝務出力之官員]  
　　蘇屬緝私統領宋子元以所部第一團團長高青困自於上年九月到差迄今己届一年查核該管汎地官引之銷數日見暢旺稅課得以充裕又前任第二營營長薛萬有亦於去年九月間到差至本年十月六日交卸一年以内比較官引銷數多至 
奬以示鼓勵除令飭該二員造具履歷册送候核轉外業將該二員辦理緝務出力情形呈請運副核辦矣 
[陸軍監獄將次造竣]  
　　松滬護軍使署因無陸軍監獄曾經咨由陸軍部核准在署内建造獄房六十餘間業己雇匠開工建築茲悉該獄房工程本月底可以造竣一俟完工即將本城舊監獄中所禁軍事罪犯一併提回軍署新監收禁昨已由軍署副官處將工竣情形報告盧浙督查照 
[無錫國貨陽傘到滬]  
　　日昨無錫民生製傘廠主任殷冠卿携帶頭批樣貨來滬十分之六由先施公司接收陳列餘分别寄存知友處作研究　介之需該廠出品優良主事人富於學理及經騐故所出之貨質地堅固裝潢精緻定價亦廉傘骨由香港華商鐵廠承造傘柄出自宜興張渚產竹名區黑色布面由華商布廠承織現出布面及洋緞面兩種惟洋緞因國内尙付缺如纔用美貨以應急需聞現正籌盡擴展添購製造鋼骨機件廠址在無錫北栅口除男女工人趕製外另有具普通知識之練習生一班爲工作上補助云 
[十六舖之火警]  
　　昨日午後三點半鐘時滬南十六舖老馬路阜生烟紙店樓上忽然起火頃刻　穿屋頂經救火聯合會鳴鐘告警俄由各區救火會驅皮帶車馳往取水澆救得熄僅燬該店樓面一間外其北首鄰居三新樓麵館及南首公昇水菓行雖延水漬尚未殃及事後由崗警將該店主子糜楚寶帶至第一區警署由趙署長詰問據稱飯後人在樓下不知樓上從何起火當飭罰洋十元充公示儆 
[源和花廠失愼續紀]  
　　閘北胡家木橋五區三分所附近源和花廠起火一節略誌前報茲悉該廠曾保火險銀三千兩並延燒隣居祥源花廠董丕記石作當火熾時該廠揀花女工鄡楊氏被火灼傷由警區車送同仁醫院不及救治而死翌日又於火場内檢出女屍馬錢氏一口已分别由各家屬自行收殮起火廠主沈瀛洲業經唐署員傳訊一過轉解司法科收押聽候偵查核辦 
[汽車傷人兩則]  
　　昨日午刻有某號汽車駛經四川路撞倒寗波人姜鐘岳受傷當由老巡捕房一千一百零六號華捕到來抄錄汽車號數另雇車送受傷人往醫院醫治一面呈報捕頭候示又昨晚十時許有某西人所乘汽車駛經長浜路撞傷江北人朱二腿足跌倒於地當經該西人扶入汽車送往醫院醫治 
[持刀戮傷車夫之押儆]  
　　無領事管束之西人泮喬夫前晚在公共租界漢口路雇乘周阿二之黄包車至北四川路下車不給車資周向索討該西人出刀將周臂間戮傷周痛極狂呼爲一千一百八十八號華捕所聞與包探薛正昌及一百十三號九十八號兩西探將該行兇西人追獲拘押昨解公共公堂經中西官訊悉前情判被告發押西牢四月以儆 
[指控毆捕毁服之提訊]  
　　閔行路捕房一百零九號華捕偕證一千四百六十號九百六十八號三百七十五號等華印各捕扭控北四川路天潼路左近某店夥粤人萬源傅之方永伯於本月二十號糾衆在北四川路天潼路轉角處行兇毆打扯破制服等情業經捕房將以上三被告獲解公堂訊判存洋作保候究等情已誌本報昨經中西官提訊捕房由高易律師代表上堂陳明案情後即由原告華捕投案訴稱北四川路與百老滙路皆有電車往來故經捕頭諭令凡重貨小車等不便經過以免危險及於行人是日北四川路口我見有載重塌車故向推車人喝阻經押車人令將所裝木箱卸下往北邀來被告等將我毆打毁去制服警笛等語並由該管捕頭上堂稟明北四川路等處確不能任載重之小車經過情形又由見證華印各捕證明被告逞兇狀熊三被告亦延有律師因時己過午不及辯論堂上諭被告仍交原保改期再訊 
[兩女子毆捕之罰儆]  
　　法租界中央捕房一百十九號華捕前在法公堂指控住居辣斐德路某牛肉店之黄四寶黄桃桃姊妹兩人行兇並將號衣扯破求究等情詰據兩被告供不承認行兇扯破號衣並延律師代辯一切判候傳三十九號西捕到案證明再核等情已誌前報昨日傳訊先據三十九號西捕上堂聲稱是日我巡緝至該處目見兩被告將該華捕行兇扯破號衣是實中西官遂判證明屬實豈容抵賴着兩被告各罰洋五十元充公外再賠號衣洋三元五角示儆完案 
[迷路女孩待認]  
　　昨日午後閘北四區警署函送迷路女孩一口至地方檢廳請傳家屬具領詢據該女孩年六歲父爲燒包飯餘語含糊該孩身着元色斜紋布衫内襯紅柳條舊棉襖本廠柳條單　身上有銀荷包圈左手中指有銀線戒一枚當時經該廳諭着留廳候召屬認領 
[警署驅逐女巫]  
　　淞滬警察廳長徐國樑據地方公民呈請查禁男女巫覡（俗稱仙人）爲人治病貽誤生命等情當經由廳布告並訓令各區署所查禁在案前日第一區警署史巡官查得十六舖三官堂衖内有蘇州婦人傅唐氏在家供奉楊爺偶像哄動男女前往燒香膜拜故小東門外一帶之烟妓早夜入内求神許願門庭若市招搖特甚當即帶同長警進内將該氏並所供偶像一併帶入該署由趙署長問明屬實飭罰洋十元交保予限一星期遷移出境如違發封所還之偶像存候搗毁又一區三分駐所境内小南門外有潘姓瞽人招留女巫某氏在内設有偶像時開佛會歛錢惑衆該署所亦已派警傳諭三天内遷移出境違者押逐 
[姦騙案上訴後之辯論]  
　　蕭琴堂訴周夢熊勾引伊妾沈氏犯姦並被騙去金珠飾物值價一千餘元當由公共公堂訊供之下因案犯内地移送地方審檢廳訊判周夢熊監禁六個月並追私訴所有周夢熊與蕭女前訂婚約撤消之各在案茲悉周奉判不服聲請上訴昨日午後審廳周刑庭長與堵陳兩推事官會同檢廳賀檢察官開庭審理先據周訴稱廿八歲寗波人向在滄洲旅館執業前曾憑媒聘定蕭女二囡爲室於去年八月初二日文定當時送去金鐲金練並金器數件供至此間官問曰爾將裏母沈氏誘姦並騙去物件如何答稱一切物件皆商人送去之聘禮此次實因蕭欲圖賴婚姻下此毒手竟以刑事起訴是實蕭供五十歲在一品香番菜館爲管事我女雖許與周爲室無如其人面獸心暗與我妾通姦騙物多至一千餘元事爲商人查悉即阻止我妾往來周即於四月初七日逃往杭州嗣由杭返申住在滿庭坊祥泰棧經商人報捕派探往拿詎周改名楊和尙立時拿獲抄出當票二三十張内有二張當票係當在杭州計洋五十餘元之珠花由商人贖回皆商人之物還有當票三張所當爲金鐲金表各物每張當本六十五元由周寄在水果攤上亦由包探吊出交給商人贖出此等證據確實豈容抵賴請求究懲問官得供問蕭曰今日沈氏因何不到答稱家中有事所以不來嗣由周所邀律師出庭辯護一切次檢察官起言此案證據鑿鑿周不服控訴毫無理由應請駁回問官即諭辯論中止判周還押聽候再訊蕭退去下堂須將沈氏帶同投質 
[和誘案之發覺]  
　　嘉定人張桂林成衣爲業前在原籍誘拐侯吳氏之女名月英來滬同居閘北五區境内顧家宅地方茲爲該氏偵知下落呈請嘉定縣公署昨派法警羅增生持文投報該管警署王署長准派長警協提張桂林侯月英到案轉解司法科訊核 
[雉妓發濟良所擇配]  
　　濟良所西女董昨晨伴送女子周阿林到廨請示即據女供崇明人父母雙亡被同鄉人誘拐來滬賣入貴州路一百三十三號門牌雉妓院内爲娼因遭龜鴇虐待於前日逃出投所求援等語並據老閘捕房西探鼐鐵華探馮兆蘭相繼投訴該院龜鴇己逃逸等語中西官核供判周女發濟良所留養照章擇配 
[借據屬實照數判還]  
　　年輕女子吳福泰在公共公廨呈控女子吳仲泰不理借欵一案前日午後由捕將兩造傳案請訊原告延律師上堂略述案情後即由見證男子張煜基投稱向業律師貴公堂亦許出庭與原告是親戚被告亦素來認識原告借給被告銀洋二百元立有借據由我居間云云並據被告女子吳伸泰供稱與張煜基是要好朋友張想娶我爲妻因我有父在故未允其請並未託張向原告借洋借據上之字實非我親簽等語承審官張襄讞與英包副領事核供令吳仲泰當庭書寫己名及張煜基六字呈案核與借據上所簽之字筆跡相符中西官以被告旣供與張是要好朋友而張又有求婚之事是該被告因親暱而生賴債之意毫無疑義遂判令照控數償還 
[工頭浮頭工資之押儆]  
　　小工頭目周生寶高德二因將小工名數以少報多向工部局工程處朦領工資被管理西人察出告知匯山捕房飭西探目柏生華探張林泰等於昨將周高二人拘解公共公堂稟稱據管理工程事宜西人報告謂該被告等於本月二十七號晚以小工一百五十名冒稱二百名多領去工資十四千四百六十文故而拘究詰據高等供在塘山路爲工部局督工每日清晨係一百十五號大頭目發籌我輩祗照籌領資等語中西官以該兩被告不應舞弊判周押西牢一月高押十四天示　 
[旅館容留寓客吸烟]  
　　山西路（即晝錦里）三百二十三號門牌當湖旅館内因設備烟具容留寓客吸食鴉片烟被捕房查悉於前日派令中西包探往查屬實當將吸烟之嘉興人方吉卿連同烟具一併帶入捕房稟明捕頭諭方存洋十元保出昨由公共公堂傳訊不到中西官判將保洋充公烟具銷燬並候補傳該旅館經理人到案訊究 
[私賣鴉片罰二十元]  
　　法租界小東門地方居民吳根福家私設烟榻售賣燈吃被該管東捕房捕頭偵悉飭探前往抄出烟具甚多一併帶入捕房諭令存洋保出昨解法廨請訊先據捕頭訴明前情詰之吳供認私賣燈吸不諱判罰洋二十元充公烟具没收 
[巡捕查獲烟犯]  
　　廣東人杜康因　　銅盒香港烟十盒在百老滙路被三百五十八號四百零七號印華各捕查見當將杜與烟膏一併帶入捕房稟明捕頭押候解廨請究 
[聚賭抽頭罰十元]  
　　法租界北捕房捕頭阿而風西日前偵悉居民盛阿四家聚賭抽頭故於前晚親自督同包探等前往該處抄出蔴雀牌及　克牌等賭其連同賭客十六人一併帶入捕房賭客各罰洋二元出外盛交保候究昨日解送法公堂請訊先據捕頭上堂稟明前情並將賭具呈鑒詰之盛供認聚賭抽頭不諱中西官判罰洋十元充公賭具没收 
[珠寳店主收贓科罰]  
　　本城盛昌珠寳店主浦福祥因收良濟洋行學徒馬德延所竊洋東值洋六百餘元之珍珠寶石琥珀等玩物被控捕房由探將馬拘解公共公廨訊明押辦並將浦獲案訊押候將馬帶堂質證等情屢紀本報昨晨由廨復訊即據中西包探上堂稟稱被告浦福祥祗認收貿珍珠兩串計洋二十元餘不承認並願賠償原告洋五百八十七元等語並據馬德延供稱與浦在門首遇見彼即囑我竊取寳石等物價賣與伊云云訊之浦延律師到堂　稱被告收買馬之珍珠兩串計洋二十元有賬可查而馬所供各節實係誣攀請爲明鑒經中西官核供判馬仍還押以浦不應收買竊贓實屬不合判罰洋二百元充公著令繳洋開釋 
[南市屢出竊案]  
　　邇來南市境内屢出竊案被竊之家開單呈報該管警區請緝後鮮有破獲推原其故實由各處街巷路燈稀少崗警巡察不周故至一月而連竊數次小南門外倉橋浜由滬南工巡捐局填塞後路面均未砌築是處居戸之後埭往往被竊賊從後門掘洞或橇門偷竊前晚該處恊昌押店亦失竊衣包兩個價值頗鉅已由該店主開單呈報該處派出所請緝並聞附近各商家以該浜填後未殷崗警恐冬令發生攫竊之事公議聯名呈請警廳令飭該管署所加派崗位巡察藉資保護 
[誌謝]  
　　昨承商務印書館惠贈第十一卷第十號敎育雜誌及第六卷第十號學生雜誌各一册書此誌謝 
來函 
[徐菊如來函]  
　　逕啓者本月二十五日貴報以統一會會址轇轕曾加評諭謂未得同業全體同意云云他報本埠新聞亦有此項之登載按菊如所借與統一會地址屬於私宅範圍並未涉及公所實無通知全體之必要即統一會表示地址亦僅蓬萊路五十九號而已並未假借公所名義界限至屬分明其理極易了解查敝公所房屋合共四進菊如租賃第四進爲住宅（統一會辦事即屬於此）歲納租金同眷居住歷有數年是菊如對於公所完全爲房客地位房客在租借範圍以内當然有自主之權揆諸理法似未背謬乞由貴報登入來函欄内以明眞相實深紉感徐菊如謹啓十月二十七日 
來件 
[王揖唐之宣言]  
　　揖唐銜命南來瞬逾匝月滬會賡續開議猶稽近者唐總代表辭職彼方雖已慰留尙未宣布任事坐是遷延自有尸其責者滬上五方雜處言論滋紛或宣諸報紙謂揖唐辭職潛行或播之傳單謂揖唐仰藥自盡或晝騰謗書或夜投禁物多方恫嚇愈出愈奇推其用心罔非藉以破壞和局冀逞陰謀揖唐受命於危急之秋平居以報國自矢苟邦家實資利賴即一己何惜捐糜多口之憎本在意計犯而不校古有名言矧瀕行之際元首訓語迭謂無論何時不易代表以示中央誠意謀和之决心道經直奉魯寗軍民兵官復以毅力堅持克竟和局相勗其他各省疆吏地方團體亦皆電郵交促企望和平揖唐何心敢渝初旨嗣後流言所布惟有一笑置之深恐遠道傳聞用敢縷布衷曲歐戰已畢世界大勢羣注遠東民國建設於今八年國基漂搖幾經俶擾鬩牆之釁詎有深仇同根相煎亦復何忍揖唐惟有矢敬矢誠靜俟彼方之覺悟微獨决裂二字所不忍聞即悻悻負氣之言亦差信尙能自抑邦人念亂想有同情盤錯當前敢忘共勵謹掬誠悃特此宣言王揖唐勘 
雜評二 
[國人其信之乎（庸）]  
　　激昻慷慨之言固足動人聽聞然要亦視其言者爲何如人耳 
　　同一言也出於君子之口則人共信之出於小人之口則人愈覺其醜王莽襲孔子之言曰天生德於予漢兵其如予何千載之下人究不以信孔子者信王莽也 
　　詩有之曰巧言如簧顏之厚矣嗚呼小人之言適形其厚顏而已國人其肯信之乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談鄭沫　先生手書 
　　自由談三字皆用當代名人字跡每星期調換一次今日係鄭讓予先生手書 
新談 
[虹口英國博物院槪况] [  首律]  
　　院品標籖强半有寄贈者姓氏西人好事蒐集而蒐集有得又必供之同好此博物院之所以易舉也抑吾人於此尤有不可不知者數端（一）西人每於游歷時蒐集品物而其游歷中國内地輒不曰游歷而曰探險（逮一九○九年著ＥarlyChineseWriting一書之Chalfant氏口吻間猶時露我從事探險歷有年所始獲知此之意）探險深入不毛或考察交通阻塞上著蠻横之地之謂也以視吾國内地亦甚似而幾矣深望愛國志士皆大振奮盡力桑梓超席衆生一雪此恥（二）設院者爲英國官立亞細亞文會中國上海支會門揭支會經理人恩德禮特氏啓事有云本總會設於英國倫敦而在亞細亞各國外國租界内分設支會其意蓋欲使人周知亞細亞今昔一切情形如種族禮教風俗美衛等是也（下略）會内事業博物院而外復有藏書室演說會二項藏書專供會員閱覽演說時亦非會員不得與即此可知英人設院本旨之所在夫欲周知亞細亞今昔一切情形談何容易而彼曾不以少數僑民不易爲力自餒爭相從事以各盡其一份子之義者且四十年收效抑亦宏矣我生長亞細亞立國亞細亞之各個人則何如矣學子莘莘後起之秀輙復牽於政治弗獲安堵樂業又或極端維新知彼而不知己是豈淑狀乎（三）院例准華人進觀但華人進觀訂有定例三年前監院史旦萊所宣佈也例曰一祗准月火二曜日下午二時至五時入覽二未滿十二歲之小兒不准入内三不得携帶食品四禁止吐痰五院品不可撫摸六損毁院品須賠償相當價值七本院值事人如以某客爲不宜進觀即不得擅入反省西人認鰓過慮者有是可笑亦可羞然值事人同是華產乃保管品物至爲整飭來客登門必令擦去履塵於棕薦之上不厭瑣凟己則時而拂拭時面洗刷更時而啓閉窗牗奉職之勤西人當亦稱許特不審伊生性何如耳 
　　院中之形形色色事事物物可記者尙夥茲顧雅不喜縷述瑣屑閱者倘亦惡其味同嚼蠟乎院址密邇盍往觀焉（完） 
新拾遺 
[海外拾珍錄] [  蘭]  
　　縫皮之機器巴黎醫學界上近有一可驚之消息夙傳遐邇則有一著名之外科醫士某君新發明一縫皮之機器也某君夙擅手術凡疑難或危險之外症須事部割者均請某君爲之有著手成春之譽以是求診者踵相接生事甚盛惟某君以剖割後須縫合創口手縫每苦儒緩且不甚細密因苦思焦慮創造此縫皮之機器迭經試騐頗著成效聞其式樣略如縫衣機而精密過之每一針不及一秒時人手萬不能及云 
　　禦賊之玻璃法國大發明家某君素以發明新事物有聲西因河畔鑒夫宵小胠篋者之多也因發明一種禦賊之玻璃其中襯以职細之電綫並行十數縷每縷相去各一寸許以之　窗中窗後則置電池與玻璃中之電綫相通并繫以鈴苟有賊破玻璃而入者電綫受震鈴聲大鳴賊必驚逃去聞巴黎諸大家己試用此種玻璃賊竟不敢輕於常試望而却走云 
　　老年女生美國威斯康新大學校中有一老年之女學生曰温希泊夫人入校時在一千九百十二年年七十八歲矣孜孜力學不落人後同學中多竊笑之而夫人不顧也聞其求學之志抱自妙年顧爲事梗屢　屢中輟未能如願平昔每以不能受業於大學中爲憾而芳華易逝紅顏己老去矣幸家累脫然尙能求學遂投身入威斯康新大學讀兩年即挾畢業文憑以去時年已八十好學如是誠世界女子中所難得者 
　　無胃男子美國加立福尼亞州之來亨城中有一男子名約翰白洛赫司德者向在炎車中司引擎頗能動敏從事一日胃忽大漲飲食咸不能進歷數日夜困苦萬狀無己遂入醫院求治焉醫者察其胃己弗能治因進以麻醉藥剖腹將胃出比醒醫者恐其震怖秘不之告第謂己復原狀而己居兩月以他病死仍不知其胃之已喪失也 
雜錄 
[拙菴隨筆] [  夷風]  
　　偶步盡肆見有錄本一卷簽曰拙菴隨筆携歸閱之其中詩詞筆記多摘自前人集中有道情數関並未註明錄自何處予喜其詞藻清麗故錄之以待博覽家證明夷風識 
　　序野鶴閒雲任所之年年蹤跡只如斯秋風吹徧江南北一夜歸心不自持鯫生身世蕭條形容枯槁萍蹤浪影朝越暮吳飛殘金井梧桐悔折離亭楊柳見牀前明月幾度低頭對江上清風一番搔首徘徊於楓樹林中惆悵於蘆花港口曰歸曰歸良久良久當此之時其不黯然銷魂者幾希矣苟假我敗屋數椽荒田幾畝且耕且食亦吟亦歌直可傲義皇儔葛天又何必僕僕風塵碌碌名利者哉夜深孤館蟲泣鳥啼日暮長途雁哀猿嘯當此潦倒之中何堪凄凉之狀嗚呼五湖烟水未知返棹 
[山梁喬木]  
　　新大陸美景二十七 
　　美京麓澗公園
rOCKuEEEKpARK蔭道間橋梁之形式各不相同立橋上俯清泉實爲園游中第一佳境右圖過小橋復於疎林中見危欄懸棧之勝嚴寒蕭瑟中遂覺天　圖盡别有奇觀矣（戊午三月）（一之） 
　　何時三徑荒蕪不卜歸期誰日每念故鄉風景梓里蓴　怦然心動輒深神往今姑效湘子之遺音譜元和之舊調幾曲俚詞消遣世慮一篇村語聊自解嘲當世周郎顧而敎之幸甚 
　　　名忙爲利忙走關山冒風霜長亭處處凄凉况江雲慘淡人惆悵野樹迷離路渺茫魚書雁字終成妄生怕聽城笳村柝一聲聲敲斷人腸 
　　對明月對秋風聽殘漏聽疎鐘可憐情景天涯共何因涙灑長江畔爲是魂銷野店中鷄聲啼破關山夢最傷神助人愁緒響瞿瞿四壁寒蟲　 
　　盼飛鴻聽啼猿白雲巔望故園奈何極目鄉城遠自憐江上人游倦那是枝頭鳥語喧不如歸去頻頻勸况年來久疎甘旨進蓴鱸且奉金萱 
　　贺飛帆棹歸舟水茫茫路悠悠還家恰值鱸魚候篙迎急水新橋口船泊胥江古渡頭故鄉風景原如舊從今後掃除煩惱儘消磨花月爲儔 
　　漁鼓聲敲洞簫聲遶道情一曲紅塵杳俺和舊漁樵聞話去了 
小說 
[緹騎外史（四十三）] [  春醪譯]  
　　郡主此時跽諸阿逹之肩次曰女郎吾初不解爾言此作何意或此二尸陳諸爾我之寢處即用以代生人然後更入爾我於棺中耶脫入棺而遣吾義塜者生瘞之苦甚於兵刃英國女郎曰否幸不思此駭事天下安有人能忍心瘞二女即吾必不信吾更聞死人之一就爾寢處者似微微作聲警士乃就二柩各通一孔郡主益駭曰此必生瘞始用此孔孔中呼吸以氣盡爲度女郎曰郡主語或非信萬一如郡主所言則爾我同命之苦至無申寃之地嗟夫俄人眞忍心出此奇計郡主曰行事者僅總長一人此外均奉命莫敢或抗郡主言此心氣益惴此時己聞警士四向覔人並浸浸至此壁衣之次郡主曰女郎爾善禱乎女郎亦無心更就鑰孔則並坐地仲臂莫敢言語警士忽一人搜取至壁衣動簧曰何以此門内鍵即有大聲者呼曰閫之郡主聞語大驚曰阿逹事己瀕危無片刻之延宕救我者不即至我立死耳女郎曰吾宜持愼不然心肺激置之警將爲人得言次郡主亦不置答頓時門聲如殷雷釘扉之木板己片片下墮擊女郎之腦頂瞬息門亦立闢警士見二女郎即立起一擁進取出帶纏女郎之雙臂至背後並推之寢處以綢帶遍裏之爲事己竟其一出藍瓶之酒曰可少飲此以增勇氣郡主則曰爾儕胡爲洶洶至此吾初未加害及爾爲狀直類復仇其中之一人即笑曰吾何暇語爾爾可問地下之蟄蟲言次即有同來之人曰夥伴吾儕可移此洋娃入諸篋衍憶之郡主有奇計爲事宜速稍延即收同伴俱應曰老彼得吾知之吾决不釋此虚無黨人使自便其事郡主聞此則所謀己廢人人知虚無黨事先爲預防决無援手之人更來則世事已了警士提撕女郎置之柩中女郎固不能抗數分鐘後長吏己下命封柩阿逹駭極至暈一暈亦莫知所駭郡主則肆力爲抗如一瘋人旣下柩中尙狂蹴柩板擊齒不己顧事亦無濟椎聲槖槖己臨頭頂十二人者並肩之下樓入一運柩之馬車車製即與英國式者同欵御者御車並一警士押之同行此外之人即留邸宅遍檢諸室樹一黑徽鈐其雙戸加一火漆之印記合宅之燈咸燼止餘甬道中留星星之鬼火門亦盡閉僅一旁門守以警士非署中人不得出入萬事咸飭餘人亦歸部報告其事運柩之車经時尙行行道上站岡之兵士所過亦不加阻漸一轉折至莫司科路就路北向遠遠見一灰塔塔下即俄京叢塚人人知爲亞力山大新天堂者也 
　　第三十一章 
　　此二女郎囚諸封柩之内遂載乘上道柩縱有孔而納氣雅不敷呼吸柩猶奇小納一生人至不能得轉動之地道路尤惡劣崎　而雙馬顚女郎即撞頭無藏隙中懷更惴悚莫　此後之事或生痊耶或尙有偷生之暇死法尙有數道冰河崚仞在在足以行刑城中疫萬盛行早笑夕僵幾貫適天人相與之路女郎懸擬蟄伏苦飢旣無求食之道而寒氣凛冽尤爲畢世未經之苦郡主爵衍天璜席豐而履厚初不　此桎桔之中爲苦萬狀道路久歷尤不知後此之途徑爲樂爲悲二女郎者縱同寄柩車復不能私語警士持錐旁侍但稍忤者巨杵立下足以穿腦而洞脰二柩中隔絕薄之板車聲轆轆亦莫得成語自孔外向寒氣成粟樹木均凝秋當風怒號樹梢偶掛新月而柩中亦不得望見久之忽正一處立問御者停車一躍而下下即啓門之聲門啓人聲乃冗雜而女郎亦立覺運柩外向出車爲人所肩承此行眞生死歧决之道片刻可以立决稍息似下趨一窟地極卑窒窟中猶藴煤氣中人欲嘔羣人寘柩平台之上似受一命令啓柩者 
[自由談之自由談] [  不冷]  
　　認錯認錯其實最光明磊落之事也然而人多不肯行之者此無益之爭之所以多也不認錯而將錯就錯此爭之所以不易了也 
 
 
 

Page 15

 
 
   
 
 

Page 16

 
 
   
 
