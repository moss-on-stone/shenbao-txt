# 1904 - 278 - 4911307

 

Page 1

 
 
[藏事平議]  
俄人之圖西藏非一日矣夫西藏何利之可獲俄誠何必汲汲以圖之其意蓋欲假道藏中以窺英之印度耳英人微窺其意防之未嘗不嚴其欲取西藏之心直不敢一日或懈所以遲遲不遽發者以俄與英皆天下强大之國其兵力無分軒輊一旦因蕞爾西藏地而使兩大國失和逐鹿中原正未知鹿死誰手俄固有所不利英亦恐得不償失以故隠忍而不卽啓兵端幸也今者俄忽受衂於日人滿洲一隅岌岌幾不自保更何暇留心藏事分兵設戍其間英乃乘此機緣借端以與藏人齟齬兵刃旣接險要遽淪逹賴喇嘛駭而出奔藏地無人主宰於是開列條欵任意要盟和約旣成戍兵斯撤從此藏地已入英之掌握俄人遂多所窒碍萬不能直窺印度覬覦英國封疆矣在俄人詎不知藏旣受制於英此後雖甘言誘之嚴威迫之而藏人恃有英之奥援不復俄人是懼而鄉者由藏進窺印度之念至此竟一籌莫展萬無如願而償之時矣何英之不折一兵不發一矢而藏旣歸其管轄使俄箝口結舌莫能發一言其狡謀眞有出人意料之外者哉雖然我逆料俄之决不甘心退讓也夫俄之要結西藏已非一朝西藏之戄英而陰附於俄亦非一日今徒以俄人不暇兼顧之故英遂稱兵迫脅使藏人力絀而爲城下之盟俄之積慮處心自此遂全無所用夫俄豈畏葸退縮者他日日事旣定移師而入藏中不責英人之脅和而獨責藏人之背義失信聲罪致討耀武揚威斯時英苟袒藏以拒俄人則禍結兵連無殊征搭之役設竟置之不顧則藏仍爲俄所有而日後漸漸進窺印度英之外府卽不致一朝失去亦未免多此一番瞻顧徬徨西藏一彈丸不將因此牽連大烏乎或曰西藏係中朝覊縻地政教雖由逹賴喇嘛治理仍設駐藏大臣以轄制之較諸高麗琉球安南緬甸諸藩封視之益爲鄭重兹者英藏之約雖已訂立然未經駐藏大臣畫諾恐尚難立見施行加以俄之駐京使臣方向外務部多方詰責而攝理藏中政務者又係中朝所簡英雖迫令訂盟和好其如中朝之堅持不從何則應之曰中朝惡敢不從其駐藏大臣之審愼遲迥不遽在約章畫諾者實懼俄之不向英人問罪轉而問罪於中朝耳顧藏地已非中朝所能有他日不爲英所蠶食卽爲俄所鯨吞或英或俄旣將全藏據而有之則必由漸窺伺我蜀省蜀爲天府之國物産之豐富地輿之廣袤與印度實不相上下中朝卽不眷念西藏詎不欲保守全蜀封疆此欠特旨加唐少川觀察京卿銜銜命馳赴藏中辦理事件豈祗爲藏事哉意殆欲微窺英人之意是否僅圖藏地或更有大欲存乎其中而非漫焉訂一約章祗將藏事略爲整頓也觀察之任誠重矣哉或又曰今者英旣與藏立約藏地遂爲英人執掌印度從此不再被俄人所窺乎曰此事正未可必今夫俄虎狼也其心日以開疆柘爲事絶不顧及勞民傷財今特被日所牽是以暫聽英人將藏處置迨與日行成之後圖藏之念勢必復萌卽窺印之心勢必再熾我恐英人正因此而遭一巨敵較之搭浪司華列殆有甚焉曷若使西藏仍歸中國覊縻永永不侵不叛庶英旣不生翦滅之意俄亦息其吞噬之謀不致如高麗琉球安南緬甸諸藩封以次入他人之手乎觀察固閱歴精深嫺於交涉者我如此次奉使而往必能調停妥洽使藏人得安耕鑿而英俄亦可免動干戈也謂予不信靜以待之 
[本館接奉電音]  
　　昨日午後九點鐘時京師友人飛電傳來上諭一道敬謹譯　○八月二十八日内閣抄奉上諭順天府奏援案請賞給普濟堂等處米石各摺片現在節近寒令近畿一帶貧民生計維艱所有普濟堂功德林兩處恩賞粟米八百石及廣仁堂恩賞粟米三百石朝陽安定西直等門外三處粥廠共恩賞粟米一千二百石蘆溝橋恩賞粟米四百石資善堂恩賞粟米三百石藍靛廠恩賞粟米三百石敦節會善堂恩賞粟米一百五十石均著加恩賞給由該府尹具領發交各該員紳妥爲散放以惠窮黎欽此 
[電傅宫門抄]  
　　前晚九點鐘時京師友人專電告知本館云八月二十八日皇上召見軍機大臣及談堃豐 
[俄人軍報]  
　　華歴八月二十七日英京倫敦來電云俄廷得海軍提督司堵瑟爾軍報内開華歴八月十五十六二日日軍復攻旅順當被我軍擊敗日軍所失甚巨然並不却退猶冀堅困我軍據聞刻下守臺日兵已有内訌之象矣 
[召回俄督]  
　　華歴八月二十一日英京倫敦來電云俄國極東總督亞立幾息夫已奉俄廷諭令召回俄京日内亞立幾息夫卽須啓行返國矣 
[牛莊近事]  
　　八月二十七日烟臺來電云刻下牛莊等處仍有中國匪黨投入日營日人授以微末武職使之攻劫俄人近來日人多有敵糧器物解往牛莊然遼河上流仍時見俄兵出没也 
[日相理財]  
　　華歴八月二十七日日本東京來電云昨日日相於會議時發議論迨今日大藏大臣設筵宴客復在席間宣言曰前兩次所發大藏省銀劵頗見流通余甚滿意但冀此次所出國債劵八十兆圓事同一律雖目下貨幣巿價不見十分昂貴猶幸本年出口貨較西歴一千九百零三年加多差堪抵制且逆揣一千九百零五年國用雖未能定其確數然較諸一千九百零四年總當倍巨籌欵之法加增賦稅亦其一端但爲數究屬有限故欲籌巨欵莫如行用國家銀劵并深望通國之人皆能撙節爲心兼鼓勵他國貿易之事焉 
[臨别贈言]  
　　華歴八月二十七日英京倫敦來電云俄國尼古賴藩王刻已駕莅東方當啓行時俄皇致詞曰此次遣卿往東之故蓋欲詳察軍中利弊研究滿洲俄兵之實在情形隨時由電奏報也 
[記俄艦道經逹逹内爾司海門事]  
　　英京露透電局來電云某日有俄國義勇艦名尼其尼諾烏岳路毒者由 
 
 

Page 2

 
 
鏗迭埠啓行繞經矮撲脫殺伊毒埠迤邐出逹逹内爾司海門當行抵矮撲脫殺伊毒時管駕官傅令停輪若干時以候朝廷旨意有見者謂艦中並未載有砲位及藥彈之類桅巓高揭俄國商旗 
[記俄艦假道德國運河事]  
　　德京栢林來電云某日有俄國歧羅的海艦隊寄白幾路巷中蓋以德國朝廷已准其　羅白逞汀改也 
[記俄人攺修鐵路事]  
　　天津中外實報登日本東京電信云俄國自與日人開戰以來漸知西伯利亞鐵路傾斜太甚兼之灣線過促火車轉折不靈以故郵政部大臣决計鳩工攺築業已測量告竣計需英金二百三十三萬七千五百磅 
[譯俄帥奏報旅順危情形]  
　　英京倫敦來電云某日俄督矮列幾息夫電奏本國朝廷略稱邇觀旅順形勢危迫迥異於前前一星期中我俄守兵大遭損害刻下軍糧雖未見十分匱乏而藥彈已將罄盡無餘至大砲及攻城砲則因開放過多鐵質爲之銷蝕云 
[譯奥報論俄國軍務]  
　　日本大阪某日報云西歴九月二十四號俄國陸軍大臣布告通國人民略謂刻奉廷旨將大將苦洛拔托金所統之兵作爲第一滿洲軍而以新編之第二滿洲軍歸大將岳利關培路岳統率奥斯地亞國諸日報紀此復從而論之曰岳利朋培路岳旣拜專閫之命卽將苦洛拔托金視之蔑如欲求耦俱無猜甚非易易至俄國宫廷上下凡有勢力者咸與苦洛拔托金意見相反其結局誠未可揣測而知也 
[譯德電論調停俄日戰事之難]  
　　德京栢林來電云某日德意志及意大利兩國宰臣會於亨蒲路科省會註亨蒲路科卽日本報中所譯漢堡議論俄日戰端若何結果外間唁傳德意朝廷之意擬卽出而作調人實則德國政府中人以爲調停固無不可惟目下尚非其時至於日後兩國各如願休兵息民則和約當自行議訂非他人所欲越爼而謀也 
[述俄人秘製火藥之炸力]  
　　日本大阪某日報云西歴七月十四號美利堅立國之期巿民雀抃騰驩夜間大放烟火五光十色變幻離奇有知者謂此項烟火用俄之新法火藥製成其藥平時秘密非常至此始稍稍發露有夫花卡希者家於亞科郎獨埠其鄰夫因比工作塲卽秘製此項火藥之處某日有日本甲乙二軍艦駛抵某處爆裂而沈悉心攷之實被俄人以此項火藥裝入水雷故遇禍如此之烈蓋以此藥炸力甚大較那依脫洛科利司林火藥爲十與六之比例較日本下瀬火藥爲十與九之比例較英國所用利逹伊脫火藥爲十與六之比例核其炸力實與下瀬及利逹伊脫在伯仲之間云 
[述俄人新製鹿柴之妙]  
　　日本大阪某日報云大凡行營前面拒遏敵人之鹿柴必以竹木製成獨俄人運其巧思用高粱稭編製不知者以爲偶然遺棄薪蒸而已詎料藉以防禦敵軍甚爲得力其法取高粱稭之高一丈以外者折倒二尺許縱横歴亂隨意組織而以鐵絲束之若槿籬然闊至一千諾脫以外當夫砲彈蝗飛之際兵士奮勇衝入終難越過其巓日軍遇之深以爲苦不得不少少留神云 
[述高麗攺定軍制事]  
　　高麗京城來電云邇者韓廷新設軍政議定局將軍制逐加攺革其中最爲重要者厥有四條一廢去元帥府别置參謀部二特設侍從武官一各地所屯之兵其位置皆須更易四兵士之年已老邁及未及二十歲者一律汰除五武員之未經教育者概行解職特置教育監部俾武員咸入此訓練使之有勇知方以上章程大約日内已由韓土鑒定矣 
[保費陡增]  
　　華歴八月二十六日德京柏林來電云美國保險行已將載往日本之鐵路材料議增洋面保險價銀意殆防俄國義勇艦之沿途緝捕乎 
[立約讓地]  
　　華歴八月二十六日德京柏林電云今者法蘭西與西班牙立有一約將推陽及攤其亞司兩地於十五年内准西班牙操轄治之權 
[瘟疫流行]  
　　華歴八月二十七日英京倫敦來電云頃得路透電局派入摩斯瓜訪事人來電謂亞洲瘟疫傳染到此深恐爲期不遠其流布之路當如往年由佛拉嗄河註俄國河名一路而來也 
[外務部咨商約大臣公文]  
　　日員蒙賞已紀報章兹承京師友人郵示外務部咨行商約大臣公文云爲咨會事准軍機處抄交貴大臣等會奏中日商約辦竣請分别賞給日員寳星一摺光緒三十年五月二十七日奉硃批著照所請外務部知道單併發欽此兹由本部查照單開各員銜名等第製就寶星並繕執照除使館書記官松井慶四郎鄭永邦通譯員高洲太助等在員寶星就近由本部送交該館外其餘寳星十八座執照十八張相應咨送貴大臣查收轉交祇領可也須至咨會者計送寶星十八座執照十八張附名單　頭等第三寶星外務次官珍田捨已二等第一寳星外務省通商局長杉村濬外務書記官鍋島桂次郎外務省政務局長山座圓次郎總領事小田切萬壽之助 
外務書記官石井菊郎二等第三寳星太藏艦定官山岡次郎外務省繙譯官齊藤祥三郎外務書記兼外務大臣秘書官本多熊太郎 
外務省參事官倉知鐵吉三等第一寳星領事官補芳澤廉吉三等第二寳星外務通譯生井原眞澄大藏省艦定官補阪口武之助外務書記生深澤暹外務屬官内元外務書記生中燭榮外務省繙譯官補小川善次郎三等第三寳星外務屬石氏章作 
[帥節過潤]  
　　鎮江訪事人云正任兩江總督調署閩浙總督魏午莊制軍交卸江督篆務後由江寗秉節赴閩履新月之二十六日清晨七點鐘時乘南琛兵艦抵潤州常鎭通海兵備道兼鎭江關監督郭月樓觀察署兩淮鹽運使升任江蘇按察使司恩新甫廉訪以及在鎭文武印委各官均登舟請謁制軍接見有差旣而制軍因慕金焦二山之勝命駕往游筆底江聲樽前帆影清娱半日緩緩而歸隨換乘民船由内河赴姑蘇省會一俟公務勾當就緒卽須馳赴榕垣 
[教案將了]  
　　武昌訪事人云湖北施南府歹人閙教之案刻已將次了結日前奉檄往查之左瑞芝觀察胡芝團剌史徐煥亭千戎電禀到鄂大約月内卽可回省銷差矣 
[通盜事發]  
　　姑蘇訪事人云日前撫憲端午橋中丞訪悉宜興縣知橋鎭汛弁嚴外委長友有私通强情事札飭仇參戎撤任解省本月二十三日出縣主張大令連行刼任福齊當鋪之盜犯十一名押解到來禀經府尊許子元太守飭將嚴管押待質公所各盜犯分禁司府縣各獄聽候示期提訊 
[示防袒匪]  
　　鎭江訪事人云常鎮通海道郭月樓觀察近因各處梟匪充斥恐有汛弁紳保人等貪利包庇情事爰特札飭所屬各州縣 
 
 

Page 3

 
 
出示嚴禁如有紳保袒匪一經查實立卽提究等因日前署丹徒縣知縣張星五大令奉文後已出示曉諭矣 
[委辦商標]  
　　日前蘇松太兵備道袁海觀觀察奉商部札催選派司事一名會同江海新關稅務司從速開辦商標註册等因隨於昨日札委江蘇候補布理問方君宗元赴關會同稅務司好博遜君所派司事人妥爲辦理 
[示知趨避]  
　　昨日上海縣主汪瑤庭大令接奉江蘇撫憲端午橋中丞頒發示諭因卽發貼署前其文曰爲出示嚴禁事照得梟匪充斥爲害閭閻現經札飭各營會同地方文武督率弁兵一體嚴密查拿無使漏網惟查各梟匪無不恃有槍械遇有拒捕之時在匪徒半皆亡命旣以死力相爭在官軍奮勇向前亦復急不暇擇而附近愚民往往屯聚觀望匪徒最易混入良民又時致悮傷是以兵弁有所顧忌而梟匪得以潛逃屢經各前部院出示諭禁在案兹值各屬緝捕梟匪之時合卽照案出示曉諭爲此示仰該處居民人等知悉嗣後遇有官弁捕拿梟匪各宜躱避愼勿輕出旁觀以致辨識無從誤傷性命其各凛遵毋違特示 
[勘地申詳]  
　　徽州思恭堂與商船會館爭地互控前經上海縣主汪瑤庭大令親臨勘丈隨於昨日諭令經承速將所勘情形繕備詳文詳候各憲批示遵行 
[盜魁解縣]  
　　日前江蘇撫憲端午橋中丞派令在撫轅當差之武弁米占元千戎等人督帶眼綫來滬會同本城北局保甲巡妨委員汪禹臣二尹在虹口密勒路壽椿里拘獲江湖盜魁高東山等五名口隨由蘇松太兵備道遠海觀觀察札委上海縣知縣汪瑤庭大令迭次蒞英美等國租界公廨偕讞員黄耀宿司馬會同西官詰訊明確暫押捕房昨日午前九點鐘時已由捕頭派令中西探捕若干名協同縣署差捕押解入城聽候訊明定罪矣 
[函請撥欵]  
　　日前本邑江海關稅務司好博遜君照會蘇松兵備道轅以俄艦在滬拆去軍裝共需工值銀四百兩請爲撥給等情道憲袁海觀觀察俯准所請業已據情照復好君矣 
[邑宰騐屍]  
　　前日有某甲者吞服洋烟倒臥美界唐山路第二十號洋房後適爲某洋人所見由德律風報知捕房捕頭令包探錢榮堂前往將甲舁至仁濟醫館救治無效而斃捕頭以事關人命令地保投報上海縣署昨日縣主汪瑤庭大令呵殿臨屍塲飭仵作相騐旋報稱其人確係吞烟自盡身上並無傷痕大令親視一周令刑書塡明屍格由善堂備棺收殮標封發壇以待家屬具領 
[嚴查攙水]  
　　本邑南巿騐棉避委員何吉生明府以現在新棉次第登塲各處鄉農往往有貪利攙水情弊爰派令巡勇分投查察復禀請蘇松太兵備道袁海觀觀察撥出勇丁四名專在浦濵巡緝 
[縱火受懲]  
　　粤人馮郁池在英界廣東路第十八號門牌設一食物店顔其額曰奇芳樓倩魯麟洋行保火險銀六百兩本月二十五日之夜二點鐘時忽用火油噴灑竹簾及木柴中私行縱火幸經四十三號西捕及一百八十號五百九十二號六百零二號三華捕所見由比鄰陳金龍剃所開薙髮店鑿壁而入竭力救熄昨晨由捕頭命包探王長桂何阿春將馮及其父吉生連縱火之物解送英美等國公廨請訊讞員黄耀宿司馬研訊之下一百八十號華捕禀稱是夜二點鐘時小的行經廣東路見奇芳樓濃烟滿室叩門欲入寂無人應者遂喚同四十三號西捕及五百九十二號六百零二號華捕比鄰陳姓之墻由穴蛇行入内見馮與其夥某甲坐在店中其後披屋内火勢正猛隨竭力救熄旋查得竹簾木柴均有火油馮供詞推諉司馬商之英總領事署繙譯官德爲門君判令馮重責三百板收禁提籃橋西獄六年其父無干省釋 
[美界火警]  
　　昨日傍晚時本邑裏虹口漢碧禮路某姓家不知缘何火發瞭望臺上旣嗚鐘告警卽經救火會中人馳往救熄然被災之處雕梁畫棟已陡化爲瓦礫縱横矣回祿神誠惡作劇哉 
[西人滋事]  
　　前日傍晚時有一西人深入醉鄉雇坐某甲所曳東洋車至吳淞路肆行滋閙無可理喻甲遂載入捕房訴知一切捕頭搜其身畔藏有手槍及藥彈等物因令押送本管領事署禀請訊懲 
[上海官塲紀事]  
　　分部員外吳吉卿部郎馨翰林院庶吉士章挹山庶常梫因於昨日赴蘇松太兵備道轅投剌拜會○昨日福建大挑知縣黄次裴太令度因公來滬趨赴道轅拜謁○日前嘉定縣知縣李季修明府樂春來滬公幹昨詣道轅禀辭回任○江蘇撫憲端午橋中丞札委候補縣丞許積之二尹崇秀爲駐滬偵探委員兼辦緝捕事宜前日棒檄到滬昨投道轅禀見蘇松太兵備道袁海觀觀察○前日道憲袁海觀觀察札委江蘇候補從九品陳良玉少尹仁烺稽查奉賢金山兩縣漁船昨日少尹趨詣道轅禀辭卽日到差治事○江南福山鎮總兵徐吉雲總戎傅隆江蘇候補知縣姚庭和明府詩聲周振公明府南葉叔洙明府在泗英美等國讞員黄耀宿司馬煊同於昨日詣縣署拜會○江蘇撫憲端午橋中丞札委撫轅武巡捕郝俊臣千戎萬亮來滬公幹千戎抵滬後隨於昨日詣縣署拜會縣主汪瑤庭大令 
[溝帮子萬國紅十字分會六月初一日起至二十九日救護難民清單]  
　　初一日劉贊軒三人女一口小孩一名奉天錦州人至錦州蔣鳳林鳳池二名直隷灤州人至灤州張兆昌李贊曾二名山東泰安府人至天津劉升直隸寗河縣人至蘆臺王國香直隷豐潤縣人至唐山李廷揚奉天寗遠州人至後所初二日馬增照臨二名直隸寗河縣人至蘆臺張魁得直隷灤州人至灤州王樹堂直隸河閒府人至天津初三日陳玉山直隷保定府人至京師盧官雲山東東昌府人至天津周蘭泉直隷豐潤縣人至唐山汪清直隷天津人至唐山嚴樹林直隷寗河縣人至蘆臺李吉桂直隸臨榆縣人至榆關初西日常福貴直隸灤州人至開平周雙直隷保定府人至京師初五日黄慶成張春生二名山東濟南府人至天津岳樹琦奉天錦州人至錦州劉應塘直隷灤州人至灤州初六日楊甫奎直隷豐潤縣人至唐山楊玉順天寗河縣人至蘆臺吳彦直隷灤州人至開平李瑞直隷永平府人至留守營曹上才直隷永平府人至昌黎初七日唐凱江蘇徐州府人至京師范楊修湖北黄州府人至塘沽孟光才奉天寗遠州人至中後所馬林直隷灤州人至唐山初八日呂方林直隷寳坻縣人至蘆臺劉得勝直隷臨榆縣人至榆關初九日劉雲直隷灤州人至開平劉子鈞直隷豐潤縣人至唐山趙三直隷武淸縣人至天津董文言直隷天津府人至天津初十日張錫和直隷永平府人至昌黎柳正隆直隷臨榆縣人至北帶河徐炳乾直隷昌黎縣人至昌黎田榮泰直隸保定府人至豐臺張配金直隷河閒府人至天津十一日蕭雲蘭直隷永平府人至留守營十二日喻文江柴得勝二名湖北黄岡縣人至唐山沈皆山山東濟南府人至天津王德明山東武定府人至塘沽十三日賀原觀配榮二名山西太原府人至天津姚景直隷灤州人至灤州張占奎直隷河閒府人至天津十四日王文良山東泰安府人至天津杜春芳馬百興直隷豐潤縣人至唐山郭慶直隷永平府人至榆關李順直隷天津府人至天津十五日杜少清直隸天津人至天津府耿際盛直隸灤州人至天津此單未畢明日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　八月十四日内務府國子監廂藍旗值日無引見德峯謝賞廕生恩朱候奏致祭明陵起程日期桂公請假十日王福祥續假二十日掌儀司奏十五日祭奉先殿恭王行禮皇上召見軍機大臣○十五日理藩院光祿寺八旗兩翼值日無引見海分由白龍潭回京請安志公希朗阿文泰謝賞廕生恩松公假滿請安熙貝勒續假十日皇上召見軍機大臣○十六日外務部欽天監侍衛處值日吏部引見六十四員光祿寺一員正白滿十四員發往江南委用道劉慶汾謝恩慶公全福謝賞廕生恩玉恒奏請開缺皇上召見軍機大臣及那桐聨芳提督衙門具奏據南營參將金如鑑遊擊徐振邦督率守備蘇連元千總石毓琦閻起斌等會同武衛右軍遊擊周國樑等曁各城司坊紳董帶同兵目在崇文門外等處拿獲結夥持械拒傷事主搶劫住户之盜犯楊柱兒卽張羊予等六名又據北營參將王漢池遊擊王雲龍守備王得祿候補守備胡榮等拿獲結夥持械拒傷事主迭次搶劫鄰境之盜犯張小鎬子即張拴在等七名左翼翼尉烏珍副翼尉鶴春委翼尉清山等率領弁兵拿獲鎔化當十大錢攺鑄私錢人犯張大卽崇喜等八名口均請交刑部○十七日商部鑾儀衛廂黄旗值日中書科引見二員户部九員刑部九員正紅滿七員正藍滿十七員虎槍處四員内務府十三員徐會灃崇壽各假滿請安豐陞阿謝授馬蘭鎭總兵恩玉恒謝准其開缺恩麟公請假二十日掌儀司奏二十三日祭奉先殿醇王行禮刑部奏派覆核朝審之大臣派出裕中堂戴鴻慈李殿林特圖愼李昭煒張仁黼溥　壽耆皇上召見軍機大臣及紹英皇太后皇上於明日辦事後至頤和園駐蹕 
[四明客述]  
　　寗波訪事人云鄞縣東鄉水菱漕徐姓聚族而居約以千餘家計有分支樓下者亦有數十家前水菱漕族衆纂修家譜立有地支十二柱名目分裝十二册將樓下數十家附入譜後並不給譜存儲因之互相涉訟時周少軒大令方綰縣篆斷令另訂一譜合之共成十三册添註閏字現因另訂之譜與前有異復赴縣署互控某日新任高子勛大令升堂質訊諭令族長徐安福將譜内歧異之處重行删攺以睦宗族而息訟端○日前寗郡練軍副中營悮帳人某甲私將洋銀三百元携之逃而迨管帶張易軒游戎查知其人已杳如黄鶴遂將薦保之毛千總送交鄞縣典史某少尉押追恐不免因之賠累矣 
[示禁聚賭]  
　　本邑南巿貨捐局總辦揭述淵太守查悉本局門前時有閒人團聚賭博殊屬不成事體爰卽出示局前嚴申禁約嗣後如有前項情事定須拘局究懲 
[上海縣署瑣案]  
　　行刼天通菴左近周銀泉米店之盜犯七人除曹增喜當日斃命王紀亭李干才孫金彪張友才解往寳山外其廖德裕陳來喜兩犯迄今收禁上海縣署獄中前晚縣主汪瑤庭大令飭提研訊兩犯歴述情形不稍諱飾大令飭改收内監聽候詳辦○海門廳人許桂生家童養媳某氏被人拐至上海由女蟻棍陳王氏介紹價賣與人被許查知禀由廳尊移文縣署聲請關提大令提案訊究陳王氏供前有海閂人某甲者携一幼女來此言欲借宿小婦人家不允甲遂回去並未爲之價賣大令飭暫交官媒收管候備文解往海門歸案訊辦 
[南巿捕房紀事]  
　　前晚寡婦吳陳氏由南滙縣境私逃來滬隨由王子連王友卿二人追至南巿馬路中正欲扭回被巡街捕一併拘人捕房管押未幾捕頭令轉解馬路工程局禀請總辦翁子文太守訊究○顧愼葵在某處購得皮硝數包雇高三張桂二楊和尚三人所駕駁船分裝來滬起岸時藥業公所司事以其未報落地捐與之理論顧不服爭閙之下經巡街捕拘入捕房捕頭令押候解送工程局禀請總辦翁太守訊究○唐德順扭江忠林至捕房聲稱伊吞没所存洋銀一百元捕頭著押候解送工程局禀請總辦翁太守訊究 
[英美等國租界公堂瑣案]  
　　僑居新閘之鍾甲家有婢女名小紅永年人壽公司執事人高壽山家有婢女名桂林同於本月初九日之夜被整容匠王根寳唆令竊取首飾衣服等物逃至浦東川沙廳境後經包探張天林知悉前往提到二婢及根寳其姑母莊范莊氏和尚陳王氏帶回管押昨晨一併解案請訊高投案供稱桂林與鍾家婢女小紅被王誘逃被捲去金銀首飾衣物若干請爲訊辦桂林小紅同供年幼無知悮聽莊范氏之言竊物偕逃求恩宥讞員黄耀宿司馬判責根寳三百板收禁西獄二年范莊氏責手心二百下發押官媒處二年莊責二百板陳王氏無干開釋○包探王長桂解丁阿小卽周曉山及姚長福至案禀稱伊等於去年將已換道契之田單一紙向徐松泉抵借洋銀二百五十元今已敗露報經小的解案請訊徐供去年丁姚託小的借洋銀二百五十元至期不贖急往查詢方知此單已換道契不得已將本利洋銀二百九十元一并賠償尚求明察丁等同供小的二人願將本利歸還求宥隨有席鴻生者呈繳洋銀司馬判將丁姚各押捕房在月○裕和洋行主控華人方葆和欠銀不還司馬研訊之下飭押候照會該管領事訂期會判○德商光裕洋行控姚守仁冐收貨銀司馬略詰情形飭押候翌日十一點鐘會同德總領事署繙譯官訊判○去年女郎周蓮貞父死無以棺殮經祖母押入德順里王姓野鷄妓院爲娼因身患毒瘡由鄰人送入西華德路濟良所醫治刻已痊愈昨由所中女董包氏帶案請核蓮貞供年十七歲不願爲娼願依包小姐度日司馬准之○寄居泥城外一百五十二號洋房西人某甲控細崽叚金桂竊取金磅衣服等情司馬研訊之下叚供小的兄小光所爲刻已不知去向司馬判押候提小光到案訊辦○歹人唐鏡如行竊張阿三等家衣服由包探倪順泉送案請懲司馬判責二百板 
[法租界公堂瑣案]  
　　匪徒張阿金槍斃同類徐興林一案報經上海縣汪瑤庭大令蒞騐候緝兇照例懲辦在案兹田包探查悉張　　弟吳春蘭在場帮兇現方匿跡租界中爰卽拘入捕房管押昨日捕頭令傅同屍妻徐陳氏解案請訊讞員陳楚生大令以事關人命非可草率　斷遂商之法總領事署魏繙譯官著移送上海縣署辦理○前者梁福卿控沈仲明以田單抵押洋銀二千三百元向索不還等情迭奉前任籌員研訊押追交保出外理處迄今延宕多年尚未了結大令因於昨日提沈研詰沈供小的僅有田三畝六分值銀一千六日餘兩願抵火梁供此田祇值洋銀一千元爲數懸殊萬難遵照大令飭將沈交人保出限一月内將田變賣歸還○顧阿如嚴文郁控張阿根誘拐小孩等情奉大令訊供之下因張不承認因著押候追比日顧嚴原告偕見證人周桂生到案質對張仍不承認大令著押候嚴比○昨有謝廣軒者手持湖北江南各彩票在租界各烟館求售爲包探所見拘案請辦大令判罰洋銀十元彩票存候銷毁○法商某甲由應金忠介紹將龔富南户名田單一紙計田五分抵押洋銀一千元立有抵據載明六月爲期詎料應過期不贖旋卽病故甲遂將伊姪阿堯送案請追大令安詰之下阿堯供叔父經乎　押小的實不知悉大令察閱票抵據阿堯並無簽字爰飭交人保出候提龔到案再核○嚴永生行竊新豐輪船衣服經包探緝獲解入捕房昨日樂案請訊大令判管押十日責四百板○張三竊取某姓家衣服數件携至法界求質被包探拘獲解案大令判枷號一禮拜責三百板○歹人張長生以春宫照片求售被包探緝獲送案請辦大令判枷號一禮拜責二百板 
 
 

Page 10

 
 
   
 
 

Page 11

 
 
   
 
 

Page 12

 
 
河南巡撫兼管河工事務臣陳夔龍跪奏爲交秋以後黄河水勢盛漲各廳工程緊要分督竭力廂抛現在節逾白露大致已漸穏定仍飭認眞修防務保安瀾恭摺仰祈聖鑒事竊臣昨將查勘河勢工程情形並回省日期緣由於六月二十一日繕摺員奏在案查本年甘肅黄河水勢浩大來源較旺交秋以後萬錦漢仍報陡長有一日長至四尺五寸者武陟沁河亦陡長數次加以上游伊洛涇澗通黄河之水皆陸續漲發匯流下注浩瀚異常兩岸各廳莫不水長工繁中河廳八九堡大溜圈注不移埽　蟄陷頻仍本工料物用盡復赶運上游各堡存料搶辦不遺餘力始得保護無虞上南廳埽壩本極繁多一經秋溜淘刷不免此加彼蟄廂抛未能停孚鄭中下南等廳或多年淤閉舊埽裯溜匯出赶緊補廂或業已　壓高整之叚又經溜注刷蟄復再跟加各該廳凡迎溜緊要應行修築之工皆已預爲籌辦有資抵禦盛漲得以無誤事機此南岸四廳之大概情形也北岸則以祥河廳十五六堡及下北廰頭二堡較爲吃重其黄沁廳攔黄埝衛糧廳月石壩等處办各有要工埽叚壩垛被溜逼刷或蟄或塌均飭隨　體　情形當辦則辦可緩則緩于愼重修守之中仍力求撙節不任稍涉糜誤兹於七月二十九日節交白露兩岸八廳埽壩工程迭經加廂盤築大致已漸穏定惟時距霖清尚有四十餘日臣仍當督飭道廳營汛審工儲料實力籌防埽壩如再見蟄立卽相機加築務期安瀾工固上慰宸釐所有交秋以後各廳工程緊要現在節逾白露大致已漸穏定緣田理合恭摺具陳伏乞皇太后皇上聖鑒訓示謹 
奏奉硃批知道了欽此 
署理漕運總督恩奏爲河廳員缺試署期滿照例籲請實授以重職守摺初十日 
頭品頂戴署理漕運總督江蘇巡撫奴才恩壽跪奏爲河廳員缺試署期滿照例籲請實授以重職守恭摺具陳祈仰聖鑒事竊照河工同知通判缺出例應遴員奏請試署俟一年後保題實授送部引見歴經循辦在案查江南揚州府河務同知員缺經營揚州府屬江都甘泉高郵等三州縣運河隄掃閘壩工程及兼管捕務責重事繁經前漕臣陳夔龍會同前兩江　臣劉坤一以勞續試用先同知王飛翹奉請試署奉部議准光緒二十九年五月初七日到任至本年五月初七日止一年期滿又查堰旴同知員缺管理臨湖石工及各壩河道事務殷繁緊要經前督臣陳龍會同前署兩江督臣張之洞以南河卽補同知祁友蒙奏請試署奉部議准於光緒二十九年五月初六日到任至本年五月初六日止一年期滿據江寗藩司黄建笎淮揚海道楊鴻度等會詳該兩員自准署任事以來歴經桃伏秋三汛所管工程一切事宜均無貽誤堪以實授詳請攺題具奏前來奴才蒞任未及三月例不加考據該司道等察有得該員王飛翹才識明敏熟諳河防該員祁友蒙才識明敏熟諳何工均堪勝任奴才覆核無異合無仰懇 
天恩俯准王飛翹實授揚州府河務同知祁友蒙實授堰盱河　同知以資治理俟奉命下之日照例給咨送部引見恭候欽定該員等現任内並無違碍叅罰案件亦無應賠銀兩合併陳明謹會同兩江督臣魏光燾合嗣恭摺具陳伏乞皇太后皇上聖鑒飭部議覆施行謹奏奉硃批吏部議奏欽此 
江蘇巡撫恩奏爲抵任清淮考察地方情形謹將應辦事宜次第認眞經理摺初十日 
四品頂戴署理漕運總督江蘇巡撫奴才恩壽跪奏爲　任清淮考察地方情形謹將應辦事宜次第認眞經理恭摺具陳仰祈 
聖鑒事竊奴才由江蘇巡撫調署清淮此地民情原所夙　現在應辦各事自以防務河工爲最要而民生困苦窮極思亂尤宜預防凡有關子利用厚生之政亟宜設法擴充竭力辦理矧當迭奉諭旨裁汰冗浮俾濟實用清淮地處中權庫鮮積蓄用人理財裁汰冗浮俾如何飭紀整網量入爲出以冀稍資補救奴才世受天恩秉承家教廉謹時以自勉勞怨在所不辭兹當蒞任之初體察應辦事宜先以遴拔將才裁减冗費爲已任謹將籌辦大概情形敬爲皇太后皇上覼陳查江北防軍經前漕臣張人駿整頓後共存馬隊二營步隊三營内河水師二營淮海水師一營此外復有練兵衛隊常備新軍正副旗分布水陸要隘而地方仍時有搶劫之案者因由干界連河南山東安徽三省流民散勇麕聚爲匪抑以將弁不得其人營規廢弛雖經歴任漕臣嚴定章程而積弊太深難言振作現雖一律攺練日操無如分防處多未嘗合隊操練設有緩急調集難以尅期前漕臣陸元鼎舉辦警察因限于經費僅就營兵中擇其精壯作爲巡丁不諳警察章程何能消息靈通如響斯應且外屬團練亦未能與防營聯爲一氣不免盜匪窺伺良懦難安此防務之急宜整頓者也江北運河上自邳州下迄揚州計長七百餘里北受沂泗西接洪湖乃南北通運之命脉兩岸田廬所庇關繫至要裏下河財賦之區形爲釜底每遇伏秋盛漲江潮頂托岌岌可危一隙偶疏其患不堪設想祗以庫儲支絀擇要補苴未爲一勞永逸之計高郵以下雖設隄工局分任其事近年籌欵益艱亦未統籌修治計惟就現有之欵辦至要之工倘遇天灾難施人力此河務之早宜籌備者也若至江北高等學堂以及試驗廠樹藝公司前護督臣沈瑜慶督臣陳夔龍創之于先陸元鼎繼之于後講求教育勸導鄉愚此皆深具苦心惟一切費用莫不取之于官漕庫進項祇有此數未見廓充已形支絀江北沿河一帶馬民半無恒業者之食力于漕運河工者奚止數萬人今則漕運已停河務遞减若不加意安置小民何以爲生兼以江北錢荒甚於他處前漕臣陸元鼎奏准清江鼓鑄銅圓實爲補救目前之計而建廠屋購機器備鑄本非預籌二十萬兩不能開辦正當籌畫調任去湘一切經營尚無著落計清江歲入各省恊欵及軍需捐收每年共計銀十一萬兩有餘錢二十二三萬串而防餉河工大小文武官員辦公所需以及地方善舉莫不取給于此計授必需何能移墊别用奴才再四籌思祇有將公項可以移緩就急之欵暫爲移用仍作息借較之借用商欵于圜政亦不相妨一面函商各處將從前欠欵補解或作爲暫借歸還用資周轉至于興學講藝開通民智皆爲今日必不可緩之圖擬俟開鑄銅元收有嬴餘再爲擴充加廣此又各項新政之立待推行者也他如各處教堂林立内河小輪盛行交涉之事日煩生民之計日絀安内治外皆不容忽奴才環顧籌思浦地居南北要衝扼倚江淮屏障東豫禦侮必貴有將才安民不可無久計固不敢操切以圖功更何敢因循而廢事惟有不避嫌怨不憚煩難應裁應併者容卽次第辦　勉策雖柔雖愚之質矢已力于百千冀收得尺得寸之功答聖慈于萬一所有考察地方情形先行籌辦事宜理合繕摺具奏伏乞皇太后 
 
