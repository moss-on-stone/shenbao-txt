# 1902 - 36 - 4910348

 

Page 1

 
 
[辭年小啓] [  申報館主人拜手]  
　　墨池筆渴難辭壓綫之勞雪幌燈寒又屆祭詩之候本館仍循舊例暫輟新聞且從臘鼓聲中乘暇蠟探梅之屐會看春旗影裹分箋裁報竹之書率布微忱伏維均鑒 
[訪求殿松九通啓] [  圖書集成局謹白]  
　　九通全書除武英殿本外祇有浙江局刻今各家仿印九通皆以浙局所刻爲本卽本局鉛鑄亦本浙刻兹已陸續付之剞劂詳加校勘始知浙刻本訛漏甚多經局中所延各名宿匡謬正俗悉心釐剔然尙恐留遺憾貽誤學人蓋前三通尙有别本可稽續三通與皇朝三通非得殿板原印本無以折衷夫體國經世之書將以沾溉藝林表明憲典大雅君子宜樂成人之美敢告海内藏書家如允以殿板九通嘉惠士林慨然賜假敬當庋之凈几奉爲鴻寳但備臨時考覈並非逐葉披尋蠅污鼠傷决無是慮成書時别撰校勘記聲明由某氏藏本校正以彰盛美外酬新印九通數部聊伸報李之忱或先敬贈股單亦無不可夫别風淮雨識者所嗤誠荷鑒其愚衷助成美善當使薄海儒雅感頌同聲傳之後世永以爲式豈惟本局實受其賜敬登報布告倚盼來玉請寄申報館代收再股票定期本月二十日截止其售處仍在曩所 
[灶神模出售] [  申報館恊振所敬啓]  
　　歳律將終黄羊薦灶禮崇五祀數典敢忘本館恊振所承某善士以舒君萍橋所繪全紅泥金灶神模售貲助振每張洋銀二分旣可用以敬神復得藉之行善當亦諸君所不吝解　也 
[綜述辛丑年滬上貿易情形]  
　　士農工商四者並重我中國自古視商爲末務目爲巿僧不知當今之世環海通商泰西各國各挾其商力之厚商業之盛以與我爭我再不重視商務以維持之恐利權將盡爲外人所奪而商務日衰商務衰則民貧民貧則國弱然則商也者豈不於國家大有闗係哉西國重視商家如創一公司能奪外人之利與國家有益者歳必貽之以費各口貿易年須比較凡進出口貨物之多寡以及榷稅之增减各業之盈虧莫不載諸册籍朗若列眉我中國則不聞有是也以故商業疲而商力薄夫欲興商必須官商一體聲氣相通庶商家之利弊不致壅於上聞弊則剔之利則興之留心考察實力振興而於土產各物尤必變質成文改窳爲美庶使商務蒸蒸日上而利權可自我而操本館每屆年終必臚陳滬上巿情以供衆覽非瑣屑也良以商務爲目今之要圖上海爲商埠之總彚數其盈虧卽知振作舉其前事可儆後來此則本館區區之心殆亦操奇計赢者所樂得而聞之乎綜觀本年巿景自去歳拳匪肆亂皇太后皇上西幸長安和議雖成人心未定莫不兢兢業業持以小心因之各業懋遷轉得獲有利益雖未能皆利巿三倍而已爲數年來所首推昔李廣用兵不設刁斗不整部曲卒至失道貽玷令名程不識則設刁斗整部曲終得威震匈奴保全祿位蓋天下事謹慎則有功放縱則多敗兵戰如是商戰亦未嘗不如是兹爲備述各業之盈絀俾　闠中人得所考鏡焉按本年各貨絲巿最鉅七里絲肥絲價值無大低昻得失參半若經絲等則均可得利其稱最者莫如絲廠缘春間收繭時價廉貨美售出抛盤居多也此外如灰黄雜路亦均獲利但鄙見竊有告於業此者西商運售華絲均須摇經紡織今廠絲及經絲較絲價旣高又利於銷售因此洋商買絲不如買經卽可紡織况廠絲經絲粗細匀凈最適於用日本本係買絲今均改做爲經價駕華絲之上此明徵也竊照此後銷路經易而絲滯故不如將絲改經且亦甚爲容易至本年出口絲經之數約共四萬三千包目下已存絲無幾矣茶巿如徽茶平水茶可沾三分利息爲數年所未見蓋因山價賤洋盤高故得利甚厚至漢皋紅茶仍盈不補絀此業已成强弩之未整頓甚難此外出口之雜貨緣仙令價短貨價皆高得利者衆進口貨向以洋布土藥爲大宗本屇之爲洋布業者白貨則佳花色稍次洋棉紗亦頗可沾利惟須包仙令不免稍虧土藥尙可獲利惟中國自產之土難以餘錢棉花以歉收價高亦難覓利故花廠紗廠亦皆有虧耗之虞煤鐵五金無甚盈絀火油價值日賤一日失利者多至南巿號家生理米業尙可油豆二項皆多耗資布業平平赤金鋪因　令短金價高又有俄國羅布票交易咸稱得利珠寳一業去年多耗巨資今年則獲利數倍皆可反絀爲赢矣其餘綢縀藥材衣鋪典業均稱上上若錢莊爲各業之樞紐今年各項貿易得利者多故錢莊亦得分沾其利以上所紀巿情雖不能條分縷析備載無遺然一年大略亦粗具於兹矣精會計者苟能考核及此則此中消長盈虚之道必有能得其微者他日以其所有易其所無安見不千萬一黄標百萬一紫標而爲陶朱計然之替人耶論語曰百姓足君孰與不足我國家於此亦將日漸富强矣請拭目俟之 
　　諭旨恭錄 
　　十二月十五日奉旨國子監司業員缺著管廷鶚補授吏科給事中員缺著艾慶瀾補授江蘇江寗府理事同知員缺著錫拉綳阿補授直隸遵化州理事通判員缺著色欽補授截取户科給事中熙麟著照例用擬補内閣中書方裕詩包發鵷胡承弼夏慎大俱准其補授直隸故城縣知縣林學瑊著准其補授開復花翎三品稀前廣東雷瓊道楊文駿著准其開復原官銜翎照例用吏部稽勳司員外郎員缺著孫紹陽補授擬補吏部文選司主事張檢著准其補授奏留吏部七品小京官趙國良著准其留部欽此内閣中書王錫田楊卓林胡逢恩均俸滿截取外用十一月十七日奉硃筆圈出俱照例用欽此○十六日奉上諭武備院卿著誠全補授欽此 
[本館接奉電音]  
　　昨日之晚京師飛電傳來上諭四道敬謹譯登○十二月二十四日内閣抄奉上諭袁世凱奏特叅庸劣不職各員請分别懲處一摺直隸准補武强縣知縣魏祖德貪詐性成公事　頇署廣昌縣任内藉端勒捐幾致激變准補邢臺縣知縣郝增祐性情粗率嗜利營私署青縣知縣任内藉端肥已釀成巨案廣昌縣知縣劉朝陽居心巧猾藉故科歛准補肥縣知縣程元鎔措置乖方操守難信署鷄澤縣任内藉端勒罰不實不盡廣宗縣知縣王宇鈞廢弛因循匿災不報鉅鹿縣知縣廖炳樞操守平常縱容丁役署邯鄲縣任内巧立名目苛歛民財均著卽行革職准補南宫縣知縣張日陞粗鄙任情膽大妄爲前帶隊剿匪誤斃平人縱兵搶掠本應嚴辦惟上年匪亂尙能彈壓撫輯著寛免革職前署沙河縣無極縣知縣郭鍾秀遇事取巧聲名平常威縣知縣程之翰才具竭蹶未諳政治調署鷄澤縣阜平縣知縣世杰馭下寛縱不洽輿情均著開缺另補正定府知府李映庚辦事操切難資表率著開缺察看另 
 
 

Page 2

 
 
片奏循良各員請旨嘉奬等語平鄉縣知縣朱家寳署宣化縣調補清苑縣知縣李兆珍署獲鹿縣知縣請補高邑縣知縣恒泰曲周縣知縣齊耀琳署柏鄉縣成宛縣知縣戚朝卿均著傳旨嘉奬餘依議該部知道欽此同日奉上諭劉坤一等奏叅知縣交代欠欵延不清解請旨拿問監追查抄備抵一摺已革江蘇候補知縣王豫熙干前署上海縣任内欠解瀏河工程銀一萬三百八十二兩且又欠解地方捐項籌欵爲數甚鉅前經奏叅革職勒追現在逾限未交實屬疲玩已極著劉坤一恩壽將該革員王豫熙拿問監追並著浙江巡撫任道鎔將其原籍海鹽縣並寄居之海寗州所有財產一併嚴密查抄備抵以重庫欵該部知道欽此同日奉上諭近來各省制錢短少不敷周轉前經福建廣東兩省鑄造銅圓輪廓精良通行巿肆民間稱便近日江蘇仿照辦理亦極便利並可杜私鑄私銷之弊著沿江沿海各督撫籌欵仿辦卽就各該省搭鑄通行京師亦應照辦卽著福建廣東江蘇等省將所鑄銅圓赶緊各解數十萬圓投交户部頒發行使務期利用便民以維圜法欽此同日奉上諭榮祿著補授文華殿大學士王文韶著補授文淵閣大學士孫家鼐著補授體仁閣大學士欽此 
[宫門抄]  
　　十二月十五日理藩院鑾儀衛光祿寺值日無引見倭恒額謝調山海闗副都統恩管廷鶚謝授司業恩楊文駿謝開復原官恩趙爾豐熙麟預備召見希朗阿假滿請安儘林請假十日召見軍機及趙爾豐熙麟托爾瓦○十六日外務部值日值年旗引見七十五員祥年謝授正黄蒙副都統恩繼祿謝管犧牲所恩趙爾豐謝交軍機處存記恩敬信續假二十日楊文駿倭恒額預備召見召見軍機及陽文駿聮芳倭恒額 
[美員蒞崎]  
　　日本長崎訪事友人云去年九月中美國駐崎領事官哈利司君告假回國近已期滿乘美商枯蒲鷄之枯輪船抵崎照常治事 
[日船失事]  
　　日本長崎訪事友人云大阪商船會社第三肱川丸於東歴正月十七號卽華歴十二月初八日夜半駛至讚岐國小豆島大角崎東北約六海里許適與太田凡九遇避讓不及互相磕撞閱十五分時肱川丸卽已沈没無蹤船中客八十八人溺斃七男一婦水手三十九名亦溺斃其三至太田川丸則幸遇朝日丸竭力救護不至同占滅頂之凶聞第三肱川丸先名絹川丸約裝一百七十餘墩乃行駛内海之小輪船也 
[札興警察]  
　　昨有友人由鄂垣郵示張端二大帥創興警察事宜之札文一道備錄之曰頭品頂戴兵部尙書湖廣總督部堂張頭品頂戴兵部尙書銜湖北巡　部院端爲札飭事照得整飭閭閻禁戢奸宄稽古昔之制則有游徼徵外國之法則爲警察湖北擬興各新政如學堂　制皆已漸著成效將次舉辦警察局章程一切尙待求詳武漢水陸要衝五方雜處冋易藏匿奸宄近者盜風益熾且有暗地放火之事警察局務旣未能旦夕程功惟嚴行保甲一端尙易消弭内奸清察外匪如能辦理得法卽將來舉行警察亦有蹊徑可尋查省垣旣漢鎭各處冋俱設有保申總局又復分立各鋪卡委員延紳以資勷助原期大小相維奸宄屏跡乃積久懈生並不認眞稽查雖按季册報亦不過陳陳相因之故事其實鋪有幾户户有幾人耳目未能週善惡未能辨以致奸人混跡宵小生心貽害良民誰執其咎苟欲亟圖整頓徒存保甲之名不見保甲之效將實事求是之謂何本部堂院欲挽回積習先須分任責成武昌府保甲應飭現署知府梁守會同保甲提調督飭各員悉心經理梁守志慮忠誠不辭勞怨本部堂院相知最深此舉闗係地方責無旁貸盡心所事自不待言至漢鎭華洋雜處商賈輻輳靖内綏外責任尤重仰按察司會同江漢闗道妥議章程督同印委認眞辦理總之保甲一事於異時之警察爲始基於今日之地方爲急務法良意美事在必行承奉員紳亦當振刷精神共勷此舉法有難逭者務須雷厲風行令有當更者不可蹈常襲故期於斟酌盡善綱舉目張本部堂院有厚望焉合亟札飭爲此札仰該守卽便遵照來檄事宜認眞舉辦仍將如何辦理情形隨時禀復查核切切特札 
[興學育才]  
　　杭州采訪友人云浙江撫憲任筱沅大中丞奉旨振興新學將省城求是書院改作大學堂延在籍紳士勞主政乃宣爲總教習出示招考如額錄取一百二十名其中籍隸本省者九十名此外二十名爲客籍十名爲駐防旗籍凡身家清白素無習染之子弟年在十八歳以上二十五歳以下者無論舉監生童均准報名應考隸本籍者由紳士出具保結客籍則由同鄉之仕於浙中者具結作保旗籍則由佐領備文申送統限明年正月二十日截止日貼膳資洋銀八分先繳半年如遇小建及休沐日准其扣算因事自行出堂者不准扣除倘或半途而廢膳資概不付還卽將此項充作奬欵其有不堪造就由堂斥出者如數算給所需書籍及紙墨筆硯自備應用或由堂代購定限四年畢業由撫憲考試分别送入京師大學堂或派充外縣小學堂教習有願肄業者務須文理通順如有熟習英法日本各國語言文家藝學者卽華文稍遜亦爲合格此外武備學堂則由總辦聮太守出示招考額收生徒一百名以年在十五歳以上二十五歳以下者爲合格須文理粗通或精於測算者方可入選不徒以勇力見長蓋因欽奉諭旨停止武科增設學堂以故人無論舉貢生童凡有志上進者咸得請紳士出具保結來堂報名自明年正月二十日爲始月終截止 
[勤練洋操]  
　　鎮江訪事友人云駐鎭新湘全軍自奉上憲檄飭改爲南洋續備軍後統領陳宇山軍門以現值整軍經武之際操防亟宜講求每日親詣校塲訓練外洋戎政早晚兩次勤勞罔懈蓋爲將之道宜然也 
[蘇垣决盜]  
　　姑蘇訪事友人云本年十月二十二日之夜新谷鎮李董家被盜行劫次日午後即由盤門外青陽地巡街捕在某當鋪拘獲二盜解經讞員李子韾大令訊明移解吳縣署縣主田春庭大令研訊之下二盜卽將同黨姓名一一供出如數家珍大令飭釘鐐收禁一面詳請督撫憲核示旋經批飭就地正法本月二十二日午後蘇州府向子振太守率同長元和三縣主趨　撫轅恭請令箭旋柬邀中軍守備各帶營兵數十名齊集府署太守隨升坐大堂飭提二盜略詰數語喝令如法綑綁押赴北寺大校塲斬决梟取首級裝入木籠委某員解至犯事地方懸竿示衆 
[榕下祭詩]  
　　福州訪事友人云省垣時疫流行或核或瘢自夏徂秋迄未稍减現屆隆冬之際氣候和照頗似三春患病者尤指不勝屈大抵初起時必寒熱交作閱二三日轉而咯血遂不可治東門外竹嶼鄉一帶居民受害尤慘有一家八口無一生存者吁其果刧數難逃耶抑人之戾氣有以召之耶聞之能無心惻○閩縣轄境黄山鄉一帶花會盛行小民誤入彀中貽害非淺附近某姓家女郎與其嫂某氏被其所惑典　質珥逋負二十餘金聞某廟神靈遂於本月中旬某夜相約携香楮前往祈夢不意行至幽僻處突遇强梁奪取衣飾僅留上下褻衣姑與嫂瑟縮如僵蠶旣羞且悔遂向林下投繯自盡翌日經人告知其家備棺收殮吁花會之害不亦烈乎○閩省圜法之壞由來已久巿間行使大都攙以鉛質或鵝眼至乾隆嘉慶之錢竟無所見欲求整頓之道非嚴懲私鑄自行鼓鑄制錢不爲功 
[麋臺守歳]  
　　姑蘇訪事友人云男分女裝久干例禁蘇垣每有江北無賴塗脂林粉妝作妖嬈手執竹竿貫以銅錢持而摇之厥聲琤然沿途口唱淫詞俗呼之爲打聮相敗俗傷風莫此爲甚本月某日長洲縣蘇靜菴大令因公至某處途遇此辈見而惡之立飭拘回研訊鎖諸頭門外石墩上每日著地甲給以脂粉兩包如前塗抺併諭之曰本縣出入時汝須照常演唱違干重辦性嚴嫉惡於此可見一斑矣○本年十月初旬某日蘇城久大當鋪被火後應償各質户成本鋪主某紳以櫃檯已付一炬禀請大憲循例核免兩江督憲劉峴莊宫太保批謂此例不知出於何處旣而吳縣田大令詳稱前者某當鋪被焚後賠四成山塘街某當鋪被焚後賠六成現在應援照核辦云云旋經大憲批飭酌償想不日即當出 
 
 

Page 3

 
 
示通衢俾衆知悉矣 
[上海官塲紀事]  
　　前出使德國大臣吕鏡宇星使任滿回華暫駐新閘新馬路寳樹里行轅昨日命駕至文武各署投剌至上海縣署時縣主汪瑶庭大令迎入花廳茗談良久旋至南巿馬路工程局總辦翁子文太守飭丁擋駕○江蘇藩司陸春江方伯委候補知縣陳明府赴各屬催解漕糧前日明府抵滬卽命駕至縣署拜會汪大令接見之下互談良久而别 
[典重迎春]  
　　今日爲立春隹節上海縣主汪瑶庭大令持於昨日舉行迎春典禮清晨率同縣學教諭邱贊思廣文縣丞劉耀庭二尹主簿孫立幹少尹典史趙敬臣少尉各乘顯轎排齊全副儀仗迤邐出大南門詣太歳祠拈香行禮迎芒神春牛由大東門進城先詣邑廟行禮然後回署 
[軍節東旋]  
　　江南提督兼南洋兵輪船總统李壽亭軍門于日前泝江赴金陵祝兩江總督兼南洋通商大臣劉峴莊宫太保壽誕事畢乘策電兵艦下駛昨日十點鐘時行抵本邑下碇董家渡浦濱滬上右營參將廖楚材參戎曁各防營統領均赴舟次晉謁聞軍門以時屆歳闌卽於今晨遄返松江節署 
[矜恤庶獄]  
　　昨日上海縣汪瑶庭大令接奉江蘇臬司朱竹石廉訪札開兹屆年終所有在押人犯如係錢債細故及情節較輕者著於年内交保回家度歳俟開篆後再行提訊以示體恤等因爰即飭吏將押犯花名案由開單核奪 
[梭巡街巷]  
　　昨日上海縣主汪瑶庭大令及保甲總巡朱森庭明府以時屆歳暮鄉民入巿購物多若鯽魚恐有剪綹之徒乘間行竊特派差役按叚巡緝以衛閭閻 
[安戢閭閻]  
　　南巿馬路工程局總辦翁子文太守以時值年闗每有歹人肆其訛詐偷竊之技行人受害咸有戒心爰飭捕頭派各巡街捕加意梭巡毋稍懈怠並於昨日傅齊各叚汛捕諭令沿途彈壓以免滋生事端 
[死灰復燃]  
　　本月二十四日之晚三點半鐘時南巿大馬頭大豐油麻行棧房失火殃及鄰居次日餘燄復燃光燄熊熊又將上熾旋經大東門外大王廟輔濟會洋龍轔轔而至吸水狂噴始得熄滅 
[火未成災]  
　　前晚十一點鐘時寄居虹口蜜勒路天賜里之江北人某姓家誤將火油燈撞翻以致烈燄飛騰幾成燎原之勢幸卽取水灌救始得火滅烟消然已受驚不淺矣 
[空盤不理]  
　　貝明記投英美租界公廨控周友蘭購存火油虧欠棧租折耗銀兩延不清理等情讞員張柄樞司馬准詞飭差提集各人前晚升堂研訊貝明記供稱小的向爲火油掮客七月某日周友蘭定購火油二千挺言明九月中出貨到期不出小的遂另行售去所有虧耗及棧租共計銀二百七十七兩向理不睬叩乞究追周友蘭供小的向以縫製西衣爲業現開順昌小洋貨店倩譚玉林經理譚私定火油又被虧欠店欵因之辭歇現忽串出貝明記砌詞朦控其實小的並水購存火油叩求鑒察旋有周志記者投案訴稱周友蘭另向小的購宦煤油一千挺未經提出旣而周子才亦稱被周友蘭欠自來火洋銀五十元周友蘭供稱小的積欠自來火洋銀是實但已在徐老四名下劃清司馬以貝明記所控顯係賣空買空例不准理惟周子才自來火欵旣據周友蘭認明著交保出外邀同徐老四清理 
[南巿捕房紀事]  
　　前日江北某邑人喬阿海在南巿祥記馬頭順風茶樓啜茗忽遇葛尙仁向之索欠彼此紛爭由十八號巡街捕一併拘至捕房捕頭令押候覓人保出調處○前日楊家渡脚划船户顧全友與長泰北貨行船夥朱長根口角被四十號廵街捕拘入捕房捕頭令地甲帶去調處 
[英美租界公堂瑣案]  
　　鄉人錢應添錢步雲出售攙水棉花經騐花洋人騐出投報捕房捕頭令包探徐榮珊拘解請究讞員張柄樞司馬商之白繙譯判罰洋銀八元○王泉生奪取倪裕廷所携衣服一包經三百四十三號巡捕拘解請究司馬判責三百板○賭棍顧阿三等在虹口鍾福菊茶館内聚賭經包探拘解公堂禀請司馬分虽懲辦在案昨日包探劉光震又將窩賭之鍾福菊拘解請究司馬判罰洋銀二十元并著具呈改過結然後開釋○積賊陳阿二陸續行竊陳阿四等家衣服經包探倪順泉拘解請究司馬判責四百板押捕房三月期滿逐出租界○包探張阿五解龍阿隆張信才至案禀稱龍妻與張通姦被龍窺破扭送捕房捕頭以置不理旣而張反書西字信指龍無端毆辱捕頭因令小的一併解請究懲司馬以年闗併邇從寛逐出免予深求○張金泉不知在何處竊得衣服數件經包探劉光震拘解請究司馬判責二百板逐出租界○前者張清卿林福祥經永泰繅絲廠執事人指控竊絲司馬研訊之下發押捕房昨日捕頭又解送至案張林一味求恩司馬判賠銀五百兩交人保出限明年正月内付清違干嚴究 
[法租界公堂瑣案]  
　　天主堂工頭張某行經菜巿街被賊竊去皮夾一枚内儲鈔票洋銀二十元及承攬工程據一紙報捕後查獲賊犯許正福陳阿榮昨日解案讞員杜枝園大令研訊之下陳供稱鈔票在地上拾得由小的等四人分用承攬據業已撕毁大令商之費繙譯判責陳五百板送改局過監禁四月許責五百板卽行斥釋○余和源南貨店主遣其夥顧金奎扭工人俞紀卿至案訴稱購有木料計洋銀五十餘元被俞抵押洋銀十一元請卽訊追昨日大令研訊之下飭俞贖還○袁揚全扭控賊犯陳阿永行竊衣服大令判令笞責三百板○巨竊未連生前經大令訊供管押昨日提案判令重責五百板押候再核○趙德本潛至租界中挑取自來水經巡街捕拘入捕房昨日解案大令判罰銀二元○姚伯鴻控朱禮文將田單抵押洋銀逾期不贖大令准詞飭提朱已避匿因將其妻吳氏拘訊供稱此係公產當抵押時實由奚九皋　松平介紹請提質訊大令著邀奚葉來案候核○南巿義豐泰花行與成億興銅錫店因支票糾葛互相讦控昨日大令升堂研訊義豐泰行夥許麗生訴稱此票已登報聲明作爲廢紙成億興店夥葉文波供此票於本月初八日收下初九日卽往照對大令謂此票旣非僞造理應照付不得以登報聲明藉詞推諉著將許葉各交人保出理處禀覆候核○忻九皋訴稱小的在小東門外某鹹貨店爲夥昨日傭人周元來在馬頭上起貨突被永泰魚行出店人徐掌成與伊子徐阿慶及船户金璧餘等爭路凶毆致受重傷報捕拘獲徐金將受傷人舁請察騐徐金同供小的等亦被毆傷大令判將徐金各責三百板周自行醫治○鍾金桂前欠麥馬氏洋銀二百元控奉大令訊代押繳迄今已逾兩月昨日帶案復訊鍾供已冋原告懇商求准交保出外理處大令准之○小東門外天地一家春茶館主姚連勛積欠有恒洋行房租洋銀二百七十六元被收租人具控大令提姚研訊姚籲求交保出外理楚大令准之○包探禀稱菜巿街某姓家失去對時表二枚報捕查獲任阿三陳阿根詰知同黨少卿阿鳳等所竊今特解案請究大令准予釋出著將竊表人交案訊追○袁長松訴稱小的行經老北門外被流氓王小雲等攫去頭上所戴皮帽將王追獲送案請辦大令判責在百板贜給還矢主○俞阿毛訴稱小的在薈芳園因館值堂被偷兒馮藍泉竊取烟槍一枝送案請辦大令判責三百板贜給還失主○徐阿增　稱竊賊某甲潛入小的家竊去火腿鹹肉各一拘獲送案大令判將甲責三百板 
[美租界捕房紀事]  
　　昨晨有跑灘賊混名小江北者伺于日本郵船株式會社碼頭見某輪船抵埠卽混入艙中攫取倪姓客所携衣物適爲包探劉阿炳所見拘入捕房捕頭令押候轉解公堂禀請讞員張柄樞司馬訊辦○昨日本邑屠人某甲投捕房訴稱在舊江橋左近開設宰猪作突被流氓某乙攫去剛鬣三頭請爲查緝捕頭允之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
