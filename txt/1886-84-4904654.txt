# 1886 - 84 - 4904654

 

Page 1

 
 
[七十一號畫報出售] [  申報館主人啓]  
　　有友人從廣東歸携有馮軍門子材小影軍門諒山之捷中外震其聲威此聞卽督戰時紫故草履粗服玉立挺身本　殉人此次七十一號畫報　海内君子同深瞻仰淞隠漫錄圖說一則仍附畫報之末准於二十六日出售此布 
[論西字報言中法劃安南界事]  
　　廿二日閱香港西字報言本月初九日已有法兵一千五百名由海防啓行回國是爲第一批聞祇留五千人在東京看守其餘皆當調回云則似中法和議一成不易從此可慶太平矣卽稍有齟齬斷不至盡翻全局矣乃廿五日字林西報又接寓越西人至要極確之信云中法兩國棄好尋仇今又殆哉岌岌矣且謂中國非願與法和餌法以和卽備我以戰彭宮保雖請假養疴而每一念及法人裂眥怒目勢不與之共立長江防務無絲毫鬆動此非俯讓法人之象而法肆其貪詐欲以兵力脅畫界之大臣近日且築砲臺於鎭南關其炮閂皆直向龍州又復日夜增添士馬直欲得龍州以爲己有中國畫界大臣鄧鐵杳大鴻臚署理廣西巡撫李鑑堂大中丞惡法氛之甚惡也亦復籌兵籌餉昕夕不遑羽書絡緯於途中電報縱横於徼外一有邊警卽可相見以兵戎云云夫廿二與廿五中隔兩日耳雖軍情瞬息千變原不能拘於一定然何至忽和忽戰若是懸殊哉且中國之所以交接鄰邦過於柔仁則有之若預借一餌敵之方降心相從使彼坦然不疑而後陰圖自立徐徐布置無隙可乘乃匪坐享其成轉藉口於彼曲我直此固斷斷必無之事也當中法失和之際無論備器械籌餉糈勞精敝神日不暇給所添募各路勇丁訓練成軍亦非一朝一夕迨夫再賡和議則又遺撤歸農頗非易易旣盧其沿途滋事又慮其結黨爲匪統兵諸將帥至今猶未能安枕其謂借和之名備戰之實者恐不其然至中國新設海軍衙門係爲鄭重海防起見有請裁攺長江水師錄其壯健精勤者撥充海軍一轉移間可以節餉項而成勁旅事雖未見准行然遽謂防務毫無鬆動則將藩籬盡撤舉星羅棊布之章程决然舍去使敵人得以乘盧直入而後可信其爲和歟若夫粤東虎閂諸要隘所理水雷槪未起去則以沿海重地盜賊易於嘯聚地方官爲未雨綢繆之計卽借此番防堵示宵小以不敢生心庶提封鞏若金湯焉初非爲法國敗盟地步卽因兩邊分界意見參差自當妥擬鴻溝言歸於好諒法亦不遽敗盟而中國斷不以敗盟爲幸也何則堂堂中國作事必光明正大可戰則戰可和則和未嘗譎詐待人并不慮受人之譎詐乃指前年所購鐵甲船德國泥於公法不遽來華始假夫和之一策迨船旣駛回可以應敵沿江沿海布置周詳不妨再决雌雄藉抒積憤是猶捫燭叩槃之見何足與談天下事哉何或曰柔遠之輕當先使畏威而後可以懐德昨之和局未免草草彼旣猝爲嘗試莫予痛懲譬諸嬰兒倔强長上不加呵責復撫摩而噢咻之直其愈縱愈驕久且無從約束不若乘兹瑕隙一振聲靈庶可久安而長治焉西字報之說無一定者殆亦於有聞必錄之中隠兾中朝之早爲振奮耳然而軍機愼密自有當軸者權衡周鄧兩星使奉此簡書務持大體苟可通融尚不至於决裂且法亦歐洲望國勞師襲遠已犯兵家所忌何必一波甫定一波復興蹈不戢自焚之覆轍哉昨有友人接得雲南官揚元宵來信云周生霖欽使持節赴滇邊辦理畫界事宜到時法使尚未戾止遲之又久消息全無遂發電至總理衙門　　會駐京法欽差電奏法廷迅速派員會勘此說信而有徴則廿二之香港報或非無據而廿五之西字報得毋姑妄聽之姑妄傳之耶書此以諗留心邊務者 
[論旨恭錄]  
　　二月十七日奉旨正白旗滿洲副都統著嵩申調補鑲藍旂滿洲副都統着師曾調補鑲紅旗蒙古副都統着德隆補授欽此同日奉上諭理藩院左侍郎着崇禮補授欽此 
[本舘接奉電音]  
　　昨日下午二點鐘時本舘駐京訪事友人由電飛傳本月二十五日諭旨三道敬謹譯登○二月二十五日奉旨熱河兵備道員缺着德克精額補授高士龍着以道員用欽此同日奉上諭此次覆試各直省舉人列入一等之文緯等七十名列入二等之胡大濂等三百二十名列入三等之李書翰等六百三十名均着准其一體會試列入四等之蔡瑞勳奎震孫泰圻王修植薛之鐸劉孝恭陳汝謙李光文舒良弼吳世武鄒啓賢聶鎔海洪項　 
建皋均着罰停會試一科黃興邦趙象乾均着罰停會試二科吳熙材着罰停會試三科欽此同日奉上諭此次補行覆試順天及各直省鄉試舉人列入一等之劉嘉琇等四十名列入二等之董爲龍等一百二十名列入三等之史菡等一百九十二名俱着准其一體會試不列等之徐琳着斥革舉人欽此 
[東藩雜紀]  
　　三菱公司船至仁川港搭客甚多惟貨物寥寥○城内北部某洞一夜有縱火賊數十人尚未學事被巡夜者見之鳴鑼逐去然小民已不安枕矣○妓女十餘人赴王宫祝賀新春衣服斑孄望之疑爲天仙下降○去歲冬間遣官在通化門内致祭戰亡軍士及閒散人之横被慘禍者又遣大員祭吳武壯公祠又以尹太駿當壬午之變有衛護功中使柳在賢被禍獨慘遣官致祭亦異數也○十五十六等夜家家門首燒柴於盆紅光徹巷紫燄沖天又有束草爲人置於路上者詢之土人則曰燒柴以驅穢氣束草以換聰明也習俗如是殊不可解○正月内諸官宴客均以妓女侑觴霧鬢雲鬟别有風趣惟不知所歌何曲祇好姑妄聽之耳○上元之夜明月當空遊人如織並無燈火惟踏月而已十六日婦女夜遊有衣錦而容艷如花者嫫母無鹽亦復不少執燈來往徹旦始休○小兒以木石爲戱有被石擊傷血流腦出者有被棒將齒牙打落手足傷殘者其家人置之不問誠怪事也○博文局又設於教洞之北有二十餘人襄理其事秉筆者聞係延請英人云○仁川海岸氷凍數里船之泊其中者被氷膠住人皆履氷而行數年來無此事也○元旦王派都承旨赴大院君府中問候此外臣僚無有至者○去歲平安道電線斷絶其地爲博川郡所屬已將郡守斥罷以其不卽修報也郡守盖李象恊云○卞君元圭碩望老成人所欽佩奉使至中國已非一次與中國人款洽最深現已擢爲外務協辦○國中奴婢世世給役不得脫籍近日國王下令凡爲奴婢者皆及身而止不復累其後人曠典殊恩聞者無不感頌○入春以來民生拮据更其多持零物以出售外道屢有被劫之案行旅爲之裹足○王太妃加上尊號特設慶科以取士凡臣民之年屇耄耋者均有賞賚○典圜局舊址窄狹不能容多人遂擇地另造房屋爲鼓鑄洋鐵 
 
 

Page 2

 
 
之地○聞閔泳孝與徐氏二賊均逃至美國今泳孝已回日本與金玉均同居其婦女己易日本裝束矣 
[四明瑣記]  
　　日前有一象山武童至甯城新街某舊貨店强買水烟袋店主惡其强暴剌以冷言大有惡語飛霜六月寒之勢武童怏怏而去號召多人麕至該店搗毁一空且欲扭店主到官涉訟店主自念勢非所敵急挽人商懇許以酒席南詞衆始應允而散或曰似此强凌弱衆暴寡極宜稍加懲創斷不可以勢絀而求饒則且應之曰觀於松郡閙堂之案文童且不知情理徒事驛騷彼武童固何足責哉服禮了事店主　善於用柔已○西咸橋某姓子新娶一婦婦在母家愛如掌上明珠以致嬌惰性成不識中饋爲何事及于歸後見姑持家勤儉井臼親操遂請母家雇一女傭以代入廚洗手未匝月姑逐傭歸婦自知爲姑所憎鬱鬱不樂一夜華妝艶服煥然一新旋取阿芙蓉膏吞之臥床而斃其母聞之前來吵閙經人調處爲之超度誦經并於殯殮一切事事從豐始得允許○某甲素在某帽店爲夥近因東主不在店頓起貪心稔知間壁成衣店某乙稍有積儲遂誘其共賭一連數夜乙負至廿餘金甲遂停局結帳乙自知被騙羞忿交加乘便竊甲衣物及帽料而去甲在中途尋得欲扭令到官經街隣善爲排解令乙不得在該成衣店爲夥甲遂無言而退 
[天章重煥]  
　　杭垣武林閂大街百井坊向有天后宮一所墻垣屹立殿宇輝煌庭中古木參差陰覆檐際其内則複道廻廊深房曲户是謂内宮兩旁各精舍數楹明牕凈几不染一塵後有一花園養竹種魚芸瓜鋤豆别饒幽趣其大門之西有大石亭中樹巨碑外以石闌繚之係前浙撫李敏達公所立也李公修輯西湖志蒐討極博考證確實此地向設西教堂爲戚南塘總戎收回攺建宮殿其碑文則歴叙其戰功與一切原委同治攺元全浙肅淸凡列祀典之各廟皆次第創建有某西人在杭行教便道過此下馬讀碑錄具文歸禀諸領事函請督撫各憲求還其地仍作教堂各憲以碑石俱存非同要挾遂允其請自此天后宮之名遂易而爲天主堂焉西人更于堂之左右搆買荒地起造洋房直至武林門一帶不下數十餘處其中接嬰所戒烟局義塾書館分閂别類朗如列眉杭之人以天后功德在人不可無奉明禋申祈禱之所遂擇西牌樓隙地另建行宮西牌樓在孩兒巷内小橋頭宮成俗以小天后宮呼之每年祭祀中丞必親詣行禮本月初八日爲春祭之期前數日劉仲良中丞恭送御匾一方親至宮中懸掛是日鼓樂引途儀仗夾道匾則以黃亭供奉八人舁之而行係文宗顯皇帝御書海澨流慈四字上盖御寳題欵爲咸豐三年三月頒賜光緒十二年正月浙江巡撫臣劉秉璋恭摹從此天章炳煥千秋懸日月之光祀典崇隆四海樂梯航之利矣猗歟休哉 
[查拿會匪]  
　　本月十九日浙江巡撫劉仲帥發合立飭本標中軍會同城守徐千戎督帶兵丁數百名至下城之海螄灣地方朱姓家中將前後門圍住不得放走一人宅中所有盡行查抄封記卽將朱某一人扭拿而去拘押捕廰候訊後遞解回籍按朱名文寳以軍功保至叅將此次因會匪事故飭拿辦聞是日先有仁和縣差十餘名奉票往提朱大肆咆哮叱厲差役且大言曰非得撫憲大令斷不能請我云云中丞知之因立飭四營密提到案 
[杭垣試事]  
　　杭屬民商兩籍原擬同日覆試乃商籍於十八日出案十九日初覆而仁錢兩邑以是日天竺歸遲不及發案故攺於二十一日初覆聞商籍初覆杭紹則僅到五十一人嘉松則僅到二十七人定於二十二日出案二十三日二覆云 
[烟臺瑣紀]  
　　粥廠於初一日停放惟春寒料峭東作未興鶉衣鵠面者仍不免流離失所焉○陳姓者異鄉流寓家頗小康階前玉樹秀發雙枝佳婦佳兒尚稱相得惟次媳不能得姑之歡心日以白眼相待媳忽無故而斃母家以身死不明不肯視殮暴露十餘日幾同齊桓公故事後經人居間調處許爲延僧懴悔衣衾棺木一槪從豐母家始肯了事嘻家廷間事豈易處哉○郝家村舊有泰山行宮每年循例賽會今於初九日舉行會中儀仗不甚鮮明大率奉行故事然觀者已肩相摩踵相接矣○妓女張翠雲與基甲有囓譬盟甲欲爲之脫籍而阮囊羞澀未能以明珠十斛買娉婷也然鳳諾未書而蚌胎已結深恐一旦臨蓐爲鴇兒所憎惡乃與甲密約偕遁龜鴇雖懸賞訪尋尚未得玉人消息云○日前見有差役數名縛住二人謂其犯竊二人似游勇裝束云○某某二委員本無巡查之責日前帶領兵役捉賭大憲以其干預外事開去差使所謂咎由自取者非歟 
[化險為夷]  
　　前報紀揚城河道淤淺經程尚齋都轉派員撈挖昨得邗上來函悉刻已撈至鈔關閂外一日委員正在督率人夫用鐵簸箕將淤泥挖起忽覺沉重異常遂添夫加纜用力絞上乃靑石一大方再向前進石塊愈多幾如星羅棋布現已陸續撈起百餘方按是處夙爲舟楫聚泊之所然舟子至此卽各有戒心南北鹽船亦易於擱淺碰損今兹功成一舉化險爲夷舟楫往來受惠誠非淺矣 
[天南鴈字]  
　　張香帥接到舊山來電言該處土人戕害華人不可勝數亟宜禁令勿來此埠免蹈危機云云隨卽諭知愛育善堂囑其將情傳播○本月初四日有匪徒數人擁至東閂外東皋約梁姓家操刃行劫事主鳴鑼喊救匪徒刃其足血流如注幸蹸里聞聲追截當塲獲住三人送縣審辦○番禺沙螺堡陳羅兩姓因爭水田起釁搆訟多年鄒明府下車伊始卽飭提案曉以利害反覆數千言兩造頓悟和好如初片言折獄明府有焉○羊城書院爲廣州育材之所孫太守示期二月十二日在貢院扃閂甄别○本月初三晚四更時候觀蓮街順來洋烟店不戒於火致兆焚如鑼警喧傳水龍赴救幸封姨未甚肆虐僅燒去店屋一間旋卽撲滅○洋藥稅厘總歸商人承抽後所收愈重走漏愈多致稅項竟寥寥無幾商人遂禀知大憲請多派輪船以資巡緝刻已奉到憲批允如所請矣○連日保甲局勇在西關緝獲要犯多名送縣審辦聞督憲見劫案疉出捕務廢弛遂嚴飭地方官限期杳緝故各委員黽勉從公分外出力也 
[津門紀要]  
　　十九日晨有由津至通傳遞消息之小輪船從北河駛下時適石尤作惡封家姨益輕薄顚狂以致甫抵新浮橋船卽傾側蕩漾中流大有風颭蜻蜓立不牢之勢船上人知事不濟急聳身跳上浮橋船隨覆没該管局員聞報立派夫役打撈無如湍急異常不能撈起脫者謂此種小輪往往上重下輕故不禁風浪云○十九日係李傅相之爵夫人華誕文武僚屬均赴節署拜祝車馬冠蓋爛其如雲傅相因扈駕謁陵先於十三日入都陛見其長公子前隨使節出洋次公子又晋京會試故是日並未宴客云○武備學堂教習李寳之室人于本月十九日附輪至灟擬卽遄返故都李寳迄今仍未到堂頭班後學堂學生原有六十六人刻將三班併入二班前學堂約有七十人去歲經總辦楊貽芳觀察斥革十餘人現在告假者又紛紛不絶漢文教習范君一鶴已告退出堂此外兩人亦有去志堂中功課除早晚兩操外所有天文地興算學勾股陣圖皆無甚實效傅相晉京時諄諄囑咐教習及早嚴定課和俾邸到津恭呈鑒核云○今年江浙白糧漕米較往歲稍多十八日甯波頭帮沙船已有顚艘蟬聨入口矣 
[機器損壞]  
　　招商局之普濟輪船由天津來滬行至中途機器忽然損壞幸暫時整理尚能行駛來滬現在飭工修治聞須一月後方可開行也至其機器損壞之故大約因製造時未能盡善歟 
[將軍拜客]  
　　昨晨香港將軍賈密隆君偕英領事乘輿入城拜會莫邑尊晤談之頃請觀中國監獄邑尊允之遂諭管監家丁領赴内外監閱視一周復入晤談良久始興辭而出 
 
 

Page 3

 
 
[鏡中攝影]  
　　香港將軍賈密隆君閱操一事前已兩誌情形兹悉將軍先期備就照相器具操時將各隊統兵官及樂工等人照成晝帽如荼如火殊屬可觀云 
[輪舶開行]  
　　今日法公司輪船由滬開往外洋香港將軍賈密隆君卽乘之以回香港滬上西商圑練兵卽於早上八點鐘出隊至海巖前取齊恭送將軍下船又俄國駐華京欽使白君亦搭該船回國云 
[疑圑已破]  
　　聨發烟膏鋪劫案本館早已心焉疑之兹悉麥總巡以該鋪開在熱閙地方且爲時尚早匪人烏敢若此披猖遂飭包探陳阿九至該鋪復加細察卽經鋪主之叔藍照南在主婦藍張氏之枕下搜出鏝簪及單夾棉衣當由該氏之嫂及照南認明皆是原物惟缺少尚多遂將人贓帶至捕房該氏則送交會審公廨暫發官媒昨晨該包探將贓解案羅太守傳照南及其姪阿龍侄媳藍楊氏至案照南遞禀聲稱小的在杭州開設土店幼侄逸亭在滬開聨發烟膏舖藍張氏係姪續娶之妻逸亭於今正初三日逝世遺子阿龍年祗十歲店内乏人照料遂囑長侄媳楊氏遷居在店小的因事來滬在店暫居張氏與侄居前樓小的及楊氏住後樓前夜九點鐘時聞後樓有聲急登樓察看見張氏捆綁在床詢之知係遇盜立報捕房由包探察得形迹可疑此時楊氏出外燒香兼探親戚尚未回來俄而返店檢查之下得悉所失者係小的及楊氏之衣飾等件至昨日下午又由包探查明贓在張氏處除起到各物外尚少銀洋衣物甚多失單呈閱藍楊氏供與略同并稱小婦人先知張氏欲逃惟不敢指出照南又稱昨日張氏已圖遁幸包探到來搜獲人贓張氏供原籍杭州去年二月嫁藍逸亭至冬逸亭患病而死生前共開三鋪小婦人何敢僞裝被盜竊取銀飾昨由包探起出之贓小婦人實不知情尚求伸雪太守問然則前日究竟如何盜劫答稱前日嫂嫂出外至上燈時尚未場小婦人從外歸來持火至嫂嫂房中添燈油有一短衣人將小婦人掌頰一下旋有人帮同綑綁又用棉絮塞口蓋以被窩旋被劫去衣飾俄而由樓下之人上來始得鬆綁太守問爾因何意圖遁去答稱受侮難甘故欲借燒香爲名奔投憲案包探秦少卿禀稱初據該鋪報劫卽由小的察得種種盧情包探陳阿九禀稱該氏綑綁甚鬆似乎自己僞爲太守飭將起案之贓先交照南及藍楊氏具領藍張氏仍發官媒再行覆訊 
[船埠退保]  
　　上海提船埠頭向分三屯每屯以三年爲期期滿卽由别屯挨充本年臨應二屯孫金榮接充當由紳董葛士達榮昌荳行灘船埠周永順内河船埠趙永秀並大船埠等聨名具保莫邑尊准孫承充前日忽有大船埠丁順昌投縣呈稱孫接充船埠時並未知照小的伊竟私揑小的姓名具保爲特叩請察奪邑尊准詞於前日飭傳集訊丁伸訴前因並請退保各保人僉稱當我等作保時向丁知照丁亦允從何得忽有異說孫供與略同邑尊問丁曰孫當時究曾知照爾否答稱並未知照叩請除去小的姓名邑尊謂旣經列名豈不知照想爾尚未用到保費耶丁俯首不答邑尊問葛等曰爾等可願爲孫作保乎僉稱願邑尊謂丁旣有後悔卽將姓名除去可也孫偕各保人遵諭而退 
[開枷勒緝]  
　　本埠海運局失竊洋銀疉次訊比終未破獲莫邑尊以汛捕地甲辦公不力飭令荷枷事逾多日案仍未破前日邑尊飭盍提該汛捕等將枷開去諭以隨時用心查緝汛捕等唯唯而退 
[繳洋覓保]  
　　昨晨翁太守在法捕房時有陳夏氏張馬氏二人投案聲稱在押之馬仁進妻將臨蓐叩求保出以免不虞太守問爾等與馬是何稱呼陳夏氏稱馬係小婦人之女壻張馬氏稱我與馬爲兄妹行故愿作保太守着將馬提案問徐桂華賣女案内爾究竟得洋若干答稱十八元其中八元係還前欠太守謂爾名下共有六十餘元馬稱胡姓取去洋二十元前日繳八元之蔴兄取去洋二十五元太守謂爾若將所取之洋交出當可交保然張馬氏寔不可靠可另換妥人繳洋保去　 
[法界瑣聞]  
　　法捕房前曾添雇華捕六名兹又續雇十四名給以號衣分巡街道○新北小東兩閂吊橋堍車輛林立舉步爲難翁太守商請法捕頭派人專司彈壓行者便之但洋涇浜露天賭檯捕來卽散捕去復設騙誘鄉愚較之碍路之車更爲可惡所望亦派一人常川驅逐其功德豈淺鮮哉○前日下午法捕在大馬路獲到走私小土十包其送私人二名一經拘住一被脫逃其拘住者旣入捕房卽稱此土由東棋盤街某土行取出送往滬南捕頭着押候解送公堂至昨晨經英界某洋行東偕華人至捕房聲稱土係巳物當卽給還○前晚有小船户某甲在金利源碼頭北首三德堂弄扭某乙至船有人聞呼救命後竟不知究竟 
[英界公堂瑣案]  
　　何沛林失去考籃一事當曾投報縣署捕房兹悉虹口捕房包探王阿二查明考籃在張福海倪阿石處當卽起獲人贓失主刻已入都曾託謝姓友人留意昨解公堂謝投案認贓並呈失單稱尚少銀二十餘兩該包探申訴前因張供拉東洋車籃在碼頭拾得業已交還並未吞没銀兩倪供爲小工見張拾籃太守飭將張倪暫押候再訊究考籃給謝代領○包探秦少卿禀稱昨見何定寳投河自盡收起解案何供蘇州人向爲縫工因患病失業不得已而尋死有一妹子現住小瑯環里羅太守飭差送交其妹收領○包探秦少卿禀稱駁船户楊阿陽滿載猪骨停泊四馬路浦灘被小火輪船撞壞平基及護纜木船頭等處遂與該輪船上人爭毆一併解案請訊楊稱小的之船被張長順所駕輪船撞壞須費修理洋二十四元張不肯償是以爭執張供彼此均未留神以致碰撞小的曾言包與匠人修好彼欲賠洋致與爭論羅太守飭將張暫押飭差往查究竟如何損壞修價應費若干再行核斷○包探顧阿六禀稱章紀堂躭擱魏阿嘉處魏指韋竊去布衫私刑吊打小的見之將魏拘案查得魏係縣署捕役之夥韋供與魏爲隣我因家中口角暫住伊家不料失竊布衫誣指小的行竊遽用私刑叩請騐傷究辦魏供留韋暫住失竊後確曾向伊盤問然斷不敢私刑吊打羅太守問魏是否捕夥答稱非是捕役張福禀稱縣署捕夥均有腰牌今魏無之顯非捕夥太守隨判笞魏二百板以儆○朱錫鈞訴稱職員雇用孩子顧長卽供使喚不多日卽乘虚走失旋查得被陳彩芝葉小中等捎留爲此報捕拘案陳葉同供顧在江北由其父母送令習業脫逃來滬曾託我等找尋羅太守飭將陳葉押候覆訊顧交朱領○捕頭稱有西人訴稱被何茂芝毆傷當卽拘何送案該西人今未投質何供在西人處爲侍着被欠一月工資是以停歇後向索欠以致被誣羅太守商之佩副領事謂該西人旣未投質情虚可知諭何出外仍向索欠如再不付儘可投該管領事署控追○包探唐靑山禀稱烟舘主沈桂華與烟客莫湘橋口角爭毆被莫毁壞物件並將燭槍悉數取去現祗交出四支失單呈閱莫供因往渡烟怒伊出言無狀故與爭執不敢取伊烟槍羅太守判莫管押七天 
[上海文報局内籌賑叢譚六十八]  
　　毫郵朱佑亭先生來函云丁鏡齋善士於壬午年勸募江浙皖賑以來近歲無年不災無灾不募籌次寄款均由億大局徐君培之轉遞來往力資分毫不取而輪船之貼力亦自捐給統計所費殆不可量數年中賛襄善舉使正欵中無一耗費者皆徐君之力也徐君夫婦年已四十外僅有一女今正竟生一子在徐君捐助之初固未冀倖於此而天道無私報施不爽所謂皇天不負善心人者不於此可見乎行善者其益自踴躍以感格天心也可 
[上海北市絲業會舘籌賑公所經解山東并各沙洲賑銀藥丸啓]  
　　謹啓者今解山東賑捐庫平銀五千兩由本埠瑞林祥寳號匯價一 
零九六合付規銀五千四百八十兩歸本年第二批春賑俻函解往山東放賑紳士嚴佑之先生兌收接放○又解江陰靖江沙洲等處張雪堂九生經手帶往查放春賑英洋三千五百元又純陽正氣丸一箱計二千五百服○又附文報局代解沙洲春賑英洋五百元合併聲明二月廿三日施善昌少欽拜啓 
 
 

Page 4

 
 
[針指餘錢易洋助賑]  
　　謹啓者接誦寓江西省城内李家巷會稽朱善士世英賜函山東被水災各省善士解囊相濟卽婦孺婢僕亦均各視其力出資相助渥荷藻飾慙悚交并令堂與尊閫將舊年所積針指餘錢易洋四元寄至敝公所囑解山東以助賑需辛苦備嘗積餘資而濟世丁甯剴諭湊成數以奉姑行善旣有同心課勤剌繡啼飢不堪枵腹計出指囷倘能步厥後塵咸知感奮豈曰流於小補復哂織微祇　報貴　希德鑒[  上海北市絲業會舘籌賑公所少欽施善昌謹誌二月二十五日]  
[上海三馬路典昌絲棧陳竹經募兩廣山東江寧沙洲賑捐二月廿三四日第二百五十六七次淸單]  
　　徐王氏洋五十元周鄭氏求病速愈洋十元由泰興棧交來禍門趙氏保合家平安洋十元木南居士隠名氏張萬象三户各洋二元朱忠儀朱忠漢虞鳳生徐愼德合洋二元浙湖子洋一元申字單徐仲甫錢五百無名氏銅洋四十二元蘇州　來泰銅洋三元無名氏銅洋二元○劉泳泉先生續募昌字五百七十册元泰仁萬修厚熊月梯裕盛錢四户各錢二千文永盛錢六千文賜書堂趙湘軒仰山堂寳慶堂三泰祥怡茂仁六户各錢一千文以上十一戸來洋十六元小洋八角錢二百○方潤生經募申字單王雲卿無名氏陸小洲陸小芸四户各錢二百徐州楊少蘭錢二百四十隠名氏朱錢一百廿文翰者書釐祈保平安洋二角樂雲居士洋三角以上八户來洋一元錢六百廿文○兩日共收洋九十六元銅洋四十七元小洋八角錢一千三百廿文合併聲明 
[浙省撫轅抄]  
　　二月廿一日運副卜文杓由廣信監局交缷回省禀到銷差通判姚裕晉餘東關厘局專丁來省禀奉委綢辦海昌厘局差叩謝府經歴吳世寳禀知臬司　湧門稽查差張傅泰禀知厘捐員委柴橋厘卡差叩謝縣丞邱軒禀知臬司委望江門稽查差典史顧保泰交缷委甯典史回省禀到○廿二日候補縣鄧之英禀奉藩司札飭分台藤遣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十二年二月十七日京報全錄]  
　　宮閂抄○諭旨三道錄前○楚督裕奏查明乙酉科鄉試未經中式年老諸摺子○船政大臣裴奏留道員按辦提調夾片○又奏節省藝童藝徒贍銀工食緣由夾片○大臣謙奏請頒發匾額摺子○豫撫邊奏查明鄉試年老諸生未經中式摺子○又奏甄别各員摺子○署江藩長奏恭報摉篆日期摺子○大臣謙奏留員辦理賑務片○二月十七日户部通政司詹事府廂白旗値日無引見○李中堂到京請安○阿昌阿謝准其開缺恩○沈秉成謝署順天府府尹恩○掌儀司奏二十日祭奉先殿載津行禮○吏部奏補派隨扈之大臣派出桂全○侍衛處奏派管理買街之大臣派出景善松溎英俊立瑞○召見軍機李中堂○○頭品頂戴署湖廣總督兼署湖北巡撫臣裕祿跪奏爲查明湖北省乙酉正科鄉試未經中式年老諸生循例恭摺具陳仰祈聖鑒事竊照鄉試年老諸生三場完竣未經中式者例准查明年歲奏請恩施歴經遵辦在案今查光緒十一年湖北省乙酉科鄉試有年屆九十以上者大冶等州縣恩賜副榜胡柏林袁獻猷方映華王國治陳煥林陳渭望等六名年屇九十歲者咸甯縣恩賜副榜陳必一名入學在三科以前年屆八十以上者興國等州縣附生李爕鄒永言徐茂楠劉世瀚吳琛朱炳南張均璧余熒陳炳堃等九名年屆八十歲者興國等州縣附生趙璧完何遇韓程雲颺歳貢干鉅靑等四名以上共老生二十名俱係三塲完竣揭曉未經中式經臣調閱該老生等原卷均字畫端楷文理明順復咨湖北學政臣張仁黼查覆各該生等年歲均屬相符據湖北布政使蒯德標查明取具各該州縣各結具詳前來臣查該老生胡柏林等早列膠庠夙深呫嗶靑燈勵學未荒蛾術之勤皓首觀光不墜鵬騫之志雖桂榜之姓名未預而棘闈之篇幅皆完年例允符恩施籲沛除各該生入學年分學籍歲數淸册另行咨部外謹列名單會同湖北學政臣張仁黼恭摺具陳伏乞皇太后皇上聖鑒飭部核覆施行再湖廣總督係臣本任毋庸會銜合併陳明謹奏軍機大臣奉旨禮部議奏單併發歛此○○裴蔭森片再船政提調道員周懋琦現經奏派充當第三屆出洋肄業學生監督奉旨允淮在案所遺提調差事有襄理工政表率員紳之責非體用賅備爲守兼優弗克勝任查有分省補用道吳仲翔前曾派充提調熟悉廠中情形能任勞怨現辦天津水師學堂練船事宜本年二月前大學士臣左宗棠曾以該員究心洋務船政章程多其手定請仍飭回船政辦事經北洋大臣李鴻章以津局乏員接辦奏懇恩准暫留在案該員才具端謹任事實心在工十有餘年經畫工程探訪利弊實堪斡濟時艱昨適由津請假回籍擬卽留充提調藉資熟手而收臂助經臣電商大學士北洋大臣李鴻章並會商署福州將軍臣古尼音布閩浙總督兼管福建巡撫臣楊昌濬均屬意見相同當此裁汰冗員撙節經費之時得該員悉心綜核必能條理得宜所有道員吳仲翔應留船政接辦提調緣由理合附片具陳伏乞皇太后皇上聖鑒訓示謹奏軍機大臣奉旨該衙閂知道欽此○○裴蔭森片再查船政舊章學堂招考文學聰頴子弟學習製造及駕駛營輪名曰藝童自選充入堂之日始日給飯食銀七分五厘並月給銀四兩俾贍其家繪事院習圖算者亦照此例藝圃招考膂力壯健子弟分派各廠學習工作名曰藝徒自選充入圃之日始日給工食銀一錢五分經前大臣歴辦在案溯自開局迄今學堂藝圃繪事院均多成就年來嚮學者漸衆臣蔭森莅工後因於前後學堂繪事院增添學舍以廣育藝童前裁藝圃併歸案考工今後設藝圃以多招藝徒攺定章程自光緒十一年起各學堂繪事院新招藝童只給飯食不給贍銀學習三個月後考定留堂者始行於日給飯食外月給贍銀四兩藝圃新招藝徒日只給工食銀七分五厘隨時察看學藝有進再行加給於培植人材之中仍寓撙節經費之意除咨部查照並飭彚案造銷外臣蔭森謹將節省藝童藝徒贍銀工食緣由附片奏明伏皇太后皇上聖鑒訓示謹奏軍機大臣奉旨該衙門知道欽此○○奴才宗室謙禧跪奏爲廟祀正神靈應顯著懇恩頒發匾額以答神庥而順輿情恭摺抑祈聖鑒事竊查承德府郡街舊有城隍廟及龍王廟每逢雨雪愆期祈禱無不靈應如響光緒十一年自入冬以來未獲大雪疫癘流行且去秋雨澤稀少農民望澤甚殷經奴才虔率僚屬綼民人等恭詣祈禱甫經旋署卽沛祥雲四野渥霑羣黎歡洽得此誾澤之覃敷皆屬神靈之默佑據承德府知府嵩林詳據紳民人等禀請頒發匾額以隆報享前來奴才覆查無異合無仰懇天恩俯賜頒發匾額各一方交奴才敬謹摹擬懸挂以答神庥而順興情除咨禮部外所有承德府郡街城隍廟龍王廟神靈顯應籲懇頒發匾額緣由謹恭摺具陳伏乞皇太后皇上聖鑒訓示謹奏奉旨已錄○○頭品頂戴河南巡撫臣邊寳泉跪奏爲查明鄉試年老諸生榜發未經中式循例恭摺具陳仰祈聖鑒事查各省鄉試未中老生如果三塲完竣例准查明年歲及入學年分奏請恩施本屆河南省舉行光緒十一年乙酉正科文闡鄉試榜發後查有九十歳以上恩賜副貢生王懋等三名八十以上歲貢生熊見深等十一名未經中式前護撫臣孫翔調閱原卷文理俱屬明通行查學册年歲洵與例符飭據署布政使許振褘造册具結詳請奏咨移交前來臣覆查該老生王懋等年登耄耋業勵縹緗或恩賜曾叨壯懐益奮或科名未列點額重來千萬人逐隊觀光耆英何讓十四藝尋行數墨眞草俱全雖羅隠數奇莫與靑錢之選而桓榮學粹尚無紅勒之疵凡兹老宿賓興亦屬熙朝人瑞允符年例宜沐榮施除册結咨送禮部外理合敬繕淸單恭呈御覽伏乞皇太后皇上聖鑒勅部核覆施行謹　軍機大臣奉旨禮部議奏單併發欽此○○頭品頂戴河南巡撫臣邊寳泉跪奏爲候補知州等官試用期滿遵章甄别恭摺具陳伏乞聖鑒事竊查吏部奏准章程丞倅州縣等官無論何項勞績凡係初任人員均以到省之日起予限一年認眞察看奏明分别繁簡補用等因歴經遵辦在案兹查有軍功候補知州吳榮棨捐納試用通判周書麟大挑知縣趙貴均試用一年期滿例應甄别由署布政使許振褘署按察使賈致恩查看該員吳榮棨識明才敏周書麟穏懊耐勞趙貴老成穏練聲明均堪以本班留省照例補用等情會詳到前護撫臣移交前來臣覆查無異惟到任未及三月例不註考仍當隨時察看如果該員等後先易轍卽當據實奏叅不敢稍涉遷就除履歴咨部查核外理合恭摺具陳伏乞皇太后皇上聖鑒謹奏軍機大臣奉旨吏部知道欽此○○署理江西布政使鹽法道奴才長祿跪奏爲恭報奴才署理藩篆日期叩謝天恩仰祈聖鑒事竊奴才於光緒十一年十二月初九日奉撫臣德馨行知以署藩司王嵩齡升授江蘇布政使所遺藩司印務奏委奴才署理遵於十二月十三日交卸道篆准署藩司王嵩齡將印信文卷移交前來當卽恭設香案望闕叩頭謝恩祗領任事伏念奴才滿洲世僕知識庸愚忝綰鹺符涓埃未報曾權臬事兢惕彌深兹復委攝藩條益增惶悚查江西地稱煩庶藩司職任旬宣舉凡用人理財興利除弊在在均關緊要奴才自維檮昧懼弗克勝惟有矢愼矢勤遇事禀商撫臣加意講求悉心經理不敢以暫時權篆稍涉因循以期仰答高厚鴻慈於萬一所有奴才接署藩篆日期及感激下忱謹縉摺叩謝天恩伏乞皇太后皇上聖鑒謹奏軍機大臣奉旨知道了欽此○○謙禧片再奴才衙閂辦事司員刑部候補主事陳慶萱三年期滿前因派辦朝陽縣賑務吃緊未便驟易生手請旨先行飭部揀員以備接替欽奉諭旨着照所請該部知道欽此欽遵在案兹准吏部咨稱查熱河都統衙閂帮辦司員係例有年限差使照章不准奏請留辦該員現巳期滿俟至來年再行更替卽係留辦核與部章不符奏明請旨更正等因奉旨依議欽此咨行知照前來奴才查熱河本屬缺額之區賑欵難籌全在辦理得人灾黎方能均沾實惠前因辦事司員陳慶萱亷潔自持淸望素著經奴才派令籌辦朝陽縣賑務貧民賴以全活者頗多原係一時權冝之計且來年春賑約計四五月間卽可辦有頭緒並非無故日久留辦者可比至該司員彈壓勸諭尤能開誠布公是以飢民雖多如常安堵爲口外荒年所罕見况該司員往返奔馳均係自備資斧並不支用薪水更屬情殷　効現當賑務吃緊該縣貧民同深倚賴實未使驟易生手致滋貽悞再四思維惟有仰懇天恩俯念朝陽縣　務緊要仍淮辦事司員陳慶萱籌辦朝陽縣賑務暫緩更替來年四五月間辦理稍有頭緒卽行送部引見之處出自逾格鴻慈奴才爲愼重賑務保衛地方起見是否有當理合附片陳明伏乞聖鑒謹奏軍機大臣奉旨着照所請該部知道欽此 
 
