# 1882 - 205 - 4903321

 

Page 1

 
 
[康熙字典出售] [  點石齋主人啓]  
　本齋用石印照相法縮印康熙字典每部或釘成一本或釘作四本其封面均用五色綢綾而外以紅木夾版作套上鐫隷字裝潢工巧式樣玲瓏久爲藝林珍賞計共印過三次悉數賣完現在第四次重印業經竣工卽日發兑價仍照舊而字之點畫墨色愈覺清晰匀稱欲購者祈來價賈此布 
[覆古潭州二十四琅玗書屋主人書]  
　　肅覆者昨接籣箋祇耹一切尊藏之淵鑑類函如係白紙初印希卽固封由妥便寄來爲感爲盼若是竹紙翻刻可勿寄下免多此一番周折也此復卽請文安不一[  申報館主人啓]  
[書本報收生神速告白後]  
生產之説逹生編言之詳矣大都婦人生育原屬生生之理决無難產之時其至於難產者要皆自取其咎者也天地之大德曰生二五媾精陰陽交接懷胎十月而誕古今中外初無二致卽人物亦正同源觀於物類之生絶無因此喪生者何獨於人而或異乎貧家之婦終日力作耐勞忍苦食無肥甘故至誕彌厥月莫不先生如逹天下難產之婦往往在富貴之家何則養尊處優素常矜貴受孕之後惟恐勞瘁傷胎於是鎭日靜養不敢一刻操勞而又日以肥甘之品滋補之藥塡塞於中及至臨產之時略有痛楚卽大聲呼號嬌啼宛轉中氣先已虧損抑且百般扭搦使腹中小孩無從轉身目尋門徑致有横生倒生等事又令無知穩婆預探强試矯揉造作其禍遂不可勝言於以知婦人之難產實爲自作之孽初非天降之殃也不貞之女失節之孀私孩屢育而從未聞有難產之事蓋恐人知覺竭力忍耐而不敢恣意張皇夫是以水到渠成瓜熟蒂落而絶無所難也然而婦女之於生產往往視爲畏途卽有明白之丈夫爲之罕譬曲喻亦不過十中悟得一二其餘則因疑生畏因畏生驚卒至以生產爲生死關頭是亦大可憫矣中國醫生專門產科者固亦有之然自悮於前而欲挽回於後僅恃逍遥散佛手散四物等數湯頭而兾其回生奪命抑亦難矣本報告白内載有收生神速一條鏡湖氏因其妻遭產阨華醫束手幸得西醫張臣先生及華人之精於西醫者春甫黄君爲之用西法醫治妙手回春母子均各無恙特爲之表彰神技以鳴報德之意雖亦止爲酬醫之常情然竊以爲此舉頗有所關係也夫華人之信西醫常不如信華醫之切而華醫之奏功實不如西醫之靈説者謂西醫之術果然奇妙然或恐地土氣體中西不可强同若用外治之法則自不難速效如係内症則究不若華醫用藥之隱而不知近來華醫雖亦不無精於岐黄者而懸壼賣藥之流殊亦未可盡信卽如產科一門越中有所謂錢醫產者世傳其術頗著微名曾有友人之妻懷孕已三四月適值夏令偶染痧氣延之使診彼乃不察遽以麝香蟾酥丸等香散之藥與之不逾時胎被打下幾瀕於死又有其徒實姓某亦冒錢姓招牌行道於鄉鎭間一日有鄉閒富室某氏婦產後冒風延某診治某以爲體虚投以參著等補劑風寒補住邪不得出一晝夜而血上湧竟以斃命病家與之評理大受窘辱由是觀之華醫之不可恃實有彰明較著者矣前數年本埠有某姓子年甫五六歲忽患石淋小便時痛楚無比華醫雖知其症而苦無良法以治之但用通利等劑卒無效騐飲食日减面黄肌瘦憔悴不堪父母止此一子愛之不啻掌珍歴聘名醫不惜重酬但求速效而延至數月終無妙手可以回春有友人勸其送至外國醫院醫治者其父母初時頗懷疑懼不敢嘗試迨至計窮力竭無可如何始赴仁濟醫院求治由西醫爲之療治先用藥餌繼而以刀割開腎莖用藥洗滌將其中細沙碎石盡數刮去然後再敷以藥不數日霍然竟愈至今肥白强健絶無痛癢此僕親見之事以是知西醫中固大有人焉今張黄二君挾泰西醫術以宏濟華人貧病曁施醫施藥絶無華醫架子手到病除其效甚捷仁濟醫院一年之中受其嘉惠者指不勝屈而出其緖餘又能使難產者忽慶更生子母安然絶無後患則卽產科一門已覺其技之神妙無匹矣滬上有此兩君庶可廣生生之化也夫 
[諭旨恭録]  
　　六月初十日奉上諭順天府奏京察保荐一等之治中請與各部院郎中員外郎一倂簡用一摺着吏部議奏欽此 
[本館自己接到電音]  
　　本館於昨日接到在津友人專發電音到本館有六月十二日諭旨三道敬謹譯登○六月十二日奉旨浙江正考官着許應騤去副考官看朱琛去欽此同日奉旨江西正考官着陳寳琛去副考官着黄彝年去欽此同日奉旨湖北正考官着去副考官着管廷鶚去欽此 
謹按本年夏季爵秩全書知今届浙江鄉試正考官許廣東潘禺縣人庚戍進士現官兵部左侍郎副考官朱江西貴溪縣人辛未進士現官翰林院編修江西正考官陳福建閩縣人戊辰進士現官翰林院侍講學士副考官黄河南商城縣人丙子進士現官翰林院編修湖北正考官姓名因電音上號碼模糊未能照録已發回電去問明日補登副考官管山束莒州人丙子進士現官翰林院編修[  本館附識]  
[倫敦電報]  
　　本月十三日倫敦發來電報言英國首相創言曰埃及之事欲土國爲之辦理恐無望矣倘各國皆不預埃事則英國當獨力維持也 
[黨人詭計] 　　 
　　美國新聞紙載有外國信息云俄國尼希利士黨人近來更覺詭秘欲竊取海邊所藏之水雷以攻毁海道其破案之由緣一日晚間巡捕捉獲該黨數名見相近山上有人收拾包袱似乎行色怱怱心頗疑之然不敢遽拘姑上前盤詰其人見捕來卽行逃逸潛入林内捕見其逃知爲虚心必非善類率衆將林圍住其人猱廾樹杪持手鎗下撃人不敢近乃設法將樹鋸斷其人隨樹而墮始得就縳搜其畔得一紙寫明令竊水雷云云衆始恍然 
[逆犯伏誅]  
　　昨報載槍弑美總統嘉斐路之逆犯奇篤伏法一節兹閲外國新聞紙較爲詳盡爰再譯之據云華五月十五日卽西歴六月盡日爲逆犯正法之期十四夜奇篤在監寢不成寐次早五點鐘卽呼早餐食之甚飽並命庖人午餐於十一點鐘送來至十點半鐘呼水澡浴命筆作字所寫者係臨死視禱上帝之詞曁絶命之曲又囑牧師代看懸縊之架牧師復命後十一點鐘午餐至十一點半鐘則兵士等已至奇篤此時忽有悚懼之意至十二點鐘時將奇篤兩手反接押往法塲則又並無怯意從容不迫仰視懸架毫無懼色爾時觀者如堵注場地方萬目環觀并有設攤賣 
 
 

Page 2

 
 
酒點茶果者及時將奇篤上架繞繩於頸奇篤尙自誦頃所書祝禱之詞及高唱絶命曲須臾以帕覆首去架身卽懸空逾時伏誅由醫生騐得頸骨俱壞隨卽成殮云 
[日本擬創船公司]  
　　日本報言日本近來擬創設一船公司有人説須合本銀一百三十萬元又有人言須合本三百萬元此三百萬内日本國家獨出一百三十萬元其餘則分泒股分該公司之創葢欲將日本國家或自造新船或購自外國皆交與該公司聽其駛用惟國家有事需船則向該公司傳取然股分之出售者刻尙承受乏人皆不免有所疑阻也 
[東報雜録]  
　　東報載日本近欲與各國使臣商議起造一會審衙門合計各國使臣之在日本者共二十人設遇各國人民之寓居日境者或有訟事可以分别會審然與各使臣商議有允有否故至今未能定局也又云中國前曾解運寳銀往日本托其代鑄洋元共計四十五萬元聞已鑄就於本月初二日送至中國矣又云目下日本擬造一電線直通高麗嗣以核計經費殊屬浩繁故須從緩再行舉辦也又云横濵地方前數日有某行家失愼火勢迅猛不及一點鐘時該行全行燒燬該行眷属赴鄉行中惟有行東一人及夥友等火起時該行東倉皇奔避自樓上闌于一躍而下及地而踣則已跌悶比友人見之火已及身赶卽救出請瞖療救而蘇又云高麗近來與各國通商財用頗虞匱乏高員獻議請高廷清理地捐等類或議酌加以益經費並請擴充生財之道握要以圖以兾利源之日盛而拘守成見者又復從中阻止故迄今仍未定見也 
[琉球近聞]  
　　日本夷琉球爲冲繩縣今已五年矣日人在該處設官置戌數年來經費不貲近聞該處官吏禀請日廷欲撥給經費銀一萬五千元以備設立施醫院及育嬰院用度也又聞該處地方近來頗不安靜因中山士族論立國王之事各有意見遂致互相爭論分爲白黑兩黨白黨欲向日京迎回國王尙泰仍尊其爲主并欲爲自主之國不願附於中國亦不願屬于日本黑黨以尙泰無能不喜其復國欲立尙泰之叔伊江王子爲主并遣人往中國密訴此事如果中國准行日後願永爲屬國不受日本轄治故刻下兩黨以此不合各糾約黨羽視同仇讐聞白黨致信尙泰告知此事尙泰卽傳諭黑黨責其不忠日後若得復國定誅滅其黨伊江王子聞知此信當日卽下船向中國逃遁白黨探知率黨往追無如海天茫茫蹤跡已杳因而中止然此皆琉人傳説其確否究未得而知也又五月中有英國兵船一艘駛入那覇港停泊該港人及首里士族疑是中國發兵船來代其復國莫不色喜一時歡聲載道皆稱從此可以遂其宿願齊集岸沿觀眺嗣見上岸之人乃是英國人遂大失所望將思慕之心變作恐怖紛紛避散日人觀之莫不掩中胡盧云 
[疑怪遷居]  
　　皖省屢次出蛟爲害甚酷居民遂風鶴皆驚省城府西柳林某公舘於六月初四日午刻見廳事前石上有一物形似蛇長約尺許伸之則可二尺餘質黑白相間腹作金色目大如黄豆呼隣衆及鄉民往認咸莫能名主人疑其蛟類也焚香而禱之其物徐行入地洞主人疑仍不釋恐一朝啓蟄貽患匪輕乃急遷居以避禍云 
[圩差受賄]  
　　皖垣東門外沿江一帶築立圩埂以資宣洩保護田禾且關民命故設圩差巡管倘有損壞或沖决等事由守口該差迅報圩董集人保護立法未嘗不善無如日久弊生圩内沿湖鄉民皆倚網魚餬口但水不流動魚亦藏伏深淵網捕極難各漁户因互商賄囑守口之役將圩下石板撤去兩塊使内湖之水與外江往來相通魚蝦可以廣捕得利數倍各網户按年議貼若干該役由是致富幸歴年江水未漲其中弊竇人難窺破今夏各處出蛟大雨經月圩内湖水滿灌田禾被淹各農民齊集口上踹勘見非但圩内之水不能放出外江而外江之水反向内灌入不勝詫異乃令善水者探摸盡悉各情衆皆大怒當由各圩董等查明該役貪利殃民之弊相送赴城將情禀明邑尊尹明府大發雷霆喝令先行重責押候嚴辦諭該葷速回星夜搶工保護云 
[調姦釀命]  
　　金陵西南鄉之谷裏村巨鎭也鎭有開烟舖之吳某極嗜葉子戯妻某氏少有姿色以夫常出聚賭不得不在櫃代爲照應本鎭江某者佻逹無行素艶某氏思挑之而礙於吳一日邀吳共賭吳果赴約至晚間江忽稱有要事需親自一往遂托旁觀者代庖豈知江徑至吳舖以挑烟爲名直入櫃内先以游詞挑婦婦置之不答江悞以婦爲首肯竟上前挽婦之手婦乃大聲呼救隣衆聞聲畢至江因乘勢遁去因思婦必告吳不如先發制人遂自將右臂咬破返至賭處約吳出外告之曰適經君家因挑煙進去撞見尊嫂正與某在内調笑不禁大怒擬代君捉住不料被彼咬破右臂我一痛鬆手致某逃脱尊嫂防我告君度必以調姦反誣故不得不爲君詳述之吳聞言憤不可遏飛奔回家不問根由遽將其妻大加辱駡飽以老拳婦正在家氣忿又遭屈打一時忿鬱萬分取阿芙蓉膏數錢呑服比及發作灌救業已不及死後吳白隣佑詢得實情銜江刺骨當經旁人調處令江貼棺殮費洋百元其事遂寢地甲坐坊差役並有酬謝而江之所費不貲矣 
[浙西荒象]  
　　本年雨水過多南省各府縣均報不災本館已據聞隨録昨又悉浙江湖州府屬其水鄉田禾盡行淹没秋收無望歉象已成山田雖未至全災然收成當亦减色鄉農紛紛報荒想腎有司當必履勘而禀詳上憲也 
[餘洋助賑]  
　　戯鴻堂箋扇店主人周君悦樵性風雅而勇於爲善近有庽滬之京官屢與交易至動身時結帳多送到英洋八元六角及主人覆核明白着人送還原寓而客已登舟首塗矣知姓名而不知住址郵寄無從爰將此欵并與同事中湊足二十元交電報局彚解皖省施賑倘日後京官或自來索或托看實店家持原抄結單來取仍願照數算還以昭信實斯亦可爲薄俗風也爰據所聞而録之 
[邑俟交卸]  
　　上海縣莫邑尊交卸在邇前日着值日等役傳本城各鋪小甲到署諭令凡有高大房屋空閉者卽行報明候看定租爲公館至新任范明府接印之期傳得擇於二十一日然紅諭尙未下也 
[逃捐查出]  
　　前日嘉興航船來滬在南卡並不停船候查卽放巡船追回查得裝有笋尖一百件白麻念件並湖絲等均應納税隨將該船主姚錦堂帶上禀明委員經朱明府飭將船貨扣留聽候核辦 
[覓死遇救]  
　　本埠老北門内玉器作某甲近從蘇州來滬接得主顧家翡翠戒指四个約值洋八十元甫在車床車光轉瞬間忽失所在自念無力賠償并想在蘇生意清淡故特遷來滬上乃未滿五日就出此事則命途之多舛可知矣晚間卽進房自縊幸家人察及大呼救命隣人帮同解下始得回生否則必人財兩失矣又法界小東門外水神閣弄口六十七號屋賃作妓館有妓巧仙年已半老而尙未贖身該鴇以其客少日事鞭撻該妓被打情極跳入城河幸值落潮時得不死然已滿身污泥由姊妹行繞城前去勸令回家云 
[大佛渡海]  
　　本埠城内汪裕盛裝佛店今春來山東客囑塑天后聖母像一尊仙女四尊現已完工計法身長有丈餘前日午後由該客報香恭迎出小東門往浦灘搭輪船裝往山東登州府之新建天后宮内供奉其時觀者頗衆云 
[鬍子吃虧]  
　　前報列騐車騐人茲得餘聞言之尤足解頣盖總巡平捕頭令中西捕在外見有老弱車夫儘行拘至捕房立將照會追回以爲違章者誡致連日中西捕在外見車夫之有鬚者卽拖到捕房掣銷捐照計已不乏其人車夫皆懷恐懼有力果强壯惟鬚則已留只得擬將 
 
 

Page 3

 
 
薙去蓋華人留鬚無一定之年有年祗三十左右而已于思于思者有年逾五十而尙牛山濯濯卽就力而論夷吾弱不好弄豈在衰齡伏波矍　據鞍老當益壯以貌取人所失多矣 
[公屋興修]  
　　新閘地方之海關北卡兼湖絲厘捐局中間辦公之所因年久失修勢將坍倒每遇風雨漂摇更爲可險此已列諸前報兹悉現由海關道邵觀察親臨該處先行騐看橋梁盤車工程又將卡局房屋察看卽着官匠頭購料興修矣 
[莊票轇轕]  
　　元亨洋行東投奥國公館控稱有客向伊行購貨曾付仁安莊期票五紙共銀五百八十兩至期向收無付而庄已閉歇請爲究追由夏領事照會陳太守昨由太守會同夏領事提集應訊各人庭訊元亨行東將票呈請照追該店主黄有章則稱庄已閉歇無力賠償况票係借與陳清泉陳姓現在陳供實係轉借與金恭甫詎金反將票托洋人出面追銀此票並非向元亨購貨者金供並未借陳之票又無托洋人收銀之事請問洋人可也至我實被陳欠銀八百餘兩請追元亨洋人又稱並非金姓所托實自來購貨之客該客現不在滬云陳太守商之夏領事謂票期已過莊復早閉但該莊旣出票據毋論是否借票理合惟該莊是問隨酌令陳清泉減繳銀二百兩給付洋人將票據掣銷至其餘各節另行核奪洋人遵斷太守乃令陳具限繳銀云 
[少婦控人]  
　　前日薄暮時法捕房有一少年婦人怱怱投訴稱家住法大馬路西首寳興里内素有積蓄被周某將我姦佔并將所有銀洋衣飾賣用統計約銀一千數百兩爲此訴請送辦法捕頭以情節支離但旣經投控定有别情令赴法公堂遞呈如周某前來滋閙許隨時嗚捕當子拘辦 
[賭案類誌]  
　　日前裏虹口鄉人瞿梅生因賭控奉陳太守飭提被告二人訊斷飭卽管押在案兹因被告牽涉張子雲是以飭差補提昨早該差協同地保往提詎賭客同稱假票提人於是張子雲大肆咆哮竟將差保兇毆該差保正進退兩難幸旁觀者帮同拿獲當卽押解公堂候訊又前夜十點鐘時下海浦之扛棒寍波人與江北人因賭爭論旋至兇毆寍人衆而江北人少有某甲復以佩帶之小刀將江北人右眼上胞戳傷腰膂等處亦遭打壞當經巡捕拿獲行兇之寍人兩名並江北人一倂解入捕房捕頭卽飭將受傷人送往同仁醫舘調治寍人則收押捕房待訊期解審又裏虹口某氏寡婦之空地上向來聚賭婦卽藉此爲餬口計日前婦與萬法法爭論受屈乃赴江灣母家喚集無賴等將法法之弟四寳拔至江灣在半路復以鐵索銷至廟内綑吊一夜嗣經人勸釋四寳乃繞至西門進城意欲赴上海縣投控復經旁人勸息將四寳送至家中詎四寳之母知被用鐵練銷吊江灣廟中已同長子法法赴寳山呈控矣如何訊辦且俟續聞 
[英界公堂瑣案]  
　　江北人張恒裕至英界公堂稱在虹口做小工昨日收得工洋二元託米舖裏估看詎同業王阿三見我有洋就要商借不允逞蠻有張春堂帮毆被打傷頭顱并打失洋二元幸逢巡捕拘案請驗究追王阿三供向借不允卽作罷論並未肆毆張供見二人爭論因相解勸陳太守驗得張恒裕受傷屬實隨判王繳養傷洋二元再押一月又罰張洋二元償張恒裕之失案結○粤人蔡某與開金桂戯園之黄月山互控遭毆等情已列於報昨據受傷之蔡某卽蔡耀德投案遞呈聲稱潮州人現在小東門外開豐成糖棧有滿庭芳房屋憑中租與黄月山開金桂戯園計每月房租洋二百元於十三夜間向收五月分之房租祗付洋二十五元因與理論詎被持蠻毆打致失物件陳太守閲呈諭俟飭傳黄月山晚堂訊斷○張素堂至公堂稱失去銀表及銅蠟台報由捕房緝獲竊犯贓祗吊到銀表金阿元供失去銅器衣服報由捕房獲到人贓均請究辦惠捕頭禀由捕獲到兩案竊犯鄭阿小問得贓寄開客庽之奚阿新處卽往吊取原贓并帶奚一倂送辦該竊犯鄭阿小俯首無詞奚阿新則供鄭將表及衣服等托寄實不知爲竊贓陳太守隨判鄭押四月窩贓之奚姓减押二月贓交失主分别認領 
[法界公堂瑣案]  
　　經辦法租界自來水洋人昨投法會審公廨訴稱日來在租界埋藏水管所有小件鐵器疎失已多昨在打狗橋南首見有一人正在竊取起水龍頭尙未得手當塲捉獲送請究辦所有龍頭亦携來呈騐翁太守詰之其人稱名陸和尙係本地人在鄭家木橋福園老虎灶生意行至打狗橋地方見有五六人觀看起水龍頭不過伸手撫摸卽被指爲偷竊器具捉住况時方正午而起水之龍頭又在米店門首何能竊取翁太守謂爾旣不偷竊該洋人何能平空妄指旋據法包探嚴頌眉禀稱陸和尙並非偷竊實在打狗橋弄賭適見我等經過衆人各散陸和尙逃走不及祗得假看龍頭被該洋人拘住翁太守復爲質訊陸和尙見已識破供認不諱太守謂犯賭情眞着責一百板以儆○句容人符瑞坤帶領十齡幼子符啓明投法公堂訴稱現在八仙橋地方開設整容店前住法馬路合德里時因我在别處作夥家中惟妻及子該里内素有佛店僧名養和者欲誘我子作徒中出穢言不便伸訴故含忿搬開卽將家眷遷居店内詎該僧趁我不在仍敢來店因之鳴捕該僧衣履齊整下跪訴稱名養和係鎭江人在鹽城出家久已受戒朝山進香現住合德里翁太守謂旣然進香何以常在滬地况合德里並無寺院旣是戒僧不廨住此該僧復訴稱因符瑞坤愿將幼子寄名與我曾送具四開兩員八開一員端節復送禮去其子已取名法輝後伊搬到八仙橋開店向我借洋二員及送去而符瑞坤不在店中其妻收洋之後稱遠不彀因卽添借一員共三員現要將徒領到庵中彼不肯允反行控告符瑞坤復訴養和曾欲與我妻仝處每月肯出洋四元妻不肯伊又欲誘騙我子翁太守見該和尙行仝光棍嚴行申斥并諭本當懲辦今姑從寛嗣後如敢再往符家拘送到案當嚴辦不貸○安慶人胡梅仁由粤東採辦藥材回經滬地暫住法租界大馬路吉星公客棧於前日搭蕪湖輪船下船之後卽開枕箱取出洋烟具開燈過癮忘鎭枕箱旋被積賊陳阿順乘隙將其枕箱内紋銀一包約計一百兩竊得怱怱上岸適遇法包探相值陳阿順卽雇東洋車如飛而去包探見此情形可疑卽趕上獲到搜出銀包昨日連銀解法公堂陳阿順認見財起意實是初次求恩胡梅仁亦到案禀明前情翁太守斷責陳阿順一百板枷號一個月其銀兩着胡梅仁倩吉星公棧主具保領去云○玉器客鄧子泉王曉村并錢莊人趙某三人仝住於同福客棧被仝棧人范安北偷去金四開兩個緑沖石朝珠分心一副珊瑚頂子五个珊瑚一大節翡翠一大塊玳瑁鐲六只翡翠翎菅蝙蝠小件及衣服等物范行竊到手後卽避於南市鐵貓弁生記寓内被王趙二人仝該棧主華某將其獲住起到失件解赴公堂經翁太守訊詰供認惟物件尙少雖從身畔搜出質票詞須吊齊贓物再核故看捅將范管押候辦云 
[電燈行]  
　　陰陽氣激天始電流光一瞥飛銀線須叟隱現皆神工誰能力與六丁戰西人何術逞狡獪手掣金蛇技獨擅星星一火化爲燈如金躍冶經百練懸空罩以玻璃球十丈高擎晶彩絢致令地火千萬枝其光若隱復若見通衢照耀如白日何須秉燭夜遊宴九華蓮炬未足誇照夜明珠價始賤是燈是月轉難分觀者迷離銀海眩十二萬年無此奇力爭造化開生面玉女投壺翻自笑神智雖奇力難轉海濵向夕炎威淨樓臺十里白如練寶馬香車夾道馳鞭絲𩯭影凉風扇安得列炬輝寰瀛大千世界光明徧壬午六月望日味馨室主人未定稿 
[蘇省撫轅事宜]  
　　六月十二日同知温世京知縣蔣嶙禀知奉委交闈差直州判王賓辭赴上海發審局○十三日同知蔡國熊畢世椿知縣趙昌言均禀委文闈差委署上海范壽棠代理嘉定吳作霖均謝委從九潘仕祺缷署崇明典史回 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[戯塲起窖]  
　　金陵南門東老土地廟演戯有某甲者在旁搭看臺一座因埋臺樁將地掘一小洞不料掘纔一尺忽見士内有象牙箸數雙並有青蚨在下其時雖未演劇而臺下閒人甚多一見有窖羣往爭奪幾致釀成大事旋經首事邀同該段巡丁前往彈壓禁阻不准擅動一面赴保甲分局禀請局員前來旋經該委員帶同親兵前往挖取共計起得窖藏青蚨四十餘千文别無他物其錢當卽由官起去矣 
[重整塘碶]  
　　甯東鄉大嵩地方有塘碶頗關水利雍正間公議捐置田畆將每年租花作修築塘碶之費兹聞里人朱鳳章等因經管之人將歴年所收租息盡行濫用河工應脩不脩河道應濬不濬又因該處捕魚者將潘家河王家河之石板擅開以致鹹潮内灌殊堪痛恨于是重立章程臚開條規公禀到府請示泐石刻聞宗太守以朱鳳章家正殷實卽諭派爲正總管以廪生龔内華爲副總管兼司事又派附生趙勷袞爲帮辦清查田地實核用欵整頓塘碶疏濬河道所立章程准其並田數給示泐石以垂永遠至擅開石板候飭傳該處二圖之庄首及該管之地保帶同閘夫到案嚴行諭禁云 
[義塚種菜]  
　　漢臯堤外有義塚一所名爲蕭家園由來久矣園内荒塚纍纍白骨縱横前有善士用石砌其四圍中間挑土培築高至尋丈又經好善諸人設公善堂於堤外造寄柩屋於塚外用人專司其事捐錢另置義地倘有柩來令暫寄屋内俟過年限方遷入義地澤及枯骨者至矣不謂積久弊生近年來管此園者冀得外財竟將義塚作爲菜園逢時播種刈售於巿得貲以供醉飽嗚呼前人創兹善舉安夜臺飄泊之魂後人視爲利源充日逐飲愽之費良可嘅矣 
[諭客民墾荒之弊]  
　　禮日無嚝土夫欲不使之嚝者誠以朝廷之正供與閭閻之衣食罔不於是乎取資焉故近世荒田之墾所由急急也江浙爲魚米之鄉其尤爲饒足者則江蘇之蘇松常鎭太五屬浙江之杭嘉湖三屬而已每屬必歲徵漕數百萬而民生不聞有匱乏之憂以其無隙地也自粤逆肆擾後凡素熟之田大半荒蕪葢一夫所耕不過十畝以死傷之衆遂使田浮於人若謂囊槖無餘農具蔑有猶其後也江蘇一省則僅募本土民人開墾縣官責成地保地保則勸導村民而已惟浙江之杭嘉湖三府屬悉以温台處及兩湖人當之稱爲客民若輩本游手之徒且半皆散勇杭民稍强且與省城近耳目易周尙無事故惟嘉湖兩属民性柔弱非但受其欺侵不敢與抗而已定例荒田開墾必三年之後方與出額完糧故業主於三年之内亦格外減讓講定每年收米二三四成不等若過三年便爲出糧之期則照額完租以充國賦誰不謂公平之至有利而無弊乎不知弊卽由此而生焉若夫近地人之應募者三年旣得便宜挨及四年便爾遠遁再投他處作墾荒計仍圖减讓此間則棄之如遺矣然在開墾之初縣中早經呈報立册旣滿三年雖不插青而漕白不能倖免賠累之苦至不能言若再募人未必卽有卽使果有仍須讓以三年便宜且安知三年之後不更從而他徙乎若温台處一路之客民或數十人或數百人或多至千人或種山薯或種禾稻夫一區之田約計畝數必分數百號自分毫起至一二畆積至三四五六畝奇零不等且管業非一家故每田一號必有界岸以分之所以便稽查亦以杜侵佔也而此輩則不分彼此半將界岸扒平致使甲乙兩田不能分别爭端之肇卽訟累之起也更可慮者三五成羣陂邪相習商旅不敢往來凡在隣近雞犬被其宰殺竹樹任其斬伐婦女受其辱侮與之理論則一味恃强無從置喙訴之當官亦不過稍予薄懲以其人衆恐生事端也夫民旣不能與抗官又未能懲治竊恐養癰成患未必不由乎此耳况其始官爲糧銀計民爲租米計豈知承種多年官則不能徵其糧銀民亦無從收其租米而地方受累日深一日前年湖州之長興今歲嘉興之平湖是其騐矣則由今思之反不如前此之聽其荒蕪至今反得無事也要之墾荒之民無非游惰之輩雖本土人猶如此况來自數千里之客民哉或者謂左侯相恢復新疆墾田數千頃但稱其善而不聞稍有訾議者何也不知彼處地廣人稀有數百里虚無人煙之墟墾田之兵不與相接卽有可接之區其民亦皆强悍故主客不能相欺可以至今無事也嘉湖之民豈得與新疆比哉而况近今州縣非代理三月卽是署事一年若欲求實授三年及連至一二任者十不獲一故皆不肯盡心以覊縻爲尙止冀目前無事而已雖明知後來之必有大患而亦所不計也近來國家用人不拘資格故賢才輩出爭勝從前則此客民之弊宜必早有以籌之矣來稿 
 
 
 

Page 10

 
 
   
 
 

Page 11

 
 
[光緖八年六月初六日京報全録]  
　　宮門抄○諭旨六道録前○浙撫陳奏請旌表片○新授漕督慶奏恭報卸赴任日期摺○廣西撫倪奏恭報接篆日期摺○署廣西藩國奏恭報接篆日期摺○浙撫陳奏請追奪封典並革監提審夾片○又奏委解京餉片○監督耀奏爲請旨摺○直督張奏知縣請改教職片○六月初六日兵部太常寺太僕寺廂黄旗值日無引見○恒明謝授太僕寺卿恩○察哈爾總管圖都普謝恩○連祥富森布預備召見○純公請假十五日○載鶴續假五日○夏家鎬請假十日○廣壽奏請開缺○召見軍機圖都普連祥富森布○○陳士杰片再據浙江試用道魏汝弼試用知府向人冠仁和縣知縣趙篤恩等禀稱同鄉現存節婦彭黄氏湖南清泉縣人係黄乾廷之女儒生彭卓然之妻道光九年夫故時氏年二十九歲現年八十二歲計守節五十四年又周朱氏係貢生朱萬鎰之女儒生周廷獻之妻道光二十九年夫故時氏年二十四歲現年五十七歲計守節三十四年又鄒李氏係李春亭之女鄒鳳翎之妻咸豐二年夫故時氏年二十一歲現年五十一歲計守節三十一年又吳李氏湖南常寍縣人係文童李南一之女監生吳鏡光之妻咸豐二年夫故時氏年二十四歲現年五十四歲計守節三十一年該氏等素心自矢白首不忘執棗梨以誠明代供子職與松筠而比操無間人言節孝洵屬兼全年例亦皆相合職等諠屬同鄉見聞較確不忍聽其湮没分别造具事實册結援案禀請奏懇旌表前來臣查現存節婦彭黄氏周朱氏鄒李氏吳李氏等節比青松心貞介石青霜秋露奉親而甘旨晨炊苦雨凄風課子而寒燈夜讀洵屬名完日璧允宜寵錫紫綸合無仰懇天恩俯准旌表以彰清節而維風化除將册結咨部查照外謹會同閩淅總督臣何璟浙江學政臣張澐卿附片陳請伏乞聖鑒訓示謹奏軍機大臣奉旨均着准其旌表禮部知道欽此○○新授漕運總督奴才慶裕跪奏爲恭報奴才交卸撫篆遵旨馳赴漕督新任日期仰祈聖鑒事竊奴才前閲邸抄光緖八年正月二十四日奉上諭漕運總督着慶裕補授等因欽此敬聆之下當卽恭摺叩謝天恩籲請陛見專弁賷遞在案兹於四月初六日酉刻接准吏部咨開光緖八年三月初一日奉上諭漕運總督慶裕着迅速馳赴新任毋庸來京請訓欽此當卽咨會新任撫臣倪文蔚查照擇期接篆奴才謹將欽頒廣西巡撫關防並王命旗牌及流傳上諭聖訓文案等件於四月十二日委桂林府知府秦煥撫標中軍叅將王世清送交倪文蔚接收奴才卽於是日由鄂起程取道湘楚馳赴清江浦漕督新任所有奴才交卸撫篆及起程馳赴新任日期恭摺奏報伏乞皇太后皇上聖鑒謹奏軍機大臣奉旨知道了欽此○○廣西巡撫臣倪文蔚跪奏爲恭報微臣接篆日期仰祈聖鑒事竊臣欽承簡命補授廣西巡撫當經具摺謝恩籲請陛見兹於光緖八年四月初七日准陞任撫臣慶裕移知奉上諭漕運總督慶裕着迅速馳赴新任毋庸來京請訓欽此十二日將廣西巡撫關防一顆曁王命旗牌文卷等件飭委桂林府知府秦煥撫標中軍叅將王世清賫送前來臣應卽恭設香案望闕叩頭先行接印任事以便前撫臣慶裕遵旨馳赴新任伏念臣以知府卓異入覲荷蒙特逹之知未及二年遽膺疆寄隆施逾格悚懼難勝查粤西遠界南交近連黔楚兼以駱越邊防之重邕管伏　之繁舉凡察吏整軍安民固圉諸大政在藩司任内四月經陞任撫臣慶裕講求指示觕有踹倪兹惟勉竭駑駘並隨時咨商督臣力圖整頓加意撫綏以期仰答高厚鴻慈於萬一所有微臣接篆日期並感激下忱理合恭摺具奏叩謝天恩伏乞皇太后皇上聖鑒訓示謹奏軍機大臣奉旨知道了欽此○○布政使銜署廣西布政使按察使奴才國英跪奏爲恭報奴才接署藩篆日期叩謝天恩仰祈聖鑒事竊奴才接奉新任廣西巡撫臣倪文蔚飭知奏委奴才署理藩篆卽於光緖八年四月十二日將印信文卷委員移交前來奴才當卽恭設香案望闕叩頭謝恩祇領任事伏念奴才滿洲世僕識淺才疏於去年五月蒙恩簡授廣西按察使履任以來夙夜從公涓埃未效兹復忝權藩篆兢惕彌深查粤西地居邊要藩司職任旬宣察吏安民明體尤期於逹用理財裕餉開源必先以節流奴才自維魯鈍懼弗克勝惟有遇事禀承撫臣悉心經理斷不敢以暫時攝篆稍涉因循以冀仰酬高厚鴻慈於萬一所有奴才接署藩篆日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○陳士杰片再查諸曁縣職員徐庚光等京椌庫胥張葆庭等侵課朘民等情一案前經提省審辦因被控庫胥張葆庭等侵課避匿閩省疉次關提未到要証門丁徐耀亭徐二該縣不能交出以致原告藉口狡展案延莫結經臣於覆奏查明諸曁縣劉引之被叅各欵摺内據實陳明一面飭司督府先就已到原被人証確訊詳辦去後兹據署杭州府知府桂斌以研訊庫胥蔣之棠等供出原告徐庚光有藉訟詐贓情事質之徐庚光自認詐得洋銀屬實該原告本在候審公所看管質訊後乘間脱逃顯係情虚畏究查徐庚光據供先在本省塘工案内報捐監生嗣由胞弟武舉徐人俊考取兵部差官爲伊請給四品封典應請先口奏革以便勒提嚴審等情由藩臬兩司會核具詳前來臣查該原告徐庚光輒敢藉訟婪贓則其所控實爲假公濟私已可概見此案原告不僅徐庚光一人恐有朋串分肥情獘自應澈底根究除飭嚴拘徐庚光及各原告到案提同各庫胥嚴訊確情務期水落石出以儆狡詐而清訟端外相應請旨將徐庚光所得四品封典卽行追奪並將報捐監生一倂斥革仍追取監照及領誥軸繳銷謹附片具陳伏乞聖鑒訓示謹奏軍機大臣奉旨着照所請該部知道欽此○○陳士杰片再户部奏撥光緖八年京餉案内指撥兩浙鹽課厘銀二十二萬兩又内務府經費撥兩浙鹽課銀五萬兩於開印後分批起解限五六月前解到一半十二月初間全數解清等因恭録諭旨行文到浙卽經轉飭欽遵業已解過户部京餉銀六萬兩内務府經費銀一萬五千兩在案兹據浙江鹽運使惠年詳稱在于縣塲灶課曁綱票課厘項下撥解户部京餉銀五萬兩内務府經費銀一萬兩委候補運副儲鴻勳候補運判鳳藻管解仍照成案飭令該委員等由浙至滬搭坐輪船運至天津由陸赴都妥速趲解等情具詳前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏軍機大臣奉旨該衙門知道欽此○○奴才耀年跪奏爲關税一年期滿正額税徵收無虧盈餘未能足額謹恭摺奏聞仰祈聖鑒事竊奴才蒙恩管理右翼税務楯例奏派鑲白旂護軍叅領恩光隨同辦理並飭書巡人等寔力稽查嚴防偷漏勿稍疎懈以重税課奴才自光緖七年五月十三日接任管理起連閏扣至八年四月十二日止一年期滿遵照户部奏定章程銀錢並徵共收牲畜税銀一萬七千五百七十三兩九分六厘西山牲税增銀四十兩房地税銀三千七百十一兩三共收銀二萬一千三百二十四兩九分六厘例交户部正額銀一萬五兩一錢二分内除免過直隷等省戰馬税銀六十二兩四錢外應交户部正額銀九千九百八十二兩七錢二分西山牲税增銀四十兩房地税銀三千七百十一兩本年准各部院來文採買祭祀猪羊牛隻價值除照例由正額及西山牲税增銀並房地税銀全行動用不敷外動用過盈餘銀二百六十二兩四錢七分五厘下存羨餘銀七千三百二十四兩九錢一厘循例發過犧牲所草豆銀八百兩河南道刷卷飯銀一百三十二兩户部廣東司更差飯銀五十兩貴州司付咨飯銀七十二兩書吏人等公費飯食等項銀四千五十四兩九錢一分心紅紙張銀一百二十八兩照例發給書吏等辦公銀八百五十八兩張家口南口書役人等盤費銀一百二十二兩以上共用羨餘銀六千二百十六兩九錢一分均係核减搭錢給發除交部庫及動用經費並扣除上任不敷銀一千四十三兩八錢九分一厘外下存盈餘銀六十七兩一錢查右翼定額盈餘銀七千三百二十一兩四錢除動用辦差及扣除上任不敷銀並現存盈餘銀外計短徵盈餘銀五千九百四十七兩九錢三分四厘奴才體察情形實因去冬雪澤稀少今春雨又愆期所來羊馬無多又兼京外銀價與京城大相懸殊客商販運恐虧資本均各裹足不前以致盈餘未能足額此係短徵之實在情形也奴才受恩深重曷敢冐昧瀆陳伏乞皇太后皇上格外鴻慈奴才不勝惶悚之至所有現存盈餘銀六十七兩一錢可否照例交廣儲司抑或應交何處恭候訓下遵行謹奏請旨奉旨已録○○張樹聲片再查接管卷内據布政使司崧駿詳稱火挑試用知縣戚人鑑浙江德清縣人由廪生中式同治丁卯科並補行甲子科本省鄉試第一百八名舉人光緒庚辰科會試後大挑一等以知縣簽掣直隷試用茲據該員具禀自揣才識迂拘難勝民社情願改就教職查明該員並無經手未完事件自應准如所請改就教職歸部銓選等情具詳前來前督臣李鴻章未及奏咨移交到臣除咨浙江撫臣外理合附片具陳伏乞聖鑒勅部查照註册銓選謹奏軍機大臣奉旨吏部知道欽此 
 
 

Page 12

 
 
   
 
