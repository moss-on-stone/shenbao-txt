# 1904 - 168 - 4911197

 

Page 1

 
 
[重印大字康熙字典出售] [  圖書集成局啓]  
　　康熙字典一書爲考求字音字議者不可不備之善本惜木版卷帙繁重不便携帶石印字跡過小又費目力閱者憾焉茲本局特將前已鑄　　鉛版重印校讎縝密髮憾無遺每部定價碼洋三元卽日出售賜顧者請向申報館申昌書室購取可也此佈 
[美儒李佳白先生講義]  
　　同是人焉人能使我而我不能使人至辱也同是國焉人能治我民而我不能治人民至恥也嗟乎吾不解非洲之埃及歐洲之土耳其亚洲之中國何以竟無治外法權也說者謂之三國者律法太酷私弊通行且民情固執往往嫉視外人使外人一旦歸其所轄則不啻俎上之肉籠中之雀任其宰割有莫可如何者矣吾以爲此特一面之詞耳夫三國之所以無治外法權者貧也弱也不能自爭於公法也語日兩平等相遇公法卽權力兩不平等相遇權力卽公法其斯之謂與鄙人遊華有年見夫文化之盛禮儀之隆數十倍於埃及土耳其而一律無治外法權殊可惜也請以中國無治外法權之情形爲諸君縷析陳之一日管轄外人之至中國者均歸其本國領事官管豁中國官長不得過問而中國民人之流寓美國者不下二十萬雖有中國欽使領事事同虚設不能管治民人凡有僑寓美疆者必歸美國官長轄制其他如僑寓英日等國之華人亦按照此例辦理更無論美人或他國人之旅居中國者皆以本國之律法爲遵守也二日會審會審之法行於通商口岸租界之内而不行於内地卽有不法外人在内地作奸犯科中國地方官無懲治之權必送交就近之領事官核奪施行卽如上海一隅租界林立華洋雜處難免無交涉案件故設會審公廨置中西官各一以判斷交涉各案原訂章程洋人控告華人或華人控告洋人始有西官會審從未有華人控華人亦須西官會審者乃近來訟師繁多章程混亂甚有非華洋交涉案件而西官訟師亦多方干預且獨斷獨行者噫立法固善而行法不善其如中國庸吏何三日辦法原訂章程載明被告之人由其本國官長判斷原告之本國官長不過陪審而已卽如英人控華人於會審公廨華官有判斷之權英官有陪審及辯駁之權是故此案如何判斷惟華官能主之然須出以公平不能施一已之好惡也英官如有不服之處儘可按理辯駁務必極於公平而後已乃近來中國時勢日非利權寖失華官之權大不及於西官有令人不忍聞問者而蘇報一案爲尤甚焉彼以爲事出英界則應照英國律法辦理巧哉言乎然而事已巳矣是非曲直自在人心豈鄙人三寸之舌所能掉轉者哉迥憶吾友威金生任按察使時一切交涉案件辦理得宜從不因人之弱而欺之因人之强而畏之其爲人愼重寡言通達中西律法客歲印度皇后輪船一案可以見其一斑矣四日攺律新訂中英商約有日若日後中國國家能將律法攺輕則外人願歸中國官長管轄英人必協力相助云云美日二約亦然曩年鄙人與張宮保談彼甚不平中國無治外之法權也今者攺訂律法之詔已下殆張宮保之力乎然中國官場辦事往往遲延時日伍星使沈侍郎固可克盡此職而另有外務部差使不能全心全力正未知何日可以告成也攷中日兩國咸同年間始與外人往來而中國先於日本四十年今日本商業大興外人歸其管轄矣五年前日本曾派名士訪求各國律法以補其不足故能卒攺其律法以收回治外法權天下人所共仰者中國律法較日本爲完善攺之亦易是在執刑政者之才智如何耳吾甚願中國政府自知愧恥早攺訂律法以期收回治外法權庶不愧爲中原大帝國也乎 
[本館接奉電音]  
　　昨日午後二下鐘越二十五分時京師友人飛電傳來旨一道上諭一道敬謹譯登○五月初五日内閣抄奉旨本科繙譯覆試貢士著於五月初九日在保和殿考試欽此同日奉上諭練兵處奏大員報効練兵銀兩一摺候補四品京堂周榮曜報効鉅欵著以三品京堂候補欽此 
[電傳宮門抄]  
　　昨日午後二下鐘越二十五分時京師友人專電告知本館云五月初五日皇上召見軍機大臣及陳䕫麟 
[俄艦東來]  
　　昨日聞之寓滬泰西友人云俄國黑海中各軍艦刻已編制成隊駛過土耳其國境由地中海鼓浪而東矣 
[俄獲日煤]  
　　昨日聞之寓滬泰西友人云華歴五月某日俄國軍艦在日本海上獲一英國商輪船船中满載煤斤蓋以供日本海軍之用者也 
[許俄假道]  
　　英京倫敦來電云日前俄人移書土耳其國朝廷請准黑海諸軍艦取道地中海駛赴亚東兹聞土廷已允許俄人於此假道矣 
[儲煤備用]  
　　日本大阪某日報云前者謡傳俄人迭聞旅順之耗卽不復遣波羅的海軍艦列隊而東并將旅順所餘若干艘一律轟而毁之免被敵人所獲兹得聖彼得羅堡官場來信謂俄廷之意大凡夏季舟行海上必先將煤屯足而後可以啓行以故日來已向歐洲諸友邦商購運煤船二十艘一面招集商人備足戰時適用之煤分屯各港口俾艦隊每至一港卽可如數供給毋使有匱乏之虞蓋必備至七萬墩庶軍艦可直抵開戰之地云 
[日撈俄艦]  
　　高麗漢京來電云俄國軍艦名滑利耶苦者當俄日開戰之始在仁川口外突中日砲而沈兹者日人向神户造船廠借用發電機器三副蒸氣機器八副帶往仁川設法使之浮起先將艙面潮水灌入之處堵塞不通然後用戽水氣機吸出艙中之水俾全艦水皆戽盡得以逐漸上浮聞經始之時豫計東歴九月下旬可以竣事一面令川崎造船所用輪船名松帨丸者載送工人前往工作刻下松帨丸已由仁川駛回矣 
[雷船失事]  
　　昨日滬上傳聞有英國水雷船名司般羅鶴者於前日之夜駛至大戢山外海洋悮觸於礁以致損壞船中人幸皆獲救惟未悉船身尙能入隖興修否 
 
 

Page 2

 
 
[輸財踴躍]  
　　日本東京某日報云某日爲我日第二次勸募軍用國債之期各銀行類皆踴躍捐輸爭先恐後計三井銀行貸出日銀五百萬圓第一銀行三百萬圓第三銀行一百萬圓第一百銀行一百萬圓東京銀行三十萬圓明治商業銀行三十萬圓第二十銀行二十八萬八千圓丁酉銀行二十萬圓中井銀行二十萬圓第八十四銀行二十萬圓武總銀行一十萬圓東京𫏎蓄銀行一十萬圓日本勸業銀行一十萬圓淺草銀行八萬圓商業銀行五萬圓合計一千一百九十一萬八千圓輸財助邊正不得獨讓卜式擅美矣 
[禁出報章]  
　　日本東京某日報云俄京有日報名司比耶由托木司伊者譯其意爲彼得羅堡新聞俄歴五月十五號忽奉政府禁令不許刊行按司比耶由托木司伊係著名作家烏甫托木司幾公爵所創其人迭赴中國作汗漫游熟習亚東情事朝中亦頗有聲望近爲中俄銀行總裁曾奉密旨赴俄使卡希尼伯爵署中籌商機要此次不知有何開罪宮廷之處致不許刊發報章殊可異也 
[請禁傳電]  
　　烟臺來電云日來俄國駐烟領事官就署中旗竿之頂及屋脊鴟吻上安置無綫傳電機器以與旅順密電往還創斯術者爲攺隸德意志籍僑寓膠州灣之腦威電術師某氏其人兼充俄督矮列幾息夫文案某俄人見而羡之願箸名弟子録中意圖盡得不傳之秘刻已由日人詗知一切向東海關道何秋輦觀察嚴詞詰責擬令照會俄領事嗣後不得與旅順互通秘密電音 
[奉天近狀]  
　　日本大阪某日報云有客歸自奉天述及西歴五月二十二號有俄國騎兵約七百名携帶砲三尊由奉天向水陵興京進發俄人在奉天所設店鋪刻皆閉門歇業携貲回哈爾賓某日俄帥卡米希殺路謁見中國奉天將軍請傳諭人民一律他適俾俄兵之屯於城外者得以移駐城中并請將軍暫赴牛莊將軍未之應目下奉天城内駐有俄兵四五百名城外鐵路附近之兵未知其數俄帥出示嚴禁土人不許行近鐵路奉天迤南潔河鋪及迤西巨流河皆用民船連作浮橋以免軍人徒涉日來俄人以馬車一千五百輛由遼陽運各種軍糧赴鐵岑其中以大麥爲最多有人自哈爾賓來謂俄人似欲由此添調陸軍東下遼陽東門外俄人築塹掘濠綿長約十華里由奉天達寛甸城中間有地名城廠者駐有俄國馬軍約一百三十騎之譜 
[旅順情]  
　　日本大阪某日報云東歴六月六日之夜有華人一千餘名携帶俄國婦女數人由旅順口分乘民船十有二艘乘星月朦朧時濳行駛出七日午後一下鐘許行抵烟臺有詢以彼處軍情者言當出口之時遥聞旅順背面砲聲隆然偵知日軍自後來攻與俄營相距祗三十華里迨午後海上砲聲又作屢見日本軍艦列隊而至偵察港口情形先是五日前天大雷雨霹靂震驚俄人所埋地雷觸電爆發兵士有死傷者 
[儀器復舊]  
　　京師訪事人云庚子之變德國某統帥曾將觀象臺上所置渾天儀及各項儀器運赴德京嗣欽天監奉命按圖繪出周天度數七政經緯列宿星辰方向部位選工製造儀器悉仍舊貫刻已工竣惟渾天儀徑圍三尺較舊式差小一面鳩集工匠將觀象臺重行修葺迄今將及兩月尙未告厥成工 
[撫憲行期]  
　　蘇州訪事人云本月初三日官場接武昌電信知調署江蘇巡撫端午橋大中丞已於初二日由鄂啓節大約望前後可蒞蘇垣省中文武各官因飭辦差人役預備一切迎迓事宜 
[札行紙幣]  
　　鎮江訪事人云鎮江府知府祥遂安太守接奉江蘇藩司效述堂方伯札開市上制錢日短　法大壞現經裕蘇官錢局印有五百文三百文一百文等鈔票通行各屬發店行用其錢糧賦稅釐金各項公欵以及市面貿易一概流通毋許抑勒仰卽出示曉諭等因業已遵照辦理矣 
[撥兵逐梟]  
　　松江訪事人云邇日郡城北鄉新橋莘莊等處到有大股皖梟持械横行居民震恐旋在新橋鎭對岸支篷開賭夜則分赴暗陬狙伏遇有鄉人來往必肆意窮搜以致附近人民寢不安枕華亭縣陳仲陶大令聞報立傳地保到案細詰情形隨馳禀府尊田紹白太守轉請提標中營叅將何參戎遴撥兵丁一哨馳往驅逐迨兵到而梟已走不知所之矣或謂此股皖梟卽楓涇著名巨梟王姓之羽黨不知是否 
[東粤官塲紀事]  
　　廣州訪事人云四月某日候補知州何直牧因案被督憲岑雲帥發交廣州府經歴某參軍看管旋復飭轉發南海縣解回江蘇歸案辦理又已革粤柬鹽大使毓幹前經雲帥奏參現亦已發交南海縣收押矣○前日粤東水師提督何榆廷軍門因事開缺現聞雲帥以粤西亂事雖漸敉平辦理善後事宜尙須時日擬奏請軍門督理軍務云○四月某日藩轅牌示高要縣縣丞梁有爲參革遺缺以在任候補儘先補用縣丞潮陽縣招寗司巡檢錢文瀚請補惠州府司獄曹戩榖病故遺缺以新海防分缺簡補用府司獄張晉基請補准補崖州永寗司巡檢吳麗生飭赴本任准補番禺縣訓導謝鳴球飭赴本任 
[鄂省官塲紀事]  
　　漢口訪事人云鄂中洋務交涉一差頗關緊要漢黄德道兼江漢關監督梁崧生觀察札委漢口清道局總辦洪蔭之大令兼辦四月下旬某日已奉檄到差矣○前署理夏口廳同知陳少石司馬缷篆後仍寓鄂垣近接京電知已榮升湖南督糧道僚友咸往道賀鞭絲帽影不絶於途 
[潤郡官塲紀事]  
　　鎮江訪事人云駐防潤郡之南洋續備護軍副右營管帶譚遊戎致祥刻奉兩江總督魏午帥檄飭率同所部往駐金陵遵於月之初一日赴文武各署辭行初二日就道○署理丹徒縣知縣洪鷺汀大令近奉上憲檄飭調署丹陽縣篆務已將案牘料理清楚擇於本月十二日交缷○常鎭通海道兼鎭江關監督郭月樓觀察以長江一帶匪類繁多特飭陳守戎忠勝親率師船馳往上下遊巡綽○裁釐加稅將次舉行近有洋員某君偕某大令由蘇起程查勘無錫常州奔牛一帶各釐卡情形月之初一日馳抵京口泊舟大馬頭翌日詣下游釐局總辦胡志雲太守所轄象山南門都天廟越河各分卡察視一周而返 
[温郡瑣譚]  
　　温州訪事人云永嘉縣知縣程子良大令舉行縣試已於四月二十二日竣事案元王榮年係前任安徽蕪湖縣知縣王玉如大令之少君○四月某日之晩中營游撃黄佐卿游戎貲雇名伶登臺演劇正在鉦鼓喧闐之際臺忽坍塌壓傷薙髪匠李姓左足恐難免於殘廢矣○温州府經歴劉彛生參軍廷俊由梓鄉携一傭婦年甫三旬貌頗不惡近忽懹孕腹大如瓠參軍知有桑濮之行遣之出署傭婦遂赴府呈控稱被參軍姦污且言羅敷固自有夫若返家鄉萬無生理府尊王太守命同鄉人某甲帶去賃屋安插姑俟分娩後資遣回籍○永嘉縣境劈牌山奶兒礁人某甲家世務農頗堪温飽四月某日之夜忽被绿林暴客毁門而入刼去贜物約值二百餘金當卽開單報縣請緝縣主程子良大令會同城守營　弁前往踏勘指甲誣竊作盜喝令將地甲笞責示懲並向甲呵斥一番將大門帶回呈府察騐越日縣捕拘獲是案正盜一名刑訊 
 
 

Page 3

 
 
之下承認行劫不諱且稱同夥五人當時祇分得洋銀二十三元詰以洋蚨所在則稱已被巡捕金順詐去大令命拘金順到案管押候懲○泰順平陽青田三邑交界處土匪王大頭林大貴殺人越貨無惡不爲近被九都汛獲解到府王太尊督同前泰順縣知縣萬大令刑訊數堂聞已略有端倪未知如何定讞也 
[蠡水櫂歌]  
　　紹興訪事人云郡中各醬園所設之缸須赴運轅報明口數每口按年捐銀二兩邇各坊於夏季製醬時將缸增至數倍而以蕭山等處爲尤甚事爲領袖甲商沈謙士所知禀請運憲悉心整頓運憲准之著紹所汪商諭知各經商令各醬園按照實數投鹺局納捐以重課稅○日前紹興府熊再青太守因有要公鼓櫂赴省約閱旬日方回○府署遞到南洋官報分派所屬每縣十分奈内地風氣未開乏人領閱諒須縣主賠耗矣○諸曁貢生樓某充當箔業司董有年邇又承辦紹嚴兩屬土産紙捐每年總缴洋銀九萬六千元按旬報解歴來積欠頗多致被局憲解省押追恐不得免于褫革懲辦也○紹釐總辦劉浩如太守奉檄調署處州府篆所遺局務委候補府王欽山太守接署 
[淞水客譚]  
　　松江訪事人云郡城西鄉楓涇小蒸等處梟匪麕聚爲害地方某日汛弁金君禀請提標中營何雪門參戎撥兵驅逐參戎准卽遴選標兵一哨星馳前往日來郡中紛紛傳述謂金君在楓涇某茶肆被皖梟發槍撃傷或謂幸早竄避僅彈穿衣服二說未知孰是府尊田紹白太守示期五月初二日恭送新進生員入學先期繕就告示張掛通衢○四月二十一日飛划副左營哨弁沈葆義率領師船十餘號至洙涇章練塘等處偵緝土梟渠魁瞎子阿雲旋知阿雲已遁往朱家角迤西澱山河乃追蹤往緝道出王家灣與梟相遇撃斃兩名梟其首級連所獲梟船四艘解入金山縣署○華亭縣陳仲陶大令瓜期已届經府尊田紹白太守禀准上游保留三個月○上月某日府尊田紹白太守命駕赴秀南橋左近謁客歸途入東嶽廟小憇傳詢羽士飭令毋許容留賭棍旋又傳到地保詢以婁縣所發枷示廟前之逼孀人犯三名因何不見地保飾詞對之○搶孀逼醮例禁綦嚴况强佔寡嫂尤爲法所難寛乎西鄉某甲自其兄去世後卽思步曲逆後塵嫂不從甲遂糾衆劫之以去嗣被其拽控諸婁縣署縣主黎子新大令提甲及其黨乙丙到案訊明一切飭取荆條各鞭背若干下隨復笞臀掌頰荷以三聯巨枷發犯事處小衆○某日飛划副左營哨弁何嘉祿周鏡清縣帶師船四號至金山縣境某鎭拿獲土梟頭目某甲解交現駐奉賢南橋鎮之蘇捕營主徐海山遊戎遊戎詰知甲已由鎭上紳董禀准縣主蔣瀾江大令保充團練局弁目遂責令將著名土梟沈雲如禽解以贖前愆甲唯唯時金邑汛弁吳某已追蹤到來遂將甲保去 
[示用官鈔]  
　　昨日上海縣署由江蘇巡撫恩藝棠中丞頒到告示數通縣主汪瑶庭大令立卽飭役分投粘貼其文云爲出示曉諭事照得　省制錢缺乏商民交困日甚一日雖經鑄造銅圓與制錢相輔而行然錢價仍未得平通省皆然欲補救錢法之窮莫如行用官鈔票俾資周轉業經本部院奏明准其完納本省關稅鹽課釐金及一切公欵在案現在裕蘇官銀錢局購辦機器刷印銀圓鈔票及制錢一千文五百文二百文一百文之鈔票與銅圓制錢並行不悖開局有期據蘇藩司詳請出示曉諭並通飭各關局營縣一體遵行前來餘通飭蘇省各關局遵照外合行出示曉諭爲此示仰軍民各色人等知悉此項裕蘇鈔票鈐用司局印信實與現錢無異旣便取𢹂毫無阻滯通行旣久錢價可平民困自紓凡遇商民持票完納關稅鹽課釐金以及一切公欵准其與現錢一體兌收如敢藉詞不收或有刁難需索及藉口補平補色情事准該商民赴轅呈控一經查實立卽嚴行參辦各宜凛遵切切特示 
[豫備供張]  
　　昨日上海縣主汪瑶庭大令接湖北撫轅來電知調署江蘇撫憲端午帥已於本月初三日起節將次蒞滬因飭辦差丁役在法界招商局金利源馬頭頂備供張 
[軍麾蒞滬]  
　　日前署江南全省提督楊鏡巖軍門由滬赴松江擇吉五月初三日接篆治事昨日午後因公蒞滬本邑文武各官咸趨詣江干以次登舟謁見 
[道憲赴蘇]  
　　昨日午後上海縣知縣汪瑶庭大令聞蘇松太兵備道袁海觀觀察定於晩間乘舟赴蘇省謁見撫憲恩藝棠中丞因卽命駕詣道轅恭送 
[環控巨斛]  
　　本邑南市油車碼頭有呂某者承辦江浙兩省某某等縣漕糧倩薛柏全派定分裝各船近日呂夥吳杏泉查知各船類皆缺少因將船户扣住旣而船户李某偵知呂向商人購糧私用巨斛因率同各船户赴上海縣署控陳并將此斛呈騐縣主汪瑶庭大令諭令靜候批示 
[邑令騐屍]  
　　本邑龍華附近某磚瓦廠工人王錦平及山東人趙某與流氓張關松湯紀生素有嫌隙日前張糾同購拿未獲之著名巨棍范高頭帶同槍船上衆嘍囉前往尋釁格鬥之下開槍將趙轟傷事後廠中工頭于英才恊同九圖地保湯紀成投縣禀報一面將趙送往虹口同仁醫院救治延至前日因傷斃命當經廠中各工人將屍舁回棺殮廠係某洋人所剏昨日洋人查知趙屍未經報縣騐明爰聲請縣主汪瑶庭大令往騐午刻大令命駕蒞屍場湯保禀稱死者趙姓山東某邑人廠中各小工均不知其名字且無屍屬在申以故死後無人報案今者洋人恐日後拘獲兇犯供詞狡展是以報請騐明立案大令飭仵作揭開棺蓋騐得屍身右乳旁被槍珠穿過委係致命隨釘固標封厝諸荒阡一面飭差嚴緝各兇犯究辦 
[校正衍文]  
　　昨報所登日艦受損一則内在北海道之福山海面句手民悮衍高麗二字爲特校正于此 
[萬國紅十字會來啓]  
　　啓者本會昨得天津毛觀察電將兌交東邊道張觀察撫卹金州難民之日銀一萬五千元核明其數囑交瑞大匯津歸墊當經備函如數撥匯兹將往返兩電抄乞登報伏希公鑒來電開袁宮保飭匯東邊道拯濟金州難民日銀一萬五千元合行平北化銀一萬一千八百五十兩折庫平白寳一萬一千二百九十三兩一錢一分請兌交後馬路泰記弄瑞大號承領匯津蕃江復電開江電悉已照數備函交瑞大領匯到乞收復和汾敬微又啓者本會昨承新疆巡撫潘中丞諸公來電云奉函敬悉捐册四十本已發各屬設法籌募兹先籌墊湘平銀二千兩由天成亨號撥交祈查收應用仍俟捐欵收齊歸還墊欵有餘儘數找解效蘇滋森艷謹乞登報伏希公鑒上海萬國紅十字會同人謹啓 
[浮屍招領]  
　　本月初四日本所救生船在新閘橋邊撈獲無名男屍一具年約三十左右身穿紫花布緊身衣藍洋布褲布肚兠雙梁布鞋布襪新剃頭髮袋中有當票二十餘張此屍入水似已四五日當卽收殮埋葬如有家屬望卽來所認領可也此白棲流公所司董謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯江夏漲]  
　　九江訪事人云前者美利公司楚裕輪船由江西省城開行赴潯中途失事淹斃新任九江府學教諭任之康廣文及子姪文孫又常備中軍某統領公館傭婦之子連勇丁搭客船户計之共二十三人事後倩人打撈屍身分别埋葬聞者憫之○四月十六日習到狂風暴作沙河中沈没二船一爲茶商所雇淹斃茶客四人及一舟子一爲載石船船上五人同占滅頂行舟之險不其然乎○常備前軍統領岳鳳吾鎮軍派人至上海購到俄日戰圖懸掛將弁學堂中以資觀感亦造就人才之苦心也○景德鎮窰廠向有三十餘家近以俄日開戰外洋銷路稍滯僅兩窰稍可支持餘已暫行歇業亦可見時勢之不佳矣○湖口水師總兵楊萬春鎮軍以潯城附郭之龍開河白水港二處關繫緊要因調蔣幼田把戎署龍開河汛王朝誥把戎署白水港汛已於四月二十二日分别接鈐矣 
[康山話雨]  
　　揚州訪事人云四月二十七日之晩七點鐘後郡城磚街某米店後進屋中不戒於火地甲旣鳴鉦報警左衛街及轅門橋各水龍卽飛馳而至吸水狂噴約歴片時得卽熄滅僅燬後進住屋三楹先是二十六日天將破曉徐凝門内康山左近某姓草房火起頃刻燬去茅屋數家窮苦小民雞棲無地良可憫也○四月二十七日之晩甲乙二青皮至缺口街某店購熟脯見店主婦某氏年方花信婉麗媌娥不禁色贍如天任情諧謔氏怒申申詈之甲乙引以爲辱大肆咆哮其黨助之　店主及氏曳至街心肆行毆撃巡勇見而喝阻甲乙不服與勇爲難一勇見甲乙黨羽甚多急吹號呌時適磚街失火各勇皆往彼施救迄無應者移時始整隊而至則一勇已受重傷乃將甲乙拘解回局轉解總局聽候管帶蕭君訊明懲辦 
[水嬉肇禍]  
　　前日傍晩時甬人某甲在美界揚子路江濱觀淮揚人競渡之戲偶一失足顚入浦中某西人見之急將工部局所置救命圈擲下勢已無及遂占滅頂之凶後經人撈獲屍骸由二百六十三號巡捕報知捕房捕頭令家屬備棺收殮 
[包探降捕]  
　　上年本邑公共租界工部局查悉捕房所用各捕查騐東洋車捐照種種弊竇因之解送公堂前任讞員某君研訊之下六百六十號華捕唐湘舟証明其事案遂得結捕頭嘉之將唐擢升包探乃唐自充斯役已經一載一切捕務漫不經心捕頭心滋不悅因於昨日著將包探憑照吊銷仍令充當巡捕以爲玩泄者儆 
[上海縣署瑣案]  
　　前日新閘巡防局委員章次荍二尹派差押送女郎王瑞玉控張子光誘賣一案到縣至晩縣主汪瑶庭大令升堂研訊瑞玉供奴生長津沽年甫二十自幼由父母賣與滬上張姓家爲婢近因主母凌虐難堪乘夜逸出適張行經巷口告以情形張遂領至高劉氏家寄宿旋由高長松陳朱氏許照珍說合賣與湯國田家湯供小的係江北某邑人在滬爲馬夫寄居新閘因無家室由高作伐娶瑞玉爲妻出茶禮洋銀一百四十元不料其竟投局鳴寃小的實非姦拐高供小的亦江北人在滬當車夫張言有胞妹托小的爲媒小的誤信爲眞爲湯說合所出身價洋銀一百四十元小的分得二十元高劉氏供小婦人轉借陳朱氏家餘屋張言有胞妹借住一宵旋由高爲媒價賣與湯小婦人分得洋銀十元陳朱氏供小婦人將餘屋轉租與高劉氏伊等所得瑞玉身價分給婦人洋銀十三元許供稱瑞玉之事小的雖有所聞並不介紹原媒實係張某胡某等人刻已逃逸張供小的係本地人前曾充當巡捕刻已辭歇某日在新閘小弄口見瑞玉哭泣據稱不知歸路故領至高劉氏家暫留候伊家屬來領不料高劉氏將情告高起意價賣與湯小的分得洋銀十五元大令察閱賣身據果係高出名遂判責三百板追繳洋銀五十元　劉氏掌頰一百下追繳洋銀五十元張責二百板追繳洋銀四十元合成一百四十元限五日繳齊給湯領去許笞責二百板瑞玉發堂留養○前日陳仲邦偕十六鋪地甲裘鎮投縣鳴寃大令升堂研訊陳供小的係常熟人今日　刻爲常昭米業公所送洋銀四百元至南市元大亨錢莊匯寄常熟裕隆米行行經油車弄忽有匪徒四人迎面而來先將小的推倒隨卽攫取洋銀而逸小的急起扭住一人腿上突被戳傷三處略一鬆手仍被兔脫裘甲禀稱小的聞知此事卽往彼處查詢四鄰皆謂比時並無聲響大令飭仵役騐得陳腿上戳傷之處已用藥封固諭令回家醫治准卽飭捕嚴緝匪人○網船户魏阿春前由鹽梟黄四雇往西南鄉擄刦民人鎖閉船中勒贖經鹽捕營拘獲送縣訊責收押在案前晩大令飭提復訊魏供　來雇船時稱往梅家弄鎮迨到彼處卽令向某姓訛詐小的不依黄持刀恐嚇是以不敢聲張大令判發攺過局覊押半年 
[南市馬路工程局紀事]  
　　昨日清晨七點鐘時大東門外大馬頭大街老義和南貨店不知因何遺火頃刻濃烟四塞光𦦨熊熊巡街捕見之急卽報知捕房遣人取水救滅事後查知是店曾保火險因據情禀知馬路工程局總辦翁子文太守太守飭卽嚴查起火情由○昨日浦東楊家渡保甲巡防局員蕭馥亭二尹命駕至南市馬路工程局謁見總辦翁子文太守太守飭丁擋駕 
[南市捕房紀事]  
　　昨日法租界十號包探拘獲竊賊某甲盤詰之下認竊某姓家洋布及衣服等物質在南市仁泰押店因卽告知捕頭投南市捕房恊同汛捕地甲前往吊贜帶回候訊○寗波人張李氏橋居英租界三馬路富春里前晩被其夫張林龍所斥逃至南碼頭徘徊觀望無賴見之尾隨謔浪後由巡街捕帶入捕房捕頭令暫行看管至昨日張投捕房稱願覓保人將妻具領捕頭允之○昨日午後整容匠某甲向泉漳會館馬頭榮華樓茶肆前餅攤購麫一言不合遽致忿爭餅師某乙將甲撃破頭顱血流如注適爲巡街捕所見一併拘至捕房捕頭令押候轉解馬路工程局禀請總辦翁子文太守訊究 
[英美等國租界公廨紀事]  
　　五百七十一號二百九十六號四百七十七號五百三十四號四華捕先後解送病民曹如祥李王喜費掌生袁阿生潘阿寶等五名到廨讞員黄耀宿司馬派差護送至棲流公所留養○昨日七百二十號華捕解送迷失　路之男孩一口到廨未幾六百九十五號華捕又送到迷失歸路之女孩一口司馬向之詰問男孩稱年八歲名海言女則年約六七齡言語不甚清析遂發交官媒留養聽候出示招人認領○昨晨四百七十五號四百八十七號四百六十五號三華捕解送隔夜所拘在路强拉狎客之游妓王桂洪俞瑞林王桂香趙阿秀等四口至廨司馬著交官媒看管聽候訊辦○五馬路六百六十三號門牌升康洋貨號主某甲近被成發洋行及良濟公司控諸本管總領事署領事據情照會英美等國租界公廨請讞員黄耀宿司馬先將升康發封然後訂期會訊司馬准之昨日已簽差携封條至捕房協同某號西包探及華包探李星福前往封閉矣 
[英租界捕房紀事]  
　　偷兒錢厚生冐充磚瓦匠向租界中各店鋪僞稱房主雇令修補屋漏乘間行竊昨經受害之某某等十餘家據情投報捕房捕頭派包探李星福何阿春緝獲吊到所竊衣服水烟袋等贓押候解送公堂禀請讞員黄耀宿司馬訊供懲辦○有陳相濤者不知何許人亦未悉所操何業前晩手携火腿及洋銀十餘元行經北京路突被流氓陳阿明王阿毛攫去因卽投報捕房捕頭派包探王長桂拘獲押候解送公堂禀請究辦 
 
 

Page 10

 
 
[法租界捕房紀事]  
　　甬人陳開記年約五十左右不知向操河業前日由滬附江天輪船回籍尙未啓碇陡患急痧醫治無功斃於艙内輪船司事隨遺茶房投報捕房捕頭令包探查明並無屍屬在滬因卽報知同仁輔元堂分局備棺收殮發壇暫厝○某甲在老北門護城河畔設售雜貨前日有某乙者欲買扁擔一條論價不合互相口角乙怒突舉扁擔猛撃傷及甲頭甲乃將乙扭送捕房捕頭驗明傷痕命送同仁醫館醫治乙則押候解送公堂禀請讞員陳楚生大令究辦○偷兒某丙至邑廟某扇店行竊牙骨摺扇及泥金扇面等物持至租界中某押店求質適爲包探所見拘入捕房捕頭令押候堂期解請訊究 
[美租界捕房紀事]  
　　前晩印度人某甲闖入寓居漢碧禮路永祥里之甬人錢木滎家被錢拘獲扭交二百九十九號巡捕帶入捕房捕頭詰知甲意圖行竊尙未得賠遂從寛開釋○前晩四百七十七號巡捕巡至武昌路見一乞丐抱病呻吟倒臥地上因之雇車送入捕房捕頭令轉送公堂禀請讞員黄耀宿司馬妥爲安插○昨日午前四百二十二號暗捕在百老匯路拘獲乞兒某甲正欲帶入捕房途遇西人某乙醉態酕　上前攔阻並將捕肆意兇毆捕力不能支急吹號呌三十七號西包探聞聲而至將乙扭獲解入捕房捕頭令押解本管總領事署禀請訊懲○昨日某西人行至吳淞路將工部局所立停車章程木牌携之而去適爲二百二十二號巡捕所見因卽拘入捕房捕頭令親書姓氏居址留存以便投本管總領事署控請訊究 
[安徽省官報]  
　　四月廿三日牌示准補當塗縣丞朱汝傑飭赴新任缷辦大通匣卡候補道許炳榛到知過班道員指分安徽試用縣丞呂懋恩到委解頭批京櫻典史汪景鴻到候補知府鼎到由江西探磺價囘知縣文化舒知由皖北專丁據報丁外艱王在欽知監修社稷壇官聽於廿六開工鐵林　監放軍械所等處兵餉銀直隸州同胡斌縣丞郭楨均面試廿四日委署宿州李維源辭本任全椒縣劉慶光請補懷遠縣于鳳閣卽用縣蔡世信候補知府劉沛然汪麟昌直隸州顧厚焜知縣胡汝霖均知奉臬台委閱課卷差魏馴奉撫台委赴和州訊案賴家偉到由江西公幹囘縣丞郭楨知丁内艱徐鴻立辭解水師月餉赴金陵從九李吉辭赴甯國府差遣廿五六日宿州吏目何學銘辭直隸州李萬基到由由山東公幹囘知縣魏馴辭赴和州訊案從九曾鳴祥辭赴皖南措資布經歴董仰舒辭委解秋審人犯赴全椒典史呂詩祺到由六安差遣囘廿七日涇縣楊德　辭委解京麻本任太湖縣典史陳云濤第二批京櫻巡檢姚源均到候補道許炳榛辭行府照磨許士煃知奉委調查城内五叚府經廖紹彭知奉委踻查小南門城劉秉棪知過班知縣並請咨赴引巡檢陳範請假回籍修墓廿八日缷署頴州府許晉祁到王清濤謝超委一次通判章文光辭赴湖南探磺價 
[邗江官報]  
　　四月二十七日汪分轉觀潮委京餉差多鹺尹祥銷蘇州餉委總局監收二十八日安豐場章鹺尹富安場黄鹺尹東台場錢鹺尹均禀到汪鹺尹廷楨程鹺尉文翰均銷北鹽差二十九日正陽關督銷王觀察鈺孫過揚黄鹺尹鏞由省察看回詹鹺尹樹森銷總局學習文案差 
[上海虹口元濟善堂四月份經收助施醫藥捐并一文願清單]  
　　蕭宜學洋三元關錦英李門楊氏阿英二户各洋二元湖北槍砲局列翁洋三元常洲餘慶堂王太夫人洋二元餘慶堂女淑媛兒濟書烟台梁世緒三户各洋一元常洲余加一史濟正曹振鈞史濟和史羡宗五户各洋二角當洲田宛七九蓮記漢慈王三陳氏吳升七户各洋一角常洲金氏錢五十文梁陳氏一願全年錢三百六十文丁氏銅洋四角 
[上海六馬路仁濟善堂籌振公所施子英經收山東各處等賑捐四月初一日至三十日第一百十七次清單]  
　　初三日求子在外平安人洋十元又朱明璋求長男病速愈洋二元初四日無名氏爲長孫有根病已愈不復發洋十元又無名氏還願洋十元又無名氏求病速愈洋十元又汪炳勳湯餅筵節省洋二十元又無名氏求母子平安還愿洋十元又無名氏求病速愈洋二十元又貴記洋十元十六日顧隱名氏求消災延壽并乳核消洋二元念二日聚善堂顧門汪氏洋十二元念四日管鶴昌求病速愈洋二十元念五日楊子飛先生交到瀛洲昭雪主人洋五十元念七日吳兆生求次子痧袋平安洋二元四月份共收洋一百八十八元七四三申規元一百三十九兩六錢八分四厘自丙申年四月初一日起至本年四月三十日止共收規元十五萬六千七百八十三兩零八分六厘除前解各省賑欵外凈存規元一千三百四十六兩九錢二分九厘銅洋五元八角 
 
 
 

Page 11

 
 
   
 
 

Page 12

 
 
子女長大將薛恒林拒絶薛恒林不依打毁蔡沙氏家門窗滋閙並禁止薛王氏與沙輪不准往來否則定行一併殺害並屢向蔡沙氏吵閙蔡柏春畏兇外出八月十八日薛王氏至蔡沙氏家適沙輪亦在該處薛王氏聲言伊夫如此利害兩家不得安度起意將薛恒林致死免累蔡沙氏答伊亦恨被薛恒林滋閙將薛恒林致死甚好並稱薛王氏以後可與沙輪度日薛王氏邀沙輪　同下手沙輪應允商定將薛恆林揢死假裝自縊可以掩飾外人薛王氏稱薛恒林現在有事外出須至二十三日回歸約定是夜動手各散至二十三日傍晩薛恒林回歸吃過晩飯至門外更篷睡熟薛森至車房睡臥薛王氏虚掩大門以待更餘時分沙輪探得薛恒林已經鼾睡至薛王氏家告知薛王氏稱欲令薛森相帮與沙輪同至車房喚起薛森告知謀情令其同往帮助薛森先未應允薛王氏嚇稱如不聽從定先殺死薛森畏懼一時糊塗亦卽允從偕至更篷是夜有星光照亮薛恒林在牀鼾睡沙輪上牀用一手按住其額顱一手揢其咽喉薛恒林兩手掙扎喊救薛王氏按住兩手並令薛森撳住兩脚薛恒林當卽氣絶殞命沙輪下牀正欲裝弔適鄰人羅趙氏聞喊前來沙輪聽有人　不及裝弔當卽逃走羅趙氏走至查問點燈照看見薛恒林咽喉有傷薛王氏卽以伊因聽聞伊夫喊救趨至見一人逃走之言掩飾羅趙氏回歸沙輪至蔡沙氏家告知已將薛恒林揢死慮恐破案當卽逃逸薛王氏於次早令薛森通知薛恒林之兄薛恒發亦揑稱薛恒林不知被何人致死時薛恒發外出薛王氏往田主趙烈揚家退佃討還押租洋銀十五元將薛恒林屍身棺殮埋葬義地二十七日薛恒發回歸往向薛王氏查問薛王氏照前揑說薛恒發投保報縣薛森亦卽逃走經該縣單儒紳騐訊薛王氏供尙狡避單儒紳因公赴鄉訪得案係因姦起釁沙輪薛森均各逃避情有可疑飭差先後將沙輪薛森獲案集訊通詳經奴才以案情重大行提犯卷至省發委蘇州府審辦據報該犯沙輪在監病故批飭核辦兹據該府審明議擬由司覆審解勘　來據各供前情不諱究詰不移案無遁飾查律載子謀殺父已殺者凌遲處死又例載本夫縱容妻與人通姦被妻起意謀殺姦婦擬斬立决姦夫擬斬監候又律載謀殺人從而加功者杖一百流三千里各等語除罪應斬候之姦夫沙輪業已監故應毋庸議外此案該犯薛森因伊母薛王氏因姦謀殺伊父薛恒林該犯被母嚇逼聽從加功實屬形同梟獍自應按律問擬薛森合依子謀殺父已殺者凌遲處死律擬凌遲處死查該縣距省在三百里以外奴才於審明督率署臬司朱之榛撫標中軍叅將　志鵬照例恭請王命將該犯薛森綁赴市曹凌遲處死仍將首級解回犯事地方懸杆梟示以昭炯戒薛王氏先係與蔡柏春沙輪通姦伊夫薛恒林均知情縱容該犯婦輒起意商同沙輪等將薛恒林謀殺身死亦應按例問擬薛王氏除與蔡柏春通姦輕罪不議外合依本夫縱容妻與人通姦被妻起意謀殺姦婦擬斬立决例擬斬立决該犯婦恭逢光緒三十年正月十五日恩詔事犯在本年正月初一日以前係妻謀殺夫不准援免蔡沙氏與薛恒林通姦係伊夫蔡柏春知情縱容後因拒絶被薛恒林不依滋閙輒聽從將薛恒林謀殺該犯婦並未同行加功亦應按律問擬蔡沙氏除與薛恒林通姦輕罪不議外合依謀殺人從而不加功者杖一百流三千里律擬杖一百流三千里恭逢恩詔該犯婦僅止同謀並未加功不在不准援免之例應准其援免並免收贖薛恒林蔡柏春各縱妻犯姦均干律議薛恒林業已身死應毋庸議蔡柏春事在赦前免子提責餘屬無干概無庸議至沙輪在監身死之處業據長洲縣騐訊明確並無别故刑禁人等亦無凌虐情弊均無庸議屍棺飭屬領埋除供招咨部外謹會同兩江總督臣魏光燾恭摺具陳伏乞皇太后皇上聖鑒敕部核覆施行謹奏奉硃批刑部速議具奏欽此 
兩江總督魏奏爲推廣官報片十九日 
魏光燾片再前准外務部咨議復商約大臣工部尙書呂海寰外務部左丞伍廷芬奏酌擬近今要務摺内推廣官報一條奏准由南北洋迅速籌欵開辦等因當經飭據江寗布政使黄建笎議復於江寗省城選擇公地設立南洋官報局仿照北洋官報一切章程辦理并委江蘇候補知府張預經理其事以專責成仍飭該司會同江南鹽巡道徐樹鈞江官督糧道胡延督率辦理在案查南洋官報卽於光緒二十九年十二月初二日設局開辦該報所登悉照外務部復奏事辦理首列聖諭廣訓恭録諭旨并載本省外省摺奏公牘商務要件農工實業叢稿選譯東西各報時政新聞務期體例精嚴持論正大庶於地方政治風俗學術人心大有裨益間有日出報一次分發各省州縣銷售各學堂閱看以期流通而廣見聞兹據司道詳請奏咨前來臣覆核無異除將該局印出官報咨送外務部查照外理合附片陳明伏乞聖鑒謹奏奉硃批外務部知道欽此 
兩江總督魏等奏爲查明知縣被叅各欵摺十九日 
頭品頂戴兩江總督臣魏光燾頭品頂戴江蘇巡撫臣恩壽跪奏爲查明知縣被叅各欵據實恭摺仰祈聖鑒事竊臣等接准軍機大臣字寄光緒二十九年十一月十六日奉上諭有人奏州縣諱盜殃民劣紳聚衆滋事請旨查辦一摺據稱江蘇銅山縣知縣陶在銘藉辦團練爲名按畝歛錢又苛派房捐信用劣紳周有道林之祺任令設會聚徒刦案迭出並有玩視人命等語著魏光燾恩壽按照所叅各節確切查明據實具奏毋稍徇隱原摺著鈔給閱看將此諭令知之欽此遵旨寄信前來遵經札飭臬司遴委公正之員按照所叅各節確查去後兹據署江蘇臬司朱之榛查明詳覆臣等詳加察核如原叅所稱江蘇銅山縣知縣陶在銘人本　頇而又賄賂公行巧於牟利蒞任以來前後十餘年富至數十萬其始藉辦鄉團爲名勒令百姓按畝出錢每畝捐錢數十文百文不等每歲通計畝捐較正稅加倍該令盡入私囊一節查陶在銘係實任銅山縣知縣在任年久頗有能名其於地方如培植學社開濬河渠及放振種樹等事尙肯捐廉倡辦銅山地僻民窮風俗强悍於應納正項錢糧尙多拖欠斷不容按畝加捐惟當青黄不接之時有鄉民出借倉榖由縣禀定於豐收時帶徵還倉此項帶徵榖價每畝不遵五六文併於粮串加蓋紅戳以杜弊混並非加捐亦無捐至百數十文之多至該縣辦理團練視鄉鎭大小以定團丁多寡所需經費皆由各團自行籌備有出丁而不出錢有出錢而不出丁者鎮市之中行鋪亦各照鋪面大小量力捐助欵歸團董收發不經官吏之手無從入其私囊又原叅按民房派捐凡鄉村農舍破屋頽垣無不計算間架勒令捐錢以致民怨沸騰聯名上控府道仍批回該縣小民之怨無伸一節查江南各屬前因籌償賠欵議 
 
