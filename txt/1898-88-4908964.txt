# 1898 - 88 - 4908964

 

Page 1

 
 
[閱報須知] [  申報館主人告白]  
　　本館於長江各埠所售申報赶早印寄較前可早一日遞到以副諸君先覩爲快之心其中漢口及宜昌沙市武昌專歸江左漢記發售乃近　不肖之子依然拾取輾轉閱過之破舊報紙魚目混珠附張不全邸抄殘缺猶其小也其甚者每將隔月或隔年報紙挖改月日混售與人購　一不加詳卽易受其朦蔽爲此特行布告如嗣後再有此種情弊定當扭送地方官署控請嚴懲其各愼之幸毋重蹈覆轍也此佈 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深奧稽古之士靡不涉獵行於世者以杭州局刻本爲最善惜卷帙繁重定價甚昂寒士力有未逮徒興望羊之感近時坊間所行石印本字跡細若蠅頭全部僅八百餘頁今二林齋主人覓得初印善本倩本局用大號新字排印成書以公同好體例悉照原書計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州　　　上海文瑞樓蕪湖汴梁文苑山房出售 
[脚踏車將來必盛行說]  
　　水用舟陸用車此合中外古今而萬不可易者也中國古時駕車者多用馬詩稱兩上服驤兩驂雁行蓋以狀御者罄控之能雖與今日西國馬車之式未知何若而其意要可相通現在中國西北各省又不用馬而用驢平原曠野車聲轔轔引重致遠咸賴於此然其行不能迅捷每日多不過百餘里且有膏秣之勞至歐洲創行火車風馳電掣頃刻千里其迅速非言語可以形容利國便民固無以復加矣惟創之者其費不貲且經行之處非將鐵軌安設平妥卽不能暢行無礙此蓋合國家之力始能爲此非閭巷小民可以隨意仿行若夫不勞膏秣不損貲財而又能捷若風霆卷舒甚便者則惟西人所行之脚踏車查脚踏車之製不知起自何時近數年來滬上寓居西人多喜習此每日黄浦灘一帶此往彼來有如梭織得心應手馳驟自如然此詣苟非練習純熟則乘坐未穩傾跌隨之西人之所以能從心不踰者亦係自幼相習非一朝一夕之故也顧或者曰西人於遊戲之事每有深意寓乎其間今脚踏車不過藉以娱暢心神　觀耳目且地若平坦或可任意遊行倘至高下不平之處未免卽有阻碍亦何必專心習此而脚踏車之來且日盛一日哉則謹應之曰是蓋未知脚踏車爲用之廣也按光緒十年時有英國人司底分由美國散傳蘭西斯岢地方乘脚踏車出遊計程三萬餘里歴時二載歸後勒成一書備述見聞又去歲本報紀遊歴到申一則據　二年前有三英人同乘脚踏車由英國起程閱五百三十二日歴英程一萬四千三百三十二里而至中國上海寓滬各西人咸設筵席爲之洗塵并各乘脚踏車遠迓共計有數百輛之多觀此可知無論何處均可馳行並非專擇平匀潔凈之地也且西人之專意練習者更有裨益軍務之處查美國水陸軍報云脚踏車有益隨軍近於美國試騐頗著明效美國步兵之第二十五隊中有二十三人自茫撻那地方之密疎臘砲臺坐脚踏車而至聖魯意計程一千九百英里閱時四十日沿途所經天氣之陰晴道路之平險均已備嘗毫無窒碍就中核算則每日可行五十英里迨行抵聖魯意之後坐車之人氣體甚强絶無疲憊之態各車受傷亦不甚多綂計途中祗壞車輪帶十七條車駕六個亦易於修整不逾時仍可駛行自經此次試騐後查得陸軍脚踏車一隊其行路時無論有何阻礙較諸尋常步隊馬隊總可快二倍而一切經費及所需人力祗須三分之一便益旣如此省費又如彼宜乎各國咸起仿行一千八百七十一年德國圍困勃而福忒城時曾　脚踏車以寄信頗爲簡速近日本　部亦購得多輛訓練軍士每輛并可置洋槍及糧食袋各一倘中途不欲乘駕則可摺疉而手携之行軍利器莫過於此或又曰脚踏車之爲用旣如此之廣洵可制勝疆塲有裨軍政矣然豈無破之之法乎則曰此事德京柏林某員曾思及之法以犬千頭使之習練爲預攻脚踏車軍所用所選之犬以英種爲尚每日在演武塲訓練使其認識誰爲敵人誰爲本營繼又將各軍匀雜使犬見敵則噬之下車以亂其軍倘誤噬本營則笞之以鞭噬人則飼之以肉敎訓不過數日犬能分辨誰是敵人誰是主人他日有事用此犬以破脚踏車軍似可操必勝之劵竊謂天地氣機皆有相生相尅之理雖有至奇之法必有術以破之旣有破之之術必更有法以勝之他日者行之旣久人人可以駕駛非特爲軍政之要需卽行旅往來亦無有便於此者爰特書數語以爲左劵 
[諭旨恭錄]  
　　三月初三日奉旨善耆現在丁憂武備院卿著色楞額署理欽此同日奉旨善耆現在丁憂所管廂紅旗護軍綂領著阿克丹署理欽此同日奉旨善耆現在丁憂廂紅旗滿洲副都綂著載澤署理欽此同日奉上諭此次覆試各省駐防繙譯鄉試舉人考列一等之崔寳壎等二名二等之松恒等七名三等之招起陞等九名均著准其一體會試欽此○初四日奉旨崇文門正監督著載濓去欽此同日奉上諭步軍綂領衙門奏拿獲迭次持械夥刼盜犯請旨交部審辦一摺所有拿獲之常山卽小常玉成卽大玉子全子卽全得沈七卽沈容春邱紅卽邱成得黄七子大海卽于存惠楊慶山卽楊三聞路卽聞七三兒玉斌卽二俊徐同義卽徐四徐劉氏何二卽何永順王俊雷英斌雷王氏等十六名口著交刑部嚴行審訊未獲之雷扣兒等犯仍著嚴緝務獲究辦至拿獲此案盜犯出力員弁著俟刑部定案時聲明請旨該衙門知道欽此 
[佔旅確音]  
　　俄人圖佔旅順之事日來謠言四起兹始得牛莊電告確情云俄人於本月初五日佔取旅順所有駐守是處之宋祝三宮保已於初六日引兵退去矣 
[英船北指]  
　　頃得香港來電云駐泊香港迤南海面之英國各兵船日來一律駛往北方其意盍欲阻俄人占取旅順也然本館竊謂昨日牛莊來電言俄人已將旅順占取華軍亦早退回今英人若是之遲遲我行不知尚能集事否 
[聨英抗俄]  
　　俄人欲占大連灣中國已許租賃二十五年刻下傳言日本人深不喜俄人有此舉動然自問兵力尚薄不足以敵俄人爰擬與英國相聨以與俄人抗拒聞英人亦願與日本同心戮力决勝於洪濤渀瀁之中然本館聞俄國早有軍士十三萬名屯紥大連灣左近英國則並無陸軍在中國境内不知將來果如何舉事至外間喧傳日本欲調兵赴大連灣則事之確否尚難預知也 
[日本增兵]  
　　天津西字報云中日交爭之後威海衛一地本有日兵駐紥俟賠欵償清後始如約退回兹聞日人有日後不願退回之意是以日内由廣島添兵前往已多至一萬四千名矣 
[俄國輸金]  
　　天津西字報云日來市井謠傳僉謂俄人租得旅順大連灣兩地後以銀約二十八兆兩付與 
 
 

Page 2

 
 
中朝大約卽作爲租值也 
[德議添船]  
　　華歴本月初九日倫敦來電云德國議院中人刻已議定寛籌欵項添製兵船若干艘意者德其大有雄心歟 
[美電譯登]  
　　香港循環日報譯紐約電音云英人不允中國割地與人否　須利益均沾美國各報深羡其言言英人此舉匪惟自謀實爲大局起見我美亟宜接踵而行蓋英美祗求東方權利平衡而已若俄德法三國則各挾私衷垂涎中國已非一朝一夕之故苟英人斯議可行則中國可無割地之憂非徒華人感戴英人卽歐洲諸國亦無不欽佩之焉 
[英臣病篤]  
　　華歴本月初九日倫敦來電云英國前執政大臣革累司敦氏年已八十有九偶攖小極醫者言已深入膏肓無從療治矣 
[勁旅將成]  
　　京師采訪友人云客歲董軍門福祥奉命往山西太原府招募勇丁刻已募成十六營駐紥平陽府悉心訓練諒不日當成勁旅矣 
[覆奏武備特科摺]  
　　臣奕訢等跪奏爲遵旨會議具奏仰祈聖鑒事光緒二十三年十二月二十五日内閣奉上諭榮祿奏請設武備特科叅酌中外兵制造就人材等語著軍機大臣會同兵部議奏欽此光緒二十四年正月初六日内閣奉上諭給事中高燮曾奏請設武備特科一摺著軍機大臣會同兵部歸入榮祿奏請叅酌中外兵制特設武科片内一併議奏欽此欽遵先後將原奏二件抄出臣等伏查榮祿所奏請設武備特科分列格致諸學槍砲諸科以爲之　舊制之武鄉會試姑仍　舊其應特科之人由武童層遞作爲武舉武進士每次限以三年略取九年大成之意不必與舊科同歲舉行止須將原有中額之半撥入特科試之有效再將舊制全停自係爲轉移風氣造就人材起見臣等伏維武科定制沿自有明從前火器尚未盛行卽泰西各國亦迥不如今日之精我朝龍興遼瀋八旗勁旅騎射絶人因而武科亦沿用馬步箭刀弓石各項技藝在當日原屬制勝之具今則製造槍砲考校準頭精益求精西人謂之藥彈世界弧矢誠不足以威天下習非所用與制藝取士流弊正同改絃更張自宜首議及此惟是變法之始貴乎耳目一新使天下曉然知上意之所在無不踴躍奔赴始足以振作士氣鼓舞人才舉行之年限可稍遲而中額不宜分年應用之槍礮必畫一而流弊亦宜豫防當兹時勢多艱辦事務求核實無取鋪張亦不必有特科名目臣等謹按照原奏各條細心細繹擇其輕而易舉簡而可行者爲我皇上縷析陳之查武塲改試槍砲係屬創舉武童初學必用敎習多用則經費難籌且精於操練兼通西法者一時亦難數覯少則又苦不敷分布卽使一省之中各就府廳直隸州酌爲延聘而武童各安土著距所屬本府州廳遠者或至數百里平時院府兩試已苦跋涉之艱若令就地敎練充役三年始准作爲武生誠恐資斧不繼閱時過久轉致半途而廢惟是國家功令之設不過懸而以招至於儲材待售則視其人之自爲但使明定章程通行各省立定年限自某科爲始廢馬步箭弓刀石不用所有武塲一律改試槍砲其向應武試者决不至因此輟業自必購求利器磨礪以須猶制科之詩賦策論八股屢易其體士人無不爭自濯磨所謂利祿之途使然初不煩官爲督責　章程旣定届時武童應考仍由各該省學政按臨考試合格者照額取中武生則進取有資人思自奮矣取中武生之後人數較武童爲少而且發軔伊始已有上進之階應請卽如原奏所擬由地方官酌量設法每省籌立武備學堂一區擇武生之才識聰頴者或年力富强　志觀光自願入堂肄業者酌照省分大小核定人數按名挑入學習重學化學格致輿地諸學分馬步砲隊槍隊工程隊諸科派定總分敎習督同訓練其挑選敎習之法如南北洋湖北等省先經設有武備學堂止須酌添敎習員數他如直隸之新建陸軍江南之自强軍以及各省所練之洋槍砲隊熟於以上諸法堪勝敎習之任者自不乏人擬請無論官弁勇丁一體就近酌量派充其餘各省由該督撫籌定欵項自行延聘學堂功課聽總敎習按照人數匀撥敎練官中派員認眞稽查其未經挑入之武生仍令回籍自行學習鄉試届期合一省之武生無論堂内堂外一律由該督撫用　試槍砲新章詳加考騐列入優等者照額取中武舉其内塲默寫武經原屬具文且易滋弊竇應請卽行裁去新武舉咨送會試卽將本届新武生挑選換入學習嗣後按照科分挨次輪換風氣一開互相傳習挽蹶張者廢然同反为几仍留舊額之半亦不患應試乏人矣各省旣設武備學堂經　畫一新中武舉人數裒然可觀京師首善之區自應設立武備大學堂以薈衆材而光盛典惟是大學堂規模較之各省尤爲繁重一切應訂章程應用器具亦非倉猝所能集事且各行省旣經遍設學校如林其入旗順天武生或由該管地方官先行設立尋常學堂或就近往天津學堂學習均無不可京師大學堂之設似可稍緩各省武舉亦毋庸再限三年在京肄業擬請每届武會試之年先期由各省督撫將此項武舉咨送兵部由部奏請欽派王大臣考試仍照鄉試之例以槍砲中靶之數爲斷擇其優者取中武進士名數與常年中額相同　　殿試兩塲尚有應行略爲變通之處擬請先期由兵部奏明請旨辦理至給事中高燮曾所奏專爲求將師之材備敎習之選先設京師武備學堂然後遍及各行省所陳五事除　身體習槍砲二條外餘三條皆專門名家所難倘責令武生武舉等躐等而進必至有名無實徒滋繁費餘與榮祿所奏大致略同應請毋庸置議以上各篸臣等悉心核議叅酌中外擇善而從寓營制於科舉之中陰以兵法部勒之與泰西豫備兵留後兵之意相合各疆吏誠能認眞舉行需以歲月有勇知方之士必有脫頴而出者卽綠營練勇亦可收互相觀摩之益矣其未盡事宜及應駁緣由摺内未及詳叙者另列簡明章程十條開單恭呈御覽抑臣等更有請者國朝軍政自提鎭以下一切武職本以行伍爲正途其武舉武進士原不過聊備一格道光以前姑不具論卽如咸豐同治以來蕩平粵捻在事將帥滿洲如多隆阿塔齊布漢人如鮑超劉松山皆係行伍出身蔚爲名將武科所得率多偏裨奔走之材斷不能與文塲鄉會相提並論卽歐美各國講求武備如英國德國之水陸軍大書院美國之委士盤大書院皆情願入伍之人始准入堂學習學成之後卽令分隸各營充當士卒並無所謂武科也今欲建威銷萌折衝樽爼宜就各省營勇認眞挑選厚其赡資嚴其功課腹心干城之寄在彼不在此至於武科　制臣等今日所議已得其大概宋臣蘇軾所設取士之法不過如此不得謂區區一科遂足盡天下之人材也所有臣等遵旨會議緣由謹恭摺具陳伏乞皇上聖鑒再此摺係軍機大臣主稿會同兵部辦理協辦大學士兵部尚書榮祿因係原奏大臣應行廻避未經列銜合併聲明謹奏請旨[  摺後附章程十條明日續登]  
[婁江試事續誌]  
　　江蘇提督學政瞿大宗師歲試太倉生童經解及生員正塲各題已紀本報兹又續得友人函寄各題照錄如左女生補考　書題日省月試經題地不愛其寳詩題賦得賈誼上書憂漢室得書字第一塲童生寳山凡我同盟之人旣盟之後崇明今天下地醜德齊莫能相尚通塲次題以不敎民戰通塲詩題賦得土吐生萬物得文字覆試生員經古經解大司徒以天下土地之圖周知九州之地域廣輪之數解孟子言文王治岐關市譏而不征而周禮有關市之征說詞章梁夫人親執桴鼓賦以助戰鎭江金人奪氣爲韻地球詠五古史論衛文公通商惠工論魯仲連策田單攻狄必不　勝論時務中國改用金幣議津鎭鐵路與蘆漢鐵路並行利益孰長治事楊炎兩稅法得失議變武科議算題設有粟自乘再乘又與粟舂得米數相乘得三千三十七石五斗若以原粟與所得米數相加有二石四斗問得米若干點綫面體說第二塲童生太倉察鄰國之政鎭洋定四海之民嘉定閑先聖之道通場次題雖柔必强通場詩題賦得瞻言百里得言字覆試生員四書題志士不忘在溝壑勇士不忘喪其元詩題賦得中原將帥億　頗得頗字 
[杭試續聞]  
　　杭州采訪友人云本月某日爲縣試初覆之期仁和四書文題子曰舉直　諸枉一節問仁下節其前列三十名之提人花 
 
 

Page 3

 
 
廳覆試者子曰舉直錯諸枉能使枉者直鄉也節通塲經文題柔亦不如四句詩題賦得柳邊人歇待船歸得船字錢塘四書文題犀經文題周王壽考詩題賦得春山如笑得如字面試起講題豹之鞟猶犬獸革鹿魚龍魚杭紹商籍四書文題交鄰國有道乎至樂天者保天下經文題恊和萬邦詩題賦得安危須仗　羣材得安字嘉松商籍四書文題如七十子之服孔子也經文題以閏月定四時成歲詩題賦得燕子不來春义半得來字嘉松二覆文題可使制梃賦題春兼三月閏賦官韵未詳詩題賦得三月三日雨初晴得晴字 
[梟黨認供]  
　　金陵訪事人云城外保甲總局袁榆生觀察日前在丹徒縣境緝獲梟婦白寡婦又在瓜州七濠口緝獲梟黨大頭目嚴二都督先後押解至省發縣訊供收禁連日江寗縣趙小帆大令飭提訊鞫狡展不承且復極口呼寃謂從不販私亦不識白寡婦之面及提白寡婦與之對質始認爲梟黨頭目大令乃錄供通詳上憲想不日卽當一併正法矣 
[淫僧倒斃]  
　　杭州采訪友人云圓通寺僧指修前因犯姦案發經杭州府林迪臣大守枷號寺前示衆嗣因患病浼喜結香火緣之某紳求保太守飭提至署騐得患病屬實准暫開枷發交班館管押未幾病愈遂笞責若干下飭役押令遍遊各菴觀　然後永禁遷善所遊至第三日遍身發腫步履艱難遂哀懇公差禀求太守暫緩數天再行遊示太守允之仍命開枷管押一面飭官醫爲之診治延至本月初六日倒斃柙中差役禀報縣署蕭邑尊派令某典史前往騐明委係因病身死隨命具棺收殮發封倩掩埋局瘞諸義塚 
[示諭車捐]  
　　欽加鹽運使銜在任候選道江蘇松江府上海縣正堂黄爲出示曉諭事奉道憲札開查租界小車加捐一事經本道查案兩次函商租界領袖德總領事施轉飭工部局减免去後兹接施總領事函復小車加捐自上年七月初一起捐永遠爲例現經各國領事議定斷不能允免捐等由函復前來飭卽遵照等因正在核辦間乃查無名揭帖率稱小車加捐已滿仍照舊章每部四百文等語顯係從中煽惑兾圖生事實屬膽大妄爲除飭差嚴密查拿究辦外合行示諭爲此示仰各小車夫人等知悉凡小車在租界推行領照仍照加捐章程每部捐錢六百文不准短少倘敢故違藉生事端定卽提案從重究辦决不姑寛其各凛遵切切特示 
[觀察謁客]  
　　日前江蘇候補道王觀察樹蔭因有要公由省蒞滬昨日午後命駕進城遍謁各當道至上海縣署時黄愛棠大令飭家丁擋駕 
[受傷疉見]  
　　常州人朱某在楊樹浦華盛紡紗廠工作被皮帶絞去手指浦東人周某亦在華盛紡紗廠工作被皮帶絞去鼻準皆送同仁醫院求治然終不免爲殘疾之人矣 
[上海縣署瑣案]  
　　浦東慶明寺住持僧悟凡前投縣署呈控丁裕卿掯單押銀楊辛香又控丁假賣誑騙時丁因升科案收押所中前晚帮審委員李二尹提案訊問悟凡供有方單一紙計田十畝託丁裕卿爲中抵押與丁福春處上年備齊本利洋銀四百元贖取此單福春收洋後　單付與裕卿裕卿卽私抵於張姓得洋七百元僧人屢向索取置之不理叩求究追楊辛香供丁裕卿前將悟凡田單勸監生置買議定每畝洋一百元當付定洋三百五十元約日立契找價不料一去不來後尋見向問據稱買主之意每畝須價洋一百八十元監生嫌價太昻令作罷議向索定洋　約不睬後悉丁已將此單抵與張姓得洋七百元仍不付還定洋是以特求附追丁福春供悟凡前以田單押銀由丁爲中已本利收齊故將方單交付原中轉交原主不料裕卿不將田單交還私自押銀但小的單已交出一切無干求恩鑒察丁裕卿供悟凡還清丁福春抵價後福春將田單交與小的卽交悟凡收執後由悟凡之徒海洲取出託小的先賣與楊辛香收得定洋三百五十元海洲收洋後忽欲加價每畝索洋一百八十元因此廢議　海洲不將定洋交還自將田單抵與張姓得洋七百元旋卽病斃小的無端被累叩求明察二尹謂此案起於上年秋間時海洲尚在何不禀明提質顯係飾詞推諉喝令掌頰　十下笞責一百板仍不供認遂飭還押俟查明此單究係何人抵押再行集訊○法界公堂函送拐犯　德洪等至縣李二尹提訊之下婢女王雨花供年十二與劉桂林同在揚州翁公館爲婢被李德洪之妻馬氏誘至鎭江李先挈領婢女至上海賣入夏三所開　花烟間内不知得洋幾何旋又回鎭江同妻領劉桂林來滬卽由包探查悉遂連婢女拘解公堂轉送案下劉桂林供亦十二歲與雨花供詞相符翁公館家丁劉升供稱家主係前英界讞員翁笠漁老爺公館現住揚州王雨花是太太使女劉桂林是小的胞妹被拐後太太命小的來滬尋覓在輪船上遇見李德洪夫婦誘帶胞妹誠恐漏洩被颺緊隨其後見劉住名利棧是以投法界捕房報明獲案在李身畔搜出價賣王雨花之筆據呈電夏三供李德洪前將王雨花抵與小的處借去洋銀十六元不知拐來求恩察核李德洪供在揚州開薙髮鋪夥友戴阿三挈帶王雨花劉桂林二婢女來店盤問之下云被太太毒毆是以逃　如再送回定被處死有母親在上海二馬路求帶至上海會　母親及小的帶至滬上尋覓其母不見遂寄養夏三家中向夏借洋十元後回鎭江挈帶劉桂林來申擬至紡紗廠做工卽被包探所獲解送案下叩求明鑒李馬氏供與德洪相同二尹叱曰爾稱雨花有母在申是以領來豈劉桂林亦有母在上海耶一派胡言顯係揑飾李夫婦叩頭求恩二尹將王雨花劉桂林交劉升具結領回李德洪喝責三百板與夏三一併收押馬氏發官媒管押候辦○昨英界公堂移送陳恭發控陶世興陶世　圖搶姪女一案至縣請爲訊究黄大令飭值日差看管候訊 
[上海巡局紀事]  
　　前晚高昌廟巡防局委員魯介朋二尹率同勇丁地甲人等巡至十四圖西栅外空房内見有一人蜷臥提出研訊據供尹朱名炳華前在督標奇兵營某哨弁處充當勇丁刻因年老多病將差使辭退無奈出營之後身無川資不能投宿客寓是以在此叩請恩宥二尹飭地甲傳諭奇兵營勇丁到來辯認確係營勇遂卽具保而去○虹口恊隆煤炭行向與大東門外張永興鐵錨廠往來近日被欠銀九十餘兩向索不還遂由行主遣夥投十六鋪巡防南局請追鍾偉臣二尹傳諭地甲令在外調處○江北某邑人周慶保原籍有祖遺田一畞數分由同鄉人龔阿三之父龔某承種言定每年租錢五千文現阿三之父已逝積欠租錢十五千文前日周於大東門外遇見阿三向之索取非但一毛不拔反糾令同黨陳阿四帮毆周情急投十六鋪巡防中局請爲提究潘仲泉二尹卽飭地甲將人証帶齊候訊○新馬頭豐泰木行向與新閘某木行包攬客貨邇因帳欵轇轕致豐泰夥鄭少亭與某木行木排夫沈蓮甫口角由鄭具控十六鋪巡防中局藩仲泉二尹飭勇丁看管候訊○昨日黎明時老白渡馬頭永泰質鋪被偷兒穴牆而進竊去洋銀九十七元以及金銀首飾細軟各物約計值洋五六十元之譜掌櫃某甲卽開具失單投十六鋪巡防中局禀請追究潘仲泉二尹立傳汛捕協同地甲勇丁前往勘視後卽飭嚴行捕緝務獲究辦○華盛紡紗廠搜查女工一役由土阿金之妻王某氏充當前日傍晚循例查檢查至李阿虎之妻李陸氏下體被氏掌頰數下扭入巡防局禀控姚殿卿二尹　訊之餘令俞王氏　備香燭服禮遂卽了事 
[法界公堂瑣案]  
　　著名扒竊李子卿專在行駛長江之各輪船行竊各物迭經懲辦遞籍此次又潛來滬上竊取新開河畔某小烟館烟槍二枝爲包探拘獲解經鄭大令研訊供認槍已當去將當票售與城河浜舊貨攤上大令飭探帶往弔贜舊貨攤主周福堂稱將搶贖出旋又當與啓元押店尚有一槍當在小東門戲館街洽源押店卽往弔贜杳檢號簿並無名姓卽將洽源押店夥張松山啓元押店夥蔡成章及舊貨攤主周福堂並押店號簿帶回捕房昨禮拜四堂期解請鄭大令何繙譯會訊先問周福堂因何收買竊　周俯首無詞又問張蔡二夥因何不遵定章不將姓名住址注出有意　混著各罰洋十五元七日内不准典押周福堂罰洋五元以後不准再收竊贜一併押候　保○包探禀稱錢學寳誘 
 
 

Page 4

 
 
拐包永祥之媳戴氏大令訊供押交劉在押日久不將戴氏交出劉妻王氏昨日在城河浜投河覓死爲巡街捕援起送入捕房解案請訊劉學　供包媳戴氏現在蘇州包已得洋六十元自願罷訟大令謂爾誘拐戴氏匿不交案一面之詞斷難憑信著著卢赶緊將戴氏交出王氏斥退○包探禀稱車寓主李和尚將東洋車一輛租與張華張又轉租與吳栢金驅至英租界因車已破爲巡街捕揭去照會不准行駛張向吳索車在途爭扭吳將碎玻璃劃傷項下血流如注爲巡街捕拘送捕房捕頭飭送仁濟醫館療治今傷已痊愈是以傳同車寓主張和尚一併　案請訊吳栢金供車已破壞拉至英租界爲巡捕揭去照會小的不敢回寓途遇張華又向小的逼索一時情急劃傷項下現已痊愈求恩從寛大令著押候查明覆核○吳子玉禀稱在小東門義泰和洋貨店爲夥前晚被賊王炳生撬門而入竊去衣服當塲拘獲交捕解案請訊王炳生認竊不諱大令判責一百板贜還失主○施茂生禀稱昨日在途行走有設攤之醫生指小的爲有病給藥一包索取洋銀八角小的不允卽被薙髮匠陳阿四將衣服剝去當洋四角投報捕房飭探吊到原贜　准領回陳供醫生李翰標住城内道前街大令飭探帶出提李到案訊究施茂生斥退下期提案備質　俞念依前投公堂禀稱失去砒霜五十四斤報捕後查獲竊賊董阿二吳克順供認贜售與南市洽興街春茂藥材行得洋五元一角昨日弔到原贜傳同失主解案請訊大令著押候補提收贜　春茂行主到案復訊○董成龍禀稱昨日雇錢載餘之小車至虹口裝運廿蔗車籃内遺卜大錢一千爲車夫吞没翌日在途尋獲扭案請追錢供昨因天雨並未出外實遭誣指大令著押候查明復核○流氓楊才寳與同黨陳金狗等在途搶奪鄉人衣服爲巡街捕拘獲解經大令訊供昨日過堂復訊判枷一個月期滿責二百板 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界晚堂瑣案]  
　　朱招福朱王氏王阿土王任氏男婦四人因索欠爭毆爲捕送案前晚張賡三直刺升堂提訊朱王氏供前日偕丈夫招福至王阿土處索取會洋五元五角王非但不付反糾同姘婦任氏將小婦人毒毆以致面頰受傷鳴捕拘案求請訊究朱招福供與略同王阿土供會洋非朱王氏總會名下是以不付不料伊等竟與小的爭吵任氏從旁解勸卽被王氏掌頰因此爭毆求請核奪王任氏供小婦人向爲野鷄娼婦尚有本夫去年與王阿土姘識遂與同居前日王氏來家索取會洋小婦人好言勸解突被掌頰今反在案下誣指毆伊求恩明察張直刺以任氏等行兇屬實喝令將王責一百板任氏掌責五十下朱王氏所控會洋著自行理處○前者王陳氏控姚小妹私將其女小蘭轉抵與各傭婦涉訟公堂張直刺庭訊之下判令陳氏備齊贖身洋銀邀到中人再行訊斷此已紀諸前報者也兹陳氏將身價洋銀備齊投案具領前日晚堂直刺命提姚小妹等至案覆訊姚小妹供當抵押小蘭時係陳氏之媳爲中陳氏現在會香里爲野鷄娼婦小婦人身在押所未能往邀求著陳氏交出原中訊斷陳氏堅稱中人均由小妹邀出小婦人一概不知求恩明察直刺謂陳氏曰爾旣押女豈無中人况旣押爲娼婦母女之情已絶未便給領著將姚小妹王小蘭一併還押王陳氏逐出 
[英界公堂瑣案]  
　　包探金阿三解王大順王二陳二莊寳瞿英成及瞿妻金氏至案禀稱瞿夫婦僑居楊樹浦某洋人家對門王在洋人家當細崽昨晚不知如何潜入瞿家瞿指爲强姦伊妻糾同王二等數人用繩捆縛正在爭吵間有人告知洋人將一干人送入捕房今者捕頭令小的送請訊究瞿供稱其時妻子金氏已睡王忽闖入强姦小的聞之卽浼同居之王二等人拘獲瞿金氏供稱王時來小婦人家饋送禮物或給以小洋銀如無人在家卽多方勾引小婦人峻詞拒之昨晚又來適小婦人熟睡伊竟强行姦污幸丈夫知覺否則已失身矣王供稱昨晚小的出外購紙烟路經瞿門前瞿招令入内卽被捆縛幸主人前往始得扭入捕房並不犯姦叩求明鑒王二及陳莊同供稱小的等確見王强姦金氏襄理　政之鄭瀚生大令據情商諸衛繙譯官略謂此案王與金氏犯姦未必無因恭查大清律例男女各應杖八十下瞿縱妻犯姦應笞二百板王二及陳莊不應多事應各笞一百板衛君頷之大令遂照例判責○王張氏徐張氏同在老公茂紡紗廠做工前日工畢而回私將棉花竊取管廠人某甲察知扭交捕房昨晨捕頭令某包探解案老公茂經理人投案請辦二氏同供稱小婦人等無知悮犯叩乞原情大令判令各掌頰五十下○賊犯王阿林曾經懲辦前日又竊取劉阿小家布被一條由包探趙銀河緝獲連贜解入捕房昨日捕頭令送案請究劉投案領贜王阿林供稱小的確曾行竊無可諉缷惟求格外開恩大令判令笞責二百板管押半月○包探石金榮解圖竊葉慶榮家木質報時鐘之賊犯張阿大至案禀請訊辦葉投案聲訴圖竊情形張供稱小的係浙江寗波府屬某邑人失業後流落他鄉無衣無食不得已而犯竊叩求憐而宥之大令判令笞責二百板○張阿三流氓也前晚見周守如佩帶銀對時表一枚卽向之攫取適爲某號巡街捕所見拘入捕房昨晨捕頭令解送公堂　究周投案聲訴前情張一言不發泥首求恩大令判令笞責二百板○包探吳志剛解前曾犯案遞解回籍之流氓陳阿生請判陳供稱小的係　州府屬某邑人因有要事來申不敢逗留叩求寛宥大令判令笞責二百板發回捕房解至鎭江轉解揚州原籍 
[美界捕房紀事]  
　　蘇州人俞三元渾名小蝦蟆前因犯竊經英界讞員張賡三直刺究辦後遞解回籍刻又來申前日下午在胡家宅某倡院内竊取手釧一副持至虹口天潼路某押鋪内典錢包探胡瑞龍查見拘入捕房押候解送公堂訊究○寗波人柴林氏僑居虹口有恒路生有一女小字福林年華二九楚楚動人去年許字同籍張某爲室刻下女有外遇將偕所歡逃遁張聞信之後卽糾集多人前往搶刼三百三十八號華捕一併拘入捕房押候解送公堂核辦○前日虹口公和祥碼頭小工林兆甫竊取白鉛等件被五百三十八號華捕所見拘入捕房押候究辦○陳阿順不知處人氏昨日至虹口西華德路第五十四號門牌洪元館内果腹不付一文揚長而去值堂人追上向索致相口角被巡街捕一併拘入捕房押候解堂核辦○王陸氏李阿四二婦人以撑駕小船爲生昨日在公和祥碼頭竊取舊鐵數磅被某西人查見立卽送入捕房押候解堂究治 
 
 
 

Page 10

 
 
   
 
 

Page 11

 
 
[光緒二十四年三月初一日京報全錄]  
　　宮門抄○諭旨一道錄前○陜督陶奏爲遴員接署總兵並懇恩簡放摺○又奏爲甘軍移紥並委署總兵摺○又奏爲都司病故呈請開缺片○又奏爲揀員接署副將片○又奏武員勤能留省差遣委用片○杭州將軍濟奏特叅乍浦駐防庸劣各員請○旨革職摺○御史烏奏爲愼重名器登叙官方片○吉林將軍延奏爲鑄造銀圓局情形片○三月初一日吏部翰林院侍衛處值日無引見○恩佑假滿請安○懷塔布謝署正紅蒙都綂恩○包楞額稽察中左門覆命○徐中堂陳兆文各請假十日○奕功明安各請假五日○明桂續假五日○李中堂張蔭桓預備召見○吏部呈進月官卷○召見軍機李中堂張蔭桓○皇上明日辦事後由頤和園還宮○○頭品頂戴陜甘總督臣陶模跪奏爲邊要總兵因病出缺請旨簡放以重地方恭摺仰祈聖鑒事竊臣據署肅州鎭標中軍遊擊張紹先呈稱肅州鎭總兵何建威前因感冐風寒觸發舊傷增患痰　日甚一日醫藥罔效於光緒二十三年十二月二十二日在任病故當同闔城文武親往騐視無異呈請委員接署等情並據該道州同時禀報前來臣查肅州鎭總兵何建威結髮從戎歴在甘肅打仗出力戰功卓著去歲蒙恩調補肅州鎭總兵蒞任以來籌辦邊防整頓營務不遺餘力地方賴以乂安實爲武職中不可多得之員兹因傷病舉發加患痰　遽爾溘逝不勝悼惜所遺肅州鎭總兵員缺地處邊疆關繫緊要亟應委員接署以重操防臣查有升用提督現署金塔協副將正任陜西商州協副將張世才久歴戎行辦事勤幹堪以就近先行護理除給委外所有肅州鎭總兵員缺應懇天恩迅賜簡放以重職守謹會同署甘肅提臣張永清合詞恭摺具奏伏乞皇上聖鑒訓示謹奏奉硃批另有旨欽此○○頭品頂戴陜甘總督臣陶模跪奏爲甘軍移紥委署總兵員缺恭摺仰祈聖鑒事竊光緒二十三年十二月二十四日承准軍機大臣字寄光緒二十三年十二月十一日奉上諭督辦事務大臣奏請移紥甘軍以資捍衛一摺山陜地方東近畿疆西控關隴形勢最爲扼要董福祥聲望素著卽著迅速添足二十營之數分紥大慶關平陽府一帶認眞督練務成勁旅以後甘省防務著陶模實力整頓刻下關内外一律肅清果能就現有之營扼要駐紥足資鎭攝不得藉口兵力單薄稍涉疏虞將此各諭令知之欽此遵旨寄信前來並准甘肅提臣董福祥恭錄咨行到臣復以所部各營飭令陸續開拔電請將署缺各員派委接替以期迅速等因臣查署理河州鎭總兵中衛協副將何得彪現帶甘軍正右營步隊實任西寗鎭總兵何美玉現帶甘軍副中營步隊旣准提臣調取自須帶隊前往所有各該總兵員缺緊要亟應遴員接署以重職守查有綂帶督標親軍正中營步隊新疆伊犁鎭總兵焦大聚樸實穩練夙著戰功堪以署理河州鎭總兵員缺綂帶督標軍副中營步隊陜西延榆鎭總兵羅平安膽識兼優夙嫺韜略堪以署理西寍鎭總兵員缺並令各將所部正中副中營帶往塡防以昭愼重其　防地容臣設法布置不敢稍涉疏虞已另片附奏除分檄各該員遵照外謹會同署西寗辦事大臣聨魁陜西提督臣鄧增署甘肅提督臣張永清合詞恭摺具陳伏乞皇上聖鑒謹奏奉硃批兵部知道欽此○○陶模片再據署延綏鎭總兵陳元蕚呈據神木營叅將楊廷弼呈稱鎭羌堡都司周俊邦得惠痰壅氣喘等症調治未愈於光緒二十三年十月初七日在任病故並查取該故員原領劄付及委員承查嫡親印　各結呈齎核辦前來臣覆核無異相應奏明請旨開缺除劄付印甘各結咨送兵部外所遺鎭羌堡都司員缺陜甘現有應補人員容臣另陳請補理合附片具陳伏乞聖鑒訓示謹奏奉硃批兵部知道欽此○○陶模片再署肅州鎭屬金塔恊副將正任陜西商州協副將張世才護理肅州鎭總兵印務經臣另摺奏明在案所遺金塔協副將員缺極應委員接署以專成臣查有准補督標後營遊擊戴福祿熟悉營務辦事平隱堪以署理除檄飭遵照外理合附片陳明伏乞聖鑒謹奏奉硃批兵部知道欽此○○陶模片再武弁在營出力材堪任使自應隨時奏明分别改留以備差遣兹查有留川儘先補用都司劉和順留新疆補用守備補缺後補用都司新疆撫標右營千總王大興花翎儘先補用守備延綏鎭標効力期滿武舉馮三秀留新疆守備銜儘先拔補千總胡立成等四員均隨征陜甘有年歴著戰功且於邊防營伍情形最爲熟悉若以原官原銜留於陜甘按班序補實於營務有裨據前延綏鎭總兵蔣雲能前肅州鎭總兵何建威先後呈請奏前來臣覆查無異合無仰懇天恩俯准將劉和順等四員一併留於陜甘差遣委用除王大興履歴清册前已送部此次應請毋庸造送劉和馮三秀胡立成三員履歴册隨摺送部理合附片具陳伏乞聖鑒訓示謹奏奉硃批著照所請兵部知道欽此○○杭州將軍奴才濟祿杭州副都綂奴才常恩跪奏爲據咨叅革乍浦駐防庸劣不職之佐領雲騎尉各員恭摺具奏仰祈聖鑒事竊據乍浦副都綂奴才于珊咨稱乍防雖未建復舊制官兵暫駐省垣而差操一切自應照常整飭况當時事多艱之際尤宜襄助得人方足以資整頓兹查前掌右司關防右營廂黄旗蒙古佐領世襲騎都尉吉煊剛愎性成營私罔上辦事不力且於佐務許氏廢弛難期振作殊不勝佐領之任似此庸劣不職之員未敢稍事姑容應請奏叅將乍浦右營廂黄旗蒙古佐領吉煊革職請留騎都尉世襲以供差操而觀後効又查乍浦右營廂藍旗世襲雲騎尉丙林差操懶惰不堪造就每逢值班時有違誤應請一併革去雲騎尉以肅功令而儆效尤各等情咨請奏叅前來奴才等查核乍浦駐防雖未建復而營制官方自當一律整頓似此不職之員固未便姑容相應請旨將乍浦右營廂黄旗古佐領吉煊卽行革職請留騎都尉世襲以供差操而觀後効並請將右營廂藍旗雲騎尉丙林斥革以儆官邪而肅營規理合恭摺具奏伏乞皇上聖鑒訓示謹奏請旨奉硃批吉煊丙林均著卽行革職該部知道欽此○○烏爾慶額片再奴才風聞各舘供事竟有冐充者如原供事或已故或回籍卽有同姓之人輾轉賄買執照冐認三代姓名蒙混頂替到館當差實則藉此在外招搖包攬公事迨至撞騙得財又藉此爲出身地步蒙保加捐濫登仕版始而京官佐雜繼而丞倅州縣此輩逢迎奔競習慣鑽營三代尚忍冐認則寡廉鮮恥將無事不可爲矣一旦驟膺仕進其不殃民僨事者幾希且此輩實繁有徒樹黨植援毫無避忌迹其鬼蜮性情尤爲仕途敗類奴才爲愼重名器澄叙官方起見謹附片具陳其劣蹟昭著者俟訪確指名嚴叅是否有當伏乞聖鑒謹奏奉旨欽此○○延茂片再吉林試鑄銀元原未籌有的欵奴才前奏請由四釐鑄捐項下提撥四成以資鼓鑄經户部議覆暫准提撥仍俟籌有的欵銀元赢餘積有成數卽行撥歸原欵不得永遠挪用當經轉飭遵照在案兹據該局禀稱此項鑄元所得利益計現存赢餘銀三萬七千餘兩除抵還機器局代墊添造機器銀一萬一千餘兩並遵照奏定章程撥付交涉局經費及欵接各項費用共銀六千四百餘兩下餘現存銀一萬八千八百七十兩零八錢四分四厘七毫一絲四忽擬請作爲鑄本將此項成本以積至十萬兩爲度以敷循環周轉俾免竭蹶所有原借商欵一萬兩並提撥四釐鑄捐銀六千兩均於此項撥還各清各欵並免懸欠等情禀請覈奏前來奴才復加詳覈若將此項現存赢餘銀一萬八千餘兩撥歸該局作爲銀元鑄本則從此得有的欵毋庸再事挪墊所擬甚屬妥善除交涉局開支銀兩造册咨送總理各國事務衙門並户部查覈外理合附片陳明伏乞聖鑒謹奏請旨奉硃批該衙門知道欽此 
 
 

Page 12

 
 
[光緒二十四年三月初二日京報全錄]  
　　宮門抄○諭旨三道錄前○陜督陶奏爲甘軍移紥次第開拔酌添步勇片○東撫張奏特叅妄拿無辜之文武各員請旨一併革職摺○又奏山東省首帮漕船開行北上摺○兼府尹孫奏叅劾劣員請旨革職片○恭王奏遴員接補章京片○晉撫胡奏爲揀員調補知縣摺○黔撫王奏報委署各員片○三月初二日户部通政司詹事府廂黄旗值日無引見○桂公假滿請安詹事府代奏右中允李士鉁謝恩○裕德色楞額各請假五日○楊頤請假十日○肅王遞遺摺○召見軍機張蔭桓繙譯閱卷大臣派出堃岫清銳○○陶模片再甘肅提督臣董福祥所綂甘軍一十六營原紥河州西寗平番大通循化碾伯等處刻已次第開拔東往各該處頓形空虚甘省幅員遼闊綿亘四五千里漢回錯雜之地甚多此次軍務敉平僅留三十餘營旗哨早經相地分紥一時礙難抽撥自非添募多營不足以資分布第時值艱難需餉甚鉅未敢遽行瀆請惟河州西寗最關緊要該兩處正署總兵均經提臣董福祥令其帶隊前往經臣奏委總兵焦大聚羅平安分往接署併將省城附近原駐督標二營分飭帶往塡紥所遺省城大路一帶防務臣與司道再四熟商酌添步勇一旗馬勇一旗扼要分紥以重巡防所添無多於防務稍資周密已飭從本年二月初一日起分别募齊具報應需饟項銀於司庫勇餉截曠銀内隨時動支造銷不另請撥其餘甘軍所遺防地另由臣設法布置萬不敢稍涉疏虞以仰副聖主愼重邊陲防患未然之至意謹附片具陳伏乞聖鑒謹奏奉硃批兵部知道欽此○○頭品頂戴山東巡撫臣張汝梅跪奏爲特叅妄拿無辜之文武各員請旨一併革職以示懲儆恭摺仰祈聖鑒事竊維州縣爲親民之官訟獄爲民命所繫如案情稍涉疑似宜如何悉心考察俾不致寃及無辜臣訪聞署驛縣知縣賡勳有差役擾累鄉民情事密飭兗沂曹濟道錫良轉飭兗州府遴委鄰封鄒縣知縣何枬親往密察禀復兹據該道覆稱查　縣與江蘇銅山縣連界銅山縣境有西河泉地方居民六十餘半户係趙姓附近三里許之小吳家莊係嶧縣所轄該莊民人趙六卽趙興旺本屬李姓因西河泉趙氏招以爲婿遂冐趙姓得地數頃趙姓族人心懷不甘時向趙興旺訛假趙興旺以不睦於族遷居小吳家莊光緒二十三年十一月二十五日趙姓貧苦之户共十五人又向趙興旺借糧未允經鄰人吳姓勸說始假給每人糧粒一斗五升趙興旺以族衆强假懷恨正擬赴縣呈控適該縣賡勳由邳州會哨回縣在小吳家莊附近住宿趙興旺卽往喊控族人白晝强搶並揑稱西河泉均屬匪類請立時往拿賡勳遂令各班總役帶領散役一百餘人齊赴台庄商同台庄營叅將劉金相前往會拿劉金相帶兵在街口把守差役人等將趙姓抄搶二十餘家致失去衣服三百餘件牛驢三十餘頭及鐵鋤布袋多件復捆拿趙姓三十二人押解回署嗣經提訊内有二十八人均係良民前無借糧之事始經該庄長等保釋其訊認强借糧食者祇有四人現均在押並已病故一人所抄衣物各項尚未悉數追出發還等情　揭核辦前來臣查該縣賡勳於趙興旺喊控之時並不詳查虚實輒聽信一面之詞卽傳班役百餘人往鄰境抄掠擾害二十餘家捆拿三十餘人致有一人在押病故復聽差役任意搶攫情同盜賊迨訊明實係良民復不將所搶衣物全數追還實屬荒繆糊塗難膺民社應請旨將署嶧縣知縣卽用知縣賡勳卽行革職台庄營叅將劉金相汛地與西河泉相距較近其莊民是否匪類豈無見聞乃於賡勳往邀之時輒卽督兵在街口把守以致無辜之人横遭縲絏事後並無隻字禀報亦屬繆妄已極未便姑容應請一併革職以示懲儆謹專摺具奏伏乞皇上聖鑒謹訓示奏奉硃批另有旨欽此○○頭品頂戴山東巡撫臣張汝梅跪奏爲恭報山東省德正首帮漕船開行北上日期恭摺仰祈聖鑒事竊照東省光緒二十四年起運二十三年分實徵漕糧數目業經奏報在案兹據督糧道桂春禀稱督飭縣帮愼選乾圓潔凈米石上緊徵兌外河德正首帮漕船現已兌齊於二月十五日開行北上其餘各帮船隻亦卽依次前進禀請奏咨前來除分咨查照外所有東省德正首帮漕船開行日期謹恭摺奏聞伏乞皇上聖鑒奏奉硃批户部知道欽此○○孫家鼐等片自捐例頻開仕途混雜而佐雜尤甚如有劣員自應隨時劾涂以清流品兹查有分順候補府經歴賀廷駿卑鄙無恥罔恤聲名前署古北口巡檢林兆奎圖賴局欵飾詞荒謬均未便稍事姑容相應請旨將賀廷駿林兆奎均卽革職以肅官常理合附片具陳伏乞聖鑒訓示謹奏奉旨欽此○○恭親王等片再軍機章京吏部員外郎徐士佳現補授御史所遺章京員缺應以額外行走之户部郎中連文沖充補謹奏奉旨知道了欽此○○頭品頂戴山西巡撫臣胡聘之跪奏爲揀員調補要缺知縣以裨地方而資治理恭摺仰祈聖鑒事竊查永濬縣知縣崔同紱才欠開展難勝煩劇經臣奏請開缺留省另補於光緒二十三年十二月初八日奉旨應以奉旨後第五日行文知照之日起按限三十日减半計算扣至十二月二十七日作爲永濬縣開缺日期係歸十二月二十九日截缺業將截缺緣由咨部在案所遺衝繁難兼三要缺例應在外揀選題補該縣地當孔道政務殷繁且係附郭首邑時有發審案件非精明幹練之員弗克勝任查定例知縣應題缺出如候補應升無人准於現任内揀選調補等語臣督同藩臬兩司逐加遴選晉省雖有曾任實缺候補並進士卽用知縣非初登仕版卽人地未宜佐貳中亦無堪升斯缺之員未便稍涉遷就惟查有絳縣知縣胡延現年三十七歲四川成都縣人由廪生考取光緒十一年乙酉科優貢朝考一等十二年七月初六日禮部帶領引見奉旨以知縣用欽此十四年九月呈請分發簽掣山西試用十月十五日吏部帶領引見奉旨著照例發往欽此十一月十一日到省旋在本省工賑等捐案内報捐同知升銜奬叙花翎十八年遵新海防例報捐分缺先補用並免試用十九年四月題補絳縣知縣奉部覆准二十年十月二十四日到任二十一年八月遵例捐免試俸二十二年奉文調省當差正月二十四日交缷二十三年六月捐免歴俸奉部核准給照該員識卓才長通逹治理以之調補永濟縣知縣實堪勝任查該員任内並無積案及已起二三叅有關降革處分且以簡調繁一切因公處分例免核計惟題缺請調與例稍有未符但人地實在相需例得專摺奏請據布政使俞廉三署按察使丁士彬會詳請奏前來合無仰懇天恩俯准以絳縣知縣胡延調補永濟縣知縣洵於地方有裨如蒙俞允該員係現任知縣調補知縣銜缺相當毋庸送部引見所遺絳縣知縣係屬簡缺晉省現有應補人員應請扣留外補合併陳明所有揀員調補要缺知縣緣由理合恭摺具陳伏乞皇上聖鑒謹奏奉硃批吏部議奏欽此○○王毓藻片再查前准部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署代理著每届三月彚奏一次由吏部嚴行查核如有違例更調等弊卽將該督撫藩司分别叅奏欽此又准部咨候補委用試用人員除委署無人之缺及暫時代理無庸核計外如委署有人之缺擬請州縣與佐雜分計各不得逾十分之一以示限制又州縣佐雜實缺人員調署比照委署定章各不得逾十分之一以示區别各等因歴經遵辦在案兹查光緒二十三年秋季分調署現任人員署理别缺者知縣一員巡檢一員候補委用人員除實缺調署别缺及因案撤省因病請假所遺各缺不計外並無委署有員之缺據藩司邵積誠造册具詳前來臣覆核無異除册分送部科外謹附片具奏伏乞聖鑒謹奏奉硃批吏部知道欽此 
 
