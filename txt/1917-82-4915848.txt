# 1917 - 82 - 4915848

 

Page 1

 
 
   
 
 

Page 2

 
 
時評 
[三原因（冷）]  
　　外交局勢將動未動者據所傳消息不外三原因一爲外交總長未定也一爲俄國革命眞相未明也又一爲美德宣戰態度未决也而所謂條件云云者不與焉 
　　此三原因者均非不可解决之原因外交總長段可自代俄國革命與美國態度不久自明故外交局勢今雖將動未動而終必至於動而後巳特動而過遲所謂動而有利之方面恐難如願耳 
　　雖然所謂條件云云者旣不爲外交之原動則有利無利又何計焉 
[命令]  
　　三月二十九日大總統令陸軍總長叚祺瑞呈稱陸軍第十三混成旅步兵第二團團長丁搏霄久病不愈懇請辭職等語丁搏霄准免本職此令 
　　又令任命張繼善爲陸軍第十三混成旅步兵第二團團長此令 
　　又令任命李天佐爲陜西陸軍第二混成旅步兵第四團團長井岳秀爲第二混成團團長此令 
　　又令陸軍總長段祺瑞吾請任命傳崇嫺爲陸軍第六混成旅步兵第二團團附王金鈺爲陸軍第六混成旅步兵第一團第二營營長應照准此令 
　　又令陸軍總長段祺瑞呈請任命朱恩祥爲江西陸軍步兵第一團第一營營長應照准此令 
　　又令陸軍總長段祺瑞呈請任命王道逹爲熱河陸軍第一團騎兵第一營營長應照准此令 
　　又令阿逹斯的魯模給予二等文虎章此令 
　　又令王傳炯給予三等文虎章此令 
[專電]  
　　北京電昨協約國七使接我正式答復後即訂今日在法館開特會研究答復旨趣並促加入程序 
　　北京電第三步手續已爲具體的堅定惟須外長問題先决方可表示 
　　北京電國際政務評議會决定第三步實施時期仍視冬（二號）日美國國會舉動爲斷 
　　北京電政府接駐日章使來電報告與本野外相談話情形關於條件日但言願兩方推誠協商外交進止頗與此有關係 
　　北京電奥使館員巳預備歸去聞我絶交宣告日内即决提出 
　　北京電政府昨日致電俄政府正式承認 
　　北京電駐德顔使昨電巳於沁（二十七）日偕全體館員離柏林　　北京電外部接施使電英巳實禁華茶進口特會商農部先與英使交涉 
　　北京電外長又有任高而謙消息不確 
　　北京電陸徵祥不能提出後政府内定梁任公一說高而謙但梁能通過國會否須視宣戰主張勝敗爲斷 
　　北京電昨國際評議會午前十時開議關於實行第三步之手續（一）疏通反對意見（二）與各國協商辦法及處置國内德奥人管理津漢德界方法等梁任公前晚到京昨並未與議 
　　北京電廣州武漢重慶等商會紛紛來電請勿加入政府以詳電解釋 
　　北京電駐俄劉使來電請承認俄政府並請國會去電祝賀 
　　北京電收土案因新合同將於一號生效力故參議院昨夜趕將勿買存土决議案咨文送出以示一致 
　　北京電馮河間以買土事輿論攻擊近有長電到京内分三層（一）請查因此圖利之人政府即派張一鵬丁士源在滬調查（二）對於烟土之防弊方法（三）各省如有餘土不能再買 
　　北京電查辦土案特派員張一鵬昨已秘密南下 
　　北京電政府二十二令齊浙長緩裁審檢所二十三齊來電謂巳盡裁但他方確報二十三止僅裁四十四縣二十四齊尙有令催未裁者法部以其上朦政府下欺僚屬主嚴辦曾謁黎總統黎言當依法辦理余不庇護云云 
　　北京電丁衡三莊思緘鈕鐡生胡漢民及江朝宗哈漢章等均分期歡宴陸督 
　　北京電第七師調填滬防已由張敬堯與盧永祥接洽昨張回京報告奉諭拔隊南下 
　　北京電預省長定任可澄正徵某方面同意 
　　東京電本日（三十日）汪特使在神戶乘哈爾賓丸返國臨行致電本野外相陳謝日本各方面厚遇 
　　東京電中日鐡路聯絡會議因中國委員已抵日提前開會昨日（二十九日）行開會式鐡道院長谷川技監致開會辭謂本會目的本謀中日間之聯絡今太平洋各輪船公司均於此謀輪船鐡路彼此聯絡故有相應協議必要云云 
　　東京電美國太平洋輪船公司副經理洛賽脫氏來日與東洋汽船會社協議復作聯絡航路計劃决定在桑港橫濱馬尼剌間爲每週一次定期航行 
[外電]  
　　北京電對德情勢未有變更美德交涉之無發展使中國遲疑不决而中國未克詳知之俄國事變亦使中國停頓不前協約國方面又未特别表示願得中國加入戰團之切望以致中國採行起初兩步之勇氣今巳沉寂政府缺乏主動力遂靜立不動際此情狀反對之聲較贊成之論爲高報載可異消息謂馮副總統前本贊助對德絶交之政策今竟反對續行致陷中國於歐戰漩渦之舉動德人之繼續用其一切方法以阻中德問最後决裂事屬當然綜之中國人士前搆成開始行動者今仍信中國加入協約之相宜惟見一無脊骨無堅强自信心無决斷之政府爲之障碍而巳若協約國果欲中國加入則當有較爲切實之行爲不當僅作對於中國需求優惠討論之空言設協約國政府各飭其駐華公使抱守根本要義則可成中國加入戰團之更大進步而德人將來在華開拓之計畫亦將因以打破此不獨可增加德人今巳遭受之失意且可間接促成戰局之結果苟欲逹此目的則一切瑣碎小問題不宜重視再中國加入協約覔取實在利益之機會今將脫去將來結局中國或將以其所處地位爲自己信用計必須隨美國之後趨入戰局而不復與協約國接洽或謀取協約國現所允許之利益矣（二十九日） 
　　廣州電中央政府飭粤省當道改組留滯北江一帶之滇軍但粤省需洋一百三十三萬元方可舉辦此事計留滯北江一帶之滇軍刻共一萬七千人粤省當道擬留用一萬一千人餘者遣散 
（二十八日） 
　　北京電駐俄公使電稱俄兵於革命時擅入中國使署搜捕指爲德匣間牒之克里英米迄爾伯爵夫人今俄政府巳因此事向中國使署道歉（二十九日） 
　　北京電海參崴中國總領事電稱該處頒行戒嚴令招兵事宜進行頗速暫時禁止華工入俄（二十九日） 
　　北京電財政部收鎔制錢之計畫巳經國務院核准將先從魯省收買然後再推及他省以天津爲鎔化制錢之總區（二十九日） 
　　北京電奉天軍界衝突政府屢派員調查茲據委員報稱省長一職宜另簡人不必由張督兼理聞前任四川督軍陳宦將爲奉天省長（二十九日） 
　　西京電專使汪大燮會晤聯合商會之代表互換增進中日親善之竟見星期三晚西京商會設宴歡迎之（二十九日） 
　　北京電第七師師長張敬堯昨已抵此聞係政府召之來京以便予以將第七師由河南移駐上海之訓示（二十九日） 
　　北京電湘督潭延　請將湘省礦産收爲國有以鑛産由商辦理迄未發逹故也湘人代表有電來京反對此議甚力政府巳派員前往調查（二十九日）以上路透電 
　　北京電今日參議院以一百二十票對二十四票通過反對收買存土之决議案兩院之聯合决議行將咨送政府據華人意見買土合同必因此而取銷參院又否决陸徵祥任外交再提出之諮詢案故伍廷芳或仍將留任以待顔惠卿由德回國蓋顔有外交總長之望也 
（二十九日） 
　　哈爾濱電昨日俄人舉行脫離專制慶典並追悼革命先烈各處商業暫停鎭中旗幟飛揚敎堂空地開大會各機關各團體各學校皆來與會並有各營兵士甚多軍民各學校之軍樂隊亦皆來會旋排隊游行各大街數逹萬人奏軍歌執旗幟旗上多綴紅薔薇花觀者盈衢歡聲大作哈法資將軍與行政委員會會長導行於前逾半小時大會始經過婦女與小學校學生亦多隨行義勇隊代替警察彈壓各街各事皆極有秩序各界人士自由往來無社會階級之區别晚間戲園與俱樂會一律改爲演說場宣講俄國脫除專制之重要聽者頗衆俄國全境皆以此日舉行慶典昨夜哈爾濱駐軍司令憲兵司令與警察長俱被捕（二十九日） 
　　以上字林報 
　　北京電今日午後憲法會議因有緊要議案遂變更爲參衆兩院聯合會之性質討議政府提出兩院英美法諸國旣經承認俄國新政府是以中國政府亦宜迅速承認國會意見如何之諮詢案各議員討論之下滿場一致可决立將此意咨答政府政府卽電駐俄公使飭令承認俄國新政府（三十日） 
　　北京電政府近知陸徵祥外交總長之同意案究難再行提出國會乃擬以梁啟超繼外交伍總長之後梁氏業已暗示承諾之意惟該同意案能得議會通過與否頗有趣味之問題（三十日） 
　　漢口電駐漢德國領事定於今晚乘寗紹號船離漢漢口稅關爲監視及保護該領事特派關吏二名附乘該船護送至九江（三十日） 
　　漢口電德國領事留戀不去現經漢口交涉員嚴重催促速即出境該領事始答稱凖於今晚乘寗紹公司之寗紹號出發惟届時果否出發尙不可知（三十日） 
　　南京電寗省德兵收容所内德兵十三名二十八日夜乘間脫逃至下關車站爲憲兵截獲詎該德兵竟於中途揮其腕力抵抗憲兵（三十日） 
　　南京電江蘇省本年派赴日本留學陸軍學生計陸軍大學士官學校步兵學校等合計四十八名期於四月八日到日不日即當出發由日本士官學校出身之陸軍少將黃興鎭氏亦加入此次派遣留學生之中（三十日） 
　　濟南電制錢禁買問題經張督軍與中央政府商議之下准予通融以二個月爲期遂告圓滿解决此間商界以爲如此喪失利權乃開有志大會議决電呈北京請速嚴行禁止買賣制錢（三十日） 
　　南京電浦口惠民公司招募赴歐華工二千餘人昨由下關乘船出發該公司與各工人訂立合同每人先給治裝費二十三元俟至目的地後每月給以工資三十元（三十日） 
　　東京電中國交通次長王黻煒氏以次交通視察團豫定來月四日行抵下關視察枝光製鐡所後於五日入京由五日至七日赴連絡會議七日赴中央車站場内祝賀會及鐡道院總　晚餐會九日赴鐡道院總裁邸園游會十日起任各地視察二十日在下關解散（三十日） 
　　東京電美國加入四國財團事尙未定目下紐約資本團正因此事與市俄古資本團交換意見聞兩團之間可望融和故其結果有紐約市俄古兩團共同加入之勢市俄古銀行團之阿布多氏近有視察中國順道來日之報（三十日）　　東京電中日鐡道聯絡會議已於二十九日在鐡道院開會先由長谷川技監述開會之詞次王景春氏答詞旋推木下運輸局長爲議長决定中日兩國提出議題當日中國方面委員出席者爲王景春黃贊熙佛類等三氏今後繼續開會正式會議一切東京商業會議所及他與中國有關係者等聯合開會招待中日鐡道連絡會議中國出席諸人（三十日） 
　　東京電哈爾濱電云俄尼古拉衣烏衣績大公等六皇族誓約援助新政府（三十日）　　以上東方通信社電 
[戰電]  
　　倫敦電西班牙京城路透訪員電稱西班牙全國戒嚴該訪員在前所發述明戒嚴原因之電文顯爲西班牙檢查員扣留（二十九日） 
　　倫敦電據由西班牙京城較早發出之電文表明西班牙之經濟與政治現局頗爲嚴重商務大臣謂航務幾全停止煤斤全無入口政府出示斥國民之請願書爲妨害治安書中署名之人均巳下獄並禁止人民討論此事所指之請願書倫敦尙未接到（二十九日） 
　　亞姆斯特丹電英政府照會荷政府謂前宣布之擴張封鎖區域定四月一日起禁止輪船駛入（二十八日） 
　　倫敦電公報局宣稱運送船汀台勒斯號（一一○○○噸）載中塞克斯聯隊之兵一大隊本月九日在開浦殖民地之亞古爾哈角觸水雷維時東南風甚緊該船登時停駛爆炸之後推送機卽外露船中之兵奉命列隊點名之後復奉命少息於是全隊唱歌雖死機在前而不稍失其勇氣與紀律半小時内二汽船駛抵從事救援該船賴船長船副機師之鎭靜得以自有之汽力駛抵西芒斯鎭而免沉没軍隊則經汽船送登岸上英皇曾傳電嘉奬諸人（二十八日） 
 
 
 

Page 3

 
 
　　倫敦電海軍部宣稱上星期駛抵英國口岸之商船共二千三百十四艘駛離者共二千四百三十三艘載重一千六百噸以上之船連醫院船亞斯土里安斯號被沉者十八艘不足一行六百噸之船被沉者七艘被攻而得免者十三艘漁船被沉者十艘（二十八日） 
　　羅馬電海軍部宣稱本月二十五日止之一星期内商船駛抵意國口岸者五百十七艘共四十五萬三千八百七十噸駛離者四百八十九艘共三十七萬五千五百六十噸沉失不足二千噸之船四艘百噸以上之帆船一艘另有一船曾被攻擊而得逃脫（二十八日） 
　　倫敦電政府發表議案擬召集前因身體有缺點而被擯絶從戎之人今估計此種之人共有百萬之多（二十九日） 
　　倫敦電據維凡電稱奥德大軍現正由鐡羅爾之伏拉爾白向意國進發（二十九日） 
　　倫敦電糧食部擬在倫敦南部設立公竈日備十萬人之食現望富人出而扶持此舉（二十九日） 
　　倫敦電瑞士電稱奥皇之赴柏林乃關於研究新媾和條件一事（二十九日） 
　　亞姆斯特丹電德首相今日將在國會演說改革政治問題德報日來公然討論此事毫無忌憚伏伐爾茲報要求即行改革選舉制且謂必街祖國巳經改革而國民盡享平等權利始足請軍隊保衛祖國並主張並魯士政府對於波蘭人當予以如俄所予處其國民治下之保障普魯士上議院討論豫算案時拉牧齊維爾親王謂普魯士對付波蘭人之政策必須更改云閣員白里康巴區博士謂政府現正研究廢除剝奪財産權利制並議訂准用波蘭語文律（二十九日） 
　　倫敦電巴黎電稱德軍巳棄聖康丹鎭現正焚燒目下陣線後十里之村莊據比人方面消息謂德軍現正破毁比國齊不魯日不魯日干特附近之地該處德軍似亦準備退走（二十九日） 
　　紐約電美國現採用英國之招兵方法如四貼廣告列隊遊行於公共處所設立招兵幕帳等事均將照行内閣曾討論即行派常備兵萬人赴歐樹美旗於西歐陣線以示情好之議（二十八日） 
　　華盛頓電威爾遜總統現正與國會領袖會商對德方法彼願國會於二日之特别會議决定政府對德舉動應至何限度海陸軍兩部刻方準備防衛各事財政問題今最關重要美政府因接非公式消息謂德國襲擊船摩威號載回某德口岸之俘虜中有美人若干故託瑞士公使詢問虚實　（二十七日） 
　　華盛頓電外間傳稱威爾遜總統之意對德問題僅須國會贊成武裝中立政策無需他求政界聞之頗怒據謂總統現確與郝和士大佐商確應付危局方法陸軍部否認德人離美赴墨之說（二十八日） 
[公電]  
　　長沙蔡黄二公營葬事務所來電各省省議會並轉各機關各報館鑒蔡公四月文日黃公四月咸日先後歸葬嶽麓特聞蔡黄二公營葬事務所艶 
要聞一 
[俄新政府之宣誓與備戰]  
　　路透電社接二十八日俄京電云臨時政府諸閣員今日在上議院宣誓就任誓言謂願爲國民與俄國竭忠盡職恭虔保護其自由與尊嚴决不圖復舊朝儘速設法依據普及直接平等之選舉權召集國會國會召集後政府現暫操之治權即移交之並服從國會關於國體及俄國根本法律表示之民意又云俄國此次革命大得禁衛軍伏林斯基聯隊之助故能速底於成昨日該聯隊曾開大會表示繼續作戰至逹目的而止之决心並宣言願赴前敵助其同件作戰俄京其他聯隊亦將組織此種大會表示决心近兩日内各處均衆口一詞宣述作戰至全勝而止之主義軍民志在以國外之勝利鞏固所得國内之自由巳無疑義卽急進派之工人亦確認此舉之必要僅約明他日不得有併地之事而巳昨日政府代表歸自北陣線謂軍隊皆望繼續作戰其熱度之高爲前所未有人人誓不委棄一寸之國土其他代表歸自里伐爾者亦謂海軍軍官决計以全力贊助政府以博勝利軍官水兵曾舉代表組織一會以故將土之感情更形親切塞巴斯土波爾亦傳來此項消息謂海軍大將柯爾恰克氏素爲水兵所敬愛當其提出贊助政府之决議案後卽經水兵一致通過各報否認外間所傳關於黑海艦隊駭人聽聞之謠言謂該艦隊兵士死於革命者僅三十二人今各艦之備戰一如往日近因誤會稍起衝突好事者乃乘此播謠云 
[我國巳承認俄新政府]  
　　俄國革命軍起以來政府對於俄國新政府之情形及各國對於俄新政府之態度非常注意屢電駐俄公使劉人鏡詳細報告劉昨巳回電探明美國業巳正式承認俄國國會所組織之新政府云云政府根據此電業巳有電訓令劉使代表中國政府正式承認新政府且令其說明中國全體國民對於俄國創造嶄新之民主政治極表同情云 
[停頓中之對德問題]  
　　對德問題政府原擬於國交宣告斷絶後卽爲戰團加入與協約各國實行提携乃近日忽呈停頓之狀態並有卽以此爲止之消息者其重要之原因大致以内閣各員意見不甚一致而内外各要員對於此問題亦尙有持反對之意見者如廣東督軍陸幹卿中將自到京後巳參預府會議一次對於與德宣戰一節雖未表示若何之意見但其態度中於宣戰一節似不以爲然徐州張紹軒督軍每日均有電來其電中主旨均係反對宣戰一事並言一誤不可再誤之語措詞均屬痛切但此項電文皆奉批留直隷省長朱家寳昨在病假中拍來密電一通略謂與德宣戰自速滅亡内訌外患均堪憂慮等語至於我國駐德公使顔惠慶及館員人等外間早傳其巳離柏林赴荷闌茲得外交部消息顔公使等此時尙在德國京城該部於昨日曾接到顔公使來電略云出境平安通行劵德政府至今尙未發下以致未能出境據德政府非正式傳告非俟駐華德使及領事等平安返回柏林後則對於華使等之出境護照未便發給云云 
　　對德方針預備再進一步前日在國際政務評議會討議巳略有結果聞該會人物原不乏最初懷疑之人惟均以根本反對當在抗議之前或亦當在絶交之前時至今日則不宜再持異議使國家陷於進退維谷之境因之議論遂趨一致昨日巳提出國務會議詳細討論惟以大勢測之政府當局雖巳内斷於己然仍尊重各方面之意見力求疏通融洽之法必非一二次會議所能决定發表也再者最近數日間外交上之形勢所以稍吾停頓不能不謂與俄事有關係故俄事之眞相爲朝野所亟亟注目惟近日政府所接報告大抵得諸駐英施公使所傳倫敦方面之消息爲多駐俄劉使文電頗少或謂劉使溺職或謂俄京扣留電報一時難明眞相聞政府中有人主張即派專員由西伯利亞鐡道馳赴俄京詰問劉使並調查彼中實况大約即能實行也 
[紀二十八日之憲法會議]  
　　不信任權與解散議會權均否决 
　　昨日（二十八）下午一時憲法會議開會議長王家襄主席循慣例延長時間至兩點五分各議員始陸續出席議長宣告檢查人數檢察結果參議院一百八十三人衆議院三百九十九人在三分二以上議長報告參議院請假者王觀銘等七人衆議院温世霖十二人均無異議惟沙議員有人提起異議議長以爲應減少其假期改兩星期爲一星期衆始無異議議長文報告衆議院議員王有瀾等八人因現開預算委員會在大會要求允許請假如有法定人數不足情事發生彼等一招即至遂照議事日程開議中華民國憲法案第四十三條衆議院對於國務員得爲不信任之决議繼續由贊成反對相間發言孫潤宇先表示反對原案主張全條删除呂復則贊成原案其理由以爲國務員於被彈劾之先必先運動解散衆議院而被解散衆議院多數黨派第二次當選又必吹求國務員其勢不推倒國務員不止展轉相持政治何堪設想故於根本上惟使國務員稍爲退讓方可免政治之紛擾云云張知競則又表示反對不信任投票贊成解散權其理由以爲三權旣經分立議會之立法爲惟一之職務而於行政上則不應有所干涉云云議長又謂現在對於四十三條巳有贊成反對三人之發言現在宣告對於第七十五條解散衆議院問題發言章士釗先表示贊成七十五條解散權某議員則反對原案其理由以爲國會人民之代表也旣爲人民推舉代表其代表民意可知國務員不爲國會信任其國民全體不信任巳可槪見若一次解散第二次選出議員敢斷言必抱持前議國務員之政見仍不能施行於政治上徒滋擾亂耳故本員於解散權根本上反對李述膺發言主張維持原案惟關於人數之限制則謂不必規定發言畢時至三點三十分議長宣告休息二十分鐘休息後至四點復行開會檢查人數參議院一百八十四人衆議院四百零八皆足法定人數宣告開議討論第七十五條王侃表示反對原案謂當日本天皇决定與俄國戰爭而衆議院亦表同意然日本天皇恐有財政之牽製忽下令解散衆議院使民權消滅若是有解散權大弊也况共和國尤不宜有解散權蓋參議院與衆議院同爲多數黨之意見即交到參議院亦不能通過固爲至理然在參議院多數黨之意見與衆議院多數黨意見不同則恐致參議院慫恿政府解散衆議院之弊馬驤則又賛成原案以爲旣有國會之不信任投票則大總統之解散權爲當然之規定蓋黨義紛爭多有置大計於不顧倘無解散之規定則恐黨爭更肆行無忌矣且解散權屬之大總統及參議院之同意對於兩方面尙有裁决性質由此觀之參議院之同意權爲萬不可少者也湯漪又主張無七十五條之解散權發言畢某議員提起討論終局附議在三十人以上表决多數宣告討論終局先就修正案表决議長以呂議員及李議員删去四十三條及修正七十五條均經數人起立否决又表决陳光燾修正案大總統解散衆議院但同一會期不得爲第二次之解散起立者二百零四人不足法定人數又以羅家衡葉夏聲丁象謙三議員之修正案分别表决均經否决遂表决原案四十三條在場人數五百九十一人起立者四百零二人不足四分三之法定人數某議員請反證表决表决結果起立者二百零一人在四分一以上原案不成立議長又表决第七十五條原案全場起立者數人終以再付審議會表决多數贊成遂宣告討論第七十六條大總統除叛逆罪外非解職後不受刑事上之訴究龔議員主張大總統下加副總統三字附議在二十人以上成爲議題褚輔成及某議員稍有討論議長卽以龔議員修正案表决起立者數人又以原案表决在場者五百九十一人起立者五百六十一足法定人數宣告討論第七十七條大總統副總統之歲俸以法律定之無討論以原案表决起立者五百六十八人足法定人數第七章標題國務院無討論表决起立者五百六十四人第七十八條國務院以國務員組織之表决結果起立者五百七十人巳足法定人數時至六點遂宣告延會 
[十一政團組成中和俱樂部]  
　　平社正社衡社尙友會靜廬蘇園澄社協議會憲政會新民社友仁社十一政團組織中和俱樂部巳於前日開成立會此事爲近今政團界中頗可注目之問題茲爲略誌其情形如下今春之初政團紛紛發生形勢渾沌於是有七政團合組俱樂部之議七政團者討論會平社衡社靜廬協議會蘇園憲政會是也當初計畫係欲將所謂中立政團者糾合爲一成一第三黨然暫時則不實行合併此事醖釀甚久外有靳雲鵬氏之促成内有平社等之主張巳將成事實乃因各團協商未妥遽難發表而先有大同俱樂部之出現組織俱樂部之用意無他小團太多旗幟相似俱希望占第三黨之地位故天然易於聯絡一方則政府方面亦望操縱小政團以溝通議會故亦間接促成其結合自蘇園協議會憲政會合組大同俱樂部以後因有鑒於前項大同俱樂部之計畫遂另爲一面之進行者最近一月以來以靳雲鵬李國筠二人之奔走遂卒見中和俱樂部之成立 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[新疆回民與外交關係]  
　　對德絶交後外間時有謠傳新疆回民反對者聞日昨楊督軍來電略謂接京津友人電稱近日有新疆回部不靖之謠此必好人造謠冀圖煽惑人心報紙不察率行登載難免不惑人聽聞刻下新疆省内省外均極安靜云云此電係報告新省目前之事實而一方面又傳楊督軍另有一電係對於政府言及新省將來之可危反對政府之外交政策並錄之以供參考原電略謂新疆情形本甚岌岌因該省人民信奉回敎每年全省舉若干人代表赴土耳其拜敎主土耳其亦以宗敎之關繫與新疆人民聯絡切近今土耳其與德國同盟中國與德國絶交則土耳其與新疆人民必聯絡一氣以抗中國不久必成爲事實云云末後又將德之覬觎新疆新疆人民之信仰德國而對於我國政府之不信仰反復陳述並言我國此次與德國絶交是自速新疆之亡心所謂危不敢緘默請政府速爲注意 
[陸榮廷到京後之談話]  
　　陸幹卿督軍到京後前昨兩日陸君對於各方面之談話均不脫調和黨派與服從中央兩語大約將來在政團歡迎席上於調和黨派一層必能有所發揮至於服從中央則在徐州對張督軍之談話曾大致道及到京以後與當局論及外交方針亦云悉憑中央政府决定某當惟命是聽効力疆場云云前日陸君下車時先訪段總理實爲生平第一次之會面故所談多寒喧語於外交情勢及兩粤現狀不過略略道及而巳昨晚七時段總理在府學胡同私第邀請陸君宴飲並請政界要人作陪大約漸有重要之談話矣 
[衆院懲戒法典委員長之動議]  
　　　日（二十七）衆議院開會呂復以　典委員　格提起臨時動議謂該委員會屢不成會實由委員告假者甚多應按法改選以利議事之進行駱繼漢繼起發言謂委邑不出席者多在五次以上照規則自當改選不生問題唯本席亦法典委員之一查大家所以不出席之原因係由於委員長蕭晉榮之種種違法致委員欲行職務而不能今可舉三種事實以證明之第一凡大會交付審查之議案照規則委員長應依次序通告開會審查乃蕭委員長對於大會交付審查之案因係彼個人在大會反對之案即濫用其委員長之職權故意擱置不行審查例如國務院官制各都官制敎育廳官制實業廳官制等案蕭議員在大會均係反對者然旣經大會决定交付審查委員長即應服從大會之議决而蕭君因個人反對之故至今兩個月不將此種議案開議委員等皆不願負此延擱責任此爲不出席原因之一第二查普通會場主席聲明討論之範圍維持議場之秩序如有意見發表無論贊成反對均應退居議員本席發言至本案完結後方得復席此無論委員會應如此辦理即大會之主席又何不然乃前星期四委員會開會報號發言者蕭君每置之不理而自己先發表意見本席曾按照規則請委員長退歸本席發言由理事代理主席而委員長蕭君對於本席之聲明不惟不注意更以非禮相加拍案不已不知此等舉動照規則應行懲戒若不加以懲戒則以　委員會恐不免發生暴動第三向來委員會以上午十時至十二時止開會近因憲法會議增加幾於無日無會只星期四星其六兩日有餘暇得開會然因時間太短案件甚多前星期四開會通告中亦未規定開會時間應至何時爲止自本席與委員長孚論之後蕭君聲明不幹即自由退席行至門口經大衆詰同始宣告延會然其時人數並無不足欲延會亦應諮詢大家公决何得以委員長個人之意宣告延會此種行動按諸規則是否相合以上三事皆爲委員不出席之原因本委員深感痛苦故特報告於諸君駱發言畢蕭欲登台自辯以呂復變更議事日程之動議不成立致登台後不獲發言而下聞是日散會後議員董增儒提出懲戒法典委員長案略謂三月二十七日本院開五十二次常會時據法典委員會委員駱繼漢報告漢典委員長蕭晋榮種種違背規則及延擱政府所交議員所提各重要法案及委員屢屢請假缺席以致審查會不能開會等情實屬違法失職謹依院法七十七條曁八十二條提出本案請付懲戒委員會審查是否有當敬候公决云云 
[洩露藍白名票之爭議]  
　　前日醒華報登載新聞一則名曰對德絶交後之藍白兩派將前此兩院對於政府外交方針之議决所有贊成（白票）反對（藍票）之人名一一登載無遺昨日下午衆議院開會有議員董增儒駱繼漢克希克圖劉彦孫潤字張治祥呂復彭允彝鄒魯等紛紛羣起質問主席謂前次討論外交方針投票事件本院並未公布何以昨日醒華報一一載出此事秘書廳應負其責即議長應負其責云云維時湯議長因病早已告假陳副議長代理主席即命秘書長報告秘書廳中有無洩漏之事秘書長即報告謂前次所投藍白票係由秘書廳議事科保存絶無洩漏之道惟某日蕭議員晋榮及某議員（因議事科未識其人但知其爲本院議院）同　議事科要求閱看閱看之後加以抄錄議事科不肯蕭等稱巳經議長許可議事科卽問湯議長議長謂閱看固曾許可伹彼抄去則須囑其嚴守秘密不可發表議事科轉囑蕭等至於再三蕭亦謂絶對不至發暴云云除此之外無他人閱看者此秘書廳所知之情形也至於醒華報登載之件係由何處而來則不得知秘書長報告畢議員中有主張對於醒華報須請檢察廳檢舉者有謂俟湯議長出席請其詳細報告者有謂事隔巳久不必深究應速照議事日程開議者遂由主席宣告開會而罷 
[許總長嚴懲部員洩漏之訓令]  
　　交通總長許世英下令嚴懲部員洩漏文件巳紀昨報茲覔錄其訓令本部各廳司科室處全文如下查漏洩秘密政務刑律著有專條其因職務知悉由領而漏洩或公表者處罰尤重是以官吏服務令規定官吏對於官署機密事件無論署内署外及是否本管事件均不得洩漏官署報告文件未經發刋者非得該管長官許可不得私自宣示凡我屬僚旣在本部服務無論職員雇員皆應恪遵功令儻一違反非但干犯刑事且於部務大有妨碍爲此令知本部人員對於公務均應遵照法令嚴守愼密擬稿人員所辦文件槪不得輕易放置任令他人窺閱其繕寫譯電及經手收發人員尤應按件記名各負責任至非辦稿人員併應嚴禁窺探他人所辦稿件一面由各該主管長官隨時監督調查認眞考察如查有洩漏嫌疑應立據實密糾以憑澈查分别撤懲 
[六國飯店之音樂會]  
　　日前來京之美國實業團團員多巳分途取道上海或　鮮日本乘船歸國惟中美貿易公司代表羅司氏刻尙因事留京羅司氏曩曾來華數次甚熟悉中國情形與中國實業家極有感情此次領袖美實業團來華意在增進兩國人民睦誼謀兩國商務之發逹故日前提議組織中美國際商會聯合會以資共同研究中美間直接貿易之利益一俟徵得兩國商會之同情卽從事組織今爲聯絡感情起見羅司君曁其夫人於今晚（二十八日）十日假六國飯店開音樂大會招待中美兩國士女昨巳由羅司君曁其夫人具柬邀請吾國商界方面有京師商務總會正副會長陳陞金世藻全國商會聯合會正副會長呂逵先賴恩培楊木森諸君及其他著名實業家紳學界方面有新選華僑參議員黄伯耀衆議員何變吳鐡城柴春霖陳承修諸君等曁各位夫人聞羅司夫人前爲美國著名女優擅長音樂歌曲届時兩國士女濟濟一堂想必有一番盛况也 
[大總統將躬親植樹]  
　　我國森林最爲缺乏民國三年農商部爲提倡森林起見曾呈請每年以淸明爲植樹節仿古者重農親耕之制京師由大總統躬親植樹各省長官縣知事亦各於直轄區域内率衆植樹各學校校長則率領學生擇地植樹俾國内人民曉然於政府提倡造林之至意本年四月五日爲淸明植樹節期植樹地點定在天壇届時黎大總統將親臨植樹聞農商部除函請警察廳届時派警照料外並請由步軍統領衙門準備軍樂該部復在天壇神樂社籌備休息所陳列各項林産品以資參觀大總統植樹後部員及參觀員皆得植樹以垂紀念惜是日天壇仍不開放僅由農商部籌備入場劵有劵者方得入場也 
[内蒙選舉舞弊之電告]  
　　内蒙伊克昭盟代表等以改選舞弊特電北京大總統國　院内務部蒙藏院參衆兩院云伊盟本届參議員改選之期前經綏遠都統電咨敝盟務於三月二日來綏投票當即召集各選舉人於三月一日到綏始知改期至十八日齊赴都署投票共選舉人二十名投佈音鄂齊爲十九票投納遜得爲格勒一票又投候補人納遜得爲格勒十八票投得爲格勒二票投畢令退招待所又令再退出署外俟下午五　道署參觀開票不料應選之人票乃大變僅有郭步瀛婁裕熊二人當選未知佈音鄂齊爲等因何落選查郭婁二人各選舉人并未投寫此票何以各得八九票被選違法舞弊愚弄蒙人羣情憤懣斷不承認除呈由敝盟長正式咨呈外謹先電陳伊克昭盟代表麟慶選舉人佈音鄂齊爲等二十一人叩 
[奉天之對德狀况]  
　　德國領事在奉者係屬代理在營口者係副領事在奉之領事先欲以商人資格暫留奉境嗣在他種阻礙乃於二十二日晚八鐘前赴滬取道日本回國瀕行由日本給予護照營口副領事亦巳離營現在德領事館僅有守門中國人二名正門封鎖由警察擔任保護其狀况冷落巳極 
　　奉省向未借有德債僅官場因貿易關係欠有欵項巳由財政當局查明合全數不滿十萬元此項欵目處分辦法（一）按照　遺期間仍由正欵劃出（一）劃出全數妥爲存儲暫不付與（一）所存欵項俟國交恢復聽候中央訓令（一）欠欵遵令處分後將辦法電逹中央 
　　中德絶交僅對德官吏表示拒絶至對於商民仍屬照常惟爲防制變故起見頒布檢查規則此項檢查事宜在省垣由警務處擔任縣屬由警察所擔任省垣檢查所附設處内由現代處長許泮香爲所長並派員於十六日起實行辦理現巳將第一次檢查成績報告當局電逹中央至對於絶交國之一切應付事宜及其他各國之敦重睦誼則由馬署長擔任聞將來所有費用巳由張軍長電逹中央核准發給矣 
　　當中德絶交之初張軍長曾電逹中央宣示意見茲聞近又有電忠告政府略謂遺大投艱雖非才莫屬而任重致遠斯有恒乃成今當對外一致之時政府變更之局未定紛紜擾攘授人以隙是宜各肩責任勿輕引去俄國政變巳更一旬我國所聞率從展轉傳來即有報告亦多摭拾架空無益於國家大計是宜選擇熟悉外交人才迅秉國家使命以定外交方針絶交雖定中立未廢人言龐雜國是無所從違是宜於此時機盱衡世界内察國情順時推移早决大計否則東食西宿雖可敷衍於俄頃前拒後引必貽悔吝於無極内志不固外患斯乘殊非所取也云云 
[奉省會選舉候補參員]  
　　奉天省議會於二十三日十一時開會改選參議院候補議員張軍長派金息侯廳長爲代表前往代理監督警務處長及趙寅生知事亦均蒞會投票旣畢開匭唱名至午後五時甫畢其會内當選者爲趙乃普魏墨卿李如棠三人會外者爲李紹白譚書銘李華亭蘇錫山四人 
[鄂參員選舉與訴訟]  
　　鄂省此次補選候補參議員選舉人名册仍無詹趙梁三人在内羣以爲恐將由是重起爭執幸由各派竭力疏通以候補參議員毫無權利何必重起波瀾不如此雙方均不出席爲和解人名册雖列杜戴丁並不到會投票商榷派鑒於上年抗爭之無效只得俯從於是二十六日舉行投票遂獲實見是日上午辦理選舉人員及警察警隊等即相率至會預備一切行政司法各官如財政政務警務高等審檢各廳處長因負有監察責任亦陸續於十一時前到會十二時王兼省長着軍禮服乘馬由衛隊擁護而至會場内外警備森嚴選舉人全額一百零四先後簽到者有八十五人巳足法數午後二時投票核計總數應以二十九票當選第一次開票建始黃德馨（現任省議員）四十四票則縣朱奎炳三十票餘如劉楫李法蕭延平丁汝義等各得一票檢畢由監督宣告以黃爲第四當選人朱爲第五當選人復接投第二次黃岡林維藩（現任省議員）四十六票江陵張知本三十四票餘如胡宗佐杜康鶴馬　爵各一票由監督宣告以林爲第六當選人張爲第七當選人是時雖巳四句鐘原可再投第三四次票乃各派因預選未妥不能再投請宣告延會於二十七日續選而散查候補參議員時效僅兩年補缺極難然運動此虚銜之人頗衆買票之聲雖不如上年之盛暗中仍有買賣一票以十元起碼亦有需索加倍者欲求當選總需數百元其間亦有感情投票者聞僅少數如張知本卽其一也當選者似並不以補缺爲望不過藉以接近政界煊耀鄉里而巳 
　　陳時之抗告案自經大理院駁回仍交鄂高廳審理高審廳長周心約主張依法裁判撤消陳之當選曾預將意見陳明於王兼省長王因有某議長先入之言力主維持與周爭辯致起齟齬周以曲法徇情必爲鄂人攻擊依法判斷又爲長官所不許因有自請辭職之舉外間因周與王爭並傳王巳列舉事實彈劾周氏查殊不確現在陳案因是尙無開訊之期 
[浙高等廳維持審檢所之通電] 縣知事不能單獨撤銷 
　　浙省高等廳昨電各縣知事及專審員云案據各該縣請示文電内叙省長敬電有各縣審檢所前經通電裁撤嗣因院部有主張緩裁之議復經本省長疊電聲明業准院電准予裁撤等語現本兩廳奉到司法部儉電開杭州高等審判檢察廳沁電悉查院致齊省長養電開審檢所巳裁者由部呈請准予裁撤未裁者仍舊設置統俟地方分庭組織法及司法公署章程公布後再行依法辦理等語是據報巳裁各所自應截至養電到日爲止此外並無一律准裁之院令據電前因殊屬可詫仰速令各該縣凡在養電到日未據報裁各所均不得違令遽行更張司法部儉等因奉此查院養電及部禡電均係由京於本月二十二日所發計到浙同在漾日該縣於漾日前已據報裁自應暫照巳裁辦理未據報裁仍然照常辦理俟地方分庭組織法及司法公署章程公布後再行依法辦理仰即遵照毋違高審檢廳艶同日又電臨海縣知事汪瑩云呈膛沁電悉據稱省長奉院電准裁一節頃奉司法部儉電開查院養電係巳裁者由部呈請准裁未裁者仍舊是報裁各所應截至養電到日止並無一律准裁院令速嚴令養電到日未據報裁各所不得違令更張等因查審檢所由專審員與兼檢察之知事所組成未便由知事獨主裁撤本兩廳係直接主管衙門該所漾日前未據報裁有案自在部令緩裁之列該知事何得貿然兼理除儉電另行外仰速遵照毋違高審檢廳艶又致未裁各審檢所電云海甯昌化等縣知事專審員覽本日奉司法部感電開未裁各所應再嚴令仍舊辦理毋得更張等因該所於漾日前未據報裁係在未裁之列應即遵照部電仍舊辦理毋得更張高等審檢廳儉印 
　　又浙省第二高等分廳昨電金華地方廳曁舊金衢嚴三府各縣（除建德）審檢所專審員云本日據建德專審員　渭呈稱奉高審廳漾電奉部號電各縣審檢所國務院議决緩裁又奉禡電除巳據報裁撤外餘均暫緩裁撤等因屬所未報裁撤遵即照辦因縣知事以單獨名義逕報撤銷理合聲明等情據此除電令該員本月二十五日來呈巳悉該所旣未實行撤銷自應遵照部電暫緩裁撤且審檢所　合議制之官廳而論所員次序專審員職司審判又在兼理檢察知事之前即令裁撤亦應由該員挈銜呈報若僅由知事單獨具名在法律上不能發生效力至齊省長未受監督司法行政之委任其文日所發電令又與本年一月大總統追認各省獨立期内所設司法機關之指令相違反該所無服從義務其電内所稱之縣知事兼理司法事務暫行條例曁縣知事審理訴訟暫行章程在浙江省内因與頒布在後之前項指令相抵觸業巳失其效力如該縣知事擅受訴訟越權審理當遵照大理院三年上字第七零四號判例認其審判爲無效除通令所屬廳所外特此電令仰該員即便遵照兹仰即日出示佈告以免人民誤訴致滋拖累此令等因印發外惟恐所屬各所亦不免有縣知事以單獨名義呈報撤銷情事爲此通令各該所專審員一體遵照即日出示布告周知所有關於審判無效一節並仰該地方審判廳廳長遵照辦理均勿違誤切切此令第二高等審判分廳監督推事陳感印 
[杭州快信]  
　　裁撤審檢所問題齊省長堅持到底以去就力爭昨又電京辭職 
　　五年度以上内國公債二次給息昨巳一律實行 
　　一二兩師向演日本操法現奉楊督軍　令改習德國操法 
　　財政廳昨飭嚴屬各統捐局鷄毛捐率分别辦理雜毛仍照舊章每擔捐洋五分淨毛每擔按新章抽收一角六分 
　　省公署招考北京高等警校學員定額選送十名限五月二十日截止報名昨頒應試資格四條騎兵團誤服嗎啡斃命兵士姜得彪等巳飭第一師優予給卹 
　　警務處飭新委天台杜潭警佐莊濬孫與嘉與塘滙警佐錢康源對調 
　　省立第一苗圃通知各屬派員晉省領栽苗木以赤松爲最多數 
[江北短簡]  
　　第一混成旅長馬玉仁於三月二十六日晚間回浦 
　　省長公署訓令申明四年三月間所定禁種烟苗辦法聚抗者格殺勿論告發者予以五十元以下賞金江北各縣知事巳遍張佈告並責成市鄉總董保衛團一體負責 
　　江北各知事遵奉省公署訓令勒令境内經售印花土各家於三月終一律閉歇 
　　淸江豐濟倉於三月二十六日午後一時召集五市二鄉人士會議本倉進行事項 
　　灌雲縣三新市農會長毛曙被公民杜廷紀等赴省禀控省公署巳指令該縣知事陶士英查復查勘淮隂烟苗委員楊潤林巳於三月二十六日 
 
 
 

Page 7

 
 
赴二市四市老子山等　密查 
　　財政廳官産處訓令江北各知事調查官有森林估值復候報部 
[南京快信]  
　　軍署連日開軍事會議關防極嚴聞馮副座昨晚巳有極長密電致致府報告會議結果 
　　省議會今日（二十九）選舉會自午前八時起至午後六時止議員簽到者祇四十六人不足法數未投票散會 
　　聞陳之驥有督湘消息 
　　前重慶鎭守使周駿昨來寗謁馮副座 
　　任用道尹陳廷英昨由鎭江　監算交代事竣回寗銷差 
　　軍署參謀長師景雲准今日午後三時乘車北上部派會勘烟苗委員趙沆年曹亞伯巳於昨日出京抵寗 
[紀蘇參員之選舉訴訟]  
　　蘇省改選參議員去歲即傳金錢買票紛擾至於停選及今年選舉波折層起卒産出辛漢潘承鍔二人仍爲金錢勝利不料竟有人向法庭起訴其詳情如次 
　　辛潘派今年初謀與促進派及淮徐派調和曲盡方法無效遂折而謀組織第三者於是東海之楊石脫頴而出楊爲富戶去年買不出席消極票之有力者也雙方議妥以楊之姪楊東巖爲參議員楊出一萬零五百元爲買票資本以八千五百元抛灑於衆位選舉人以二千元爲團頭經手者壽自二十日迄投票日（二十三日）竭盡心力幸得一百零七之數方投票時楊慮第一匭如投辛潘恐第二匭將有變局用恜 
要求先投楊東巖票方能率黨簽到且須得一筆據辛潘不得巳由葛夢樸出一據大意言如楊不投出辛潘無效下署名簽字乃投票時不知何故中變楊旣失敗而軒然大波從此起矣方楊之票匭封閉未得部電時辛潘等各畫其力爲楊謀劃及决定無效又設法奔走爲之籌補救辦法楊石方面見鉅金巳喪空惹腥氣憤怒至於極點加以流言傳播遂力思報復不欲再圖挽回適有律師王朝棟者與楊計議辦法王要請楊出一正式委託書並證人證物筆據及詳細過付人經手人得錢賣票人種種犯罪事實示欲畢爲起訴之狀使辛潘畏懾得開磋商解决之談判楊深然其說一一如議楊本　　又痛恨失敗爲天下笑本有自首破壞之意故聞王計而毅然從之也 
　　王朝棟者一不著名之律師二十七夜得此證物遽於二十八日竭其全身勇氣力舉而投入於江寗地方檢察廳一轉瞬間巳傳遍南京莫不悚然驚異有斥爲不顧大局者有許爲正義膽量包身者公民監視團中有吳紹文袁希洛等同時具狀以王之證爲證向檢廳起訴事件愈益擴大聞法曹界有名大律師多與辛潘表同情此後法庭之威權與信用及其將來之經過皆非今日所可逆料惟江蘇先進之邦而有此大案殊可悲巳 
地方通信 
[松江]  
　　劉　舟到松後之劇界新舞臺營業自劉　舟登臺以來生意頓有起色加以逐日加演京劇一二齣尤爲松人所僅見氣象　覺一新警局對於加演京劇本在禁阻之列並曾榜示劇社門首不許巧立名目擅用鑼鼓圖演京劇乃自劉藝舟登臺後鑼鼓喧天徹夜不絶警局竟態度一變聽其自然僅令加貼印花四元藉此敷衍面子惟第一社營業因之大受打擊於是異想天開　得江湖賣藝者數人添演拳棒大貼廣告聲稱大力士登臺獻藝藉爲拉　慶客之計實則此數人者前數日尙在西外嶽廟中賣技外間頗引爲　談云 
　　美實業家定期來松美國實業團中之卡阿君閒俟由京近滬决意獨遂江浙一帶考察内地實業松地近由監理會敎士班德生君面約卡君來游卡君巳復函應允並擇舊曆初九日赴約現農商兩會及敎育會擬於卡君來時假塵天恩堂開歡迎會藉資聯絡 
[鎭江]  
　　派員檢查德　中央所定保護檢查德僑辦法巳由齊省長令行各地方長官照辦丹徒章知事奉令後昨巳委派水陸總巡周少堂警佐甘熄爐兼任檢查員凡關處置德人一切事宜均負責任陸軍第十九師楊師長亦在東馬頭設立檢查所檢查行旅以期周密 
　　盜匪戮斃同黨江北王姓划船泊於金山河口昨晚突有手持刀械之盜匪八人一擁上船將王姓等捆縛嚇禁聲張任意搜括當被刦去大洋六元布衣十餘件銀鐲二副各盜登岸後即就第一泉左近分派贓物因所分不匀致起衝突甲盜持刀向同黨某乙連戳十餘下血流滿地登時殞命各盜亦相率逃逸次早經該處地保禀請丹徒縣章知事臨場檢驗屬實立飭捕役嚴緝 
[揚州]  
　　營地實行繳價台營官地變價一事迄今巳歷一載始克議妥七折繳價日前由江都縣知事晋省面禀巳蒙馮副總統許可遂於今日（二十八日）午后假商會内復行開會周知事派第三科長童富康會同營地局長王海波召集各營地居戶會議繳價手續並由周知事王局長會銜布告勸令各居戶踴躍繳納以便報解 
　　驅遣難民回籍揚城每届冬季徐海各屬貧民多半來揚就食粥廠以度生機近因粥廠早巳停放江都縣知事周光熊因此等餓民在揚不下千餘人恐聚衆滋事連日特派員在城外雇船由警押送回籍 
　　反對與商加利高郵縣各典業以營業蕭條所收利息不敷開支由同業　議擬照原利二分增加五釐嗣經敎育會反對未果刻該縣典業又函致揚州典業徵求同意故該縣敎育會長于君特函請揚州敎育會吳君公司抵制以利貧民 
[杭州]  
　　續選候補參員省議會昨日（二十九）上午九時開第四次選舉會續選候補參議員齊監督仍率同王道尹夏廳長相繼蒞止選舉人陸續到會至十二時始足法定人數抽籖就席後齊監督宣布開選禁止參觀襄理員將選舉票按名分配畢卽行寫票自前列選舉人依次起立魚貫投票開匭結果第一次毛雲鵠（字志遠江山人）得四十八票第二次曾省三得三十五票第三次石鳴盛（字志承諸曁人）得六十六票第四次孫智敏（字厪才杭縣人）得六十七票均當選爲候補參議員當由齊監督將兩次被選人姓名電告内務部矣 
　　表白對德利益楊督軍齊省長昨函杭總商會云承准國務院删電開近上海漢口重慶濟南等處商會先後來電請嚴守中立等語此次對德抗議以迄絶　蓋幾經審愼籌維政策旣定復經參衆兩院正式表决多數贊同巳於本日明令宣布吾國向無與國徒恃均勢此後時局一變勢難墨守前轍德困中歐巳失海上根據環伺者皆協商國吾以積弱迫處其間不能如美國之進退自如與其待人强制母甯自定計劃協商各國與我推誠相待冀可得多數之協助以紓念難况增收關稅展緩賠欵協商國均表贊助願更討論詳確辦法旣可調劑財用並以維護主權詎非吾國之利或慮中德絶交則中德間商業停止不知歐戰以來德之海上商業　地以盡即有間接輸入中國者爲　　徵無關大計斯固無利害之可言且近年日本竭全國之力發展工商以供戰需國富　增民業亦進吾國不知利用坐失時機良爲可惜果能及茲變計應協商各　之需要以謀吾國經濟發逹於工商兩界所利益多至吾國所負義務僅以華工及物料之供給爲限旣無徵兵籌餉之類於内地治安並無妨碍尤無庸過慮總之對外政策固爲擁護國家而商業所關亦早在審愼維籌之内默察世界經濟趨勢不得不急起直追此舉亦預爲擴張實業救濟金融起見務希推本此意詳密勸導解釋俾商界共喻政府苦心勿滋疑慮更望相時審機各就本業力國編作以應現勢而昌本計是爲至要等因事關商界應請由貴總會隨時開導務釋羣疑並勸令趁此時機各就本業力圖振作以收擁張　業救濟金融之效果相應函逹即煩查照辦理 
[嘉興]  
　　請減地價嘉興北麗鑑秀兩坊城濠水　官基經官産處示飭各租戶按照估定價格繳換證書茲悉各租戶　所定價格較杭垣尤貴且北門雖係繁盛之地而荷花堤一帶　號寥寥純係居民住宅蔡前委員竟將該處房屋劃入上中二則定價昻貴殊不公平特於前日具呈官廳請求酌量核減未　若何批示也　　迎燈肇事嘉興東門外二里許之南堰鎭自前日起迎賽龍燈因觀者過於擁擠秩序大亂好事之徒乘機尋釁將頭牌奪去雙方遂大起衝突頓時以武力决鬭拳足交施觀者亦多殃及嗣經人解勸始各散去茲悉縣公署巳於日昨派員前往諭禁矣　　驅逐遊民出境嘉興城中近日竊案疊出而西門一帶亦多前日第一警所得報謂張家弄秀學内曁小西門古井寺並百福弄杜家團等處均住有無業遊民數十人來往結隊羣動可疑恐於閶閻有礙等語當由該所長警前往驅逐出境矣 
[安慶]  
　　私開煤礦之查封皖南涇縣地方素爲産礦之區近來多有假立公司名目私自開採者聞有陳曉齋設立振業公司在涇北雙浪都毛獅嶺龍頭山一帶開採煤礦巳久日前運煤至碼頭釐局經該局查無護照公文未便收稅當將運煤船扣留一面告知涇縣知事飭派法警執票前往該公司查封 
　　關卡司事之訛索關卡之黑暗近來愈甚聞昨有蘇州米商朱某在當塗小河口等處收買米糧由金柱關出口緣該河口坐落關外該米商先一日至該關申明並預繳洋十元一俟裝載齊備卽頂關報稅迨次日貨齊赴　完稅該關司事忽指爲偷漏該米商辯以如要偷漏何故預先繳洋該司事置之不理任意苛罰該米商欲赴縣起訴後由某甲出爲調處除將預繳之洋不算外仍照納正稅另出洋十四元作爲罰金其事始寢 
[九江]  
　　鐡路車頭撞壞南灣鐡路四號車頭與七號車頭前日天明同時由車庫駛出上水兩車均在同一線内七號在前開赴他線讓四號先行乃甫及汊道而四號巳行趕上致將七號水櫃撞壞旋將巳壞八號車頭之水櫃拼上始能行駛四號煤櫃亦受微傷損失約數百元聞該兩車機關手現在一巳管押一則逃逸矣　　敎育公所改組九江縣敎育公所去歲曾奉省令改爲勸學所縣知事汪慈蓀本擬實行嗣因省議會提議勸學所暫不成立遂至延緩茲復奉省令催辦代理縣知事張承祖特實行改組聞因該所常年經費僅有五百餘元此次改爲勸學所暫時只能用所長一人所員一人現仍委該所學務委員鄭養田爲勸學所所長張　　爲勸學所所員以資熟手 
[濟南]  
　　各縣辦理淸鄉東省近年以來土匪蔓延日甚一日張督軍擬舉辦淸鄉藉淸匪源巳通令各道尹會同各路統領及駐防之陸軍各旅團長爲淸鄉監督率罰各縣知事各營長合力辦理並預等經費三十萬元以十五萬元爲各縣開辦費以十五萬元作奬勵金自通令之日起至隂曆五月底止爲實行期間聞各營縣等巳陸續遵辦會銜呈報軍署及各監督矣 
雜評一 
[藍白票洩露之爭議（一子）]  
　　以議院不公布之件而公布固屬違反院章然亦須視其事之關係輕重如何前此兩院表决外交方針旣以記名投票宣示大多數同意於世界則其投票人之姓名巳無秘密之必要且投票人之贊成與反對旣皆出於良心上之主張以國家之利害爲前提更無不可公布之理使此藍白票之披露出於反對派則不過表明其不敢以國家輕於一　不負此次外交責任之意若出於贊成派則爲表明個人與政府同意又曷爲而不可宣布耶 
　　然則今之齗齗以爭一若萬不可宣布者何歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[海關提取鴉片之驟多]  
　　鴉片進口後起存關棧向歸海關設立之洋藥局派員管理近年自各省禁烟以來每日提貨納稅僅一二箱至多不過五六箱不料現在烟禁末日巳至而土商紛紛提貨聞昨日（三十日）竟有六十餘箱連前日（二十九）共有一百箱之多惟不知其於一二日内如何銷售也 
[烟膏土店之末日生涯]  
　　今日爲中國禁煙盡絶之期公共租界内烟膏土店開設之末日從此數十年鴉片流毒一旦掃淸實堪爲中國前途賀惟一般烟民深恐一時不易戒除且恐無處購食勢必購足煙土爲預備計故烟膏土店末日之生涯諒較往日尤爲發逹也 
[前三日現銀進出口確數]  
　　日來本埠各銀行裝運現銀出口接續不止而各處到者究居少數茲將逐日進出口確數誌下二十八日廣帮由香港裝來墨洋三箱又客帮由長江裝來龍洋五箱滙豐銀行裝往長江計寳銀三十一箱約十萬兩廣帮裝往香港金條三箱合銀六萬兩建帮亦裝去英洋三箱計一萬五千元二十九日客帮由長江裝來銀幣六箱計三萬元道勝銀行裝往海參崴現銀一百五十箱計四十八萬兩正金銀行裝往日本現銀一百零八箱計三十五萬兩三十日客帮由大連灣裝來銀幣三箱計一萬四千元滙豐銀行裝往威海衛寳銀四十箱計十二萬七千兩招商局裝往長江現洋十二箱計六萬三千元 
[同濟學生暫遷借定校舍]  
　　本埠法租界同濟醫工學校在我國政府對德提出抗議斷交風聲未宣布前即經華校董函電公請敎育部維持自法領事解散該校後即由華校董請朱交涉員向法領交涉并請外交部向法使交涉一面并由敎育部派沈僉事彭年至滬與朱交涉員及華校董迭商安揷學生方法茲經借定吳淞中國公學校舍將急要之處先行修理其學生現居旅館者即可於本月三十一號（今日）遷入仍由外交部向法使將法租界校舍索回大約該校經部員及各華董協力維持决不至聽其中輟也 
[法租界取締德僑紀聞]  
　　旅居法租界之德人業經捕房派探調查茲聞前昨兩日法捕房復議將巳經報請註册之德人每人給予執照一紙准在界内居住通行其在英租界之德人有事須行經法租界者須先至公共捕房總巡處說明事由請爲轉知法捕房總巡核允後方可通行住公共租界之德國醫生至法租界者事同一律再巳經報名註册之德人因事他徙未領執照者嗣後續至槪不給發報照並不准再在法租界居住云 
　　又函云法捕房總巡施美德君以中德絶交後境内居留德僑亦應詳加調查是以於日前飭派中西探分投調查境内德國僑商並諭令自赴總巡捕房報名以憑查核在案日來旅居法租界之德籍男女均前赴大自鳴鐘總巡捕房報名簽字計巳報名者有霞飛路怡昌汽車公司内德商二人及其餘散居者共十四人婦女八人及小孩數人 
[呈請派員檢驗聯運行李]  
　　滬寗滬杭甬兩路管理局呈江蘇齊省長文云爲呈請事竊奉交通部第二零五一號令開查中華民國稅關檢驗鐡路聯運旅客行李規則曁行李中途免驗簽條式樣茲准稅務處咨送到部合將該項華英文規則及簽條式樣發交聯運各路除分令外仰即恪遵此令等因並附規則及簽條式樣下局一月二十九日續奉部電准稅務處函開所有國有聯運行李中途免驗即定於本年二月一日實行等因奉經鍾前局長先後轉飭滬甯洋總管曁滬杭甬車務總管等一體遵照辦理按照檢驗規則第二條内開所有掛號聯運行李在邊界者當由海關人員檢驗凡在上海北京漢口及其他起行曁來到可以掛號之要站應由中國捐局人員檢驗又開所有掛號聯運行李入中華境内時應由邊界海關於檢驗後粘貼簽條俾可保護該行李直至到逹地點沿途不再檢驗如由北京或其他可以掛號之要站起行者當由該管關局於檢驗後粘貼簽條俾可保護該行李未至邊界以前沿途不再檢驗各等語滬寗線之上海蘇州無錫常州鎭江南京等站滬杭甬線之上海松江嘉興杭州等站均在應由中國捐局派員檢驗之列前據滬寗洋總管函詢各該站所派檢騐人員當經鍾前局長據情電奉交通部覆電内開該路曁滬杭甬各站聯運行李按照檢驗聯運行李規則應由捐局派員檢驗業經本部咨請財政部特咨各省省長飭由捐局迅派檢驗人員並與鐡路妥爲接洽矣等因奉此除呈浙江省長外謹錄案具呈懇祈特行財政廳分飭各捐局將滬甯線内上海蘇州無錫常州鎭江南京等站曁滬杭甬線内上海松江等站檢驗聯運旅客行李人員分别派定并隨時與敝局接洽以便轉飭遵照現在實行日期巳過聯運旅客亟盼於起行之站得有專員檢騐粘簽以免中途檢驗之煩爲此呈請敬乞省長俯賜察核迅賜施行實爲公便謹呈 
[筧橋酌停車輛之核准]  
　　滬杭甬路局前接浙江楊督軍公函以筧橋一處爲軍事重要地點現在軍政時代一切徵調車輛往往出人意外深恐臨時籌備不及有誤事機商請江局長轉飭運輸總管於筧橋一站酌停車輛若干以備不時之需等因經江局長飭商烈德君擬具辦法數則先行呈請交通部核示現奉指令内開案據該局九號呈並件均悉浙督擬請滬杭筧橋站酌停車輛一事該局所具辦法尙屬妥協應准如擬辦理除咨復浙督軍外仰即遵照並將實行日期報部備查此令等因江局長巳轉飭運輸總管遵照即日實行並分别呈復文通部及浙江楊督軍查照矣 
[公共體育塲開幕紀事]  
　　昨日爲上海公共體育場開幕之期中外官紳蒞會者計三百餘人官界則有淞滬護軍使代表副官元殿元滬海道尹王賡廷外交部特派員朱兆莘上海縣知事沈寳昌上海地方審判廳長袁麟伯檢察廳長林仲立淞滬警察廳代表張桂榮上海工巡捐局長朱壽丞等紳商學界則有黄涵之朱伯華賈粟香穆耦初等外人則有上海靑年會敎員麥克勞史文等皆預焉未開會之始先有中國體操學校全體學生到場爲模範運動時交下午三句半乃由貧兒院軍樂隊奏樂開會衆來賓均齊集運動場遂將該場旗幟高升佐以爆竹衆來賓咸向場旗行一鞠躬禮由該場主任吳懐疚導引來賓環行運動場一周後偕入會所舉行開幕禮由衆來賓向國旗三鞠躬禮樂止入座先由吳主任報告該場成立情形略謂公共體育場由去年省敎育會行政會議議决各縣一體籌設鄙人承上海縣沈知事委託籌備今幸告成今日行開幕式官紳商學各界蒞臨不特體育界之幸亦我學界之幸也本會之建築諸君或有未知今請約略言之本場基地二十六畝建築費一萬八千元填泥築路四千餘元内有江蘇省敎育會一千五百元縣知事捐廉五百元又另代捐募千餘元撥助二千元縣敎育會一千五百元鄙人捐助五百元籌募五百元公欵公産經理處所撥高巷頭公地一方變價一千五百元商借江蘇省立第二師範學校銀四千兩合洋五千五百餘元以入抵出尙不敷三千元現由鄙人設法暫行挪墊今我代謝公私各機關熱心捐助諸君並希望諸君仍予竭力提倡以發揚體育之基礎云云報告畢遂由副官王道尹沈知事沈信卿麥克勞史文穆耦初張士一黃任之何少亢相繼起而深說兼致祝辭大致咸以體育爲敎育最要之事該場規模宏大手續完備預計將來人材輩出爲各地冠引爲忻佩亦有就體育問題發抒學理者演說旣竣巳届五時有半乃復奏樂閉會略欵茶點而散茲將文武官廳祝辭錄後 
　　（盧護軍使祝辭）古有六藝射御同修孔門尙武雄冠仲由陶侃運甓晨夕不休漢晋儒將文武兼優唐宋以末右文輕武從事吟　日趨迂腐於國不强於身無補積弱成風莫禦外侮邇來志士以學濟兵德智體育三者並行場開公共用意斯宏濡筆敬祝歐美爭衡 
　　（王道尹祝辭）近世敎育家言久以德育智育體育三者爲標而尤以體育爲先蓋無健康之體則德與智無所附麗而不能發展古者射御書數文武並尙舊制旣廢又不適於今日之實用然則以各國體育良法施諸中國尤爲當務之急矣海上學校林立研究體育者固已不乏其人而於公共體育場於今日始見之誠創舉也試舉其益之大者學校地位有限器械之不能盡美規制之不能盡善得此公共之場則諸憾悉去衆美畢臻此一益也各學校設施體育每多自爲風氣閉門造車未必出而合轍得此公共之場有比較則興味倍增有競爭則精神愈出此二益也學校有體操科僅學生受其益間有運動會僅奮一時之旨趣得此公共之場所可斷言無一日不有運動即無一日不引起社會之觀感使人人願洗其弱國病夫之誚此三益也本埠人烟稠密曠地缺少諸君子熱誠宏力卒成此舉其影響於體育前途可謂重且鉅矣鄙人觀政是邦對於敎育事業願與諸君共策進行對於體育一道尤望諸君實地攻習以增長精神智能與東西諸國相比較而自立優勝地位其榮幸當有不可言喻者實鄙人所厚望焉 
[北蔡鎭巡警搜查居戶續誌] 王區員之偏袒 
　　浦東南滙縣屬北蔡鎭鄉民朱金照家於本月二十七晚七時許被張江栅第七區巡警李俊升等入室搜查烟賭無着致起衝突該警開鎗示威等情巳誌昨報茲悉該警回署以鄉民糾衆抵抗巡警並被打落警帽等詞回禀王區員信以爲眞故將該鎭商民所呈巡警違法之禀批斥不理旋由該鎭紳董投署伸訴前情懇請誥戒巡警勿再鹵莽以免肇禍王區員以案巳詳縣核辦爲辭拒却不理該紳等遂各退出現聞該鎭商民亦擬公呈縣長辯訴一切云 
[宦裔控訴水警員之原呈]  
　　旅滬湘紳聶雲台之堂弟嚴生日前赴松江索欠路過泗涇被水上警察第一專署一分署宋徐兩艙長指爲盜黨拘解松江縣知事由承審員嚴訊後經伊兄得悉派人訴明開釋來申當時被剝衣服銀洋均巳無着聶來滬後本擬卽行控訴旋因在獄迭受警恐並遭凍餓到致病倒牀褥現經醫院醫愈於昨日擬呈赴地方檢察廳控訴茲將原呈錄下告訴人聶嚴生年二十九歲湖南人業儒被告人沈葆義徐姓宋姓徐訪仙均住閔行鎭水警第一專署内爲濫用職權誣良爲盜請求依法嚴懲事（事實）緣告訴人於本年隂曆二月初九日赴松江向陳鑑淸索欠未遇便道至泗涇鎭訪友龐樹亭詎被水警第一專署三等巡官徐姓宋姓憑空指告訴人爲盜拘至該區禁押擅用刑訊解由一等巡官徐訪仙復用刑訊並將隨身所帶時計鈔票皮袍罩褂等件奪去由第一專署轉解松江縣署嗣由縣署查明告訴人確係毫無嫌疑始獲倖免回申因受刑患病醫養多日方愈（理由）水警本爲保護人民而設乃該被告等身爲官長竟敢違法濫用職權逮捕人民以毫無嫌疑之人復違法擅用私刑奪取他人之所有物實屬目無法紀保民者反成殃民該被告等實觸犯暫行新刑律第一百四十四條第三百四十六條第三百七十條等罪應請求鈞廳迅予傳案依同律第二十三條懲辦再該被告係水警第一專署人員水警梭巡雖無定所而該專署則在鈞廳管轄區域内之閔行鎭故依刑事訴訟管轄之規定以犯人所在地赴鈞廳告訴合并聲明 
[殺害姘夫案辯論終結]  
　　唐翁氏糾合無賴朱阿松將姘夫方義和用刀戳斃由法公堂函送地方廳迭次訊供判令釘鐐分别押候再訊迭誌前報昨日午後地審廳刑庭又開庭集訊命提該氏與朱到案研訊氏等俯首求恩供詞與前堂相同問官謂此案雖巳訊供明確但其中尙有疑點（一）兇刀究爲誰人之物（二）該氏與朱究竟共戳幾刀（三）棧中係何人發起前去借宿據該氏等同供兇刀乃方義和之物客棧亦方義和去借方於去年舊曆十一月二十六日黎明時持刀行兇以致小婦人手臂被戳受傷於是情極將刀奪下還戳朱阿松共戳一刀小婦人共戳二刀現求恩宥又據選任義務律師出庭陳述並稱唐翁氏等實爲正當防衛而起又據沈檢察官當庭起訴謂此案唐翁氏等雖巳供認行兇不諱然查已死之方義和係一鹽梟自非善類且該氏係爲夫報仇故此案依刑律三百十一條請審判長從輕判斷嗣堵推事與沈檢察官會商之下認爲辯論終結判該氏與朱分别還押聽候判决 
[製造局炮彈廠增開夜工]  
　　陸軍部以上海製造局砲彈廠所造管退砲與快砲兩種需用之十二磅重砲彈計分兩式一爲短式開花彈一爲長式雙層開花彈前經規定該二式砲彈每日共造成七十個曾飭該局李總辦督匠趕造在案茲因各軍來部請撥砲彈者甚多該局所造砲彈不敷分給自應加增砲彈額數以濟軍需以後該局砲彈每日限造成一百個（每式各五十個）按照原定額數每日增加三十個如日工不及趕造應即仿照鎗廠製造手鎗辦法增開夜工爰於前日令仰上海製造局遵辦李總辦奉令後特與砲彈廠主任郎思謙商定准於四月一日爲始每日加作夜工四小時自下午五時至晚間九時爲止所有各匠工資按日工減半給發務須每日造成長短二式開花炮彈一百個以期勿誤部限 
[關於農商統計之函牘]  
　　上海總商會接農商部第一三八號訓令文云爲令行事本部農商統計表歷經編訂頒行在案現將民國三年調查報告事項編印成書除分行外合亟檢同該表令仰該商會查收嗣後關於本部調查該項統計事宜務仰認眞協助俾資精進是所厚望此令上海縣沈知事致縣商會公函云逕啓者案奉省公署訓令准農商部咨本部農商統計歷届通行遵辦在案現值五年度應行調查之期亟應賡續舉行以求精進藉驗民生之消長而資部政之措施咨請令屬遵行如限呈報彙轉等因並發各票表簿到縣奉此查農商統計係爲考察全國實業狀况上海爲工商繁盛之區調查報告部中最爲注重應送部定說明會商貴會辦理以期詳確妥速除委員隨時晤商外合函將翻印各調查票函送察收迅賜分别轉發按照票面臚列事項逐一詳細填註如工廠銀行保險含有公司性質者並卽附填公司調查票一併尅日送縣以憑彙核呈報事關財政期限迫促務祈隨時督促勿任遲延遺漏是爲至盼祗頌台綏計送商會調查票一紙公司調查票五紙工廠調查票五紙銀行調查票二紙保險調查票二紙錢業調查票十四紙紡績工廠調查票五紙 
[關於印花稅之布告]  
　　（其一）江蘇印花稅分處昨發佈告云爲佈告事照得人民貼用印花係爲各種契約簿據及各項人事之適法憑證得永享國家保護之權利所費甚微獲益至鉅東西各國無不視爲良稅考其所徵稅額約取百分之一我國師其法而仿行之並減徵稅額僅取千分之一尤爲輕而易舉自前淸試辦民國元年施行以來風氣漸開商民皆知利便實力奉行惟查各處地方未知貼用者仍復不少以致稅法未能普及現在庫欵奇絀是項稅額大部比較綦嚴本處長奉派來蘇設立分處業於二月一日成立會同財政廳令行各縣知事佈告商民一體知照在案本分處職有專司責無旁貸自不能不積極進行除巳由縣遴派妥員分赴各鄉實行勸導外本分處亦當卽時派員嚴密調查倘有漏貼印花或貼不足數及取巧規避情事一經查覺定當依法處罰本處長深悉蘇省商民文明發逹皆具愛國熱忱特恐事前未及周知臨時或不免受累爲此先行佈告一體周知所有商民人等各宜遵照稅法定章實行貼用勿自貽誤是爲至要特此佈告 
　　（其二）江蘇財政廳長會同江蘇印花稅分處佈告云爲通告事案查印花稅法施行細則第七條内載各發行所發賣印花於需用人應照票面價額不得增減等語印花稅爲國家法定稅則票面定有價額以便人民貼用豈容絲毫增減現在訪聞蘇屬民間竟有視爲販賣品以減折輾轉售賣者此種行爲殊屬破壞稅法亟應嚴行禁止爲此通告所有各支代發行所領銷印花除照章扣支公用外均一律按照票價額出售不得稍有增減以符定章現經派員分赴各處嚴密訪查倘有弁髦稅則仍前折扣希圖漁利取巧情事一經查出定即從嚴懲辦不貸其各凛遵此佈 
[請訂保險專律之部批]  
　　上海總商會前　華商保險公司請迅訂保 
 
 
 

Page 11

 
 
險專律曾轉呈農商部核示茲奉到部批云據呈巳悉所請迅訂保險專律一節該商等熱心公益殊堪嘉尙此項法規本部現巳草訂俟提出國務會議議决咨交國會通過後即可頒布施行合行批飭仰轉知遵照可也此批 
[中國銀行添招商股章程（續）]  
　　第二十一條股票如有毁損汚染或其背面巳無簽名蓋章之餘地時得由股東請換新股票但須納換票費每張二角 
　　第二十二條股東得隨時請銀行變更股票之種類但須納費二角 
　　第四章酌分凈利之標凖 
　　第二十三條每年所得凈利依據中國銀行則例第七條之規定於總額内先提十分之一以上作爲公積金之後再攤派股利 
　　第二十四條本行股利分爲二種（甲）官股照每年四釐正息（乙）商股照每年七釐正息 
　　第二十五條股東所得股利若不滿年息四釐或七釐者由公積金内提出補足四釐七釐之率 
　　第二十六條商股股利不足之數如公積金不敷彌補時得提官股股利彌補或由政府另備欵項補充 
　　第二十七條淨利中提出公積金及付給股利後如尙有餘利應提作特别公積金及股東紅利並大小行員奬勵金其分配辦法由股東會議决但此項奬勵金至多不得逾餘利百分之三十 
　　第二十八條每年股利紅利於次年股東總會閉會後支給 
　　第五章股東之義務及權利 
　　第二十九條股東有如期交給所認股分之義務 
　　第三十條股東有遵守中國銀行則例及各項法律章程規則之義務 
　　第三十一條股東有到股東總會之權利但依中國銀行則例第二十二條之規定股東非在開會前六十天註册陸續有十股以上者不得到會 
　　第三十二條股東有選舉董事監事及被舉爲董事監事之權但照則例之規定以一百股以上之股東爲限 
　　第三十三條股東有議决分配凈利之權利 
　　第六章董事監事資格及員額 
　　第三十四條董事監事以有股分一百股以上者爲合格政府選派者不在此例 
　　第三十五條董事監事以年在三十五歲以上具有財政或商業智識經驗者爲合格 
　　第三十六條董事監事以品行端方素有聲譽者爲合格 
　　第三十七條董事員額定爲九人由政府選派六員商股股東選舉三員 
　　第三十八條監事員額定爲五人由政府派三員股東舉二員 
　　第三十九條商股招足一千萬元即行開會選舉董事監事 
　　第四十一條政府之董事監事應由政府照額定員數豫擬候選董事監事三倍交由股東總會選舉董事六員監事三員 
　　第七章董事會組織及職權 
　　第四十二條董事會議由總裁召集議員到未及半時不得開正式會議以到會議員之人數從多數取决如人數相同時由議長加一權以决之 
　　第四十四條凡年終决算表應報由董事會會同監事會審覈承認 
　　第四十五條凡提交董事會之議案應先由總裁核定議付　　第八章監事會組織及職權 
　　第四十六條監事會議以政府及商股股東派舉之監事爲議員 
　　第四十七條議長由監事互選一人充之 
　　第四十八條監事會每月開會一次議員到未及半時不得開正式會議 
　　第四十九條本行年終决算表應由監事會會同董事會審核承認 
　　第五十條本行之一切帳目證劵及庫欵監事得受股東委託前往檢查 
　　第九章股東總會手續及職權 
　　第五十一條股東總會依中國銀行則例第十八條之規定分爲二種（甲）通常股東總會（乙）臨時股東總會 
　　第五十二條通常股東總會應依據中國銀行則例第十九條之規定每年於總行所在地開會一次由總裁召集之 
　　第五十三條臨時股東會應依據中國銀行則例二十條二十一條之規定於總裁認爲重要事件必須會議及於董事或監事全體或股東總會會員五十人以上并占有股分全額百分之十以上者因重要事件請求會議時由總裁召集之 
　　第五十四條股東有到股東總會之資格者應於會期前將股票持至總行或就近之分行驗取到會執據於開會前赴總行報到取入場劵及本届議題及報告 
　　第五十五條股事總會會員因有事故不能到會時應依則例二十四條得於會員中委託代理人但每會員代理投票至多不得超過十票 
　　第五十六條股東總會之投票權依則例二十三條每十股有投一票之權百股以上每三十股遞增一權 
　　第五十七條每年分配凈利辦法應由通常股東總會議决辦理 
　　第五十八條董事監事應由通常股東總會選舉 
　　第五十九條年終决算報告未經董事會監事會認可者應由股東總會議决 
　　第六十條如董事監事有舞弊情事或辦事不力者得由股東總會提出意見書送由總裁轉呈財政部核准照第六章三十九條及四十條辦法另行選舉（下略） 
[農商部提倡森林之韻示]  
　　上海縣公署昨奉農商部所頒森林韻示當卽張貼通衢其文云照得森林利益關係國計民生現今東西各國無不竭力經營我國各處山野可惜荒廢迄今茲定公會辦法以期林業振興應由村民組織共圖育苗造林能出土地勞役將來獲利均分領地不須繳價國家奬勵甚殷請領子種苗木得向官署聲明遇有焚燒盜竊依法懲辦匪輕規則業經頒布允宜一律遵行各地極力興辦定能福國利民丁寧告知爾等毋負誥誡苦心 
[飭搷戲劇調查表]  
　　上海縣署近奉江蘇省署第一一二九號訓令開案據部視學交到戲劇調查表請飭所屬填送等情前來除分行外合行訓令該縣知事依表填寫限一個月内交由省視學送部毋延等因并發戲劇調查表到署沈知事奉文後昨巳照式刋發轉令通俗敎育館主任依表查填務於四月十五日以前送署以憑轉交計發戲劇調查表（一）吾國戲劇種類繁雜本表所列者應以該地方認爲正式戲劇者爲限（一）如一地有數班其中分崑高秦徽京漢等腔均經填入戲劇種類樣内（一）一地有數班者須填註其數目及班名（一）優伶人數如每班男伶若干人或女伶若干人合計共若干人均須填入（一）本表填寫後交由該省視學彙送本部視學室（一）戲劇種類戲劇班數優伶人數劇園地址及名稱 
[愛羣女校五週紀念會預誌]  
　　新縣署東首愛羣女學校成立迄今巳届五載茲定於陽曆四月四日開五週紀念會昨特印發入覽劵邀請各界届時前往參觀紀念會之内容如下（一）名人演說（二）展覽成績（三）表演學藝（四）餘興 
[露天學校開課預誌]  
　　少年宣講團附設露天學校第一區在盧家灣南首斜土路魯班路轉角之處定四月一日午後二時開課敎員爲吳卓崙汪龍超任雪君并由創辦人張蟾芬到校指示一切該團幹事部又備各種用物食品分贈兒童以助興趣 
[尙賢堂敎務聯合會預誌]  
　　明日星期下午四時法租界霞飛路石牌樓尙賢堂開敎務聯合會請希社主任高太癡演說孔敎之精神尊崇孔子者盍往聽之 
[國貨陳列所徵求本國棉紗貨樣]  
　　國貨陳列所主任徐春榮以中國紗業雖日形發逹而鄉間及市上用戶槪稱洋紗殊碍發揚國貨計劃是以於昨將情陳由工商研究會長楊晟備函分致各紗廠徵求出品貨樣送所陳列以資參攷而便發揚茲將原函錄後本會陳列所業巳遷入新北門勸業場四層樓開始陳列查中國紗業日形進步國産紗銷場漸見發逹惟用戶素不辨别無論本國紗非本國紗槪曰洋紗長此不改實於推廣本國紗業大生阻礙素稔貴廠出品優美聲譽日隆擬請尊處將所出各種商標紗線須與市上另售同式小包者每種酌送一小包逕送勸業場樓上本會陳列所掣取收條按類陳列庶使國産紗線時時觸社會眼簾俾用戶知所取從於本國紗業前途實有莫大之利務希照請爲感並附陳列所章程及品物表察閱照填爲要云云 
[廣東銀行營業之發逹]  
　　香港華商所設之廣東銀行在英政府註册資本二百萬元開設迄今數載營業甚爲發逹現有公積十餘萬元去年獲利逾二十萬該行辦理悉照西例年終查帳宣布是以信用甚著粤滬均設分行歐美亦有代理滙兌極爲靈便 
[紅會放振員電告放振情形]  
　　紅十字會辦理安徽義振迭經購運米糧分向各該災區散放屢紀前報茲聞該會昨接放振員蔡吉逢君來電略謂懐振結束計放二萬餘戶值此春荒施當其厄全活災民甚衆渦蒙靈三縣振糧運去並派員會同散放阜盱兩縣較遠尙不起運計查放期間至遲約需半月方可完竣云云當此靑黃不接巨萬災黎嗷嗷待哺雖經該會一再籌放急振然而杯水車薪非賴薄海同善源源接濟恐無以善後也 
[楊小川助賑獲奬]  
　　近年廣東山東兩省疊被水災人民蕩析離居愁苦萬狀前上海特派交涉員楊小川首捐巨欵並任勸募一時各處聞風感動咸樂捐輸以致兩省災民全活無算當經該兩省督軍省長呈請中央核奬茲經大總統物頒給親書樂善好施曁熱心公益匾額各一方發交該省轉送來滬以示激勸而昭奬勵 
[蘭花會移設勸業場]  
　　本邑萟蘭家每當春夏兩季向有蘭蕙雅集於豫園點春堂陳賽今届春委蘭花會由夏應堂蔡北平兪致祥諸君發起移設於勸業場自昨日（初八）起至初十日止會集各色名卉有數百種之多陳列於三層樓上聞此三天内該場門票並不加價云 
[蒲石律師繼任人來滬]  
　　法國律師蒲石氏前因回國從戎將所有經手訟事委任賚美律師代理現蒲氏因奮勇赴敵巳爲國捐軀故由法學博士逖百克律師由法來申繼續蒲氏後任其事務所仍在蒲氏之辦公處賚美律師另立事務所辦公逖氏昨巳出庭獄論適中西讞員研訊特别民庭故由譯員方君道逹一切中西官深爲歡迎贊美一番謂逖君學詣深造定能秉公助理云云 
[關於閘北兇案之批示]  
　　去年四月間閘北赫林里發生兇案公民王文濤之女透林亦被擊傷殘廢曾經該公民具禀警　請求伸寃迄今案懸未結故又具禀警廳禀詞曾紀前報茲經淞滬警察廳批示云察閱來禀語多悖謬查本案前據該民具禀節經批示靜候案結之日核辦在案考本案發生事出倉卒同時崗警劉傳信亦重傷致命事後經中外官廳詳細查究均不得要領開鎗之主名亦不能得是以日主案懸尙在交涉之中來禀措詞爲巡警傷人究何所根據設因該民之女受傷旁有崗警即指爲巡警所致然則巡警之死又爲何人所擊耶推該民用心無非以愛女受傷要求撫恤則將來審查結果當然有一定辦法乃不俟案終了竟於案外肆意信口詆侮即立予逮捕到案繩以侮辱官廳之罪亦不爲苛求但官廳從公不遑此等瘋人形徑亦不屑與之悻悻然計較來禀不粘印花不用法定程式措詞無倫次種種不合特予申斥仍候案結之日核辦 
[烹食河豚子斃命續誌]  
　　昨報載浦東爛泥渡碼頭小工張某食河豚子斃命一節茲悉死者名張六金通州金沙鎭人邇因饔飱不繼出外求乞日前在浦灘垃圾堆上拾獲河豚子四五斤携回合家烹食張因吃食過多當夜即腹漲而斃張父張登富現年六十五歲及其一女二子所食較少經鄰右舁送南市紅十字會設法療治始得無恙 
[屍妻請求免驗]  
　　唐家弄一百五十五號商民朱樹鰲昨晨病故屍妻朱許氏協同親族正在了理喪事忽有二區二分駐所孟警佐派警前去阻止棺殮聲稱該屍有人報告謂係呑服嗎啡而死必須報官請騐一面飭二舖地甲陸鈺投報地方廳請驗當由朱之堂弟朱樹章等帶同屍妻朱許氏同投地方廳禀求免騐林檢察長以朱樹鰲旣係病故姑准所請着令具結存案 
[截獲被拐女子]  
　　常州人十八歲女子朱洪寳近被拐來滬昨同拐匪正乘鎭安輪船出口救濟會調查員查見可疑上前盤詰該拐匪卽乘間逃逸乃將該女拘送地方廳核辦 
[本夫扭控姦夫續誌]  
　　川沙人陸長南扭控吳金生姦拐伊妻黄氏匿居大統路吉慶里第二十號門牌陳少林家前往尋見祗獲吳金生黃氏仍被脫逃各節巳記昨報茲悉此案由四區姚警正解經司法科訊據吳供認不諱惟該氏現往何處實不知情判將吳移送地檢廳核辦 
[被告請追名譽損失]  
　　常州人李金林偕胞弟李秀林呈控工頭李榮桂串同鄭元松陳李氏價買伊女招弟爲妾等情業經公共公廨訊明係原告所控不實判鄭元松押一月陳李氏函送武進縣訊辦李女發救濟會留養原告弟兄各交一千元人洋並保仰被告另行起訴在案茲悉李榮桂巳在虹口捕房起訴請追名譽損失捕頭准飭包探沈阿炳於昨將李金林李秀林弟兄一併拘解公堂請究經中西官略訊一過判均押候下禮拜二仍歸美領陪審 
[搶珠帽禁錮半年]  
　　朱煥伯控匪類王小三仔在南京路攫取伊孩仁志所戴值洋五十元釘有珍珠之緞帽一頂等情業經捕房將王拘解公共公廨訊供收押在案茲經捕房查得王將所質贓物當票賣於福建路王太和茶食店及某洋鐡店内分往吊到原贓於昨將王解送公堂經中西官復訊屬實判王小三仔押西牢半年贓交原告具領 
[革兵慣騙財物]  
　　白榮光在蘇州鴻昌車行驅得脚踏車一輛來滬借與劉恩弟乘坐當爲該行主張濤濤來滬在途尋獲原贓鳴警將劉拘送地方廳訊供之下由劉將白榮光指交到案據白供稱天津人在蘇州禁衛軍第四團一營内充當步兵當經林廳長函致第一營查詢有無白榮光其人以憑核辦昨日該營委派連長季某來廳聲稱白榮光前因犯案早經斥革且合營同伴遭其哄騙銀洋衣服者不計其數林廳長得報以白榮光侵佔罪成立判白處徒刑三月俟期滿後送往該營治罪 
[管車人毆傷女工之懲儆]  
　　七浦路永泰絲廠打盆女子華阿英控被管車人林海松用竹絲掃箒柄毆傷手臂等處昨由捕房將林拘解公共公廨請究先由中西包探投訴前情並將西醫騐單呈案請察繼由華阿英禀明被毆受傷情形訊之被告供認不諱會審員王肇之君核供商之英白副領事判林押西牢一月示儆 
[瘋子在途胡鬧]  
　　丹陽人周三牙素有神經病前日在斐倫路胡鬧被捕查見恐肇禍端拘入捕房昨解公共公廨請究經中西官訊供語無倫次判候函送上海縣知事署遞回丹陽原籍 
[定購靑川魚之訟案]  
　　漁商同業李廷琛陳秉衡前延穆安素律師代表投法公堂控稱向中華商業公司西人索梅克定購靑川魚二萬四千箱立有成單爲憑後因定貨不交向别行購進賣出與定價比較共約損失銀三萬兩求請訊追索梅克延逖百克律師代表聲稱原告所定之貨實因歐戰發生往來船隻均往裝載軍火無船裝運來申此係意外之事並非有意延宕法律載明亦無損失賠償之例曾經拍電詢問今有温古華之來電爲證呈案請察倘後船隻交通仍照成單交貨並求公斷後由見證滙德豐洋人投案證明其時實無船隻往來運貨是實穆律師又略申辯論中西讞員當向李廷琛等詰訊其時爾向别行買魚可曾通知被告否李稱未曾通知遂判十四天聽候宣布堂諭 
[貨樣不符之控訴]  
　　中華商業公司索梅克延逖百克律師代表投法公堂控稱於上年三月間向元泰成號主吳槐卿三次定購蔴袋蔴布等共一百五十件後因貨樣不符延不出貨求請訊究吳延穆安素律師代表辯護中西官研訊之下判將蔴袋布二十五件先行往出因派司在原告處着吳繳存銀二千六百三十一兩與原告各邀公正人同往將貨看明是否與樣相符再行核辦 
[賬目不符仍請商會决定]  
　　餘發海味行在公共公廨呈控前中華菜館經理陸槐庭不理貨欵等情由廨訊判被告交保候請商會理明賬目再核在案昨日王襄讞會同美博副領事升座民庭復訊據原告代表律師上堂譯稱此案巳據商會函復請爲訊核云云又據被告代表律師投案聲稱原告賬目不符等語中西官核供會判云此案巳經商會函復將賬查明惟兩造之賬究係誰爲可靠着仍將賬送請商會决定再行復訊以憑核奪 
[限七天繳淸房租]  
　　天主堂收租人投法公堂控稱被章少良虧欠房租洋八十二元八角向索不付人亦不面求請訊追章由其父某甲投案聲稱兒子少良今往南京變産諒即來由求請寛限措繳聶讞員判限七天繳洋 
[經理扭控股東]  
　　同和洋鐡箱棧經理人沈長興因被股東賈六升舞弊虧空賬洋五百四十元並收用客賬一百元延不料理昨日扭控第一區署詰得案關民事飭赴地方審判廳狀訴 
[郵局寫字人挪用賬洋]  
　　北京路中國郵政局控寫字人徐連生私用賬洋二百元等情由探將徐拘解公共公廨訊供收押在案昨晨由廨復訊據原告西人投訴被告擅將公欵挪用應請訊究訊之徐供所虧之欵因一時急用暫調旋接鎭江家書謂父病垂危急於省親向友借得洋一百元尙有百元曾向同事李堯臣聲明並懇其設法彌補張不但不爲設法且將此事向經理西人說破將我拘案等語中西官核供判徐押候張堯臣到案於下禮拜五再訊 
[旅館窩賭之判罰]  
　　公共租界福建路公陽里新新旅館内因容留李桂春等糾衆賭博被老閘捕房捕頭偵悉業將李等各人拘解公共公廨訊判分别罰洋押辦各情巳誌本報茲悉捕房以旅館不應窩賭故違定章請廨出單於昨派探將該旅館賬房陳子威傳至公共公堂經中西官訊明判陳罰洋五十元充公示儆 
[積竊判押五年]  
　　李阿四前晚因竊取北四川路四號門牌西洋婦人及附近華人席姓等三家衣物携贓　遁被捕查獲昨解公共公廨請究經中西官訊知李係積竊判押西牢五年期滿逐出租界 
　　謝贈昨承福新公司惠劵十紙特此鳴謝 
雜評二 
[禁烟最大紀念日（庸）]  
　　今日爲英法兩租界禁絶土棧膏店之日自今以後上海一埠完全無營鴉片貿易之人故今日一日可爲租界禁烟最後之紀念日亦即中國禁烟最大之紀念日也 
　　蘇省自民國元年禁閉内地膏店以來禁吸政策巳逹於最後一步徒以上海方面鴉片貿易尙未淨絶不能不受其影響及印花土行而打擊尤甚今三省合同巳於今日期滿而租界之土業亦恰於今日禁絶百年毒霧一旦廓淸吾人歡忭之餘自當歸功於友邦之扶植人道也而奈何尙有收買烟土者 
[法庭權力之試驗]  
　　改革以來幾成武人世界故吾民之畏軍警殆甚於酷吏蓋軍警之力足以殺人遠在酷吏之上也軍人姑勿論即以水陸警察言之其中備受相當敎育能守法律範圍者固未嘗無人然一部分則爲地痞流氓鹽梟土匪所蛻化要亦難以諱飾彼等擴悍之氣旣未消除遇事自流露其本來面目愛憎所在不難口含天憲而指爲罪囚往往罪狀未呈卽榜掠備施慘加桎梏猶是專制時代緝捕營對待悍盜之手段幸而昭雪固巳飽受非刑不幸而暴橫之警兵殘酷之獄吏聯成一氣則無告窮民惟有終於屈陷耳嗚呼軍人固非法庭提得問也若警察官吏之犯罪明明屬於普通裁判職守所存胡可放棄吾於法庭受理此等案件能否行其職權而有以覘司法之前途矣 
　　勘誤昨報雜評二告勞慟界題第九行即羣起抵抗平宿下（一二感情用事或生誤會）十字衍文特此校正 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[煙鬼賦（擬江淹恨賦）] [  觀欽]  
　　點然銷魂者烟鬼而已矣（栩注而汝也）况黄楊兮閏厄復陽九兮運否（雅片末日爲閏月九日）忽大限兮臨頭歎十年兮彈指』是以魂夢飛揚心腸悽惻鎗呼呼而異響燈淡淡而失色宣死刑於崇朝絶生命於頃刻流眼淚而未乾挂鼻涕而不息張兩眼而鈴圓挺四脚而筆直』催命符下忙煞無常入地府而問路登高台而望鄉訪黄泉之朋好觸黑獄之悲傷棄鴉片而弗御化燐火而吐芒悔從前之錯誤歎此後之淒涼』故烟鬼一項判爲萬族至若託體貴家生長華屋短管鑲金長籖飾玉梅花開兮烟鎗新（謂梅花鎗也）繡榻橫兮鋪重茵吸復吸兮誇闊少裝復裝兮倩姬人感流光之似矢愴舊夢之成塵遽撒手而辭世將與鬼而爲鄰』乃有繡虎文人雕龍才士癖寄烟霞愛同甘旨一燈相伴助攻文史紅日滿窗瞢騰未起方樂此而不疲倐限期之已抵將終老於是鄉竟埋恨於泉裏蕭齋掩而人寂酸魂散而心死』或乃捧檄作吏負羽從軍靠官託勢舞弊弄文嗜好未絶吐霧呑雲旣作法兮自弊亦入甕兮請君將一網兮打盡恨貴賤之不分鮒失水兮難苟活象有齒兮必自焚』至如委巷窶子市廛乞兒覔蛋殼兮篝火截狗棒兮爲箎藉草兮僵臥枕石兮橫吹忽末日兮不遠將與世兮長辭打呵欠兮不巳曉辮子兮無疑怨復怨兮勾魂票去復去兮鄷都司』又若璇閨女伴繡閣姬姜值重簾之不捲擫短笛之無腔摘芙蓉兮垂露采巴菰之含芳比相思之紅豆同入夢之黄梁一旦忽逢禁烟節從此再無續命湯繐帳挂兮人何往金缸暗兮夜正長咽冷零兮魂欲斷泣秋墳兮鬼獨傷』倘有戒癮良藥斷癖靈丹旣悔過而弗憚亦立志而彌堅放屠刀而成佛離鬼趣而登仙回頭是岸苦海無邊亟宜猛省斷此烏烟莫作繭兮自縛勿燒蠟兮自煎』設或不從勸誡甘自蹉跎烟膏斷種薤露興歌春草碧色春水綠波送君西土傷如之何至使麻幡揷戶紙錠飛灰名登鬼籙魂繞夜臺孽由自作萬刦難回』是以烟禍至酷烟恨難平一染烟癖即以鬼名使人深惡痛絶心折骨驚雖淵雲之墨妙道子之筆精詞壇之諸彦報界之羣英賦有凌雲之號文有擲地之聲誰能摹烟鬼之狀寫永訣之情者乎（一） 
家庭常識 
　　近日各處患喉症者頗多尤以爛喉痧最爲可恐若一經傳染卽有喪失性命之虞家庭及學校中預防傳染宜用結晶石炭酸二十分鹽酸鉀四十分甘油二百分開水八百分混和（此藥西名ＰＯＴＡＳＳＩＮＭＣＨＬＯＲＡＴＥＧＡＲＧＬＥ每用一二調羹冲水半茶杯嗽喉一日二次可免傳染之害 
　　吾國習俗凡小兒跌破頭額或刀傷出血恒用香灰及門角之塵埃敷之殊屬危險蓋傷口不潔微生蟲侵入内部卽腫痛潰爛甚至經年不愈故外傷簡便治法宜用五倍子末及白礬末各半研和置於玻瓶臨時取少許敷於傷處此二藥能使破壞之微血管收縮血卽止而不流且白礬能撲殺微生蟲可免傷處釀膿潰爛樂雖平淡無奇而功用則甚大也（栩按予弟幼時嘗跌開頭額血射如注吾母立以白糖掩之隨掩隨紅可四兩許始止亦不就醫而愈後竟無瘢痕去年小兒在梅溪學校中爲同學推仆觸石破　校中人爲用泥灰遏止竟致潰爛知覺且失嗣經汪洋醫士診治則毒巳深入皮膚愈後已有瘢痕不可復去惟知覺已幸復原汪醫士固可感而校中人則未免太無常識矣故誌白糖治法以告一般家庭） 
　　鹽靑果可治喉痛喉腫醬油能治火傷均有效驗此二法人多知之惟其治病原理則知者極少蓋鹽靑果及醬油中含有食鹽頗多食鹽之醫藥性質能防腐消腫故用此治喉痛火傷極靈也然食鹽之功用尙多如晨飲淡鹽湯一杯則能健胃誤呑毒物用食鹽三錢冲水一大碗飲之即能吐出毒物吐血者用冷開水冲飲食鹽四分即能止血（按常人用童便治吐血頗效即因尿中含有鹽質之故）名醫院恒用十分之一鹽水先滌膿瘡時疫醫院用鹽水注入於血管可治霍亂吐瀉食鹽之功用豈不大哉[  梅夢] （二） 
[去其舊染之汚] [  泊塵]  
種竹求茂可將燒剩之稻草灰置於爐器（或飯羅亦可）中濾之即以所濾之水灌於植竹之區則茂盛可操左劵蓋灰中所含之　性質爲培養此植物之無上肥料也 
　　凡患各種無名腫毒及凍瘡可用碘酒（日語謂沃度丁幾各埠西藥房皆有）搽於患處即消退（栩按碘酒不可着無毛之皮如唇舌等處用者宜愼）[  震寰] （二） 
畫謎揭曉 
　　畫謎之八（前誤八爲七）本意爲『恰纔向碧紗窗下畫了雙蛾和一步軃着香肩拂掉了羅衣上粉香浮汚』有只射中首尾二句者謂可作四句讀殊不認可蓋新水令起句本爲上四下三之七字句第二句則爲上三下四之七字句實只『碧紗窻下畫雙蛾羅衣上粉香浮汚』其餘皆襯逗字也此謎含此二句固甚顯然貴在加入二句能傳神耳射中者惟丹陽竹庵但此外佳句亦多應作射中論如瘦燕君云『恰纔向碧紗窗下畫了雙蛾拂掉了羅衣上粉香浮汚下邊是翠裙鴛繡金蓮小上邊是紅袖鸞銷玉筍長』凑集自然題無賸義自是佳搆特惜不諧韵耳東陽沈君及朱濤君徐鶴春君句均同又慰蒼君上二句　下二句爲『偏行近前來百媚生』又雩婁覺癡下二句與瘦燕同上二句爲『他臉兒是淡淡妝粉香膩玉搓咽項』韵則諧矣惜於晝意有　又俠兒君云『晩風寒峭透窻紗樓上晚妝罷打扮得身子兒窄准備來雲雨會巫峽』則較本意四句連者爲勝（本意即晚風云云四句）蓋畫中爲持巾人於准備句亦頗有據足稱佳搆又夷賓君句與俠兒同又襄垣月澄上二句與瘦燕同下二句爲『我宜梳妝的臉兒吹彈得破不知他對答兒發付我』亦佳又陳禹門君上二句同下二句爲『一時去住無因我先目轉秋波』則較夷賓爲勝矣又顧蘭階云『我將這紙窻兒濕破悄聲兒窺視他至今脂粉未曾施背地裏愁眉淚眼』則從背地着想尤饒趣致又環翠軒主及劉遂初君第一二四句與陳禹門同第三句爲『未將小脚兒那』亦佳又心傳君云『樓上晚妝罷拂掉了羅衣上粉香浮汚我躡足潛蹤去悄地聽他』計然君作『晚風寒峭透窻紗控金鈎繡簾不掛粉頸低垂樓上晚妝罷』湘西無塵則於恰纔向二句下云『他手難抬稱不起肩窩』謂係二句實只一句用意雖佳未免欠缺又李元滋君四句上三句即晚風云云惟第四句作『晚妝殘』三字截句未免牽强是舍近而圖遠也然終當作射中論又秋帆君四句則上二句作『繡簾風細幾眼疎欞』下二句卽恰纔云云亦頗細膩可取又泗濱浮草則嵌『半晌抬身行一步』於恰纔向二句之中與本意相近亦推佳作俱深欽佩以上諸作略分三等◎者爲甲等各贈小說一册丁悚百美圖下册一本（上册非栩題詞故栩亦未承丁君貽贈）○者爲乙等各贈百美圖下册一本　者爲丙等各贈拙著小說優待劵一紙請示住址則當郵奉惟贈書者每册須附郵票二分 
長篇小說 
[絶塞奮椎記] [  野鶴]  
　　第十四回（九） 
　　心裏却祇顧着那阿必哥多心想這人究竟有多少本領竟能夠不知不覺的截去膊兒自己平生的技藝本來是很自負的對了那人却也免不得目橋舌咋甘拜下風了午飯初罷正苦着身子疲頓給那萬道憤氣一齊攻上心頭越發覺得邑邑不憀又念着柳娘遺蜕原野途人皆知究竟作何處置纔好那九曲廻腸正在轆轤似的轉個不住可巧趙大郎又悄悄地走將進來整襟一揖也不及話别的話兒先把手中執着的一本小册子上了毓忠說道江先生恨我不曾念過字識不得這是甚麽東西祇見得這書是那阿必先生時時看的或者是件緊要東西也不可知還請江先生看一看若是没用的俺便依舊遮着他眼背地裏塞還了他便罷此刻他們當已回去了我也没空暇多談呢毓忠一面答應他一面便把小册展子開細看看没半頁拍案呌道這眞是萬金不換的奇寳有此一册那一羣賊子差不多已在我手掌之中你便去罷說完又道我錯誤了他若要問他這册子的你把那樣話兒對付大郎道那是不妨事的那邊侍役有十多個怎的便可獨問我一個人來難道我不會抵賴麽毓忠道如此很好我預料得定那阿必哥多搜查到發急時一定要懸賞招尋咧那時我便乘此名義相機行事了萬一我說的話中了你還須告我一聲我也更有事件煩你大郎聽了垂着手諾諾連聲的退去了 
　　鑑湖主人鑒大片奉悉乞示住址以便通訊栩白 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之游戲文章（一）]  
[村館賦仿阿房宮體（拜經嘗屋主人）]  
（見本報壬申年六月二十九日） 
　　拜年畢學生急學堂設先生出解館三十餘天忽逢難日書房西柴而東竈還有舖場炊烟溶溶流入低牆五步一檯十步一櫈書包橫攤硯盤擺正各想躱學呆呆　　鐡鐡焉榻榻焉手心栗卜日不知其幾千萬頓眼汪臥波未雨何濛頭搨當空不醉何紅學生逃走不知西東夜書連讀燈光融融戒尺亂拍哭聲凄凄一日之内一堂之間而功課不齊對門隔壁賢子賢孫央親託眷附學於門刁嘴欠舌讀三字經明星熒熒開硯屏也綠雲擾擾翻書包也渭流漲膩棄墨水也烟斜霧橫焚盤香也雷霆乍驚拍案桌也鹿鹿遠聽又不知打何人也一節一送朿脩極廉朝思夜想望節到焉其算得數者三十六千說話之通融應酬之麻力講究之精明幾次幾番拍上東家情重如山一旦不快活蹊蹺其間丢筷抛碗打囝出氣東家視之豈不可惜嗟夫一人之心千萬人之心也先生愛子人亦愛其兒奈何敲之如木魚摘之如提痧使烏稜之塊多於園地之落蘇臂賻之靑多於染坊之藍布淚珠零零多於潮來之黃浦爪印參差多於木頭之紋路五酣六腫多於荒田之泥圭哭聲吚啞多於戲場之鑼鼓使東家娘娘不敢言而敢怒東家之心亦忍不過舖蓋捲飯碗破辭帖一張可憐回府嗚呼欺東家者東家也非先生也辭先生者先生也非東家也嗟夫使東家能敎其兒則何用先生先生能善敎東家之兒則遞十年可至廿年而爲師誰得而脫館也東家不能自敎而先生敎之先生敎之而不善之吾知先生其還要先生也 
尊聞閣筆記 
[旗裝女（見本報甲戍年三月初五日）]  
　　劉順兒丈夫而巾幗者也爲某票號之小使斷袖堪憐事發被逐旋爲某客所暱遂蓄靑絲纏白足而脂澤撩人裙釵混我則居然二八女郎也某以爲婦而挈之歸鄰媪探望咸咄咄稱羡曰比舍新嫁娘固姊妹花中之一捻紅耳自是襄王台畔暮雨朝雲迄無人知其爲綏狐也順有妯素愛順以順善迎人意一日乘順裸浴薄而觀之事遂洩不料步其後塵巧翻新樣者有劉巧姑巧家於邑之西城前廛而後室也年十九態濃意遠凝眸一笑風致嫣然父母以巧終鮮兄弟鍾愛如掌上珠年巳及笄酷好旗裝雙跌盈尺　履蹁躚雖髮黑如雲仍薙半焉結辮四尺有餘而又衣履脩潔意氣軒昻不作小家拘朿態直翩翩美少年也父業沽臨卭道上唯女相如着犢鼻褲當爐賣酒客有垂涎麴蘖者趨而視之疑此少年若非傳粉何郎何晳白乃爾正在舉酌沉吟而對座一翁就客耳語曰君爲過客應不識店主爲何許人也客詰之翁曰此劉家女巧姑也尙未字人室中並肩而坐者卽巧閨中之知己渠雖玉貌輕盈終不及巧姑之姣好也然好狹邪每逐隊於遊蜂嬉蝶之中幾令垂簾少婦看煞玉人矣嗚呼此兩人者後先輝映各擅勝場惜造物生材不擇人而畀致各抱天傾西北地陷東南之恨倘好爲女者令爲女好爲男者令爲男則隂陽順時天地不致易位矣 
[都督妾（見本報甲戍三月初五日）]  
　　有吳都督者徐州人也以軍功起家僑寓袁浦一日入市見賣戲法者中一女年十四五眉目間多媚態舉止亦楚楚可憐工擊剌又能於索上爲童子拜觀音諸劇都督大悅告其父母將買爲妾其父母初不可後見多金乃允同人皆以女子日奔走江湖恐終難養勸勿納不聽女入門婉媚能伺主人意平居亦莊重不佻都督大喜之凡有金帛悉藏於女所一夜都督巳臥女坐院中納凉都督旣醒呼之不應急爇火集家人徧覔之蓋門戶嚴扃如故女已無跡凡貴重物悉携去次日告縣尹雖偵騎四出而女阄如黄鶴一去不復返矣 
[顚僧（見本報甲戍年三月初五日）]  
　　沔陽新堤之廣福寺有老僧名悟花者五齡落髮饒有夙慧趺坐無言心巳入定者垂三十年矣自其師圓寂後卓錫於洪湖之畔一塢白雲三間茅屋門無弟子惟一黄犬皈依於僧每當朗朗誦經犬輙伏於案前雙耳高轟意似領解而性又極潔僧投以粟蔬輙噉之其沾染葷氣者便走不顧矣僧每入市犬亦從行中年以後年愈增而顚愈甚忽而低眉忽而狂呌至顚甚之時見有少婦艶粧者嬉嬉然視之而笑笑至雙目瞑時即昏倒於地僵臥移時始甦人問之僧並不自知其顚之至於此極也如是者一月蓋一二次市人尾之終其身無少異而并不知婦女爲何物矣人因以顚稱之 
文 
[無題八律（見本報癸酉年十一月初十日）（梅花仙子）]  
　　瑤琴一曲譜瀟湘無限相思枉斷腸讒聽棘蠅聲曆亂夢尋蕉鹿境荒唐雲中月影都成幻鏡裏花光不　香惆悵前因眞詫事好將心跡告穹蒼 
　　芳心一點話靈犀消息傳來轉自迷人爲多情偏受折天敎好事總難齊靑衫紅粉同飄泊月旦風流漫品題怕看花前雙蝶舞飛來故故向檐低 
　　紅顔薄命古來嗟誰爲金鈴護落花百囀流鶯風自暖雙棲梁燕日初斜雲鬟半軃愁靑鏡雨淚頻彈透綠紗萬種情懐消不得背人還欲弄琵琶 
　　黃花蕭瑟太無聊影伴孤燈暮復朝一夜西風頻倚枕三更冷月漫吹簫金爐燒盡香猶裊銀箭催殁漏尙遙最是遇人偏不淑空拈紅豆坐深宵 
　　年年花信笑東風往事思量恨未窮欲誇情禪偏鬱鬱好參色界本空空孤燈挑盡愁難白蠟炬成灰淚轉紅一種幽懷誰訴得蓬山萬里幾時適 
　　艶色誰誇似玉英要知一顧也傾城鴛鴦瓦冷霜偏重翡翠衾寒夢未成眉語幾番留别恨心香一瓣總含情落花墮淚聲聲暗緣會無期對短檠 
　　愁腸又被落花催風雨聲中畫角哀蝴蝶夢成知夜永杜鵑啼徹覺春回寂寥空對三更月想像徒添一寸灰密約幾時增悵望百花深處認樓臺 
　　幽園寂寂祗閒吟常伴斜暉感慨深月老姻緣牽自昔巫山雲雨悟從今漫抛仙子彈瑤瑟獨抱春心擁錦衾顧影自憐同斷梗天涯何處覓知音 
 
 
 

Page 18

 
 
   
 
