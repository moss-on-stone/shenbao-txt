# 1891 - 108 - 4906467

 

Page 1

 
 
[催請領彩] [  申報館協振所謹啓]  
　　本館協振所集腋社第二次籌振彩票開彩後其頭彩早經領去所有二彩係泰興鼎盛號汪君所得昨已將彩物携去尚有三彩及其餘小彩未經領去者甚多望諸善士速來携取俾得早完經手事件不勝翹盼此布 
[得彩求售] [  申報館協振所啓]  
　　本舘恊振所集腋社二次彩票共第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徵明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座花翎一支漢玉五件如有合意者請速來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[新印左文襄公奏疏] [  圖書集成局啓]  
　　左文襄公以名孝亷贊襄張駱兩大司馬幕府一時箋疏多出其手雖未筮仕朝端而奇才偉略固已傾動中外矣及赭宼猖狂中原鼎沸撥亂需才朝廷破格擢用公亦感激　驅不出十年位躋封疆任隆師傅分茅胙士異數酬庸遭際之隆伊古以來所未有也迄今讀其遺疏未嘗不想見其爲人公生平所爲奏疏質而不俗醇而愈肆陸宣公蘇文忠之流亞也本局特用排印廿四史之新鉛字以上等閩製潔白連史紙印成計初編二編三編共訂成二十本每部定碼洋四元卽日出售有願讀公遺書者請向三馬路申報舘及申昌書室外埠申昌及賣申報人購取 
[惜蠶說]  
　　嘗見有惜穀說矣以穀爲養人之本人無五穀不生天地爲人生此五穀以養之人自當爲天地惜此五穀以報之是宜惜也又見惜字說矣謂聖人制字俾人知記載通文義得以有書可讀功名富貴胥出於此聖人造此字以惠後世之人人亦當惜此字以重聖人之典若棄之如弁髦賤之如草芥是忘本也忘本者天不佑是又宜惜也至於惜蠶之說則未之有聞山谷後人謂余曰子盍爲之說余曰蠶之爲物人皆愛之安有不惜之理又安用惜蠶之說爲吾聞嘉興湖州各屬以育蠶爲業者不知凡幾其養蠶也最爲鄭重至三月望後謂之閉蠶門蓋專事於此不預外事猶官之封印然一切刑名獄訟皆不之理蠶門旣閉面生之人不得入其門有幾處性情悍戾者倘遇生人入室輒相敬以老拳官府催科之役爲之暫停不令差胥下鄉以擾蠶事有蠶之家男女分牀而寢蠶室中不許高聲塞向墐户不使東風吹入飲酒夜歸不得近蠶箔直至蠶事旣畢婦女乃掠鬢揷花或製繭虎繭人戴諸頭上謂之蠶花始開門容人出入其鄭重也如此又何待告之而後惜乎且蠶之爲物其實可愛其初浴蠶子藏之煖處或貼肉佩之過六七日則蠕蠕者出細裁如毛用鵝翎刷下採嫩桑細剪以飼之繼而由小而大愈分愈多葉不須剪就樹上採下拭乾投之箔上靜中聽𫃊𫃊作響所謂春蠶食葉聲古人以比下筆眞逼肖也蠶漸大則漸分此物最奇其家應富可以逐日增多同是一箔今日數之得一百明日再數可得二百三百不等或以爲化生則究不解其何故愈分愈多則食葉浩繁育蠶之家亦驚喜非常加意飼養以待其三眠三起氣足神完然後送之上山以聽其成繭所謂山者束草作三脚架置之密室中取蠶之老而滿身晶瑩透澈者置之草架上則彼自能就草爲繭蛹於其中幼時戲取茶碗餬皮紙於面而捉蠶之亮者置之紙上或二三頭或五六頭則不能成繭但縱横四布於碗面紙上絲盡而僵亦不能作蛹所謂春蠶到死絲方盡蓋至於僵而腹中之絲悉吐於紙上匀淨光亮用以包墨盒中之絲棉則光滑而無損筆之慮有好奇者以紙剪成衣用架子糊起如人着衣狀捉蠶於上吐絲成衣熟而染之縫級卽可以衣視之眞如天衣之無縫然數千頭蠶皆不能成繭作蛹使之絲盡而僵仁者所不及爲也由是言之蠶之爲物愛惜者衆安用重申其說哉山谷後人曰不然蠶固人所同愛而有一種貪利鄙夫竟有與蠶爲仇者其初則採桑以養蠶旣而蠶多葉貴則又棄蠶而售葉一任其蠶之餓死而不顧甚有乘之水中埋之地下者此其心之狠毒爲何如若此者初未有人控之於官官亦無由知之而數百萬生命竟斃於貪利之一念竊聞養蠶之葉桑固最妙而桑之外亦有可以飼蠶者柘葉柳葉以及一切樹葉皆可以飼第所成之絲稍劣耳山東河南四川湖北等處多有置蠶山中任其上樹食葉名曰野蠶野蠶亦能成繭俟成繭後入山就樹頭採之其所食之葉不僅桑之一種各種皆有之可知各種樹葉皆可以供蠶食第其絲則不及嘉湖之所出吾子若能以此立說俾人人知蠶之宜惜活蠶之命仍可以不損其利則或有聞其說而怦然有動於中者其爲功於蠶事不亦大乎余曰唯唯然此等貪鄙之人其性多僻或尚不能盡信請再爲申說一事以徵果報亦淸夜鐘聲也陰隲文圖說載有一則云有某姓者以育蠶爲業生子娶媳且抱孫矣某年桑價大昻某自計有桑若干鬻之可獲大利較鬻絲之利且倍之與媳謀棄蠶於水而售其桑媳諫之至於泣下不從是年果大獲利至次年又育蠶數萬蠶成一巨繭大如五石瓠五色絢爛光彩奪目某以爲瑞欲設宴邀親朋賞之且傲其媳以爲棄蠶無禍而且有此瑞應媳偶有違言痛詈之乃挈其子回母家是晚親友畢集歡呼暢飲忽聞繭中隱隱如雷鳴砉然一聲繭破火出盡焚其家某父子皆死止存寡媳孤兒而已此則棄蠶之報正勿謂儒者所不談也貪夫聞之亦知所儆懼否耶 
[本館接奉電音]  
　　昨由京友電傳上諭一道敬謹譯登○三月十五日奉上諭前據御史劉綸襄奏吏部升選河南衛輝府一缺辦理錯誤承辦官有心廻護請旨飭查當經降旨令吏部查明覆奏兹據奏稱本年二月内出有衛輝府知府一缺曾培祺應選在先劉綸襄名在其次曾培祺於上年十二月初二日起復到部江南道衛史係於十二月十五日見缺均在本年正月二十八日衛輝府奉旨開缺日期之前曾培祺補御史早應　見因十二月十五日以後及京察覆帶以前不能帶領是以於二月十九日引見其補缺係在二月二十日截缺以前升選之缺不論出缺先後歴經辦有成案曾培祺無應扣之例是以將該員擬選並無錯誤亦非廻護等語此次該部升選衛輝府知府一缺旣據查明係按照月選定例辦理並無舛錯情弊卽着毋庸置議河南道御史雖有監察吏部之責惟劉綸襄以其次應選之員不　　章率　瀆陳殊屬非是劉綸襄着交部議處欽此 
[春明漫錄]  
　　内廷傳稱皇太后擬自本月起至八月每月幸頤和園九日卽以初二初四初六十二十四十六二十二二十四二十六之日爲率俾資頤養以娛懿懷諒不日當見明文也惟提署已奉自西安阜成等門以迄頤 
 
 

Page 2

 
 
和園沿途修墊道路仍當修墊勿庸停撤云○刑部陜西司掌印滿員外郎英心齋副郎錕現已奉旨調補户部銀庫員外郎所有陜西司滿掌印一缺應卽遴員充補經刑部各堂憲遴得山東司犎辦掌印上行走之員外郎奎章堪以派充陜西司掌印昨已由英副郎將印鑰移送至副郎接受佩帶矣○步軍營左翼正翼尉連祥奏准開缺所出正翼尉一缺昨經大金吾擬將左翼委翼尉廂黄滿恊尉烏什哈請補右翼委翼尉廂藍工協尉瑞常病故除委翼尉業經委充不計外其廂藍工協尉一缺大金吾將廂藍工副尉奇順擬正廂紅工副尉玉海擬陪不日一併帶領引見矣○兵部爲咨行事職方司案呈本部議覆伊犁察哈爾營左翼正白旗驍騎校巴圖克西克年老准休應否賞給全俸請旨遵行一本咨由内閣票簽具題本日奉旨巴圖克西克曾經出兵打仗殺賊受傷着以原品休致給予全俸以養餘年欽此欽遵由兵科抄出到部相應黏抄原奏咨行伊犁將軍查照辦理○本月初二日皇太后駕幸頤和園有正白旂滿洲護軍多斌扮作步營備差　樣身穿號衣頭戴官帽手持籐鞭於西四牌樓一帶梭走無定慈輦旣出西苑四籌遞傳該處乃係廂黄段落多斌身穿白色號衣該處官以此非白旗地叚逐其西行而步履蹣跚走至帝王廟東慈駕近在半射多斌立將籐鞭抛棄趨前數武跪於道旁口呼奴才多斌寃枉前引侍衞赶卽下馬立爲綁縛發交該叚步營官將叩閽一犯解交西偏吉看管候旨發落翌晨由御前大臣訊取口供入奏奉旨交刑部嚴行審辦遂由偏吉將多斌送交刑部收訊其所控某碓房因債將其銀米扣抵不給領催左袒碓房致全家無以餬口云○吏部爲示傳揀補内閣中書金鴻領一員於初五日赴部騐到並將執照携帶呈騐如不呈騐卽行扣除毋違特示○廂紅旗漢軍崇副都統光訂於本月初五日卯刻在西華門外都虞司公署内挑補廂紅漢各甲領催馬甲敖爾布養育兵等十九缺並考送本固山應送鑾儀衞整儀尉等步射遂由該印房傳各佐領下備挑兵缺及送鑾儀衛人等至期赴該處預備勿悞○廂藍旗護軍統領恩爲移會事印以呈稱據本旗滿洲固山佐領英志圖片報稱本佐領下副護軍叅領志平於本年二月二十二日病故等因到營相應先行移會上諭舘查照○户部爲片行事俸餉處案呈所有廂紅正藍廂藍三旗應領本月三月季兵丁甲米折色銀兩現准銀庫付稱於本月初十日開放相應片行貴旗飭知承辦人員於是日辰刻赴庫承領並希轉傳各營可也 
[白晝搶人]  
　　京師正陽　外高桃胡同某甲之女年逾破瓜丰姿絶世有土棍某乙　於中和二十五日驅車而往硬將甲女携掠入車驅之以去鄰佑咸抱不平遂有好事者追奪及至永定門外大沙子口地方南營官兵見快車在前尾後多人狂呼搶人立卽向前將車截堵乙本欲遁走奈爲兵所捉揪不放問明情由立解守府遂將乙及女解送提署訊究 
[雲津風信]  
　　天津縣孫筱坪大令於正月間由藩憲牌示調署肅寍篆務業經列報時以學差在卽未卽交卸暫留辦理以資熟手現經差竣聞新任李大令於初士日前後到津接印按天津縣係衝繁疲難兼四要缺而肅寍係無字簡缺孫大令以細故以繁調簡時論惜之楊柳靑某紳以攀留不得遂率鋪商人等衣冠濟楚公送萬民傘德政牌以寄去思○搶火人犯按定律以軍流從事誠以若輩兇惡性成自當重從治罪不得枷責了事致使玩視憲　　無忌憚也天津縣金家窰地方於去夏失火當有匪徒王二等糾黨搶刦經督轅武巡捕當塲捕獲王二郭五劉二等三人送縣訊究供認王二爲首劉郭爲從搶火屬實按律定擬王二流三千里郭五劉二滿徒於月初覆訊印取箕斗依舊收禁再定發配地方王二係屬孤子經其母援例呈求留養邑尊以案情重大着不准行仍當擇期起解以爲作奸犯法者儆也○針市街億湧成億湧義兩錢庄虧空於上月同時倒閉計欠各匯兌庄並富紳存欵約二十萬金由各庄及富紳控請追究並由浦東喬某控司事潘三胡致齋黄十三等侵吞巨欵邑尊飭差提人而潘等已聞風避匿旋由承差滕起雲購綫於上月底獲胡於閘口本月初獲潘於北倉聞潘爲兩鋪司總一切出入帳目歸伊一手經理而潘用空鋪欵亦過三萬金聞已將伊住屋發封備抵與胡分别管押究追云○廿四番風已將吹徧而春寒料峭依舊勒住花心麥隴波翻生機未見蓬勃彼春裘已付酒家者尚覺禦寒無具寒燠失宜陰陽不正攝生者可不於飲食起居加之意耶○海運漕糧沙寗船隻業已先後到津紫竹林浙寗烟館驟增十數家牌九挖花各檯亦復星羅棋布聞今屆漕船約二百艘較前屆爲多赶小生意者無不利市三倍○剝船運漕訖例應停泊楊村歸分府管轄月前船户因細故鬥毆由分府移送武淸縣責懲開釋而兩下餘忿未平各有滅此朝食之意糾同羽黨約期械鬥兩軍相見不下七八百人駐紥該處雲字營統帶率兵彈壓拿獲數人送案現經供悉鬥毆各人姓名由武淸縣張大令派差按名拿辦以示儆戒 
[茶市述聞]  
　　漢上茶帮現將開市昨聞本屇晴雨得宜出産定必佳妙探據甯州採摘較早於月之初五日開秤兩湖約在初十外亦可開秤成箱之茶約月之二十五六日可到漢口月底月初卽可開盤今查各山頭茶莊惟甯祁等處比舊年約添三十餘庄兩湖比舊年約多四十餘家云 
[恭候俄儲]  
　　九江阜昌順豐兩洋行係俄商開設日前該商等接得上海俄領事來電謂俄儲君十三日乘坐兵輪上駛抵漢遊覽後卽東下至九江登岸遊歴廬山各勝境冉行起椗往金陵等語於是兩洋行赶卽預備行臺以備儲駕臨莅 
[俄商入山]  
　　江西各山庄所産紅緑茶均由廣幫徽幫吉安建昌及兩湖等商販匯銀進山採辦裝箱運往漢口九江等碼頭再由英俄等國茶師估看定價開盤此中國茶市回章數十年如一日也今年三月初突有俄商兩人帶同中國司事及各粗工抵九江小住數日隨雇轎夫䟎程由陸路往武甯寗州等山庄履勘茶山採茶做茶各情形土人少見多怪竊竊疑之 
[鷺江波影]  
　　厦門各業均有江河日下之形獨銀號錢庄日新月盛去冬港仔口新開恒寳源銀號今春淡水林紳又糾得洋銀十五萬圓在新路頭開設謙裕錢庄旗昌洋行復代理上海分設中華匯理銀行現在寳記洋行買辦林姓更與源豐匯兌局股開錢店卽就行中交易刻下已修整一切行將選吉開張矣○有黄姓者翩翩年少秀外慧中當院試時學憲奇其文取以入泮泥金帖報喜溢門闌忽有同姓人赴學轅控訴略稱所進之黄姓與兒子名字相同但兒子已於去歲病亡烏得復來應試其爲冐名越考不問可知學憲亷得其情將黄斥革并令荷枷廪保亦革去功名以爲矇混者戒○某甲少年攻苦文學兼優縣府試皆列前茅意以爲取靑衿如拾芥矣不料院試時文字無靈未經入選不覺嗒焉喪氣興盡而歸或曰甲富有家資曾慨捐數千金修復某書院闔邑寒畯賴其栽培然則上天報施斷無或爽他日靑雲直上平步天衢誠意中事耳一時得失何足介懷哉 
[虎林佳話]  
　　浙臬憲龔仰蘧廉訪本涓吉三月十三日接署藩篆旋頒紅諭於初八日午刻履新齊政宣風新猷丕煥六橋三竺共被仁風已○金衢嚴道唐觀察因公赴杭州省垣行抵桐廬接奉崧振靑中丞札委署理臬篆旋於初七日抵江干上碼頭杭州府李太守仁和縣高大令曁各員弁恭迓如儀觀察隨擇吉初九日辰刻接印○前任浙江藩憲許星臺方伯交卸後尚須小作勾留聞擬二十左右起程北上 
[書辦歛財]  
　　前報紀寗波賽會云云兹聞是會共分五柱曰仁曰義曰禮曰智曰信均由道府廳縣及稅關吏役認承會中必先期擇吉安神徵召名班登臺演劇隨具柬速客勸令捐資本月初七日爲禮柱安神之期旣雇大吉陞京班復召馥蘭園名優十五人合演會總係分府署書辦邵賡唐是日到者多至二百數十人兩面看樓分設四十席後到者無坐處皆以婉言却之迨至袍笏登塲臺下擁擠過甚恐滋事故急令停罷塵中人皆踴躍輸財或四五元或一二元頃刻之間　成無算虚糜巨欵誠無益也雖然豈徒無益而已哉 
 
 

Page 3

 
 
[皋亭山看桃花記]  
　　出杭州艮山門有皋亭山焉勝比桃源喚同桃渡髣髴桃都燦爛依舊春風眞如桃塢繽紛從新春雨年年三四月忽燦雲霞樹樹千百花曾培風露於是或約良朋或招歌妓或移蘭槳或蕩松舟或雙屐徘徊可一筇徙倚覓得山中之路到處繁華爭看頂上之花者般旖㫉但見層巒霧擁疉壑雲連九十日南國春歸紛紜綴錦廿四番東風信遞縇爛成文更有流水一灣飛花夾岸小亭對峙影壓瀾干高閣嵯峨香迷簾　履舃交錯車馬喧闐容我安排儘人游戯茶烟淡繞居然七碗風生酒味濃薰遥指一帘影颭幸逢佳日人人看紅雨模糊曾幾何時處處盡緑雲繚繞問前途之歸路續勝景於來年已 
[爰喪其馬]  
　　前日有甲乙二人試馬芳郊飛行絶跡揚揚得意至西門外被巡防局勇喝阻甲乙不依由該勇拘至局中局員朱明府訊問據供由寳泰米先生雇騎明府卽飭局勇往傳該行中人到案供稱我行並無騎馬之人况此二人亦不認識明府卽將馬二匹發放生局喂養甲乙從寛釋放人則猶是也而馬已歸諸外廐矣 
[案關拐騙]  
　　包探王阿二唐寳榮至英公堂稱查得寗波人邵德標之外甥女年祗十二歲被人誘拐來滬嗣訪明女被温州人陳王氏等誘拐現在虹口副地保順卿家具報捕房及至地保順卿處則言陳王氏所帶女孩邵德標意欲領回令央蔡紀華爲保人等語遂將一干人送案請訊邵德標申訴前情並稱外甥女於上月二十八日走失姊姊托我尋覔初　外甥張洪照領妹私逃向之詰問張洪照對天賭誓具言决無此事遂令同尋妹子旋據輪船碼頭上扛夫人等言有兩嫗帶女孩趁搭輪船女孩啼哭所見情狀相符因之趁輪來滬尋見後到地保處地保謂須有保人方可領回已央蔡紀華作保適被包探抱案陳王氏供籍隷温州在寗波時有張洪照與其母姨等挈領女孩托人價賣旋托鄰婦轉托小婦人帶同來滬詎被地保所知將小婦人喚去邵德標亦尋到願領女孩回去地保索費洋十二元且需保人遂央蔡紀華作保並爲蔡措洋十二元交與地保忽被包探拘案小婦人並非拐帶實係張洪照及弟與母姨帶女至鄞縣城内先住客棧該棧中有循環簿寫明住客姓名歴歴可考不料張洪照知邵德標尋來忽稱同邵尋妹揑詞掩飾蔡紀華供小的係温州人在天后宮前擺烏菱攤已有十餘年同鄉人陳王氏帶女來滬被邵尋見卽欲領回地保索費洋十二元且需保人遂央小的作保代措洋七元陳王氏自備王元交與地保後包探至連我拘案地保順卿供在頭圖地保王老關名下爲副保陳王氏帶女來滬邵德標尋見告知小的旋據兩造說明自願領女回去囑伊央蔡紀華爲保人旋被捕房包探查拿到案至費係另有人用去女孩供被陳王氏拐來滬上張洪照並不知情陳王氏又稱張洪照托我領女先至滬上托白髮老嫗張王氏暫時留養經手價賣先有信至張王氏處豈料張洪照同邵德標來滬忽指我爲拐帶張洪照供妹妹被拐後母舅邵德標向小的查問答以不知旋探知妹在滬上商定追尋小的於初一日乘輪先到滬上邵德標於初二日來滬妹子被拐我不知情蔡太守問張洪照旣不知情何以來滬卽知陳王氏與女孩在地保處答稱一路查訪是以知之太守憶及張王氏另因蟻媒案管押本廨飭將張王氏帶案張王氏供與陳王氏相識並不知有女孩帶來托賣等情太守謂陳王氏卽非誘拐然與張王氏等同爲蟻媒經手販賣不問可知又問邵德標曰爾姊及姊夫何不來滬答稱姊夫已殁姊姊托我來滬尋訪太守謂此案須移解鄞縣方可澈底根究張王氏還押陳王氏及張洪照女孩候備文移解鄞縣邵德標邀同伊姊投質蔡紀華交保至頭圖副地保順卿遇拐賣之案並不禀官擅令覔保勒索費洋罪有應得着先繳洋十二元再送上海縣究辦 
[翦竊荷校]  
　　某法人失竊雪茄烟咬嘴先由法包探獲到竊犯阿增後由英包探見梁裕台將咬嘴在翁阿五所開寳順押鋪質洋七角情有可疑拘送英公堂已列前報昨傳翁阿五到案據共梁自願押洋七角不知其來歴不明梁供阿增托小的將咬嘴押錢翁阿五祗有押錢六百文繼加至七百文法包探又投案請將梁裕台移解太守判罰翁阿五洋二元梁裕台及贓交法包探帶去葛同轉問咬嘴如何竊來供稱實在西人袋中竊來包探禀據阿增云竊物由梁起意竊得後押錢七百文阿增分用三百文梁持押票至英界求售經探夥問價梁索洋五元同轉着將梁笞責二百板枷號一月阿增笞責一百板枷號半月咬嘴存堂候失主認領 
[賭犯發落]  
　　上海縣陸邑尊會同英廨讞員蔡太守拿獲賭徒莫阿方韋大寳戴林林等疉次訊問已錄前報前日晚堂復由帮審委員宋莘樂二尹提訊莫阿方供廣東潮陽人是日往尋友人韋大寳供浦東人在賭塲估看洋銀郭阿德供廣東人在賭塲作小本生意戴林林供在賭檯爲雜差張阿喜供廣東香山縣人在滬北開設小烟館度日自入押所連日患病尚乞施恩張海坤供虹口十六圖人不敢犯賭姜阿三王金懷同供我等在該處經過致被拘拿陳杏林供本邑人向爲小本營生實被誤拘二尹判令莫阿方韋大寳還禁郭阿德暫行開鐐收所候示戴林林從寛枷號一月發頭門示衆張阿喜旣稱有病卽發善堂醫治姜阿三王金懷姑念年幼從寛收所候家屬來案具領張海坤旣不犯賭着卽交保陳杏林仍照原斷枷號所有該處地保錢竹三舊保朱增祥查無庇賭情事卽着一併開釋 
[女心外向]  
　　劉阿榮以女兒阿晋遭梁三元誘拐投縣控告經陸邑尊判梁收所阿晉發堂候再覆訊已見前報前日由幫審委員宋二尹研訊劉投案訴稱籍隸廣東今年七十三歲並無子嗣只生一女阿晉今年二十七歲尚未許字與人小的向在西人處爲傭因見同鄉人梁三元孑然一身殊深憐憫薦至某洋人處傭工無如梁不知習上旋將生意辭歇常至我家探望去年十一月初十日乘小的在外營生將女阿晉誘逃杳無蹤影後探悉藏匿虹口順興里内奉提到案叩求究辦其妻梁氏供與同梁三元供小的係廣東人來滬多年阿榮係小的姑夫將阿晉許與小的爲室並無媒　求恩鑒蔡阿晉供稱與三元過活不願從父母回家二尹得供着將梁交差覓保自找媒証向劉阿勞理處如理處不明禀候核辦劉阿晉仍發善堂暫行安置 
[英界公堂瑣案]  
　　包探王阿二稱查獲竊賊周和尚吊到布衣水烟袋銅器等件係西人查利華人莊順祥等失贓今將人贓送案查利莊順祥羅能記陳子亭梁阿興等投案請領贓物周和尚供寳山縣人行竊之物皆不值錢只求施恩蔡太守判周和尚笞責一百板押候備文遞籍贓交失主分别認領○華永源稱住居新閘地方失竊水烟袋銅錫器等件已報巡防局今由包探查獲人贓送案請辦胡金榮王阿二王阿喜等認竊求恩巡防局員章二尹命捕役持片到懈聲稱該竊等在新閘地方犯案甚多請移歸局中以便澈究蔡太守飭華永源領贓胡金榮王阿二王阿喜飭差送歸巡防局辦理○唐洪興稱被唐慶生行竊水烟袋當獲人贓交獲送案唐慶生供嘉興人係監生加捐未入流流落在滬本欲回籍苦無川資初次犯竊惟求恩典蔡太守飭唐洪興領贓唐慶生派差押下嘉興航船回籍○副捕頭稱黄阿金等策馬飛奔恐致擾禍由捕拘拿將黄阿金拘獲存洋三元爲質今日並不到案故將洋呈堂蔡太守謂黄阿金旣不投案飭將洋充西醫院經費○包探何瑞福稱周阿二所拖東洋車並無捐照冐充包車帶至捕房究問主人爲誰則稱逹記號同往質業據逹記號中人言前曾雇用現已辭歇爲此解案請訊周阿二供製造局馬師爺用我拉包車祇有半月昨被包探拘案蔡太守飭捕房將車暫行扣留周阿二斥退俟查明果係包車卽准發還否則須補捐洋二元半始准領車○包探　阿六稱姚才增專竊鄉間菜荳昨又肩挑一担沿街喚賣爲此拘案姚才增供江灣鄉間人菜荳在親戚家竊來蔡太守判姚才增管押三天以示薄懲菜荳發棲流所流民煮食 
[法捕房瑣案]  
　　昨晨葛同轉蒞八仙橋捕房時命將三十號華捕楊三喜傳案問湖北人魏正興許松山等因何屢次與爾尋仇又指使 
 
 

Page 4

 
 
伍有福在縣署控爾欠洋范老么究是何等人答稱伍有福去年糾同許松山等在法界打架借魏正興水烟袋作銼刀將呂阿二之子壽金毆斃命小的當將伍有福並銼刀等拘解公堂伍有福奉判收禁許松山等由范老么保出去年臘月初間許松山至小的家中令小的出洋七元作爲酬勞等費小的不允致相口角臘月十六日在英租界李可亭所開炳泰昌烟間遇見許等謂小的不應將銼刀交案向小的索回原物如無原物賠洋十元當經李可亭勸令出外許在途中欲將小的同伴陳三九毆打小的將陳拉開得未釀禍今年許等又向小的尋仇故將許魏兩人拘押日前魏正興等自知理屈挽出做紙花生意之張么等託劉洪勳等說情言明此事須待范老么等當面說妥免傷同鄉情面囑小的不必在公堂催禀是日同鄉人皆至惟范老么不見揚言欲將小的及許松山等送縣辦理謂范與爾無仇如何從中播弄答稱許等在縣時確經范保出遂聯爲一氣范指使伍有福妄控欠欵問爾何由知范唆使答稱呂阿二在城中目覩可請傳來質訊問李可亭爲何不肯來案答稱李可亭於去年四月廿八日在八　橋相近向小的借洋三元小的去臘十二月十六日前往索討適許松山等在彼吸烟以致口角小的於前日又向李索欠諒李因此懷恨不肯來案質訊同轉命將在押之魏正興帶案詰曰范老么已到捕房爾等想已商量定妥供稱小的未與范么說話並無串合情事謂伍有福在縣中控楊欠洋爾又向楊索詐均由范唆使豈庸抵賴答稱去年確向楊三喜索取銼刀今年並未向索謂銼刀於打架時拿獲送入縣署與楊三喜無干答稱銼刀係烟袋作中之物並非兇器楊來取時作夥兩人當塲阻擋謂作夥亦有在塲打架者大約不止兩人楊稱作中共有夥計八人持銼刀出外之夥已逃往湖北問魏曰爾旣不索詐去年十二月十六日爲何在炳泰昌口角爾等須將的確情形當堂質對楊稱是日小的與輪船水手陳三九同往被許松山等軋往索還銼刀其時魏正興亦在其内當經李可亭出塲勸散同轉着將許松山帶案謂去年臘月楊等在炳泰昌因何口角爾可從直供明答稱其時小的不在塲此事須傳李可亭訊問同轉曰想爾與李可亭早已說妥矣着帶范么至案謂爾在上海多年同鄉人皆信服許松山與楊三喜爲何結成仇隙爾必確知底藴供稱許松山等均係正派人被累受押小的卽往縣中具保問爾取多少保費供許等貧窮異常安有保費先後共用去洋三元問爾爲何指使任有福誣控楊三喜欠洋供稱伍有福因案管押小的未曾會見並無指使情事問旣與同鄉何不前往探望供稱伍身犯國法探望無益謂有人知爾與伍等商量確鑿有據答稱如有見証願砍腦袋謂爾有幾個頭顱旋據李可亭投案問爾爲何屢傳不至供稱因店中乏人照料以致遲延問去臘楊三喜到爾處如何與許松山等口角供稱是日楊三喜偕輪船水手陳三九來吸烟許松山魏正興郁某三人亦來吸烟開燈兩盞聞許向楊索取銼刀兩相口角謂銼刀在縣中如何向楊索取供稱我不知詳細當將兩下勸開送楊出外問爾見伊等吵過幾次供只有一次問范是否常在爾處供今年到過一次問爾知許魏等素來安分否供伊等係手藝人尚稱安分同轉令李退去下次隨傳隨到不可延玩復問范曰去臘是否爾爲首吵閙供稱其時我在蘇州可請察訪謂兩造均係同鄉爲何多助許松山一面爾初令許等索賠銼刀洋十元嗣又令伍控楊欠洋鬼蜮伎倆已可槪見范一味推諉同轉着分别管押候傳到陳三九等到案質訊○李東梅胡阿寳陸阿桂等因屢次串竊經葛同轉分别笞責押交當票十三張無如懸宕日久尚未將當票交案昨日有嘉定人陳阿全訴稱兒子陳阿桂卽胡阿桂於正月廿四日偕翁阿寳卽胡阿寳同來滬上不知如何與竊賊爲伍求請開釋同轉令將李胡陳三人帶案問胡曰爾究竟何姓供本姓翁自幼過繼與胡家問押票寄存何處李供票藏表袋内寄在嘉定糧食店内第二間擱樓上可往檢取同轉將三人還押諭陳阿全將押票交案方可領子回家陳遵諭而去○捕解串竊烟槍之陳阿春楊少琴詰訊包探將烟槍一支交案旋據原告張全福投案請領陳阿春供小的向在城中春風得意樓爲茶博士與楊初次相識日前楊竊槍波累小的楊身穿藍布作裙一條係小的之物另有布衫一件被楊押錢押票尚在謂爾等兩人串竊煙槍押錢五百文因分贓不匀以致口角被包探拘押尚有何顔抵賴着將楊掌責一百四十下陳掌責八十下作裙質票交陳領去煙槍給張領去○嚴阿根手持木棍行兇同轉着押候查明木棍來由再行核奪昨據包探禀查得木棍係金利源碼頭守夜西人之物嚴等私下竊去向藏家中今因打架取出同轉着將嚴笞責一百板開釋木棍存案 
[江督轅門抄]  
　　三月十一日候補道楊兆鋆謝委南洋隨員内閣中書范得權謝委洋務局差○十二日江防同知興奎交缷南捕廳豪務署南捕通判裕恆任事知縣徐瑞昌交缷六合縣事回均禀知指分江蘇試用巡檢轅儼由京來縣丞沈　文禀知起服回省○十三日　　城守都司畢化成禀謝飭知候選鹽大使楊汝伊辭赴湖北 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[起死回生方]  
　　治跌傷壓傷打傷刀傷銃傷自刎自縊驚死溺死等症雖徧體重傷死已數日只要身體稍輭用此丹灌服少刻卽有微氣再服一次便活如下紫血更妙惟身體僵硬者難救此丹係豫章彭竹槐民部家傳秘方道光初年民部宰直隷時有人被毆死已三日矣民部往騐見其肢體尚輭打開一齒以此丹灌之服一分五釐少刻其屍微動再灌一分五釐而活其餘甫經毆死或死經一二日者全活尤多經歲無一命案維時磁州地震壓死甚衆民部製丹遣人往救活不下千人大有起死回生之妙如能施藥傳方救得一人之生可全二人之命造福無量若州縣有騐屍騐傷之責更應製備給服以免緝兇處分承審失出失入之愆保全民命尤多焉活土鼈凈末三錢自然銅醋淬三錢眞乳香去油二錢陳血蝎飛淨三錢眞硃砂飛淨二錢巴豆霜去油一錢眞麝香上好三分以上各藥揀選明淨眼同研極細末收入小口磁瓶内口大藥性易洩氣用一分五釐小兒七釐酒冲服牙關不開者打開一齒灌之必活藥要稱准方效灌時多用酒便約下喉爲妙或用白鹽梅擦牙卽能開并不傷齒如不能開者方用物打折一齒將藥灌入活後宜避風調養如活後心腹疼　此瘀血未淨還請高明酌奪 
 
 

Page 10

 
 
   
 
 

Page 11

 
 
[光緒十七年三月初九日京報全錄]  
　　宮門抄○諭旨三道錄前○川督劉奏援案請奬滇黔官運鹽務各員摺○蘇撫剛奏道員北上日期片○又奏委署知縣片○將軍依奏恭報查閱北路黑龍江各城起程日期摺○東撫張奏遴員請補道缺摺○大臣德奏要缺知縣人地相需遴員對調摺○漕督松奏委署同知片○三月初九日内務府國子監廂紅旗值日無引見○師曾假滿請安○麟書請假十日○松溎續假十日○劉子銓沈錫晋預備召見○掌儀司奏十一日祭奉先殿瀅貝勒行禮○召見軍機劉子銓沈錫晋皇上明日卯初一刻進内至建福宮聖容前行禮畢還海○○頭品頂戴四川總督臣劉秉璋跪奏爲滇黔官運鹽務丁亥戊子兩綱出力局員遵照部議開具淸單援案請奬恭摺仰祈聖鑒事竊查前准部咨議覆原摺内開查辦理官運鹽務究係局務勞績與專管鹽務人員不同惟旣據奏稱承辦人員每歲徵銀均在數萬兩請變通給奬並請立案照辦自係爲整頓鹽務起見應卽酌核奬叙章程以昭激勸臣等公同酌議應請將原單内開癸甲兩綱出力前叙永廳同知華國英等四十二員均各給頂戴叙加一級並請嗣後每屆兩綱出力人員卽援照此案辦理每屆仍不得過四十二員亦不得請奬升階升銜班次各項以示限制光緒十四年八月十九日奉旨依議欽此欽遵到臣遵卽轉行去後兹據滇黔鹽務總局候補道夏旹張華奎詳稱丁亥戊子兩綱配運引張經徵數目較前益臻豐旺所有在事出力之候補知府劉慶咸等四十二員於配運經徵各事宜均能實力奉行始終罔懈鹽課計已完全餉項不無裨益開具淸單詳請援案奏奬前來臣覆查無異合無仰懇天恩勅部將川省辦理丁亥戊子兩綱出力人員查照另單援案各加一級以示鼓勵而昭激勸出自　鴻慈徐咨部查核外理合繕具淸單恭呈御覽伏乞皇上聖鑒訓示謹奏奉硃批吏部議奏單併發欽此○○剛毅片再蘇省光緒十六年分各屬徵收漕白二糧除提撥河運漕米十萬石外其餘米石仍行由海運抵天津後循辦徑運通壩交兌業經臣於海運章程摺内會奏飭委蘇松督粮道景星前往天津通州督辦交米在案兹據該道詳稱卽日帶印北上除緊要公事隨時遞由途次核辦外其日行事件仍委蘇州府就近代行代印以免積壓詳請循案奏報前來理合附片具陳伏乞聖鑒謹奏奉硃批知道了欽此○○剛毅片再署崑山縣知縣馮壽鏡染患目疾禀請委員署理查有正任新陽縣知縣蘇品仁上年四月到省經臣剛毅飭赴發審局學習會同前督臣曾國荃奏明留省察看練習在案該員半載以來藉資諳練堪以暫署崑山縣篆務據江蘇藩臬兩司會詳前來除批飭遵照外謹合詞附片陳明伏乞聖鑒謹奏奉硃批吏部知道欽此○○奴才依克唐阿跪奏爲恭報携印查閱北路黑龍江各城起程日期恭摺具陳仰祈聖鑒事竊奴才於光緒十六年十一月初五日當經查閱東路呼蘭等處吏治民風以及一時未除之積弊示盡之事宜容俟副都統增祺到任面議妥章再行分别籌辦各等情均經奏明在案惟東路各城旣經查過其北路墨爾根布特哈興安城黑龍江等處俱係豢養旗兵之所所有各城之倉庫軍械制兵在在均關緊要若不及時往查認眞整頓殊不足以重旗務而兾自强現屇開印之初奴才擬將署事稍爲料理卽於二月初一日携印由省起程但副都統增祺尚未到任所有彈壓省城之處仍查有齊字營總統倭恆額帮統鈕楞額均係身統重兵管轄嚴肅足資坐鎭至衙門倉庫牢獄等事仍責成掌兵司關防協領凌善水師營總管德陞額嚴行看守其署内日行公事亦着該協領等代拆代行倘遇緊要急件仍包封馳遞行轅核辦以昭愼重伏念奴才去冬查閱東路沿邊一帶緣路遠天寒曾經觸發舊疾現在雖覺就痊而氣體仍形虚弱擬起程後祗可緩途前進先由布特哈直赴墨爾根興安城將鄂倫春之員弁牲丁傳齊作如何撫輯之處奴才相機辦理再行奏陳就便再赴上游之嫩江源首勘騐屯墾紥營基址以便修營至此次隨帶司員兵弁仍行自備資斧無用開支除查辦事畢再行瀝陳外所有恭報携印查閱北路各城起程日期理合恭摺具陳伏乞聖鑒謹奏奉硃批知道了欽此○○太子少保頭品頂戴山東巡撫臣張曜跪奏爲遴員請補省會道缺以裨地方恭摺仰祈聖鑒事竊照濟東泰武臨道王作孚奉旨升授山東鹽運使所遺員缺係繁難外題要缺例應揀員請補該道統轄濟南等四府一直隷州幅𢄙遼闊政務殷繁黄河自東阿縣以下多係該道轄境非明幹有爲熟悉情形之員難期勝任臣督同藩臬兩司詳加遴選查有二品頂戴記名簡放山東遇缺題補道張上逹年四十九歲河南濟源縣人由監生報捐主簿指分東河試用補授東昌府堂博主簿因歴辦河工出力由在任候選縣丞保俟選缺後以知縣補用旋經捐升同知辦理運河各工及漕船過境出力歴保俟補同知後以應升之缺升用並俟離同知班歸知府運同後加三品銜指捐運同到省黄河防汛出力保俟補缺後以知府補用嗣遵例報捐歸知府班光緒八年防汛搶險案内保戴花領堵築桃園大工合龍經前撫臣任道鎔於八年十一月保奏奉旨免補知府以道員遇缺題補賞給二品頂戴欽此期滿甄别堪以本班補用十三年給咨送部引見奉旨照例發往山東補用欽此十五年以總理堵口各工著有勞績經臣奏奉硃批交軍機處存記遇有道員缺出請旨簡放欽此先後委署濟東泰武臨道及鹽運使篆務均屬措置裕如河工爲當務之急該員素稱諳練是以歴任撫臣均加委任十餘年來靡役不從深資得力查該員明幹有爲講求吏治以之請補濟東泰武臨道員缺實堪勝任與例亦屬相符合無仰懇天恩俯准以記名簡放遇缺題補道張上逹補授濟東泰武臨道期於吏治河工兩有裨益臣爲要缺擇人起見如蒙俞允該員保歸道員後業經引見今請補缺毋庸再行送部亦毋庸聲叙叅罰合併陳明謹會同河東河道總督臣許振褘合請恭摺具奏伏乞皇上聖鑒訓示謹奏奉硃批吏部議奏欽此○○奴才德福跪奏爲要缺知縣人地相需遴員對調以重地方恭摺仰祈聖鑒事竊維知縣爲親民之官必須人與地宜方足以資治理兹查承德府所屬之赤峯縣界連蒙古草地俗悍民强盜賊煩多素稱難治現任知縣廖倫明年四十七歲係四川富順縣拔貢丙子科順天鄉試舉人光緒十年揀發熱河委用知州三月到郡十月署理朝陽縣事十一年二月交卸四月奏補灤平縣尚未奉到部覆卽丁母憂回籍守制十三年九月服闋仍到熱河十五年三月試署赤峯縣知縣十六年試署期滿奏請實授於是年五月經部覆准奉旨依議欽此嗣因拿獲匪首吉凌阿夥黨出力保奏奉旨俟俸滿歸内地補缺後以直隷州知州補用該員才明識練聽斷詳愼辦理地方事宜毫無貽誤惟近年水患頻仍收成歉薄貧民餬口維艱搶刦之案不免稍多非嚴於治盜者難期勝任該員宅心仁厚似於期缺稍有未宜查朝陽縣知縣李鴻猷年四十歲四川富順縣拔貢光緒十年揀發熱河委用知州三月試署朝陽縣知縣十四年二月試署期滿奏請實授於是年六月經部覆准奉旨依議欽此嗣因拿獲馬賊土匪出力保奏奉旨俟俸滿後以直隷州知州升用該員年强才裕緝捕勤能以之調補赤峯縣知縣尚能措置裕如所遺朝陽縣知縣員缺詞訟紛煩非審理勤明不足淸厘積案卽以該員廖倫明對調適當其才似此一轉移間人地各得相宜與例亦屬符合由護理熱河道啓紹詳請前來奴才查赤峯縣知縣廖倫明勤政愛民朝陽縣知縣李鴻猷辦事奮勉員缺均屬相當堪以互相對調於吏治邊防各有裨益查與光緒二年間朝陽縣知縣文卜年平泉州知州慶齡對調之案均已相符合無仰懇天恩俯念邊缺緊要要地相需准以李鴻猷調補赤峯縣知縣廖倫明調補朝陽縣知縣俾得各稱其職以收得人之效謹會同大學士直隷督臣李鴻章合詞恭摺具奏伏乞皇上聖鑒勅下吏部核覆施行再該員等任内皆無降留展叅處分及盜刦已起四叅案件合併陳明謹　奏奉硃批吏部議奏欽此○○松椿片再據堰盱同知蔡鎭禀生母賈氏於本年自月初五日病故例應丁憂所有堰盱同知印務請卽委員接署等情前來奴才查有試用同知姚夢麟誠實穩靜諳悉河工堪以委署當經會同署兩江督臣沈秉成札飭前往署理以重職守除蔡鎭丁憂日期照例另行題報外理合附片陳明伏乞聖鑒謹奏奉硃批吏部知道欽此 
 
 

Page 12

 
 
[光緒十七年三月初十日京報全錄]  
　　宮門抄○黔撫潘奏審明定擬片○直督李奏請准建坊片○又奏代報運司接任日期片○又奏請仍照原保給奬片○將軍希奏起解銀兩緣由摺○三月初十日理藩院鑾儀衛光祿寺正藍旗值日無引見○海緒假滿請安○淂良謝授内閣學士恩○李端遇專摺謝授通政司副使恩○邵松年謝放河南學政恩○志銳請假十日○召見軍機○○　霨片再查前據署茘波縣知縣方人鈺詳稱據縣屬職員蒙玉相呈控知州銜候選知縣覃端模經理書院義塾等事侵欺公欵等情當經飭傳質訊覃端模恃符狡展堅不承認經前司詳叅由臣奏奉硃批覃端模卽革職審辦該部知道欽此當卽恭錄檄行遵辦在案兹據署都匀府知府嚴雋熙提集人證逐欵訊明按律定擬由藩司王德榜臬司黄槐森核明詳请具奏前來臣覆加查核緣覃端模籍隷茘波縣由貢生遞保知州銜候選知縣光緒八年充當該縣社長經管書院義塾田産公項嗣經蒙玉相查知該革紳揑報田價書銀並　公田多被變賣經費較前短少俱疑該革紳盜賣侵用逐列侵吞公項等欵呈詞赴縣及府司曁臣各衙門呈控將覃端模奏叅革職行府提訊前府樊葆書行提未到卸事旋據方人鈺將覃端模等解郡接署府曾溥周開銘因兩造供詞各執證據不齊迭次行查未及訊詳卸事該府到任接交催飭該縣檢同公田簿據訊取前後社長供單申送到案按款研訊如所告覃端模侵吞善成義塾公田一欵審係先年蒙玉相因案捐入坐落地名唐暢拉梭拉坎山田三處年可分穀四百秤後因田多磽硝乏人佃耕以致往往荒蕪該革紳經理三年共僅收過穀二千餘秤查核簿據及該縣傳訊前後社長歴年册報收租數目相符實因罰捐之田有名無實委無收多私吞情獘又所控私吞新養正義塾及盜賣莪薄義學公田兩欵審得前項田産該前縣因辦理防堵經費無出禀准變賣銀兩充作練餉及修補城樓之需給有買主印照爲憑並非覃端模私賣又如半賣唐槐學田一欵審係前社長王瓊枝私自盜賣昔年上控批府訊追先後斷交價銀六百兩現查王瓊枝短少銀六十兩已據飭縣照追完結有卷可稽不與覃端模相涉又所告覃端模侵吞同仁義塾公項一欵審　光緒元年前署縣蘇忠廷任内因本盛新舊各户爭訟屋基飭令捐掛錢五百千文旋因卸事各户不願完缴亦卽中止又所告侵吞節烈祠公項一欵審得該祠祭祀生息錢一百千文與追出唐槐田價銀兩皆由縣發交覃端模以八厘生息給有札文亦非私吞但節烈祠息銀宋能按年核交致滋物議迨興訟之後已將本利算明共錢一百四十八千如數交與接管社長收淸又所告覃端模侵吞鉅項一欵審得覃端模動支此項公款銀六百兩上年竊社長王瓊枝之名書立買契買巴脚田一叚載價銀四百兩註明出谷四百八十五挑置作學校公田今查該田每年分花僅收二十餘挑值銀二百兩以少報多希圖朦混係屬浮冐又報支買書籍銀二百兩查書院衙署俱無此項書籍亦係揑報此外所控冗雜且係遠年之事兩造無憑供指無從訊問究詰不移應卽擬結等情由司核明轉詳到臣查律載詐欺官司取財者計贓准竊盜論免刺又竊盜贓一百二十兩以上絞監候又稱准盜論置止杖一百流三千里各等語此案覃端模經管義塾公欵輙冒浮買田銀二百兩又揑報買書銀二百兩係屬詐欺取財自應按律問擬已革知縣覃端模合依詐欺官司取財計贓准竊盜論竊盜贓一百二十兩以上絞准盜論罪止杖一百流三千里律擬杖一百流三千里其年已逾七十又事犯在光緒十五年三月十六日欽奉恩詔以前核其情節不在不准援免之列應請援免並免收贖詐取銀兩照追作爲該縣學校公用蒙玉相具控覃端模揑報書籍浮冐田價得實其餘所告各欵或事出有因或懷疑誤控並非有心誣告應與私賣公田已經前府斷結之王瓊枝均免置議此後各塾公項田畒由縣選擇公正紳耆妥爲經管以杜弊端無干經府省釋是否允協除供詞咨部外謹附片具陳伏乞聖鑒勅部核覆施行謹奏奉硃批刑部議奏欽此○○李鴻章片再據籌賑局司道詳稱上年順直水灾甚重工賑浩繁勸捐恊濟據天津縣人花領三品銜候選員外郎黄昭章遵其祖父一品封職黄部祖母一品命婦黄張氏黄王氏之命捐助直賑銀一千兩安徽合肥縣人統領北洋護軍正副等營兩江補用遊擊張文宣遵其父補用千總張紹蘭母張司氏之命捐助直賑銀一千兩貴州貴筑縣人四川資州直隷州知州高培穀遵其祖父二品封職高廷瑶祖母二品命婦高陳氏繼祖母高劉氏高冷氏父二品封職高以莊母二品命婦高李氏伯父二品封職高以廉伯母二品命婦高蔣氏繼伯母高蔣氏高陳氏之命捐助直賑銀三千兩山西榆次縣人藍領主事銜張權中遵其父五品封職張格母五品命婦張李氏張崔氏之命捐助直賑銀一千兩福建海澄縣人二品封職道銜吳進卿捐助直賑銀一千兩江西廬陵縣文童胡光鈞捐助直賑銀一千兩先後解局濟賑該員等或善承親志或體念時艱慷慨救災各輸鉅欵核計銀數均與建坊定例相符具詳請奏前來應請旨俯准黄昭章爲其祖父一品封職黄部祖母一品命婦黄張氏黄王氏張文宣爲其父補用千總張紹蘭母張司氏高培穀爲其祖父二品封職高廷瑶祖母二品命婦高陳氏繼祖母高劉氏高冷氏父二品封職高以莊母二品命婦高李氏伯父二品封職高以廉伯母二品命婦高莊氏繼伯母高蔣氏高陳氏張權中爲其父五品封職張格母五品命婦張李氏張崔氏二品封職道銜吳進卿文童胡光鈞各在原籍自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此○○李鴻章片再新任長蘆運司季邦楨詳稱欽奉光緒十六年十二月二十二日上諭補授長蘆鹽運使員缺二十三日仰蒙召見聖訓周詳莫名欽感遵卽領憑來津本年正月二十六日准陞任運司額勒精額將長蘆鹽運使印信文卷移交前來卽日恭設香案望闕叩頭祗領任事查長蘆係繁要之區運司爲鹽務總匯邦楨重膺此任正值水患之餘直豫各岸引鹽滯銷裕課督商尤關緊要旣不敢以畏難苟安致蹈因循之咎又何敢以駕輕就熟稍存易視之心惟有倍失愼勤力求整頓遇事實心經理冀仰酬高厚鴻慈於萬一所有感激下忱並接任日期請代叩謝天恩等情前來理合據情附片代陳伏乞聖鑒謹奏奉硃批知道了欽此○○李鴻章片再前准吏部咨光緒十四年海運出力各員内有知府銜直隷州用候補知縣駱孝先請給從四品封典以駱孝先現官係候補知縣保俟歸直隷州後加知府銜今尚未歸直隷州班加知府銜所請與定例不符應令按照本職本銜另行奏請又十六年海運出力案内有縣丞職銜書吏韋承鼐請以縣丞不論雙單月選用應令查明報捐縣丞職銜案據覆奏核辦等因當經轉行遵照兹據天津道胡燏棻詳稱駱孝先請將前項保案改爲俟歸直隷州班換知府銜後給予四品封典韋承鼐係在直隸賑捐第二十一卯案内報捐縣丞職銜經户部核准於光緒十二年七月二十七日給照祗領請仍照原保給奬等情前來理合附片具陳伏乞聖鑒勅部核覆謹奏奉硃批吏部議奏欽此○○福州將軍兼管閩海關稅務世襲一等繼勇俟奴才希元跪奏爲閩海關常稅解淸光緒十七年分内務府工程處經費銀兩循案徑解北洋緣由恭摺仰祈聖鑒事竊奴才承准軍機大臣字寄光緒十六年十一月十八日奉上諭户部片奏光緒十七年内務府經費擬撥鹽課茶稅等項等因欽此欽遵並准户部抄奏行知曁准北洋大臣李鴻章咨准户部咨附奏籌撥光緒十七年内務府經費共銀六十萬兩内閩海關之欵前因内務府令北洋將該關應解銀十萬兩徑解北洋應請將十七年之欵仍照歴年辦法提前照數解津各等因前來奴才自當遵照赶解辦理伏查閩海關常稅奉提内務府工程處光緒十七年分經費銀兩業於常稅題銷案内聲明照數提出另行發商批解兹謹將前銀十萬兩循案備具文　給交號商源豐潤等承領定於二月初二日由省起程解赴北洋大臣李鴻章兌收歸欵除咨海軍衙門曁分咨户部内務府工程處查照外合將閩海關常稅解淸光緒十七年分内務府工程處經費循案徑解北洋歸欵銀兩起程日期緣由謹循舊由驛恭摺具奏伏乞皇上聖鑒謹奏奉硃批該衙門知道欽此 
 
