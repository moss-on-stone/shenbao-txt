# 1894 - 212 - 4907647

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[文武丹桂籍關帝明聖經告成] [  圖書集成局代啓]  
　　是書二帝聖訓威靈顯佑判斷吉兇應騐如響婦孺咸知其辭意嚴正足以正人心而端風化爲修齊治平之寳並附詳解家置一編　能子弟醒迷之善本不可少之書樂善印送只收工料錢一百六十文託各省貢院前各書莊及申昌書室躉售者向南市外鹹瓜街大王衖觀瀾閣書莊面議可也 
[新印繪圖續永慶昇平告成] [  圖書集成局代啓]  
　　永慶昇平一書雖小說家言而歴叙俠士之行蹤名臣之規畫與夫豪强士寇勢利人情無不宛轉如生惟妙惟肖兹由文淵山房主人以續永慶昇平囑爲排印閱之覺言情叙事尤爲娓娓入情良由筆墨空靈故足文言道俗也兹已工竣紙墨裝釘色色精工冠以繪圖尤爲佳妙計六本碼洋八角由天津文美齋上海三洋涇橋文淵山房江左書林掃葉山房三馬路申昌書畫室出售諸君子其亦先覩爲快乎 
[防奸議]  
　　今者中日之事已勢如騎虎矣不特　中國不能徇友邦之請與之言和卽日人俯首求成亦萬不能憫其摇尾乞憐遽准輸忱納欵蓋日人性成狡詐苟不大加懲創終不能制服其心耳客曰我中國雄師百萬戰艦如林以之征討敵人决不慮其稍挫况牙山旣大獲勝仗華兵銳氣方張日人敗衂之餘早已垂頭喪氣加以餉源告匱日食維艱國庫空虚搜括已盡螳螂之臂烏足當車所可慮者日人遍布奸徒暗偵沮息我中國一有舉動彼卽通國皆知不知子尚有良法以處之使彼不得來此詗探否則應之曰是亦不難在日人之所以能窺我軍情者不過以利誘耳如初三日申報載日人知高麗事起我中國武備必嚴乃暗派奸人改作華裝分布東三省及直隷邊境賄通各軍臺廢員窺我情形報知彼國此項細作多至二百數十人日人之用心可謂苦矣其計亦可謂狡矣夫所謂廢員者非悞國之徒卽殃民之吏案發謫戍以實邊疆從前旣已服官則凡我國計軍情早經熟悉而一經獲罪豈尚有忠君愛國之心邊境荒凉苦無聊賴苟得敵人之重賄安在不樂宣露秘情作奸犯科直意計中事法當於圖們鴨緑江一帶節節設防凡遇日人之改裝而入邊疆者一律駈之使返而又嚴飭軍臺各處暫將各廢員放回關内使不得與日奸通彼雖不惜多金亦烏得暗中聯絡哉然日人雖不得與廢員聯絡豈不能另生詭計散布南北洋各口岸刺探情形使我防不勝防辦無可辦將奈之何曰是亦有法焉今日人旣倩美國人保護則猶是美國之子民也宜通飭各處地方見有日人之改裝者一律解送至滬交與美領事照例嚴懲彼日人雖學作華言而舉動聲音終不能一一曲肖介使留心辨别不難一望而知又須　來自日本之各輪船進口時由關上細心查察見有此項日人來此卽嚴加圈禁俟事定後始釋回猶慮查察未周或仍不免乘機混迹則當嚴飭各處電報局凡來傳電者必辨其是否日人如或形迹可疑則設法扣留送交地方官訊鞫果係奸細法不姑容莫妙於通諭收報之人不論何項電報單旣已如數收取電貲卽送請總辦察核核得可以傳遞然後蓋小戮其上發交電報房彼日奸旣無電報可通雖已悉我軍情何能迅速傳至彼國卽使繕成密札由郵使局寄回而由中國以逹日京必經七八日我之事機已定彼亦無可如何矣傳聞北洋電局學生私受日人巨萬之重賄以致將師期漏洩高陞突被擊沈事後查出眞情立將受賄之人正法雖道聽塗說未敢信以爲眞然旣有所聞不可不悉心防範而我所尤爲深慮者日本每有大員子弟游學中華且或拜大吏爲師逗留衙署昔年彼國某省大書記官之子竟在鄂省某書院肄業與諸生耦俱無猜旋於前歲回東聞刻下又來中國此等人用作奸細更易於刺探隱情定當逐若鷹鸇不准停留片刻客曰子之言甚有見地諒當軸者必採擇施行以僕所聞則我中朝秉政大員以日奸旣已改裝其籍貫姓名亦必僞托旣換華人之服隷華人之籍效華人之姓名卽可作爲華人凡被拘拿立行正法日本雖倩美人保護美人亦不便與聞日後獲卽斬之庶日人骨折心驚不復敢來此爲細作乎則應之曰僕亦曾聞此說刻雖未見明文倘日奸再不匿蹟銷聲恐我中國必將照此辦理也於是乎作防奸議 
[本館接奉電音]  
　　昨由京友電傳諭旨二道敬謹譯登○六月二十六日奉上諭徐用儀著補授軍機大臣欽此○二十七日奉旨蘇州織造著榮廷去欽此 
[英電譯要]  
　　本月初三日倫敦來電云俄國擬會同英國勸中日言和其言曰倘此事不成雖高麗一寸之地我俄國亦决不准他人占取云又云高陞輪船被日兵艦擊沈一事英外部大臣宣言於議院曰日來所得之信大致各殊須俟接得確音再行辦理刻下日人已自知理屈願意負荆矣 
[友人函述日本事]  
　　昨日有友人投書本館云日本覬覦朝鮮無端與我中國搆釁旣將高陞船擊毁復刦取操江兵輪船遐邇聞之同深義憤刻聞西人傳說日人將操江船上人分投押令游行以辱我中國凡我踐土食毛之輩聞之當無不髮指眦裂誓欲食其肉寢其皮矣又聞有日本船三號在澎湖游弋窺伺臺灣此係三等以下之兵船我中國何不派北洋水師鐵甲船三四艘前往拘回以報操江之辱乎至日人載兵運糧全恃兵船爲之保護我若將其兵般擊毁彼軍餉無從接濟不戰死亦當餓死矣探聞日本水師提督坐船最爲堅大能載重五千餘噸而我國鎭遠定遠二船每船能載重七千餘噸若與日船交戰可操必勝之權也日前聞我北洋兵船大隊開往仁川誓不與日人並立近忽聞駛回劉公島實不知其何故 
[本館駐東訪事人函述日本近情]  
　　前記旅居日本各華商挾貲回國其貧無川資者由會舘出公欵送回兹悉長崎神户二處公議雇船載送回華横濵則於華歴六月二十一日之夜在會館中議定雇船三號以二號送廣東人以一號送三江人由是而租界之中頓覺蕭條寂寞矣○前記日本米價加昻每石二百五十斤售至銀十元以外兹又逐日飛漲每百斤值銀五元八九十錢○日本有所謂壯士者横行市肆暴戾恣睢卽上海流氓之類也邇者更恣行不法到處與華人爲難致租界外日夜皆不能行走○統觀以上各節日本棼亂之情窘迫之狀已流露於楮墨間而猶欲跋扈飛揚稱兵海外眞知進而不知退者哉我請以一言定之曰多行不義必自斃 
 
 

Page 2

 
 
[日使出京]  
　　我中國駐日大臣汪星使旣下旗回國日本駐京師之代理公使小村壽太郎亦不能逗留京邸因卽襥被至天津昨日已由津乘某輪船南下矣 
[勝日傳聞]  
　　昨日上海傳聞中國兵船與日本人戰於高麗海面中國大勝擊沈日本兵船三號毁其二號尚有三號知不能敵舍命脫逃吉電遥傳歡騰閭巷但本館未接確實之信惟援有聞必錄之例記其大略情形所望此說非虚則日本殘軍早已魂消氣沮紅旗告捷指日可期矣 
[擬借國債]  
　　昨有友人自東瀛返棹言及日本以用兵之故庫欵空虚諸員會議於朝擬貸國債數百萬圓以充兵費按日本之通行於市者惟紙幣耳一出國卽棄如敝屣不值分文卽使民間踴躍樂輸尚無所用况復怨咨交作未必有急公好義之民　有徒見其束手無策而已矣 
[譯東報記日本火藥局被災事]  
　　日本中央新聞號外報單云東歴七月二十七日卽華歴六月二十五日午後四下鐘時東京火藥局猝然失事惟見黑烟羃　天地晦冥霹靂數聲山岳震動事後細加查察知火起於壓磨室因擦磨火藥機力過猛以致成災傷及工人一名死者亦一保房屋悉行破壞噫天殆以日人作此無理之舉動故示之以變俾知悔悟於心乎然而日人烏知悔悟則恐天變尚不止於斯也一切細情俟本館派赴東京訪事人書來再行照錄 
[禁米出口]  
　　六月二十六日下午蕪湖道轅接奉南洋大臣急電飭令速禁米糧裝運出口道憲卽照會新關稅務司並駐蕪英領事一體遵照傳語廣帮各米號卽自六月廿七日起停止出口是日江中尚有蘇州杭州鯉門三鐵艦蘇州杭州則已裝載齊全尚未出口一聞是令不勝躊躇禀由稅務司代懇道憲當蒙袁觀察念其資本攸關且裝載在前禁令在後准予僅此一次速卽開駛鯉門所載米糧先期亦經報關納稅亦一體辦理不料蘇杭二船於廿七日啓椗下駛行至鎭江忽被新關扣留以期有犯禁令電禀駐京總稅務司旋奉覆文准予放行始於次日鼓輪鯉門由蕪湖裝齊後於廿九日上午開行從此　磯一帶帆影輪聲不若北此之星馳霧列矣說者謂此次禁令頗有疾雷不及掩耳之勢蓋日本因餉糈不繼特勾串華商之爲間諜者代辦白米十萬石暗中接濟事經粤中大憲訪聞急飭訪拿務獲究辦一面電告南北洋大臣一體禁止不謂齎糧資敵乃出自食毛踐土之人薄海臣民正在義憤塡膺孰不欲寢其皮而食其肉哉 
[禁遞暗電]  
　　現當中日有事之秋電信往來關繫緊要中國官商傳遞電信明碼暗碼向准遞者自便今因防務吃緊奉電局督辦盛杏蓀觀察飛電内開奉傅相面諭倭人犯順牙山已經開仗所有各局收遞電信以六月廿五日起除一二三四各等有印官報並出洋各欽差及各局督辦有印要公照常密碼代發留底備查外餘皆槪用明碼且無關軍情者方許收發否則退還等因有此一番防範日人雖狡計百出亦將無所施矣 
[薇垣靜鎭]  
　　前報謂臺灣藩憲唐維卿方伯官眷有旋粤之說兹得臺北確音知方伯瀛眷並未遷移且太夫人年已七十有八亦不便輕涉波濤而方伯正在布置海防亦不肯先移宅眷以致摇動人心也又聞劉淵亭軍門本有調辦臺防之說兹因北洋亦欲借重軍門故尚無的確赴臺之信 
[勿藥可占]  
　　署理浙江臬司王心齋廉訪素有肝疾日前因積勞過甚舊病復作兼感暑熱初爲庸醫所誤勢甚危險有某茂才者素精歧黄而不願以醫名非至戚好友不輕爲之診視候補某大令與之交好遂代廉訪敦請診治甫服一劑已有轉機連診十餘次漸漸痊愈惟體未復原仍須調養刻下尚在請假期内故六月廿六日預祝萬壽聖誕未獲躬逢其盛也 
[待澤孔殷]  
　　杭垣溽暑薰蒸天時晴燥已有半月之久四野農民樹橰運水晝夜不輟塘中蓄水幾爲之涸河水亦逐日遞减井泉雖未見底然已十去七八翹首蒼天何不大沛甘霖以慰三農之望耶 
[地裂]  
　　日前天氣炎熱杭垣艮山門外近皋亭山地方忽聞雷聲隆隆然疑有大雨俄而路下雨點轉瞬卽霽次晨見田中泥沙墳起趨而視之地裂丈餘深五六尺横三尺許上大下小一時觀者如堵皆莫測其所以然遂稱之曰地裂 
[失足墮江]  
　　日前某輪船下水行抵蕪湖稽查輪船委員照常督帶勇丁上船彈壓時正潮漲急溜横衝所雇一葉扁舟委員坐於艙中勇丁則往往喜立船頭蓋自恃習慣波濤如履平地也不圖偶一欹側勇丁某甲立足未穩翻身墮江急行打撈則已濤翻浪合蹤影渺茫連日雇人撈屍亦不知其下落委員只得禀明道憲蒙念該勇没於公事不無可憫捐廉賞該家屬洋蚨三十元以資撫恤死者有知應亦啣感於泉下矣 
[寍波祈雨]  
　　寍波久無雨澤田疇龜坼近山早禾太半枯槁平野良苗收割在卽尚無大碍惟晚禾半已黄萎鄉人紛紛赴縣呈報鄞縣楊穉虹大令特於初二日起設壇求雨禁止屠宰 
[揚屬望雨]  
　　揚州自入伏以來未得暢雨有時廉纎飛灑無補田疇聞老農云四野禾田現皆龜坼禾苗日漸黄萎而西北鄉十三集地勢較高向賴雨水灌漑目下盼澤尤殷不識彼蒼者天肯粒我蒸民早遣雨師下降否也 
[皖公山色]  
　　安慶製造局隨轅差遣記名提督洪玉書軍門於月前逝世已記報章兹由其公子延雇緇流諷經數日筮期於六月廿二日開吊廿六日出殯柩用龍頭棺罩舁以三十二人前導銜牌數對儀仗鮮明出公館走河街進金寳門過四眼井太平境出玉虹門迤邐至地藏庵暫行寄厝一俟秋凉卽當扶回珂里奉安窀穸○每屆大比之年例有决科之舉本年甲午正科署撫憲德靜山中丞於上月廿六日在考棚扃門校試文題爲人君止於仁爲人臣止於敬爲人子止於孝詩題賦得一片冰心在玉壺得心字○新簡安徽巡撫李中丞由珂里起節定期七月初十日抵皖首縣黄漢池明府聞信之下逐日視詣撫署督率工匠赶緊修理靜候憲旌戾止○候補府王子裳太守詠霓現奉大憲飭往徽州府查辦要案太守奉札後立卽詣轅謝委帶領家丁束裝就道聞所查者係茶厘事也 
[蜉蝣身世]  
　　邗上近來酷熱非常趙盾之威甚於往歲連日寒暑表已升至百度小本營生者日中勤勞受暑夜間露宿貪凉寒暑相摶以致患痧者時有所聞往往不及醫藥而斃前晚教塲北首毛厠前一男子似欲如厠詎行至厠門遽爾踣地行路者見之擬詢其住址名姓第見其人雙手捺腹已不能言語矣未移時卽溘然長逝吁人生如朝露信不誣也 
[彝陵樵唱]  
　　宜昌寳塔河附近逹祖廟地方日前出一命案緣奸夫淫婦將本夫灌醉致之於死意欲抛入江中相與扛抬而往甫至江干適爲漁船所見大聲喝問二人將屍放下急欲逃逸已被漁人追獲送縣請究縣尊次日前往相騐並傳屍母訊問尚無實供不知如何定讞也○十八日英國兵船行至宜昌停泊江中次日兵官上岸拜會稅務司及領事官各官亦上船答拜○某行派人由淪城押貨至宜其保險貨物約三十餘件直至沙　交淸押送之人卽趁船回川行至馬桐畸地方忽遇狂風波浪掀簸船卽沈没押送之人幸經救起得以生還行李亦經撈獲誠幸事也 
[船主至崎]  
　　本埠怡和洋行接得日本長崎來電云高陞輪船船主大副及　呂宋水手遇救後行至薩摩定於昨日赴長崎然後取道 
 
 

Page 3

 
 
回滬 
[瀛眷抵申]  
　　中國駐日大臣汪芝房星使之瀛眷由東京節署至横濵乘怡和洋行代理之英國公司安勃來司輪船回滬昨日傍晚六下二刻駛抵浦江就英公司碼頭下碇星使夫人卽挈同公子乘官轎三乘登岸隨以男女僕役迤邐入行轅按安勃來司係英語譯言皇后輪船也 
[累及局外]  
　　目今中日兩國失和皇上明降綸音大張撻伐於是旅滬之日本商賈時被流氓滋擾毁物毆人而日本各口岸流氓亦將旅日華人肆行辱侮然我中國旣允將日人保護日官亦允保護華人奈何尚仇怨相尋别滋事故耶前晚虹口乍浦路忽有流氓數輩見有呂宋公館巡捕及各西洋人悞爲來自扶桑者人遽加侮慢事爲巡捕所見拘獲四流氓解至英公堂請爲懲儆宋通刺著嚴加管押俟禮拜一訊供至昨晚聞日本大阪埠衆流氓亦將華人仇殺夫戰公事也與民間何干而乃作浪興波并累及旁觀之國有地方之責者問心何以自安所望兩國一秉至公嚴行懲治時事庶有豸乎又聞呂宋領事因巡捕被辱已據情照會道轅矣 
[日人膽小]  
　　日本總領事官大越氏以上海流氓藉端滋事傳諭各日人創設會社勸令婦女小孩附船回去男子則安分自守不可任性妄爲其有寄寓鄉間者從速遷入租界日入以後無論男婦老小一律不准出門凡有事端不可羣聚一處致華人惶惑平地生波各日人奉諭之餘咸願推有名望之人主持其事如遇禍生意外卽由主持者訴諸捕房請捕頭派探捕到來爲之彈壓觀此是日人已心驚膽落深懼華人矣 
[稽查嚴密]  
　　中日現已搆兵大憲以上海爲華洋薈萃之區深恐不逞之徒私將糧食軍裝偷運出口因委朱森庭明府實力稽查明府奉札後一面至各米行及各軍裝洋行關會一面仍不時梭巡似此辦公認眞維彼日人當亦無所施其伎倆矣糧盡矢絶行將旦暮遇之 
[奸情畢露]  
　　傳聞日本派至中國爲奸細者陸續分赴各口多至四五百人有充當小工者有混入營伍者大抵養成髮辮學作華言撲朔迷離頗難辨認所最奇者有數人髮尚未長乃潛呼待詔薙之扮作僧人模樣在虹口賃開佛店藉以刺探軍情嘻日人之計巧矣亦知我中國人眼光如炬不難洞燭陰謀乎君子曰是之謂弄巧成拙 
[道憲閱城]  
　　江海關道憲黄幼農觀察接任以來因公務紛繁尚未閱視城垣昨日十點鐘觀察排道臨城逐細巡視見城堵稍有損傷回轅後咨請提右營廖參戎將損壞之處卽行修葺目下海氛不靖不可不爲有備無患之計云 
[總巡韵示]  
　　上海保甲總巡葉臨恭司馬目睹滬城街道狹隘垃圾堆積行人甚爲不便因出六言示諭曰滬城街道極仄蘆粟冋禁挑賣皮殼堆積如山沿路行人有碍而且垃圾穢汚河道塡塞尤怕如敢再行入城地甲驅逐不貸 
[流氓行徑]  
　　楊樹浦流氓向分二黨一爲土著一爲無錫帮前日未知如何互相鬥敵各出利器如大敵當前良久無錫帮力不能支中有一人身中四刃經同類舁送楊樹浦捕房聲訴捕頭略給藥末令舁回自行醫治嘻若而人者可謂勇矣當此日人多事召募頻仍曷弗隷籍軍中立功海上奈何各懷仇怨徒爲是蝸角之爭哉請以一言斷之曰是爲流氓行徑 
[惡絪緣]  
　　金壽昌與妻萊氏卜居南市沙塲街生有一子二女璋瓦頻占衷懷頓慰不料氏老興勃發於去歲底與爲水烟生意之某甲有染風聲洩漏金以淸白人家豈宜貽帷薄羞遂將氏逐回母家己則移居西門内本月初氏復由母家來滬尋訪故居則見門巷依然而人物已杳撫時感事觸景增愁前日淸晨在西門外萬生橋堍茶肆門首小立適金提籃而至欲購菜蔬氏卽上前扭住求收覆水金雖頓增厭惡尚戀戀有結髮情乃挈以回家氏竟忘却前非指短論長吵閙不已金謂之曰爾自作不端致被逐出不思改過尚敢作河東獅吼乎可同往官衙一剖曲直語畢將氏倒拖出外雲髻蓬鬆不異亂絲堆絮觀者幾於塞路後經人再三排解金始釋手前晚氏自念行止有虧旣不理於藁砧又不滿於衆口偷生人世尚有何顔遂購服阿芙蓉膏未幾毒發斃命氏弟在某作爲工頭聞信奔至定欲與金爲難一面函告其家爲興師問罪之舉不知能免涉訟公庭否 
[老嫗倒斃]  
　　前日午後六點鐘英租界仁濟醫院南首有六十餘歲之老嫗倒斃路旁經巡街捕報知捕房捕頭傳該處地保設法收殮後經該處店鋪集洋十餘元爲之買棺收殮發壇召認 
[女孩失路]  
　　三百八十六號華捕解送失路女孩一口至英公堂宋通刺於前晚讯案畢命帶案訊問女孩供年五歲餘語毫無倫次口操浦東鄉音頭上梳丫角小辮身穿藍布衫藍布褲元布滾條赤脚 
[虹口叢譚]  
　　寍波人陳廷保年二十二歲奉母賃居虹口永祥里九百四十七號門牌屋内日事游蕩不知治生人産業日前其母略責之廷保負氣而出代人作篙師日得百文錢以果其腹前日午後正當浪急風狂之際立足不穩顚入浦心衆船户急往救援越一點鐘時始得將屍身撈獲乃卽報知其母棺殮舁回○黑人某甲年二十餘歲向在哈驀斯敦馬戲班執圉人之役旣而哈驀斯敦全班他往黑人無所事事日在外滋生事端前日午後彳亍至武昌路戲以西瓜皮向人抛擲某號巡街等華捕見之意欲拘拿黑人力大如牛先將華捕毆辱經旁人帮同拿獲扭入捕房○本年四月有一寍波船裝運私鹽三百餘擔行經新虹橋河内由緝私勇丁拘獲捕頭令將私鹽解交鹽公堂船則交地保看管迄今已三閱月矣前晚船上人趁潮退私行遁出行至順泰碼頭浦内經水巡捕拘住帶往浦東 
[縣宰騐屍]  
　　昨日十二點鐘時周春林趙胡氏男婦二人奔赴上海縣署大堂擊鼓鳴冤大略謂胞兄周裕林被九鋪沈香閣左近老虎灶小主人擊死頃間九鋪地甲李升會同差役將兇手張長漢挑水夫許紹雲解案黄大令升坐二堂先問許曰爾旣在老虎灶挑水應知裕林因何被張毆死許供稱裕林至老虎灶與張滋閙互毆其時小的適有事往東街不知底細問爾係何處人供稱小的係句容縣人年二十一歲春林叉手挺腰立而不跪差役喝令跪下置若罔聞大令怒曰法堂之上爾豈不知規矩乎春林始跪下供稱小的係山東人在道憲大人處當護勇已有二十年矣裕林是小的之胞兄在九畝地道轅親兵營當什長趙胡氏供稱小婦人亦山東籍裕林昆季爲小婦人之外甥現被張踢死求大老爺伸寃大令曰爾現居何處供稱在小南門問裕林被人踢死爾在小南門相離尚遠由何人告知供稱春林來說大令提張研究供稱小的年三十歲句容縣人在治下九鋪沉香閣左近侯家浜開設老虎灶上月二十八日許在門首納凉悞觸板凳以致口角扭毆後糾集多人至小的家訛錢小的允給洋銀一元半本月初一日又强欲爲小的挑水每日索力錢一百文小的亦允之至昨日裕林突至小的家說及許事欲小的先付半月工錢小的不允因而口角扭毆後裕林乘醉而來跌仆於地小的卽倩挑痧匠爲之針治據云飲酒過量不是發痧大令曰屍屬呈詞稱爾踢伊之腹以致身死供稱小的未踢問扭毆時有人目見否供稱對門酒肆主到時業已釋手雖有茶客二人均不相識大令謂本縣往騐屍身如果腹上有踢傷痕爾將如何供稱如有傷痕照辦可也大令飭差役帶下至五下二刻時押同屍親地保等人往騐地甲已預備公案大令降輿升座飭提春林覆訊數語所供如前大令飭仵作將屍騐視旋卽唱報肚腹上和軟項頸抓破面色黄眼緊閉兩手微握周身並無致命傷委因醉後發痧而死大令遂諭曰語云人命憑傷核奪現在本縣察騐屍身並無傷痕爾等不可拘執成見春林目無官長語言横蠻大令開導再三仍一味挺撞趙胡氏亦哭閙不休正在無可如何忽有營内哨弁某君到來拜會黄大令告以騐無傷痕請往一看某君聲稱有傷與否憑大老爺察騐豈可强 
 
 

Page 4

 
 
辯遂囑春林自行棺殮具結存案然後告辭而退大令隨將張許帶回再行訊核時已鐘鳴七下二刻矣 
[欠户解省]  
　　震源正錢莊一案經黄鎭心赴蘇藩憲衙門控告奉鄧方伯准詞飭派姚委員到申提省訊追已誌前報昨日午後黄大令升坐二堂飭差將此案内黄楚寳馮珊林馮夢篆三人提案諭曰本縣早令爾等將欵理淸免受苦累爾等仍置若罔聞現經原告赴藩憲大人處控追已奉派員在申守提現已備就公文將爾等解省黄楚寳供監生名下早已理淸可否求恩摘釋大令曰馮珊林到案後本擬開釋因原告控爾仍欠九千餘兩故未便開釋現惟到蘇理明可也又供馮虧十三萬監生是股東亦有名分可算馮等求請寛限五日如可淸理免得往返蘇垣大令曰爾等淸理二年有餘尚未措繳現在五日内卽可淸理乎况姚委員守候多日不能稍緩毋庸多瀆飭差帶下由姚委員解省投訊 
[上海北市絲業會館籌辦順直新災賑捐滬局瑣記五十八]  
　　六月廿九日承明洲心願子善長續助規銀三千兩則敬祗領之餘仰見善念彌宏久而不倦值此靑黄不接之際正足以救民命而造塔尖作善降祥行道有福克昌厥後指日可期豈徒却病延年爲足見善人之獲報哉又五月廿二承阮維藩維和兩世兄奉其尊翁藕汀先生遺命助洋五百元廿五盛澤沈蒙叔先生六旬大慶移助筵資洋一百元廿九欽使美日秘國大臣楊欽憲續募秘魯華商助庫平銀五百兩合規元五百四十八兩漢口招商局紫卿家兄募第九批洋五百十九元二角五分六月十一仁濟堂交來金陵恊賑公所募第十六批規元一千兩先後拜領感篆同深當因患病未痊未及隨時刊報兹一併附登以昭徵信而布謝忱七月初二日錢塘施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[諭覓的保]  
　　前由英公堂移送形跡可疑之寗波人周張氏褚氏葉氏施阿四四名口請上海縣訊完前晚葉司馬提訊褚氏供稱餘姚縣人丈夫胡姓因貧迫難以度日故將小婦人於五月内帶申賣與同鄉人周阿九爲妻今阿九出洋起造塔燈尚未回來司馬曰爾夫將爾賣與周阿九是否實情如何身契上是爾表姊出名答稱實是丈夫主賣契上無名小婦人不知又問周張氏是爾何人答是阿九正妻司馬問周張氏曰褚氏是爾丈夫所買之妾否答是於五月間買進又問爾家居何處答在老閳唐家弄於三月間來申賃居該處小婦人與妾褚氏向來和好惟前日與伊稍有口角伊就奔訴捕房解由英公堂轉送大老爺案下實無别故求恩開釋司馬閱身契來文均與供詞不符恐有别情諭周張氏退下細詰褚氏曰究竟是爾丈夫主賣否或爾因無生路自來滬上被歹人拐賣與周爾可供明實情本委當爲爾伸寃答稱實係丈夫主賣並無被拐情事亦非小婦人自行來滬求恩釋放又問有人作保否答有人作保司馬著周張氏先具領妾切結存案葉氏供寗波人十二歲時到俞家爲童養媳丈夫去年故世小婦人尚未成婚今因家中年歲荒歉實難度日婆婆葛氏欲將小婦人另嫁别姓人皆嫌小婦人貌醜並無顧問者故於三月内跟親長周張氏來申憑伊擇配至今未得配偶前日到同鄉人施永泰客棧内欲托棧主薦至人家傭工度日卽被包探查知周張氏小婦人在永泰棧故來查獲司馬曰爾家中尚有何人答有婆婆問爾隨周張氏來申爾婆婆仝來否答其時並未仝來至前日始行來申現在外面司馬得供飭傳葉氏之姑俞葛氏到案研訊之下供詞與媳葉氏相仝司馬曰爾願將爾媳領去否答願領去又問旣欲領去務覔的實保人來案具領著先具領媳切結施阿四供與葉氏同鄉素來熟識當夜葉氏到小的棧内託薦傭工在棧内住宿一夜次晨被包探拿獲並無别情司馬酌核情形判將周張氏褚氏葉氏交差帶下暫行看管候有的保到案准予具狀保去施阿四訊屬無干卽行省釋 
[飭查吞洋]  
　　僧人一峰控客棧主張阿囝圖吞洋銀反敢汚衊一案先經包探秦少卿解至早堂會訊　通刺以兩造所　核　甚多著一併留候晚堂覆訊此已錄報前晚通刺升坐二堂命差將原被逮案一峯合掌上堂訴稱僧人生長蘇州自幼役普陀山從師受戒素守淸規今有施主李太太及莊太太上山進香當因缺乏川資曾向僧人之師借用洋銀共六十餘元僧人今奉師命伴送李太太等來滬並囑帶回前項借欵於上月二十二日抵滬暫寓打狗橋沿浜張阿囝所開正興小客棧内至二十四日向李太太處收洋五十元莊太太處收洋十五元共洋六十五元當卽到棧將洋五十元及高麗參二枝寄交張妻僧人本擬於六月二十六日動身回山適因連日輪船不開以致躭延至二十八日知有便船開行旋卽收拾行李急欲回山當向張妻索取寄存洋銀五十元及高麗參二枝詎料張夫婦心存叵測僅還高麗參二枝其洋銀則如數吞　反敢出言汚衊僧人爲此情急報捕拘張今蒙質訊特敢邀同施主李太太等投案聲明求大老爺嚴訊究追俾僧人早日回山以免流落他鄉公侯萬代蘇婦李朱氏及粤婦莊某氏同供稱小婦人等於前月至普陀山進香因乏川資曾向某長老借用洋銀六十餘元旋於上月廿二日由一峯伴送回滬至二十四日將所借洋銀兩共六十五元如數交一峰收去至昨日一峯至小婦人處言及失洋涉訟事遂邀小婦人投案聲明張供向在治下開設小客棧度日此僧於上月二十二晚來棧住宿並無寄存洋銀五十元祗有高麗參二枝業已交還事因小的媳婦前日至此僧臥房談笑小的見此情形當將媳婦大加訓斥不料此僧反嫌小的多事以致互相口角又被致捕房控訴失洋實係子虚通刺亷得其情判將張暫行管押候飭差查明禀覆候核 
[英界公堂瑣案]  
　　包探唐淸山禀稱粤人陳阿寳周阿安劉阿朝彭阿祥等於昨晚九點鐘將呂宋人虎連他毆傷虎連他帶同見証投案聲稱當時行經西華德路適遇陳等無端被毆并被擊破頭顱務請懲辦陳供廣東人昨晚無心與呂宋人碰撞卽被扭住毆打周阿安劉阿朝代抱不平帮同解勸周劉供與相同彭阿祥供昨晚在妓院中遊玩伊等打架並不知情悞被拘案見証小孩供曾見彭在塲帮毆虎連他又稱陳等三人面目都已辨認淸楚惟彭實未看淸宋通刺著將一干人交捕房帶回查明實在於下禮拜六再行核訊○小孩黄阿根與許文標之子口角互毆許忽袒護其子將黄毆擊略受皮傷經巡街捕拘送到案通刺判將許文標管押七日期滿交保○陳連芝衣履翩翩不知其爲空空妙手也前日竊取友人徐少其之夾呢馬褂質錢使用報捕後由包探秦少卿緝獲人贓送案請懲徐訴稱與陳爲友且俱係生意中人體面攸關叩求免究通刺姑念初犯且原告代爲求免著從寛交保○包探張阿五禀稱昨見周中榮手持湖絲一包情有可疑正欲拘拿忽有趙榮卿來稱絲係伊之失贓向之盤詰言語不符是以一併送案請究趙共絲在寍波路絲店買來計重十九兩通刺飭包探帶至該店問明是否趙來買絲十九兩再行核奪○包探江阿三禀稱徐珍林竊取姚錦才洋傘一柄拘獲人贓送案請訊通刺判將徐管押五日贓給領○包探黄四福拘獲聚賭之戴劉氏張金桂張阿五等十人到案戴劉氏供開小茶館伊等俱係熟客偶然聚賭尚求寛恕通刺判爲首之戴劉氏及前經犯案之張金桂王阿根各押十四日張阿五等七人各押七日○華捕拘聚賭之薛晉卿陸林生等五人到案陸供本地人係籮間挑夫因閒暇無事藉此可以聚人不至走散通刺判將羅間夫頭薛晉卿罰洋十元陸等各罰洋五元 
[法界捕房紀事]  
　　太古碼頭起卸各貸向由某甲當工頭兹者甲作事不勤經管棧人斥退昨日新工頭索增工值跡近覇持管棧人恐滋事端投捕房伸訴由克捕頭派郁孫朱三包探帶同夥役在碼頭常川照料彈壓工人○二十二號華捕文定江北人某乙及笄女郎爲室以番佛十尊爲聘禮吉期旣屆乙有悔於心於喜帖上揑繕假名以爲賴婚地步捕恐事有不妥倩氷人索回聘金乙不依捕遂將氷人扭入捕房聲訴旋經旁人將聘儀如數交到捕頭捕頭飭捕收領○太古碼頭旁時有孩童設攤售賣食物昨日有無賴子假買物爲名乘間竊取某孩錢五百文孩見之將無賴子獲住互相爭執經巡街捕拘入捕房克捕頭訊問之下無賴子供出同黨姓名捕頭飭探帶孩出外一併拘入捕房押候解訊○江北人某氏婦賃居同安里昨日失去家中所畜之鷄指爲鄰人所竊以致口角爭毆巡街捕見之一併拘入捕房捕頭以指竊無憑命禁押片時從寛釋出 
[上海六馬路仁濟善堂籌賑公所施少欽經收順直山東賑捐五月廿八至六月廿九日淸單]  
　　單培元善士規銀二百十五兩江西福裕堂一百兩武林吳興氏七十五兩五錢張心共三十兩九錢愼修堂廿七兩六錢七分趙朗垣保子長齒病求愈并求易養廿四兩七錢八分六厘江小齋妻病愈完愿十一兩八錢二分六厘隱名氏洋一百元恆孚交來蘇州無名氏洋一百元續來無名氏洋一百元寓呂宋黄秀烺洋五十元吟鴻舘主保病愈求平安松郡守定席氏孫孩病求愈陳望生子病求愈三户各助洋三十元王朱氏廿六元九角祈親壽人王禮軒各助洋廿五元姚江戚氏四十生辰爲先父母求資冥福廿元又助求合家平安十元蘇城二姓氏還保産舊願隱名氏慈親病求速愈無名氏子病求愈曾含山子媳病求愈鈞和輪船徐銘馥恭儉堂沈隱名隱名氏隱名氏九户各洋廿元張沈氏母六旬壽辰叩祝延年益壽十五元金壇許泰豐隣近失愼得蒙神佑酬神洋十九元銅一元陳陳沈三位爲裕源大諸友隆儀十五元旋少逸十五元銅一元金庭葛安氏求夜間安眠徐慧良得子完愿甬江邱寳來求病愈王汪氏求病愈程隱氏女孩病求愈樂安季女病求愈潘志恢祈平安無名氏完愿全泰盛申漢局酬各友筵資移助杭州周裕德堂無名氏十一户各洋十元祝花甲延年益壽人洋九元五角銅一元陳王卿九元浙紹沈朱氏陸旬壽辰麫資移助洋八元常州無名祈平安六元蔣九如爲子完願孫無名程吳氏三户各洋五元古吳拙鳩子爲子病求愈本洋四元趙長齡求神佑病除災退四季平安四元雲卿氏三元八角王半芹二元二角半心長力微人黄叩求佑小孩卽食新來乳媽之乳并求平安易養王容福第二子病求愈王薛氏保子平安戈鋤月堂孫病求愈王伯蓮求病愈汪公舘葉月坨張是孚沈逋梅沈少泉汪桂全張志英林文發徐增慶錢貴昌程漁卿校書紫蕉花舘主梁溪玩鳥半人丁王氏無名氏廿户各洋二元姜愼德堂爲媳求平安南陽萬記求平安王隱名保孩平安許梓妻病求愈汪金榜女病求愈天恩神佑祖伯氏求墳地平安人梅花初月樓主延年贖過子恆孚銀樓桶内另散汪務本庭七會公廿慈子戴承三吳伯奎金記錦江氏錦山氏無名氏五康十九户各洋一元道生義順怡鑫和鄭義記眠雲居士五户各洋五角朱善記三角范欽記朱筱記華紫氏各二角伴霉主人劉爲子病求愈陸佑豐各一角普濟堂銅五元夢囑振銅三元余瑞豐銅二元無名氏銅一元鹿壽堂錢八百文元和美七百文陸裕隆正興泰朱益茂謙和各六百文張公　五百文吳炳釗齊鏡溪各三百文歐陽氏一百文以上共收規銀四百八十五兩六錢八分二厘洋一千二十九元五分銅洋十三元錢五千一百文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
