# 1902 - 241 - 4910553

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂本十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[論工部局請懲已革包探陸阿九事]  
捕房之有包探所以使之伺察匪蹤緝捕贓贓用以佐捕頭耳目之不逮其責成較重於巡捕其薪水亦較優於巡捕蓋巡捕僅司巡街之役包探實有伺察之權膺是役者宜何如精明强幹勤愼從公恪守捕房所定章程方無負工部局董籌貲設立之意以故遇有包探缺出除由捕頭招合格之人充補外或由巡捕擢升或由門差調補大抵奬勤能而斥不肖勸懲之道宜租界商民所共知也顧包探旣不一其人良莠卽不一其類其間縱不乏奉公守法之輩而貪慾無饜恃勢横行者亦所在多有捕頭約束卽甚嚴明無如若輩變詐多端巧爲掩飾苟非罪惡昭著衆怨沸騰卽有人發其覆而摘其奸而若輩羽翼衆多仍必多方掩蔽於是其膽愈張其燄愈熾卒至鬼蜮伎俩亦有時而窮如近日英界包探陸阿九一事可爲前車之鑒已夫陸初當巡捕閱四年始拔充包探迄今又及四年其人閱歴之深已可想見乃此次因向看守外國墳山之朱流福一再索詐被朱據情禀知工部局總董濮君蘭德查明其事斥革卯名并延高易律師控諸英美租界公堂請爲究辦是豈陸之力不及朱哉抑工部局董之袒朱而惡陸哉夫朱陸同爲工部局所用之人濮君視之固無軒輊且陸充包探朱僅守墳陸之爲人似較勝於朱宜不至爲工部局所鄙棄而濮君於此旣令捕頭將陸革役又必欲嚴究其罪向非陸實有可惡之處工部局豈肯聽朱一面之說貿然雷厲風行耶或謂陸自充包探以來稔惡多端不勝枚舉其尤著者强佔李寳泉之妻瞿氏復將原媒姚學文軋至順風樓茶會恣情恐嚇勒令退婚謀占産業李旣延律師侯魯公控請查辦陸柄全又偕見證張大生控陸探擅移祖墳盜賣伊地執有陸探親筆字條迭經讞員張柄樞司馬訊明允爲按律懲辦而陸竟敢抗不到案後卒含糊了結今幸朱亦係工部局所用之人否則其不爲李寳泉陸柄全之續者幾希執筆人曰惡是何言也工部局董辦理租界人民之事一秉大公當時李控陸姦佔伊妻事無證據司馬遵照洗寃錄所載令陸探與瞿氏滴血試騐姦情然終不足服外人之心是以陸得逞其狡獪至陸柄全所控移墳奪地牽涉瞿氏雖非由李唆使而形跡不無可疑故工部局置之不究此次向朱勒索旣有借質金戒指之張巧福爲證又有質劵及向西園烟館抵押烟資之票爲據確鑿如此斷非誣妄可知濮君恐捕房中留此狡詐之徒日後爲患良民伊於胡底毅然欲繩以法不稍寛容是並不以朱由工部所用而然或亦習聞前者李寳泉陸柄全之案至此益知陸素行不法故欲藉此去之此可見工部局董具有深心非前以李陸所控而寛之今以朱所訴而嚴之也刻下已由司馬會同英總領事署繙譯迪君研訊七堂雖有中西各證人助陸聲辦皆經高律師斥爲由陸賄串而來不足取信司馬亦以陸探積惠已久若再任令詐謀百出巧避罪名恐益啓租界商民輕視工部局之意爰商諸迪君從嚴定讞懲一儆百諒中外官吏固有同心也嗚呼自捕房設立包探以來包探之狐假虎威魚肉良懦隨時覺察經捕頭立子革除者何可勝數其身敗名裂最爲人所齒冷者如近數年前革探韋阿尤種種劣蹟案發訊實奉判管押一年馴至瘐斃所中往事非遥可爲殷鑒不意陸探又蹈其覆轍至有今日之事乃知前之恣睢暴戾使人不得稍挫其兇鋒者正天之厚其毒而速其亡也陸阿九已矣彼行同陸阿九而尙未破案者其亦有警於心而從此稍稍歛跡否耶 
[俄心叵測]  
　　日本某日報云月前中朝簡駐俄國大臣胡馨吾星使電逹京師外務部大旨謂俄國外務大臣以蒙古恰克圖及庫倫等處宼盜縱横商人裏足擬派令可殺克陸軍進駐古謝圖邊境以爲之防本大臣拒之甚堅而俄人藉口保商相持不下觀此情景斷非筆舌所能挽回請札行彼處將軍都統各員募集重兵節節置戍庶或匪徒絶蹟得以杜俄人之口不致藉故垂涎總而言之俄人之圖蒙疆其意蓋有進無退也 
[貝子停驂]  
　　日本某日報云中朝遣赴倫敦道賀加冕之宗室振貝子於東歴七月十九日由美國晚香坡乘伊痕捕立司啞烏其耶拔痕公司船東下八月三十日午後日本外事課次長山内氏式部官西鄉氏内大臣祕書官日高氏同乘火車赴横濱迎謁船旣抵埠卽乘小艇往見請赴東京行邸小駐征　貝子允之隨乘輿赴車部神奈川縣知事周布氏横濱市長梅田氏以下各員皆在站前謁見迨抵東京新橋停車處則有宫内次官花房氏式部次長戶田氏外務總務長官珍田氏憲兵司令官山田氏東京府知事千家氏警視總監大浦氏東京市長松田氏相約出迎貝子接見之餘由外事課次長山内氏請上馬車迤邐至上野精養軒行邸途中有警部前後擁衛日廷命待以帝室貴賓之禮以故外事課次長山内氏及西鄉日高兩氏日内正栗六異常也 
[英皇巡幸]  
　　日本某日報譯登英亦倫敦來電云西歴八月二十八號英皇巡幸蘇格蘭島之捕洛氣之苦海口有見其登陸者謂御體已安健如常矣 
[德欵意皇]  
　　日本某日報譯登英京倫敦來電云西歴八月某號意大利皇臨幸德國薄之之逹磨省德皇以禮欵接倍極優崇蓋亦古者兩君相見之遺意焉 
[北洋大臣袁慰帥創設保定警務局曁警務學堂章程]  
　　查練兵所以防外巡查所以治内迹似相近功則迥殊以故巡警之設不曰營而曰局兹將一切應行應禁各端擬訂暫行規則分爲五章而以警務學堂附焉目錄如左 
 
 

Page 2

 
 
一曰招募二曰局制三曰戰守四曰辦法五曰賞罰附警務學堂章程第一章招募第一節保定所募巡警係就保屬各州縣由委員會同地方官責令村長舉保必係確實土著均有家屬方准承充第一節巡兵爲管理人民而設以之防患未然排難解紛必須性情和平樸實耐勞者始可勝任第三節挑選巡兵格式開列於後粗知文字者爲上等報明三代住址箕斗年歲限二十以上三十五以下身材限工部營造尺四尺八寸以上五官齊整言語清楚身體强壯無殘廢暗疾第四節不准充當各條開列於後曾犯案被刑責者充當兵役革退者有逾分之債負者吸食洋烟或嗜酒滋事者性情强暴者第五節選充巡兵以後其家屬人等地方官應妥爲愛護勿任土豪痞棍任意欺陵倘家屬有涉訟案件准其援照生衿一律遣抱以示優異革退或長假者仍以平民論第六節巡兵當差三月後果能勝任卽知照原籍地方官註册每名准免差徭三十畝以示體恤如有包攬情弊查出嚴懲第七節充當巡兵以三年爲限非限满不得無故告退第八節巡兵有拔升官長者由總辦行文原籍地方官填註原册以憑查核第二章局制第一節警務總局擬在省城内適中地方設立總辦一員刊發關防兼管學堂事務提調兼發審一員文案正副各一員收支一員醫官正副各一員考功一員衛生除穢各一員書辦二名局役八名第二節分局五所按東西南北四街衝要地方各設一局四關設一局自第一局至五局局設巡官各一員刊發鈐記巡弁各一員巡記各一員巡長各四名正巡目各八名副巡目各八名巡兵各六十四名局役各四名火夫各八名第三節衣服定式凡警務官弁衣服須有定式不但利便尤取易辨合操時總辦以下按式著服平時不在此例總辦天青長袖馬褂袖上五道銀縧巡官四道巡弁三道巡記二道巡長一道正巡目紅縧二道副巡目一道第四節警械凡巡兵站街理應帶刀現在措備不及擬暫持棍名曰警械計三尺六寸槍存局内以備操演第五節額支項下總辦月支薪水銀一百兩公費一百五十兩提調兼發審委員月支銀四十兩正文案委員月支銀三十六兩副文案委員月支銀二十兩收支委員月支銀二十四兩正醫官月支銀三十兩副醫官月支銀十六兩考功委員月支銀二十四兩衛生委員月支銀二十四兩除穢委員月支銀二十四兩巡官五員每員月支銀三十六兩巡弁五員每員月支銀二十四兩巡記五員每員月支銀十二兩巡長二十名每名月支銀十兩五錢正巡目四十名每名月支銀五兩四錢副巡目四十名每名月支銀四兩八錢巡兵三百二十名每名月餉銀四兩二錢五分局每局油燭火食公費月支銀二十四兩總局書辦二名每名月餉銀八兩總分各局役共二十八名每名月餉銀三兩六錢火夫共四十名每名月餉銀三兩以上均照湘平開支第六節活支項下若購製藥料器皿號衣皮帶布鞾帽包巾油鞾雨衣皮棉夾單各衣及一切雜欵均隨時禀請支給造册報銷第七節發給巡長巡目巡兵衣物限制每年號衣兩套布鞾兩雙皮鞾一雙雨衣三年一套油鞾二年一雙皮衣三年一件每年換面一次第八節設巡所按各局劃定界内分叚安設寛處蓋房三間或兩間巡長主之以便换班窄處設小木房能容一人以避雨雪第九節安德律風由總局分通各局以期信息靈捷第十節設路燈大街十丈一盞小巷二十丈一盞不但照耀行人且使奸宄不能濳匿第十一節修厠所擇各街巷僻靜之處一律修理整齊每日由各叚除穢夫早晚兩次掃除潔淨第十二節以上一切局制均係暫行辦法所有未盡事宜隨時斟酌損益禀請增改[  章程未畢明日續登]  
[諭民墾荒]  
　　昨得廣州友人來函云廣州府龔太守見粤中地廣人稠謀生不易特於七月某日札行所屬招人墾荒旋由番禺縣錢大令出示曉諭曰現奉府憲札開照得開荒種植乃天地自然之利國家致富之原粤省戶口殷繁本地所産米榖卽使年逢大有亦不敷半年之食是開闢地利實爲目前切要之圖本府權典斯郡目擊閭閻困苦愀然不安凡有可興之利靡不思竭力而爲况墾荒一事最有把握低漥之地或種草或種木大可以佐米糧小可以供樵採其廣闊山塲則遍植松樟多栽菓木不出十年所種之樹美蔭成林巨木良材遍地皆是獲利何可勝言允宜認眞舉辦以裕民生而興地利合就札飭札縣卽便遵照迅速出示曉諭勸令民間查明曠地荒山如有可以墾種者立卽開列土名四至畝數赴縣報明請領執照開墾種植有力者獨自肩承無力者多招股分照内寛予年限免納稅課限滿察看如果確已成熟再行酌量升科縣中胥役及土豪地棍人等不許稍有勒索滋擾該墾戶不得影佔他人稅業致干查究仍由該縣會商紳士酌議切實辦法先行禀覆察核果能辦有成效定卽詳請優給奬叙毋延切切等因下縣奉此查曠地荒山各司屬所在多有但使無礙墳墓自宜及時墾闢以收地利除照會各局紳士商議辦法外合行出示曉諭爲此示諭諸色人等知悉爾等如查有曠地荒山可以墾種者許卽開列土名四至畝數禀縣勘明以便給照開辦仍不得隱佔他人稅業致干查究各宜遵照毋違特示　 
[淛中學務]  
　　杭州訪事友人云浙江錢塘縣屬小學堂總理孫仲華主政前因赴都供職力辭是席現已延定徐左泉部郎接辦矣又聞中學堂肄業生因事斥逐及自行辭退者共十有餘名杭州府宗子材太守出示招考定於七月二十日起至八月二十日止凡身家清白素無習染者准邀同的實保人赴堂報名以便傳考充補 
[盜犯戮屍]  
　　鎭江訪事友人云本年四月某日丹徒縣屬太平洲瑞和當鋪被盜行劫一案報經縣主洪鷺汀大令先後獲犯訊明正法内有某甲者曾於六月某日瘐斃獄中七月二十四日大令接奉上憲公文著卽照例戮屍遂飭劊子遵照行刑並會同城守營王守戎親詣法監視 
[厦民械鬥]  
　　厦門訪事人云七月某日保商局哨弁陳君督帶快船一艘梭巡内港駛至寳珠嶼附近高浦突見杏林社周姓駕大龍船二號六泉小船十五六號船中約共三百餘人戈戟森然如臨大敵上前詢問則稱有人被西邊社陳姓毆傷故欲前往械鬥乃再三開導勸令回鄉船中人恃蠻不遵反敢開槍轟擊陳君怒回禀興泉永道延少山觀察觀察立卽出示嚴禁一面飭所屬嚴拿究懲 
[私梟爲患]  
　　姑蘇訪事友人云上月二十五日午後太湖緝捕水師某營哨弁帶領勇丁簇擁甲乙丙犯至西善長巷許鼎臣協戎公館稱係梟匪請卽訊供恊戎再三推鞫知丙無辜被拘因卽開釋甲乙二犯則飭勇解送臬轅臬憲效述堂廉訪飭發蘇州府署府尊向子振太守轉發長洲縣署收禁聞之細柳營中人曰邇日婁門外外跨塘左近時有梟匪開塲聚賭協戎訪悉嚴諭麾下諸弁乘船往捕迨至彼處梟黨早已偃旗息鼓聲息全無惟見甲乙丙三鄉人在賭塲中俯拾青蚨遂拘解回省旣而鄕董土某等人聨名遞禀憲轅聲稱鄕中自去歲迄今梟匪麕集擄人勒贖爲害難堪請調撥勇丁嚴行驅逐吁若輩之横行不法竟如是耶有緝捕之責者其將何法以處之 
[刼匪入網]  
　　松江訪事人云去歲城南藥王宫内來一遊方僧狀貎獰惡無異緑林中人附近居民皆知其非善類旣而僧與某蕩婦結不解緣撇去袈裟還俗他去邇日忽喧傳南門外大漲涇迤東米市渡有梟匪勾結土棍遇有行旅輙指爲走私相率登舟訛索鹽捕　　遊戎微 
 
 

Page 3

 
 
聞其事特於七月某日突前捕拿若輩意圖泅水而逃遊戎手持快槍大聲曰鼠子敢走當試乃公眼力若輩遂蝟伏一隅束手待縛計共拘獲一十六名有見者謂方塔中還俗僧亦在其内日來已押解至省禀請大憲訊懲矣 
[浙省官塲紀事]  
　　杭州訪事友人云上月二十二日浙江藩憲誠果泉方伯牌示昌化縣典史缺委前調餘姚縣典史正任慈谿縣典史張玉珂署理所遺慈谿縣典史缺委署湻安典史正任璉市巡檢陳秉鈞調署○海鹽釐局委員某君現届期滿總局憲常仲黼觀察委候補同知趙司馬汝孫接辦○寗海中軍守備胡守戎占魁來省領餉事竣後於上月二十一日禀辭回營 
[蘇省官塲紀事]  
　　姑蘇訪事友人云崇明縣崇海司巡檢魏少尹程先請假回藉修墓遺缺由藩憲陸春江方伯於七月二十四日委輪委到班之試用巡檢周少尹天祐前往署理○新陽縣巴城司巡檢周少尹鍔在任丁憂遺缺經藩憲陸方伯委輪委到班之試用巡檢汪少尹述曾署理○丹徒縣學訓導江廣文山助在任病故遺缺經藩憲陸方伯委江都縣學訓導王廣文錫用署理○靖江縣學訓導朱廣文培源回籍修墓遺缺經藩憲陸方伯委候選訓導孫廣文錫恩署理○調署松江府知府許太守祐身自奉藩憲陸方伯飭赴新任卽於七月二十四日詣各憲轅禀辭料理赴任○委署奉賢縣知縣傅大令鑫接奉憲札卽於七月二十七日趨詣各憲轅禀辭二十八日命駕至胥門外官碼頭登舟前赴古華任所 
[鷺嶼秋雲]  
　　厦門訪事人云福建泉漳各屬離省較遠每逢大比之年大憲體恤寒儒派官輪船來厦迎接此次派飛捷澄海二輪船到厦飛捷定於七月初九日開行際海定於七月十六日開行○厦防同知張司馬文冶由上憲調署浦城縣篆大約日來卽當前往履新矣○萬記洋行雙隆輪船於六月某日由新加坡載米六千包客四百餘人來厦至今月餘未見到埠傳聞七月某日已在某處洋面失事没究未知其確否也○上憲新設騐猪衛生局委員抽捐以充公費各肉鋪主相約至局求免局員不允以致各鋪一律閉門廳尊張司馬傳諭董事再三開導始貿易如常○礪壳葱蒜爲同安土産近有郭某者禀請同安縣某大令申詳上憲包辦以上各項釐金每年願繳洋銀一千七百元礪壳每擔捐洋銀二元葱蒜每擔捐洋銀二角上憲准之刻已在溪岸街設局開辦矣○新任泉州府安溪縣謝大令於七月某日由省垣來乘某輪船到厦禀見提道憲拜會諸同寅大約小作勾留卽當赴泉履任矣○厦防同知缺前由上憲委朱司馬丙元接署嗣接省垣來電知司馬已另署他缺改委黎太守景嵩來厦代庖 
[紫泉遺址]  
　　揚州訪事人云署理通州運判蔣分轉泰壩監掣同知黎分轉淮南監掣同知沈分轉現均瓜期已屆兩淮運憲程雨亭都轉擬以淮南局會辦魏分轉秉樾署理通州運判總局正辦胡分轉光國署理泰壩監掣同知而以候補運判楊分轉葆鈞署理淮南監掣同知月前已具詳督鹽憲劉峴莊宫太保一俟核准卽當分别札知矣○年來芝麻一物迭告歉收致每石貴至洋銀十元以外今歲四鄕收數甚豐聞之鄉農云向來每畝祗二三斗之譜今竟收至一石二三斗誠從來所未有也 
[命犯解府]  
　　今年四月某日有王阿大者在城内曲尺灣某粥店啜雙弓米付以小銀錢一枚店夥沈阿三少找錢一文致相口角將沈毆傷斃命報經縣主汪瑶庭大令拘沈訊明尙未定讞昨日飭吏備齊公牘派出民壯差役各兩名押解松江俟府尊訊勘後解赴省垣請臬憲效述堂廉訪　核 
[騐棉定章]  
　　蘇松太兵備道袁海觀觀察飭知上海縣汪瑶庭大令將騐棉局章程妥爲攺訂大令隨擬就數則備文申復道轅觀察照會南洋律法官及英總領事官皆經允洽乃飭大令會同保甲總巡朱森庭明府就南市董家渡花衣公所餘屋中設局查騐並飭花業董事另選四人常川在局凡鄕民販運木棉求售如有攙水情事一經騐出酌量罰鍰所有局費概由公所自籌公中並不津貼一面飭縣曉諭鄕販嗣後不得貪利攙水如違察出重懲 
[同飲和甘]  
　　内地自來水工竣之後在各處要隘分設龍頭附近居民相率購用惟各老虎灶所需之水依然挑自浦江公司中人查知據情禀請蘇松太兵備道袁海觀觀察出示諭禁觀察准如所請已於昨日曉諭周知矣 
[船戶蒙恩]  
　　上月某日江海新關巡丁某甲巡至浦南見船戶某乙滿裝垃圾傾棄浦江中因據情禀知稅務司好博遜君函致清道局請將船查明鋸截以昭懲儆局員袁明府查得此輩均係貧苦小民若竟鋸截其船必致絶其生路姑念初犯格外從寛飭傳各埠船牙諭令遵照刻已出示曉諭周知矣 
[美界火警]  
　　前晚虹口閔行路粤人某甲所開麫包店後披屋中方作夜膳遺火積薪霎時烟燄騰霄紅光四射幸覺察尙早立卽汲水以救始得火滅烟消祇焚去樹柴數捆事爲捕頭所知令包探前往查明據實聲覆 
[上海巡局紀事]  
　　昨日南市江西會館董事召三慶戯園子弟登臺演劇以答神庥有李得雙者私造聚和館麫票館主董招奎察出向論被毆遂投控十六鋪巡防中局局員賈參軍派勇拘獲研訊之下斷令賠還洋銀二元從寛斥釋○昨日二十三七鋪巡防局員盛姚兩二尹將上月所辦案由具結申請保甲總巡朱森庭明府轉呈蘇松太兵備道憲袁海觀觀察查核蓋遵向章也 
[法界瑣談]  
　　前日風狂浪湧時大方棧接客夥葉某由法界豐裕碼頭渡至浦東美利輪船偶一顛簸墮入浦中時適潮水湍急無可救援遂致凶占滅頂迄今屍身尙未撈獲亦慘矣哉○邇來風雨交加潮水盛漲老北門外迤四地形低下滔滔汨汨幾於一片汪洋昨日福利公司有一馬車滿載饅頭行經是處車夫偶不留意顛入河中後卽雇人救援而馬已狼狽不堪載重矣 
[法租界捕房紀事]  
　　昨日法界讞員杜枝園大令因有要公不及至捕房特於清晨飭丁咨照捕頭暫停發落○招商局江裕輪船甲乙二水手串同賊犯某丙竊取某客所携衣服首飾被客查悉告知船主立卽拘拿賊已乘間逃逸只將甲乙送入捕房捕頭命押候解送公堂禀請大令訊究 
[書柏梘山房集後]  
　　　元梅伯言先生以古文鳴於道咸間深得桐城法乳湘鄕曾文正曾頗激賞之全集曾由楊玉堂河帥付諸棗梨未及告成而先生已赴玉樓之召迨赭宼難作板片悉化劫灰近始有人用鉛字印行并媵以駢文及　近體詩各若干篇方今新學爭鳴士惟從事於歐西蟹行書或日本五十字母有致力於唐宋八家及國朝諸巨公文集者非笑爲迂儒卽譏爲舊黨得是集以振興墜緒或者斯文宗派不致蕩焉無存乎昨承周君仲華以一帙見貽爰跋數言於卷後 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日魏永林扭控徐子鴻誘騙資財情同放鴿等情當晚縣主汪瑶庭大令升堂研訊魏供小的係丹陽縣人現在本城虹橋南首設攤售餅去年同鄕人徐子鴻偵知小的生涯頗盛薄有積儲謊稱有一婦人願爲媒合小的信之當於十一月二十日付去洋銀六十元徐卽偕小的至法華鎭時已昏黄隨領一婦到來交與小的是晚卽帶回城内成親忘未問明姓氏不料上月十八日婦忽不知所往小的急至法華鎭向徐根究一味推諉並肆兇毆今見伊道經門首是以扭案求追徐供小的與魏同在法華鎭開設飯店魏所娶之婦由伊叔陽春作伐小的惟略悉情由自婦逃亡陽春卽允償洋銀三十元事與小的無涉今小的偶過伊處突被毆傷面目叩乞騐明究懲大令見徐血污滿面飭仵役騐得受傷屬實著自行醫治魏笞責二百板令邀同陽春到案復訊察斷○邁婦沙陳氏控張順發誘拐次女旣而張又扭氏子沙阿三到縣喊控大令傳同見証人袁阿三研訊張供小的在十六鋪左近開設老虎灶小茶肆六月初十日沙阿三薦袁阿三執役至二十日沙代袁支薪水洋銀二元未幾忽一去不回小的至沙家查問沙母陳氏竟以誘拐次女爲詞投案誣控爲此扭沙到案叩請訊斷袁供小的在張所開老虎灶爲夥由沙作保　張時著小的至沙家中喚其胞妹龍婚絮語至第五次龍兒至茶館中與張密談良久而去自此張卽將小的辭歇龍兒亦失所在顯係被張誘拐叩求明察沙供小的係揚州府屬某邑人賃居滬南袁至張處執業係伊等自行說合惟央小的作保後張屢遣袁呼小的胞妹致被拐逃迨母親據實控陳張反扭小的到案意圖挾制叩乞究追大令問爾妹年已長大否答稱二下有三矣大令謂女大不嫁致貽此羞然張跡涉嫌疑亦未便置身事外著帮同尋到龍兒明核辦 
[英美租界公堂瑣案]  
　　包探米順解郭學鈞到案禀稱此人在帶鈎橋德興茶樓指張喜成爲行劫無錫某當鋪盜犯意欲拘拿小的詰悉前情解請訊核郭供在太湖水師緝捕營當哨弁無錫盜案奉文緝拿今在茶樓獲住夥盜張喜成恐被脫逃不及報捕不料竟被包探拘入捕房讞員張柄樞司馬商之英總領事署迪繙譯著將郭張發回捕房候照請領袖總領事核奪○某包探解傭婦陸阿巧林阿寳趙阿寳到案禀稱伊等串竊雇主徐翠萍家象牙箸玻璃杯等物報由小的吊到原贓解案請訊司馬判各責手心四百下○包探金立生解顧阿林到案禀稱此人誘匿祝天寳之妻徐氏報由小的拘獲送請究追司馬訊得其中情節甚多著一併押候覆訊核辦○包探趙銀河解戴榮金到案禀稱此人行竊王土生家紅木椅一張報由小的拘獲送請究懲司馬判責二百板○陳榮興串同王文都虧空老公茂花行之銀報經某包探將陳拘獲昨晨解案禀稱　尙未提到老公茂洋人投案請追陳供付給法租界某花行之銀三兩係王經手與小的無干司馬著押候獲王質訊○包探王長桂解張阿二到案禀稱此人曾行竊某姓家衣物奉判遞解回籍今又潛來租界中爲此拘解請究司馬判責三百板仍遞回原籍○包探沈阿炳解沈宏貴到案禀稱此人行竊吳少甫所開店内紗衫一件報經小的拘解請究司馬判責二百板 
[美租界捕房紀事]  
　　前晚有甲乙二甬人在西華德路某茶肆因索欠起釁互相兇毆甲力不能敵被乙擊破其額旋經某號華捕一併帶入捕房捕頭令人送至同仁醫院求治乙則押乞丐牢一宵以儆○昨晨偷兒楊阿四灒至楊樹浦路某姓家竊取衣服數件携之而出適爲某包探所見連贓解入捕房捕頭令押候解送公堂禀請讞員張柄樞司馬訊辦○前晚某號華捕報稱崇明路某粤人家邊屋年久失修連日爲風雨所摧忽然坍下壓損器物幸未傷人捕頭卽令查明聲覆 
[蘇垣官報]  
　　七月二十日藩轅牌示照得崇明縣知縣田寳榮調補青浦縣業經奉部覆准所遺員缺查有卽用知縣李如松堪以酌補同知蔣育棻禀辭赴滬又吳俊禀知由京引見領照回省知縣魏本立禀謝奉委解京餉差代理嘉調補青捕縣專丁來省禀知初六日接印任事州同廖福鑫禀謝奉府委代理新陽縣巴城司巡檢事縣丞田東萊禀知聞訃丁父憂二十一日臬轅牌示照得七月分輪應考試　省候補同通州縣直隷州州同州判各員月課擇於二十六日齊赴課吏館考試屆期先遞履歴知縣姚詩聲禀銷武進縣房捐　帮審差潘宜經由盛澤厘局來禀謝一年期滿比較有盈蒙飭留辦一年全善由宜荆釐局來程開吳禀謝奉委管解京餉差縣丞邵鳳年禀銷催前署武進縣漕米差又潘嘉馴禀知丁母憂又章彦李態飛蔣光壽巡檢龍燦雲均禀辭赴文闈執事差劉桐禀知由寗回主簿蔡保昌禀銷鎭洋縣保甲差二十二日武進縣吳禀辭知縣　涵怡禀謝奉委守提太倉溧陽欠解漕項差卽辭新選鎭江府理事同知穆圖布禀知由寗見制憲回縣丞許恩榮禀辭赴文闈執事差二十三日藩轅牌示照得新選鎭江府理事同知穆圖布現據繳憑到省應卽飭令赴任又署南匯縣訓導　學淵年滿遺缺查有訓導宋芝芳堪以委署又嘉定縣典史張兆桂在任丁憂遺缺查有輪委到班之試用從九品迮世輔又川沙同知司獄王侃在任病故遺缺查有輪委到班之試用從九品陳其瑞又陽湖縣馬蹟司巡檢陳履泰在任病故遺缺查輪委到班之試用巡檢丁憲顔又元和縣典史瑞成捐升知縣請咨赴遺缺查有輪委到班之分缺間用巡檢王登瀛均堪以署理候補道鄧炬湖南人由寗來知府林文炳辭　海運滬局花翎江蘇試用同知蔡　器順天人由寗來通判郭廷沛禀知缷署柘林通判事代禮新陽縣巴城司巡檢廖福鑫禀辭赴任縣丞王祖恕禀知丁本生母降服憂前任太湖同知恩鑄廿一日子時病故蘇寓八旗會館二十四日藩轅牌示　得丹徒縣訓導江山助病故遺缺查有江都縣人試用訓導王錫甲又靖江縣訓導朱培源修墓遺缺查有通州人分發委用訓導孫錫恩均堪以委署又崇明縣崇海司巡檢魏程先據請修墓遺缺查有輪委到班之試用巡檢周天祐又新陽縣巴城司巡檢周鍔丁憂遺缺查有輪委班之試用巡檢汪述省均堪以委署花翎三品銜江蘇儘先補用道張樞由京引見回省新任松江府許禀辭赴任五品頂戴指分江蘇分缺先補用典史金國鈞順天人由京騐看來省禀到二十五日藩轅牌示照得署靖江縣典史高元鑑年滿遺缺查有輪委到班之試用從九品陳鳳桐堪以委署巡檢賈孝璆禀謝奉委閶門水關差五品頂戴指分江蘇試用縣丞簡錫恩廣東人禀知奉撫憲騐看到省指分江蘇試用典史瞿大椿浙江人由京騐看來省昨日禀到今日禀謝奉委撫署又案差 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年七月十六日京報全錄]  
宫門抄諭旨均錄前○直隷總督袁奏爲查明州縣治行材能懇恩註銷降調處分摺○又奏爲道員辦振不遺餘力懇恩送部引見片○山　　撫張奏揀員請補陸路守備摺○陜甘總督崧奏爲援擬光緒二十九年分某肅關内軍餉及滿營俸餉數目摺太子少保北洋大臣直隷總督臣袁世凱跪奏爲查明州縣冶行材能懇恩註銷降調處分恭摺仰祈聖鑒事竊查前任深州直隷州知州錢溯耆於光緒二十五年經前督臣裕祿以該員辦理聨莊不力奏經部議降二級調用係公罪例准抵銷可否准其抵銷之處恭候欽定奉旨不准抵銷欽此又前任威縣知縣張聨恩亦於是年經裕祿以該員辦事粗率難膺民社奏叅以府經歴縣丞降補分行飭遵在案嗣據張聨恩以被叅寃抑禀請飭查並據深州及所屬三縣紳民臚陳錢溯耆政績懇請起用經前督臣李鴻章及臣先後批司分别確查兹據藩臬兩司轉飭查明造具各該員政績履歴清册詳請核辦前來臣查錢溯耆前任深州六年勤政愛民嚴緝盜賊凡籌建義倉疏築溝隄　頓書院等事百發具舉輿論翕然原叅辦理聨莊不力本係公罪且其時山東拳匪萌芽漸及直境州屬教堂林立錢溯耆慮釀巨禍不敢操切舉辦亦不肯粉飾鋪張遂遭叅劾實則聨莊之舉卽爲肇禍之端該員奉文後審愼堅守有功無過若竟因此鐫級未免使循吏寒心張聨恩歴任曲陽雄縣等處實心爲民嚴治訟棍而尤勇於捕盜有犯必懲任威縣時突有劇盜　安河等竄入境内張聨恩聞警親督勇役馳往圍拿格鬥數時之久力擒首夥盜匪十二名地方得以保全其功實不可泯原叅辦事粗率難膺民社實係寃抑且亦無劣迹贓私以上二員政績人才均有足取置之閒曹雜職殊不足以鼓勵賢能合無仰懇天恩俯准將花翎三品銜在任候補知府前深州直隷州知州錢溯耆花翎運同銜在任候補直隷州知州前威縣知縣張聨恩降調各原案一併註銷各以原官升階銜翎仍留直隷補用以觀後效出自鴻慈逾格除將該員等政績履歴清册咨部外理合恭摺具陳伏乞皇太后皇上聖鑒訓示謹奏奉硃批著照所請吏部知道欽此袁世凱片再查二品頂戴留直補用道施則敬每遇各省偏災籌捐濟振不遺餘力疉次在順天直隷襄辦賑務卓著勞績經前大學士李鴻章大學士王文韶等先後奏保送部引見均奉旨允准在案光緒二十六年該員創辦救急善會保全甚多上年復爲直隷籌捐巨欵勇於任事勞怨不辭實於時局裨益非淺可否仰懇天恩仍令送部引見以爲急公好義者勸出自逾格鴻慈謹附片陳請伏乞聖鑒訓示謹奏奉硃批施則敬著送部引見欽此調補河南巡撫山東巡撫臣張人駿跪奏爲揀員請補陸路守備員缺恭摺仰祈聖鑒事竊照曹右營中軍守備王德昇升補梁山營都司前已接准行在兵部議覆准其試署等因所遺守備底缺自應揀員請補以實營伍臣查兵部奏定章程嗣後差官留差一年者除題推各缺到班仍按到標先後與各項儘先人員挨次序補外准其於推缺用過武進士一人後插用差官一人亦以到標先後爲序等因遵照在案兹曹右營中軍守備係陸路部推之缺前次推缺出有兗中營守備一缺當經前撫臣以武進士張青簡奏請序補欽此應照章程以差官插補經臣逐加遴選查有到標在先之儘先守備賈冠清現年五十一歲山東青州府壽光縣人由武生中式光緒乙亥恩科武舉人庚辰科會試未第揀選二等籖掣兵部當差期滿於光緒二十二年四月十五日經欽派王大臣騐看覆奏十六日奉旨著以營守備用此嗣因辦理軍報出力保俟補缺後以都司補用先換頂戴復因留差期滿分發山東以守備儘先補用十三年七月二十一日到標該員年力正强差事勤愼以之請補曹右營中軍守備實堪勝任與例亦屬相符合無籲懇天恩俯准以分發儘先守備曹冠清補授曹石營中軍守備員缺洵於地方營務有裨如蒙俞允俟接准部覆再行給咨送部引見以符定制謹會同曹州鎭總兵臣龍殿揚合詞恭摺具奏伏乞皇太后皇上聖鑒勅部核覆施行謹奏奉硃批兵部議奏欽此頭品頂戴陜甘總督奴才崧蕃跪奏奉援案預估光緒廿九年分甘肅關内車餉及滿營俸餉實需數目恭摺仰祈聖鑒事竊奴才前准戶部奏撥光緒二十八年甘肅新餉案内聲明時事艱難欵項支絀在受協省分固應裁節浮費愼重餉糈在承協省分尤應力顧餉源維持大局當經行司遵照去後兹據甘肅布政使何福堃詳稱遵查甘肅關内歲需餉銀一百一十八萬兩寗夏凉州莊浪三滿營及西甯青海王公俸餉二十二萬兩均自光緒十四年起經部按年如數指撥應用在案二十七年十一月遵將甘省防練各軍裁併成旗計每年節省銀一十萬九千餘兩亦經奏明在案嗣補授伊犁鎭總兵馬安良統帶馬步八營回甘遵奉諭旨酌留原有之馬隊一營一旗支食甘餉每年需餉銀三萬七千六百餘兩又調補河州鎭總兵姚旺裁留之馬步二旗攺爲甘省防軍每軍需餉銀三萬九百餘兩二共歲需銀六萬八千五百餘兩是前節之餉卽令各省關掃數解清除支銷外已所餘無幾况承協各省自光緒二十二年起已間有欠解之處至二十六七兩年如河南山西閩海關短欠尤鉅通盤核計共欠解銀二百八十餘萬兩之多甘肅司庫卽已少分銀七十萬兩有奇此項協餉皆係計口授食之需不能短欠挪移　墊實已力盡計窮加以上年供支誠信軍餉項除由司在例庫欵内撥還外尙墊發銀十四萬七千餘　鄧馬兩軍入衛行餉共墊發銀九萬二千餘兩司庫無欵挪還至今尙歸懸宕又甘省每年奉派各國償欵銀三十萬兩前議以核减文武養廉及酌加釐金鶯粟商畜等稅以資湊解惟釐金等項能否加收若干殊無把握鶯粟稅一項無論年歲豐歉無常且各州縣統隨下忙徵收冬間方能報解而償欵則須　月籌撥倘非設法騰挪實屬緩不濟急至設立大學堂尤爲當時急務所需經費雖經竭力圖維刻尙籌無的欵是歴年歲入之項短絀已多亟須彌補而目前歲需之項綜核大數益見增加所有光緒二十九年分廿肅關内防軍應需新餉惟有仍請戶部指撥銀一百一十八萬兩飭令各省關依限解清不容稍有短欠仍當查照向章將動用封存各欵分别辦理以清欵目而資挹注其本年山西省請在甘新協餉内截留銀三十萬兩奉部核議止准截留一年該省承協一十九年甘餉仍請全數批解以重餉需此外寗夏凉莊三滿營並西寗青海　公俸餉等項自光緒十四年起奉部專撥銀二十二萬兩本難再减况近因協餉欠解頗多分攤不能足數前由寗夏將軍色普徵額奏奉諭旨著甘省酌量籌發自應欽遵辦理而無米爲炊實有不遑兼顧之勢該滿營應需二十九年餉項仍請照一十二萬兩指撥俾濟要需現值欵絀時艱應如何竭力撙節甘新伊塔相距萬里俟往返會商各就地方實情裁定確數再行詳辦等情詳請先行估撥前來奴才覆查近年用欵日增來源日絀關内餉項歴經核減已屬不敷支用本省邊瘠别無籌措之方全賴恊餉接濟該司所陳均屬實情惟有籲懇天恩飭部准戕一十九年甘肅關内軍餉俸餉照舊指撥銀一百四十萬兩以資分撥而免匱乏除關外應由新疆請撥並咨部外所有援案預估甘肅關内光緒一十九年分實需軍餉及各滿營青海俸餉緣由謹恭摺具陳伏乞皇太后皇上聖鑒飭部照撥施行謹奏奉硃批戶部知道欽此 
 
