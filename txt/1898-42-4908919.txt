# 1898 - 42 - 4908919

 

Page 1

 
 
[長江各埠赶早發報告白] [  申報館主人啓]  
　　長江數千里埠頭林列本館所銷申報向來依期寄送惟歴來有人在滬收取閱過之舊報寄至各埠求售往往紙幅破壞附章不全購者憾之均致信本館饒舌是以本館今特赶緊印寄較前早到一日以副諸君子先覩爲快之意如有遲到者卽係閱過之舊報可向經售報紙人詰問　　拜日無輪船開發須於下一日幷寄閱者鑒之 
[牧令書緝要出售] [  圖書集成局代啓]  
　　牧令書緝要一編專爲州縣面設其中所載皆我朝名臣循吏懿蹟嘉言采據成書用垂　範誠爲策名筮仕者先路之導本局承琴鶴齋主人囑付鉛印爰用新鑄之字潔白之紙校警精良裝訂八世每部定價碼價一元四角凡身膺民社而　知刑名錢毆撫字百里之地者不可不爲一流覽也申報館浸申昌書室滬上各書坊均有發售賜購者請隨便選取可也此佈 
[江防急於海防論]  
　　縱觀中國大勢從前海防固急於江防而今則江防宜急於海防何也當閉關自守之時深恐外侮之來各海口門戶自當從嚴防範以備外人越畔卽通商以後兵釁未開亦宜設法爲未雨綢繆之計乃自交涉以來海口旣防不勝防一經起釁處處失機事事落後以致門戶洞開無從收拾中日未經開釁以前尙有海軍以張聲勢刻已蕩焉無存欲圖恢復而在庫項支絀之時卽竭力籌之亦非一朝一夕之事况復舊觀亦未必卽能禦侮且中國内地亦已通商一旦海外有事而欲固守海口其如内地之患何譬之閉賊於内而猶緊守大門無益也長江自蜀至吳爲中國内地極要樞紐能節節防守設使海氛不靖猶可爲自固之計前日接天津訪事來函云中國現應償日本兵費以帑項支絀籌欵維艱擬向外洋借貸英國駐京公使電奏英廷已允代籌惟本利欲將鹽課釐金兩項指定年限攤還幷聞約法三章一係乞增通商口岸三處爲奉天之大連灣廣西之南寗府湖南之湘潭縣二爲雲南開辦鐵路俾與緬甸接連三則揚子江上下游自四川至江蘇不得以土地與人致奪英國利權由英國公使備文照會總署總署王大臣已允所請惟湖南風氣未開能否通商尙無把握聞已電詢湘撫體察情形電覆核奪如果准其通商則江防更爲急急大抵通商之處愈多交涉之事愈繁或因細微之事而啓齟齬苟非節節嚴防一旦變起倉卒必至勢如破竹故現在膠事雖粗定而各省防務較之未事時反爲喫緊前報紀試燈節後南洋大臣劉峴帥接准北洋大臣王夔帥要電檄調所屬各鎭總兵赴省面諭機宜日内又連接要電峴帥運籌昕夕不遑十八日特派崇安輪船往太平府請長江水師提督黃芍棠軍門來寗會商機要夫長江爲七省要路而長江水師提督卽爲七省之鎖鑰峴帥邀請來省究未知所商是何機宜以意度之必爲防務起見可見當軸亦不肯安而忘危也非但長江一帶急宜添防以備不測卽各處民團亦漸添設日前松江府來滬閱團無事之時添設民團亦從來未曾如此整備意者官塲皆有痛定思痛之意乎說者謂現在膠事甫定一時斷無外患之虞各處添防必須多招練勇招勇一多餉糈浩大日本償欵未淸屢屢催迫而又須借欵以籌鐵路度支日絀去路日繁何能再籌餉項當中日議和後裁汰各兵爲節餉起見事不旋踵而又添防於無事之日亦何異俗諺所謂賊出關門雨過張蓋耶且英旣欲沿江通商已不能不允允之則沿江一帶不啻爲英人所有卽使防之恐多掣肘一旦有事且亦防不勝防奚如留心交涉必使各國常敦雍睦不復再啓兵　則餉糈可省鋒鏑可銷亦奚必添防以糜費餉需哉不知國家可百年不用兵而不能一日無兵備中日議和之後咸以爲從此休養生息數十年可以無事决然將各勇裁汰不料膠事又起一無整備雖朝廷不肯妄動干戈然亦皆由兵備之未足至啓外人之覬覦鄰邦之要挾若仍習故安常能保將來不生事端乎與其臨渴而掘井何如先事而預防至慮英人通商之後或多掣肘此正可無慮者也防者防我之土地究非與國之土地也卽如上海爲通商最大之處吳淞設壘防堵不聞有起而阻之者卽此可以類推江防鞏固之後冉論海防亦急則救標之法也有備始能無患斷不能因度支之絀而置兵備於不問譬以雨過張蓋賊出閉門則不免因噎廢食而未嘗一籌夫大局者矣論今日之時勢當以兵備爲急論今日之兵備當以防江爲急運籌帷幄者想不河漢斯言 
[諭旨恭錄]  
　　正月初十日奉上諭前因京師入冬以來雪澤稀少朕兩次親詣大高殿拈香並派貝勒載瀅等分詣時應宮等處拈香現在節近立春尙未渥沛祥霙農田待澤彌殷實深焦盼允宜冉申祈禱本月十二日朕仍親詣大高殿拈香時應宮著派貝勒載濓昭顯廟著派貝勒載瀅宣仁廟著派貝勒溥偉凝和廟著派貝子奕謨同於是日分詣拈香欽此○十一日奉上諭前因御史崇蔭奏昭烏達盟長郡王達木林達爾達克以練兵爲名殺掠漢民苛派勒索縱令蒙弁橫行聚歛並有殺死佃民轟斃人命控案又揑稱公主園寢被焚請欵冒銷賄託理藩院越次請補副盟長購買洋槍浮開價値勒令各旗攤辦各節當經諭令壽蔭確查兹據查明覆奏被叅各欵均係屬實該盟長種種荒謬實出情理之外達木林達爾達克著先行革去盟長交理藩院看管聽候查辦摺内所稱巴咱爾濟里第充補副盟長有越次賄託情事並所查各欵著派榮祿剛毅確切訊明據實覆奏欽此同日奉上諭恩澤奏神靈顯應請頒匾額等語黑龍江呼蘭關帝廟迭著靈應保佑地方著發去御書匾額一方交該將軍祇領敬謹懸挂以答神庥欽此○十五日奉上諭大學士李鴻章徐桐均著加恩免其帶領引見欽此同日奉上諭順天府府丞李培元著仍在上書房行走欽此同日奉上諭土公文武大員同受朕恩際此時事多艱卽使勤愼趨公力圖振作尤恐不足以資治理乃近來告假人員幾於無日無之雖其中亦實有因病陳請者而藉詞飾說希圖安逸者亦復不少且每遇壇廟大祀及致祭陵寢之差先期　假人員尤多並有分獻及各項執事人員業經派出臨時又復告假承辦衙門屢次奏請改派似此任意懈弛尙安望夙夜在公克勤厥職耶嗣後該王公大臣等儻有仍蹈積習無故告假旣派差使以後託病請假者朕查出定必予以懲處勿謂不戒視成也凛之欽此 
[本館接奉電音]  
　　昨日淸晨京師飛電傳來上諭一道敬謹譯登○正月二十三日奉上諭崧蕃等奏續查防營管帶缺額請一倂革職永不叙用一摺雲南管帶忠字後營補用叅將林世龐管帶萬字後營補用遊擊丁耀龍管帶騰勇左營補用遊擊顧洪所部兵勇均有缺額僅予革職永不叙用不足蔽辜林世龐丁耀龍顧洪著一倂革職永不叙用仍發往軍臺効力贖罪以示懲儆各省防汛缺額久成積習崧蕃等迭次稽查辦理尙屬認眞嗣後該督撫於所屬防營務當破除情面實力稽查如有前項情弊立卽從嚴叅辦以肅戎行欽此 
 
 

Page 2

 
 
[湘省通商]  
　　西字報云傳聞上海官塲接得京師來信内開大連灣開埠通商一事現已作爲罷論擬另闢湖南二口岸與西人貿易一爲長沙一尙未定 
[英添快艦]  
　　本月二十二日倫敦來電云近日英廷又添派快船二號駛赴中華一名旣不拉打一名維多利亞司 
[方伯還轅]  
　　昨日姑蘇采訪友人飛函相告云本月二十二日之夜官塲接到滬上電音悉江蘇藩司聶仲芳方伯已由上海回蘇於是文武印委官員及藩署執事人咸於二十三日黎明齊集胥門外接官廳造候至午後五下鐘時憲舟安抵碼頭各官紛紛呈遞手版方伯接見之下卽排導詣撫轅拜會奎樂峯中丞晤談良久然後回轅至昨報所登中丞擬秉節赴上海云云兹聞撫轅已得兩江總督劉制軍回電略謂請俟德國親王抵申再行啓節是以中丞須暫緩行旌矣 
[招請赴會]  
　　江蘇巡撫奎大中丞於去冬某日接奉總理衙門及美國總領事來文略謂美國於西歴一千八百九十八年四月卽大淸光緒二十四年三月在相距美都四百里之容城地方開設博物會採取各國土産招請各國士農工商前往赴會以廣格致之學中丞奉文後卽飭各州縣一體照辦長洲縣汪大令現已出示曉諭大旨謂無論官民如有願赴斯會者准於二月間俟美總辦巴勒抵境時給予文憑隨往赴會云云某日虎邱醫生某甲投長洲縣署遞禀聲稱情願往美國赴會請給川資大令訊以擅長何學所帶何物甲瞠目不能對大令知係妄人麾之使去 
[總署奏牘]  
　　總理各國事務和碩恭親王臣奕炘等跪奏爲遵旨議奏光緒二十三年十一月二十三日軍機處交貴州學政嚴修奏請設專科以收實用一摺軍機大臣面奉諭旨著總理各國事務衙門會同禮部妥議具奏欽此臣等查該編修原奏所陳各節大抵以近世士大夫頗多講求實學而書院學堂之設所成就僅及於少年新進而耆儒宿學及已經通籍者不入院堂肄業轉無由邀朝廷特達之知因請設經濟特科仿照從前博學鴻詞之例由京官四品以上外官三品以上以及各省學政核實保送不限京官外官未仕已仕一體考試分别錄用其所擬科立專名不限額數試憑保送嚴責成破資格籌經費六條辦法籌畫亦頗周密方今時事多艱需材孔亟誠非有破格非常之舉不足以聳外人之視聽而鼓舞海内之人心第原奏請設特科又請設立年限揆之事理竊恐難行夫旣曰特科其事固不能歲舉而歲舉之例行之科目亦斷不能槪加超擢與以破格之遷除朝廷立賢無方議法必通而後久非特科無以動一時之耳目非歲舉無以供歴久之取求二者兼資可分辦而不宜合辦查國朝康熙乾隆年間内舉博學鴻詞本依校唐人銓目以網羅海内人材唐制舉博學鴻詞者大抵皆明經進士律算諸科有出身人復經朝官薦送試之吏部優等或竟除給舍若陸贄韓愈等皆由此以登淸要當時號爲得人宋制沿唐所薦送亦皆已由科目出身者若洪邁王應麟諸人皆以進士名舉非布衣所能與也康熙乾隆年間意在訪求遺逸故不限布衣及朝官外職一皆薦送而一時剡牘山林之數較倍於搢紳立法因時各收宏效其在於今則宜倣康熙乾隆年間特科舊制甄錄學堂書院外之人材准現今科目階級以登進學堂書院中之髦俊一爲歲舉一爲特科先舉特科次　歲舉庶幾楨幹不遺亦且施行有序臣等公同商議其特科擬略宗宋臣司馬光十科朱子七科之例以六事合爲一科一曰内政凡考求方輿險要郡國利病民情風俗諸學者隷之二曰外交凡考求各國政事條約公法律例章程諸學者隷之三曰理財凡考求稅則礦産農工商務諸學者隷之四曰經武凡考求行軍布陣駕駛測量諸學者隷之五曰格物凡考求中西算學聲光化電諸學者隷之六曰考工凡考求名物象數製造工程諸學者隷之其保送應請如該編修所奏飭下京官三品以上外官督撫學政各舉所知無限疆域無論人數悉塡姓名籍貫已仕未仕並其人何所專長咨送總理衙門定期考試其由臣衙門會同禮部奏請試期欽命題目簡派閱卷大臣在保和殿試以策論差次優劣分别去留錄取者再請殿廷覆試一塲另請簡派閱卷大臣詳定等第以昭愼重覆試後由臣衙門會同禮部帶領引見應如何量材擢用或悉照鴻博成案略與變通權衡鼓舞出自聖裁非臣等所敢擅擬應臨時由軍機大臣請旨辦理此爲特科或十年而一舉或二十年而一舉統俟特旨不爲常例此特科議辦之大略也若設爲年限之科則卽以新增講求算藝各書院學堂爲造端之始每屆鄕試年分由各省學臣調取各書院各學堂鄕會試皆以策問試之初塲試專門題次塲試時務題三塲仍試四書文以端趨向中式者另爲一榜名曰經濟正科舉人貫士其覆試殿試朝考仍與尋常舉人貢士合爲一塲同試一題第於卷面另編字號不責以楷法不苛其訛脫一以學問爲高下自不至屈抑眞材而亦可免諸生之歧視此爲常科三歲一舉此臣等就該編修所請考試年限酌與變通之議辦大略也臣等竊維學問以磨勵而後成人材以激揚而愈重察看近來風尙上之所求與下之所學精神所注未嘗不並出一途徒以科舉未開故相需殷而相遇疏當官每歎乏才而處士恒嗟不遇誠使丕煥綸音廣開賢路風聲所樹羣士響臻因風尙以激揚較之藉激揚以開風尙者其勢彌順其程效亦當彌捷拔十得五理可預期惟其間詳細章程或需咨商外省或需叅考舊章斟酌施行兹先將大槪辦法恭摺具陳如蒙特旨俞允恭候命下之日再由臣等分别咨商擬定詳細章程開列淸單進呈御覽請旨定奪所有遵議開設經濟專科緣由理合恭摺具陳伏候皇上聖鑒訓示遵行再此摺係總理衙門主稿會同禮部辦理合倂聲明謹奏奉旨欽此 
[拿獲匪首]  
　　温州訪事友人來函云温郡西柟兩溪爲亡命之淵藪近　宋姓匪首在溪山散賣票布誘人入會布上有崇華山天賜麒麟堂英雄通譜兄弟遵照字樣旁註内口號鐵面無私外口號替天行道語多悖妄荒誕不經至其僞銜有督辦閩浙營務武略將軍副龍頭宋字樣稱謂更屬可笑愚民無知從者以數千討每布售錢六百零八文今正傳賣至楓林巖頭等村楓林士人較多知其悖逆也咸來郡密報官塲亦有所聞預備防堵以故初六日門禁忽嚴七城門均定二更局鎖每遇柟溪船到埠飭派差勇嚴密搜查一面諭令紳董設法購拿迨初十日楓林徐汗靑茂才率同村民在河西誘拿宋左亭擁解來城永嘉縣葉詠蜺大令提訊之下搜出身畔花名册一本内開匪夥姓名六百餘名又銅印一顆篆刻天父天兄研鞫再三堅不承認一味遊供葉大令喝令重笞五千板宋匪已預先服毒且拿獲時身受重傷疉遭杖責遽爾斃命現聞餘黨漸漸解散矣 
[鷺洲火警]  
　　金陵采訪友人來函云本月十九日之晚鼉更三轉都人士已半入黑甜鄕忽聞警鑼亂鳴披衣視之西北方紅光燭天無異兵鏖赤壁至請覇而熊熊之燄尙與曉霞爭妍詢之途人始知火起於水西門外上新河棉花地考上新河爲白鷺洲故址昔時山媚水温每有詞客騷人尋詩訪艷自遭兵燹名勝蕩然近則茅屋如鱗居此者大半係各木行木排夫船戶是夜某姓家晚炊不愼遺火積薪中以致人靜宵深火性猝發封家姨更肆其狂暴虎嘯龍吟雖有各水會聞警馳來而已燎厚勢盛致毗連百餘戶悉化刼灰幸地處江濵舸艇雲集火發時相與登舟遠避不致傷人然室中所　零星則皆被火神籍没矣 
[白卜官塲紀事]  
　　金陵訪事友來函云江寗府六合縣嚴大令義豫呈報丁艱其時藩憲松方伯方赴蘇垣遂由江寍府劉嘉樹太守札委候補知縣王大令豫熙前往代理迨方伯回省之後以六合爲繁難要缺治理需才遂於十八日檄委卽用知縣楊大令覲圭署理大令奉檄後卽躬詣憲轅謝委　江蘇督糧道陸春江觀察於新正某日由姑蘇啓節赴袁公浦謁見漕帥元宵後二日蒞省垣假浙江會館爲行轅旋詣督轅晉謁劉峴帥禀陳要公兼賀年禧並向各大憲衙門拜會翌晨各當道亦赴行轅報謁 
 
 

Page 3

 
 
[錢江春鯉]  
　　杭州訪事友人云浙省全閩會館于本月二十日舉行團拜之禮由准補錢塘縣陳吉士大令經辦省中同鄕同寅屆時咸集共敦桑梓之誼是日台州府郭太守適上省禀見撫憲亦與斯會共設盛筵十餘席演劇一天迨酒闌人散則已紅日西沈矣○浙省舉子之赴京會試者例得給發輪船票據上屇因中日有事招商局船停行是以改給銀兩每名得六兩五錢本年仍照舊章給發俾各孝廉自行買票○杭州敷文崇文紫陽三書院向章由撫藩臬三憲於二月初二日考試甄别本年因初二日爲上丁釋菜之期是以各監院禀請改期正月二十八日局試各生童塡册限於二十日截止又東城講舍自上年由林太守捐亷重設改試時務策論仍由一府二縣輪考優給奬洋凡報名塡册者每名須付册卷費　五十文兹林太守傳諭監院定於二月十一日考試甄别塡册以二月初二日截止所有册費卷費均由太守捐廉給發不准需索分文以示體恤寒畯之意 
[甌東梅汛]  
　　温州采訪友人云履端之吉淑景雍熙卿雲麗天旭日杲果迨初二日午後雲濃似墨雨細如絲花徑香泥微留屐印立春前一日痴龍睡醒狂　　江噴薄長空幾訝銀河倒瀉各官之行迎春典禮者均乘暖轎而出靑旗蒼輅未免濡染淋漓矣○元宵佳節萬里無雲月明如鏡六街三市羣　聯翩　嘉縣葉大令以近日西稱兩溪均有哥老會匪散賣票布之事謠傳四起幾疑草木皆兵因先事預防禁止迎賽龍燈之舉梨園子弟亦不　　金吾弛禁於星月交輝之際粉墨登塲閨中人方料理鳳頭鞋邀約鄰娃銅街踏月驀見官符飛至輙喃喃抱怨眉結不開矣 
[禾中人語]  
　　　興訪事人云新正十九日爲開篆之期郡中文武大小各衙門一律於午刻舉行典禮各署書差皆整束衣冠分班叩賀幷咸赴郡廟開印設筵以　　縣各房科及外班差役雇淸音全部酬三相尊神入晚兩縣大堂外燃放烟火花爆第一架開印大吉四字以次聚寳盆雷峯塔　鶴　蛋獨　　頭麒麟送子武松打虎諸劇觀者無不喝采頭門儀門間擁擠非常亦與民同樂之意也○楊廟鎭楊王廟住持於燈節後傳新鴻　　哀　演戲觀者過衆致將神像擠損神船擠壞人亦有因擠受傷者○十三日傍晚大沛甘霖翌日卽放晴光惟近日西風甚猛耳 
[上海官場紀事]  
　　前湖南巡撫吳淸卿中丞於前日由姑蘇乘官舫來申假寓北市某客機本邑文武各員前往恭迓昨日上午中丞命駕入城往各衙門答拜繼至上海縣投刺時黃愛棠大令飭丁擋駕中丞遂卽遄回○狼山鎭總兵曹肯堂總戎於昨日因公來申舟泊小東門外集水馬頭午後總戎乘緑呢大轎入城先至道轅拜會蔡和甫觀察觀察迎入花廳晤談片刻總戎始告辭而出旋至縣署黃大令照例飭丁擋駕 
[免予檢騐]  
　　石三觀　崇明航船在陳家嘴浦江遭風失事溺斃塔客多人旋經撈獲一屍禀請上海縣黃大令親臨相騐昨日又經朱和尙張有生等在浦江撈獲一屍年約十一二歲身穿藍布衫褲白布棉襪花布袖頭乃帶至大馬頭查無屍屬在滬因知照原差吉祥投縣禀報黃大令傳諭報堂收殮毋庸檢騐 
[尙待緝拿]  
　　昨報紀逃探已獲一事兹悉捕頭懸賞購緝後卽有人報稱韋探匿跡虹口迤北鄕間曾經目見捕頭遂遣他探設法往拘至則韋探早已聞風遠颺只得徒手而返昨日捕頭仍請公廨出示嚴拿並標明工部局所賞數目 
[察看捕役]  
　　上海英租界總巡捕頭一職刻已由白帝孫充當昨日淸晨十下鐘時在大馬路泥城橋南首新巡捕房調集各巡捕逐一察看 
[研訊縱容劣探擅用非刑案]  
　　昨日藍副捕頭遺包探洪阿寳將縱容劣探擅用非刑之萬陽茶樓主趙發茂司帳人索補卿解至英界公堂代理總捕頭麥根士亦到堂觀訊襄讞之邵虎伯大令研究之下趙供稱監生向爲地販兼開茶肆惟肆中一切均由索管理索供稱小的在萬陽樓司帳每日韋探前來啜茗然並未見其擅用私刑大令冉三研詰堅執前詞遂商諸薩副領事官然後交的實人保去候查明再訊並諭令趙檢呈監照 
[委訊船戶兇毆案]  
　　山東船戶宋友發侯大仙陳立德毆傷義渡船戶周金桂由義渡局委員汪雲伯明府拘獲送縣請究適縣主黃愛棠大令政體違和而帮審委員蔣壽林刺史又奉調赴鄂是以大令委典史蔡季卿少尉於前晚到縣升坐花廳提訊周阿虎供稱本地人家住浦東周金桂是小的之兄今日兄停船老白渡馬頭忽宋友發等喝令讓開胞兄未允致被兇毆並有宋之同黨陳立德侯大仙等七八人帮兇及小的赶到胞兄已被毆傷口不能言行兇各人由旁人拘獲交義渡局委員汪老爺送案求究少尉命提金桂至案因重傷不能取供遂提宋友發詰問供稱山東人此次裝載木植來申至老白渡停泊陳立德侯大仙係小的夥友周金桂實與他人口角爭毆與小的無十叩求明察陳立德候大仙供詞與宋相同少尉飭仵騐得周金桂胸前腰肋受有拳傷頭上受有竹棍傷數處少尉離座親視無誤飭周阿虎擡回自行醫治宋陳侯三人分别收所候禀明大令再行核辦○前有駕煤炭船之張洪生遭朱阿林等兇毆受傷由英界讞員送縣黄大令傳諭將張先送醫院醫冶朱等押候訊究嗣是張母張錢氏迭至公堂吵閙前日由張直刺送縣至晚大令倩蔡少尉升坐花廳研訊張錢氏供稱寍波鄞縣人丈夫已故兒子洪生現駕煤炭船本月初九日在華順馬頭忽遭朱阿林金阿狗土阿榮等兇毆受傷據同仁醫院醫生云恐有性命之虞卽不死亦必殘廢因此情急投案求請伸寃朱供稱本地人向駕小船是日承裝日商三井洋行棉紗五十包在華順馬頭駁載裝甫及半忽有張洪生之煤船到來喝令小的避讓小的未允伊竟將小的關閉艙内後經他人來勸始放伊之傷痕實係自已所碰求恩明蔡王阿榮金阿狗同供本地人均爲洋行出店是日見伊等爭執爲之解勸不敢帮兇少尉一再研詰矢口不移遂判將朱等三人交差收管候再覆訊 
[失愼卽息]  
　　滬城小東門内天官牌樓某宦家前日因女公子出閣冠蓋紛紜咸往道賀晚閒廚房中忽然火起轟轟烈烈不可嚮邇幸爲時尙早且人手衆多竭力汲水澆灌得卽熄滅然已受驚不淺矣 
[馬路善後局紀事]  
　　本邑浦東人張駿發向在南市一帶橫行訛詐前日在大馬頭雇劉小妹之划船欲往浦東行至中流張忽欲搖往龍華劉小妹不允張勃然大怒竟爾互相忿爭並將船板擊毁劉卽駛回奔赴馬路善後局中喊控經局中人將張拘局禀知會辦孫星垣直刺卽傳十六鋪地甲到局飭查明再核後由張倩人在外介紹願辦香燭服禮並將所毁船板修還地甲遂赴局禀銷○前日午後有十餘齡之幼孩兩口在南市新馬路中啼泣嗣爲善後局巡街捕勇所見向之詰詢稱迷路不能回家遂告知某哨弁暫行收留未幾卽有某染坊中人赴局請領哨弁准之令坊中人覓保具結領去 
[美界捕房紀事]  
　　無錫人王阿寳素以耕種爲業近以年歲歉收遂携妻某氏在楊樹浦橋東首居伍其妻日在公和永缲絲廠内充作女工日前工作之餘乘人不備竊取布裝携至家中藏匿　王因購買零星等物將布袋帶出被七十九號印捕撞見詢其布袋來歴土含糊以告捕知其來路不明拘入捕房押候解堂核奪○楊樹浦怡和紡紗廠小工頭目王阿榮前日傍晚乘衆工出外夜餐竊取油花衣數磅潛藏而出甫行至楊樹浦橋相近被七十九號印捕所見上前盤詰言語支吾遂將人贓一倂帶入捕房押候解送公堂究治○昨日午挑前糞鄕人渾名蘇州阿大及沈阿弟者同至吳淞路北首某甲所開之小茶肆内啜茗不知何故彼此爭閙後竟互扭至捕房控訴捕頭略詰數語以事起細微申斥一 
 
 

Page 4

 
 
番一倂驅出詎料二人尙不干休旋復扭進捕房捕頭怒其多事飭將二人一倂押入乞丐牢中再行解堂究辦○昨有年約弱冠口操粤音之甲乙二人同至北河南路某烟寮開燈忽然口角繼卽揮拳致將烟槍擊斷烟寮主呼一百七十六號華捕將二人一倂拘入捕房押候解案追賠訊究 
[照登嚴佑之善士來電]  
　　盛京堂子英子萱曁諸善長鑒十三帶病起程託庇十八抵浦徐屬邳宿銅唯淮居海沭安桃百數十萬災黎嗷嗷待哺有善士辦豆餅平糶以災廣人衆無從下手霖等先赴宿邳查戶錢價昻貴米珠薪桂民食更艱非有鉅欵不能補救劉冠翁現在南潯素來好善乞將此電轉致冠翁並求諸善長加電轉懇勸募以全大局否則數萬金如以石投海無裨於事乞登報大聲疾呼多方勸募四海之大豈無急公好義之士當此時事維多財多米有大福分大見識者必能聞風興起毁家紓難不勝迫切盼禱之至霖叩淸代合亟請登報伏乞大善長慷慨解囊迅賜解濟多固益善少亦無妨捐欵仍交絲業會館申報館及敝處各賑所彚解惟百數十萬災黎命在呼吸萬祈早沛慈施無任敂禱上海陳家木橋電報總局内籌賑公所謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[開印例誌]  
　　杭州訪事友人云本月十九日爲開印之期浙省大小各衙門均于是日午刻舉行撫憲廖榖似中丞在二堂恭設香案朝服升堂望闕謝恩畢卽易公服行拜印禮登座後隨命監印官用印標下親兵在大堂階下施放鎗砲是日中丞以假期未滿傳諭所有文武僚屬槪免來轅伺候故是日站堂者僅文武巡捕及戈什哈數人 
[待詔行兇]  
　　姑蘇訪事友來函云整容匠王某前在皮市街某姓整容鋪爲夥嗣因透支工資不辭而去鋪主向薦保人張某索償張不得已爲之墊還洋銀若干元近王由上海回蘇在倉米巷某鋪重理舊業張偵悉之餘向索墊欵詎料王非但不還反糾率多人將張及張友某甲拽至毛家弄倂力兇毆幸經途人見而勸散至十九日黃昏後王又糾集十餘人至西貫橋張鋪中尋釁張大怒邀同類數十人與之格鬥聲勢洶洶如臨大敵互毆逾時各有損傷旁人恐釀巨禍竭力解散現聞兩造尙不肯干休也 
[馳馬傷人]  
　　温州訪事人云新正初二日有葉仁生抄莊某甲在縣署後巷馳馬碰傷錫器店之小孩錫器店主邀集戚友向甲理論將甲家什物搗毁器甲控之琴堂請追失物不知如何了結也 
[上海巡局紀事]  
　　船戶張阿二與同業陳關得在南市毛家弄馬頭互相扭毆繼復至附近小酒肆中評論曲直適十六鋪巡防中局勇丁巡緝至此拿解局中請究局員潘仲泉二尹立卽升堂研詰勇丁禀訴情由張阿二供本邑人向駕划船度日昨日在南會館附近仁裕竹行内承裝竹片突由同業沈大毛爭奪小的未允卽被拽至酒肆揮拳叩求恩鑒陳關得供稱小的在沈隆茂船上傭工此事並不與聞實被誤拘叩求恩鑒二尹謂爾等均非安分之徒判令各掌頰二十下具結交保○本浦東人趙大毛以駕舟爲業去冬在唐橋二十四保十六圖失去渡船一艘嗣在龍華尋見惟船中雜物已蹤影全無前日在南市馬家廠某姓櫓店内見有一櫓似係已物遂卽報知浦東唐橋巡防局局員吳品三二尹函致二十三七鋪巡防局請局員姚殿卿二尹飭查姚二尹接函後隨著地甲將櫓取回命趙具領○袁士英湖南某邑人賃居滬南高昌廟地方向在江南機器製造局砲廠爲工匠前晚偷兒張阿狗乘間潛入竊取棉被　箱等物袁追上拘獲解高昌廟巡防局請究局員魯介朋二尹提訊之下袁認竊不諱復稱曾在西門外長浜犯竊四起二尹著責五百板飭勇丁押往西門外巡防局請局員王二尹查辦○鎭江某邑人英子貴在本邑西南鄕日暉港北首竊取秦姓家山羊一頭正欲牽之而行爲是處二十七保頭圖地保所見上前盤問語言支吾爰卽拘解高昌廟巡防局局員魯介朋二尹提案研訊判責二百板起案之羊傳失主具領並將英子貴管押三天然後著捕役驅逐出境不准逗留 
[英界公堂瑣案]  
　　四百七十五號華捕解王正生至案禀稱此人向在洋人費杜魯處當細崽斥出後阻不許他人執役故迄今無有敢承其乏者兹由洋人指交小的帶回捕房捕頭令送請究辦費杜魯投案申訴前情王供稱小的不敢糾衆停工叩求鑒察襄讞之邵虎伯大令判令管押兩禮拜○包探顧阿六解賊犯陳阿大至案禀稱此人竊取蘇丫頭家衣服數件報捕後捕頭令小的拘獲吊出原贓送請究辦蘇投案領贓陳供稱小的偶然行竊以療飢寒如荷施恩永銘心版大令著父人保去○包探趙銀河禀稱髹工王阿多趙開修向漆作主屠友祥索加工値不遂其意突將穢水潑屠身上經某號巡街華捕拘人捕房今者捕頭令小的送請訊究屠訴稱衆工人工資各家一律非小的所能擅加不料伊等竟將穢水潑小的身上今日署前集有百餘人欲將小的毆辱求大老爺作主俾免小的受虧王趙同供稱小的等惟求大衆加工資並不滋事大令判令將王笞責一百板與趙一倂交人保去○八十一號華捕解譚張氏至案禀稱此婦在老公茂紡紗廠工作私將鐵管帶出工頭察知扭送捕房兹者捕頭令小的送請究辦總工頭某氏投案申訴前情大令判令管押兩禮拜○水巡捕解竹排夫陸金綸請訊陸供稱小的不知黃浦章程悞將竹牌占及水道大令判罰洋銀五圓○包探金阿三解王阿寳至案禀稱此人竊取公和永絲棧中袋布三匹經九十七號巡捕緝獲人贓帶入捕房今者捕頭令小的送請究辦公和永夥某甲聲　究懲王供稱小的並非竊賊無　悞　叩　施恩大令判令笞責一百板○包探趙銀河禀稱義豐錢莊夥陸秉衡甫及兩月卽虧空洋銀一千二百圓又私取六百圓莊　向　無著　報一房今者捕頭令小的送請訊究何景軒投案訴稱賃屋治下開設義豐錢莊陸欠洋銀一千八百圓或係私取或　欠宕務請嚴追陸供稱小的由王寳生作保實因貪圖微利收取空票以致虧欠大令著押候過堂覆訊 
[法界捕房瑣案]  
　　昨禮拜一鄭大令蒞捕房命提南瑞兵船已革水手徐毛毛藉端滋擾一案著照原斷先行枷號半個月　　　放○泰來洋行出店控王幹臣在北　輪船竊取烟槍大令著照原斷責二百板　出吳阿福錢阿六錢阿根三犯各竊烟　一　大令著照原斷各責一百板釋出○竊取自鳴鐘之楊慶濤竊取鋪蓋之陳　生人令俱著照原　責一百板釋出○舟子朱阿大竊取鄰舟打樣機器二副大令著照原斷笞責二百板釋出○積竊董　才屢次犯竊遞籍前日又　　上行竊爲包探拘獲大令著　原斷重責二百板勒令回籍如再逗留犯事送改過所監禁○操杉板船之福建人　榮與西　爲難大令著照原斷重責二百板還押○王步卿竊取自鳴鐘一架大令著照原斷笞責一百板勒令回籍○惡丐陳子明　羽黨陳金狗糾同楊才寳阿四等攫取　　福會洋大令著照原斷先行荷枷一月期滿責釋○蘭芳里龜子李炳恒與烟鴇金珠凌虐烟妓受傷甚重大令著照原斷責三百　　押飭將烟妓賣身契交案具改過結覓保開釋○王阿福尤福生同竊金利源棧房鐵器大令著照原斷各責一百板釋出○　　水手林殿林士水柏欽葉榮四人在浦灘滋擾巡街捕喝阻不理反敢扭毆大令著將爲首之葉榮責二百板其餘三人管押三天新關西人投案具保大令准交西人保出○俞錫生程福田串出地保假繕田契向法界工部局收捐西人柏禮才押銀八百兩昨日大令命提到案著交地保俞供請著顧耀廷交出大令謂與顧何干顯係狡展著重責一百五十板始供小的倩胡茂盛邀出陳月堂卽阿虎僞爲地保分用洋四元曹維係程福田邀出亦分洋四元此事顧耀廷與程福田王金氏商通倩小的出面大令謂爾旣爲出面之人所押銀八百兩惟爾是問愈供所押之銀交與王金氏在新恊成烟館已交鄕人洋四百元大令謂王金氏將田單交與爾等前堂已供認　晣尙敢狡展顯係刁惡著再重笞一百五十板供稱當時小的分得洋八十七元其餘由程福田交與王金氏及女棍大阿姐等五百元小的目擊其餘均在程處據稱三百兩存錢莊公所又付顧耀廷洋七十元朱濟雲洋廿元程福田供地保由俞邀出大令謂爾等串同一氣除各人分用外尙有餘銀是否存於公所程供小的僅得中金其餘均交俞錫生轉交王金氏大令著從重掌頰二十下供稱俞錫生與王金氏認識實因俞錫生起意現在所押之銀小的願限一月如數繳還大令著分别還押飭具限狀存查○城内邑廟豫園舊花業董蔡恒山趙銀濤等因出賃餘地建造房屋不成立有借據銀一千兩爲邵中才具控經大令訊供押繳昨日命提蔡趙復訊蔡供稱小的並未畫押求騐筆跡實係趙銀濤假繕借據求恩明察大令著還押限三日内將捐照交案如延重比○德大小錢莊主馬德芳虧欠巨欵倒閉潛逃經大令提案訊供屢限不繳昨日命提到案著先重笞一百板馬叩首求恩稱限期未滿求寛一禮拜大令准之著還押延干重比 
 
 

Page 10

 
 
   
 
 

Page 11

 
 
[光緒二十四年正月初八初九日京報全錄]  
　　　抄○吳撫奎奏爲委員掃解地丁京餉片○黑龍江將軍恩奏爲理刑委署主事陞途太溢懇恩量加變通摺○又奏爲遴員接署　同知片○雲督崧奏總兵假期屆滿母病未痊懇恩開缺片○步軍統領榮奏拿獲白晝搶擄良家幼女人犯請旨交刑部嚴行審　○正月初八日倫貝子大額駙各續假五日○文熙英信各續假　日○恩佑耆齡各請假十日○克公光公英侯果勒敏各假滿請安　海稽查右翼覺羅學謝恩○召見軍機○皇上明日卯初二刻升中和殿看版○初九日啓秀弘寺聽經覆命○恩公梁仲衡　滿請安○海公請假十日○召見軍機張蔭桓○皇上明　寅正至太廟行禮畢還宮辦事後至南海皇太后前請安午正至　閣筵宴蒙古王公○○奎俊片再蘇藩司庫奉撥光緒二十三年地丁京餉銀一十五萬兩當經戶部奏奉諭旨飭知分批籌解限五　解到一半十二月初間全數解淸等因欽此卽經恭錄行司欽遵籌解去後據蘇州藩司先後解交卽用知州廣麟倂號商大順　蔚長厚五　解銀一十五萬兩均經隨時咨部杳照核計奉撥二十三年分地丁京餉業已全數解淸據蘇州藩司聶緝槼詳請具奏前來奴才復核無　會同兩江總督臣劉坤一附片具陳伏乞聖鑒謹奏奉硃批戶部知道欽此○○奴才恩澤增祺跪奏爲理刑委署主事陞途太　懇恩量加變通恭摺具陳仰祈聖鑒事竊黑龍江省前因訟獄繁增經前任將軍文緒於光緒十年奏設理刑員外郎案内並請添設六　戴委署主事二缺專司主稿照品食俸當經部議准由筆帖式内揀選擬定正陪　部帶領引見請旨簡用一員毋庸定以年限俟有該主事缺出與倉屯等官一體揀選陞補仍送部帶領引見補署等因於光緒十年七月十一日具奏奉旨依議欽此欽遵在案惟　省正主事雖有三缺但理刑銀庫二缺向係京缺不在委署主事應騐之例其應騐者僅止管檔主事一缺而别騐之際又不止委署主事二員尙有滿倉屯官現任倉屯官有品級筆帖式等與之共騐該一員本無年限可滿又與多人共候管檔一缺較之年滿倉屯官旣有管檔一缺可候復理刑營庫二缺應升寛窄殊途相懸迴絶况江省文員本少一缺之出不知歴幾何年遷擢無期勢將皓首是以委署主　人人視爲畏途夫以省刑名主稿要差致令人人視爲畏途不惟流弊難防亦非鼓舞人材之道此不得不設法變通者也查委署主事本係六品職俸引見人員正任主事職事俸米一切無異所有稍不同者無俸滿限制耳合無仰懇天恩俯准將委署主照正任主事例五年予以俸滿俸滿之前過理刑銀庫管檔主事缺出照倉屯官例三缺並騐俸滿後由將軍衙門加考送部引見專以此三缺挨班推補其有弓馬嫻熟願改武職者並　屯官例准其呈改且委署主事係屬六品俸員與武職驍騎校同品例應按驍騎校應陞階俸滿之前遇有准其列騐俸滿後願改武職卽給咨送部引見揷班補用則旣合差缺之例亦方與品秩相符奴才等固知銓選所關未容計議第念立法必兼用勸在朝廷亦何惜此　如蒙俞旨允行該各員自知事不虛勞必益奮勉圖功似振興者不過一二人實與通省刑名裨益至非淺鮮所有理刑委署主事陞途太隘懇恩量加變通緣由謹恭摺具陳伏乞皇上聖鑒訓示謹奏奉硃批該部議奏欽此○○恩澤片再查呼蘭廳屬近人民輻輳獄繁興現任理事同知鍾秀自到任以來屢有控案應卽調省查看所遺呼蘭理事同知篆務查有理刑主事額勒錦有辦事穩練堪以派往接除檄飭遵照並咨部備查外理合附片陳明伏乞聖鑒謹奏奉硃批吏部知道欽此○○崧蕃片再貴州古州鎭總兵丁槐前以假屆滿母病未痊呈經奴才代奏籲懇硃批丁槐著再賞假兩個月欽此當經轉行欽遵去後兹據該總兵丁槐禀稱遵查續假之期扣至八　十三日又已屆滿本應銷假赴任力圖報効無如生母年老體弱昨復感冒風寒臥病牀褥迭投淸散之劑外邪雖已散去正氣未免大虧覩情形恐非旦夕所能痊愈總兵歴年在外定省久疏况値此老母衰病之餘何忍决然舍去若使冉請續假又慮久曠職守設有遺誤獲咎匪輕四思維惟有仰祈奏懇天恩開去總兵員缺俾得及時奉養稍盡烏私總兵行年甫逾四十生母本年八十有四是總兵報國之日方長而母之日甚短言念及此喜懼交縈一俟母病就痊精神稍健卽當呈請代奏求賞差使　不敢稍躭安逸自外生成等情前來查該總兵槐謀勇兼優才識明練無愧將才奴才前任黔撫與該總兵一方共事知之最深本年自江南防次請假歸來原爲省親起見不料其母老而多輾轉牀蓐奉養未可乏人前據該總兵具禀陳情籲懇開缺業經奴才迭次慰留兹又以母病復發仍申前請實出於愛慕之誠未便壅於上謹附片據情代奏伏乞聖鑒訓示謹奏奉硃批另有旨欽此○○奴才榮祿等謹奏爲拿獲白晝搶擄良家幼女人犯請旨交部嚴行審訊恭摺仰祈聖鑒事竊據廂藍旗漢軍委協尉李富德等呈解馬順喜喊　伊精阿等將伊幼女搶走等情當將馬順喜伊精阿解到案正在訊辦間卽據北營署叅將趙春霖等帶同弁兵在德勝門外將案内人犯黃林卽小黃張得詳卽張三李鳳明卽李黑仔楊三曁容留贓之常泰卽小常跟隨車輛之海七拿獲連被搶之幼女馬換兒起獲之順刀洋囊子等物一倂解送前來奴才等督飭司員詳加審　據伊精卽伊仔供係正紅旗漢軍已革技勇兵原素識馬三向伊邀允搶其姪女賣銀分用隨於本年十一月三十日早與小黃張三李黑仔楊三分持械至兵部窪馬神廟地方馬順喜門首憧門入室將馬順喜之幼女換兒並活計等物一倂搶出伊等用車將換兒拉至常姓家内復　拉至德　外小黃家内現經官人將伊等拿獲連指獲之常泰等並起贓物刀械等件一倂解案實不知馬三逃往何處黃林卽　黃供係昌平州回民　群卽張三李鳳明卽李黑仔均供係直隷寗靜縣回民楊三供係直隷慶雲縣回民均供認與伊精阿等白晝搶擄幼女屬實常泰卽小常供　黃旗滿洲馬甲本年十一月三十日素識小黃等將一幼女拉至伊家後復用車拉走將活計　籮等物遺不現　小黃等犯案將伊指獲海　係宛平縣回民本年十一月三十日伊精阿等搶擄幼女令伊跟車行走至常姓家復拉至小黃家被官人拿獲馬換兒供係廂藍旗漢軍馬　順喜之女本年十一月三十日早正在做活間突有不認識五六人持械撞門入室將伊搶走用車拉至德勝門内一家後又將伊拉　馬店方小黃家内馬順喜卽馬三供係廂藍旗漢軍馬甲在兵部窪馬神廟地方居住本年十一月三十日伊女換兒正在屋内做活突有不認識五人持刀撞門入室將伊女換兒並活計等物一倂搶走當赴官廳喊告將伊精阿扭獲到案現經官人將案内之黃林等拿獲復隨同赴供明等供查伊精阿身係旗人膽敢糾集回民於白晝間持刀搶擄人口殊屬大干法紀常泰容留存贓海七於搶擄時跟隨車輛亦與强搶無異應一倂嚴行究治除將幼女馬換兒交其父馬順喜卽馬三領回聽候刑部傳質外相應請旨將伊精阿卽伊仔黃林卽小黃張得詳卽張三　明卽李黑仔楊三常泰卽小常海七等七名交刑部嚴行審訊按律治罪未獲之馬三仍飭嚴緝獲日補送刑部爲此謹奏請旨欽此 
 
 

Page 12

 
 
[光緒二十四年正月初十十一日京報全錄]  
　　　　抄○諭旨一道錄前○禮親王奏爲恭修玉牒全書告放請將出力人員從優奬叙摺○雲督崧奏爲藩臬兩司飭赴新任片○盛京　　依奏爲骽疾舉發籲恩賞假調理摺○桂撫黃奏爲恭報交卸滇撫並起程日期摺○滇撫裕奏爲恭報交卸藩篆接受撫篆日期　○晉撫胡奏爲查明鄕試未中年老諸牛循例彚奏摺○又奏恭報學政幕友姓氏籍貫片○正月初十日錫侯續假十日○召見軍機　十一日延侯阿克丹各假滿請安○福森布續假五日○文琳敬昌各請假十日○普齡續假十日○貴恒請假兩個月○掌儀司奏十五　早晚祭奏先殿濚貝勒偉貝勒行禮○召見軍機熙敬○皇上明日卯正二刻至大高殿拈香畢還宮辦事後至南海皇太后前請　畢還宮○○和碩禮親王臣世鐸等謹奏爲恭修玉牒全書告成請將在館出力人員叩懇天恩從優奬叙以示鼓勵恭摺仰祈　　事查每屆十年恭修玉牒一次惟宗支蕃盛篇頁遞次加增典禮重大理宜敬謹恭辦前經具奏援照成案重修玉牒倂聲明如該纂修　　供事等官始終勤奮仍照向屆成案給予從優奬叙以示激勸等因奉旨允准欽遵在案是以羣情踴躍而告竣日期甚速恭照歴次書成均　特旨賞給從優議叙此次自本年四月十一日開館迄今未及七個月全書告成較之上屆卷帙所增篇頁尤加繁多且在欽限以前而書籍　　繕竣是敬謹之中仍寓妥速之意所有在館人員襄辦一切實皆黽勉從公不無微勞除臣等授恩至渥不敢仰邀議叙外查提調纂修宮　　派以來夙夜在公一切事宜無不認眞經理勤勞最著實係尤爲得力自應酌照歴屆成案優加奬勵其收掌謄錄供事等員恭辦底檔纂校　書計頁分行詳悉核對實心任事不辭勞瘁均能始終勤奮實屬異常出力理合請旨從優奬叙俾得共沐天恩臣等公同酌擬繕具淸單　呈御覽是否有當伏候訓示遵行其餘出力各員由臣等分别等第造册咨部查照歴屆成案從優議叙爲此謹奏旨另有旨欽此○○崧蕃等片再臣等昨閱電鈔湯壽銘奉旨升授雲南藩司興祿升授雲南臬司本應俟奉部文再飭赴任　調任廣西撫臣黃槐森急須　程赴粤臣裕祥應卽接授撫篆所遺藩司事務殷繁未便乏人經理已飭湯壽銘興祿先行到任以重職守仍俟接奉部文　行作爲實授日期　由該司等自行具摺謝恩籲懇陛見興祿所迤東道篆務亦經臣等檄　雲南試用道錢登熙前往　　至雲南通省營務處及善後　　兩局向係藩臬兩司總理又保甲局係臬司專責此外洋務機器金銀礦務各局前經飭委典祿分别管　　　　　派委並遴委雲南試用道　國熙會辦厘金局以專責成外謹合詞附片具陳伏乞聖鑒謹奏奉硃批吏部知道欽此○○奴才　克　　跪奏爲奴才骽疾擧　動履維艱籲恩賞假調理恭摺仰祈聖鑒事竊奴才體氣孱弱壯不如人前在江淮皖豫間軍營染受　濕得脚軟症嗣後臨陳受傷流血　多醫痊後兩骽並力騎馬折衝頗覺不便年來精力就袞肝氣本虧遇事一經憤激則骽力愈弱行路稍久賴人扶持故平生立志惟殺敵致果　甘退縮尋常橫逆相加無不理遣情恕轉因此獲和平之益深涵養之功不料入冬以來肝火旺盛骽病舉發傷處作痛步履艱難據醫者云血不養肝心氣亦虧觸發左脇舊傷舉步愈形費力必須息心靜養再進氣血兩補之劑方克奏效伏念時艱孔棘宵肝尤勤疆臣身任地方豈容　有暇豫何敢以偶沾微恙上瀆宸聰無如近日恭遇典禮拜跪之問每虞隕越接見僚屬動止維艱身有疾苦思慮撞擾披閱文牘不免多　　忽合無仰懇天恩賞假個月俾得靜心調養一俟全愈卽行奏請銷假所有假内日行公牘照常辦理遇有緊要事件仍當力疾從公　不敢稍形懈弛所有因病籲　賞假緣由理合恭摺具陳伏乞皇上聖鑒訓示謹奏奉硃批著賞假一個月欽此○○雲南巡撫調　廣西巡撫臣黃槐森跪奏爲恭謝天恩並報明交卸雲南巡撫印務及起程赴粤日期恭摺仰祈聖鑒事光緒二十三年十月初三日電　是月初二日奉上諭廣西巡撫著黃槐森調補裕祥著補授雲南巡撫欽此初四日承准總理各國事務衙門電寄奉旨黃槐森現已調補廣西巡撫著迅赴新任毋庸　京請訓欽此當卽恭設香案望闕叩頭謝恩遵於十月十五日派委雲南府知府林紹年署撫標中軍叅將李　龍將雲南巡撫關防曁王命旗牌文卷等項齎送新任巡撫臣裕祥接收任事臣卽於是日交卸赶緊料理一切定於十九日由滇起程赴粤　念臣壘荷寵榮涓埃圖報復承恩命節鉞量移忝領專圻務求治理惟有認眞整頓益矢勤愼以期仰答高厚鴻慈於萬一所有微臣感激　忱並交卸日期理合恭摺叩謝天恩伏乞皇上聖鑒再雲南武闈鄕試於十月初二日開考外塲於十四日完竣卽將册案事件謹封移交　任撫臣裕祥接試内塲以期愼密合倂聲明謹奏奉硃批知道了欽此○○新授雲南巡撫奴才裕祥跪奏爲叩謝天恩報明交卸　篆接受撫篆並接考武闈内塲恭摺仰祈聖鑒事竊奴才於光緒二十　年十月初三日接到電傳是月初二日奉上諭廣西巡撫著黃槐森調補裕祥著補授雲南巡撫欽此又於初四日承准總理各國事務衙門電寄奉旨裕祥現已補授雲南巡撫毋庸來京請訓欽此跪聆之下感悚莫名奴才遵於十月十五日交卸藩篆卽於是日撫臣黃槐森派委雲南府知府林紹年署督標中軍叅將李運龍將雲南巡撫關防曁王　旗牌文卷等項齎送前來當卽恭設香案望闕叩頭祗領任事伏念奴才賦質庸愚材疏識淺藩條忝綰方深兢惕於五中符節榮持遽任鉅　於六詔受恩愈重報稱愈難查雲南爲邊隘要區巡撫乃封圻重寄界連緬越貴控馭之合宜民雜漢夷在撫綏之得所汲深綆短竭蹶滋虞　才推　益矢悃誠力求整頓舉凡察吏安民練兵籌餉以及一切應辦事宜均隨時會商督臣認眞辦理以冀仰答高厚鴻慈於萬一所有奴　感激下忱並交卸藩篆接受撫篆日期除恭疏題報外謹繕摺叩謝天恩伏乞皇上聖鑒再武闈鄕試外塲完竣經撫臣黃槐森將各册　交奴才仍應會同督臣崧蕃接試内場合倂聲明謹奏奉硃批知道了欽此○○頭品頂戴山西巡撫臣胡聘之跪奏爲查明鄕試未　中式年老諸生循例開單恭摺具陳仰祈聖鑒事竊照各省鄕試年老諸生如果三塲完竣例准查明實在年歲奏請恩施歴經遵辦在案　光緒二十三年丁酉科山西省文闈鄕試於放榜後查有年屆九十以上之副貢生王佐才等三名年屆八十以上之附生郝占鰲等三名均未　式臣調閱該老生等三塲試卷完全文理俱屬通順咨准學臣錢駿祥查覆核對學册年歲及入學科分與例均屬相符據提調冀寗道陳占鰲　詳請奏前來臣查該老生王佐才等靑年勵學皓首窮經藻碧曾搴久向鵬程而奮志槐黃慣踏更扶鳩杖以觀光十四藝眞草全完不覺風　困苦八九旬精神尙健爭恩雲路騰驤雖未與多士賓興允足稱熙朝人瑞旣符年例宜荷恩榮除將該老生等入學年歲淸册咨送禮部　核外謹專摺繕具淸單恭呈御覽伏乞皇上聖鑒敕部覈覆施行謹奏奉硃批禮部議奏單倂發欽此○○胡聘之片再各省學　到任例應由督撫將閱卷幕友人數姓名籍貫查明奏報歴經遵辦在案兹山西學政劉廷琛於本年十一月初六日到任循例將閱卷幕友　名籍貴造册咨送前來臣覆查該學政所延幕友章梫浙江拔貢許學謙江西廪生丁夢松江西舉人諸傳書浙江廪生陳釴湖北附生李盛鑄　　附生均係籍隷外省並無山西本省之人除咨禮部外理合附片具陳伏乞聖鑒謹奏奉硃批知道了欽此 
 
