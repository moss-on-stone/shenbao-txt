# 1907 - 300 - 4912407

 

Page 1

 
 
   
 
 

Page 2

 
 
[上諭]  
[七月初五日奉]  
上諭度支部右侍郎著陳邦瑞調補唐景崇著轉補吏部左侍郎吏部右侍郎著張仁黼補授欽此同日奉　　上諭郵傳部左丞著郭曾炘補授欽此同日奉 
　　上諭大理院卿著英瑞補授未到任以前著張仁黼暫行兼署欽此同日奉 
　　上諭朕欽奉慈禧端佑康頤昭豫莊誠壽恭欽獻崇熙皇太后懿旨慶親王奕劻等奏請派考查政治館專辦憲政其會議政務事宜歸併內閣辦理一摺從前設立考察政治館原爲辦理憲政一切編制法規統計政要各事項自應派員專司其事以重責成卽改爲憲政編察館資政院未設以前暫由軍機處王大臣督飭原派該館提調詳細調查編定以期次第施行所有軍機大臣大學士叅預政務大臣會議事宜著改由內閣辦理餘依議欽此 
[宮門抄]  
　　初五日召見軍機肅王溥朗趙秉鈞 
論說 
[論立憲當以商學爲亟（袁續）]  
　　故吾國今日而不欲振興中國則已。今日而不欲求爲立憲國則已。苟大廈未傾。猶有維新之望。則舍興業商。其道末由。夫興商。必使全國之人民。均有商業之思想。以養成商界之人才。是非普立學堂。廣開商會不可。考奏定學堂章程。計分農科大學。工科大學。商科大學三門。其分設各省者。則有高等農工商實業學堂。中等農工商實業學堂。實業補習學堂。然則學堂之所尤要者實維商業。蓋農之改良種植。工之改良製造。無不賴商人爲之提倡。商人爲之轉輸也。奮之勉之。商學者吾國前途之命脈興學者吾國人民之責任也 
　　二十世紀之商業。非一國問題。乃世界問題也。若一國之人。皆爲無學之人。其何能振興一切。內爲政府之後勁。外與各國相抗爭。故講求商學。而彌補吾國民之缺點。保全吾國民之特性。此實實業之關鍵。而四百兆人應盡之義務也。 
　　苟無哥倫布。西班牙何能闢地於美洲。苟無印度商會。英吉利何能握權於東西印度。况吾國民勤苦耐勞。操奇計嬴。素爲各國人民所敬憚。果能。 
 
 
 

Page 3

 
 
充之以學識。濟之以實力。舉四千年之消極主義。一變而爲積極主義。安見太平洋之商場。不足爲吾國一運其靈活之手腕。而獨占一席哉。 
　　且吾國商業之發達。其影響於國外者。固如是之遠且大。其影響於吾國前途。足爲立憲基礎者。其利尤不勝縷述。今姑擇其犖犖大端。試略舉之如左。 
　　一使全國之人。大變其思想也。吾國舊習。貴官而賤商。父勗兄勉。以得官爲榮。今舉全國高等之人。咸趨於一途。則商學旣興。四民平等。官以貴名。商以富稱。一國之人。必羣奔赴於實業。而富國强兵之效。悉植基於此。此商學爲立憲國之要素者一。 
　　一使全國之人。熱心於國務也。立憲之制。中央有集議會。地方有地方議會。民旣舍已事以謀國事。久必視國事如已事。則凡地之遺利。足以裕商者。自莫不次第舉行。小則利一已。大則利全國。而永無棄貨於地之患矣。此商。學爲立憲國之要素者二。 
　　一使全國之人。知地方自治也。事有非一二人所得而勝任者。如學校救貧道路衞生。及鐵路郵政電信等事。又奸邪之必須警察。及工場之必須保護。醫術藥劑美術之必須監督。凡此種種。或須中央興辦。或須地方興辦。商學旣興。商民皆知自治。中央與地方權限旣明。責任自專。一國之中。自無不舉之事矣。此商學爲立憲之要素者三。 
　　一使全國之人。自營保護也。憲法者。固所以保護人民之身體名譽財產。而必自人民之自營保護始。商學旣興。人人以保護社會公益爲目的。所以謀保障人民之權利。而鞏固其財產者。目無弗至矣此商學爲立憲國。之要素者四。 
　　一使全國之人。熟習外交也。治外法權之不能收回於通商各埠。爲國家病久矣。而所以至此者。皆國民不知商學之故也。今商學旣興。人人皆能援國際公法以爲正當之外交。吾民商業。利害所關。亦有國際條約隨而保護之。必無坐失利權之弊矣。此商學爲立憲國之要素者五。 
　　綜上數端。商學之效果如此。立憲之有待於商學又如此。以商家之鉅力。佐以學子之理想。表裡畢具。其明效大著。固可操劵而決。矧日前已有振興工商獎勵會業之詔旨。凡我國民。尤當上體朝廷殷勤求治之懷。默察世界原富之理。急起力圖。以勉爲完全無缺之商國。卽勉爲完全無。缺之立憲國民。時乎時乎。竊願我四萬萬同胞。於紀念一週立憲期中。早定方針。而鼓其能力也。（完） 
專電 
[電一北京（初五日午後五點二十分）]  
　　新內閣成立後擬以直督袁世凱爲總理醇邸張之洞爲協理慶邸專任外務部不復叅預（愈） 
[電二北京（同日午後八點十分）]  
　　內廷確實消息開缺農工商部尙書振貝子將開復原職（序） 
[電三北京（同日午後九點）]  
　　外務部調辜湯生曾宗鑒刁慶傳蔡灝元溫宗堯李宗鍪傳仰賢入儲才館（大） 
[京事小言]  
　　德國郵政局擬向北京電報局借用水線由京直達靑島每日借用五六次每次以半點鐘爲率聞其用意並非借發電報一旦京中有變彼國兵船可以立至較他國獨占先籌然德國如此設他國相率效尤吾恐局中電綫雖盡數借給亦不勝供外人所用 
　　墨西哥使電致外部稱柏樓銅礦招工事請將貴部如何决斷示知等語外務部當復以俟駐美使梁大臣到任後再議云云案招工一事延宕已及四五月之久欲駁則竟駁何必作種種之推延欲許則竟許何必作種種之裝飾 
　　郵傳部前奏調度支農工商部人員到部襄辦聲明借用三四月辦有頭緒再行分別奏留或送回原衙門等語業經度支部附片聲明郵傳部所調三員均係本部得力人員礙難兼顧現農工商部亦奏稱前調各員祇能代該部帮理兩月不得奏留奏補兩月後仍著回本衙門行走業已繕摺擬於二十九日具奏郵部中人聞之莫不欣欣然色喜 
　　駐奧吳代辦以隨員書記不敷分布現英德使館新使到後均奏調有人其舊日隨員如有願留外洋者可否就近電調以資任使請部示遵現外部尙未電復恐一班願留外洋者者不免望穿兩眼矣 
緊要新聞 
[鄂督張中堂將調任両江武昌]  
　　各省大吏將大有　 
 
 

Page 4

 
 
更動傳聞不一茲又悉上月二十九日鄂督張中堂接到京函謂政府擬以中堂調任兩江以端午帥調直督袁慰帥調陸軍部尙書鐵尙書督兩湖不日卽可發布云云中堂頗不滿意遂於翌日電奏請假二十天以覘動靜（采） 
[鄂省選派將校赴浙防護杭州]  
　　浙撫張筱帥　煆煉紹興寃獄後大傷社會感情深自恐懼爰於前日密電鄂督張中堂請選派一協將校來浙以資防護現接復電謂已飭張統制選定前護軍管帶焦坤山李明章兩人並舊屬哨弁即日來浙云（俟） 
[電飭派兵勦滅匪亂蘇州]  
　　蘇撫陳筱帥近接江陰通州如臯等處警電謂該處土匪萬餘人相約起事同時並舉以李某爲大元帥勢甚猖獗蘇撫接電後立卽飛電兩江提督並狼福兩山總兵急派軍隊馳赴該處剿平（二） 
[定海鄉民又復蠢動寗波]  
　　定海七大莊鄉民鬧事各情屢誌前報現由定鎭吳吉人鎭軍定廳高子勛司馬各派差勇查拿爲首滋事之柴盧諸人均未弋獲惟將張瑞照一名拘住解由寗道　庶三觀察研訊後發交鄞縣管押昨定海小沙地方鄉民因張瑞照被獲又復蠢動已聚集千餘人相約入城逼求定廳將張釋放現在該邑人心又爲惶惑吳鎭軍得信後特派差勇三百名小輪一艘前往彈壓（得） 
[吏部議定內選外補辦法北京]  
　　吏部堂憲近日核派各省道府缺出向係內選一次留補二次查道員爲給事中升階知府爲御史郎中等升階人多缺少頗爲壅滯業已咨照各省大府嗣後道府兩項部選之缺無論何項缺出統歸內選一次外補一次勿再更章（巳） 
[司法權仍歸法部北京]  
　　法部議定嗣後各省提法使均歸法部開單請派京外各級審判廳之裁判員推事檢事統歸法部奏任其高等審判廳尙未設立之省分所有原設之發審局亦槪隷屬於法部業已具摺奏准（靑） 
[法部司員之驗放北京]  
　　法部升補各司缺及由候補改爲實缺之郎中共四十三迥李繼沅劉嘉斌成允張其鎡續昌宗彝桂恩奎綿員外郎文喜蕭之葆繼興任廷颺續麟陳瑞康李步沅桂堃何奏箎文永紹明馮汝琪壽福崇芳主事德斌胡裕培朱運新文同書王之傑吳建三歐陽濬饒督光譚文蔚陳棣堂王之範沈似熑黃毓麟方克猷何聯恩英厚麥秩嚴張鈞衡蔭康奎彰定安另有七品小京官數員均已試署三個月期滿例應帶領引見奏請實授遵照新章改爲騐放現定期於七月初一日在內閣騐放另有期滿奏留之司官七員一併於是日驗放共分八排和無於二十九日在本部都事司演習禮儀（庚 
[陸軍部司長派定北京]  
　　陸軍部十司司長近經鐵尙書奏請分派已定其軍諮處海軍處各司司長則尙未派定茲將十司司長官職姓名列左軍衡司司長兵部郎中廖振榘軍乘司司長兵部郎中達春軍計司司長兵部郎中錫嘏署軍實司司長兵部候補主事張濂軍制司司長陸軍留學生易逎謙軍學司司長陸軍留學生良弼軍需司司長兵部員外郎葉登第軍醫司司長候選知府何守仁軍法司司長候選知府丁士源軍牧司司長內閣中書徐致善戊 
[陸軍部實行新定官制北京]  
　　陸軍部於七月初一日遷人鐵獅子胡同新蓋大洋房內辦公所有新官制卽於是日開始實行云（黃） 
[郵傳部丞叅之權限北京]  
　　郵傳部丞叅職掌之權限若機要若考績若會計均屬於承政廳若法制若覆稿若檢查均屬於叅議廳承　廳設左右丞各一員五品僉事二員七品小京官二員叅議廳設左右叅議各一員僉事二員七品小京官二員（提） 
[民政部預備立憲之布置北京]  
　　民政部傳知內外總廳奉堂諭本部關於立憲事項亟宜切實預備以便施行現經叅議廳擬定辦法數條如設立本部則例編纂局地方自治制講習會京師地方自治局編訂各省董事會議事會章程均係本部當務之急亦卽預備立憲之始基應卽照行其詳細辦法仍由叅議廳詳議核奪（章） 
[政務處定期會議考試視學官北京]  
　　會議政務處前日咨照學部等衙門略云署理河南提學使孔祥霖具奏擬請各省先行考試視學官普興敎育一摺奉旨交會議政務處學部議奏等因欽此此事官制攸關自應集思廣益謹將原奏鈔錄咨送希卽轉請各該堂官於七月初六日到處會議並令各司員各抒所見繕具說帖於十日內送呈本處以備采擇（仁 
[未允慶邸請開軍機差使北京]  
　　慶親王近因革命黨風潮劇烈頗深憂慮上月二十五日召見時面奏云現在國家內憂外患時局艱難軍機處叅預樞密要務關繫至重奴才以多病之軀當茲重任恐有貽誤厥咎匪輕且外務陸軍兩部事務紛繁均宜力加整頓擬請開去軍機大臣差使專辦部務查醇親王載澧自學習行走以來頗能留心政務堪繼軍機大臣之任等語兩宮聞奏温諭再三未允所請（仁 
 
 

Page 5

 
 
[趙次帥會議川漢鐵路之意見北京]  
　　川漢鐵路事件上月二十八日經趙次帥於上午七句鐘至全蜀會館與川紳百餘人開議約歷三小時所提議者爲淸釐欵項從速開工改良租股辦法籌聘洋工程師等事而次帥之意尤以此路雖經錫帥奏明商辦然重大之處總以官家力擔責任爲宜（金） 
[奉省交涉局輕視裁判權奉天]  
　　奉省允許外國領事裁判權久有是說茲又據訪事確函謂前有俄國人與華民涉訟經交涉局照會俄領事在局會審此例一開日人必援約要索所謂許給領事裁判權者大槪指此而言（土） 
[江孜開埠之計畫四川]  
　　駐藏大臣張蔭棠近與英官磋議開通商埠事以亞東江孜本屬毗連定議將亞東關稅司改爲兼管三埠商務委員以亞東爲總稅局至兩處之總口則亞東指定吉瑪橋江孜指定康馬設分卡於噶大光三處派員管理受亞東總局節制不復設噶孜稅局云（開） 
淞滬要聞 
[松江府爲鐵路採石事禀復滬道電]  
　　艷電敬悉近日詳細情節正在繕禀附錄督憲各電以文太長繕竣即發松江京官電請督憲罷採督憲已電公司與地方官商辦查方紳已回滬其餘稱無决議權方紳函告何令卽日王廉訪到郡恭候妥議可否轉請速來現在鄉民坐守墳前諸紳前此情形欲懇公司轉圜試驗恐無從下手急盻妥議餘另禀（眩） 
[部飭招商輪船更換新機]  
　　郵傳部據上海招商總局禀稱開往福州之豐順輪船行至福州洋面幾蹈危機查因船身太舊機器亦窳朽不堪復用等語部中札飭招商局總辦將舊機拆卸更換新式機器以保名譽而防危險云（慕） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
專件 
[沈家本調查日本監獄情形淸單第九入監]  
　　入監之法分爲三類一引致入監一自告入監引致入監者由警察官或憲兵押解自告入監者本人自投歐洲各國引致入監者甚少俱自告入監緣彼國於被告人每視爲無罪之良民除湮沒證據及有逃走之虞者並不置之監獄俟裁判確定始命親赴監獄而受刑之執刑之執行毋須警察官等之押解自告入監檢驗文書人格較引致入監尤宜詳愼先由裁判所將宣告處刑照會監獄署投到後檢驗人格與文書相符方准入監若其人到於裁判所照會之先則不能便之入監此定則也 
　　備具適當之文書仍應拘絕入監者其例有三一患重病傳染病及精神病者重病之人縱令入監不能執行刑罰且應爲之療治是監獄而行病院之職務入監之後罹病爲之療治義務之所當然未入監而患病則療治之義務不在監獄傳染病者乃最危險之證蔓延是慮且恐日後出獄流毒於社會精神病者應置之於精神病院凡罹上所舉諸病無論所犯如何重罪悉宜拒絕否則狡獪之徒因病而故犯微罪來監獄而求療治監獄將變爲病院一姙婦歐美通例姙娠已逾七月不令入監但孕後僅三四月尙堪執行刑罰及有逃亡或堙滅證據之虞者不在此限一酒醉及身體衣服不潔者此各國行自告入監者有之若引致入監經警察押解斷不得任其泥醉即有不潔者亦必爲之淸潔故各國對於自告入監者有暫時拒絕之例也入監之初宜檢查其身體中有無破監之器具及賄賂役吏之金錢以及種種違法書物宜通身檢查男令看守檢查女令女監取締檢查各由看守長女監取締長在旁監視（此種檢查非爲於入監之初卽入監之後自　場回至監房時亦當行之因工場之中器械甚多儻被囚人竊取有破監之虞宜不時留心每日於全部中選五人十人於囚人不備時而行檢查可使全部警戒又淸潔工場不時整理工修之用其如刀鋸等項點明件數置於一定之處工作時取用之工作旣竣須仍歸原處有無欠缺一目了然亦可補檢查之不足）然後令入浴易 
著監獄之衣其色或紅或淺黃有定制被告人可令自便此時檢點囚人或被告人之衣服當據衣類領置表詳載年月號數處置方法（例如有衣服十件則其次序先記其名目再定其評價最後記入處置之方法或此後仍使之著用或代爲賣却或爲之送回家中）記載訖示本人親驗無誤卽捺指印從事檢點之人亦簽字捺印於表中此後如有遺失主任之人按評價賠償以免異言貴重之物及借劵公債證書等則代保存於金庫若其物保管不便或不堪保管者售之保管代價或竟棄之及保持淸潔宜剪剃髪鬚但被告人或短期之刑及有身分者亦可隨其志願也監獄之第一課就文書製身分帳其類有三一囚名目錄登記姓名籍貫職業年貌罪名刑期一名籍原簿每人一册與本人相隨如本人移至他監亦必與俱一放免歷薄豫算本人放免之時期按年月分置一册以省調查之勞且免貽誤製成各項書類質問本人更訂其錯誤復調查其身上各種關係而製身上表凡籍貫生育出別敎育性質行狀被違前之職業生計財產健康兵役父母之存歿兄弟姊妹妻子放縛之時日處所放免後之居址一一親諸把人然後將監中應守規律諄諄誥誡引致本人及書類於醫生處檢查體格送第二課之警守部據第一課及醫生之書類就其年齡罪質定相當之監房病者置諸病監有傳染病者則離隔之監房配置旣定送第三課作業部據第一課及醫生之書類視其人之體格身分及從前之職業分配　業復送至敎務所敎誨師調查詳記敎育 
之有無家敎之信否各課之書類旣定仍須俟典獄之裁决於典獄會議時呈交典獄檢閱改正必彼此毫無抵觸典獄方於各書願中捺印認可囚人於此方受刑之執行也此外復有作業表視察罰表賞表及行狀表等要而言之身分帳簿者乃關於本人所有之書類彙集而成故一翻閱則凡關於本人之事無不明燎觀作業表則可知其在監獄中所作之工業及工場觀視察等表則知其在監獄中之性行及受賞罰之等級觀行狀表則知其在監獄中之行狀諸種書類備具則囚人畢生之行藏無所隱匿矣 
內治部 
[皇太后還頤和園北京]  
　　七月初一日皇太后由儀鸞殿乘橋出景福門寶光門進仁曜門至勸政殿召見畢乘轎出西三座門西直門至倚虹堂少坐乘船至萬壽寺拈香拈香畢至御座房進早膳畢乘船至龍王廟拈香拈香畢乘船至水木自親下步行還樂壽堂駐蹕是日皇上皇后辦事召見畢乘轎出西三座門西直門由馬路進東宮門至水木自親跪接皇太后畢還玉瀾堂駐蹕皮） 
[萍鄉縣詳准獲匪辦法南昌]  
　　江西萍鄉縣張大令近以拿獲會匪劉志和盧玉成二名擬定辦法詳禀瑞中丞批示云據禀劉志和一名業經林道督同該縣提訊供認所糾人會先後爲馬幅益蕭克昌提升正 
龍頭卽屬甘心從逆罪惡昭著盧玉成卽玉臣供雖狡展惟據另犯郭元等供指確鑿亦未便任聽避就旣據分別擬議電禀鄂督部堂仰按察司奉到電示遵照辦理至郭元林滿二犯旣據訊明愚惑被誘並無不法別情應吳熊桂林一併如禀辦理並移知警察局一體遵照（成） 
[郵傳部考試錄事北京]  
　　郵傳部招考錄事先後報名之舉貢共計五百四五十名現定於七月初六初七兩日考試不得携帶書籍錄取之後不准雇人頂名代充（金） 
[民政部補缺之辦法北京]  
　　民政部尙書肅邸議擬新章所設各司缺及各差使先儘舊日在警部人員選用其後來續調各員則須候有缺時再爲擬補（皮） 
[請免佐治各員廻避本省北京]  
　　孔祥霖片奏略稱外官舊例沿襲明制皆廻避本省防弊適足以滋弊昔賢多慨乎言之朝廷銳意維 
 
 

Page 11

 
 
新應請及時變通除府廳州縣以上各官暫仍舊制外其新設新改佐治各員槪免廻避不拘外籍本籍一律選用而視學員勸業員尤宜專用士紳其或參用外省人員亦必察騐實係人地熟習言語相通聲明詳委如此乃能裨益地方且憲法本上下皆利其或有誤會懼失一時之權利者惟官吏耳若一免迥避之例凡宦遊遠省需次艱苦之微員均可變計還鄉聽候酌用則官民之界溝通而立憲之阻力亦減是更足以廓淸仕途實行自治而一日不容或緩等語奉硃批會議政務處吏部議奏（貝）外交錄 
[電商英人開採金礦北京]  
　　英商艾德爾前赴熱河擬開採承德府金礦經廷都護電商農工商部聞原訂合同業經溥憲批准（皮） 
[請飭敎士買地仍照定章北京]  
　　外務部致美柔使照會略稱准江督咨稱林敎士請將買地契紙添註某國某人字樣查與向章不符請轉飭該敎士仍按照定章辦理以免枝節（大） 
[電請嚴禁俄人私購地畝北京]  
　　日前庫倫辦事大臣電致外務部云近日又有俄人在庫倫邊境一帶加價私購地畝莠民涎其利而欲售者頗衆務請速與駐京俄公使磋商迅即嚴禁以免別生事端（氣） 
[增改大連稅關章程奉天]  
　　大連稅關章程第二第六兩條近經日本大島都督交涉增改於陽歷七月三十一日宣佈如左第二條之一凡將租界內生產之物或將租界內生產物製造之物品擬運內地時須繳輸入稅但依輸送者之選擇倘不繳輸入稅之時其貨物與淸國所產貨物同辦第六條之一於大連應繳海關銀算率須照牛莊行巿定之（木） 
[鬍匪强擄日人]  
　　東京電云有日本人二名在吉林東邊爲紅鬍子所拘去聲言須有銀二萬兩乃可贖回云譯字林報 
[欠繳房租之交涉鎭江]  
　　浙江巨富劉某在鎭江所購之日新街房屋每間除押租外須另收挖費一百餘兩實係創舉詎租戶田敬賢始則允行及進屋後延宕不交該房本歸某洋行經理刻由行主人函致洋務局派差嚴追兼責問拖欠行租及擅敢轉租娼妓之事現田姓亦已禀請常鎭道與領事交涉矣（小） 
軍事界 
[武備學生不願請安保定]  
　　保定武備學堂曾由四川咨送學生六十名入校該學堂禮制學生見堂中執事必須行請安禮學生中有六名不以爲然遂不得入校現聞在京具禀陸軍部申論此事之非謂我國旣欲尊禮軍人而復以此舊節卑之竊爲不解（水） 
[咨調練軍駐防匪黨寗波]  
　　浙撫張中丞聞太湖地方近有匪黨　動因特咨請呂道生軍門將甬郡練軍副中營調駐省垣藉資鎭壓現該營常管帶已督率全營勇丁前往駐紥（行） 
[會議遷移督練公所南昌]  
　　江西督練公所敎練兵備叅謀三處講武堂及武弁悔過室向設撫署西邊箭道地方近因房屋不敷由瑞中 
丞督同三處總辦會議將督練公所遷至貢院內以撫署西邊專造講武堂又從前擇定之大學堂基地現改陸軍小學堂按照陸軍部頒發之學堂房屋格式興造至原有陸軍小學堂現議改爲學務公所以淸界限（因 
[胡護督整頓緝捕之計劃廣東]  
　　粵省近年添募水陸各營辦理淸鄉而搶劫迄未少戢故胡護督近特札行營務處兼緝捕總局會同按察司將地方被盜案何者應責該管文武何者應責防營將弁何者應責淸鄉委員或分任考成或併計功過悉心籌議妥定章程詳候核明通飭遵辦至派員淸鄉幾於奉行故事宜劃分地段嚴定時期懲勸兼施藉資整頓又兵輪停泊運掉不靈每遇失事追捕無及應常州燒煤聞警卽駛庶免延誤亦飭一併妥籌詳復（如） 
[詳請酌加防兵津貼南京]  
　　兩江督練公所總叅議朱觀察等會詳江督略稱查練兵處奏定營制餉章雜支活欵內第十四條載明目兵出防應加津貼等費又註明現定各目兵開拔備戰時每名月加津貼銀 
一兩差竣撤防卽行停止各等語上年本省赴贛防剿各營職所曾以該官佐費用甚鉅詳奉憲台批准自開拔之日起一律照章支給全薪回寗停止曾經遵飭照辦在案惟兵丁所需一切皆由兵站預爲購給是以應加津貼銀兩未經詳加然該兵丁等所貼費用已屬不資但事已過時毋庸詳請補給惟現在出防安慶大通各營隊一切應須米薪乾糧等項悉皆各隊隨處自辦當此百物騰貴費用浩繁擬懇憲台俯賜將出防各目兵等每名按月酌加津貼銀一兩其各官佐亦援照上年赴贛詳准之案一併給以全薪回寗後一律截止等情當奉端午帥批示照准（宮 
敎育誌 
[禀請審定敎科書北京]  
　　留日學生陳文哲改正中學敎科書呈請學部審定立案該部以所改正之物理敎科書已經覆閱應即作爲中學堂敎科書地質學敎科書以橫山次郎之地質敎科書爲主參取他書以合本國之用惟地質名目譯音仍沿日本之舊應作爲中學敎員參考書礦物界敎科書按中學程度過嫌繁重化學譯名亦多未妥毋庸審定云（木） 
[批飭籌議敎育總分會經費南昌]  
　　江西敎育總會今春成立後當由林提學使發給關防在案惟經費支絀難以持久現該會總理具禀贛撫請撥經費以資接濟當奉瑞中丞批示云該總局遵章興辦各事足以補助敎育行政於地方尤有裨益事務甚繁用項甚鉅自屬實情惟所請援案照京師豫章學堂籌撥常年經費一節事關通省敎育機關各屬設立分會亦難從緩所有總分會經費必如何規畫始無偏枯自應通盤籌劃以昭公允查蘇浙各省設會在先定有成章可仿應否調查叅照抑應如何籌撥之處仰提學司會同布政司核議詳覆（存） 
[實業學堂學生之會議北京]  
　　京師商部高等實業學堂學生現在會議凡堂長敎員如與學生意見不合或稍有劣跡卽由各學生聯名公禀撤換現聞各學生均已畫押矣（乙） 
 
 

Page 12

 
 
實業類 
[會議自辦自來水北京]  
　　日前官商兩界會議以北京自來水屢經美商西班牙商迭次要求亟宜自辦以挽主權以前北京電燈公司及商部玻璃公司之機件俱係瑞生洋行承辦成效頗著一俟籌有的欵所有購機裝管擬卽飭瑞生洋行承辦以資熟手云（火） 
[開辦津保河道公司天津]  
　　保字省城自南門外達天津之運河延長約五百里河道淤淺該河爲津保交通之機關一經停滯則於商業上大受影響現有保定某巨商聯名上禀督轅擬創立保津河道公司招集股本銀一百萬兩先由創辦人籌集二十萬金立卽開辦挑挖各項工程再陸續招集股本八十萬金以足成百萬之數除修理河道外並購小火輪十餘艘半以載客運貨半以拖帶民船惟需欵甚鉅一時難以獲利特要請准其專利若干年並民船之不拖帶者亦須分別捐資若干以備每年河工歲修之用已繪其圖說附呈袁宮保鑒核大約可望批准（水） 
[大連設戶部銀行之預備營口]  
　　營口戶部銀行會辦劉樹滋近乘火業至大連考查該處商各並擬在該埠設立戶部銀行分行俟查竣回營再行照會日署並海關然後開辦（水） 
[駐藏大臣請籌護川茶四川]  
　　駐藏張大臣蔭棠電告外務部西藏現已於江孜開通商埠則印度茶斤銷運藏地勢難阻止而川茶本已滯銷萬難與印茶相敵恐自此以往川省茶商每年失利當不在百萬以下應如何預籌保護之䇿乞與農工商部亟商善法以爲維持（金） 
瑣事欄 
[杭城士民對於王相國之意見杭州]  
　　杭城士民前日同具傳單下蓋勞謙吉圖章到處分送以明王相國並無周䘏鄉里之意傳單錄下宮保大學士王第帳房諸公均鑒閱六月二十三日白話報載有尊處聲明謠傳在江西會館平糶並無其事以免貧民誤會一節其所以誤會者蓋由王相前　乞養家居時周恤鄰里鄉黨受惠實多迄今巷議街談喧傳盛德以爲此次榮歸值米價大昂凡在貧民俱生奢望豈知杭城平糶談何容易博施濟衆斷非獨力能支况旣經官局紳局分設多處互相協拯爲貧民計者已極周詳矣不然如前以輔仁義塾所散生徒驟難安插相國獨任學資分人宗文正蒙兩塾添設附齋歷有年所栽培孤寒子弟不少繼復辦理掩埋東鄉暴露費有千金凡　所能及者從無推諉當時與聞此數事者如張寅伯崔暢軒高龔甫路　尙在可詢其詳竊冀此後遇有地方善舉還乞諸公無嫌繁𤨏樂與贊成不獨相國積善流慶貴壽無極卽諸公相助爲理亦必獲福無涯也（比） 
[夫謀妻斃奇聞湖州]  
　　湖州府城紫微街地方有毛姓爲某關司事續娶某氏過門以來屢次反目前日毛某將妻禁閉空屋斷絕飲食越七日啓視某氏未斃毛用刀戳之適中要害登時殞命嗣經鄰人得信飛報某氏母家氏父卽邀同親戚至毛宅理論毛某見事不妙避匿他處該母家人遂將毛宅陳設物件先行搗毀再行涉訟現聞四鄰已將血衫交與該圖地保送官究辦矣（比） 
[哈爾濱大旱]  
　　哈爾濱近來大旱爲近二十年所罕有目下各種藥植之類均漸枯死譯字林報 
[禁止娼寮開燈待客漢口]  
　　漢上各烟館業已禁絕惟各娼寮仍舊關燈待客現　察局已派弁傳知各娼寮一律嚴禁違則重罰（適） 
紀事 
[舟山鄉民事變記（八續）]  
　　庄書三續 
徐父言侍徐仁依出外百計千方謀直其事久終難成未幾楊廳主去來者爲翁蕭兩廳主未幾亦去至今廳主錢公時有徐仁依之弟仁欽者一事不知以私帶差役恐嚇百姓爲書辦而作學堂總辦等情控告高等小學堂堂長戴雲生駿烈（戴亦當庄書者也）揑列附生王用賓之名於詞首王用賓與戴貢生有師弟之分戴聞其列名控告呼至而叱曰爾何無香火情若是王用賓曰弟不知也殆揑名乎戴終不信憾之遂與素與徐仁依不睦之某庄書暗地商議囑其紏約同志若干人再將徐仁依等控案提究緝拿未獲僅將王用賓傳案發學看管以故甲乙丙與徐仁依等四處找尋門路甲且代墊訟費洋千餘元五月十三日徐仁依又在省城撫院上控被仁和縣差獲案遞解回籍某丙在上海得信卽回定與某乙同至某縣某鎭某公處商議如能將徐仁依設法放出徐姓情愿湊洋四千元酬謝某公某公挽人至省覓保仍未釋放乙丙兩人復返至某公家向某公跪求設法某公旣先聞可得四千酬洋今復見此情形遂曰此事易辦爾等能從我　徐仁依無不釋放乙丙曰只要能將徐仁依釋放無不聽從某公曰爾等須探得徐仁依確實解到定海日期先於前一夜派出多人分赴各庄鳴鑼聚衆要各廟同吃齊心酒假名學堂不好並言各項苛捐惑動百姓以便號召勒令鄉民每灶各出一人倘有不出者查出或綑綁吊打或毀屋搗物勒罰銀錢義民畏懼不敢不集但不可手持軍器搶劫監獄致蹈重罪限定徐仁依到日晨早齊集廳署向官要求務要將徐仁依釋放廳官見人衆畏事必能釋放官如不准一面搶邦擄官抵押兌換並搶擄在城殷富紳董一併作抵一面搗毀房屋物件以亂人心如此事必可成乙丙聽從遂往寗郡鎭海探聽徐仁依到定的期旋得徐仁依准於五月二十四日由鎭解定的信乙丙遂先於廿三夜更餘時候乘航赶回岑港西岙皆知徐姓宗族並即至某庄某甲商議辦事某甲亦卽允從照辦即刻派出六十人手持燈龍分赴各庄告知各柱首鳴鑼聚衆遵照某公定策辦理至念四日早晨衆鄉民齊集要索徐仁依不獲遂即搗毀廳署擄去少爺哨官錢廳主親至鎭署向徐鎭台請兵彈壓徐鎭臺坐視不管以致復毀中學堂勸學所高等小學堂及中立住家房屋桌椅床鋪衣箱服飾雜物等件毀壞一空碎之物遍地皆是卽花盆一　粗細大小粉碎至二百餘件他物可知矣中立亦被擄至西鄉關禁抵押以俟兌換徐仁依呈可怪矣（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[寫情小說幻邦奇遇錄（美國企格林原著）（八）]  
　　尼卡忒已知直提之意。所不欲遽釋者。一爲喜爾達。一則易喬克而爲利輔賴也。乃曰。苟能釋之。則俱釋之可也。曷爲復留其半乎。且爾寗不愛已之命。而堅錮此數人耶。直提坦然答曰。吾之命螻蟻不若是之賤也。何足挂君之齒。而猶嘵嘵爲。尼卡忒曰。屢以殺爾爲激。豈曰不能。實有所不屑耳。蓋以世界之奇男子。力足拔山。氣足蓋世。僅僅以凌侮弱女爲能事。此正吾國之所羞也。直提奇異曰。何所言適與我處反乎。我處之例。以婦人而敵男子。勝之勿武勿勝爲笑反是則深以爲榮也。尼卡忒大笑曰。以吾觀於是處。何一不與世界相對待哉。語未及卒。忽覩環視之人。悉延其頸而望。目不稍瞬。聲亦寂然。竊不解其注視之故。乃問曰彼之目灼灼以視我者。何意。直提曰。圍塲之中與猛虎敵事亦不足爲奇所奇者以女子而爲男子所制。且以女皇之尊貴。其生死反繫僑民之手。事屬創舉。故咸屏息以觀此事之結果也。旣欲殺之。速殺爲惠。尼卡忒微笑曰。猶有待。直提曰。復何待乎。我之在此。下民對之若神明。舉無敢藐視者。自我爲汝所挾。力不能抗。隨汝而出。適以見汝之强武。而吾之恥不可掩矣。然欲雪我之恥者。有一䇿在。言至此。欲又有言。口囁嚅而不能出。良久。始續言曰。舍挑身獨戰而外。無他法也。然吾亦不願侵人之自由。汝如允從。吾當握刀以與之敵。惟實告君。我長於劍擊。戰無不勝。攻無不克。汝其愼之。此而若勝。則凡所要求者。當無涌聽從也。 
國外新聞 
[韓國亂事餘聞]  
　　初四日東京電云韓京漢城業已安靜如常惟各道尙稍有未靖仁川港口江華島成備隊於前星期乘夜刦掠該處日本警察駐紥所星期六有日本一小隊自仁川往將登岸時被亂徒轟擊死五人傷數人昨日下午始有後援兵自漢前抵江華而叛兵則已散匿矣 
[電報人員罷業再誌]  
　　初四日紐約電云美國芝加哥電報收發人罷業後影響及於各處頃西南各省電局人員歇業之舉有五十餘城之多舊金紐約兩處恐亦將聯合罷業云聞各仲裁人定於本星期三在芝加哥聚議决解之方此間各項營業必將阻滯不進矣 
[西皇欵待日將弁]  
　　初四日倫敦電云西班牙愛芬沙於塞白湘埠大開跳舞會以敬禮日本千歲筑波兩艦之員 
[摩國亂事彙誌]  
　　初四日倫敦電云摩國克薩孛朗卡法國艦隊統帶海軍大將斐立裴報告謂前星期六下午摩民來攻頗形猛烈惟卽被擊退現聞摩民尙須乘夜來襲云丹琪亞路透訪員電云據前星期六自克薩孛蘭卡來之輪船上人述謂摩土民被轟以後死傷無算頃街衢中殘屍堆積穢氣薰蒸恐將有傳染病云 
[貝爾發之大騷動]  
　　初四日倫敦電云自貝爾發地方罷工風潮起昨日卽大暴動警察彈壓無濟當召集軍隊相助步隊以槍刺從事馬隊亦納彈相禦亂徒以破玻璃瓶向官軍投擲兩面俱有死傷計當時在塲警察有五百名兵士共一千五百人云 
[抵抗辣斯之影響]  
　　初四日紐約電云自美政府有抵抗托辣斯（卽聯合大公司）之舉美孚火油公司以及他大公司之股票均爲跌價以上譯字林報 
[摩國亂事再誌]  
　　初四日栢林電云英國各新聞於克薩孛朗卡之戰爭日有所紀近聞摩國城中發出告示通勸沿海濱各土人舉行聖戰以攻西洋人等語現法國决計再派大軍前往以備不虞 
[波士交涉]  
　　初四日栢林電云現已派萬國委員會調停波斯與土爾其之爭端 
[俄國防疫]  
　　四日栢林電云俄政府聲稱已染霍亂疫症之區現已設法防制所有西部邊界亦已竭力設法以防傳染 
[俄國鐵路管理不善]  
　　初四日栢林電云西比利亞鐵路公司管理處現查得公司虧空共有十兆羅佈 
[俄日交誼]  
　　初四日栢林電云據某報所載謂駐奧日本公使內田君曾自稱深信日俄邦交必能親密云 
[暹皇游跡]  
　　初四日栢林電云暹羅國皇已自威倫沙地方起程前赴孛倫斯威克及哈芝地方遊歷以上譯文匯報 
本埠新聞 
[新任廣東提督蒞滬]  
　　新任署理廣東水陸提督秦子植軍門炳直於初五日乘江寛輪船抵滬假三洋涇橋中國大客棧暫駐節麾（亮） 
禁烟文電彙錄 
[滬道復蘇撫電]  
　　東電敬悉松太各屬先經職道發電馳詢並擬俟復到派員密查情形另禀至上海租界外早經禁盡間有私開經職道派探查獲發縣懲辦已有數起現仍嚴密查訪謹復徵冬（輕） 
[滬道致松江府太倉州電]  
　　烟館開燈尊處各屬是否一律禁絕現每縣膏店幾處店東姓名牌號曾否查明照章取保速查復再奉督憲電諭據寶山縣紳士潘鴻鼎等電禀蘇省禁烟不能實行囑詳查辦理云禁烟政䇿迭飭實行何處認眞何處敷衍松太各屬飭道查復除派員分投密查禀辦外併知澂東（企） 
[滬道致上海縣函]  
　　奉督憲電准民政部電據寶川縣紳董電禀蘇省 
 
 

Page 19

 
 
禁烟未能實行囑詳查辦理松太各屬責成敝處查辦等因並奉撫憲來電有派員往查各州縣之說上海城廂內外雖已一律禁盡難免仍有私開情弊現函請巡警總局分飭各區巡士嚴密訪查矣聞閔行鎭烟館重開董保得賄生意較未禁以前更盛若果如此大屬不成事體飭卽查明確實從嚴拿辦（甘） 
[上海縣照會總工程局文]  
　　案奉道憲札開據本署探弁楊金山禀報南碼頭平安街口裕記烟館主卽充十圖地保丁裕坤有私自開燈情事帶夥同至該處當塲提獲烟客徐大唐龍虎張阿順三名並烟槍三支烟燈五只烟膏十餘兩連同該店主送交工程局南區局長問明情由一并帶轅聽候核辦等情除將烟客徐大等三名當時斥釋並將該店主丁裕坤先行押發收訊外查丁裕坤身充地保胆敢知法犯法違禁開燈必倚恃在官人役無敢舉發實與尋常違犯者情罪有間應卽嚴行訊究以示炯戒至城廂內外烟館現雖一律報閉或改挑膏聞烟鋪多未折除以故私售燈吃者纍纍應卽由縣會同各區巡官按戶督令拆除凈盡以絕根株其未報改售膏之家並令一律將店屋退租限期出屋如係已業亦卽勒限停閉不得藉口收賬稍存觀望此係爲掃除烟毒下手切實要着想該縣關切民瘼决不淡漠視之也札縣遵照辦理員報並移工程局曁各巡局知照等因到縣奉此查此案前奉道憲將私自開燈之丁裕坤押發訊究等因業經收押嚴訊究懲在案茲奉前因除遵辦外合行照會請煩查照辦理（川） 
[閔行戒烟會董項文瑞等上滬道函]  
　　（前略）四鄉鎭市情形散漫若無收束之法日間恪遵功令敷衍面子夜間違禁售私所在多有刻下報領膏照寥寥此其明証積久玩生勢難收拾晚生長鄉關見聞較確應請下札派委徧查庶幾拔盡毒根與民更始膏捐一項方可辦有起色（下 
略）（懷 
[濬浦借欵尙須加息]  
　　滬道擬息借商欵預備濬浦工程之用由商會邀集各業籌議一節已紀前報茲聞此事滬道原定常年週息六釐惟各業均藉資本營運如此巨欵恐難辦到若能酌加息一釐則由華銀行擔任代借尙易措手業已由滬道上詳江督請示矣（征） 
[通商銀行還淸官欵]  
　　上海通商銀行於廿三年開辦之初奉戶部撥存官欵一百萬議定常年週息五釐第一年至第五年付息第六年起分五年還本銀二十萬兩息亦遞减至第十年卽光緒三十三年將本銀如數還淸繕據呈部存案刻届第五期還本二十萬兩息銀一萬兩通商銀行已照案解交滬道兌收轉撥並聲明部欵一百萬已掃數淸還請將據發不塗銷已由滬道轉報盛宮保察核矣（鵠） 
[滬道赴蘇]  
　　上海道瑞觀察因有要公須面禀蘇撫陳筱帥故於昨日乘坐官輪上省禀謁一切（車） 
[總工程局照章留董]  
　　上海總工程局開辦以來至本年十月兩年期滿應行更舉議董半數參用抽簽之法以定去留昨日午後開特別議會當塲抽簽計掣留者爲嚴殿卿程凝園王沾生李泳棠千蘭犀祈冕廷劉景輿劉一山穆杼齋張讓三袁觀瀾沈慶賢吳畹九沈梅伯施善畦黃涵之十六人又舊總董五人中除領袖總董照章俟三年期滿再行更舉外所有辦事總董四人由議會投票舉留莫子經郁屏翰二人其未留之議董總董照章編入新造選舉册內並聞卽日須呈報道憲云（川） 
[押究招搖撞騙]  
　　任煥章自稱某律師處辦事人誑騙工程局案証章元春陳阿連等銀洋逃匿後由局董訪提到案奉孫明府提訊判押候招告在案茲查得任於蔡鎭國控汪子揚及董山珍控陳寶玉陳阿連等兩案又汪子揚欠章元泰貨洋一案均由任得賄勸和又章付給律師費銀十兩陳阿連給洋三十四元均爲任吞沒判任一併押候繳還詎任挺押不交昨復訊判限三天赶緊措繳延千重比（夜） 
[蘇撫復平價局曾紳電]  
　　支電悉陳文藻因貨捐事來見當以贛米將到詢問近日上海米價若何令其隨時禀報以備查考閣下熱心公益衆所周知現在洋米存數尙多祈設法赶銷以維善政而慰羣望外間訛言不足計較玉體違和尤宜珍衛（川） 
[上海官事]  
　　神機處文案電燈處委員候選道徐仁安徽人由閩入都昨日抵滬廣東候補道姚紹書浙江人住謙吉棧調署江寗縣田寶榮知府志元昨均到道拜謁兩江督標儘先補用游擊周明馨江西人由江陰來昨日到道禀呈李軍門占椿信一件准補吳淞司巡檢杜葉靑奉藩憲文憑來滬擇於十七日接任昨日到道禀呈履歷直隸候補道薜翼運昨日到縣署拜會（軌） 
[英界火警]  
　　昨日午後三點逾十五分鐘公共租界南京路第四百四十號門牌源順藤椅店失愼殃及比鄰陳祥記脚踏車行漢記薙髪店燮昌祥鐘表店應元記車木作等樓房六幢火勢旋折入後面公興里內瑯瑘寓及楊章等姓住宅石庫門四座亦付一炬事後捕房飭探往查起火詳情禀復候核（根） 
訟案 
[上海縣案]  
　　閔行司函解私賣燈吃查禁行兇之程山程銀元到案奉李大令審訊地保洪錦發供程銀元前日私賣燈吃司官往查不服反敢行兇求鑒程銀元供湖北人在閔行鎭租孫陳氏房屋工設點心店樓上轉租與友人售賣烟燈前日奉司官查禁小的等不敢行兇求鑒程山供同判程銀元程山各枷號一月發犯事處示衆孫楊氏房屋發封○北新涇鄉民嚴炳控徐長裕之子偷竊車軸頭一節由局解縣提訊陳供有田三十一畝由吳海全耕種戽水前月二十五夜有徐長裕之子三人將車軸頭竊去翌日吳姓向徐理諭徐即挽陸雪生出勸願賠洋六元後忽翻悔吳因數天不能戽水田已枯拆向徐理論詎徐將吳拖至家中將吳綑縛自將家中物件打毀誣稱被吳海全紏人打毀訴知地保朱旭生卞益甫將吳解送案下求鑒吳海全供同徐供吳誣指小的之子偷竊車軸實遭寃誣反紏人到家打毀物件搶去衣服被衆鄰扭住解請訊究地保朱旭生等供失物是實不知何人所竊毆打情由未知底細大令核供判一併斥退諭飭兩保下鄉調處○浦東張家浜同春福洋棧巡丁陳長生等迭次串竊存棧之洋布由水巡捕房獲解公廨訊明該棧連年失贓甚多實屬用人失當判將陳等送縣請辦大令提訊之下判將陳長生王金全陳阿榮姚錫舫四犯各枷六禮拜押半年楊金發陳進泉各枷兩禮拜押三月發犯事處示衆○閔行司又送沙港口開設烟舘之高金福於已閉後私賣燈吃解至縣署提訊之下判枷號一月發犯事地方示衆（車） 
[總工程局紀事]  
　　成衣匠劉仲福住居荷花池其妻李氏與此鄰春陽　店司葛全才之妻曾氏口角李卽將曾家內什物搗毀巡士查知上前阻止忽有浙寗會舘司閽人趙松山逞强霸阻後由他號巡士帮同拘解到局奉孫明府提訊之下判趙先行戒責一百五十下一併送縣○販鴨人吳子稱吳福慶將車夫張阿福口角兇毆併踢傷下體訊判給還醫傷費洋三元○探夥查解洪生碼頭顧新榮烟舘內仍復私設燈榻供人吸食卽將烟客張阿弟 
 
 

Page 20

 
 
張如生拘案訊判張阿弟戒責一百下如生戒責五十下店主將顧何氏戒責五十下限即日遷出烟具銷毀○西區解王阿生在壽祥里攫取嚴順德小孩銀鐲至案奉陳叅軍訊判戒責二百下押兩禮拜（永） 
[公共公廨早堂案]  
　　探夥徐鎭發前將王金才　傷四刀逃避未獲詎前日徐又與賣西瓜之王嘉水口角即紏同姚阿弟逞兇經王報捕泒探將徐姚二犯拘獲於昨晨解案王金才王嘉水偕見証胡阿三投訴前情並稱徐是包探蔣文炳之夥且前曾犯案務求究辦徐姚俯首求恩襄讞王肇之明府商之美白副領事立傳蔣文炳至案訊徐是否探夥蔣亦俯首無詞判徐鎭發押捕房三月期滿逐出租界姚阿弟押二天完案○女子小順子被人由揚州拐來上海賣在鷄鴨弄某花烟間內經其親族偵知投江都縣控奉簽差備文投由上海縣飭差到　移提昨解請究明府以該水販劉獅子及小順子一併交縣差轉遞揚州歸案訊奪○陳成霖竊取洋東絨毯各物交由陳榮官押洋分用經洋東偵知報捕解究判各押捕房兩月○孩子林阿榮竊取本店內假翡翠各件報捕解究判押候禮拜四傳店主到案再訊○流氓吳阿四攫取路人衣物報捕解究判押九個月○李和尙竊取某戲園戲衣及綢布各衣押洋化用報捕解究判押三月餘贓准吊訊領○傭婦沈王氏被主人劉蘇氏疑竊洋二百元情急用剪刀自裁昨解請究判俟傷愈再訊○王振生攫取楊東生現洋一百四十八元報捕拘獲人贓送訊判洋交楊領去王押候再訊在案昨解請斷判交保開釋○屢次犯案之侯松齋今又被人控告欠洋於昨解究判押候過堂訊究○盜犯吳欽志在寕波搶取恆大典當逃逸來滬爲眼線報捕拘究明府以原差未到判押候禮拜四訊核○劉曹氏誘拐夏子才家女孩報捕解究判押查再辦○陳增坤陸續竊取自來火行內舊鐵令夥徐增和銷售經捕解究徐供實遭誣竊求宥判從寛押兩禮拜陳斥退○張阮氏與泥水匠倪克順張阿堂等串通婢女楊春香席捲衣飾逃走一案解訊判押提阿海到案再訊各情已誌前報昨解請斷明府以阮氏愿隨夫回家春香不愿回去遂判氏交張具領回家春香發棲流所擇配倪押西牢一年張押捕房一月○周桂生攫取陳元如之耳挖判枷示三天（莊） 
[法租界公堂案]  
　　泥水匠馬信山投控作頭諸發發賴欠工洋提訊馬稱轉包諸承接之水木作工程共計洋六百餘元後又添造工程允爲加價若干除收過外結欠洋二百七十七元向索不付後由中人諸順忠勸償亦不肯爲此具控諸供小的並未允許馬有加價情事核欠工洋祗有八十八元錢五千二百文是實順忠稱小的相勸略加工價發發堅持不允以致涉訟聶　馬核供判諸交保候看估工程再核○徐寶明王阿寶張雲泉串竊張富金駁船售　無錫地方得洋二百元控經公堂先後拘獲徐稱尙有洋八十八元寄在耿坤郎處昨捕房又將耿拘訊據稱並無其事實被徐誣陷且徐父徐泉重富有田產不妨提案究追司馬得供判耿交保餘人還押候提泉金到案訊追○寶昌衣莊主陳世彥前被嘉福綢莊控欠貨洋一百三十餘元判交保限交當由保人交過洋一百元嗣因陳尙欠　馬源豐等八家綢庄洋八百餘元聯名附追當著原保交案陳稱店已閉歇一時無力措還祗可陸續拔償司馬不准保人亦求退保判陳還押另覔的保限一月理淸○徐阿仁手持猪肉爲巡街捕查出未蓋宰甡公印花拘案判罰洋一元充公○泥工周金寶在新租界工作將磚拋擲安南巡捕致被送案據稱一時失手之悮判押捕房二天泉） 
[美租界捕房事]  
　　昨有江北童子苗福生等三人行經姚豐路被西童開放槍擊傷襲苗傷勢尤重由捕舁赴同仁醫求治捕頭飭西探查明肇釁西童再行核辦○六十六號西探拘獲行竊金戒之葡人即解該管領事請究詎被中途逸去當卽禀由捕頭飭令中西包探一併查緝○泥水匠胡阿三洪角坤唐阿坤等三人昨在姚豐路作塲升高工作失足墮下跌傷腰肋等處由捕舁送同仁醫院求治並傳作主訊明核辦○前晚有甲乙二俄人在百老匯路毆打人力車夫胡大並毀碎車蓬由捕拘獲押解俄署請究（西） 
[通信]  
　　大主筆先生臺鑒昨閱貴報有段委與坐辦衝突一節不勝駭異但王蓉兒本係土娼時常滋事當地紳董目睹情形遂約會數人來局向鄙人面禀一切情形請其封閉驅逐鄙人見此事於地方固屬有損於巡警上亦不無妨礙是以准如所請隨卽封諸嗣後屋主張李氏至總局遞禀懇求體恤以免充公等語併具有切實保結此屋不特不租與王蓉兒居住併不敢再租於一切非分人家當經坐辦黃觀察批飭徐總巡查察有無他項情節鄙人遂將當地紳董所禀一切詳細向明徐總巡併未謁見黃觀察　致衝突嗣由徐總巡查察後實無他項情事方准開封以示體恤恐係訪事諸君未曾親查出於道途之訛錯用將始末情由書明奉上敢煩更正不勝感荷此頌台祺安慶城內四段巡局委員應念曾啓 
振務 
[續曾少卿經收海參威華商總會經募徐海賑捐報告]  
　　（第廿二號成泰義經募）腦白立秋林各一百羅布成泰義林德高而橫個里氣各五十羅布王廉卿奇氏特俄人刁義增富春和寶隆槐西老波老比鳥高夫多立廿四甘各十羅布許文魁海得門西末而門各三羅布曲玳無名氏無名氏各二羅布孫文璞楊興三曲瑞芝張基姜陞景岐林文均許文樓王旭昌各一羅布高記但氣腦彼得立此各五羅布（第廿三號德　棧經募）德　棧尊柳堂各十羅布福紀公司李慶元各廿羅布杜佑廷詹念菴楊賦中馬玉山和昌唐開基各五羅布天保祥六羅布廉湘舫萬聚湧德生福各四羅布于澤民張克泰王文晉蔡永順徐壽山劉繼善欒水鏡孫盛才胡維瑗李興銘各二羅布東增利三羅布枯拜耳勿里特里黑枯拜耳各念五羅布（第廿四號夏肄三經募）西比里銀行一百羅布無名氏宋國良無名氏日人米老沙白夫宋太祥何天中各五羅布無名氏和順昌書鳳毛甘言採日烏愛而失恒高綸烏林各三羅布黑龍江船公司廿五羅布日人十羅布庚一羅布五十戈比同發福十羅布方文卿二羅布夏益三八羅布五十戈比（未完） 
[愼裕號經收雲南旱灾急振捐欵第三次報告]  
　　代婦愿一元李卓堂離龍古玉手鐲一只朱月仙求病速愈十元春宇錫卿祝秋公壽儀移助二元鴻城陳祥星五元再生氏爲孫女咳嗽許愿四元顧世珍爲兩兒咳嗽許愿二元吳振卿無名氏各一元白恆慶十元干爾儀朱阿定陳爾康施連生錢志遠各五角桂陽輪船經募三十九元小洋三十五角有心子求舊病少發十六元順興客棧一元謝鼎錦經募十元宋春舫十元隱名氏規元二百兩常熟源記號二元鎭江補過子二元天水圻記熊記二百元宏記五十元求是子一元愼豐莊十元無名氏十元吳葭牕顧元琛合八十元姚錦榆五元衛濟南筵資助振三十元張正誼求平安十元太倉龔吳氏求病速愈二元借分陰軒求闔家平安十元常熟金介甫四元曾嘉　陳燦堂十元求安子一元益煇二元過太平一元已　天順祥號彙解灾區散放用特登報以楊仁風共計洋五百四拾四元規元二百兩洋洋四十角古玉手鐲一只（未完） 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
[燕製補丸]  
此丸專治病肝胆不和冐汁不消化大便閉結身熱腦覺不安痔瘡膀胱與内腎等症無不立治凡各症宜用輕瀉者此丸獨推第一小匣洋一角大匣二角五分此藥各大藥房發售 
 
