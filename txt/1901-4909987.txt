# 1901 - 32 - 4909987

 

Page 1

 
 
[勸募濟急局捐欵] [  申報館恊振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝恊振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[寓言]  
　　亞洲之東有一極大店鋪焉主人忠厚傳家遇事寛大近爲經理店務之大夥計不善經營虧折太鉅倒欠各户銀錢和戶紛集索債大夥計不思設法處置反聚徒衆以拒之卒之不能敵徒衆四散乃挾主人倉皇避債各債户入據其室不堪滋擾幸而各路分鋪經理得人各淸各欵尙堪取信於是公舉管理某分鋪之舊夥急回總鋪淸理欵目債户知主人家計雖艱產業尙富多方抑勒不肯稍讓且以大夥計存心不端有意倒帪咸欲得而甘心焉幸債户中有素敦友誼者有唇齒相依者居間調停不至十分受虧議旣定主人將回家重振舊業必擇善於經營者總理店務不復如向之所爲矣有極遠分鋪中曾供奔走因事斥退者不忘舊德效野人獻曝之忱乃言曰大學十章注意理財而二章引書曰作新民作新云者去其舊以起其新之謂也自來店鋪莫重牌子牌子有新舊舊牌好固不必圖新凡貨物稱老牌者是也若舊牌旣壤則必作新牌子今牌子之壤由來已久凡所往來者莫不惜之以爲此千百年老鋪貨物本好可恨無數蠧蟲日夜侵蝕將佳貨盡變次貨有物不啻無物當時有力勸除蠧者主人非不省悟無如大夥計以囊爲命愈議除而庇之愈力以致貨不成貨物不似物猶復不自量力空張架子至於潰敗决裂可不恨哉今欲重振舊業非作新牌子不可作新牌子必以去蠧爲首務試言之蠧之伏於内者凡經理帪簿之徒人是此鋪歴年旣久規條繁多若輩動引店規上下其手朦蔽大夥計以牽制分鋪各夥使皆聽命於若輩致人人不得不粉飾事事不得不遷就貨物日壤資本日短至有今日爲此厲階實執其咎今鋪中帪簿大半散失徒人大半逃亡宜乘此時公舉明白大體之夥計與各分鋪互商將常年通行之大帪目何者當因何者當革删繁就簡擇其要者而存之其一切毛舉細故者槪去之彼徒人之散而復集挾策而進者　勿納擇小夥計之向嘗分司其事者掌之是謂去内蠧蠧之布於外者凡經管地方貨物之司事是司事未嘗無愛護貨物之人然而甚鮮向例分鋪之用司事有暫有常其暫者可以作主其常考必請命於總鋪按鋪中成格而　之合格者雖至庸極愚奇貪大詐之人而必庸焉不合格者雖　明强辭　　　　之人而勿　焉近世鋪運日汚小人道長君子道消司事進身之途旣雜斯地方之得人愈難於是有工於　削者有巧於敷衍者有漠然玩視者有茫無施措者甚有貪酷暴虐蹂躪地方如宼盜者遂至管理地方之人半皆蠹蝕貨物之人分鋪夥計或壅於上閔而不及知或礙於情面而不能去大局之壤根本之失實由於此今總鋪出非常之事分鋪竭力維持杼柚其空矣此後一篇燬帪全在分鋪身上張羅彌補後顧茫茫若再不整頓地方多擇愛護貨物之司事以長養而振作之恐地方日壤貨物日敝總鋪分鋪同歸於盡而後已惟是積弊已深蠧種滋甚必變通成格破除情面大加淘汰愼爲選擇務去害馬廣布良牧地方庶幾有起色貨物庶幾可致精是謂去外蠧二蠧旣去此鋪其可復興乎未　蓋資本之缺不可不籌也嘗考大學生財之道括以四言曰生之者衆食之者寡爲之者疾用之者舒今總鋪雖倒分鋪未動主人基業尙存也五行百產藴而欲發者久矣地之可開墾者四方不知凡幾也山之可開採者兩戒不知凡幾也亟宜廣求廉幹之夥切實辦理而凡游手好開之輩不耕不　之徒皆宜招之使來授之以事語云貨惡其棄於地向之所棄亦多矣一旦反而求之固有取之不盡者此生衆之説也此稿未畢明日續登 
[本館接奉電音]  
　　昨日午後西安行在飛電傳來上諭五道旨一道敬謹譯登○十二月初五日行在内閣抄奉上諭據崑岡等奏遵旨續查殉難名員　恩　䘏一摺當諭令軍機處酌核具奏兹據該家屬等開單呈覽或臨難捐軀或閩門殉節允宜悉予褒獎以彰忠烈廂紅旗漢軍副都統色普徵額著照都統陣亡例從優賜䘏内閣侍讀學士松林著照三品卿陣亡例從優賜䘏副參領兼公中佐領松壽著照參領陣亡例從優賜䘏伊子候補謄錄富阿格岡照例賜䘏伊妻富察氏及伊堂兄崇勛之妾劉氏並女二口均著准其旌表東陵禮部員外郎連陞著照四品官例賜䘏伊弟鑾儀衛鳴贊官連福著照六品官例賜䘏伊子領催札拉芬伊姪馬甲扎拉均著照陣亡例賜䘏伊弟連福伊姪札隆鑒扎拉豐阿札克丹及連福之妻徐氏連貴胞兄之子福女二口連福之子婦富氏及女一口均著准具旌表兵部員外郎蔭德著照四品官例賜䘏户部主事景慕著照員外郎例賜䘏伊妻康氏著准其旌表理藩院主事英順著照員外郎例賜䘏户部漢堂主事才保著照員外郎例賜䘏伊第户部候補筆帖式德保著照 
主事例賜䘏才保之妻賀氏並女二口及其弟德保及妻歐氏母孟氏均著准其旌表副　車叅領斌通著照叅領例賜䘏伊子候補筆帖式潤普著照主事例賜䘏伊妻覺羅氏子婦伊朗哈氏爾們氏及女二口均著准其旌表養　營都司楊光第著照遊擊例賜䘏三品頂戴公中佐領達斌著照叅領例賜䘏伊子五品官富亮著照四品官例賜䘏處藍翎侍衛潤志著照三等侍衛陣亡例從優賜䘏四品頂戴候補印務章京　騎校德楠著照佐　陣亡例從優賜䘏署理委恊領步軍校常著照佐領例賜䘏雲騎尉富珠倫著照四品官陣亡例從優賜䘏光祿寺署丞中文著照署正例賜䘏長騎校熙良著照五品官例賜䘏六品頂戴護車札隆阿著照五品官例賜䘏伊子内閣中書玉彬著照主事例賜䘏伊妻赫哈理氏伊子婦多羅特氏伊子玉玉楨均著准其旌表五品頂戴兵進忠著照五品官例賜䘏候補筆帖式冀齡著照主事例賜䘏伊妻鎛卑氏及其姊均著准其旌表兵部筆帖式覺羅伊鏗額之毋温都氏伊妻章佳氏及其女愛新覺羅氏均著准其旌表伊兄生員伊薩布著照例賜䘏驍騎校英璞著照五品官陣亡例從優賜䘏伊妻趙氏女二口均著准其旌表驍騎校瑞明著照五品官例賜䘏伊子廂白旗蒙古筆帖式領催某山著照六品官例賜䘏領催保庠著照例賜䘏保春並伊妻氏女一口均著准其旌表該部知道欽此同日奉上諭正白旗滿洲副都統著吉恒調補祥著調補正紅旗滿洲副都統所遺廂黃旗蒙古副都統著文泰補授欽此同日奉上諭信恪著補授江甯將軍所遺副都統著馬璞補授欽此同日奉上諭禮部尙書著敬信兼署欽此○初七日行在内 
 
 

Page 2

 
 
閣抄奉上諭本日禮部奏明年元旦儀節請旨一摺朕欽奉慈禧端佑康頤昭豫莊誠壽恭欽獻崇熙皇太后懿旨現在駐蹕西安宗廟社稷及宮中神位聖容前元旦應行禮節均未能舉行言念及此寢寐難安子復何心受賀乃皇帝以元旦各節禮不可廢再三籲懇准如所請是日皇帝率同王公百官在便殿行禮禮畢皇帝御便殿王公百官按班行禮欽此朕恭奉乘輿蒙塵於外北瞻宗社尤切疚心惟欽奉懿旨敬謹勉遵是日朕亦御便殿王公百官按班行禮所有一切典禮著槪行停止該部卽遵諭行欽此同日奉旨浙江巡撫著余聨沅署理迅速赴任惲祖翼著俟余聨沅到浙後再行交卸欽此 
[俄人雄略]  
　　俄京聖彼得羅堡某日報云俄國政府擬自賽馬康德埠築一鐵路直達直𨽻海灣以與西伯利亞鐵路對峙此舉若成不但能龍斷他國之利且於兵事亦可大展雄圖也 
[德人兵費]  
　　德京柏林某日報云此次德人有事於中國所需各費以海軍爲最巨計徵調兵艦多至二十五艘每艘約費去五十萬馬克共須一千三百萬馬克其次則推軍馬計購馬四千頭每頭約値九百馬克至一千馬克共須三百六十萬馬克或四百萬馬克兵士衣料每人約須一百五十馬克全軍共須三百二十五萬馬克藥彈約須二百萬馬克各項官弁月俸約須四十五萬馬克此外又有一百萬馬克爲戰時犒賞之費兵士什長每月餉銀約須二十八萬五千馬克其犒賞之費約須一百萬馬克以上他如軍馬草料船中食物以二萬三千分計之月須三百八十萬馬克祗計一年中所費已不下二億馬克矣 
[鄉闈歸併]  
　　武昌采訪友人云本月某日湖北巡撫景月汀中丞頒發告示徧貼通衢略謂本年恩科鄉試曾奉旨於來年三月舉行現因時局艱難經兩江督部堂劉奏請歸併庚子年正科鄉試一并於來年八月舉行至會試亦併歸壬寅年三月彚案辦理已蒙恩旨俞允由禮部行知到鄂誠恐遠方士子未及周知届時或空勞跋涉除移行各屬一體遵照外合卽明白曉諭俾衆咸知蓋亦體䘏寒儒之至意也 
[官俸减成]  
　　京師訪事友人云京官秋季俸銀現定於十一月杪補放自一品至五品放四成六品以下放五成滿漢文武一體辦理如有未經報到者扣除不放至兵丁月餉先放兩月扣成與否尙未聞知 
[軍憲騎簧]  
　　昨得本館派赴福州采訪友人來信云欽命鎭守福州等處將軍兼管閩海關税務善留守聨於本月初七日之夜四鼓時因病出缺將星遽隕聞者惜之 
[購地章程]  
　　鄂省委員購地一事已登昨日報章兹者漢口采訪友人郵寄鄂督張香帥札行漢黃德道兼江漢關監督岑馥莊觀察章程五則爰備錄之曰爲札飭事照得武昌北門十里外之河岸地方往年經美國人測量漢粤鐵路時定此地爲鐵路車站將來該地必爲商務繁盛之中樞當經本部堂具奏請旨允准在武昌北門外十里地方擇地開埠以裕民生而興商務等因十月初八日奉上諭著照所請欽此本部堂當經札催江夏縣會同產業局前往勘視形勢詳細禀復兹據禀復前來并抄呈開辦章程五條本部堂披閲之下尙屬妥恊合行札飭江漢關道備文抄送章程照會各國領事札到該道立使遵行切切勿違此札計開章程五條一本部堂遵奉諭旨准在武昌北門外十里地方開闢商埠特選派委員擇地先勘明境界飭令繪圖貼説詳細具禀俟禀到後再行通知各國領事由各領事通知各國商民二選定地址以内不問爲官地私地悉歸會文局管理俟地圖繪成後擇日照會各領事望各領事預告商民如有願租地者至日赴該局呈明註册無論中外商民凡有租地之事均由官局經理以免紛擾其以產業向他人抵押者亦須報明官局若所租之地爲民間私地由租地者將其租金交納官局由官局核定以若干成給原地主而酌留若干以供所開商埠内通溝渠築碼頭修堤防開馬路及設立巡捕房等之用三此新界係中國自開商埠各國商民無彼此之區别可以一體雜居平等相待故各國不必爲其商民限定地界四治理新界及保護商民之章程當由總督酌定施行之日預先知照官局中更添設工程局兼理刑事其租地之商民應公平無欺酌收月捐以充官局用費五租地之註册法及租地之年限與繳納地租之法均照他處租界章程辦理 
[榷酤新政]  
　　京師訪事友人云京城燒鍋一項爲税課大宗崇文門外向立官酒行二十家凡四鄉入城之酒未經納税者例禁綦嚴現在各酒行主約期公議禀請英國駐京統領寳君出示曉諭凡有販運燒酒者須進左安廣渠兩門照章報税方准在市中出售倘有繞越偷漏之弊拿獲重懲 
[籌加經費]  
　　廣州訪事人來函云邇日餉源支絀籌惜爲難大憲特委李直刺在廣仁善堂邀集七十二行商首籌增臺砲經費直刺諄諄勸勉隨有三十七行願集成七萬金刻已據情禀覆大憲矣 
[軍火頓昻]  
　　廣州訪事人來函云粤省因聞議和條欵中有禁止軍火進口一條致洋火藥市價陡昻從前每磅不過洋銀數角者今已貴至一元五角彈子從前每打不過數角者刻下每粒須二三角卽用過之彈殻亦皆收買一空每枚價在一角左右傳聞介字營勇潛將藥彈盜賣事爲營官察出禀明統領馬軍門立卽押出營門斬首 
[漢上官塲紀事]  
　　漢口訪事友人云上月某日署理湖北漢陽府知府趙楚江太守奉委至江漢新關查騐税務並察閲新隄團防事宜至本月某日告竣隨卽回省銷差乘舟返署○總辦漢口營務處周謙甫軍門原籍江西近以年邁龍鍾宦情漸淡聞將具禀憲轅乞骸歸里未知上憲能允如所請否○前者由鄂調往直隸一帶之武切全營所需月餉爲數不少近日上憲特委王二尹念祖方二尹濬渙分批解往已於本月初五日首途矣○湖北自强學堂邇經督憲張香帥力加整頓除將章程逐一釐正外所有執事各員一律更易聞提調一差已札委漆明府濵接辦矣 
[羊城臘鼓]  
　　廣州訪事人來函云前承辦釐金商首岑敬輿欠繳餉銀至五十餘萬兩之多致被各商紛紛呈控善後局憲屢飭及早淸理并將所欠餉項繳淸某日岑復具禀到局請將拱北兩關代收之項歸還以爲搪塞之計局憲閲禀怒甚嚴加申斥飭將各欵結算所欠餉項亦須赶緊措繳如違定必勒追○省中接到簡授兩廣總督陶芷芳制軍手諭悉憲旌已於十月十四日安抵江西南昌府所有粤中供張不得過事奢華員役亦不必越境遠迎致勞往返現在督轅文武巡捕已皆中道折回矣○日前粤垣紳士黎部郎國廉梁中書慶陳觀察照常聨合紳士三十餘人捐資備辦方物禀請大憲委廣西候補府經歴馬君慶銓解往西安行在旣而部郎又約集諸人自備資斧奔赴行在備物上𧴨并請廣東巡撫德靜山大中丞于入奏時陳明蟻悃 
[鴛水氷花]  
　　嘉興訪事人云某日有男女二人年均三旬以外相携至北門内大街長春園啜茗旋忽口角不休好事者向之盤詰男云我係桐鄉人有人携此婦至新豐鎭求售我出洋銀七十元購得婦則謂奴係好人家女兒突被此人誘出後保甲以來歴不明暫爲看管著人至新豐鎭偵尋根底不知果能水落石出否○月來風雨連綿沿途泥滑嘉秀兩漕倉開徵以後收數寥寥市市中頂上糙米每石値洋銀兩元四角左右 
 
 

Page 3

 
 
[玉帶鐫銘]  
　　鎭江訪事人云每届三冬劉盤龍一流人輙在城廂内外僻靜處擺設賭攤傾人囊槖近爲保甲局員唐秩庭二尹訪　親帶差勇嚴密查拿是亦除莠安良之道也○邇來鎭郡旗營中盜案孔多旗丁幾難安枕乃紛紛作遷地爲良之計有地方之責者尙其設法淸查不使匪類濳蹤則居民之幸也 
[蘇臺雜錄]  
　　蘇州訪事友人云本月初七日爲長元和三縣文童府試初覆之期元和學附生張一澧混入塲中希圖槍替至傍晚被諸童察出羣起譁囂事爲蘇州府濮紫泉太守所聞立卽押令出塲解赴元和縣署懲處○干將坊巷讓王廟比鄰有李某者向操布業其妻史氏潑悍異常本年閏八月某日不知因何反目遽將其夫痛毆以致受傷至本月初四日竟咯血而亡史氏懼禍避入母家初八日李母以其子被媳毆傷身死等詞控之長洲縣署縣主蘇大令飭提氏之父母到堂責令將伊女交案一面婉諭李母先行棺殮○本月初七日有骨董儈李愼官者在馬醫科巷口寳錫烟館吸烟不知緣何與高某口角突被顧愼官及流氓趙鶴琴助高恣横將李頭顱擊傷昏暈倒地旋經旁人扶入某客棧責令顧高出資延醫敷治大約可保無虞矣 
[叩賀鶯遷]  
　　前晚升任湖南布政使余晉珊方伯接奉西安行在電諭著署理浙江巡撫昨晨本城文武印委各官咸詣道轅叩賀馬龍車水接軫於途 
[撫䘏屍屬]  
　　前者上海招商局飛渡小輪船舵工陳小安駕駛不愼致撞沈申湖小輪船所帶無錫快船淹斃六人迨涉訟後陳卽瘐斃上海縣獄月前縣主汪瑤庭大令函商招商局總辦請出洋銀六百元撫䘏各屍屬每名一百元兹已如數送交縣署昨日大令查知當日淹斃者係浙江湖州府屬某邑人陸仲翔潘履平南潯鎭人金少山朱愼庵寗波府屬某邑人陳長生江蘇鎭江府屬某邑人徐龍高因卽飭差分傳屍屬到縣具領 
[命案已結]  
　　前者某行出店人唐金春曳載貨車至英界某處碾傷老叟張阿坤之脛由巡街捕拘入捕房旣而張因傷殞命三圖地保曹福卿查無家屬報請某善堂給棺收殮旋由英美租界公廨讞員張柄樞司馬所聞以事關人命未可含糊飭曹保確查具結昨晨捕頭派某包探將唐解案請辦曹保禀稱小的奉諭之下查明張並無家屬遵卽具結呈請察核唐俯首求恩司馬商之美總領事署白繙譯官判令將唐管押捕房半年以爲事不小心者儆 
[控欠無憑]  
　　震大米行司帳人陶正林投英美租界公廨控掮客朱桂芳陸善生積欠米價前晚讞員張柄樞司馬升堂研訊陶投案訴稱本月初二日朱至小的行内購去米三百零一石言明每石洋銀三元六角五分後僅收到九百六十元尙欠一百餘元向索圖賴叩乞究追朱陸同供小的等向買米三百零一石言明每石洋銀三元一角業已如數付淸乃陶忽求增且復揑情誣控實則小的並不欠付洋銀司馬謂兩造所供均無憑證著公差帶同至震大行查明簿據妥爲理處禀覆核奪 
[北鄉火警]  
　　前晚十二點鐘時下海浦鄉民某姓家忽然火起霎時冐穿屋頂光燭雲霄幸經鄰人竭力救援得卽熄滅祗焚去平屋數間是處地在租界之外以故瞭望臺上並不鳴鐘 
[上海縣署瑣案]  
　　前日和昌盛豆行夥程杏坪控張端甫圖賴定貨銀兩縣主汪瑤庭大令升堂研訊程供九月初五日張來求售菜餅一千張隨付去洋銀五元二十日又付去洋銀七百元張囑備船往泗涇裝運後祗交來菜餅五百張核算透付洋銀一百七十元向索不還叩求訊究張供原籍泗涇開設仁記油車刻已閉歇程所定之貨到期不出市價陡昻致小的受虧不少求寛限至明年五月新貨上市時妥爲淸理大令著償還洋銀一百四十元先付四十元餘俟明年二月陸續還淸兩造遵斷具結大令飭將張交人保出○前者華臣伯控錢立江圖賴借欵汪大令斷令折還洋銀一百元旋由前充地保之朱端明保出至今日久避匿不理華一再呈催大令飭提保人訊比朱供錢保出後逃匿不出小的曾代墊洋銀數十元被累不淺務求寛限尋交大令喝責二百板限十日内賠繳洋銀五十元其餘俟錢到案訊追○王鶴高周秀夫同控張松泉欠銀大令升堂提訊張供小的磪欠周秀夫洋銀若干已浼友人理勸妥洽暫將田單抵押俟價賣後歸淸至王處工貲求交保出外淸理周供張所欠洋銀確已理明王叩求追繳工貲大令飭將張交保出外限期淸理不得遲延 
[上海巡局紀事]  
　　有倪某者曾欠程旭雨會欵若干向索無著因使老嫗至其家坐索倪不堪其擾控諸十六鋪巡防南局局員陳禾亭二尹諭令地甲設法調停禀覆核奪○日前有歹人趙和尙者見增祥馬頭某藥棧被火遂乘機刦奪衣服十六鋪巡防北局勇丁見之拘請局員文韻松二尹訊究旋由某甲赴局具保二尹准之 
[馬路工程局瑣案]  
　　上月某日小孩王榮生躑躅于南市新馬路中某號巡街捕帶入捕房捕頭令解送工程局禀請總辦葉孟紀司馬訊明口供發交普育善堂留養一面出示召領前日有雷玉亭者自稱孩父投局求領司馬研訊之下雷供小的係湖南某邑人向在某宦處治庖僑居上海高昌廟左近此子係前妻所生繼妻並未毒毆無奈兒子疲玩不堪貿然走出小的因見申報歴記情由特來認領並　朱松泉作保朱所訴相同十四圖地保張茂生禀稱玉亭住小的圖内已閲多年實姓雷伊子榮生所稱王姓明係妄供司馬令朱張各具切結存案准雷將子領去○前日有周開芳者爛醉如泥偃臥南市新馬路中某號印捕見之告知捕頭轉禀工程局總辦葉孟紀司馬疑已受傷飭送仁濟醫館求治旣而其父文魁投案訴稱兒子實因酒醉所致蒙送醫館感激無涯小的願領回管束司馬函致醫館飭差將開芳舁回研訊之下供小的願隨父親回去魁文供小的係寗波府屬慈谿縣人向在某處當酒保兒子小本營生現在南市張瑞生處張瑞生供小的係本邑人向操北貨業開芳借宿小的家今願具保司馬飭各具切結准予領去 
[南市捕房紀事]  
　　前日本邑南市增祥馬頭愼大藥材棧被火時四十號巡街捕拘獲乘災攫取衣箱之歹人徐夏生解入捕房管押前日有某甲者訴稱此箱實由小的倩徐負出並非行刼求卽給領並保徐出外安分營生捕頭許之○前日有某甲者挑棉花兩包至馬路中四顧張皇十五號巡街捕以其形跡可疑拘入捕房捕頭詰知實係已物命邀妥人保領 
[籌辦陜振二十九誌]  
　　啓者則敬昨覆江西輔善公所李薌帥諸君云頃奉賜函敬悉壹是過承飾藻慚感奚如前奉張筱帥來電知承諸君墊寄陜西義振銀五千兩匯交敝局轉解則敬以陜振孔迫需欵正殷接電後先行如數籌墊彚解以副諸君飢溺之心電覆筱帥請爲轉致諒蒙察照兹奉筱帥檄文並匯到尊處墊欵規銀五千兩遵已如數兑收歸墊分掣收條兩紙並另文覆陳筱帥矣陜省災情之慘爲從來所未有則敬猥以菲材謬司勸募値此時艱雖經竭力籌墊欵項陸續解往正慮難以接濟諸君痌癏在抱巨欵遙頒三輔飢黎實叨大德承示集有成數除歸墊外餘均分批寄交敝局轉解並抄示捐啓稿尤𥾺諸君利濟百族之仁心並垂愛鄙人之盛意私哀感佩莫可名言謹已抄請登報現在照收捐章皆未頒到敝局無從刊布已迭電詢催俟寄到卽當奉聞危子垣太守所捐千金請　坊一案已卽日禀請岑雲帥核奏兹將禀稿先行鈞呈台覽建坊究與專案請獎之例有别若由電禀似非所宜高見諒亦謂然也專肅奉覆並鳴謝悃敬請均安順賀年釐諸惟事照不備上海六馬路仁濟善堂盆湯弄絲業會館奏辦陜西義振總局施則敬錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　王東福行竊隆茂洋行棉花二斤經包探李四春解案請究讞員張柄樞司馬判枷號三日○孫周氏被張阿法竊去衣服三十件投報捕房捕頭派包探徐榮珊將張拘獲詰知衣服已質錢使用因於昨晨解案請究孫周氏投案求追張供小的窮極無聊不得已而出此下策叩求恩宥司馬判責五百板管押捕房半年○野雞妓院鴇婦陳陸氏所雇傭婦徐高氏串通狎客夏阿林竊去洋銀四十二元因卽投報捕房捕頭派包探趙銀河將徐高氏與夏一并拘獲並起出原洋銀四元解案請究陳陸氏投案訴稱小婦人所有洋銀均藏箱内不知何時被竊前日啓視早已空無所有旋在牀上抽屜内搜獲原贓四元詰之徐高氏據云係夏客怕給叩乞究追徐高代供此項洋銀係夏大少所給不知如何行竊務求鑒宥夏供小的曾往彼處宿倡至鴇婦衣箱内是否藏有洋銀小的無從知悉前日忽稱失竊廹令小的到案叩求明察司馬以徐高氏刁狡已極判令用新製木凳重責手心二百下掌頰一百下遞解回籍夏從寛斥釋○吳長郎被陸長生嚴曾山高三福張雪林王　林等索詐洋銀八元旣報捕房卽經包探劉森堂拘案請究吳供小的在陸長生家租得一榻之地以資棲息被陸糾同嚴等詐去洋銀五元旋又借去三元求究陸供吳不應私留蕩婦同宿是以責令出銀解穢嚴供小的教讀爲生因聞吳等吵閙向之理勸不敢妄爲高等俯首無辭司馬判陸嚴各押一禮拜高等各押三日期滿交保開釋○邱阿全行竊俞阿寳家衣服一件經包探何阿春拘案請究司馬判責一百板遞解回籍贓給還失主 
[法租界公堂瑣案]  
　　上月某日騙子王守初向法界德銘里曹全吉宣紙店轉租房屋一幢又向某貰器店租貨生財懸掛公和　　　自稱係汕頭某號派來坐莊販運麻布等物越日卽至新開河畔振大及洋行街寳裕順元等行購辦海味若干計銀一百數十兩令送至德銘　交貨約於翌日收銀迨次日各行往收則已逃𨓜無蹤遂將曹全吉店夥雷伸吉扭送捕房解經讞員杜枝園大令研訊准子交保出外限一禮拜内將王交案前日午後雷路過三洋涇橋適與王所雇之夥邵寶齋相遇因卽扭送捕房昨日堂期由捕頭解案請訊寳裕行夥吳寳堂順元行夥劉寳生振大行夥戴步靑及雷仲吉均投案遞禀請追貨欵及房租飯食等項邵供小的向爲掮客前由司帪人朱省齋薦入公和昶代辦各貨略取用錢大令謂王等現在何處代稱王朱及張德良等匿跡之處小的略有所聞大令卽飭包探帶往指提訊究○任昌榮訴稱小的囑縫工陶阿二縫製縐紗棉禰因尺寸不符前往詢問突遭流氓沈福祥等毆擊傷及面部並失去銀質對時表一枚洋銀二元四角是以扭案請辦沈供小的向在工部局當垃圾夫與張錫根等人貨居陶阿二所開成衣店樓上是日因見伊等口角上前解勸並不行兇大令謂任傷痕具在何得抵賴不承著押候重責五百板陶責二百板○烟鴇張沈氏偕烟妓周秀寳張小寳投案訴稱流氓楊桂生藉端向小婦人訛詐給以洋銀一枚意　未足致被擊碎碗盞等物請卽訊懲大令判責一百板○小東門外元泰烟館主陸恩波訴稱昨日陳蘭生李子奎等人開燈吸烟竊去烟槍一枝是以扭案請究李子奎供小的係湖南人前日由寗波來滬欲往奇兵營訪友路逢舊識之陳蘭生同往開燈過癮驀遭波累情願賠償大令判賠洋銀二元候繳案後開釋○江孚輪船經管箱艙人陳裕訴稱竊賊劉阿二行竊帪箱衣服是以扭案請追大令訊得彭子卿等四人實無干涉當堂　釋劉押候嚴比○凌夢周遣抱呈劉裕控寇福田欠洋銀二百元昨日大令命提案研訊寇供小的所開之行早經閉歇求恩寛限至歲底收帳　還大令著押候嚴比○上期許吉雲遞禀控陳松柏串通表弟王兆芳以假票哄騙洋銀向論反遭毆辱等情大令准之昨日升堂訊鞫陳松柏供許與王父因事口角小的在旁解勸現在王匿跡新旗昌大令飭交的實人保出交王兆到案訊追○包探禀稱偷兒陳長根在安慶輪船竊得外國皮袋一枚鋪蓋一副賣與舊貨店主張兆堂現已吊到原贓查張專收竊贓前次奉諭驅逐出境今又潛來收買求恩重辦大令判罰洋銀五元速卽回家不准逗留租界陳枷號十天笞責三百板○包探禀稱小偷董學光童吉禮竊得衣服一包經小的拘案請辦大令判各責一百板贓存候失主具領 
[美租界捕房紀事]  
　　昨晨有積竊混名無耳朶阿法者混入裏虹口沈家灣某姓家竊得衣服若干件携之而出適爲巡街捕所見　　解入捕房捕頭令押候解送公堂禀請讞員張柄樞司馬訊辦○前晚偷兒吳阿照闖入西華德路甬人某姓家竊得布衣數件由失主拘送捕房捕頭令押候解送公堂禀請究辦 
 
 
