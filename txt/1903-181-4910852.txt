# 1903 - 181 - 4910852

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[重印正續時務通考出售] [  圖書集成局啓]  
　　時務通考一書正集编自京津諸名士其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政敎號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[答客問俄事]  
　　有客問於執筆人曰俄人占據東三省訂期撤兵屢屢延約且多方要求我政府辦理殊爲棘手迄今尚無眉目傳聞異詞莫衷一是或云密約已定或云拒之甚力報紙所傳亦日易一說就最近者觀之日本東京友人來函則云日政府近得中國京師來電悉慶親王已與俄人密訂東三省條約因之朝野上下大爲震驚某日日皇召前内閣總理大臣伊藤侯密籌一是謂當直向俄人詰責如竟强項則卽從事干戈旋下令嚴禁國中鞔工及製造軍火匠人出洋工作旋得京師來電謂中俄所訂約章將次就緒中有二則一係東三省各處海關專任俄人司榷所徵貨稅歸中俄銀行存儲一准俄人遴派人員分赴東三省各通商口岸稽查進出口各船實行檢疫之事果如是則約中條欵如何雖未盡知而約之已訂則似無疑議矣乃某日報又紀東歴六月二十八日得中國京電悉本日午前九點鐘駐華使臣内田君謁見慶親王叩以意之所在慶王告以我政府已决然於心凡俄人所肆意要求者悉行拒絶俾得力保主權壤地以睦鄰邦西字報亦云日前駐英俄使告英國外部大臣曰邇者所傳滿洲之事均不足爲憑現在華京商辦者係俄兵撤退後中國如何擔當不再肇事外間言俄人不准他國於滿洲設立領事悉係謠傳俄　最重者與各國通商絶無阻止外人之意觀此則中國斷不與訂密約而俄人亦斷無意外要求是辦理尚屬易易何以至今一無就緒令人莫可猜測或者俄人外交之法外示圓融内藏奸詐其告英之言决非本心恐英人干預特爲此紆緩之計中朝政府已入俄人籠絡之中一時不能醒悟慶親王告日之言亦未必出自本心恐日人干預其間事機或致决裂究竟若何歸結予能爲我决之乎執筆人答之曰俄人恐各國干預故爲此紆緩之計俾約已成而無可變易各國卽向之詰責而彼恃其虎狼之勢逆料各國亦無可如何無非使中國爲難耳此俄人之口是心非未始不可信者也若我政府果係堅拒所求現雖辦理棘手而終有就緒之日一旦明白揭曉不特日人必向中國詰責卽各國之不直俄者至此亦必舍俄而不直中國中國必爲衆矢之鵠東三省去而所去者恐不止東三省矣慶親王辦理交涉歴有年所中外情形定必熟悉故或疑其心欲聨俄而口中絶不肯道者我知慶親王亦愚不至此也客又曰如子言政府之拒俄必矣曰傳聞異辭不敢妄爲臆斷惟以時勢觀之東三省已入俄人掌握之中欲使之如潦丸之脫手在俄人必不允從若任其指揮則根本之地究不能讓之他人且各國亦不允洽以鄙意揣之政府必以聯爲拒以拒爲聯斥言之則爲敷衍了局美言之則爲通融辦理中國勢力不過如此惟望俄人之知難而退勿妄肇干戈不特中國受其益而俄人亦未始無益也衆怒難犯俄人其亦加之意哉 
[宮門抄]  
　　五月二十五日户部廂白旗值日吏部引見一百十員睿王由白龍潭回京請安鹿傳霖假滿請安安徽藩司聨魁到京請安那桐等謝抵銷處分恩載昌謝授國子監祭酒恩希朗附等稽察中左中右門覆命福潤預備召見太常寺奏派署對引大臣派出睿王那桐召見軍機及聯魁福潤皇上於明日卯初二刻升中和殿看版○二十六日禮部宗人府欽天監廂紅旗值日無引見景灃等由西陵回京請安睿王那桐謝署對引大臣恩阿公續假十五日順天府奏京師得雨二寸有餘禮部奏派察看標識派出李紱藻徐會澧沈家本印啓成章溥　又奏派散表禮派出特圖愼郭曾炘又奏派護宴派出善豫召見軍機皇上於明日丑正二刻至地壇行禮畢還宮辦事召見大臣 
[和蘭國京所訂萬國和解公斷條約]  
　　本約畫押期限以本年十二月三十一號爲止訂議各國曁全權議員寫列次序應按本年七月二十八號會議訂定之例德意志國奥斯馬加國比時國中國丹馬國西班牙國美利堅國墨西哥國法蘭西國英吉利國希臘國義大利國日本國盧森不爾厄國黑山國和蘭國波斯國葡萄牙國羅美里國俄羅斯國塞爾維國暹邏國瑞典那威國瑞士國土耳其國布加利國大皇帝大君主大伯理璽天德願保和局訂定條欵排解各國之爭端文化諸邦諒有同志爰擬展布公法籍評是非設立常川公斷衙門冀收成效將來受益無窮各國與創會之人均謂應從衆議尊崇公法俾保萬國生靈爲此訂立條約所有各國特派全權議員銜名開列於下德意志國日本國奥斯馬加國盧森不爾厄國比利時國畫押白爾那耳羅黑山國畫押司塔勒日葉戴商和蘭國畫押喀爾訥拜克濮爾杜喀勒阿中國塞爾拉余森丹馬國畫押畢勒波斯國畫押米匝利喀可汗多無勒西班牙國畫押特迭仰余呂葡萄牙國畫押馬塞多多爾訥拉斯色利確巴蓋爾美利堅國畫押懷得勞福羅美里國畫押卑勒抵曼巴畢紐紐爾馬漢 
 
 

Page 2

 
 
克羅爾俄羅斯國畫押司塔勒巴西利墨西哥國畫押米葉秩尼勒塞爾維國法蘭西國畫押布爾汝畢務暹羅國畫押奴瓦特威徐逹爾恭斯登瑞典那威國畫押畢爾逹英吉利國瑞士國希臘國畫押德利才尼土耳其國義大利國布加力國畫押司坦秀弗黑薩志弗以上各員彼此校閱全權合例訖訂定以下各欵第一章保持和局第一條現經議定畫押各國遇有爭端須竭力設法和商了結預免兵釁第二章和解調處第二條畫押各國議定如遇决裂或啓爭端須於用兵前審度緩急情形特請諸友邦一國或數國和解從中調處第三條除以上所言特請别國和解調處外遇有兩國爭端彼局外或一國或數國亦准審度緩急情形自願出塲和解調處此等辦法畫押各國酌量均謂可行雖當開戰之時仍准局外國和解調處不得視爲有傷睦誼之舉第四條調處國之責任卽係和勸相爭之事解釋兩造嫌隙第五條所擬調處之法一經相爭國或調處國察明辦法實難允從調處之責任立卽作罷第六條和解調處或由相爭國特請或係局外國自願務須商量辦理毋得勉强 
[贛撫柯大中丞奏請振工藝以保利權摺]  
　　護理江西巡撫布政使臣柯逢時跪奏爲開辦景德鎭磁器公司派員經理以振工藝而保利權恭摺仰祈聖鑒事竊　西浮梁縣之景德鎭製造磁器已歴數朝曩年售價約值五百萬金近乃愈趨愈下歲不及半論者以爲製法不精稅釐太重之故臣初亦信以爲然自來豫章悉心考察乃知此項製作實勝列邦其選料也則合數處之土以成坯故其質堅而其聲清越其上彩也則取各省之物而配色故其光澤而其彩鮮明又復講求火候考騐天時備極精微遂成絶藝其創始者實深通化學之理至今分門授受各不相師非若他技之淺而易明也始由朝鮮學製漸逹于東西各洋視爲瓌寳經營仿造乃克有成較之華磁終有未逮往者該鎭工匠曾赴東瀛見其詣力未深爽然若失外洋各國亦自以爲弗如也至於征榷則稅重而釐輕江西磁釐不及原價十分之一而洋關納稅則權其輕重别其精粗辨其花色幾逾十倍故商人辦運皆取道内地繞越海關獨與他貨異轍然中國之銷數日絀而外洋之浸灌日多揆厥所由實緣窰廠資本未充不能與之相競蓋該鎭自軍興以後元氣未復又一熸於火磁商或挾外人之勢冀免稅釐歴經臣隨時拒絶倘再不圖變計將並此區區利權不能自保矧該鎭聚工匠數十萬人性情獷悍或致别滋事端隱憂尤大今旣設立公司精求新製以後當可大開風氣廣濬利源與其振興他項工藝收效難期不若因其固有者而擴充之爲事半而功倍也該鎭銀根緊迫百物騰貴此次並分設官銀錢號以利轉輸此外通商惠工之政自應隨時察看情以資補助是否有當除咨外務部督辦政務處户部外合將江西創設磁器公司緣由會同南洋通商大臣兩江總督臣魏光燾恭摺具陳伏乞皇太后皇上聖鑒訓示謹奏奉硃批外務部户部知道欽此 
[樂與裁成]  
　　有客自鄂王城畔寓書相告云漢川王生欲入某學堂肄業祗以考列備取須俟缺出補送入堂因冐同縣王用杰之名摳衣請樂事爲敎習某君查悉意欲開除生因求之監督某公某公卽函致漢陽府程太守緩頰某日府尊牌示曰查該生本是外班第一以不得入堂肄業遂冐王用杰之名急於向學而不覺所行之非是經監督將該生補入内班致敎習嘖有煩言不願指授竊爲分析言之蓋敎習之見重在顧名顏標本非魯公鐵石詎充逸少守常持正非曰過情而監督之見重在廣學李邕許假閣而讀書服虔可匿名而聽講古人有是今胡不然總之學如牛毛成如麟角得一有志之士方振作扶翼之不暇詎肯抑遏其志使之不行假令該生入學以後人不安詳功復曠廢則立子開除自無疑義然詢之監學查之紳首衆論僉同云有進境是敎習諸公所宜成其苦志者也昔賢礱砥人才或不取束修或爲之資遣今卽宏奬風微無此高誼然在該生因不得其門之故有願學之心爲之委曲成全亦敎育之所許也况内班缺額該生輪應序補是宥過之中仍有秉公之義焉仰監學卽飭該生肄業嗣後循溯淵源力圖上進入馬融之帳而不荒陸氏之莊是敎習諸公所樂與裁成亦本署府所厚望者耳似此援古證今理明詞逹滔滔宦海實鮮其人語云宰相須用讀書人誰謂作育斯民者亦可諉爲一行作吏此事遂廢耶 
[巡警認眞]  
　　蕪湖訪事人云蕪湖巡警局事宜自呂韻生觀察總理以來綱舉目張規模大振向章總局分局及巡警營各弁勇每日夜會哨三次觀察復於更魚三躍後周行閭巷見有勇丁擅離本所者卽將管帶營哨各官記大過一次會哨時各局員有不到者亦如之以故　茸無能者皆望而生畏不敢濫竽其間語曰有治法尤貴有治人觀此益信 
[提憲回轅]  
　　松江訪事人云江南提督李壽亭軍門於本月初七日自滬上秉節回轅中軍張冠庭參戎以下諸人紛紛赴南門外大漲涇馬頭恭迓聞此次須待軍政事竣然後出轅矣 
[漢皋火警]  
　　漢口訪事人云本月初旬某夜大夾街朱同豐巷口某油坊不戒於火各鋪水龍聞警齊至竭力援救始經告熄計共被燬方裕順帽店等七家至初六夜大通巷某姓又有失火情事幸卽時救熄未致成災 
[粵省官塲紀事]  
　　廣州訪事友人云粵督岑雲帥於閏五月初一日秉節往梧州柳州慶遠等處履勘災區并考察地方文武官吏所需行營軍餉暫在運庫提支新委廣西左江鎭總兵鄭鎭軍潤材亦率同安勇隨節前往各營勇丁先期分赴各請局領軍裝餉項○日前信都轉勤奉撫憲李中丞飭赴兩廣鹽運使新任所遺雷瓊道篆務委瓊州府知府劉太守尚倫暫行兼護○新選惠潮嘉道褚觀察成博抵省後於上月二十七日赴督撫轅禀到○某日岑雲帥奉到御賜蟒袍紗褂扇子等件卽恭設香案望闕謝恩屬下各員均往叩賀○岑雲帥抵粵後親詣各營巡視旋札委區季良等十員前往廣西分駐各路查探軍情隨時禀報○粵東會辦房捐總局提調候補知府黄太守懋楨奉上憲派赴滬上公幹所遺會辦房捐局提調一差委候補知府阮太守志觀接辦○南海縣知縣裴大令景福因事經上憲撤任聽候查辦遺缺飭題補南海縣知縣順德縣知縣王大令崧先赴任所所遺順德縣篆務以補用知縣張大令式恭署理○從化縣流溪司巡檢委試用從九品周少尹行銓署○乳源縣武陽司巡檢缺經上憲委試用從九品羅少尹紹勛署○惠州府獄缺經上憲委試用從九品招少尹保熙署○挨補博羅縣善政里司巡檢朱少尹烈經上憲飭先赴任○署廣西左江鎭總兵潘總戎瀛撤任所遺鎭篆上憲委現署廣州協副將北海鎭總兵鄭總戎潤材接署遞遺廣州協篆務委補用總兵莫總戎善積接署 
[鄂省官塲紀事]  
　　漢口訪事人云湖北藩憲瞿賡甫方伯偶抱微疴近方延醫調治○候補知縣劉大令承緒近奉大憲札委辦理警察南局事務日前已上院禀謝到差矣○雲南匪氛不靖警電頻來鄂中大吏特委幹員押解軍械若干以資騅勦○候補知縣宋大令燦近奉上憲札委辦理武昌府署文案當赴各憲轅禀謝卽日到差○長江水師提督程從周軍門赴兩湖各屬閱視水師某日道經漢上勾留數日卽馳往宜昌 
 
 

Page 3

 
 
[鳩邑官塲紀事]  
　　蕪湖訪事人云陳晴溪大令近經徽寗池太廣兵備道童觀察禀請撫憲聶仲芳中丞委辦大關榷務前辦是差之鄭蘅圃大令則委赴魯港丈量木牌○蕪湖巡警局發審委員潘大令元章訊斷龜奴吳小金子訟案未克持平經督辦呂韻生觀察禀請撫憲聶仲帥撤差所遺讞務另委趙大令元熙接辦 
[潤郡官塲紀事]  
　　鎭江訪事人云上海糖捐局總辦許東畬太守於月之初五日附某輪船赴揚公幹州道經京口時登岸拜會各當道次日即乘舟渡江○南洋續備新湘全軍綂領錢琴齋觀察於本月初七日乘舟赴圌山查閱營伍砲臺瀕行之際麾下各營員弁均赴江干恭送如儀 
[甬江小志]  
　　甯波訪事人云鎭海縣山下王地方多釀酒之家當道迭次派人徵收酒捐欵皆抗延不繳邇經邑宰韓大令訪悉有王某者在内把持爰於某日簽差往拘王有甲乙二孫見縣差至遽出外鳴鑼糾集鄉人用繩捆縛兇毆然後扭送府轅指爲持票索詐不知府尊葆太守將何以處之○寗城土娼頗多雨窟雲巢到處皆是浙江提督呂道生軍門恐有窩留匪類情事爰於日前嚴飭城守營項守戎認眞驅逐○鄞縣俞家大嶴人俞小生前與族人俞某因爭墓木互相兇毆要害受傷遽爾殞命屍屬報經邑宰周少軒大令蒞騐至則兩造調已停妥洽已命駕而回○甬江茶市前頗暢旺近年業此者迭次虧耗以致茶棧年少一年現在祗有甲乙兩家生意不甚暢旺兼之今歲茶價較貴每斤售至洋銀四角有奇最上者須一元左右因之茶市寥落雖有浮梁巨賈亦不能屯積居奇 
[麋臺銷夏]  
　　蘇州訪事人云上月某日飛划營某領哨率領全哨師船至北蔡顯王廟等處乘鄉人酬神演戲之時開設博塲誘人入局事後某哨弁向之分肥以致互相爭論戈矛槍砲格鬥不休合鎭譁然爲之罷市現經各鄉董訴諸營中未識管帶官擬若何辦理也○有浦老三者家住蘇城烏鵲橋附近本月初五夜被賊穴壁而入竊去衣箱二口内皆貴重衣飾約值二千餘金翌日開單投長洲縣署報請飭緝○本月初三夜有甲乙兩三賊潛至齊門外某姓家竊得衣箱四口首飾箱一口負至船中黎明時繞至閶門將珠一串持向某當鋪質錢探役孔老四見而盤詰言語支吾因將甲拘住連船解至總巡局禀經趙明府略詰口供移送元和縣署請金苕青大令訊辦至乙丙二竊則當紛擾時已乘間逃逸追捕無從矣 
[泖湖夏漲]  
　　松江訪事人云葉榭鎭土棍常虎生結納票匪爲害閭閻近爲華亭縣陳仲陶大令訪聞密飭差役往捕本月初七日清晨各役恊同圑勇至某茶肆由地保指獲蜂擁登舟鎖解至案大令升堂研訊供認索詐某某等兩案遂飭釘鐐收禁聽候嚴懲○去年忽有李姓者投宿縣署東首德興客寓翌晨不知因何斃命寓主因投報華亭縣署縣主陳大令騐明飭卽備棺收殮發壇待認旣而東門外張姓嫗以其子久出不歸杳無音信查得死者之襪與其子所穿吻合爰投縣署請領謂當日身畔藏有洋銀若干想須澈底根究也 
[上海官塲紀事]  
　　前江西臬司陳雨人廉訪澤霖於昨日到滬行旌旣駐卽命駕至道轅拜會蘇松太兵備道袁海觀觀察茗談片刻而别○江蘇候補道李觀察木森俞觀察明震湖北候補道孫觀察秦圻山東試用同知董司馬大年均於昨日來滬先後赴道轅晉謁○昨日蘇松太兵備道袁海觀觀察柬請簡授漕運總督德靜山漕帥赴洋務局讌飲 
[錄供通詳]  
　　前月寓居虹口之葡萄牙人沙閘將木工沈福生戮斃一案經上海縣主汪瑤庭大令會同葡官察騐後葡總領事博蒂業君隨將兇犯訊明解往澳門定罪大令亦提齊見證研訊明確禀請蘇松太兵備道憲袁海觀觀察核示遵行兹已奉觀察批飭錄供通詳各大憲及南洋大臣察核矣 
[定期履勘]  
　　昨報紀本邑引翔港鎭景記洋廣貨店被盜行劫一案上海縣汪瑤庭大令得報後定本月十三日帶同差役親自前往履勘以便飭查贜盜務獲訊懲 
[濟匪宜懲]  
　　巨棍錢鼎盛即錢毛毛又卽錢莊毛毛平日出没滬之南市以魚肉良懦爲生涯近與蟠踞浦東下砂鎭之梟首王升奎林得勝李秀卿等人互相聯合恣行不法更甚於前事經鎭董查知函請保甲總巡謝岳松明府飭提訊辦前日提案研訊局勇在身畔搜獲林得勝名片一紙呈請明府察核未幾有某甲者投局具保明府查核鎭董來函有販賣槍子接濟梟匪情事未便准予保去飭押候訊明然後移送上海縣署請縣主汪瑤庭大令盡法懲治 
[發封蘇報]  
　　昨日担文律師處帮辦人古柏君偕舌人赴英美租界會審公堂檢呈近日所出之蘇報數帋聲稱本律師係中國政府所　因蘇報館内會黨魁首錢允生等業已拿獲押候訂期會訊詎料連日蘇報仍妄登悖逆不道之說應請將該報館發封讞員孫建臣直刺允之將所呈蘇報請英總領事署繙譯官迪君披閱隨簽派公差李元標發封條四紙著齎赴租界領袖美總領事署及英總領事署禀請簽字然後投老巡捕房浼總捕頭派出中西探捕協同前往該報館將門釘封 
[恤商照會]  
　　欽加同知銜卽補直隸州上海公共租界會審分府孫爲照會事照得上海租界華洋雜處凡華人詞訟案件批准提訊卽出票差提須先送領事簽字會同捕房包探往提一經提到先押捕房凡行兇滋事以及竊盜姦拐案犯此種敗類本不足惜若田土錢債户婚等案一經由差恊探飭提當日收押捕房次日與竊盜等案同解公堂是案未集訊曲直未分業已先押捕房一宵設遇禮拜及停訊日期則三五日不等大失華商體面本分府下車伊始亟思挽救嗣後凡遇田土錢債户婚等事均改爲傳單限以日期自行投到如果該被告不卽遵限投訊則是不知自愛定卽改傳爲提現已試行辦理並在傳票内加蓋戮記以免誤會除洋商交涉由領事請提不在此例並舊案照常飭提外誠恐商民未及週知相應照會爲此照會貴董請煩查照希卽傳諭各業商民一體遵照爲要須至照會者右照會商業會議公所光緒二十九年閏五月初六日 
[五月分選單]  
　　小京官鑾儀衛經歴蕭霆震四川監京經奉天韓寳濓安徽供事知府廣東韶州俞炳輝安徽甲通判雲南麗江倪瑞璜安徽人知縣浙江雲和趙詠清安徽監四川巫山梁鴻翥廣東甲貴州都匀江若樑浙江舉陜西中部王佐廷廂黄舉廣西博白胡永榮陜西舉貴州安化劉雲衢江西甲州判雲南南安胡思義江西監府經貴州大定陳紹曾福建廪浙江處州張于鑑台州王靄吉俱四川監吏目直隸開州張振山東附浙江海甯廬鴻章江蘇監典史福建屏南程祚銓廣東翁源李乾福俱四川監貴州清鎭金錫祺浙江供事浙江上虞王作霖甘肅監 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[日臺通電]  
　　有客自扶桑旭日中貽我雙鯉云日本國家定於西歴六月中由東京設立無綫電機直逹臺灣以便互傳消息約計各項經費需日銀二萬圓 
[高可摘星]  
　　美京華盛頓友人遠貽尺素云美之紐約克省有一地叚闊二十六西畝長四十六西畝有人擬在此處建一巨屋其樓高至一十七層按美人素喜建築高樓或五六層或七八層不等其登樓之法在樓下分設數機欲登某層人立某機以指撥之自能凌空直上故不以爲勞也 
[風雨爲災]  
　　揚州訪事人云上月二十六日之夜雨師風伯並轡而至幾訝千軍萬馬蹴踏於天陰月黑之中泰屬某鹽塲地本窪下海潮漫溢平地汪洋有無傷人刻尚未能詳悉也 
[䢴郡官塲紀事]  
　　揚州訪事人云泰屬草埝塲通屬豐利塲兩鹽大使均已俸滿運司程雨亭都轉檄飭正任庫大使廳許鹺尹調署草埝塲候補鹽大使姚鹺尹委署豐利塲○兩淮茶塲大使某君署事期滿運司程都轉查有前署是缺之吳鹺尹元惠堪以委署詳奉督鹽憲魏午莊制軍批准下札飭知大約月望之後卽可束裝就道前往履新矣 
[京江帆影]  
　　鎭江訪事人云瓜洲鎭總兵高藎臣鎭軍以此間盜匪充斥民間受害甚深爰派弁勇日夜梭巡一面示諭各烟館客棧夜間以二鼓爲度一律閉門俾匪徒無從匿跡○邇來瓜洲一帶疫癘流行死亡相繼好事者於月之初七日舁都天廟温天君偶像出游士女之竭誠膜拜者不絶於途未識疫鬼果能退避三舍否也 
[上海縣署瑣案]  
　　前日李明山扭李月臣李章青到縣訴稱吞没金約指請卽訊追至晚縣主汪瑤庭大令升堂研訊明山供小的在法界公館馬路開設新衣店有金約指一枚置帳桌抽斗内前日清晨忽然失去急向月臣盤詰言已交與伊父李章青兌得洋銀三十餘元及向章青追索一味圖賴爲此扭乞究追月臣供小的年十三歲自幼父母雙亡由章青撫養成人在明山店中習業章青時囑小的遇店中值錢之物竊取來家是以前日將金約指懷歸交與章青兌得洋銀三十餘元章青供小的係杭州人昨日方由原籍來滬兒子並未有金約指交與小的大令令章青賠洋銀三十元章青供稱小的無力遵諭大令判掌頰五十下收押所中月臣發某善堂留養○奚蘭生前控閔行鎭流氓沈長明强劫孀婦等情前晚大令向之研訊姜唐氏供小婦人係松江人丈夫姜愼和向在閔行租奚蘭生餘屋僑居本年二月初七日因病謝世乏資棺殮向奚貸錢若干嗣小婦人與奚私識不久卽被沈劫去逼勒成親小婦人不依被沈閉置空屋中歴五十餘日今奉差提沈已畏罪逃逸唐進生供姜唐氏係小的胞妹今春妹夫逝世由奚借錢棺殮是以胞妹與之私識後被沈劫去奚央王秋坡來向小的說及欲與小的同往刦回否則投案控告並責令措還伊棺殮之貲小的無奈偕奚投案控告奚供小的在閔行鎭開設烟館姜唐氏偕伊夫租住小的樓面今春伊夫病故由小的成殮旣而氏與小的私識不料被沈劫去大令判將奚笞責二百板交人保出姜唐氏發堂擇配○前日有徐念勳者步入縣署房科東張西望捕役以其形狀慌張拘解至案大令向之訊究徐供小的係常州人向在原籍設塾訓蒙今因貧苦無聊來滬謀事知友人張少泉在科房内當清書特來訪候大令著卽回原籍毋許逗留 
[浦東總巡局瑣案]  
　　前日有宋張氏者投浦東保甲總巡局控陳桂堂訛詐洋銀四元總巡謝岳松明府准之飭提研訊判令從重笞臀八百板掌頰二百下○前晚浦東保甲總巡謝岳松明府親帶差丁巡至二十四圖奚家廟内見有甲乙二人蜷伏神殿上向之研詰供小的等皆寗波人在大亨丸當水手因壓花會在神前祈夢明府飭各責二百板押送上海不准逗留 
[馬路工程局瑣案]  
　　日前黄金發扭海鹽人吳介臣至馬路工程局訴稱小的之妻被伊誘去請卽訊追總辦翁子文太守倩襄讞委員黄衡堂二尹研訊限於三日内帮同尋獲前日帶案復訊吳供小的已央人四出訪尋並無下落尚求寛限二尹著覓的寔人保出帮同訪尋並諭黄曰如吳不遵則爾可赴上海縣署具控黄諾諾而退○義記水果行主唐釗投工程局控稱同業趙全美結欠洋銀五十餘元請爲追給黄二尹研訊之下斷令趙央人保出具呈遵結付還唐洋銀三十元 
[英美租界公堂瑣案]  
　　包探徐榮珊解周壽章到案禀稱此人係江北帮流氓時出没新閘一帶與其兄壽保持刃向鄉人索詐昨日藉端與王應堂等四人口角訛詐洋銀八十四元報由小的拘獲送請究懲讞員孫建臣直刺判責五百板枷示二月期滿之後收禁西獄一年○包探李星福解潘寳康到案禀稱伊誘令吳慶臣等四人至曲江里某妓家碰和隨將吳所佩對時表及紡綢長衫竊去報由小的送請究追直刺詰訊之下潘自稱湖州某縣廪生因令押候過堂復訊○包探徐阿華解哈云生到案禀稱章懷云持西字信投捕房稱伊在天津與哈同營日前被伊騙去綢衣金飾追蹤至此請卽緝拿捕頭因令小的拿獲送請究追直刺飭押候禮拜三質訊○包探趙銀河解葉桂林周阿土到案禀稱伊等　人前在某西人家當細崽今已歇業昨在路一無端將李朱氏兇毆氏夫投報捕房捕頭令小的送請究辦直刺判各責三百板枷示一月○包探竇如海解陳四福陳三新到案禀稱四福係船户承裝某廠蠶繭竊取數十觔售與三新得洋銀三十元分給各船户旋忽又以給價太少向三新爭閙互毆故由小的送請究辦直刺判將四福責四百板押捕房二月三新罰洋銀五十元○包探沈阿岳解許成坤姚小林到案禀稱伊等二人强取邵安記所佩銀對時表一枚小的查知若輩皆係著名流氓是以送請究辦直刺判各責三百板枷二禮拜○包探何阿春解俞連坤到案禀稱伊騙取姚守正之貨價洋銀一百九十元報由小的解案請追直刺飭暫行管押限一禮拜内照繳違干重懲 
[法租界公堂瑣案]  
　　靖江縣人顧惠民向爲羽士上月某日誘領鄰家有夫之婦李劉氏來滬匿跡法界東新橋左近旣而氏翁李榮偕氏父劉德安來滬尋獲將顧惠民及伊父侯官伊友侯尚松吳阿三並李劉氏扭送捕房昨日捕頭令包探解送至案李榮遞禀請追被氏携去之衣服首飾氏供小婦人隨顧來滬遊玩並無别情讞員魏蒓塢大令與法總領事署費繙譯官會商判將顧惠民枷號一月責五百板李劉氏掌頰二百下責手心一百下交李榮領回管束捲去各物著顧侯官回家照數賠償吳侯二人無干省釋○祥興繅絲廠執事人沈福祥由無錫雇尤金根唐阿二錢金榮孫阿揚等駁船八艘裝運蠶繭來滬交缷時查得缺少七百餘斤時孫已聞風逃逸遂將尤等三人拘入捕房昨日捕頭令包探解案請訊尤等同供此繭在無錫過秤之後並未開包包上均有記認各船亦有人押護小的等豈能作弊大令飭一併還押著沈邀同押護諸人到案候訊○彩章玻璃店主胡亮卿向承興洋行購買照相器一副因與原樣不合照章退還承興行主以其不應悔議控諸公堂大令訊取口供諭候復訊核奪昨日承興行主倩日本人左延彥到堂信證胡供向購二十寸之照相器今祗能印至十四寸以故退還左稱實可照至十八寸胡 
 
 

Page 10

 
 
供請同往試騐大令謂如能照至十八寸則是胡有意悔議須罰洋銀一百元胡供倘不能照至十八寸行主亦當罰鍰大令著俟下期復訊核奪積竊周德順潛入英界寳善街某洋貨店竊得洋銀二十四枚前日又至就城河浜畔竊取包探張仁拘獲羽黨徐夫官李三逞强拒捕因一併拘入捕房昨日解案請訊包探禀訴前情徐李二人同供小的等與周並不相識實被悮拘大令判將周重責三百板呈案之洋銀二十元存候充公徐李二人無干省釋 
[美租界捕房紀事]  
　　昨日有某甲者曳東洋車至北河南路將甬人某乙之子撞倒頭上略有傷痕致被某號巡街捕拘入捕房捕頭申斥一番從寛釋出○前晚小竊施阿三潛入外虹口公和祥碼頭某號貨棧内竊取所儲舊鐵若干不虞爲司閽之印度人所見連贜帶入捕房捕頭令押候解送公堂禀請讞員孫建臣直刺訊辦○昨日午前粵人陳阿其梁阿常在天潼路因賭口角以致揮拳被某號華捕一併帶入捕房捕頭令各押乞丐牢半日以儆 
[樹德務滋]  
　　昨蒙績溪無名氏善士交到助振洋一百元又程汀茵洋九十八元銅洋二元陳松濤求慈親病愈洋五十元胡少軒完愿洋四十元李沈氏求病愈洋三十元丁子馨求室人病愈洋一百元泰州不留姓名人洋四十元徐躬正求病愈洋一百元無名氏洋一百元同和莊來郭瀛槎洋二百元恒孚銀樓來雲西弟子平日衣食不求精美錢不妄費惟念故夫拳拳在膺資冥福洋一百元又來各户洋一百三十六元三十四洞館米菴助本堂洋一百元汛舟義舉自昔有徵指囷高風於今復見功歸實踐福自天申乞附報端藉彰盛德[  上海六馬路仁濟善堂籌振公所施則敬等謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
