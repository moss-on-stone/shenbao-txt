# 1918 - 317 - 4916440

 

Page 1

 
 
   
 
 

Page 2

 
 
   
 
 

Page 3

 
 
時評 
[祝戰勝（冷）]  
　　戰勝者何人道戰勝强權之謂也民治戰勝專制之謂也故此次戰勝之祝非但祝疆場之勝尤祝心理之勝也 
　　我國於戰事雖未曾有所盡力然人道民治之勝我國亦同是心理焉得與協約國携手以祝幸也 
其二 
[讀梁任公宣戰回顧談（冷）]  
　　梁任公之議論毁譽參半然余常以爲所謂毁者亦君子之過也今讀宣戰回顧談而心有所未安者在焉 
　　府院國會間當時以宣戰而齟齬者各方面果純爲宣戰問題歟段之宣戰果眞欲出戰歟國會之反對果眞爲親德歟段且勿論國會之不德其端更不可勝數然必以親德之名一再加之我心有未安也 
　　竊聞與德絶交之發起實由於民黨汪兆銘氏由法返國之游說必謂民黨議員眞心親德其殆任公一時憤激之語乎憤激之語勿宜遠傳故闕其文而貢其意於此 
命令 
　　十一月十六日大總統令兼署財政總長曹汝霖呈京師稅務監督張調辰因病懇請辭職張調辰准免本職此令 
　　又令任命劉鶴慶爲京師稅務監督此令 
　　又令孫震彭斗勝均授爲陸軍步兵上校范世傑授爲陸軍騎兵上校李雅材周建業李宇杭均授爲陸軍砲兵上校此令 
　又令陸軍總長叚芝貴呈請授王亞特爲陸軍步兵中校並加陸軍步兵上校銜李宏錕潘文華爲陸軍步兵中校舒榮銜爲陸軍騎兵中校吳定遠爲陸軍砲兵中校羅緯爲陸軍輜重兵中校余光武爲陸軍騎兵少校並加陸軍騎兵中校銜周啓燮爲陸軍步兵少校趙忠培爲陸軍騎兵少校均照准此令 
　　又令陸增煒張光壽聶汝淸均給予三等嘉禾章此令 
　　十一月十九日大總統令兼署財政總長曹汝霖呈署陜西財政廳廳長景凌霄因病辭職景凌霄准免署職此令 
　　又令任命張孝慈爲陜西財政廳廳長此令 
　　又令國務院存記王藎臣着發往湖北交該省長酌量任用此令 
　　又令任命李煒章爲暫編浙江陸軍第一師步兵第一旅旅長伍文淵爲步兵第二旅旅長石鐸爲步兵第一團團長石國柱爲步兵第四團團長此令 
　　又令陸軍總長段芝貴呈請任命黄公略爲暫編浙江陸軍第一師步兵第一團中校團附汪志臣爲少校團附朱耀焜爲第一營營長陸葆羣爲第三營營長趙英武爲暫編浙江陸軍第二師步兵第六團第一營營長均照准此令 
　　又令徐邦傑給予一等大綬喜禾章此令 
　　又令劉友才給予三等寳光嘉禾章此令 
　　又令汪崇度毛昌嗣施肇承李稷勳均給予三等嘉禾章李長淸郭秉鎔均給予四等嘉和章此令 
專電 
　　北京電葡使偕同各國司令在府會議總統閱兵及祝賀事决定二十八日閱兵中國段爲指揮各國兵亦到美司令指揮並請内外要人新聞記者均在太和殿開祝賀宴二十九則新兩院在太和殿宴徐及内外各界三十日將太和殿開放聽各界參觀慶祝三日（二十日下午八鐘） 
　　北京電南北議和地點已决在寗議和委員擬熊希齡張謇任可澄趙炳麟等（二十日下午一鐘） 
　　北京電國務院覆熊希齡蔡元培函言討論善後辦法須先由雙方有責任者協同籌議已電李秀督接洽辦理（十九日下午七鐘） 
　　北京電參陸處議组裁撤軍隊機關規模宏大爲安插被裁軍官計地點或在湘（二十日下午一鐘） 
　　北京電河間有日内赴寗與李督會商和局並與張南通籌辦某礦山說（二十日下午一鐘） 
　　北京電叚芝貴將任甘督（二十日下午一鐘） 
　　北京電參戰處擬派靳雲鵬赴滿洲里與中外各司令接洽結束事件（二十日下午一鐘） 
　　北京電日人消息靑島問題擬和平會議時無條件歸還我國（二十日下午一鐘） 
　　香港電聞廣州美領事接有駐京美使訓令勸告軍政府歐戰已了中國宜卽停止内戰俾派代表至媾和會討論世界和局（十九日下午二鐘） 
路透電 
　　巴黎電德軍應交之戰品内有砲五千尊機關槍二千五百架行將陸續交出（十七日） 
　　倫敦電英軍大本營路透訪員今日電稱協約軍開始向來恩河前進拂曉後有小隊兵士奏樂唱歌由各路進發此項行動視爲進兵敵境故未能將我軍兵力與所抵地點詳舉見告我軍至今晨十一時止未越休戰時哨兵防線一步（十七日） 
　　倫敦電海格上將報稱泊魯末將軍所統之第二軍勞林森將軍所統之第四軍今日依照休戰條件會同協約軍拔隊前進我軍前鋒已抵塞爾方台·泊里·比斯美比唐·拉洛維愛勒·索瓦尼·安鄉·尼洛夫南·諸地左右（十七日） 
　　倫敦電海格上將報稱英第二第四軍進抵佛洛蘭萊·夏爾勒洛瓦·塞尼夫哈爾諸地點（十八日） 
　　倫敦電夏圖薩蘭法軍大本營路透訪員今日電稱今日侵晨法軍越過勞蘭邊界夏圖薩蘭爲入界所佔之第一鎭由著名摩洛哥師先入以享此榮鎭中居民皆佩三色絲帶興奮歡呼而留後交讓砲位與鐵路材料之德員若干人則嘿不作聲（十七日） 
　　倫敦電美國公報云星期日美國第三軍開始進佔德軍退讓之土地（十八日） 
　　巴黎電公報云法軍昨日進佔德軍退讓之地於全陣線越過邊界進至比國與被併之二省今國境之内已無一敵兵各處居民大爲歡忭希爾斯旭將軍已入亞爾薩斯之末爾化森鎭大受居民歡迎（十八日） 
　　倫敦電比國公報云今爲係全公共安寗起見已派騎兵一旅助以砲隊自由車隊赴不魯塞爾並派騎兵一團赴瑪里萊不魯塞爾炸毁子彈庫一所夏爾特克南北車站因以被焚（十八日） 
　　不魯塞爾電代理市長已向兵會幹事部抗議德兵於十一月十二日肆行刦掠與其他不端行爲最後一批之德兵於十六日中開離其離鎭前曾將所刦之物全行售去甚至有羅列各物於道旁大呼賤售者（十八日） 
　　巴黎電福煦上將星期日與海格上將會餐於英軍大本營福煦上將謂敵軍之潰敗實賴英軍施以重大之打擊福煦上將繼乃接晤英國各軍司令極讚英兵之勇武（十八日） 
　　古本海琴電德政府擬於施爾斯維召集平民大會解决该地之前途（按施爾斯維本屬丹麥後爲德）國所佔今丹國向德索還）（十八日） 
　　亞姆斯特丹電柏林現正組織公民議會志在保護公民權利贊助政府維持治安與經濟生活並要求卽行召集民選國會柏林亞力山大兵營會聞軍人大會與會者代表兵士百團要求卽行召集國民議會（十八日） 
　　亞姆斯特丹電佔據哈洛佛車站之暴兵一隊業經制勝槍斃者二十人德國獨立社會黨會發電懇求海外社會黨曰勿容爾德國同志受人壓制特萊斯登萊浦齊·乞姆尼資·抗議維持舊有軍紀並要求勞兵會於軍人休假軍需懲戒諸事應有管理之權（十八日） 
　　倫敦電各報印有德國海軍專使之顧問末萊爾海軍少將會晤裴蒂海軍大將時情狀之攝影雙方共集議兩次歷數小時之久勞兵會諸員並未參議末萊瀑 
爾海軍少將顯係代希泊海軍大將之任（十八日） 
　　倫敦電德國官場無線電報聲稱潛艇兵弁於十一月十五日在維廉沙文開會通過决議案擬　休戰條件將各潛艇駛至奉命所往之地點以盡對於祖國最後最重之任務（十九日） 
　　倫敦電海軍部宣稱海軍檢查例定於十一月二十日正午取銷（十八日） 
　　倫敦電陸軍部宣稱英俄軍已於十一月十七日佔據裏海巴庫口岸（十八日） 
　　盧森堡電下院通過决議案要求全國人民有議决權社會黨與自由黨建議宣布共和經衆否决（十八日） 
　　巴黎電威爾遜總統之駐歐爲時甚短僅將於媾和大會開幕時列席而已今料媾和預備會諸事在本月杪以前不致着手進行蓋有種種事務須先籌備而後協約國外交家始能開正式討論會也（十七日） 
　　倫敦電德政府組織法今仍暧昩未明社會黨之新政府自稱爲國民全權代表之議會委任各部總次長其所委任之人大半卽美克斯政府中人物如外交總長索爾夫氏卽其一也此輩部長對於所謂全權代表者其實在關係今尚未明（十八日） 
　　倫敦電克羅夫氏在下院請切實宣布媾和條件内須包括德國賠償所損各物與協約國兵費各欵 
　　波拉勞氏答稱今尚不能切實宣布該問題須得政府决之柯泊氏質問英國媾和代表任定之前下議院其有表示意見之機會否波拉勞氏答曰無（十八日） 
　　倫敦電薛西爾貴族在下院宣言哀憐亞米尼亞人謂英軍擬卽設法濟以糧食至於土國治制吾人不能容其有害之勢爲留存於君士坦丁吾人於韃靼海峽及博斯波魯斯海峽必須得絶對之自由土國已示明無統御民族之能力吾人必須解除被壓制諸民族之束縛云（十八日） 
　　古本海琴電某德報載稱德前皇因荷蘭不靖有回國之意（十八日） 
法國無線電 
　　里昂電亞爾薩斯勞蘭於法軍之戾止及期望其戾止處處皆有表示愉快之舉動兩省之城市致電法總統述明現屆脫離覊絆之愉快末爾化森·薩勒堡·狄安士·聖瑪利奥芒·聖阿瑪朗·等城致敬意於法總統並保證該城等之忠於祖國法軍在各處大受人民之歡迎及歡呼當入狄安士城時人民至爲感動列隊游行後市政廳開有歡迎會市長拉資溪氏向聯隊大佐口述演辭如下大佐鑒諸狄安士城之市政廳及城中當道以感激之忱歡迎出民於水火之大軍吾曹生活於虐政之下直至今日經濟竭蹶夙爲君等所知職是之故吾曹未能於此次歡迎會中供張吾曹所欲佈置之儀節惟君等殊可鑒察勇武之狄安士人民所激發之熱忱狄安士人民雖處最失敗之際對於戰勝之法國絶無片時墮其希望心法蘭西軍人乎吾曹之聲與心敬禮君等法蘭西萬歲共和萬歲（十九日） 
　　里昂電十一月十一日爲休戰條約簽字之日福煦上將　　爲法國理科博士院會員星期一日福煦上將出席於博士院入門時全場會員起立歡迎掌聲大作乃卽開會院長邦勒维錉朗讀批準福煦上將被舉爲會員之總統命令邦氏向福煦上將說明博士院歡迎上將實具無限二愉快及自豪之心邦氏結語云欲在本院之紀年史上覔得差堪與今次比擬之盛會勢須追溯往昔本院歡迎里伏利戰役及亞爾加爾戰役戰勝者（按卽拿破崙）之情形吾曹在君之前卽在歷史上最大戰役戰勝者及最神聖主義救護者之前敬禮世界之自由（十九日） 
　　里昂電星期二日晨法國總統府開有國務會議由國務總理及陸軍總長提議議决擢升貝丹將軍爲法軍上將（十九日） 
　　里昂電法總統邀請比皇偕后一游巴黎意塞羅三國君主希臘亞力山大親王日本某親王中葡及南美各共和國代表亦將來游（十九日） 
　　里昂電飛機一架載客三十五人於星期六日飛過巴黎聞該機自距京四十哩之公台拉維勒出發繼過巴黎聞該機自距京四十哩之公台拉維勒出發繼復飛回毫未停頓（十九日） 
　　里昂電法總理克拉滿沙氏决議准兵士於每四個月内告假二十日（十九日） 
　　柏林電（上海顧家宅無線電台接到）德國過海新聞社發出消息如下聯邦政府屢接東普魯士矢忠國家注意前途之文茲答覆之其文曰政府堅守美總統之原則故願力拒無理之要求署名者爲愛倍爾氏柏林陸軍司令通告兵士謂最足爲新誕生民國之大患者莫如紀律之紊亂爲自由與秩序計宜組織共和憲兵以維持民國之新秩序云云今招募志願憲兵之册正在發出投効者可得厚餉與優美之食住惟須長期服役司令諭令柏林兵士盡力保衞地方以免刦掠致有内亂之象大柏林各營下級軍官三千人與海軍及屬地軍之代表於星期六日集議一致宣稱贊助新政府願聽指揮切實否認贊助過激黨無政府之說兼請求召集德國國民會議斯特加特兵會以一百二十三票對兩票通過贊成革命擁護臨時政府主張從速召集民選國會之議案關於贍養被裁兵士問題現已决定軍隊未散者仍照常由軍事當道供給食物裁遣時准得三日食物在此三日内如被裁兵士尚未在其所居區域内獲有分與食物之利益則可由民政官領取執照俾可得七日之糧食該區域因此而得之擔負准予賠償萊因河流域報界公會以來因地受嚴厲之休戰條件後不堪忍受之情况通告世界報章略謂鐵路要具大部分之損失致使德人不能與東境交通陷於饑饉之地位且來因境内駐兵甚多無從得食有撤退之軍隊穿來因而行尤足速居民糧食之銷耗故請全球報界以人道名義憐助來因境運用其勢力以免受苦頻年之居民續受饑饉之厄云云僱工聯合會與工人協約所定每日工作八小時之辦法今已由政府公布通令德國各實業廠主照此辦理（十八日） 
　　勞安電（上海顧家宅無線電台接到）今唯李勃克萊特博士與魯森堡氏所主持之一小黨抱過激主義要求以平民行迪克推多制禁止他界之人加入政府政府中人則願得以全國人民所成爲全國人民謀求幸福之政府軍界中人大多數擁護此主義俟前敵兵士回國之時難關將屆今軍隊已如潮流進抵哈洛佛數日之内將抵京城供給若輩食住一層爲至難解决之問題鐵路今已失其秩序糧食來源業已減少今後四年内不能從事建設事業今所可危者好亂之徒將截斷各城之糧食藉以煽動羣衆以啓循環革命之機會所謂過激黨者亦將乘亂於各城起事各城於兩年以來僅得半數之口糧今需食孔急且衣鞋及各種製造品非出重價不能得之卽月辛甚豐之人所得之欵亦僅供購食而已舊政府曾不許此種境况之消息傳出國外且禁余（發電者自稱乃美人也）離境以防寫述其國内之窘狀德人今皆嗷嗷待哺若不速加援助則其影響將不堪設想美國宜卽濟以糧食若延宕時日恐將有損人道民治吾國歷史上多救難扶危之事績吾人恒引以自豪國人今其速起拯救被難之國（十九日） 
美國無線電 
　　華盛頓電美國總統有往歐洲之行今日白宫正式通告云威爾遜總統迨國會開議後（十二月二日）擬卽往歐洲參與和平條約之商議與解决但威氏恐不能久留歐洲以待正式和平會議之告終惟於初開議時躬親與會可以直接磋商條約大綱免得用海電往返之不便再關於最後之條約諸邦必當商諸威氏也美總統此行必有專員隨行若輩將爲美國代表始終參與會議至於各專員之名姓不日卽行宣布云云美國上下議院中之共和黨員與民主黨員刻已籌備於十二月二十一日停止會議今年國會末次會議定於十二月二日開始云（十九日）　　紐約電中國民黨參議院議長王正廷博士近由華來美今日表示一請求謂列强當許中國用（和平民治及憲政的）方法自行造成其前途之運命）其言曰（倘中國果如今日依照專制主義而發展其國家者則以其四萬萬人民之衆戰爭能力之廣斷然將成爲世界和平之一種危害物中國人民之醒覺其前途如何將視其發展之方法如何以爲斷倘列强許其自行造就其運命而不受外力之干涉則彼將循和平及工藝之途而發達也故吾人跂望美國設法使中國得享有彼之機會）博士又言華人對於美國及協約國感情最厚并述中國曾派華工二十萬人供聯軍建築之用并助美國紅十字會以金錢可爲中國忠於同盟國之一證云（十九日） 
　　華盛頓電駐美瑞士國公使館發布下列之宣言自俄羅斯共和國之勞兵會代表抵瑞士後該代表等之機關本部卽爲隂謀及散佈革命之發源地迄今未已瑞士政府之容納彼等原以彼等尊重瑞士法律爲惟一條件且經屢次警告無效今已聲請彼等離去瑞士國境同時因敝處地方有不靖情形已調使館軍隊維持秩序并公布通告書於瑞士人民書中說明政府所取堅决而寬大之政策確有理由請人民協力贊助以保持國内之治安工黨領袖若干人因於公衆經濟情形中發現不滿意與不安靜之感念意欲實行大罷工倘官府所定政策不卽取銷合衆國政府因此召集國會全體議員則幾一致贊成其政府計畫卽將俄國代表驅逐而施行所議之徵調兵制當時工黨之大罷工確已成事但未幾卽以無條件取銷之該黨首領始知輿論嚴責若輩之舉動波希維主義不得侵入瑞士原因卽種於斯其欲傳佈該主義者皆遭失敗今日自由與眞正共和已戰勝亂政美國聞之當較他地格外慶樂而且滿足也云云（十九日） 
　　華盛頓電專辦戰時合同之製造廠工人因各廠於休戰後均已停工刻由美政府收用於紐約各機關上星期已收用凡前充作戰時之工人二萬人云（十九日） 
　　華盛頓電自十一月九日至十五日此一星期中二船廠共交輪運部鋼製船七艘計四萬零九百五十噸木製船三艘計一萬零五百噸連前共計十一月份中造成商船三十艘容量共十五萬零四百噸云（十九日） 
　　華盛頓電美國陸軍總長佩扣氏今日宣告謂俄國與西比利亞在軍事上無變動至於是否再行派遣美軍前往該二地或將原在美軍撤回今尚未行定奪（十九日） 
　　華盛頓電美國後備軍公局報告云各交戰國之軍費算至一九一八年五月一日共計美金一千七百五十億元左右再預算至九月底共二千億元此項計算係據該公局所得各方面消息然是否正確該公局不能保大約實數當無錯誤再各交戰國純海陸軍費算至五月一日預計約一千三百二十億元云（十九日） 
　　華盛頓電美國政府擬將美國所有各海底電線歸美國總郵政司節制一節早經威爾遜總統於十一月二日批准今日始行公布（十九日） 
　　紐約電無線電報中之靜電不穩當處刻已由新發明解除之從此發無線電時可永無不淸楚之患此發明家據云係美國馬可尼無線電公司總機師衞更脫氏云（十九日） 
 
 
 

Page 4

 
 
   
 
 

Page 5

 
 
   
 
 

Page 6

 
 
中國特約電 
　　海參崴電路透電社得確實消息哇姆斯克國務院已推舉前黑艦隊司令柯爾恰克海軍大將爲迪克推多（十九日） 
　　海參崴電斯台法尼克將軍將赴烏拉爾時語客謂彼之責任乃在復振久戰思歸之國人精神捷克斯拉夫兵待授已久協約國率未予以助力但彼等仍不避艱險力戰於烏拉爾窩瓦陣線恒以協約國之志願是從並保持其威望云（十八日）（以上路透電） 
　　北京電外交總長陸徵祥請假以陳次長代理部務及焚燬收買存土之命令將於今明日發表 
　　北京電今晨段祺瑞呈對内統一意見書於總統大致謂不贊成南北平等之和平會議及部分的先决閩湘問題並反對吳佩孚之爲湘督（二十日） 
　　北京電聞政府擬再求外交團交付關稅剩餘金　　廣東電此間純民黨派之有力議員二十四人聯各致書各總裁曰徐世昌依非法國會被選爲總統破壞約法盜竊權位無視國民其罪實浮於叚祺瑞現彼因不容於國民欲藉口和平以取消南方護法之宗旨遂公布停戰令軍政府對於此種僞命令究將取如何之方針望各總裁出席於國會有所答覆並明白表示　　廣東電聞北方某要人派人赴香港買收南方國會議員共條件每人五千元分三次發給在香港上海北京三處付欵已有少數議員應之（十九日） 
　　廣東電伍廷芳求領事團照會北京公使團要求挪用關稅剩餘金大致謂公使團之禁止北京政府挪用關稅剩餘金固足證明公使團不贊成北方之繼續戰鬬頗與軍政府之希望一致然北京政府於正式國會解散後曾挪用關稅剩餘金爲數甚鉅故此時南方護法各省亦擬如數或酌量幾成挪用此欵以供地方行政之用云云（十九日） 
　　北京電叚祺瑞派有竭力聲張中國之參戰全出於段氏之偉功以冀藉此挽回其勢力者（二十日） 
　　北京電聞陸徵祥將以外交總長名義率參事劉崇傑等三人於本月二十六日啓程赴日本於十二月一日由横濱附船赴歐其夫人亦擬於本月杪單獨赴日以便由横演啓程與陸氏同赴歐洲（二十日） 
　　北京電據某協商國公使館方面消息云歐洲媾和會議準備會第一次爲協商國代表會議第二次爲協商國及中立國代表會議第三次爲敵國代表亦列席之全體會議中國將從第二次會議令其代表列席　　北京電留京各督軍擬於隂曆十一月十一日參與曹錕嚴父誕生日之宴會後分别回任（二十日） 
　　東京電日本政府派赴歐洲列席媾和會議之陸軍海軍外務委員現已確定如左（陸軍）陸軍軍務局長陸軍中將奈良武次參謀本部部員砲兵中佐烟俊六步兵中佐二宫治亶步兵大尉藤岡滿藏（海軍）海軍軍令部次長海軍中將竹下勇海軍省參事官山川瑞夫海軍中佐山本信次郎海軍中佐野村吉次郎（外務）外務省書記官佐分利貞雄政務局第一課書記官有田八郎政務局第二課書記官木村銳布奉委諸員擬於二十六日附搭由横濱開行之東洋汽船公司西比利亞丸赴歐（十九日） 
　　東京電駐華公使小幡氏因患感冒須加靜養故延赴任之期聞該公使病勢現已痊愈可於二十三日前後啓程（十九日） 
　　奉天電張作霖將於二十五日回奉天 
　　東京電日本樞密院今日批准日本與南美洲厄瓜多共和國締結之通商航海條約不日卽將以表 
　　東京電戴天仇於十九日到門司卽東上 
　　東京電日本派媾和特使一事尚未成爲問題 
（二十日）以上東方通信社電 
　　北京電閣揆提錢能訓早内定現因歐和局變府意爲對外關係尚擬有所徵詢傳聞一星期内正式内閣案决提出 
　　北京電善後大借欵銀團及美資本家均議緩商美現先承認五百萬元或三百萬鎊之小借欵應我國佈置退防之需財部正在接洽中 
　　北京電參戰酬勳榮典閣議已定將發表 
　　北京電谷鍾秀分電粤滬護法首領代逹院意先議條件後成立和議形基并言如有意見可巡電南京李督軍商洽 
　　北京電詹天佑以中華工程師學會會長名義呈奉院准提倡貲助建立會所幷指定該會爲實業諮詢機關 
　　濟南電旅長陳寳龍所部陳團在淸平高唐交界之高廟桑營等處擊散悍匪傅苗子顧得林郭大拼徒黨千人并斃匪一百數十人 
　　西安電黎天才率衆由鄂西之鷄心嶺一出鎭坪桃園援應平利汌走之軍一出大界嶺窺紫陽已由陳督軍電鍾體道派潘團分兩路迎剿（以上二十日）以上中孚通訊社電 
　　東京電中日實業公司所承借之電話借欵三百萬元改增爲一千萬元因適逢停絶對華借欵致爲停頓茲該公司以該借欵爲純粹經濟借款并無含有政治借欵性質爲由請日現内閣公認而已於十八日收過其增額之七百萬元矣（二十日） 
　　以上共同通信社電 
公電 
　　歐戰協濟會江蘇籌欵部電各省督軍省長各團體上海盧護軍使各報飽公鑒美國靑年會等七團體奉美大總統威爾遜委任募捐一百七十兆爲協濟各國兵隊華工之用電託中國靑年會在華籌募經本省督軍省長省議會議長提倡並邀集各界擔任發起回溯數載以來協約國聯武力以恢復和平維持公理竭無量數之鐵血獲最後之勝利從此五洲萬國可以同享昇平我國加入參戰有應盡之義務協濟一事自應積極進行現在南京組織籌欵部已於本月十五日先由軍政警紳商學各界借靑年會地方開全體大會省議會提倡尤力是日正副議長及各國學商均蒞會列席十六日另於夫子廟寬大地面繼續開會以備公决俾衆周知並於事先刋印本會緣起分投張貼又分送捐册一萬本席爲勸募以期集腋成裘約計各界報告江蘇全省除上海已由盧護軍使倡辦外約共捐洋二十餘萬元壞流之助無補萬一尚祈賜教爲荷歐戰協濟會中國江蘇籌欵部效 
　　岑西林復張季直電急南通張季直先生鑒江電敬悉前於報章得讀支電至深感佩煊望和心志無間始終毅然南來亦爲促進和平起見賴公德望一電提倡全國風從尊意仿照辛亥成便南北各派代表開和平會議尤極公允西南當軸靡不贊同西南不得已而護法興師志在納全國於法治之中以求永久和平原無其他奢願還祈居間主持早使和平實現爲禱春煊元（十三日） 
要聞 
[北京特别通信一（尚信）] 　 
　　國内議和中之各問題 
　　風動一時之督軍會議十五十六兩日業已舉行其足以令人注意者曹錕十四晚到京十五卽開議可知此會精神着重在曹氏蓋曹錕有四省經略使之關係如中央變換方針不能不由曹先表示態度其會議内容及會場情形北京各報翌日均有詳紀惟東海於未議之先將外交趨勢財政困難二層飭秘書詳細彚編特别提出以箝主戰者之口則尚闕略未及耳 
　　現在歐戰議和中國雖爲協約國之一然究竟將來能否派員列席尚屬疑問蓋中國苟能南北及早統一有以副友邦之希望或不至屏棄於團體之外若仍紛擾不已則此問題殊難縣斷也再財政問題現在庫空如洗中交鈔票已難保守五折日本二千五百萬鐵路借欵决不交付稅關盈餘亦復决定不付此足以奪主戰派之氣惟國會問題則尚在維持中倪嗣冲張作霖於會議時仍作不肯犧牲之宣言東海見其羣情固執亦未加可否現西南仍欲以解决法律爲前提李秀山亦屢請東海先解决國會逆料此後彼此爭執之點以此爲最烈也至事實問題南北亦有大異之點西南意湘督須由湘人擔任東海意中央祇能承認湘軍爲國軍改編給餉督軍一席非中央派人不可並擬仍由張敬堯爲督軍吳佩孚爲會辦譚延　爲省長關於此種交涉已由李秀山往返電商數次恐一時亦難解决 
　　各督軍將於日内陸續出京將來關於軍事收束事宜中央預備議案甚多如統一編制限制奬案嚴核軍械釐訂軍法規定軍費約有一百餘件非二三個月不能議完各督軍皆有守土治軍之責碍難久留都下擬另派員與議 
　　罷戰退兵之明令雖已發表而何時實行尚須由前敵軍長與各該管軍民長官商議妥協然後乃能確定陸軍部且爲之規定駐紥地點手續亦甚紛繁所最爲難者自戰事發生各參與戰事之軍隊無不添招輸送隊與補充隊因之人數增加一倍欲籌退兵應先籌解散各軍添招之輸送隊與補充隊否則一經退回原防各軍長卽欲編爲正隊向中央要索正餉如丙辰之役張敬堯曹錕由四川回防洛陽保定卽各添出一旅兵力因此之故昨日參陸處特開會議末後决定辦法先將前敵各軍數目詳細列表究屬添增若干一面請財政部預籌欵項以備解散開拔之費約計各軍之數曹錕所屬第三師曁三倜混成旅輸送隊二萬人補充隊一萬人張懷芝所屬三個混成旅輸送隊五千人補充隊六千人張作霖所屬三個師團輸送隊一萬五千人補充隊一萬人李奎元所屬一個師團輸送隊四千人補充隊三千人王汝賢所屬一個師團輸送隊五千人補充隊四千人范國璋所屬一個師團輸送隊二千人補充隊三千人統共不下十餘萬人皆须退回原防其餘張敬堯由第七師改編四個混成旅馮玉祥由十三旅改編爲一師將來卽作爲該省接防之軍隊不令撤回要之軍政棼如亂絲非一年半載所能整理詳細辦法予當另行紀之 
[北京特别通信二（齡）]  
　　川軍叛變陜省更危 
　　陜省處黄河之西民風淳樸地勢高聳漢水襟其南渭水帶其北所謂天府之區古卽恃爲中原之屏蔽蓋陜省一有疏虞非特中原搖動卽晋鄂兩省亦有唇亡齒寒之慮乃自胡景翼叛變于右任王安瀾等入陜後則郃陽同官以北興平武功以西佛坪洋縣以南甯陜石泉以東悉爲敵軍所佔有惟有西安至潼關一路尚在陳樹藩掌握南鄭至甯羗一路尚爲管金聚劉存厚所固守陜省一線生機僅賴有此無如西安至南鄭之交通久爲敵軍阻隔電線被毁聲氣不通首尾不能聯絡仍有朝不保夕之勢政府因此先飭奉軍許蘭洲一師尅日開往潼關又將援閩之張錫元一旅改令援陜而晋鄂豫三省亦令撥隊赴陜相機進繫顧許蘭洲張錫元二軍遲未入陜而閻晋督業飭張鎭守使培梅率十餘營赴援王鄂督亦飭張鎭守使聯陞往援於是張聯陞自守鄂陜邊境而令劉團王團分道入陜一由白河一由平利而同會師於安康以冀肅淸漢南近聞劉團已克白河王團又克平利而劉存厚所部賴旅吳旅又將甯陜石泉克復黨此士氣發揚之際似不難乘勝將陜南各屬一鼓盪平矣無如一波未平一波又起聞前日（十三日）張甘督來一萬急統密電報謂駐陽平彭團長周營長等忽於初四日全部叛變拘押楊團長逼走唐旅長並捉取該處防營槍械此事聞係管金聚所嗾使其電文大略如下據天水吳司令攀桂秦州鎭總兵胡立成等電稱接甯羗劉督軍函稱漢南軍事稍有轉機不意一波未平一波又起頃據確報前派駐陽平之騎兵團長彭文勝輜重營長周啓燮等忽於初四日全營叛變擅提該處防營槍械並將楊團長拘押司令部唐旅長被逼逃避至今尚無下落聞周彭之叛係管金聚所嗾使又據張委員報告截獲管金聚密函内有令調駐教場壩之陳營速開赴陽平接應周彭並謂熊克武卽日來廣親自督戰又獲周彭專函云已與管使熊督唐聯帥等一致進行熊督卽日親自到廣聯合陜張樊鄂王葉等合力進攻廣元甯羗南鄭等語此管使運動川軍謀變毫無疑義厚擬明日親赴南鄭相機處置以圖挽救惟厚部散處各屬兵單力分東路餉道關係重要倘有疎虞危險萬分除飭賴旅吳旅撥隊防堵外懇速撥隊援應并飛電貴督軍代呈中央請示機宜等語查劉督所稱周彭之叛出自管使嗾使則川滇陜鄂各敵必聯合進攻寗廣之危急可知而隴東南各屬與陜省處處毘連倘有警告則兵單堪虞除飭吳司令等撥隊往援並嚴飭各營妥愼防堵外一面就省城狄道駐軍抽編支隊設法往援謹先電陳伏乞訓示張廣建佳印據此電觀之陜省情勢已爲一變陜南各屬一時恐不易肅淸矣夫劉存厚之所以使張廣建電逹政府而不使陳樹藩電逹政府者或以陜南北交通阻滯不若由蘭州轉電較爲妥捷之故但劉存厚何以不徑電政府而必函致吳攀柱等轉電張甘督請求電逹政府者其中迂曲折不無令人可疑或謂劉存厚所恃以援應者除鍾師外祇有管使而已今鍾師新變管使又爲主使之人而晋鄂援軍遠在陜東陜北境上索處寗羗危險實甚除隴省外别無可求援救之處所以不辭迂緩而必使甘督電逹者實欲使甘督派兵援助也當上月鳳翔失陷時甘督亦曾有宥電到京謂據陸鎭守使洪濤電稱川陜巨股屯聚鳳翔陜匪郭堅前隊已抵隴縣陜軍營長李材棟與郭私行相晤等語是陜軍之不足恃已可概見今鍾體道所部川軍又復告變則我國軍隊之不願自相殘殺又不問可知矣乃劉存厚不識時務當此和平空氣瀰漫全國之際尚欲以逃出境外之督軍資格密電政府抗拒和議其電略謂西藉口護法紛擾經年民生凋敝現值元首履新之會正息兵悔禍之時不意近接前敵各軍報告川中敵軍正紛向興安增加毫無悔禍誠意而近日又迭接吳佩孚等通電一意言和責難中央誠所不解云云東海閱電後已飭參陸處去電申斥矣 
[東京通信（心危）]  
　　停戰後之日本 
德國停戰條件簽約消息日本遞到最遲昨日（十三）始由其外務省公布各公使館於前日（十二）始悉而聞我北京上海天津於十一日已得確信此次停戰之速誠出於意料之外據一般觀察其原因不外乎（一）布土奥先後停戰德已處於孤立地位條件雖苛亦不能不承認之也（二）德國内政漸形紛亂社會黨將乘此時機運動革命德皇退位之報已徵確實四面楚歌舍降服外無他策矣至此次停戰三十日以十二月十日爲期則講和進行亦必迅速據日本某外交家言聯合國若能於停戰期間滿了前議一切則明正當可開正式談判否則尚須延期至遲明春二月亦可開議德國此次講和條件仍根據於威爾遜總統之十四項聲明其一部分包含於停戰條件中其一部分則爲將來世界永遠和平之計畫及限制德奥經濟上之發展况德國革命成功後其宗旨必將一變美國意向則使世界民族有自然發展地位絶滅國際間侵略之政策和平會議之地點目下紛紛傳說尚未一定有謂在瑞士者有謂在荷蘭者最有力說則爲在巴里附近之裴爾塞蓋此次聯合國會議停戰條件卽在斯焉地點如何實無絶大關係據某日人云普法戰爭講和曾在裴爾塞故宫法國此次主張在此者所以一雪五十年前之恥耳至議和代表列席者據此間傳聞均爲第一流人物英國首相洛特喬沉外務大臣巴爾發財政大臣包那魯社會黨代表亨大遜法國内閣議長蒯萊孟蘇外務總長畢勳前内閣議長伯里安美國國務卿蘭辛大佐哈烏斯及路德氏義國首相奥蘭特外相索尼諾日本大致以珍田駐英大使爲講和正使以松井駐法大使副之但此爲一時之計更派特使與否則正在商議之中而一般觀察及希望則均以加藤高明子爵爲最適當之人材蓋加藤氏爲老外交家大隈内閣時由英大使任召回授外相之職其理由不外（一）加藤氏爲宣戰當時之當局者（二）現政府若遴選憲政會人前往庶幾使兩黨有調和餘地憲政會方面斯說最盛又聞此次講和會議約分爲兩段落第一爲戰爭上直接關係之條件如佔領地回復損害賠償等第二則爲計畫世界永遠和平之條件各海洋自由國際聯盟民族獨立及其他思想上影響於世界各國者其第二段條件恐非僅前列諸代表而已或將網羅共他大思想家大政治家云 
　　停戰消息日本遞到雖遲而聯合國之旅居此邦者莫不懽然色喜東京之英美法比及其他協商國各使館之祝賀更無論矣神戸横濱等西人薈萃之處則均於昨晚舉行提燈會英美人之興高采烈幾莫前名狀横濱聯合國僑民列隊歡呼旗影歌聲相繼於道曾有一隊持德國國旗當衆碎裂爲二高呼萬歲其興致之高亦可想見一斑日本昨日懸國旗一日以致祝賀而各學校靑年團等已自今晚起舉行提燈大會明日（十五）爲比皇誕辰在駐使署及日本外交界東京市等均開大祝賀會慶祝停戰東京市議會議决於二十一二十二兩日開市民祝賀大會於日比谷公園全市懸燈結綵花電車花汽車游行街市當有一番盛况也 
[今後南北軍撤防問題]  
　　政府於十六日頒布罷戰撤防命令之後當晚分電軍事各省指示撤兵範圍其致川陜甘三督及管金聚鍾體道等銑（十六）電則謂本日頒布罷戰息爭命令所有各方面陣地前敵軍隊一律撤退惟互商撤退辦法務希愼重審擇所有剿辦土匪各區不在此限仍當實力迅剿以靖地方至收束軍隊一層再俟明令頒發遵照辦理是日又致南京李督軍電略謂本日明令頒發罷戰息爭促進和平所有湘鄂贛閩各區前方軍隊自當一律撤回原防至裁撤防務辦法一俟互商籌議妥協再行宣布明令遵照辦理頃接陸武鳴等來電西南方面亦期早日解决罷戰息爭已徵求同意等因惟此次雙方組織會議完成具體辦法曾經派林紹斐關冕鈞周予覺諸君先赴尊處諒已接洽俟得復電再當互商 
　　據公府消息東海昨日（十七）交諭專電處拍發加急密電一件致陸武鳴告以罷戰明令已頒請卽迅電譚浩明將前線軍隊一律撤至永州　州中央亦電令吳佩孚等將軍隊撤至衡州茶陵等處聞政府之意南軍方面擬商由陸幹卿擔任收束分駐三湘之粤桂軍岑雲階收束現駐贛南閩西閩南之粤滇軍唐　賡收束川省及鄂西陜南之滇黔等各軍俾期易於收效至北軍方面則湘南軍隊退至衡山衡州另派二十師軍隊接防祁陽茶陵等處贛南軍隊退至贛州吉安另派十二師接防定南信豐等處閩南軍隊退至厦門泉州另派福建第一師及奉天第一旅接防同安灌口等處鄂西軍隊退至宜昌沙市另派第八師接防巴東野山關等處上述辦法係退兵之第一步僅將軍隊向後略退以待南軍之撤退俟雙方退兵手續完畢卽着手組織議和機關以决爭點 
　　前敵撤防一事當十五日公府會議之時東海本主先行撤退前方一部分之軍隊以表誠意張作霖倪嗣冲則請與南軍同時撤退方免窒碍聞東海頗不謂然大約北軍方面仍將先行撤退一部份其有匪省分不便撤回原防之軍隊則改爲淸鄉隊專任剿匪之責至將來收拾軍隊辦法聞已决定先行遣散無槍械之兵次及老弱而有槍械者例如某督有槍萬枝而兵則四萬某總司令槍僅萬餘而兵則三萬然每月向中央領餉則不得不照兵額請發如此相沿殊非治軍之道故决將此項無械之兵立予裁撤以淸積弊俟商各該軍事長官後卽行發表 
　　政府昨囑周某轉致唐滇督一電以王天縱王安瀾黎天才唐堯明等軍隊均歸唐節制現當停戰之際請由唐督轉令王天縱等迅速停戰或卽撤退以待時局解决又贛南鎭守使吳鴻昌昨來密電分致府院據稱現在贛州軍隊已皆分佈要區而南軍亦未進攻雙方各取守勢惟大庾嶺南北地方多有土匪出没因關停戰碍難進剿現經南軍派員來贛面議擬將大庾嶺劃地分守以防匪患是否准行望速電示 
[世界之和平會議]  
　　歐戰告終世界和平會議行將開幕關於此項消息彚錄如下 
　　（一）平和會議地點政府接駐外某公使來電平和會議地點多數主張巴黎大約可成事實此次大戰法國首當其衝平和會議亦自應在法境行 
 
 
 

Page 7

 
 
之各方均無異言 
　　（二）媾和預備會某使館消息協商國决定定先在巴黎開一媾和預備會英比美意諸國均派專使卽以列席巴黎會議諸代表充任大約公推法國國務總理格里茫索爲議長商議媾和事宜日本外交調查會定十九日開會討論此事大約不及派遣專使卽令駐法大使代表列席吾國當亦以駐法公使爲代表以便就近參列 
　　（三）平和會議之次序此次歐戰範圍之廣爲歷史上所未有故平和會議亦幾無先例可援據外人議論此項媾和會議有主張分爲二次者有主張分爲三次者主張二次者之說則第一决定戰爭終了方法之會議卽各關係國之外交代表以外交手腕務獲得有利條件第二强制平和會議討論關於國際聯盟海洋自由經濟均等等問題所謂屬於思想上者其决定大非容易其主張三次者乃加協定强制平和會議之實行方法於前三者之中而設定關於國際聯盟海洋自由經濟均等等問題之一定原則若有違反之者則加以適當之制裁故其關係頗複雜廣汎分解以上諸問題而以順次决定之則第一之會議於短時日之間或可以終了而第二之會議則須數年之歲月而後解决亦未可知蓋從前維也納大會議僅限於西歐問題猶費去九個月乃克閉會也要之今次媾和會議之結果乃變更各國之國家組織而决定人類共存之重要問題故第一問題可以各國外交官之協定解决之而第二之思想問題非外交官所能單獨解决須並倚賴各國之政治家與學者愼重審議而後能見解决且今次之媾和會議凡各交戰國之代表固不待言卽中立國而有利害關係者亦應有代表列席此徵之伯林會議維也納會議等之前例固顯而易見是以吾人所當注意者不在第二次會議而在第一次會議須求列席也 
　　（四）中國之議和代表中國對於歐戰議和早於國務院設置和議籌備處以參議曾葬進董其事曾蓋國際事務委員會書記長素當研究外交之任者也顧以前雖有機關無人辦事東海就任後稍稍留意及此亦無人爲具體之研究休戰之報傳來急决定派陸子欣以外交總長資格赴歐代表一面搜集材料一面約派隨員關於材料惟僑工事務局有所供給聞張局長弧曾告陸總長將來會議關於被害僑工應要賠償關於禁止華工苛例應請取消此外機關亦正在分别調製至陸君赴歐之行程决定由北京道出奉天安東經過朝鮮以至日本再由横演乘郵船赴美國自美國轉道入歐原擬搭本月二十三日横濱開駛之郵船出發以爲時過促茲已改期乘本月二十六開行之郵船渡美艙位已定由京赴横濱計程四日故定期二十三日以前出京日來準備一切極忙 
[政府所收法美日國電] 　 
　　法國國電大中華民國大總統閣下承貴大總統電賀法國國民本大總統甚爲感謝並深信兩國陸誼在和平與戰爭之時一同其親密祈賜鑒焉法國大總統普嘉賚（十一月十五日） 
　　美國國電大中華民國大總統閣下頃承惠電致賀感激無旣貴國國民對於正義自由竭誠贊助不遺餘力素爲本大總統所深悉際此全球力謀正義及永久平和之會乃得貴國國民誠意輔導發生良效洵欣幸焉威爾遜（十一月十六日） 
　　日本國國電大中華民國大總統閣下際此良好時會承貴大總統來電致賀至爲欣忭茲以歡悅之忱還向貴大總統曁貴國國民表伸賀悃尊電所云從此正義公平之和議於我兩國固有之親善大爲鞏固一節朕所深信者也嘉仁（十一月十六日） 
[聯軍统帥福煦上將之小史] 　 
　　北次協約戰勝德奥全球騰歡推共原由實以聯軍統帥福煦上將指揮得當之功爲多今當慶祝之際歐戰實報社發表福煦上將之小史茲特照錄如下福煦上將生於法國南部時在一八五一年十月二日父爲縣知事之秘書幼極頴悟不類常童十二歲肄業中學過目成誦校師激賞之稱其有大博士之性質焉旣壯入巴黎百科大學尤肆力於軍學學成從戎不次升遷一八九○年擢爲陸軍中佐兼任巴黎陸軍大學講師著有兵書多種如軍事指揮法戰地運用術戰爭原理諸作皆傳誦一時一九零三年遷大佐職一九零七年擢升旅長入巴黎參謀部供職是年總理克勒滿索氏重其才識擢爲巴黎陸軍大學監督一九一一年升任師長次年拔升軍長一九一四年戰局旣開福照躬率數軍團首創敵軍於勞蘭後又轉戰瑪恩河挫敗德軍巴黎之轉危爲安福煦大有力焉是年冬初福煦統率英法軍隊阻敵於北境屹然爲海岸之屏障德軍始終不能逞志於加雷者以福煦尼之也一九一七年五月調任法國陸軍參謀總長一九一八年三月德軍取大攻勢進窺亞米安冀破美法軍間之陣缐使之不相呼應黨時情勢極危福煦受命督師展其抱負遂破德軍三月二十一日之大攻勢各協約國咸欽佩之乃於四月間公舉福煦爲各陣地聯軍總司令自是而後敵軍雖悍終不能逞不出數月布土奥德相繼乞降福煦之功可謂前無古人後無來者矣福煦嘗與部員論事部員曰此難題大難福煦答曰苟不難何成難題吾輩有腦力何慮其難苟無難題焉用吾輩寥寥數語大英雄氣概已可見一斑矣 
[美商在華宜設商業銀行說] 　 
　　東方新聞社通信云前北京花旗銀行行長華爾格氏近著一文載紐約銀行雜誌詳述美商在華設銀行事其言曰遠東與中國所需之美國銀行當以專門經營商業者爲貴旣能直接交易又能招徠中國商業藉此操練華人此種銀行當注重合法之貿易而以做抛盤爲次且必籌欵補助美國商業對示美國商業當予以信實之報告對於主顧當表於感激之意又當與他銀行相競爭貸欵之條件一如他銀行而貴切實其交易始終依照商業規則進行其人員皆用美人辦事手續與精神均需實行美人主義一美國銀行苟能照上述辦法則在中國决無競爭之憂至於直接與華人經商一節所謂道德上之冒險不可忽視之惟全世界各國道德上冒險最少者莫如中國蓋中國商人於新年時必將各債與欠欵還淸如財力不及且將商諸親友籌欵務期一淸各債獨惜在中國之西商銀行不注意操練華人或爲之發展商業前途再美國銀行家之能操華語者實不多覯然欲在中國發展銀行事業非先學習華語不可銀行總理設爲一美人而能操華語則能躬親與中國主顧交易藉此博得若輩信任與扶助蓋信任與扶助實爲在中國發展商業之二大要素敝人在華經商得成功者卽以有此二要素故一美國商業銀行旣能爲中美商業盡此重責而中國工業之待發展者實多在華各西商業銀行尚未注意及之西人欲爲中國發展工業固不易易但此難點非不能超越者中美條約規定禁止西人在華購置房産故銀行以房産作抵一層不能照辦然西人尚可别闢徑途以入此中國工業場旣穩固又獲利如日人與法人之超越各困難者一則得中國政府之特許而設一銀行一則獲特别之允可與獲利中國人極願組織一中美銀行仿照上述之規定不加絲毫限制業已集股數百萬元希望美國資本家之聯合玉成此偉大事業按此種聯合事業利益實多富有思想之美人當能洞悉此天然繁富之中國一經發展後之情形爲何如美人大可投資於中國其忽視之者良以中美相距太遠而消息又不專一故敝人所謂消息者乃指曉諭公家者而言并非報紙所載不關緊要之事設如出入口商情非常重要之消息也而吾美人則不得知又美國運貨噸位實缺吾美人每不明白華人情形如中國之某項習慣與商業上之慣例美人輙嚴拒之不肯依從此外又以中國銀價時有上下金銀之交換與中外之滙兌頭緒重複於是美國之商人與資本家多裹足不願渡太平洋而來此岸從事商業數閱月來中國對於美國之感念却有完全之新氣象原因在中國政府近曾注意國際兌換頗願統一中國幣制今美國旣願貸欵於中國足見美政府在商業上願扶助中國矣歐戰平定後金銀交換率與銀價必將用條約規定之將來中國决不致再發生做銀子抛盤者迨金銀之價旣定而抛盤之事斷絶然後受限制之商業必大發達美國在華之商業近頗發達在他國中爲第二華人極願與美人交易較諸他國人爲親密刻美人之在中國經商者共七千人每年生意出入共一億五千萬元夫美商範圍旣如是之大當然可以設一美國商業銀行全用美人經理依照美國辦法吾人深信確有設立此項銀行之機會非虛言也敝人深信在華之美商業當受在華美國銀行之財力扶助庶幾於萬國商業競爭場中得相當之援力再中國急需此項建造美國實業之財力與腦力以爲中國倡更有進者美國而願爲發展之領袖中國極願以任何數金錢扶助之總之吾人一經在華創設一眞正之美國實業銀行施行美國實業銀行主義（美國）在今日世界上之地位卽由主義造成）則不獨爲美國成一寳貴大功且可聯合中美感情永久無變也 
[時局問題之雜訊]  
　　時局問題自政府發表罷戰撤防之令已有明顯進步據某政客云南北問題形式上雖僅做到罷戰退兵爲止然内幕中却非常接近政府第一次所提條件已由施愚携赴南京林關兩氏携赴西南其主要者爲兩廣將領之地盤政府已表示默認將加以正式之任命滇川問題則因某方面略有異議故未同時進行意在先解决兩廣而後漸及他方也至國會問題政府并無何等成見擬提開另由在野人物之主持西南方面亦可讓步至同時取消之境惟以雙方國會决不願意故尚爲今後之問題又某政客最近接武鳴來電對於吳佩孚薩鎭冰異常歡迎似有先决湘閩問題之傾向但政府方面對閩可無問題對湘則尚在躊躇未定云 
　　又據某督軍方面消息此次各督軍一致主張和平者一緣於政府之提倡二缘於外交團之勸告而在野名流發起之和平會分投疏通尚在其次其最重要之一點則爲某國公使聲明如中央政府先有和平之表示而西南尚不聽者敝國當投資於中央政府以平内亂等語北方各督因此勸告别有希望故皆服從政府之設施而犧牲其平日之主張然張倪等對於犧牲新國會及南北對等會議問題尚極力反對 
　　國會問題爲南北爭論之燒點北方向日主戰一派對親手自造之新國會尚力圖保存態度似頗强硬惟據某外報觀察此事尚非不易解决（一）現在新國會兩院議員官僚派占其多數若輩宦囊豐富雖經此次之解散而下次運動選舉不窮於資不必反對解散（二）持反對論者其大部份係安福俱樂部之議員該部普通議員中窘於選舉費當然反對解散其幹部之一部及各省代表不必反對蓋幹部之一部及各省代表曾包辦選舉事宜因此而得許多之發財也故據某有力者所談謂政府若提出解散國會案則安福派尚可得五十名内外之贊成此外贊成解散者如討論會新舊交通系研究會等各議員合之亦可得過半數以此推測則新國會之命運恐非安福派所能延長且該派中上述兩種議員原因旣甚複雜資格亦有高下對於解散國會問題决不能出於一致之反對也 
　　前日平和期成會公推汪有齡徐佛蘇二氏晋謁錢内閣要求開設南北平和會議並正式發表别派代表參列會議錢氏答稱罷兵令下和平範圍又進一步至開設和平會議自亦可以辦到惟目前似尚不必正式發表至代表一層尚難其選因與縱論人物彼此交換意見聞該會會長態希齡氏之平和會議說帖前日閣議中業經一度討議大致通過上星期六各督軍赴叚宅宴會關於此事亦經討論席間某某兩督略有爭辯結果則一致贊同但段合肥主張須俟得西南方面正式回答善後辦法然後組設 
[京華短簡]  
[法總統對華盛意]  
　　某使館消息法國大總統普嘉賚君前兩日因慶祝戰勝接見駐法各國使節先述普通祝賀之詞畢復與我國駐使胡維德君談話略謂以中國土地之大物産之饒人民之衆自然爲將來最有希望之國家近年以來外交上種種失利今友邦感於華人竭力贊助歐戰之熱忱各國自應於公平限制之中爲中國謀救濟以助其發達云 
[英使定期致賀]  
　　英公使定於十八日早十鐘謁見東海業由外部轉陳公府英使此次謁見專爲聯軍戰勝一事向我國表示慶賀聞東海已備是日在居仁堂接見並留英使在府午讌陪賓甚夥 
[二十八日之大閱]  
　　東海因歐戰解决舉行慶賀大典特定本月二十八日在天安門外閱兵所有近畿各軍北苑之軍士教導團軍官教導團並駐京各國公使館之衞隊均齊集操演届時各國公使曁在京各機關之重要人物均行前往亦空前之盛舉也 
[内閣案仍難提出]  
　　内閣問題復活數日據昨日消息此案又暫歸冷靜其唯一原因則以財政總長依然擈人擔任故不得不歸於停頓 
[陸軍部之大宴會]  
　　各督在京尚須續議撤兵方法昨日上午十一時陸軍部特開宴會邀請在京各督及各部總長府院秘書長等於席間交換對於時局意見雖宴會形式未能議及詳細辦法而集合軍事行政長官於一堂頗極一時之盛 
[新國會之制憲夢]  
　　新國會兩院議員日前在衆議院開會合會討論制憲問題决定另行起草兩院各舉委員三十人其參議院議員已於日前開預選會推定昨日下午衆議院議員又在太平湖開預選會推定王葆鋆解樹强堯孟任等約三十人爲憲法起草委員 
[政府答覆防疫辦法]  
　　協商各公使前以西伯利亞地方軍隊甚多中國北境一帶本冬更應力籌防疫辦法曾以進行至何程度咨詢外交部茲聞内務部日昨咨答外部以飭據防疫委員報告中國發現疫症兩次均係以西北邊界爲導源本年冬届預防事宜已經分飭各邊省各縣注意辦理倘有發現卽派專員馳往當不致任其蔓延並經編製預防伯斯篤簡易方法一書廣爲傳布以資施行云云外部業已據復協商各使矣 
[九江短信]  
　　協約國戰勝本城各機關除遵令掛旗誌賀外特於今日（十六）在招商局開會慶祝各機關首領蒞止均一一表示慶意邑紳萬和悅痛言我國不可因戰勝而遽抱樂觀尚宜兢兢自惕以赴世界潮流各界大感動 
　　蓮花洞至牯嶺一帶爲西人往來通衢近聞潯人張謀知發起招股創辦電車公司專行電車每年可獲利十萬昨在商會開紳商聯合會議决純粹商辦先由地方呈請官廳批准立案 
　　潯警廳爲預防旅客危害起見特頒發管理過貨棧規則與旅館受同一之取締該棧業已提起反對並擬具意見書呈由商會轉函警廳收回成命 
　　九江縣派代表張敦錦與黄梅廣濟宿松三縣勘估馬華堤上下潰决兩口並補修極低處所及補修全堤計共錢三萬串聞議决九江攤派百分之十三黄梅攤派百分之三十四廣濟攤派百分之二十二宿松攤派百分之三十一業由四縣知事會銜呈請省署核准 
　　豐泰錢莊倒閉各稅局因倒欵甚鉅紛紛向商會請求勒令償還聞商會已函覆傳道尹允將該號現欵提出十分之三賠償以後再提三成補還對於該號經理人並未提及處置字樣保商局曹局長大不滿意卽在道署語金會長云如該號不一一償還非將經理人辦到監禁不可金會長答以商情沸騰勢難遏抑該覆函道尹當必嚴駁 
　　潯警廳探聞本埠有人發行類似廣東山票之彩票每月開彩三次以其干犯刑章已出示嚴禁 
[蕪湖快信]  
　　蕪湖海陸軍警行政司法紳商學報各界於十六日午刻假烟雨墩舉行慶祝協約國勝利大讌會本埠英領事新關稅務司各洋商各教堂牧師皆到是日中西人士蒞會者約八十餘人誠盛舉矣 
　　安慶道尹徐鼎康日前因公晋京尚未回皖此間政界傳說徐道尹將有代理省長消息 
　　鎭守使署參謀長儲莘因黄省長出缺安慶道尹又不在省經省垣商會挽留鎭壓故返蕪之期未定 
　　省長公署顧問馬廷賡因蕪湖租界華洋分界未完事件復於前日來蕪與英領事接洽一切 
皖省安福派國會議員悉由警務處長劉道章一手造出不料到京後有多人加入交通系致副座選舉失望倪督赴京前曾傳劉到蚌埠大碰釘子因此劉奔走京津十餘日於前日始行回省 
　　蕪警廳宋學騫嚴訂冬防條規定十五日施行 
[杭州快信]  
　　嘉湖鎭守使王桂林駐紹第六團長盛開第俱因要公電請晋省奉復照准 
　　浙江和平期成會准二十一日在新市場平海路省教育會開成立大會昨先在吉祥巷教育會事務所開茶話會已推定蔡元康爲正會長周繼瀠爲副會長 
　　本届省議會内部衝突意見愈閙愈深現經寗紹各屬議員爲調和計組織中立隊敦勸雙方各弭意見贊成者頗衆 
　　高審廳昨訓令各級廳推事規定各員審案月須結束十五起 
　　餘姚牟山湖第二師營房已報告建築完竣現軍署擬將省垣附郭筧橋鎭（現駐四師某營）營壘擴充已查取原有地圖察核辦理 
[南京快信]  
　　林紹斐關冕鈞已於昨日昨車赴滬卽轉輪赴粤與岑西林陸武鳴接洽蔡元培昨過甯赴滬疏通民黨 
　　張季直因南北和議已有動機有日内來甯消息 
　　鄂督王占元電告效日回鄂倪嗣冲聞亦出京回蚌 
　　李督齊省長會派兪壽璋赴揚州向鹽商勸助歐戰協濟欵項聞淮南鹽商已認捐三萬餘元淮北尚未認定兪已於昨日回省復命 
　　省議會昨日大會到五十餘人不足法數未能開議聞爭加公費議員尚堅持不出席暗潮頗烈 
　　河南省議會昨致蘇議會電云删電敬悉前省議會聯合會地點旣在貴省此刻時機迫切尤以貴省爲宜仍請貴會酌定日期示復敝會卽派代表前來 
　　軍署主任副官李登科已調升第二師團長不日赴蘇接事 
　　齊省長派任用道尹莫棠赴各屬檢查省警備隊以重冬防 
　　徐州鎭守使張文生昨電軍署報告近旬日剿匪情形不日卽由碭山拔隊回徐 
　　津浦路管理局現擬訂路警聯防辦法已呈准内務部通令查照辦理 
　　省署昨委候補知事七人分往各縣查勘烟苗 
地方通信 
[蘇州火車轢斃鄉民]  
　　十六日下午五時有陳涇港鄉民陳某進城完租嗣因乘車不及步行返鄉行經外跨塘適上行快車駛過不及避讓竟遭碾斃當由該家族聞信前往收殮 
[查察警區裝械之預令]  
　　蘇城各區警察署同奉崔廳長訓令略謂照得警察之服裝器械關係緊要自應加意保存隨時整理方足以資應用面壯觀瞻本廳現將派員分赴各區隊所於服裝器械逐一查察俾公物不致毁損警務得有精神着先分傳一體知照自傳到之日起關於服裝器械應卽責任該長官督飭所屬一體留心保存完全整理一俟派員查明倘有違反前項情事定將該管官長從嚴處分不稍寛假 
[商團改選職員]  
　　蘇城商團第二支部於本月十八日開會改選職員各機關均派代表蒞場監視計選出部長沈樹百八十四票副部長徐怡春七十四票程志範四十九票司令長張鴻翔評議員顧艾生孫詠宇陶芸邨倪詠裳馬炳生許品南沈鴻揆施炳卿程子範顔心介庶務員趙秉剛會計韓海珊參謀朱楣生督察張鈞堃程純祖軍需蔣啓癸隊長黄子明幹事員陸松溪顧鈺卿顧紫峯徐幹棠潘蘋州莊永齡朱梅生黄駕雄程純祖徐兆卿 
[揚州新運使接篆]  
　　新任兩淮鹽運使段谷香因連日舟車勞頓十九晨假塲運局接篆後所有屬官及賀客一概不見其署中辦事人員尚未發表聞同來之隨員甚夥恐難免一番更動也 
[溧陽聯合演說會開會]  
　　溧陽三高成城女高一高四校學生聯合演講會於日前在戴埠鎭舉行是日天氣晴朗來賓蒞場參觀者甚衆（千餘人）午後一時開會報告開會宗旨後四校選手依次演說一高女高並有用普通語演說者頗爲來賓所歡迎四時演說畢由評判員評定分數當塲宜佈學校分數以女高爲第一成城一高三高次之個人分數亦以女高馬雲瑛爲最多故優勝杯爲女高所得餘則由趙知事備課業用品分奬各生 
[杭州籌議協濟歐戰]  
　　杭總商會會議歐戰協濟事决就各業認捐錢業已於十九日公認助洋一千元當已報告商會仍擬募集一萬元尚難預定絲綢米布銀行典當各業今明日亦各開會議認杭縣知事致各自治委員勸學所習藝所函謂杭縣定爲特等縣計八百元茲定二十日下午二時駕臨敝署集商勸募方法云 
[和平期成會之通電]  
　　浙江和平期成會發出快郵代電致上海各報與上海及各省和平期成會云高呼野應極佩先聲福國利民敢忘後盾同人等發起和平期成會定於馬日續行開會先此奉聞浙江公民蔡元康周繼瀠顧松慶金百順經亨頤沈鈞業程宗裕陳宜慈毛雲鵬姜會明張善裕孔繼榮何春熙吳堉張立胡炳旒余壽堃陳榥童養正錢宗翰黄崇威唐廷璋樓守光駱瀛鄭凝周廷杰周元達陸啟葉向陽張炘吳淸曹元鼎何紹韓許倬雲張夢奎季開福葉亘東黄强張鴻孫旦　寳銓奏炳漢李傑蔣森楊振驤等皓 
[安慶省長虛懸之皖垣]  
　　黄省長出缺後政務廳長鄒日煃已電呈中央迄今數日杳無消息聞倪督來電令政務財政兩廳長維持省城秩序外間紛紛謠傳有謂某處接有京中私電將以前財政次長龔心湛繼任者有謂倪督軍暫行兼任者未知孰是惟一般商民以現值冬防省城空虛省長尚無繼任之人頗覺惶惑然省城秩序安謐如常也 
[奉天協約勝利之慶祝]  
　　歐戰停止各國莫不熱誠慶賀我國亦參戰之一份子故各地亦相繼舉行慶祝會十五日奉天慶祝大會與會者不僅工商兩界軍政警學亦均參預借省議會爲會塲各界各至其發起之機關會合至會場演說歐戰之結果斯時塲内外人民擁擠不堪幾無容足之地演說旣畢互相游行街市先爲軍樂隊次爲警察次爲工商兩界次爲學界各校職教員次爲政界各執紅布小旗書有慶祝歐戰停止字樣由省議會進大西門過四平街繞鐘樓至公署前而散各商舖除白晝懸旗外晚間均懸掛燈籠有僅書慶祝者有書歐洲停戰慶祝者有書慶祝協約國戰勝者種種不一督軍公署省長公署交涉署財政廳均搭蓋松枝牌樓上綴以電燈彩花中間嵌以慶祝二字城關士女入夜扶老携幼往觀者不絶於途 
[鄭州京漢路之大慶祝]  
　　京漢路奉交通部電近因法國恢復亞爾塞斯與勞倫二州意大利亦戰勝德奥應卽懸旗放假以伸慶祝故鄭縣車站於前日起結綵掛燈夜間點綴電光百餘盞明如白晝五色輝煌頗壯觀瞻十四日全體人員（除車務値）班外）放假一天西人則羣集宴會是日機關車前部以五色大旗交叉至隴海路無論辦公處及洋員住宅其屋頂皆豎本國旗十五號又爲比皇生辰該路又放假一天 
[天津慶祝中之外國軍隊]  
　　直隷省長曹銳日昨會同英日美三國駐津總領事前往英國跑馬廠參觀協約國軍隊閱兵式又註津美國軍隊訂於十八日上午十時赴省公署慶賀協約勝利之紀念會曹省長於十七日通飭闔城現任文武官員屆時齊集省公署 
[協濟會之演說會]  
　　天津基督教靑年會歐戰協濟會於十七日下午三時在靑年會開演說大會到會者千餘人首曹省長演說說畢由李劍蘭譯成英語復演一次靑年會友唱歌次駐津美國領事官海慈滿演說由王厚齋譯華語又唱美國歌三中華全國靑年協會幹事賀嘉立演說四張仲述演說五孫仲英演說至五時半閉會 
雜評一 
[有責任者（默）]  
　　國内之議和前數日爲在野疏通時代今後則將進一步而爲有責任者接洽時代然所謂有責任者除李蘇督外不聞有人發一負責之電表示一負責之態度也是則所謂責任僅李蘇督一人有之乎今日之接洽讓之李蘇督一人而他日之議和席上又皆自以爲有責任之故而欲派代表參預旣已參預則或贊成其所接洽或反對其所接洽俱未可料然則處此時局中心之李蘇督輕重之間其亦難以自處者哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[九誌慶祝戰功告成之盛况]  
[交涉公署之盛便]  
　　昨日（星期三）江蘇特派交涉公署舉行慶祝歐戰勝利紀念會異常熱閙其儀式門前高扯國旗遍紥鮮花松柏並用電燈紥成公理斯彰四字午後四時左右各招待人員齊御大禮服站立禮堂以便迎迓來賓禮堂左邊爲童子軍音樂隊此外童子軍全隊自大門口站起至禮堂爲止以壯觀瞻禮堂上陳設大菜桌四座佐以皮酒香餅葷乾點心五時正駐滬領袖比總領事蒞會並各協約國領事先後聯袂蒞會及英美律師教員訪員等並華官紳王道尹護軍使代表馬鴻烈南北商會長均各握手爲禮此外華官如廨員上海縣知事沈寳昌亦均在會殷勤招待首由陳交涉員與護軍使代表致慶賀詞畢卽由領袖比總領答詞演說大致謂公理已彰從此世界和平等語當演說畢奏音樂中外官紳相處一堂歡聲雷動洵爲從來未有之盛舉也 
[舉行慶祝之順邓]  
　　歐戰告終協約國全勝上海已定於本星期四五六日卽二十一二十二二十三日舉行祝典其順序如下星期四午正萬國商團砲隊在上海打球總會球場鳴放禮砲十二時十五分在球場舉行宗教禱祝禮二時三十分學校兒童列隊游行四時開演影戲以餉學校兒童六時中國學生提燈會晚間徧燃電燈之電車游行租界各重要街道星期五午刻至一時上海總會協約國會員招待協約國領事及協約國友人二時十五分平民游行大會分馬車人力車等及摩托車兩隊 
　　晚間電車游行八時十五分靑年會於四川路會所開華人大會協約國領事及中國重要官吏均可希望與會星期六午前十時三十分軍隊游行自跑馬廳東面之門口出發從南京路黄浦灘法大馬路天生堂街愛多亞路西藏路而至原處晚間電車游行提燈大會八時於愛多亞路會集九時出發經天主堂街法大馬路黄蒲灘南京路而至跑馬廳十一時大放熖火星期六日夜之提燈大會以下列各隊組織之救火會英意美國海軍萬國商團越南兵中國海陸軍印捕花車中國伶人童子軍戲劇裝束之平民及軍樂隊等有願以花車等物加入會中者可於星期四日晚以前通知總巡捕房書記巴蘭德君以備排入平民提燈者隨於花車等物之後與會諸君共各先事預備免致臨時倉猝不及也 
[今日提燈會之路由]  
　　自協約各國認定本星期四五六三日爲正式慶祝會後故各學校各會社均於今晚舉行提燈會日昨寰球中國學生會悉愛國女學有學生五十人並有花車一輛啓秀女學亦有裝飾美麗之汽車云今日舉行之路由如下由寰球中國學生會出發集跑馬廳西藏路走福州路河南路愛多亞路法華民國路進西門出大東門走民國路回跑馬廳散會 
[文滙報之紀載]  
　　文滙報云十九夜慶祝籌備會開會集議由比總領事主席慶祝順序業已編成聞各國人民捐助慶祝經費不足一星期已得二萬元通信部主任柯蘭斯氏稱中國報章熱心提倡登載慶祝之情形及其理由使衆週知裝飾部主任葛福來氏稱所有點綴事宜可於預定期限内一律告成並稱讚中國商會之襄助巴細里氏報告星期五日午後平民游行會之佈置游行會人數極多故分兩起一起爲馬車人力車與步行人一起爲汽車與花車抬閣之類花車抬閣高不得逾十四英尺以免碍及街空電線所有花車之類欲揷於星期六日提燈會者須於星期四日午前通告以便安揷否則須隨行於末段騎巡之後集於愛多亞路附近之西藏路屆時人衆花車之類須從早在六時集合否則恐不能行抵集合點也預料提燈會内有花車之類二十或二十五起及軍樂隊五起如有願提燈附入者可隨行於騎巡之後至跑馬場後卽由比總領事開放燄火籌備會願前敵回來之將士參與提燈會並擬於英國花車之後置備汽車以供其用連日火把與燈籠銷用甚多幾有不及趕製之勢凡能自備者可自行置備云 
[閱兵式之兵數]  
　　星期六閱兵式兵數十九日經各國軍艦長在英國軍艦金沙號會議决定法艦三百人英艦八十人中日艦各五十人美艦三十人意艦二十人合計水兵五百三十人此外輕騎兵百人野戰砲兵百人義勇隊步兵八百人印巡三百人特别巡捕二百人總計二千餘人救火隊等尚不在内 
[商團華隊之隊令]  
　　上海工部局萬國商團華商義勇隊司令正隊長葛第三百四十一號命令云本隊（特操）常備隊第一二次正備隊第十七八次特操習練慶賀協約國勝利紀念舉行閱兵典禮日期西曆十一月二十一二（卽星期四五日）時刻上午六時三十分（服）裝）小帽操練軍服聚集地點在南京路議事廳候令開操全隊教員習員常備隊員正備隊員云云 
[警察游行之試演]  
　　淞滬警察徐廳長委令浦東三區警署長曾永奎閘北四區署長張際平會同本廳游巡騎巡保安軍樂等隊隊長及巡官八人督率各該隊隊士等於二十一日（今日）上午八時齊集本廳並諭署長均穿大禮服隊長巡官等均武裝佩刀列隊游行由軍樂隊導引從本廳出發經行中華路民國路至新北門往北轉西由法大馬路逹東新橋路往北公共租界西藏路朝北往東南京路由福建路（石路）朝南至福州路（四馬路）往東至外灘轉南至法租界及十六舖回南由大碼頭朝西回廳昨日爲始已令在華界各地段先行試演游行矣又聞徐警廳長已定於二十三日（星期六）九時通傳所轄一二三四五六區署曁分區駐所全體警正佐員巡官等各穿制服並令通抽警士六百餘人齊集廳内委張督察長桂榮代表廳長於十時出發率領全體前往協約國各領事公署慶賀然後繞游英法大馬路一週畢返廳休息入晚六時重行集隊出外加入提燈大會隨行 
[軍警之注意照料]  
　　上海防守司令淞滬警察廳長均以今日爲公共舉行大慶祝之第一日人民歡舞街市必甚擁擠故已預備加派憲兵游巡警備各隊輪流梭巡城廂内外以維秩序各隘口各交界處今日均加派雙崗共同照料 
[工部局之示諭]  
　　昨日公共租界工部局報告出示謂十一月二十一日至二十三日慶祝休戰期内巡捕甚爲忙碌照料恐難週到故請公共於此三日内襄助維持秩序 
[租界方面之裝飾]  
　　公共公廨關讞員昨特諭着檢察處雇工在署前至公堂裝紥松柏彩牌並懸燈結彩升旗駐滬美日兩領事署除於内部佈置一切外門首紥以松柏冬靑上綴各色電燈數百盞並掛協商國國旗禮查西飯店與各公司行號及絲紗各廠亦均一律懸掛燈旗同伸慶祝法租界總領事署前及新租界顧家宅公園均用松柏紥成大片樓各一座黄浦灘通海實業公司亦紥牌樓一座法公司中法實業銀行百利洋行萬國儲蓄會立興洋行均各紥彩懸燈外洋涇橋南堍風雨台上紥有電燈數百盞頂上懸有法國國旗法公廨及各捕房門首亦皆紥彩懸燈以申慶賀 
[商界方面之景象]  
　　上海總商會昨日已將慶祝禮節預備妥貼並在門口起至議事廳均懸各國國旗懸燈結彩編綴松栢在大廳前揷以國旗兩面其大門首更揭以五色國旗並懸玻璃燈匾對匾爲公賀戰勝四字兩旁玻璃對聯爲慶協約最後勝利祝世界從此和平云云華商雜糧公會致該同業函云啟者歐戰告終世界重覩和平人民莫不同深欣幸紛紛慶祝本會亦訂於隂曆是月十八日（星期四）舉行全體慶賀市場交易休市一天凡吾各團體各寳號均應於是日升旗懸燈（燈）由本會代備以昭一律）並於申刻集會本市場舉行叙餐慶祝大會屆時幸惠然蒞止而襄盛舉是所盼禱南市錢業市場（吉祥弄口）亦高搭彩牌一座縣商會除在門首揭以國旗外並綴松栢鮮花等類共會所東西兩面（卽毛家）弄口嘴）均紥彩牌樓兩座上綴燈盞華商電氣公司門前亦紥牌樓上缀松栢及五色電燈綴爲公祝戰勝等字樣光明燦爛頗足壯觀各電車上亦於今日起揷列國旗商辦内地自來水公司門前亦紥彩懸以燈旗各商家亦由各該管警區署所派警知照一律升旗懸燈三日同申慶祝南市豆市街麩業公會久安保險公司昨通告各同業文云逕啓者本月二十一二十二二十三三天爲協約國勝利大紀念以公理壓服强權自應表示歡忱同伸慶祝本會除懸旗誌慶外並於二十二日停市一天以表歡忱 
[閘北方面之情形]  
　　閘北慈善團救火聯合會昨日印發傳單凡閘北方面各店舖於此三日内一律懸旗掛燈慈善團門前高紥綵牌樓一座懸掛各國旗幟綴以松柏鮮花五色電燈各學堂各機關各叚救火會於二十二晚舉行提燈會下午六時齊集團内同時排隊出發游行華租界各馬路該團並備有茶點迎欵各界 
[浦東與四鄉之慶賀]  
　　浦東淞滬警察第三區警正曾永奎以本月二十一二三等日爲慶祝各協約國歐戰最後之勝利之日除通知所屬各分駐所派出所警佐巡官等一律懸旗慶賀外並於昨日飭派長警分往沿浦一帶傳知各商舖一體懸旗掛燈三天聞各洋商廠棧均停工半日又上海縣地方警察所領袖警佐王敬常昨日分飭所屬四鄉各分所文云協約國最後戰勝理應慶祝各分所雖在鄉僻亦應一體慶賀除各就該分所門前懸旗掛燈外並着轉派各地保曉諭各鎭商民一體懸旗掛燈云 
[鐵路人員之公祝]  
　　滬甯杭甬兩路門前於昨日起加懸萬國旗並紥成菊花牌樓一座其横額以菊花紥成永慶和平四字外加各色電燈燦爛奪目該局管理局長任小山昨通飭該管各機關於本月二十一二十二二十三三日停止辦公三天藉伸慶祝凡在此假期内不克分身人員准予事後補假免扣薪資仰各查照云云該路車務機務工程材料賬務各處以及路局各科接到此項飭知後遵於今日起一律休息三天僅酌留二三人接洽要公惟各列車仍照常行駛並聞兩路同人自行組織提燈會加入萬國商團共申慶賀又兩路車務領袖因慶祝歐戰勝利通飭各車站站長於本月二十一日午刻十二時正將平日火車開行時所擊之鐘連鳴一分鐘之分鐘之久以誌慶祝 
[救火會之通告]  
　　各區救火會昨發出通告云敬啟者接奉上海救火聯合會通告内開歐戰告終普天同慶凡我同人理宜共襄慶典本會按照協約國公定日期於本月二十一日起二十三日止除於會所懸掛燈旗外並於二十二日卽舊曆十月十九日星期五舉行水龍大會將各項救火車輛加紥燈綵於是晚准六時齊集中華路本聯合會會同出發遊行街市同伸慶賀此係協約各國公同慶典觀瞻所在關係綦重届時各會員務祈振刷精神裝紥燈綵亦宜加意講求萬勿草率是所企盼遊行路由及規則次序詳列於後相應通告卽希察照等因到區奉此本區自應遵照辦理除懸掛燈旗並將各項救火車輛整備屆時出發外合行通告各會員於舊曆十月十九日下午准四時隨帶銅帽制服皮靴腰帶扳頭斧頭（服）裝潔淨）齊集本區晚餐卽行出發至聯合會共同遊行以資慶賀萬勿自悞是爲至要聞南市錢業救火會本擬於二十二號晚（卽十九日）參與救火聯合會提燈會茲因該業是日並不停市恐碍職務故改於相近之新碼頭老馬路口紥就大綵牌樓一座懸掛燈綵同伸敬祝世界和平並備有茶點以招待提燈之人云 
[郵務總局之宣告]  
　　北京路郵務總局因舉行戰勝紀念期内現接交通部電於三日内辦公時刻宣告周知本局開發滙兌及兌付匯票自星期四五卽二十二十三兩日上午九時起十一時止下午停止辦公星期六二十三日全日停止開兌此布 
[法庭更改審案期]  
　　地方審檢兩廳昨發出會銜布告云本月二十一二十二二十三日本埠軍民各機關以協約各國完全戰勝議定舉行慶典本廳爰於二十一二三三日停止辦公三天同伸慶賀所有已傳各案其審理其間原定二十一二十二二十三日者應改爲二十五二十六二十七日臨時如有更動另行牌示仰訴訟人等一體知悉特此佈告 
[天主堂之大瞻禮]  
　　法租界新北門外天主堂舉行特别大瞻禮昨晨八時有協約國各領事及中國文武官員並泰西紳商在教人等均詣該堂禱祝旋由姚主教山會長及神父等舉行彌撒禮恭謝天主至九時始散 
[廣肇同鄉團代表之通告]  
　　啓者陽曆十一月二十一日卽星期四慶祝協約國以公理戰勝强權爲世界和平之大紀念是日本團代表已預備燈綵加入萬國提燈會凡我同鄉届時不論店舖住宅均應懸掛國旗張燈結綵同表慶祝特此通告廣肇兩府同鄉團代表霍守華等四十二人謹啓 
[决勝公債展期二日]  
　　此次法國募集决勝公債久已逾額本定二十日截止現因欲購者尚衆特展期二日截至二十二日爲止二十一二十二兩日雖爲慶祝日本埠各大銀行關於募集决勝公債事仍照常辦公並不停止 
　　又聞法國决勝公債至昨晚爲止共得四千二百九十四萬七千九百八十佛郎上海各銀行已電致外埠詢問成績華人購債者之名册刻在編製中總額幾何不日由法總領事宣佈 
[墨西哥改金本位消息]  
　　墨西哥本係産銀之國逐年運出國外者其數甚鉅近日歐戰雖將告終而銀價尚堅定是以墨政府議决於國内改爲金本位所餘之生銀仍可應國外之求此等消息傳至滬上後昨日驃金市面稍覺活潑價亦見增（詳細價可參觀金市欄） 
　　字林報云墨西哥銀圓向來通行中國各處共主要原因乃由墨西哥産銀頗豐其所售與出口之銀條皆鑄成圓幣且擔保其凈銀之成分所致故往者匪列濱羣島與南美中美數處亦通用墨幣近年來中國自鑄與墨幣重量相埒之銀幣以抵制墨幣亦頗通行如能維持其成分則可占奪墨幣之地位中國北部及長江上游一帶今皆通用各種銀幣與夫所謂香港銀圓墨幣則漸不通行墨幣之勢力範圍今僅限於沿海各口岸昨據路透電傳墨西哥國已採用金本位並將减其銀幣之成分云云其結果將令中國無墨幣可得此後惟有運大條入口自鑄銀圓耳 
[西報之上海銀市紀]  
　　字林報云華人市面之銀拆雖赴落於年息二分與三分之間然不含特殊重要關係上星期銀拆漲至三分爲止星期六日銀拆爲一分半星期一日二分星期二日二分二大約慶祝期後銀拆仍將漲至三分此種起落無大關係銀拆較低非卽現銀較鬆之謂實則銀拆之高下全視借者需欵如何迫切願出幾何利息而定耳茲無論銀拆高下若何銀根則迄今仍甚緊也錢莊現銀大缺銀拆因之漲起錢莊放出其不可多得之現資當然抬高銀拆近數星期來逐日平均銀拆每千兩以七錢計算此種利息大有碍於一般商業察現銀缺乏原因不止一端其主要者厥爲歐戰歐洲各國與美國皆限制現銀出口以供己國鑄幣之需從前現銀爲一種尋常商品但在目前則爲政府之專利品不復能取之於世界商場上海存銀現僅有一千八百萬兩其實上海平時需要至少當有三千萬兩方可週轉也中國向賴美國接濟現銀但美國禁銀出口後輸入寥寥最近大批在九月下旬一星期中到滬者計大條銀四千一百八十六條此後五星期至十月底爲止每星期來銀多至九百五十九條少至五十七條十一月份尚無現銀入 
境大約須至十二月份始有二百萬兩左右可望抵滬此乃上海於美政府施行禁令以前所訂購者之部份也華人不用其銀於正當之商業而乃盲無知識提取存銀轉購外國銀行之黄貨中日商人今皆以銀易金不惜出百分之二之月利投機者購入黄金已逾其量不能週轉雖其地位今似較數星期前爲佳然十二月份結算之期將成一種難關矣十一月債欵展至十二月者出百分之三之月利若由十二月展至一月恐月利不僅百分之三已也日人銀行運銀赴日故上海現銀之缺乏日人與有責焉九月初旬日人一次以九十萬兩運往大阪嗣後繼有運出前中政府提議禁銀出境各國公使皆贊成之獨日本藉細微之理由阻止此議於是禁令遂未克實施每年仲冬上海銀根輒緊拆息亦高其故因須運銀赴内地收買土貨也今年則市面窘急較前爲早現銀旣離上海卽爲内地所吸收一去而不復回暫時無補救市面之欵必須俟美國准銀出境後始有大批來銀以濟市面也茲將九月以來運入内地之銀額列表如下九月六日五五○○○○兩九月十三日八五○○○○兩九月二十日七二○○○○兩九月二十七日六九○○○○兩十月四日八六 
 
 
 

Page 11

 
 
○○○○兩十月十一日六八○○○○兩十月十八日一四四○○○○兩十月二十五日一二七○○○○兩十一月一日三三一○○○○兩十一月八日二三二○○○○兩十一月十五日二○九○○○○兩 
[寗造幣廠停鑄說由來]  
　　南京造幣廠係前淸時組織旋開旋停至今春由中交兩銀行墊欵開爐迄今所製國幣已逹六千萬元該廠盈餘約有三十萬惟近日外間盛傳有停鑄之說聞因今春開爐時財部無欵撥濟故向中交兩銀行暫措資本銀數十萬兩兩行爲救濟市面起見利率常年祇收六釐半其時滬上銀根鬆動洋釐在七錢三分之外所以該廠旣得獲利又維持市面目下銀拆甚大洋釐已回小至七錢二分二三釐以致該局鑄出之國幣無利可圖造幣廠主任武某欲將中交兩行所借現銀之利率改爲五釐而兩行因目下存項利息尚結一分四釐半借與該廠之銀照常年六五拆息結算已暗虧不少設再减小一釐半受虧更巨實難應允雙方正在磋商停鑄一層尚未確定也 
[籌募歐戰協濟捐併紀]  
　　上海縣商會昨致南市各業代表函云逕啓者歐戰協濟會募捐一事本會接准護軍使交涉使警察廳道尹縣知事各當軸函訂就交涉使公署集議諄囑協力勸募等因事關義舉總商會已募集鉅數本會自應同盡義務况於華洋交際官商聲氣在在攸關尤應聯絡爲此奉乞台端顧念本會進行端資羣力轉勸貴同業慨予佽助多多益善少亦爲佳勸集若干并祈尅日交由本會凑數彚解所有收證一俟塡到隨卽送奉統希查照施行至紉公誼 
　　滬寧杭甬兩路中西人員因歐戰協濟捐欵曾於日前提議勸籌昨日已經該兩路各領袖議决准由各人隨意樂助惟至少須有各個人每月薪水之百分之三卽月薪一百元者須扣三元也如月薪在二十元以下者可不必捐昨經各領袖將此辦法知照所屬當由各員簽名認捐預計兩路捐數可得四千元云 
　　徐家滙工業專門學校（南洋公學）日前接交通部電令捐助協濟會欵項該校長卽召集學生團開會演說踴躍輸將本定十一月二十三四日開會茲改期於本月三十號下月一號兩天下午大開足球音樂等會招集來賓以資勸募茲聞該校全體已認捐一千元電復交通部該欵卽滙部轉交並聞該校於此兩日開會時會目中崑曲一項係崑山東山曲社諸大名家擔任自備川資連歌二日樂善熱誠實堪欽仰也 
[兵險費减少之西訊]  
　　字林報云本埠某洋行接十一月十三日英國孟乞斯德私電謂兵險費每百鎊已减至二先令六便士 
[兩輪船爲美政府徵用]  
　　大陸報云昨日本埠接電謂花旗輪船公司之委内瑞拉號及桑太克魯士號均爲美政府徵用其故未悉現信乃用以運輸軍需接濟西比利亞之美軍委内瑞拉號本定十一月十六日由舊金山啓椗十二月十四日可以抵滬其由滬赴美之船票早已訂購一空今則悉須註銷矣 
[美棉並不規定價格]  
　　字林報云十一月十一日大阪接電謂美國棉花管理處調查棉市數目之後於接見與棉花有關係之各業代表時宣稱棉花管理處决議美國無規定棉價之必要且亦不便實行 
[和平聲中之取締煽惑]  
　　本埠軍警各機關昨接軍民兩長轉北京公府秘書廳來電略謂奉大總統諭現在天心悔禍已頒布明令卽日罷戰一律退兵所有協商諸事已飭各該管部籌議進行安内靖外間不容髮其有不顧國本發生謬論或散布邪說煽惑人心者應由各該軍民長官轉飭有司按照治安警察條例嚴加取締等因特逹希卽轉令所屬遵照云云 
[唐紹儀返滬之與和議]  
　　大陸報略云唐紹儀居於日本幾及一年今始回滬廣州曾派委員三人往迎唐氏雖軍政府未有正式行動然已非正式委託唐氏爲與北議和之代表聞南方條件在削除武人派之權力想唐氏回國後和議卽可開始傳說美國將以巨資借與中國以中國恢復和平爲條件但此說已喧傳年餘迤未成事實大約須俟中國確有耐遠和平與金錢不入私囊之保證美國始肯借資也 
[援閩軍起程赴浙]  
　　援閩陸軍第一混成旅旅長王永泉近因所部軍隊急須赴閩昨特分令步兵第一第二兩團長陳忠賢高維嶽及旅部參謀長程恒式迅將各該三營官兵預備開差由浙往閩程參謀長當卽商經滬杭路局定於本月二十一號起至二十八號爲止以一星期爲限每夜於十一點時特開專車一次裝送官兵赴杭業由任局長電部核准是以派撥車輛齊集龍華守候裝載今日（二十一號）由第二團高團長督率所部先行出發餘如補充隊及砲兵工程機關鎗隊等亦卽接續開差赴杭以便渡江入閩 
[護軍使電知返滬日期]  
　　松滬盧護軍使昨由京電致使署略謂茲事已畢不日出京約於星期日可到滬云云聞馬參謀已諭飭本署各科届時到站迎迓據此則前傳盧使業已出京抵蚌埠之說非事實也 
[謝廠長行將回滬]  
　　滬南兵工廠謝廠長因廠中經費竭蹶於日前親自入都向陸軍部參陸處商撥欵項已紀前報茲悉財部已允籌撥數十萬交由該廠長携回現謝廠長已向財部先行支領若干萬業已起程南返並先期電廠知照日内卽須回滬云 
[流氓索取陋規之懲辦]  
　　滬氓徐阿五前日糾黨五十人至愛而近路五百零三號門牌某新聞店滋擾希圖拆梢洋十元當由該店主張炳輝給洋六元尚不滿意正在爭執之際被一千二百五十號二百三十八號兩華捕查見詰悉其情卽將徐阿五連洋一併帶入捕房昨解公共公堂請究卽據張炳輝投稱前日爲商店開市之期甫經掛牌卽有流氓四五十人前來强買貨物祗給半價我卽給洋六元以免再擾詎彼等不允以致爭閙但若輩遇有新開店舖索詐陋規已成習慣如若不給則日後滋擾不堪請爲嚴究質之徐阿五供稱向爲木匠原告店中吵閙之人均不認識惟原告曾將洋六元託我轉給彼等有之求察關讞員與英領卓君得供以流氓向店舖索取陋規實爲地方惡習嗣後如再有前項情事該店舖應卽報告該處捕房隨時拘究切弗徇請免致自遺伊戚被告徐阿五本應嚴辦姑念初犯從寬判押西牢半年期滿逐出租界 
[注意水公司收據眞僞]  
　　英商自來水公司延代表律師在公共公廨控燧康煤炭號經理陳錦芳不付裝設水管費銀五十四兩等情前日午後由廨傳訊據原告代表律師上堂譯稱本案業經原告查得此項裝費係被他人冒用公司名義揑造收據向被告騙現在被告情愿照數償還已由敝律師商諸被告代表律師同意請求堂上傳諭界内舖户居民凡用公司自來水者以後對於公司收取水價時之收據務須格外審愼以免受騙云云王襄讞與英卓副領事核供會商之下判被告照數還銀惟本案係被匪人冐名騙取被告已認賠償自後租界内居家舖戸於該公司收取水價時務各認明收據之眞僞以免受騙 
[戳斃烟妓兇犯之定罪]  
　　戳斃小東門外一枝春街烟妓小金鈴之兇犯卽第一區警察署已革巡警陳廷元曾經法庭訊明候判在案昨日午後經地方廳屠沈推檢兩官開庭飭提陳廷元至案略詰年歲後以其殺人罪業已成立判處一等有期徒刑監禁十五年判畢仍命發堂醫治俟傷愈後送監執行 
[工部局新定車行符號]  
　　工部局爲車輛往來管理上便利起見新定車行符號於本月十五日核准實行駕車者宜各注意其符號如下（一）（我向右轉）横伸右臂而向左搖過（三）（向前）則横伸右臂向前搖手（四）（慢行）則横伸右臂上下搖動其前臂（五）（停止）則横伸右臂揚前臂向上 
[擅用小輪案上訴結果]  
　　英文滬報云英籍猶太人愛斯拉氏前爲美孚油行控告擅用小火輪一案由英按察使判罰洋二千元愛斯拉不服呈請上訴由高級法庭審訊判决取消上訴云 
[造船學士由美回國]  
　　前日哥倫比亞號抵滬時美國麻省理工學校造船科學士朱起蟄君亦乘此船來申朱君前畢業於浙江高等學校曾在福利服船廠實習一年紐約美孚洋行當副造船師一年波士頓及紐約大學商科兩年前留美學生季報總編輯學識優超此次挾新大陸智識以歸必有以嘉惠於社會國家也同來者有湖州胡君直隷羨君廣東謝作楷聞謝君已受該省電力公司之聘云 
[蒔花會之菊花會紀事]  
　　萬國蒔花會之菊花大會於星期二三兩日在怡和碼頭黄浦灘草地舉行游客數千人西人居十之六七華人居其三四除寓滬各西商所栽各菊外華商有恒孚金號張君雅叙園薛君寳記照相館歐陽君涉園張君商務印書館張君兪子垞君等均有金荷花白玉帶雪靑帶黄卍字鴛鴦卍字黄白小雪子大葉黄金銀紫挖耳等不下數千種另有異花數株（並頭菊）有桌面之大小花朶多至百餘朶少至七八十朶（立菊）高與人齊菊狀如西國呢帽紫葩紅蕊洵爲奇異昨日下午該會董等宣布通告所有來會各學校學生徵集中西文詠菊詩詞投稿後由會中評選第一名贈予奬洋二十五元二三名亦均分别奬酬云 
[實業代表赴京之催促]  
　　上海總商會致所舉赴京與會代表諸君函云逕啟者前奉大總統召集各商埠總商會曁各實業赴京於本月下旬開會將本會舉定代表各銜名呈報農商部曁江蘇省長各在案茲奉省長皓日電示内開霰電悉所舉十員定於本月養日（卽十一月二十二號）在署會譚領咨入京除分别通知並電部聲明各員均於有日（卽本月二十五號）由津浦路起行外希速分别轉知來寗等因奉此除分函知照外相應錄送各代表銜名錄一紙備函奉達務祈查照省電屆期赴甯會談以便領咨入京爲荷赴京預會各代表銜名如下上海總商會代表勞念祖敬修祝大椿蘭舫漢冶萍煤鐵廠鑛公司代表吳健倪錫純商辦輪船招商局代表李國杰偉侯麥信堅佐之華商紗廠聯合會代表劉樹森富潤煤鑛公司代表余鏡淸民進順昌輪船鄱樂煤鑛公司代表謝天錫蘅牕同益輪船公司代表童詩聞亢齡 
[交易所又開預備會]  
　　上海創辦交易所主任虞和德致本埠紗廠棉花米麥雜糧油豆餅五金顔料絲茶糖雜貨等各業董函云逕啟者茲訂於陽歷十一月二十三號卽隂曆十月二十日午後兩句鐘仍在江西路皮字五十一號事務所開第八次創立預備會討論緊要事件屆期務希準時惠臨無任企盼 
[李鼎新尚不赴閩]  
　　海軍部特派慰問使海軍中將李鼎新蒞滬於前日就海軍司令公署向滬江各艦隊宣慰等情已誌昨報茲聞李中將現奉京電催促赴閩慰問惟適值其公子完婚是以李中將須勾留二三天俟其公子結婚後始克起程云 
[男女德僑赴浙]  
　　德國人（敖浪）（巴浪德）及德婦（齊眉門）携同女孩一名均於昨日午後三時由滬乘車赴杭至莫干山僑居領有護照故京畿憲兵營派撥憲兵二名偕同起程 
[梅溪學校將開懇親會]  
　　梅溪學校每年必舉行校友會茲定於本星期日卽陽曆二十四號照例開會並舉行學生懇親會是日有學生游藝童子軍表演種種有趣味之動作與國聲社之音樂會陳列名家書畫並請韓秉謙演幻術晚間又有電光影戲云 
[第五工場開幕式與展覽會預紀]  
　　小南門外中華路江蘇省立第五工場定於十一月二十四日上午十時補行開幕式二十五六兩日開展覽會昨已由該校長備柬分送入場劵邀人前往觀覽矣 
[紹興同鄉會徵求會員消息]  
　　紹興同鄉會徵求會員設徵求隊十五隊每隊隊員至少十人現各隊已從事組織茲將已組成之第十五隊第十一兩隊隊長及隊員姓名錄下第十五隊隊長孫鐵卿副隊長宋漢章隊員謝蓉齋魯正炳周禹庭陳茂恒蔣泉茂傅德予徐霞村陳岐峯李菊亭馮仲卿史久鰲沈景樑等第十一隊隊長王傑臣副隊長裴雲卿隊員魏炳榮孫成坤何培元倪志培何德初蔡樹堂羅企雲胡格生袁滋靑王錫林曹思仙陸朝佑 
[醫藥聯合會大會紀事]  
　　前晚中華醫藥聯合會在保安堂開選舉會到者約二百人先由議董徐馥蓀代費正會長宣佈開會宗旨議董殷受田代副會長夏應堂報告歷年成績及在内務部立案手續會計董事吳仲虎報告賬略副會長丁甘仁演說繼卽開筒檢票正會長李平書得一百四十七票當選醫界副會長二人夏應堂得八十五票金百川得三十八票當選藥界副會長二人韓孝先得五十七票葉心如得二十票當選醫界議董二十人殷受田徐馥蓀方希曾徐薪蓀顧鴻生談幹臣張杏蓀沈綬臣石曉山朱子琴吳仲虎吕子珊陶寅康耿湘坡倪頌兼秦文洲張禾芬葉頌君李意城尹仲選藥界議董二十人舒高舜劉貞彪童芝蓀黄世德嚴子良樂錦泉沈慶祥席利賓余成煥黄幼田湯以堯姜步七葛吉卿朱裕康王福堂錢庠元董瑞庭章永淸邵明輝羅傳舟尚有調查交際庶務等職等因時間不及須再開會推舉云 
[徐警廳長抱恙]  
　　淞滬警察廳長徐國樑日來因政躬不豫除緊要公務仍歸自理外所有通常職務委趙總務科長暫代云 
[憲兵對於已故同袍之義舉]  
　　京畿憲兵孫汝培於前五年間在滬病故屍骸未師原籍日前其妻張氏携其幼子從山東郯城縣來滬尋覔夫屍擬運棺回籍惟遥隔二千餘里運費難以籌措旋經憲兵營全體官佐目兵所悉憫其節義可嘉爰特互相資助刻已集有銀洋七十餘元並代購船票請領運柩護照一紙業於昨日運送回籍矣 
[靑年普益社定期施種牛痘]  
　　南市靑年普益社定於本月二十五號起至十二月二十五號止上午九時至十時半特請醫士兪橘芳到社施種牛痘如有子弟欲預防天花之患無論貧富均可往種並不取費云 
[泰安里麻號失愼]  
　　法租界永安街泰安里七號門牌復大麻號於前晚一點時樓下不戒於火一時冒穿屋頂當爲巡街捕查見報告救火會西員立馳皮帶車到場救熄尚未延及鄰居事後捕房飭探梁大寳前往該店查得保有火險銀二千兩當將司賬徐伯英帶入捕房聽候查明起火情形再行核奪 
[私售彩票之訊罰]  
　　老閘捕房十五號西探目依克查得福州路一百五十四號門牌靑浦人楊麟成與一百二十號門牌鎭江人王永生兩廣貨烟紙店私售慈善劵彩票有違定章禀由捕頭請廨出單於昨將楊王兩人傳至公共公堂請究先由捕房西探禀明前情詰之楊麟成延代表律師到堂辯護並稱被告售賣彩票實係不諳租界定章請求從寬發落質之王永生俯首無詞關讞員與英領卓君得供判楊罰二十元王罰十元一併充公彩票銷燬 
[錢莊倒欠案理淸完案]  
　　光泰錢莊主李達鴻前倒欠源順悅成增大宏順誠來寳康曹祥泰宣樹勳朱榮全等各戸往來及存欵萬餘兩各債權人具控法公堂後除在該莊内檢出存洋五千餘元暫存公堂候核外尚有人欠欠人欵項均須淸理故判李達鴻交保出外公舉貝明忠趙佩玉爲理賬員收賬淸理各欠在案現由貝趙兩理賬員投案聲稱收到各戸之銀連同存在公堂銀洋共有一萬六千餘兩一切費用均已除盡照數公攤約得三成有零各債權均各同意請求核示聶讞員判存案銀洋准予給領公攤在欵内提銀四百兩分給兩理賬員爲公正之費完案 
[兩案均請缺席判决]  
　　有餘銀行遣人至法公堂控范德記欠銀六千零三千六兩不還具控後范卽避匿又控某腸廠主馬良驥不交定購貨物吞没定洋核計馬須交還銀二千六百二十兩經堂上飭傳不到均求缺席判决還銀中西讞員會商之下判范德記控案准予缺席判决如數還銀俟出面後隨時扭案訊追馬良驥定貨不交展限一月再行核辦 
[限遷犯烟賭禁之房客]  
　　新瑞和收租洋人前至法公堂控房客潘智預虧欠房租二百元傳案訊追後繳洋一百元餘欠交吳福庭保出限繳在案昨日原告投稱潘智預家中私賣洋烟聚賭抽頭均犯禁令房東恐干未便情願讓去租洋一月請求着潘搬遷潘稱欠租均已付淸不敢私自烟賭餘言支吾中西官判准原告所請限潘於月終遷去如違押遷 
[駁船夥倒斃路隅]  
　　昨日淸晨浦東爛泥渡鎭後同森泰香作附近發現男屍一具年約三十餘歲身穿灰色愛國布棉襖元色斜紋棉背心元色縐紗夾褲足穿皮鞋科頭面部伏在泥内右手緊握東洋帽子一頂該圖地保陸佩生正擬赴檢察廳報請相騐間旋有陳道士前來認明死者係伊外甥崇明人名錢郎又名錢大眼現在大英公司五號駁船内爲夥因於是夜至該處吳曹林家吃喜酒後想係酒醉跌斃當卽偕同地保赴檢察廳請求免騐自願備棺收殮 
[晋泰典又一債權人控訴]  
　　晉泰典當因虧欵倒閉已經上海地方審判廳傳到該典執事王遠堂訊明判决押追欠欵在案昨日又有佘漢和至該廳單獨起訴聲稱家住平湖今見報載上海晉泰典當已倒該典中商人有存欵洋八百數十元請求訊追陸廳長諭候批示 
[賭徒分别罰辦]  
　　無賴胡仁林近因糾同賭徒姚竹春周金金奚金生陳恩德郝祥祥周柏荃徐金道趙毛毛等數十人在引翔港鎭六百三十九號門牌屋内聚賭抽頭被楊樹浦捕房捕頭强生查悉帶同中西探前往將胡等十九名拘獲連同賭具一併帶入捕房飭各存洋保出昨晨由廨傳訊之下經中西官判胡仁林罰洋一百元無洋改押西牢三月餘人各罰洋三元保出不到者保洋充公賭具銷燬 
[介紹新著]  
　　美總統威爾遜參戰演說近由蔣夢麟博士譯成中文經商務印書館刷印出版全書分八篇爲威爾遜總統對於參戰宣佈之理由及美國對於和平會議所抱之宗旨與夫將來組織國際聯合會之辦法凡欲知和平會議中種種問題者不可不讀是書每部定價二角半英漢合璧本五角 
　　又音樂家鄭覲文君近輯雅樂新編其初集業已出版内分樂理樂歌二部樂理十五則證明雅樂之原理勘破歷代音律之疑義樂歌十八篇搜集詩經原譜（十八篇五十四章）用新法對照譯成適合各級學校之歌集研究音樂者得此可以洞明樂理總發行所上海愛多亞路一千零四號丙辰雜誌社分銷處各大書局 
來函 
[旦華學校來函]  
　　啓者本校近印訓練實况一書函索者紛起惟印書無多每人敬贈一册額外要索碍難應命并須於來函内附郵費三分空函恕不奉復諸希諒察不宣九畝地東市立旦華學校謹啓雜評二 
[又何必論（訥）]  
　　今人論我參戰之功罪者一以政府宣戰早詡爲政府之功一以宣戰後不實力參戰指爲政府之罪吾則謂參戰已成過去之陳迹所謂功罪者國人自能明白於胸中又何必齗齗以爭爭之又何補於事實徒引起兩方之惡感與外人之恥笑而已 
　　是故國人而自命爲識時者不當再問以前參戰之功罪而亟當研究罷戰後之所以應付世界潮流與謀所以自立其國家於不敗之道 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[自希] [  胡寄塵]  
　　吾國人如不欲生存於世界則已如欲生存於世界也則必從自殺始 
　　夫自殺與生存相反對者也旣已自殺何能生存曰是有說焉曾文正曰以前種種譬如昨日死以後種種譬如今日生吾民欲自立於斯世第一當先革其舊染之惡習而重爲新國民夫以前種種譬如昨日死是卽自殺之謂也 
　　設使吾國民一旦而皆自殺吾國興矣 
老申報 
[製造局試砲（見光緒十四年十一月三十日）]  
　　滬南製造局洋匠柯禮斯造成阿姆斯脫郎大砲一尊約長二丈餘砲門徑八寸每放一出須用子藥一百八十磅總辦聶仲芳部郎擇於昨日午刻請中西各官及各營统領閱看試放先期在局南濱浦高墩上徧揷五色旌旗墩下設木板一方畫的於中砲右設五色帳幔羅列中西筵席屆時龍仲　吳廣涵陳延洙三觀察陳鈺卿參戎劉乙笙司馬裴浩亭大令王雁臣司馬忠信營統領陳宇山陳梅村兩軍門滬軍營統領蕭雲卿軍門及文武各員曁各國駐滬領事繙譯兵頭或乘與或乘馬或駕馬車絡繹而至部郎一一接見隨相偕至帳中依次而坐砲隊各勇站隊奏樂柯禮斯令華匠如法裝藥轟然一聲響震數里但見烟霧迷漫水波駘宕中西各官相與鼓掌稱善柯禮斯復令砲匠揩拭一番重復開放三次是砲四面皆可旋轉中西各官察閱一周始各登車返局及蔡二源太守則時業已試畢部郎復設宴欵待各官直至鐘鳴四下始各興辭 
新拾遺 
[德國之戰利品] [  張舍我]  
　　此次德國大敗後協約國之休戰條件使日耳曼雖欲再戰而不能損失莫甚然一查其四年來所獲之戰利品則亦有可駭人聽聞者據法國著名批評家裘倫丹所著之（法國求勝之）原因）所言大戰三年德國所用軍費以全國户口計之每人負擔三百二十二元半較之法人减一百二十二元半故法人之負擔爲四百四十四元英人負擔五百五十九元七角半較德人多二百三十七元二角五分同盟國支出軍費總數約三百八十萬萬元而協約國爲六百六十九萬萬元較同盟國多二百八十九萬萬元而塞爾維亞羅馬尼亞希臘日本美利堅合衆國等尚不在内德人所得活動産的戰利品尤不可勝數約計之（一）德國擄得協約國人民共四千六萬人德人强之工作終日無休時（二）德人所得協約國之槍砲子彈鐵道車頭等不下數十萬萬元卽以六月前所佔比利時之鐵道計之已値六萬萬元（三）德人足跡所至牛馬穀類糖蕃薯酒精及各種食品飲料咸爲剽竊一空（四）德人所佔地方上之煤炭石油鐵銅鋅鉛金銀等及紡織物如羊毛棉紗等不論屬之公家私人都爲德人奪去卽以法國之北部論德人所竊法人之羊毛已値二萬萬元（五）德人每佔一城卽將某實業工廠中之汽車汽機機器電機鋼條紡織機及各種實業上之器具携往德國内地供德人之用（六）法國北部之豪富人家貴重之家具什物及裝飾珍品等或偷或搶所存無幾旣空則縱火焚之（中國之富人聽者）（七）波蘭意大利比利時法蘭西各國之博物院教堂其數百年來收存保藏之美術品俱已携往德國（八）德人對於佔據地之居民歛以重賦强售公債票强用軍用票犯微貴則罰以巨欵所得現銀不下數千萬元（九）銀行中之存欵保險箱居民之私蓄一爲德人所知卽爲德人之財産一九一七年之九十兩月中比利時銀行被德人奪去之欵共値二萬萬元總以上九欵計之德人所獲之戰利品實不下數十億萬元今失敗而傭首聽命任協約國之處理亦其宜也 
常識 
[芭蕉盆栽法（二）] [  赤霞仙客]  
　　芭蕉除普通芭蕉以外皆適於盆養如美人蕉甘蕉是也美人蕉爲琉球原産之多年生草本今多供觀賞用而栽培於各地形似草狀芭蕉由地下發生匍枝以繁殖葉長具葉柄形作長橢圓葉脈平行夏日開花於葉心有卵圓披釙狀之數十鱗苞花序直立苞之先端呈黄色花則鮮紅美麗可愛甘蕉又稱實芭蕉爲熱帶地方原産植物莖高丈餘頂上叢生八瓣或十瓣之大葉初夏由叢生葉之中央伸出大形花叢而開花花爲淡黄色擁多數集合之苞葉一如芭蕉果實長四五寸直徑幾一寸有柔膩之黄色果肉味頗甘美 
　　培養之第一步厥爲蕃殖在樹藝發逹之國之栽培法多採用缺芽採取法卽許取親本所生之缺芽而揷之者也取芽之具普通用刃但其結果切口每易腐蝕養分運輸上不免蒙其打擊因之妨碍發根植物體難以舒展甚非安全之道也徵之實騐以用竹篦爲最適惟若過於遲鈍則切面參差癒合維艱斯 
活着亦不可必参六七月間嫩芽初茁斯時生機活潑發育迅速可備盛黑土（卽普通烟土）混砂約七與三割合之鉢取牙而植之可也 
　　不論何種花草凡遇酷日炎炎之時栽者爲適應植物生理起見必移置於隂庇之地以防枯炙惟芭蕉則獨無需乎此所慮者由秋而冬蕭瑟金風濃霜似雪草拂之而色變木遭之而葉脫芭蕉亦然苟不加以保護行見枯菀飄零厄運卽在須臾故欲爲久遠之計規模大者則宜特設温室以爲之護俾嚴冬重寒煦煥一如夏日否則亦當擇背北面南日光直射之處并於缽之周圍繞以藁桿等保温物庶可穩過無恙來年春取而曝諸日下六七月間卽可由是缽移出定植矣 
益智新畫[  飛鴻]  
 
[（桃子）（只）]  
雜錄 
[世界小新聞]  
　　郵片周游全球 
　　歐戰以前一般郵票收藏家恒將郵片寄至外洋友人處托其輾轉寄遞由甲國至乙國而丙而丁末復寄回本國如是則一片之上粘有數國郵花蓋有數國　記値價甚巨云惟刻因戰事郵遞不免失落云[  元]  
　　法運動家之冒險 
　　世界上受傷最多之運動家首推法人某擅駕自由車而失事亦最多計先後二十一年跌碎左鎖骨疤痕十萬○八處頭面六十處指去其六重傷六次傳報已死者二次現年僅四十有三云[  元]  
　　英國女子參政 
　　英衆議院已以二百七十四票通過女子選舉權案自上月二十九起一律准婦女在議塲旁聽云[  元]  
　　小吕宋取締妓女 
　　西報稱小吕宋新頒警章妓女巢所須離城十五哩因之有日妓五十人不甘居鄉聯袂返國云[  元]  
小說 
[社會小說倫敦燃犀錄] [  雄倡]  
　　一　醫盜 
　　一市車轉出彭丁街而入桓盤街止於倫敦城看護婦公所之門時在夜中之十一點逾數分鐘天色沈黑雨勢如軸一少年一躍下車略與御者微語後遂掣其門鈴卽有婢啓關時主婦適行經堂塗之次此少年趣步直趨其前顫聲言曰爾非是間主婦乎吾名曰荀克蘭身依嚴君膝下同居鉛雪之海洛方塲第二十九號屋今夕吾父忽爾患作似嬰内疾旣延得居王后街之祁偉士醫生至而診視據云須立加剖騐並需一看護婦爲助後此卽用爲侍疾之人因遣我至此坐待我歸請問主婦能立以一看護婦授我否我車方遲諸門外卽可載與俱歸在主婦聞此數語殊亦無足疑駭蓋人之急而至此求看護婦者亦尋常事耳固已數見不鮮又祁偉士醫生爲倫敦馳名之外科專家與所中有舊往還已稔旣云已延是醫但此一節已足爲看護婦傭値之保證保其必不虧欠主婦旣作是念遂登樓引一看護婦同下並挾得一行篋卽爲看護婦應需之物主婦謂少年曰此爲費尼佛姑娘卽可與子同行俄頃間少年及看護婦已同坐車中轆轆行矣車行於昏夜盛雨中甚疾然乃初不嚮鉛雪則南行抵鄂斯福街旣過此街少遠則又轉入雅各街直嚮西北以夜黑雨盛車窗外乃莫覩一物此看護婦乃全未知所出之爲何道亦未動疑車行久之所經多人跡罕至之僻路已而車止一小孤屋之園門前少年作聲奇澀言曰至矣卽下車啟此園扉則有一石鋪之徑自此直引至屋之前門修可六碼看護婦以篋授少年後卽亦珊步下車下時借左近路燈之光見其門牌爲六十五號已而方隨少年行經石徑瞥見鄰家屋宇陡有所觸覺似奇熟則停趾四顧心有所疑雖在昏黑中已見之了了少年曰看護婦趣前汝停趾又何爲者言次已啓屋門投篋入看護婦曰此處非鉛雪也語時顫甚震極不復自制又曰吾人今已抵拍定登此爲駭鹿街約一月以前吾嘗以看護事至此間對宇汝何爲句言未畢猝有人以一手扼其吭復有一手力禽其臂看護婦未及掙脫呼援已爲人引之入門門隨磞然闔并轉鑰下鍵焉煤汽燈光之下有物甚明晃閃爍射目看護婦視之見爲一手槍光輝如新發於硎然看護婦對此出槍擬之之人初無懼色但顔色亦甚靑安詳言曰汝如是見待胡爲者少年曰汝亦嘗聞有其姆醫生乎看護婦搖首示以未之前聞少年　肩喟然曰其姆醫生者汝雖未聞其名官中則咸審其人實則其眞名曰李雅各初在利物浦中一醫家爲副然其人慷慨具大志醫藥一道萬不足　其願欲每出診一家三先零六辨士之醫金曾無足饜其欲望則思得致富之捷徑由是遂舍醫道而易業爲盜矣 
[自由談之自由談] [  不冷]  
　　俄國皇室爲鷹旗今已被毁矣德國皇室亦爲鷹旗今亦被毁矣奥國皇室爲雙鷹旗今被毁矣鷹爲天空中之覇王今飛機發達鷹其不得不讓步乎 
 
 
 

Page 15

 
 
   
 
 

Page 16

 
 
   
 
