# 1901 - 215 - 4910170

 

Page 1

 
 
[續錄劉張兩制軍合奏變通政事先育人才摺]  
　　臣等謹叅酌中外情形酌擬今日設學堂辦法擬令州縣設小學校及高等小學校童子八歲以上入蒙學習識字正語音讀蒙學歌訣諸書除四書必讀外五經可擇讀一二部家塾義塾悉聽其便由紳董自辦官勸導而稽其數每年報聞上司可也十二歲以上入小學校習普通學兼習五經先講解後記誦但解經書淺顯義理兼看中外簡略地圖學粗淺算法至開立方止學粗淺繪圖法至畫出地面平形止習中國歴代史事大略本朝制度大略習柔軟體操三年而畢業紳董司之官考察之十五歲以上入高等小學校解經書較深之義理學行文法學爲策論詞章看中外詳細地圖學較深算法至代數幾何止學較深繪圖法至畫出地上平剖面立剖面水底平剖面止習中國歴史大吏外國政治學術大略習器具體操兼習外國一國語言文字之較淺者此學必設兵隊操塲三年而畢業官司之绅董佐之畢業後本管府考之分數及格者給予憑照作爲附生送入府學校分數欠者留學府設中學校十八歲高等小學校畢業取爲附生者入中學校習普通學其有監生世職職銜願入普通學者亦聽但須酌捐學費與附生一律教課其有營弁營兵文理通暢能解算法繪圖考騐有據者亦准收入此學温習經史地理仍兼習策論詞章並習公牘書記文字學精深算法至弧三角航海駛船法止學精深繪圖法至測算經緯度行軍圖目揣遠近斜度止習中國歴史兵事習外國歴史律法格致等學外國政治條約卽附於律法之内并講明農工商等學之大略習兵式體操兼習外國一國語言文字之較深者詞章一門亦設教習學生願習與否均聽其便弁兵入學者專學策論免習詞章此學亦必設兵隊操塲三年而畢業學政考之給予憑照作爲廪生送入省城高等學校省城應設高等學校一區大省容二三百人中小省容百餘人屋舍不便者分設兩三處亦可但教法必須一律非由中學校普通學畢業者不能收入擬叅酌東西學制分爲七專門一經學中國經學文學皆屬焉二史學中外史學中外地理學皆屬焉三格致學中外天文學外國物理學化學電學力學光學皆屬焉四政治學中外政治學外國律法學財政學交涉學皆屬焉五兵學外國戰法學軍械學經理學軍醫學皆屬焉六農學七工學凡測算學繪圖學道路河渠營壘製造軍械火藥等事皆屬焉共七門各認習一門惟人人皆須兼習一國語言文字此學亦必設兵隊操塲至醫學一門以衞生爲義本爲養民强國之一大端然西醫不習風土中醫又鮮眞傳止可從緩惟軍醫必不可緩故附於兵學之内並另設農工商礦四專門學校各一區專以考騐實事爲主機器藥料試騐所皆備亦三年而畢業其普通學成願入此四學者聽入此四學者中國經學文學皆令温習無論何學皆有兵隊操塲其習武者專設一武備學校擇普通畢業之廪生願習武者送入四書中國歴史策論人人兼習其餘悉依外國教課之法并專習一國語言文字或仿日本并設一礮工學校專學製造槍砲之法均三年而畢業文學生高等學校畢業後除農工商礦專門四學另爲章程外此七門學生學律法者派入交涉局學習實事名曰練習學生其餘五門學生均隨其所願派入農工商礦等局兼習實事名曰兼習學生均以實在局在營一年爲度農工商礦四專門學三年畢業後農學派赴本省外縣山鄉水鄉考騐農業工學派赴本省外省華洋工廠考騐製造商學派赴南北繁盛口岸考騐商務礦學派赴本省外省開礦之山煉礦之廠考騐采煉均名曰練習學生亦均以實在出外遊歴練習一年爲度其武學生武備學校畢業後令入營學習操練一年半年充兵半年充弁以實在營一年爲度合計在學肄業及出外練習文武各門均四年學成先由督撫學政考之再由主考考之取中者除送入京師大學校外或卽授以官職令其効用大學校學業又益加精門目與省城所設高等專門學校同三年學成會試總裁考之取中者授以官此大中小學教法門目等級年限之大略也其考用之法高等小學學成者本管知府考之普通中學學成者學政考之均不彌封縣送府考府送學院考均須詳注分數知府學政考取榜示亦須注明分數不准渾淪取進高等專門學成者督撫學政分文武兩途考之應分幾塲臨時酌定取者作爲優貢武者作爲武優貢其文事由他途徑入普通中學洊送農工商礦四專門學非由生員者及由普通中學畢業徑入四門專學非由高等學畢業者其武事由弁兵徑送入普通學非由生員者一併准其與考其優貢所取人數視本省中額加倍欽派考官會同督撫學政亦分文武兩途考之應分幾塲臨時酌定考其專門之學及各國語言文字非優貢不得與考大率督撫學政所取優貢卽係錄遂鄉考之意應試人少且諸學有須面試者勿庸糊名易書考中者作爲舉人其非由生員出身及非由高等出身者作爲副榜擇其中式前半若干名分别送入京城文武大學校所以止送一半入大學校者爲京師大學若欲全容天下舉人費用過多故减半送京以節經費一爲分半就職俾得及時効用以應目前急需其有未獲送入大學校者及已經送京而不願入大學校願就職者聽其未送大學校而不願就職自願留學以待下科者亦聽就職者文授以七品小京官及六七品佐貳首領分部分省候補或充各局委員武授以守備千總等官發營差委考官照學政例准帶幕友二三人同考官由外省酌量訪求聘委不拘官階亦不必本省人員京城設文事大學校水軍陸軍大學校各一學業又益加精門目略與省城專門學校同學成者欽派總裁大臣考之作爲進士經廷試後文授以部屬知縣等官武授以都司守備等官均令分部分省分標候補優其序補班次勿庸歸選如朝廷需用編書修史應奉文字之詞臣宿衞禁廷之侍衞應隨時聽候諭旨考選不在科舉常例之内統計自八歲入小學起至大學校畢業止共十七年計十八歲爲附生二十一歲爲廪生二十五歲爲優貢舉人二十八歲爲進士除去出學入學程途考選日期外亦不過三十歲内外較之向來得科第者並不爲遲此大中小學層遞考取錄用之大略也其取中之額卽分舊日歲科考取進學額以爲學堂所取生員之額分鄉會試中額以爲學堂所中舉人進士之額優貢應請所定學堂之額大率比本省中額加倍而略多初開辦數年學堂未廣取中尙少前兩科每科分减舊日中額學額三成第三科每科分减舊額四成十年三科之後舊額减盡生員舉人進士皆出於學堂矣至日久才多以後應仿各國章程視其學業分數以爲中額之多少并可不拘定額以昭核實而資第勵總須較舊額之數有增無减此學堂取中額數移撥舊額日後並不限以定額之大略也此摺未畢容俟明日再登 
[安奉陵園]  
　　華歴本月二十四日英京倫敦來電云德皇太后宴駕後定于禮拜二卽華歴本月二十九日安奉陵園屇期英皇及后當偕赴德京執紼以盡葭莩之誼 
[國恤愴懷]  
　　華歴本月二十四日英京倫敦來電云本日德提督華爾得西氏行抵亨婆搿驚悉德皇太后鸞 
 
 

Page 2

 
 
馭上賓不勝攀髯哀痛一切儀從供張格屏不用蓋國恤之禮宜然也 
[美工滋擾]  
　　華歴本月二十四日英京倫敦來電云美國有一煉鋼大公司資本甚巨廠中工匠計十萬名之多邇因求加工資向公司中人滋擾并擬相率罷工公司中人兀然不動堅不允加不識將來作何了結也 
[調軍護蹕]  
　　松江采訪友人云聞之細柳營中人謂本月某日提轅接奉兩江總督劉峴帥札文内開兩宫回鑾計期不遠頃接行在政務處大臣來電飭即親統自强合字全軍由清淮遵陸至山東迎駕並護蹕入京等因江南提督李壽亭軍門隨電禀峴帥略謂合字全軍現駐江隂扼守長江門户南方重鎭無過於斯目下萬難移動查清江另有章軍門駐軍數營可否移令該軍馳往云云刻下峴帥已據情轉詢行在政務處矣 
[裁吏述聞]  
　　京師訪事友人云自奉旨裁撤書吏後六部衙門如何辦法各不相同吏部考功司向分六甲每甲用經承一人貼冩數百人今擬添一經承而令五人繕稿餘皆裁汰然考功司考核各省官員功過事務極繁雖日後盡歸司官核辦而謄寫公文查對稿册恐僅七人終不敷用也 
[諭繳槍械]  
　　京師訪事友人來函云巡視五城察院以日來中外和議旣定地方漸次肅清各國聯軍先後撤回深恐民間或有私藏軍器等情不免釀成後患因於本月初十日發出告示一道勸令分别呈繳以遏亂萌其文曰爲剴切曉諭事照得上年潰勇敗軍抛棄槍械或暗理於各寓或流落於民間自各國官諭繳以來仍未一律呈交終恐漸滋流弊凡爾紳商軍民人等有確知洋槍埋藏何處或收贮何家者急應赴前門外鷂兒胡同五城總公所報明以便派弁提出歸公本院絶不深究所由來爾等亦省却許多枝節爲此諭仰各色人等一體知悉須知呈繳洋槍軍械一事業與各國官議明决不拖累自示之後限至七月底爲止陸續到官禀報起出槍枝較多者酌給犒賞銀兩過期倘敢私藏一被官弁查出定治以私藏軍器之罪凡大小文武衙門官弁以及差役人等均不得以查槍爲名致擾百姓如違從重懲辦决不寛貸其各凛遵毋違切切特示 
[京師决盜]  
　　京師訪事友人來函云近日京城内外搶劫之案層見疉出先後經華洋巡捕拿獲解官訊實綁赴市曹處决者自要月初旬以來數已不少初十日刑部又提出斬犯十二名一律梟首示衆内一犯年甫十七父母聞信奔至法塲相持大慟後經彈壓勇丁揮鞭逐去有知其事者謂此子因不聽父母教訓交結匪人馴致入夥行劫卒之案發被擒屈計所得之贓僅值白金二兩一失足成千古恨再回頭已百年身嗚呼可不鑒歟 
[兵船計數]  
　　天津直報云六月十八日駐泊大沽口外之各國兵艦運船計共三十一號其中英國六號美國一號德國七號法國五號俄國二號日木國五號義國四號奥國號 
[法人通電]  
　　厦門訪事人云前者法人由安南設海中電線直逹厦門兹已告成本月某日在古浪嶼田尾開設分局此後中外消息益當便捷良多矣 
[兵艦重來]  
　　厦門訪事人云自京師和議告成寄碇厦門之各國兵船已陸續駛往他處本月望日又有英國兵艦兩艘日本兵艦一艘駛至厦門下碇港内 
[保護外人]  
　　厦門訪事人云本月某日福建泉州府鹿太守出有保護洋人告示一道兹特照錄其文曰爲出示曉谕事照得各國洋人赴中國内地游歴傳教迭經本府遵旨通飭各屬認眞保護在案爾諸民自應仰體彼我條約所載明文之意凡遇游歴傳教各洋人到地勿得稍與齟齬此次日本人河野亮在晉江縣轄境磁灶鄉地方觀光詎料鄉民擁擠嘲駡四圍喧閙勢屬不測河野亮未知其爲何故恐以無意肇釁避上歸路衆喊赶追飛石混打將所帶物件搶去一空　屬不應除飭晉江縣追繳被搶物件送還並查提該犯從重究處外誠恐鄉僻愚民未及周知復有似此情事合亟出示曉諭爲此示仰闔屬軍民人等知悉爾等須知泉郡逼近厦門通商口岸且爲閩省上游通衢各國洋人游歴傳教時有往來嗣後如遇各洋人經過各鄉村務須約束鄉衆妥爲保護勿與齟齬生事致干重辦切切特示 
[派船巡緝]  
　　厦門訪事人云邇來厦門及銅山南岙等處時有海盜出没水師提督楊西園軍門特派李叅戎統帶元凱靖海兩輪船常川巡緝 
[杭試二誌]  
　　杭州訪事友人云本月十二日浙江提督學政李文坡大宗師考試杭州府屬童生駐防首題大師摯仁和首題少師陽錢塘首題播鼗武商籍首題擊磬襄海甯首題入於河富陽首題入於漢餘杭首題入於海臨安首題適齊於濳首題適楚新城首題適蔡昌化首題適秦通塲次題七八月之間雨集詩題賦得眞有人家水半扉得扉字是日宗師查得有富陽文童二名案亂坐號立飭扶至二門俟放牌時逐出旣而頒發杭州府及仁和錢塘三學生員招覆案計府學招獲二十四名首選爲許之珍仁和招覆二十三名首選爲范耀雯錢塘招覆二十三名首選爲吳宗本示期十三日覆試是日四書題樊遲從遊於舞雲之下至善哉問詩題賦得腹有詩書氣自華得華字十四日出童生提覆牌示期十五日提覆是日仁和題有如時雨化之者錢塘題有成德者商藉題有逹材者海寗題有答問者富陽題有私淑艾者限四刻内作破承起講領題并默寫正塲次藝起講不連破承其餘駐　餘杭臨安於濳新城昌化因人數寥寥均免提覆十六日總覆童生四書題當暑經文免作詩題賦得焚膏繼晷得膏字 
[咎由自取]  
　　蕪湖訪事友人云此次襄江水漲浲洞爲災黄泗灘圩工勢甚岌岌和州知州姚直剌孡派人購木數十株以資堵禦道經蕪湖對江某釐卡忽被司事扣住責令報捐直剌聞之備函向卡員鄧令陳明原委大令置之不理輾轉延誤而此圩已被水衝决無可挽回直剌忿不能平據實禀陳上憲上憲勃然震怒立將大令撤差此眞可謂咎由自取矣 
[鳩兹患盜]  
　　蕪湖訪事友人來函云邇者洪水爲災各處圩隄半多潰决萑苻羣盜遂乘機而起日以殺人越貨爲生徽寗池太廣兵備道吳季卿觀察患之特派保衞營統帶饒翼卿遊戎督帶勇丁若干名嚴加巡察然官斗門午斗門查家灣等處若輩依舊横行無忌未知何日始克敉平也 
[直省官塲紀事]  
　　保定友人來函云頃聞官塲中人言及直隸天津府同知一缺上憲擬以候補同知熊司馬壽籛題補○新任保定府知府陳立齋太守定於本月十五日接印任事眷屬假山東會館暫駐俟前任陶太守眷屬移寓後再賦鶯遷○委署開州知州吕秋樵剌史在任病故遺缺由上憲委候補知州朱剌史成衍署理 
[浙省官塲紀事]  
　　杭州訪事友人云官塲探知新任浙江巡撫任筱沅中丞將次蒞省爰商之署臬憲許豫生廉訪將督憲行臺讓出以便中丞駐節廉訪允之已於本月十五日移駐兩廣會館矣○本月十九日爲觀音大士誕辰浙江撫憲余晉珊中丞適攖小極札委藩司誠果泉方伯往上天竺法喜寺恭代行禮○温州竹山嶼釐卡委員現屇期滿由司憲札委候補按經歴趙叅軍鈞厚接辦○黄巖縣長洧巡檢缺出上憲 
 
 

Page 3

 
 
委試用巡檢曹少尹晉泰署理建德縣典史缺出上憲委試用從九孫少尹晉祐署理嘉興縣主簿缺出上憲委試用按照磨符叅軍蔭增署理孝豐縣學教諭缺出上憲委試用訓導洪廣文爔署理遂昌縣學教諭缺出上憲委試用訓導蔡廣文釗署理刻已牌示遵行矣○浙省海運局總辦郭誦茗太守現已因公赴滬所兼讞局總辦一差大憲委候補知府薛太守邦龢接辦○准補杭州府照磨黄叅軍元薰奉浙江藩司誠果泉方伯飭赴新任擇吉本月十七日卯刻接鈐任事○龍游釐局一差現届期滿由局憲札委候補同知曾司馬廣鍾接辦海鹽釐局總辦委候補知縣陳大令允孫代庖○温州府經歴缺出經藩憲誠方伯以新海防捐儘先補用府經歴劉叅軍廷俊請補臨海縣縣丞缺出以本班前補用縣丞鄒二尹請補奉化縣塔山巡檢缺飭請補是缺之張少尹隲鵬先行赴任○城守營洋槍隊管帶張守戎聯鑣病故遺差大憲委撫標右營千總徐千戎鎭卿接帶 
[鍾阜晴雲]  
　　金陵訪事友人來函云此間霪雨爲災江河汜濫低窪之處塚墓多被水衝去以致屍棺漂泊汎汎如鳬本月十三日下關江心浮起二棺一朱一黑漆色鮮明後經人設法打撈將朱棺舁置高原暫厝○兩江總督劉峴帥目擊水災昕宵憂慮筮吉本月十五日竭誠齋戒親率闔城文武官弁詣水西門城上遥祭江河各神以冀迓庥和而消疹戾○自遭霪雨卽昕宵凉爽頗似新秋本月初五日天乍放晴氣候卽轉而炎熱然入夜銀牀冰簞依然玉骨生凉夢醒五更非衾不暖似此天時不正深虞疾病繁興衞生者尙其加之意哉 
[萬壽無疆]  
　　昨日天未黎明督辦鐵路大臣盛杏蓀丞憲蘇松太兵備道兼江海關監督袁海觀觀察提標右營叅將廖楚材叅戎松海防同知劉乙笙司馬上海縣知縣汪瑶庭大令上海縣學教諭邱贊思廣文英美租界公廨讞員張柄樞司馬法租界公廨讞員杜枝園大令以及上海縣縣氶劉二尹主簿孫少尹典史趙少尉咸朝服朝冠趨詣西門内萬壽宫排班行三跪九叩禮蓋因恭逢皇上萬壽聖節是以競效嵩呼也 
[上海官塲紀事]  
　　鹽捕中營遊擊姚遊戎魁伍清道局員葉明府在泗乙未翰林俞太史長霖均於昨日詣上海縣署拜會縣主汪瑶庭大令以禮欵之 
[定期勘地]  
　　德商巴佛近在楊樹浦賃地造屋因有糾葛禀由德總領事函致道署蘇松太兵備道袁海觀觀察札飭上海縣汪瑶庭大令會同會丈局員會勘禀覆大令奉札之下定於本月二十九日清晨前往勘丈 
[不准减捐]  
　　辦理烟膏捐委員陳荇香明府奉江蘇藩司陸春江方伯札委來申會同上海縣汪瑶庭大令向各烟膏鋪書定月捐按月收取榮隆等烟膏鋪主心有不願禀求酌减以恤商艱大令會同明府批示曰此次推廣膏捐爲助餉之用乃萬不得已之舉該業等不得借端希圖核减現在捐欵書定著卽各自認捐至於捐欵由局經辦或由本縣經辦仍候禀請憲示核奪惟膏捐之外差保不得需索分文該業等毋庸鰓鰓過慮著卽遵照 
[司馬騐屍]  
　　去春本邑西南鄉漕河涇附近民人姚志雲被人毆斃路旁事後報經上海縣主汪瑶庭大令查獲兇犯劉金祥迭加訊鞫稍有端倪因之管押所中聽候訊明定罪日前忽患病沈重大令得報飭發普育善堂醫治延至昨晨倒斃堂董函報到縣大令立卽禀明蘇松太兵備道袁海觀觀察觀察隨札委松海防同知劉乙笙司馬往騐午後司馬帶齊縣署刑仵書差鳴騶而往旣升座卽傳訊二十二鋪地甲金茂及堂丁朱景元同供稱劉犯委係身患重病醫治無效以致倒斃堂中供畢呈上藥方司馬披閲之餘飭仵役騐得死者週身並無傷痕確係因病而斃遂飭吏塡明屍格屍母劉曹氏投案求免標封司馬准之飭卽具結棺殮 
[公廨停訊]  
　　昨曰禮拜六爲法界公廨訊案之期讞員杜枝園大令以恭逢皇上萬壽聖節例應不理刑名先期飭丁禀知法總領事署繙譯官並咨照捕頭暫停讞政 
[情節支離]  
　　前晚徐永林趙奎發二人偕江姓女郎至本邑南市永盛馬頭雇舟渡浦老嫗江張以追蹤而至向之攔阻以致忿爭旋由四十五號巡街捕一併拘入捕房捕頭令押解馬路工程局禀請總辦葉孟紀司馬訊核江張氏供小婦人係本邑土著前夫陳桂林賃居八仙橋長浜口光緒十九年孖生女孩二口未幾陳卽逝世小婦人食貧守寡歴二載餘祗因餬口無資不得已再醮與包探江蘭英遷住美租界後江因事斥革在往來天津之某輪船上執役女兒引囡現年十有九當四歲時由小婦人之姑寄名鄰人徐金生膝下至十五歲徐夫婦相繼逝世所遺器物均被族人取去女兒無奈仍回小婦人家不料前日忽有徐永林者貿貿然來家邀女兒至某茶肆啜茗乘機糾衆擁至南市意欲用船載赴鄉間小婦人聞信窮追得以交捕送案此囡供曾由徐姓撫育十有一年現仍與母親同住徐永林供小的係浦東川沙廳人向爲磚瓦匠伯父金生撫引囡爲義女曾由楊阿木作伐許字小的爲妻迨伯父病故引囡卽逃回母家現欲領回行合卺禮突被張氏霸阻求恩明察趙供小的在某包探處當夥役是晚某包探令送徐永林夫婦至馬頭上附船餘情槪不知悉司馬以各八所訴情節皆極支離其中必另有曲折因令暫行管押俟過皇上萬壽節期訊明核辦 
[正錯]  
　　昨日本報紀順天鄉試展期述聞一則本屇順天鄉試有展至十月舉行之説惟與各使議定停試各州縣士子不得入都應試然棘闈已遭殘破修葺需時恐此説未必確也執筆人定稿本係如是惟有塗乙删改處被手民顚倒錯亂且未將點竄之字盡行删去以致不能卒讀今特附正於此閲者諒之 
[皖災乞振]  
　　頃奉安慶電報局彭省三大令來函内開皖省自五月以來霪潦爲患江水陡漲被淹之處已較往年爲甚至二十四日以後又傾盆大雨通宵逹旦者旬日適上游各省同時發蛟沿江水勢較之道光戊申年僅小二尺實爲近數十年所罕見省城東門外廣濟圩江堤經樅陽直逹桐城綿亘九十里本極堅固不意六月初六日離省二十里之鮑家村離省三十餘里之丁家村先後潰决二口江水比内地約高丈餘急流倒瀉全圩三百餘里附郭膏腴之地悉成澤國淹斃人口牲畜不計其數共計二十三保災民一萬數千户西北一帶尙有龍山之麓得以棲止東南一帶僅恃一線未决之危堤倉皇奔避外濱大江内臨洪水晝則炎熇鬱蒸夜則風餐露宿饔飱莫給轉徙無方每遇疾風暴雨旣鮮蓋藏尤堪憫惻以致死亡相繼疫象已成此則沿江災民被溺餘生之困苦情形也悽慘之狀目不忍覩號泣之聲耳不忍聞當圩決之次日撫憲親歴災區勘視一周立卽派員馳往分路撫卹無奈動撥官欵必先奏報當此奇絀之時更非容易現聞由司局諭令各委一俟清查户口允卽籌欵放振是官振雖有可望而實惠及民尙需時曰嗷嗷待哺者命懸呼吸實有緩不濟急之勢因思閣下樂善性成廣懷博濟勸辦義振孜孜不倦其辦理急振法施當其厄實惠溥沾尤爲得力被灾地方無不感戴仁施彌深欽佩值此各省偏災籌欵不易分不應有所瀆請無如弟目擊災情朝不保暮情迫勢岌不得不冐昧陳言爲懷桐災黎請命懇祈善長設法撥欵迅卽派人來皖散放急振一次以後得有官振接濟庶被災人口不致盡塡溝壑則保全之德曷其有極再近日災民屯聚之處人口死亡日多一日同人已籌集欵項公請當地善堂經理棺木是死者旣有歸束卽病者如得有醫藥亦可挽救所苦人數衆多力難偏及能否將貴公所合成之時症各種丸散及純陽正氣丸先行接濟若干由弟邀同本地紳士親往散給冀免疫癘尤所切禱筱舫子佩子宣諸位大善長前不及一一分告乞代爲致意等因謹鈔乞登報布告寓滬皖紳伏祈加惠梓鄉迅賜慨且倘能集成二萬金則敬必需敦請多年助振友人前往查給謹一併奉布統希垂鑿上海北市盆湯弄絲業會館籌振公所施則敬等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巧奪天工]  
　　美國纽約克埠太陽報云英京郵政電報局逹土葛連古　士巧埠電綫現由法國機器師慕奇滋自出心裁得一新法每發一電能傳遞消息十二處或倍至二十四處不特機關靈捷仰且取值甚廉其法於一綫中分出電路十二或二十四猶恐電路旣多電力必弱乃另置顯發微音機器凡電由機器經過能發巨聲誠可謂以人巧而奪天工矣 
[誣控宜懲]  
　　前者本邑法界公董局度地大南門外蕭家廠左近營造自來水廠令竺寳記塡築基址議定洋銀三千二百元及工竣結算被竺支透九百餘元經理人劉衡堂向索不還反被控諸法界公廨讞員杜枝園大令諭候查明訊核昨日午後法國駐滬副領事某君偕公董局董事白爾納君及打樣西人邵祿至廠中察勘一周命劉竺偕保人張在榮檢閲新繪之圖知竺透支是實不應貿然誣控遂商令邵祿帶至公廨聲請大令訊懲 
[上海縣署瑣案]  
　　蔡文卿前被其妻殷氏以棄妻寵妾等詞控諸上海縣署縣主汪瑶庭大令飭提研訊諭令殷氏之母送女歸夫家完聚前日殷氏復投案訴稱小婦人被丈夫與妾肆意毒毆叩求伸雪至晚大令升堂訊詰殷氏携同所生子女四人蒲伏案前訴稱小婦人自奉憲諭卽由母親送回夫家詎料丈夫與妾在外租屋另居不欲與小婦人晤子女六口度曰無資幸由夫弟及曹姓理勸每月給小婦人洋銀十七元立摺支取旣而翁蔡森榮不准小婦人入内命住屋外小房小婦人以似此行爲恐將來驀遭誣陷故至丈夫處面告苦衷丈夫及妾叱令傭婦兇毆以致受傷求恩騐明提究大令斥之使退諭候傳經勸人到案訊明核奪○石玉亭控堂兄石文英盜抵公産汪大令研訊之下文英供稱抵押産業之事尙有又珏與聞大令飭差提到文珏前晚升堂復訊文英供祖遺房屋田單二紙一爲田二畝六分有奇歸小的及文珏玉亭三人管業一爲田一畝六分有奇歸三房叔母石談氏管業照單丈量約多一分數釐昔年寃被升科局憲充公迨光緒二十一年小婦人與文珏將二畝六分有奇之田單向某洋人抵借銀三千兩爲轉換道契之費光绪二十四年又加抵銀五千兩除去三年利息實得銀三千兩與文珏對分文珏曾在抵據上簽字文珏供此事由文英專主當日文英誘小的同往逼令簽字所抵之銀小的未得分文玉亭亦投案候示大令謂文英曰轉換道契何致需銀三千兩顯係不實不盡又謂文珏曰爾亦可謂糊塗矣當時若能將田從速贖回轉售則逐年利息何至爲洋人所扣遂著文英出銀五千兩文珏出銀三千兩贖回另售不准侵佔石談氏之地○湯阿桂前由其父呈控忤逆汪大令訊明笞責發交改過局收押半年兹已滿期飭差帶案諭令改過自新隨交其父具結領去 
[上海總巡局紀事]  
　　前日午後有不知其姓之流氓來寳成榮及陳茂生行經本城三牌樓街見有婦女踽踽獨行膽敢上前調戲甚至探胸摸乳忌憚毫無兩旁店鋪中人羣動公忿環投保甲總巡局禀請究懲總巡朱森庭明府准之立飭局差拿獲來寳成榮到避詰訊之下判各責六百五十板陳在逃未獲諭令差甲嚴密緝拿○保甲總巡朱森庭明府以時逢災署滬城街道狹隘恐有瓜皮菜葉堆積墻根穢氣所蒸難免因而致疾爰於前日傍晚親自巡閲一周嚴諭各地甲隨時責令打掃夫一律挑淨不得懈怠 
[上海巡局紀事]  
　　前日歹人汪阿旭在南市新馬頭左近設攤誘賭經十六鋪勇丁拘至巡防中局局員黄衡堂二尹研訊之下因值皇上萬壽期内姑免施刑飭具改過切結釋之使去○前晚二十三七鋪巡防局員盛雨村二尹督勇巡至南馬頭見將阿元偃臥某鋪櫃上命提至輿前略加研詰飭捕驅逐出境不准逗留○前晚南市王家馬頭同葆泰藥鋪被賊竊去貨物若干昨晨鋪主某甲開列失單投十六鋪巡防南局報請查緝局員許之○前日汛捕陸升所雇夥役某甲行至南馬頭突被不知其姓之流氓妙根肆意兇毆事後陸捕禀知二十三七鋪巡防局員盛雨村二尹二尹允卽飭提究辦 
[英租界捕房紀事]  
　　偷兒周根三濳至南京路孫阿三所開茶肆内竊取水烟袋一枝携之而逸經四百零四號巡街捕拘獲帶入捕房捕頭令押候解送公堂禀請讞員張柄樞司馬訊辦○前晚馮杏生在馬霍路與陸秋堂口角忿爭經二百八十二號巡街捕拘入捕房捕頭令押候解送公堂禀請訊究○流妓李小寳在福州路中强接過客經五百九十七號巡街捕拘入捕房捕頭令押候解送公堂禀請訊罰○病民阮慶榮行至南京路頽然倒臥經一百七十四號巡街捕喚車送入捕房捕頭命轉送公堂禀請安揷 
[英界瑣聞]  
　　有女郎名八妹者芳齡二九楚楚風姿隨其母某氏橋居英租界馬霍路前日不知因何母女忽然口角女郎抑鬱難訴濳購阿芙蓉膏服之迨毒發呻吟其母急設法施救業已受毒過深返魂無術未移晷卽月缺花殘矣慘哉○前年孀婦逃吕氏投英美租界公廨控劉子卿借去珠花掯不交還讞員張柄樞司馬訊明諭令交保清理迄今年餘延擱不理前日氏　案求催昨晨司馬飭差提保人張金生至案押候將沈交出以便訊追 
[法界瑣聞]  
　　前者磚瓦公司員辦邵榮春投法界公廨控車夫黄寳郎竊取鈔票洋銀三百元逃回海門原籍等情讞員杜枝園大令准之備文飭包探齋赴海門廳署禀請派差協提寳郎之父黄某至則已先期避匿不知所之包探無奈遂於昨日回滬禀覆銷差○小工余信國前在江裕輪船工作被貨壓斷腿骨經西醫鋸去一腿雖得保全性命然已成錢人大令憫其阨窮函致招商局總辦顧緝庭觀察請給資撫卹觀察慨發洋銀五十元囑大令送回故里余以家内無人念及江南機器製造局鍊鋼廠工頭陳鶴亭與之有舊籲請派人送往大令准之飭包探送至陳處令陳繕具領狀隨轉勸各工匠率錢若干以資養瞻○馬夫某甲扭東洋車夫某乙至捕房聲稱乙拉車不愼致將馬車撞壞請責令賠償捕頭向乙盤詰乙失口不承乃命押候查明實在情由然後解送公堂禀請訊核 
[美租界捕房紀事]  
　　昨日午前有葉昌標者投捕房訴稱在楊樹浦瑞記紡紗廠當小工今晨行經西華德路突遇流氓金發率同不知其姓之四良阿榮及江北阿四等游痞十餘人不問情由曳至下海廟後荒僻處拔刀恐嚇强備洋銀數十元不遂所求致被剌傷左腿隨搜取身上所佩對時表一枚衣袋中洋銀四元一哄而散請爲查辦以儆凶頑捕頭允之卽遣包探李佩芝前往查緝○昨晨兆豐路第六號洋房某西人家所雇細崽孔志厚乘間竊取西人臥室内洋銀十五元及汗衫一件事爲西人查悉函致捕房捕頭令包探孫阿新將孔拘押聽候解送公堂禀請讞員張柄樞司馬究辦○昨日天將破曉偷兒楊官生濳至密勒路第二百四十一號門牌甬人林登芝家竊取衣服首之類正欲携之而逸事主聞聲躍起奮力拘獲扭入捕房捕頭詢悉情由令押候解送公堂禀請懲辦○前晚積竊李林法濳入停泊蘇州河内之楊文惠所駕航船上竊取綢衣四件洋銀五元旋由包探倪順泉查獲連贓解入捕房捕頭令押候解送公堂禀請訊究○昨晨甬人趙煥仁投捕房訴稱賃得狄忠威路第二百十號門牌房屋開設小客棧前晚江北某邑人費某貿貿然前來借宿至夜半猝時因患急病不及醫治遽爾身死並無屍屬前來收殮求卽察核捕頭令地保轉報某善堂領棺殮瘞 
 
 

Page 10

 
 
[金陵官報]  
　　六月十四日鎭江木厘分局直隸州謝陶到見奉派駐滬伺應醇親王事竣回銷差水雷輪船馬超羣辭赴瓜洲接程提憲十五日總　兩江營務處候補道李維翰禀知到差日本吉野兵艦管駕官海軍大佐松本有信海軍機關中監森永賴太郎又中尉岡田雄三又中軍醫岡部輔治郎駐寗總辦商務天野恭太郎均會總辦江西籌防局候補道曾禀知到差並銷營務處差知府徐炳倬奉委秦晉賑捐差卽辭赴蘇知縣林介鏞專差禀知奉揚州保甲局章道委城外總巡差縣丞陳天一禀知赴揚州保甲差十六日委辦儀棧鹽釐候補道曾紀壽辭湖口船廠通判李　彦到通判王常州奉委愛育堂卽到差十七日欽差出使日本大臣頭品頂戴候補四口京堂察鈞到會長江釐捐總巡知府吳炳仁巡江回提右營守備蘇慶隆叩謝辭總統五省援軍委員候選縣丞盛際唐到由河南運繳江南威靖前營軍裝軍火來十八日藩轅牌示淮安府許寳書病故遺缺查有候補知府徐乃昌堪以署理辦理蘇州絲紗廠分部郎中祝承桂到由蘇來知府徐乃昌叩謝署淮安府牌示皖北土捐局提調請補泗州直隸州余適中到通判邱光燦奉委順直秦晉賑捐差 
[江西官報]  
　　湖北候補道孫廷林銷九江營務防務差禀到江蘇通判文恕代辦鹽局提調署上高縣文聚奎缷事回縣丞曾廣選宜春催税契回典吏姚文瀾就近騐看府照汪鳴鑣接辦順永外保甲張鎔張杞許旭濟俱騐看欽賜翰林院洪廷辭行回籍副將周雲步謝委惠民門砲墀署廣昌都司羅福元缷事回知縣張鼎銘往浮梁公幹李德利幫辦牙釐局務馬肇修往宜春會審案件胡會昌往大庾辦保甲徐恩榮騐看彭祖荃紗井生行莊冠　順化門内俱查保甲按司獄陳開文浮梁催减平回户部主事楊道霖由蘇來江貴州同知王孔鑄往安徽通判陶家杰奉北洋順直義賑局來江禀到孫秉事接查廣外保甲候補府聯震往南豐公幹府照王逢康接查順化門邱景行調查進内保甲沈世鑅廬陵催漕折回署吳城眞王簿汪葆昌期滿更替以請補斯缺之吳曾淦先行署理吉安府經曹允之期滿更替以請補斯缺顧永誠先行署理 
 
 
 

Page 11

 
 
   
 
 

Page 12

 
 
[奏疏彚錄]  
　　盛宣懷片再曾任蘇松太道蔡鈞接閲調任山西巡撫岑春煊電信以山陜災重民不聊生倡捐庫平銀一萬兩交臣彚解臣查該道前在常鎭道署任内疏濬丹徒諫璧河重建高資鎭石橋修築簰灣石路在蘇松太道任内捐助仁濟醫院專建閘北庇寒所地方均感其惠去歲北方之難變産捐助濟急會洋銀六千元棉衣七十件交臣等解京分散都下被難官民藉資温飽不下數十百家在該道見義勇爲出於至性本無希名之念惟值此時艱民困士夫慷慨樂輸殊不多覯在朝廷自有奬勸之道以風示後來查前任蘇松太道龔照瑗等皆以助振奏奬蒙恩賞給頭品頂戴蔡鈞係二品頂戴曾任實缺道員應如何給奬之處祗候恩施非臣下所敢擅擬謹附片陳明伏乞聖鑒謹奏五月初四日奉硃批蔡鈞著賞給頭品頂戴欽此 
盛宣懷片再上年欽奉諭旨籌辦陜西義賑業經墊欵解交嚴作霖赴陜查放兹有廣東南海縣籍四品銜候選郎中唐德熙之生母二品命婦唐李氏又浙江錢塘縣籍已故附生鍾康壽之妻三品命婦鍾王氏因念關中被災甚廣施濟情切願將積年衣飾變價充振先後各助銀一千兩共計庫平銀二千兩由唐李氏遣子唐德熙鍾王氏遣子鍾祖蔭分别呈解前來臣查唐李氏義方訓子鍾五氏勵節撫孤今以賑繁欵急各能罄其所存慷慨捐助洵屬深明大義核與建坊之例相符理合彚案奏請恩准給予樂善好施字樣俾唐德熙鍾祖蔭等各在原籍自行建坊以昭激勸除兑收解陜以濟義賑外謹附片具陳伏乞聖鑒謹奏五月初四日奉硃批著照所請禮部知道欽此 
端方片再奴才訪聞孟縣喬上村李根源之母孀居多年茹苦守節此次吳景琦潰勇到時任意作惡該孀婦卽避往山谷潰勇等躡蹤而至意在行强該節婦卽投崖自殞又白文盛之妻死於山谷徧體鱗傷力拒情形可以想見該二婦矯然風節不受强暴之汚一則畢命懸崖比潔連城之玉一則甘心領刃難柔百鍊之鋼衆口一辭同聲感嘆奴才職司查訪未敢壅遏不言應請特恩給予旌表以慰貞魂並飭該縣造具事實册結詳由撫臣送部察核其有續經查出節烈婦女應由地方官詳明撫臣照例辦理是否有當謹附片具陳伏乞聖鑒訓示謹奏五月初四曰奉硃批著照所請禮部知道欽此 
岑春煊片再據前署布政使許涵度詳據定襄縣禀稱該縣紳士董崇本董崇仁等遵其母二品命婦董郝氏之命捐助餉需銀一千兩已報解兑收儲庫等情呈請具奏前來臣查士民捐助銀至千兩以上者例得請旨建坊兹定襄縣紳士董崇本等遵其母二品命婦郝氏之命捐銀一千兩充助餉需業經解司儲庫當此用欵支絀餉需吃緊之際該命婦獨能慨捐千金上濟公家之急實屬深明大義自應援例建坊合無仰懇天恩准予二品命婦董郝氏建立專坊照例鐫用急公好義字樣令其子董崇本自行建造以示旌奬除分咨查照外謹附片具陳伏乞聖鑒謹奏五月初四日奉硃批著照所請禮部知道欽此 
奴才奎順跪奏爲遺旨查明據實覆陳仰祈聖鑒事竊奴才於光緒二十七年四月初五日承准軍機大臣字寄三月二十六日奉上諭據岑春煊電稱晉省後山一帶謡傳蒙古四子王部落調兵刀教近以洋兵經過蒙兵開槍經極力排解息事現歸綏道與教士商辦教案甫有端倪深恐蒙兵滋事致碍和局等語本日已電飭理藩院轉飭蒙古四子王將所部兵民妥爲約束卽著奎順就近認眞查察毋任滋生事端是爲至要將此由六百里諭令知之欽此欽遵奴才卽劄派防禦凱英察罕托羅蓋軍台叅領綳楚克那穆濟勒馳赴蒙古四子王部落按照上諭飭查各節認眞查察毋任滋生事端等因去後兹據防禦凱英等查明禀稱奉劄後卽於四月初六日並稱前往於本月十四日馳抵四子王旗先在於附近蒙民一再詢訪隨於次日謁見四子王據該王聲稱本旗原設防兵爲數無幾去年夏間曾奉理藩院曁綏遠將軍來文檄令練兵備防在案兹復接奉理藩院來文並都統衙門委員又均以約束兵丁免滋事端爲要自應遵照辦理惟本旗防兵僅有百餘名已照綏遠城將軍來文於四月十一十二等日悉數遣撤際此和議方成所有兵丁自應嚴加約束斷不敢稍形疎忽以免滋生事端致碍大局至洋兵經過蒙兵開槍一節查本旗防營左近駐紥並未遇見洋兵亦無開槍之事再三詢問毫無異詞按諸衆論亦屬大略相同由該員等查明據實禀覆前來奴才復核無異所有遵旨認眞查察毋任滋生事端各緣由理合恭摺據實覆陳伏乞皇太后皇上聖鑒謹奏五月初五日奉硃批該衙門知道欽此 
奴才奎順奴才魁福跪奏爲牧羣值年委署主事筆帖式年滿循案咨送並擬請陞補恭摺馳陳仰祈聖鑒事竊奴才衙門所屬牛羊牧羣設有值年委署主事一員五年期滿例應送京帶領引見其委署主事以主事卽補留京當差筆帖式卽升授委署主事仍留奴才衙門辦理牧羣差務其所遺筆帖式一缺應由内務府奏請另行揀員來口值年歴經遵辦在案兹查牛羊牧羣值年委署主事雙惠於光緒二十一年七月到值年委署主事任至二十六年七月五年期滿因有未完事件該員等具呈暫緩咨送俟二十七年呈進春貢後再行咨送等情經前任都統祥麟咨行内務府亦在案現已敬謹呈進貢品該員等先期呈請咨送前來查年滿值年委署主事雙惠當差勤奮辦事精詳自辦理牧務以來尚無貽誤旣届年滿自應照章咨送内務府帶領引見留京當差所遺委署主事之缺查值年筆帖式繼昆年力富强牧務熟習應擬請升補辦理牧務俟大局定後再行送京引見其遞出筆帖式之缺應由内務府另行揀員來口協同辦理牧務所有牧羣值年委署主事筆帖式等年滿循案咨送並擬請升補各緣由理合恭摺馳陳伏乞皇太后皇上聖鑒訓示謹奏五月初五日奉硃批著照所請該衙門知道欽此 
奎順等片再奴才奎順前准宗人府府丞盛宣懷咨開二十七年二月初五日承准行在軍機處欹電開奉旨盛宣懷致電悉自張家口至京至烏臺電桿全被毁失亟須修復應用電杆木約五千根擬援照前案由多倫諸爾所屬圍塲採辦等語著照所請卽由盛宣懷咨行李鴻章奎順派員點騐毋稍遲延欽此等因咨會前來奴才當卽欽遵電旨遴派察哈爾正白旗副叅領巴圖鄂奇爾廂白旗副叅領綽克圖蟒賴一俟直隸督臣委員抵境會同前往多倫諾爾所屬之圍塲照數點騐以昭核實理合附片陳明伏乞聖鑒謹奏五月初五日奉硃批知道了欽此 
松壽片再藩司延祉前奉諭旨調任陜西當經前撫臣于蔭霖奏請俟調豫藩司瑞方到任後再行交缷奉旨允准在案嗣該藩司復調任山西端方亦升任鄂撫河南藩司已奉旨以陳夔龍補授查藩司延祉在豫較久於地方之利弊屬潦之賢否均能劉心體察措置裕如奴才抵豫之初遇事周諮果資臂助現值恭備回鑾大差以及籌餉用人勸捐濟振交涉諸要務尤須經理得人未便遽易生手合無仰懇天恩准將調任山西藩司延祉暫留豫省一俟新任藩司陳夔龍到任後再赴晋任以資熟手出自逾格鴻慈奴才爲愼重要務起見是否有當謹附片具陳伏乞聖鑒訓示謹奏奉硃批著照所請欽此 
 
