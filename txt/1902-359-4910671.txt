# 1902 - 359 - 4910671

 

Page 1

 
 
[第六次印二十四史售書啓] [  圖書集成局謹曰]  
　　經世之學備於乙部二十四史薈萃歴朝之典章制度興衰治亂斟今酌古洵足以因革損益上以佐隆冶之宏規下以　民生之疾苦矧自科舉改章以後大小考試皆以史事命題博求通達之才藉收宏濟之效若非貫通全史本本源原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白墨色精良視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[論賭害]  
　　予讀班史至功臣以博失侯事而不禁深有異也夫博之爲戱非若聲色之可娛耳目肥甘之可饜口腹徒以貪心一生希冀出手得盧彼阿堵物卽可取之裕如耳旣貴爲侯王百萬一黃標千萬一紫標儲蓄旣充本何難如携如取而猶博塲大啓思爭勝負於俄頃之間卒至帶礪雄封一朝遽失身敗名裂千古貽譏可知天性好賭王侯將相皆所不免更何論乎細民哉本朝賭禁甚嚴凡職官有犯賭者必罣吏議而民間或有賭博之事地方官亦必嚴申誥誠甚或逮案重懲亦可謂法令嚴明矣無如禁者自禁犯者自犯偶爾遊戱藉以遣性陶情者無論矣其最足爲害者有二一紳宦之賭夫紳宦聲勢煊赫豈非一郡之巨擘哉其房室之深䆳旣非若芧簷部屋有鼓鐘聲聞之虞而其氣𦦨又足函蓋一切地方官非礙於情卽懾於勢苟非萬不得已斷不肯輕犯其鋒故其賭也可以毫無顧忌凡一郡之富紳巨族無不爭趨之意興豪奢大有劉盤龍一擲千金之慨雖至傾家蕩産曾不回頭此種風氣在都邑繁盛之處爲最多如近歲姑蘇之案凡某方伯某觀察皆牽涉其中官府以窒礙多端不得不含糊了事此賭之爲害一也一梟匪之賭梟匪非必以賭爲業也平時糾結羽黨販運私鹽跳刀拍張本無忌憚或一時無鹽可販則卽改而爲賭其賭也必擇閒曠之區蓋席爲棚支板爲桌凡好牧猪奴戱者皆薈萃於斯舟車駢闐輿馬輻凑輸贏之數自數元至數百元不等挾鉅欵而往者忽徒手而回携微貲而來者竟盈囊以去倐忽變幻幾若浮雲起滅於太空其愚懦者一經賭負自思無面目見江東父老往往因此輕生桀黠不馴之徒則旣喪巨貲必至流爲匪類或擄人以勒贖或爲盜以刦贓流弊之多不勝枚舉地方官欲藉刑法以懲則開賭者皆亡命之流豈易生其畏憚欲布文告以禁則與賭者悉冥頑之輩豈能生其悔心此種風氣在市鎭繁盛之處爲最多如近時江浙各屬幾於數見不鮮此賭之爲害又一也夫紳宦之聚賭出入雖巨然衣冠中人居多卽五木無靈或尙不至有意外之事若梟匪開賭入局者多係閭巷無賴勝則縱情揮霍固以糞土視錢財敗則計無復之必至不堪設想是則地方之禁賭似不妨於彼稍寛而於此宜用重典然紳宦爲一方之望然且犯法干紀輕藐五章彼無業匪徒豈能遽責以禮法然則正本淸源之論仍宜於紳宦加之意哉或曰今之賭誠爲害烈矣然不觀各省之行彩票乎若順直若浙江若江南若湖北局所林立觸目皆然購全張者須洋銀五六元購分條者須洋銀五六角在有力者區區之數固亦無足重輕而工藝微末之流婦人孺子之輩銖積寸累悉付之購票之需此月失望待之下月今年無獲俟之明年試問票數如許之多得者一而失者千萬奢願豈易能償以辛苦所得之貲而盡擲之虚牝揆其義未嘗不與賭博相同然章程定於大憲總局設於省垣當事者方以爲籌欵之良方而不知貽害之深較賭而實無分别嗟乎竊鈎者誅竊國者侯蒙叟之言誠千古至論矣然則以花骨頭爲生活者殆亦無責乎哉 
[諭旨𢚈錄]  
　　十一月十九日奉旨分發江蘇道黃承雲鄭璜朱恩陝西道葉祖蔭江西道江峯靑福建道徐子靑四川道包國珍甘肅知府楊增新吉林知府陳喬年江蘇知府楊逢辰方政安徽知府李輔燾湖北知府馮應龍程頌萬江蘇同知聶宗羲安徽同知惲福麟山東同知梁元泰馮慶恩江西同知余銑雲南同知嚴慶祺直隷直隷州知州佘榮淸山西直隷州知州姚振國湖北知州李傳蔚雲南知州朱鑫直隷通判李祖熙李樹南北河通判王運昌河南通判劉汝安王念祖浙江通判錢鵬年湖北通判劉桐四川通判曹瀛渙雲南通判成林兩淮鹽運司運判白曾然福建直隸州州同祝壽欽安徽知縣周鳳梧河南知縣葉藩甘肅知縣周鳳勛四川知縣鄧維琪曽傳　張寶喜直隷知縣佛� 
勒混泰唐玉書孔繁杏孫賢濟江蘇知縣周以存魏本立李善徵沈鍾瑾程開吳安徽知縣謝欽李闊郭鳳廕郭式昌馬聲煊山東知縣孟廣涵王毓菁山西知縣黃源淇曹靈秀河南知縣楊守濳羅智傑劉琴材李光鼎朱興潞王家鏞張嘉淦金鴻鈞陝西知縣繆延福劉聲槐薛耀嶷姚文蔚甘肅知縣隋官同浙江知縣丁德威蒯思曾楊殿藩杜鍾駿福建知縣温士龔李作霖湖北知縣張壽鎬黃仁靜俱照例發往欽此 
[本館接奉電音]  
　　昨日午刻京師飛電傳來上諭一追敬謹譯登○十一月三十日内閣抄奉上諭前據禮部奏請新科舉人覆試於會試揭曉後舉行深恐士子守候日久旅費維艱著改於會試三塲後卽行覆試以示體恤此項試卷著知貢舉嚴密包封解送到部由該部奏請簡派大員閱看欽此 
[宮門抄]  
　　十一月十八日理藩院鑾儀衛光祿寺正白旗値日吏部引見八十員慶王謝賞端罩恩雲貴總督丁振鐸請訓義州城守尉恒裕請訓延康由口外賜奠回京請安貴恒謝賞假一個月毋庸開缺恩裕德續假十日興伯續假十五日祥普松鶴各請假十日孫中堂等磨勘試卷覆命値年旗奏派管理新舊營房派出𢚈王兵部奏派查齋大臣派出敬昌全福誠全伊立布祥年英信訥欽泰溥興召見軍機及丁振鐸恒裕○十九日外務部正红旗値日吏部引見六十三𧴴禮部四員侍衞處二員太僕寺二𧴴湖南正副考官李士鉁夏同龢到京請安延康請假十五日内閣呈進勾到本召見軍機及李士鉁夏同龢 
 
 

Page 2

 
 
[危電彚登]  
　　危地馬拉戰事前已迭紀報端兹者日本某日報登英京倫敦來電云危國百里璽天德卡司托洛氏堅拒英德兩國要求美政府聞之移書英德朝廷仍以調人自任刻下方在互相關說危國港口依然堵塞不通電音又云目下英德意三國布告各邦謂當暫停危國戰事至西歴十二月二十三日又得英京倫敦來電則謂英德二國刻已將封閉危地馬拉海口一事宣告友邦危廷懼急欲行成謂不論二國如何要求甚願給以文憑日後務滿其欲至美使路司烏愛路托氏所介紹危廷已一一適如其意移牒准行矣 
[英艦觸礁]  
　　日本某日報登英京倫敦來電云西歴十二月二十三號有英國兵艦名夫矮痕托磨者由啞利諾誇河鼓浪赴拔辣痕卡司鎭欲封危地馬拉海口悞行淺瀨致擱於礁 
[英皇抱孫]  
　　西歴十二月二十二號英京倫敦來電云本日英皇太子𡚱誕育石麟母子均平安無恙蓋至是而英皇愛華德已第五次抱孫矣 
[俄員游歴]  
　　日本某日報登英京倫敦來電云俄國外務部大臣辣磨司獨路夫伯爵刻方遊歴蒲爾加利亞國京都沙夫矮及塞爾維亞國京都呆路苦辣笛約於明春折赴奥京維也納一遊外間議論紛然咸謂此行似因戰事而起 
[大索書林續述]  
　　日本檢察教科書人員暗中受賄一事前已迭登本報且著論以發明之兹閱日本某日報云此案近更蔓延無際其受賄有據者如高等師範學校敎授長尾槙太郎金港堂書肆編輯長前文部書記官正七位小谷董前福島縣視學官元木鉀五郎前富山縣視學官根岸貫文部省圖書課屬住友德助冲繩縣中學校長前德島視學官大久保周八僞作見證之集英堂書肆監查人永田茂一介紹行賄之日本中學教長萬田元敏諸人皆於東歴十二月二十二日拘押翌日淸晨六下鐘時東京裁判所諸檢事官次第將出售敎科書之各書肆大加搜索計日本橋區本町文學社神田區錦町文學社長小林義則家又文學社事務員岸田貫太郎家駿河臺鈴木町各教科書肆運動員日下部三之助家京橋區築地二丁目國光社神田區裏袖保町富山房本鄉區林町國光社及金港堂運動員秋山一祐家神田區裏神保町富山房社長坂本嘉治家馬牛込區築土前町帝國書籍株式會社錦町富山房運動員立田義之家京橋區元數寄屋町國光社長橋本忠次郎家芝新濱町同人别宅本鄉區駒込蓬萊町前國光社長西澤之助家日本橋區十軒店育英社下谷區櫻木町育英社長坂上半七家荏原郡南品川町國光社運動員吉本天祥家下谷區根岸町育英社長坂上浪江家麴町區有樂町文學社長小林義宅别宅說者謂日本今歲連興大獄類皆多所株連前因人頭黑燒牽涉至數十人之夥今此案又抄同瓜蔓正未識日後將何以治之此外仙臺第一中學校長西谷氏富山縣視學官高田氏等數人亦皆以次拘繫大約凡與此案有關涉者務須一例撤任候查惟繼其後者一時尙難其選耳至前所拘繫之德島縣知事官房主事上田豐氏已於東歴十二月二十一日午後由西京鹽小路警察署押送大津革職香川縣書記官阿南氏於十二月二十二日上午由柘植警察署押送彌富翌日轉解濱松同時三重縣飯南郡郡視學官清水基治氏由津警察署押送彌富轉解濱松　　 
[暹儲蒙賞]  
　　暹羅世子遊歴日本前報已縷記情形兹閱日本某日報云東歴十二月二十四日日皇下詔叙暹儲勳一等佩瑞寶章其侍從長文部侍郎希耶氏鳥伊司他氏司耶殺多鐵伊氏等七𧴴亦一一叙勳是日午後三下鐘越十五分時暹儲由上野驛乘火車抵日光山就� 
金谷化鐵路小駐至二十六日暫回上野驛旋卽折赴橫濱聞尙須遍遊江之島鎌倉名古屋西京大坂至明歲元旦由神户至奈良等處鼓浪而西向長崎進發大約於正月十二三日回暹 
[美使示疾]  
　　日本某日報云美利堅國新簡駐日使臣拔之苦氏於東歴十二月二十五日在千葉縣新濱爲射鴨之戲上午十一下鐘時突患腦貧血癥倒仆於地勢甚危篤三宮式部長急電告宮内省日皇立命侍醫石川氏前往療治刻方在衛戍病院養疴尙未悉能否告痊註腦貧血症係腦中血液枯竭猝然昏暈而踣與中風症外象相似實則相反蓋卽華醫所謂虚中也 
[中國通商口岸表二]  
　　漢口在法京巴黎緯線三十度三十五分經線一百十一度五十七分立約於西歴一千八百六十一年九月二號宜昌在緯線三十度四十二分經線一百零八度五十八分立約於一千八百七十六年九月十三號蕪湖在緯線三十一度二十分經線一百十六度一分立約之期同上温州在緯線二十八度一分經線一百十八度十九分立約之期同上北海在緯線二十一度二十九分經線一百零六度四十七分立約之期同上龍州在緯線二十二度二十二分經線一百零四度二十五分立約於一千八百八十七年六月二十六號蒙自在緯線二十三度二十四分經線一百零一度二分立約之期同上重慶在緯線二十九度三十四分經線一百零四度十一分立約於一千八百九十年三月十一號西藏在緯線二十八度經線八十六度四分立約於一千八百九十三年十二月五號杭州在緯線三十度十二分經線一百十七度五十二分立約於一千八百九十五年四月十七號蘇州在緯綫三十一度二十五分經綫一百十八度七分立約之期同上說見徐家匯匯報 
[押解商董]  
　　姑蘇訪事人云省垣盤門外蘇經蘇綸絲紗兩廠創辦之初由陸鳳石殿撰經理嗣殿撰入京供職轉交商人祝少瀛承受期以五年期滿須將貨欵帳目詳細呈明當道至本年十一月初十日正届五年祝並不呈帳求展限期當道心竊疑之委胥門外總巡趙司馬萝泰蒞廠稽查當查得祝虧空公欵三十餘萬金因據情禀知上憲時祝方偕某明府至金陵擬謁見署兩江總督張香帥事爲商務局督辦朱竹石觀察訪知立卽禀請撫憲恩藝棠中丞電請香帥將祝看管香帥俟祝請見時即委員押解來蘇禀經中丞飭發長洲縣署縣主蘇靜𤲅大令暫發典史某少尉看管聞祝所虧之銀中有藩庫公欵十一萬兩餘爲息借積穀等欵 
[獵塲雪霽]  
　　松江訪事人云鹽梟王大發經前鹽捕中營管帶胡豐齋都戎在泖濱禽獲解送婁縣署縣主屈吉士大令訊明詳准大憲科以監禁十年之罪上月初旬在獄患病官醫診治無效延至十三日斃命大令禀知府尊許子原太守太守即於翌日委華亭縣陳仲陶大令蒞獄相騐確係因病而亡遂至府署銷差○奉旨開設學堂瞬將一載而郡中講學之所至今未具規模月前府尊許子原太守接奉省憲札催遂於初十日帶仝吏役將府署東首曠地逐叚丈量以便繪圖建築午後復至城南雲間書院勘視一週並將餘地詳細清丈擬卽擴充基址改作華婁兩縣小學堂 
[星使謁客]  
　　中國欽命出使美利堅國大臣伍秩庸星使任滿回華征驂小駐昨日午後命駕入城次第赴道營廳縣各署投刺蓋謝步也 
 
 

Page 3

 
 
[恤囚文告]  
　　昨日上海縣主汪瑤庭大令發出諭單諄諭本署刑房書吏其文曰爲諭飭遵辦事刑房案呈本年十一月初四日奉府憲許札奉臬憲效札開光緖二十八年九月二十四日奉護督部堂李批司詳儀徵等五縣會禀籌議軍流人犯寒暑停解等情請小遵行由奉批察核所詳自爲恤囚起見且停解日期雖略予變通與定例尙無增减自應照准旣據並詳希候撫部院核示遵行錄報此繳先於是月十四日奉巡撫部院恩批據儀徵等縣籌議遞解軍流人犯請將盛暑以五月十五日起至七月十五日止嚴寒以十一十二兩月爲期凡遇此數月内概行停解似此略爲變通於例定期限無所出入而遞解軍流人犯無不裨益係爲恤囚起見應卽照准仰卽通飭各屬一體遵辦並候咨達刑部查核曁分咨各省督撫院一體飭屬照辦仍候督部堂批示繳等因奉此通飭遵照並報明外合亟抄詳札飭等因到府抄黏轉飭到縣奉此合就抄詳諭飭諭到該書吏等立卽遵照嗣後承辦遞解軍流人犯每年盛暑以五月十五日起至七月十五日止嚴寒以十一十二兩月爲期限内概飭停解毋違特諭 
[邑宰催科]  
　　上海縣汪瑤庭大令定於本月初四日開倉徵收漕米昨日傍晚飭傳四鄉各圖地保至縣當堂給發由單諭令赶緊嚴催各花户照章完納毋稍遲延 
[船捐除弊]  
　　昨日馬路工程局總辦翁子文太守出示曉諭曰照得本局船捐一項自禀定改歸包認後向由本局按月發給三聯印票以便收捐時分給各船留爲執據歴經照辦在案誠恐日久玩生營私取巧之徒施贋鼎濫收之計不堙弊竇物必蟲生兹從十二月分起本局所發船捐聯票一律加蓋本總辦花押一戳以杜冒混合亟出示曉諭爲此示仰各帮船户人等知悉自示之後務各於繳捐領票時認明眞僞如無加蓋花押戳記即係舊票假冐無諭何人許卽立持扭送來局以馮嚴訊究辦 
[遵章停訊]  
　　今日爲西歴一千九百二年十二月三十一號除夕明日爲一千九百三年元旦英美租界讞員張柄樞司馬照會捕房暫停訊案兩日蓋遵向章也 
[馬路工程局瑣案]  
　　日前楊百林由南通州乘海寍小輪船來滬見朱明郎高福慶携帶小孩包華林形跡可疑因喚令二十九號巡街捕拘入捕房轉解馬路工程局總辦翁子文太守倩襄讞委員黃衡堂二尹研訊包供年九歲家有寡母貧不聊生沿街行乞幸由高留養得以温飽今隨之來滬不知其將何以安置朱供小的向業負販與高素識今由高邀同來此不知何故忽被拘押高供小的係崇明縣人在籍開點心店見包凍餒交併以故給以衣食今因事來滬挈之同行並無他意楊供小的賃居北市向當車夫今在海寗輪船見伊等情有可疑是以喚捕送案二尹判將朱高各責八十板包發某善堂留養○陸銀和陸福生前在洪生馬頭聚和飯館果腹而出適尤仁生邵仲梅在櫃上付飯資不知如何忽起爭端遽將盆碗擊毁館主甘炳祥大怒扭控工程局黃二尹研訊之下判將陸枷責在案前日帶案復訊飭將枷開去交人保出○歹人張順福潛至潘正明船上行竊被潘拘解捕房捕頭令轉解工程局黃二尹向之研訊供小的係嘉興府屬某邑人來滬探親不遇不得已而出此下策尙求恩典二尹判責一百五十板彄逐出境 
[英美租界公堂瑣案]  
　　包探方長華解積賊張阿毛到案禀稱伊前經犯事送懲甫釋出卽至新閘大王廟左近蘇州河中船上竊得衣服十餘件報由小的拘案請究讞員張柄樞司馬商之美總領事署白繙譯官判責五百板押捕房九月贓存候失主具領○包探劉森雲解流氓金佛林姚福春陸洞洞到案禀稱伊等向引翔港鄉人趙佛佛訛詐報由小的拘解請究司馬判各責五百板押捕房五月期滿逐出租界○包探陳云忠解胡金堂到案禀稱伊係泰康絲棧傭人串合周勝皆竊取棧中白絲十餘磅報由小的拘解請究司馬判責三百板○包探張寶成解張阿連到案禀稱伊曾犯竊送　甫釋出卽行竊趙大寳家衣物報由小的拘獲請究司馬判責五百板押捕房半年期滿遞解回籍○包探石金榮禀稱前者鼎陛棧寓客某姓失去洋銀五百八十元報由小的將茶房李有林李茂林解奉魏大老爺訊供限一禮拜内緝獲正賊眞贓否則罰賠三分之一兹棧主蔣寶盛繳到應賠洋銀一百九十元請卽核示司馬飭給失主具領兩李卽行開釋○包探趙銀河解流娼寳珍到案禀稱此娼前因在路拉客解經大老爺判令押候罰繳洋銀二十五元兹龜奴李福亭自稱無力繳呈浼小的求免請卽核示司馬飭將李龜押候晚堂笞責三百板取具改過切結然將將寳珍釋回 
[續錄王惕齋上舍上陸天池觀察條陳]  
　　一廣設郵船許歸商民糾集公司合辦如日本三菱公司之式往來歐美寄遞郵信并可資以諳習海道不然彼皆能來我不能往是示弱也一近年朝廷力圖新政百無一效其太有二一在守舊者之迂執一在改新黨之紛擾吾謂守蕉者固有可原以其目未覩海外之風足未歴海外之地不知時局之變遷民情之趨向若使之游歴外國必能幡然思變至改新黨不諳國體民俗一以重洋輕華爲主割去辮髮習成幾句洋話披洋服登洋靴揚揚自命爲洋人譬如宜稻之地必令改食麥餅瓦屋之家必令改作洋房國家或謬用此種人柄政則紊亂朝綱貽害人民其禍必有甚於守舊者矣此爲當今朝廷所最宜深察也一辦理郵政宜令各州縣不分而鎭鄉僻確查門牌編立某鄉某村某號再令各在門前牓貼姓名俾可投遞信件鄉鎭皆立郵政分局斯可廣行一京都及各行省如有王公大員欲出洋採訪時政者宜先至日本蓋日本地同洲人同種風俗亦大略相同取效尤易此後再游歐美兼收博采擇善而從斯爲萬全之策蓋歐美之風其中有可從者亦有必不可從者或損或益當自具權衡未容偏重也一宜預定華洋交涉錢債刑名法律免致遇事任外人要索近時閙教之案旣賠銀矣而又將華民正法華官革職充軍至外洋水手毁物傷人洋官以未能指出姓名不肯查辦華官懼不敢力爭兇手遂得逍遙事外至美國水手戳斃廠工之案拾有洋帽兩頂上有名字可查不知能秉公辦理否應由華官照會西員謂此次若不按律以懲日後倘有華民傷及貴邦之人勿咎辦理不力若夫華人托洋商代售絲茶易于受愚亦宜釐定善章以昭劃一 
[叩募仁施]  
　　啓者皖省廬州府屬連年苦旱耕種失時今夏旱乾益甚民不聊生而尤以附郭之合肥爲最自城東之店埠西山驛東山口梁園鎭直至金椒縣界止城西自觀亭至六安州界止城南自興集至中排河巢湖邊止城北下塘集至壽州界止赤地數百里顆粒無收此外如滁州壽州金椒來安定遠諸縣亦多有被荒者災民搶地呼天死亡幾半現由合肥本地諸巨紳先行籌集一萬數千金量爲任䘏無如灾重欵微深恐不敷分撥爲此叩求諸大菩薩或推桑梓之情或盡䘏鄰之誼雖邇來災歉頻仍力難徧給然數由天定事藉人爲總之能救一人卽是一人之福而亦卽爲一身之福如蒙慨助請逕交六馬路仁濟堂代收彚解併此附聞伏乞公鑒上海六馬路仁濟善堂嚴信厚楊廷杲朱佩珍陳作霖焦發昱施則敬劉芬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[署瑣案]  
　　前日沈宏勛訴請騐傷至晚縣主汪瑤庭大令升堂訊詰沈供小的母親徐氏有奩田十餘畝向由母舅徐某賃種田單歸母親執管其中三畝一紙前由小的抵與潘姓自母舅逝世田經表兄徐玉樵接賃連年不納田租今又將小的抵出之地私立代單冐稱已産浼人求售小的往論突被敺傷大令察得並無傷痕諭候飭差查明提訊○嘉定縣章大令派差押解張錦生到縣大令向之研訊張供小的是虹橋鎮人七歲時父母雙亡無人撫養由鄰人某甲帶出習爲篙師今在嘉定縣境見有賭攤技癢難熬入局與賭被差甲拘解到縣訊明解回大令著卽開釋○鄉民陳關關與其姪桂華互控佔地等情大令訊鞫之下桂華供小的屋西有小路一條係族中人公同出入近因小的造屋滴水路中關關卽編築竹笆將路圍住不許小的行走旋由族人陳阿眞理勸小的卽將屋簷收進尺餘關關仍不允反控小的佔地阿眞所供相同關關供桂華雖將西首屋簷收進而南簷仍占小的之地大令曰爾在路中築笆何用供因防竊賊起見大令判責二百板著將竹笆拆去桂華速在屋簷裝水落以免滴水關關地上兩造俱遵諭而退 
[法租界公堂瑣案]  
　　船户王金生泊舟洋涇浜上曳倒工部局所栽楊柳經巡街捕拘案請辦讞員孫建臣大令判枷號一禮拜責一百板○寄居虹口之某法人被細崽邱阿毛竊取物件約値洋銀二百餘元控經大令研訊邱狡展不承大令著押候嚴比○俞富仁行經新北門外護城河畔被賊竊去皮夾一枚内儲銀票二紙金戒指一枚報捕後經包探查獲賊犯陳阿四吊到原贓昨日解送至案禀稱當小的至信大押店查贓時店主强索質本任意把持因連其夥張子仁送案請究大令判罰張洋銀五元陳枷號一個月責三百板贓給俞具領○吳居氏挈其子吳順生投案訴稱小婦人憑媒聘定許氏爲媳過門童養前年忽被匪徒誘出四處訪尋始知由張阿生霸佔爲此報捕拘案請懲許氏供小婦人奉姑命改嫁與張已閱五年立有筆據呈請鑒核大令騐得筆據情節不符顯係僞造著將張押候懲辦後將所生子女領去許氏交其姑領回○張順安訴稱小的被三十六個黨匪棍頭目顧心濤糾同羽黨楊小順李廷林疉次訛詐勒寫離婚據欲强占妻子徐氏伊等出入常懷利刃前日報捕後僅獲楊李二人顧已聞風逃逸求恩一併拘案重懲大令判將楊李枷號一個月責三百板○沈小毛訴稱流氓朱福慶湯義新楊阿水强指小的與蕩婦張金珠私識曳至新恊成烟館索詐洋銀二十元小的無奈褫下皮馬褂並向友人借得金戒指一枚付質如數奉之始得釋出至前日聞朱等邀集衆流氓在鴻運樓設席暢飲心不能甘是以投報捕房將朱湯楊拘獲餘黨紛紛逃散叩乞究追朱湯楊皆俯首無詞大令判各枷一個月期滿各責五百板金珠掌頰二百下○漳州輸船買辦汪倬前因失去綢綾一件約値洋銀四百餘元將司帳人沈裕章管艙人蔣阿賢送案迭經大令訊供押追昨日汪投案訴稱現已議明由沈蔣合償洋銀二百元請卽釋出大令飭汪具呈領狀然後將洋銀領去准予銷案沈蔣當堂開釋○偷兒王阿言潛入海琛輪船行竊得贓報捕查獲解案請辦大令判枷一個月責五百板贓存捕房待失主認領○幼孩吳毛毛迷失歸途往來哀泣經巡街捕帶回捕房解案請示大令飭送普育堂留養○積竊李阿標行竊江裕輸船上沈姓所携衣物控奉大令訊責堅不吐實作日飭送上海縣署嚴刑訊辦○車夫邱正福私匿主人所遺洋銀一百元控奉大令訊責案懸日久仍無實供昨日提案比究著枷號一個月期滿責五百板然後斥釋 
[美租界捕房紀事]  
　　昨日百老匯路遠昌機器店學徒阿生乘間竊取鉛管等物携之而出適爲四百六十一號巡街捕所見連贓帶入捕房捕頭令押候轉解公堂禀請讞員張柄樞司馬訊辦○昨晨積竊張阿裕混入寄居天潼路第四百七十號屋内之粤人某姓家竊取衣服若干件携至鄰近某押鋪質錢被包深沈阿岳帶入捕房捕頭令押候解送公堂禀請懲辦○昨日午前甬人施阿寛因事至西華德路被東洋車夫撞仆碾傷其面因將甲扭入捕房據情聲訴捕頭見施傷勢甚微令甲酌給小銀錢若干枚從寛釋出 
 
 

Page 10

 
 
   
 
 

Page 11

 
 
[光緖二十八年十一月十四日京報全錄]  
　　宮門抄諭旨均已錄前○雲貴總督魏奏請截留解欵以備添軍剿游摺○安徽巡撫聶奏陳明辦振各員請奬緣由片○安徽學政綿奏爲選舉優貢摺○又奏補行會考選拔生員摺○又奏報考試情形片 
魏光燾跪奏爲添軍剿辦餉糈無著請截留解欵預撥關稅以濟急需恭摺仰祈聖鑒事竊查粤匪頻年蔓溢滇黔邊民受害疉奉嚴旨三省會剿以凈根株嗣以釐定通省營制改設常備軍十二營續備軍二十四營及砲隊工程各隊共計萬人因開廣沿邊二十餘里不敷分佈陸續添募十四營均煦常備餉章别作一軍專備剿游事竣裁撤所需薪餉無措業經奏明另案籌辦在案兹據署雲南布政使會同善後局營務處司道劉春霖等詳稱計全省新舊裁併額設常續軍三十六營每年需薪餉七十六萬數千餘兩較之原定餉額不敷銀十萬兩有寄現又另設剿游十四營均照常備餉制年需薪餉銀一十七萬數千餘兩連不敷之數綜計每年共短軍餉三十八萬餘兩此時不獨各省協餉久虚且於籌備賠欵三十萬兩之外常年並有解部欵項在十萬兩以上加以興辦學堂整頓武備議修鐵路選派出洋游學各新政同時並舉壹竭情形爲從來所未有部中現又指撥銅本三十萬兩搜剔不遺毫髮際此時艱勢迫羅掘盡凈旣無可騰挪之欵亦無可挹洼之資部庫之空匱逾常各省關之艱窘相等若望格外撥濟勢有難能現雖籌有鹽捐一欵而通省添設團營購備槍械製造軍火修建碉堡一切捐之民間尙有入不敷出之慮目前黔邊興義沿河一帶迭報該匪越境竄擾粤邊泗城西隆西林各屬匪勢日見披猖滇防愈形吃重前因匪攻興義縣城告急時一面飛飭羅平防營李德斌就近派勇馳往救援並派省防魏榮斌率領武威等三營星夜拔往會剿開廣古障等處踞匪亦不時乘虚出擾若非另立十四營專事游擊攻剿僅恃早設之團營萬難分佈疉經嚴飭總辦南防營務現署臨安開廣道魏景桐督率各營團妥籌布置分途雕剿並會合黔粤各軍認眞夾擊以期痛懲在案惟軍情緊急餉益不支再四籌維不得不先其所急擬請將滇省常年解部之新加土藥茶糖　　釐金及减平整頓稅課等項年共解銀十萬餘兩暫行儘數截留此外尙不敷二十萬餘兩卽由蒙自騰越兩　徵收稅課項下如數提　供支俾應要需而濟眉急一俟游匪肅淸再行照常報解並請部中免再指撥銅本以維邊局等情詳請具奏前來臣查餉項支絀京外皆同而粤匪蔓延裏脅益衆非有大枝勁旅專任攻擊斷難日就敉平前次另立十四營專作剿遊之軍實萬不容已之舉必俟先籌的欵再行添募誠恐貽誤事機合無仰懇天恩俯念邊瘠剿匪餉糈無著准將滇省常年解部之課釐等銀十萬餘兩爲數無多按年儘數截留滇省充餉其不敷之二十八萬餘兩由蒙騰兩關徵收稅項提撥供支以滇省之進欵濟滇省之急需較之叧籌自屬有别一俟游氛平靖卽行停止明知關稅不旺提撥未必裕如然此外别無可籌不得不於無可設法之中爲暫時指望之計如蒙俞允即請敕部立案所有關稅於備還洋欵照舊籌解之外以後指撥他用庶於邊務營伍均有裨益所有滇省添軍剿游兵餉無項請裁留解欵預撥關稅以濟急需緣由除咨部查照外護恭摺具奏伏乞皇太后皇上聖鑒訓示再雲南巡撫係臣兼署毋庸列銜合併聲明謹奏奉硃批户部議奏此 
聶緝槼片再皖省上年沿江各屬同時被水籌辦工振尤爲出力員紳業經臣專案奏奬此外尙有下游無爲州一帶官民各壩先後潰决小民蕩析離居情形極爲可慘經前撫臣王之春兩次奏報妥爲撫䘏並派浙江候補道張士璠已革直隷候補道鄧賢輔先將官壩籌讓興築該道等因所籌之欵不敷尙鉅致未動工臣到任後力任籌欵督飭卽行開辦復詳加訪察該處大災之後民力十分拮据斷難再顧壩工復將民壩工程加委該道等一手經理兩項統計工長三百餘里欵需十萬餘兩實爲此項隄工之冠現已完竣派委騐收工堅料實輿諭翕然衹以該州地勢低窪妥籌善後事宜非多建涵洞添築支水斷不能一勞永逸復經續撥欵項次第興辦尙未一律竣工未便先行請奬伏查皖省工振本非該道等分内應辦之事而能任勞任怨無間寒暑力爲其難親自督率在民間固已永賴保障利益均沾在公家亦昭激勸卽疆臣遇有重大事件亦可以勵人才可否仰懇聖恩俯准先行立案俟該道等續辦工程一體全竣再行奏請從優給奬以示鼓勵出自逾格鴻慈謹兩片具陳伏乞聖鑒訓示謹奏奉硃批知道了欽此 
安徽學政臣宗室綿文跪奏爲選舉優貢仰祈聖鑒事竊查安徽省每届應行選舉優貢六名歴經各前學臣遵照辦理在案臣於光緖二十五年六月初三日接印准署理學政臣鄧華熙移交前來臣徐致祥考試安慶府庚子科優行生員試卷　來旋卽出棚次第接試各屢先將優行生員姓名考取存案臣遵向例於本年金陵考棚辦理錄遺事竣隨卽會司督臣劉坤一撫臣聶緝槼照例出題嚴加考核選舉得權芷生方毓溎吳雲藜宗嶽桂瑞林鄭錫章六名實係文行兼優給與貢單咨文令其遵限赴部聽候朝考並將各生姓名造具清册曁正覆原卷一並咨部磨勘其餘優行各生俱能循分自守臣面加奬勵使各生益知奮勉冀爲有用之材除咨部科外現因督臣劉坤一因病出缺謹會同署理兩江總督臣張之洞調任浙江巡撫安徽巡撫臣聶緝槼合詞𢚈摺具奏伏乞皇太后皇上聖鑒再此件例應具題現遵新章改題爲奏合並陳明謹奏奉硃批禮部知首欽此 
安徽學政臣宗室綿文跪奏爲補行會考選拔生員仰祈聖鑒事竊查安徽省上届丁酉科呼屬學例應考卽選拔經前學臣李端遇遵例一律選拔齊全内有丁憂胡子英等四名未經會考具題在案臣於光緖二十五年六月初三日接印任事准署理學臣鄧華熙移交胡子英等試卷嗣據安慶府申報宿松縣胡子英於光緖二十二年十二月初三日丁繼母憂業於光緖二十五年三月初三日起復望江縣宋城於光緖二十二年十一月初七日丁父憂業於光緖二十五年二月初七日起復據徽州府申報黟縣舒元璋於光緖一十三年正月二十八日丁母憂業於光緖二十五年四月二十八日起復據池州府申報靑陽縣鄧景僑於光緖二十二年九月十八日丁母憂業於光緖二十四年十二月十八日起復呈請補行會考各等情前來臣循例於錄遺事竣後在金陵考棚會同督臣劉坤一撫臣聶緝槼補行覆試騐看出榜曉示給與貢單咨行令其遵限赴部聽候補行朝考除將各生姓名開造清册曁正覆原卷一併咨移部科外現因督臣劉坤一因病出缺謹會同署理兩江總督臣張之洞調任浙江巡撫安徽巡撫臣聶緝槼合詞𢚈摺具奏伏乞皇太后皇上聖鑒再此件例應餐題現遵新章改題爲奏合並陳明謹奏奉硃批禮部知道欽此 
綿交片再光緖二十八年七月十二日奴才起程前赴金陵辦理錄遣事宜於八月初二日試畢初六日𢚈送簡放江南正考官戴鴻慈副考官黃均隆入闈後旋於初八日卽回太平府駐署造報歲案達部册卷奴才於九月二十三日舉行太平府屬科試十月初八日竣事至扃試各塲生童恪守塲規俱屬安靜奴才准於十月中旬出棚先考廬州府次第接辦皖北一帶考試往返需時擬卽隨棚度歲一俟科考告竣再行陳明所有金陵錄遺曁太平府試期大略情形謹附片具陳伏乞聖鑒謹奏奉硃批知道了欽此 
 
 

Page 12

 
 
[光緒二十八年十一月十五日京報全錄]  
　　宮門抄諭旨均已錄前○盛京將軍增奏爲請派大員管理内務府事務摺○安徽巡撫聶奏爲請奬辦振尤爲出力各員摺○又奏爲陳明保案緣由片 
奴才增祺跪奏爲照章請派大員協同管理内務府事務𢚈摺具陳仰祈聖鑒事竊查盛京總管内務府印鑰由將軍佩帶由五部侍郎内請旨簡派一員協同管理歴經遵辦在案光緖二十六年閏八月宮殿及内務府公所均經俄兵護守前恊同管理内務府大臣户部侍郎淸銳亦於上年春間奉旨回京刻據俄員照會内稱宮殿應卽交還所有内務府應辦善後一切事宜煩要自應照章繕具五部侍郎銜名清單呈覽請旨簡派一員協同管理以昭愼重謹此恭摺具陳伏乞皇太后皇上聖鑒謹奏奉硃筆圏出盛京侍郎薩廉欽此 
頭品頂戴調補浙江巡撫安徽巡撫臣聶緝槼跪奏爲安徽省沿江各屬上年被水成災情形較重擬將籌辦要工急賑尤爲出力各員紳懇 
恩分别給奬以示鼓勵𢚈摺仰祈聖鑒事竊查安徽省上年六月間沿江十九州縣同時被水圩隄潰决老弱流離困苦萬狀經前撫臣王之春先後奏報渥蒙聖恩疉沛頒發内帑截撥漕折以資接濟均將收到銀兩分别振撫在案臣於上年十二月間到任沿途留心察勘民間田地尙未涸復麥收難望各賑之後急需春撫按篆後又復詳加查訪大約饑民待賑以上游之懷寗桐城下游之無爲州及和州含山等處爲最急圩堤工程亦以該三叚重爲最當卽督同賑捐局藩臬兩司相宜綬急工振兼施俾貧民得以因工就食公家得以寓振于工其有老弱不能工作者仍酌量給賑以免失所一面廣勸義振以輔官欵之不足開辦將及一年已據各員紳先後呈報竣事情形除下游無爲州一帶尙有添辦善後工程已飭原辦該處工振之浙江候補道張士璠已革直隷候補道鄧賢輔一手經理應俟工竣再行核議外所有本省丁憂在籍紳士江蘇試用道陳際唐督辦之上游懷寗桐城一帶新隄一千四百餘丈培補老埂九千六百餘處添築永豐圩等處石閘五座鮑家村等處石壩一道均已如式堅固經募振捐銀二萬二千九百餘兩米一千石亦已會同印委分途查放完竣又浙江義紳候選知府蘇秉彝目行募欵五萬餘金棉衣數千套散放下游和州含山等處急振修築江河内堤一百三十餘里圩閘三座骨塔一座並於和州所屬之雍家鎭含山所屬之銅城閘兩處各建造善堂一所辦理就地各項義舉現亦一律完竣據振捐局署布政使聨魁署按察使毓秀詳請將在事出力員紳照案給奬並聲明陳際唐蘇秉弊二員自稱不敢仰邀奬叙履歴未據開送分别具詳前來臣詳加查察該紳等所辦工振悉係親自督率工堅料實惠澤均沾閭閻毫無間言伏查光緖二十三四兩年皖省連遇水災籌辦振撫刖撫臣鄧華熙將出力員紳奏奬有案此次工振並舉爲時旣久需欵更鉅各員紳隨同陳際唐蘇秉弊二員或在皖省督工散振或在外省勸捐接濟不避寒暑始終其事固應酬其勞勛陳際唐前以知縣筮仕江蘇歴任繁劇勤政愛民能盡其職臣在江蘇時知之有素現在督辦堤工綿長一百餘里經募振欵數至二萬有餘舉重若輕有條不紊以昔證今益信其才具開展辦事實心蘇秉彝以外省紳士不辭勞瘁力任其難歴時將歴一年募捐幾及六萬並於該員來謁面加考察見其循謹篤實好義急公證以所辦各事尤能不矜不伐秩理井然洵屬才長心細能耐勞苦以之身任地方必能整躬率屬不負職守論事則該二員勞心勞力艱苦備嘗理應奏請給予獎勵以爲他日竭力核實辦工赈者勸論人均屬有用之才合無仰懇天恩俯准將江蘇試用道陳際唐浙江義紳候選知府蘇秉彝二員送部帶領引見恭候聖裁錄用臣爲人才起見非僅以其工賑之勞績也至此次皖省水患旣重且廣修復堤壩賑䘏災黎兼籌並顧較難措手與上届情形實有不同在事各員均屬異常勞瘁謹擇尤爲出力者十八員一併開單恭呈御覽可否照原擬給奬之處出自 
逾格鴻施除將單開各員履歴咨部查核外理合會同署理兩江總督臣張之洞𢚈摺具陳伏乞皇太后皇上聖鑒訓示謹奏奉 
硃批著照所請該部知道單併發欽此○謹將安徽省辦理要开急賑尤爲出力員紳分别酌擬奬叙繕具清單恭呈御覽計開兩淮試用鹽運判徐寛巖擬請賞加四品銜浙江議叙試用知縣胡遠芬擬請俟補缺後以同知用指分江蘇試用知縣陳啓擬請俟補缺後以直隷州知州用候選布政司理問胡遠勛擬請俟得缺後以知州用試用訓導韋聲祥擬請仍以訓導儘先選用直隷試用巡檢宋德銘擬請俟補缺後以主簿用監生王渭濱擬請以從九品歸部選用監生王熾擬請以從九品歸部選用以上八員隨同陳際唐辦理上游懷寗桐城等處工振或在皖督工散放或在别省勸捐接濟均係尤爲出力之員刑部主事陳康瑞擬請補缺後作爲試俸歴俸期滿花翎四品頂戴江蘇試用知州張宏訓擬請仍以知州本班儘先補用遇缺先選用知縣方積驊擬請選缺後以直隸州知州仍留原省在任候補花翎同知銜江蘇試用知縣黃黼擬請補缺後以直隷州知州仍留原省補用江蘇試用府照磨兼襲雲騎尉卲良騤擬請補缺後以縣丞仍留原省儘先補用江蘇試用府經歴范福基擬請補缺後以知縣仍留原省補用候選縣丞宋賡颺擬請選缺後以知縣在任候選指分浙江試用縣丞黃耀祺擬請補缺後以知縣補用舉人葛黼恩擬請以鹽大使歸部選用監生金達浦擬請賞加同知職銜以上十員隨同蘇秉彝辦理下游和州含山等處工賑或來皖督工散放或在别省勸捐接濟均係尤爲出力之員奉硃批覽欽此 
聶緝槼片再在任候選知府在任毫州知州宗能徵前於拿獲首要會匪案内出力經前撫臣王之春奏奬請俟選知府後以道員在任候補又候選縣丞李景運亦於是案在事出力奏請免選本班以知縣儘先選用嗣准吏部議覆宗能徵係現任知州其在任候選知府升案並非知州應升之階不得於在任升案上加保升階所請奬叙核於定章不符李景運係由附生於剿辦渦陽土匪案内保奬縣丞業經奏駁另核議奬所保縣丞底官尙未核准以上二員應令該撫另行查核奏請奬叙等因當經分别行知去後兹宗能徵以拿獲首要會匪一名定章准照異常勞績請奬前次拿獲格斃首要匪犯至十八名之多是以得蒙破格請奬且該員本係在任候選知府嗣在署宣城縣任内捐資辦團又蒙保奬以知府在任仍歸部遇缺儘先卽選似與尋常請奬道員者稍有區别可否仍照原擬俟選知府缺後以道員在任候補禀由藩司轉詳核辦又據李景運以剿辦渦陽土匪出力保奬之案奉部駁業蒙前兩江督臣劉坤一覆奏改奬以從九品歸部選用此次奬案請改奬免選本班以縣丞不論雙單月儘先即選禀由管帶宣定左營總兵李桂馨申請前來臣查該員等於匪犯起事之初乃能立時擒獲首要消弭巨患實屬異常出力未便没其勞　合無仰懇天恩俯准將宗能徵仍照原擬俟選知府後以道員在任候補李景運改奬免選本班以縣丞不論雙單月儘先卽選出自鴻施除將各該員履歴清册咨部查核外理合附片具陳伏乞聖鑒訓示謹奏奉硃批著照所請該部知道欽此 
 
