# 1885 - 186 - 4904398

 

Page 1

 
 
[四十四號畫報出售] [  申報舘主人啓]  
　　津郡某婦生一男孩　有肉角二枚口附𤢸牙四隻是妖是怪可駭可疑今繪入此次四十四號　報俾閱者一新耳目蕭山任君阜長名重每内不但時下畫家之錚錚者皆望風下拜卽按之古大名家亦足與並駕齊驅而無愧色本齋不惜重貲囑繪走獸圖二十幅分期間出二圖列入畫報之首今先出一馬一牛妙在着墨無多而人自不能企及吾知購閱諸君自必按期爭取珍如拱璧畫報准於二十六日出售後附淞隱漫錄圖說一則閱者鑒之此佈 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰及法馬路南申昌取閱可也此佈 
[淵鑑類函減價出售] [  點石齋主人啓]  
　　淵鑑類函一書臚采唐宋各家事類及子史稗編凡日星河岳禮樂兵農曁道德性情禽魚草木罔不辨析音義提挈綱韻故能薈萃百家精詳宏傅得書四百五十卷誠類書之大觀也本齋取初印殿版縮影泐石彙訂十冊於癸未九月出書其校核詳愼縮印精工久爲海内士林所珍賞邇當大比之年藉古家尤宜各置一編以資攷鏡惟本齋存書無多欲購者尚其捷足先登勿步他人之後塵也可每部洋十元躉售發坊格外减讓售處悉照曩例 
[論粤東賑務不如逕解米石]  
　　粤東大水爲近數十年來所未有漂没者幾及二十縣地界觀於各日報所載以及粤友來信所述眞有令人聞之酸鼻者東南各善士聞而惻然動念大發婆心議集捐資以助賑濟此其意殊可感矣夫言捐賑於今日實爲强方之末歴年以來自山西旱荒沿及燕豫齊秦接連數年江浙閩廣諸省竭力施助業已筋疲力盡加以津河東河頻年决口水災繼告賑無已時復值市面蕭條銀根極緊勸捐諸君子實有不能措手之勢祗以仁人用心不肯有始無終半塗而廢故盡力支持不敢告瘁乃又加以今年自五月以來霪雨兼旬蛟洪遍發各處報不災者不下七八省而粤東之刼最巨此而不能悉數籌賑諸善士已覺深抱不安用是急其所先救其最重而先籌粤賑數日之間集貲尚稱踴躍屈指自粤省各大憲慨捐鶴俸普濟鴻嗷并各處糾捐外國牧師亦復利濟爲懷不分畛域約計巳有數萬金然而災區太廣普濟爲難雖粤東素稱富庶而當此天災驟至無論貧富悉歎其魚卽有未經遭刦之家慨然毁家抒難而亦苦於杯水車薪無從爲力幸而水勢日漸消退數千萬災黎或不至蕩析流離然而廬舍田園大半衝去縱賦歸與亦且無以爲家而衣食之資更無論矣滬上廣幫中富商大賈近亦解囊無吝顧念桑梓量力捐助前聞梁金池太守已糾得未七百餘擔由輪船裝運赴粤禪臣洋行東亦能以已飢已溺爲心准免水脚以省轉運之費招商局文報房王心如明府廣集捐貲期有成數陸續解往以助施濟陳竹坪善士亦實力勸捐不遺巨細凡他帮中之稍有餘資者亦莫不踴躍輸將急人之急粤省災民當無不同聲感泣禱祝莫名者已僕顧竊有芻蕘之獻焉粤省産米本屬無多卽在豐稔之年亦不免告糶於他處當此飛災巨祲家室漂零老幼男婦奔走在野其他尚可緩圖所至要者莫如日食之資一人之身一日不食則飢三日不食則病七日不食則死此其事爲何等緊急今若幸而集有巨資源源接濟而所解者多係銀洋運至災區饑不可食仍須以銀易米而後可以適用則此一往返間動需時日彼饑黎急何能待故爲今日救急之計莫如將各處所收之捐資悉以購米卽將所購之米由輪船飛挽而去則一到粤境卽可按人散放江浙兩省本爲産米之區購運以往尚屬易易或以爲恐購辦過多江浙米價必至騰貴有碍於該兩省之民食顧米價雖貴而米糧究不至於缺乏卽使江浙兩省食力小民或不免有所吃虧然吃虧者尚小而以之救濟粤省嗷嗷待哺之災黎則所全者大斟酌損益尚爲平允所慮者以所集捐資購米往賑尚恐不敷散放若再加以水脚運費則所耗益多募捐以購米復將募捐以付水脚諸善士必更大費躊躇然而此事盖無難也西人之在華者類多急公好義不分畛域前此各省災歉西人之解囊樂助者其欵頗鉅卽就現在粤災而論牧師創捐施賑數日之間所募盈萬卽此可見西人之好善有不讓於華人者禪臣洋行之輪船日前載米赴粤以助施賑其輪船水脚悉予免收此其存心爲何如耶若經募諸君將此一番實情推誠布公遍告各洋行卽援禪臣洋行之例以爲請俾各洋行共發慈悲同成愷悌不讓禪臣洋行獨擅令名倘有以米與雜糧等物運往粤東以助賑務者概予免收水脚則各洋行不費之惠其功德更出於出資助賑者之上吾知各洋行當亦未有不慨允者也古人有言救人須救澈以銀助賑雖亦未始非救人之心然輾轉需時緩不濟急則是救猶不救也以米助賑期隨到可以隨散隨散可以隨飽彼鳩形鵠面之輩望眼欲穿人給一勺米勝於數文錢遠矣各洋行西人苟知該處災民顚沛之苦至於如此卽有以捐賑請者彼亦當不吝義助之資况但請其免收水脚在洋行煤糧工貲固亦不無所耗然推之救災恤隣行道有福之語則究覓所損者少所全者多所望辦理賑捐諸君子俯采葑菲試一審思而熟處之夫僕以硯田所入不能自竭綿薄縱助小數無當區區祗願乞筆墨之靈以爲諸君子毫末之助是否有當請籌賑各大善士裁奪何如 
[本館接奉電音]  
　　昨日下午六點鐘時本館在京訪事人飛電傳來五月二十八日上諭一道敬謹譯登○五月二十八日奉上諭李鴻章奏已故督臣遺愛在民請准建立專祠一摺巳故兩廣總督張樹聲前在江蘇地方剿賊大小數百戰迭克各城嗣官直隷政績卓著並會同李鴻章各軍勦平大股捻逆懋著勤勞前經降旨賜卹着再加恩准其於直隷江蘇立功地方一體建立專祠以彰忠藎欽此 
[日本大水]  
　　日本信息云大坂地方近患大水淹斃人口三千餘冲塌橋八百五十道房屋坍倒者不可勝數食物爲之騰貴居民殊有枵腹之虞寓居該處之西人現擬設法賑濟云 
[查核災區]  
　　循環報言粤東水患百十年來莫有如此次之重者其被災地方固廣而倒塌屋宇亦甚多頃得友人查核其數約計五月水災自梧州羅定肇慶韶州而迄廣州倒塌舖户房屋不下三四萬間然此乃約略言之若按址細查仍不止此數也其附近省垣如清遠花縣番禺從化三水南海等處屋宇冲圯者已有二萬餘間清遠以上難以核數聞懷集廣寗四會等屬其墟塲村市受災最重竟有舖户無一存者其餘封川德慶高要鶴山新會等處其中有冲 
 
 

Page 2

 
 
决堤基苦難言狀而梧州之鹽關稅關平碼排廠亦有四五座被水所冲流至肇慶另有一座流出肇慶峽到新會之天河圍適是圍水勢汪洋幾虞崩决鄉民見此座杉料卽將其倒塞堤口天河圍得以保全亦一幸事也至北江以上水道則有屍骸流至登州大海而西江則自初八日起常有屍浮水面順流而下甘竹灘一帶仍有見之其餘三水從化花縣則有屍骸流至石門而去現各江尚有屍骸源源不絶其中多有婦人背負小孩同遭淹没猶未解脫者斯眞令見者下涙聞者傷心也其連日水潦漲溢如清遠花縣三水南海四會高要高明鶴山新會各村落被水浸没田園廬舍雖有幸存惟巳浸溢門楣以致在瓦面棲處苦狀難言至西關一帶其屋宇之被傾塌者亦約有六七十餘間亦云苦矣 
[西人仗義]  
　　粤垣水災小户貧民無所食宿殊屬慘聞幸好善君子每日着人沿河沿路肩挑飯菜以濟飢民兹聞有英國人布朗每日自棹小艇往被水各處遇有男婦扶老携幼走避無由形容慘怛者卽給以毫子三四枚或二三枚不等沿途留心查看以便施給亦可見其一片婆心無分畛域矣 
[米價如常]  
　　粤省米店口前因西水漲發藉以居奇高擡時價現蒙官憲出示嚴禁各米店不敢壟斷價值如常人心爲之大定焉 
[德戴二天]  
　　維新報云近聞彭欽憲目擊各屬水災難民逃避山嶺離居蕩析露宿荒邱憲心測然立命將營中所用帳房發出千百餘具撥委各員督飭前往災區凡有露宿山野者則分劄帳房使暫棲止並多帶米石餅餌分給療饑故民雖顚沛流離未嘗不感泣銘恩頌禱謳歌將至没世不能忘也 
[越難未巳]  
　　維新報云本舘日前探悉越官并越故員某妻大興越民仗義剿法以圖報復刻又風聞省垣傳說龍州來電云越南官陳弁又偕越故提督妻姜阮氏等二人暗串越官梁正理分軍四路於四月十三日攻克北甯法軍逃潰所有槍炮軍械等物悉爲越民所獲阮氏等遂據有北甯城池迨十七日法又整隊從外殺來越民相與鏖戰聞北甯復爲法有現阮氏圑紥山西峒涇崧漁等處聚衆萬餘軍聲甚壯又聞湧球法軍頗勁堪以禦敵惟越素稱柔懦今一旦奮興義旅殆天亦爲呵護耶第中法復敦和好越民爲難諒中朝亦置身局外矣 
[憲眷將回]  
　　閩垣友人來信云左侯相因和議告成决計將瀛眷送回珂里地方官已於日前飭官牙謝天星雇定船隻停泊洪山橋俟登舟後駛至崇安卽行卸載嗣侯相瀛眷又欲改期起程遂由供差船户林某具禀侯邑尊請加工食以示體恤窮黎云 
[津事遴要]  
　　水師學堂所招肄業學生三十六人定以五年爲限去冬期滿放假歸家今春復經招集定於上月底齊赴威遠兵船藉練風濤之險初泊大沽後當遊歴南北洋一年之後再行考試現已分定超特一三等保舉地備千把等功名薪水亦拔等第以分隆殺云○武備學堂練習行軍一切事宜其中兵弁例由各軍各營保送初祇一堂現分爲兩其考取等第較高聰明稍勝者撥入内堂餘歸外堂肄習聞李傅相業已奏准將招集五百人學習用軍諸事俟有成效當更擴充又在三岔河口勘買地基擬再立一堂俾成鼎峙云○劉淵亭軍門永福義勇簿雲公忠貫日皇上不次遷擢授以專閫之權盖以非常之人宜受非常之賞也聞軍門刻己奉旨督率所部隨岑彦帥奏凱入關該　卽由彦帥分别遣散矣○旅順口已成重鎭兵輪視别處爲多當事擬築一船塢以爲修理地步刻經傅相批准一切工程不日卽可開辦矣聞所需經費約共廿餘萬金○軍糧城之西有名排地者同治年間由崇地山商憲奏請招民開墾十數年來荒熟不均未能一律且原地一千頃附近居民侵蝕影射約去四百餘頃現交水利銀兩祗五六百頃刻部中咨請傅相查覆傅相遂委袁直牧協同地方官詳細清查以清積弊並裕餉源直牧旋於上月廿一日至軍糧城 
[皖省大水續述]  
　　皖省被水屢紀前報昨又接安慶信云上月初陰雨不輟江水驟漲東南西三門外水皆上岸該處鋪户遂在後街另賃房屋以便貿易東門外之廣太圩雖未被江水冲破然圩内之水比江水約高二三尺不等岌岌可危首縣尹明府親往該處并委李二尹成棨督同紳民竭力保護又迤東一帶池溝之圩隄被水刷成一穴尹明府聞報飛馳前往用石灰堵塞後以樁石築護始保無虞省垣東北缺口城墻亦以雨水浸潤倒坍數丈二十四五等日係城隍賽會之期個中人雖循例奉行然儀仗寥寥無足觀者又接蕪湖信云梁小若觀察以陰雨爲災率同鄒雋之明府設壇求晴上月廿二三四等日天果晴霽至廿五晚起細雨溟濛廿六夜雨勢更驟不啻銀河倒瀉屋漏床淋無分上下二十七日復雨溝渠之水一時不及疏洩致街巷之間被水灌浸惟城内及長街地勢稍高依然無恙江水陡漲一尺餘農田圩埂未遭冲塌而積水甚深恐於禾稼爲礙此外下隰低田汪洋一片秋收更無望矣南門外本有浮橋近以水勢湍急恐被冲壞經鄒明府督同廣仁局司事造大號義渡船二艘以渡行人亦利濟之一端也 
[至誠感神]  
　　蘇垣各憲在元妙觀設壇祈晴原擬上月二十三日起禁止屠宰乃至誠感格二十二日已露晴暉三首縣遂立飭吊回示諭翌日杲杲日出凈掃陰霾各憲因率屬恭詣壇次叩謝神靈巷舞衢歌小民更喜溢眉宇云 
[嚴訊收贓]  
　　吳縣捕役擒獲積竊張景山訊供各情已登前報任邑尊提集該犯及銷贓之舊貨店主王某嚴行質訊張鑿鑿供承不稍隱諱王無可掩飾惟言贓物己無當據捕役訪悉原贓實運匿伊子分店中邑尊立飭押同往吊在樓上搜獲白石壳自鳴鐘一具餘均藏匿無蹤明府將王責令交出王尚狡賴游供遂飭分别禁押候再覆訊聞王姓向來專買賊贓犯案已經數次云 
[禾中苦雨]  
　　嘉郡自上月二十五日二鼓時傾盆大雨如倒瀉銀河至二十七日始時止時落東帮鄉民之爲人揷秧者因雨不能工作無不仰屋而嗟河水前日稍退今復漲盛更勝於前絲價每兩約增分許 
[售絲遇盜]  
　　嘉興訪事人來信云日前有沈蕩鎭鄉民携絲十三包偕伴至王江涇出售舟而兩脚牌樓地方蘆荻蔽浦四無居鄰綠林客數人將絲盡數劫去一躍登岸齊望蘇塘而奔鄉民情急高呼得是處鄉人帮同追赶盜見勢不佳沿途抛棄數包隨被逸去鄉人拾取歸來細加檢點計所失尚有七包約值洋蚨百數十元說者謂此等盜匪必係墾荒客民及無籍游勇化日光天之下竟敢若此横行其眞目無王法者耶 
[松江府時蕚卿太守募修吕港涇壩啓]  
　　按松郡外控江海内屏泖澱古稱澤國言治理者罔不以興復水利爲首務本署府猥以疎陋承乏是邦下車伊始卽巡行所屬諮訪利病見古浦塘一帶爲東西孔道商賈之所輻輳舟楫之所往來合郡實利賴焉而淤塞特甚謀所以疏浚之僉謂環城河道本受泖澱清流自粤逆之亂有啓足岡涇壩者於是浦與湖合潮汐往來輙挾泥沙並進致易壅遏迭經挑濬不數年而淤淺　故矣此一時之利非久遠之圖也曷若復築是壩俾清濁異流不復相干此患庶可永息周咨　采衆論僉同爰定兩役並興之議以爲一勞永逸之圖惟是獲益旣多需費亦鉅不資集腋曷觀厥成除由府率屬倡捐外所望慷慨樂輸共成斯舉一俟集有成數卽當及時興辦務期功歸實濟欵不虛糜蕆事後核實榜示以昭徵信庶幾狂瀾可挽涇渭不慮其混淆後患無貽商民共躋夫樂利是爲啓 
 
 

Page 3

 
 
[美員來滬]  
　　昨日三菱公司輪船來滬美國新任駐滬領事卽乘之而來至現任駐滬之美領事官聞須回國養疴云 
[不准逗留]  
　　去夏由虹口捕房之副捕頭皮爾查得包探吳梁德卽梁阿德藉查賭爲名將鄉間之草房放火焚燒旋由房主控告經黄太守會同翟副領事一再訊供定斷該包探發捕房管押一年甲詳前報昨由麥總巡以吳梁德管押期滿解請發落吳梁德供訴前因并請開釋又有粤人黄阿四上堂稱向爲鐵匠前因細故奉發捕房管押一月適與吳梁德同在一處吳向我索規費其時我無分文致被毆打遍體鱗傷當告知捕頭發醫院醫傷據醫生言傷重務須開釋醫治捕頭未允及期滿釋放卽具禀呈控在案吳梁德又稱並未毆伊我之犯事實因與賭徒挾怨所致黄之控我實係誣妄葛大令查檢前卷問吳何處人答稱粤省新會縣人大令商之夏正領事飭捕房將吳帶回着覓的保遞籍不准再來滬上吳稱我之眷屬均在上海如何遞籍其母亦遞禀求恩大令不准又飭捕房押令下船回籍 
[捕房捉賭]  
　　英捕房查知靖遠街有木椀賭臺卽由捕頭督同包探顧阿六及中西捕等前往拿獲婦人二名賭犯五名及賭具等昨晨送英公堂顧阿六禀訴前因并稱二婦在賭臺上拿獲另有賭犯五名内有山西人王鳳來專放印子錢曾在身畔搜出犯子及大錢二千零散錢約共二三千文徐張氏供丈夫在甯波爲打包生理我在滬洗衣餬口昨向大嫂嫂索取洗衣資適附近捉賭致被拘拿蔣許氏供丈夫蔣永發爲裁縫因患病向相識人家借取藥罐適被巡捕拘去該所探又稱該處係長利洋行之房屋一概空閉並無鄰家且該氏等均在賭處拿獲王鳳來等均不認賭葛大令隨商之夏正領事將該氏等暫交官媒着各知照丈夫到案再行發落夏君允之夏君又謂麥總巡捕頭禀請將該犯等枷號在該處示衆大令亦允之隨判王鳳來枷號半月陳阿金陳瑞初陳毛之等各枷十天張永福年輕格外從寛枷號七天均發該處示衆起案之錢飭撥充醫院經費賭具存銷 
[屍親胡閙]  
　　甯人沈才寶在路病斃由莫邑尊相騐等情已列昨報兹聞邑尊命駕回署時該屍親等又將棺放在街上並將棺盖取去地保馮錫昌報知捕房派包探孔長生及中西捕追出棺盖卽爲釘好屍親等仍不肯領棺地保又將情禀明邑尊隨飭桴封發壇再候核辦 
[押犯乞恩]  
　　陳君竹坪好善士也前日散步至上海縣署覊押竊犯之所諸犯素知陳君樂善好施懇爲援手陳君問爾等意欲何如同稱我等奉覊日久困苦難堪惟求解囊施助陳君允之赴署西某粥店着每名給角黍兩枚復至某老虎灶令每日給以茶水其錢照數先付一月 
[惡棍刼錢]  
　　棍匪扒手阿榮率其羽黨數人專在十六舖橋南首馬路中明目張胆魚肉鄉愚稍或不依竟敢用强搶奪前日有一浦東人某甲肩負青蚨二千頭入市購物路經鹽碼頭阿榮等見而垂涎上前奪取一千望南跑逸甲情急窮追旋有羽黨上前攔住佯詢緣由稍待片時亦各散去旁人告以此卽同類可往拘之然已杳如黄鶴莫可追尋矣甲無可如何怏怏而返 
[幼孩待領]  
　　昨午十二點鐘時法捕房某西捕巡至西洋涇浜路見一失路男孩且行且哭因卽帶至捕房細加詰問孩稱今年四歳姓沈名阿順係浦東横沔鎭附近人隨父附航到此半途失散捕頭憫其無處存身恐落匪人之手因留在捕房候人具領 
[英界公堂瑣案]  
　　印度人稱託昇昌馬車行修理東洋車言明三日修好及逾一月往詢修理並不照式向該行夥李高紀理論詎被扭打爲此報捕請辦李供是昇昌馬車行夥西人見東洋車立卽推翻致碰及新造之轎式馬車我言如不合意儘可告我東人且碰壞轎式馬車價值更鉅西人卽將我扭打我未毆伊葛大令卽問華捕據禀西人扭李在門口始喚我往拘李持拳作欲毆狀我卽喝阻如何起釁我不知情又據陳吉甫上堂稱是馬車行主人我有舊東洋車一輛貼隣之西人來言將車修理後可租與伊言明每月洋一元旣不合意總可商量豈容恃蠻我夥斷不敢毆伊又有一印度人上堂爲見証稱李實行兇大令謂華捕稱見西人扭李且釁由西人而起尚敢交捕控人理合究罰以儆夏正領事亦謂該西人旣非將巳車交修亦非令其包造何故恃蠻與事姑從寛斥退○工部局西人好司稱查得裏虹口地方之石炳榮有坑厠曾令照章拆卸用土墊平再行砌磚改用糞桶特傳該處地保及石炳榮到案請示地保石大毛供是副役巳轉告石炳榮而石尚未改做石炳榮稱求冉寛限葛大令隨限一禮拜赶緊改換延于取咎○麥總巡捕稱西人必得韋得往往酗酒滋事爲巡捕拘進因滬上並無該管領事且伊由西貢來華未久屢經從寛斥釋不料昨日又醉在街亂打行人爲此送案必得韋得供五十一歳帶領妻子在滬爲小本營生葛大令商之夏正領事着捕房押令該西人回西貢所有川資再行酌撥○前有粤人王阿春犯竊管押捕房現值期滿送案王稱尚有箱籠衣物在捕房請爲給還葛大令查問捕房據捕頭稱並無箱籠等物惟當時拘拿王阿春之地保陸阿長現已自行告辭容傳陸到質大令然之昨陸到案稱王阿春係香港著名老賊當時同夥黨行竊綢縐拘獲不止二人餘人皆有物件均已給還惟王獨無大令以該竊犯旣無雜物應毋庸議惟係著名老賊押候遞解回籍 
[法界公堂瑣案]  
　　陳天一帽鋪請追歇夥朱殿英虧空店帳一節昨據鋪夥董楚亭訴稱朱曾來店將帳對過認欠錢二百三十餘千餘稱並非伊用然亦不將欠主交出張金甫亦未到來旋張可明請領陳天一第二次錢七十五千翁太守諭董可將以朱所虧錢開帳粘呈以憑傳朱追繳至汝店所欠張錢當卽交案董求寛限太守限初五日繳錢以清欵項張退去去期再行投案隨問張金甫由何人作保包探禀稱張由嘉泰茶行徐秋濤作保現在外面候傳太守着卽傳進徐稱在嘉泰茶行爲夥呈上張之字條稱明日可到太守謂如明日不來惟爾保人自問徐唯唯而退太守又問朱由何人作保答稱係朱鼎成荼食店保去太守着一併傳保交人○包平和鞋舖夥鍾仲甫訴稱昨有二人來買竹根青鑲鞋一雙揀定後講明洋一元錢六十文其人稱由在日增盛烟館中俞朗卿託買必須携往一觀隨着同來之人在此少待伊卽怱怱携鞋而去詎竟杳如黄鶴蹤影全無舖夥因遣學徒往該烟館查看一面詢諸在店守候之人據稱姓姚名載明取鞋去之人並不相識惟與小的同船來滬小的以船局中尚有找項錢二百數十文未算因之坐在局中其人約去啜茗因同至湘園又往愛吾廬包袱一個是其人之物囑我代携當將包袱解開内無長物祗無用帳簿兩本破碎舊短衫褲一套正在查問時學徒已返並偕該館夥一人同來見姚亦不相識共相駭詫當卽鳴捕將姚拘進捕房昨尸解訊翁太守研詰之餘原告照前伸訴稱實此人素不相識並不知其姓名惟聞伊說俞朗卿之父在小東門外彩豐烟店太守立飭包探將姚帶往彩豐詢問據稱店中並無俞姓太守隨着將姚暫押再行核辦○陳氏遞禀聲稱回隨洋人大立多已十餘載伊今另有婦人遂將小婦人置之不理伊在英界開福園烟館時因英界洋人不能開烟館故由小婦人出面並有資本存在店中嗣福園閉歇將小婦人存洋約八百元并衣服首飾值洋六百元一并取去向之索取反肆兇毆並聲言欲以洋槍轟斃小婦人小婦人因避在英界東仁里某姓家翁太守聞其曾跟洋人已斥耳無恥閱禀竟卽商之于副領事擬傳該洋人到案詰問旋據備捕頭查看堂簿見月初大立多曾赴捕房控陳氏捲去洋約八百元逃避無蹤今該婦反控該洋人用去洋一千四百元于副領事將簿閱畢與太守互相商酌着陳氏出外於禮拜四投案候傳到大立多質對○前報列華捕解送沿途攫物之范四金卽蔴皮四金一事昨翁太守謂范在外無惡不爲實堪痛恨本擬枷號示衆姑念管押多日從寛免枷着重責三百板以儆 
[更正]  
　　昨報失愼卽息條内所云失愼之家係怡和仁記兹悉實係傳者之誤合爲辨正 
 
 

Page 4

 
 
[上海文報局内籌賑電音]  
　　廣東愛育堂照茲托麥加利韋文圃兄由廣德泰匯第一批洋三千元廿一日○茲由寗波船運去二批米七百五十四石又托韋文兄由祥安匯上三批洋二千元廿五日○茲托韋文兄由同發匯上第四批二千元廿九日 
[書畫助賑]  
　　上元章銘甫山水及行書篆隷紈摺扇均二角楹聨三角八九言加倍四尺堂幅一元五六尺二元八尺三元屏减半城内託得月樓北市戲鴻堂古香室大吉樓代收七日取件所得潤資悉由扇鋪代易捐票以七月爲止此啓 
[蘇省撫轅抄]  
　　二十四日分發江蘇補用道庫大使陸積潤浙江人由京騐看來省禀到○二十五日候補通判鍾楠禀知奉飭分寗差委潘福蔭禀知奉藩憲委解京餉赴都縣丞俞世球禀知奉牙厘局委幫辦武陽絲捐差卽辭○二十六日候補縣崔嘉勳禀知聞訃丁父憂○二十七日指發江蘇新班先補用巡檢方榮增安徽人禀到 
[浙省撫轅抄]  
　　五月二十一日候補府張濬萬交卸錢溯時接辦俱禀知湖墅厘局差○二十二日委署竹山巡檢張世泰禀謝藩司委署交卸海門厘局卽辭赴任○二十三日準補太平縣署臨安縣王壽柟差人晋省禀謝飭知調補青田縣缺巡檢盛朝彦禀謝飭知請補定海道頭巡檢○二十四日署奉化縣正任麗水縣羅信北差人來省禀謝飭知請調樂清縣缺 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路浦灘文報局經收粤賑五月下旬清單]  
　　廿四日無名氏保平安十元○廿五日丁松記助黄子翁票八十三元小洋四角又助朱寶翁票八十三元小洋四角元千户金十九世孫鼎求志事遂意五元月旦堂林十元以上兩户蘇電局謝經募○廿六日嘉定何蓮君本洋二元古潤小氓十元衍慶堂念元靜遠山房十元黄海春二元樂志十元梁冠春一元杏堂一元蘇州程際之一元祈安氏求保合家平安五十元李蕙氏求先父母獲冥福十元○廿七日八齡幼童王學芝所積拜年錢二元梁冠英十元福泰號一元梁棠昭一元鄭瑶山手交來滬字第四十八號册彭雪生經募淞隱子二元王國炳一元安定氏一元蔭餘草堂一元怡玉堂陳一元汪德培一元奚瀾慶三元姚綏臣一元未士巴刺二元王仁泰三元姜忠堂十元旗昌帳房念元○鮑叔衡十元三餘堂保生産平安二元爲善最樂二元棲流公所三十元武林陳包氏念元福姑求心疾速愈二元鄭星岩工元文杏山房王十元李廣業堂二元勉力人求平安一元滬字第一號冊楊兆榮經募何田生五元何星南五元周竹舫五元關靖山鄭梅亭馮養庭庚瑋生唐平階梁石初謝黻廷七月各一元○廿八日梁蟠昭鵝峰居士各一元梁煖昭小洋五角合利住宅小洋二角半電字一百零一號册大豐洋貨號經募善記念元滬字第十三號冊松江提署魏經募松江壽嗣雙延局移各募士放生捐二百元歳寒堂李庫平足銀二百兩傳經堂李廿元休寗洪本嚴十元默一子十元鈺沄山人十元如願老人十元愚泉老人廿元胡洪氏廿元敬亭山人十元鄒玉記五元紉壽室五元滬字第十號冊善昌榮經募黎敦善堂張燕群龍燕華黎民兆蕭允清五户各一元黎弼賢黎懋楊吳念黎金錫黎金爵黎金由黎立元陳愛黎以銘黎以煇六合氏十一户各半元○仁壽記十元謝福記十元楊兆榮手交來滬字第五號冊許和豐經募許和豐六元無名氏四元許光記六元鄭仰山陳純閣鄭學成協茂蕭韻石張永泉蕭磻溪王春山林少山鄭瑞記鄭梅坡鄭同成鄭增熙十三户各一元舜人氏培蘭齋各四元鄭寶成五元德茂六元嶺南人周芳科姚鳳翽安和森李子威蕭李本坡鄭浚卿鄭門謝氏鄭長壽九户各二元王　谷半元○太厚錦記三元鄭不留名六十元張岐山半元劉松甫二元祥泰帳房五元李蘭生半元李桐生金采方施季和三户各一元吾省氏念元○黄子元經募浮雲閣主人隱逸居主人日醉樓主人雲山居士阿彌陀佛五户各一元無名氏小洋三角○朱寶奎經募温記一元永和一元博佁生五元蔡記一元無名先生一元[  此稿未完]  
 
 
 

Page 10

 
 
[匪徒縱火]  
　　杭垣迭次火灾皆在五更時候前月初三日十字路之火或謂係酒棧中失愼或以爲竹籃店所遺究不知兩家誰是然據鄰近所見者皆云火從前門燒入以是疑爲匪徒放火乃月之初九夜五鼓初停上城保佑坊大街甘澤坊巷口某號帽店與某姓錢店突有兩匪人以洋油洋火等物在門前縱火排門業已燒着時更夫已歸路無行人適有趁墟之行販兩人見之大聲驚呼且各以扁擔撲救各店聞聲爭起人衆手多遂得救熄不料次日五更上城高銀巷口之大街某店門首又有此事盖用一破燈籠殻滿塞毛紙均以洋油浸透下埀藥線尺許線盡火燃置諸捲篷之上引火極易聞係兩江北人所爲適有販江魚者七八人經過齊聲呼賊羣以爲穿窬輩也遂任其逃去及見放火之具始悔不擒獲之以盡法懲治也蓋省垣夜巡嚴密無從下手惟此時則五更將盡更夫之公事已終一夜無眠委員之巡查各散居民則睡味正美店舖則門户未開局中勇弁均襆被而言歸巷口栅夫已掩棚而高臥倘緩須臾則家有曉起之人路見早行之客便已不得下手矣十二日午後該處各店主齊集於金波廟公議將設法以防匪徒使其無隙可乘也 
[問諸水濱]  
　　杭垣太平橋河中撈見屍身一事其服曾記報中刻悉後經該處地保查明屍係東鄉粉食庄主曾欠米行錢二十餘千約以端節歸楚至期未付展至初十依然妙手空空行主忿甚唾其面次日午後忽携青蚨百餘翼惘惘出門一去不返越一日始得其屍于水中然屍屬無人故檢騐後卽發堂收殮數日前武林門内獅虎橋河中又得一男屍無人承認嗣經查悉爲患病之某甲舁至天主堂不收送至棲流所復不收遂僵臥道旁因所患熱症熱極難忍遂自赴水身亡當由善堂收殮以免報官相驗云 
[戒僧遇騙]  
　　京口火星廟住持僧繡佛長齋積得香火資八十餘元前日忽有少年十數輩衣履鮮華談論豪邁言有至戚某宦由任所回來聞寶刹素講經懴欲設道塲四十九晝夜付定洋若干僧知爲貴客曲意承迎治筵相欵而不知其引狼入室也未幾少年去越二日薄暮又至卽借方丈作摴蒱戲誘僧入局少頃宦者亦至略叙寒暄卽與共賭天將曙而局終僧巳輸錢二百八十串不得已以存洋盡付之此外則書劵爲質不出三日卽有人持劵赴廟索逋甚急僧請以功德錢劃算其人不允致相爭論聲徹佛座僧綱司聞之以僧不守清規立卽驅逐僧祗得喪氣而去夫香積廚齋粮何一不從一心頂禮中來乃旣攫其資又壞其名所謂大盜不操矛弧者歟 
[盛湖歸厚社條約]  
　　自來停喪不葬厥有二端一則拘於風水一則絀於財力風水之說無論已若財力不足則古人之良法具在可仿行也先儒桐鄉張楊園先生所修唐灝儒先生葬親社約其法集三十二人爲一社以七年爲期每一家舉葬同社各出代奠三星一以爲敬一以爲助無纎毫酒食之費有隨宜安葬之實蓋張先生時值國初隱居鄉僻以同志戚友類皆艱難困苦量力爲之止於如此然聞其風者其德足以歸厚矣前撫憲桂林相國陳文恭公以此約編入訓俗遺規其用心甚至嗣後烏青葬會師其意而擴充之以四十人爲一集分四宗舉二人爲司會四人爲宗首入會者每人各出錢八百文一年四次每次得錢三十二千文籖掣先後以次辦葬十年之間四十人之葬事畢舉烏青葬會載余蓮村先生得一錄中近秀水之新溪葬會仿行之亦四十人爲一集分八宗舉八人爲宗首二人爲司會入會者四仲月每人各出錢一千文餘與烏青葬會大略相同亦十年之間四十人之葬事畢舉新塍鎭有刊本吾鎭停柩不葬之家亦不少矣大概限於無力者多非有意於久淹親柩也今仿烏青新溪兩會稍變通之擬立歸厚社與同人勉力行之倘有成效以漸推廣或八十人分立兩社或一百二十人分立三社將見野無久停之柩人無不葬之親敦本厚俗相感而化豈不懿哉謹擬條約如左一本社推兩人爲司會八人爲宗首每宗首各約五人合之得四十人每集人各出錢一千文計收錢四十千足敷一起葬費一年四集辦葬四起一每集定於四仲月望日借種善堂爲會集之所同社者各現交足白錢一千文交齊後眼同掣籖風雨無阻或有要事遠出預託人代者先期關照宗首仍於册上註明某人未到某人謹代字樣一社中設立一簿開載同社人姓名住址掣籖後註明某月某日第幾集人掣得倘有已葬而下期不至者由宗首追收議罰一社中設竹籖一筒四十枝第一集籖上黏貼與會四十人姓名將籖筒供在神前焚香拜禱畢後由司會掣取一籖籖上何人卽爲何人所得不必用兩筒先掣名籖再掣得籖以歸簡便第二集卽可用三十九籖備掣以次遞减一四仲月到社之日不設酒食以歸眞樸得籖者同社以一揖致賀而散一所得會錢歸司會收存須俟得籖者實有葬期准央保出具領紙向領或有領費不葬及已葬不肯終會者憑保議罰一葬地由葬主自辦社中不便與聞倘以此錢交堂中代辦磚灰等料亦不相郤一葬法以永安葬會内所載白雲葬爲最善量棺之大小開金井假如棺高二尺須開深三尺下舖灰底厚一尺以足踏之令實能稍用鳥樟水尤妙安棺於上棺之前後左右約寛八九寸以容足爲度周圍鋪灰每一尺厚踏至七寸再加再踏至齊棺再於棺面鋪灰郤不可踏以手按之越厚越好成堆卽挑土淋珠以大爲妙配灰之法每棺兩具酌用灰十擔今可加倍或增一棺再加灰五擔每灰一擔用山沙卽湖沙三斗又土黄泥三斗俱晒乾篩極細臨用時將石灰洒水令散卽和泥沙拦匀乾鋪乾踏覆以抔土俟得雨露滋潤漸融漸緊自成水乳膠漆之妙似此不用磚壙費省而工堅詳列於此聽葬主自擇一入社者無論爲祖父母爲父母爲親族至友悉從其便倘不止兩柩或自行籌欵添入或卽以兩柩之費匀作三四柩之用亦隨其意倘儉之又儉以二十千買地二十千營葬社中亦不問一掣得葬費後倘有因購地未妥或山向未利情讓同社至親切友先行辦葬事出兩願者准告知司會宗首注明册内俟所讓之親友掣得卽行畫還一掣得葬費自宜當年舉辦倘因故緩辦其錢在司會處未便久存應照新溪葬會章程禀案存典所得息錢不得支動將來遇有同社人身故或未滿十年力不能繼者公同察實准提此項息錢代爲墊補其並非實在無力者不得援例一臨葬遇有地方惡棍覇阻等情由司會會同善堂禀官究辦其費由前項息錢開支無庸津貼 
[喜晤藜牀舊主賦詩索和卽請諟政]  
　　天涯何幸識名流邂逅偏教氣味投愧我詩腔同郢客羡君聲價重荆州雅懷許結吟紅社高誼爭傳太白樓從此他山資錯琢騷壇觴咏足千秋[  花嶼吟館主未是稿]  
[酬花嶼吟館主見贈之作卽步原韵呈正]  
　　花嶼春濃隱大流面雖乍識意先投江湖吾輩輪楊墨詩酒今生識柳州小飲好開依水閣高歌擬上摘星樓匣中劍氣懷中玉莫慨蕭蕭鬢欲秋[  藜牀舊主一脫稿]  
[讀花嶼吟館主贈藜牀舊主詩效顰步韻兼寫鄙懷卽呈花嶼藜牀聽濤吟蝶同政]  
　　此是人間第一流申江同客意相投歸心我祗縈三泖踄足君曾遍九州儘有繁華吟短句可無氣慨賦登樓天涯莫漫嗟零落野店霜橋景未秋[  金壇攘臂生初稿]  
[貂裘換酒藍田主人北上賦此送别錄請高昌寒食生大詞宗正刊]  
　　畫出天涯路雨初晴斜陽一抺幾行烟樹浦水盈盈波渺渺此際愁懷堪訴奈颿影催人飛渡唱罷陽關三疉曲便哥哥喚盡留難住腸斷也涙頻注人生聚散渾無據試看他纔離又合風吹萍絮努力加餐勤護惜防郤深宵冷露莫負了小鬟分付爾我英年方喚發暫分襟會有相逢處君穩向鳳城去[  嶺南珠芙蓉館主懴情生未是草]  
[和懴情生感懷原韻并效其體]  
　　莫將心事話悲辛同此天涯落寞身得志鷦鷯笑鴻鵠逢時桃李壓松筠目無餘子難諧俗腹有詞華不碍貧最是小國連夜雨幾回望斷隔音塵幾回望斷隔音塵渺渺愁懷鬱不伸杜老空談開廣厦曼卿癡想作花神原知雞肋終無味敢學蛾眉强媚人好向椿庭勤愛日莫將心事話悲辛○懴弟與放翁同日生戲作小詩二章以博一粲轉世詩翁愛詠詩詩才卓犖擅丰姿家山梅樹知多少要繡卿身一萬絲韻事吳中不可聞心香一瓣拜殷勤料知舊夢今番印圑扇家家合繡君[  朗户仙史孏雲氏稿]  
[喜晤太痴生奉呈二律卽乞夢畹生大吟壇誨政]  
　　佳什曾經誦萬篇今朝始得拜君前登壇誰是眞才子識面深憐各少年荳蔻春含愁緒艷海榴紅照筆花鮮相逢此日傾心切名士休論不值錢十年潦倒困名塲語託香奩寄恨長四海任傳狂姓字萬花釀就好詞章春風燕影分飛易謂燕瘦客路鶯聲旅夢傷爲問綺才誰得似溯源温李更冬朗[  鐵城西河石橋生拜稿時五月初十日]  
[上海絲業會舘籌賑公所施少卿經收廣東水災賑捐五月二十七日第二次清單]  
　　蘇松太兵備道憲邵助規銀五百兩徐興記助洋二十元寓申江廣東梁氏助赤金葉重三兩六錢代售見秤餘六分價二十兩零一錢合規銀七十二五錢六分六厘照市合洋七錢山分九厘二毫半收到英洋九十九元五角五分合併聲明 
[上海絲業會舘籌賑公所施少欽經收廣東賑捐五月二十八日第三次清單]  
　　本埠瓶守齋主人爲本身外症未能收口祈保速痊立願助規銀二百兩本埠鼎裕號助洋二十元南京無名氏求病卽痊助洋十元勉力子求父病卽愈無名氏兩户合助洋十元不留名兩户合助洋五元○本埠南寄園保諸友康健助洋三十元綺園保諸友康健助洋二十元汪淪先助洋二十元陳旭初保合宅平安助洋十元湯安馥保身康健助洋十元朱少梅助洋十元以上六户朱少梅先生募來合併聲明 
[上海絲業會舘籌賑公所解廣東水災第二次賑捐英洋二千元]  
　　謹啓者廣東驟罹水患疊奉貴同鄉惠函并來電報悽慘情形不堪卒讀本埠賴有王心如先生刋佈勸啓剴切代籌想大君子登高一呼勢必衆山皆應弟自媿駑庸今之所籌解欵杯水車薪無裨於事勉力措解英洋二千元裝一箱仍託禪臣洋行内梁金池兄代爲報關由揚子輅船裝運廣東代交愛育善堂紳董陳春田先生查收賑濟所有裝洋水脚銀兩又蒙洋東捐助中外同仁功德無量廣東疊次來丞委籌袛得勉效微勞竭盡心力弟處經賑山東決口水災待欵孔殷并寄萬善同登勸捐冊子百叩九頓各省大善士如巳墓成請迅賜交下如未佈勸務須從速說項救災恤隣公侯萬代多募一分捐多救一分災謹代瘠區請命語多戇直嗤無厭之求德播恢宏力拯靡窮之苦撫此汪洋彌望鷺溆飄零從茲惠澤迭頒雁糧接濟肅泐蕪詞卽呈荃照[  敎弟施善昌頓首拜啓五月二十八日]  
 
