# 1913 - 228 - 4914546

 

Page 1

 
 
外論 
[論中國西通大鐵道之重要附譯地訥氏說略（八）（游歐客）]  
[三出口貨]  
　　出口貨之大概情形亦與進口貨相同惟此項貨物均作小包以其運費太貴是以多係貴重物品計其種類可略舉者　四川之黄絲大理府之硫磺多爲緬甸所必需此外則羊毛毡毯皮貨來自四川者胡桃黄牛水牛之皮革蹄角以及馬騾畜類産自雲南者大理府之茶葉尤爲緬甸土民歡迎雲南火腿西藏裏塘之生皮麝香均爲出口貨之大宗鐵路開通之後出口貨之可望增加者如猪牛羊等畜類雲母大理石白大理石礦産五金米糧之屬蠶豆大麥蕃薯小青豆胡麻果子地利天産更爲不可限量 
[四内地商業]  
　　鐵道左右出産不僅以内地城鎭與城鎭之交易爲限其行旅之往來貨物之轉運以及各國販賈均於鐵道收入大有關係旅客一層當於後篇另詳兹但先言貨物其轉運之興旺原以需用與出産爲之標準試以米論有大多數城鎭以出産之不足民食每至缺乏亦有若干城鎭則以附近産米獨多别項雜糧如麥豆等反甚歉少蓋以各地距海面之高度參差特甚周圍數啟羅邁當内氣候已大變更土性各有所宜品類因以不齊甚至甲地極豐富之出産轉至百五十或二百啟羅邁當之乙地乃至全然絕迹如蠶豆者在雲南府爲常用之馬料而至臨安府之蒙自縣則飼馬皆用包穀不用蠶豆其明證也雖有商販以通有無然其轉運旣艱物價亦因此而貴馴至農業産品不能盡其地利亦僅以供本地之需用爲止不更求其進步倘有鐵路流通農民必大奮發但以每年天然出産已足富甲大地又何至如今日之窮困哉後列一表載明路線附近各地山田米田皆以法國計畝之法核算又其每年出産之數則用噸計旁及將來可望擴充之産地姑以與路綫最近之十五啟羅邁當爲界綫以内之地其商業上利益可以全數壟斷而去路線十五啓羅邁羅以外以至百啟羅邁當須有四日路程者爲界綫以外之地其商業上利益減爲四分之一而百啟羅邁當以外曁各處之能受本路之影響者其商業上之利益減爲十分之一雖不能盡中當亦不遠也觀右表數目將來鐵路開通以後即在中國境内於歐亞交通尚未完備以前其産品之興旺巳可概見况益之以後來無窮之希望乎 
　　（注意）以下各表所載均分三段（一）雲南府至大理府（二）大理府至騰越（三）騰越至新街 
 
 

Page 2

 
 
[五旅行]  
　　商旅往來有鐵路後發達必至迅速欲此　原首須研究中國人之性質在全世界無論旅行經商當以中國爲最以謁廟進香而論每次會集不下四五萬人各城鎭之小市集每星期開兩次其所會集亦常不下五六千人如大理府之大市每年一次到者每至數百萬人均從遠道趕集不以跋涉爲勞　其附近地點又幾於無日無商旅往來　緬越兩境鐵路毫無此種優點成績巳有可觀况再益之以此其利自當倍蓰千九百零八年安南至海豐一段其長不滿一百啟羅邁當自八月一號至十二月卅一號共售客票五十八萬六千七百零八其中計有五十六萬一千零八十六皆爲土人是平均計之每一啟羅邁當當爲二十五人强也而安南至維野特里一段其長不滿七十啟羅邁當計自八月一號至十二月三十一號搭客共一千三百四十二人是平均計之每一啟羅邁當當爲十九人强也即以管理最爲不善之緬甸鐵路然自開路以來每啟羅邁當之用費爲六千二百六十六佛郎而其收入乃得一萬一千二百三十二佛郎計其得利當爲四千九百六十六佛郎此路利息可　微末至極蓋以緬境運船太多最與鐵路分利計每啟羅邁當之内趁運船者不下二十四人至二十五人之多云（未完） 
時評 
[風流雲散（無名）]  
　　無論若何主義能死生以之者其人雖死而其主義不死　必能有達其主義之一日若口倡之主義而身不能率先以行事而成也則居其功事而敗也則走而使人受其難無論其主義之當否而己足使人知其借主義以自圖而斷非誠心以守其主義者矣巳不誠心以守其主義而欲天下之人奉其口倡之主義生死以之助之坐享其成是必無之理也故此次江蘇之獨立未及一月而各已風流雲散者職此故也 
夫豈特江蘇其餘各省獨立者亦將皆然李列鈞走而江西事了陳烱明走而廣東事了柏文蔚走而安徽事了起事之人已風流雲散而罔責其餘之不風流雲散哉前　之革命主義旣與今日不同亦有不走而死之諸先烈作之型也 
[警信]  
　　香港電據廣州消息星期日下午粤軍龍軍一萬名在肇慶交戰勝負未悉（特約路透電） 
　　廣州電龍濟光進攻廣州民間大爲震動現料廣州城將不戰而降（譯文滙報） 
　　廣州電陳炯明已逃廣州不致有戰事城内諸皆安謐（譯文滙報） 
　　北京電北軍已抵南昌（譯文滙報） 
　　北京電官軍兵艦兩艘現巡游鄱陽湖（譯文滙報） 
　　北京電歐陽武巳離江西 
（譯文滙報） 
　　徐州府電路透訪事八月一日曾游蚌埠見南軍垢衣疲步殊無精神深自詫異南軍大隊似於退走時盡取車輛而去委此新抵者於難地據稱彼等共有五千人（特約路透電） 
　　鎭江電鎭軍約二千名欲由浦口作戰現巳回此多數兵士狀殊疲乏而無精神必無鬭志（譯文滙報） 
　　南京電北軍己抵固鎭南京諸均安謐（譯文滙報） 
　　香港電懸挂華旗西江汽船三隻在三水地方被轟現信行此者係逃兵千人内有某船船身中彈甚多死者三人傷者八人（譯文滙報） 
[專電]  
　　北京電政府得李純　告江西南康瑞安均已攻克 
　　徐州府電津浦利國驛至固鎭一帶巳無南兵蹤跡軍書電報均巳通行 
　　安慶電柏烈武此次由𡩋帶兵三營赴皖餉項無着孫多森餘欵十萬元存滬迄今未交已電盧恩澤就近交涉匯皖 
　　安慶電范光啟禍皖係希望都督刻因皖商民均不贊成故於前日捲欵回滬 
　　蕪湖電皖江日報館被黨人抄毁後商民人人自畏連日下水輪抵埠遷徙者擁擠異常 
　　杭州電嵊縣土匪經趙知事朱管帶督兵𠞰捕擒斬三十餘人餘匪逃散 
　　杭州電朱都督令營縣保護西人凡有教堂醫院及莫干山避暑地方均由該管官力任保護極爲安謐 
　　南京電聞黄興去𡩋時先在某國郵政局匯去洋十萬元並携去交通票數萬元 
　　南京電代理省長蔡寅擬離寗經各團體屢留未允竟於昨晚赴滬 
　　南京電新委第一師長杜淮川於二號携欵到寗接篆視事 
　　南京電此間各機關均經衞隊派兵保護甚爲得力 
　　南京電程都督應省長已示諭不日來𡩋人心始安 
　　南京電駐紥徐州之第三師現巳調回浦口 
　　南京電此次各軍隊回𡩋仍駐原地點惟兵士無故放槍人民驚慌 
　　南京電民魂報現改爲江南公論准明日出版 
　　南京電聞黄興此次獨立只有現洋三十萬其餘搜用各機關欵項約有八十餘萬 
[特約路透電]  
　　香港電西江一帶至肇慶府下十英里之某處止皆由龍濟光之軍管領 
　　香港電英國汽船名三南（譯音）赴三水時爲南軍開鎗轟擊一彈穿過船首該輪並未停駛旣而遇見英國炮船摩爾漢號卽經護送至目的地 
　　香港電昨晨兩點半鐘時華輪華威號（譯音）在三水港入口爲駐紥兩岸之粤兵數人轟擊致受重傷烟囱彈孔甚多一彈穿過艙面地板飛入機器間致汽管被損其碎片傷及總機師之手腕搭客死者三人傷者五人船員傷者五人領港人不知下落大約巳墮水中轟擊約一小時半之久該輪旋飄入三水港由里康輪船拖至香港 
　　香港電陳烱明之軍亦開鎗轟擊新平輪船（譯音）傷中國船員三人現信必由悮會兩船載運龍濟光軍隊以故轟擊云 
　　香港電西江輪船公司主人因遭以上意外事變藉口當道巡江不力擬全行停止開船如果開行須由英船護送如西江各口岸如無輪來往香港食品來源將大受影響牛羊等牲畜尤甚且香港華人所用之柴斤皆由西江一帶運來停輪之後華人亦將受因况近來港地陡增華人甚多更須多需柴斤 
　　福州電孫逸仙已由德國公司約克號郵船登岸 
[譯電]  
　　北京電武昌發見討袁軍支部己拘獲領袖潘漢香及張原康（譯音）二人 
　　北京電據北京日報載稱東京國民黨支部嗣後將力助本黨設法離間袁總統黎副總統及張作霖運動鄂軍叛變購人暗殺袁總統及贊助袁總統之重要人員 
　　北京電據黑龍江消息庫倫活佛現與俄國協商組織蒙古國會以俄人爲議長蒙人爲副議長 
　　北京電據黎副總統電稱參謀長楊平（譯音）業巳私逃袁總統已取銷該員軍職並命各省嚴拿 
要聞一 
[上海兵禍記（十二）]  
　　字林報云自星期六日晨間中國巡洋艦退至吳淞口外原泊之處後直至晚間九時諸均安謐旣而吳淞口復成戰塲此次僅巡洋艦一艘（大約爲海圻）駛近開砲轟擊砲臺砲臺初則回炮甚多接戰約半小時後炮聲大減海圻發八炮炮臺僅答三四炮旣而海圻緩緩駛出無何即出眼簾之外是夜該境居民兩次爲砲聲驚醒一在上午一時一在上午四時蓋由砲臺每次開炮一響九點鐘之前砲臺復開炮兩響江邊遠望並無所見惟砲臺必巳接得消息知有巡洋艦一艘駛入口内旣而該艦露出桅頂因僅爲偵探動靜而來故並未開砲回擊炮臺繼卽駛去據炮台外狀觀之中國巡洋艦第二次之轟擊並無一炮有效蓋炮臺之土牆房屋均未露有受損之痕跡至炮臺内部情形則不得知矣南軍現仍在駕炮數尊炮臺入口之處則堆滿砂袋預備以此爲障礙物中國艦隊現仍泊於口外吳淞不能望見之處聞前兩日内又到有較小之軍艦兩艘一爲日本所造之巡洋艦一爲魚雷艇吳淞盛傳官軍現由鎭江一方面進攻炮臺南軍巳守望兩日未見官軍蹤跡或謂南軍預料將有援軍千人開抵吳淞該軍現集於江灣一帶云昨日上午聞有南軍約一千名屯集江灣附近之某鎭内有松軍甚多前星期本報所載該軍棄龍華後卽向吳淞出發一節今果確實該軍除松軍外餘均流民匪類顯由各處招募而來且尚有幼童若干該軍前隊於上午十時出現於江灣火車站索車一輛以供運兵幸此時淞滬火車巳開至上海站長卽發電阻其離滬旣而鐵路公司洋員趕赴該地旋知南軍營内曾起衝突蓋有首領數人堅須備好火車始允赴淞軍官不得巳商諸鐵路洋員洋員因若輩以武力抗拒巳有制度之政府故拒絕要求且恐火車過境爲若輩拘留故决意暫停開車並命吳淞特備車將吳淞車站之器物及願離該處之外人運載來滬該站辦事人員旋於正午之後駛抵吳淞於是淞滬火車遂阻止開駛南軍見無火車可得稍有步行出發者餘兵欲圖强奪小車以代步行然苦力多巳逃散僅能彼此更换推之耳聞當晚開赴吳淞者僅有商人餘駐距江灣西六里之大場鎭 
　　文匯報云今晨轟擊吳淞砲臺之消息傳說不一大約與星期六日一役情形相同兩方面並未受損且未死傷一兵聞第一砲由海圻巡洋艦於七點五十分鐘所開距吳淞炮臺約四英里之迤並由海容巡洋艦及較小之軍艦兩艘隨之而行聞兩小艦並未開砲與戰海圻開砲數響頗有準力砲臺卽開炮回擊兩方面接戰約一小時之久炮臺所開之炮多於距離軍艦甚遠之處落水聞巡洋艦所開之炮至少有兩彈落於炮台之中其損失情形無從探悉旣而軍艦稍向前進旋卽退出聞海圻艦尾曾爲彈擊中稍受損傷惟無確實消息據在英國軍艦芒茅資號觀戰人云該艦并未中彈是役約歷一小時半之久因淞滬電話巳斷故不易探悉詳情西比利亞郵便船法國郵便船智利號及亨美公司輪船普魯士號均因吳淞戰事稽延兩小時進口 
　　神户丸輪船裝載西比利亞郵件適於今晨吳淞開戰之前駛抵口外曾見中國軍艦四艘駛向吳淞砲臺神户丸卽舉號問其入口有無危險其答號爲即刻將轟擊砲臺以暫泊口外爲妥於是神户丸卽下椗安穩之處除見英國軍艦芒茅資號外尚見英國滅魚雷艇一艘泊於江口自七點三刻時開炮至十點三十分鐘始止聞軍艦及炮臺所開之炮共約二十響軍艦駛去之後神户丸卽安然而過該船當時雖泊於火線之外然知諸軍艦並未受損而砲臺至少中有兩彈云 
　　昨日上海接有消息謂星期六日下午吳淞砲臺曾發生一驚人之事端陳其美確在吳淞曾召集將士多人至司令部當衆斷其左手之一指發誓決不以炮臺讓與北軍 
　　昨日上午有海軍一千五百人歸劉某統帶佔據南市並圍住關帝廟及舊道署因以上兩處駐有南軍一千五百名且有麥肯沁砲六尊前爲蘇軍三十七團今改爲第七團歸梁某統帶旋因該軍允守和平故北軍於下午卽行撤退聞兩方面巳開投降談判因劉團長要求過苛尚未就緒南軍態度頗靜請展緩數日商之領袖北軍多衣便服窺其行動泊於南市之巡洋艦兩艘巳以砲位移向滬城滬城目下尚稱安謐 
　　昨晨租界接得消息謂有小艇兩隻載南軍百名由蘇州河向滬開來租界西員卽派英兵一隊前往阻之艇上之兵多衣軍服並未携械據稱擬赴吳淞砲臺尚有兵士若干本日均可續抵卽由英兵命其退回此後遂無所聞 
　　今日下午四點十五分鐘時南市浦灘聚有北軍甚衆内雜水兵若干有浦東開往之兵八百人携帶軍械向造製局進發並有兩大艇滿載軍火箱由小火輪拖往製造局每艇均有重兵保衞 
　　星期六晨吳淞開戰時有一砲彈在炮台之内炸裂其碎屑擊中下士一員致頭頂受傷頗重巳於昨日送至上海法租界某醫院醫治據稱雖有兵士數人險遭炸斃然受傷者僅其一人云 
　　字林報云聞北軍第二步擬行之舉卽爲驅逐南軍退至吳淞盖目下仍有南軍盤踞浦江兩岸一帶故鄭鎭守使擬以製造局爲根據地辦理清鄉並以浦東鹽梟盜匪充斥民間擬藉此除之以安地方聞現巳部署一切不日卽將實行數日之内製造局將開一清靜之路現巳部署巡邏事宜一俟就緒諸路即可通行 
　　聞官軍與吳淞炮臺之談判業巳决裂官軍初期免去流血之禍商令該砲台投誠該炮台因驟得援軍故目下仍倔强不服 
　　甯紹公司甬興輪船昨晨抵滬據稱入口時爲吳淞炮臺開炮所止旋有兵士乘艇登船搜查軍火因無所獲遂准前進然搭客巳受驚匪淺矣 
　　字林報傳單云今晨七點四十五分鐘時吳淞中國巡洋艦四艘由海圻領首轟擊吳淞炮台諸巡洋艦魚貫向砲台進發相距約四英里之遥先開艦首之砲繼卽退走開艦尾之砲有人目覩砲彈數枚落於砲臺之内及砲台附近並海軍學校（按吳淞僅有商船學校）轟擊之際海圻船尾忽發烟一陣或係水汽是否中彈或艦上有意外之事因距離過遠不能看清此後僅有其餘三艦開砲轟擊 
 
 

Page 3

 
 
　　字林報云鎭江昨日曾起風潮聞軍隊曾互相開戰據官場消息此事乃由軍隊彼此悮會所致蓋有徐寳珍之兵若干由揚州渡江鎭江一方面之兵士悮會該兵行動之宗旨且謂風潮甚小旋卽平靜（按文滙報所載金陵輪船過鎭時之情形卽指此事大約該船所云亦係悮會也） 
　　聞吳淞砲台舊日之炮手均隨姜國良逃走目下雖有某國人充當此役然因初臨生疏故發炮不能命中日前較正炮位時　壓傷兩人云 
　　文匯報金陵輪船今日正午時由漢抵滬據稱下游一帶頗爲安謐　日過鎭江時該處戰事頗烈象山砲台爲南軍所佔北軍巳渡江擬進攻該砲台金陵輪船並未由該砲台舉號止之日本襄陽丸輪船曾爲該砲台拘留半時許繼乃准其進發 
[北京軍隊出發之實况（北京特約訪員一葉子）]  
　　防衞製造局之北軍旣爲滬軍所包圍政府乃於二十三日派出駐在新民府之第二十鎭第二標第三標計將校六十五名兵一千八百零四人航海赴上海應援又派出在北京之拱衞軍一大隊禁衞軍一大隊計將校九十七名兵一千零七十人及第三鎭將校九名兵一百四十名自大沽乘輪赴上海其時亦二十三日也 
　　至二十五日禁衛軍第二標第三標所屬將授三十六名兵三百二十人機關鎗四尊向徐州出發繼而又有該部隊將校六十六名兵八百八十一人亦向徐州出發 
　　又二十五日駐在新民府第二十鎭將校四十名兵二百六十名野戰炮十二尊向漢口出發 
　　更政府以財政困難不可不從速剿平故有將駐在張家口外之禁衞軍全部調回南下之計畫苟津浦鐵路輸運復　政府更將大隊陸續南下也 
[國民銀行則例草案]  
　　第一條凡遵守本則例而設之銀行均稱爲國民銀行第二條國民銀行之行名戰第一第二等序數稱之以立案註册之先後爲序第三條國民銀行之組織須　照股份公司辦理但股東責任以加倍於其所認定之股額爲限第四條國民銀行開設在北京天津上海漢口營口及各省會者其資本金額最少須滿一百萬元其餘地方最少須滿三十萬元至股票面額每股均定爲五十元第五條凡欲開設國民銀行者須遵照本則例擬定詳細章程作成定欵由發起人簽字蓋印經該管地方官呈報財政部由部派員查實後准其開辦定欵應載之事項如左（一）營業所在地（一）資本之總數及巳繳之數（一）各股東之姓名住址及每人所認之股數（一）經理人姓名住址履歷（一）營業年限第六條前條資本金當銀行開辦之先須繳總數三分之一以上其餘自開辦之日起每届月終須繳入一次每次繳入之數至少須有資本繳數十分之一第七條國民銀行營業之範圍如左（一）信用確實之期票及滙票之貼現（一）以生銀金或金銀貨或公債票或政府發行之証券或商品証券爲抵押之貨欵（一）辦理滙兌（一）收受各種存欵並代人保管証券票據及其他一切貴重物件（一）買賣公債票（一）代素有交易之公司銀行商號個人收受各種票據之欵項第八條國民銀行除前條所載各項營業之外得發行兌换券但發行數目不得超過於其繳入資金總額二分之一第九條國民銀行兌换券須由中央印刷所製造由財政部交付券而須註明法定准備字樣并加本銀行圖記再由經理人簽字第十條國民銀行向財政部領受兌换券時須如數繳納國家公債票作爲保証准備其現金準備最少須置五分之一第十一條國民銀行對於其所發行之兌换券在營業時間内無論何時不得拒絕兌現如有禀報拒絕兌現情形經財政總長派員查實後符得將該行所有國債票酌量罰充庫欵第十二條國民銀行值銀根緊迫時有比例資金十五分之一向中國銀行稱貸之權但須受貸主銀行之監查第十三條國民銀行若因故停止營業或破産時政府得處分其所存國債票而代任其兌現之責第十四條國民銀行兌换券發行權以二十年爲限限滿之後能否展期應由財政部定之第十五條全國國民銀行兌换券定額一萬萬元苟滿此數以後卽有設立國民銀行請求發行兌换券者政府不復許可第十六條政府認爲或地方此項兌换券過多之時得令國民銀行減少其發行之數一面卽將其所存之國債票發還第十七條國民銀行放欵與一個人或舖户或一公司不得逾該行資本總額二十分之一但以國債票或政府發行之証券爲抵押者不在此例第十八條國民銀行各種放欵之期限最長不得過六個月第十九條凡中國銀行營業禁止事項國民銀行亦一律禁止第二十條中國銀行委託他銀行經理公債及國庫事務時國民銀行有優先權第二十一條國民銀行值每月末日應將上月每日發行兌换券之數報告財政部附則第二十二條本則例自公布之日施行起二十三條自本則例施行之日起見舊有銀行號錢莊票號等所發行之鈔票銀票錢帖等凡與兌换券相類者無論如何名稱均須自行收回限六個且滿概禁交易限一年滿盡行作廢逾期倘有私相授受者遇有紏葛事件官廳不受訴訟 
[孟昭漢之議員歳費主張]  
　　參議院自訂議員歳費六千元之案通過後各界羣起反對議員中亦多有不以此舉爲然者其主張最力者不過少數忍心害理之人耳孟議員昭漢曾爲此事兩次具有意見書兹爲補鎭我國人亦知議院中並非全無心肝者 
　　爲更正院法九十二條第一項第二項之意見書前奉頒到兩院法草案細繹各條均甚詳明惟九十二條第一項第二項不勝詫異兩院議員公費旣採歳費主義已定每歳四千元又擇日給主義每日出席念元委員會出席十元考之各國無有如此者無給主義不必論卽有給主義如法國年額九千佛郎比國後減至四千佛郎日本歳費二千元日給如德意志之聯邦每日不過十五馬克奥大利日給不過十克勒尼未有如院法草案所定歳費又兼以日給者委員出席旣被選舉有應盡之天職何又給以十元以中國現象財政支絀巳達極點議員爲公民代表不能利國福民當稍减其担負非不知日給出席費二十元爲鼓勵議員起見與其鼓勵何若懲罰仿瑞典之例議員若缺席時每日由歳費中扣除若干元以爲甘心逃席者戒夫各國之先例旣如彼我國之財政情形又如此如議員等坐擁厚資不惟不能减行政之費卽以後之選舉尤恐卑劣運動以神聖不可侵犯之立法機關將爲罔利者之壟斷也且以九百議員計之所費約需四五百萬元之譜况今日國空如洗一切用度仰承於外債以大借欵一項尚不能支持年終此項用途又從何處羅掘如其多傅俸給聊供個人之奢侈何若先事撙節稍輕國家之担荷本員管見所及於院法起草公費一項不敢强爲贊同謹據前日所發通告及議事細則之第二十五條之規定提出意見以便公同討論酌核減裁是否有當尚候公决 
　　爲反對參議院議决公費案之意見書前日參議院通過院法草案第九十二條公費一項以六千元表决多數不知何人提議原案歳費四千元出席費二十元以常會四個月計每月除特别會不計外月僅出席十二次四個月共四十八天按二十元計算應得九百六十元加歳費一項總核四千九百六十元其餘延長不過兩月卽從此加算不得至六千元之多仿之原案不惟不能裁減反增多數百元未知何所根據立法者當以法爲範圍不得自由行動而卽所謂立法也提議者出乎法外贊成者詢屬盲從本員百思而不得一解當此國困民窮十室九空行政旣浮濫於前立法復剥削於後加以兵燹亂民被蹂躪者不下十餘省瘡痍未復脂膏立盡雖取之國庫何異取之民岩不過直接間接之别耳參議員由省會選舉於民間疾苦未能洞悉手續旣屬差别感情卽未免歧異加以官僚性質一切生活程度較倍於尋常本院議員來自田間當熟悉民情之好惡方今喁喁望治國會開幕三月有餘未能興一利除一弊若再重其担負恐失人民仰望之心陷國家於危險置生民於不顧以後行政方面更有所藉口所謂監督者將如泡影中國財政前途不堪設想本員僅抒管見於院法通過時外採各國先例内計國事艱難斟酌裁减務得其平庶不致見笑於東西先進國亦或免人民之譏評也謹據議事細則第二十五條之規定提出意見以便公同討論是否有當尚候公决 
[雜評一（無名）]  
　　此兵禍之原因一此次兵禍之原因一言以蔽之曰因憤而戰故創戰之人曰李烈鈞爲去贛督也曰黄興爲去上將也曰柏文蔚爲去皖督也曰岑春煊爲調和不成且允其辭職也由憤而發故其始也氣盛而其繼也衰 
　　此次兵禍之原因二此次兵禍之原因爲前次革命之太易發其禍爲憤而爲之從者則見前次成事之易而所得也多故一發難後而羣欲於此中得名與利或權焉悉仿前次之軌道而如法行之行之而不能如前順利故廢然而返 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鄂省關於大局之近訊七月三十一日發]  
　　湘省黨人現巳迫脅譚督宣布獨立惟聞贛蘇之種種失敗又見北軍與各鄰疆軍隊壓境因此莫敢先發黎公知其氣巳中餒特電譚督及政軍紳學各界曁議會公團勸其取消獨立無啓兵禍貽害生靈聞譚頗有取消之意所以駐紥鄂湘交界各軍尚未開始作戰各嚴守其防禦線而已黎公以湘鄂毗連地方甚多原派諸軍恐不足以資防禦故特將駐紥孝感黄陂之北軍第五旅全軍調紥與湘界毗連之蒲圻通山以資防守昨巳將駐地規定命令該旅長周長清知照計第九團由周旋長統率住蒲圻黄蓋湖至港口沿岸司令部設港口第十團由團長陳克釗統率駐通城縣黎公前派副官張家鼎與本府參謀蔣華霖等四人赴湘偵查一切行動被湘軍旅長唐蟒（主持獨立最力者）探悉竟於上月二十四捕去張等三人一併斬决惟蔣華霖因未赴長沙得免於難昨巳易服僞裝勞力逃回鄂垣泣訴於黎公矣 
　　鄂都督府副官湯則賢大總統顧問余大鴻日前在湖口被李烈鈞拘留湖口旣下謡傳余湯已脱險逃至段宣撫使處兹聞實係訛傳巳經段宣撫派弁在湖口訪尋據土人云官軍將克湖口之際贛軍官何子奇恐余湯逃逸巳將殺害棄屍江流其同往隨員金勝熹杜光榮哈世潤三人均係鄂都督府一等護衞亦同下獄李烈鈞亦欲殺之甫提金等出獄北軍巳登岸佔據砲台其守獄者又係金之同鄉是以脱險據金等回鄂云余湯確係被其腰斬砍爲數塊抛棄吁亦慘矣 
　　贛軍參謀李書城之姪李春圃昨在漢口電報局發遞密碼電當將扣留盤詰其拍電原稿卽偵查鄂省北軍駐紥數目地點及破壞黨在湖北各方面運動之情形當卽押解省城軍法局懲辦 
　　湖口克復之時有贛軍一千餘人投降内有軍官三十八員段宣撫使以留事皆此輩造成未便輕縱爰發交執法處嚴訊將甘心助逆之軍官二十餘名一律斬决其被脅從者概行赦免軍士則一律繳械歸伍仍給餉銀亦有編入陳廷訓劉世均部下者昨並有擒獲之贛軍營長李國荃參謀湯振芝余志奇及排長二人解鄂請黎公發落未知何故 
　　總統府軍事處長蔭昌於二十八日階參謀王克珊鐘玉珍等禁衛軍一營來漢黎公當派員迎之至府密議贛寗軍事上之計畫是夕蔭卽宿府内次日乘兵輪往潯陽戰地聞王籌二參謀並解有大總統特賞攻克湖口諸軍之銀四萬元故先行下駛又聞該賞銀係飛鴻小輪裝運在武穴被湖鶚兵輪撞沉溺斃多命旋巳雇人入水撈出大半又有云飛鴻所裝係八月餉銀四十萬沉後幸係鐵櫃所裝已撈出三十餘萬矣 
鄂省武勝門外下新河地方有所謂航業團者係一般船户出名組織之團體近日偵探偵悉該團伙夫日必購足二百人所食之菜蔬大爲可疑昨由偵探員周益安偵實其爲匪類機關報告黎公派護軍一連往抄獲哥老會票布一箱徽章文件一箱快鎗七十餘支子彈一千多排哥老會改名之同胞社湖北總部關防一顆獲匪九人一併解府訊問聞前改進討賊等團均與有關涉現又欲謀亂黎公巳出示令船户解散該團以免株連 
[蘇議員忠告南省議員勿遽南下]  
　　自贛寧事變發生兩院南省議員頗有秘密南下者此事於立法前途所關甚大其結果將使兩院不能開會而一切重要問題俱無從解决昨衆議院議員蘇祐慈特提出意見書勸止南下略云竊南省自辛亥光復以來盜賊蠭起加以財政紊亂酷吏專横至農困於野商困於市流離轉徙元氣凋零哀哀小民疾首相告方冀國會成立一綫生機不圖天未厭亂禍患疊興南省際此衰敝之餘豈堪再見兵戎之慘引領南望憂心如焚吾輩受人民委托之重安忍漠然置之兹政府失職未能消患未萌庸懦委蛇實尸其咎至倡言獨立稱兵討袁大總統果有違法行爲自當靜候國會解决詎可因反對一人至數千萬生命財産同歸灰燼也約法具在無可諱言然事勢巳成縱聯電否認亦屬一紙空言詎生效果此祐慈所以廢寢忘食撫膺痛哭者也現更聞南省議員有慨然作歸計者忖思祐慈等旣受吾鄉父老之委託自當同心恊力保持立法之尊嚴倘職守遽離相率南下恐立法機關稍一停滯關係民國存亡實非淺鮮祐慈不敏未敢强爲附和且吾叢旣與亂事毫無關係又何必遇事張皇至使立法機關自甘破壞兹特不揣冒昧敢進忠告之言願吾南省議員愼勿稍棄職守惟有以法律爲歸宿以國家爲前提照常出席俾憲法總統諸大問題早日解决尊法律卽以重政黨固國基卽以弭變亂庶埃及波蘭之慘禍或不復見於我中華民國也 
[孫多森脱險後之皖事談]  
　　孫多森抵皖七日而皖省獨立以都督胡萬泰民政長孫多森名義通電各縣要求響應兹得孫前日脱險後致北京孫景西轉少侯並轉楊杏城電稿一通照錄如左九江兵變安慶吃緊正在設法籌防旋以南京獨立好亂之徒乘機鼓動省城憲兵警察皆文蔚舊部欲恃第一師彈壓而胡萬泰以不敢自信其兵爲詞首鼠兩端坐成内變紳商軍警學黨秘密開會其情岌岌不可終日當時情事决不能以忠信爲甲胄禮義爲干戈經電大總統告急並請簡員接替在案十六夜各司各界齊集公署森欲候南京密探報告確信而衆口一詞迫請即行獨立告以另舉替人執不肯允羣情洶洶卽以都督胡萬泰民政長孫多森名義立發通電機要職務悉易黨人公事亦不商榷計到任九日而變作自慙所倚非人憂憤成疾胡萬泰及各界又知有部撥欵項均思攘取陽爲保護隂實拘禁後經告以除實用有案外其未到期者中國銀行必不付此語宣明始免意外迫脅現以龔鎭鵬范光啟管鵬等據蕪獨立聯合張永正一營進佔大通鹽局胡萬泰兵不能敵敗退省城各界洶懼胡萬泰赴寗與黄興計議以爲聲援森與商同舟得以身免來滬就醫離皖之夕危險異常若遲片刻恐無復生全之望昨到此卽電呈大總統神昏思竭語未及詳兹特電達卽祈轉呈爲禱此間亂黨攻製造局昨爲第三夜鎗炮劇烈外國報深佩我軍優劣巳見唯望勿以調和再誤耳森有印 
[皖省獨立聲中之窘態]  
　　維持紙幣辦法柏總司令自返皖後迄今數日商舖仍未開門昨特邀集各界人員特開政務會議提議維持紙幣方法囑商會總協理蔡陳二君刻日將兌换處成立使紙幣流通則商舖即可開市其兌欵卽以截留鹽船數艘所銷之鹽欵撥給不足則由商會補助流通暫維持數日金融一俟皖南北茶釐鉅欵二十萬金到省銀行仍應成立蔡陳聞言後即以無欵可籌爲辭雖磋議再三仍未取决而散 
　　議員反對參事會日昨開政務會議時有朱鏡波后樹聲二人卽將日前組織參事會情形并進行方法報告柏總司令時英山駐省議員唐某大爲反對以此次獨立係對於袁氏一人非反對民國政府一切法律均應認爲有效如謂吾皖維持現狀輔助行政官廳之不足及或遇有非常事故時按法應臨時召集議員參事會實無成立理由云云朱后二人則藉各縣議員一時難以召集目前保護皖人生命財産參事會實爲必要之圖雙方爭持意見幾至用武經柏督從中調解一面召集各縣議員來皖時再將參事會隨時取消故是日所議各事項均未解决旋卽一鬨而散 
　　挑選勁旅出防柏總司令以現值南北軍事吃緊之時皖省亟應派隊出發當與胡師長密議擬將馬營及柴寳山所帶一營分撥前往惟該兩營軍人均以保護省城爲主旨不願調往他處遂於步隊及憲兵中挑選勁旅數隊當卽飭封民船二十餘艘於今午出發開駛聞一係開往臨淮一赴太湖一帶防堵云 
　　私率兵隊提欵皖省自獨立後曾經胡都督宣布嚴令不准投立分府以及私招軍隊至各處提欵等情各在案詎蕪湖獨立後卽派兵至大通提取鹽欵復提運漕巢縣荻港　州各釐金以及南陵寗國太平各屬丁漕以作軍餉昨日六安茶釐總局有電來皖謂有前次取消之第十師師長孫品驂帶兵五十餘名聲言北伐到局提欵該局經理因獨立時曾接有通電不准私招軍隊提欵等情遂率軍警團兵將孫部兵士圍住一面電請柏督速派兵前來提取（聞該局有現欵十七萬）否則恐爲孫品驂刦去刻柏接電後卽派兵前往提取并有拿辦孫某之說 
[廣西議員之擁護中央觀]  
　　廣西衆參兩院議員日前致電南甯陸都督梧州龍護軍使廣西各旅長各自治會文云共和國家總統爲人民所公舉政府受人民之委託而皆被監督於國會一經彈劾立受制裁以比專制君主舍武力革命無從改　者不可同日語也我國彈劾總統政府之權載在約法苟其不法自有國會行使其監督之職權若因少數個人與中央有惡感之故遂藉改革政治爲名不聽法定機關之解决敢於稱兵創亂殘民以逞者於民國爲罪人於法律爲叛亂况俄人進兵黑省日人覬覦東蒙庫倫南犯藏僧東凌之際國勢危阽同舟共濟猶恐不遑乃黄興李烈鈞等輩竟敢私通外人竊據土地倡言叛亂稱兵犯順直不恤以個人權利之爭斷送國家之命脉凡有血氣莫不痛心若不亟行剿除以後内憂外患何堪設想我省　威久著大義聿昭都督護軍使屢電陳辭皆以擁護中央鞏固民國自任望卽聯合滇黔蜀湘各省督率軍隊力遏浮言分遣師徒共誅逆賊國基隆替專賴羣公憤氣塡胸詞不悉懔卽日湖口炮台克復蠢彼凶渠指日殄滅京師安謐知念並聞衆參兩院廣西議員蕭晉榮陳太龍王乃昌陳繩虬程大璋黄紹侃等叩 
[陜督電告撲滅黄漢匪徒]  
　　陜西都督張鳳翽日前分電袁總統國務院陸軍部參謀部云前因訪聞地方匪徒以從前洪漢名義改稱黄漢希圖擾亂當經分飭嚴防並奉國務院各電嚴飭擊捕在案嗣據第一師長張雲山呈報六月二十五日二更後乾縣城外突有匪徒多人隂謀肇亂經該師團長口口明帶隊掩拿五名立予正法餘匪聞風逃散訊據獲匪供稱伊等係由匪首朱老五招集起事現巳聯合盩厔一帶匪徒同謀響應等語適值七月十日該匪黨等又有在咸陽地方攔刦鳳翔縣地漕銀四千一百餘兩之事復經鳳翽督飭該師及各該地方官妥偵拿辦旋據盩厔縣知事滕仲黄呈報拿獲朱老五供認前情不諱當經批飭就地正法七月廿二日復據該師長呈報盩厔地方有悍匪李阿林卽李丙寅等在東南峪内據疣雀香山各處爲巢穴嘯匪千餘佔據四堡自稱元帥頭裹黄巾號爲黄漢振威軍搶掠各處商團軍械兵勢甚張隨卽令飭團長岳翰林營長劉長泰彭泗海等均授機宜各率所部星馳進剿甫至　賢村該匪等分道急撲我軍開砲迎擊戰約三點斃匪甚多餘賊退守堡寨二十一日五更岳翰林等分道進攻立復四堡繞道抄入直搗巢穴該匪抵死力拒我軍奮勇齊攻槍斃匪徒六百餘名陣斃僞元帥朱廣林一名生擒匪目張雙壩等五名奪獲槍械五百餘件旗幟多件餘匪紛紛逃散等情除仍飭分别搜捕以清孽並妥籌善後外查此次匪以黄漢名義先後在乾縣盩厔等盩倡亂勢甚披猖該師長及團營各長調度有方赴機迅速用能痛殲醜類力奏膚功實爲地方之幸所有在車出力將士容俟查明分别請奬近日地方一律安謐堪紓鈞注陜都督兼民政長張鳳翽叩漾印 
地方通信 
[蘇州]  
　　截獲軍火得賞飛划統領鍾堯階派隊截獲南京私運赴滬之軍火並公和小輪船各情巳紀前報兹悉蘇州軍政司接奉程都督應省長由滬來電云頃奉大總統電令蘇軍截緝亂黨子彈多數及小輪一隻奮勇可嘉應賞銀洋五千元等因希卽接數發交在事出力軍隊具領云云 
[杭州]  
　　朱都督嚴懲變兵七月廿一晚嘉防第三區水上巡警第一五兩營一部分糾衆譁變帶械潰逃竄擾桐鄉濮院等處幸管帶陳占芬聞警馳勦該變兵拚命拒捕圍入某廟當場擒回多名餘均竄散現由該防統領陳家玉通禀上峯飾非文過意似袒縱本日奉都督嚴令謂該防一五兩營兵士乘隙携械脱逃至二十四名之多次日經官長追回十六名　鎗二十桿尚有兵士八名鎗四桿在逃未獲呈請通緝前來查此次兵士同時譁逃顯係有人主使預約逃亡圖謀搶刼值此戒嚴期内該防兵竟敢乘隙生變擾害地方不法巳極該統領事前旣疏防範事後復指爲逗留未歸迹近圖逃等語意存寬縱尤屬不合除通令嚴緝在逃各兵務獲究辦外合亟令仰該統領迅將業經追獲變兵十六名尅日押解來省聽候訊究 
　　英領事預防擾亂昨日特派交涉員温君密呈都督案據駐杭英領事賽君函稱近日貴省有一部分人民頗有仇視外人之意不得不詳細陳之並祈轉呈都督核奪是盼此間拱宸橋昨有英人某乘輿進城道經武林門一帶每見在途人頗似年輕學生咸集而羣呼之曰洋鬼子又在招商局遇見一高大人向英人面前喃喃不休甚屬無禮並手持戴生昌輪船公司赴申船票一紙擬换搭招商輪船因該局與戴生昌素有交易故肯代爲搬運否則其不願與外人搬運行李可預知也今届仇視外人或係第二次革命報告失敗之結果致使然耳深恐失敗之黨人欺凌外賓與政府爲難專以擾亂治安爲計未始不可爲也故專懇貴都督設法嚴懲預爲防範庶免亂事之肇端則辛甚矣等語前來本日經都督嚴令衞戍司令官曁警察憲兵水陸軍隊略稱中外邦交輯睦凡我人民自應等視齊觀不容稍存歧異現值贛蘇事起本都督兼民政長於寓浙外人生命財産節飭軍警妥爲保護尤不容不肯奸民平空生事擾亂治安據呈前情除通令各縣知事一體示禁外合再令仰該廳立卽遵照指令剴切出示禁止一面如查有侮待外人舉動卽行拿辦仍將所轄境内教堂醫院隨時加意保護毋稍疏虞 
[雜評二]  
　　議員南下之無謂自贛寧事變發生國民黨之南省議員頗有秘密南下者其是否爲應張繼之電召雖不可知然卽使别有所作爲　凡隷國民黨之議員竟能不分南北一律南下然亦祇占兩院總議員之半數斷無可以開議之希望徒令立法機關因之停滯而政府益得　斷　獨行蘇祐慈曰議員與亂黨旣無關係何必過事張皇其言足令南下議員猛省矣（我） 
　　孫多森脱險後之自明際兹九江南京宣告獨立之後而安慶一隅困於垓心夫以受任七日之民政長而無寸鐵尺兵之藉手無再造東南之碩望其陷入於二次革命之漩渦也此猶可以情恕理遣者耳 
　　然脱險浹日而卽有電抵京以自明其一身之痛苦破彼假借名義者之以僞而亂眞也吾是以知孫多森之猶逾於他人一等 
　　或曰孫多森之抵滬亦適在於滬江大捷後耳噫嘻其洵然歟（萍） 
本埠新聞 
[上海戰事十三誌各方面報告提要]  
　　昨晨吳淞第二次開戰兵艦砲臺各發砲二十餘出未有勝負 
　　海軍意在試探砲臺能力故尚未劇戰 
　　淞滬火車昨日仍未開行 
　　昨日滬　電線忽斷聞鎭江亦將劇戰 
　　鄭鎭守使偵悉陳其美等在某某兩洋行暗設機關並有某國人接濟軍火已設法澈查 
　　北軍昨至南市商團公會及市政廳將所有槍砲子彈盡行搜去 
　　城内梨園公所昨被巡　抄出炸彈洋鎗子彈及軍用鈔票甚多 
　　鄭鎭守使昨日派兵五百名至南市巡查 
　　鈕鐵生已抵吳淞駐兵商船法律兩學校 
　　鈕鐵生部兵過江灣時將沿路電桿砍斷 
　　都督省長通令禁售民權民立民强各報 
[吳淞特派員函]  
　　昨日（四號）清晨七點五十分鐘海圻海容海琛等艦駛近淞口約距十五華里向南石塘砲台發砲轟擊南石塘獅子林兩砲台亦卽回砲抵禦兩方面各發二十餘砲至十點鐘時艦隊始退砲聲遂　海圻發砲較多而砲彈都越砲台而過　炮台未受損害至砲台所發各砲亦因相距過遠未能命中 
　　觀兩次海軍之砲擊均在試探砲台之能力並欲銷耗砲台之火力而已 
　　鈕鐵生所帶之兵巳由七寳官河等處與劉福彪之兵會合於前日（三號）四點鐘後同至吳淞現在炮台附近之商船學校　法律學校屯紥 
　　淞滬火車仍未開行所有車頭公司中因恐被人破敗均開回滬站 
[特别訪函一]  
　　防守製造局北軍因地方不靖出隊巡查業巳函請　知事通告居民無庸驚懼昨由鎭守使鄭君飭派駐紥高昌廟之北軍五百名分作二十隊每隊二十五名以一隊長領之該兵士均穿戴灰色布軍衣軍帽紫花布裏衣脚着黄皮鞋腰際各懸諸葛燈一盞背負槍械其司令者左手紅旗右執指揮刀按隊徐行末有機關砲二尊用砲車裝載由兵士挽之而行並有火藥箱四只以兵士八名扛之隨行二時由東栅門出發過南碼頭外灘裏外馬路至陸家浜朝南至圖書公司附近止梭巡一週乃從原路折 
 
 

Page 7

 
 
回高昌廟而去 
　　鈕永建部兵開赴吳淞時曾於三號上午十時路過江灣將沿路電杆悉數砍斷並在張華浜米棧造飯 
　　昨聞南軍一面有人在外揚言謂南軍自攻擊製造局失敗後以全力注重吳淞扼守海陸要衝曾向獨立各省電請援軍爲背城借一之舉現粤閩兩省巳各派出援軍前日抵淞計閩兵一千粤兵二千由胡漢民爲之司令並云南軍在淞計有麥克沁炮一百六十八尊在炮臺附近一帶關掘深濠裝置炮位云云 
　　松江保安營統領沈葆義駐松有年與地方紳民感情素洽當南京宣告獨立時沈雖爲人挾制仍抱定保衞松地宗旨迨滬上戰衅旣開沈卽督隊回松防守以免潰兵竄入乃鈕鐵生戰敗後擬由七寳一路退回招集舊部因在途得知沈葆義已與浙軍接洽鈕恐不能見容爲沈所刦卽率所部由黄渡繞道南翔而至吳淞現聞沈葆義日内卽須來申晉謁都督省長面商防守松江辦法云 
　　昨日滬鎭電線忽斷探其原因聞係揚州第二師師長徐寳珍兵下鎭江時被象山砲台守兵抗拒開砲徐軍猝不及防受傷甚衆現巳由徐師長往揚運到大砲預備攻取砲臺日内必有一場惡戰云 
[特别訪函二]  
　　淞滬警廳穆廳長以高昌廟一帶商舖居民自從製造局開戰以後均紛紛遷避現雖停戰因尚戒嚴故望道橋與西栅兩處棚門均未開放該處居民驟難回去乃有不法之徒探知屋内無人竟於深夜啓門入内搬取財物北軍雖在該處防衞究因人地生疎未知是誰搬物並未攔阻故於昨日函致上海鎭守使鄭汝臣君准予居民各回原處以免損失請速定奪示遵以便出示曉諭云 
　　龍華現駐之浙軍聞有少數軍人舉動乖謬該處舖户現均罷市居民亦紛紛遷避業由龍鎭鄉民湯邦達等五十餘户具呈上海鎭守使請爲維持矣 
　　法總領事江君前因滬南製造局戰事深恐敗兵擾及租界是以飭調兵艦三艘來滬防守在案兹因吳淞亦已開仗應將現泊淞口之待西台兵輪一艘調駐浦江昨巳電令該兵艦來滬會同現泊浦江之巨潑來司及麥軋倫二艘保護上海租界矣 
　　駐浦步營第一營廖長以東溝地方向有海關火藥棧房一所存儲各藥性甚危險兹因淞口開戰深恐流彈殃及故於昨日特派所部兵士一排前往火藥棧駐防設法保護 
　　中華愛國婦女會理事周雲璞黄丹子張樂君楊國動諸女士於一號午後二時親往紅十字會徐家匯總醫院及天津路分院慰問受傷軍士及人民受傷之男婦老幼各贈毛布手巾一條 
[南市訪函]  
　　上海鎭守使鄭汝成因奉袁大總統命令將滬上敗退敵軍從嚴搜捕勿使勾留爲患並將各團體之槍械一律收回等因昨日午後鄭君巳派令謝趙兩營長帶領軍隊數百名持械排隊先赴商團公會將所有槍械二百餘枝槍子百餘箱機關砲三架後又至市政廳將所存舊廢各種槍械五十餘枝槍子百餘箱雇就駁船三艘裝回製造局惟警界之槍械概不搜查以資防護聞至各團體取械時各軍隊均排齊在外阻止行人往來並令警界預先知照俾免恐慌聞今日尚須搜查其他各團體械件云 
　　江蘇湘滬警察廳長統領警備隊穆君昨日布告云案奉江蘇都督民政長兼會辦江蘇軍務行署通令内開照得新聞報紙爲輿論機關自非宗旨純正議論平允不足以代表人民心理導引政治進行迺有民權民立民强各報專爲亂黨鼓吹異說破壞民國揑造事實顚倒是非信口開渠肆無忌憚亟應嚴速禁售以免淆亂人心爲此訓令該廳長遵照凡民權民立民强曁亂黨各種機關報紙均即禁止售賣並布告人民一體切速勿違此令等因奉此合亟布告周知仰各賣報人遵照嗣後凡民立民權民强曁亂黨各種機關報紙均即禁止售賣凡我人民亦應一體勿再購閱上開各項報紙以免淆亂人心是爲至要切切勿違特此布告 
　　前日到滬之北軍一營本巳暫駐南碼頭滬軍營舊址嗣恐該處有敵軍狙伏是以於前晚遷回製造局内駐紥其時有拾荒人某甲見營内無人進内拾物但見地下遺有炸彈銅壳一枚迨拾取後藥性輙發炸傷一手 
　　昨日南商會董事顧馨一爲恢復秩序維持商業問題邀同各業領袖到會集議午後四時欲開議適有北軍排隊至商團公會内搜查槍械是以遲至五時後始得開會當由錢業領袖報告南市地方自北軍駐紥以來時開槍聲恐以後同業派令出店送銀過境或致悮會槍擊應請函商縣知事赶籌善後事宜一俟答復再行開會續議 
　　南市木商公所之守望團昨晚仍聯絡出防分隊在各要隘嚴加巡察頗爲勤奮 
　　上海各信局開往各埠之信船業巳停班多日所收信件轉輾遞送甚爲遲緩兹因滬南戰事己停經各信局公同議决准於今日（五號）一律開班 
　　大東門十六舖一帶自遭兵燹以後放火刼物者無夜不有洋布商團操員以該處係人煙稠密之區財産生命關係甚重爰於本月一號設分防所於大碼頭澈夜出防荷槍巡邏該處居民及各店舖異常歡迎今巳陸續遷回不日可以開市 
[城内訪函]  
　　上海鎭守使鄭汝成偵悉拱宸門内西馬橋梨園公所爲前充岑春煊衞隊管帶潘月樵之機關部藏有洋鎗子彈炸彈等數十箱及軍用鈔票數箱昨特密飭警務長穆湘瑶轉飭警備隊長　潮海帶同巡警前往抄出炸彈二箱計二十四個洋鎗三十四枝大小子彈一百零五箱軍用鈔票七箱據云每箱五十萬元遂用人力車派警備隊荷鎗押送南市警察廳開驗後即移存軍營以免危險公所中餘無違禁物品遂發封候核 
　　滬地自戰事發生以來每有匪徒造謡恐嚇希圖乘機搶竊前晚有滬南和盛米行學徒陸桂榮携帶銀洋入城返家匪徒見伊年幼可欺尾隨而行勸走小街以免流彈幸陸不爲所愚未遭暗算亦云幸矣 
　　前日薄暮時城廂南市一帶又發生一種謡言謂卽晚又有戰事親見浦東安置巨炮適對滬城居民本甚疑懼聞此音耗莫不心懷惴惴有預備臨時出走者有仍將婦孺移宿北市者際此軍務時代妄言駭人其罪惡與乘危刼財者亦不稍减也 
　　上海各公民以江蘇都督省民政長皆勾留滬上而上海行政官長亦借英大馬路保安堂籌議公事觀望不前如此畏葸人民何敢遷回乃公函市議員王引才詰問理由聞王亦無詞可答 
　　日前高昌廟劇戰之際砲彈横飛城南一帶爲尤甚本城西門楊家橋第二師範學校以及救火聯合會鐘樓上海縣署審判廳刑庭屋頂知事署捕廳等處所落之彈實非流彈係直接射擊命中者昨據該校役人言除去彈壳權之得三角鐵塊約重五六斤幸在暑假期内未致傷人云 
　　昨日下午本城希社公民特在新事務所開同志討論維持地方會到者數十人先由幹事高太痴宣告本社係正當集社此後方將力圖進行以挽救人心世道故並不解散本社素尊孔教注重道德因此含有悲天憫人之性質今時事至此目擊心傷故自今日爲始以後星期仍開常會討論維持地方及種種善後事宜期於集思廣益隨時輔助官紳商各界之不足而止但言論務取和平不得稍涉激烈以崇社旨至今日倉猝開會不及召集全體容再通告云云次由郁屏翰王惠生提出議案數條復由社員陸甸孫陸允林各發議一條當時議决由蔡紫紱主稿分派代表具呈程都督應省長兩行署其吳知事穆警長處聞亦須致函商辦一切事畢散會已薄暮矣 
　　希社公民呈應省長函云伏讀大示具徵保衞地方之至意惟梁團長尚屯駐關帝廟舊道署兩處地方公民私憂過慮北軍不日入城難保不有接觸之處萬一釀成巷戰爲禍不可思議商民之不能復業居民之不盡遷回良由此故公民等擬請省長將梁團調紥江灣一帶旣杜敗兵之竄滬復安内地之人心除函呈都督外倘蒙俯採芻蕘似屬一舉兩得情迫詞戇伏希亮察應民政長覆希社函云敬復者　誦來書極佩卓識弟亦早慮及此昨已令行梁團長將所部調離滬城矣專此布復 
　　上海縣知事公署第一百十二號布告云案照承准上海鎭守使行署公函内開現在潰兵滿地所携軍械任意抛棄或私藏民家兹請出示布告並在縣署内設立繳械處自本月初四日起限三日到署呈繳完全者馬步槍每枝給洋四元子彈每百顆給洋一元機關槍每枝給洋二十元如逾限即以私藏軍火論罪請卽查照辦理可也等因到署奉此當卽指定縣署警察事務所設立收繳軍械處遴選妥員辦理收械發給繳費事宜除函知淞滬警察廳並分行地方警察事務所曁市鄉眷公所外合行布告爲此布告諸色人等一體知悉如有拾獲收藏潰兵抛棄軍械自本月初四日起限三日内到本公署指定收繳軍械處呈繳馬步鎗完全者每枝給洋四元子彈每百顆給洋一元機關鎗每枝給洋二十元逾限不繳一經發覺查出即以私藏軍火論罪此係軍火重要該民人等切勿玩視滋貽伊戚其各凛遵特此布告 
[閘北訪函]  
　　閘北市民公會於前日下午開常會經衆議董議决三事探錄於下（一）洋兵久駐市政廳内有妨該廳辦公應請市長呈請交涉使與工部局商議早日撤回以便辦公而安人心（二）請市政廳知照關係市政各機關照常辦事勿稍懈怠免啓外人干預之漸（三）由本會函政穆警廳長詰問前次辭職之原因及此次復任已經數日何以尚不到廳恢復秩序竟　閘北警廳於獲外設有事故誰負其責應請穆君明白答復以釋疑懷云 
　　閘北自萬國商團將陳其美之司令部驅往吳淞之後人心大定刻下雖有洋兵駐守市政廳内因並不干預地方政事故以相安如常惟穆警廳長此次復任之後從未到廳辦事卽前由穆君所委之内外警員及偵探等宣布獨立時均棄差而去刻均麕集穆君寓内雖經分别委任仍不敢回差視事以致廳内僅有三數人各科辦公室盡被洋兵借爲臥室巳不成局面矣 
　　前日閘北三四區趙張兩署長接得穆廳長訓令以該廳司法科現設南市所有該署及各分署應解刑事訟案着逕送警察廳核辦凡關係違禁罪案件卽交該署長處理以免周折閘北臨時警備隊巳委徐君少齋爲隊長尅日開辦矣 
[英租界訪函]  
　　上海鎭守使鄭汝成偵悉黄興陳其美等在公共租界南京路某某兩洋行内設立機關並由某國人代爲佈置接濟軍火事關國際交涉亟應澈查除函請程都督密派妥員暗地調查外昨復咨請議交涉使照會外交團轉飭捕房派探偵察復候核奪 
　　孫逸仙此次由滬赴港聞有二大原因（一）爲南軍屢敗兵餉無多大局失望（二）四中國鐵道事宜已歸交通部管理與袁已斷絕關係本欲赴粤商請陳炯明派兵來滬援救因粤省兵力單薄故改變方針且悉黄興已逃至香港老同盟會内因之赴港　黄磋商又以北軍紛紛調至南省北方空虚擬率兵逕攻天津不知　否 
　　京師近有民黨中人組織血光團設機關於某學校内希　暗殺政界諸重要人物並　團員尅日南下孪爲北京警署偵悉除派警緝捕外並密電江蘇程都督通飭所屬一體偵飭 
　　閘北各鉅商因恐兵禍滬　　請英美工部局派萬國團練兵入境保護嗣經該處商團電禀袁大總統以該商等欲保私産喪失土地主權巳經袁總統來電詰責兹悉該商等巳向外交團切實商明並不干預地方政事亂平後卽行退出並巳由某偉人電致袁總統代爲剖白矣 
　　吳淞自南北兩軍開戰後該處居民扶老携幼紛紛來滬避難並由淞滬車站特備專車在藴藻浜載運難民以資救護前日午後因聞彼處兩軍開戰車站處卽令暫行停止以免危險所有搭客已購車票者亦一律還洋繳票 
　　鈕永建日前被北軍擊敗後曾帶領敗軍欲回松江希圖運動駐松軍隊詎兵至莘莊得悉松軍統領沈葆義業巳取消獨立並被學生軍之家屬攔截索人遂復率領殘兵折回冀與北軍决一死戰豈知軍無戰心暫駐七寳鎭不敢前進嗣因軍餉告罄卽向該處富户派捐現已繞道至吳淞投奔陳其美愿效死力矣 
　　英美工部局以閘北派駐萬國商團並不干預政事惟該處設有警變亦應負其責任際此内地亂事未平難保無匪徒混入擾害並以辦公人員不敷調遣昨特咨請捕房卜總巡諭飭新閘捕房包探張天林匯四捕房包探金福夀前往帮同偵查如有事故着即報告毋得干預他事 
　　滬南兩軍已停戰數日並經程都督與鄭鎭守使會銜出示安民以故人心稍定居民遷回者已有大半各商業亦逐漸開張兹悉英美總巡卜羅斯君以彼處秩序是否恢復昨已派探前往察看矣 
[法租界訪函]  
　　法捕房總巡藍維藹君以製造局雖已停戰吳淞又有戰事防務仍應嚴密故令各水軍於晚間照常荷槍實彈在華法交界各要道嚴行巡防各捕房之中西安南等探捕亦皆持械出外巡邏 
　　法總領事甘世東君於製造局開戰後商調法國　兵艦内之水軍登岸防堵劇戰時由兵艦統帶某君用探海電光燈架在西門外方浜橋高墩上通宵照察停戰後尚未撤去晚上仍由某君親自登岸督察如聞製造局一帶有槍聲人聲仍開探海燈向西照看以察動靜 
　　招商局等各公司輪船均停泊黄浦江中日前盛傳吳淞續有開戰情事所有外洋長江等各商輪均未開行現今探得吳淞尚未劇戰故於昨晨一併出口 
　　南市城中　居民近因戰事紛紛避入法界法廨中西讞員特借歌舞臺戲園房屋爲難民安宿之所每日由救濟會紅十字會等會員分給饅頭詎現有住居新租界向爲小販及車夫之山東人江北人等混跡其間冐充避難貧民領取食物現由各會員查知將冒充之人扣發俾避難人得其　惠 
[紅十字會紀事]  
　　上海紅十字會前晚十一時接北京國務院電開中國紅十字會奉大總統令自贛淮用兵以來匪軍節節敗逃傷亡枕藉每聞戰耗督焉心傷其在戰綫接近之區無辜平民横罹鋒鏑尤堪憫惻兹本大總統特捐銀二萬元飭財政部滙交上海中國紅十字會兌收分撥江蘇江西徐州等處作爲該會捐欵卽由該會趕派醫隊救護隊分别前赴該地飭爲救濟以憫生命而重人道該會經費支絀並由該會正副會長設法勸募藉廣仁施此令等因合電知照國務院江 
　　紅十字會臨時婦孺留養院經祈舞台夏月珊昆仲慨允借給不收房租現正修理約四五日開院舉沈仲禮張樂君爲院長葉庚三爲總理事楊菊初爲副理 
　　紅十字會第一平糴局設龍德橋龍王廟定今日開局每升收銅元六枚以五升爲限業請警務長派警　護其第二第三平糴局亦定明後日開局誠濟貧民平米價之善法也 
　　紅十字會南市臨時醫院假新舞臺旁定八號開院 
　　紅十字會救護鎗架隊講習所定舊曆初十開校以天津路分醫院爲校所 
　　前有奸細多人假冐紅十字會潛赴製造局附近戰綫内並私置紅十字旗挾藏魚雷用小輪偷渡浦江葆炸海籌均經海軍李司令鄭鎭守　破獲紅十字會全體救護員深惡痛絕四處訪拿外又請英法工部局萬國　團水帥等一體　驗以别眞僞查瑞士日來弗章程　戰爭時冐用紅十字標幟有六月以上之監禁設如戰爭時用紅十字名義爲作戰機關私運軍火謀害敵人者應在格殺勿論之條聞紅十字會深惡若輩行爲巳聲明本會救護隊員暫時停止如有用袖章　往者准其槍舉庶眞僞之間可以明而不白之寃亦可雪矣 
[奥副領事卸任]  
　　駐滬奥國副領事宫詩君因任期已滿定於星期五乘日本郵船往大連灣换坐西伯利亞火車回國遺缺由陪審官克君代理 
[西婦途遇暴客]  
　　前日傍晚有某西婦行經百老滙路被一日本服裝之匪徒搶去皮篋内有銀洋等物該匪怱忙奔逃時遺棄木履草帽由失主投報捕房捕頭允爲派探跴緝 
[行人猝然斃]  
　　前日下午有年約三十之男子身穿白布衫藍褲赤足緞鞋行經南京路有興街倒地猝斃由捕車送騐屍所查無屍屬卽飭地保收殮 
[雜評三（我）]  
　　敬告浙軍昨有龍華居民投函本館頗毁駐滬浙軍之騷擾者夫以以紀律著稱之浙軍金陵之役聲譽赫然此次徇蘇浙人之請振師來滬以保衞垂隳之治安亦何至有不規則之舉動如告者所云云也然而其言之鑿鑿如此是亦統兵者所宜注意者也 
來件 
[無錫秦毓鎏知事被捕始末記]  
　　南京宣告獨立後影響及於無錫商界有金融不流通之象無錫縣知事嚴偉氏日懼春季以正税七萬餘私自存莊長期生息之將披露也縣議員知其弊於十六日晚副議長及議員四人至知事署要求查賑嚴偉氏許之查帳畢詳悉其　莊生息等弊嚴偉氏堅欲辭職時有公民代表十餘人恐其棄印而去也堅留之嚴不允當衆宣言曰近日軍　吃緊　非本地人不知地方情形當推賢讓能以支危局嚴偉氏囑第一科長吳廷枚代理吳堅不允曰我當與知事相終始囑第二科長裘泰齡暫代裘答與吳同意第三科長適請假嚴偉氏卽唤僕急召第四科長竇家　曰有公民代表諸君在此余擬離錫速爲我保守印信各科長同爲無錫人應負地方維持之責竇答保守印信以何時爲限嚴曰以翌日地方舉出知事後爲限竇始允保守印信一宵以代監印員保守嚴並囑副議長錢秉瓚同負保守之責嚴卽乘輿回寓去十七日晨第四科長電禀南京程都督應省長略謂昨晚縣議會派員來署查帳嚴知事旋即當衆宣告辭職求代囑第四科長暫保守印 
 
 

Page 8

 
 
信如何善後之處請電示遵行等因十八日省行政公署電覆第四科長篠雷悉該縣知事巳派員前往未到任以前由第四科長將印信交第一科長暫代並轉知嚴知事靜候交代云云此二日省行政公署委任秦毓鎏爲無錫縣知事嚴卽交卸其存莊之欵僅將存摺交出而去秦到署後各科佐治職一仍其舊越七日飛划營管帶湯飛請秦毓鎏商議要事秦卽乘輿往訪湯在淺水兵輪艙中僕言管帶有疾秦毓鎏卽下船湯卽命水兵解維鼓輪而行在船中湯以水巡警廳長盧命令示秦文略謂秦毓鎏擅提公疑擾亂治安速扭解來省云云赴蘇後卽收押水巡警總廳無錫知事署異常驚惶不知所措至三十一日省長始派無錫税務所長馮君至錫查辦馮卽請各科長及水陸軍警宴會電覆省長省長卽覆電嘉奬署中公務暫由第一科長吳廷枚護理惟動用欵項需經馮税務長監督云 
[青浦城廂保安團簡章]  
　　一定名青浦城廂保安團 
　　二宗旨以澄清宵小驅除土匪保全城廂治安爲宗旨 
　　三基址暫假南門内實業學校 
　　四定額暫定五十名 
　　五經費除現有槍彈外由公家補助 
　　六團員以商學界年富力强之子弟熱心公益確有保證人爲合格 
　　七職員團長一人副團長二人正副指揮各一人參議員四人由團員公推之教練二人由團長聘請之其他器械文牘庶務等員各二人由團長分别委任均盡義務不支薪水 
　　八權限團長有總理全團事務之權副團長有輔助團長襄辦一切事務之權參議員參與機宜正副指揮臨時領隊指揮一切器械員管理器械子彈等物文牘員執管來往文件庶務員辦理内外庶務 
　　九器械鎗彈子帶等件除原有各團員彙繳應用外不足再行呈請地方官撥給 
　　十操具衣服靴帽均由本團雇人按照各員尺寸趕做經費由本團任之解散時應將一切繳還存積一處 
　　十一膳宿臨時緊急期内每日暫備三餐兩人合榻輪流偃息均由本團供給 
　　十二優待團員設或因公受傷由本團從速請人醫治萬一不測得呈請長官酌給撫恤 
　　十三奬勵本團解散時得由團長呈請長官分别給予名譽奬勵 
[内部規則]  
　　十四團員應日夜駐團以便有事分發 
　　十五本團設劃到簿一本各團員隨到隨簽以别勤惰 
　　十六各團員非有要事不得任意請假 
　　十七不得無故出團 
　　十八不得殿壞公益 
　　十九團員須互相敬愛不得爭執致傷和氣 
　　二十無論各項職員倘有不能盡職之處得由多數之會員糾正之 
　　二十一運用子彈等件務須細心不得慌忙錯亂致蹈危險 
[外部規則]  
　　二十二團員出隊時應受正副指揮之指揮不得違抗 
　　二十三非有緊急要事不得妄吹警笛 
　　二十四團員出外偵探須取鎭靜態度 
　　二十五無事出外散步不得隨意戲謔以重人格 
　　二十六凡遇軍警各隊應行敬禮 
　　二十七日夜口號祇須默記不得洩漏 
　　二十八勿吸烟勿談笑 
　　二十九勿得無故與他人啓釁 
　　三十本團簡章如有未盡事宜得隨時删改 
[職員名單]  
　　正團長章漢秋副葉仲鈞李澄心教練支學耕張商彝正指揮郭叔怡副盛鐵錚隊長陶夀彭夏文華李爲鈞參議徐達璋周志伊葉吉裳張燮鈞管械盛鐵錚陶夀彭郭祖培文牘葉仲鈞張省鈞章漢秋會計郭叔怡張季鴻庶務葉佐君陳蓮生楊東昇 
 
 

Page 9

 
 
   
 
 

Page 10

 
 
自由談 
游戲文章 
[戲擬黑旋風李逵致鎭三山黄信書] [  瞻] 　　 
　　黄信哥哥鑒我在潯陽江邊大閙了一回嚇得那鳥百姓鬼哭神號躱避不迭後來省議會裏的鳥議員見我來勢利害就公舉我做了個甚麽江西軍總司令又把摩雲金翅歐鵬舉他做了個江西都督就把梁山泊裏的杏黄旗在九江砲台上高高掛起單把替天行道的字樣塗掉了改了國利民福四個栲栳般的大字本意要調集十萬雄兵浩浩蕩蕩殺奔北京把那些鳥總統鳥總理一齊捉了替我們宋江哥哥報仇叵耐敵兵凶猛連打幾仗折了好些人馬把我們林冲哥哥一齊害了惱得鐵牛性起便要渡江過去衝條血路殺得他一佛出世二佛升天喫那歐鵬哥哥把我勸住了只好捺下了鳥氣再等機會現在據𠶭囉報告哥哥在南京城裏運動了赤髮鬼劉唐領着兵隊闖進都督府向著安道全灑了幾點假涙磕了幾箇響頭就用他的名義把江蘇全省宣布獨立哥哥此計大家都說巧妙但是鐵牛聽了老大的不歡喜好漢子一身做事一身當犯不着借着他人的名兒做這般勾當現在安道全跑到上海各處通電把哥哥的苦肉計輕輕點破了男兒膝下有黄金可憐哥哥推金山倒玉柱白白地向那厮拜了幾拜這時翻悔也遲了上海那裏跳㵎虎陳達打了五六仗還没有得手哥哥做了江蘇軍總司令不親自出去拚一個你死我活只管躱着頭兒幹得什麽來現在聽得哥哥離了南京胡亂逃生只恨爺娘少生了兩隻腿鐵牛性直受不下這樣鳥氣勸哥哥休逃倘不聽我直言鐵牛便要趕到你面前手起斧落砍掉哥哥頭顱向安道全那厮索取十萬元賞金也好到外國去做一個鳥財主哥哥你休要怨我黑旋風李逵翦拂（二） 
[請買便宜人肉] [  瘦蝶]  
　　諺有之云飯爲根本肉爲臕可見人生食品除穀食外尤宜肉食蓋肉食富於脂肪質最能滋補身體較穀食爲佳現在天時酷暑猪牛等肉皆含有菌毒妨碍衞生本公司特延聘南北專科醫生細加研究知動物肉中惟人類之肉無毒不妨相食爰向本國南北兩省采辦到新鮮人肉數千萬斤并雇槍砲手加工炸熟血鮮肉跳其味甘美無比自六月十九日夜在上海南市開張以來營業頗形發達旬日之間銷數巳不可僂計現擬分設支店於吳淞寳山等處竭力擴充精加采擇當砧者皆當代偉人手面闊大不事拈斤估兩以博社會之歡迎而盡本公司之義務欲嘗異昧者幸勿失此機會速來購取遲恐不及價目低廉每斤僅售大洋五分格外便宜當爲各界所稱許也特此廣告諸希垂鑒南北宰生公司主人謹白（三） 
海外叢談 
[最新發明之世界語] [  鈍根]  
　　美國某署書記官濮蘭棣君著名之語學家也今乃發明一種新語稱之曰慧而登蓋以英語爲基礎而復以他國語貫通之者 
　　世界語之創設巳經多人得通行者現有兩種一福來樸一愛斯不難讀習之者頗多然濮蘭棣君自信慧而登一出必能奪前兩種之勢力而爲世界唯一之通行語 
　　濮蘭棣君所創之字母祗二十字則三千此三千字者大多從英語詞典中選出謂世界語之根源於英語勝於根源臘丁也 
　　或以難習爲憂濮蘭棣君笑慰之曰天下無論無事苟欲習之無不甚易君勿憂矣 
[少女吸紙煙之覆轍]  
　　某日之晨紐約配德生街九十三號居宅燬於火消防隊自樓窗中救出一少女送至醫院不久卽死少女名莩麗痕年纔十九夙嗜紙烟且喜臥吸某日晨噙烟冥想不覺睡去烟墮火着衣衾遂釀巨災是誠紙烟害之也女臨死發爲可哀之辭曰儂今巳矣願諸姑姊妹鑒儂覆轍速去吸紙烟之惡習慣毋至噬臍而悔無及也 
栩園詞選 
[病起柬海上故人水調歌頭] [  病鞠]  
　　小極忽經歳一室禮維摩目盲耳聧心死豈復問如何閉户不知理亂狐鼠雞蟲鷸蚌夢裏舞天魔謂贛鄂近事）叩遍白蓮座無藥起沉疴一雙劍苔鑪澀枉挼挱綠肥紅瘦春盡凄絕舊山河大好樵風深壑不則富春江上釣雨著牛蓑横覽海天闊涕泗復滂沱 
[高女甥仲慧索鳳仙雞冠詩以報之]  
　　旱珍珠子隔年收（鳳仙一名旱珍珠）種遍堂㘭作早秋漫羡鄰家春色好西風瑟瑟替花愁 
　　故教菊婢侍粧臺（張宛丘呼鳳仙爲菊婢）又遣雞人報曉來却恐夜涼花睡穩五更不許一聲催 
　　指尖湔染小桃紅（鳳仙别名）錯被人呼作守宫記得露涼秋月夜落花流水七絃中（用李玉英事） 
[中慧貺鰣魚答之]  
　　漫誦淵材五恨詞銀鱗聊復佐璚巵棟花風過梅初熟正是江南味美時 
[頤園小憩] [  小蝶]  
　　小魚吹散一池花曲綠欄杆抱水斜坐久不知新月上晚鐙紅出綠窗紗 
[泛湖偶占二首]  
　　鷗波隱約點晴光買得紅船泛夕陽不採蓮花採蓮葉要留花朶伴鴛鴦 
　　綠楊深覆鈎魚磯煙外晴絲裊絮飛一路翠萍吹不攏採蓮船去釣船歸 
 
[投稿者公贊] 金炳魁字公贊别字獨活浙江嘉善人年二十七歳通信處西塘廣益會 
栩園筆記 
[劇本稱謂]  
　　傳奇劇本凡夫婦稱謂恒用官人娘子蓋互相推崇之辭也舊唐書武宗記高祖即位官人百姓賜爵一級武宗記中書奏赴選官人多京債到任塡還致其貪求罔不由此則官人乃州縣令佐之稱也隋史柴紹妻李氏起兵應李淵與紹各置幕府號娘子軍唐平陽公主兵與秦王定京師亦號娘子軍花蕊夫人宫詞諸院各分娘子位韓昌黎有祭周氏二十娘子文則古之公主宫妃皆稱娘子又唐書楊貴妃傳宫中號娘子儀禮與皇后等韓昌黎集王適墓志云一女憐之必嫁官人不以與凡子是知官人娘子之稱由來舊矣又按李昌符婢僕詩推道那家娘子臥則民間婦人亦巳通稱娘子而靈溪友議云或謂李端之曰李家娘子纔出墨池便登雪嶺則倡妓亦稱娘子由此觀之則官人娘子之稱因無足輕重然按其本意要皆不外於推崇之辭耳 
[其二]  
　　又劇本稱人子女又有小官人小娘子之稱按浼水燕談錄李文定以女妻孫明復孫固辭文定曰吾女不妻先生不過爲一小官人妻先生德高天下幸婿李氏榮貴莫大於此搜神記徐元指王大夫養女曰只此小娘子便是大夫寃家矣霍小玉傳李益呼小玉曰小娘子韓通之集祭女孥文稱小娘子歐陽修與達元禮簡承賢郎小娘子見過有佳兒女如此朋友當共慶也則此等稱謂其來亦巳久矣非可以俚鄙目之也 
[自由談話會]  
　　庫逆依仗俄人宣佈獨立亂黨借援日人亦宣佈獨立可謂無獨有偶 
　　俄日兩國對待中國政策一主强硬手叚一持隂險主義要皆野心勃勃乘機圖我無異致也 
　　物必自腐而後蟲生之人必自侮而後人侮之苟庫逆與亂黨一反其所爲日俄縱狡其奈我何今使日俄强横無忌誰爲厲階嗚呼吾無以名之名之曰賣國之賊奴 
　　嗚呼國家將亡必有妖孽如叛黨之行動豈非亡國朕兆歟昊天不弔降此鞠凶來日大難誰爲隄防望執政諸君籌定方略陳師鞠旅速滅此輩以謝天下 
　　俄國自經大改革後創鉅痛深庶物彫敝人人望治之心理不約而同此記者所敢斷言也 
　　何物亂黨虚張聲勢以一二人爭權攘利之故輕開釁端企獲一逞蹂躪地方荼毒生靈吾儕小民其何以堪豈果天之有意殃吾民耶抑吾民之孼報未盡耶嗚呼吾民苦矣 
　　中國今日之現象瓜分慘禍巳迫眉睫努力齊心羣策補救猶懼不及不謂一般無賴之徒眼光如豆昧世界之潮流乏人道之觀念突起叛亂破壞大局竟以諸先烈之心血頸血所構造莊嚴璀璨之民國不惜爲孤注一擲殆慮列强瓜分中國之太遲特起爲之迫促耳嗚呼不誅慶父魯難未巳尚祈我神聖軍人速撲此獠救全國同胞於驚濤駭浪中也 
[  寸鐵]  
[感時俚歌十六章] [  逸民]  
　　旣是你們舉袁又是你們排滿如何一殺那間忽然前後相反政府儘多缺點加罪何患無辭偏要說他背滿此語眞太離奇張勳素不嚮南亦曰士各有志幾次吹牛不行如何又拍馬屁械局砌就銅牆巡艦堅如鐵甕水陸互爲奥援却也有些難動兵法倍敵則攻又曰不若則避誰教你做草包孤注人民一試可憐六十學生四十被你送盡天乎寃哉枉也怕他問你要命鐵漢可比鐵生到也有點鈕勁雖說他未成功總算他能迸命你要獨立南方討袁切莫亂說扼險以逸待勞或者較易爲力五日京兆總統不管是眞是僞瓦崗做個大王也算嘗了新味退步若想求和先要挺個大膽三十六着善跑他還與你和口南京龍盤虎踞獨立號令中央元帥都督司令一時跑得精光劉備哭得荆州到也成個三國你今哭得金陵算來不彀半月忽而附南獨立忽而歸命北方眞是聰明絕世隨時隨地改良果欲倒行逆施須知盜亦有道奈何如此糊塗自聞自也好笑前此傳聞孫黄總統輪班也到無端發陣熱狂被他自己弄掉我也是個南人可也不定向北看你閙成稀糟把我氣得眼白 
醫話 
[却病條件廿二條] [  丁福保]  
　　（一）每日日出即起用冷水摩擦周身 
　　按著者用冷水擦身冬夏不廢者已十餘年頗著成效如不能用冷水者宜多洗浴洗浴不可在空腹及飽食之時 
　　（二）早起後宜飮熱湯一二杯飮畢後隔半點鐘始食早餐 
　　（三）早餐後隔五點鐘始食午餐午餐後隔五點鐘始食晚餐每餐不宜飽食 
　　（四）一日三餐之前後不用點心一切閒食均不食 
　　（五）每食均宜細嚼緩嚥嚼至嚼無可嚼尤爲合法 
　　（六）晚餐後隔三點鐘方可就寢 
　　（七）每夜至少宜睡足八點鐘睡時以下午十點鐘爲限不可以被覆首 
　　（八）寢室不可緊閉宜通風牀前用屏風障之以防風之直射人身按著者之寢室無論冬夏無論晝夜均兩面開窗可免肺病 
　　（九）每日宜多運動宜走路三四里吕氏春秋曰流水不腐户樞不蠧動也形氣亦然 
　　（十）每日宜行深呼吸深呼吸者宜在日光下潔凈之空氣中挺身直立緊閉其口將肺内之濁氣從鼻孔盡力呼出呼至不能再呼於是將外面之清空氣從鼻孔用力吸入吸至不能再吸第一次行完後休息片時再行第二次每日自朝而午而暮可作三回每回可作十餘次其效能使肺臟擴張肺内之容積變大肺尖因深呼吸之鼓動力亦能盡其功用以營其呼吸預防肺病之法莫妙於此 
　　（十一）紙烟水菸旱菸雅片均不可吸 
　　（十二）陳酒高梁酒外國酒均不可飮 
　　（十三）一切肉類皆含毒質如能戒絕最佳 
　　按著者凡猪肉牛肉羊肉及紙菸水旱菸本國酒外國酒均巳戒絕 
　　（十四）不可使色慾有發動之機會平時宜用强制功夫老氏曰不見可欲使心不亂廣成子曰無勞汝形無摇汝精乃可長生（莊子在宥篇） 
　　（十五）房事與年齡相應不可過度春秋繁露曰新壯者十日而一遊於房中年者倍新壯始衰者倍中年中衰者倍始衰大衰者之月當新壯之日 
　　（十六）每日必大便一次若大便閉結宜多食菜蔬及水菓若仍無效宜用灌腸法以冷開水洗滌腸内論衡曰欲得長生腸中常清欲得不死腸中無滓（意林引作欲得長生腸中清欲得不不死腹無屎） 
　　（十七）每日宜洗刷齒牙若齒牙有病宜使牙醫補之 
　　（十八）衣服宜寬鬆宜輕宜薄宜稍凉宜清潔以養成此種習慣 
　　（十九）每日作事須有一定之課程某某時作某某事宜嚴守規則不可遷就作事滿一點鐘宜休息片刻以蘇腦力 
　　（二十）每日宜學大笑數次凡歡笑最有益於人能補腦髓活筋絡舒營衛消食滯而四周之聞其笑者亦報之以笑容彼此俱有大益 
　　（二十一）小病不可服藥冬日禁服膏方小病本二三日可自愈者往往因不對症之藥而遲至六七日始愈冬天之膏方能使人消化力減少或生濕或太燥或遺精或鼻孔流血連服數月無有不生流弊者 
　　（二十二）自治宜嚴（每日須有一二時讀理學書或内典爲自治之一助）心中無不可對人之事則心廣體胖夢寐亦覺安寧福保按吾人處叔季之世宜薄滋味節嗜欲耐寒冷日以堅苦卓絕之毅力以煆鍊其身體以變化其氣質一旦處奮鬭的生涯中可以歷千辛萬阻不許有半個難字出諸口愈困難愈傎危我必有駕而上之之毅力以戰退此羣魔而不爲其所困吾儕少年其勉乎哉右列之却病條件二十二條盍以猛鷙慓悍百折不回千夫不撓之勇氣行之 
小說 
寫情小說 
[黄金祟（四十）] [  天虛我生]  
　　旣見吾母顔色頗霽詢予客况甚詳内子侍側殊未能與一叙闊懷惟與含情相睇心中則不禁習習作癢似有無數語言即欲探喉而出惟吾母在前例不容小兒女羼一語非奉詔退植立亦無已時吾母方將問竟而仲兄至矣弟兄暌别蓋已隔年叨叨之語殆不可以數計惟我此時但答吾兄之問而不敢還問一語一則余家制度如此非俟問竟不能還問一則予苦不能與内子語極盼早退故予但問吾兄安否及其歸日而已予兄旣出予視吾母顔色尚無令予退出之意因顧室内不見仲嫂及予季弟因向吾母問安否吾母冷笑曰汝嫂在家度必安好其果安好與否則又匪我所知也汝弟則念汝至切已往召之要當歸耳言時小曇婷婷而至顧予笑曰公子客中殆辛苦甚乃至清減如是予覘其容態若甚愉快心知爲蝦蟆耳則不禁以目笑之因曰客中亦無不適特小病初痊耳小曇曰誠然然則宜好將息公子自途中來當未櫛沐趣我爲公子櫛之旣而曰髮光乃可鑑人誰爲公子櫛哉予暗恨之亟曰我惟蓬髮不舒蝦蟆亦不善櫛方詣茶肆呼髮匠理之耳吾母因顧予髮謂小曇曰無怪鬆散若此殊類市井惡劣兒態趣爲重櫛之至是予乃始得釋然而退趣至予室則予内子之婢曰阿錦者方爲予整理衣笥見予至因笑曰苦哉侍立乃至如許之久小姐胡勿同歸予方怪予内子不隨我而退則斥之曰弗以茗進乃爲此無謂之絮煩阿錦見予弗豫遂弗敢言亟往取茗予覩室中殆無一物不現爲孤寂之狀顧念素卿獨居此室不知其抑欝爲何如今予入此室處而素卿不與我偕我心猶自悽惶萬狀則以我須臾之時而例其疇昔之日殆可舉一以反三矣我方作是想時俄聞簾外有細碎之足音意必吾内子也搴帷出迓庸知爲小曇小曇見我則曰小姐猶侍太夫人作家常語也予曰孰問小姐哉小曇曰然則姑妄言之姑妄聽之可耳予曰小曇姊汝來爲我櫛髮歟曰然予乃就予内子之妝鏡而坐小曇一手爲予解髮一面出爲詭異之辭曰此爲理髮匠之所爲歟曰然曰公子惟可以紿老人試觀此纈若爲匠人所纈則其綫頭必自裏層抽股而出今若是是蓋閨中女兒之成績品也乃以紿予予乃大窘且服其心細度不可諱則丐之曰請勿張皇致來吾母之詰責小曇笑曰且不第此理髮匠之所爲則髮股必圓而緊蓋其手勢勁也今則扁而懈鬆而光予急央之曰止止請勿再加評語吾服膺汝矣汝乃爲菩薩之化身小曇笑不可止又曰太夫人未嘗有順風之耳隔牆豈能聽聞胡又膽小如鼷也吾且弗爲汝櫛留以證之小姐言時方有人搴幃而進予以爲素卿也乃返顧則爲阿錦予因接茗試啜於鏡中示意於小曇請其速爲我櫛小曇笑而頷之顧其手中殊爲可異之舉動迴頸覘之則不解而反纈之且即返身自去予呼之則曰人家費幾許功夫爲汝櫛之我乃從而解散之者未免辜負人家之苦心言已笑而逸去（二） 
時事短篇 
[時事短篇虐婢記] [  粉蝶]  
　　吕氏婦者淅西之某鎭人夫爲上海富商庚戌年死於鼠疫所遺家資甚巨婦美而蕩凡里中登徒子之流莫不與之有染不數年家漸落近忽思得一法謂致富之術莫逾於此乃出金購婢女十餘人某鎭故多織襪廠婦又租賃襪機十餘部使諸婢各任其一每日責令各人織襪兩打婢皆年輕力弱不能副婦之奢望婦大怒肆其殘酷手叚以絲綿纒婢指浸以油用火燃之又以巨貓納婢褲中外以鞭撻貓痛極狂抓婢下體潰爛呼號之聲達於户外鄰里譁然有好事者報之禁局署長謂此乃家事非我所可理或曰該署長亦與婦有染也襪廠聞婦虐婢盡將襪機收回婦又遷怒於諸婢刺肉剜眼慘無人理近聞婦將自買襪機嘗謂人曰我必使每婢日織襪兩打而後巳嗚呼諸婢之禍正未有巳也此事與覺迷所記者相似故亦曰虐婢記 
　　粉蝶曰此種慘劇多爲不受教育之婦女所演吾望各處多設女學校使女子人人受教育則此風庶幾可息也 
 
 

Page 11

 
 
   
 
 

Page 12

 
 
   
 
