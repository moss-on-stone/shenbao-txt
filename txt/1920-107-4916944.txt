# 1920 - 107 - 4916944

 

Page 1

 
 
   
 
 

Page 2

 
 
   
 
 

Page 3

 
 
時評 
[平時與當事（冷）]  
　　平時與當事至有關聯者也有時因平時之積憤過深一遇當事而突發亦有時因當事之偶起回溯平時之無狀而勢益加甚者故觀察時事者僅觀其一端不足以盡本相也 
　　雖然今之任事者多不知此義者也平時任意妄行祇求私權私利而全不顧忌一旦有事以爲我罪不如是之甚而歸咎於人然而人心實自有所覺勿能以他力强變之矣中國歷來之政府大抵深中此病而今日爲尤顯 
[命令]  
　　四月二十二日大總統令勒札勒林沁旺布晋封爲輔國公此令 
　　又令國務院存記之王灝熊迪保着交財政部酌量任用王盛春着交全國菸酒事務署酌量任用此令 
　　又令徐森趙福海崔炳星均授爲陸軍步兵上校李鳳鳴授爲陸軍騎兵上校此令 
　　又令陸軍總長靳雲鵬呈諸授南仲文郭福南徐鍾恒楊星生爲陸軍步兵中校杜義昌爲陸軍輜重兵中校陳夫紀爲陸軍憲兵少校李金嶺路軍臣蘭庚年楊名芳陳鳳滎顧鳳翥薛景岳張元補劉景雲孫東雲爲陸軍步兵少校金麟閣爲陸軍砲兵少校梁駿德爲陸軍工兵少校劉占甲爲陸軍輜重兵少校沈景修爲陸軍二等軍需正薛仁溥爲陸軍三等軍醫正均照准此令 
[專電一]  
　　北京電倫敦二十日電英日續訂同盟事日大使與英外部商議三次議已成熟惟英各界要人均不願展約現尚未决（二十三日下午四鐘） 
　　北京電駐丹麥曹代辦電告各國在丹京與勞農代表商承認條件已將就緒最要者係囑俄消費社剩餘原料糧食協濟協約國 
（二十二日下午七鐘） 
　　北京電使團對魯兵變將警告問魯督長有無維持秩序能力 
（二十二日下午七鐘） 
　　北京電教部昨發訓令勸學生上課今日下午派部員分赴各校說明歐戰已畢協定自廢魯案並不直接交涉閩案仍力進行勸已罷者復上課未罷者勿動又邀各校長至部商辦法（二十三日下午五鐘） 
　　北京電前日英使赴外部語陳次在藏案停頓中望中國勿派兵入藏陳答現無此事（二十三日下午一鐘） 
　　北京電閩教育會及各團體電閩案曲在日竟無理要求同憤乞速爭（二十三日下午四鐘） 
　　北京電派趙新吾赴魯查日人有無開鹽田占有官有建築等事 
（二十三日下午一鐘） 
　　北京電日俄糾葛傷害華僑及日軍在東省路線内添隊侵吾主權外部昨致函日使并案提出抗議 
　　北京電院願電外另有密電勸各省一致勿分畛域免啓物議防内部破裂故各省對願電均單獨分覆（二十三日下午四鐘） 
　　北京電接陜陳電告許軍業向華隂移動請禁阻復謂已由中央商奉張陜勿對許有所表示 
（二十三日下午一鐘） 
　　北京電曹錕箇電據吳佩孚及各旅長電據團營公呈稱中央不令撤防羣情激昂開導無效究竟如何乞示（二十三日下午四鐘） 
　　北京電直曹電據吳佩孚電稱各軍士以中央不許撤防同深憤激思歸念切中止不能請速明令准定期撤防免生意外 
（二十三日下午十二鐘） 
　　北京電電允潘國綱撤防回浙 
（二十三日下午一鐘） 
　　北京電奉張來電贊成院願電 
（二十三日下午一鐘） 
　　北京電徐樹錚擬率二旅赴庫由恰克圖進圖伊爾庫斯克現正籌欵但宋邦翰褚其祥來電阻止 
（二十二日下午七鐘） 
　　北京電殷鴻夀電信陽兵變鴻實地履勘被難三百房損失二十餘萬速早籌商救急法請袁乃寬介紹銀行息借二十萬妥愼分放 
（二十三日下午四鐘） 
　　北京電農商部呈請特派正副總裁籌辦北京勸業會（二十三日下午四鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電田中玉等巧電讀盧督通電廓然大公乞一致贊成 
（二十三日下午四鐘） 
　　北京電奉張召集吉黑長官會議邊防鮑於禡日前往（二十三日下午十二鐘） 
　　北京電陜陳電接許司令電謂奉軍定二十三由興平開拔移駐東路等語查該軍駐地尚未商定請迅電許緩拔（二十二日下午一鐘） 
　　北京電姜桂題報熱河各團營一律編併裁減軍費二十餘萬 
（二十二日下午一鐘） 
　　北京電楊增新電據塔報由俄竄入塔境之俄敗兵現聚衆向俄領事索餉恐生枝節已飭派隊防範 
（二十二日下午一鐘） 
　　北京電黑孫電告滿洲里海拉爾至齊齊哈爾一帶日人擅在沿線設警抗議無效（二十三日下午一鐘） 
　　天津電外蒙古土謝圖汗車臣汗三音諾顔汗已托博克多呼圖克圖汗轉電政府謂徐督辦有駐兵於該三部落之意恐蒙民誤會請從緩派兵來旗表示反對 
（二十三日下午三鐘） 
　　天津電爲川邊劃界事來京之英領事台克滿在英使署内辦理藏案頗爲得力聞新英使艾斯敦已將台克滿提升爲駐京副漢務參贊俾可常川在京襄理藏案據政界消息藏案原可於本星期内開議因手續未備故展期下星期賡續談判（二十三日下午三鐘） 
　　天津電靳昨上午十一時到院於十一點半與交長曾毓雋密談良久與直皖系携手及時局問題有關直至十二時十分各總長到齊後方開閣議（二十三日下午三鐘） 
　　香港電意飛機昨午九時續到一具降芳村草場聞擬敬日或徑日赴滬全隊十二具日間續到 
（二十三日下午四鐘） 
　　香港電唐繼堯寒日通電自本年二月趙蕃辭代表後軍府一切行動概不負責伍唐孫無出席政務會不足法數無成立理由伍雖離粤所兼外財長國會無允辭職明文西南外財應伍主持關餘仍由伍管（二十三日下午四鐘） 
　　香港電蔣尊簋昨二次辭職 
（二十三日下午四鐘） 
　　香港電各校對滬學生罷課不贊成接滬學生聯合會請罷課通電後仍照常上課（二十三日下午四鐘） 
[各通信社電]  
　　北京電張作霖通電盧督歌電鈞院願電力謀統一辦法確當惟有仰承樞機共圖上理 
　　北京電鮑督電東路政權現始收回但軍事問題亟待與兩師會商貴卿於禡日赴奉餘俟會議後續陳 
　　北京電錢能訓請撥五十萬元修太湖政府未准仍令由地方籌欵 
　　北京電院電許蘭洲將所部調回興平 
　　北京電京校罷課後各該校長有辭職說（以上二十三日）以上中華通信社電 
　　北京電奥約將交新國會外部預備訂約遣使顔惠慶不願回德可望使奥 
　　北京電陸徵祥使法日代使莊景珂實授均已定 
　　北京電外界消息協約此次撤回駐俄代表實爲維持東亞和平起見與俄通商議和尚非其時 
　　北京電藏事决俟陸興祺回京詢明實在情形後與新英使開議川邊責熊陳力維現狀 
　　北京電鮑貴卿電日本派兵在五站雙城護路侵我主權請向日使抗議催日撤兵 
　　北京電鮑貴卿製中東路我軍與日軍互紥防線圖呈政府核閱 
　　北京電航空處將設總裁靳擬自兼 
　　北京電王印川電告吳慶桐回防後佈置均商准趙督悉復原狀 
　　北京電當局以吳光新軍不容於河南商酌駐地將令仍回宜昌先疏通鄂省承認 
　　北京電政府聞南軍將大舉圖湘岑春煊并擬赴湘督師電張敬堯注意（以上二十三日） 
　　瀋陽電張作霖定開三省軍事聯合會孫烈臣電派代表鮑貴卿將親到（二十三日） 
　　香港電黔省政務會議代表日前又經撤回軍府益陷於孤立地位與北方直派携手之謀因之更力（二十三日）以上中孚通訊社電 
[公電]  
　　盧浙督通電各報館鑒歌日通電計已達覽第恐各方尚有誤會不得不重言聲明永祥歌電所述自信發於天良旣無絲毫私見更無何種作用此心此志可質天日竊以爲和會中輟時局益艱外患内憂紛糾日甚若非以簡單辦法謀和議之進行誠恐遷延日久枝節横生牽涉之問題愈多解决之方法愈難和平統一將永無實現之日故就愚見所及聊作芻蕘非敢有所主張聊備諸公之採擇耳總之時至今日以促成統一和平爲唯一目的倘從速解决則擇用方法原不必過於拘執不過解决方法之進行手續必求其正當態度必出於光明蓋不如是不足以示至公而昭大信所可異者自和會停頓以後各方面時而接洽時而疏通時而單獨媾和種種傳說日有所聞然均鮮成效因上述之舉動近之隂謀决不能發生效果即幸而能成亦不足以取信國人而維持永久之和平竊期期以爲不可也今之謀和者莫不曰推誠相見試問誠何由而見勢必破除一切隂謀揭開各種假面具一舉一動須與人以共見共聞所謂開誠心布公道者是也滬上和會爲雙方認定謀和機關且中外觀聽所屬責任旣有攸歸事權斯貴專一愚見以爲無論用何種方法謀和必須由和會正式開議任何方面不能干預永祥此言委係本於公理决無徧私之見存於其中也再永祥尚有管見久欲言而未果兹特陳述與諸公一商榷焉嘗聞人云我國今日最爲和議之梗政治之害者厥爲督軍制彼蓋謂督軍握重兵擁巨資聲勢赫赫足以把持政權梗阻和局耳斯言之當否姑置無論第念我國旣號稱共和自應以民治爲主將來大局底定督軍制是否存在尚屬問題惟就理論而言共和國體之下督軍制似不相宜是督軍本非久存之物亦非武人世襲之職督軍制之在今日旣受輿論之攻擊爲時局之障碍愚意不若此時自行提議廢除之爲快夫今之抱愛國之熱誠爲愛國之運動者多矣天下之重匹夫有責必非督軍始能負此責也我輩解責下野之後本個人之能力亦可服務於社會以盡國民之義務初不必有督軍之權位始能效力於國家也至若有抱負不凡遠到自期者以爲督軍之地位可倚爲憑藉以展其大志愚竊以爲不然試觀美之現任總統威爾遜法之現任總統戴香納皆由議員被選初何嘗有兵力憑藉乎蓋實至名歸心有然也永祥默觀世變洞察人心知欲救國家之危亡必先犧牲個人之權利廢除督軍制實爲今日切要之圖顧或謂凡爲督軍者久擁厚資本可飽載而去永祥亦督軍也蒞任甫七月自問决不敢以私利是圖尚無厚資之可擁取消督軍請自永祥始永祥賦性戇直向不作欺人之談亦决無沽名之念本良心以立論當爲國人所共諒人之愛國誰不如我共紓國難想有同情臨電惶悚勿任企禱盧永祥漾印 
　　板浦學生分會電各報館全國學生會鑒魯案久懸令人心痛全國學界羣起奮鬭敝會於馬日罷課以期一致特達海屬學生會八師分會 
世界路透電 
[各國對於和會之近觀]  
　　二十日柏林電德政府屈服協約國之壓力已允遣散所謂國民衛軍且稱若和約不許德政府以維持内國治安必要之保護給予人民則未便承認德政府允於將來不以軍事訓練予維持地方秩序之隊伍 
　　二十日倫敦電工黨幹事部通過决議案反對調用黑兵於魯爾區域蓋人將視爲黑人乃强迫服兵役者該决議案促請政府撤回歐洲之黑兵 
　　二十日倫敦電泰晤士報桑里摩訪員電稱各國總揆之談話顯已引起法國之疑懼法國主張厲行和約之全部分英相喬治氏似主張適合時勢之政策意相尼蒂氏則願干厲行和約條欵之本意有所修正 
　　十九日桑里摩電和會現正討論對土問題協約國將佔據加里波里一節已無可疑和約中必列有此欵及其他海陸軍計畫英法海陸軍大將現正考慮此節 
　　二十日巴黎電半官電稱高等議會已切實决定將韃靼海峽與博斯波魯斯海峽作爲國際公有並駐協約軍於君士坦丁協約國陸海軍專家今日開會討論管理土耳其之組織辦法 
　　二十日巴黎電據桑里摩消息英意法三國對於實行德國縮減軍備之手段意見不一英意兩國主用經濟壓力法國則主用陸軍壓力據巴黎新聞載稱英意兩國首相提議縮小佔領地區域而展長佔領期限 
　　二十一日倫敦電路透電社桑里摩特别訪員電稱英人各界深以法國疑懼英意兩國厲行和約態度而異其實英國今仍亟急覩德國履行和約據巴黎電稱昨日協約國致牒德政府謂自和約簽定後其條欵均未發生效力德國必先縮減軍備云 
　　十九日倫敦電外交次官今日在下院答覆質問謂政府關於巴力斯坦猶太人將來地位之政策仍如一九一七年十一月貝爾福氏宣言書中之規定 
[反對國際聯盟會]  
　　二十日阜姆電達倫齊哇氏組織一反國際聯盟會合各國受壓制之民族而成以自决主義及非過激主義之共産主義爲基礎今議於五月十五日在此開會預料埃及愛爾蘭土耳其波斯匈牙利印度均有代表與會 
[英國工黨近事記]  
　　二十日倫敦電工黨全國幹事部通過决議案促請政府許現駐丹京之俄代表里維諾夫氏等即入英倫以便政府所宣布與俄重行通商之决議得發生效力 
　　二十日倫敦電工黨宣稱高等議會允給執照與赴俄英國勞工代表 
　　二十日倫敦電工黨幹事部發表宣言書陳述全歐受戰爭影響以致經濟紊亂情形懇請英國爲避免世界經濟墮落計促迫協約國中立國及前敵國各派代表組織國際團體統籌世界經濟全局提出救急條陳 
　　二十一日倫敦電全國女工大會今日在倫敦開會計到代表四百人由全國女工聯合會秘書美克哇塞夫人主席據謂此爲第一次大規模之女工大會與會者代表一百零八支會女子在政治上之關係從無如今日之重大如此次之集會其力量匪特可以更變英倫狀况且可變易世界外象近者華盛頓之大會衆皆恝然置之殊可扼腕不知今日政治上至要之事厥爲兒童工黨之所以趨向和平者亦爲兒童也云云該大會通過决議案請政府提出保養産母與嬰兒之議案使華盛頓之公約發生效力以爲創制國際社會與實業法律之初步並聲明該公約於學校夜工等事尚欠完備該大會又通過關於調用黑兵於魯爾區域之决議案 
　　二十日倫敦電海外商務部國會秘書基拉威氏今日午後在下院答覆質問謂海外商務部現議派紡織委員團至遠東内有工商實業界之代表因經費尚未籌定故不能發表確切消息 
　　二十日倫敦電工黨巳應匈國總理之請派委員團赴匈調查迫害工界情形 
[美國罷工近記]  
　　二十一日芝加哥電鐵路罷工解决之希望似漸消滅因工人方面又提出新要求也 
　　二十日紐約電鐵路官員謂今除零星數段外罷工人泰半業已上工貨車與客車開駛者漸復原狀 
[各國近事記]  
　　二十日倫敦電據君士坦丁電稱藍格爾將軍之軍戰於北克里米亞者已將紅軍擊退十哩過激黨現沿海濱自土亞泊斯進至索溪今有施古羅將軍在該處拒敵但因巴土姆受逼故恐該將終必退至喬其亞協約國軍艦曾砲轟過激黨向索溪前進之路 
　　二十日紐約電據亞古亞泊里太電稱烏巴爾覺將軍率駐支華華加蘭柴總統之兵一千二百人附相索諾拉革命軍 
　　二十日紐哇倫斯電各報載有瓜特瑪拉總統加白里拉氏患瘋消息 
　　二十日倫敦電泰晤士報載稱航業專家之意現因噸位增多運費不久有減輕之望惟乘客船費似將增加云 
　　二十日紐約電駐華盛頓新任英國大使吉特士爵士今日語客謂英美兩國現正協商與俄通商以利全世界經濟狀况問題又述及愛爾蘭問題謂英國意在於愛爾蘭設一政治機關使敵對各黨得以經營其政治救濟方法而不損毁愛爾蘭經濟利益 
　　二十日華盛頓電三月份美國入口貿易共計美金洋四百八十四兆元超過一月份最高之率十兆元出口貿易共計美金洋八百二十兆元自一九一九年六月以後以是月爲最巨 
[太平洋路透電]  
　　二十二日東京電海參崴傳來消息謂日軍復占據尼古萊夫斯克陸海軍各界皆不信此說據謂日軍目下不能進逼該鎭如果能之則巳早籌救濟方法矣今日陸軍省發表公報云日兵一隊於四月十八日與駐紥斯巴斯加雅（距伯力西南三十五哩）之日軍會合伯力現爲優勢之過激軍圍攻時加砲轟雙城子北面之鐵路軌道車站橋梁有數處受重損 
　　二十三日西京電美國絲商祁萊氏等現正參觀西京與附近一帶之絲廠且遊覽各處勝景日本絲業公會派有代表隨行 
　　二十三日香港電新南威爾斯總督請香港總督派代表參與本年十月間雪梨舉行之世界新聞大會香港各報記者巳應港督之請於下星期開會選舉代表 
　　二十二日廣州電廣州港口之西江漲水五尺刻仍高漲肇慶居民已作防水計 
　　二十三日廣州電有人以資本洋十萬元建設一公司擬在東江各縣試種樟腦 
　　二十三日廣州電此間學界籌備於六月間開運動大會俾選擇參與上海全國運動大會之會員 
國内要聞 
[京學生亦議决罷課]  
　　自上海全國學生會議决罷課後北京學生會因接駐滬代表之報告並要求一致行動乃於前晚（十九）假某地開會討論罷課問題因時機未到各代表爲審愼起見均主張暫不罷課嗣上海總會昨又有電到京以該處學生業已决議繼續罷課且聯絡工商各界亦頗有把握促北京學界爲一致之進行北京學生接電後復於昨日（二十一）下午四時由高師代表兪勁召集假某地開緊急會議繼續討論到者有二十九校代表穩健一派仍主張以今日罷課尚非時機但上海總會旣議决進行則北京學界亦不能不爲相當之援助惟有另籌良法存一致之精神勿爲一致之形式以免發易收難討論至二小時之久但如高師農專法專高補法文等校多數代表均主張應總會之要求仍以罷課爲適當遂通過全京學生罷課案定二十二日起開始罷課與滬學界一致 
[政府對德奥之方針]  
　　對奥通商在卽對德巳另訂入境條例 
　　奥約經吾國簽字全文由外部譯竣日内將提交新國會同意卽行批准對奥交换使領及另訂通商條約各層亦即由外交部籌備駐奥公使一席以顔惠慶沈瑞麟呼聲最高惟尚未完全决定又德約雖未簽字對於德國人民入境另訂寬大辦法已由外内兩部呈准另行改訂原文如下（第一條）德國人民聲請入境應向中國駐外公使或領事呈明事由聽候核辦（第二條）中國駐外公使或領事對於德國人民聲請入境事件如查明無中國現行管理無約國人民章程第三條規定之情形者得許可之但屬於前被遣返回國致有疑義者應先電請外交内務兩部核辦中國駐外公使或領事辦理前項許可事務因事實上之必要得訂定取具保證辦法（第三條）外交内務兩部對於駐外公使或領事依前條第一項但書之規定電請核辦事件得會商特許入境前項特許之標準由外交内務兩部商定之（第四條）中國駐外公使或領事對於許可入境或電經外交内務兩部會商特許入境之德國人民應給予入境護照 
[日軍在哈崴之行動]  
　　海參崴臨時政府向日軍司令部提出五大抗議巳紀前報聞日軍司令因協約國從中調停對於崴埠政府五大抗議僅贊成三項卽（一）在此次衝突俄民爲日軍所捕者一律釋放（二）日軍退出俄政府之分署而交還俄人（三）日軍如入俄人住室搜查當會同臨時政府之代表至對於送回軍械與向臨時政府謝罪等項則概行拒絕又關於提議由協約國會同調查此次衝突之眞相日人亦不肯贊成僅託言此次肇事乃由俄社會革命黨無故暗襲日軍巡邏所致故日軍據理當解除俄人武裝云云又聞我國駐海參崴代表李家鑿近向政府報告謂現在海參崴名義上雖由俄自治政府統治而實權皆操於日本人日人擬將東海濱省之省長交謝米諾夫等擔任惟此種擬議一般自重之俄人大爲反對以日人無端而干涉俄内政也日人在崴埠旣有此種情形則中國駐崴埠之代表將於此月底撤退届時彼當親自來京報告至關於中國擬在崴埠撤退軍隊之提議日軍大爲反對而藉口軍事協約謂中國不能單獨撤退西比利亞之軍隊云又據哈爾濱消息現由旅順大連新運來之日兵約有八千名當地中國官吏深懼日人不顧中國之抗議藉此始則佔據哈長鐵路終而佔據中東鐵路全部故大爲驚異惟日人始終藉詞軍事協定中國許日軍在中俄邊界及北滿各地有自由行動之權而前日在北京簽押軍事協定之齋藤現親自活動於北滿各地形勢極爲可慮 
[外人述潘復整理財政計劃]  
　　中美新聞社譯密勒評論報北京通信云財政部近與内閣磋議擬定一臨時補救財政之計畫擬籌借五千萬元如能借到則政府或可少舒呼吸同時急急爲財政上之改革上星期密勒報記者往訪財政次長潘復叩以財政實况潘氏自就任數月以來與財總長及其他閣員力謀解决之道對於財政頗有研究據熊希齡言潘於財政最爲熟悉至籌措中之五千萬元借欵巳定分配之法以二千四百萬元彌補每月短少之六百萬至六月三十日爲止以一千萬付拖欠之軍費以一千六百萬元付本國諸銀行中過期之借欵在政府之意倘一旦能得此欵即可暫濟目前之急而以全力改良財政據潘氏所陳臨時救濟之計畫在確遵八年預算案撥付軍費政費不令溢出中央每月費用實過一千三百萬之數而每月收入僅四五百萬故每月必短少八九百萬如此項費用能竭力節省減至一千萬則仍須得二千四百萬以彌補四閱月之短少自三月朔起至六月杪止過此爲九年會計年度當必有新預算矣償付拖欠欵項亦爲目前要務之一一九一八年終計拖欠普通軍費政費三千萬元是年因西南獨立軍費大增自五月至一九一九年終則特别軍費亦拖欠至三千萬元而一九一九年之政費復拖欠至一千三百萬元普通軍費拖欠至一千七百萬元中交兩銀行墊欵達五千萬元中外債欵所應償還者逹一萬三千萬元凡此諸欵遂併成二萬七千萬元之鉅政府擬區别其緩急急者先行籌還緩者再行設法其一九一八年五月以後拖欠之特别軍費三千萬元一九一九年之普通軍費及政費七千萬元及本國諸銀行之短期借欵三千萬元「中交墊欵尚不在内」皆在償還之列今日耗廢之最巨者厥爲軍費故閣議裁減冗兵以節費用現參謀部陸軍部及財政部巳定此項計畫俟有經費即當實行普通軍費較特别軍費爲尤要一九二○年起財部負責按月清付至一九一九年拖欠之欵俟政府周轉少靈當以現金及國庫券各半償還之至清償本國諸銀行短期債欵擬借外債抵補一俟借欵成熟卽漸次照債惟資本及來源有限之銀行自當准期速付以免金融界之攪亂一方面爲維持錢市起見尚須借一千六百萬元以償本國諸銀行之過期借欵其他計畫則在整頓入欵擬派高等委員赴各省察視財政并請各省官長對於政府力爲財政上之協助外此則有添加新税整頓舊税催促各省按時解欵諸辦 
 
 

Page 7

 
 
法一俟調查完畢并由中央開一財政大會議討論一切先以改良財政之根本計畫付諸實行如第一策卽告成功則當逐步進行再行他策必使中國財政旺盛而後巳惟目前欲救急而實行改良財政則非得五千萬之借欵不可惟何由得此鉅欵則實今日政府之一大問題也潘氏旣述其計畫後并謂整頓財政非一朝一夕所能奏效譬諸治一已失知覺之病人第一須復其知覺然後爲適當之治療中國又類一多年老屋先須以一二撑本支持之然後從事修葺否則倒矣今日中國財政實處於極困難之地位必須得臨時之救濟始能爲永久旺盛之計如此等困難聽其延長則一旦不能復延必且破産云 
[廣州軍府駁伍通電]  
　　軍府成立荏苒年餘同人等承乏其間絕少補裨良滋心疚凡我同人苟有指責敢不勉受惟讀青日秩老離粤通電凡所摘舉多乖事實忍而不言是重秩老之過使天下叢疑軍府同人等罪益莫逭用特據實闡明免淆視聽青電有地方政府擅以國會經費挪作軍用致國會無形解散等語查國會南遷三載經費由粤運署供給截至本年三月底止陸續積欠僅三十餘萬元以較粤軍軍餉積欠逾千萬卽知當局用心輕重所在况軍府撥付招待費六萬并未用罄第三期制憲補充費六萬五千元亦經議長扣留未發經常費項下凡離粤議員停發極多積存尤鉅多數議員方以議長經理各項存欵兩院經費不虞缺乏而册報未清弊資滋甚爭議更换領欵手續相持不决秩老身長財部豈無所聞迺指爲無形解散諉過他人此所不解者一青電有不以多數意思爲指歸而以左右是非爲可否並舉北方督軍所協商五條以爲目無軍府國會等語查軍府施政無一不經由政務會議公决然後執行若左右近習旣不能參與政務會議與軍府所公决之軍國事項有何關係眞電轉述曹張李三督解决時局辦法照例轉達絕未參與己意原電可按迺以此指爲罪戾過於周内此所不解者二又謂公欵支銷半屬虚糜詳細用途無人過問如變賣敵僑財産爲私人所把持等語查敵僑財産事務局督會辦各員出自政務會議任命其會辦吳承齋李錦綸且係外交部司長秩老長外部時所推荐彼等根據條例保管公産私人把持不知所指其收支數目業於本年二月十四日呈報有案三月二十七日又照指令第八十號補陳四柱清册有案政務會議均經公覽秩老不應健忘若是至軍府所有公欵敵僑財産僅係少數其中十之八九如關餘印花税及公産等項均由財部經營自始迄今未覩秩老有片紙隻字報告於政務會議是眞令同人無從過問有無虚糜更不可知秩老自反當亦爽然此所不解者三又謂調遣滇軍出發湘邊初索六萬元繼增至十五萬元經支付八萬乃聞祗給滇軍一萬餘則以個人名義犒賞或爲悍將扣留等語滇軍出發索欵至鉅先允八萬今巳用至十五萬張懷信部猶不在内此爲保全地方協調弭亂計雖費豈容靳惜其犒賞各軍費用有通電可稽前方將領具有耳目豈容憑空臆說且秩老所付八萬内有二萬爲廣東銀行支票經秩老簽字向銀行收取無着類似空票原件具在等於廢紙何尚以八萬之數載諸通電此所不解者四又謂滇軍駐粤多年向受蓂公指揮邇者蓂公撤銷李根源軍長李根源聯同莫督抗令稱兵全省騷動生靈塗炭等語查滇軍問題因内部將領各有擁戴幾摇粤局同人等恐牽動大局不得已爲調和之計信使往還曉口瘏音無非爲顧恤生靈維護治安起見當事急時不聞秩老有何救濟之方提出會議乃於調和旣定之時突然出走更爲不負責任之游詞抑何可嘆此所不解者五又謂軍府被二三私黨盤據把持假護法美名謀個人權利天下其謂西南何等語所謂私黨者何人盤據把持者何事個人之權利爲何朱經切實指明法律專家之秩老何爲是籠統謾駡之詞且軍府重要職任秩老父子計兼總裁外交財政兩部長外交次長總務廳長五席財權盡歸掌管果有盤據把持之人似在彼而不在此此所不解者六至於監視部員扣留行李子虚烏有冷代部長遹已專函證明而猶列述不已所謂欲加之罪何患無詞惟關餘爲軍府公欵亦即各省各軍公欵飢軍待哺如湘軍浙軍陜軍及駐陜葉軍之餉賴此接濟事業待興如西南大學南洋商科大學等藉以舉辦非同人等所得而私亦非秩老所得而有秩老於前月二十八日潛行挾欵以去派員請返多不得見見亦不得要領延遲十日尚無正當表示存欵查封法庭起訴豈與秩老爲難哉爲保全公欵故不得已也易地以觀秩老今日仍長軍府財政有人挾公欵二百餘萬潛行秩老之法律觀念其謂之何秩老在軍府有提議政務之自由如有政見不合儘可討論辯駁取决多數初未嘗有絕對不容納之處去粤何爲去而挾欵又何爲軍府之結合基於各省各軍秩老電中亦承認之今各省各軍依然存在組織大綱無法定人數之規定雖政務會議條例有過半數開議之條文依照七年九月十七日公布政務會議條例第八條各部長得列席政務會議現總裁雖有辭職解職而列席人員仍屬絕對多數即以總裁而言唐總裁紹儀向未就職孫總裁文已經解職公電久未列名現任職者五人列席總裁及代理總裁實有三人以上亦爲多數何得謂政務會議開會無效秩老身任總裁並掌要職當兹粤局初寗百政待理之際竟挾印信鉅欵潛離廣州同人等已不勝惋惜重以通電誣揑一若深讎於西南者同人等職責所在用特縷陳俾明眞象再秩老兼任外交部長及財政部長各職業於本月六日明令解除此後再有假借各部名義之行爲概屬無效特此聲明諸希亮察政務會議 
[江西商學界之大衝突]  
　　江西南昌學生聯合會日昨有人報告將有大批日貨到省遂於今日（十九）早七句鐘由調查部長林桂芳召集各調查員至牛行車站檢查當卽查獲翹步街元茂星洋雜貨店所販洋傘二大箱洋皮人頭球一大箱洋金末三小箱瑞康棧所販腿帶一箱比將該貨運赴城内行至蘿葡市街經瑞康棧主邀集流氓百餘人將貨阻止並用武力毆打學生均受重傷適有憲兵數人行經該處見流氓毆打學生乃抱不年將毆打學生之人扭住學生等始得逃去林桂芳李凌鶴比即用電話召集各校學生前來援救來者約一千餘人遂將貨運至商會當推李凌鶴林桂芳劉子池易世楷等謁見會長適龔盧兩會長未至由龔奎欽出而招待李凌鶴首述情形後要求證明日貨正談話間突有洋貨帮百數十人來會與學生爭辯龔見雙方爭執甚烈即派人請會長到會約一小時二會長無一到者雙方各不相讓一時秩序大亂因人多擁擠誤將商會窗上玻璃打碎十餘塊李凌鶴即登樓大聲演說謂吾輩學生是甚文明打碎玻璃與我們無涉請諸君整隊各生等見會長久待不至遂請該管警察證明將日貨由商會運至公共體育場實行焚燬所經過之地人皆鼓掌稱快觀者約有萬人逾一時全行焚燬而洋貨公會聞知亦即召集同業開會僉謂應由會先將學生聯合會焚貨情形函報警務處及本管三區一分所請求轉呈軍民兩署維持商業一面請文牘譚墨山擬具呈軍民兩長文稿以便明日（二十）開會通過繕發議畢時已八鐘遂散會兹將該公會報告警務處函錄下一逕啓者頃據敝業商號元茂星瑞康棧爲運貨入城中途被刦懇乞究追以維秩序事緣商號等有洋傘兩箱洋貨九箱洋布三包共計十四件於本日午後二鐘時由河街運入城詎行至廣潤門口忽有聲稱學生者數十人將軍裝洋貨蜂擁至南昌總商會内不由理論竟將所有洋貨箱包逐件打開狼籍滿地商會及警察均不能制止嗣又由該學生等將該貨物僱車推去謂係日貨概付焚燬竊思營業自由法律所許中途攔刦商業何安警察負有維持秩序之責當此太平無事該學生等竟敢目無法紀若不請嚴追究歸還原物後患何堪設想爲此報請公會轉報警察處曁本管三區一分所懇卽准予根究並乞呈報軍民長官迅賜追緝從嚴究辦無任惶恐待命之至等情合即據情轉報貴處署查照希即迅予究追保全商業」觀此亦巳自認爲日貨矣旋洋貨帮又開大會擬電致教育農商等部對於學生查貨請嚴行查究因商會不贊成而罷結果則尚未可知也 
[三誌皖商學界之風潮]  
　　前日安慶學生聯合會因檢貨與商家衝突已兩紀前報先是學生查獲大批日貨後即請商會正副會長同至躉船簽字提貨迨簽字畢復至四牌樓華興等舖索取提單此時西門外商人吳廣源廣昌發卽準備與學生爲難當將演講學生誘去數人禁於西門外西路商團内各學生據報卽同至西路商　乃商人等竟用武裝抗禦致傷農業學生四人師範學生二人中校學生二人聖公會學校學生二人内以胡敦敏許厚森黄亞庭汪鏡秋等數人受傷尤重業山各校正式起訴今日（二十號）所有各號日貨仍存躉船各學生對於嗣後上下水商輪過境仍擬盡力檢查如係日貨即行焚燬果非日貨仍舊發還二十號全體學生刋印白話遍告各界云我等情願犧牲性命對於日貨仍要堅持到底以故今日各學生仍上躉船看守各號貨物非令將提單交出檢查不可至官廳如何辦法尚無所聞 
[寧學生議决繼續罷課]  
　　南京學生聯合會二十日上午由評議部長李慶　招集各校代表於下午三時開緊急會議出席人數四十五名討論議案（一）南京體育師範學校加入本會案表决全體通過（二）執行部議以四師顧克用充教育科副科長金中孟昭聃充講演科副科長高師王慶衍充經濟科副科長一農虞景翔充調查科正科長河海梅成章充交際科副科長均由全體通過（三）繼續罷課案先由執行部長報告停課五日經過情形大致謂五日以來各界態度甚爲沉寂北京政府亦毫無覺悟雖經演講游行所收效力亦頗微細以後繼續罷課與否尚請討論李君謂罷課問題關係重大須各校代表發表各該校意見以昭愼重先由四師周金鐸報告該校主張繼續罷課繼由一中印權附中賀良璜一農徐夢笏法政張玉麟金陵神學陳玉珩金大劉寳堃金中沈思榮基中蔡汝霖曁南趙輝揀求實周尚一女師李劍秋女士南中李茂樾高師張鍾藩華中張松鵾甲商劉順達成美陳則徐一工徐同福鍾英張繼孝報告一律主張繼續罷課其理由大致謂此次罷課目的在力爭外交保全國土政府不能俯順民意置吾學生罷課如不聞以致山東懸案未有結果福州交涉業已停頓蘇州問題又經發生吾學生爲保全中華民國國威計保全法治國國民人格計保全全國學生威信計不得不繼續罷課其餘少數女校代表謂因職員恐駭同學意見紛歧難以表示繼續罷課但於愛國舉動苟力能及者仍當竭力維持各校報告完畢後主席謂此事體大不得不愼加研究而後再行表决乃由基中某君謂不主張罷課之學校所云職員恐駭實有其事但各該校長所恐駭之託辭不過謂不能負責倘諸同學能有决心自負責任若生意外與各該校無關並具請願書以釋其疑則彼旣不負責自不能干涉學生之行動而此種障礙即可免除滙文代表某女士謂反對罷課並非全受職員之恐駭亦因女子能力薄弱不能步武男子如露天演講女子行之頗感不便如此雖犧牲學業於國亦無裨益一女師李女士謂女子服務社會在現在時代亦屢見不鮮男女同校已見實行似吾女界不宜自居於下應與男子負同一之責任取同一之進行至此主席宣布停止討論以備表决表决結果贊成繼續罷課者三十七票反對者八票以三十七票對八票通過繼續罷課法政代表張君提議罷課通過後應討論有期罷課或無期罷課金大代表劉君主張先派專員赴滬質問總會請電令全國一致罷課俟返寧後再行討論一中代表印君謂繼續罷課不宜再限日期以招各界懷疑結果實行無期罷課并即派專員赴滬質問總會高師代表張君提議以南京學生聯合會名義派專員至長江上游各處疏通罷課以取一致表决通過至所派赴滬與赴上游專員由執行部斟酌分派議至此時已六時遂由主席宣告散會 
[蘇議會紀事（一）]  
　　蘇議會於昨日下午開談話會到者約四十人錢議長主席所談事項如下列（一）各議員不來如何辦法結果由議會函催（二）現在人數不夠可否先就决算案開審會查因决算審查員去年已經委任且依先例繼續有效也結果爲今日到會人數太少不便决定（三）山東交涉前由山東省議會代表杜應斗君來會請派代表協爭當時以非開會期内不便推舉現應如何辦理結果俟到會人數適宜時再議（四）報告漢冶萍交涉結果會中將緊要書類摘要印發再行研究（五）對於學潮之主張結果爲以自動方式一面致電中央進忠告一面勸告學生息肩因愛國運動爲人民之公意本會以民意代表表示公意則學生可以息肩云云電文如何容再探錄在會場上對此事本有徐瀛等之提案朱祥紱等之意見書張福增之意見書朱祥紱等之意見書署名者爲朱與黄守孚陸以鈞三人電文頗長衆議由秘廳酌量節縮張福增意見書主通電各省協爭故其結果係就朱電酌改而採張議通電云 
[南京快信]  
　　軍民兩長接府院令消弭學潮電後齊省長昨午特過軍署謁李督會商方法齊主飭財廳緩發教育經費李謂壓迫太甚反無轉圜餘地主由省議會教育會疏解 
　　省立法政校長鍾福慶一中殷潞四師仇埰主張各學生再不上課即請廳解散學生方面聞之愈形激烈 
　　連日警察又干涉學生演講恐難免衝突一說謂王桂林因學生仍不上課决解散學生聯合會 
　　郵電局軍民兩署現均派員檢查 
　　省議會昨日（二十二）下午二時開談話會議員到二十九人前到之議員六十餘人連日多已離省他去昨日調查在省議員實不到四十人錢議長以會期短促頗爲焦灼又省長昨交議設立省道縣總分支農林場案章紀綱提議咨請省長通令各縣嚴防書吏造串浮收案均俟開議付會討論 
　　蘇常滬海維揚金陵　海各道屬地方公團連日均紛電軍民兩署請力爭蘇州日人擊斃兵士案李齊復電已派員向日領嚴重交涉俟解决卽公佈 
　　蘇省警務行政會議昨（二十二）日下午二時開議列席者七十餘人五時散會禁旁聽 
　　王克敏昨由寗北上施愚晚車赴滬 
　　徐州七師學生來寗參觀昨赴蘇州旅行 
[杭州快信]  
　　院軍學生倡言罷課有與政府决戰語應嚴加制裁 
　　教職員聯合會代表盛郭二幹事長昨將官廳方面表示外交宗旨代達學生并謂學生會萬難恢復講演時間以課餘爲限并不得阻碍交通學生代　要求教職員開聯席會議謀精神上之聯絡已定明日（二十四）續再開會討論一切 
　　省教育會昨晚柬請中等以上各校長飮讌磋商早日開課辦法聞由教育廳派員主席 
　　寗波中校以上全體學生罷課已一星期警廳王廳長已電呈省署　撥軍隊遏止學潮恐將擴大 
　　浙省九年度實業機關歳入預算現已編就計農事試驗場一·二○○一以元爲單位）原蠶種製造場八○○女子蠶業講習所一·三一二水産品工廠七·一七八造紙工場六·七五○金屬製糖廠一·八七○衢屬製糖廠二·○○四温屬製糖廠二·五五二台屬製糖廠一·七二○磁業工場一二·○○○棉種試騐場九六四商品陳列館一·九二六合計四○·二七六比較八年度預算減少八·四四一 
　　杭州錢市已開支票以三十天爲期金融驟覺活動絲繭各商紛紛訂辦現欵數約一百萬以上各莊已向滬搜羅分批運杭接濟 
　　后市街成裕典自昨失愼後即呈報官廳暫停當贖俟清理後再議賠償當户損失 
地方通信 
[松江]  
　　分區舉辦國語講習會本年秋季起國民學校須改用國語教授松江縣教育行政人員已議定聘請專員依次前往各學區舉辦國民學校教員國語講習會以期各校教職員得以先事預備開辦時即以各該區學務委員爲主辦人聞勸學所長張彬士已呈准縣署定五月二日起先從第八學區開始講演期以十日蕆事 
　　三中罷課之近狀省立第三中校學生會原議罷課一星期現雖期滿仍以上海學校尚未開課决計繼續罷課各學生之穩健者見開課無日紛紛請假惟准否之權由學生會舉出之糾察長操之學監校長均無權顧問至教育廳方面對於此次學潮曾於前日電飭該校楊子侁校長設法消弭復於二十二日委派專員來松調查並聞上海某使亦已委託本邑某紳轉囑郭代知事及楊子侁校長防止學生各種行動 
　　籌設縣立工塲縣署前委翁問渠張蔚丹二君爲縣立工塲籌備員現聞張君已往杭州等處考察一切至工場基址即以平民習藝所改用平民習藝所則遷入前游民習藝所工作云 
[蘇州]  
　　警廳防範學潮之文告蘇州警察廳發出佈告並訓令各區署云查學生游行演講曾奉大總統明文制止並迭奉列憲嚴令取締自應遵辦乃日來中學以上各學校受滬寗之影響藉口外交相率罷課近據各區署報告復有分組檢查商店之舉想青年學子旣抱愛國熱忱理應恪守常軌作學理上之研究爲社會謀利福設或反其道而行則不惟貽社會之危機抑且陷國家於兀臬諸學生智識素富諒能深悉此中利害不待本廳長贅述也况商店之營業血本攸關頻經檢查滋擾實甚倘或莠民假借名義妄興風波則治安秩序更屬不堪本廳職司保衛亟應剴切申禁除布告並分行外合發布告令該署長分貼曉諭俾知儆惕云云官話連篇祗恐無效耳 
　　組織國語講習會吳縣第一學區區教育會會長沈松　近爲曹及國語起見特假干將坊巷顔子廟組織國語講習會聘請金顯臣君爲教員每日上課時間自下午六時至八時以兩個月爲畢業凡入會肄業者每月收講義費一元定於五月一日開學近日報名者以學界爲多數云 
[無錫]  
　　輔仁中學罷課無錫輔仁中學自接學生總會罷課通告後本擬即日罷課嗣因問題重大不能倉卒從事二十日始由該校學生會評議部議决於四月二十一號起實行罷課并已發表宣言書略謂魯案發生斷送疆土閩案繼起喪失國權蘇案又來慘戳同胞誰無天良豈容坐視敝校同人迫於萬不得已不得不犧牲最寳貴之光隂與全國學校取同一態度竭力進行從事救國云云 
　　謀斃兄嫂之鉅案后宅鎭源民周永章生有五子均以捕魚爲業長子文昌與次子文元素有嫌隙積不相能隂暦二月晦夜文昌船泊劉家港至夜間夫婦二人忽被人謀斃並將在船所有現銀銅元衣服手飾約值三百餘元搜掠一空翌日由文昌之女小妹得悉奔告其祖永章謂被文元及其子大德二人率衆十餘人來船殺人搜刦等情永章聞報因即帶文昌之子仁卿及小妹二人報告縣署楊知事開庭預審一過以案情重大二十二晨帶同檢騐吏沈桂芳乘汽船親自赴鄉勘騐云 
[常州]  
　　各界聯合會開會紀常州各界聯合會於二十二日下午四時在老城隍廟聞會到會者工商學界約七八十人首由會長張景淵報告上海各界聯合會及湖北各界聯合會來函次由趙毅夫提議組織實業研究社義務學校程與可提議派代表赴滬調查接洽五中學生代表某述上海全國學生聯合會一致欲與政府奮鬭討論結果須待大會解决公推張景淵爲代表赴滬與全國各界聯合會接洽一切俟張君回後召集各界再開大會聞大會日期定於本月三十日星期五云 
[揚州]  
　　八中已罷課揚州學生聯合會於二十一日下午會議罷課事宜列席者爲八中美漢商業三校無結果而散八中於散會後復集各級學生開緊急會議决於二十二日起先行罷課與各埠取一致行動二十二日晨學生會又復開會五師仍缺席遂公决於午後就五師開會詢問該校究竟贊成罷課否以便進行 
[江西]  
　　贛北大疫紀星子縣東原區地方近忽發生一種疫症死亡相繼已達二千餘人之衆其病至奇而死狀最慘據最近調查該區之董家村大屋村灣内村楊家村以及内河等處疫死者多則千餘人少亦數百人綜計全村人民死亡已過半數病初起時聲啞不能言繼則飮食不進延至一日即死死後咽喉稍腫腹部脹大作紫綠色附近醫士不辨何症未能施治該處生存之一二紳董趕往縣署請求知事吳區瑀電禀當道速派中西醫士前來診救詎吳知事置之不理據由該縣來省避難者言此症類似腦膜炎傳染極速渠之親故多死於此恐將傳至縣城若不厲行殺菌滅毒之法則蔓延各處更不堪收拾矣十七日省議員王寛龍起鳳曹俊等以現在贛北各屬發現時疫狀極慘酷迭接鄉中函電均謂外屬醫藥不便無法遏止狀至可慘特函致警務處請即日選派中西名醫馳往救治並祈多帶藥方廣爲傳布至傳染最廣者星子等縣爲最甚視災之輕重定防救之先後云 
[寗波]  
　　學生會通告罷課電申報館轉各地各界聯合會學生聯合會鑒本會已於本月十四日起實行罷課聯合各界與全國一致行動寗予犧牲共爭外交寗波學生聯合會叩 
[香港]  
　　罷工風潮將解决香港機器工匠自罷工以來已逾兩星期而其尚未解决者蓋係各澳始終祗允照鐘點計算並迭登西報指工人求增四成爲過份之要求故該工人亦將艱苦情形投刊西報表明眞况前日華人機器會將機器工人之個人每月用度支出表家庭費用每月支出表市上物價調查表合呈港政府察核以明所求適當故星期六早華民政務司夏理德君約華人機器會四代表到署携赴别一處與各廠司事大開談判卒將鐘點加法取銷磋議成數加添自此一次會議於工人所求之數已漸接近料日間當可解决矣 
來函 
[陳嘉言等來函]  
　　申報編輯部諸君大鑒閱貴報四月十三日專電攔查辦中行提案人陳嘉言王伊文經中行聘爲顧問支薪三百查辦可了結云云閱之不勝詫異查鄙人等自經提出中行查辦案由議會通過咨達政府後其查辦之責雖在政府鄙人等猶雁訪國務總理財政總長幣制總裁並上書總統以力促其認眞查辦積極進行刻因事經數月之久查辦結果尚未經政府咨復到院上星期六本院開會鄙人等商定擬提起臨時動議要求國務總理財政總長出席質問此案何以延宕至今迄未將查辦結果咨復適因不足法定人數致未能請其出席而鄙人對於此案主張澈底根究固仍始終如一未嘗少懈耿耿此心可質天日貴報所登涉及鄙人等各節純屬無稽之談當係忌者有意揑造事關名譽務祈查照即日更正爲荷陳嘉言王伊文王澤攽同啟 
雜評一 
[今日之軍隊（默）]  
　　世界未有僅恃武力而足以永久不敗者况乎其所恃之武力亦未可恃耶所恃之武力而鞏固足以壓服他方足以統一他派猶可稱强於一時也若非特不能壓服他方并於己方之軍隊亦不能壓服焉非特不能統一他派并於己派之部下亦不能統一焉則尚有何武力之可言耶河南之兵屢變矣而今日陜西之兵又變山東之兵亦變譁潰逃竄搶掠騷擾幾於無日無聞所恃以對付人之武力且如是其他更安足諭哉然而小民苦矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[軍士與學生衝突後之風潮]  
　　引起華界罷工罷市 
　　今日擬開國民大會 
　　護軍使宣告戒嚴 
　　前日（二十二日）午後省立第二師範學生在兵工廠附近之廣東街演講被該廠第十六團兵士干涉毆打學生致傷多人並有一年幼工人撞於電車生死未明等情已見昨報昨日兵工廠工人因此有停工者華界商店亦均罷市華商電車停駛學生等定於今日下午一時假公共體育場開國民大會而護軍使署巳於昨日傍晚宣告戒嚴今日情形若何殊難預料兹將昨日種種情形錄下 
[工人罷工]  
　　兵工廠工人因前日駐廠兵士等毆打學生時工人亦多被擊且有一年幼工人被擊狂奔致撞於電車現尚生死未明故多憤激前晚即相隨大隊學生一齊游行昨日遂各罷工晨五時許有學生携帶麫包等物在該廠大門前分發惟有住於廠内者並未出廠船塢方面工人共有二千餘人較軍廠多數倍若輩工人均住租界虹口等處居多到者祇百分之十無從工作 
[華商電車停駛]  
　　昨日清晨六點鐘許有本埠各學校學生二十餘人工人數十人聚集南市華商電氣公司門前環跪於公司大門口聲言今天此間電車不能出廠九時許淞滬警察廳沈代廳長聞悉立即撥派督察長張桂榮二區警察總署署長杜金釗等同至公司内延見學生代表二人敦勸交通不能阻止再三勸導該代表允爲回告學生聯合總會約略遲一小時出車迨至十一時二十分鐘各電車陸續駛出廠門每車並有隨同警察一名沿途保護未幾華界西門外三十二號電車被多人將路牌一塊打鈴一個擊落及毁壞撬路鐵棒一根六十三號司機人被扯毁號衣號帽其餘各路電車均被攔阻不能開行其時秩序紊亂各商店相繼罷市至十二點十分鐘時有學生代表沈道叔至公司聲說現在外面多數工人因知識不齊請求貴公司順從民意恐於十二點二十分鐘之後華商電車一經駛出外間或有毁損之事發生者學生不負責任云云於是各電車司機人見此狀况次第駛回廠中華界方面午後均無電車行駛 
[華界商店罷市]  
　　前晚十一時許有學生數百人列隊在本城大小東門新老北門及西南門等處經過沿途知照大小各商家告以兵士毆打學生情形次日（四月二十三號）須一律罷市昨日因兵工廠工人等均已罷工華商電車司機人賣票等亦全體罷工至上午九時許學界中與工界中聚集千餘人由南市滬杭車站迤南出發向北游行工人手中各執扛棒扁擔等由南碼頭往北新老馬路十六舖然後分導入大小東門沿途勸令各商店一律罷市不一刻城内外與西城南市閘北一帶無論大小各商號咸皆閉門停止交易惟茶樓飯店照常開市 
[童子軍維持秩序]  
　　上海競育會昨日（二十三日）因城廂内外有罷工罷市之舉動由會長顧惠民與會計蕭斆仁教練何克明等集議發出臨時通告召集全部童子軍到事務所分頭出發維持地方秩序於各要地點晝夜游巡勇敢服務不稍怠惰 
[護軍使宣告戒嚴]  
　　松滬護軍使戒嚴布告云爲布告事照得滬上學生近來藉口外交問題相率罷課游行演講言詞激烈雖出愛國熱忱實巳逾乎常軌迭經分飭廳縣妥爲勸導令其照常上課免荒學業原係愛惜青年苦心亦以維持地方秩序乃屢勸弗悛愈演愈烈至昨晚五時竟敢糾衆至高昌廟兵工廠門前軍事區域内露天演說意圖煽惑罷工經軍警彈壓制止抗不遵從尚敢恃衆任意滋鬧本使略迹原情仍曲予姑容未加深究並經剴切布告曉諭在案不謂該生等昨夜自兵工廠散後復結隊游行手執燈籠旗幟沿街狂呼全體罷市今晨竟有學生多人結合無業流氓數百名分投華界各市場迫令各商店不准開市各商店因血本所關未肯應允然畏其强暴迫脅亦不得不暫行閉市以避其鋒華商電車亦被該學生及流氓等沿途擊損阻止通行照此情形實屬妨害秩序擾亂治安且查閱本日學生會所出傳單及日刋内有推翻政府另建民國罷工罷市抗税抗捐等字樣似此倡言革命已搆成内亂行爲假託愛國之名隂行擾亂之實難保非奸人煽惑利用學生以供其革命之犧牲本使以青年學子誤入歧途深爲惋惜惟爲保全地方安寗秩序起見不得不依法嚴防兹於四月二十四日爲始遵照民國元年十二月十五日大總統頒布戒嚴法宣告戒嚴並適用警備地域規定辦法分别辦理除電呈中央並通行軍警各機關一體遵照外合行布告商民人等知悉務各安心照常營業切勿輕聽謡言自相驚擾倘有不法之徒膽敢再行煽惑擾亂惟有依法制止逮懲本使言出法隨决不寬貸切切凛遵此布「摘錄戒嚴法五條」第一條停止集會結社或新聞雜誌圖畫告白等之認爲與時機有妨害者第三條檢查私有槍砲彈藥兵器火具及其他危險物品因時機之必要得押收或没收之第四條拆閱郵信電報第六條警備區域内在必要時得侵入家宅建造物船舶中檢查之第七條寄宿於警備區域内者因時機之必要得令其退出 
[上海學生聯合會之通告]  
　　各地學生聯合會公鑒昨日（二十二日）下午五時本埠有學生一大隊在高昌廟一帶演講正演講時突有兵士一隊衝入手持竹竿皮鞭及刺刀等亂擊當受重傷者五人輕傷者十餘人外有一聽講之工人負重傷致被電車碾死晚七時第二次大演講晚十時復有第三次大演講及游行今日兵工廠工人撽而罷工城内亦罷市上海學生聯合會叩 
[學生會職員與孫副官之接洽]  
　　上海學生聯合會因前日學生在高昌廟一帶演說時被兵士毆打傷學生多人外并死一聽講之工人昨午特派該會職員李鼎年蕭子裳兩君往護軍使署持函提出要求兩條（一）肇事之司務長兵士依律嚴辦（二）以後學生演講軍士不得干涉當由孫副官接見由蕭君先發言說明理由提出要求後孫副官答云今日何代護軍使正爲此事往浙江謁盧督會商辦法昨日敝軍兵士誤會致有衝突殊深抱歉惟何代護軍使刻正他適貴會所提出之兩種要求鄙人未便答復大約總可圓滿李君詢何使歸期并云如明日十二時以前尊處無圓滿答復則滬上數萬學生倘與貴處兵士發生意外衝突鄙人等萬難負責孫副官答以明日上午必有滿意答復云云兹將該會致代護軍使函錄下何代護軍使大鑒昨日下午二時敝分會有會員一隊在高昌廟一帶演講乃貴部陸軍十六團某營司務長無端命令兵士毆擊驅逐計身受重傷者五人輕者十餘人此外尚有小工一人因被驅逐於人叢中逃出被電車撞死等情想巳洞悉矣夫軍人天職在捍國衛民學生因國事蜩螗外交緊迫不忍坐視危亡爰本天良奔走呼號以冀我全國同胞根本覺悟挽救危亡乃竟受貴部軍人之凌虐是捍國衛民轉一變而爲禍國殃民矣本會素稔貴軍使軍紀綦嚴深明大義對於此事必能有適當之辦法兹特派敝會職員李鼎年蕭子裳兩君晋謁台端提出要求兩條請貴軍使切實辦理（一）肇事之司務長兵士依律嚴懲（二）以後學生演講軍士不得干涉以上兩條貴軍使諒能照准此不特敝會之幸於貴軍使治軍之譽亦不無裨益專此布達敬候台綏上海學生　合會啓四月二十三日 
[學生捐資贈給工人食物]  
　　昨日午後一時許學生與工人同往公共體育場達數百人學生復行演講旋由民立中學學生各出銅元送給該工人等學生總會亦購多量食物飮料分贈伊等並囑其先各回家休息約定今日（二十四日）午後一時在公共體育場舉行國民大會該工人等均滿意應允而散昨日各校演講團出發大演講行經求新廠附近見有兵工廠工人一千餘名圍繞該廠要求該廠罷工學生恐有越軌行動發生當即在該處維持秩序後據該工人云一日未曾吃飯當由學生會職員劉君等向到場南洋路礦神州女學浦東中學民强中學英華書館體操學校育才同德等校自由捐助二十餘元購麵包大餅發給工人及五時半求新工人散工卽由演講員及工人領袖曉以大義而散 
　　工人罷工後愛國女學學生分會會員以該工人等激於愛國熱誠置生計於不顧足使人聞風興起特購麵包三千件交由上海學生聯合會分給各工人昨日臨時集資購食物以饗工人者尚有四五校 
[南火車站之接洽]  
　　昨日本地各校學生及工黨中人於各商舖罷市之後在下午三時許至南車站要求站長停駛火車當由站長辦事員等婉復謂火車關係交通與他種營業不同且一切須聽上峯命令未便照辦各人環聚不散旋經站員允許俟會議之後再行解决各人始去 
[軍警之防範]  
　　護軍使布告云爲布告事據十六團報告本月二十二日下午五時許上海兵工廠散工之際忽有罷課學生多人希圖攔入廠門演說當經駐廠該團軍隊勸阻不服致起齟齬旋又糾集多數學生麕集廠門復經該管長官等妥爲解散當場雖稍有爭執惟並無毆傷拘捕情事等語查高昌廟地方本屬軍事範圍兵工廠尤爲重要地點何得任意出入自由講演駐廠軍隊職守所在自當盡其責任該生等廢時失學虚擲光隂雖云愛國熱忱實巳逾越常軌本使略迹原情未予深究原係愛惜青年之意誠恐嗣後再生誤會特此布告闔境諸色人等一體知悉須知軍事區域關係重要無論何人不得擅自攔入自由宣講諸生等務須審愼自愛毋再以身試法爾商民人等亦須各安本業母得隨聲附和本使負有維持地方之責不能稍有寬假也其各凛遵切切特此布告 
　　淞滬警察沈代廳長昨日通令所屬各區署所隊文云案照本埠中學以上藉口山東交涉問題於十四日起停課在此停課期内難保不别有舉動業經本廳擬訂防範辦法面交各署長轉行各分駐所一體查案辦理並一面鈔錄辦法函報護軍使署在案兹奉護　使復函内開頃接來函並抄件均已閱悉擬訂防範學生舉動辦法三條於制止之中仍不失和平之意藎籌周密至深佩慰希即查照轉知各該管警區切實辦理是爲至盼等因除分行外合亟訓令該署所隊仰卽查照前頒辦法認眞妥辦是爲至要切切此令 
　　第一區趙署長因昨日商界全體罷市誠恐發生意外之事立即會同一分駐所王署員並各該巡官親自戎服佩刀分赴各管境内周歷巡察其各處崗警自清晨起一律武裝背負槍械並再加派巡邏班長警晝夜嚴密梭巡至傍晚六時奉沈代廳長傳令召集南北市浦東等處各警察署之署長及各分所署長等到廳會議加防辦法至七時半鐘始各退歸 
　　前晚出事後該兵之營長立將兵學衝突情形以電話報告軍署奉諭着令派兵分駐高昌廟之兩面要路勿令學生再行馳入範圍以内故由京師憲兵營張營長立派第九連耿排長督兵在望道橋地方守衛又令砲四團二營梁營長撥兵四十名荷槍同站該橋防範西栅口地方由憲兵九連之張排長會同十六團之衛兵駐守所有斜橋以南至西栅口一帶馬路已由軍署令飭步兵十五團劉團長派令所部各營撥兵輪流站防因此前晚迄今駐軍區域以内之兵士悉皆戎服佩械梭巡非常嚴密 
[沈知事謁見何代使]  
　　上海縣沈知事據縣警察所偵探報告罷市情形即於午前十時乘坐汽車詣龍華禀見松滬何代軍使面陳機宜請示施行何君諭令沈知事會同商會總董勸諭商家趕緊開市所云魯閩蘇各案自由政府爲之力爭云 
[電話綫之保護]  
　　南市電話局葉局長因華界商家一律罷市各處電話線關係傳達甚爲重要恐有被人暗中損毁情事是以預行防衛特呈請護軍使署撥派某團軍隊一排到局保衛外又咨請警廳派撥遊巡隊在各處愼重保護 
[外交團之注意]  
　　昨日内地起罷工罷市風潮後駐滬外交團即知照捕房遷派幹探數名分往滬南方面探聽情形着卽禀復 
[法租界之防備]  
　　法總巡捕房邇因各學堂肄業生罷課後四出演講前日有學生若干人在高昌廟地方與兵士衝突昨日小東門城内等處各店舖有罷市之舉當以事雖出在華界惟十六舖民國路斜橋各地方與租界毗連深恐影響及於租界須當先事預防故知照各捕房捕頭傳諭通班包探並中西越各捕落差之後均須駐守捕房不准擅離以備差遣至往來斜橋之五路電車昨日亦因華界罷市僅駛至方浜橋爲止 
[高小國民兩等學校停課問題]  
　　上海縣勸學所所長因悉二師學生前日下午五時至高昌廟演講爲軍士阻止衝突致傷學生多人延及商界罷市電車停駛在公立高小國民兩等學校宜取何種態度遂與市學委賈粟香君商酌辦法並用電話分邀高小各校校長於昨日午後四時集所開談話會到會者梅溪徐芑洲巽與高世良養正葉袖東萬竹李墨飛縣立女子高小張杏娟女士並市學委賈粟香等六人開會由李所長主席發表謂城廂内外及電車因高昌廟軍學界衝突已現罷市風潮但在公立高小國民學校宜取何種態度請公决卽由高校長告以該校昨巳有某學生飯後到校被人取去算盤一架並乙種農業有某生在途被人攫去書包一個諸如此類頗難籌備防止即由賈君謂小學校停課與否本無大要第恐有走讀生在上學時圖於途中或遇意外不得不先籌辦法於是經衆會議停課時日之多少即視商界罷市時間之長短爲標準並令知寄宿生在停課時不准出校走讀生方面卽通知各家長不令出外衆俱贊成表决而散 
　　學生周法均受傷後攝影 
[罷課中之各校消息]  
　　約翰聖約翰學生分會昨日下午由哈同路民厚里寄宿所出發宣講隊初擬直往軍警等所在地演講因電車不通自英大馬路新世界步行至南市該隊至滬杭火車站時遇男女學生數隊散行歸家聞係半路有軍人阻止去路不能直至高昌廟故即返家約翰分會宣講隊人數雖祇十四人聞言之下愈增勇慨以爲彼軍人亦國民一份子若能婉言相勸何懼不達目的遂加捷速行至半淞園相近果有軍人十餘人阻止去路該隊遂向軍官辯論多時軍官以服從二字爲軍人天職推諉學生哀求再三始允二人前行其餘可在半淞園附近演講故該隊卽派二人前行其餘卽在其地開始演講第一講員邱培洵痛言服從與愛國之孰重孰輕第二講員鄒君解釋今日學生到此與軍人談話之宗旨第三講員汪君極言軍人與直接交涉之關係聽者無不憤慨講畢代表二人方回據言由此達高昌廟尚遠一路守兵有五六重過一重又一重恐難達目的邱君猶未信與　君再去探看千方百計亦不過走過二重據方充傳單遞送軍人均不敢受即使良心發現者亦不過受而藏之而其故則曰命令如此不敢違也非特傳單即報紙雜誌亦禁傳閱並言山東之事皆學生造謡皆不足信言至此有一長官至高聲曰軍人有軍人的教育决不受學生的教育邱君遂默然而返 
　　滬江滬江大學於十四日宣誓罷課時該校教員會已議定以一星期爲限校長早知此次學潮决非一星期所能終了迭開教職員緊急會議討論善後辦法並議定數條由校長於十九日通告學生（一）學生須於二十一日照常上課（二）學生如不上課限於二十四日以前一律離校（三）學生學膳概不退還學生聞此後卽於二十早開緊急大會先由主席提出繼續罷課案次由該會所派之上海學生總會評議科代表報告上海各校繼續罷課情形並報告評議部通過繼續罷課案情形討論此案經一時之久結果爲三分之二票通過本案當日下午該會執行部卽派代表四人向教員會請求發回膳宿費該校長嚴詞拒絕無結果而返次日晨學生一律不上課仍照常派人出校演講留校者按時辦公卽日晚又開大會先由四代表報告校長拒絕還費情形再由主席付大會討論並籌對付方法有人提議二種辦法（一）和平的（二）激烈的再三討論終無結果俟次日再議主席介紹該校英文主任教員約翰遜先生講演唐甯康君繙譯大意謂學生愛國行動西國教員深表同情惟應審愼從事建設牢固的根基庶幾於國家社會均有裨益講畢後再由主席介紹該校生物學教員鄭章成博士演說講畢時已十鐘二十二日晨照常行陞旗禮開大會由各代表報告上海情形次由會長堤出出校後辦法並允擔任借屋等事八時散會一切仍照常進行聞該校學生富於自動自治精神對於愛國行動亦積極進行本禮拜六出校後必有一番大演講云云 
　　大同大同學院學生分會爲該院所發學生如三日内不上課即暫行停辦之布告及通函刻巳逾限經衆議决請將本期所餘學膳宿費一併發還以便離院另組分會而該校長意欲將學費扣留爲覊縻學生之計聞該院學生以爲此種情形實屬至無道理擬先向責問如責問無效即行提起訴訟云又該院學生分會今晨五時全體到高昌廟與罷工工人相率至十六舖一帶游行勸告各商號及早從事救國運動頗得各商號同情 
　　中華工業專校中華工業專門學校學生分會自罷課以來會員即紛出演講日間在城内小東門城隍廟一帶後因聽者不多（約百餘人）即發起晚飯後出外演講因種種困難不能至城内演講又因晚間工商人等頗多閒暇故就近在閘北一帶分途演講前晚自新橋至大統路昨晚至火車站沿途並作醒人言語每次出發計四十餘人各持小燈籠一個外面寫「罷市罷工」等字樣並有國旗數面大燈籠數個燈上繪有山東地圖及日人垂涎狀聞係該分會學生自製其餘有散發傳單者共有五種約一千餘份有販賣通俗叢刋者演講題旨大概爲「我們爲什麽要罷課？」「爲什麽要求你們罷市罷工」演者極其沉痛每次聽者約二百餘人演至最悲痛之處聽者頗爲動容 
　　南洋路礦南洋路礦學校自罷課後即組織宣講糾察調查等部對於會務竭力進行宣講部部員連日又在城内肇浜路九畝地城隍廟一帶演講演講時聽者五六十人沿途散發傳單秩序極佳 
　　同德醫校麥根路同德醫學專門學校化裝演講團昨日（二十二日）假座閘北長安路花旗牌戲園開演聽者千餘人後至無立足地諸團員均精神振作各獻所長演至悲痛處聽者聲涙俱下聞該校尚在排演新劇一俟純熟即擇地開演云 
　　青年會日校青年會日校學生自上星期三罷課以來組織勸告團聯絡工商收效良佳前日開職員評議聯席會有主張工商界覺悟者頗多須改勸告團爲演講團當衆通過共分六隊出發浦東眞茹江灣砲台灣等處據各隊報告結果美滿明日上午尚擬分赴南翔等處云 
　　東吳二中東吳第二中學校學生分會已於昨日（二十二號）早大會表决繼續罷課因教會學校難涉政治性質故定於一二日内全體出校另組事務所云演講部於本日下午一時分兩隊出發第一隊由隊長嚴震武率往閘北演講第二隊由隊長周世勳率往城隍廟每隊隊員十名題爲「民國爲民公有之國」「天下興亡匹夫有責」「中國人之習慣」「愛國非徒口講」聽者極衆 
[南通罷課消息]  
　　學生總會昨日接南通紡織專門學校學生分會緘云該校已於四月二十號遵照總會議案全體罷課云云 
[尊重世界勞動紀念日之辦法]  
　　徵求同意 
　　上海各界聯合會昨致各團體函云敬啓者五月一日爲世界勞動者與資本家及他種强權奮鬭之歷史紀念日本埠工界於是日列隊游行藉壯紀念誠爲上海工界澈底覺悟之第一次社會物品除天然者外皆爲勞動者之生産乃自士爲四民之首一語濫觴於無聊文人勞動者之地位遂漸形低落而官僚武人政客資本家反得行使其隂謀蠻力以壓倒一切可爲浩歎吾人以平等自由博愛爲旨歸自應特别尊重勞工之地位本會擬具辦法除屆時酌量實行外並以此徵求本埠各團體及各界同意兹錄辦法於左（一）各團體學校商舖及住宅懸掛國旗（二）各工廠及商舖放假仍給工資（三）各團體及各界贈送物品（一）旗幟（二）徽章（三）茶點（旗頭紅色）（四）各團體各學校列隊或派代表赴會以上辦法如荷贊成卽希一致進行無任感盼 
[舊國會議長關於軍府任免電]  
　　否認三月二十九日後之政務會議 
　　在滬舊國會議長林王吳褚四君爲廣州軍府行動致西南各省當局各軍隊通電云（銜略）軍政府之職權行使依軍政府組織大綱由國會選舉總裁七人組織會議制之政務會議行之兹孫總裁文唐總裁紹儀駐滬並無代表出席唐總裁繼堯於二月已准其列席政務會議之代表趙藩辭職伍總裁廷芳又於三月二十九日離粤是自三月二十九日始政務會議巳不足法定人數所有免伍廷芳外交財政部長等職及其他一切决議事件概屬違法行爲當然不生效力至軍政府外交財政兩部祗認伍廷芳爲合法之部長一切外交財政事宜仍應由伍總裁兼部長負責用特宣告中外以維法紀而正觀聽參議院議長林森副議長王正廷衆議院議長吳景濂副議長褚輔成馬 
[又有主張保存關餘欵之兩函]  
　　上海學生聯合會爲主張保存關餘欵辦西南大學特致廣肇公所函已誌昨報兹全國學生聯合會上海各界聯合會亦同一主張爰將其致廣肇公所之兩函錄下 
　　全國學生聯合會函廣肇公所執事先生鑒在報章獲讀貴處致伍章兩君函義正詞嚴欽佩無旣敝會對於此項關餘主張絕對保存作爲西南大學開辦費於該大學未實行開辦前無論章伍二君或軍政府所派之大學籌備員均不得動用倘荷贊同尚祈一致主張爲荷 
　　上海各界聯合會函廣肇公所執事先生鑒前於報 
 
 

Page 11

 
 
章得讀貴公所致伍章兩君之函甚爲欽佩本會贊同保存此項關餘爲西南大學之開辦費祗以百萬元之數猶虞不足非俟添募欵項堪敷開辦後此項關餘應交無政治關係之團體保存伍章二君及其他西南大學之籌備員均不得動用藉重公帑而維教育如有覬覦此欵以飽私囊或不惜訴諸外人致喪國家體面者當隨諸執事之後共掊擊之 
[前崴埠俄司令赴法過滬]  
　　大陸報云前海參崴俄軍總司令羅塞諾夫率其妻與二女等昨乘法輪船勒朋號由日本到滬輪船停泊甫定羅即登岸對於俄事不發一言後即不見其蹤跡羅將於星期五日午後四時復登原船前往馬賽當柯爾察克政府未被社會革命黨推翻時羅爲海參崴重要人物此後聞由日政府之助力逃居日本今由遠東赴法將有何爲局外人尚無所聞昨晚上海俄領署尚未見羅等之面領事等亦不知羅氏此後之計畫云 
[粤西報告桂軍刦掠電]  
　　旅滬粤人團體等接香港來電云舊國會參衆兩院議員唐總代表孫中山伍秩庸先生廣肇公所粤僑商業聯合會同鄉諧公漳州陳總司令鑒滇桂交訌戰禍驟生各屬民軍聞　蠭起舊肇軍官長爲保護桑梓之計迫得合集舊部駐紥肇屬天堂内外各洞春灣等處新興陽春居民賴以少安四月四號滇變告靖肇軍即於五號率隊全退不料桂軍貪圖刦掠進逼新興自勒竹以上直抵河頭天堂内外各洞延及雲浮陽春兩縣綿亘百餘里住户數萬家均被焚燬掠洗一空紳耆婦孺無辜槍斃者計逾千數三屬人民喘息無所匍伏待斃竊思莫氏僭 
據非位巳逾兩稔不聞悔禍而淫暴是逞上抗中央中蔑議會下菅民命粤民何罪獨罹其酷用敢籲請我兩院議員唐孫伍三先生同鄉諸公陳總司令俯念災黎設法維持使三屬生靈得出水火而覆天日無任呼籲待命之至新興陽春雲浮三縣耆民梁偉唐李作舟練希賢等叩養 
[蘇人發起蘇社]  
　　江蘇地方人士鑒於本省各項事業漸落他省之後其故由於地方團體涣散不能自治所致爰於四月一日乘運河工程局開幕多人會集之際由張季直韓紫石黄伯雨馬雋卿沈信卿黄任之朱德軒張繼高鮑芹士王叔相錢强齋陳頴孫蔡陶模張孝若方惟一奚九如董冠吾武霞峯等十八人籌商分函各地同志共同發起蘇社以謀發展江蘇地方自治爲宗旨以實業教育水利交通四者爲應首謀發展之自治事業且鄭重聲明不涉政黨不爲私人利用不與官治爲敵嗣經各地同志復函加入發起定五月十一日在南通開成立大會以該地自治設施較早可以乘便參觀研究也兹將該社緣起及草章錄後 
　　蘇社緣起國是搶攘隱憂四伏以近所聞惟山西一省民生無擾自治漸即於理江蘇地位財力甯在山西下而所謂自治者此通彼塞甲進乙退未能一致進行三數朋儕私憂而竊計之久矣時令所迫同野有占舉肊告人翕然大韙是或剥而將復貞下起元之兆與適會於揚於是有蘇社之組織組織之意自有地方而自治之治之力無薄也治之業無小也量而後進知而必爲社之範圍則不涉政黨不爲私人利用爲官治之後而不樹敵爲社會之導而不騖名懸此爲的敬徯同志發起人張謇韓國鈞張一麐段書雲王清穆唐文治黄以霖錢崇固沈恩孚馬士杰黄炎培穆湘瑶仇繼恒劉垣孟森賈豐臻鮑貴藻穆湘玥孫儆榮宗銓張孝若陳大猷朱叔源王寳槐武同舉張相文鄭立三蔡鈞樞朱紹文于樹深張福增汪秉忠胡允恭張仁普榮棣輝黄次山江湛劉長春朱棨吳兆曾竇鴻年許鼎年王爲毅董永成奚九如方還 
　　蘇社簡章一「定名」蘇社二「宗旨」本社爲謀江蘇地方自治之發展組織成立其宗旨列舉如下（一）主持正義（二）廣求世界知識審量地方之所宜（二）恊圖地方治安（四）研究地方建設事業（五）唤起人民對於自治之責任心三「社務」本社所謀發展之地方自治事業暫定範圍如左（一）實業（二）教育（三）水利（四）交通四「辦法」關於上條各項事宜其進行方法如左（一）調查（二）講演（三）研究（四）出版（五）實施五「社員」（一）發起人（二）贊成本社宗旨志願協助社務經社員五人以上簽名介紹者六「職員」本社設職員會由社員互舉職員口人組織之議决社務其任期定爲一年并由職員互推主任書記會計幹事等分任職務本社職員皆名譽職但駐社辦事及專任調查講演出版等事者得酌支公費 
　　七「會議」（一）每年三月擇交通利便或山水清淑地方開大會一次報告前年度之社務决定次年度之社務并舉行聚餐或團體遊覽以增進高尚和樂之精神發揮合羣互助之能力（二）遇必要時得開臨時會（三）每月開職員會一次大會未及議决之事務由職員會决之 
　　八「社費」凡社員應繳納入社費四圓於入社時繳納之歳費四圓於每年大會以前繳納之本社舉行特辦事業經費有不足時得臨時募集之九「社所」以交通之便利設總事務所於上海其他必要地點得由職員會之議决分設事務所十「附問」本簡章經大會多數之同意發生效力社員認爲應修改時得提出於大會經多數通過得修改之 
[商業公團聯合會開緊急會議]  
　　上海商業公團聯合會近因時事日繁關於國際社會商業種種問題非集合多人細加研究不可故訂於本日（星期六）午後特開幹事會議並聞有最重要之議案急待磋商昨已先時通告該會諸職員矣 
[救國恒心團演講紀]  
　　前晚六時恒心團演講隊齊集事務所至八時出發九畝地新舞臺携有方燈二個（一）書學生爲什麽罷課我們對於罷課應該怎樣（一）書什麽要辛辛苦苦對人演講要明白這團是人組成的其演講次序（一）陶樂勤演講做人的責任就在做工（二）錢立琳演講奸商足以亡國吾人應急起而驅除之（三）蔣君發揮救國賣國官僚亦在驅除之列（四）趙南公發揮方燈所書言語圍聽者約數百人正在興濃之際適多數學生携罷工之燈持罷工之旗蜂擁而過乃就近詢知在高昌廟與軍隊發生衝突爲時已久遂宣告散會 
[義勇軍大閱預紀（三）]  
　　萬國商團義勇軍本年大閱巳擇定本月二十四日星期六下午三時在跑馬塲舉行已兩誌本報兹悉是日閱兵禮節極爲隆重由總司令屠魯門君親自指揮凡屬各國義勇隊員均須到埸聞參與盛典者有馬兵隊過山砲隊機關砲隊汽車砲隊水師陸戰隊工程隊英國愛字隊英國皮字隊海關隊美國隊葡萄牙隊中華隊日本隊蘇格蘭隊意大利隊常備隊共有十六隊之多俟閱兵禮畢列隊荷槍由跑馬廳出發經過大馬路至黄浦灘散隊聞閱操官尚擬於先一日星期五檢閱各隊之小隊教練及野戰陣式防守租界治安等法日來各隊正在預備一切云 
[中華義勇軍添招新隊員]  
　　本埠萬國商團中華隊昨日發出添招第十五年預備隊員簡章一通略謂上海之有萬國商團初我華商不與焉深爲缺憾清光緒乙己黎黄氏一案租界秩序不寗萬國商團出而維持以語言之不通生種種之誤會於是有虞君洽卿袁君恒之等始發起華商體操會繼與萬國商團聯爲一氣編列華隊已十有五年矣華隊在工部局有華商隊官徐君通浩胡君筠秋等在租界得領回槍械近與各國享平等權利平時操練射擊各隊員皆能悉心研究是以歷年成績爲中西各報所稱道庚戍以來保護地方尤爲出力可知列入隊員自能振興尚武之風而於地方治安關係匪細本會有提倡之責每逢四月爲商團華隊添招隊員之期凡我商人當年力富强之日正志趣奮發之時請速向華隊事務處取閱章程報名入隊以厚華隊之力而增華商之譽有志諸君盍歸乎來簡章如下「宗旨」保護公共治安振起國民尚武「資格」德智體三育及執業住址等均及格「隊費」隊員實行效力者免收隊費「保證」由殷實華商行號蓋用圖章及經理簽字爲憑「入隊」報名志願保證等書一俟通過即入預備「預備」學習各課及格後一俟通過推補正備「正備」三年完全稱職後有改充他備之利權 
[法公使今晨回京]  
　　駐京法公使博柏氏因公來滬經法總領事歡宴兹已公畢定於今晨（二十四號）七時半乘滬寗花車北上楊交涉員王道尹沈知事等均定到站歡送並有軍樂隊奏樂歡送云 
[全國各界聯合會常會紀]  
　　昨日（二十一日）上午十時全國各界聯合會開常會公推周霽光主席張天放紀錄（一）主席報告分四項（甲）報告揚州各界聯合會來函派黄植爲代表出席本會情形（乙）報告蘇州各界聯合會來函謂本會定期於本月二十五日在本處開追悼會追悼被日人殺害之胡宗漢君請派代表蒞會云云隨即舉定代表赴會並製送輓聯以誌哀悼（丙）報告馮禹門來函在衡州接洽情形（丁）報告駐衡州湖南學生請願函來函謂長沙日商本村好之助毆辱國貨維持會調查員並搗毁什物值二千元之巨等情結果通電各省各團體一致抗爭時已十二時遂散會兹錄該會致全國各團體電兩則於下（其一）各省各團體鑒日人在我境内傷害我國人蹂躪我地方之事日有所聞如魯閩各地之擾害未了蘇州胡宗漢之槍殺案又生今長沙人民憤起救國組織國貨維持會復被日商大石洋行之村本好之助偕同多人於四月二日毆辱該會之調查員朱立村身受重傷并搗毁什物值二千元之鉅似此蠻行層見疊出國家體面安在人民將何能堪務祈嚴電抗爭一致主持不勝盼禱全國各界聯合會叩（其二）全國各團體曁安徽同胞均鑒今國内俶擾人民塗炭孰令爲之孰令致之（推原禍始莫不痛恨於督軍制之流毒而深切齒於倪嗣冲之倡亂也兹幸倪將伏天訴皖人庶有復蘇之望然皖督之爭正不知鹿死誰手聞馬聯甲繼倪代理馬何人斯一兇殘之屠户耳倪之惡馬實助之安慶迭次兵變咸出自馬部五四之役蕪湖商界以救國之故繼各處罷市馬親率大隊堵塞要衢水道交通爲之斷絕一時人民不能炊爨幾渴餓以死其殘酷有如此者果馬而代理皖督固非皖人之幸即他人繼倪督皖亦豈中國之福所謂前門抗虎後門進狼同是一邱之貉甯有賢愚之分國人年來慘遭驕兵悍將敲剥飮恨吞聲久矣其畏之也如猛獸其惡之也如蛇蝎顧廢督論巳倡有年而終未見成功者則以國人乏自决之能力每每瞻前顧後不能奮發有爲致積重難返姑息養奸耳今全國學生痛心北庭非法賣國巳一致罷課誓與國賊不並立皖人亟宜趁此時機速羣起自决廢督自皖始全國亦將聞風景從庶殘民兇暴一掃而清建民治之新猷植安寗之永基時哉時哉不可失願全國同胞努力圖之全國各界聯合會啓 
[林百克律師回美之任務]  
　　與現在組織之某公司有關 
　　大陸報云本埠林百克律師將於五月十八日乘尼羅號輪船赴美此行與現在組織中之某公司有關林律師昨稱今時機已熟美人對華宜佈置將來實業借欵之事業嘗與中國資本家談及此事彼等亦願參與此項事業故組織一公司俾中美兩國資本家得以聯絡辦理今日中國資本家爲勢所迫貯積一大部份金錢無利所得若有會同美國資本家共投資於良善穩妥實業之機會則窖藏之資當可取出而保美棉廠絲廠油廠等所需之機器等營業矣今日中國所缺者爲各種機器中國專恃人工製造各物故出産無多不足供其需求新公司將爲中美兩國人民間之居間人爲華人承購廠基建築廠屋裝置機器俟試辦若干時後由華人半以現資半以債券購得之美人之持有債券者可會同管理廠事至最後一批債欵付清時爲止至是全廠悉爲華人之産業矣華人對於此種辦法頗多建議兹擬回美商諸美國資本家云云林百克律師離滬後大約須四個月始可返滬 
[俄羅斯皇后號之行踪]  
　　昌與公司俄皇后號巳於二十二日由神户經長崎來滬大約明日（二十五日）清晨六時可抵吳淞即由亞歷山大號小輪渡送乘客至工部局碼頭登岸約在上午十時並悉俄皇后號同日即須駛往馬尼刺香港等處故亞歷山大渡輪下午四時仍返淞口惟搭客行李等須於下午三時四十五分以前預至工部局碼頭候渡云 
　　字林報云昌興輪船公司俄后號輪船本星期六日可抵滬計載有上海客一百零七人香港客一百五十一人郵件八百三十袋内有美英郵局者二百三十九袋又金銀頗多内有十五箱金與九百三十四銀條並載有貨物一千七百三十八噸在滬起卸 
[俄婦自戕]  
　　大陸報云俄婦柯却羅夫年二十九歳寓文監師路五十二號旅館因其夫從軍杳無消息存亡莫卜憂鬱不勝遽於本星期三日在寓所服毒而死遺書致俄領署述其自殺理由云 
[盜槍搶刦之定罪]  
　　袁德興於隂曆二月二十二日晚糾同在逃之石九德（又名石潤生）各持手槍闖至法新租界墳山路四十號門牌乾大烟紙店内搶取現洋銅元等物而逸當由探目黄金榮包探韓邦達聞悉趕來當時袁等逸去後在附近某弄内地上拾得實彈手槍一支帶回捕房經捕頭察得此項手槍係屬公共租界商團總會之軍械故知會公共捕房派探至該會將袁提案惟石聞風遠遁當在袁家内床底下抄出手槍一支由公共捕房將袁及手槍送至法捕房管押聽候詳細錄供解堂訊辦在案昨由捕房傳齊人證將袁解送法公廨經陳讞員會同法副領事雷君升坐特别刑庭研訊先據捕頭上堂禀明前情並將手槍呈鑒繼據原告金東林投稱是晚十二點時商人正在收市之際袁等兩人以購物爲由擁入店堂各出手槍嚇禁聲張當被搶去小洋一百三十角大洋三元銅元二十四千文携贓而逸今蒙拘案請求重究見證王有才供民與袁石兩人同在商團總會充當管門巡捕是晚袁石兩人同時落差是否伊等同往搶刦不得而知詰之袁德興供民人向當兵士於三年前來申在公共租界充當商團總會管門巡捕是晚實係在逃之石九德老姚兩人往搶民人實不知情詰其旣未同往搶刦何以手槍在爾床下抄出袁語塞中西讞員會判以袁盜槍搶刦證據屬實罪無可逭着押西牢二年以儆並候補緝石九德老姚兩人到案訊辦後再將手槍送還公共捕房 
[法總巡任滿回國]  
　　法捕房總巡施美德君現届任滿又嵩山路捕房捕頭脱雷沙克君及管西牢捕頭顧才君均請假若干日偕施君回國定於昨日偕同乘坐郵船起行各捕房捕頭副捕頭及中西探捕等均詣碼頭恭送　總巡一缺由副總巡斐亞利君（譯音）代理云 
[藥業友誼聯合會呼籲函]  
　　藥業友誼聯合會致各藥舖執事函云徑啓者上年本業各夥友以工資微細生計艱難要求增加事非得已幸蒙沈軀長持平勸導今按月普加薪工洋一元五角兼賴各寳號賢主人及各位執事先生體恤同人顧全大局由業董韓君孝先司年朱君裕康到案具結遵照辦理在案各同人旣得本店主人及執事先生之優待自當益勤所事藉答高情惟聞自入春以來仍間有暗中滅發之事數會調查屬實不得不代表全體竭其呼籲之誠查自上年增加薪工後即由飮片公所議加串頭以資抵補出入相衡有　無絀是各夥友所加之薪工直接取之於本店實間接取之於買客也統計滬上南市新舊同行不下二百七八十家内惟蔡同德胡慶餘王大吉馮存仁童涵春葆和堂董天頤郁良心等數家對於夥友薪工固已一律照加而對於售藥串頭並未絲毫折減具見各店主及執事先生仁厚信實泃堪爲同業表率貴號聲譽卓然營業發達當仁不讓諒有同心况各夥友多屬同鄉試念其離宗遠游果爲何事須知用一人當得一人之力費一錢即收一錢之功竊願寳號主人　貴執事先生審處熟思權其輕重得失勿違縣諭加惠同儕是則敝會所馨香禱祝者也 
[救火汽車與電車互撞]  
　　前晚十時許公共租界救火會得有福州路浙江路轉角火警之報告當由全體會員分驅皮帶車汽車驄往該處察看毫無踪跡汽車即行折回迨至湖北路漢口路口適法租界五路九號電車由南疾馳而北不及避讓互相碰撞致電車頭部撞壞汽車中間亦受損一時圍觀人衆旋由老閘捕房中西巡捕到場抄錄該兩車號碼及開車人姓名據倩回訴捕頭核示 
[振源祥失愼案之結果]  
　　虹口東鴨綠路七百五十八號門牌振源祥織布廠自於本月八號不戒於火後該管捕房以其有縱火圖賠保險銀兩嫌疑將廠主鎭江人范炳坤廠夥鄭茂德鄭文林傳至公共公廨諭范交一千元兩鄭各交二十元人洋並保候訊明再核在案昨晨續訊先由捕房代表律師分别向華探目王四福西探駱四詰問當時調查情形畢次由被告代表林百克律師向該兩探駁詰數語卽令伊之當事人范炳坤站入說欄詰問據范供振源祥開設己有三載歷年均有盈餘廠中有手工織布機七十五架每架價洋十餘元所保險銀二千兩須分兩部生財部份保五百兩貨物部份保一千五百兩出事之夜我係十二點鐘回廠檢點賬籌之後安睡迨至三句餘鐘驚覺而火己不可收拾至因何起火大約想係我於臨睡時所遺吃餘之香烟頭所致救火會西人前謂火塲曾嗅有火油氣味此語我想定係當時火油燈爆碎流入火中致有此種氣味等語又由鄭茂德上堂供訴起火情狀所言與范相同復由兩造律師辯論終結陸襄讞核禀商之英包副領事科范炳坤罰洋五十元充公兩鄭開釋 
[婦人被拐獲救之經過]  
　　婦人王田氏原籍常州年十七嫁鹽城王連生爲室生二女其一已殤客歳田氏隨連生來滬連生爲麵舖夥所入不足以贍家田氏遂在小沙渡鴻裕布廠傭織且得值五六圓藉以度日一日有曾相識之婦人挈以出游不知何時暗下迷藥將伊迷倒載以北行賣入長春之凌雲班逼令爲娼田氏矢志不從惡鴇始則毒打繼用鐵簽刺戳後竟以烙鐵烙其腹田氏受烙　絕鴇恐其死送入醫院傷稍平復日夕苦逼之凌虐百端田氏有死不二過客之知其事者憫焉載入長春日報爲懷德縣警長何承印廷璽所知盡力設法爲之脱籍携往奉垣途中始詳悉田氏之被拐及不願失身狀慨然送入救濟婦孺分會轉展至滬惟田氏腹部受烙後表面雖經治痊而内部暗傷甚重每至舉發呼號欲死兹已由救濟婦孺總會招伊夫連生到會相見先將田氏送入濟生醫院治療俟内傷愈後由其夫具領完聚夫拐匪之奸宄誠萬惡不可恕而田氏之不爲威損寗死不辱及何之慷慨救拔見義勇爲俱晚近之不可多得者矣 
[兩電車軋壞汽車]  
　　昨日下午二點一刻時有某甲所駕之一千五百十九號汽車馳至法大馬路鴻運樓門前忽有自東朝西之徐家滙電車由西朝東之小東門電車馳來一時不及避讓將該汽車夾在中間以致汽車全身均被撞壞不能行駛後由巡捕到來抄錄號碼回禀捕房飭探魏志餘前往查勘一週禀復捕頭諭候訊核 
[划船傾覆溺斃渡客]  
　　前日午後四時許有划船户姚阿二在楊樹浦碼頭裝載男女六人渡浦其時潮水湧愈船身極小以致撑持不住忽然覆没男女六人同時落水經海關水巡捕巡江杉板經過當場救獲五人尚有劉世怡一名年己六十餘歳登時溺斃屍身迄未撈獲事後將該划船夫姚阿二拘解捕房押候撈獲屍身再行核辦 
[昨日公共公廨訊案記]  
　　昨日上午公共公廨第四民庭由張襄讞會同美副領事丁瑞門氏審訊各案如次（一）「廣泰米店主張蓮卿不服所控某飯店主沈惠卿不還米價洋五百四十九元六角初審判决着被告償還洋一百三十元了案延律師請求復審案」先由張之律師起述請求復審理由畢次由見證恒裕米店夥倪應生聯和米店夥朱子培相繼上堂爲原告作證以其售與沉　米價並不昂等語復由沈之律師向該兩證人駁詰一過「結果」改期宣佈堂諭（一）蕭耕垣訴王銘甫王星齋不理賬欵銀二千六百六十四兩案」此係續訊被告代表律師以兩造賬目每每不符須先清理要求由兩造將賬理清再訊而原告之律師稱如須理賬則原告所控第十一條内之七百兩一欵須着除外「結果」着兩造公舉理賬原告所控第十一條之七百兩不在理賬之内（一）「張柏記訴高澤晋不理欠欵洋九百六十元案」兩造律師請求改期再訊「結果」照准 
　　又下午第一公堂由關讞員會同英卓副領事審訊「英商　蘭歐爾赫美而鉗媾司安姆白露司同訴華人姚琴甫陸榮福抵押單地不贖案」據原告代表律師所訴　情大致以被告從前將竇山縣九一圖洪字圩基田一畝二分向英人哈味抵借洋五百元迨至西暦一千九百十五年哈味病故遺囑兩原告爲其遺産管理人被告旣延不取贖應請將該田斷歸原告管業云云因第二被告未到「結果」改期再訊第四公堂由兪襄讞會同美約副領事續審「孀婦趙陸氏訴趙蔡氏不還存欵洋五百元案」據被告方面見證錢竹如等相繼上堂爲被告證明陸氏實係被告故夫趙晋甫姘婦該欵乃趙逃妾楊氏所有因趙係病故陸氏家楊氏前偕大婦往奔喪遺失等語復由原告代表朱斯芾律師向各證人盤駁一過「並與被告律師辯論之下「結果」以原告所控證據不足將案註銷 
來函 
[學生總會理事長狄侃來函]  
　　「上略」自敝會通告全國同學罷課後報紙上間見載有『某處學生不響應上海學生』之新聞而江蘇省教育會復南菁學校之函亦有『此次罷課其起也勃焉是否迫於萬不得已不特屇外人莫名底藴恐局中人亦未暇深求』等語並聞有前日在某會開校長會議時竟有某教育家公然聲稱此次學生之罷課係受安福派之利用蓋由孫某從中接洽者兹恐外界誤會特爲聲明如左（一）此次罷課之通電係按照本會評議部議决案而發現在出席評議部者爲北京天津上海南京留日江蘇安徽浙江福建廣東廣西雲南河南山西陜西甘肅湖南四川山東等處學生會正式選出之代表某處學友之是否始終不罷課固别一問題然即使某處學友毅然罷課亦祗可謂爲服從敝會之通電决不應指作因響應上海同學而然蓋上海同學亦因接得敝會此項通告始行罷課也（二）此次罷課案之通過就我所知而言其費去之討論時間甚久且曾經過一度之覆議局外人之莫名底藴固屬在所不免而局中人確已一再用心深求且非覺得有萬不得己之苦衷亦决不忍犧牲其寳貴之光隂寳貴之學業以從事於斯敢略誌其巓末以告世之愛學生會者（三）敝會是否受安福俱樂部及其他黨派之利用我是會中職員之一可暫不必深辯即辯亦屬不易蓋某君祗言己受利用而並未將被利用之證據呈出也唯讀者諸公苟能將敝會己經過之事實及將來之動作詳加考察當能自悟此言之眞僞此外我尚有一言須爲某君及讀者諸君告者同人等向認安福俱樂部爲祻國罪魁勢不兩立對於目下暗中進行之分贓和議及其他附逆之敗類殊屬深惡痛絕即遇其他類于安福行動之團體或個人亦俱在所必斥總之現在國難日殷而社會之麻木依然同人等受良心之驅策忍無可忍始有此次全體罷課之舉爲道縱未敢云盡善而問心殊屬無他至對於某君之讜論自當存一有則改之無則加勉之念特别致謹尤望世之愛敝會者果覺得敝會之舉措有所未當正可來會而加指斥或投函賜教請勿再爲此不負責任之疑似語以螢惑觀聽也中華民國學生聯合會總會理事長狄侃謹啟九年四月二十三日 
雜評二 
[學潮與秩序（訥）]  
　　此次滬上之學潮結果非吾人所能料惟不可不注意者即所謂秩序是也凡作事者之精神能力以秩序之有無而見憑有秩序的方法發爲有秩序的行動而後地方秩序乃得賴以維持此蓋最要之道也夫地方秩序之所以不能維持者非必自破壞之也局中人偶不經心而地方不逞之徒即得乘機以肆其鼓煽假借名義滋事造謡人民遂受其危害惡名則非彼輩所受而局中人受之是適予反對者以口實耳我滬歷次之愛國運動皆能尊重秩序足見青年辦事之能力與精神吾甚望始終保持此旨而勿失也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[滬濱隨感錄] [  張舍我]  
　　國旗所以代表國家者也故敬護國旗即所以敬護國家反之者即爲辱毁國家是以非有國家慶祝或舉哀大典國旗不能妄用此一國國民所應知者也而吾國國民若不知國旗之爲何物者因之侮辱國旗無所不至試觀滬上迎親彩與則用國旗送喪出　亦用國旗迎神賽會鬧燈取樂幾莫不用國旗一若以國旗爲點綴品者甚至有以國旗作蓬帳之用任其日曬風吹雨淋以迄於碎毁者甚至有以國旗之五色作衣飾之物以爲炫人目者噫吾莊嚴燦爛神聖不可侵犯之五色國旗爲此輩人汚辱毁壞盡矣語曰人必自侮而後人侮之吾國人不能自敬護其代表國家之物安能望人以尊重吾人之國家若他國人則不特視其國旗爲生命亦不容他人稍加以輕衊前者山東省日人因强事舉行慶祝故與華人衝突有一日本小紙旗被毁日本當局卽據此小紙旗大起交涉卒由華官向此小紙旗行禮賠罪而止只一小紙旗耳而日人則謂爲侮辱其國家其敬護國旗爲何如乎吾願吾國人咸能洞明國旗之眞意嗣後萬勿妄用即用之亦須用於當用之時並須張之於日出之後而收下之於日没之時也若此遮幾免貽笑於外人而蒙莫大之侮辱乎 
劇談 
[梅訊（十）] [  春醪]  
　　畹華在京時亦往平安電影着影戲旣而爲人所覺聚而觀焉畹華厭其煩雜竟不敢往或雨雪偷暇一至而巳 
　　畫梅有梅花喜神譜有人聞畹華學作惲派花卉勸以曷不專事畫梅則喜神後譜不患無繼起者矣 
　　前日錄商梧主人貽清平樂二闋主人自言係百忙中偷作弱處甚多今又見長調一首當非忙中作矣錄之兼以詢主人也 
　　南浦 
　　芳訊展春城乍柳隂東風暗裏虚度珍重付幺弦晴絲裊吹靜一庭花絮香南雪北慧心誰解吟金縷憑曲按紅牙舞縈鈿柱仙雲隱約蓬壺看心字留痕還添麝炷記取者番游天涯路重認粉郎眉嫵疎烟淡月碧桃莫遺成嬌妒殢人倦緒消百幅烏絲醉時狂杜 
　　題曰綴玉軒主人大雅聞已即日進呈矣 
　　鳳卿前懇吳昌老書畫尺頁各一方昌老以眼力較遜今歳不爲人作尺頁特以奉卿往求未便堅拒數日間卽畫成交還書石鼓文畫梅花各臻其妙鳳卿得之如獲拱璧戀賞不已又鳳卿在京曾請松月居士爲繪華嚴老祖像敬謹供養裱一手卷有魏鐵珊寫普賢品曁羅瘿書五種福德經精美絕倫今亦携之上海請海藏樓主人爲寫華嚴偈一節云畹華見吳昌老與奉卿畫梅不期心動亦請畫一横幅長二尺高八寸許作梅蘭花草名實相符也畫成後即擬應遍海上名流與之題跋爲此遭南來之紀念焉 
　　珠簾塞係譚大王拿手好戲大王龍馭上賓以來早成廣陵絕調今奉卿輩黽勉從事當可稍慰人望也 
　　取南郡爲奉卿好戲魯肅涕泣一場尤妙入肌理 
　　木蘭從軍直抵黄河邊一闋唱崑腔新水令調馬理鎗宛轉如意不知者眞莫辨其爲木蘭也升將軍後穿長靠風度尤佳而行裝亦神采朗奕 
雜錄 
[莎話（上）] [  瘦鵑]  
　　莎話話莎士比亞也莎士比亞Ｗ·Ｓhakospeare以一五六四年四月二十三日生於英國能詩工戲曲所爲悲劇喜劇各十數種傳數百年弗替世界名伶爭演之英之人至今猶稱莎翁也 
　　莎翁悲劇予最嗜「哈姆蘭脱」"Ｈamlet"及「羅米歐與周立葉」"ＲomeoandJuiet"兩折前折隂慘有鬼氣讀之似見魅影毛髮爲豎後折則如玫瑰沐涙微顫月明中其凄艷爲無兩也 
　　莎翁劇中語有名雋絕倫者捃其一二猶滄海之一粟耳『眞愛情之途徑永不坦夷』『眞理無俟粉飾也美人無俟鉛筆也』『愛衆人信數人母以僞意紿一人』『玫瑰有刺銀瀑含泥日月中天浮雲蔽之』『人時時死蟲食其食而情則不然』 
　　莎翁在歐洲騷壇中有「接吻詩人」之稱美國某文家曾遍讀其戲曲全集謂道及接吻者凡二百五十二處想其著作時鵝筆之尖當帶美人口脂香也 
　　莎翁出身爲鄉間匠人子父以製手衣爲生栗六終日博蠅頭利莎翁微時曾在故鄉業優無藉藉名後至倫敦則亦赧赧然從諸名伶後爲摇旗呐喊之跑龍套而已聞亦曾充劇場中招待之役每見貴客車馬至恒磬折恭迓爲之執轡云 
新聞拾遺 
　　誰教你到韓家潭去稽查向在北京某教練所充稽查之厲某自興韓家潭妓女梁如玉結識後極力報效梁見其可欺乃大施敲詐顧厲所入殊不足供其揮霍於是典衣質物移挪公欵窘態漸露梁遂不加青睞别有所愛厲遂亦與之絕近因所挪公欵已爲所長查出飯碗因以打破後憶有咸在湘省爲軍官頗有勢力乃拼擋一切前往投効詎坐候多日迄無給果乃向其戚籌得路費十餘元重到北京寄居教練所附近草房内哀求往日諸同事援助衆以其在任時待人太刻薄故少有應者而厲坐吃山空形容憔悴幾類乞丐現駐紥該處之高營長憫其苦擬破格錄用收爲掃地軍總司令云[  叔豪]  
　　異僧吞瓦甯垣城南日前有一異僧不知何許人亦無人知其來歷趺坐衢旁面貌端莊形容憔悴長髯拂拂目光如炬身帶瓦片若干時時取而啖之觸齒鏗然路人麕聚而觀者咸嘖嘖稱奇有詢之者則答曰此吾餱糧也說者謂係一種法術特假此以炫人耳[  幼夢]  
　　葬棺材也有拆梢南京某工廠工頭林某昨爲其父舉殯葬於西鄉王家花園詎柩抬至新塋忽有當方鄉人數十向林索賞利市錢林謂死人爲最傷心之事何云利市不意有一年近古稀之老嫗趨臥穴中謂該穴係其祖墳寗可活葬於穴不得任他人葬埋等語林恐延誤吉時不得已乃各結小洋二角始一鬨而散[  隱厂]  
　　當舖開在土車上昨於長浜路中見一土車上載金字招牌兩方一爲（鉅成當）一爲（十月爲滿二分行息）詎行至中途輪軸忽損停止道傍當有頑童一羣聚集車前口中連呼皮袍一件質洋十元綿衫一件質洋一元更有手持粗紙高呼贖當者一時行路之人俱爲失笑不止[  吳秉恬]  
　　探花郎怕守夜犬海甯睡高夀里某氏妾甚風騷前在大舞台觀劇得一如意郎雙宿雙飛頗覺纒綿嗣被本夫窺其隱禁其無事出外妾頗昨悶昨因主人赴虎邱乃私修情書招所歡某甲得書即晚趨該宅後户詎進身之際鄰犬四吠以致驚醒該宅僕從妾雖藉故啓門婢僕亦因而伴視某甲見無隙可入身被犬困亦脱空而去云[  不倒翁]  
　　三砲台殉情久安里蔣紅英家之老五小名愛寳蘇人其夫陳某設肆吳門王洗馬巷因情性各殊時有煩言老五憤而入青樓初在蓉湖畫舫上作船娘生活繼來海上懸榜識紹人盧炳生恩愛逾他客盧業棉紗上年秋仲與友人嚴某合作投機事業不利虧千餘金事聞於五五爲代措六百金以彌其缺惟囑盧弗再爲此詎盧心有未甘復與嚴作背城借一之戰又敗北盧憤不欲生於十二月二十五晚上自投於海貽書老五謂悔不從卿之言致有此禍五聞之大哭日禱於天云求速死欲圖自盡者屢爲他人覺察卒不得死至本月初二日乘人不備服阿芙蓉膏殁年才三十一老五生時搳拳喜呼三元爲三砲台故有三砲台之外號云[  天亶]  
短篇小說 
[諷世小說捕鼠機（七）] [  宋春舫宋懷玉女士合譯]  
　　剛伯培爾「没有什麽我好像看見一隻鼠子......」造麥聽見是一隻老鼠便立刻跳到剛伯培爾旁邊用了全身的力量緊緊握住了他的手忽然又鬆了手跳在椅子邊立定把他衣裙高高的拖起說道「快趕他出去快趕他出去......不要殺他呀咿......趕他出去呀我什麽好呢惠立斯我親愛的惠立斯快跳上這椅子來這可恨的小東西趕他出去（註吾們中國婦女怕賊怕蛇怕强盜怕水怕火怕洋鬼子却不怕老鼠歐美的女子却怕老鼠比水火盜賊還要利害這是中西風俗不同體質各異的緣故）...說這些話的時候造麥有時放下他的裙子用手掩了面有時露出他的面孔緊緊的握他的裙子）呀他出去了麽惠立斯你上來讓我握住了你的手...還是趕他...趕他...趕他出去剛伯培爾在室中跑來跑去細細的尋了一回說道「找他不着我想他一定跑到他那洞裏去了 
　　造麥「不對這是没有的事他一定没有在他的洞裏他是」 
從别處跑來的呀將來我無論如何飢餓决計不拿餅乾酒瓶到屋裏來這一定是菓子牛奶油的氣味引來的或者是他們從馬車上帶來的據他們說他們找了我好幾處要我在女子選舉權的請願團裏去簽名他們這輩人旣然到我這裏來我總要有些東西去供給他們的......你巳經趕出了這一隻老鼠没有 
長篇小說 
[社會小說衆醉獨醒（二十一）] [  瞻廬]  
　　第五回覓夫君天涯地角認姊妹人面獸心 
　　章回小說本有一種老腔調逢着回尾故意說幾句驚人話好使看書的看過前一回便急忙的接看下一回說書的唤做買關子生意場裏唤做招徠之道原是牢不可破的習慣編書的在上回結尾說什麽筱山目瞪口呆冷了半截也是不脱窠臼未能免俗罷了若說眞個冷了半截這句話就太覺含混不合了事實畢竟冷的是上半截是下半截編書的没有說明若說是上半截筱山這時手裏還掌着燈火没有丢掉若說是下半截筱山這時還站在地上没有栽倒大凡體温一失血脈立停四肢百體均失效力冷到上半截上半截便死了冷了下半截下半截便死了筱山這時還能夠掌着燈火站立在地足見冷了半截全非事實不過是一句形容過甚之詞倘給學究先生見了便要揩着鼻尖下兩句評語道目瞪口呆則有之冷了半截則未也（純是閑話）列位筱山目瞪口呆畢竟爲着什麽（我正要問你你倒來問我）自古道日的不作虧心事夜半敲門不吃驚這敲門的人倘在一個月前來到這裏筱山見了便不驚惶失措到這般田地原來筱山同尤氏没有成婚的當兒尤氏問他可曾娶過妻子没有筱山撒了一句謊道有是有的逃難時吃長毛殺死了尤氏問他當眞不當眞筱山道有甚麽不當眞我曾在道旁收他的屍掘個泥坎埋掉了若有半句謊嘴上害個大疔瘡舌頭嚼得雪花般飛尤氏笑了一笑也就信了筱山心裏以爲許氏旣然經掠去縱然不死也未必再能相會落得說他被害了免呌那尤氏心疑不肯放膽嫁人這夜正在興會淋漓的喝那元宵酒偏偏有人敲門開門看時只唤得一聲阿咦千不來萬不來偏偏來了這人早不來遲不來偏偏這時才來胸頭卜卜的幾跳嘴上雖没生疔瘡却是開口不得舌頭雖不曾嚼做雪花兒飛却是撟舌不下來人是誰便是他髮妻許氏（直到此處方才說出）許氏見了丈夫一時悲喜交集眼涙𫃊𫃊的滾下滿肚皮的說話不曉從那一句說起只問得一聲道你還認得我麽筱山呆呆的執着燈似乎没有聽得一般許氏連問了兩三聲才答得一句道你你你還在世上麽 
[自由談之自由談] [  鵑]  
　　吾政府之心死也久矣塞其耳不欲聞哀號痛哭之聲掩其目不欲見慷慨激昻之象於是告之以利害彼不聞也示之以涙血彼不見也遷延日久羣心日激而吾小民苦矣 
 
 

Page 15

 
 
   
 
 

Page 16

 
 
   
 
