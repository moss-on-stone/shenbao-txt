# 1894 - 91 - 4907526

 

Page 1

 
 
 [P ] >開印癸已恩科直省闈墨吿成[  圖書集成局啓]  
　　闈中文藝隨風氣爲轉移苟非花樣翻新則土飯塵羹未易邀主司之擊節去歲皇恩特沛慶榜宏開闈墨流　類皆炳炳琅琅　才絶絶茲經　東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已出書釐定每部碼洋一角八分在三馬路申昌書室及各書坊出售如欲躉購若干請臨申報館帳房面議 
[硃印合肥相國七十賜壽圖壽言全集吿成每部實價洋一元單購賜壽圖二角] [  圖書集成局代啓]  
　　合肥李傅相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聨額詩詞歌賦各體具備京都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用鉛字代印駢四驪六宋艷斑香色色俱足不特蔚爲大觀兼可增長學問無論士農工商皆當各置一編茲用潔白連史釘爲四本外加錦套裝潢精妙大堪悅目賞心每部收回工本詳一元不折不扣欲先覩爲快者請至上海五福衖口京都同德堂藥局三馬路申昌書畫室購取此佈○是書初印二千部遠近爭購所存無多現擬重印誠恐輾轉傳鈔難免魚魯之訛倘有函示卽當更正可也 
[書裁兵電信後]  
　　自來國家之盛衰恒與兵事相终始當其盛也勝兵勁卒電捲風馳掃除寇亂所向無前用能混一區宇救民於水火之中及其衰也因循之習誤之怠惰之氣中之有軍械而不能用有紀律而不知講猝遇宼亂無異以菌受斧欲其折衝禦侮殺敵致果也難矣是以古來令辟無論創業守成必以治兵爲當務之急當疆域一統之世所患者在宼亂但使蒐苗獮狩時時講武居安思危不自暇逸自足以懾奸宄之心靖紛爭之氣若疆宇未一敵國鼎峙大小相侵强弱相凌各有鯨呑蠶食之志則治兵尤不可一日而緩如周末之七國漢末之三國降至南北紛爭中原鼎沸稱名竊號如麻而起大率兵强者勝兵弱者亡騐諸往事昭若蓍龜今以泰西各國形勢論之較諸周末之七國漢末之三國南北朝之分裂殆有甚焉法在歐洲素號雄國自拿破崙第三爲德所蹶國威因之大損由是國中人臥薪嘗膽日以報仇雪恥爲念自知孤立無援或未能僣德相搞遂與俄人修好結爲外援俄久不得逞志於歐洲見法之卑辭厚禮以求援也亦樂與之周旋而德則與法爲世仇雖已崛起稱雄未敢侈然自滿見法之與俄交歡自不得不聨奥意二國爲唇齒之助於是此也增兵彼也繕械亟亟焉如恐弗遑英雖處於局外然恐别國兵釁一開已亦不能晏然高枕而臥遂亦有增兵繕械之舉一時盱衡時勢者逆料为久必有大戰爭而在仁民愛物之君子則竊竊焉慮增兵之非計盖國之財力有盡時兵之加增無已時倘平日額設之兵五十萬臨時調集之兵可得一百五十萬此國忽增至十分之二彼國聞之必增至十分之三自此輾轉加增勢無已時必至舉通國之財力盡以養兵若猶不足則借貸以盈之加稅以補之羅雀掘鼠挖肉補瘡兵釁未開而舉國已坐受其困猶之富厚之家坐擁多貲懼爲緑林暴客所刦奪招雇健漢數百輩給以厚餼使其晝夜捍衛數年之後力漸不支所有囊資不耗於盜而耗於防盜之費　家之與國大小不同而其理則有可罕譬而喻者然而有國者之不能不防外侮亦猶有家者之不能不防盜刼倘一任他國之日事增兵而漠不關心如秦越人之相　莒子之自安僻陋宋襄之高談仁義適足以自取敗亡斷非豪儏之所肯出也故欲免增兵之害而又不爲别國所凌莫如各國會商爾無我詐换無爾虞立一定章於現有額兵之外不復加增庶國帑不致虚糜而昇平之局亦可永保近接歐洲來電言各國以兵額太多意欲會商裁减不禁拊髀雀躍而歎是舉之實獲我心也自來窮兵黷武之君未有能善終者中國無論已卽以西國論法皇拿破崙第一恃其智勇鷹瞵虎視有囊括六合席捲八荒之志百戰百勝當者披靡其後卒以輕用其鋒兵敗身辱爲天下笑傳曰兵猶火也弗戢將自焚又曰君以此始亦以此終歴觀史册所載成敗之迹如出一轍夫窮兵不已必致覆亡增兵不已亦必致國庫空虚商民交怨而後已夫至國庫空虚則不特不能養增設之兵并不能養額設之兵商民交怨則恐釁端之起不在外患而在内訌然則與其輾轉增兵而令舉國之人憟憟焉惴惴焉有朝不保暮之勢誠不如各守故轍不事増添大小相維强弱相倚可以共享安全之福嘗編春秋時之向戌實爲古來第一豪儏欲令各國弭兵其識見遠出戰國術士之上戰國術士不曰連横卽曰合縱大都爲一身富貴計非能益人家國也若弭兵之說眞有手援天下之意苟從其計春秋之末造不致變爲戰國惜當時事不果行遂使後之以成敗論人者藉爲口實今各國鑒於增兵之非計僉議會商立約不復加增若果見諸施行則兵端可弭而國計民生且並受其益豈非天下之福哉日望之矣 
[上諭恭錄]  
　　二月二十日奉上論福錕等奏拿獲搶刼盜犯請交刑部審辦一摺所有此次拿獲之張三卽張幅受等犯卽著交刑部嚴行審訊按律懲辦在逃之小趙等仍着嚴飭按名弋獲毋任漏網獲犯出力之員弁等俟此案逃犯全數緝獲後再行聲明請獎近來京城地面盜案層見迭出捕務實屬廢弛嗣後遇有搶刦之案着步軍統領等嚴飭捕盜員役認眞跴緝立時破獲不得稍涉疎懈任令遠颺倘仍前玩泄卽着嚴叅懲辦並着順天府五城御史一體嚴飭所屬將捕務實力整頓以除奸宄而靖地方欽此 
[本館接奉電音]  
　　昨由京友電傳上諭一道敬謹睾登○二月二十九日奉旨回子郡王阿迷特著賞給三眼花翎欽此 
[太史書雲]  
　　禮部爲知照事所有本年二月十九日在本部賞宴朝鮮國使臣等應派護軍統領一員帶領官兵赴部護宴經本部具奏請派護軍統領一摺奉旨派出正紅旗護軍統領色　額欽此欽遵到部相應知照貴護軍統領届日於辰刻照章隨帶官兵赴部護宴○中和之望黎明時各省新中舉人在貢院覆試由稽察外塲侍御點名放簽搜檢入院於二道門下領卷入號迨點畢封門後知貢舉派員分給題紙計到者九百餘人至申刻卽有交卷出塲者亥子之交始得淨場試卷送由欽派閱卷大臣校定等第欽命文題夫子之設科也往者不追詩題賦得風牀　書卷得書字○新授鴻臚寺卿舒春　大行人普涓吉二月十六日已時履任主簿廳届期示仰闔署官員吏役人等至期一體謁見○鑾儀衛爲咨行事本衙門縣有宗室治儀正缺應行照章咨取宗室人員揀選請補相應咨行宗人府卽將應行入揀之宗室造具履歴淸册務於卽日咨送本衙門以憑辦理○本年皇太后六旬萬壽舉行慶典届期 
 
 

Page 2

 
 
皇太后乘金輦還宫自頤和園經西直門内外沿途蹕路兩旁大小廟宇牌坊樓座自應酌加修飾以肅觀瞻而光盛典經工部咨取各部院堂銜繕單請派承修大臣二月十四日奉硃筆圈出兵部尙書敬信刑部右侍郎龍湛霖欽此○新放江蘇蘇州府遺缺知府詹輔廷太守鴻謨諏吉二月二十七日爲三公子完姻俟喜事旣竣方筮日出都○二月二十日孝哲毅皇后忌辰欽遣奉恩鎭國公載澤恭詣惠陵讀文致祭鎭國公近因感冐續假調理弗克如期往祭報由宗人府照例奏請攺遣奉旨攺遣貝勒銜固山貝子奕謨行禮欽此○總理衙門有萬壽慶典事宜應行陳明摺件定於二月十九日具奏先期知照文武各衙門遇有應行廻避事件勿與同日呈遞○銀價日跌現在每兩僅易錢票十二千大個錢亦然二路錢每兩可多易二三百文然買物時甚難行使白麫每斤及油酒每斤减去錢二十文老米雜糧價仍不减白菜每斤非二百數十文不可 
[京師火警]  
　　二月十四日晚八點鐘京師地安門外舊鼓樓大街某木廠失愼火燄騰空勢甚猛烈警籌四　各廳汲桶及各各水會先後� 
馳至分投救援並拆去墻壁以斷火道直至三更後始得撲滅計焚去大屋三楹院中堆存木料遇火成灰所畜猪羊悉行燒斃幸未傷人及蔓延他處當經本管地方官照例將鋪夥解送提署訊辦 
[還我頭來]  
　　二月十四日京師右翼步營弁兵由舊鼓樓大街救火回路經十岔海時已夜深見二人背負一人而走急前阻住則所負之人以被包裹其頭詢其故據言病重詢以負至何處默然不答弁兵乃拘住開看則闖然者屍身一具頭顱已歸無何有之鄉撫之肌肉猶温當將二人捆縛根究來由竭力刑之不作一聲遂將屍身置諸是處交地方看守並將二人捉解翼尉下處拷訊原由 
[爵帥起程]  
　　長江水師提督黃昌岐爵帥已於二月廿七日由金陵乘澄波輪船出省巡閱麾下雄師列隊兩岸鳴槍恭送烟迷江滸聲震波濤直至雙輪影渺送行者始自崖而返 
[星傳過渝]  
　　湖北巡撫譚中丞奉命赴成都查案事畢起程重慶府鎭道府縣各員先期在廻龍石以上迎迓中丞曁所帶隨員及親兵共載三船於二月十六日午刻戾止暫泊太平門外各員分投手版禀見閱片刻中丞卽命解維地方備辦盛筵飭人饋送而憲舟已解　東下矣道憲乃添派砲船數號並鎭標營勇多名護送 
[常熟逆案]  
　　常熟太東門外陸姓子年二十二歲自幼傭於本城某姓家家有老母衰邁龍鍾二月二十日午前陸貿貿然歸向母索午餐母以尙未煮成對陸卽大聲詬詈恨恨而出母忿甚竟不作餐陸出外邀友過酒罏沽飲沈醉而返見母含涙隅坐啓視鍋中仍無粒米不覺勃然大怒信手提矮足几向母擲去母避讓不及擊中頭額登時腦漿迸流倒地而斃鄰右見釀成逆案將陸拘住吿諸地甲奔投昭文縣署禀報縣主立卽臨塲相騐仵作唱報委係擊破腦殼而死縣主飭陸姓族人備棺戊殮將陸帶回縣署釘鐐收禁連日升堂研訊陸知罪無可　承認不辭遂備文飭差解送姑蘇省垣二十八日下午解至臬轅黃亷訪飭收禁司監候過堂核辦想不日當明正典刑矣 
[獲匪紀功]  
　　無湖當上下游之衝江湖會匪向多出沒其間自光緖十七年撫憲遴委督標叅將李葆林叅戎來蕪專司緝捕又得督捕許袁二觀察推心置腹委任有加參戎感知遇之隆益思奮勇報效凡巨奸大憝負隅自固亦不憚蹈險履危必欲入虎穴擒虎子而後已至外來游匪但一入境卽捉將官裹去是以數年以來萑苻絶跡廛市晏安前年因拘獲龍松年等巨魁蒙撫憲專摺保升副將兹聞續獲之要犯劉高升等係是年湖北三夾地方起意謀叛之五僞旗巨魁經撫憲首叙功勳行將奏懇天恩再加優獎頭銜寵錫當在意計中也 
[杯酒解紛]  
　　蕪湖駁船帮素來好勇鬥很一言不合動至蠻觸紛爭上月某日有鐵船名臺灣者來蕪駁運停泊江心駁船相繼運米上船内有某甲將纜繫於鐵船檻邊水手某乙叱令移去甲不服以致各奮老拳究因寡不敵衆被水手拖上鐵船拳棒交揮登時頭破血淋奄奄一息駁船帮聞信正在號召同帮興兵雪恥幸魯仲連其人急出排解議用孔方兄爲和事老駁船户竟不在此攺備花紅鞭爆酒筵以釋嫌怨駁船帮始駁載如常 
[大興水利]  
　　蕪湖二街市河經老湘營譚軍門撥兵開濬迄今逾月畚挶雲興軍門親自督工初僅抽調五成隊伍繼因天雨連綿水之涸者復盈深恐曠日持久有誤操防乃將帳下健兒四百餘铭全行調出從事於污泥濁水間每日曙色甫動卽飽餐出隊到日墜虞淵然後歸伍每日午膳並茶水皆令火夫肩送幾無片刻之閒是以奏工異常迅速刻已將全河綿長數里一律開竣源頭活水汨汨而來溝身寛深較從前何止數倍水亦淸冽甘芳兩岸居民飲水思源無不頌聲載道日前軍門又命移隊至吉祥寺接開龍眼塘曾家塘俾全境水利暢通如人身血脈然無絲毫之滯塞數十年之淤墊一旦澄淸蕪民之歌功頌德盖出於不自覺也 
[南徐火警]  
　　本館派赴鎭江訪人來函云二月二十七日午前十點鐘時忽聞警鑼亂鳴人聲喧嚷遠近走相吿曰火起矣火起矣斯時尙不知回祿神稅駕何方詢諸司太平鑼者云小碼頭新河南首某姓家走水急往探知之王甡記炒貨店因炒花生星星之火墮於積薪中以致延燒廚屋倐忽間冐穿屋頂但見赤雲赭赩黑霧迷漫盤結空中幾若卿雲之麗乎天際旣而延及左鄰孫姓宅復轉至南街大生點心店熊熊回回轟轟烈烈左衝右突勢如破陣燧牛加以東風怒號助之跋扈俄而常鎭道蔡和甫觀察聞信策騎而到督率新兵營勇丁十餘名手執鋼叉臨塲彈壓未幾彥詠之太守曁在城文武印委各官弁亦相繼而來拘拿搶火匪人不使漏網　内外各善堂水龍風馳電掣吸水狂噴無如風助火勢過於披猖俄頃又延至西首保其巷巷口盡係小民部屋茅檐鱗次櫛比摧枯拉朽勢若燎原幸道署天主堂各洋龍將此帶抛入河中一呼一吸水勢猛湧無異倒瀉銀河守備許守戎復命巡勇拆毁草屋三間隔斷火路封家姨又善解人意將火燄吹向空處祝融氏乃敗興而回是役也共燬茅舍竹籬十餘户瓦屋之遭殃者三四間直至十二點鐘時龍夫始掌號而返各官亦紛紛折回當赤燄騰空時有一老嫗在銀山門探親事畢方覓歸途忽見西南角紅燄上衝疑在閭里間駭而狂走中途詢之親戚知爲相離不遠急奔而返則數椽茅屋早已化爲刼灰目覩情形長嘆� 
一聲而倒旁觀者見而扶起問以故答曰吾有洋蚨地十餘翼置諸牀頭已不知失於何處旁觀者嗤以鼻曰諒被火神收去矣後經某木行主再三勸慰將嫗帶回養息再行捐資造屋斯眞好行其德者也又有某姓靈柩火已逼近親屬倉卒不知爲計旋經同善堂龍夫飛步向前舁出得免被焚惟南街某姓瓦房墻堅而高孑立火塲中如魯靈光殿巋然獨存亦幸矣哉 
[武林火警]  
　　杭垣火患之多莫甚於二月下旬自二十五至二十八屈指四日之久聞警已有數次純佑橋竹籃店午炊遺火焚燬平屋一椽白馬廟巷弓箭鋪因熬魚膠爐火旣熄俄而死灰復燃延及木屑堆濃烟滿屋赶往救護而火勢已上炎不可撲滅幸是處龍夫竭力灘澆僅焚去樓屋一幢布市巷油紙店因紙料堆積店堂久未搬運鬱悶之氣旋化爲火烟從紙堆中透出烈烈轟轟不可嚮邇店主因置辦桐油遠出未歸家中僅一夥友一母一妻一子一女一僕婦母年五十餘妻年三十餘女七八齡子尙呱呱在抱未起火之前僕婦至市中買零星食物夥友見勢不佳急將隨身鋪蓋席捲而逃從烟焰中奔出呼喚鄰人往救忽憶子在内室復奔入抱子而火已滿屋通紅塞住去路又無後門可通婆媳子女同葬火穴中慘哉是役也焚去酒店茶食店烟盤及油紙店四家樓屋平屋十四間金剛寺巷某姓住宅樓屋三間因洋油起火亦被祝融氏收拾一空葵巷與敷文講廬相距僅百餘步某甲以烟霞爲業夜闌人靜獨對一燈不料睡魔纏繞衣袂悞撲烟燈延及被褥燃灼手臂痛極驚醒忙 
 
 

Page 3

 
 
迫問又將桌上洋燈撥倒轟然一聲火焰穿屋而出遂成燎原之勢幸左右前後並無鄰人不致殃及宿丹河下某甲開機料房生涯頗不寂寞夜工方歇不覺飢腸鹿鹿呼妻往廚下煎水以冲米粉其妻海棠春睡雙眼朦朧持洋燈而往適有小竹椅陳於當路蓮鈎悞觸仰身倒地將洋燈抛入茅柴堆中立時濃烟穿屋火燭冲霄幸夥友及學徒鄰人等十餘人吸水澆灌旣熄後收拾餘燼計燬平披兩椽半器物約値靑蚨八九千翼而機料幸未損傷也三角蕩地方某麫店油鍋起火焚去平屋兩間錢塘門外離城十八里榴霞鎭某姓採得新茶僅二三斤用薫籠烘焙入夜未熄屋中堆積竹籃洗帚等物而爐火忽延及薫籠漸及竹籃烟氣從樓板中直透急取水往救勢已不可遏滅廳屋五間遂成焦土各社龍夫東奔西走幾如山陰道上應接不睱保祝融氏之肆無忌憚耶 
[俄獲奸細]  
　　德國來信言有俄營副將被殺事頗屬駭聞據言俄屬澳禮沙營中有副將兀厘那輔者從戎有年頗著戰功擢升是職近忽被營官所執旋卽革職定以絞刑查其得罪之由先是本管上司見其所行之事大有可疑卽將箱　細加搜視姶知其人實係奥國奸細每年受奥國俸銀二萬四千扶令嗣更搜獲緊要文件甚繁另有函札一包業經封固拆而視之其中所載皆係俄國隘口砲臺各處繪圖貼說講論甚詳又有機密文報一封内言俄兵虚實情形更謂設他日俄奥交戰之時俄兵當若何破法指陳詳備俄人見之莫不爲之驚心咋舌故卽置之於法云 
[華艦近聞]  
　　靖遠經遠兩兵艦由麻六甲赴檳榔嶼業已登諸報簡兹得電音悉兩艦於十三日回新加坡當初十日行抵嶼中下午兩點鐘丁尙書由新建碼頭登岸時中國駐嶼副領事張弼士太守曁諸華商均至碼頭迎候尙書駕到卽肅至平章會館小坐進茶點畢赴領事署答拜至鐘鳴三點乃命駕至叅政司府拜會并拜會管帶嶼地陸軍之英遊擊是晚華紳鄭貴君設筵園中恭請尙書赴宴翌日嶼中所有華籍各紳商公設華筵在平章會館延請尙書及各將弁至夜張太守又設筵欵之次日平章會館演劇兩檯以申慶禮嶼地華民均燃串爆以賀踴躍之情亦可想見矣 
[火兩誌]  
　　二月二十四日之夜鼉更三轉湖北集稼嘴河滣所泊流陽秋子船二艘忽然火起二船一滿載折表紙一滿載皮紙夏布一刹那悉付刦灰詢及起火之由說者謂二船因有吉慶事沽美酒設嘉餚衆舟子皆豪飲飽餐醉鄉深入團坐作牧豬奴戲更深夜靜精力俱疲遺燼火於貨艙中不及覺察久之而赤熛怒煽勢已不可收拾幸是時風平浪靜鄰船皆解纜遠避並未罹災間有數艘逼近二船或篙槳被焚或帆桅略　皆無甚大害也○二十五日晚間十二點二刻時漢口大馬頭對岸漢陽劉某車匠鋪有女客來煎茶以欵旣而展衾設帳各自安眠不意爐火忽燃延及其旁蘆蓆以致冐穿屋頂殃及比鄰一時鑼聲鏜然哭聲震地火勢愈猛跋扈飛揚逾時漢陽漢口兩處水龍陸續赶至雖恊同澆灌竟如火上添油燒至打扣巷對江至五下鐘時始得撲滅次日保甲局按册而稽約燬二百餘家似此巨災眞令人聞而心悸者矣祝融氏何如是之忍心耶 
[江右述聞]  
　　江西訪事人云前任糧道鄧蓮裳觀察丁艱卸事因所管糧庫存儲諸項未及盤查交代遂致暫緩行期兹由德中丞於上月十八日親詣糧署盤查淸楚觀察不日首途回籍讀禮○廬高者產自廬山味香而氣淸質厚而性平較春韭晚菘尙勝一籌自上月以來連檣滿載運至省垣充塞街市初時每斤需二三十文今跌至二三文去葉留莖和以新韭配以醃肉食之頗饒風味惟產自廬山者始良别處所產不堪入口亦地氣之有所限也 
[鶯遷誌喜]  
　　皖南牙厘局督辦許小巖觀察蒞差以來已閱年餘恤商剔弊廉幹過人所有内地子卡無關緊要者詳請撫憲一律裁撤並將魚亭卡歸併屯溪方村卡歸併灣沚以節經费是以商民戴德謳頌盈途兹因皖北鳳陽關道需人署理省憲以北缺轄地遼闊政務殷繁非老成穩練爲守兼優者不足以資治理特檄觀察前往接署於上月二十日飛札到蕪寅僚聞信之餘無不鳬趨雀躍所遺皖南厘局現委候補道朱逸卿觀察接辦約於三月初旬到差許觀察一俟交代後卽須立刻就道前赴鳳陽履新○候補知府楊慧峰太守蒙藩憲札委署理寗國府篆務已紀前報兹於月之二十日由省垣謝委乘坐江寛輪船來無晉謁道憲拜會寅僚小住一夕卽換雇民船向寍郡進發聞定於二十六日履新 
[滬上官塲記事]  
　　江蘇巡撫奎大中丞定於今日出轅乘舟蒞上海黃大令聞信卽飭辦差家丁在招商局金利源碼頭預備一切並在滬南製造局陳設一新以便旌麾暫駐○雲貴總督王賡虞制軍之瀛眷由杭州來滬停泊觀音閣碼頭以便換坐長江輪船至雲南任所○新任江海關道　公甫觀察聞於本月十二左右由金陵來滬擇日履新 
[災後餘]  
　　南市大火前昨兩記報章兹又悉火災起於大碼頭大街面東之恊天源鞋店後屋是晚以煤爐烘鞋面忽店主與妻口角看管煤爐之學徒某甲聞聲奔出以致爐火延燒熊熊直上店中人慌亂異常提水灌救又悞將火油燈潑翻火遂不可收拾成此巨災店主見勢不住乘機逸去被焚房屋有招商局之產有楊姓之產有首善堂之產有張姓之產有黃姓之產其中房屋以米行爲最多水菓行羊毛行次之共燬二百餘户每進樓上樓下加以後面灶披都五六間平房則每一門面有二三進四五進不等米行米棧則每家不下數十間連江北貧民所建之茅屋計之約有三十餘間江邊所泊江北破船火盛時不可以逃避被焚至數十艘至寍波船及各埠航船有被火逼焦者有焚去其半者亦共十餘艘有某甲寍波產也上月某日購得漁船一艘髹漆旣竣擇於二十八日之晚出口捕魚是晚亦被焚去船面有人綜計被災者不下四百萬金可謂巨矣某板木行主之母年逾花甲不及逃出焚斃其中某洋貨鋪主婦逃避出外被火灼傷頭面家中人急舁至某醫生家求治洋龍水夫某甲被木壓傷肩臂其餘因逃避跌仆受傷者更不可以數計城廂内外各處洋龍有皮帶損傷不能吸水者聶觀察知事不得了商請法捕頭駛火龍往南吸水狂噴加以英捕房鳴鐘召衆火會各西人飛馳而至恊力灌澆更有救火小火輪船駛至祥記碼頭相助爲理昨日餘火未熄依然烟霧迷漫各店咸雇水夫挑水潑之以免死灰復然之慮火塲四圍由十六鋪巡防委員鍾祝李三二尹督勇往來彈壓然每有江北貧民在瓦礫中扒取物件各房主則雇竹工建築竹笆以便將瓦礫掃開重行建造 
[淸明賽會]  
　　昨爲上元令節城隍神循例出巡賑濟孤魂淸晨由執事人等排齊儀仗最前則爲海崇侯靖江司旗鑼傘扇之外有馬執事馬上鎗旗及黃衣會之類其次則春申侯長城司會中陳設不甚出奇及永寍侯高昌司會過則有絲竹一班沿路吹彈馬執事等揚鞭疾馳未幾護國公財帛司及護海公城隍神會至除尋常儀仗外有冲風彎號萬民旗萬民寳盖班牌籖筒陰皂四對歪其頭瞪其目一路行來令人發　而馬上勅命及馬上報事至縣署西卽逐隊爭馳無如是處街道狹窄加以看會之人塡街塞巷時有碰撞之虞有某甲癡立道旁一馬飛馳而過不及避讓竟被撞倒幸馬上人將馬收住不致受傷犯人入會者不下百餘人以十歲内之小孩爲最多又有扮作解差模樣隨會遊行約共十餘入婦女扮犯者三四人更有四五十歲之人身穿犯衣罪裙遊行自若何其甘心媚神不顧禁令耶會過處家家户户點燭焚香觀者亦有排山倒海之勢小本營生之輩非不利市三倍至晚諸神更效古人之秉燭夜游會中人手執燈球招搖過市然觀者不及日間之衆矣 
[誘逃被獲]  
　　蘇人某甲以成衣爲業向在姑蘇臨頓路開設裁縫店生一女早年許字與同業某乙邇來年已及笄摽梅迨吉將賦結　不意正月間爲其夥某丙誘逃出外作黃鶴之高飛偵騎四出蹤跡杳然近知丙誘女後匿跡滬上初居英界四馬路近又遷至法界後幼街蘭芳 
 
 

Page 4

 
 
里對門前日下午二點鐘甲遣其友丁戊二人尋至其處縹緲驚鴻不及遠颺遂被弋人所獲欲拖至英界巡街捕以未經投報捕房不得擅自拘人遂將三男一女一并送入捕房翌晨經克捕頭訊問甲亦自行投訴以初至租界未諳章程請將丁戊保出捕頭准之至秀拐之丙　私遁之女押候解送公堂請訊 
[學生罰鍰]  
　　法公文書館招集聰頴子弟教以中西語言文字立法甚善督課極嚴自開設以來成材者不乏其人館中額招生徒百名分班教習如有人不遵規矩卽行辭出並照章罰鍰今年開館以來方逾匝月而違規者已有數人昨日書館首董投函法捕房請捕頭派探追取名生徒罰欵審語肄業諸君尙其努力向學勿踰繩檢也可 
[墦閒新語]  
　　寍波婦何氏年約三十餘半老徐孃容華素淡昨日黎明時輕移蓮步嬝嬝婷婷至下海廟義塚憑紅漆棺悲啼不止俄又有某氏婦亂頭粗服欵步而來向之問曰姊姊且慢悲哀死者何人而値得涕零如雨耶何氏泫然曰此膝下豚兒也生甫經年方在牙牙學語不料去年六月忽因瀉痢而亡一顆掌中珠登時抛却人非木石能免餘哀乎氏曰嘻姊姊錯矣此是吾兒埋玉之所何嘗是群家千里駒新厝於兹甫數十日姊姊如不信請觀棺上封漆是舊乎是新乎何氏乃爽然若失致聲猛浪而去是時細雨濛濛蛺蝶裙邊微有春浪涴染也 
[覆轍小志]  
　　前日下午某西婦乘轎式馬車駛至英大馬路盆湯弄西首有東洋車自興讓街由南向北悞磕馬車以致損壞西婦令喚西捕到來囑知照東洋車夫將壞車拉至捕房估明修値願卽照償 
[道殣相望]  
　　前晚九點鐘時有一粤人年約三十餘身穿舊布衣服行至英租界正豐街淸和坊西首忽倒臥街石旁一時圍而觀者甚多或謂發羊癲瘋病或謂患急痧症俄卽氣絶身亡巡街捕報知捕房捕頭傳二圖地保出外詳查隨報稱查無親屬乃報請保安善堂備棺收殮旣而是處蘇州縫工某甲亦斃於路畔報堂請殮堂中祗給四塊松板釘成之棺木有好行其德者湊出洋銀二三元交地保轉交善堂購取副號棺木殮之 
[出貨轇]  
　　張升甫曾向萃豐洋貨莊定買洋布哆羅呢等貨刻下洋布日賤以致延不付銀出貨張遂將哆羅呢轉售與吳鑑堂昨日吳偕張至萃豐付給票銀二百五十兩將哆羅呢提出莊夥王啓雲言須洋布哆羅呢一併來提吳言祇向張買哆羅呢不能將銀票扣留旋至兩相爭鬧同入捕房聲訴捕頭命包探施富寳一併移送公堂宋通剌飭候訊供核辦 
[嗷雁銘恩]  
　　本館恊振所昨接王大善士熾昌來函云兹又收得晋賑尾欵南溪縣李浣雲大令交來意眉閣捐助銀五十兩合淪平五十兩零二錢合票元五十二兩七錢一分由天順祥交來値此靑黃不接時順直飢民盼望恩旗延頸跂踵正不知若何惶迫得此仁漿遠霈足使福木回春除掣奉收條外合綴數言以誌欽佩 
[施粥停止]  
　　謹啓者敝堂定章每年於冬春兩季按日施粥本無恒產又鮮長捐而勉力從事者全賴諸同仁隨時助欵庶抵開銷此景此情共聞共見現因天氣已煖乞食較少且醫局將開勢難兼顧施粥一端准以二月底爲止恐未週知特此佈吿上海虹口元濟善堂董事唐延桂等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[海市記]  
　　蜃樓海市多有見於紀載者然究得之傳聞未嘗日擊也新會人陳某少從人至琿春貿易近以贏餘稍積烏　知還附日　之瑞千丸而返行至近朝鮮海面時夕陽西下暝烟四起忽有一海島橫亘水中遠而望之但見慺臺倒影古木參天雉堞巍峨掩映於雲樹間由有浮圖兀然獨立人影憧憧往來如織一時諸客紛紛其說有疑爲已抵埠頭者有疑爲道經别處者獨有老於江湖之人譁然曰吾往來此地　矣曾未見此豈眞從天外飛來耶事爲船主所聞携遠鏡視之則有城一座宛然在目城中爲衙署爲古廟爲亭宇樓臺歴歴如繪附城四面崇　擳比烟户鱗排小巷大街密如雁齒正不止臨淄十萬户道上行人有肩而挑者有背而負者有車而載者有馬而馳者女緑男红髮斑齒樨者此往彼來肩摩轂擊居然一絶大城鎭也離城數里或爲田野或爲疎林古柏千株垂楊夾道一望濃陰靑葱可愛是處人烟漸少時見耕夫牧豎駐足其間城外近海處則紅樓翠宇環水而居窓開四面時見紅顔少婦倚欄斜盼室中鋪陳隱約可數城之東砲臺一座大砲林立有兵守之浮圖在砲臺附近高九級上插霄漢城之後則山色迷離若隱若見莫測其是何情狀矣船主見此情形驚疑不定亦以爲船之誤駛也未幾而人影沒矣城池湮矣樓樓臺之高聳漸低樹木之靑葱者漸淡矣尙餘浮圖九級掩映波間約歴一點鐘之久亦隨海島而俱沒但見緑水茫茫一望如鐘而已船主曰此海市也附近登萊海面時或有之不足爲怪陳聞是言恍然有悟曰古所謂蜃樓海市此其是歟歸而述之於人事爲執筆者所聞因泚毫而書諸報簡 
[換妻奇聞]  
　　嘗閱小說家言有互易其妻之事初以爲文人遊戲之筆乃近接東海魚書則竟有徵諸實事者夫亦大可異矣據云日本神户有甲乙兩人密友也鄉貫相同年華相若幼相契洽稱莫逆交焉無何甲娶妻乙往賀之見甲妻螓首蛾眉以爲天然國色不禁私相傾慕然甲視之漠如也未幾乙亦娶妻甲赴喜筵見新婦容光動人不禁驚爲艷絶惟乙視之則竟不異無鹽嫫母以故兩雙伉儷時有格格不能相入之情閨房之中毫無興趣二日甲乙二人促膝談心道及閨中之事均自傷緣淺不能消受艷福旣而又各羡其所遭一若不勝健慕也者談至忘形之處甲忽謂乙曰君於令閫似不甚愜所懹然自僕觀之則出水芙渠天人不易也對此佳人反作向隅之歎豈其中别有肺肝耶乙曰君論誠然然僕之與君亦猶是耳猶憶當日登堂拜嫂得覩仙姿歸後耿耿予懷幾至忘餐廢寢以視僕妻陋質不啻天淵乃君反以爲嫌洵令人不解也甲曰吾兩人向稱莫逆今爲造物小兒所弄至有同病相憐之苦若使彼蒼有意則將吾兩人之耦一轉移間卽能各遂其情又何至彼此有懷均鬱鬱而莫訴耶乙曰僕有一願蓄於懐者久矣今聞君論不妨質以陳之吾兩人交好最深車馬輕裘無事不能相共今旣各懐隱憾曷將牀頭人瓦易則彼此均可無怨無尤詎不勝於日日無情相對乎甲聞乙言不覺躍然而起曰達哉君乎僕固有心久矣所奈未知雅抱故不敢冐昧而言今君旣有同心請卽早爲交易乙聞而喜甚卽各歸而謀諸婦婦亦早有是意聞言之下莫不欣然樂從於是彼此訂期互相易婦而兩人之交至是益覺其親云 
[悞送奩儀]  
　　廣州城東騰茂里陳姓甲乙二家乃同姓不宗者也甲家擁厚資乙則僅中人產而膝下寍馨兒皆已下玉臺之聘同擇於上月二十日成婚兩處親家各稱家之有無備辦奩儀先期送往甲之親家夫役道經乙家見紅綵懸門吉聨黏壁家人婦子喜氣盈庭友爲卽是甲家扛送入門息肩庭内乙以親家素稱寒微奩儀何忽豐厚如此心生疑惑取帖觀之始知其悞然猶隱忍以覘其異旣而媒至以夫役悞入他家指揮使出乙不允曰吾聞喜物旣入而復出不祥孰甚然榴爲百子之房無已留下伴奩之榴藉此以卜吉兆乎媒無可如何姑爲首肯惟甲以失却吉兆實由夫役之悞向頭目理論再三而五羊石邊早已傳爲談柄矣 
[軍門返旆]  
　　湖北提督吳儀堂軍門於二月十八日赴漢陽總鎭署宴會後卽移舟停泊漢口大碼頭擬解纜還襄陽而督銷淮鹽局楊彥規觀察舊雨情深效陳遵之投轄於二十三日設筵演劇請軍門赴宴陪座者爲漢陽府縣曁淸軍府糧捕府等列五俟之鯖奏八琅之曲傳盃遞盞四座歡騰至夕陽西下始殷勤握手而别二十四日淸晨軍門揚帆逕去武漢各營統領督率勇丁由集稼嘴碼頭列隊直至上關地方旌旗蔽日鎗砲喧天極一時之盛 
[巡局瑣案]  
　　汛捕陳勝被言二打傷面頰前晚將言扭至十六鋪巡防南局請懲言二稱因細故口角以致互扭並未將陳打傷鍾二尹騐明陳受有微傷判罰言出洋一元充作賑濟陳亦有不合從寛斥釋○相士唐雨霖扭福建人王金友至十六鋪巡防北局控稱王無端尋釁致被打失物件約値洋一元祝翼雲二尹判王賠錢四百文給唐了事 
[英廨晚堂瑣案]  
　　日前二百四十五號巡捕解送董鴻才董何氏周阿大夏雨金一干人至公堂宋通刺升堂提訊董訴稱妻子何氏被歹人誘賣娼家通刺飭差分别管押前晚覆訊董州稱小的係鹽城人年三十歲耕田爲業何氏育有男孩年已十歲上年七月被歹人誘之出外偵尋無著不得已將產變去挈子來申兹見何氏在西棋盤街鷄鴫弄周阿大之姘婦王金寳花烟館賣倡欲向領回勒索洋銀七十元是以情急訴捕何氏供稱小婦人年二十七歲上年夏間偶與丈夫口角旋被鄰人並素不相識之夏雨金王如成乘丈夫出外時誘之來滬薦入金寳家傭工至十月小婦人自知受愚因滬上人地生疎未敢與較並未得過帶擋洋銀七十元日前丈夫來滬小婦人定欲隨回原籍詎料伊等掯勒不放幸丈夫交捕解案得以重見天日夏供稱小的亦鹽成人因找尋妻子與王同船來此何氏押與金寳家賣娼小的確曾介紹周供稱小的係蘇州人與金寳相識有年向開花烟館上年七月憑金寳之胞弟如成說薦何氏爲夥當出押帳洋銀七十元彼時夏亦偕來僞稱何氏之夫立押畫據餘供一味支吾通刺飭將周夏還押何氏暫交官媒收管令董靜候提王等到案嚴訊究辦○某號巡捕見羅化眞及僧人吕廷在路忿爭解至公廨前晚宋通刺升堂訊問羅供稱小的係安徽合肥縣人有事出外寄住蘇州某客棧與吕廷同寓因之相識曾倩伊將皮袍典質伊竟一去不返現小的因事來申昨日遇諸中途憐其阨窮祗向索還質票伊不交出以致忿爭吕廷供稱僧人前在杭州某寺披薙因犯戒律被師逐出流落蘇州與羅同寓羅情將皮袍典質偶爾疎忽遺失洋銀無顔見人避匿來滬宋通刺飭差押送僧綱司管束 
[令節停訊]  
　　昨爲淸明令節法讞員葛同轉飭丁持片咨照捕房停訊一期循向例也 
[法捕房瑣事]  
　　八仙橋捕房近召工人修理屋面有某匠以無稽之言戲侮通事適爲通事所聞禀知捕頭傳某匠禁押至晚間七點鐘釋出○三德堂挑水夫在永安街口開自來水龍頭汲水忽被巡街捕拘入捕房捕頭著管押片時卽行釋出 
[上海北市絲業業館籌辦順直新災賑捐滬局瑣記四十九]  
　　廿四日承張雪堂善長續募不書名助規元一百八十兩仁濟堂募第十批洋二百元廿七安徽祺太尊錢刺史續募洋四十元樂善不倦造福無量合誌數言藉申謝悃至前承花翎四品銜户部山東司主事劉錦藻遵父母面命捐助晉賑銀一千兩二品頂戴江蘇記名遇缺儘先題奏道楊鴻度遵故母遺命捐助直賑棉衣褲一千套於十九年十一月廿五日蒙合肥相國奏請建坊廿公　奉硃批著照所請禮部知道欽此又花翎運同銜蔣澄五品銜張運虞各遵故父母遺命捐助晉振銀一千兩於十九年十二月十二日奏請建坊十五日奉硃批著照所請禮部知道欽此謹一併抄登以吿天下之有志顯揚者二月廿八日錢塘施則敬子英甫謹啓 
[邗江官報]  
　　二月十八日陳分轉康奉保甲局委文案差張司馬恩　奉保甲局委瓜藻總巡差徐明府承疎奉保甲局委城外總巡差李鹺尹有林禀知赴丁埝鎭卡○十九日淮安府通判姚别　紀衡公幹過揚 
[善域同登]  
　　許佑生助廿元補拙子六元李保康五元程康泰三元隱名氏河南子南陽氏大方棧衆善士京兆永慶堂費氏六户各助二元知足道人無名氏錦文逸名氏靖江玉皇閣漢口阜昌蘭陵氏　善士資遠堂章八户各一元羡貊子銀三兩四錢五分信義隆銀一兩九錢沈陽氏銀二兩八錢二分江萊官三角億中記六角同善堂願忠林倪葆生東庭人林屋山人末學齋聽松書屋李吉生徐斌甫西庭人採薪山人紫雲軒十二户共合一元四角宏元寳順合銅洋四元無名氏逸名氏無名氏三户各銅洋一元以上共收英洋五十六元三角銀八兩一錢七分銅洋七元○又附育嬰捐戴運來洋十元[  滬江馬路廣益善堂謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十七二月二十日京報全錄]  
　　宫門抄○諭旨三道錄前○蘇撫奎奏江海關第一百三十一結期内加徵洋樂厘捐收支各欵銀數摺○總兵潘奏報出洋統　日期摺○江撫德奏遴員請補知府摺○文奏已革河督梅啓照在籍病故籲懇恩施片○又奏籌解甘肅新餉片○二月二十日兵部太常寺太僕寺正藍旗値日吏部引見五十二名户部七名廂黃漢五名廂曰蒙二名虎槍處二名○克王瀅貝勒各假滿請安○李鴻藻等磨勘試卷覆命○宜貴謝授山海關副都統恩○澤公續假十日○花尙阿請假十日○禮部奏派東陵西陵查禮派出堃岫舒普○値年旗奏派專操之大臣派出睿王敬信果勒敏海緖○侍衛處奏派口外賜奠派出準良○太常寺奏派分獻之大臣派出克們泰志銳○正白漢奏派致祭明陵派出良伯○提督衙門奏拿獲盜犯張三卽張幅受等七名口請交弄部○召見軍機麟中堂長麟恩佑○○頭品頂戴江蘇巡撫奴才奎俊跪奏爲江海關第一百三十一結期内加徵洋樂厘捐收支各欵銀數開具淸單恭摺仰祈聖鑒事竊准户部咨各海關加徵洋藥稅厘一欵旣歸海關併徵自應照章存儲關庫聽候部撥又准部咨凡指明由加徵洋藥釐稅項下開支銀兩應各歸各欵動用其收支數目另列淸單按結奏報等因當經轉行遵照旋因江海關經徵洋藥進口稅銀歴係併入華洋各項貨稅提分四六成統收統降彚册開報卽將該關第一百十一結起至一百三十結止加徵洋藥厘捐收支各欵銀兩另開淸單先後奏報在案兹據江海關道聶緝槼詳稱自光緖十九年二月十五日起至五月十七日止第一百三十一結期滿共徵洋藥厘捐銀三十二萬二百三十九兩内除歸還上届册報墊放銀五萬一千三百四兩一錢七分六厘五毫二絲七忽外實存銀二十六萬八千九百三十四兩八錢二分三厘四毫七絲三忽統計是結期内共放奉撥及例銷各欵銀三十一萬六千三百八十兩八錢六分八厘卽於前項徵存欵内全數動支外計尙不敷銀四萬七千上百四十六兩四分四厘五毫二絲七忽應俟續收藥捐劃還歸欵等情開造細數淸册詳請奏咨前來奴才覆覈無異除將該關所送淸册分咨總理衙門户部查照外謹會同通商大臣兩江總督臣劉坤一覈繕淸單恭摺具陳伏乞皇上聖鑒謹奏奉硃批該衙門知道單併發欽此　○○記名提督署廣東高州鎭水陸總兵官優勇巴圖魯奴才潘瀛跪奏爲恭報奴才出洋統巡日期仰祈隔鑒事案查道光二十三年十二月初七日奉諭旨嗣後水師提鎭著於每歲出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此欽遵在案伏查奉行變通巡洋章程遞年巡洋上班自正月初一日起至六月底止攺以高州鎭水陸總兵出洋統巡下班自七月初一日起至十二月底止攺以陽江營出洋統巡等因現値光緖二十年正月初一日届當奴才上班統巡據下班統巡署陽江營遊擊吳次漢禀稱統巡各營洋面依期均皆安謐當將兵船禀交前來奴才卽日接統出洋督率備弁管駕各捕船在於所屬水師陽江等營洋面認眞巡緝除俟出洋班滿再將歴過洋面情形據實奏報外所有奴才上班統巡日期理合恭摺具陳伏乞皇上聖鑒謹奏奉硃批知道了欽此○○頭品頂戴江西巡撫臣德馨跪奏爲遴員請補知府恭摺仰祈聖鑒事竊照南康府知府王延長吿病經前護撫臣方汝翼恭疏具題接准部咨開缺所遺南康府知府係專衝不兼簡缺聲明江西省現有應補人員容俟截缺後另行請補在案查同治八年七月初十日准吏部奏明攺定嗣後輪補升調遺病故休選缺先儘候補班前酌補一人將候補正班酌補一人又光緖十三年十月奏定章程内開道府同知直隷州知州通判知州知縣升調所遺及吿病病故休致以及佐貳雜職並鹽務等官無論何項所出留補選缺及河工等官除坐補原缺裁缺卽用廻避卽用新選新補留省另補人員不計外無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防即無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班接用各項輪用班次一人以五缺爲一週又光緖十七年三月奏定章程丙開嗣後各省道府以至未入流並鹽務河工等官輪用鄭工遇缺先及新海防遇缺先兩項時無論請補何項所出之缺均核其截缺月分以六個月爲限在省加捐班次人員以該省接到新班過班知照部文在六個月以外之缺方准請補領照赴省人員以到省後在六個月以外所出之缺方准請補各等因江西省知府病故休一項上次用至候補正班止今南康府知府吿病一缺查坐補原缺裁缺卽用廻避卽用留省另補均無人自奉到鄭工新章後係第一次出缺按班應用鄭工新班遇缺先用之人查有鄭工新班遇班先補用知府陳鼎新年四十歲廣東海陽縣人由監生在湖南黔捐局加捐户部郎中銜又在廣東香港直隷賑捐局報捐花翎復遵鄭工捐輪例在户部捐知府不論雙單月分發江西試用並捐免保舉各在案蒙欽派王大臣騐看引見奉旨照例發往欽此領照起程復在直隷賑捐局加捐三品升銜光緖十四年十月二十二日到江十月二十一日籖掣第一名加捐遇缺先補用免試用吏部行文於光緖十五年八月二十日發行按江西照限六十日减半計算應以十五年九月二十日作爲到省日期係作爲到省後六個月以外所出之缺例得請補該員年富才明辦事穩練堪以請補南康府知府應積鄭工新班遇班先補用之缺據藩司方汝翼臬司福裕會詳請奏前來合無仰懇天恩俯准將陳鼎新補授南康府知府如蒙俞允該員係遇缺先知府請補知府銜缺相當毋庸送部引見亦例不核計叅罰謹會同兩江總督臣劉坤一合詞恭摺具奏伏乞皇上聖鑒訓示再此案藩司於光緖十九年十二月二十六日出詳合併陳明謹奏奉硃批吏部議奏欽此○○德馨片再前河東河道總督臣梅啓照由浙江巡撫於光緖五年奉旨著來京另候簡用欽此六年奉旨賞加頭品頂戴九月奉旨補授内閣學士兼禮部侍郎銜七年奉旨補授兵部右侍郎九月簡放河南河東河道總督因審河南盜犯胡體安臨刑呼寃一案不實奉上諭梅啓照著卽行革職欽此交卸河東河道篆務回籍主講江西省城之豫章東湖友教江南鍾山各書院六年兹於光緖十九年六月十九日在江西省寓病故據該家屬呈由布政使方汝翼具詳請奏前來並據豫章各書院肄業生拔　生朱錫庚等聨名禀稱已革河東河道總督梅啓照主講東湖等書院六年課士論文昕夕不倦以敦本立品爲先務力行孝友之道剖辦義利之防且深於天文算學著有測量淺說三卷强恕齋筆算十卷天文問答十卷推步引蒙四卷勾股探原二卷孳孳施教受益實深原冀長資教育不意一病而逝惠及士大心感難忘籲懇追獎等情臣查已革河東河道總督臣梅啓照主講闔省各書院六年正本勵行振興學術洵爲士民之楷模旣據該貢生等聨名具禀臣不敢壅於　上聞惟係已革二品大員可否量予恩施出自鴻慈逾格非臣下所敢擅請理合附片陳明伏乞聖鑒訓示謹奏奉硃批梅啓照係獲咎大員何得因其曾經在籍主講輙爲乞恩所請著不准行欽此○○德馨片再查前准軍機大臣字寄光緖十九年八月十九日奉上諭户部奏籌撥甘肅新餉一摺甘肅關内外各軍餉銀關繫緊要現經該部將光緖二十年新餉指撥江西省銀三十萬兩着該撫嚴飭司道按照撥數於本年十二月底赶解三成至來年四月底再解三成其餘統限九月底解淸等因欽此並准户部咨同前由當經行　藩司糧道以前項餉銀司庫支絀萬難全籌會詳奏明援照歴辦成案於司庫地丁厘金項下籌解三分之二銀二十四萬兩道庫漕項等欵錢糧内撥解三分之一銀一十二萬兩陸續起解等情在案兹據藩司方汝翼詳稱查此項恊撥甘肅餉銀先係委員解往因江西相距甘肅省城道途險遠往返需時委解維艱後經援案攺交商號匯兌今江西省光緖二十年應解甘肅新餉仍請交商匯解以期妥速兹照部咨按甘肅庫平動放光緖十九年地丁銀五萬兩作爲江西奉撥甘肅省光緖二十年第一批協餉飭令蔚豐厚商號於正月十九日赴庫請領限八十四日匯赴陜甘督臣衙門轉發甘肅藩庫兌收所有餘平銀兩已遵照自行扣存至解此批甘肅新餉銀五萬兩職名係江西布政使方汝翼籌解合併聲明等情詳請奏咨前來臣覆核無異所有江西籌解奉撥甘肅省光緖二十年新餉第一批銀兩由商匯兌並籌解職名緣由理合附片陳明伏乞聖鑒謹奏奉硃批户部知道欽此 
 
