# 1920 - 159 - 4916996

 

Page 1

 
 
   
 
 

Page 2

 
 
   
 
 

Page 3

 
 
時評 
[湘事與和議（老圃）]  
　　湘事非能促進和議也然亦非能阻止和議也量南軍之情勢似不欲越長沙而窺湖北量皖派之情勢似未能越直派所盤踞之預鄂而救長沙則以後或能免於戰爭亦未可知藉曰不能免則必皖直兩派相見於中原此亦非必無之事但以今日皖派之頽喪恐未敢輕於鬩牆或者天心悔禍人心厭亂從此舍戰而言和此吾儕小民所馨香禱祝者也 
　　然和者須推誠布公行之非弄權謀術數之謂也若因滇派桂派之分裂而欲結納滇派以傾桂派則其名雖曰和其實即對於桂派而備戰非眞和也又若因皖派與直派之積不相能而由皖派結納滇派以制直派則其名雖曰和其實即皖派對於直派而備戰非眞和也若言和而不過如是即不和之别名也 
　　又和者須合全國之異派而調和之非一二派之結黨和好而已也若皖派與滇派和而桂派不肯服從則和議不能執行雖和無益也又若皖派與滇派和而直派不肯承認則和議亦不能執行雖和無益也若言和而不過如是亦不和之别名也 
[命令]  
　　六月十三日大總統令迭據湖南督軍兼署省長張敬堯等電呈譚延闓所部乘直軍換防之際先後侵占耒陽祁陽安仁防線並攻陷衡山衡陽寳慶等縣遂由湘鄉湘潭直逼省城猶復進攻不已我軍不得已退出長沙等語查自七年十月停戰議和以來湘省防線曾經劃定本極分明久爲中外所共見此次譚延闓等乘機搆釁迭陷城邑蓄謀破壞事實昭然該督軍有守土之責自應力營防守以固湘局何得節節退縮置原劃防區於不顧又復擅離省垣實屬咎有應得張敬堯著即褫去本兼各職暫行留任仍責成督飭所有在湘各軍隊迅速規復原防倘再不知奮勉貽誤地方張敬堯不能當此重咎也此令 
　　又令特派王占元爲兩湖巡閱使此令 
　　令令特派吳光新爲湖南檢閱使此令 
[專電]  
　　北京電長沙電仍未通院部電鄂王查南軍已否入省王復覃日早得信土匪據省城焚燒李奎元已退師湘隂（十四日下午三鐘） 
　　北京電張敬堯抵岳後來兩電一稱全師退岳純爲息事寗人一稱奉諭褫職知感現在岳收容潰卒已得兩萬尚可一戰（十四日下午三鐘） 
　　北京電張敬堯眞電范國璋十日赴湘潭督戰至今早不支退守易俗河安武軍不知去向省城危急萬分請飛電調就近軍隊進援又電湘河口易俗河寗鄉等處均失守范國璋張宗昌所部傷亡甚多（十三日下午一鐘） 
　　北京電外界消息長沙眞日失守李奎元維秩序譚延闓派員與李籌商辦法府致電李奎元探實信 
　　北京電李奎元電長沙南軍雖未進城北軍已不能維持所有督軍印信已派員送岳交張督省垣治安由紳商各團體維持（十三日下午二鐘） 
　　北京電電令全湘將領悉歸鄂王節制有不受調遣者按軍法從事 
　　北京電鄂王電湘省危急鄂省毘連不得不預籌防備蒲通方面現抽調一團砲一營增防令冠團長督率指揮新堤方面現以沔陽一團調赴協防省城方面亦已另調精銳一旅協助（十三日下午一鐘） 
　　北京電鄂王電潰卒已有過江來鄂現設法收械送回請飭直豫會同辦理（十四日下午三鐘） 
　　北京電參陸處以保岳圖長計畫電徴鄂王同意（十四日下午一鐘） 
　　北京電徐今日派人邀段來京擬請轉勸靳消假（十三日下午二鐘） 
　　北京電段親電岳州吳光新痛斥張敬堯責令戴罪立功（十四日下午一鐘） 
　　北京電外息張作霖將於十五或十六偕孫鮑來京（十四日下午一鐘） 
　　北京電湘督授吳光新已内定俟克復省城後發表（十四日下午三鐘） 
　　北京電安系對劉崇傑出使贊反不一致故本日延會將同意案撤去候外部派人疏通後再列議程（十四日下午一鐘） 
　　北京電日使午後至外部稱奉彼政府令對我魯案復文主駁回 
（十四日下午七鐘） 
　　北京電顧使電交通股事迭在法工部非正式會議擬定萬國鐵路制度之公約共七條前三條關於便利萬國運輸統一商品運輸·及規定直接車票互用車輛等四指擔保要點在各國平等五各國於平等主義應視爲必須責務六契約國對第四條解釋不同辦法（十三日上午十二鐘） 
　　北京電邵領電據紅會稱日内將殘廢俄人遣回並有奥匈俘來崴分送回國取道中東路懇放行准否乞示遵（十三日下午五鐘） 
　　北京電吉鮑密報微日日軍越境至琿春將鮮人戰退除向日領交涉阻止外並飭孟團長嚴防倘韓人竄入境内應用武力解除武裝驅逐出境（十三日下午五鐘） 
　　北京電浙議員電劾齊省長八欵交部查辦（十四日下午三鐘） 
　　北京電徐樹錚由烏德電段主張要求下援湘令又云雲霈主張彈劾恐激起反動不如暫避其鋒由滬會方面着手聯粤伐桂待局勢轉變（十三日下午三鐘） 
　　北京電奉軍四營蒸夜過津開往郎坊（十三日下午三鐘） 
　　北京電廣安門外車站附近忽駐西北軍一營佔住民房人心恐慌（十三日下午三鐘） 
　　北京電張作霖電東海云彼黨以倒閣爲第一步更將以援湘伐桂破主座和平之主張以逹其非常之野心霖對於不利於元首者不與共存（十三日下午三鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　香港電馬濟所部眞日乘粤漢車赴湘（十四日下午八鐘） 
　　香港電軍府得章電報告唐紹儀不允移交和會案牘擬通電斥王爲國人共惡唐經明令撤職王唐行動無效（十四日下午八鐘） 
　　香港電廣州記者赴日視察團在港會集删日乘伏見丸赴日 
（十四日下午八鐘） 
　　香港電莫督通電駁孫唐等在滬宣言大致謂雖軍事迭興從未縱兵擾民餉源緊急未增苛稅賭禁開自前督粤烟禁素嚴未因護法稍弛（十四日下午八鐘） 
　　杭州電彈劾省長案寒日大會爭辯良久原文八欵删除二八兩條三讀通過九時復開夜會討論餘案（十四日下午九鐘） 
　　南京電蘇議會今日通過預算又通過彈劾齊省長案談話會議决續開三臨（十四日下午十鐘） 
[公電]  
　　顧品珍與唐繼堯脫離關係之宥電均鑒竊品珍目護國之役提師入川轉戰千里前後五年功績雖無可言内省每滋惕愧惟平日所持主義概以國事爲前提故護國靖國兩度用兵悉本此扶持正誼之誠不避險阻艱難之苦所屬部曲亦同此心每次戰爭皆以名正言順得收極良結果蓋陳師鞠旅爲國而然非爲一省一人權利之私遂受操縱苟利於國蹈湯赴火義所不辭苟違乎法跬步之間罔敢逾越抱定此旨惶恤其他况以時局混沌護法未終吾輩眼光遠宜與粤桂湘聯爲一氣近宜固滇川黔蜃齒之交始足以全力對北鞏固西南乃今滇督唐公不此之圖轉相矜伐比來舉措失宜遂至瑕瑜難掩徵諸近事非所樂聞因忌莫李而粤啓紛爭推而訾及軍府因攻川督而蜀生内亂近且見以兵戎兄弟相煎每每心痛羣敵自樹猶尚冥行品珍與之爲患難深交素稱摯友自從執戰多隸指揮每於所見之偏恒進忠告之道未蒙見納釀禍至今耿耿此心終無所白倘此時若再盲從不出主持正義必至伸張軍人驕横之積習有失西南護法之主旨將國家有用之兵轉爲個人爭其權利者所得驅策於國於川於滇皆無所裨不僅有傷親善爲禍無窮此所以輾轉籌維期遠助虐之嫌以行扶義之實寗負良友不負國家兹特宣言與唐告絶謹佈腹心伏希鑒察顧品珍宥印 
　　川軍六師長否認唐劉爲總副司令電查川軍前以聯軍北伐不可無統帥以司軍政曾經推舉唐繼堯劉顯世爲聯軍總副司令以圖指揮之便利藉弭侵略之野心殊唐劉利令智昏急欲破壞西南征服四川以與北庭互市藉便私圖旣於成勳等支日通電聲明竊名後委任川軍總副司令以冀激成内閧漁利坐收復以威力迫脅川滇黔各軍逐我重慶鎭守使余際唐竊據渝州派遣軍隊分道襲我殘民以逞仇視同袍觀唐爲庚兩日密電挑撥操縱居心險毒若任再司兵柄恐吾川靡有孑遺成勳等手執干戈念切桑梓誓不與此貪殘變詐之唐繼堯劉顯世共立於護法旗幟之下深慮唐劉等猶假聯軍總副司令名義僭權惑衆誤國誤川特電否認諸希鑒照四川陸軍第四師長劉成勳第三師長向傳義第八師長陳洪範第一師長但懋辛第二師長劉湘第五師長吕超叩宥 
　　福州學生會來電申報閩案交涉不利憤極請協爭以伸國權閩學生會 
　　旅京江蘇同鄉爲四師解散電江蘇省議會諸議員公鑒連日報載省立第四師範學校以請易校長風潮竟被武裝警察將全體學生解散逖聽之下羣情惶駭半年以來北洋大洋國立高工唐山高工浙江一師天津女師均有此項事故發生未聞犧牲多數青年顧全一人位置仇埰何人竟悍然開此惡例教育前途何堪設想此中是非姑置勿論即以摧殘教育論其手段之惡辣人格之卑汚令人不寒而慄諸公言責攸關豈容坐視務希仗義直言提出彈劾毋俾數百青年學子流離失所學廢半途鄉邦教育實利賴之同人心所謂危不敢緘默望風頓首謹布腹心旅京江蘇同鄉陳鐘凡張煊等六十一人同叩 
世界路透電 
[美國之共和黨大會]  
　　十日芝加哥電共和黨全國大會雖受一部分黨員之恫嚇如不打銷國際聯盟則將脫黨但仍贊成參議員羅德氏提出之國際聯盟會要綱大會所派覔求調和基礎以固本黨團結力之副委員會現漸有進步日内可得完全同意羅德氏之計畫規定與各國締結新約内列設立解决國際爭端之裁判所一條參議員波拉氏謂羅氏之計畫可以固定觖望黨員所爭求之三原則即删除批准和約質言稱揚參議院拒絶准批和約之正當及任何國際聯盟必符合華盛頓氏之主義是也參議員約翰森氏宣稱共和黨已戰敗國際主義派及國際銀行家所施於共和黨之攻擊共和黨全國大會黨綱起草副委員會已議定黨綱列舉共和黨雖有威爾遜總統在上施行不合憲法與迪克推多性質之行動而仍能建樹許多事業委員會决計不於黨綱内提及禁酒事 
　　十日芝加哥電今日共和黨大會通過黨綱詆斥總統請求國會承認阿米尼亞委託管理權之行爲謂此舉將陷美國於歐洲爭擾之漩渦中並使美國遣派五萬九千人執行阿米尼亞警政且耗去五年經費七千五百萬元共和黨對於歐洲或亞洲任何國家之委託管理權皆拒絶承認黨綱又反對對德和約與國際聯盟號令共和黨議員勿批准和約主張國際公判並聲明將來共和黨在朝必能履行美國對於文化與人道之完全職務共和黨以爲國際聯盟約章顯然未能造成和平且抛棄華盛頓與門羅之政策不幸威爾遜總統固執已意參議員爲此所通苟不憑自己主張投票則將聽命於迪克推多黨綱又指斥政府對墨西哥之政策謂共和黨對於墨西哥必用强固政策 
　　十一日芝加哥電共和黨今日大會時有白人與黑人各一互爭喬治里州代表席該州代表團會商以十二票對三票贊成黑人入席大會諸人對此結果鼓掌如雷大會將繼續集議至舉出候選總統時爲止大約終夜不散今日通過追悼羅斯福之議案全體起立致敬 
[英美之勞工會]  
　　十日倫敦電礦工聯合會今日開會决議調查關於工業財政之各材料以便提出增加工資要求該大會並要求撤退愛爾蘭之軍隊主張召集職工聯合會特别大會决定工團對付愛爾蘭與波蘭所用之戰品賣買與製造之態度 
　　九日芝加哥電勞工聯合會會長戈泊士氏以要求多項提交共和黨全國大會黨綱起草會而有關於生活價昻及壟斷居奇者並反對移民無限制入境禁止罷工强迫公斷諸舉動戈泊士出臨大會殊關重要蓋美國勞工聯合會今竭力從事政治運動大聲疾呼凡與勞工爲敵者如勞工力能與抗决不容其得公家位置也 
[意内閣與議會]  
　　十一日羅馬電意皇已請喬里蒂氏組織新内閣 
　　九日羅馬電今日尼蒂氏在衆議院稱麵包加價之令現已撤銷政府批准此令原欲每年節省麵包津貼金意幣八千兆枚但衆院各政黨皆反對此令内閣鑒此情形業已辭職云衆院議長鄂倫杜氏亦辭職衆院集議時間不長而甚騷亂尼蒂每發一言輒有人阻之尼蒂謂閣員將暫時繼續辦理政事社會黨議員稱加價令取銷乃社會黨之勝利始則各議員爭辯繼則全場紊亂終則彼此揮拳至是無期休會 
[各國近事記]  
　　十日倫敦電伯明罕全國統一黨公會今日開會通過决議案贊助改革稅則政策並請領袖章擬稅則 
　　十日華盛頓電自六月二十一日起全國旅館與飲酒店所用之糖將照戰時規則則由當道派給 
　　十日華沙電波蘭内閣因反對政府管理農産品出售業已辭職 
　　十日蘇里克電此間棉業大會通過議决案懇請各國凡撥充辦社會幸福事業之經費均免納捐稅與會之代表來自十五日日本印度亦在内 
[太平洋路透電]  
　　十四日大阪電大阪發見虎列刺疫症一起 
　　十四日大阪電神戶發見虎列刺疫症二十七起門司發見十六起 
　　十四日東京電日本官場與民間各團體現對於尼古拉夫斯克事件擬鼓起與情但報界登載詳叙此案始末之特别長訪函頗責政府保護不力而對於過激黨則於恕詞蓋視俄羅斯爲暫時癲狂之國家也今日東京發散說明此案之小册數十萬份現擬開會追悼遭害之日人原致首相與閣員將參與下星期六日之追悼會 
　　十四日漢口電漢口美總領署從可恃方面得悉張敬堯攻擊岳州美教會之敎堂敎士李麥特氏遇害醴陵站亦被攻洋僱員已退往萍鄉此間華字報云杜司令所部砲船九艘準備離九江上駛入湘杜已率兩艘昨晨過漢吳光新行將赴湘南軍於十一日得長沙李奎元刻在漢口李行時長沙督署與省長署皆付諸一炬 
國外要聞 
[南美首都各使館訪問記]  
　　本報特派員（中實） 
　　巴西京師麗河城　Rio爲南美洲第一首都歐戰以來巴西國力蒸蒸日上其在南美儼然稱主人翁南北兩美洲之兩大國一名合衆一係聯邦葡文所謂Etatsunis者在外交團名册上遥遥相對已成今日世界列强中無獨有偶之特别徽號當此戰禍方終瘡痍未起之日吾人對此「特别徽號示異於人」之兩大主人翁誠艶羨之不遑也惜乎中國距南美遠知其一不知其二耳 
駐麗河城各使館其所擇處諸區域若以多寡爲次約可分爲四種第一種在近城佔最上等住宅區均有特置館舍第二種在城市中心使節或暫駐旅社或卽駐領館中第三種一近城高原第四種於郊外置别墅數年前舊習慣兼用之爲常年辦事處今以麗河各館計舍兩三館館員未到不計外其駐有公使或代辦者共得二十五處舍瑞典瑞士俄羅斯領合館無足記述及比利時希臘哥倫比等國各使駐節旅社無建築上特點可表示外其有一定之官舍者均足於社交上呈露優異狀態彷彿客甫到門卽可感受一種高尚美妙之神情此種神情若隱隱自主人處得來者此種妙用誠不獨國際爲然予謂個人居家亦不妨以此爲法也 
　　我國舊時每訪一友人家祗須於客室一試其欵客之茶即可辨其主婦之勤惰歐土名門貴胄偶訪其人祗須視其會客室之陳設即可辨其主婦爲何國人循此類推覺各國代表於駐在國所設官舍之所表示亦若可爲覘者之絶好資料兹就駐巴西各使館中最佔多數之第一類分叙其特點如下 
　　巴西首都偏西臨海岸各街道開發最後建置最新其間有兩使館古巴使館前臨一海灣浪花拍岸蕩滌塵襟置身海天勝覽中彷彿在檀香山於「畫溪溪」小駐不問其立足點爲何所心境必甚快適 
　　秘魯使館背山面海危欄曲檻極似北京頤和之望萬壽山而其中有一事爲頤和園所萬不及者卽其地點之美適在山峯轉角處沿海岸行令人有一往無盡之概左右兩方面之水至此爲一折又若太平大西兩大洋之於巴拿瑪河隱令兩種潮流相接觸可於濃淡中見離合可於一離一合之間同時顯其融洽之情態者色彩調和之功至此歎觀止矣 
　　由秘魯使館沿山順勢向東轉出卽爲「八逹浦環　Bataogo區」以建築物之新舊與開發之遲早爲斷已與城中其他各區各街道不甚相殊但此區中於長街之畔有一最新闢之横街葡文名爲「迭和利氏首開納將軍路」Rua　General　Dionisio　Cerqueira此路處境最清靜屋宇最整齊道旁清蔭調節適中微似北京東交民巷中華民國公使卽就此街某聯邦總統第宅爲官舍與横街成正交線之一長街卽有一日本使館其半月形之長廊可令升階抵戶之客誤以其能繞廊一周也而孰料其即以轉角處爲終點耶此眞能自掩其短自顯其長而引動外人無限之興趣者能以少許勝人多許其日使館之謂乎 
　　教皇使館門前臨海繁英匝地院落清幽其見長者廣庭中作一大圓線之蒲團形草地恒見花光之射人耳（未完） 
國内要聞 
[北京通訊（般若）]  
　　張敬堯退出長沙之因果 
　　張敬堯將棄長沙而走早在人意中今張敬堯已自岳州來電報告十一日退至岳州矣然湖南境内湘西尚有馮玉祥即長沙省城之李奎元據今張氏之電言尚未退出正爲秩序之維持與各團體接洽豫備續退而證以連日確報則張敬湯敗潰後長沙紳民已請李奎元維持秩序李奎元又與譚延闓有信使之往來接洽一切則張離長沙長沙尚未必全入南軍之手是讀報諸君有應認明者爲湖南失一張敬堯尚非北京政府失去湖南也 
　　始失祁耒繼失寳慶又繼失衡陽衡山以至退保株州湘潭一帶此本月七日以前之事張敬堯所部承守此路始終僅望風崩潰並未一戰七八兩日間張敬湯率第七師之精銳即張敬堯之集中省垣附近以保長沙期决一血戰者分三路反攻衡山而一戰之結果依然敗潰接某使館所得湘電謂七師兵卒腰閣各圍以在湘所得之現洋及臨戰之時權現洋與子彈之輕重乃棄槍棄彈而紛紛潰退七師精銳幾告全熸其潰入長沙城内者且有搶刦之舉湘人之請李奎元維持秩序即在此時而張敬堯已準備出亡矣政府方面九日十日及十一日上午迄未得長沙電報而外間長沙失序之傳聞亦日甚一日至十一日下午而政府迭接張敬堯灰日三電（一）謂各客軍紛紛後退堯處孤掌難鳴勢難扼守若岳州援兵不到省城旦夕不保（二）謂南軍節節進逼前隊已退至株州應請訊頒討伐令否則將堯立予罷免（三）則自言行將率軍退出待罪以求副大總統愛和平之意蓋皆爲退走張本者至今晨一時而張已自岳州來電矣至長沙之情形則迄今尚無確報李奎元未走據張電而知之某使館所得十一晚十時長沙電則謂城中火起迄發電時尚未息料彼時之長沙秩序已不可問矣 
　　張以善戰著而此次之敗則有兩因其一七師在湘日久官兵之囊槖皆充已有千金之子坐不垂堂之身分張亦先行移眷並裕湘銀行停兌着着爲自命明哲保身之預備故不肯戰而遇戰輒潰其二各客軍將帥皆素與張不睦作壁上觀張迭次來電不曰湘軍專讓第七師不攻卽曰各客軍不戰先退如灰日第一電尚謂駐甯湘之十一師駐湘潭之安武軍均不戰而退駐易家灣各軍亦紛紛後退十一日岳州來電亦謂張宗昌退至萍鄉則張之不能自存非無故也 
　　政府對張始終不增援兵不發攻伐令只助以餉械課以守土之責任張氏陽電以八日到京九日參陸辦公處復張一嚴厲之電略謂「該督擁兵七八萬所司何事而土不能守政府因該督忠勇夙著故畀以全湘重任觀來電所言殊堪浩歎全湘各客軍該督皆有指揮之權如不奉命令軍紀具在該督亦可執行仍望該督奮勉前進恢復失地如再有疏失决不能爲該督寛也」云云聞當時並曾電各客軍將領務各助張而於張宗昌之電有以「全軍保守醴陵將子彈輜重運儲萍鄉」之語亦去電申斥並令其聽張督指揮然張宗昌旋有電來謂「聽張督指揮將更不能取勝」並於昨日又去一極嚴厲之電謂省垣危急各客軍觀望不前節節後退其意何居應迅令各該統兵長官不分主客奮力前進軍法具在宜各凛遵」但昨日政府又得張宗昌張敬湯范國璋等各一電謂「退兵計劃正係遵張督指揮」適與張氏灰日第三電自稱退兵以副和平之意者相脗合而與迭次張氏電訐客軍不戰者相矛盾然則咎果誰歸耶或謂政府不下討伐令實陷張於絶地殊不知守土之責不待下令討伐而始有且此時司農仰屋舊曆午節軍政各費需三千四百餘萬尚分文無着戰釁再開需欵浩繁目前固辦不到也 
　　今晨東海見張之岳州來電即擬褫職查辦後不知以誰緩頰改爲褫職留任而對於湘事則參陸會議國務會議均有詳細之討論關防秘密非吾儕所能知惟聞有先保岳州再圖恢復之說且派王占元爲鄂湘巡閱使使負鄂湘兩省之軍事責任吳光新者·前曾擬派爲援湘總 
司令而吳氏對於吳佩孚之撤防異常不滿與張懷芝談話謂如能令吳佩孚返斾出戰則我可爲之後援當數日前卽總司令亦有中止之象今則始擬爲巡閱副使繼擬帮辦終改爲湖南檢閱使吳氏已於昨日出京由津浦轉長江以赴岳大約必可拜命也又聞政府方面尚擬有一通電叙述湘事原委於張之棄地譚之進攻皆多責難某方面傳說已謂雖不明令討伐而實决用兵矣至湘事之擴大與否則當視李奎元今後之是否退出蓋李如不退則長沙尚未失湘軍又向稱以逐張敬堯爲限者此後南北兩方或有互商收拾之望否則爲南軍確實佔領恐尚難免戰爭也（六月十二日） 
[長沙不守之京訊]  
　　聞政府昨接張敬堯十一日電湘潭失守敬堯現在調察各隊集合長沙又電報告湘潭失守長沙危急中央援兵不至敬堯不忍再以所餘精銳盡付東流現已集合各隊退駐岳州又十一日自岳州來電僅　湘潭失守後堯率所部退出省城北上待罪另據他方面消息張已於昨日行抵漢口是否逕自來京尚無所聞又據外人方面電傳長沙於眞日（十一日）晚十一時失守並謂督軍公署於是晚有被焚之說 
　　張敬堯於未定之前有一憤激電報來京略云此次失敗原因全因客軍節節退却應敵者祗敬堯所部而已堯部殺傷盈野死骸山積不動客軍毫末忠憤之心又謂此次戰事西南認爲局部之戰中央亦認爲局部之戰無怪客軍皆認爲堯一人之私戰堯以孤軍四面受敵其何能支又謂此次吳軍之撤防客軍之觀望無非爲一督軍敬堯待罪兩年不能綏靖地方保衛疆圍日前陽蒸兩電特請另簡賢員接替務乞迅速照准俾敬堯解甲歸田徐圖報効其在未派員接替以前敬堯暫以前敵總司令名義統率所部退駐原防整理待命 
　　昨晨（十二）長沙來電該處形勢似愈形危急譚延闓之南軍於十一日上午佔據湘潭後與退敗之第七師北軍鏖戰竟日第七師之先行隊已於十一日傍晚退至長沙城當即預備再退出長沙昨晨發電時長沙北軍已多離城省城人心惶惶皆預備遷徙張宗昌眞電報告湘潭眞日正午失陷長沙亦將不守株州各軍亦相繼退却宗昌所部萬無孤守之理迫不得已集商各旅團長收隊退駐萍鄉 
　　上海某外通信社接十四漢口電云十二日晨南軍到長沙張敬堯退至岳州該處日僑預備避難因此日清公司之武陵丸延期開行日艦嵯峨伏見隅田已馳往長沙王督軍接長沙失守之報告後卽派第七十二團馳往蒲圻縣羊樓方面防備又電云中央任命王督軍爲兩湖巡閱使並命討湘但王已辭却力主平和解决又十三日長沙來電云十二日午後趙恒惕率一混成旅佔領長沙未受抵抗卽着手維持秩序北軍全部退至岳州 
[美新使呈遞國書情形]  
　　美國駐華新公使克蘭氏十二日早八時半出使署與大禮官黃開文同乘公府大輦使署參事丁家立博士及副禮官蔡廷幹另乘一輦隨之其餘全體署員如衛隊葛立克大佐何也突司令十五步隊之毛羅大佐頗勃少佐等乘汽車六輛殿後前有公府馬隊開道輦旁有四騎簇擁抵新華門全體乘汽車八輛逕赴大禮堂内東海立而接見將遞國書前克氏先致片詞由使署代理中文參贊派克氏譯成華語克氏旋即以國書及前芮恩施使之私函呈送東海答詞由外交部秘書刁作謙譯成英語隨即爲使署署員丁家立博士爪斯代爾中佐派克氏愛收屯氏巴齊爾兜氏馬葛留兜中佐法龍少佐多克維勒氏斯巴克爾氏葛立克大佐何也突司令毛羅大佐頗勃少佐等晋見畢東海復與美使作數分鐘之私人談話九時半徐退美使及隨員就食而反美使致詞職使今日代表中華鄰邦美政府晋謁鈞座實深榮幸四十年前初到貴國頗注意於一切典章文物即貴國數百兆人民數千年所遵循者旣覺此等制度之高古並深佩貴國人士之敬長尊嚴及勤業諸德行嗣是以後貴國制度逐漸更新貴國人士漸覺悟外國今世社會之情勢於是關於貴國政府人民之事職使益爲留心近年重來貴國覺政府經濟及社會各方面大爲改良尤可幸者十年來大變之中雖搶攘不寗而貴國之特德日日益新敝總統旣委以使節職使覺此爲繼續研究貴國之絶好機會並可逹予素志即將敝國人民對於貴國之熱感實行宣逹倘以橒材所及將助敝國政府人民實行躋貴國人士於萬國交尊之地位兹謹呈前任芮恩施先生之函及敝總統之國書謹代敝總 
致敬意並儘力所及以謀二國邦交之鞏固云 
　　東海答詞貴使傳書卑詞厚意感激綦深貴總統所選之使才爲四十年來熟悉敝國情狀而對於敝國前途又抱無窮之希望如君者敝國尤引爲榮幸貴使關切於敝國之政府人民吾儕亦關懷於貴國之人情國俗因敝國人士舉知貴國爲世界之明星而爲敝國進躋共和之先導貴使謂重來敝國覺一切進步並信一方面改良日新一方面愛家愛國之心爲我國共和之始基者毫不改移謹謝嘉詞今日之改造必須緩進傳播今世之理想而聽全國之採擇以完成共和之盛治鄙人謹盼貴使之盛意與提携因前芮使鞏固二國之邦交而敝國始着手改造世界亦各求進步兹煩貴使以敝國人士之敬意轉電貴總統以敦二國之睦誼云云 
 
 
 

Page 7

 
 
[内閣問題又有變化說]  
　　内閣問題靳四上辭呈均未批准蓋以時勢所趨留靳較易閣爲宜故東海始終作懇摯之挽留兹聞段氏方面昨亦派員赴靳邸勸駕代逹挽留之意想靳氏旣有徐段之屬望假期届滿成即到院視事不再堅辭矣惟頃又有一說則云近日内閣形勢固以留靳之說爲最有力某方面亦似相安於無事大勢所趨本可望靳假滿後繼續留任惟日昨湘省形勢遽爲大變南軍氣燄將見益張於是某方面又有組織强有力内閣以靜湘亂之主張對於留靳之說似乎又有異議 
　　據公府消息薩代閣以湘亂日緊總統屢向籌商戰和之方針而魯閩交涉又迄今未能規定確切方针國民則急電質詢又加端節在邇諸待開支而欵項均無着落内憂外患實難應付緣是於昨日面向東海堅持再代以卸責聞東海方面除慰留外仍以靳此次假滿後再定趨向爲辭 
[京華短簡]  
　　昨日星期六國務例會重要議案如下（一）湖南軍事問題薩提出近兩日所接湘中軍事長官急電件傳閱後閣員中頗有動容者討論應付方法良久結果未便宣佈（二）財政問題端節前應需軍政各費亟待籌措繼上次閣議討論結果除一面趕速籌畫正當收入外並酌量接洽借欵事件維持要需（三）海軍部提案請撥吉黑江防總司令經費討論結果以數目過鉅仍交由該部詳議核減再行撥發（四）關於南北議和問題薩檢各處來電以事關重要須另派員總理其事以專責成結果派曾毓雋徐世章擔任其事日内陳明發給聘任狀由李思浩入府報告 
　　唐繼堯自日前通電聲明取消督軍後未見若何影響近又分電南北政府力陳廢督裁兵爲目下最重要之事件若能由北方發起實行西南亦必響應並云現以本身開其端前途尤易進行云云聞政府方面刻下尚未驟然答覆其故以湘戰方張平和難望對此實難决定若何辦法也 
　　東安市場於日前遭火後一般商人所受損失實屬不資昨市政公所督辦吳炳湘氏爲恢復市場救濟失業商人起見特於公所内召集特别會議討論重興東安市場之辦法從前經手建築勸業場之馬榮氏亦爲列席聞其結果略定爲全部改築二層新式樓房其經費先由商人儘力籌備不足之數則由公家充備其建築市場之計畫則擬定由馬榮氏先事着手至將來之東安市場屬於警察廳或歸諸市政公所則尚未定見 
[汴垣歡迎吳佩孚續聞（芳草）]  
　　吳師長到汴各界開會歡迎一事已略紀前報兹再將詳情錄下十日下午四時假江蘇會館開歡迎會軍省兩長省議會各校學生及紳商界到者甚衆首由趙督略述歡迎之意由郭仲藴代讀歡迎詞次由王省長演說謂今日歡迎吳師長大要有三原因吳公轉戰湘南勛名卓著屢抒讜論匡正時局不愧爲當今賢豪此應歡迎者一豫省兵力單弱土匪充斥危機四伏吳師到豫與趙督軍携手維持治安吾輩可以有恃無恐此應歡迎者二北京政府一切舉措多不滿人意内閣問題延擱至今幾陷國家於無政府地位吳師長此次北歸必能於時局有所匡救此應歡迎者三云云繼有省議會代表朱象庭各學校代表張幼山·及他團體各代表·陸續致歡迎詞次由吳師長致答辭大致謂佩孚到汴得與諸先生會晤一堂無任欣幸辱蒙開會歡迎過賜奬飾佩孚愧無以副諸先生雅望曷勝感愧唯佩孚此次北上不知者多疑爲有特别用意其實愚見不過以中國人攻中國人同室操戈爭權攘利所苦者父老百姓耳佩孚雖一介武夫然幼讀詩書略明大義固常以軍人福國爲奇恥且勞師遠戍餉項缺乏時局紛糾和平無望故毅然請命撤防以表示不願再蹈軍人内訌之嫌此次當力請北京當局組織超然内閣整理内政然後約集同志一致對外軍事恊定及二十一條件當以最堅决之手腕請求早日廢除當局如能早日覺悟佩孚願爲前驅仍望全國學生及紳商各界爲軍人後盾鼓吹提倡俾一般社會咸曉然於國家現狀及外交局勢是則佩孚所厚望也演詞甚多惜記者不能記憶吳演說畢國貨維持會會長王君幼僑演述抵制日貨之經過今後仍希望軍政界維護贊助庶不至有始無終貽笑外人云云又代表各界挽吳師長再留汴一日王印川亦請吳暫駐一日吳以大軍在鄭不便在外久留即於閉會後乘專車返鄭 
[廣東兵工廠失愼慘劇]  
　　七日早九時許石井附近陡聞轟然一聲繼又連響不已事後查悉係兵工廠之舊子彈廠失愼所致緣兵工廠近因積儲舊式子彈甚夥特僱外界男女工人數十名在該廠將此項子彈藥料倒出以便將原料鼓鑄别項子彈詎有一女工因子彈中藥料難於傾出遂用鑿在彈尾略爲敲擊不料轟然一聲彈竟爆烈延燒地上各藥料工人奔避不及一時火光熊熊轟轟不絶幸無他項引火物品旋卽熄滅計是役共傷斃男女小童工人三十餘名經被焚斃者男子二婦人五童子四合共十一人而受傷者多屬折手斷足血肉模糊已有難醫之勢是日卽由工廠電召公醫十字會陸軍醫院等醫生多人往救現該廠議定焚斃工人每名恤銀六十元以爲殮費小童折半計算給殮費三十元兹將大漢救傷隊醫員所述救護情形錄下石井廣東兵工廠舊子彈藥庫（又名舊西局）昨有女工二十餘人及女孩等在庫内挑取舊子彈壳内之藥以便另行翻裝新彈子之用其取出之藥各工均置木桶一個以爲存貯彈藥之用詎忽有一女工悮觸彈壳内之舊𠲵訇然一聲火隨聲出各桶所貯彈藥那殺間已延燒致盡各女工倉猝之際竟致避無可避計全庫女工（以附近蛋婦爲最多内多有母女或姊妹同在庫内操工者）二十餘人同時均受傷當場炸斃男工一名其餘傷後數小時斃命者計有女工順姊黎廣黃盧氏黃小童何喜張徐氏黃金水黃阿妹（女孩一歳尚在襁褓中）另有姓名未詳者四人合計被焚斃者共十三人其受傷者則有女工何米女楊李氏楊姊何潤好黃六黃何氏黃細九黃轉好張李氏何青梁羣娣盧錫黃梁氏何阿姊何阿女何葉氏何小孩梁阿捐黃阿蘇等二十人（内有六人於醫治後亦已斃命）受傷人有被燒至焦頭爛額者有皮肉脫離色如火炭者厥狀甚慘最可憐者有母女小孩同遭焚斃者查該庫是早曾取去四百磅彈藥甫出門未幾庫内即兆焚如若該四百磅藥未經取去則全庫人員將同歸於盡矣 
[廣東禁賭與籌欵談]  
　　八日下午廣東省會中等以上學校聯合會推舉代表葉觀濤等男女學生四十餘人晉謁省長楊永泰懇將廣東全省番攤期滿後不予繼續承辦楊而諭各生謂番攤弛禁係在前財政廳長曾彦任内現對於各生所請極表贊成惟刻下國庫空虛軍用浩繁俟與莫督磋商另籌妥善辦法以副闔省人民之望希即謹守秩序靜候解决談話約一小時而退但據外間所傳日來暗中爭承番攤捐務者頗爲踴躍除舊商集成公司外有政界要人某省商陳某澳商盧某皆在暗中角逐之列於原有餉額外并增加報効志在必得故局中人預測本屆番攤承餉不特無減且可比前略增也 
　　禁賭案自省議會通過後全省人士以爲此次當道必順從民意照案執行賭禍滅在旦夕靡不額手稱慶乃日來當道雖極表贊同惟微露意見必俟籌出一抵賭餉方法方允禁絶查賭餉每年六百萬合山舗票歳餉曁　効費計之將近千萬此項鉅欵之中充行政各費者不過十之一二充軍費者則佔十之七八苟一旦禁絶行政各費固可另籌而軍費將何從籌措乎此實現在之最大問題吾粤人士所當悉心研究者也以我人觀察裁兵實爲無上良法此外割肉補創東借西貸縱可救一時之急而僅治其末未治其本必至朿手待斃而後已第當此時局混沌之際裁兵豈易言乎兵旣不能裁而望賭博之禁絶冀當道之執行識者知其不能矣政界某君歷充財政行政各要職頗有經驗記者叩以禁賭後籌欵方法某君曰余對於禁絶番攤山舗票等賭博固極端贊成者惟余以爲一概禁絶則填補之欵更屬難措無已其先禁絶番攤乎山舗票雖同爲害人之物兩相比較究未若番攤爲害之烈以倉卒問不能立見輸贏僥倖心易於消滅數次不中便灰心矣且暫緩禁山舗票每年尚有三百數十萬元以充軍費苟能另籌的欵填補番攤六百萬元之數事便稍易矣填補之法奈何亦惟有仿照湖北浙江等省成例由官廳開辦彩票取三成充餉而已彩票仍照前年辦法全張十元分爲十條委託本省曁上海漢口等處殷實商家或商會代銷予以微利定額一百五十萬張每月開彩一次以七成派彩出入毫洋大洋統以銀計算取獲之水即以津貼委託之商家等如是行之有效每月可獲四十五萬元每年可獲五百四十萬元再略籌之去六百萬之數不遠矣一俟大局平靜兵額減少此項彩票則隨之取銷甚易事也難者曰前本省已辦過地方公益彩票無甚成效今兹復辦豈有成效可言且除一番攤之害又生出一彩票之害其可乎應之曰此所謂不得已之辦法也至以成效論余敢决其較前爲勝以前次僅及本省未及上海漢口等處銷額自屬有限今若照余言開辦固不可同日語也若謂彩票之害等於番攤又似有别番攤之害貧富均等彩票之害多及富而鮮及貧以票價昻貴貧省不易購也今之富者每多揮霍無度稍稍受害究何損乎然余亦非敢以此爲良法實不得已而言者也云云此言終似以賭易賭果有討論之餘地否也 
[皖省農校風潮轉圜說]  
　　皖省第一甲種農業學校林科一年級學生以同班學生余猶龍與童正常衝突無端受辱特代鳴不平宣言退學其宣言書已誌本報兹聞該校已奉教育廳訓令據該校林科學生等三十五人呈稱該班學生余猶龍與童正常發生衝突無故受辱本班代爲不平全體退學懇予保全學業前來查邇來學校氣習囂張往往因細故動輙以全體退學爲要挾不明事理無謂犧牲極可浩歎該生等旣知青年失學非宜何以因余猶龍個人之事全體出而干涉學校行政此次肇釁爭端原因是否有正當理由余猶龍是否實在被屈受辱學校管理規則具在自不難照章辦理用明是非該生等一時意氣用事不服職教員開導冒昧全班出校實屬自甘廢棄學業不守校規退學不足惜兹據前情究竟其中實在情形及學校處分辦法若何合行抄發原呈令仰該校詳細查明擬具整頓辦法呈報核奪并轉該生等知照云云刻聞該班全體學生經人勸慰已有轉圜餘地可望即時回校此次風潮想可告一段落矣 
[蘇議會紀事]  
　　自十一日至昨日又開三次大會「昨係星期本應休息以會期祗有一日故以十二日談話會之結果仍開大會」上午開特别審查會出席人數均在百二十人以上三日之議程均係預算案二讀却無一日無大爭鬧記之如左 
　　十一日二時三刻開會甫讀第一欵省議員經費發生爭端一派主張扣除公費列入分册一派主不列分派加說明規定扣費用途同時又有欲乘機摇動扣費方法竟有大故極多扣費殆不成事實「一若不知大故二字實以祖父母喪爲限可謂奇極」者辯論以加說明表迨第六欵南通縣警察經費一○○○○元又大起爭執一派謂南通補助則各縣皆宜補助一派謂依銅山淮隂之例南通當然補助爭辯激烈幾至用武卒以删除表决次第讀至第十四欵各縣貧兒敎養經費十二萬元一項各地請補助者二千元三千元不等審查會定　以六十縣平均支配每縣二千元專加一欵不加分别以杜漫無限制之弊而大活劇開始矣朱翼雲指此項爲不當詰問審查長黃炎培黃謂係審查會公意朱問内務理事施文熙何故爲此規劃施言我不負責任當時並未在場於是審查會諸人大憤謂當表决時施議員明明在場此刻何得抵賴施不語而一部分議員則爲施廻護指斥詰責者一時人聲鼎沸號牌拍桌聲頓足聲怒詈聲速記員亦均擱筆而散會時間已届議長急命鳴鈴散會然調停聲詰問聲猶刻許而離會場也 
　　十二日三時開會施文熙以印刷品散布承認當時在場而詞極閃爍其文云文熙謬任内務預算理事見慈善各欵原列及新增者有十數處之多商之審查長黃君炎培歳入祇有此數而教養貧兒又係慈善事業有無限制將來之良好方法當經黃君擬一說明附於總册原列第二十二欵補助泰縣工廠之後遂於合併審查會中表决通過維持雖有按縣攤給之說朱君紹文復有每縣二千元統列十二萬元之議黃君炎培亦有列一補助總數附加說明之議但未分别已經設立及現經交議之如貧兒院一律修改平均支配而主本屆預算維持現狀之說倡自黃君較之文熙但思限制將來而又苦無良好方法並不欲於本届列一補助總數預爲之地者漸有差異之點然黃君對於此事於維持之中寓限制之意實亦煞費研究不過當時旣在審查會中表决通過接讀敎育實業審查報告時已傍晚文熙於散會後忽接黃君函知謂爲同人等候加以修正因思晚間少數同人在此無修正之必要旣須修正黃君爲審查長不妨偏勞是晚遂未赴會次日報告印出在文熙本無成見亦姑聽之昨日乃受大會詰問當然不能負責卽黃君亦係苦心壁畫大會同仁自當共諒云云於是審查會中人又起詰問施文熙旣云接讀敎育實業審查報告時已傍晚文熙於散會後......云云是當時之與聞已經證明昨日何以諉爲不知施無以對繼由黃炎培登壇演說由當日表决情形說明并請各議員略去枝節專就本題討論於是有主張依審查報告有主張已辦與未辦分别辦理者有主張已准補助者照上年度數額其餘以二千元爲限表决從第三說内務旣了接讀教育行政歳出各分册於第一中學第四師範小有討論因其現已瀕於解散也至第四十欵科學館而大波又起龔廷鶚錢淦反對設立發言極多謂各種應歸國家設立不應省設又謂現在無研究科學之必要又謂如須研究則商務印書館科學儀器館儘有材料何必多設機關位置私人云云一部分議員則反對之爭辯頗烈勝利卒歸於反對設立者不知讀者諸君對此將作何感想是日之會至表决不設科學館而散 
[杭州快信]  
　　省議會今日（十四日）上午開庶政特務兩審查會午後大會因彈劾省長案列入恐有齟齬仍將延會 
　　省議會法律股審查長周書前日在休息室大遭台屬同鄉窘迫爲彈劾省長案報告成立故 
　　第一師校今日（十四）上午七時假西湖鳳舞臺敦請杜威博士演講演題（一）科學與人生之關係（二）社會主義男女各校生齊集聽講無容膝地午後女子職業學校柬請赴西湖昭慶寺講演本日夜車返滬 
　　浙江省敎育會因講堂房屋坍塌定十五日下午開臨時評議會提議修整辦法 
　　杭總商會寒日分電南北政府曁各省督軍盧督倡議廢督裁兵謀國公忠爲民請命輿情愛戴異口同聲仰祈俯順民意一致主張民國幸甚並以快郵伏電分致各省總商會措詞與前電略同 
　　杭總商會昨因維持民食案下午召集各業董會議省垣存米目下僅存十餘萬石大勢岌岌决定續請蘇皖兩省暫予弛禁 
地方通信 
[蘇州]  
　　警區改隸問題蘇城胥門外棗市鋼元廠舊址前清本屬城市警察範圍嗣以曠廢已久四無居人致門牌漏未編釘遂歸入鄉區第二派出所管轄近緣該處已開辦第二工場頓形熱閙而派出所遠駐楓橋相距約十餘里遇有事故策應難周咸感不便爰由胥江市民公社具呈縣署仍請劃歸城區由第七分駐所酌添崗位俾便呼應而資保衛等情温知事當即據情轉函蘇州警察廳核議具復矣 
　　蘇經廠罷工風潮平息盤門外蘇經絲廠女工日前因被管工毆辱引起同盟罷工要求增加工價該廠經理汪恂芝得信　前日由錫回廠即派人分赴各女工處商議并邀請各女工至廠無一到者迨至下午二時約有女工三四百人齊集得意樓茶叙汪經理派夥友數人與女工談判各女工要求與汪經理直接談判汪不肯到場後經該管間區第八分駐所楊巡官出爲調停又加派長警數名陪同汪經理到來雙方談判各女工提出條件（一）增加工價（二）不得毆人（三）不得駡人汪經理均經允許惟工價祇允加至燈草橋覔渡橋二廠現給工資爲度工作時間并須提早自早五時起至晚六時止時各女工均各認可已於十三日起照常上工矣 
[揚州]  
　　五師招收預科生省立第五師範學校四年级行將畢業該校特預定添招預科生辦法本届爲第八届招生定額八十名遵照省議會議决改收膳費半數已將招生簡章寄住各縣學校佈貼矣 
[杭州]  
　　刺徐正兇就擒行刺諸曁溪北徐時勉之正兇實係同村傳筱元之二子傳國俊「乳名二犬」刺徐後全家搬徙希圖漏網本月七日有東陽防營經過東陽交界死打營地方見有一人踉蹌下山該軍士以形跡可疑拿獲訊問當在懷中搜出手槍一支捉回營中百般拷問始得該匪實供謂余名楊癩子因二少爺國俊之招來此帮同刺徐現少爺臥病在某山廠云云該軍隊得供之後即令彼爲向導前往該山及至山廠門首即發排槍果有一人自廠中狼奔而出趨未數步即遭傾跌遂即就擒視之則二犬在其身畔搜出手槍一支子彈六十餘顆尖刀一柄皆因藏在裏衣不克取出當時一併帶營二犬自知罪無可逭當即直書供詞一無隱諱吕知事得信即飭屬吏集洋千元待犯人解到即行賞給 
　　江浙敎育協進會紀事江浙敎育協進會昨在浙江省敎育會開會到會者有沈信卿賈季英阮荀伯葉墨君等四人先提議聯合江浙開中等以上學校校長會議以研究學生自治問題及實科上教授問題並議决定名爲江浙兩省中等以上學校聯合會其進行程序由各校自行加入地點第一次在上海第二次在杭州至第一次會期擬在本年八月二十日云 
[嘉興]  
　　二師展覽會浙江省立第二師範學校於十三日舉行新校舍落成紀念並於下午開成績展覽會各界前往參觀者頗多而以手工圖畫爲尤佳云 
雜評一 
[安置督軍（默）]  
　　中國每裁併一機關必先問此裁併之人如何安置有安置之地而後乃能裁併此機關今之廢督問題亦猶是也吾先問今之廢督問題將廢督之名乎抑廢督之實乎廢督而以某使某司令予所廢之督是廢督之名也不然則兼任省長者廢督而專任省長不兼任省長者廢督而改任省長是亦廢督之名也以督軍爲省長無論其人向來專横恣肆目無法律不足以語政治即向來循分守職素不擾民者亦不過稍有軍人知識與經騐而止其能兼有政治知識與經騐如今所稱山西督軍者有幾人乎猶不若予以某使某司令之名爲較愈也 
　　是故政府而眞心廢督也宜熟　所以安置此督軍之法督軍　眞心自願廢督也宜實行解甲歸田遂我初服八字 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[四議長對四總裁宣言之意見]  
　　贊成續開和議惟望保全法系 
　　舊國會林吳王褚四議長因四總裁宣言特覆電表示意見文云上海孫總裁唐總裁伍總裁雲南唐總裁均鑒奉江日宣言仰見不辭危難力肩艱鉅護法愛國始終不渝廻環雒　欽佩同深夫國會軍府爲我護法團體之中樞自國會離粤廣州無國會自伍總裁離粤廣州無軍府森等早有宣言尊論尤爲痛切國會移滇業經通電宣言兹已成行有日諸公决議移設軍府尤爲切要之圖務望積極進行力謀完備至和平固爲國人所殷望而永久和平仍當求之於法治故保全法系正所以鞏固國基和議倘能重開深冀體念國民多數之心理貫澈護法救國之初衷庶国脈可保正義能伸臨電禱祝謹此奉復諸希察照林森吳景濂王正廷褚輔成元 
[關於和議之唐少川談話]  
　　字林報云字林報訪員往見唐紹儀問以路透社所傳唐與安福部接洽之消息是否確實唐答稱此僅屬推測之詞自聲明願與王揖唐開議和局以後外間頗有此種議論蓋王爲安福領袖人之有此推測殊無足怪訪員問曰君何爲願與王氏開議乎唐答曰余奉廣州總裁之命來滬議和今在滬總裁已足法定人數乃命余與王開議余個人仍主張宣佈密約但爲重覩國家和平起見余已决計開議王曾允公佈密約余已非正式與王談及議和事决定雙方各派秘書籌備和會和局之氣象尚佳湘事不致牽動大局唐氏對於廣州政府殘餘人物未表示意見 
[議和代表電索公費]  
　　聯合通信社云有人新自廣州來據云岑總裁代表章士釗因午節已届在滬南方議和各代表積欠公費極巨待用甚急特由章氏致電軍府新任財政次長歐陽振聲請其卽轉劉運使并望其嚴爲力催電滙接濟外章氏復親電劉氏催發公費措詞極爲急迫據云截至四月底止計欠一萬二千元及五月份四千元聞已設法滙寄云 
[張廣建希望速和電]  
　　南北和議代表昨接甘肅督軍廣建電云時局糾紛民生凋敝内憂外患交迫迭乘全國人士跂望和平有同飢渴昨讀王專使電述外交困棘情形尤爲痛切廣建迭電請速謀統一以救危亡亦謂鬩牆之爭久而不已必至危及國本同陷陸沈今幸孫唐伍唐諸公宣言賡續議和至爲欣忭敬請雙方代表刻日開議速行解决國利民福嘉賴良深拯溺救災豈容安步特陳愚慮統乞鑒裁張廣建元 
[徐東藩抵滬後之情形]  
　　山東省公署外交秘書徐君東藩於初十晚來滬對於魯案進行有所計畫聞徐君抵滬翌日即遍訪英美法總領事·商務會長·字林·大陸·密勒·中法新滙各報記者對於魯案進行辦法徵集意見切實商榷并對於與魯案有關之英日續盟·南北和議諸問題亦皆論及聞徐君此來影響於國際輿論而有益於魯案進行之前途實非淺鮮云 
[水木工匠罷工三誌]  
　　本埠水木工人因米價昻貴要求加增工資同盟罷工有少數工人在外工作者爲罷工帮查見奪取工具强令停工等情已兩紀本報昨日全埠已一律罷工形勢更爲嚴重兹將昨日種種消息錄下 
　　開會日期之决定昨日本埠及浦東該業一律罷工凡有工作者皆被已罷工者將工具搜去羅列城内魯班殿故滬甯紹水木公所董事會昨已議决准於舊曆五月初一日午後三時邀集同業各作頭借公共租界跑馬廳一品香開會公議工人漲價及作頭轉向東家轉加辦法聞各工人言須俟届時會議得圓滿解决後始行上工云兹將公所與工人兩方面文件附錄於左（一）『滬寗紹水木業工人傳單』敬啓者滬寗紹三帮水木鋸工業現因米珠薪桂兼之傢伙等件昻貴故做工人難以開銷請各司一律同心停工邀請公所諸董漲價自本月二十五日起倘有私做莫怪無情（二）『昨晨滬寗紹水木公所臨時通告』加價一事現經滬寗紹三帮董事公議准定五月初一日午後三時會議凡吾工人務各靜候解决切勿滋事此佈（三）「滬寗紹水木公所董事會通告」飛啓者同業工人因米貴加價問題發現罷工風潮疊經敝董事會刋發通告並登申新各報一切辦法諒早邀各界洞鑒惟工人方面受米貴影響要求加價實係萬不得已之苦衷敝董等各本良心上之主張無不一致贊同藉資補救第工人之上家·係作頭而作頭之上家·即係東家當此百貨迭漲逹於極點支持旣極困難再加以工人之漲價重增賠累在作頭方面斷無力量能勝此重負再三討論爲維持工困計工人向作頭加價作頭亦不得不向東家轉加想各東家良心上之主張必不稍遜於敝同人也兹經滬寗紹三邦董事公同議决訂於五月初一日午後三時邀集同業各作頭借英租界一品香（在跑馬廳）開會（城内水木公所以戒嚴期内未便開會）公議工人漲價及作頭向上家轉加辦法工人代表黃福林等十四人應請准時到會（發入場券各一紙）先行洽議漲價問題一俟議决再行向上家提起轉加一致進行特此佈告 
　　淞滬警察之巡查本埠水木工人滬寗紹三帮約有數千人罷工至昨日已届第三天昨日本城内外與閘北浦東一帶各水木工場類皆停工自晨至暮罷工帮成羣結隊以查察同業背衆做工爲由往來於城區西門外南市等處一經站立圍觀者如堵淞滬警察各區所警正佐均用電話報告警廳徐廳長請示辦法徐廳長據禀後除函致該公所董事妥爲勸導上工外昨午委派保安隊隊長王德鴻督率長警會同各區所外勤長警分投巡查妥爲解散 
　　大南門口之武劇大南門口前城濠基地現由地主雇工建築洋房昨日午後正在工作時忽來罷工工人數十人勒令停工不遂互相爭鬭雙方打傷多人當巡警到來將行凶者拘所押辦 
　　公共公廨訊問前日午後有水匠王阿六·木匠周阿三與在逃之數十人同至公共租界山東路某作場内勸各工人同盟罷工被總巡捕房包探王松泉西探開納查見以其擾亂治安當將王周兩人拘入捕房昨晨解送公共公廨卽據中西包探上堂訴明前情並據見證張金寳投訴昨午被告等糾衆至作場内大呼各工匠不可工作要求同盟罷工各工匠當時均置不理豈知逾一小時後均一律停工等語訊之王周兩人供稱並不逼令罷工關讞員核供商之英卓副領事以被告等並無非法行爲諭令一併開釋又水匠浦東人張其昌時阿桃通州人胡順寳於前日午後偕至北福建路木作場内用言激動同業范泉生·鄔記康同盟罷工被西人派克得悉以張等煽惑罷工鳴由一千四百六十六號華捕將張等三人一併拘入捕房押至昨晨解送公共公廨據西人派克與范鄔兩人先後投案證明前情訊之張等供詞推諉李襄讞核供商之英包副領事以被告三人煽惑罷工判令各押西牢七天 
[民食問題之昨訊]  
　　米價稍見鬆落滬南米市近三日來蘇州·同里·青浦·角里·松江·陳墓·𧈢㘮·及北帮之崑山·唯亭稍有到船現河下已積有七八十號米價似稍見鬆較之最貴之價每石可小去三四角現高機白粳跌至十一元四角尚少銷路緣月底已到轉瞬端節即在目前上海行家米店均須歸賬結清米店遂因銀根關係少有購進各商店亦因之少買内地各埠米行經濟稍裕者尚有圃貨希望過節復漲亦有於節前運滬糶去以備過節用度故端節内米價尚須低落也 
　　購米即將運滬滬上各米行因食米來源缺乏米價飛漲人心皇皇禀經上海縣沈知事電呈江蘇齊省長設法流通旋奉核准由上海縣發給行家護照開明擔脚前赴常熟無錫等區購買米石已由各該行家倩米業董事轉請縣商會擔保領照起程已紀前報兹聞滬上米市中昨得常錫兩縣境米商來電謂上海方面行家已買就糙米六千三百零四擔秈米二千六百四十包白米四百三十石糯米一百七十擔現將起運次第來滬足供滬民購食庶幾人心得安云故昨日米市開盤價漸鬆動 
　　商界總聯合會之呼籲各馬路商界總聯合會昨因米貴問題特發快函致南京軍民兩長請予維持函云滬上米價近已漲至十二元以外勞動界小本營生者終日汗血所入不能供一飽弱者因此輕生强者流爲盜賊饑軀所迫大局何堪設想前曾快郵代電請禁私運米糧出口並請懇切電中央明令進辦軍漕兩項迄今未奉明示現在米價如此騰貴出口仍未杜絶調查滬米僅存數日之糧若不趕速採辦接濟斷難無米爲炊敝會爲維持治安計爲調節民食計不得不再申前請一面飛電中央取消託名軍漕兩項一面出示准沿海人民隨時告禁私運一經查獲除予告密人以折半充賞外將獲案者盡法懲治官販旣除私運自絶鈞署坐鎭三吳際此米荒時代斷不忍令我民盡作餓殍所慮者運漕一日不截止即民食一日不得維持雖設局平糶萬難有濟齋糧敵國其結果竟使己國絶糧作俑者之肉其足食乎况新米登塲尚有三越月之久此三月中究應如何調節以救民命之處此則地方長官之責本會同人不得不代表全體垂涕請求者也迫切陳詞伏希垂察 
　　閘北平米局已開辦閘北平米局於十二日起在大統路慈善團内開糶每日上午八時起至十一時止下午一時起至四時止每人至多以五升爲限售價每升一百文第一日上下午共售去米二十餘石第二日售去四十餘石前往糴米者以江淮客民居多 
　　浦東搶米案之昨訊浦東三林鄉貞固小學校敎員沈善琴因被人控其與搶米案有關經縣警察所派警將沈拘解來滬暫留縣警察所已誌前報兹悉是日被拘者連沈有六人其一康姓已有人請准保釋尚有五人由沈知事諭知該所警佐俟限探調查實情再行核辦 
　　水警協防搶米江蘇水警第一區沈區長近以米價昻貴致各鄉市鎭發生搶奪米店情事水警亦有保衛地方治安之責各鄉市鎭皆有水警師船嗣後凡市鎭並無地方警察者如有米船到境卸貨貧民倘敢搶取者應由水警力爲彈壓以資保護昨經分令所轄五隊隊長遵照辦理矣 
　　旅滬紹人請放寗波扣米紹興七邑旅滬同鄉會昨致會稽道尹黃慶瀾函云涵之先生鈞鑒連日暢聆教益至以爲快嗣悉大駕已於下午二時晉省不及恭送歉甚兹有懇者餘上兩邑缺米由旅漢旅滬各同鄉籌墊巨欵赴湘購運早經陳明督軍省長有案前謁公時亦曾一一面罄頃接甬電謂此項米石經過寗波突被警廳阻止裝車并聞紹縣在甬所購湘贛各米亦被扣留業經電請盧督軍齊省長及寗台王鎭守使曁貴公署迅飭寗波警廳立即放行並取消此項禁令誠恐電語未詳再被留難用特專函奉逹我公統轄三郡當能一視同仁不分畛域應如何商請省憲解此糾紛出自卓裁竊思天災流行國家代有鄰饑乞糴亦事之常况在同國况在同省今諸曁等處購辦皖米經過楓涇突被松人扣留紹縣餘上購辦湘米經過甯波又被警廳阻止循是而行浙東西兩處來源均爲塞斷紹興七邑數十萬饑民何以存活爲此仰懇我公面陳省憲妥籌全局務使此後不再發生此等情事民生幸甚地方幸甚再此番餘上各同鄉赴湘購米純爲平糶正須源源接濟數且無限即明日在滬又須裝新甯紹新北京兩輪米二千餘石十五日可以到甬合先聲明肅此祗頌升安紹興七邑旅滬同鄉曾田時霖謹啓 
[青蠶豆之市價]  
　　今屆閘北眞茹大場等鄉所産青蠶豆較往歳爲旺新閘一帶各米行業已開始收買開秤每百斤計錢四千八百文當由各行售與厦門汕頭廣東等帮日有一千餘石昨日售開每石計洋四元六角（袋在外）並聞南市各米行亦已收買閔行等鄉之青蠶豆（船貨）日有二三千石價較北市稍鬆因身份乾濕之分别爲價之高低云 
[開浚蘇州河紀]  
　　年來蘇州河逐段淤淺往來船隻頗感不便去冬屢次發生軋船風潮本年一月間江蘇省長轉飭吳淞江水利工程局遷移上海將蘇州河提前開浚卽由該局主任勘定最淺地段之小沙渡一帶從事開挖計共挖泥機船三架載泥船四五十艘小工二百餘名自開工以來已將該處淤淺地段二百餘丈開挖將次完竣出土已有一萬數千方經過輸船貨船本來潮落時常常擱淺現在已通行無阻兹由該局將機船一架開往廣肇山莊附近淺灘因該處河形曲折交通不便亟應早日開深以資利濟尚有兩架機船逐漸向東進行聞該局尚有向外洋訂購之金絲頓挖泥船一架亦不日到工云 
[銀市報告]  
　　中美新聞社譯友華銀行十四日報告云上星期六日倫敦當地銀價跌一又八分之一便士遠期銀價跌一便士是日紐約銀價爲九角此間開市時定價金鎊四先令十一便士金元九角七日金五三投機者初頗傾向於賣出交易價金鎊五先令金元九角九旋即有要求甚多而無出口交易行情遂跌金鎊四先令十一便士金元九角五日金五四據紐約倫敦印度電訊銀價均軟弱一時未必有進步云 
[蘇社理事會今日在滬開會]  
　　蘇社於前日在南通縣開成立會舉定理事十九人推張季直君爲理事長按理事會規定總會應在上海刻因租定穆抒齋君之房屋尚未修妥故第一次在滬開會特假西門外江蘇省教育會會期爲十五日（今日）上午九時討論江蘇全省實業教育水利交通之調查講演研究出版實施各項事宜聞擬先以交通入手組一交通委員會籌辦淮徐清通等處長途汽車並分赴各處實地調查輔助官廳辦理各縣支路該會理事黃伯雨君前回徐州本籍調查實業狀况特於前晚趕至上海其他如韓紫石君亦已抵申該社社員愼昌洋行工程部譚伯英君具有進行實業之詳細條議與蘇社前途頗有關係將於此次會議時提出討論並聞昨晨理事張孝若已抵滬又黃炎培錢崇固等均將由寗來滬與會云 
[考察歐美敎育後之紀載（續昨）]  
　　團員述美國敎育狀况 
　　（二）「印地安納省門塞市附近彭德列塘聯合學校」此校爲六三三制中小學合爲一校其普通必修科外有農事職業科·家事職業科·兩類科目生徒爲本鎭及鄉村之人爲多所可注意之點（一）爲本校之中學生必須夏日能在家作農事實習（二）生徒所受課程半爲普通科半爲職業科但中學初二年爲普通科後四年始有職業科參觀時由校長引導至家事科烹飪室有生徒二十六人在此實修校長爲言家事科目爲烹飪·縫紉·家事經濟·看護·製帽·圖畫等并云家事科敎員之勤務時間亦爲十二個月夏日巡視生徒在家所作罐頭縫紉各種實習而輔導之至農藝化學教室及實騐室教室及實騐室合而爲一參觀時有生徒一部分作牛奶脂肪實騐一部分方與教師討論培植果樹當預防者爲何及辨别果樹之結實與否教師言生徒每年六·七八·三個月係在家實習即應用在校所得之學理平時亦有實習但不如此三個月之專并舉成績最佳者三人以告其一爲種玉蜀黍而有良好成績者美國普通農民種玉蜀黍之成績每美畝不過穫四十斗該生應用學理其結果乃得四十八斗據該生所報告人工·地租·肥料·種子·去壳各種共費本金三六·五元售出金一一二·三四元得利金七五·八三元自初種至售出所有前後市價各種消耗種植收穫之時間及施肥料之方法皆列入報告甚爲詳盡其二關於農産及牛奶等作業而有良好成績者一人在國内同此作業之兒童成績中居第四其三種牧草而有良好成績者一人該生以三美畝地種牧草三次去本金八○元有奇售價八八○元有奇彼惟最末一次曾雇人帮工云關於農事實習由省立農科大學設各種方法及兒童俱樂部等以相奬勸故事多易舉夏日校中特爲教員備自動車俾得巡視各生實習之狀况而指導之參觀農事演劇由農事職業科演之此種方法可增生徒對於該科之興味與其自覺并與一般人以觀感教亦多術此美之所以爲美也演時台上樹玉蜀黍稈成林生徒扮農事職業科畢業生一人扮工人無農事學識者一人扮富家子弟一人富家子弟與工人自以農事無甚高深學理其事易爲與農事職業科畢業生遇畢業生說明農學上各種智識二人豁然皆入農事職業科加以熱心之研究農事職業畢業生并自云余將以余之所得於校中之職業智識代吾父之勞俾老耆者得資以休息於教農之中兼寓教孝之意矣余等去時已届散課校中以馬車八輛載兒童分送各區請余等試乘曩日兒所乘之馬車乃由是以返電車站 
[省會修正維持貧兒院經費案]  
　　蘇省議員陸以鉤等在蘇省議會提出維持各貧兒院經費意見書云頃見内務審查報告九年度預算總册歳出經常門第十四欵但列補助各縣貧兒教養愃經費十二萬元而於省長交議原册所列蘇州苦兒院銅山貧兒院·上海廣慈苦兒院·淮隂貧兒院等補助經費（照八年度議决預算每院三千元）一律删去且加說明規定制限補助辦法旣云調查各院成效卓著准予比照總額補助三分之一又云每縣平均列計不得過二千元以鈞等以爲手續上頗多抵觸未敢贊同蓋所謂補助者原爲已成立之事業頗著成效而經費支絀恐其無以維持而設非比省立各種事業必應徧及全境也若如審查報告變更原案不特已成立而已得補助之各院因此轉生困難且虛懸此欵以待各縣之舉辦於補助二字合乎否乎使謂非徧及六十縣不足以昭公允則普育等堂不獨金陵有之育嬰等堂不獨吳縣有之其他各種省欵補助之事業均須徧及六十縣本會將何以應之又况每縣有不止一貧兒院限以二千元之欵將使何人爲之支配竊恐爭執無已時矣本會審查預算方針對於慈善一項維持原狀就現有機關注重自養業已刋布未便改變以鈞等以爲此欵補助應照原案辦理庶於本會定手續不致抵觸也提出人陸以鈞連署人黃申錫·沈惟賢·章紀綱聞十二日大會表决上届已得補助各院照原案每院三千元尚未開辨而本届請撥補助者每院補助二千元云 
[粤省議員報告取銷欽廉改隸]  
　　廣肇公所接廣東欽廉兩屬省議員快郵代電云北京粤東新館欽廉會館上海廣肇公所同鄉諸先生欽廉父老昆弟均鑒欽廉改隸一案由淵洽等介紹欽廉各界代表潘承鎏等及欽廉留省學會勞有琨等具書請願反對改隸到會省會於六月四日開會討論結果一致反對全體起立通過咨請省長將改隸之議取銷矣諸公維持邊要極仗賢勞謹電報聞諸希亮照欽廉兩屬省議員龐淵鑑鄧政治叩微 
[各公司輪船消息]  
　　英國火輪公司經理之卡而定南砲台號（Kildnan　Castle）前日由孟買來滬起貨之後該輪船卽歸怡泰洋行經理業於星期日交接旋即開赴英國又怡泰洋行經理英國皇家郵船公司之客提更曉號已於昨日由倫敦開駛來滬其裝運來申之進口貨以洋貨疋頭爲大宗云 
　　大來洋行之（West　Horts）今日抵申係從美國經日本開來船上裝有大宗木料 
　　太古公司之海黎尼司號已確定本月二十號駛遠英國該輪出口貨裝有大宗之猪鬃·羊毛·及蛋黃·茶葉等物（Talthybius）定禮拜四開赴日本 
　　本日寗紹公司之新寗紹輪船裝有白米一千五百石聞係紹興同鄉會運赴紹興以供平糶及卹貧者 
　　大逹公司之大和輪船昨由揚州裝來乾繭三百餘包棉花三百餘包 
　　太古公司之通州輪船裝有天津紅瓦數萬方聞係某洋行購備建築房屋之用 
　　福來公司之海瑞惠號（Hathaway）及提督公司之（Abarcas）由上禮拜六離日本神戶約明晨即可抵申中國郵船公司之南京號已於六月十二日自横濱開行赴火奴魯魯而至舊金山 
[江和輪船遇險之經過]  
　　怡和洋行之江和輪船向走宜昌漢口業已十餘年上星期三由宜昌裝儎四川羊毛等雜貨下水是晚十一點三刻鐘時已駛過新堤之赤壁忽有雷雨狂風天色黑暗異常後艙誤觸暗礁致撞成左右二洞水即汨汨而入幸中艙及頭艙咸未損傷所以仍能行駛旋即開至漢口卸去水漬貨物昨日下午六時該輪開駛到滬停泊楊樹浦已入瑞鎔船廠修理大約三四星期方可竣事聞遭水漬之貨惟羊毛一百零三件餘皆無恙云 
[碾米公所常會紀]  
　　機器碾米公所昨日（二十八）開常會仍在總商會三層樓上該公所舉行下午二時董事張樂君·錢貴三·評議員蔣敬文·曾影電·朱安生·張杏園·徐鴻荃·潘獻廷·龔賡泉·曁司月同業到者二十餘家開會後因閘北各廠機器馬逹用電減費一事水電廠仍無答復各廠請求列爲要案首先提議當謂公衆磋議僉以閘北係我中國官場所轄之區域水電廠亦係我中國人完全之電廠前以歐戰煤貴屢屢增價今外人之工部局尚能體諒商情允爲照減而閘北完全華人之廠反置之不聞殊堪詫異且此事非惟關係我碾米廠一業他項工廠及閘北居民電燈亦均有關水電廠長之延不答復者或係恐别帮効尤之故但現在各工廠及居民商店用戶等亦皆欲向水電廠減費我公所自應聯絡各工廠商號等一體進行衆皆贊同遂即决定次議米價昻貴各埠來源如無錫·崑山·等處糙米現已止裝火車來滬而浦口南京淮揚一帶客秈現亦逐漸減少應請設法維持繼又議糠粞價仍照前届未改散會時已六時矣 
[菸酒局長對於燒酒商之批示]  
　　謂爲挾衆把持 
　　南北市燒酒同業因公賣第一分棧經理王修庭奉令撤換限七月一號移交公呈二區菸酒事務局環求收回成命昨經劉局長批示云呈悉並據代繳第一分棧訓令等情查此案轉奉京署核准前以該商等呈請駁飭業經本局明白指令在案分棧係法定機關經理負唯一責成本局長指揮監督令出惟行該商等何得挾衆把持藉詞反抗此等行動軼出範圍殊屬冒昧除將原令仍飭第一分棧遵照外所請收回成命應不准行仰即知照此批 
[粱燒酒業公會第三次開會紀]  
　　南北市高粱燒酒行同業公會因反對業外人程光魁認辦公賣稅連開緊急會議全體議决先行呈請二區公賣分局劉局長要求撤销程商認案願照加認之額仍歸同業承辦詳情迭誌前報前日下午該會又開第三次 
　 
 
 

Page 11

 
 
緊急會正副會長宣佈開會宗旨後有某君提議自明日起凡吾同行一律懸掛白旗上書「吾業公賣案歸同行業外攬權勢必暴徵同行一致反對其人」等字様並由同行列名登報聲明表示反對之决心經會長付衆討論全體贊成故昨日起南北市各高粱燒酒行門前已高懸白旗冀促官廳之省悟又某君提議進一步辦法倘官廳一意孤行不恤商艱惟有全體電呈北京財政部曁駐京公賣監督·江蘇省公賣局請求維持成案減少商民意外痛苦亦經衆會員議决通過矣 
[百老滙路商界開會紀]  
　　百老滙路商界聯合會於昨日午後三時開第九次職員會到者二十二人公推李擇源主席高雲山紀錄主席首先報告總聯合會會議情形（一）選舉華顧問問題（二）維持米貴方法（三）先令低落宜如何救濟次提議現値夏令應否施送藥水以除暑氣并設茶缸以解行人渴煩公議先擇地點然後施設末後表决該事務所今擇定東百老匯路耶松廠對面莊源大衖愛字第一零一至三號洋房候遷入之後再致函各路分會諸事議畢主席遂宣佈散會 
[新交涉員今日抵滬]  
　　新任江蘇特派交涉員許沅（號秋風）將由汴來滬履新等情已誌前報昨交涉公署接許交涉員來電已由汴起程來滬准十五號（星期二）抵滬十六號履新接印視事云云楊交涉員接電後當即飭承將一應擋册及電碼本等備函送交新任許交涉員接收 
[粤僑商業聯合會常年會續紀]  
　　粤僑商業聯事會前日開常年大會報告全年辦事概略並照章還學正副會長一切情形已誌昨報兹將該會是日當選幹事員姓名續紀於後潘菊軒·陳輔臣·簡照南·招海泉·簡玉階·許奏雲·周清泉·陳　佳·陳翊周·勞敬修·陳禮庭·黃式如·張籲雲·潘澄波·何覲林·趙灼行·黃季植·歐陽星南·馬玉山·彭桂航·歐鏡堂·關紫田·潘明訓·楊小川·楊易初·歐彬·陳華昭·傳綉綸·季日熙·梁星行·邵晏卿·何小莊·歐陽華行·鄭陶齋·李鳳岐·鄧瑞人·易次乾·陳紹白·陳煥之·鄧志揚·楊復初·郭標·陸尹卿·黃敏生·郭樂·馮熾南·關灼棠·羅倬雲·關仁山·梁誠謙·張仁山·薛子彬·唐福初·林鎰泉·梁懷葆·陳福初·陳騰芳·方郁生·岑瑞川·陳孟熊·鄧傑卿·吕杰堂·唐仲良·唐翹卿·勞澤生·關星樓·黃澤卿·陳輝廷·沈麟生·張溢乎·葉海田·陳南屏·梁慶慈·何萼麟·李玉秀·陳頌冕·黃薌舫·楊輝庭·陳主卿·容堯衢·蔡雨階·雷儉卿·岑植之·雷仲紀·蕭鏡清·李叔孝·陳翊墀·任展雲·關疊融·盧華石·柳傑士·鄭業行·石伯原·謝復初·馮炳南·楊富行·梁星榮·陳青峰黎集雲·吳桂初· 
[地檢廳私縱監犯案四誌]  
　　私販大宗烟土案内趙阿寗等十四人前經地方審檢廳訊明判决各監禁十個月併科罰金各四百五十元扣至陽曆本年六月十三日應得繳清罰金省釋詎未届期滿已由齊省長訪悉趙阿寗一犯早出巨賄洋五千元暗賄某廳某官釋出立命蘇州高等廳委派鍾尚斌檢察官來滬調查屬實返蘇禀復等情迭紀前報兹悉此案上海地方檢察廳長梅伯孫已詳報高等廳呈請迴避高等廳轉報江蘇齊省長請示辦理聞已奉令飭蘇州吳縣公署受理訊明詳辦云 
[冒名欺騙米販三誌]  
　　聶少卿假冒王揖唐秘書騙取米販運動費洋一千八百元業經公共捕房緝獲備解由公廨訊辦等情兩誌前報兹悉此案發覺後王揖唐曾函由何護軍使知照公廨將聶解歸内地法庭嚴辦昨護軍使署據公廨覆文以聶少卿行使詐欺取財業經由廨會訊判决處以監禁西牢三年案已訊結且經執行監禁似無引渡之必要請爲轉復等情故何使昨已據情函复王氏查照矣 
[東有恒路刦案續誌]  
　　錢川郎已供認搶刦 
　　虹口東有恒路八百五十七號門牌婦人羅張氏家於本月六號晚九句餘鐘被盜刦失値洋一百五十元之金銀衣飾現洋後由該管哈爾濱捕房得報飭華探目王四福包探嚴阿卿西探駱四等前往兜拿盜匪時有通州人錢川郎飛奔而過該探等見其形色倉皇故即追獲在其身畔抄出利刀三柄翌日解經公共公廨諭令收押候確切查明再訊等情已紀本報兹悉錢已在捕房供認羅張氏家被刦係伊糾黨所爲同黨爲施然其等數人捕頭即禀請分廨出票緝拿昨晨傳同事主家傭婦宋劉氏將錢解請李襄讞會同英包副領事升座第二刑庭研訊屆時票提之施然其（又名沈然其）亦偕所延律師自行投案問官即命見證宋劉氏暫行退出法庭之外乃將錢沈兩人雜於另案各人之内而後復命該氏到庭指認各人之中有無當時在場行刦者氏即指錢川郎云這個人確是刦盜之一問官又詢以沈是否亦係在場氏答稱辨認不清不敢妄指於是沈之律師起立譯稱敝當事人爲水門汀工頭迄今已有兩載素無不法行爲應請准予保釋候示問官磋商結果判令錢川郎仍帶回捕房沈然其准交五百元人洋舗保展期七天再訊沈並須帶至捕房打様間蓋印指模以便查考 
[指控妾與友唆使行兇案訊結]  
　　鄧文炳前延逹商律師爲代表投法公堂控妾金鍾仙串通姦夫王桂林唆使匪徒圖害原告旋即私行捲逃求究等情被告等亦延律師代辯判聽候復訊再核迭誌前報昨又提訊先據原告律師聲稱被告唆使匪徒圖害原告應請堂上治以相當之罪被告律師稱被告呈案之金練實係自己之物並非原告被搶之贓請求察核中西官會商之下判以此案預審終結諭候下堂諭飭遵 
[因戲謔釀成命案續誌]  
　　某織布廠工人齊桂雨任九兩人前因戲謔起釁衝突齊偶一失手將任毆斃報經捕房禀請中西官蒞場驗明當將齊帶入捕房候究等情已誌前報昨日將齊解送法公堂請究先據織布廠主王福珍稱實係齊任兩人戯謔起見以致誤傷致命現在商人已經函致死者家屬約十四天可以到申云云詰之齊桂雨供民人是晚購得綢褲一條即向民人褲上略撲一下民人回擊誤傷致命求宥中西讞員令判齊交保出外候死者家屬到案再行核辦 
[兩宣講團宣講紀]  
　　少年宣講團少年宣講團總部於前日（星期六）下午六時在浦東高橋鎭邑廟開演講會預由該團報告警局派警保護經蕭局長允准於八時開會先報告宗旨（甘梅嶺）次宣講（汪龍超）末化裝演講（家庭鏡）（講員羅增潭陳子和胡雄才顧君梅俞光芝王維民陳範王炳森鄧寳森）來賓千餘人觀至感動之處莫不下淚至十二時方閉會是夜即宿于該廟次日回申上午到團是晚會塲秩序由團員李士林周子樑申夢世武志尚吳學勤等維持 
　　勵志宣講團派克路勵志愛國宣講團於十三日赴浦東爛泥渡宣講講員爲吳兆麟顧泉生徐惠施朱文華周少葵等抵浦後先咨會警署派警照護是日講題爲（米荒釀亂皆因貪官奸商販米東去）（國家之强弱胥視敎育發逹與否）（有謂名譽乃第二生命何以我國有等武之官僚政客奸商看重金錢不顧名譽）（我國出口貨品報載已由政府允准免稅照由手工製造物價必昻恐終難佔勝利）（望國人毋嫌國貨不美觀當知此劣貨堅牢倍蓰）其時雖烈日當空聽者仍異常擁擠並由張同福王克暴等在傍照料故秩序頗整迨六時始渡浦西返 
[夜行促醒隊進行計畫]  
　　青年會商業夜校學生分會半夜游行促醒隊自前星期由該隊主任孫道勝徵求隊員並分發改良進行意見書後即於十二月日晚召集隊員討論進行事宜計是晚到者有謝炳炎·李懋德·卞毓英·陳宗璉·姜維良·趙邦榮·方聲雷等先期告假者有林昌兆·洪紹棠·鄭瑞麟·顧淵·賀永芳等主席孫道勝紀錄卞毓英其討論情形如下（一）主席報告經過情形並將其意見書付討論其内容大旨增加分發傳單改良演講題目添加特色燈籠經隊員等互相討論後結果皆通過内傳單及演講編纂員議决由主席聘請而經費一項則由各隊員自由捐助當時捐助者孫道勝一元姜維良卞毓英謝炳炎陳宗璉各五角李懋德趙邦榮方聲雷各三角（二）姜維良提議舉庶務員二人以辦理險内一切事件通過得選者謝炳炎方聲雷（三）陳宗璉提議將今晚討論情形由書記報告各告假隊員通過（四）議决出發日期一俟各事籌備完備再行通告後以時間過晚不及討論其他問題遂由主席宣佈散會 
[太倉旅滬學生會開會紀]  
　　昨（十三日）上午九時太倉旅滬學生會假省立第二師範開本届第二次常會男女出席約三十餘人主席顧體宗書記張玉麒鶴寳琳首由主席報告次會計錢慰曾報告出入賬目次編輯主任沈昌君報告出報一切經過情形改章程後乃討論暑假期内應行事件結果如下（一）新太倉半月刊得隨時增刊以財力爲標準（二）刊印募捐册子各會員擔任募費（三）推定狄君武擔任編輯新太倉報時事一欄（四）狄君武請求各會員聯絡各鄉鄉敎育會以響應横涇敎育會組織聯合會之呼聲（五）各會員於假期内應酌量地方情形設立義務學校或商徒補習學校以爲通俗教育之臂助（六）本會假期内組一廻旋演講團到各鄉演講灌輸新議散會後全體會員攝影一幀並假該校聚餐一席而散 
[上海縣敎育會開會紀]  
　　上海縣教育會前日開會到者有勸學所所長李頌唐縣視學朱伯華市學務委員賈粟香養正校長葉袖東時化校長奚安齋等十餘人由會長李右之主席提議修正會章遵照部定敎育會規程續修改正並提議本年常年大會公决定期於七月四（即隂曆五月十九日）下午一時開會次報告近時關於學務事宜數件然後散會 
[美術學校展覽會日期]  
　　上海美美術學校第二届成績展覽會籌備各節疊誌本報兹聞開會日期定在陽曆七月九日起十五日止每日下午一時至六時爲展覽時間該校取公開主義凡入會觀覽者無需入塲券現時各校友預備作品頗多但須由該校審查會檢選後方得陳列 
[中華女子美術公司開會記]  
　　昨日后二時法租界霞飛路寳康里二百十五號中華女子美術公司開職員會到者唐家偉唐端愼羅俊榮等女士十餘人由總經理唐家偉女士主席報告略謂本公司自二月間開辦以來積極進行尚未稍懈現幸内部組織稍有端倪然不完整之處在所不免定期六月開幕現在各種美術品如繪畫·刺繡·彫刻·花邊工藝等類正宜趕緊精製附設事科雖已開課研究圖畫者務求怒力精進以期深造因刺繡與圖畫有連帶關係若無名人優美圖畫則刺繡何能進步我國欲圖文化進步非怒力提倡美術教育不可况吾輩女子性質本近美術發逹女子職業尤應與美術並進望大家協同一致以期本公司擴張於全國使美術精神高尚思想普及社會福利民生云云又刺繡科主任唐端愼女士提議長沙北城外現設立美術工廠應提選優級生二十名來滬入刺繡科專攻人物山水翎毛花卉走獸等類以備各種繡品暢銷外洋主席又提議巴黎設通訊處調查海外美術種種藉可輸入新知識以求上進一致表决遂於五時宣告散會 
[中華工業協會開會紀]  
　　十三日午後一時中華工業協會開各業代表選舉會議於事務所黃介民主席汪津涯紀錄主席報告開會理由繼由公意决定以紹介會員最多者推選爲代表於是公推碼頭小工代表甄萬福劉老馬木工代表杜兆奇曹江記船工代表袁學禮篷工代表祝新泉電車代表陶海波均通過後復公推王風爲醫務部主任并認定以後每日王時至六時到本會事務所送診會員不敢診費復由潘天一張文鼎王興發金輔卿等對於會務進行略有說明至五時散會 
[熒昌火柴鎭江分廠開股東會]  
　　本埠熒昌火柴公司近來增加股本擴充營業在鎭江地方添闢新廠昨假東新橋洋貨九業公會開股東會到者三千三百十股討論發殿營業事宜及修改章程畢即選舉職員董事戴教川·李志方經衆挽留連任又選舉董事七人爲樂振葆·李臯宇·朱子謙·陶秉鈞·鄭宜亭·徐祝三·王一亭次多數爲張雲江·徐欽葆·宋泱甫·岑庭芳監察人三人張雲江·卓翼堂·楊漢汀次多數爲鄭宜亭·徐欽葆·徐祝三·岑庭芳聞該公司鎭江分廠不日出貨并擬添設各埠批發所及預備重行呈請農商部註册云 
[浦東電氣公司之進行]  
　　浦東電氣公司在張家浜口所建廠屋行將工竣機器汽爐等亦已運入裝配電桿絶已開始豎立該公司設事務所於陸家嘴春江碼頭開始接洽裝燈事宜各廠棧如招商局華棧·開濼棧·公和祥碼頭·鴻升碼頭·爕昌火柴廠等均須裝置其數不下千餘盞再加爛泥渡·陸家嘴一帶各商店在内其數當在三千盞以上現聞該公司計畫裝設電桿電綫自張家浜起點朝北逹陸家嘴沿浦往東抵洋涇鎭同時放光云 
[隆茂號商輪明日行落水禮]  
　　江南造船所前由美商隆茂洋行訂　之隆茂號　　　輪一艘　船壳早經工竣惟機器汽鍋及艙内裝置各件尚在配製兹由該洋行函催速爲告成預備開班營業劉所長督令工匠日夜趕造業已竣工定舊曆五月初一日行落水禮昨由隆茂洋行柬請各界届時前往參觀 
[昨日公共公廨訊案紀]  
　　昨日上午公共公廨第四庭應輪俞襄讞與美丁副領事會審除「隆昌號訴唐伯裕陳殿章不理貨欵案」届時被告及其保人均不到案未曾開審外計訊二宗（一）「金文星訴王春華賬欵糾葛案」數月之前曾着兩造舉人理賬兹據原告代表律師到堂聲明賬已理清被告應還洋一千一百六十二元被告已在理賬之合同上簽字故請下諭判决云云質之王供賬係單方面的清理其數不能承認等語並亦延律師代爲辯護「結果」改期着兩造互商和解（一）「孫楚卿訴已閉貿易銀行經理陳廷孚·將託爲保存之漢冶萍公司股票抵押延不贖還案」此案早經判决原告勝訴被告押追兹據原告代表律師到堂要求准伊具禀向受抵此項股單者控追「結果」准如所請辦理 
　　又午後第一庭由李襄讞與西洋韋副領事會審「西班牙人老蒙四訴華人何嵩山·陳世彦·楊習法等不理擔保租赁共和影戲園欠欵案」本案被告何嵩山前犯刑事判押西牢業已二月故其律師到堂請求先行釋出而後再訊本案原告之律師聞語無何種表示「結果」何嵩山交一千六百元人洋並保出外聽候訂期訊理第二公堂由俞襄讞與美丁副領事會訊「美商開乾洋行訴華人解金星將變壞猪油混售致不能輸入美國口岸請追價銀一萬八千六百七址四兩四錢八分及損失銀二千五百兩案」被告臨訊不到僅延一律師到案預備辯護經原告之律師反對「結果」改特别飭傳被告到案交保聽候續訊第四公堂由張襄讞與英包副領事會訊（一）「滙通電料公司訴一品香旅館主徐懷霖不理電器材料價銀一千八百十五兩案」此案係續訊因人證未齊「結果」改期再訊（一）「蔣阿生訴張長松不理借洋五十元案「結果」每月拔還洋十元（一）「茟漢記訴馬長書吳三郎不理擔保借洋一百元案」被告認欠不諱「結果」分五個月還清並償按月一分之利息（一）「利合盛米店訴張順金不還米洋七十九元案」被告請求分期拔還「結果」每月還八元以清爲度（一）「馮佐鈞訴沈守之王福昌不理欠洋六百七十八元銀三百四十六兩案」兩造已在外和解由原告禀請銷案「結果」照准（一）婦人曹張氏訴王名䤤不理欠欵案」兩造無一到堂故已改期再訊 
[領妻須憑婚書與媒證]  
　　鎭江人王玉林之妻高氏上年間背夫逃來上海與金春林姘識匿居法租界今正爲王得悉來申尋獲當將氏扭控法公堂因氏不願隨夫回家故判押濟良所三個月期滿帶堂再核在案昨因届限提訊被告延逹商律師代辯聲稱被告王高氏實被伊夫因貧逼令賣娼後由金春林購身出外原告係屬朦控求察原告王玉林稱商人並無令妻子賣娼之事如果查出願甘重究中西讞員判高氏仍押濟良所着原告邀同媒證並將婚書呈案再行核奪 
[大鬧花煙間分别押儆]  
　　王小四·朱金土·汪千·胡三餘·胡煥炳·胡紀愛·馬雲山·等七人前晚糾黨至法租界小東門一枝春街陳小劉子花烟間内胡閙並打壞物件後由巡捕到來將王等拘入捕房候究在案昨解法公堂請究先據原告陳小劉子稱王等曾於二十二晚至民人家開燈前晚忽糾同多人到來欲圖强搶妓女當時民人上前阻住即被伊等毆打並打壞物件甚多幸巡捕到來始行拘案求究詰之王等同供是晚民人等欲上樓開燈原告攔住不允以致口角不敢毆打餘供支吾中西官判王朱胡三人各押二個月汪等四人各押十四天以儆 
[寡婦失女之追究]  
　　南倉街一百四十號婦人聞王氏其夫聞瑞聲於去年十月間病故所餘房屋轉租與朱連狗開設桶店未滿二月因虧收閉前晚朱到氏家住宿昨晨朱携周氏女杏寳（年二十二歳）捲取衣服銀洋同逃無蹤該氏查得朱係崇明人其父朱才福現住火車站地方前往找尋不見其女遂鳴警將才福扭送一區三分所轉送地方廳經檢察官訊供之下諭令該氏退去朱才福收押候追伊子及聞女到案訊究 
[浦東鹽販械鬭紀]  
　　浦東上南交界之一六菴中界廟一帶前日到有大帮鹽梟駕舟二隻裝運大批私鹽不知如何與當地鹽販衝突雙方各糾數十人各持刀棍兇器械鬭數小時雙方各有損傷現聞若覆尚不干休再擬約日决鬭云 
[坍晒台跌傷婦女四人]  
　　昨晚八時許浙江路均安里三百九十三號門牌屋後晒台因年久失修忽然坍倒時有房客俞姓女人人四名同在晒台上納凉奔走不及自高墜下皆跌傷甚劇中有一孕婦受傷尤重當由家屬舁送仁濟醫院醫治 
[查獲煙土牽涉路警案之昨訊]  
　　滬寗鐵路北車站警務副巡官彭春銓被偵探蔣開濤告發得賄調換烟膏一案已誌本報兹悉此案業由路局任筱珊局長將彭春銓·蔣開濤·徐阜之等三人函送地檢廳秉公澈究昨日地方廳檢察官將原被證人等提案預審彭不認得賄蔣堅稱實有其事徐亦不認經手行賄審訊後即將三人一併發押第一看守所聽候偵查明確再行核辦 
[科罰燕子窠主客]  
　　虹口麥克脫路一百七十九號門牌屋内業牙醫之閩人陳阿根兼營賣鴉片事業前日爲滙山捕房中西包探查悉前往將陳及烟客王玉和·陳小蒼·陳恒禮·陳阿行·陳阿生·余雲榮等並烟具帶回收押昨解公共公廨經中西官訊时陳阿根駊壞烟禁屬實科罰洋三十元無力改押西牢一月其餘六人各罰洋三元無力各改押三天示儆烟具銷燬 
[婦人違犯煙禁]  
　　崇明婦人金劉氏賃居南市太平弄某號屋内因違犯烟禁在家私賣燈吃被人告密後經一區警察署巡官帶同巡長前往氏家搜查適有陸稿薦肉店夥劉阿二在内過癮當場搜獲烟鎗烟燈烟膏等具數種帶回該署問明飭送警廳司法科訊究 
[私設煙具]  
　　本邑人嚴炳炎近在元芳路東桂芳弄内一百零三號門牌屋内私設烟具容留萬毛毛在内開燈喫食洋煙被滙山捕房西探目柏生西探亨格林華探張金寳梁寳森查見以嚴等下應故違禁令連同烟具帶入捕房禀明捕頭押候解廨訊究 
[不准婦女當街洗濯便桶]  
　　南市第一區警署趙墨林署長因愼重公共衛生起見曾發布告令東南區清潔所承辦人傳知各挑夫糞車夫等務於每晨九時止將居家店舗之糞淔汁一律傾淨並不准在途作踐汚穢在案今查得民間婦女往往當街洗濯便桶將穢水任意傾潑行人稍不注意即便濺及種種行爲殊多惡習爰將嚴行申禁外復派警傳諭居戶不得再有此項舉動如違定予拘罰 
[瘋癲少婦送所醫治]  
　　新閘捕房一百三十一號印捕與公共公廨女押所看婦協解一少婦某氏到案即據該印捕投訴該婦昨日午後在麥根路一帶胡閙向阻不聽繼欲投河圖盡似有神經病將其帶至捕房轉送公廨請示堂上得禀訊之該婦語無倫次判候函送棲流所留養醫治 
[調戲行兇押十四天]  
　　汽車夫朱成秀前晚在新世界門首攔路調戲住居滬西張家浜之女子唐少如不遂行兇經唐女鳴捕將朱拘入捕房存洋十元保出昨晨由廨傳訊原告投訴前情訊之朱成秀供詞推賴中西官核供以朱不應調戲行兇判押西牢兩禮拜示儆 
[攫鎖片禁押年半]  
　　匪人陳賢郎在浙江路攫取吳渭良家小孩金鎖片圖逃經吳鳴捕追獲拘押昨解公共公堂經中西官研訊屬實判陳押西牢年半期滿逐出租界 
[串攫棉紗]  
　　無賴李木根出黨在東漢璧禮路沈阿二所拖之場車上攫取陳福昌之洋棉紗一包飛奔逃逸被探嚴阿卿與五百十七號印捕帮同攔獲當將人贓一併帶入捕房經捕頭略詰一過飭即押候解究 
[誌謝]  
　　昨承商務印書館惠贈第六卷六號婦女雜誌一册書此道謝 
來函 
[新中國直接國際貿易股分有限公司章程（續）]  
　　第十二條股份滿額附股者繳足股銀執有指定交股銀行收據俟註册完備後即換給正式股票 
　　第十三條股東欲將股票轉讓他人須先得本公事允許填給證書方生效力若未向本公司聲明允許者本公司仍認原附股人爲股東 
　　第十四條股票遺失須至本總公司報明情由并在所失地點有名報紙刊登廣告一星期俟六十日後若無糾葛方得請保按號數補給新票 
　　第十五條附股者凡占有十股以上者有被選爲董事及監察之權 
　　第十六條本公司如果有增加資本之必要時得由股東會議决行之 
　　第三章股東會 
　　第十七條股東會分常年會臨時會二種常年會期以每年决算後一月行之臨時會則總協理或董事會認爲必要時得召集之或股份總額過十分之一以上之股東因重要事件亦得請求董事會召集但須有股份總額過半數之股東出席方得開議 
　　第十八條凡開會地點及提議事件應由董事會於一月前通告各股東 
　　第十九條股東遇有事故不能到會時具正式委任書託他股東代表之 
　　第二十條股東會議議决事件以到會股東多數爲取决 
　　第二十一條股東會以總理爲會長凡議决事件經會長簽名蓋印由董事會保存之 
　　第四章總協理董事監察及辦事人 
　　第二十二條本公司設總經理一人副經理一人董事七人監察二人 
　　第二十三條總經理之資格以學識優尚經騐富足諳習中西商情并曾在西洋大學或高等專門學校畢業者爲合格由董事會選任之董事會未成立之前則由發起人擔任之 
　　第二十四條董事及監察由股東選任之董事以三年爲任監察以一年爲任任滿後得連舉連任 
　　第二十五條董事會及監察人章程由董事會訂之總協畀辦事章程由總理草定交董事會徵求同意 
　　第二十六條總公司設總務部·技術部·營業部·均以有專門智識者任之及分機關經理其職權由總經理直接管轄 
　　第五章利益 
　　第二十七條每年决算所得純利除先提出百分之五爲公積金再提股息週年八釐餘欵外再按百份分攤以五十份爲股東餘利以三十份爲特别公積金以二十份爲花紅内計發起人占三份半董事及監察人占三份半所餘十三份歸總協理及各辦事員奬勵金其支配方法由總協理會同董事會定之 
　　第六章備要 
　　第二十八條本章程除第二十三條應共同認爲必要并遵守外如有不完善應修改之處須俟股份招足得於股東大會提出遵照公司條例一百九十九條辦理並呈請嚴工商部核准備案發起人劉季焯李子仁李子鐺楊子萼 
來函 
[狄侃來函]  
　　北京南京福建浙江江西留日上海各地學生聯合會公鑒前曾致尊處一電文曰按照五月二十三日評議部議决案尊處應各選出理事一人至希即日舉定請伊等於本年七月一日前來滬以便舉行新舊職員交替禮云云現距七月一號爲時非遥希即早日舉定以便及期來滬交替中華民國學生聯合會總會理事長狄侃寒 
[蘇州旅滬同鄉會來函]  
　　逕啓者頃閱貴報今日新聞欄載敝會週年大會紀事一則内有現存的欵已有二萬餘元存放各莊等語諒係貴報訪員聽未明晰所致查是日報告係謂尚有各同志認捐而未繳之欵共二萬元均爲購地建築之用云云並非現存的欵誠恐敝同鄉見而誤會應請更正以昭實在蘇州旅滬同鄉會事務所啓 
雜評二 
[水木匠罷工（訥）]  
　　此次水木匠之罷工風潮爲米貴而起爲維持生活計情實出於不獲已宜以迅速解决爲要以工人方面言米貴如是不能一日不作工而坐食且人數旣衆難保不因約束不周而滋事此宜迅速解决者一也以東家方面言當念此次之罷工實迫於不能維持其生活之故並非他種過分之要求與有意反對資本家之罷工所可比且以情勢論决不能多延時日則宜鑒其情而速定一解决辦法又一也總之今日之米貴問題謀所以補救之者固非一部分人之責然此一部分人旣已發生風朔則宜就目前情勢以解决目前之問題而不可遷延觀望致生枝節此則與該問題有關之人不可不知者也 
 
 

Page 12

 
 
[]  
 
 

Page 13

 
 
   
 
 

Page 14

 
 
自由談 
閒話 
[吾之家庭瑣述（三）] [  張枕綠]  
　　六時進昨餐斜陽猶未盡之而家人羣入娱樂室始鐙娱樂室者與衆同樂之室也衆於娱樂之事各有所長吾擅風琴每譜新聲而度琴新購自商務書館爲雙音有拉有發音清越和以吾妻所素擅之歌聲而益足以悅於吾耳吾姊擅圍棋至人弗敢與奕吾所謂擅初不足道家人中莫之或若卽擅矣傭婦亦有擅擅於力吾敎之戲檯球（亦名乒乓球）與戲一星期而碎球五匪多力曷克臻此女甥有一小箱中置各種玩具吾時有所錫即納其中見衆覓樂亦從其所好取出玩之旣倦歸藏原處其視此小箱也不啻第二生命此娱樂室中時發劇笑之聲蓋衆於游戲罷後每以詼諧爭雄或妻姊互談人家瑣屑事而吾一置喙又不期閧堂也居停主人苦其擾不能成寐而爲鉅數之赁値計惟洩其意於長噫之中若曰夜深矣盍眠乎休實則八時纔鳴耳吾儕能會其意亦不欲阻其好夢徒殺風景遂相將出娱樂室吾姊携女甥登樓使之就寢後料理一己瑣屑事吾與吾妻入書室作日記並相預擬食單以備明晨告備婦旣已亦登樓迨報十之鐘聲動而寢室之燈全熄矣 
　　凡上所述爲吾家日常之定課除星期日外非以氣候故無變 
　　家人之歡迎星期日情正等於校生是日工讀並輟娱樂室之門大闢餐有盛饌暮作郊遊女甥平日足鮮出戶及値郊遊樂乃不翅抛磚掘草跳踉於人之前後吾嘗謂其嬌憨如小羊而斯時之皮頑則又大類驕狗鄉人見吾儕以常服出又出必以羣咸嘖嘖稱怪若不以爲然於焉以窺民智吾有嘅矣 
　　吾儕間日一沐濯三日一更衣每星期六之晨室中大糞除入晚而浴 
　　吾家無祭祀事鄉人又以吾長兄之信耶教也兼疑及我吾時爲道吾所抱之無宗教主義而聞者却走吾出項簿之清潔項下月結之總數匪細人以爲費特亦猶夫人之香燭紙錠等費耳 
　　吾於鄉間絶少交際即有一二輩來造但敬以熟水一杯無烟與作數語而已客或出而告人曰斯人也而吝若斯則吾聞之惟莞爾而笑 
　　如是家庭微事自知瑣述無聊旣足取憎於讀者又復浪費吾筆墨經濟時間請從此已 
筆剳 
[寫照記（下）] [  若渠]  
　　明日胡生起於案上得一書略謂沈先生追悼會期已近妹必前往蓋欲與我哥一會沈先生去世來日大難我兩人不識於何日得遂其願我哭沈先生不禁自哭而又爲我哥哭也云云末署畹英胡生披閱後始喜繼悲不能自主而一尺錦箋已被涙珠濺濕矣越數日沈氏追悼會期届矣胡生往而畹英已先在蓋胡生與沈氏不過師弟而畹英與沈氏則有戚誼當時親友畢集寒暄外不能道心事漸覔得一僻靜處相對反各無語久之胡生始云沈先生之死出於不料然則今後我二人於何處可見後事如何畹英曰我父母之情性哥早洞悉自沈先生死我百計不得良策惟三月底我兄味芝將留法學美術哥可同往他日殆有望焉胡生有難色畹英曰哥欲往用費祇需千金以内到法後可投華工協社半工半讀亦何害我兄亦取法乎是此區區千金妹任之可也因探囊出鎭戒二與胡生胡生感至涕零曰我與令兄夙相昧何可同往畹英曰不必由妹介或恐其疑也可託沈先生之弟介於我兄則其事諧矣後事可託諸我兄身商榷旣就而開會矣而散會矣二人遂别胡生歸後流涕不已一則感其誠一則哭沈先生死後多此一舉以累及畹英無已如法行由沈先生弟介紹於味芝二人俱好美術相得甚歡又以胡生爲沈先生高足問及其妹胡生則大稱揚乃於某日乘艦往頻行畹英及其父母送味芝至江干而畹英則兼送胡生道中頗穩靜抵法後數日畹英得其兄來書云道中平靜無風浪同行得胡君縱談以破岑寂此君温雅和善妹與之同學何不早介於兄兄到巴黎直接入美術大學而胡君法語尚不足用在協社補習三日後亦可入校不料於昨日染疫死惜哉惜哉畹英讀此書時己夜深獨坐小樓中肝胆如割暗泣不已且曰我不殺伯仁伯仁由我死矣好事未成噩耗先至我生也奚爲因於書篋中出一胡生小影淚下如泉嗚咽言曰汝欲爲我寫照沈先生死其事遂輟今汝照我將爲汝寫之永永存於我家特我死之後已無人爲我寫照矣言已泣下 
劇談 
[歌壇賸語] [  民哀]  
　　秦腔戲多悲其聲調以哀艶爲主每度一曲輒使人中心惻然而今之唱秦腔者大抵拚命極喊而秦腔花旦尤以浪步飛眼爲唯一之絶技則去本遠矣故余每入劇場見秦腔戲出場若燒骨計北天門等尚可小坐苟遺翠花新安驛等劇則掩耳亟避不則必頭疼欲死 
　　「恨平王無道亂楚宮」此文昭關老詞也無人不知揆之事實大謬按平王爲謚號當伍員奔吳之際平王安然在位猶未死烏得卽稱平王此則與俗伶唱梅龍鎭鬚生道白（孤逎大明天子武宗正德皇帝是也）同一笑柄於此可見京腔之欠工與崑曲相去遠矣 
　　梅蘭芳之游園驚夢或傳爲喬蕙蘭所授可以無負玉茗佳構演來絶佳惜未之見自嘆福薄近見坊間新出之某說部首述梅之此劇指爲蘭芳所編揚梅固無不可其如湯若士呼寃於地下乎 
新聞拾遺 
　　租妻生子南京水西門有成衣人王某年逾知非膝下猶虛爰欲置妾得一寗馨兒以續宗祧奈其妻不允乃異想天開向同業某乙租妻以生子爲度謝洋三百元生子後李氏仍爲乙妻現已成事實云[  亦龍]  
　　狡獪少年寗垣北城有某少年昨於途中誤踐生瞽者足瞽者痛極扭之欲以老拳奉敬某少年情急智生大呼汝亦目盲者乎瞽者以爲同類乃釋手某少年乘間竄去途人大笑不置[  幻夢]  
　　神燈出現鎭江南門外官塘橋西偏有古刹一荒廢已久前夕附近居民譁傳有神燈數千繞寺前光作碧色或遠或近或高或下四風流動久之乃滅或曰此必燐火爲死人精氣所化該地多古墓隂雨後偶一發現未足爲異云[  吳秉恬]  
　　新婚第一夜之趣劇城内侯家浜吳姓家前爲其子完婚是夕新郎忽哭訴其母稱新娘不貞復馳書坤宅女父大憤翌晨偕媒同來問罪新娘亦欲一死自明新郎至是始自認係酒醉鹵莽所致並備筵向丈人峯叩首謝罪其事始寢聞新娘素有肝氣發則肚腹稍形膨脹新郎未察遂致誤會[  醉痴生]  
　　好一對油氽美人昨晨茂海路左近有甲乙二苦力肩扛油簍正在前進詎有一人力車載二婦來雙方相撞二婦撲出車外簍中油亦潑翻二婦衣褲皆染油跡大駡不止[  立德]  
　　别開生面之叫衣攤昨經新閘路見某衣莊門首有化裝呌夥二一扮乞丐衣服襤褸一扮老叟白髮長髯持拐杖對立輪流呌喚其呌衣辭句令人噴飯時適呌一天青緞馬掛爰錄其語以愽一粲「天青杭緞子做成馬𧝋子外加大襟方袖子着拉身浪有様子坐拉馬車裏向擺架子胡家宅裏兜圈子把拉上海野鷄看見子一把拿俚拖牢之一拖拖到裏向之娘姨阿姐拿橙子櫉裏向拿出四盆子長生果西瓜子廣東香蕉酸梅子急急吃飽子怱怱看碼子一元四角馬𧝋子」一時觀者咸謂異想天開云[  九二碼子]  
劇本 
[新婚夫婦（二五）] [  瑙威名冢皮琴生著一圭譯]  
　　第二幕 
　　佈景丨阿克塞的屋中時在一年以後那房間裏的佈置和第一幕甚是相像有兩張很大的照像掛在牆上是勞拉的父親和母親勞拉坐在桌旁瑪蒂爾逹坐在右面的榻上 
　　瑪蒂爾逹（高聲讀着一本書）『「不」這是一句很堅决的回話本來這一件事須歸罪丈夫如今却要歸罪在妻的身上那丈夫先把他從家裏父母身邊和很熟的環境中扯了出來然而從此以後總常常求他寛恕求他相愛任是怎様嬌養已慣很執拗的女子可也不能堅持下去那丈夫仍像往時一様除了愛妻外没有旁的思想如今做妻的也没有旁的思想去只知道愛了自己况且他的罪比了他丈夫更大因爲他舉動上還不像他丈夫那麽好他好像一個孩子在早上醒得太早了倘有人撫慰他他就打人踢人閙個不住咧』 
　　勞拉瑪蒂爾逹那書上當眞這様說麽 
　　瑪蒂爾逹當眞如此說 
　　勞拉像你讀着的話麽 
　　瑪蒂爾逹你自己瞧 
　　勞拉（取了那書　着接着便放了下去）這書上一字一句直好似說我們的事我願意抛去百物要探知是誰做這本書的 
　　瑪蒂爾逹不過是偶然相同 
　　勞拉不是這其間一定有甚麽惡奴眼見這些事這厮簡直是毫無心肝竟能嘲笑人家父母的愛情他不是自己是没價値的人便是他父母是没價値的人 
　　瑪蒂爾逹咦勞拉你爲甚麽說得如此着重 
　　勞拉這種事委實使我着惱他直是毁謗孝道怎麽呌做孝道可不是說做兒女的應當把眞心待他們父母麽 
小說 
[社會小說衆醉獨醒（七十二）] [  瞻廬]  
　　第十三回重色彩文人結習悔鹵莾道士通疏 
　　子才道慧兒這妮子並不是没宗旨的女子從這裏到車站又不是窮鄉僻壤便没王媽陪去......說到這裏王媽攙着聰生急怱怱的來報道外面有一個素不相識的男子求見主人問他討名片他說不曾帶來子才道來人多少年紀怎様打扮王媽道年紀大約四五十歳看他的打扮不三不四不上不下說他是測字先生又没有字盤說他是走方郎中又没有白布招牌撲着兩隻大袖大摇大擺的進門聰官見了這怪狀險些兒哭將出來聰生忙接嘴道爹爹外面的老老嚇人快取門閂打他出去子才聽着好笑又不明白來人是誰連忙出去看時不是别人正是那個面目可憎的伍青巖正待動問來由青巖忙摘眼鏡高喚着子才先生搶上幾步一個揖深深着地嘴裏一疊聲的念道昨天冒犯冒犯唐突唐突荒謬荒謬死罪死罪誠惶誠惶誠恐誠恐這二十六個字一口氣哼出宛比道士通疏一般嘴裏念完方才平身站立子才益發莫名其妙請他坐定了細述來由青巖謙讓不敢坐推了一會子方才勉强在上首坐定眼觀鼻鼻觀心必恭必敬連眼鏡者不敢戴上子才道伍老夫子今日光顧敝廬有何見諭青巖垂着頭答道無事不登三寳殿晚生此來專誠到府請罪晚生天生一個毛病三杯到肚便不識天地爲何物昨天在劉東翁席上貪飲了幾杯酒竟有眼不識泰山嘴裏没高没低當着子才先生說了許多放肆的話後來酒醒了懊悔不迭便伸手到自己嘴巴上着着實實的打了三下而且自己還敎訓自己的嘴巴道戒之哉毋多言言多必敗而且探聽得子才先生是一位博學鴻儒而且探聽得子才先生是劉府裏的舅老爺（連說三個而且可發一笑） 
[自由談之自由談] [  鵑]  
　　天下之乏明山媚水足供吾人嘯傲閒放者興之所至偶一遊散即一草一木之微亦覺其在在可樂而名利場中人則奔走喘汗一以名利爲念不知有此樂也猨鶴有知能毋笑人 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[减爭] [  不冷]  
　　今日中國之大患在於爭之無己雖國事之中固有不可不爭者然遇事即爭爭之中又有爭於是所有之力量悉廢於爭而其外無一事之可爲亦無一事之能成矣况乎無事不爭至其結果與不爭無異何也費其力量於不必爭者則當爭之事力量亦薄也故就爭方爭亦以減爭爲宜 
　　減爭之法奈何凡事之來不可專思己意當替對面之人設想彼何以而有此主張彼何以而與我反對彼之主張究於我有幾何之損害我之主張彼所受對痛苦何如且必又思彼之主張之優點何在而我之主張之弱點又何在决不可徒思我之優點與彼之弱點而以爲我無一非人無一是也且尤有進者推測人之主張必分善意與惡意二途不可徒以惡意測人又必先以人之善意爲主而惡意不過爲一種之預備而已一事之來苟能若是用心則其觀事必明待人必恕即有衝突之點而互相了解亦易雖不能盡弭爭端而一切無關要義之爭必可解除不少也 
道德叢話 
[新格言] [  滿]  
　　要希望社會改良先要從自己家庭做起空說社會腐敗是無益的 
　　要希望政治改良先要從自己地方做起空說政治腐敗是無益的 
　　果然許多家庭都有一種和平快樂整整齊齊的様子而且全知道教育子女爲家庭永久的根本還怕産生不出良好的社會麽 
　　果然許多地方都有幾個精神强幹轟轟烈烈的人才而且全知道敦崇品格爲地方信仰的根本還怕産生不出良好的政治麽 
　　要從自己家庭做起還要問問自己有没有改良家家庭的决心 
　　要從自己地方做起也要問問自己有没有改良地方的决心 
經濟 
[遣散軍隊之經濟的根本解釋] [  仲拔]  
　　吾國軍用費佔國家歳入五分之四以此浩大之費養兵外旣不克禦侮内又不能靖亂稍知國事者莫不痛心疾首久矣現在遣散軍隊之說日有所聞是誠莫大之美舉然余以爲現在尚非其時也 
　　欲研究解散軍隊是否及時應先研究軍士所處於吾國經濟界之地位軍士所處之經濟地位蓋勞働地位也緣吾國多勞働而少工作故四百兆人民中其有恒業而無生計之恐慌者爲數甚少夫勞働如物質其支配同受經濟原理之供求則例之變遷然勞働非如物貨可以因需求減少即限止其供給者故勞働之供求尤爲經濟中之最難問題此種無恒業因需求過少之勞働經濟學謂之超越需求的勞働Surplus　Labur超越需求的勞働愈多則社會之安寗愈動摇故國家經濟的組織應常思所以吸收超越需求的勞働而利用之吾國軍隊之制由經濟的目光觀察之實一種吸收超越需求的勞働之經濟組織也 
　　然則軍隊雖多尚未能吸收全部分之超越需求的勞働蓋今日之中國到處皆游民而盜賊充斥是足證吾國超越需求的勞働尚多而未得相當之吸收辦法也設令此軍隊一旦解散而無相當之恒業以補救之則社會上驟增無數無業之民供不勝求則恐今日遣軍明日復須徵兵矣故由經濟的觀察現在尚非遣散軍隊之時也 
　　然則欲遣散軍隊自有正當的解决則經濟的解决也經濟的解决無他推廣人民生活之機會而已古哲有言衣食足而後知榮辱故社會經濟的組織是使人人有足衣食之恒業則今日言散軍應先言如何利用此遣散之軍士之法不然者是增社會不安寧者也 
　　今國家費四五百萬之歳入以養起越需求的勞働然此種勞働有消費的能力而無生産之功用是社會經濟的大蠧也曾子有言生之者衆食之者寡則財用足矣今日之中國是食衆而生寡國家焉得不貧弱故余謂國家應移此數百萬養育不能生産的勞働之費而使其勞働爲生産的勞働欲使勞働爲生産的勞働應大開礦産廣設工場旣得吸收此超越需求的勞働而使之各有恒業復能振興實業開導利源而保持社會之安寗一舉而數美備焉吾國之財政家政治家資本家何不三思之而勉爲之 
　　按安插軍人固宜注意於生産的勞働但目前吾國各種事業之阻礙在内地及邊地交通之不便謂宜先將應裁軍隊改編工程隊使之專從事於開闢道路濬鑿河渠使内地邊地交通無不便利而農工兩業可安插之軍人不知凡幾矣若從酌給恩餉隨意遣散餉未用馨已爲游民餉已用馨即爲盜賊信非策也漸附注 
衛生 
[涕唾問題（不受酬）] [  海寗俞廬書]  
　　數年前余在西人所設某校讀書校中教師時時詔余等留意涕唾其言曰病人痰中多微菌吐痰於地痰受日光蒸發菌隨之飛入空氣中吾人不幸呼吸及之病菌即於吾人體中拓新殖民地焉痰液能傳染病疫故不可隨意涕唾涕唾之時必須承之以巾納痰於巾以時去之室中必須設置痰盂中貯清水吐痰於水方不爲害也西人注意涕唾若是吾人不可不深長 
 
 
 

Page 18

 
 
思也 
　　後在病院中某醫士以含菌之痰置顯微鏡示余且告余曰是微菌也殺人之力過於槍砲余視菌狀駭甚夫華人素昧於衞生之道隨地涕唾尤視爲常事室中置痰盂者幾家承巾涕唾者幾人吾人雖不皆爲有病者然而隨地涕唾者能保其皆為無病者耶因隨地涕唾而致傳染疾病者必不少也且華人患肺癆病者甚多吾人欲預防肺癆病不得不注意涕唾 
　　文明國人當注重公德因一已之便利致社會上蒙其禍害者文明國人所不爲彼西人於涕吐之間深自歛抑者無非注重他人幸福耳反觀吾國人則袒裼裸裎捫蝨而談方且以倜儻不覊自鳴更何暇留意於涕唾此外人所以不以文明國人視我也願國人此後深戒之（上海某公園禁華人與狗入内此大恥也國人念之否） 
　　痰盂購備甚易巾亦爲吾人衣袋中常有之物若猶以爲未便可以紙作袋置衣袋中以備不時之需用後以火焚之總之此種不良習慣吾國人務須努力痛除之也（完） 
見聞隨筆 
[儲蓄和奬券的利害] [  莊企彦]  
　　某日在茶樓中聽見一商人甲和一小工乙談論儲蓄和奬劵的利害 
　　甲曰我每有所入薪金除家用開支外尚可餘三十多塊錢我將多的錢全買了湖北浙江等奬劵倘中了一個頭彩我就是富翁了 
　　乙曰你每月買票彩中了幾次了 
　　甲曰我去年一年連今年四個月一共化了六百多塊錢眞是運氣不好只中了兩個末尾得了十幾塊錢 
　　乙曰我與你不同我們做小工的没有你們大老板進的錢多每天做工進的錢除我應用外可以多三角多錢現在有郵政儲金我隔了兩三天就去儲一塊錢去年連今年亦積存了一百七十幾塊錢了 
　　甲曰如此你雖是入欵比我少現在倒積了一百七十幾塊錢了我進欵雖是比你多仍是一個錢都没得多 
　　乙曰我勸你不如將買奬劵的錢同我一様儲蓄的好 
　　甲曰倘我買中了頭彩連本帶利都回來了豈不好麽 
　　乙曰你買了六百多塊洋錢的彩票都没有中可以算了罷我同你算算看像你的這欵餘的錢儲蓄起來十年二十年亦比中一個頭彩差不多了 
　　甲曰你的話眞不錯我以後一定不買奬劵了學你一様儲蓄的好請問儲蓄是如何的法子呢 
　　乙曰錢多可以存在儲蓄銀行錢少可以儲在郵政儲金局現在各處的郵政局内都設有郵政儲金局一塊錢都可以儲存的并且還有利錢隨時可儲便利極了 
　　甲曰我們不要用的錢存在銀行與郵局裏還有利錢麽 
　　乙曰看看一塊兩塊錢年久月深連本帶利算起來倒亦不少比你買奬劵彩票不中的好多了（乙種酬） 
體育 
[我之游泳經騐談] [  林恒]  
　　初學游泳貴練手法尤貴練膽魄初學者宜在淺水池畔倘足能踐池底尤便無論何人凡不諳游泳初次入水必覺水沫激涌觸刺耳目口鼻極感不暢同時懷一觀念不敢手手（初學者多手按池邊以足撥拍水面）懼沉入水内不能自起故學游泳者初次須練水上呼吸法以手輕靠池邊屏氣埋首水際斯時但覺耳聲隆隆仍閉目不動約一分鐘久氣竭方始伸首出水是爲練習耳部如是者約四五次可於首入水時竭力由鼻孔呼氣首出水時急張口吸氣如是者又十數次是爲練習鼻口之呼吸旣又練習眼部試於入水時同時張眼下視能水入耳目鼻而不畏然後膽乃稍壯可輕踐水底依池畔慢行以左右手由前向後撥（手指須密縫）及手轉回前方時手腕須曲而肩膞須側高手法務須純熟但轉撥不宜太快以上爲初學泳游之捷徑倘照上所述稍能操熟下次入水試手足伸直屏息躍臥水中（俯臥）自能浮起然後以手撥水身自前進矣斯時所當注意者足切勿屈曲而心勿張皇躁急久之自能純熟余照此游泳爲時僅二日便能載沉載浮矣 
小說 
[商業小說模範商人（十二）] [  瘦鵑]  
　　嘉德道市長我正要着手做這文章呢湯德道當眞麽嘉德道眞的我此刻剛從那沙伊士的代表賴西礦師那裏來他已把一切經過的事實告知我預備做我文章的材料做成了須要排在封面第一頁上引起全鎭的注意湯德在嘉德背上拍了一下很滿意的說道這眞是很大的事情能把大家的精神提將起來誰說紅馬鎭不能發逹這就是一個大發逹的證據嘉德你不妨盡力吹去把他們殺風景的論調改變過來别再使人聽了不快呢兩人又談了幾句方始分手嘉德一壁想着心事一壁回到報館那市長湯德又那裏知道嘉德做這一篇文章有很大的不利他又那裏知道嘉德雖一心想使紅馬鎭發逹一面却又很望沙伊士别來買這小桃礦呢那時嘉德到了編輯室就在寫字檯旁坐下呆呆的坐了好幾分鐘兩眼注在面前的牆上兀是發怔一會纔取了張稿紙舗在檯上削尖了一枝鉛筆取出手册來動手做那篇不利自己的大文章這一篇文章的力量能催小桃礦趕快得主顧能引沙伊士趕快到紅馬鎭來這時嘉德已立下了個犧牲的决心咧一點鐘後嘉和入到編輯室中却見嘉德正德筆如飛在那裏做他的文章一張寫完又是一張都抛鄭在地倒成了小小兒的一堆嘉和和他說話時他却把全神灌注在文章上似乎没有聽得嘉和不敢打擾即忙悄悄地溜了出來暗中詫異着不知道他在那裏做甚麽大文章呢過了半點鐘嘉和又上編輯室來只見嘉德已停了筆懶懶的坐在椅中好似很疲乏的様子嘉德一見了他便也喊道嘉德你進來坐一下子和我談談不要像牛馬一般勞動着你的身體可吃不了呢嘉和答應着入到室中瞧着嘉德像要問甚麽似的接着就在靠近的一把椅中坐了下來嘉德道我這裏做了一篇文章預備印在我們報中你不妨先讀他一遍說着把那地上一小堆的稿紙挨次理好了自己先讀他的題目道「論無盡藏之寳窟小桃礦」又讀全文的節目道「紅馬鎭第一富源」「東部大資本家沙伊士君將爲該礦主人」「沙伊士君擬以大批礦工開採小桃礦」「紅馬鎭之新事業」「紅馬鎭將爲西部諸城中之明星」那嘉和聽到這裏詫異得甚麽似的疾忙喘息着問道這丨這是你文章中的大意麽嘉德道正是我說得很着力的嘉和仍呆着道咦咦你可是發瘋麽這文章一登在報中便是催得小桃礦趕快賣去嘉德道我知道我並不發瘋嘉和道但你不是希望沙伊士那厮不來買這小桃礦麽 
 
 
