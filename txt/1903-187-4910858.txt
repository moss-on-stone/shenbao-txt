# 1903 - 187 - 4910858

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂没無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操劵卜也肅此佈陳惟希垂鑒 
[皇朝政典類纂出書截股啓] [  圖書集成局白]  
　　是書搜采官私諸書多至八百三十餘種編纂至兩年之久始克成書購書之價設局編輯之資數逾距萬股價十六元虧耗實甚現在二百卷已經印就裝釘四十八本應卽將股票停止所有各外埠經售處請將售下股銀及未售股票迅卽如數寄申以便核數發書與股諸君亦請卽向經售處找價取書爲荷全書準六月望日告成共釘一百二十册實價洋銀二十八元 
[科舉學堂合而爲一論]  
　　今之自命爲識時務者憤八股之汨人性靈也科舉之無人才特出也試之以史論策之以時務依然徒托空言也於是籌所以設學堂首京師以次而及各直省府廳州縣建齋舍訂課程招學生延敎習以爲似此改絃更張奇才異能之士不難霞蔚雲蒸矣而墨守舊章者則謂似此紛更雜糅適以長少年浮躁凌競之風不如仍以科舉擢人才庶學者皆矩步繩步咸冀納身於軌物執筆人從而論之曰之二說者皆是也人必其才不爲八股所囿而後借八股爲進身之路得以大展其經猷　國初諸巨公無論已卽如咸同之際髮匪捻匪肆意驛騷始惟星火涓流未幾卽蔓延至一十三行省彼補天浴日重奠乾坤之駱胡曾李諸碩彥試問何一非從科第起家必謂八股不足見眞才夫豈持平之論顧學堂中亦安見其無人才出衆者也古者州序黨庠之制久已無存學校之衰匪伊朝夕自中外互通贸易政府亟需繙譯之才因之同文方言設館京滬招集聰頴子弟課以瀛海名儒使之文字語言天文算術各專一業惟日孜孜彼慶君常聨君芳裕君庚楊君兆鋆汪君鳳藻星軺四出樽爼折衝非肄業諸生中翹然負異者乎旣而湘鄉太傳建遴遣子弟留學外洋之議而學於英學於法學於德與美者或嫺軍事或精律法或明製造或擅文詞其中鄧壯節公以及馬眉叔觀察伍秩庸羅稷臣二京卿所學尤並世無兩此外之學有成就者尚不可以僂指終然則學堂之成效昭然夫亦人所共覩矣雖然科舉固有弊而學堂亦未嘗無弊科舉之弊在泥古不化平日只以制藝小楷爲生活一若舍此别無經猷迨至釋褐登朝問以錢榖而不知叩以刑名而罔識欲其措置中外交涉張國威而睦鄰邦必詫爲生平聞所未聞而手足一無所措求如駱胡曾李諸碩輔之補天浴日旋乾轉坤不特每科無一二人且恐數十百年中亦未蝗一二覯焉然則科舉之有名無實固已不問可知更何怪稍識事機者爭以制藝小楷爲詬病哉至於學堂之凌躐無序尤非數語所可罄彼慶聯裕楊汪以及鄧馬伍羅諸君之或以學著或以才著或以節著誠有如鳳毛麟角可遇不可求下此則能充舌人嫺於應對者已不數數見自餘非在各洋行供寫字之役卽爲律師醫士傳語言甚有如傳慈祥之游學東瀛歸而潛謀叛亂者近則革命流血之謬說排滿滅清之叛謀大庭廣衆之中公然昌言無忌其尤不肖者以飲食之細與庖人爲難以學規之嚴將師長陵犯非聖侮法狂蕩恣睢凡在學堂中人大半犯此弊病宜乎老成迂謹之士痛心疾首謂他日中國不亡於外邦之環以侮我而壞於學生之鴟義矯虔也然則如之何而可曰僕固有一說焉其法當以科舉與學堂合而爲一少年子弟必先肄業學堂俟得有卒業文憑始准持以應試蓋向之患科舉無用者非眞無用也弊在主司無眞學識不克於白葦黄茅之際拔取奇尤耳向之患學生囂凌者非喜囂凌也弊在學成而無進身之階是以甘冐不韙之名恣行犯上作亂耳誠由學堂而得科舉則　歲理頭勵志一朝發蹟卽不難出其所學爲國宣勞初何致趾高氣揚其燄勃勃無從抑遏哉抑人必以先入爲主今之私設學塾者往往以革命流血排滿滅清諸逆說詔其子弟少年血氣未定必至積非成是罔知地義天經誠能於各直省府廳州縣中遍設大中小及蒙養官學堂而嚴禁民間私設日課則釐爲定本不準敎習自行編纂竄入奇袤不法之言其肄業外洋者總監督嚴以約之來去均須稽察夫如是則雖有昔之康梁孫諸巨憝今之章陳鄒衆狂徒亦不患被其煽惑矣更何必以科舉爲詬病哉更何必患學堂之囂張哉於是援筆爲科舉學堂合而爲一論 
[本館接奉電音]  
　　昨日午前京師飛電傳來上諭一道敬謹譯登○閏五月十七日内閣抄奉上諭本日召見之候選道陳虁麟著仍以道員卽選並交軍機處存記欽此 
[電傳宮門抄]  
　　昨日午前京師友人專電告知本館云閏五月十七日皇上召見軍機大臣及錫恩關以鏞吳振聲陳虁麟 
[日論海軍]  
　　日本東京某日報論目下各國海軍之强弱略謂刻有海軍專門家逐細稽查以彼例此知英國每海岸一西里得軍艦八百六十三墩法國每海岸一西里得軍艦六百六十九墩德國每海岸一西里得軍艦六百七十四墩俄國每海岸一西里得軍艦三百六十八墩我日本則每海岸一里僅得軍艦六十六墩夫海岸旣綿長則軍艦及砲艇之墩數必加多始足以資防禦我日本四面環海將來海軍之力自必大爲擴張矧俄人銳意經營方日籌伸長亞東海權以與各邦相抗現有戰艦鐵甲艦及一十節以上之巡艦一十七號重至一十五萬三千一百三十六墩不日 
 
 

Page 2

 
 
又將添派戰艦三號曰啞司辣皮耶曰捕立幾殺痕獨路第三帝曰之愛殺立烏伊氣會同關東總督所乘之矮路麥司艦由啞洛海口航海而東至此已增至二十二號都計二十萬二千二百五十七墩復定於西歴一千九百零四年至一千九百零七年添製戰艦六號其中亦大半派駐亞東法人更注意東方時局曾見彼國一千九百零三年海軍豫計表編制亞東艦隊計常備艦二隊共一十五號豫備艦一隊七號綂以海軍提督二員游弋中國海面更於是年迄一千九百零六年添製戰艦六號鐵甲巡洋艦九號内有若干艦必派赴亞東觀於更國整頓海軍日有進境謂非促令我日本海軍大爲擴張以冀工力悉敵歟 
[墨銀價貴]  
　　西字報云墨西哥銀價近忽奇昻計美金一圓向換銀錢兩圓有奇現在不足兩圓聞之紐約銀行中人言以後尚當金價日低銀價日高其故有三一爲銀價太低通商有碍二因現方會訂金銀兌換準則三如東方用兵需銀必多 
[德募華工]  
　　火奴魯魯來函云德國所屬沙麽亞島之藝椰者最喜招募華工入園力作日前某輪船由香港載到工人三千名訂立合同月給金錢六枚食用居處及醫藥之貲均由雇主支給三年爲限限滿回國給以路費不願回者聽之每人旣抵島中先給工值三十五枚隨後每月扣回二枚將來主賓若有齟齬憑地方官公判 
[日重專利]  
　　日本東京某日報云當我日明治十有八年七月施行專利條例以來計至明治三十五年二月此一十七年中本邦人之以新製器物禀請給憑專利者多至二萬二千三百六十五起外邦人之以新製器物禀請給憑專利者多至一千零六起合共二萬三千三百七十一起經官中核准給憑者祗本邦人四千八百一十七起外邦人四百零五起合共五千二百二十二起觀此亦足見日人於專利一事視之類甚鄭重初未嘗輕易核准給憑也 
[旭日重明]  
　　日本東京某日報登高麗義州城來電云日前俄人在鴨綠江邊創設中俄伐木公司撤去所懸日本國旗改揭俄國徽幟兹已議定一切重懸日本國旗旭日一輪遂復招展於三韓境上矣 
[俄兵紀數]  
　　天津太晤士報云傳聞現在俄國可殺克兵之駐守滿洲各處者不過五萬名左右觀此是俄人已如約撤退若干第目前尚未盡退耳 
[防剿瞻番]  
　　四川打箭鑪來信云邇者瞻對番人出巢焚掠勢甚兇横莫敢誰何省中大憲聞之急派松潘廳同知陳司馬周禮綂帶威遠軍兩營前往鵰剿並嚴防各要隘以免竄擾蜀民 
[辟以止辟]  
　　聞之東粵友人云粵中盜賊之多甲於各直省去歲一年之内各府州縣正法者多至三千五百餘名站籠處死者尚不在此數日前緝捕局憲開摺禀詳督轅隨奉兼督李勉林大中丞批示云禀摺均悉粵省上年獲辦盜犯共三千五百餘名之多懲辦不爲不嚴而各屬刦掠頻仍盜風迄未少息雖辟以止辟亦誅不勝誅矣或謂民窮爲盜或謂强梁性成然究其治盜之方似尚未得端本澄源之道也保甲圑練昔爲弭盜良法今則視同具文鄉族紳耆旣約束無素地方官吏亦化導不行加以營務之廢弛兵卒之偷惰漸成頑鈍無恥之習遂使愚民亦輕生重利甘蹈法網而不之悔况頻年緝捕逮治多屬隨和而悍黨渠魁絶少就戮迨其惡愈稔其名愈著則宥其罪而招安之彼以爲法令不加於豪强而但施於愚懦人人皆欲召黨徒作渠魁率以僥倖於不死益逞其恣睢暴戾而無顧忌此盜患所以潛滋暗長而不可終窮耳方今賊氛孔熾斷不能輕言用寛况以敎養責於有司亦屬空談無補惟在清鄉巡警二事加意講求務使鄉不藏奸族無匿匪有警必覺有案必破尤在購拿首要嚴懲庇縱庶幾盜魁不能漏網而餘黨必當歛迹莠類無所托足而閭閻或可稍安尚宜督飭各該文武悉心圖之仰卽遵照 
[昌明聖敎]  
　　聞之東粵友人云本月朔日粵督岑雲帥赴文廟拈香見殿庭上下蕪穢不除因卽嚴飭藩司將敎官懲儆旋復牌示督轅云照得人莫戚於失道國莫恥於無敎敎失則凡一切政治風俗之不能不失猶之源竭而流無可永根蝕而花葉不榮蓋以敎者道之所出道者政俗之所出故凡國之政窳而俗敝者人不議其無政無俗而議其無敎國家所以尊禮先師俾天下所在廟祀有司歲時謁禮又特立學官奉嗣其於尊敎一道之意亦可云至矣司其事者宜如何恪恭將事使堂廡肅穆器具整潔以仰副朝廷尊禮至意乃者本部堂受事之始謹於月朔日質明肅謁文廟不謂殿楹之外蕪歲不剪几案之上累塵若封顏曾之前至無束帛之奉瞻視之餘愴疚無已弗論有司有責不應慢弛至此誰則不資詩書之言以稍知日用倫常之道者從而蔑之求諸木本水源之義亦無良矣上之人如斯則先師敎之所實被而道之所爲輕重於人心者亦可知矣已飭司將溺職不敬之學官查取職名卽予撤任并將南海縣知縣裴景福番禺縣知縣呂道象各記大過一次以爲慢敎者懲廢弛所來非一朝夕廣州府知府沈傳義歲時恒謁曾不警省亦應申飭嗣後責成該守督領員敬詳謹修治廢弛非一朝夕上下皆習慣之本部堂獨倡明而懲儆之積非成是或有以爲多事者此敎之所由可危政治風俗之所由不振亦本部堂之所由不敢不倡明不得不懲創俾人知失禮先師之一念一事而推爲國家政治風俗之憂也爲此示仰所屬官吏士民一體知悉勿違特示 
[續錄江西警察局兼學堂章程]  
　　第八節設巡兵所按各巡兵處所管界内分叚安小木屋一間以避風雨第九節設市廠八所城内東南西北中各設一所城外設三所第十節擇街巷附近之處修蓋厠所以便行人第十一節總局内設留質所一處遇有拿獲罪犯如值夜深不便發交各監所看管卽暫押其中次日由發審訊明辦理如係竊賊輕罪人犯卽發工藝院學習各工藝及苦役第十二節總局造三層瞭望樓上座上層四面安窓中懸大鐘一口以爲報警之用日夜派人看守到時則照時緩擊如瞭見火盜須認定何門照後下數急擊第十三節總分局内備水龍一具及鉤梯斧鋸等件均藏瞭望樓下層第十四節各巡兵處先備小警鐘一口以便報警俟後經費充足再議安置德律風由總局以逹各分局庶信息靈捷第十五節街道橋梁溝渠及水櫃水桶一律修整通暢第十六節巡兵應用服飾物件號衣二套冬布夏葛凉帽秋帽雨衣雨帽油靴皮帶線繩各一件限定二年一換哨子警械木棍計長二尺六寸茶具手燈勤務册鉛筆各一件第十七節軍械槍砲綂存總局臨時取用第十八節衣服定式督會辦以下均用行裝巡長巡目巡兵概用天青長袖號衣袖上嵌縧子巡長金縧三道巡目銀縧二道巡兵紅縧一道第十九節警務人員及巡兵人等吸食洋烟立卽斥退第二十節水警與火警皆爲警務所應辦今内河水師旣設水巡無庸再議惟火警仍闕擬另練巡兵六十名爲救火隊第二十一節警察局辦理案件不准索取分文罪在徒流以上仍發交地方官照例辦理第二十二節路燈燈油責成鋪户居民十家管一盞第二十三節清道夫擬暫招四十名分叚埽除俟後體察罰作苦役人數再爲增减此項工食歸活支造報第二十四節薪水口糧工食按月支發如請假逾五日卽扣曠銀第二十五節 
 
 

Page 3

 
 
凡警察應行之事由督會辦判行卽發如有要事與藩司派辦政事處會同商酌詳請院示辦理第二章職守第一節警察人員無論官職大小必須舉止端正操守嚴明不避勞怨方能勝任第二節督會辦綂轄大小官員籌辦一切警務第三節提調爲全局樞紐凡應興應革事宜必須詳考禀商督會辦核准卽將原委傳知巡兵處轉告各叚人民名曰警務傳單務使大衆周知庶免猜疑迭起第四節稽查兼發審查察功過訊判案件是其專責所有案件隨到隨訊不得積壓第五節支應管理採辦收發各事及帳目遇事隨時回明督會辦提調核准奉行第六節正副文案辦理文牘卷宗須聽督會辦命令第七節書寫生謄寫文件查對册籍須聽文案命令第八節各分局總巡管理該局辦事人勤惰及所屬巡兵叚界内一切警務兼審訊案件凡地面設有要緊事宜須回明總局酌辦遇總局傳知事件亦必照辦毋得違悮第九節分巡管理所屬巡長巡目兵兵及巡查地面保衛人民是其專責須聽總巡命令第十節清道紳士管理所管街面救災衛生除穢及留質所路燈等事第十一節七城稽查專管所屬巡兵及啓閉城門稽查出入之人各事第十二節分局文案兼書記管理案牘並將每日所管各叚巡兵呈報事件按日開單報明總局查考第十三節局紳專管户口册門牌號牌救火事宜第十四節巡長巡目巡兵應辦事宜詳後當差條規第十五節局役專司審案掌刑及傳遞信件茶水等事第十六節局夫專司差遣掃除等事第十七節救火隊巡兵救火儲收修水龍救火器具及守瞭望樓檢查各街蓄水池桶是其專責章程仍登未畢容再續登 
[革除薄俗]  
　　杭州訪事人云邇來浙省民情浮躁市中惡少每喜高領窄袖以髮覆額作劉海形上憲聞而惡之特飭地方官從嚴查禁○日前清河坊大昌烟店因掗用小錢肇事仁和錢塘兩縣主前來彈壓適某鞋店小主人柳某旁觀仁和縣蕭藴齋明府見有前項情事立卽拘拿回署毁其衣服并召薙髮匠將髮薙去薄責手心五十下然後釋之使歸 
[小錢肇禍]  
　　杭州訪事友人云省城私錢充斥民間以官吏並不示禁公然行諸市廛不意上月下浣各鋪主忽會議禁用違者罰鍰二十九日有某甲者往清河坊儀大昌烟店購烟店夥將小錢剔退甲遂付以銅元店中找出若干文見有小錢數枚在内以致互相齟齬刺刺不休店中人見其懦弱可欺遽曳至棧房吊打於是激成衆怒一呼百應頃刻聚集數百人擁入店中將器物任情擊毁迨文武各員聞信前來彈壓一面用好言勸解衆怒漸漸散歸然當交閧之時已有七人受傷沈重經縣主某大令騐明帶回療治并傳店中執事人研訊執事人不敢至案令傭人投質大令怒喝令重責五百板發押班房候七人傷痊然後傳執事人訊核 
[廬州水患]  
　　蕪湖訪事人云節届黄梅兼旬陰雨廬州一帶蛟水爲災民間墳墓室廬大半被陽侯捲去哀鴻中澤待哺嗷嗷彼父母斯民者不識何以善其後也 
[浙省官塲紀事]  
　　杭州訪事人云調補兩淮鹽運使現署浙江臬司黄幼農都轉奉護撫翁筱山大中丞飭知擇吉本月初九日已刻在臬轅接受運使印信前任運司恩都轉交缷後卽日由下馬頭登舟赴淮揚新任○本年舉行恩科鄉試所有文闈提調事宜由護撫翁大中丞委前署杭嘉湖道時蓬仙觀察辦理監試事宜委候補道郭馥齋觀察辦理已於本月初十日下札矣○餘東關釐局總辦某君現届瓜代之期局憲委候補知縣張大令大鏞接辦本月初九日大令交缷防軍局差卽馳赴餘杭視事○衢州鎭總兵方鎭軍　升巡視江防順道赴省某日甲謁護撫翁筱山中丞面商機要○張大令大鏞奉委餘東關釐局差所遺防軍文案事宜由藩憲札委候補縣瞿大令倬接辦○徐都戎人熊向當清波門一帶巡查之役邇因省中興辦警察巡局在所應裁護撫翁大中丞札調都戎移駐吳山東嶽廟俾登高可以望遠遇有盜劫火患皆得隨時援救 
[鎭郡官塲紀事]  
　　鎭江訪事人云管理象山砲臺之陳瑤甫都戎因事撤差兩江督憲南洋通商大臣魏午帥遴委候補知州劉虞生直刺承乏業於月之十一日由省會乘某輪船抵京口拜會當道各員隨擇吉十三日蒞差視事○南洋續備新湘全軍綂領錢琴齋觀察於月之十二日由大碼頭登舟帶以小輪船鼓浪赴姑蘇謁見江蘇巡撫恩藝棠中丞面禀一切戎務瀕行時新湘全軍總巡周錦堂協戎及麾下各營員弁均往江干恭送 
[蘇松太兵備道轅紀事]  
　　蘇松太兵備道袁海觀觀察以邇來浦東張家浜陸家石橋及西南鄉引翔港等處迭出盜案事後從未拘獲一人爰諭令各處巡防局員無分晝夜認眞巡察毋得稍有疏虞如果再出盜案各員輕則記過重則撤差○前者道憲袁觀察因浦東梟匪充斥詳明督撫憲召募鄉董創興圑練刻下各處已辦有端倪所需洋槍由觀察發給憑照令特往江南機器製造局繳價領取 
[上海官塲紀事]  
　　昨日江蘇候補道劉蔭薌觀察因事詣上海縣署拜會縣主汪瑤庭大令晤談良久始别○江蘇候補縣譚浣生明府於昨日至縣署投刺縣主汪大令飭丁擋駕○代理上海縣縣丞翁玉岡二尹於本月十六日交缷鈐務昨赴道縣各署禀辭不日將返松郡蓋二尹本係留松差遣人員也 
[上海縣署瑣案]  
　　上海縣訓術司潘振玉申請飭提男巫張亦如未獲由差保將其父張明遠拘解到案前晚縣主汪瑤庭大令升堂研訊二十六保二十五圖地保王月峯禀稱日前潘查知張亦如以鬼神誕妄之說誘惑鄉愚是以禀請拘提亦如疑小的挑唆肆行毆辱旋卽逃遁不知所之故將伊父解請追究明遠供小的兒子雖爲人占卜休咎並不惑衆騙錢因與同類邱王兩人有嫌故被唆使潘太爺備文妄禀大令著卽日將子交案訊核○月前有張金根者與天祥洋行夥馬玉珊在某輪船上齟齬被馬推墮　中身死其父張銀發協保控請伸寃大令飭役將馬拘案訊押前晚升堂復訊馬供金根年僅十餘齡當時與甲乙丙三孩在船頭戲耍失足墮　並非小的所推大令謂此　有人目擊何得狡賴不承遂喝責一百板還押候辦 
[浦東總巡局瑣案]  
　　前日江海北關巡江吏梅羅在浦江中查獲竊取楊樹浦某木行板木之王坤九一名送入浦東保甲總巡局總巡謝岳松明府研訊之下王供此板係小的與陳和尚等三人同竊陸續售去得價俵分求恩明鑒明府判責一百板交捕帶去吊到各贜再行訊辦○前日有王鎭榮者自稱船牙夥役至浦東爛泥渡左近松盛醬園内借端婪索洋銀被園主扭送保甲總巡局總巡謝明府向之研訊畢露情由遂判令笞責一百板○趙阿榮控賈阿虎串同王木雲誘令併媳賈氏匿跡楊樹浦等情總巡謝明府飭差押賈及趙媳研訊之下賈供女兒賈氏許嫁趙子爲室近被王誘去藏匿小的實未同謀求恩明鑒賈氏供小婦人願隨丈夫回家明府判令掌頰四十下交其翁領回管束一面補提王木雲訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[薇憲關防]  
　　聞之東粵友人云新署兩廣總督岑雲帥丰裁畯整彈劾無私屬吏咸敬而畏之莫不互相儆誠某日藩憲丁方伯懸牌示衆曰照得本司衙門爲通省吏治財政所繫關防嚴密本司蒞任四載事無鉅細非禀承兩院卽親自主裁幕友家丁從未妄進一言私求一事乃近日訪聞本署有人頗招物議廣東人心囂競捕風捉影固所恒有然見利忘義納賄招權之事亦難保其必無本司一秉大公决無顧忌如實有果其事無論司閽僕從定予從嚴懲治卽親故鄉族亦無稍事曲容合亟牌示爲此牌仰闔省官紳商庶人等知悉如有前項藉勢招搖撞騙財物等輩立卽據實扭　切勿有所疑慮不司懲貪除墨時切於懷爾等利害切身萬勿爲所愚弄果能指名扭送本司不特决無廻護且旌其直言優加奬賞倘竟爲欺騙一經本司查出則與受同科之罪法有難逃孰去孰從爾等當自量之併著各報館一體刊布俾衆週知切切 
[土匪站斃]  
　　厦門訪事人云福建漳州府屬長泰縣境東寨樓一帶土匪猖獗居民被擾不堪經縣主某大令擒獲四名解府訊實寄禁龍溪縣獄旋於上月某日裝籠站斃以儆效尤 
[鷺鳥晴雲]  
　　厦門訪事人云上月某日地棍某甲至户部街賭塲與流氓某乙互相扭毆致乙因傷殞命報由厦防廳同知黎司馬騐明將甲帶回訊辦○去年有邱某者設立衛生騐猪局每猪一頭收小銀錢三角八分令各肉鋪將猪送局由西醫騐明無病立時宰割蓋以戮記始准發售無戮者人皆不敢過問近以經理不得其法各肉鋪咸懷觀望以致經費無出搘拄爲難恐不能免於虎頭蛇尾之誚矣○日前太古洋行温州輪船由牛莊進口時有雙槳小船前往接客適鴻記洋行豐美輪船展輪出口突被撞沈船中五人救起其四其一已凶占滅頂無術返魂矣○厦門鋪房捐前經議定每年抽收租金一月分上下兩期照繳現忽改章除照前收取一月外再加二成以故人皆嘖有煩言○上月十七日午前有未穿號褂之某營勇丁五名結隊至泰山口街日利號購竹椅論價不合遂起爭端突取竹椅猛擊致傷店夥太陽穴立時倒地血湧如泉鄰近各鋪咸抱不平當塲拿獲三名解請厦防同知　辦 
[潯江小志]  
　　九江訪事人云本月初十日東風暴作江中波浪如山有一鴨蛋船滿載食鹽剪江而過遭風沈没淹斃六人○四月迄今天時亢旱幸本月初十夜大沛甘霖越兩日夜始止農田沾足禾黍青葱惟江水陡漲三四尺低窪之處未免宛在中央矣 
[宜昌近事]  
　　宜昌訪事人云五月某日有意大利商人三名印度商人二名各持護照來宜雇船入川採辦牛皮猪羊毛等貨小作勾留卽雇一略通法語之人偕之而往○河西五隴人某甲出外贸易其妻某氏被大吉丸水手混名黑洋人者商同某乙夫婦誘至船上藏匿火艙中經人察破情形禀報　字圑保甲局局員派役至輪船將甲妻搜出解送東湖縣署縣主熊大令研訊得實將乙從重笞臀八百板乙婦鞭背六百下甲妻責手心二百水手則俟大吉丸來宜時拘案懲辦○現在田中秧已揷齊而天氣暢晴農民深恐痴龍渴睡幸五月二十七八日大雨淋漓旣沾旣足是以市中米價漸平上熟者每石售錢四千文中熟者不過三千數百文蠶豆二千七八百文○往來宜昌漢口之洞庭輪船機軸稍損駛往上海修理大吉丸亦赴滬興修大約須一二十日之後方可　回○近日時症甚多患者歴數時之久卽宛轉斃命天時不正應燠而寒致疾之媒半由於此君子曰是宜節飲食謹嗜慾愼起居 
[馬路工程局瑣案]  
　　前日劉雲泉扭控蔡和尚誣指竊物等情總辦翁子文太守倩襄讞委員黄衡堂二尹研訊劉供小的係湖南某邑人年二十有七　在蘇州某營當差是月某日告假來滬訪　未遇因向葉處借宿一宵不料伊竟誣指行竊求恩明鑒葉供小的在大馬頭恒盛醃肉莊執業前晚一點鐘時劉撬門圖竊幸經小的查見是以扭案請懲二尹判令將劉責五十板驅逐出境○汪子衡扭控朱榭生爭挑貨物滋閙不休黄二尹研訊之下汪供小的年二十有二原籍安徽某邑在滬上開設茶葉店前日由蘇州運來茶葉十二件雇用駁船轉運朱突如其來自稱挑夫强欲爭奪小的再三婉告伊仍胡閙不休爲此扭案請辦朱供小的現年三十浦東人在萃豐馬頭當挑夫凡衙門差使概由小的承當故各店貨物應由小的挑送伊在後門　貨每件應給小的錢十六文堅不允給致起釁端二尹令交人保出聽候查明核辦○日前南市捕房已革八十八號華捕倪富全乘人不備在押所潛逃經工程局總辦翁太守查悉除飭包探黄量海從嚴偵緝外復限令捕頭帮同尋覓昨以限期已過飭傳到案責令赶緊緝拿未便含糊了事 
[英美租界公廨紀事]  
　　日商茂利洋行主人前控崇明縣境崇海司所轄地方益大號主張源斌不交所定之貨以致虧耗洋銀若干請卽如數追給等情讞員孫建臣直刺准之立卽簽差赴崇明將益大執事人丁瑞廷移提來滬訂期昨日午後會訊届時日總領事小田切君以公務冗繁未克派員到廨飭丁禀知直刺請卽改訂日期○杭州人章端甫卽張倬漢向在錢塘縣境開設　士記綢號號中執事人盛賢林與上海李賢賓所開永康莊往來陸續積欠規銀一千六百七十餘兩向索圖吞情急具控讞員孫建臣直刺准之立卽飭差持文赴錢塘將盛移提回滬押候傳李質訊以便嚴追 
[英租界捕房紀事]  
　　流氓金阿寳徜徉福州路中見史阿福之妻某氏穿花拂抑而來髻上金簪光耀入目因卽逞强攫取飛步奔逃報捕後由包探張寳成拘入捕房捕頭令押候解送公廨禀請讞員孫建臣直刺訊究○潘和尚投捕房訴稱頃間行經雲南路所佩銀表被綹手曹根和竊去旋由包探竇如海將曹拘獲連贜帶入捕房捕頭令押候解送公堂禀請究治○小竊張蒲高在南京路中竊得不知姓名人所持象牙骨摺扇經包探方長華拘獲帶入捕房捕頭令押候解送公堂禀請究辦○陶言東乘脚踏車至南京路横衝直撞經巡街捕拘入捕房捕頭令押候解送公堂禀請究治 
[法界叢譚]  
　　鎭江人陳友松賃居法界東新里第三弄每日雇一葉扁舟棹往各國所泊兵輪船販賣貨物前日正午十二點鐘時由虹口公和祥碼頭雇　杉板船立足不穩顚入浦江家中老母及妻女聞之呼天大哭幾不欲生聞迄今尚未撈獲屍身亦可慘也○寄居八仙橋西首新闢租界中芝蘭里之某氏婦凌虐婢女徧體鱗傷鄰人咸抱不平據情投報捕房捕頭立派包探前往將婦與婢一并帶回騐得婢傷痕　摩慘不忍觀因令人送至仁濟醫館療治婦則押候解送公堂禀請讞員魏蒓塢大令從嚴究治 
[美租界捕房紀事]  
　　昨日僑居楊樹浦左近之江北人吳阿堂失去衣服若干件疑同居之趙貴生所竊扭入捕房據情聲訴捕頭以事無贜証釋出不理○昨晨跑灘賊王三仔潛入怡和碼頭某號棧房中行竊舊鐵若干携之而出適爲司閽之印度人所見連贜送入捕房捕頭令押候解送公堂禀請讞員孫建臣直刺訊辦○昨日甲乙二車夫在百老匯路爭攬坐客以致互毆某號巡街捕見之一併帶入捕房捕頭令各押乞丐牢半日 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
湊解無缺年息借商欵得以次第償還大局幸甚除咨户部外理合恭摺具陳伏乞皇太后皇上聖鑒訓示再湖北巡撫係奴才本任毋庸會銜合併陳　謹奏奉硃批户部議奏欽此 
[署兩湖總督端奏籌解美國賽會經費片初二日]  
　　端方片再前准户部宥電美國賽會經費奏留湖北籌撥銀八萬兩限三月内解滬等因查美國賽會一事前因美使巴德至鄂面約派員赴賽遂由奴才督同司道籌欵三萬兩委員采辦品物臨期運往正具奏間接准部電指撥經費當因事關要需擬由司局江漢關竭力籌撥銀五萬兩如期匯滬與鄂省所辦各成八萬兩之數與部中奏定數目旣可相符又與巴德前議不歧而員電覆户部在案旋准户部眞電令再設籌又經奴才電覆以鄂省近年財力虚耗杼柚早空百姓困窮無從羅掘江西安徽山東等省各僅派賽會經費銀四萬兩鄂省除委員購辦品物已籌銀三萬兩外兹又認解銀五萬兩較之江西等省銀數有加其餘銀三萬兩委實無力再籌應請由部改撥免誤要需兹經藩司善後局在助餉新捐解部一半項下動撥庫平銀二萬兩江漢關在所徵洋藥稅釐項下籌撥銀三萬兩共銀五萬兩均限三月内解赴江海關道兌收充作美國賽會經費所擬前項銀兩應請就欵開湊等情據湖北布政使瞿廷韶會同善後局司道曁漢黄德道江漢關監督岑春蓂具詳請奏前來奴才覆核無異除分咨外謹附片具陳伏乞聖鑒再湖北巡撫係奴才本在毋庸會銜合併陳明謹奏奉硃批該部知道欽此 
[署兩湖總督端奏陳明短解協餉緣由片初二日]  
　　端方片再前准户部咨議覆直隸總督袁世凱奏協餉短解請分别改撥飭催一摺查年來各省有著的欵均已搜括一空實無可以改撥應請飭下該督嚴飭關道務將本年應恊各餉如數解足毋稍短欠等因具奏奉旨依議欽此欽遵咨行到鄂查江漢關應協准軍月餉上年經户部减爲每年解銀二十萬兩旋因茶稅减徵歲入之項照旺收年分約短七八十萬兩又經開單奏准户部核覆該關茶稅驟短係屬實情自難仍令將各欵如數撥解除攤派洋欵及稅務司經費仍按原數報解外其餘均准審察緩急暫行減解等因去年冬間准直省電購鄂局槍彈今將價銀由江漢關協餉劃抵當飭該關竭力籌撥銀十萬兩解交湖北槍砲局騐　劃撥二十八年應恊淮餉尚欠槍彈銀十萬四千餘兩業經奏明俟本年稅課收有成數再行撥解槍砲局清欵作爲本年協餉在案惟近來茶商虧折甚鉅湖北産茶各縣本年所開茶莊上年少三分之一稅收勢必愈形短絀前項槍彈價銀十一萬餘兩現尚不知如何設法騰挪方敷此數何能再行撥解淮餉且前此茶稅减徵曾經商約大臣呂海寰盛宣懷奏明與稅務司設法於别項出口貨稅酌量加增藉以抵補而至今尚未籌有切實辦法該關應解要欵極多所有淮餉一項惟有仍照上年户部原議准其審察緩急暫行减解據湖北漢黄德道江漢關監督岑春蓂具詳請奏前來除咨户部外理合附片具陳伏乞聖鑒再湖北巡撫係奴才本任毋庸會銜合併陳明謹奏奉硃批户部知道欽此 
[禮部尚書世奏爲請派雲南考官片初二日]  
　　經筵講官禮部尚書臣世續等謹奏爲請派雲南考官事查定例各省鄉試正副考官由臣部將各衙門送到進士出身侍郎以下京堂各官銜名並考過試差各官銜名分繕清單恭請簡派其各該員等籍貫俸次及從前出過試差學差鄉會試分房均於各銜下分註歴經辦理在案今光緒二十九年雲南省舉行癸卯恩科鄉試應差正副考官各一員除現出各差及應行廻避人員銜名扣除外謹將各衙門送到本年曾考試差及未考試差之進出士身侍郎以下京堂各官銜名與吏部送到本年考差各官銜名分繕清單照例將該員等籍貫俸次及從前出過試差學差鄉會試分房翰林院大考等第名次曁考試試差人員内有由捐納後中式進士及中式進士後加捐者均於各銜下詳細註明恭請欽派雲南正考官一員副考官一員俟命下之日臣部轉行兵部給與勘合遵照定例於五月内馳驛起程其在途入境閱卷揭曉等事俱照科塲條例遵行再查該省並無駐防毋庸請領繙譯題目謹將上届該省考官開例比較單恭呈御覽至考官題本向係密封進　呈現旣改題爲奏仍應嚴密封固於本月二十九日具奏閏五月初一日恭請簡派初二日宣旨謝恩合併聲明爲此謹奏請旨奉旨欽此 
[署兩湖總督端奏爲武衛毅軍請撥軍火片初二日]  
　　端方片再前承准政務處咨總綂毅軍甘肅提督姜桂題所部營隊需用槍砲子彈行令由江鄂各局所撥濟兹據該提督選派都司遲雲鵬先往寗滬各局所試驗事竣卽順道赴武昌局所試驗等因當經轉飭會同都司遲雲鵬試驗詳辦去後旋據善後槍砲兩局詳稱格魯森五生三開花砲彈庫儲僅一千顆本省現存砲二尊子彈自應酌留擬匀撥四百顆乂格魯森五生七開花礮庫儲僅存數百顆本省儲砲二尊未能匀撥惟漢廠所造五生七開花彈據都司遲雲鵬稱與格魯森子彈尺寸大小一律頗爲合宜擬將庫儲此項子彈撥付二千顆又曼利夏槍彈庫儲僅十九萬餘顆本省現存槍二百枝尚須酌留擬匀撥八萬顆又藜意槍彈庫儲僅一一萬餘顆本省現存槍五十九枝自應酌留擬匀撥八萬顆以上四項經都司遲雲鵬騐明據稱尚屬合用並將隨帶來鄂之五升三五升七砲彈一顆尚存鄂換帶鄂省庫儲二項子彈一顆又將曼利夏藜意二項子彈酌帶數顆回京較試如果適用卽請派員來鄂撥解其餘庫儲各項子彈均不合用毋庸請撥等因當由善後局飭令軍裝所照撥格魯森五升三開花砲彈四百顆漢廠所造五升七開花砲彈一千顆曼利夏槍彈八萬顆藜意槍彈八萬顆並因拉火一項爲擦砲必須之用現在北洋無可製造又酌撥拉火五百顆點交都司遲雲鵬領解回京在鄂省儲庫無多本難撥解而槍砲局　　撥欵項爲數無多經費異常支絀曾經本任督臣張之洞於光緒二十四年奏明各省及各路軍營如有取用鄂廠槍砲者應照外洋現時價值酌减二成給價撥付欽奉諭旨允准上年九月又經本任督臣張之洞申明　奏案將鄂廠槍砲藥彈價值分咨各省查照在案誠以鄂省經費只有此數萬一各處紛紛咨取均不給價用欵一竭應付立窮值此外洋禁運軍火入口之時若鄂廠再因欵絀停工關繫實非淺鮮今毅軍呈由政務處咨取鄂 
 
 

Page 15

 
 
廠槍砲藥彈因該軍屯防畿甸所關甚重不得不酌量匀撥以資濟用只得在善後局軍裝所存儲軍械内撥濟嗣後各省及各路軍營需用鄂廠槍砲子彈仍應遵照奏案付給價　庶經費不致支絀得以源源製造足備緩急之用保全鄂廠正所以維持大局等情由湖北善後局司道會同槍砲局總辦請奏前來奴才覆核無異除咨呈政務處外謹附片具陳伏乞聖鑒现湖北巡撫係奴才本任無庸會銜合併陳明謹奏奉硃批知道了欽此 
[署兩湖總督端奏爲免收宜昌關續加二成土稅摺初二日]  
　　頭品頂戴兼署湖廣總督湖北巡撫奴才端方跪奏爲宜昌關土稅短絀解欵不敷擬請將續加二成免徵以輕商本而廣招徠恭摺具陳仰祈聖鑒事竊據湖北荆宜施道宜昌關監督余肇康詳稱宜昌關徵收稅銀以土藥復進口稅爲大宗約占徵數十分之九舊章川土每百斤完復進口稅銀四十兩光緒二十九年奉准户部咨將土藥稅加收三成當蒙奏准仍留宜昌關湊解部撥各項並撥補鹽釐不敷之用嗣於二十七年又奉准户部咨新案賠欵數鉅期迫行令將土藥再加抽三成等因维時因恐稅增本重有礙商情稅收實數轉致减少電奏請將宜昌關土藥稅加收二成奉旨允准轉行欽遵辦理在案詎自第二次加收二成以後土稅頓形短絀核計光緒二十八年共僅收銀四十餘萬兩比較二十七年徵銀八十餘萬兩幾至短收一倍而此項加收三成之稅自二十七年十一月初一日起至二十八年八月二十九日第一百六十八結止計十個月僅收銀四萬七千六百九十餘兩冬春兩季收數亦甚寥寥是明加之數甚微殊無裨於賠欵减收之數甚鉅轉有礙於要需推原其故由於各省土稅多未一律照加亦有僅加收二三成者惟鄂省先後共加五成輕重懸殊土商繞避他道遂至歲收稅欵短至三四十萬之多查該關每年應解英德俄法洋欵内務府經費出使經費及本省槍砲廠經費撥鹽釐等項均賴此項土稅應付疉經升任道員濮子潼及現任道員余肇康與該關稅務司再四籌商若令各省一律照加勢難辦到惟有將續加二成土稅暫予免征俾商本稍輕聞風踵至不致仍前繞越明知續加之二成專以湊解賠欵苟非萬不得已何敢輕議减　惟目擊川土稅收月短一月再不亟圖挽救馴至無稅可收權衡利害與其因循貽誤解欵終有無著之虞曷若設法招徠關稅庶有轉圖之望等情詳請奏懇减收前來奴才覆查宜昌關徵收稅銀以土藥復進口爲大宗該關應解各項要欵全恃此項土稅暢旺方敷應付今因兩次加抽五成而各省未能照加土商畏懼不前繞道趨避遂致稅收短絀甚鉅若不設法維持應解要欵將歸無著合無仰懇天恩俯准將宜昌關續加二成土稅暫予免收以輕商本而廣招徠出自逾格鴻慈除咨外務部户部外理合恭摺具陳伏乞皇太后皇上聖鑒再湖北巡撫係奴才本任毋庸會銜合併陳明謹奏奉硃批該部議奏欽此 
[署兩湖總督端奏叅劾庸劣各員摺初二日]  
　　頭品頂戴兼署湖廣總督湖北巡撫奴才端方跪奏爲叅劾庸劣不職各員請旨分别降革恭摺仰祈聖鑒事竊以時艱日亟民困莫蘇專賴地方官有潔已愛民之心始足以圖補救若任令庸劣不職之員濫厠其間實足爲地方之患自應據實彈劾以樹風聲查有署恩施孫知縣補用通判王璠縱容丁役苛斂病民署黄梅縣知縣任本垚承辦堤工欵多侵冐松滋縣知縣陳偉哲貪庸猥瑣痼習特深署東湖縣知縣葉丙勳操持不謹聲　平常鄖縣知縣謝增齡才具平庸難膺民社署雲夢縣知縣劉超元聽斷不明事多廢弛署建始縣知縣馬驥年力已衰難期振作隨州州判陳懋昌文理不通南漳縣典史李宗泌濫交不愼來鳳縣卯峒巡檢姚書樓行爲卑鄙建始縣典史江紹禾違例擅受恩施縣典史梁春齡岡利營私通城縣典史范星雲捕務懈弛以上各員均經奴才再四考核萬難姑容應請旨將署恩施縣知縣補用通判王璠署黄梅縣知縣試用知縣任本垚松滋縣知縣陳偉哲署東湖縣知縣試用知縣葉丙勳隨州州判陳懋昌南漳縣典史李宗泌來鳳縣卯峒巡檢姚書樓建始縣典史江紹禾恩施縣典史梁春麟通城縣典史范星雲卽行革職鄖縣知縣謝增麟署雲夢縣知縣補用知縣劉超元以府經歴縣丞降補署建始縣知縣補用知縣馬驥勒令休致以澄吏治而肅官常所遺松　鄖縣各缺湖北現有應補人員應請扣留外補所有叅劾庸劣不職各員緣由謹恭摺具陳伏乞皇太后皇上聖鑒訓示謹奏奉硃批另有旨欽此 
[署兩湖總督端奏甄别知府片初二日]  
　　端方片再查定例捐納試用道府到省一年期滿該督撫認眞察看出具切實考語分别繁簡奏明補用等因兹查試用知府程道存又試用知府兼襲　騎尉世職程學恂以光緒二址八年三月十三日到省之日扣至二十九年三月十三日各試看一年期滿據湖北布政使瞿廷韶按察使李岷琛取具各該員履歴清册詳請甄别具奏前來奴才覆查該員程道存品詣端純學修安雅該員程學恂器局開展慮事周詳均堪以繁缺留省補用除清册送吏部查核外理合附片具陳伏乞聖鑒敕部查照施行再湖廣總督係奴才兼署毋庸列銜合併陳明謹奏奉硃批吏部知道欽此 
[安徽按察使毓奏交缷臬司接署藩篆摺初二日]  
　　二品銜署理安徽布政使安廬滁和道奴才毓秀跪奏爲恭報奴才交缷臬篆接署藩篆日期叩謝天恩仰祈聖鑒事竊奴才於署臬司任内接奉撫臣聶緝槼行知布政使聨魁入都陛見所有藩司篆務委奴才署理原署臬篆另委試用道卞緒昌接署等因旋於伍月初八日交缷臬篆准聯魁將藩司印信文卷齎送前來當卽恭設香案望闕叩頭謝恩祇領任事伏念奴才滿洲世僕樗檰庸材出守皖疆愧無涓埃之　代陳臬事方彌隕越之虞兹復仰承台檄晉綰藩條查皖省係水陸交衝藩司膺旬宣重任當此度支告匱節流尤貴開源况值幹濟需才求治莫先課吏自維庸陋深懼弗勝惟有勉竭駑鈍益加勤奮隨時禀商撫臣認眞辦理斷不敢以暫時攝篆稍涉因循所有奴才交缷臬篆接署藩篆日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
 
 

Page 16

 
 
[試用道卞奏爲接署臬篆摺初三日]  
　　二品頂戴署理安徽按察使軍機處存記試用道臣卞緒昌跪奏爲恭報微臣接署臬篆日期叩謝天恩仰祈聖鑒事竊臣奉撫臣聶緝槼行知以署按察使毓秀現經委署藩篆所遺臬司篆務奏明委臣署理等因旋於五月初八日准毓秀將臬司印信文卷齎送前來當卽恭設香案望闕叩頭謝恩祗領任事伏念臣江南下士樗檰庸材世受國恩承先人之遺蔭初登仕版勉効力於駑駘兢惕方深涓埃未報兹值法重暫攝益覺感激難名查臬司係刑名總匯皖江乃吳楚衝衢安民以察吏爲先舉措務求其當弼敎與明刑並重寛　宜得其平自維擣昧深懼弗勝惟有殫竭愚誠力求矜愼遇事禀商撫臣認眞辦理不敢以暫時攝篆稍涉因循所有微臣感激下忱謹恭摺叩謝天恩伏乞皇太后皇上聖鑒謹奏奉硃批知道了欽此 
[江蘇巡撫恩奏請補知縣摺初三日]  
　　頭品頂戴江蘇巡撫奴才恩壽跪奏爲揀員請補知縣員缺改題爲奏恭摺仰祈聖鑒事竊照奉賢縣知縣王寀於光緒二十八年五月二十四日病故開缺歸五月分截缺當經聲請扣留外補是月並無同項缺出毋庸簽掣先後自應照例序補查定例選缺知縣病故休等項缺出用候補卽用前先一人候補卽用一人大挑前先一人大挑正班一人又知縣輪補缺無論何項班次到班於各本班中先用正途出身及曾任知縣曾任實缺應升知縣者二人再用各本班中各項出身者一人又開辦鄭工事例先用鄭工遇缺先二人海防新班先一人海防卽海防先分班輪用一人第一輪用海防卽第二輪用海防先如無人用舊例銀捐遇缺先銀捐遇缺再無人過班卽接用各項輪用班次一人以五缺爲一週又新海防例係跟接鄭工捐輸挨次銓選各等因江蘇省選缺知縣病故休一項計上次溧水縣知縣係在用過各項出身遇缺先知縣王延年請補後用至舊海防正途分缺間知縣陳鳳蔚請補止今奉賢縣知縣一缺按班接計輪應第一鄭工正途遇缺先無人遞輪第一新海防遇缺先正途到班查有該班内名次在前之新海防遇缺先知縣郭重光年四十七歲貴州貴筑縣人由優增生中式光緒乙酉科本省鄉試舉人丙戍科會試考取謄錄議叙以知縣雙月選用十八年遵例捐指江蘇試用六月十一日經吏部帶領引見奉旨著照例發往欽此二十一日領照八月初六日到省嗣遵新海防例加捐遇缺先補用免試用過班部文坐二十七年六月二十日行文按江蘇照限减半計算扣至七月十五日作爲遇缺先知縣到省日期覆查該員精明練逹才具勤能以之請補奉賢縣知縣洵堪勝任與例相符據蘇州布政使陸元鼎江蘇按察使效曾會詳請奏前來合無仰懇天恩俯准將新海防遇缺先補用知縣郭重光補授奉賢縣知縣該員係遇缺先用知縣請補知縣銜缺相當毋庸送部引見謹會同兩江總督臣魏光燾恭摺具陳伏乞皇太后皇上聖鑒飭部覈覆施行謹奏奉硃批吏部議奏欽此 
[署粵督德奏裁减營勇擬練常備續備巡警各軍摺初三日]  
　　頭品頂戴補授漕運總督署理兩廣總督臣德壽調補廣東巡撫升署閩浙總督江西巡撫臣李興銳跪奏爲廣東省陸續裁减營勇擬練常備續備巡警各軍謹將現辦情形恭摺具陳仰祈聖鑒事案於光緒二十七年七月三十日欽奉上諭著各省將軍督撫將原有各營嚴行裁汰精選若干營分爲常備續備巡警等軍一律操習新式槍砲認眞訓練以成勁旅等因欽此先經轉行欽遵查照辦理在案伏查廣東省盜賊披猖由來已久搶劫擄勒時有所聞卽揭竿謀逆之案亦復數見州縣差役綠營制兵疲惰無用力難制盜凡巡防剿匪無一不惜資勇力他省營勇專勦股匪粵勇則兼辦緝捕他省營勇屯紥要隘粵省則分布各鄉以故廣東陸路營勇較他省爲尤多自二十五年前督臣李鴻章蒞粵大舉緝捕略有增添二十六年拳匪肇釁粵省謠言四起繼以惠州屬之歸善縣西省交界之欽廉兩屬會匪先後倡亂兵力不敷二十七年通飭各屬辦理清鄉間有就地增募土勇嗣復奏派總兵潘瀛等率隊西援遞年增軍通計陸路營勇共有三萬七千餘人其時廣西匪亂未平撥往助剿之軍與邊界防堵之勇隊均屬萬不能减而内地清鄉緝捕各勇亦覺裁無可裁欽奉諭旨嚴行裁汰選練新軍迫以事無所乘抽調則地方空虚另募則絀於餉力不敢操切誤事躊躇遂已經年惟查陸營勇餉月需十八萬餘兩粵省度支本屬匱絀加以剛毅提欵新舊洋欵歲增約四百萬通年核計虧短約三百餘萬之多民財無可搜括則益以稱貸筋疲力盡此後何以支持臣興銳上年到粵臣德壽接署督篆往復會商以營制之紛淆餉源之枯竭有不得不亟行更張之勢因與司道等公同酌議擬將廣東現有陸勇三萬七千餘名大加裁併挑留一萬五千人欽遵二十七年七月諭旨改編爲常備三軍續備七軍每軍五營營三百人合計五十營得勇一萬伍千人常備軍分駐省垣及邊防要隘無事訓練有事征剿作爲遊擊之師續備七軍專供各屬　防巡緝之用另挑熟于緝捕之勇編爲巡警軍視地方之繁簡定巡勇之多寡如此分别挑汰庶營制較爲整一餉力亦可稍紆但通盤籌畫僅具規模而體察情形尚不能同時裁改因先將抽集營勇一千五百人于二十八年十二月改編常備中軍派員綂領分練步隊礮一律操習新式槍砲數月以來步伐陣式大致已有可觀續備中軍亦擬設法抽調編改以立程式惟大枝營勇專備防剿至於捕盜詰奸非轉以巡警不能爲力去年十二月裁去保甲局卡改爲巡警總局抽調營勇五百餘人延聘敎習認眞訓練仿照直隸巡警　程於省城内劃分五叚先行試辦本年三月城内業已舉行紳民尚均稱便但經費浩大别無專欵可籌祇得就原有勇餉權爲挹注現擬再挑營勇逐漸推廣辦理此粵省擬辦常備備續巡警各軍之大概情形也其一時未能抽動之勇亦經酌定期限逐漸挑裁本年正二兩月先後裁去營勇一千餘名按月遞减約至本年秋間可裁四五千人陸續裁汰分别歸併以併足五營之數卽選派綂領就地訓練或以仍令塡防各屬如此逐漸裁改辦理較有次序地方亦不致驟形空虚常備續備各軍果能一律練成巡警復擇地徧設有備無患匪蹤自見消弭臣等自漸疎拙辦事迂遲現雖議有端倪而程效尚屬紆遠無以仰副明詔負疚實深新任署督臣岑春煊不日卽可到粵容當告以情形及現在辦法由該督臣詳加規畫尅期興舉冀收速成之效所有臣等現議裁汰勇營遵旨陸續改編常備續備巡警各軍辦理情形謹合詞恭 
 
