# 1909 - 155 - 4913057

 

Page 1

 
 
   
 
 

Page 2

 
 
[上諭]  
　　監國摄政王鈐章　四月二十四日奉 
　　上諭前因京師雨澤稀少當經派恭親王溥偉等虔詣大高殿等處恭代拈香數日以來雖經得雨尙未渥沛甘霖允宜再申祈禱本月二十六日仍派恭親王溥偉敬謹前詣大高殿恭代拈香時應宫仍派貝勒載洵昭顯廟仍派貝勒載濤宣仁廟著派貝子銜鎭國公載澤凝和廟仍派貝子銜鐵國將軍載振同於是日分詣拈香欽此軍機大臣署名奕劻世續張之洞鹿傳霖那桐假 
　　宫門抄　四月二十四日　召見軍機　戴鴻慈　楊樞 
[交旨]  
 
 
 

Page 3

 
 
　　四月十九日軍機大臣欽奉 
　　諭旨法部奏議覆御史吳緯炳奏尋常盜犯請一律照例解勘一摺著會議政務處核覆具奏欽此又奉 
　　諭旨鑲紅旂漢軍都統崇勳奏伯爵出缺無嗣請繼紛岐請冒遵行一摺著該部議奏欽此 
論説 
[讀郵部奏報西潼洛潼路線感言]  
　　鐵路者。交通之命脉。持商運之樞紐。司行軍之槖鑰籌欵自築。則利權自操。不至外溢。借欵代築。則權爲人操。利爲人擅。主也而退處于客位。然以士民進行之不力。地方籌欵之維艱。遷延又遷延。蹉跎復蹉跎。處腰膂心腹之地。而曠日持久。開辦數年。或則股尙未招。或則招而未集。經郵傳部爲之勘定路線。奏設公司。通盤籌畫刻日興工。并限定于宣統四年五年一律告成。過期不成。應分别官辦商附商辦官附成案。相機辦理。如近日之洛潼西潼二路。吾讀郵部原奏。吾不禁爲二路懼矣。 
　　夷攷全國之鐵路。縱者爲經。横者爲緯。二路介于陜豫之交。雖寥寥數百里。然實全國緯線之中樞也。據渭洛之下遊。扼秦關之要道。東可由汴洛以達開海。西可由蘭州以達新疆北則貫同蒲以聯正太。南則趨成都以連川漢。五行百産之饒。興漢之絲漆。西同之皮革。澤潞之鹽鐵。北山一帶之石油。凡欲運銷于東方各埠者。莫不道出于西安洛陽數百里間。道路之崎嶇。山嶺之複雜。行旅者久已視爲畏途。誠有鐵路以交通之。則運輸便而價值。省即西北各貨。向由商洛以轉運漢口者。亦可遵二路以達汴洛而下京漢。况渭洛下流。地狹人衆生計多艱。其民之出外謀生者大抵以北路爲歸宿。往來轉徙。殊形不便。使二路早日告成。凡三晉之歸綏以及關陜之北山延鄺一帶。其墾務。其林業。其礦産。其牧畜。十人力所不能及者。而我之資。本家勞力家皆可投袂以赴之矣。且向必經月而後達者今則不終朝而已。到此其便益於渭洛之民。豈淺鮮哉。然此猶就商業言之　。若以國防論則由陜而甘而新疆。運兵轉餉關係匪輕。誠有如郵傅部所云。必須兼顧並籌。逐節推展者矣。 
　　且夫。二路之發起。非因抵制外人之覬觎乎。當日者京漢入千比矣。正太入于俄矣。道清入干英而膠清入于德矣。黄河左右之路權。幾幾盡入于外人之勢力範圍。而豫秦人干奮然發起以自辦名義號召二省其志可謂壯矣。乃近則洛潼一叚估費約銀一千六百萬元。雖籌集本銀已達一千五百萬元之譜然現收僅得三十餘萬。西潼一叚。現祗招到六十萬兩。庀才鳩工。不敷尙鉅。而郵部已爲之竭力限制。旣責令兩公司同時並舉。三年告成且更别定一苛例曰。每年必須有三分之一。報部核明。方准接築。迨其終也。則又重言以申明之曰。倘未及半。或逾年限。則應分别官辦商附商辦官附各辦法。奉旨允准。行知兩公司欽遵在案。此其督促之心爲何如而豫秦人士。其果能刻期成功乎。抑亦遷延不辦。而坐視其收回官辦以待附股乎。使部臣而力能自辦。則此西潼洛潼二綫。何有于官辦亦何有于商辦。果或借欵以興築也。則名爲官。辦而實則權仍操之外人如津浦辦法。其事已爲萬幸鐵路之足以亡人國也。非一日矣。東三省有鐵路而俄日交鋒。雲南有鐵路而邊防日亟。彼外人之投資于吾國者。豈其無知而妄作哉。盖亦有大欲存焉故耳。嗟嗟以二省人士保路之熱心而荏苒四五年仍坐諉爲外人投資之地其可乎其不可乎。此不待智者而知之矣。 
　　是故今日保路之方針。當亟亟以籌欵自築爲命脉。富者輸財。貧者輸力共襄斯舉。以蔵全功。將郵部今日之督促。安知不爲他年之幸福。易曰其亡其亡繫于苞桑。此之謂也。使豫秦二省而猶因循觀望。遷延不進也。無何而實統四年五年之限期已届。則收回官辦。其又何説之辭。以豫秦二省之物力。集此數百里之路股。由記者默揣。當非絶對不克辦到之事。若仍渙散無紀。置大局存亡于不顧。束手以視二路之亡。而不肯羣起以荷仔。肩竊知其必不然矣。夫豫秦二省者。文化製作開闢最早之區域也。路權者。死生存亡之機關也。其結果將竟官辦商附乎。抑果商辦官附乎。此在二省人士。勉自爲之。以脱去其覊軛焉耳。記者竊有以觀其後矣。 
專電 
[電一（北京）]  
　　外部奏擬定使臣隨員請假章程使臣往返准以六個月合算領五成費隨員請假由使臣酌核緩急再定准否奉旨依議 
[電二（北京）]  
　　滇督李經羲以請欵不能如願頗不悦謂到任後再看情形如不能辦祗得請退 
[電三（北京）]  
　　江督端奏徐乃昌辦理鹽務著有勞績請以道員卽補又奏候補道陳琪請留蘇補用奉旨照准 
[電四（北京）]  
　　桂撫張奏義寗縣知縣魏志良辦理禁煙意存欺飾請交部嚴議奉硃批著照所請 
[電五（杭州）]  
　　仁錢兩縣初選舉重選今日（二十四）開票仁和當選康文讌等十一人錢塘當選蔣修之等十六人 
 
 

Page 4

 
 
[電六（杭州）]  
　　遂安縣禀報浙撫禁止種煙案初九日又復聚衆圖刦監獄未果現正戒嚴仍請派兵鎭壓 
[公電（安慶）]  
　　各報館皖屬紳商學界公鑒礦事危迫已由各州縣組織分會集股自辦同謀抵制銅官山礦保存會孫多祺鄧藝孫等叩 
緊要新聞 
[河南官紳呈請爭回豫礦之内容北京]  
　　都察院代奏河南官紳編修杜嚴等六十餘人公呈奉旨外務部農工商部豫撫知道已紀前報兹悉其原呈略謂河南交涉局委員媚外徇私破壞礦務擅訂礦約貽誤大局請陳大害十端豫省礦務合同係前撫臣與英商所訂本不完善今局員楊敬宸復擅與福公司續訂於未押之前一日豫撫尙有電飭該委員如無窒碍方可簽押該員僞爲電飭於後數日始到竟與福公司畫押約内如不准豫商包運煤斤一若英商獨可包運者旣能包運豈不能囤積以濟敵乎英人處心積慮攫我路礦利權以擴其勢力長江一帶均入英人之掌握今日入我内地後患何堪設想如所訂借本銀一千萬元至今並未交付本省干商以財産所關奔走相告深恐激成事變應請飭下外務部農工商部豫撫據理力爭磋商作廢東西各國從未有以一委員所訂之約作爲憑信者云云 
[留學生錄用中書准改小京官知縣北京]  
　　學部奏光緒三十三年十二月二十日憲政編查館會同臣都奏准游學畢業生廷試錄用章程内開凡經學部考騐列最優等廷試列一等者請賞給翰林院編修或檢討經學部考騐列最優等廷試列二等者請賞給翰林院庶吉士俟三年期滿由掌院學士奏請分别授職經學部考騐列最優等廷試列三等者與經學部考騐列優等廷試列一等者均請賞給主事經學部考騐列優等廷試列二等者與經學部　騐列中等廷試列一等者均請賞給内閣中書經學部考騐列優等廷試列三等者請賞給知縣分省即用經學部考騐列中等廷試列二等者請賞給七品小京官經學部考騐列中等廷試列三等者請賞給知縣分省試用等語本届廷試自應遵照定章辦理惟查内閣中書一項額缺無多而本年廷試各生照章應以中書用者有二十七名之多該生等到閣以後非第補缺無期且終年除值宿數次之外别無所事是雖有錄用之名而實置之閒散似非鼓勵人才之道查從前殿試後所用主事中書本准其改就知縣進士館畢業考列最優等優等者亦准其比照考列中等者改就知縣方今内而各部外而各省需用新政人才皆苦不足而本届廷試各生照意應以主事小京官知縣用者轉不甚多以之分發各部各省爲數尤屬無幾臣等公同商酌所有應以中書用之各生其自願降就他職者擬准其呈請吏部改爲小京官分發各部或改爲知縣分發各省即用仍照廷試錄用班次一體叙補四月十七日奉旨已錄 
[閩督奏駁刑律草案北京]  
　　閩浙總督松壽奏稱中國賢親並重爲名教之大防不容稍有侵犯所以敦治化而重綱常今草案加害于乘輿車駕而增入過失一層傷害祖父母父母至於篤疾廢疾猶不處以惟一之死罪且立法太輕徒博寛厚哀矜之名適啓大逆不孝之漸他如犯姦之罪不及處女孀居犯姦之行比於惰眠泥飲内亂而至患十惡旣未明定專條强盜而姦淫婦女並不加以重典何以肅法紀而保治安綜核全篇更有二説蓋有期徒刑與罰金額數往往以某等至某等有上下之分某數至某數無一定之罰在良吏衡情酌理斷獄尙無所適從而不肖者因緣爲姦亦必高下其手流弊滋多殊爲民害此徒刑等差與罰金數目亟宜明晰更定也又各新律名詞悉倣照於日本按其文 
　　實拗折而難通凡所謂精神病視能語能聽能機能陰隲等類中國本有明白曉暢字義何必襲取外國俚俗之文致多費解此則文詞尤宜更定也總之中外禮敎不同未可削足適屨若一味減輕刑罰恐未收治外之權先失内治之本况現在敎育審判警察監獄各規則均未完備新律又須釐正改訂勢難急切學行惟有請將現行律例編定頒行以爲推行新律之預備四月十九日奉硃批修訂法律大臣法部彚核具奏 
[整頓松黑兩江航行之計畫北京]  
　　東督錫良片奏查松花江黑龍江流域在沿邊約五千餘里在内地約三千餘里與烏蘇里江嫩江皆可通航沿江航業久爲外人侵奪非迅速籌集欵項組織郵船不足以挽利權而固邊圉經前任督臣徐世昌於上年六七月間派員前往詳細調查迭據報告松黑兩江航路以哈爾濱爲中權　要之區於該處設局開辦郵船洵能握兩江之航權復與吉江兩省撫臣往復咨商擾定郵船辦法在哈爾濱設立松墨兩江郵船總局於上年十月派委留奉補用道王崇文爲該局總辦哈埠舊有官輪局一所招商攬載權限甚狹不足以謀航業之發達隨卽飭令歸併該道辦理責成妥擬詳細章程辦法以規久遠惟該局開辦伊始籌費維艱所有應備輪舶無力多購現在祗將哈埠原有之吉源吉　輪船兩艘略爲修整分别駛用已由該道分撥一艘行駛卜魁一帶其一艘暫撥爲巡防之用至里河三姓等處所係航路重要之區俟將來經費籌足再行添購輪船以資行駛又查松黑沿江一帶非但航路交通漁户亦復不少惜提倡無人辦法不善以致安常習故難期發達從前沿江管轄官廳任便收取漁税成爲陋規前督臣等已飭該道妥擬改良辦法藉防流弊其餘沿江渡口私渡爭執擾民　甚亦經前督臣等飭該道妥訂章程一律改爲官渡俾資利便奴才伏 
 
 

Page 5

 
 
查該郵船局之設原爲保江防挽利權起見關於兩江航政漁業等項皆屬該局範圍以内應辦之事亟應寛籌經費以期次第舉行該局所需開辦常年經費業經前督臣會商吉江兩省分作三成公同攤　飭由吉江兩省度支司及東三省支應處暫行陸續墊支應請飭部立案准予作正開銷四月十九日奉硃批該部知道 
[川粤漢兩路借欵合同之内容北京]  
　　川粤漢兩路借欵訂定合同計二十五條已略見前報專電兹悉其内容較詳特重錄如下一借欵英爲匯豐銀行德爲華德銀行法爲東方匯理銀行二借額　百五十萬金磅郭竟川　路月二百五十萬粤漢湘　線用　　五十萬其餘五十萬撥還合興公司比國金元小票三折扣九五四利息五釐五完欵期自簽押日起以十年爲限六材料枕木指定專用湖南苗木鋼軌橋梁等項如漢陽鐵廠所造與英德法無異則中外各用一半七工程師粤漢用英人一川漢用德人一由兩路總辦選擇并歸總理節制八特設查帳員監理財政九滬寗九廣等餘利憑票及各種津貼一律廢止聞此合同係曾廉訪廣鎔主稿俟會同度支部具奏後即行簽押 
[清理財政之最近聞北京]  
　　監理官在京之會議迭誌本報所議雖未盡獲結果但已决定一二條如蓋用鈐記頒發關防等事已人所盡知頃聞以意見略有衝突一二稍有知識之監理官遂主張不如取消純以清理財政局章程爲根本鋭意執行或於清理財政上反有把握不至事出兩歧聞其説已僉同許可故月前會議之種種條件一概取消 
　　澤尙書前日往三所與攝政王面唔謂各省派遣監理官部中設立清理處原爲財政上之刷新欲收統一之效起見乃各部院中竟有主張一部中財政獨立者此不惟祖制所無亦豈各立憲國所有現今旣向憲政上進行惟有仿效各立憲國成法財政統歸度支管理外而督撫内而部院不得另設銀行濫發鈔票致再釀財政混淆之現象攝政王甚然其説 
　　昨日澤尙書諭飭正副監理官速將到省後與藩司度支司會同舉辦之事各抒所見呈遞本堂核閲又交諭丞參廳飭將所編各省局員銜名册統案彚齊刷印數十份分交各省監理官於出京時携帶赴任以便考查 
[京師近事]  
　　滇督李仲帥本擬即時取海道赴任因與直督有面商事件遂在天津勾留數日聞與直督所討論者一敎育行政問題一憲政預備問題以北洋興辦旣先於各省一切布施皆可爲各省模範故在津時日令隨員人等叅觀各學堂各局所并錄取其一切章程以爲異日治滇之張本至軍事一項爲雲南目前緊要之圖　直督勸仲帥將防營漸漸撤去專練新軍而以整頓警察爲填補其缺之計 
　　世中堂因見未經出奏之件先行登報後於各項要政異常注重日前曾在軍機處面晤肅邸謂嗣後凡關於會議海軍及釐定辦法各事宜並各文件尤當詳加愼密不得稍有洩漏致悮要政聞肅邸頗然其説 
　　旅京貴州同鄉官迭接貴州鉅紳公函謂黔省禁烟敷衍甚於各省近來省城烟館照舊林立候補試用人員吸烟者大半龐撫均置若罔聞有人呈遞公禀者龐撫批以該省居於邊地烟瘴盛行若雷厲風行轉恐激成大變等語該撫每於公畢輙穏臥一榻大肆其吞雲吐霧之技云云故該同鄉京官刻正籌擬對待之法 
　　山東膠州灣附近之田横島四面環海其上有田横廟居民不甚繁盛惟從事漁業之民往來其間此在吾國歷史上言之爲吾國領土無　惟以政府未經派員清理故近被德人覬觎將島上之田横牌暗行消滅聞政府將與之交涉也 
　　日本對於胡學伸一案已開軍法會議八次秘審二次定爲違反軍機保護法之罪加以六年重禁錮之苦刑每日服役十時其慘無人理之狀已見各報兹聞此事周監督仲玉頗盡力保護曾派明治大學生蕭君立誠及高等商業學生謝君鑒清前往照料撫慰周監督昨又籲懇公使代爲請命并將一切情形電告外務部矣 
　　答謝日本專使振貝子定於五月初六日搭坐招商局輪船新銘號由津赴日另派兵船海琛護衞聞貝子擬直由日本神户登岸乘車赴東京 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[專治小腸氣立刻見功]  
廣東彭壽堂神藥到申 
小腸疝氣之症治藥紛紛如欲立刻見效實難其選惟本堂所製小腸疝氣膏藥力大效速與衆不同專治七種疝氣無論陰囊腫脹陰核偏墜諸醫束手痛楚難當即將膏貼於膀胱之處陰嚢立刻縮小其患苦失氣鳴脹消步履如飛雖數十年老疝無不藥到病除屢試屢騐百發百中誠治疝之絶世妙藥也每張一元如内服神效疝氣丸可將膀胱寒濕之氣一掃而空愈後保不再發一試便知每盒一元中盒二元大盒四元　賜顧認明上海棊盤街廣東彭壽堂室懸上海縣告示爲記託郵局匯銀函購外加寄費一成原局回件無誤 
 
 

Page 10

 
 
接緊要新聞 
[學部查覆唐山路礦學堂罷學情形北京]  
　　御史江春霖奏直隷唐山路　學堂革退學生太多請飭查辦一事旋由學部會同郵傳部派學部右叅議戴展誠郵部左叅議李稷勳帶員同往查辦現已查明禀覆即經學部會同郵部覆奏云如原奏總辦文科進士熊崇志扣給津貼致將學生一百六名全行革退一節查該學堂原招甲乙班學生按名皆給津貼　有裁改限制之議學生等先後要求經郵傳部批准照舊給奬爭論遂息至此案之緣由則在升級一事上年年終大考洋敎員阿德利等與該總辦熊崇志商議必學生各種科學確能及格始可升級若考試平均雖及五十分而有一門不及三十分者驟予升級恐根柢不深將來畢業難資實用該總辦仍令不及格各生再行補考一次以定等差學生等恐補考仍不及格以致全體要挾糾衆罷學再三勸諭始終抵抗不遵該總辦禀准郵傳部先將不遵補考業已降班之學生三十九名革退其毋庸補考及業已補考生各仍展限期上堂受課乃至期上堂者僅有四名其餘六十六名抗違如故遂復將此六十六名全行斥退此該學堂兩次斥革學生之實在情形也該御史不言升級但言津貼自係傳聞之誤又原奏常年費至十萬兩年虚擲二十餘萬向誰取償一節查該學堂額支經費每年不過五萬餘元此次斥革學生係因學生聚衆罷課始終違抗舍全體斥退别無辦法耗費雖多勢難顧惜光緒三十三年十月學部議覆編修陳驤條陳整頓學務摺内曾經奏明嗣後京外各學堂如有糾衆罷考情事其爲首滋事之學生即行斥革抗不遵辦者即全體解散亦所不恤是該總辦辦理並無不合惟原奏謂學生肄業及二年者已居大半半途而廢究屬可惜等語敦重學業愛惜人才用意頗厚臣等已飭令該總辦復行查詢除爲首各生不准回堂外其餘各生如　被人迫脅准於十日内取具悔過切結酌予收錄現在學生等回堂上課者已有八十餘人似此分别辦理已足以示懲戒總辦熊崇志辦理此事旣無不合應請毋庸置議至該學堂名爲路礦分門實則學生人數旣少程度又至不齊現今可以升學者不過三分之一若再分設兩門必致零星分班需費多而實益少且升學各生認習礦學者僅有數人萬難特立一班應將現在兩班學生概令習鐵路工程不必分習礦學俟以後人數增多再議推廣至其年限課程除現在甲乙兩班肄業將及二年且未經議及奬勵仍令照舊辦理外自本年始再招新班學生亟應更求切實之方以期深造謹酌擬整頓辦法四條爲我皇上陳之一年限宜加長也該學堂現定四年畢業二年習路礦公共科二年習路礪專門科夫以至短之時期攻高深之科學躐等求進終必扞格無成此次考試分數不足而强求升級正坐此弊擬將肄業年限酌量展長定爲七年由粗入精循途漸進前三年程度較淺可爲謀生之資後四年造詣漸深可收實用之效一等級宜釐定也查該學堂雖爲路礦專門而學生之資格學堂之等級未經嚴覈確定擬令分爲中等等高等科兩項辦法中等科爲應急需起見招選學生不論資格專論程度凡中國文外國文算學格致圖　歷史地理已有門徑者考騐合格准其入學三年畢業不給奬勵此科敎員應以游學外國路礦專門畢業生爲主如游學生不可多得亦可參用外國敎員高等科爲造專精人才起見考選學生應儘中等科畢業生升入其各省各項中等學堂畢業生亦可考入四年畢業照高等實業學堂奬章給予奬勵此科敎員應以外國工學博士學士精於路礦者爲主而以游學畢業生輔之其中等高等兩科課程應由學部會同郵傳部擬訂奏明辦理一設備宜完全也查該學堂自郵傳部接辦以來力求擴充然閲時未久尙難遽備化學實騐室頗狹藥品材料不多僅敷中等專門之用堂内之實習工塲礦産陳列室未及設立其實習各種機械器具及敎授參考所需圖書標本模型亦待購置學生受課大率理論多而實驗少雖附近有鐵路工廠開平礦廠僅可偶一參觀不能供朝夕之研究其齋舍僅容百五六十人講堂僅有七所即現在學生概行升入專科已不敷用是設備均不可緩也設備之詳略爲學術得失所關應由郵傳部籌措的欵奏明辦理一管理宜加嚴也該學堂在荒僻之區勢不能不設宿舍然羣居雜處非設爲規律深恐約束難周該學堂管理各員頗多缺略亟應遵照奏章大加整頓擬將總辦照章改爲監督并分設敎務長齋務長各一員敎科務求整齊管理尤貴嚴肅學生有違犯學規濡染惡習者照學堂禁令章程認眞辦理并由學部派視學官隨時考察如堂内各員有不稱職者會商郵傳部立即撤換凡此四條均就該學堂利弊所在籌整頓之法爲久遠之圖方今京漢鐵路已收回全國幹支各路興築日廣而各省礦産開採鍊冶在在需才尤宜就該學堂已有之規模力求完善庶幾此項人才不匱於用挽利權而開生計爲益莫大於此四月十七日奉旨已錄 
西報譯要 
[汽車輸運茶之計畫]  
　　字林報云自巴其斯親王由北京乘坐汽車取道中亞西亞駛抵巴黎後中俄茶商遂有以汽車裝載華茶取道戈壁輸運出口之議現聞恰克圖茶商已在組織汽車輸運畢茶一切計畫以便來往恰克圖及伊爾庫斯克（西伯利亞鐵路最近之車站）之間 
[美擬發達在華財政]  
　　文匯報載二十四日倫敦電云美國大銀行數家公派代理一員前往遠東調查以便發達美國在華之財政 
[美人擬染指川漢路債]  
　　又載同日倫敦電云據華盛頓電稱現有美國公司一家亦議預聞川漢鐵路債欵問題已得政府助力惟不肯切實開議 
[美使注意滿洲問題]  
　　字林西報據二十三日鈕約電云卸任美國駐華公使柔克義君擬先回國將滿洲各問題一切實情詳告政府再行赴俄京履新 
 
 

Page 11

 
 
分類新聞 
政界 
[沙民抵抗清丈之近狀浙江]  
　　蕭山縣沙民反對清丈旗牧各地迭肇釁端自汪姚各紳被禍後省台以該處民心頑悍决擬派兵督丈並可保護繭市先由寗波提標撥兵二百名月初又派巡防隊馬長春帶兵到蕭分防各地專爲保護繭商不料沙民等謂官兵督丈現已實行致人心惶惶决議誓死抵抗凡鄰近南沙十餘里地方居民一律不看二蠶不種早稻栽桑之家並將桑葉送人而分防寗勇並時聞有失蹤情事似此情形深慮激成巨變云 
[劃分龍州文武辦事權限廣西]  
　　龍州沿邊防務交涉一切事宜向歸龍州道管理近日邊務吃緊桂撫張中丞特詳察情形電商督院以邊防一切要政約分兩端一曰交涉在於整頓對汛稽查奸宄一曰防務在於愼固封守彈壓地方二者事權均屬至繁極鉅而又無一事不與民政互有關係就無事言以邊道兼邊防呼應自較靈便就有事言則以一人而支撐全局智慮究有未周且現值編練新軍整頓舊營邊道身任地方内政外交日不暇給亟應將邊防一切事務量爲分析責成署提龍濟光與該道分任邊務釐定權限各專責成營務處一差仍派邊道兼充庶於各專責成之中仍收互相聯絡之益日昨特將分别權限詳細事宜會同電陳以固邊圉 
[查復漿捐阻碍禁烟三大害浙江]  
　　寗波府禀浙撫文云兹據委員竹山巡檢錫綱象山縣知縣楊令禀稱象邑漿捐向由寗波土藥税局招令象紳包辦上年認包洋四百元禁烟一嚴漿捐即無可征取承辦紳董旣欲公欵有著又欲私欵無虧遂不得不變換方針名曰緝私實則招徠客漿使之任意灌入此設卡之有碍禁烟前途者一客漿浸灌鄉民即嘖有煩言以爲言禁種漿不過爲多銷客漿起見利源外溢象民反抱向隅以致圖種之心躍躍欲試此設卡之有碍禁烟前途者二客漿旣盛查不勝查僻壤窮鄉多有向包捐紳董領一捐照任便販賣而已領官照之土店轉藉口於公私無别銷路乏絶膏捐不肯照繳致將來領牌售烟按期遞減之令亦因而難行此設卡之有碍禁烟前途者三有此三大阻碍是以禁烟分所紳董王予襄幾經瀝情上陳禀求撤卡並將上年冬季捐欵先在就地公欵項下挪解洋一百元實爲整頓禁烟起見現已議由王紳等恪遵三年禁絶新章按年遞减切實認繳　統元年認繳捐洋二百元宣統二年認繳捐洋一百元宣統三年認繳捐洋五十元至宣統四年禁絶無捐土税分卡先行撤銷嗣後緝私事宜歸併禁烟分所派董承辦如捐數不足由分所彌補設有盈餘儘數批解似此核實辦理統一稽查庶客漿可免浸灌種户土店亦不致有所藉口等情前來知府復核所議甚爲允當理合據情轉禀仰祈批示祗遵 
交涉 
[日人違章游歷之交涉南昌]  
　　江西洋務總局致漢口日領事電云本月初九日晚貴國人福岡新作携帶物件行抵贛省本總局稽查委員登舟查騐護照按約保護據稱又赴吉安並無護照無庸保護委員婉切開導福岡一味强詞違抗其所帶何項物件又不允查看估計雖不甚大却甚重及再往阻船已駛行查洋人游歷内地如無護照即應送交就近領事收警載在約章理應遵守福岡前次在吉聞爲華人雇聘業由該華人辭退此次何以復往旣無護照又不服勸導本總局無憑保護倘有事故誰任其咎除電知吉安府飭屬保護外務希趕緊調回勿任逗留以敦睦誼並望電復日領接電後當復南昌洋務總局電云准文電開本國人福岡新作携帶物件行抵贛省貴總局查騐並無護照遊歷内地實屬明違約章請由貴局護送敝署以遵約章爲荷洋務總局得電後再致漢口日領事電云元電敬悉深佩貴領事愼重遊歷遵守約章之意除禀明督撫憲外現已電飭吉安府專派妥員伴送福岡新作到省送由敝局派員護送抵漢交明貴署沿途自當妥爲保護先此致謝 
[義領遊歷回漢漢口]  
　　駐漢義國領事彌袖祺君日前往北京陜西山東各省遊歷藉便考查敎務並到泰華兩山觀覽勝跡兹於日昨乘火車回漢照舊供職 
軍界 
[愼重軍紀之告誡南京]  
　　江督端午帥札各路統領文云軍營之中以命令爲重服從爲先一營之中苟有不法將弁厠身其間則對於上官旣不知奉令對於下屬必無以服人以此等人而領一隊必一隊皆驕兵悍卒若帶一營必一營皆悍將驕兵惡習染人如水歸壑上行下效如影隨形本部堂訪察江南軍隊此等習氣爲新軍之所無而巡防隊則不能盡免他路巡防營尙無確據惟澄鎭一路屢有所聞本部堂不願追咎旣往但使情事在此札以前其人經此誥誡改過自新即亦不必追論如仍有驕横情形責成各該管上官立時禀請懲辦倘稍徇隠同干查究札到各該統領即便留心督察各該管帶並飭各該管帶留心督察所屬　弁認眞查考以維軍政 
[飭屬稽查獵户鎗彈江西]  
　　贛省鄱湖一帶獵户衆多惟打取水鳥所用鎗彈無從稽查當道誠恐匪徒混跡其間滋事堪虞經税務總局會同兵備處遵籌稽查辦法詳奉撫院批飭南康九江饒州各府轉飭各屬一體出示曉諭遵照辦理並分飭各税局口查照 
學務 
[文宗視學之先聲南京]  
　　江寗提學使陳子礪文宗每於年暑假内招集在省各學堂辦事員及學界士紳提議學務各事議决施行今各府州縣官紳爲職守道里所限未能招集來省會議現擬親往各屬一面查看現辦各學堂飭其切實改良一面就地招集官紳會議學務刻下將届暑假擬先赴揚州各屬查畢俟下學期開學後再赴各府州次第查看 
[求益游藝會之節目嘉興]  
　　嘉善西塘鎭求益學校於四月十九 
 
 

Page 12

 
 
日開第二次游藝曾各校職員學生曁男女來賓到者千餘人頗極一時之盛所演節目如下（一）開會（二）開會詞（三）唱歌（四）國文（五）人物畫（六）化學（七）鄉土地圖併歌（八）地理講解（九）經學（十（競算（十一）風琴合奏（十二）化學（十三）動物畫（十四）歷史（十五）算術併歌（十六）物理（十七）表情唱歌（十八）生理（十九）化學（二十）游戲畫（念一）英文（念二）植物畫（念三）致謝謝賓歌（念四）閉會 
實業 
[札飭維持錫金農會南京]  
　　江督端午帥札常鎭道文云准農工商部咨據錫金農務分會總理周道廷弼禀稱開辦錫金農務分會並將簡章二十三條繕摺呈核現擬入手辦法如試驗肥料組織公司擇墾荒地籌設學堂講授書報等請假以時日酌量籌辦惟會所事權甚微應請咨商江督蘇撫札飭地方官凡遇關係農務各事悉心提倡假以事權農會開辦經費現由職道擔任應請札飭錫金兩縣統籌的欵實力維持等因前來查所禀各節自係爲整頓農業起見惟事關地方相應抄錄原禀咨行貴督查照飭下各該縣會同該道妥籌辦理本部堂准此查該總理周　廷弼禀陳各節均於振興農業前途大有關係自應由地方官實力輔助以期推行盡利惟所請由官籌欵一節必須體察地方情形從長計議如擬動用公欵更須詳加斟酌妥議章程預先通禀核准立案再行動撥札到該道即便轉飭錫金二縣遵照併調取該會此次重訂章程會商總理周道妥籌辦理隨時具復察核 
[物産總會事務所成立江西]  
　　贛省勸業道　苕生觀察因奉江督端午帥派委梅觀察光遠到贛調查出産各物並在贛開辦物産總會事務所一區以爲調集本省出産陳列之所經傳觀察於四月十八日在百花洲陳　所内開會集議當以陳列所爲事務所設正監督名譽監督副監督各員分爲文牘調查陳列庶務四部每部設創立員並　事一人除司事支給薪水外餘均義務不日通飭十四府州開辦分會事務所以便調集出産到省陳列並轉解赴寗賽會兹將該所派定職員姓名錄下（正監督）傳春官（名譽監督）喻兆蕃（副監督）劉鳳起曾秉鈺熊元　 
賀賛元龍鍾伊（文牘部）陳泰階戴秉清（調查部）曾秉鈺龔士材李之鼎（陳列部）龍鍾伊鄒凌沅曹九疇（庶務部）徐士龍何如璟 
雜記 
[順德匪犯反獄詳情廣東]  
　　本月十六日順德縣西監在押重犯數十人突然自去枷鎖身懷彈子反監而出蜂擁上樓至親軍聚處將親軍頭目區名元亂砍倒地繼傷號筒手刦奪軍械轉身下樓向覊所及墩所大聲疾呼各犯破閘而出者數十人由正門魚貫直向東門而逸其先行者爲羅永身懷火藥手執藥罐押後者爲吳斌身背長鎗手持短鎗餘則或持長鎗或持短鎗或背火藥或背彈子揚威耀武聲震如雷若入無人之境刀鎗掩映如臨大敵城居各商民震動逾恒厲令聞警急飭武營尾追并將各城門關閉迨各匪道經東門外雷路廟卡率衆入刦亦取軍械而去及至雞洲渡頭爲雞洲鄉人所見登即鳴鑼叫喊鄉人齊出適武營及諸局勇亦至前後夾攻匪勢不支分路逃走惟吳斌奮力死戰赴水而亡時已入夜由東關局勇獲匪一名城守獲三四名雞洲鄉人獲七八名此次西監走去四十三人墩所十七名覊所十五名此當時大略情形也事後厲令匿不禀報由該縣紳士來省上控大憲震怒立將厲令撤任留緝府尊高太守以案情重大於十七日帶同沈令親蒞該縣查辦 
[宜定令凌辱孝之駭聞常州]  
　　宜興吳士英孝廉前日代鄉友交漕因搭銅元數成櫃書不納以須請示縣官詎料賴令佯傳孝廉至花廳會話不問情由斥令跪下勒書包攬潛米希圖微利等字據即交捕廳管押士紳聞之大譁昨日開明倫堂集議對付之法大致謂宜興洋價已照市抑短每元一百餘文之多銅元係大清國寳即使全交銅元亦未違背公法代友交漕更屬人之常情乃賴令擅作威福出此無法律舉動凌辱斯文其荒謬絶無僅見此可忍孰不可忍現已公舉代表赴都控告云 
清談 
[惜乎研究所之非善堂]  
　　兩三年前。紳士之奔走呼號者。莫不曰自治自治。莫不曰要求自治。要求自治。迨朝廷旣下准許自治之明文。則又不莫不袖手而坐視。問何以不自治。則曰將有待也。問何待。曰自治章程未頒也。 
　　迨去臘自治章程發布矣。則又袖手而坐視問何以不自治。則曰將有待也。問何待。曰研究所章程未頒也。 
　　今者研究所章程發布月餘矣。而各屬士紳猶袖手而坐視。問何以不自治。曰將有待也。問何待。曰俟省城研究所開辦畢業。而後推行於廳州縣也。 
　　夫以迫不及待之事。而今日待明日。明日待後日。嗚呼。豈果有不得不待者在耶。曰非也。倘此自治研究所而爲善堂也者。竊恐各紳士將攘臂而爭之矣。又安肯待至今日惜乎研究所之非善堂。 
[誰謂蘇府而尙有人者]  
　　嗚呼。何蘇人士昧昧於權利之界説也。於十五日研究建築諮議局問題之召集。則以主張分局故而不舉代表（城紳不舉代表之用意與常昭江震人所爭截然不相關者（是蘇人自放棄其參預權也。 
　　於諮議局改設之自治籌辦處則又不謀於闔屬。屏絶他府人而壟斷之。是侵攬他人之參預權也。 
　　夫以應得之權利　棄之。應公諸他府屬之。權利。則侵之。誰謂蘇府而尙有人者。 
[潘傑小史]  
　　（五）衡義 
　　潘傑聞弗侖痕　。竊喜乃微哂語弗侖痕曰。余今猶是一垂髻之小姑乎。 
　　弗侖痕曰。然爾猶是一垂髻之小姑耳。假令爾非垂髻之小姑爾必更有悦意之人。勝於我者。若是我不能以汝爲室。倘汝果願以我爲丈夫者。汝必握手與我誓曰。 
　　弗侖痕。我必以誠心服若。伉儷之間。永無猜忌。余亦决不稍有二心。 
　　余之所求於爾者。不過爾爾。假令汝不能爲是。及不能語是。我輩兩人始終僅爲契愛之。良友而已。假令汝能。弗侖痕語至此。注目視潘傑之面。潘傑亦以目送之。在潘傑此時之心目中。一若弗侖痕欲以手挽之。以口親之。心躍躍驚跳不止。於是潘傑低聲語曰。 
　　余終愛若。決不更有所愛。 
　　弗侖痕曰。敬佩斯言。終不敢忘。乃以一手挽潘傑之腰與之接吻。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[初選舉開票浙江（寗波奉化（]  
　　奉化初選舉九區投票者共有六百三十七人按原額十二名除之以二十七禀爲及格於十八日在縣治二堂内開　兹將姓名錄下江廻王序賓　鄔純僑　孫鏘　莊景仲　宋蔚臣　次多數十二名　陳鴻瑞　趙文衡　江起鯤　沈一桂　竺　祥　周曰軍　王紹翰　嚴糞鋆　繆其昌　宋士珍　蕭湘　吳嶠　另江起鵬一名票數與吳嶠同由初選監督王大令掣簽定之遵章於十一日再行投票就次多數十二名内選出六名以期足額 
[又（寗波定海）]  
　　定海初選舉當選人額十四名以得二十八票爲及格本月十八日史司馬將各區票匭當堂啓視當選者四人姓名錄左　湯濬　丁中立　王紹曾　厲支石尙缺十人遵章於念三日投票再選以足定額 
[又（寗波鄞縣）]  
　　鄞縣知縣鄒鎔禀籌辦處電云昨檢實票二二二七當選額須念六票滿當選票額者僅十六人行再選先禀聞 
[又（紹興餘姚）]  
　　餘姚初選投票人實數一千三百十人以二十七票爲當選於十七開票當選七人　張其光　許士遠　谷營愚　謝元壽　陳棣棠　沈烈光　葉振鐸　次多數三十四人　沈九疇　邱鴻馨　阮性存　羅世珍　黄彬杰　勞爾逌　黄雲飛　葉焜燿　劉師寵　蔣懷清　張寶琛　魯美堂　馬宗周　李作霖　鄭學康　謝維鏞　沈福清　毛雲祥　張紀常　楊堯慶　馮景周　毛恭壽　戚以藩　岑選元　邵視同　童祖鈞　余壽藻　袁宗峻　王忠標　吳榛美　董廷範　謝寳書　盧國珍　孫麗章　定二十一日重選 
[又（湖州烏程）]  
　　烏程縣初選舉於十八日開票當選者二十一人尙少十六人於二十一日再選當選人名列下　楊三立　鈕澤晟　鈕澤澂　陳家霦　朱乃　安　倪拱宸　馮壽清　張　霖　潘傳恒　董斗寅　高　彬　劉　煃　吳光星　吳錫垚　吳崇厚　顧榮第　張善裕　閔次顔　史　友庭　施錦屏　費　楨 
　　分配全省議員額數 
[江西]  
　　贛省諮議局籌辦處分飭十四府州電照錄如下　南昌府議員十四名初選當選人一百四十名南昌三下四新建十九進賢十八奉新十一靖安七武寗十義寗三十一豐城二十一投票紙面蓋印希專差星夜飭知諮議局諫印　瑞州府議員四名初選當選人四十名高安十五新昌十六上高九　廣信府議員八名初選當　人八十名上饒十五玉山十四廣豐十七鉛山七弋陽十四貴谿九興安四　南安府議員三名初選當選人三十名大庾五南康十一上猶六崇義八　吉安府議員十四名初選當選人一百四十名廬陵二十蓮花七吉水十六泰和十八萬安十八龍泉二十二永新十七永寗三永豐八安福十一　贛州府議員十三名初選當選人一百三十名贛縣二十五雩都十二信豐十興國十九龍南十虔南三定南五安遠二十八長寗十二會昌六　南康府議員三名初選當選人三十名星子六都昌十一建昌七安義六　袁州府議員十二名初選當選人一百二十名宜春三十三分宜十一萍鄉二十七萬載四十九　建昌府議員五名初選當選人五十名南城十四南豐十四新城八廣昌九瀘溪五　臨江府議員四名初選當選人四十名清江十八新淦七新喻九峽江六　饒州府議員八名初選當選人八十名鄱陽十七餘干十七樂平九浮梁十六德興四萬年七安仁十　九江府議員四名初選當選人四十名德化十三德安五瑞昌七湖口七彭澤八　撫州府議員十名初選當選人一百名臨川二十二崇仁十八樂安十八東鄉十二金谿十八宜黄十二　寗都州議員四名初選當選人四十名本州十七瑞金十五石城八 
[籌建諮議局之計畫廣西]  
　　桂撫張奏稱准度支部咨以廣西諮議局籌辦處經費應令比山東山西兩省核減等因當經轉行遵辦去後兹據該處總辦署布政使王芝祥署提學使李翰芬前署按察使吳徵鼇詳稱前奏聲明約需經費九萬六千兩本係約計未定之數本年正月送部之詳細算案業已較原估約數核减該處常年員役薪工曁建築諮議局各費均較山東爲少惟叅議員司選員公費夫馬及製造印刷等費需用略多此則由於地方風氣未開交通不便勢難與腹地各省相衡其中委無浮濫惟旣奉部飭不得不於無可删減之中作變通挹注之計現擬將派出參議司選各員公費責令各該屬就地籌給並於其他各費力求减省總期事歸實際欵不虚糜等情並加具預算案詳細説明書詳請奏咨前來臣覆核無異謹附片具陳四月十八日奉硃批該部知道 
[複選舉訴訟江蘇（蘇州）]  
　　蘇州新選議員俞亮被人赴臬轅控告等情已記前報慈悉俞已由侯廻等數人於日昨赴臬轅具禀代爲洗刷以周書等所控各情皆係懷挾私嫌藉圖報復並以俞亮辦理地方公益事宜皆有成績可觀等情求請察核未知上憲如何批示也 
[瑣聞江蘇（常州）]  
　　常州當選議員經複選監督知會均已紛紛應選惟莊殿華因宦遊浙西不能兼顧當即辭職應以屠寛補入亦已承諾並聞武陽二縣議員於二十三日下午在商會接洽以便二十四日同赴研究會之召集 
 
 

Page 19

 
 
本埠新聞 
[督批禁阻洋商賽船]  
　　崑山縣張令新陽縣胡令以上海各洋商迭往靑陽港賽船恐滋事端禀請禁阻兹奉江督批云據禀已悉查靑陽港係屬内地並非通商口岸光緒三十三年各國洋商借地賽船本係通融暫准即三十四年九月間亦只舉行兩日地方官彈壓照料得力幸未滋事今並未向中國商明輒即輪流行賽視爲常例漫無限制仰江海關道速即照會領袖領事查明禁阻一面遵照電飭事理相機妥辦具復察奪並行該縣等知照 
[添闢城門將次興工]  
　　上海添闢城門一事業由各紳董籌集欵項禀奉滬道詳准督撫添開小西門新東門小北門三處兹總工程局接准上海縣照會定於二十八日午後二時會同營汛及各紳董在城内勸學所會齊後同詣勘明以便將小西門先行開闢然後按叚接續興工聞已估定拆牆與鑄造鐵門兩扇木質弔橋一座共計銀二千六百餘兩自下月起限兩個月完竣 
[信義銀行停閉五誌]  
　　滬道蔡觀察昨日出示照得上海信義銀行前因周轉不靈經商務總會將該銀行受抵之鎭江造紙公司全廠房屋機器等産向荷蘭銀行暫押銀五萬兩兑付所出之通用銀元票以保信用其餘由該銀行自行清理曾經禀奉南洋大臣兩江督憲覆准有案兹本月十七日又據該銀行經理尹克昌目行投案聲稱前次押欵已罄而未兑之通用銀元票尙有五萬餘元實已力竭逕自電部禀請叅革查抄等語即經訪查該銀行未兑之銀元票尙有五萬餘元而所收零星儲蓄一萬餘元活期定期存欵十六七萬元尙不在内旣無的欵可抵僅請叅革查抄仍屬空言搪塞兹本道札飭會審公廨將該銀行封存一面照會商務總會設法維持再籌現銀三萬兩竞付上海鈔票由本道電禀南洋大臣兩江督憲並度支部指明在該行所押之鎭江造紙公司全廠房屋機噐内一併抵償此係專爲維持信義上海鈔票起見俟商務總會籌定現欵三萬兩另擇地方定期竞付其儲蓄存欵各户應各抄細數呈報會審公廨與現已封存之帳簿逐欵核對俟鈔票理清再由本道禀部勒令該銀行悉數清還合行出示曉諭爲此示仰諸色人等知悉如持有信義上海鈔票者聽候本道定期兌付其餘儲蓄存欵各户亦即各開細數呈報公廨聽候核辦爾等須知本道爲維持滬市起見幸毋滋擾生事 
[招考實業學堂專科生]  
　　本縣田大令出示略云奉提學憲樊轉奉督憲端札開本年三月郵傳部奏推廣上海實業學堂設立專科預籌經費業經奉旨允准自應欽遵辦理每省各送學生至多不得過四十名至少二十名每名籌定常年經費二百兩必須在中學堂畢業執有畢業文憑者方爲合格如有中學堂畢業生執有文憑願赴該學堂考試肄業者限於四月内開具年歲籍貫三代履歷附四寸照片來縣報名給憑赴考切勿觀望自誤 
[嚴追元源莊股東欠欵]  
　　蘇撫陳伯帥以元源莊虧倒官商鉅欵已將半年所有知府莫枚旣經查明確係該莊股東理應攤賠且又虧欠該莊銀二萬數千兩迭次嚴催僅繳一萬有零寳屬不知自愛應將所欠銀兩限於十日内繳清如違叅辦現已電飭滬道轉行蘇州府嚴諭莫枚迅將未繳之銀遵限籌解一面再將如何攤賠辦法赶速議復以免糾葛 
[印捕雞姦行兇案定斷]  
　　楊樹浦捕房四百四十九號印　强拖車夫黄世仁至北愛司花園雞姦並用刀將黄之肛門剖傷經黄控奉　房將該印捕解送英臬司署迭次研訊屢紀前報前日復經英臬司班君與陪審各西董研訊不諱判該印捕押西牢三年罰充勞役完案 
城内 
[工匠閙事]  
　　火神廟東首顧裕玉開設之猪鬃作雇有工匠湖北人二十五名廣東人三名昨湖北工匠向顧預借工資顧不應允各工匠即相率停工約至彩衣街啜茗内有廣東人吳剛不肯附和仍在工作湖北帮即蜂擁至店將吳拖至茶室恃衆凶毆店主顧裕玉出爲攔勸亦被湖北幫陳小發毆傷後由巡士一併拘至一路警局送縣請究田大令諭飭值日差看管候訊 
[游勇行刦]  
　　成長生曾搶丁維榮之皮馬褂一件前由巡警總局將人贜一併解縣訊究成供　在滬軍營吃糧裁撤後無力回湖南原籍於前月初十日遇友劉某等邀至龍華車站復遇十餘人同行二十里至朱家行左近事主家用石撞門入内搶刦小的在門外把風事後分得皮褂一件押洋三元五角今已被獲弔案求宥判釘鐐收禁聽候核辦 
[抵死不認]  
　　張毛毛前年在伊父所開之皮箱店樓上戳斃蔡福生縱火圖逃經前任上海縣研訊多次熬刑不認兹由田大令提案復訊笞責七百板鞭背三百下仍不吐實判還禁再審 
[誤於隣婦]  
　　陳子廷控劉阿三毆傷伊弟陳鶴廷一案昨由高昌廟巡局解縣訊究子廷供開成衣店前有劉阿三託做長衫一件後被隣婦陳氏謊稱小的之弟鶴廷偷减衣料劉即來家尋釁毆傷鶴廷之眼求驗劉供被减衣料向讑爭執是實田大令驗明鶴廷受傷屬實判劉鞭責二百下笞二百板押候鶴廷傷痊再行訊奪 
[鞭責盜犯]  
　　前年夥刦浦東氷廠主楊長春家衣物銀洋之盜犯沈功標由縣收押在案昨日復訊沈狡賴圖翻判笞責五百板鞭背三百下還狎候核 
[違禁售煙]  
　　北橋鎭巡局送私賣洋煙之殷阿裕到縣昨日提訊判送改過局管押一月房屋發封 
[定期放告]  
　　新任上海縣田大令昨出牌示定於本月二十八日放告 
[拜會西官]  
　　昨晨本縣田大令偕同繙譯至各領事署拜會以敦睦誼 
[道批四則]  
　　江浙漁業公司禀批據情詢准浚浦總局函復據　營造司奈格聲稱來禀所開工頭築路搭廠各節不知究在何處應由該公司派員一人來局會同總營造司前往查勘後再行酌核等語希即知照此批蔡子明等禀批吕宋年欠欵不追已屬不合紏夥肆毆尤爲蠻横無理旣據赴州禀控仰太倉州迅速提案訊明究追具報黏抄並發劉人貴禀批如禀寛限十天務於限内即將合同取回呈驗以便訂期復訊毋得違延仍候致明義總領事查照可也陳建堂禀批此案由公廨提押時閲年餘何以尙未訊詰究係如何情形仰公共租界會審官查明復奪 
南市 
[預防疫癘]  
　　總工程局警務長條諭各級巡長巡士云近來天氣漸熱夏至以後沿途有賣冰忌霖荷蘭水者西人本用汽水而無知小販輙以生水雜之有等泞濛水往往以井中穢水冲入爲害尤甚其餘瘟猪臭魚一 
 
 

Page 20

 
 
切冰菓熟食穢臭之物均應禁售以防時疫至店舖熟食應照租界章程用紗絹蓋罩庶免蚊蠅遺毒仰各隨時開導嚴行禁止 
[同事挾嫌]  
　　内地自來水廠工頭辛某被人毆辱搶去金表等物已記前報兹聞該處巡局已查明行兇者實係同廠工人因做工挾嫌所致並非流氓現此事已由廠中人排解妥貼辛亦允免追究矣 
[拐賣男孩]  
　　住居新閘之潘潘氏前將七歲子庚生嗣於南市陸家浜胞妹張潘氏爲子後被張潘氏之同居小工何阿二將庚生誘出藏匿新署後面串同范和尙於二月間賣於羅店某姓家爲子得洋九十元兹被范父得　告知張潘氏將何阿二扭至南區轉解工程局訊究判何戒責一百下押候提同范和尙質究核斷 
[新婦淫奔]  
　　竹匠蔡福卿娶船婦李周氏之女爲室　於本月初八日完姻詎李氏即與伊夫反目逃回母家前晚蔡與妻母在法租界某小客棧内尋見李氏與收船捐之陸阿五姦宿遂即扭回南市控奉工程局訊明屬實判陸戒責三百下發押改過局三月李氏戒責一百下交夫領回約束 
[船夥交保]  
　　船户顧耀舟去年承裝嘉德棧之糧米停泊竹行碼頭候卸詎被船夥沈阿根乘隙盜賣十一石逃避無蹤前日尋見扭控工程局顧稱前已有人出爲排解每月賠補洋兩元後忽食言請究訊之沈供不承認判交保候查 
閘北 
[續獲盜黨]  
　　搶刦浦東姚小和家之盜匪經偵探隊捕獲四名解縣訊辦在案前晚復經周隊官訪聞盜黨王左其匿居楊樹浦九十六間地方當至該處捕房請派中西探協同前往緝獲解送總局昨經汪裁判提訊王供認與盜首陳萬香係親戚惟夥刦姚小和家時小的胆怯未去所有浦東防營續獲之楊品元尹長郎王聖保等亦不認識判笞責二百板還押候再覆訊 
[强搶表妹]  
　　陶萬喜紏搶表妹梁如英至家成親由法廨移解巡警總局經孫裁判傳集原被人証質訊原告梁陶氏供並未許陶爲室質之陶亦無庚帖原媒陶玉奎陶桂祥供亦含糊判陶責四百板發改過局禁押一年女交梁陶氏領回了案 
[揑造婚帖]  
　　吳高氏之女小五子與李寳卿姘識匿居三路境内氏投該處警局控告李反揑造婚帖串出陳兆福劉阿三爲媒投案朦訴該巡官不加細察斷李具領前日該氏復偕姘夫陳兆銀至總局喊控經孫裁判提訊察知男女家婚帖係一人手筆始知其詐判李寳卿掌頰五十下陳兆福劉阿三各責一百下小五子發堂留養陳兆銀不應多事亦掌頰五十下與吳高氏一併斥退了案 
[妖言惑衆]  
　　龍華人陳阿福身穿女服匿居閘北譚子灣以巫術感人前日被四路三區巡士查獲移解一區拘留三天免予深究 
新租界 
[押犯病斃P ] 
　　張金四因案拘押新閘捕房前日因病送院醫治無効斃命捕頭飭探查無家屬著保報堂收殮 
英租界 
[巡捕多事]  
　　甬婦裘祝氏偕二房東周裕倫控葉丁法葉長順錢和生串同老閘捕房華捕孔福桂私搬生財昨晨由探將葉等三人並該華捕一併解至公堂請究氏供虧欠葉等柴洋日前因事回籍葉等與錢串同二百三十六號華捕將家内生財　行搬去質洋作抵求究訊之葉等供稱該氏虧欠柴洋逃逸是以鳴捕到場搬取什物中西官以該華捕不應干預判令革除葉等三人一併還押捕房候下禮拜一再訊 
[騙取道契]  
　　著名地販賀茂生與七次過犯陳鶴松即小黑魚騙取石翰甫之道契押於洋人由石控奉公廨將賀陳二人拿獲昨晨提訊原告投案求追陳供因賀虧欠洋人銀一千兩是以被掯判賀陳一併還押候德領堂期解訊 
[不認串逃]  
　　西裝華人王植三即王熙普控伶人汪笑儂與妻玉蘭香串令伊妻玉文香捲逃一案昨晨由探將汪伶提獲與王汪兩　一併解廨研訊汪伶供並不唆使捲逃求宥判汪伶交妥保限三日内將物點交原告兩婦仍還押候下禮拜一再行訊斷 
[罰洋了事]  
　　丁桂生之妻李氏與小喜子私識經丁友蔣翰部查悉與丁同往向小喜子理論以致互毆旋由巡捕一併拘獲昨解公堂請究中西官以蔣與小喜子不因在途打架判各罰洋一元充公丁夫婦姑寛斥釋 
[洋人還押]  
　　無領事管束洋人卡司特羅因無端毆傷華人蔡康民由廨收押在案昨由捕房將該西人解請復訊諭仍還押候下禮拜一再行訊辦 
[非我國民]  
　　榮寳安欠朱承椿銀兩不理昨日由廨將榮傳案據供會入日本籍判候函致日領俟復到再核 
[司帳交保]  
　　瑞記洋行買辦吳少卿控司帳陳西園出店沈金榮管門人徐紹松串竊鈔票洋一千元現有一百三十五元一案昨由捕房一併解請公堂復訊判陳仍交人洋並保沈徐還押候下禮拜一訊核 
[定期訊斷]  
　　曹桂元控王仁卿租器盜押一案昨經公堂復訊判王仍還押候下禮拜一訊斷 
[瘋子被拘]  
　　胡庚良深夜在途行走西捕以其形跡可疑拘入捕房抄出當票多張昨解公堂請究中西官以胡語無倫次似有瘋病判送棲流所醫治並查傳家屬認領 
[不付工資]  
　　傅德盛控顧桂記不付塡泥工洋昨晨由探將顧提廨押候晚堂訊理 
[控追欠銀]  
　　吳傅氏控楊午田欠銀不還昨晨由探將楊傅至公廨判過堂候訊 
[欠租不還]  
　　陳昌福控陳友雲欠租不付昨經公廨博案判候過堂訊追 
[公堂瑣案]  
　　過犯周仁根復來租界訊供不諱判押西牢一年期滿驅逐出境某西人控傭婦沈俞氏竊取金鐲昨日復訊判氏仍還押候提薦頭再訊頑童王阿土竊取某姓布衣判送棲流所候其父母領回管束 
美租界 
[因何戀戀]  
　　某西人前因犯案遞回本國近又潛至上海昨在百老匯路被八十七號西捕查見拘解該管領事署請辦 
[强搶金飾]  
　　匪徒陳阿二昨在北四川路强搶某氏婦之金環被探緝獲拘入捕房押候究辦 
[不應行兇]  
　　粤人某甲前囑武昌路三百六十八號鐘表店修表昨日向取稱已遺失因此互相口角被甲擊毁什物多件旋由店主喚捕拘送捕房押候訊辦 
[西婦跌傷]  
　　某西婦昨坐曹德章之東洋車行經百老匯路車輛脱落婦即跌傷由捕將車夫拘入捕房捕頭飭將車照吊銷斥釋 
[失竊報捕]  
　　謝　修住居百老匯路昨日失竊票洋六百元又玉器數事當即投報捕房請爲查緝 
[無賴被毆]  
　　無賴高裕生前日在下海廟被同黨折梢峰毆昨高投報捕房飭候查辦 
法租界 
[戾氣所鍾]  
　　幼童顧金生上年在天　托舖爲學徒時因竊店中當下之金銀表飾經公堂收押有案詎開釋後仍不悔過又於前日在途將老媼顧陳氏推跌搶去金簪至某銀樓兑換洋三十九元浪用凈盡昨日由捕拘廨判枷一月押半年滿期遞回常州原籍 
[各有不是]  
　　世和洋行運煤塌車前日在新租界與某號電車碰撞以致各受微傷昨由捕房飭傳塌車夫費道曾電車司　人張阿福到廨訊究賣稱電事在後面駛來不聞鈴聲致肇是禍質之張供費車先在道旁行馳後忍行至軌内迨欲停機已經碰撞中西官以各有不是判各退去候商明核辦 
[並非縱火]  
　　吕義泰煙袋店保有巨險日前失愼經公堂中西官親往會勘迭次提訊案仍未結兹經捕房查得實無縱火憑証故於昨日復將一干人解廨定斷判將在押傭婦開釋店主吕瑞堂罰銀一千四百兩完案 
[儆戒後來]  
　　新租界楊顧氏家失愼一案昨由捕房將氏婆媳二人及傭婦劉韓氏解廨請訊據供是日俱入睡鄉聞韓氏聲喊始各驚醒聶司馬以未保火險判從寛開釋以後須當謹愼 
[失火鍰]  
　　法馬路泰成漆店失火一案昨日公堂將經理人方鑑明店夥吳寳清傳訊判照章罰銀一百兩 
 
 
] 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[蘇省籌辦憲政會議廳議决案（三）（續）]  
　　（乙）截清舊案之决議光緒三十三年以前未經報部之案限本年十月内造報奉部議駁未經完結之案限六月内造報各署局所應一體赶辦以免遲誤如並無三十三年以前未報未復之案亦即備文知照財政局並報院備查 
　　（丙）分别性質之决議由各署局所報告各欵時隨册説明何項應屬國家税何項應屬地方税限本年年底送局以便彚纂説明書依限呈部 
　　（丁）考求利弊之决議凡事皆利弊相倚伏而財政尤甚故考求利弊亦清理財政必要之問題但各署局所辦理之事務不同則利弊亦因之而異固非計日所能考求亦宜照前項辦法由各署局所於造送報告册時附一説帖由財政局彚總核轉以爲當興當革之依據 
　　（戊）鈔錄票簿之决議各署局所有關於財政者如保收入如何支出必有辦法章程曰簿曰册曰票曰單名目不同要亦各有舊式統限五月内各就原來所有檢出一分或照錄一通送交財政局以便彚總叅考改訂畫一程式送部核定頒行 
　　以上各欵辦法與議各員固應遵辦即未經與議之文武大小衙門局所學堂均應由財政局一律通知遵照辦理又漕糧與欵目同亦應一體開報（未完） 
小説 
[俠情小説縵卿小傳（一名像片素）穸著（二十二）]  
　　第十四章照像片 
　　漫眞旣聞縵卿之已事。意頗不懌。鎭江去蘇州正邇。爲縵卿計殊可危懼而以其從前之種種墮落。万爲惋惜。愛情因而日漸增長。更憐其以一孱弱女子。婉妙之心思。以應外界無量數之魔鬼技倆。終恐必敗。是非時時點悟之不可。而於交際之場。言笑競作。絲竹紛陳之際。殊不易作密語。用是中心每爲耿耿。 
　　凍雲沍垂。冽風怒吼。一二寒鴉飛鳴空際覺時已十一月中旬矣。是日漫眞午後。赴江濱（六吉園）旅館。訪一過客。不遇。即信步轉至大夫橋。一訪縵卿。旣登樓。適縵初自外歸。見漫至。迎謂曰。鬍公來耶。請姑坐。我有一物示公也。縵曰。何物也。縵曰。毋亟亟。徐當出示耳。漫見其金　熒煌。耀於首飾。着鴉靑長毳之衣。曳靑綱之裙。面瑩如鏡。光采照人。尤饒娬媚。正欣賞間。忽覺心有所感觸。即起執縵柔荑之手而問之曰。我有一語問卿。卿其以眞實告我乎。縵曰。秘密之言。已爲公訴。更何所用其諱飾也。漫曰。此語原非我所應問。惟以愛卿至切不覺爲過情之請我視卿爾來一切服御。不獨。與初見廻。殊即秋時與今日亦異。卿試質言之。今所有遊客能。眞寔愛卿而亦爲卿所鍾情者。能有幾人也。縵曰。眞愛妾者。固莫如公。外此不過一二人。而已。漫曰。其人居何等也。縵曰。商業中人耳。漫曰。其人尙眞摯否。縵曰。眞寔者僅一魚鴻浦耳。其他不足恃也。漫曰。知卿底藴者幾人耶。縵曰。公與魚君兩人已耳。漫曰。燕山公知否。縵曰。不知也。漫曰。我有一言。卿當牢記。縵請何説。漫曰。凡卿之往事。及與張家之現狀。愼毋輕以語人。蓋人情變詐。頃刻百出。倘一不愼。非卿福也。縵毅然曰。謹受敎漫聞之喜慰之情。現於顔色。 
國外新聞 
[庫頁島漁民滋擾]  
　　二十三日東京電云日本民政省副大臣昨日游歷至庫頁島日本居留地薩考柯夫地方有漁民四百名欲遞狀詞忽然滋擾警察憲兵即往干涉開放空鎗數響並舉劍未威不意漁民咆哮益甚乃召日本步軍一隊馳往彈壓是役計傷警察六名漁民九名又兵卒數名 
[德報論兩皇互會]  
　　二十三日倫敦電云有專爲德相蒲羅親王宣示竟見之某德報近論俄德兩皇互會問題謂聞德國並不欲引誘俄國使别行新法對付英法以與俄國時局違抗俄與兩國維持鄰交德國自宜不加阻撓故各報對於此會皆望有良好之結果云云 
[俄皇徧謁各君]  
　　二十三日倫敦電云據聖彼德堡電稱俄皇會見德皇法總統英皇後尙擬赴意謁見意皇惟尙未約定日期 
[美國秘密黨總會敗露]  
　　二十三日倫敦電云意大利人組織之黑手黨秘密會專在美意兩國殺人刦財無惡不爲近經美國警察在哇哈愛哇省瑪利安地方查出其總會所在 
[蘇買脱拉地震]  
　　二十三日柏靈電云馬來島蘇買脱拉地方近遭地震其勢頗烈死傷多命 
來函 
[楊翼之致字林西報函]  
　　謹啓者近見貴報載蘇路公司購料一事謂蘇路公司違背借欵合同云云查借欵合同係中國國家與中英公司所訂無拘束江浙兩公司之效力其郵傳部與江浙兩公司所訂之存欵章程乃爲江浙兩公司所應遵守存欵章程第十三條云『滬杭甬路局續購洋料如願託中英公司經理應給之行用已别行給與包用無庸滬杭甬路局另給如不願託其經理另向他處購辦聽便惟應給之行用由滬杭甬路局另給不能從中英公司所得之包用内扣回』僅云洋料並未指明何國是蘇路公司有任便向各國訂購之權祗不向中英公司扣回行用即與章程之意相合故此次蘇路公司購料之事實爲合理之舉動請貴報將此函登入來函一門以供衆覽 
 
 

Page 27

 
 
   
 
 

Page 28

 
 
   
 
