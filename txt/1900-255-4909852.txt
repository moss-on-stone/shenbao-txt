# 1900 - 255 - 4909852

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[遣重臣巡閱長江以弭匪亂議]  
　　江水發源岷山經巴蜀下荆襄蜿蜒至於夏口漢水自西北匯之滾滾滔滔直趨海澨以南北論之則天塹之險也以東西計之又建瓴之勢也在昔春秋時吳楚爭强卽倚江爲重迨至三國之擾攘六朝之紛爭尤以扼守長守爲聊固吾圉之計唐宋以後中原一統江表乂安鐵鎖無沈金甌已固蓋古今之局勢不同斯防守之情形亦異也本朝咸豐初年洪楊諸逆倡亂廣西由桂林趨長沙脅其徒衆殘武昌圍九江擾安慶陷金陵醜類數百萬舳艫蔽江東下沿江各行省聞風譁潰大局岌岌可危湘鄉曾文正公以在籍侍郎特倡義兵屢摧悍宼終以陸軍不嫻水戰不足以制賊之死命於是就衡陽創立水軍以彭剛直公玉麟統率其衆轉戰湘潭間旣而出江剿賊數年之間攻克鄂城長驅田鎭回援楚北馳救江西破湖口之名區剗潯陽之劇宼以及鏖兵安慶决戰蕪湖平鐵壘於西梁耀金戈於東壩凡雄師所指無不翦除大憝蕩滌妖氛蓋粤逆之平非藉水師固不足以扼其吭而拊其背而水師非得彭剛直公之統率與夫諸將佐之勤奮耐苦力濟時艱亦不易成如是之大勲也至同治三年六月金陵旣克濱江五省戰事大定文正公奉總制兩江之命議將所募水勇改爲經制水兵奏設長江水師提督一員建行署於安徽之太平府與湖南之岳州府上自荆州岳州下至江蘇崇明江程五千餘里均歸統轄凡所屬各汛有水盗划船搶劫巨案逾限不獲者由提督專案叅劾不得稍涉推諉以重職守而絶盗風其章程之嚴密計畫之周詳固已利弊兼權無微不至矣而朝廷愼重江防猶恐轄境遼闊提督一人不足以資控制於是特簡剛直公爲巡閱長江大臣每年分赴上下江巡緝一周凡員弁之操練不勤者勇丁之沾染習氣者會商提臣叅罰從嚴無稍寛縱當是之時盗賊潛蹤江面安謐雖曰經畫之周毋亦因時際中興宿將重臣威聲素著得以從容坐鎭弭亂無形與今者時閱三十餘年事過境遷規横漸燮續補之員騹添募之勇丁大率溺於宴安不能如曩時之振刷精神終歳馳驟於洪濤巨浪中不敢稍耽逸樂不特此也當時曾彭兩公所定之章長江水師提督旣於上江之岳州府下江之太平府分設行署則每年必須沿江周歴巡查駐上江則巡閱至洞庭湖荆州而止駐下江則巡閱至狼山而止並顧兼籌毫無偏重今則海防吃緊長江門戶特重吳淞而狼山福山江隂等處鎖鑰森嚴尤不得不加意防範以是長江水師提督祗能專顧下遊而上江之蕪湖大通武穴九江漢口新堤黃石港等處巡緝未及之所皆有梟匪會匪乘間肆亂雖經各省大憲派兵剿滅不致釀成禍端而若輩羽黨衆多時有蠢蠢思動之意苟使根株未絶難保不死灰復燃愚意欲弭隱患朝廷宜仿彭剛直公故事特簡知兵大臣畀以巡閱長江之職每歳督率師船巡歴各省凡梟匪會匪麕聚之所務須聨合内河水師毁其巢穴毋任再肆鴟張而長江水師提督則以時往來於狼山福山江隂之間專顧下遊防務如此則數千里江面當不至淪爲盗窟貽害商民而與當日創設水師之意亦不甚相戾豈非今日弭亂之一善法哉至於僚寀之能否和衷巡查之能否得力則有治法尤貴有治人固任事者之責而非愚之所可逆料矣 
[教皇索欵]  
　　昨日英京倫敦來電云日前羅馬教皇以教士之往中國傳教者屢被北方義和拳匪及亂民戕害身家性命喪失良多擬倩法蘭西政府向中朝索償法銀六千萬弗郎克約合中國通用之墨西哥國銀二千四百萬圓 
[俄修鐵路]  
　　昨日京師來電云某日俄羅斯國聨軍統帥某君接奉政府電音飭卽遴派兵士四千名迅將中國東三省鐵路修築蓋因此處鐵路前曾被匪人毁去千有餘里所雇築路工人早已相繼逃避故不得不借助於軍人也 
[英增軍費]  
　　昨日英京倫敦來電云英國度支部近以軍費浩繁所入不敷所出擬向本邦富戶籌借金錢二百萬磅 
[德貸美金]  
　　昨日英京倫敦來電云德意志國自聞中國拳匪之變調兵轉餉所費不資近向美國紐約克稱貸英金四百銀萬磅訂定五年爲期四釐行息 
[豫備過冬]  
　　日本報云頃得烟臺來電略謂俄國統帥某君受政府訓令著督率軍士一萬五千名豫備在天津大沽間度歳刻已製就寒衣矣 
[車站被占]  
　　日本報云頃得東歴八月三十日卽華歴本月初六日由京師致大沽轉逹東京陸軍省之電信内開二三日前俄國軍士忽占據馬家鋪火車站迨本日豐臺火車站又被英軍所占按馬家鋪爲由京赴天津之第一站在南苑西北方豐臺爲第二站在馬家鋪迤西相離十五華里有奇 
[譯東報記京師亂後情形]  
　　日本報云中國拳匪肇亂戰禍方殷京師铁朱猗頓之流咸挈其貲財送孥他適三旬九食困憊難堪當聨軍入京之時富家皆大啓重門任乞兒入内搜索鍋釜簾幃之類爭先攫取一空所最可憐者典鋪及綢縀肆貧民疑其窖藏黃白物相與携鋤鍬發掘幾於地盡成潭 
[譚東報論各國聨軍服色]  
　　日本報云東西各國聨軍中英美二國之兵皆穿茶褐色號衣易觸敵人之目俄法更甚日本軍人衣用白色使遠處皆可瞭見且更易染緇塵不便孰甚焉目下軍中競尚無烟火藥絶少硝雲藥霧衣之白者益令人一目了然改革精良不得不亟望之當路者矣 
[黔撫過鄂]  
　　武昌訪事友人云特授貴州巡撫鄧小赤中丞俶裝履任道出鄂垣江夏縣陳介菴大令先期就皇華館陳設一新敬謹迎迓迨憲舟戾止督憲張香濤制軍撫憲于次棠中丞率同闔城文武齊詣舟次恭請聖安未幾中丞乘輿入城詣督撫署拜會並投刺于司道各轅聞尚須小駐襜帷然後赴黔陽任所也 
[曲體人心]  
　７之　武昌訪事友人云自康梁逆黨私售富有匪票愚民被其誘惑者多若鯽魚事發株連情殊可慨 
 
 

Page 2

 
 
武昌府余堯衢太守出示曉諭併沿街設立木櫃任人將禀投繳予以自新不意設櫃以來投票者寥寥無無太守曲爲體察知票背注有各人名姓若輩畏遭罪戾以故觀望不前因又出示准將姓名用濃墨塗之然後投入櫃中以冺其跡似此開誠布公坦懷相與彼悮遭煽誘者當無不爭先袚濯力返迷途矣 
[喚醒迷途]  
　　鎭江訪事友人云常鎭通海道長久山觀察止擊哥老會匪散放票布蠱惑愚民大爲地方之害因於日前出示曉諭略謂爾等曾經入會之人速宜自首繳出票布本道許其自新免追旣往如執迷不悟一經獲案定卽照例正法云云似此網開三面法外施仁未知若輩誤入迷途者能從此幡然猛醒否也 
[點騐圑丁]  
　　蘇州訪事人云蘇州府濮紫泉太守以北省拳匪作亂深恐流氓土棍乘間竊發爰飭城守營叅將章叅戎招募圑勇七百名保衞閭閻本月二十一日叅戎偕會辦許太守禀請太守點騐午前太守升坐府署大堂親自點名見皆年輕力壯足備干城之選爰卽發給號衣軍械朂以戮力戎行復於七百人中遴選八名以四名守護宅門四名守護頭門是日卽放給一月餉銀 
[諭繳房捐]  
　　廣東訪事人云日前南海縣裴大令出有示諭云照得西關籌防總局募勇巡警勸辦房捐統歸局紳肩承在案兹該局已先捐欵招募安勇現已成軍分紥各街巡警惟募軍必先籌餉籌餉須賴房捐兹訪聞各街深明大義踴躍捐輸不乏其人而遲疑觀望者亦復不少更有擬自捐自收自爲募勇者殊非通力合作之道致悮事機亟宜出示曉諭居民鋪店人等須知此次勸捐房租爲募勇巡警保衛地方長治久安之計各宜迅將捐租一月交廣仁愛育兩善堂彚收交銀店存貯爲該勇丁口糧之用倘經此次示諭仍有以自收捐項自募勇爲詞者該總局卽將該街値理姓名送縣傳訊是何意見至各街先曾所領零碎安勇請鄭鎭軍卽將各字收回統歸入巡警勇隊云云似此婉言開導各街鄰當不致如前之徘徊觀望矣 
[流氓站籠]  
　　蘇州訪事人云上月二十五日著名流氓小塊子在牙釐局前搶取某船戶洋銀五元署臬司朱竹石廉訪譁啔悉立飭吳縣田大令飭差連甲局二從犯拘訊釘鐐收禁候禀請廉訪核辦廉訪以該犯膽敢在省城之中衙署之前恣行搶掠其平日兇横不問可知若不嚴懲何足示儆爰飭大令將小塊子裝入站籠限三日站斃二從犯一擬軍罪一擬徒罪大令奉諭之下卽於本月二十一日將小塊子裝入籠中飭差舁至牙釐局前示衆至二十三日抽去内墊磚旋卽斃命 
[放火宜防]  
　　武昌訪事友人云四衙巷吳某家本殷實近因驚心風鶴遷避鄉間爰將舊宅加以扃鐍宅旁隙地林木蔚然本月十八日之夜有匪人潛身樹杪意圖縱火幸爲鄰人所見犬聲疾呼匪懼踰墻逃入空屋迨經人報知保甲總局局員派人入内搜查而匪已遠颺杳無蹤跡惟於牆上搜獲火藥二包炸藥二筒洋油紙捲數十條其爲有意縱火情節顯然因此附近居民疑懼交并幾至寢不安忱未知有地方之責者將何以善爲之防也 
[府胥不法]  
　　蘇州訪事人云蘇州府屬吳江縣沈姓女年纔及笄被鄰嫗蔡沈氏誘至上海鬻入某娼寮旋將身價洋銀若干及衣飾悉數携之而逸逾年女經某客贖身隨返省垣尋訪此嫗至本年五月某日遇諸胥門外向之理論一味恃蠻女遂倩蘇州府代書甘小松出爲恐嚇嫗懼願償洋銀一百五十枚不意越日忽將甘賄通减去五十元女勉允之旣而甘僅予洋銀十枚女遂赴長洲縣署瀝情控告縣主蘇大令准詞飭提一千人研訊喝令將嫗掌頰二百下鞭背二百下發女刑房管押旋謂甘曰前升憲彦大人在任時汝已當代書乎甘答般書辦蒙濮大人考取以前並未當過大令飭押入刑旁候查明再核　 
[京江火警]  
　　鎭江訪事友人云本月二十一日午後南門大街某姓家柴房中忽然火起時有年方舞象之童子奔出復入適墻壁坍塌不及逃避以致壓斃其中迨經人將火救熄檢出屍骸業已額爛頭焦不堪逼視吁慘已 
[粤海秋聲]  
　　廣州訪事人云本月十一日午刻城西逢海西街横巷黃宅有送節禮者叩門而入不隄防匪徒六人乘機擁進宅中並無男子匪徒將婦女及送禮人禁約一隅入房搜索將首飾紙軟劫掠一空事後婦女始出門呼救而匪已不知去向聞宅主黃某貿易外洋頗有蓄積久爲匪所垂涎此次所失贓物約値千數百金刻下巡警勇丁方日夜悛巡而匪仍如此猖獗眞防不勝防也○西北江向來杉排到埠卽由匪首傅贊開抽取行水銀自上年經鄭鎭軍嚴拿逃往廣西匿蹟日前有杉船駛至忽有匪人上船持傅名片索取行水船主以傅已贩降來者必係假冐卽著人通知安勇及勇到時其人卽放槍拒敵勇以寡不敵衆致傷數名匪人隨將杉排撑往别處現在事主已禀官緝拿矣○時交秋令粤人每好鬥蟋蟀以博金花遊手好閒之徒往往因之肇專去年番禹縣錢大令親往各鄉查察將各廠盡行拆毁迨今秋各處依然開廠携盆而往者如蟻附羶想賢有司一經訪聞自必重申禁令也○寳慶新街有朱某者被潘某槍斃潘父被控到案供稱槍係蔡阿意之物此事恐蔡所爲縣主裴大令立飭傳蔡研訊蔡聞風遠颺甚父情急浼某孝廉出爲調處雖大令俯允銷案而其父所費已不貲矣○某日何軍門之家丁在醫靈廟某攤館拘獲搶劫凉亭余羅二姓之盗犯何阿田卽大頭叩送官研訊儘力熬刑堅不承認後有人代爲保出眞不啻放虎歸山也○粤垣天久不雨田禾半皆黃萎幸早稻已收故人心尚屬安靜落花生收成極豐惟所種甚少尚須望外埠運來也 
[山隂攬勝]  
　　紹興訪事友人云紹興府熊再青太守之德配易淑人於七月初四日駕返瑶池時長公子在河南光州原籍聞訃之餘匍匐到紹擇於八月二十一日領帖先期徧發訃文屆時素車白馬爛其盈門生榮死哀人皆艶　○紹郡市肆中向來小銀元與大洋銀一律行用六月初一日大街某鋪忽倡行貼水於是一唱百和每角須貼至十銀文後因綢布兩業不肯隨聲附和好事者遂在江橋高黏揭貼聲稱糾衆向綢布兩業評理並欲將店擊毁云云事爲前山隂縣寗琯香大令訪聞立刻發出硃諭飭役查察如敢聚衆毁店卽行拿獲嚴懲若輩始偃旗息鼓然城中除綢布店外無店不須貼數文錢矣○中秋節日天甫黎明忽聞鑼聲鏜鏜然亟披衣出視見東北方烟燄凌霄約一點鐘時始息詢之知其事者謂探花橋畔某蠟燭店失火延燒十餘家其時雞尚初鳴突有匪徒用棍絮浸透洋油燃火擲檐下正在轟轟烈烈適竊賊某甲負贓過此瞥見之下高聲大呼迨救者到來已成燎原之勢矣有地方之責者尚其訪拿到案從嚴懲辦以警效尤乎 
[榷憲慮囚]  
　　日前太倉州蔣直刺申解徒犯鄒四周根王全周二四名至蘇松太兵備道轅請道憲余晉珊觀察訊勘觀察諭令寄禁上海縣獄昨日飭差提至道轅並傳縣署戏差伺候鐘鳴一下升坐二堂研訊鄒供小的係太倉州人傭於蔣梅堂家已歴五年蔣曾面許報伊孫女嫁與小的爲室後忽賴婚并報小的辭歇小的聞伊欲將孫女許字他人是以糾同周等往搶及入内並不見伊孫女隨在牀上取得首飾箱一口内有洋銀一百元蔣夫婦出爲攔阻致被小的等推仆受傷求鑒周等所供相同觀察核與詳文所叙相符令在供單上蓋印指摹仍發縣獄寄禁候備文轉解省垣聽候臬憲勘訊核辦 
[召充土職]  
　　欽加同知銜上海縣正堂汪爲出示召充事照得本縣隂陽訓術張汝鈺前因飭換册結延不造送當奉府尊批飭另行示召卽經戴前縣出示召充旋於戴前縣將交卸之際據范星瑞具呈投充經本縣到任後查係朦弊所致復經飭吊印諭查究兹據聽事吏陳松以范星瑞不知去向等情禀覆前來查范星瑞旣不知去向所有前次在戴前縣任内朦領之印諭應卽作爲廢纸除批示立案外所遺隂陽學一術 
 
 

Page 3

 
 
自應另行召募合行出示召充爲此示仰闔邑軍民諸色人等一體知悉如有身家清白實係土著深明隂陽學理願充斯缺者准卽覓取在城紳董及同術互保各結一併呈候考騐承充並詳請給劄辦理毋得觀望遲延切切特示 
[派丁護餉]  
　　昨日嘉定縣主章大令移文上海縣署縣主汪瑶庭大令披閱之下知署理江蘇藩司陸春江方伯委候補知縣王大令敬銘候補通判奇别駕齡賚押解京餉及夏季旗營加餉銀各五萬兩赴太原行在報次到滬請卽撥兵保護云云爰卽派出民壯等人豫備妥爲照料 
[沽電已通]  
　　西人安設海底電淺由大沽以逹上海此已登之報牘者也昨日爲傳通電信之第一日所收報價與中國官設電報局相同 
[司馬謁客]  
　　昨晨九點鐘時川沙廳撫民同知陳吉士司馬因有要公至英美租界會審公廨拜會讞員翁笠漁直刺直刺延入花廳茗談良久而别 
[斥逐不理]  
　　潮州人楊東乾投英美租界公廨控姚二和尚李二姐藏匿妻戴氏讞員翁笠漁直刺准詞飭提男婦兩被告案前晚襄讞委員張柄樞司馬研訊楊供光緒十五年小的之妻戴氏來滬傭工迄今尚未回家現在姚二和尚家尋獲知被勒逼爲娼叩求究辦姚李同供楊妻戴氏前在花烟館爲妓光緒九年由前任縣主大老爺發堂擇配旋經丁玉山領出小的及小婦人並無誘拐之事叩求鑒宥司馬謂楊事越多年始行具控顯有别情著一併斥逐不理 
[騙棍宜懲]  
　　日前本邑歹人陸友樵偕同黨曹新如邱子香鄭兆棠等數人冐充道憲委員將法界工部局董發給入仙橋西首新闢租界各業戶遷費洋銀五百餘元設法語出按四六分俵分後被各業戶查悉投報捕房克捕頭遣某包探一併拘獲昨日解送公堂請究原告褚金金褚寳寳奚福卿楊王氏湯陳氏褚朱氏陳周氏何沈氏朱劉氏等九人投案訴稱此事由陸起意將工部局所給遷費扣去四成并騙云洋銀十二元云係公禀道憲之費心不甘服求卽追還曹邱鄭同供此事實由陸作弊求恩明察陸供小的自知不合所有扣下之遷費四成計洋銀二百三十三元現已繳案叩求恩宥讞員朱森庭明府商之費繙譯飭將陸押候再核曹邱鄭各枷號一月期滿各責二百板所繳洋銀著褚等向工部局分别具領 
[路斃堪憐]  
　　前晚美租界裏虹橋畔倒弊無名男屍一个年約二十左右衣衫藍縷頗類乞兒某號巡街捕見之投報捕房捕頭令地保查悉並無屍屬遂報請某善堂給棺收殮瘞諸荒阡 
[馬路工程局紀事]  
　　前日崔寳生方和尚二人在路鬥毆爲四十七號巡街捕所見拘入捕房捕頭解送工程局總辦程雨村大令研訊之下崔供小的係淮安府屬某邑人向以駕舟爲業現爲淮揚公所收捐昨日見方船載客過多告以有違公所章程方不自引咎反與小的爲難大令爾謂旣是公所中人不應與人鬥毆崔稱小的自知不合求恩赦宥方供稱小的係嘉定縣人並非淮揚帮不歸公所管轄大令見兩造均非安分之人判令各掌頰二十下交人保出○日前馬路工程局總辦程雨村大令失去單紗馬褂一件因飭汛捕查緝迄今杳無蹤跡不禁勃然大怒限三日内緝獲如違重比 
[英美租界公堂瑣案]  
　　日前東洋車夫胡阿元與西人海士在途扭毆經包探李培芝拘案請訊海士投案訴稱前禮拜四商人因事道經虹口茂海路見車夫胡阿元正與印度兵滋閙恐其肇禍向之勸解詎料胡誤爲同黨竟向商人索賠被毁之車是以交捕解案胡供本月二十日小的停車虹口茂海路正思招攬主顧突被酒醉印兵六七名將車擊壞小的情急向之索賠適海士路過喝令印兵行兇印兵遂拳足交加將小的毆仆於途然後一哄而散是以小的向之索賠讞員翁笠漁直刺商之白繙譯判令笞責一百板從寛釋出○怡和管碼頭西人惠某以張正林周鶴笙竊取舊鐵一方交捕解案直刺判令笞責一百板○包探顧阿六禀稱王兆連竊取陳王善家衣箱一口内贮綢布衣服二十餘件經小的緝獲解案請懲直刺判令笞責五百板遞解安徽原籍贓給失主具領○包探趙銀河禀稱昨日胡阿榮及張小妹李桂保在某小茶肆向陳張氏訛詐洋銀六元九角是以拘案請究直刺研訊之下判將胡押候繳到所詐洋銀再行核奪張小妹李桂保暫行釋出○匪人張錫永在九江路侯秋江所開浴堂内圖竊爲四百六十九號華捕拘獲解案請懲直刺判令遞回丹陽原籍○五百九十一號華捕禀稱俞春榮王阿虎嚴阿大三人在南京路扭毆是以拘案請究直刺判令各責五十板以儆○有沈姓者不知其名日前曾遣家丁某甲投案控馬夫鮑阿江將病馬混售洋銀八十五元直刺訊明押繳在案昨晨鮑串令某公司經收房租之某西人到案强辯謂所售之馬並未有病請准將鮑保釋直刺諭以此案原被告均係華人毋庸爾越爼著鮑覓的實人具保出外限半月内繳呈洋銀八十五元違干未便 
[法租界公堂瑣案]  
　　前者西人伊麽田及利威洋行某西人控英租界已閉德昌錢莊執事人王性之虧角票銀二千零杠十四兩讞員朱森庭明府函請英美租界公廨讞員翁笠漁直刺將王移提到案訊供後由差役李元帶回諭令二西人邀同付票之人來案候訊昨日二西人投案請追王仍由李役解案供稱此項莊票由劉少江陳炳之二人付出今劉陳均在外候質明府卽傳劉陳詰訊陳劉同供監生等有銀存於德昌莊故飭伊出立莊票今核算帳止尚被欠去若干憑摺呈電王無人具控自投英美租界公堂爲賴債地步求恩明鑒明府詰問來差曰王是否自行投案禀稱小的聞王共欠各戶銀八萬餘兩確係自行投案明府商諸費繙譯諭來差曰英美租界公廨旣無控案本公堂例須押追汝照此回覆本官可也來差遵諭而出明府隨諭令劉陳出外帮同理處限王十日内浼人人銀兩保如無的實保人管押追繳○前日駐滬法國統兵官某君道經新開河橋福興錢莊門外適莊夥王仁甫持盆傾水汚及衣服事後丞告法總領事白藻泰匪白匪飭捕頭派包探將王提案請訊王俯首求恩明府判令枷號一月發犯事處示衆期滿再核○前者久康錢莊夥錢青選控萃昌參行主劉景祥虧欠往來銀八百餘兩明府研訊後因萃昌被湯養眞夥邱通斌搬貨逼倒故將邱提案交保限期繳銀四百兩詎料邱保出後卽逃逸無蹤保人徐阿章爰代繳銀一百兩明府著交邱到案再核昨日原告投案求追邱仍不投到湯養眞執事人葉錦如投案供稱邱在逃未獲生意已被主人辭歇今續缴銀一百兩其銀求恩寛宥劉景祥供小的雖欲代爲料理然目下尚無頭緒求恩寛限明府問邱搬去之貨寄存何處葉稱均存參業公所明府限劉半月内將久康欠欵繳清所存各貨飭包探帶劉出外協同司年司月之人逐細檢點估明價値若干禀覆候核○前者楊炳春僞造工部局領錢據向小工頭目顧秀泉冐領工資被顧察破控經明府研訊楊誣稱票係顧婿沈阿虎所付及傅沈質訊並無實據爰諭令管押候辦昨日捕頭遣人將楊解案顧投案候示楊俯首無詞明府判令枷號半個月期滿笞責二百板僞票當堂焚燬○前者王暄麓控馬正祺圖賴匯票銀三百經明府迭次訊供著先繳銀二百兩尚少餘一百兩昨由王叔晉甫投案求追明府諭令下期投案准將銀二百兩先行領去馬交原保人保出○包探禀稱偷兒陳阿三竊取某姓家烟槍一枝是以拘案請辦明府判責三百板○萬和雜貨店主葉萬雲控劉桂林王阿毛陳阿方錢阿炳張小香等竊去香烟錫箔等物明府判各責四百板贓給葉領去○陳石生扭控董如山高仲元騙去洋銀二十元董高同供小的等自知不合情願將銀繳還尚求恩宥明府飭押候繳銀開釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[請懲索詐]  
　　前有翁子琴卽翁大馨者自稱序序中人投本邑南市二十三七鋪巡防局遞禀聲稱生員家住海神廟左近向以訓家度日邇被著名流氓某甲無端扭至茶肆中索詐洋銀二十元求恩提究局員盛雨村二尹詰其因何被詐翁稱洋銀尚未詐去惟求訊懲而已二尹諭令退去候傳地甲到案質訊明確再行核奪 
[上海縣署瑣案]  
　　前者張金海控地保張寳誘媳再醮勒索行兇縣主汪瑶庭大令騐訊之下諭候飭提兹已提到前晚升堂研訊張金海供寡媳朱氏被地保張寳及徐三塏朱三山誘去再醮與儲姓許給小的身價牛銀六十元及畫押後祗付五十三元餘作酒席費除還去亡兒棺木洋銀四十五元外僅餘八元事後張寳反索凈宅費二十元不遂所欲卽糾同張華華張雨生趙永生將小的毆傷并失去洋銀八元張寳供小的充當二十三保五十一圖地保張金海之媳自願再醮並非小的引誘亦未行兇徐三塏供張朱氏實被張寳誘醮小的在塲目擊朱三山供朱氏係小的之胞姊再醮儲姓之事初未知悉張華華張雨生趙永生同供張寳向金海索取錢糧被金海毆擊小的等曾經解勸大令曰然則金海何以反有傷痕朱氏身價旣經張寳過付誘醮屬實遂判責四百板張華華等三人各責二百板著合賠金海所失洋銀八元具結呈案○前者呂訓和向張德榮索取欠欵被張毆傷頭顱扭　請騐汪大令飭送仁濟醫館醫治將張收押班房兹呂傷已痊不欲興訟浼公差具禀求銷大令提張研訊供稱小的以後自當改過叩乞施恩大令命驅遂出境不許逗留○陸樹梅赴府臬各轅上控鍾澍春沈子彝王長慶等糾賭攫銀并勒寫服辯據臬司朱竹石廉訪發回回縣縣主汪瑶庭大令訊得各有不合痛加申斥據情詳核請銷日前奉廉訪批回以查核詳文陸樹梅或稱童生或稱職員究竟是何功名未便含糊了事飭再提查問等因大令遂飭差提陸研訊陸稱職員係五品銜昔年由故父報捐控告時適逢縣試意欲入塲角藝故改稱文童大令飭將部照呈案以便申詳廉訪察核 
[美租界捕房紀事]  
　　日前新記浜某洗衣作主遣人至某公司船上收取衣服浣濯閱數日迄未送還船上人疑之函告捕房請爲查緝捕頭允之令包探沈翠濤往查○昨晨偷兒某甲闖至穿虹浜鄉民某性家行竊衣服正欲携之而逸適爲事主所見扭送捕房捕頭令押候解送公堂禀請讞員翁笠漁直刺訊究 
 
 
