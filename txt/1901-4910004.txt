# 1901 - 49 - 4910004

 

Page 1

 
 
[今日附送中西月分牌] [  申報館主人啓]  
　　本館遵循曩例刊印光緒二十七年即西歷一千九百零一年中西合璧月分牌描繪精良字畫明晰粘之座右不費目力自能一覧了然定於今日隨報附送藉酬諸君子賜閲感情並不於報價外另取紙墨工費如有漏未送到者請向送報人索取可也肅此佈陳諸維台鍳G ] 
[世俗稱謂攷略] 　續前稿 
　　妻之父曰外舅母曰外姑而今人則曰岳父岳母又曰丈人丈母不知何所取義或云漢郊祀志大山川有嶽山小山川有嶽壻山嶽而有壻則嶽可以謂之婦翁矣故妻之父母皆稱曰嶽又孫持正云泰山有丈人峰丈人觀故稱岳丈諸説雖皆紆曲而要其所稱則亦由來已久攷蜀何光遠鑑戒錄云劉仁遇行伍岀身語多方拙時梁太祖方據四鎮仁遇復在偏裨雖是親家太祖竟為記忌親家句下原注曰復王太岳蓋劉乃復王妻父故云太岳又柳子厚集有與外舅楊憑書云丈人以文律通流當世又曰丈人旦夕歸朝廷復為大寮又祭楊憑文云子壻以淸酌庶羞之奠昭告於丈人之靈又子厚集有祭獨孤氏丈母文是諸稱皆始於唐而丈人丈母更用之於祭文子厚為有唐一代文士乃竟不以是稱為俚宜今丈人丈母之稱徧於天下矣搢紳詩禮之家其家長必稱老爺此説傳之已久攷三朝北盟會編魚磨山寨軍亂統領將佐王林孟振張衙推等殺其統領官馬老爺又元史董搏霄傳我董老爺也是宋元時已有老爺之稱而國朝王應奎柳南隨筆又載前明惟九卿稱老爺詞林稱老爺外任司道以上稱老爺餘止稱爺鄉稱老爹而已其父既稱老爺其子貴稱大爺吾邑陳莊靖之子少叅抱冲公顧太常雲程之子副使塵客公終身稱大爺不敢衡其父也今則内而九卿外而司道俱稱大老爺自知府至知縣俱稱太老爺舉人貢生俱稱大爺據此則前明老爺之稱極為尊貴非若今時之比比皆是也至老爹大爺之稱近世雖間有存者然皆以為不甚尊敬之詞不謂前明竟以老爹為在鄉之尊稱而國初竟以大爺為舉人貢生之美號也若推重婦女之稱則曰太太曰奶奶曰小姐要皆非岀杜撰前明胡應鄰甲乙謄言紀一邊道轉御史中丞作除夕詩云幸喜荆妻稱太太且斟柏酒樂陶陶是明時稱為太太必待官至御史中丞今則上下同之殊為冒濫柳耆卿玉女摇仙佩詞云願奶奶蘭心蕙性枕前言下表余深意奶奶二字極為俚俗而竟以之入詞殊屬罕見今南方富貴家女率稱小姐而在宋時則為賤者之稱國朝趙甌北陔餘叢考引錢惟演玉堂逢辰錄云宫人韓小姐謀放火私奔又引夷堅志散樂林小姐建昌娼女楊小姐兩事是小姐之稱昔人以之呼卑賤而今人則以之稱閨秀未免失其本矣蘇俗女僕呼曰娘姨攷愛日廬叢鈔陳福公在相位營第甚庳曰一兩世後要使小姨㜮輩可以開闔今蘇俗尚沿是語惟稱姨不稱㜮小有差别他若娘娘姐姐諸稱呼在古書中均有徵引姐姐則見於夷堅志許家女郎條又見於宋葉紹翁四朝聞見錄娘娘則係宋時宫禁中帝后呼其母與姑蔡絛鐵圍山叢談載太祖屬后詔云錢三貫與娘娘充作劇錢娘娘昭憲杜太后也又載宣仁高后與慈聖曹后言稱奏知娘娘曹后高后姑也今娘娘姐姐之稱尚熟聞於人口惟與音人所稱之義不盡從同蓋輾轉流傳名同而實異凡事如此固不獨流俗稱謂然也然即此世間極俗之語而皆有所本則餘事可知矣習焉不察人乃以口頭禪忽之原其所岀為之記錄於此亦不賢者識小之意也 
[本館接奉電音]  
　　○昨日午後西安行在飛飛電傳來上諭五道敬謹譯登○正月初五二行在内閣抄奉上諭中外訂約以來各國人民准入内地載在條約朝廷慎重邦交迭經諭飭各省實力保護乃地方官漫不經心以致匪徒肆行滋擾傷害各國人民之業屢見疊岀朕維薄德無以化導愚民良深引疚該地方各官平日於洋務不知講求於交涉罔知大體以至燎原引火貽害君國撫衷自問當亦難安自今以往其各振刷精紳捐除成見須知修好睦鄰古今通義遠人來華或通商以懋遷有無或遊歷以增長學識即傳教之士亦以勸人行善為本梯山航海備極艱辛我中國既稱禮義之邦宜盡賓主之誼况近年華民岀洋者不下數十萬人身家財産悉賴各國保全即以報施而論何得稍存歧視著再責成各直省文武大吏通飭所屬遇有各國官民入境務須切實照例保護倘有不逞之徒凌虐害各國人民立即馳往彈壓犯懲辦不得稍涉玩延如或漫無覺察甚至有意縱容釀成巨案或另有違約之行不即立時彈壓犯事之人不即立行懲辦者該管督撫文武大吏及地方有司各官一概革職永不叙用亦不准投効他省希圖開復並將此次諭旨一併刊布岀示曉諭以期官民交儆永革澆風欽此同日奉上諭各省匪徒藉滅洋為名紏衆立會攻擊各國人民迭經降旨嚴禁不啻三令五申乃近年直隸各屬竟有大刀會義和拳名目到處傳習恣行殺掠蔓延直境闌入京師以致焚毁各國人民教堂房産等業圍攻使館開罪鄰邦貽悮大局朕以保䕶未至負疚滋深爾百姓平日食毛踐土具受國恩乃敢逞其好勇鬥很之私習為符兜邪妄之術持械戕官殺害各國人民肆無忌憚遂爾肇此奇禍上貽君父之憂追念之餘尤深痛恨業經嚴飭各路統兵大臣實力勦辦務净根株並將縱容義和拳之三大臣各照應得之罪分别重輕盡法嚴懲殺害凌虐各國人民之各城鎮概停文武各科考試五年以示懲儆惟惠鄉僻愚民尚未周知合再嚴行申禁以免不教而誅爾軍民人等須知結黨入會例禁綦嚴朝廷辦理會匪之案從未稍寛况各國皆屬友邦教民亦係赤子朝廷一視同仁毫無異視無論教民即或果有被欺情事亦應呈報官司聽候持平判斷何得輕聽謡言藐視刑章迨事敗之後黠　速颺惴荅受戮法所難容情實可憫自此次嚴諭之後各宜悔悟自新痛改舊習如再有怙惡不悛之徒私立擅入仇視各國人民各會持械私鬥公行刦掠定將首從各犯嚴密查拿盡法懲治决不寛貸各省將軍督撫大吏均有牧民之責務各嚴飭所屬剴切曉諭並將　　諭旨刊刻謄黄徧行張貼務使家喻户曉勉為善良以無負朝廷諄諄誥誡辟以止辟之至意將此通諭知之欽此奉上諭上年山西陝西被災甚重適值駐蹕差務殷繁河南亦有偏災且係運道所經均不免稍資民力業經該撫等奏請分别蠲緩錢糧小民諒可不至失所惟念今春青黄不接之時民情恐形困苦著錫良岑春煊于蔭霖即飭各該藩司迅速查勘應如何酌量撫恤之處分晰具奏候旨施恩用副朝廷陽和布闓嘉惠黎元之至意欽此○初六日奉上諭袁世凱奏敬舉賢能籲懇摧用一摺山東諸城縣知縣莊洪烈東河縣知縣李光華蘭山縣知縣葉大可樂陵縣知縣何健業蓬萊縣知縣李于楷據該撫聲稱才猷邁衆政績卓猷最為岀色之員均著交車機處存記另片奏商河縣知縣李兆　鄲城縣知縣許葉芬館阿 
 
 

Page 2

 
 
縣知縣鄭德懋均著有政聲堪備循良之選等語李兆蘭等著一併傳旨嘉奬以資鼓勵欽此同日奉上諭浙江衢州鎮總兵員缺著施友升補授欽此 
[定期回鑾]  
　　○京師采訪友人飛函相告云鑾儀衛堂官刻已傳諭當差員役定期正月二十日由京起程馳赴西安行在恭迎皇太后皇上聖駕回都普天率士聞此好音想無不驩欣忭舞也 
[允許從寛]  
　　○京師友人來函云和議大綱已定各國尤注意於重懲罪魁一欵嗣因端王分屬懿親董福祥兵權未解中國實有為難之處已允許從寛辦理矣 
[戎首何多]  
　　○京師友人來函云各國以端王莊王等十一人為罪魁禍首須一律嚴懲聞其次附從之鸞亦不可盡予寛宥計共有一百餘人之多惟均未詳其姓氏也 
[卹典難邀]  
　　○京師友人來信云崇地山尚書遇難後朝廷優加闕卹予謚文忠其實崇之為人一味守舊固執不通朝廷之所以卹之者不過以臨難捐軀差勝於貪生畏死者耳兹聞各國之意亦須將卹典撤銷以示鑑戒 
[會商和議]  
　　○京師訪事人云和局大綱十二欵已奏奉皇上俞允惟其中辦法與夫一切細目尚須彼此互商去臘十二月十七日十一點鐘議和全權大臣慶邸李相駕臨英使署各國公使亦均同時齊集會商至三點鐘之久始罷各國之意咸注意於第二欵必須中國切實辦理方為真心和好永遠相安之據是日隨同前往者為那琴軒侍郎桐陳小石京兆夔龍并繙譯官聯春卿廕午樓兩觀察又聞各國公使聲稱如中國不將許竹篔徐筱雲立豫甫袁爽秋聯仙蘅五大臣昭雪莊王端王瀾公英年剛毅毓賢啓秀趙舒翹李秉衡徐承煜董福祥十一禍首懲辦則和局尚未可定兹恭閲去年十二月二十五日及本年正月初三日迭次上諭將許袁諸臣昭雪莊端諸罪首重懲和議可無虞有梗矣 
[傳補章京]  
　　○北京采訪友人來函云京師自拳匪肇禍後總理衙門之岀缺待補者滿漢約有十餘缺之多刻下會議和約總署交涉之事甚繁爰將記名在前之何翽高兵部藻翔章甓盦吏部士荃周采臣工部暻曾霽生工部述棨奎禄豐中翰佑延錫九禮部齡先行傳補諸君奉傳後已謁見慶邸進署當差矣 
[美船沈没]  
　　○華歷本月初六日外洋來電云美公司輪船名留勺乃陸者由香港日本駛往美屬之舊金山將及進口忽遇大霧以致在口外觸礁越二十分鐘時已全船沈没矣中西搭客暨水手等計有一百二十二人均葬身水府得慶更生者祗七十九人駐香港美領事官挈其瀛眷同乘是船寓居上海高易行之道德律師亦乘是舟均及於難此外又有所帶書信二百包已全數付之東流矣 
[德船觸礁]  
　　○華歷本月初五日外洋來電云德國公司輪船名孟川者自外洋駛赴中國在小吕宋海面忽觸於礁以致沈没舟中各人幸皆救起載至德國屬境名鴨地方暫為安插 
[奏請正法犯父片]  
　　○俞廉三片再查現辦自立會案内有李虎生即李虎村寓居漢口李慎德堂為總窩户業經鄂省拿獲訊供正法奏明在案該犯父李樹芳即李蓮航係慈利聯廩貢生於光緒四年在湖北晉捐局報捐候選訓導曾在湖南臬司衙門襄辦刑名事件嗣因品行不端將其辭岀逗留省城前李虎生逆案發覺准督臣咨會前來臣當將李樹芳傳案咨部斥革一面發交藩臬兩司並委候補道張鴻順會同查訊李樹芳總以伊子在外犯案無從覺察一切諉為不知迨督同在伊書篋内搜岀一二年中各匪犯所寄李虎生密信多件悉皆狂悖妄誕無復人理閲之髮指眥裂不能終篇與督臣查獲之件語意相同封面大書寄至李樹芳幕中信内則有為其請安等語毫無避忌豈得諉為不知乃李樹芳輙欲以搜岀之據訊定之供藉為事後自首逞為刀筆總以不應縁坐為詞百端巧辨臣查逆犯親屬原不問是否知情俱應論死此案人數甚衆各犯父兄亦實有並不知情僅止失于約束者臣斷不敢援引縁坐律文追求株連上負朝廷好生之德下使犯屬各懷疑慮轉致别生事端惟李樹芳以廪貢學官歷襄要幕熟諳刑律包藏禍心平日縱令其子李虎生與逆黨往來肆言無忌及至漢口設立公卡逆謀既成汪楚軫蔡鐘浩等皆其至親密友致匪中有慈利官班之稱假使得手内應乘之塗炭生靈何堪設想似此罪狀昭著與子弟犯罪父兄縁坐者迥不相同應請旨將李樹芳即行正法以昭炯戒理合附片具奏伏乞聖鍳訓示謹奏奉硃批李樹芳著即行正法欽此 
[甌郡火警]  
　　○温州訪事人云去臘十六日之夜魚更四躍後厝庫司前筊杯巷某銅鋪失慎赤熛捲地黑燄衝天東北角一隅無異赤城霞起文武官員均臨塲彈壓幸是夜封家姨並未助虐僅焚燬瓦屋三楹祝融氏即偃旗息鼓而返然左右鄰已受驚不淺矣 
[東甌劫案]  
　　○温州訪事友人云去臘二十三日之夜永嘉縣所轄池底地方何茂才家被匪數十人塗面執械撞門直入嚇噤諸人劫去洋銀衣飾等物池底地方四面臨水非舟楫不能往來匪黨駕一小舟停泊河埠劫物後即登舟鼓棹而去 
[粵東多盗]  
　　○去臘廣州訪事人來函云省城舊荳欄合記綢縀號店屋深䆳夥友甚衆十一月十八日午後一點鐘時有衣服麗都之某用手携二小孩前來叩門店夥以為購貨者因即開門迎入不料門外盗匪十餘人一擁而進開槍嚇噤不許聲張并將各夥綑置一隅然後搜取櫃内銀兩及綑軟衣物從後門而逸移時有人往探始知被刦將各夥釋縛然匪已杳如黄鶴不及追捕矣○十一月十八日大良小輪船由省垣開行駛至黄連大海突有盗匪二十餘人亦駕小輪船迎面而來駛近船旁匪一躍而過開槍指嚇將船中所有銀物搜括一空然後回船鼓輪而逸○著名巨匪區辛前因粵東緝捕甚嚴無處容身逃往廣西梧州等處藏匿邇者復潛回南海縣境西樵埠紏合羽黨在官山海口向來往各船勒收行水十一月某日被眼線偵悉報知是處卓字營管帶某君某君立即督率勇丁前往兠拿區匪竟敢岀而抗拒互相轟擊反被槍斃勇丁一名仍未擒獲聞現已報請南海縣主委員前往相騐矣○當合肥李傅相任粵督時見盗賊猖獗以為非添設勇丁水陸緝捕不能淸其源祗以餉項不繼姑准番攤納繳餉項以為一時權宜之計而盗匪果由此潛蹤閭閻安堵不謂傅相去任未久而盗賊横行如故上月某日白泥渡船駛至某處突有盗匪從後尾追沿岸雖有勇丁駐紥亦無有岀而救援者迨匪慾壑已滿揚長而去勇丁始整隊而岀虚張聲聞船中搭客被盗槍斃數人至被傷回家醫治不效者亦有六七名云 
[温郡官塲紀事]  
　　○温州招商局總辦謝仲笙司馬於去臘遄返珂鄉勾當嵗除家務大約日内即須蒞局也○前任雙穗塲大使張用霖鹺尹錫九病故岀缺去年嘉平望日其長公子扶櫬晉郡旋於二十六日搭招商局普濟輪船至滬然後喚民船回籍○新委温州釐局總辦李太守鈺去臘奉委後尚未蒞差聞燈節前後當蒞温視事矣 
[贑省官塲紀事]  
　　○南昌訪事友人云去臘初旬新任江西提督學政吴綗齋大宗師行抵湖口忽因風阻遂暫遊石鐘山諸名勝初六日晚憲舟行抵滕王閣下次晨登岸文武各官均往迎迓時新任臬憲柯遜菴廉訪豸節遥臨均於初八日接篆初九日前任學憲李伯虞大宗師起程赴行在供職前署臬憲春會東廉訪則於交缷後仍回鹽道本任○吉安府許淸臣太守目擊時艱屢萌退志迭向上憲告病開缺均未批准嗣以請假回省遺缺始委何端臣太守代理南昌府江訒吾太守與許太守同志未遂請咨赴部引見遺缺委林仰霞太守代理此外託詞缷責者尚不乏人蓋皆因任内迭岀教案將來辦理殊多棘手也○去嵗臘月十六日官塲接到新授江西廵撫李勉林中丞興鋭由湘發來電音 
 
 

Page 3

 
 
定於是月二十七日接受關防除撫轅文武廵捕及書役人等即日乘小輪船親往漢皋迎迓外屬下各官或赴潯陽或赴章江或冀早覩丰儀以邀眷顧蓋亦中者所應爾也 
[三竺慈雲]  
　　○杭州采訪友人云前年省中大憲創設求是書院禮延中西教習以時豫課諸生額設内課六十名外課一百名每閲半年由府尊甄别一次如有内課缺岀則就外課肄業生中選補一面岀示招考以承外課之乏法良意美輿誦弗諼去嵗嘉平月初旬某日杭州府朱小笏太守岀示曉諭如有年在十二嵗以上二十嵗以下身家淸白素無習染者准於明年正月二十以前邀請的實保人赴堂報名聽候傳考以便序補○陝省久旱不雨赤地數十里小民幾靡有孑遺奉旨開辦振捐以資補救浙省大吏在藩轅設局由司道督理一切以候補府許南友太守星箕為提調去臘復札委候補運副朱分轉燦奎敦勸鹽商富户量力輸將○陝省洊饑輸米甚亟大吏情殷飢溺派員來浙購米一時市價飛騰每石較前加小洋銀四角校量升斗者不免眉鎖雙峯矣○去嵗嘉平月十六日之省城西大街草營弄黄姓家廚下遺火一時炎威上熾幾兆焚如幸即吸水圍澆得即烟消火滅然已飽受虚驚矣○客臘十九日午前武林門内大街某茶葉店中九嵗女孩嬉戲門前忽被歹人誘去父母急雇人偵訪銅盆敲破終於消息杳然一顆掌中珠不知何日始得重還合浦也○浙江廵撫惲菘耘中丞聞訃丁憂擇於去臘初八日在撫轅設位遵制成服司道以下文武員弁咸親往叩奠㦸門以外車騎雲屯 
[邦水淸漪]  
　　○揚州訪事人云兩淮運憲程雨亭都轉下車後查悉淮北銷數不甚暢旺綱鹽積壓年復一年推原其故皆由私鹽充斥所致因特檄飭兩淮新設虎軍營任管帶督隊前往認真廵緝兹聞已拿獲功鹽三百餘包任管帶親自押送來揚並請領月餉都轉接見之下諭令該軍毋庸回城即常川駐浦以資廵緝任管帶遵即於去臘二十二日督領全隊前往矣○邦上於去嵗臘厎城廂竊案時有所聞有某姓家與甘邑捕快某甲同居某日之夜忽被胠篋之流所算正擬開單報緝嗣見捕妻所穿之棉襖的係原贓因不動聲色潛至有司報案邑宰立提捕投研訊捕以贓証確鑿狡賴無從遂供稱實係某甲寄存邑宰大怒曰爾身為公役竟敢豢賊殃民實堪痛恨喝令重責復命站立木籠發頭門外示衆並責成將行竊之某甲交岀以馮嚴辦○揚城淮南書局創自前升運司桐城方子箴廉訪濬頤迄今垂三十餘年矣上年因時事艱難庫儲支絀經江前運司詳請督鹽憲劉制軍奏裁停止刊刻各工祗留員司數人照料刊印已成書籍及岀售等事每月開支局用薪資等錢八十餘千文兹聞新任運憲程雨亭都轉以刻下庫欵支撥京甘恊濟等軍餉浩繁竭蹶情形較前尤甚書局月支雖屬無幾究屬不急之務爰飭該局提調杜分轉即於年終為止將售餘各書籍均移存淮南總局收存并聞於十二月望日起已將分局各書停售矣 
[古潤迎年]  
　　○去臘鎮江訪事人函云邇有外來梟匪在鎮滋事事為常鎮通海道兼鎮江關監督長久山觀察所聞札飭鎮江府向子振太守轉飭丹徒縣莫嶼香明府及各廵防局委員認真廵察遇有梟匪立即禀報以便撥兵禽拿○鎮江府向子振太守訪知凉篷山左近時有著名痞棍開塲聚賭殊為閭閻之害爰於本月某日親率差役十餘人前往拘拿時各賭徒正在興高采烈猝不及防當塲獲住數名帶回研訊判令各責數百板將為首之甲乙二人荷以雙連巨枷發犯事處示衆其餘交保開釋經此一番懲辦彼劉盤龍一流人當可銷聲匿跡矣○漕糧為天庾正供例不准攙和醜米且丹徒漕米儲備旗營官俸兵糧之用稍有潮濕不惟支放棘手抑亦霉爛堪虞往年開徵時每有奸牙市儈代各糧户預購醜米漁利包納歷經前縣主示禁在案兹者莫嶼香明府恐有前項情弊特岀示嚴禁如敢陽奉陰違定即提案究辦不貸○自本月初旬連日得雪六七寸此後即陰雨連綿加以西北風甚䝧沍異常各河一律冰斷舟楫不能往來迨十三晚滕六君又惠然肯來曉起推窓四望但見古樹枯枝繁英遍綴而玉龍敗甲依舊飛舞漫天騷客詞人圍爐煮酒逸興遄飛惟彼無衣無褐者流街頭躑躅瑟縮如僵蠶安得白傅大裘衣被大千世界也 
[上海官塲紀事]  
　　○昨日川沙廳陳桓士司馬家熊由任所命駕來申午前入城詣道轅拜賀蘇松太兵備道袁海觀觀察年禧旋至縣署縣主汪瑶庭大令飭丁擋駕○昨二午前新關税務司安格聯君命駕入城詣道轅拜會袁觀察晤商要公良久始别○道憲袁海觀觀察以邇來改過局所押各犯時有脱逃情事爰於前日命駕前往察閲一週當經管所委員陳二尹迎送如禮 
[定期會訊]  
　　○獻嵗以來法界以嚴禁賭博犯事者甚屬寥寥故捕房中押犯無多幾有花落訟庭之美近經讞員杜枝園大令商諸法總領事署繙譯費亨禄君訂於本月十二日即禮拜六升堂會訊 
[遵照岀示]  
　　○去冬升署浙江廵撫余晉珊中丞備兵海上時接到法總領事白藻泰君照會略謂西門外方浜至羅家灣一帶馬路現由本公董局照常修築及設路燈通水道各工程所有在本公董局捐照之車准在該路行走照請飭知中國廵防局勿收車捐勿阻工程為要再本總領事定於光緒二十七年正月初一日為始查照前議派捕廵察並請札縣岀示曉諭一體週知中丞當即分别飭知昨日上海縣汪瑶庭大令已岀示曉諭矣 
[故智復萌]  
　　○去冬英租界三馬路許少卿所開海天攬勝茶樓唱説攤簧淫詞由包探趙銀河查悉告知捕頭派某號廵捕脱去號衣往聽屬實將許解送英美租界公廨禀請訊究讞員張柄樞司馬會司英總領事署繙譯梅爾思君判罰洋銀一百元吊回照會永遠不准復唱以為許當從此洗心革面不復敢狡獪多端矣不意利令智昏詐謀百岀復於前日至工部局請領三等戲館照會意圖旗鼓重張工部局董燭照其奸不准所請許再三瀆辯局董諭以爾果欲再唱須覓妥實保人六家來局保爾永不再唱攤簧淫詞方可給照許知計不得逞遂嗒焉若䘮而退可見工部局董維持風化與中西官固有同心也 
[英美租界公堂瑣案]  
　　○伊才明即玉器掌全王阿四混名小張桂卿董銀全等各因賭博起釁戳傷曹長保朱廟增張桂生等經捕房派探拘獲昨晨公堂開訊時由包探趙銀河解案請究並稱刻下受傷人尚在醫院未能來案叩求訊懲讞員張柄樞司馬商之梅繙譯著發回捕房候曹等傷痊再行訊斷○林阿喜孫金榮前因積欠業廣公司房租延不淸付反紏衆至公司帳房搶去洋銀四十九元當鳴三百零三號及一百十號兩廵捕拘案請究業廣公司帳房中人沈坤元李阿淸投案申訴前情林孫同供沈李無端毆擊小的之妻故與理論不敢攫銀司馬判各責三百板管押捕房兩月○張阿榮冒稱地保向義興齋勒收年規經包探拘案請究張供小的因乏資用向之借貸不敢冒充地保叩求明察司馬判責五十板○三百五十號廵捕陳桂林控杜少文行竊金約指一枚經包探王湘舟拘案請究陳投案訴稱小的家中並無他人進岀自杜來過後即失金約指叩求究追杜供素來安分並未為非求大老爺查訪司馬著將杜帶回捕房押追金戒指洋銀十元俟繳到即行開釋○胡阿昌陸少泉假造田單向王松巖王年祥抵押洋銀五百元察岀後即將中保某甲等扭控上海縣署胡陸均已逃避尚在緝拿昨經包探石錦榮邊槐州先後拘獲解案請究司馬詰知縣署中有案著將二人送縣歸案辦理○著名流氓吴阿大胡阿四及葉洪郎王少廷等毆傷安徽人曹嘉喜經包探趙銀河拘獲解送請訊並稱曹脛骨被吴擊斷在醫院未能來案今先將吴等解請重懲司馬著將一干人發回捕房押候曹傷略愈再訊○劉阿才行竊某西婦所儲鈔票洋銀三十元經包探石錦榮緝獲人贓解案請究劉供此銀係拾諸地上並非行竊西婦堅稱被竊務請重懲司馬判責二百板管押捕房一月贓給還失主 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[監司文告]  
　　○武林采訪友人云署浙江臬司許星友廉訪於客臘某日頒發告示一道徧貼通衢其文云為重申厲禁以靖地方事照得守法保家原士民之本分安良除暴亦官長之職司浙省地處海濱人多狡詐往往逞其私智煽惑鄉愚如聚賭窩娼唆訟以及私造槍砲土棍横行等事歷經前任各憲示禁訪拿在案乃本署司蒞任後訪聞此風未能稍絶若不嚴加查禁何以安靖問閻除通飭各地方官嚴拿密訪外合行岀示曉諭自示之後如再有重蹈故轍者立即拘獲到案嚴加治罪决不姑寛毋違特示 
[准充闈商]  
　　○廣州訪事友人云福泰公司商人陳榮標黄志等禀准善後局憲承辦廣東全省小闈姓捐設局南關太平沙省垣各票館多有向公司掛號領牌者惟應繳餉銀尚未足額兹善後局憲牌示曰現據福泰公司職商陳榮標黄志等加餉禀請承辦全省小闈姓每年認繳正餉洋銀一百六十萬元另認繳辦匪經費洋銀十萬元又報効洋銀一百二十萬元牌示日先繳二十萬元給諭後續繳二十萬元十二月二十日再繳三十萬元另繳正月期西號憑票十萬元所繳八十萬元之中以四十萬元先繳報効以四十萬元作為押櫃以後正餉按月匀繳八年為期期滿毫無欠餉押櫃銀兩歸尾季正餉抵算等情查小闈姓弛禁原為籌餉不得已之舉該商所認正餉較現辦之宏遠公司盧華富每年已增銀八十萬元又認辦匪經費銀十萬元即報効一項亦加銀四十萬元自應准令該商承辦凡向有私票之處照現辦之宏遠公司准其設局開辦地方文武紳耆不得有意阻撓合行牌示為此牌仰該商應即如禀赶緊繳銀以憑轉詳兩院憲核示給諭開辦切切毋違特示 
[捐務得人]  
　　○南昌訪事友人云此間開辦籌餉新捐大憲本擬咨會督辦團練總局各紏經理其事嗣以團練大臣李薌園中丞將次起服晉京陛見梅筱巖太史年高德劭未便勞心而華再雲侍御移講鵝湖程雒菴部郎移講鹿洞陶補孫主政奉養鄉居均苦鞭長莫及惟梅子肇部郎居近城市較易為力大憲遂以此事委之部郎概念時艱實心勸募已集成團練軍餉銀五萬兩照章應收辦公經費二千五百兩部郎概行報効兹錄其簡明章程七條於後　一新海防例報捐實官四品以上按例銀五成上兑今减一成祗收四成五品以下按例銀四成上兑今减一成祗收三成　一報捐銀兩均照向章收庫平庫色　一凡實銀百兩隨收部飯銀一兩五錢部照一張隨收照費銀二錢惟貢監兩項除隨正項每百兩交納部飯銀一兩五錢照費銀二錢外每名另加國子監飯銀一兩照費二錢　一報捐翎枝部飯加倍照費不加　一報捐除部飯照費外每正項實銀百兩隨收督撫司署書飯銀一兩　一報捐除部飯照費及督撫司署書飯銀外本局毫無外費即將來換照亦不取資　一本局司事人等薪水火食及一切用費均由梅子肇部郎自行捐給並不支銷公項以重餉需既而大憲復委林太守祖炘李太守嘉賓在藩署内設局另行籌辦以輔團練總局之不逮同時委夏少尹昭陳叅軍思忠辦理秦晉振捐凡欲策名筮仕者尚其及早輸將毋失機會焉 
[棍徒荷校]  
　　○杭州采訪友人云省城每有地棍成羣結隊遇事生風經前兼署臬司世振之廉訪及保甲提調王靖臣太守飭差緝獲若干名押入遷善所若輩知所畏憚不復敢大肆鴟張迨去臘封印屆期以為官憲暫時不理刑名重復掀波作浪下城聯橋一帶有名小阿惠金和尚者横行市上酗酒行兇事為總廵朱大令所聞立即飭差拿獲略加詰究飭各重笞五百板旋於十九日枷號犯事處示衆俟今正開印後按例治罪以儆其餘 
[馬路工程局瑣案]  
　　○去嵗除夕粵人龎履恂投馬路工程局遞禀聲稱在英租界天津路廣昌和公司執業月之二十四倩南市正義隆號代購落花生數百包雇萬聚碼頭謝金華葉阿發楊毛毛等四船户駁運至虹口怡和碼頭太生輪船上嗣因楊不肯開行另雇他舟不意搬貨時被楊私取花生一百六十包藏匿艙内經店司李永達查岀取回彼竟不服紏人為難為此禀請究追總辦葉孟紀司馬以適屆嵗　未及訊理前日特飭差役提葉楊研訊判責葉一百板楊押候補提謝至案再行訊究○前日拐匪陳興發躑躅南市新馬路中見趙壽發干四保二人之子在彼嬉戯正欲誘拐幸經十九號廵街捕所見拘入捕房轉解馬路工程局葉司馬提訊之下陳供小的係淮安府屬鹽城縣人向業駕舟失就無聊岀此下策司馬判責一百板枷號三月 
[法租界捕房紀事]  
　　○前日甲乙二人因會項紏葛互扭至捕房聲訴捕頭以事關錢債未便准理飭赴公堂具詞禀控一并麾之使岀○丙丁二偷兒潛至新租界某姓家圖竊經包探拘入捕房捕頭詰知行竊未成命禁押片時從寛釋岀 
[美租界捕房紀事]  
　　○昨晨甬人李阿來在外虹口西華德路燃放爆竹適被一百二十八號廵街捕所見以其有違租界章程立即拘入捕房捕頭令押候解送公堂禀請讞員張柄樞司馬訊辦○昨晨小竊王阿三混入靶子路甬人某姓家行竊衣服等物正欲逃逸經失主當塲拘獲送入捕房捕頭令押候轉解公堂禀請究辦○前晚偷兒張阿福闖入兆豐路某姓木作内竊取木板數方肩荷而逸六百五十四號廵捕見之連贓送入捕房捕頭令押候解送公堂禀請訊辦 
[金陵官報]  
　　○光緒二十六年十二月二十三日湖北提臺張春發軍門會辭行潛務幕府施炳燮見淮揚鎮潘萬才統領淮北緝私得勝營陳有元中書科中書郭慶　請補鹽捕營都司周有明新選田湖營都司武定國淮中營守備諶自元均辭請補溧水縣王延年禀謝飭知知縣毓楨禀知赴蘇公幹又吴祖梅禀知奉府委帮審差北河口木厘分局知縣劉德元到廵檢郭先知禀知交缷大勝關釐捐分廵差試用按司獄范昶未入陳華均捐免騐看到省 
[江西官報]  
　　○知縣劉震鴻解地丁赴上海童炳森金谿崇仁等縣採辦積穀回林向滋稽查河道胡上襄解第五批漕折往陝西潘紹誼查南新兩縣粉牌從九周淮淸起服來江文廵捕馮晉昌余本嵩俱酌委州縣厘卡一次内閣中書徐履端往陝西吕致堯由廣信來省孫啓瑞襄辦文案楊炤王褘第俱往金陵陳綬恆彭承先俱往陝西俱解餉銀署瑞州都司王俊德缷事回龍泉縣篆務羅令未到任之前改委試用縣劉芳署理元嶲留省仍辦文案高安孫何敬釗萬年縣鍾秉謙互相對調署理欣遣高安篆務鍾令未到任以前酌委兩次赴滬運辦軍火無悮勞績試用縣王萬育代理又南昌府照磨朱建勳任回本任新建縣丞事改委試用從九潘壽曾署理 
[鎮江集泰和代收解陝西義賑光緒二十六年十二月初一至二十日第三次淸單]  
　　○楊景記龍洋二百元慎獨堂洋四元慎獨堂洋四之湯敬元洋七十元無錫唐慕潮來信託代解補水銀五百兩又英洋二百四十元金陵寶善源莊振捐公所解來福永堂洋四元福永堂陸洋四元豐記洋十元無名氏洋二元廬主人洋十元陶　記洋五元佑啓堂陵平銀三百八十兩張楚衎洋五角張報玉洋五角吴彩雲洋一元董席珍錢二百文孫國寶洋五角孫靈根洋二角徐琢甫洋五角無名氏錢二百文吴孟昌洋二元胡玉春洋一角無名氏洋一角無名氏洋一角無名氏洋一角無名氏洋一角無名氏洋一角無名氏洋二角不居名洋一元不居名洋一元四知堂洋十元孫左翁代募六户惜䧔堂陶洋一百元泰昌接興洋十元豐泰接興洋十二元聚成接興洋四元運甓齋洋三十元麗記洋四元榮慶堂洋一元補過軒角洋一元鄭子翁代募徐炳順洋二十元徐天昌洋三十元維寛木號洋六元盛洋二元源發祥廣貨龍洋四元無名氏洋一元上海一林豐西菸號代募恊和成規元五十兩關中吏隱規元一百兩無名氏規元三十兩李季修規元十兩陝西培紫堂宋規元一千兩李任氏洋十元李季修規元十兩西菸公所規元三百兩一林豐滬店規元五十兩又通州店規元三十兩又鎮江店規元二十兩金陵寶善源莊振捐公所解來三槐居士洋一元太原郡王洋一元補拙主人洋一元疆為主人洋一元周光甫洋十元益壽堂洋五十元承啓堂洋十一元寓興興洋十元不留名洋二元崇德堂洋十元聊以軒洋三元知過道人洋十元王聚昌洋四元三槐堂洋四元順昌廣貨洋四元泰昌廣貨洋四元鴻昌祥廣貨洋四元張有興廣貨洋四元致中和廣貨洋三元恆豐潤廣貨洋三元鴻興祥廣貨洋二元王承大廣貨洋一元姚人和廣貨洋一元福泰昌廣貨洋一元潘祥興廣貨洋一元順源廣貨洋一元陳坤記龍洋二十元　厚堂李洋二元丙記角洋三元乾康廣貨洋二元永豐興洋十元協隆興洋十元仁源興洋十元協和興洋十元仁昌興洋十元金鑑堂洋十元胡浩波洋五元張學初洋一元杜慶泰一元張順角洋　　　勝祥洋五角陳阿和角洋一元錢錫生洋一元無名氏角洋六角朱培生洋十元三紹堂洋十元森元興洋十元源福興洋十元源餘興洋十元　成興洋十元廣豐興洋十　　隆興洋八元昌泰生廣貨洋五角毛廣聚廣貨洋五角洪昌廣貨角洋一元虞承先一角朱慕卿二角曾　三洋一角陸晉軒五角姚少齋五角　志棠五角陳叔卿五角　　　　廠胡正海一元周炳炎二元高學喜角洋一元李士慶一元　乃　一元永隆興八元廣興興十元　餘興十元永益興十元復源興十元　　居十二元措紅軒一元　　　　一元紅芸别墅一元茞蔚山莊一元惜陰堂　六元楊　　二元一林　　　　代募六户永　　洋四元無名氏一元不留名十元忠興五元　興行二元無名氏　　　　　第二批解經布足銀由上海匯票莊直寄五千兩正 
 
 

Page 10

 
 
   
 
