# 1901 - 185 - 4910140

 

Page 1

 
 
[新印胡文忠公全集] [  圖書集成局啓]  
　　益陽胡文忠公以文學之才出膺節　於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧茲書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字痬醫大全告成] [  圖書集成局代啓]  
　　顧練江先生痬醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校讐詳愼紙墨精良每部十六本分裝兩函碼洋三元寄語海内諸家尙其各置一編以備衞生之用售處在上海申昌書室愼記書莊及各書坊均可選購請就近移玉可也 
[迪民智以弭北亂論]  
　　直隸一省枕山面海地方數千里平原曠野廣漠無垠其民風蠢愚而强悍閭巷游手好閒之子往往持弓躍馬以爲豪稍知文義者又喜觀古今小說如封神傳西游記水滸傳三俠五義七俠五義小五義續小五義緑牡丹等書凡涉鬼神荒渺之譚豪猾囂張之概皆眉飛色舞津津而樂道之至梨園所演各武劇鉦鼓動地塵埃張天觀者方倦而思臥而彼中人則無不狂聲喝采喧闐若雷一若王三太竇二墩之眞有男兒好身手可以縱横無敵者蓋其性蠢愚則一切怪奇之說人知必無是事者彼則深信不疑其性强悍則一切兵刃之危人方趨避不遑者彼則輕蹈不懼此固秉姿使然而非人力所易轉移者卽如去歲義和拳匪借仇教爲名揭竿起事雖由桀黠者爲之提倡昏庸者爲之主持然苟非鬼神荒渺之譚與豪猾囂張之概平時中於人心則此數十萬人亦何能如醉如痴一旦羣焉附和今雖合中外兵力痛加剿除渠魁旣已伏誅羽黨亦多解散然餘孽之伏匿於山巔水涯者爲數尙不知其幾千萬試觀現在洋兵逐漸撤退而若輩已蠢蠢思動到處占據村堡任意鴟張轉瞬聨軍盡撤乘輿返京各處亂民紛然而起去歲之禍安知不再見於今兹故愚謂時至今日論急則治標之法宜預調勁兵一枝探明畿輔左近如河間大名深州定州以及京東之豐潤玉田寶坻等各府州縣所轄各邨莊凡有匪蹤出没處所一律剿洗務絶根株至各處村堡本係從前備禦捻匪而設堅壁高壘法非不良然自去歲以來若輩濬濠溝修雉堞備槍砲峙芻糧尤藉此負嵎抗拒今宜令一律拆毁不准稍留夫如是則旣絶其憑籍之端又清其伏匿之處匪𦦨當不致再張而民居可漸形安謐然此猶不過暫懾其心神而未能徐化其氣質也如欲化其氣質惟有在上者嚴申禁令自今以後凡書肆中不准售一切奇衺誨盜之書戯園中不准演一切妖邪導亂之劇務使庸耳俗目見聞所及不復有鬼神荒渺之譚與豪猾囂張之概則自能囂心稍戢而薄俗可漸底於純然後就各府州縣廣設學堂擇才智者爲之教習課以古今經史之書中西政治之學務令研究玩索俾知治國之道貴實不貴虚而徵神說鬼之譚不禁而自絶立國之要尙智不尙力而馳馬試劍之習不戢而自消如是則上自搢紳下至僕隸皆能化其蠢愚冺其强悍而將來畿輔非常之禍可以漸弭於無形不然現雖懾於中外兵威暫時甯帖不旋踵而死灰復然其患將有不可勝言者僕居畿輔數年誠有鑒於前此之旣肇變端後此之難弭隠患皆由民風蠢愚强悍之所致故敢效一得之愚特以此說進語雖迂而尙近於事情效雖遠而不致有流弊有牧民之責者盍亦於此加之意哉 
[本館接奉電音]  
　　昨日午前西安行在飛電傳來上諭一道敬謹譯登○五月二十三日行在内閣抄奉上諭朕欽奉慈禧端佑康頤昭豫莊誠壽恭欽獻崇獻皇太后懿旨爲政之要首重人才聞出洋華商子弟就近游學者頗多可造之才著各出使大臣留心察訪如有在外洋大書院肄業精通專門之學領有憑照或著有成書者准由各使臣認眞查訪分别等第咨送回華由政務處奏請簡派大臣按其所學分門考試交卷後帶領引見聽候錄取試以進士舉人貢生各科俟將來著有實在勞績即當重子擢用所有考試章程及考取姓名籍貫年貌著分别咨送各該衙門查照該使臣等務當切實考選毋得以並無實學者濫竽充數至使徒勞往返用副朝廷搜羅俊乂實事求是之至意欽此 
[派員随節]  
　　京師訪事友人云日前奉旨派那侍郎桐前往日本道逹歉忱所帶隨員一爲顧比部肇新一爲張觀察在初一爲陶太守大均餘尙未詳 
[體恤民情]  
　　京師訪事人云直隸各州縣教案應賠之欵前經某大員入奏請免攤自民間本月某日奉 
旨著全權大臣會同戶部商辦 
[安撫新章]  
　　京師采訪友人云五月初十日巡視五城察院某君出示剴切曉諭曰照得現在五城地面逐漸收回所有緝捕詞訟及應辦安撫一切事宜必先永禁舊習下慰閭閻休養生息之望卽上體朝廷軫念民依之心力圖改觀大加整頓最要緊之一事在乎官紳吏役不要錢爲此諭仰各項人等知悉自示之後遵照後開各條實力奉行嚴禁劣紳奸民藉端詐財諸弊如查得實情治以重罪决不寛容其各凛遵毋違特示一所有上年七月二十一日以後華人佔居民房鋪面限至五月底爲止速即悔過歸還原主俾省詞訟如限滿未交被人告發無論劣紳奸民一律重辦一點燈潑水糞除等事仍應認眞辦理毋得稍懈致干查究一市面每晚從十點鐘以後不准行人往來便於巡緝盜賊如有請醫生接穏婆緊急等事務必手持某胡同某宅燈籠告明站街巡丁卽可放行該巡丁勿得攔阻一無論文武何項衙門差役有取民間分文者均拿獲訊實治罪爾百姓萬不可受差役魚肉容隠不言如有此等情事許爾等攔阻控告一凡練勇華捕不得藉端向鋪戶民居私斂錢文如有此等情事准爾等邀同鄰近住戶鋪戶到局呈控訊明重辦一教民本中國赤子百姓不得欺壓教民教民亦不得欺壓百姓遇有詞訟無不持平辦理務期民教相安一地面訟棍素有架圈訛詐情弊如查得實情照光棍例懲治一遇有詞訟案件由五城總分公所委員卽行收訊或批結或提審均係隨到隨傳隨審隨結永禁舊習不使書役滋弊如查有差役需索錢文者從重懲治爾等毋得給以錢文致干與受同科之罪一中國回無捐取民錢辦理地面情事若有土棍藉端斂錢准爾等控告究辦 
[帝京市景]  
　　京師采訪友人云聨軍撤退乘輿將回民心漸安商業重振計本月十六日市價標金每兩 
 
 

Page 2

 
 
易京平足銀三十兩二錢五分京平松江銀每兩易當十京錢十吊三百四十文京平足銀每兩易當十京錢十吊三百六十文洋銀龍銀每圓易當十京錢九吊白米每石售京平足銀四兩六錢老米每石售京平足銀二兩六錢白麫每百斤售京平足銀三兩三錢白麥每石售京平足銀三兩四錢紅麥每石售京平足銀三兩一錢香油每百斤售京平足銀十兩四錢猪肉每斤售當十京錢一吊一百文羊肉每斤售當十京錢十二弔註京錢每一弔卽當十錢五十文扣足四十九文合滬上通行九八錢一百文 
[兵船計數]  
　　天津直報云五月二十日駐泊大沽口内外之各國兵艦運船忽又多至三十艘其中英國九艘美國一艘德國五艘法國四艘俄國二艘日本國五艘義國一艘奥國三艘 
[東窪雨雹]  
　　津友來函云本月十七日傍晚時天津附近東窪一帶忽地黑雲潑墨白雨跳珠雨中雜以冰雹大如鈕扣程林莊及大橋等處鄉民所種之瓜皆被摧毁所幸爲時不久李左車卽命駕而回 
[衡士籲恩]  
　　漢口訪事友人云湖南衡州府屬前因教案迭起經各國使臣請停考試五年士林聞之忿不能平幾致激成事變近日省垣紳士以仇教之事起自匪徒實與士子不相干涉聨名具禀撫轅籲請俞廙軒中丞入奏九重請飭下議和全權大臣慶邸李相向各使設法轉圜不知中丞能准如所請否 
[造就將材]  
　　漢口訪事友人云湖南巡撫俞廙軒中丞目撃時艱孜孜以講求武備爲要務近擬創設練將學堂一切章程皆仿照江南辦理刻已與司道各員籌商再四矣 
[安不忘危]  
　　杭州訪事人云浙江撫憲余晉珊中丞蒞任以來極力整頓營務而於新募各營尤加意焉上月二十八日特委署藩司誠果泉方伯署臬司許豫生廉訪調集各新軍及衛隊護軍各營在羅木營合操迨本月十八日復飭會同操演如前安不忘危中丞殆深得未雨綢膠之意者哉 
[清釐教案]  
　　武昌訪事友人云去歲北方拳教相仇釀成巨禍鄂之長陽長樂巴東利川等縣匪人聞風興起大局岌岌幾有不可終日之憂幸各教士遠引高飛得免變生意外現在和局大定教士次第遄回湖廣總督張香濤制軍因念各屬教堂頗多毁損教民亦有慘遭擾害者若非出資撫恤殊不足以示大公爰檄委正任竹谿縣湯符堦大令偕某教士詣施南宜昌各府詳加查勘逐一清釐會同地方官早日了結惟聞大令適患清恙請假調理尙未知何日始可登程也 
[書吏乞恩]  
　　武昌訪事友人云湖廣總督張香濤制軍近奉行在電傳諭旨飭將各衙門書吏分别裁汰爰與藩司瞿賡甫方伯臬司李少東廉訪一再籌商擬將各署案牘改派候補人員辦理書吏聞之咸皇皇然如有所失相約具禀督轅瀝陳苦况并浼武昌府余堯衢太守及某觀察某太史代爲乞恩未知制軍何以劑之 
[餉無可减]  
　　廣州訪事人云粤省商人麥英俊等包繳釐金所欠甚鉅日前大憲責令麥認繳五成其餘五成歸在事員紳分别繳足大約黄鎭軍金福應繳三成姚大令光耀應繳一成半黎編修榮翰應繳半成旣而麥等復遞禀督轅籲求酌减督憲陶芷芳制軍批其牘尾曰承辦廣東通省釐金認餉至四百萬兩之多本非易事該商等當時承認並未通籌全局利害祇以黄金福等從中迎合聳恿該商等亦視爲有利可圖遂爾冒昧承辦開辦之際請給示諭戳記請派督辦提調各員無不照該商所請施行是在事官員並無有掣肘之事乃該商等接辦之後一無條理其後復聽姚令光耀煽惑播弄遂至虧餉如是之鉅黄金福姚光耀皆係該商等禀請之員知人不明魯莽從事在該商等本屬咎無可辭惟念該商承辦此事其中盈絀不同概令賠繳而置商等禀請之督辦提調於不問該商等未免向隅是以奏請責令黄鎭金福姚令光耀黎編修榮翰分成賠繳一半僅令該商等認繳一半已屬格外體恤該商自應照數籌繳卽使因岑敬輿等病故亦須繳有成數方可量加矜恤豈能以空言率請具奏銷案至黄金福等應行賠繳之欵應責令黄鎭姚令等自解已囊賠繳與該商等無涉不得籠統牽混仰廣東布政司會同善後局傳知該商等遵照并催飭黄鎭金福姚令光耀黎編修榮翰按照奏定成數自行賠繳切切 
[儲憲抵杭]  
　　杭州訪事人云新任浙江督糧道陸吾山觀察襄鉞於本月十九日由上海起程二十一日行抵下馬頭府縣各官俱至河干恭迓旣而觀察命駕入道轅卽遣丁詣撫轅禀到 
[防營獲匪]  
　　揚州訪事友人云日前駐紥五臺山武衛楚軍統領李軍門在徐凝門外查獲富有票匪二名搜出匪票多張研訊之餘直認不諱隨電禀兩江總督劉峴帥俟接峴帥回電大約卽須明正典刑矣 
[東災象]  
　　紹興采訪友人云本月望前淫雨經旬洪流湯割上游綿亘數百里田廬城郭宛在中央野盡嗷鴻哀聲徹夜東境與豫省接壤之清湖硤口積水深至五六尺毗連徽之屯溪處被災尤甚摧毁民舍多至七百餘所淹斃男婦老幼多至二百餘人不但魚塍雉隴間新秧漂没無存卽窮谷深山向之古樹參天者此次亦均被洪濤衝去貧民所厝棺木浮沈水際泛泛如鳬刻聞省憲已遴委幹員分赴各災區查勘情形以便妥爲撫卹矣 
[崇陽水患]  
　　客有自湖北崇陽縣至武昌者語本館訪事友人云入春以來雨暘時若早禾收穫本堪望慰篝車不意本月上旬連日淫雨爲災河水驟漲三丈餘仁義坪厦兩鄉全成澤國城内水深數尺房屋毁壞甚多通城縣境九眼橋及崇邑雙港橋同時蛟水大至居民不及奔避溺斃者不計其數崇陽縣王大令刻已據情通禀大府一面督同紳耆查明被災戶口分别給資撫卹猶幸日内天已晴霽水勢漸消惟居民慘遇沈災器物田廬悉被洪流捲去庚癸之呼在所不免誠可憫也 
[横塘火警]  
　　杭州訪事人云浙省艮山門外離城十五里之遥有地名横塘者鄉間一小市集也其地東逹江塘下通海甯來往行人不絶於道本月十八日張姓客寓中有甲乙二皖人來此投宿主人深恐來歴不明婉言郤之繼因再四懇求始允權時下榻迨時交三鼓後屋忽然火發登時烈𦦨騰空幸經鄰人盡力救援移時始熄然已延燒左右鄰屋二十餘間矣當火熾時甲乙忽乘間逸去或曰火蓋伊等所縱刻雖禀請巡防局員緝拿究辦然未得有確情也 
[賭案重提]  
　　松江訪事人云月前江蘇提督學政李蔭墀大宗師按試松郡時貢院西首小倉橋畔某弄内胡姓家所寓各考生深夜賭博賭客陳甲許乙有洋銀兩元被旁人攫去因之大啓釁端嗾使各考生奔至華亭縣署堅請縣主林霨生大令升堂訊理時逾四鼓大令已入睡鄉門丁勸解不從不得已入内禀白大令飛籖提到陳許二人一面慰勉諸生令各回寓靜候訊核翌晨大令著將許枷號署前以示之儆邇者試事旣畢大令以此案釁由賭起必須澈底根求遂籖差提胡并行文華亭縣學請傳漕涇某考生旋又移請靑浦縣學傳某某諸生到案一併究懲 
[越郡官塲紀事]  
　　紹興訪事人云浙江紹興府署發審委員施大令榮鼎現届期滿本月某日交卸赴省所遺讞政上憲委劉大令鼎亨庖代○安昌釐局委員胡大令爲和蒞差甫兩月忽奉上憲調署平陽縣篆所遺差務委朱穉村大令接辦大令奉札後擇吉本月二十七日到局視事 
 
 

Page 3

 
 
[燕京零拾]  
　　京師訪事友人云日前欽派張百熙景年陳夔龍桂春督修京師各項工程兹聞景君派出監督十人陳君派出監督四人監修四人○英日二國兵隊於本月十七日一律撤退德軍則須遲至六月十五日始退回○去年延慶州知州秦刺史奉委支應聨軍調停民敎辦理諸多不善兹已來京直督李傅相著卽撤任聽候開叅另委朱刺史璋逹署理州篆 
[甬江梅汛]  
　　寗波訪事友人云日前甬關稅務司函送屠純鄉至鄞縣署縣主徐蓉齋大令研訊之下屠供年二十有五去冬在郵政局當司事今年四月二十九日局内失去郵票數白紙錢十六千文兼管局務之稅務司疑係小的竊取因之解送案下叩求明鑒大令飭暫押聽審處俟函覆稅務司再行核奪○郡城人烟稠密戶口繁多貧苦小民每爲病魔所祟呻吟牀蓐無力延醫殊堪憫也邇者在郡各善士相約捐貲設立施醫局症之重者准報局延醫往診謂非好行其德者哉○猶清和月後無日不晴曦杲杲彩煥遙空四野田疇盡成龜坼北鄉及鎭海一帶旱象尤甚農民盼澤甚攺至本月初一日起忽又大沛甘霖簷溜琤琮夜以繼日河中之水幾欲拍岸平隄說者謂若不速放晴光恐萬頃新秧又未免有損傷之慮矣 
[龍眠畫本]  
　　安慶訪事友人云日前撫署西街輿夫某甲見其子某乙與某丙扭毆上前喝阻　乙不服用力一推甲遂仆地致折左足痛極而嗥事爲懐寗縣主劉大令訪閬以乙目無尊長幾釀逆倫重案飭差拘獲釘鐐收禁候甲傷痊再行核辦○去年北方拳匪肇禍各處匪煩聞風而起相率與教士尋仇安徽建德縣永豐鎭及靑山等處與贛省昆連教堂中人不免驚心風鶴幸經省憲調撥練軍砲隊營統帶陸小賓副戎馳往保護始得弭患無形今者和議已成教士聨翩而至華司鐸克誠感副戎翼庇之恩虔備泰西菓品贈之副戎手書一聨以答中西輯睦于此可見一斑已 
[京江夏漲]  
　　鎭江訪事友人云常鎭通海道兼鎭江關監督長久山觀察前赴蘇垣謁見大憲禀陳要公兹已事畢由蘇繞道滬江乘招商局江寛輪船溯江上駛本月十七日晚八點鐘時抵潤屬下印委各官咸赴江干迎迓觀察接見之下旋卽登岸回轅○邇者鎭郡拐風甚熾失孩之事時有所聞本月十六日城内五條街周姓家失去年將及笄之女成姓家失去十二齡童子城外某姓成衣鋪失去十三齡學徒常鎭通海道長久山觀察訪悉情形面諭丹徒縣莫大令及保甲總巡楊明府水陸總巡周游戎親赴各處嚴密查拿然日來散步街頭仍時見人手執小零丁鑼聲鏜鏜然呼男喚女何物拐匪誠不能任其爲漏網之魚也○前者江蘇巡撫聶仲芳中丞遴委黄大令琪赴鎭郡開辦烟膏捐大令抵鎭後先自明查暗訪鉅細無遺然後回各烟館勸令認定銷膏數目以便照抽核定每膏一兩捐錢二十文准將烟膏加價發售俾所輸捐項仍歸之各烟客與膏鋪無捐絲毫設有流氓滋擾及需索陋規等情儘可扭局懲治以故各烟館無不踴躍輸將○江勝全軍統領杜雲秋觀察以時局艱危操防不容稍懈爰令標下各營官督率所部軍士日詣校塲演習各技○本月十七日瓜州鎭總兵高盡臣鎭軍親詣江口校閱鎭標各營水師至卓午始收隊○新勝水陸各營統帶徐寳山都戎自奉大憲委辦長江緝捕事務查見沿江一帶會匪票匪伏莽尙多深恐一旦死灰復燃終爲地方之患爰於本月十六日親帶師船數艘巡綽長江上下游以遏匪　 
[派員襄辦]  
　　醇親王銜命出使德國定於本月二十七日秉節來申昨日兩江總督劉峴帥江蘇撫憲聶中丞藩司陸方伯臬司朱廉訪均派員來此候迎并襄辦一切典禮 
[指日高陞]  
　　昨日上海縣汪瑤庭大令奉到部文内開欽奉諭旨著過班以道員用在任候陞先換頂戴等因縣丞劉二尹主簿孫少尹典史趙少尉以及本署書差人等均叩賀如儀 
[清道新政]  
　　本邑清道局務自經葉淑洙大令接辦卽擬就妥善章程禀請蘇松太兵備道袁海觀觀察核准並飭知上海縣主汪瑤庭大令會同出示曉諭居民所有應繳捐欵著卽隨時照繳毋得玩延 
[滬濵人瑞]  
　　有某甲者向當某署承差賃居鍚金公所左近其妻某氏身懐六甲腹大逾恒昨日臨盆連舉二子旣而腹復作痛又獲一男一時聞者皆謂爲熙朝人瑞云 
[游行示衆]  
　　日前本邑保甲總巡朱森庭明府巡至南市拘獲乞兒四名以其强向居民索錢滋擾飭將鐵練繋其頸交二十三七鋪十二圖十六鋪各地甲帶往各處　遊示衆旣復責令丐頭從嚴約束不准再犯違則重懲 
[逆子宜懲]  
　　有曹華者扭其子金虎至英美租界公廨訴稱小的在治下開設洋鐵店兒子金虎不務正業外游蕩屢戒不悛兹忽竊取家中所有田單二紙稍加訓斥反被兇毆叩求究辦金虎供小的時被後母離間以致見惡于父親實不敢游蕩爲非今願將田單交還叩求明察司馬判責手心二百下押令呈出田單方准開釋 
[馬路工程局紀事]  
　　南市新馬頭秦馥記紙詀夥沈秉衡前被英租界同信昌烟館夥戈仁傑串同無賴楊來雲騙去票銀五十兩旣而查得楊已避匿因於前日將戈誘至河南中華茶樓喚令三十一號巡街捕拘入捕房旋經捕頭禀請馬路工程局總辦葉孟紀司馬訊核司馬以戈不能交楊到案飭卽移送上海縣署請縣主汪瑤庭大令訊追○前日傍晚蔣姓木工在董家渡裹街向福隆久記樹行購樹嗣因論價不合與行夥齟齬驀持鐵鋸回福隆行小主人張某擲去傷及頭顱因被扭送捕房旣又具詞赴馬路工程局禀訴總辦葉司馬命延醫生敷治旋卽移送上海縣署請訊 
[英界瑣聞]  
　　昨晨七點鐘後四百六十五號巡捕巡至玉壼春茶肆迤北鳳麟里口見陸三星與楊生和尚二人在路扭毆楊力不能支被陸擊破頭顱血流如注因卽拘入捕房捕頭詰知中有　昧之情斥不准理○前日午後四百十五號巡捕巡至江西路見有某甲者貧病交迫舉步蹣跚氣弱如絲奄奄欲絶因卽雇車載送仁濟醫館求治雖得醫生療以藥物無如膏肓深入勢已無可挽回不久卽奄然而斃捕頭聞報派人傳到地甲令投報善堂爲之備棺收殮 
[勸募浙江振捐啓]  
　　謹啓者本月初間霖雨浹旬勢急時久傳聞屯溪以上休歙二邑發蛟多至數十處徽港紆曲窄狹水無從洩愈漲愈高一出港口建瓴而下自嚴江至富春瀕江各邑廬舍棺柩人畜木植倐遭衝没隨　而下多至不可勝計桐廬富陽亦有發蛟之處雖不至如徽港之重然已漂没無算現在浮屍浮柩業經分赴撈埋而被水各邑田廬漂蕩離居斷炊者奚　數十萬口哀鴻嗷嗷流離失所樂善君子應共憫之恭煦等現已屬友人於十八日起程溯江而上直至徽州詳察災狀今先將大略情形廣爲布告　以救災需欵稍遲一日卽有數千百生命無從挽救也易言積善餘慶傳云行道有福厪懐飢溺具有同情伏冀海内士商大善士或慨挹廉泉或惠分餘粟積黍盈斗集腋成裘俾數十萬流離蕩析之民不至轉於溝壑災區幸甚同志幸甚如蒙寄欵乞匯至杭州清和坊信源鼎氓錢莊彚收臨頴不勝盼禱之至伏惟惠鑒仁和樊恭煦上虞潘炳南等同啓 
[仁術仁心]  
　　昨承王子顯善士助振規銀三十兩又助本堂暑藥洋銀二十元鄭福蘭堂助痧氣丸四百瓶澤被芸生痌癏在抱芳流橘井仁壽同登拜領之餘併此誌謝[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[舉辦膏捐]  
　　松江訪事人云邇者和議告成賠欵甚鉅餉項支絀籌措維艱蘇省大憲特派劉渭生别駕棒檄來松籌辦烟膏捐以資挹注别駕旣蒞郡即通查城鄉村鎭大小烟館及土店之兼售烟膏者責令各地保造具清册開明每日銷售若干兩每兩徵錢二十文旣而華亭縣林霨生大令婁縣屈吉士大令亦嚴諭地保略謂五月初二日奉藩憲陸臬憲朱會札内開照得現因餉需孔亟籌備的欵詳奉撫憲批准仿照省章推廣省外蘇松常鎭太四府一州各廳縣一律舉辦膏捐藉濟要需惟地面遼闊應卽派員會同各該地方官先行實力確查飭即出示曉諭周歴城廂巿鎭務需核實清查依限起册呈送等因到縣奉此除照會各董並示諭外合行諭飭諭到該地保立卽遵照隨同董事迅將圖内烟膏店無論門賣燈吃以及士店帶售熟膏者共有若干家每日各賣膏若干兩確切查明造具住址牌號詳細清册限　日呈縣查核該地保倘敢得賄包庇串同朦漏定行提案嚴懲不貸旋復發貼示諭後　章程數則俾人皆一覽而知 
[上海縣署瑣案]  
　　鄉民陳友岑因被衆流氓朋毆受傷奔投上海縣署控訴前晚縣主汪瑤庭大令升堂研訊陳供小的在浦東六里橋鎭開設雜貨店左近甲乙丙三流氓時至店中沽飮被欠酒錢一千餘文屢索不還復欲賒欠小的不允遂肆意兇毆并將腿上戳傷叩請騐明提究大令飭件役騐得陳右腿確有刀傷諭令自行醫治聽候飭提究辦○戳斃灘船牙夥役沈正芳之正兇傅阿妹帮兇張雙丁前經大令飭差拘獲弄訊張供出其黨李東生大令遂於日前飭拘訊鞫李供小的家在西門外與傅素無往來安有帮兇之事至張旣不相識又無嫌隙不知何以驀被誣攀叩求鑒宥大令惡張信口妄供飭掌頰十下李無干省釋 
[英美租界公堂瑣案]  
　　有王阿二者無賴也前晚至胡家宅會香里某妓院作狎邪游臨出乘間向傭婦王阿金頭上攫去銀簪一枝適爲某包探所見拘入捕房昨晨捕頭令解案請究讞員張柄樞司馬商之白繙譯判責五十板○流氓陳福生前因犯案遞解回籍近復潛入租界經包深胡瑞龍拘獲解案請究司馬判責三百板仍遞解回籍○歹人孫巧福狙伏福州路中見某甲貿貿然來徘徊瞻顧遂一躍而出攫取所携象牙骨摺扇適經二百十三號華捕邏獲解請究懲司馬判責二百板扇存捕房候失主認領○細崽陸桂林向肉莊公司某洋人騙去牛羊肉若干磅約值洋銀一百零七元四角報捕後旋由某包探拘獲解案請追陸供小的自知不合現願照價賠銀司馬飭暫行管押限兩禮拜内除將價銀如數繳案外再罰洋銀二十元○無賴周阿保向熊全福强借洋銀三元不遂所欲肆意行兇經某包探拘獲解案請究司馬判責二百板○某洋人控細崽李清卿停工滋擾司馬判責手心一百下 
[法租界公堂瑣案]  
　　法商良濟藥房某西人在浦東爛泥渡永遠承租民田若干畝近日查知所立界石忽被地保張德明毁去因投公廨控訴讞員杜枝園大令飭差往拘張保避匿不見祇將伊兄福南解案大令訊取口供諭令押交明德迄今日久仍未交出前日大令飭包探協同上海縣署公差將福南帶至浦東重立界石至則福南之子吟華金和瑞生糾同男婦老幼六十餘人紛紛擾擾擬將福南刦去包探告以奉諭來此辦公爾等不得無禮吟華等仍與之爲難遂將三人一併拘回昨日解請大令與費繙譯會訊包探禀訴前情吟華供小的昆季三人皆福南之子不敢地兇大令與　君會商著一併押候交到明德再行核奪○陸張氏訴稱家藏畫幅被僕人徐信良竊取報捕查獲送案請追徐信良供小的因有急需向主人商借册頁質錢十千文質劵現藏家内另有古畫一幅並非小的所竊大令飭將當票交失主備錢取贖然後重責五百板○郟長雲家失去綢二疋報捕後經包探查獲竊賊張阿三吊出綢一疋尙有一疋詰知係同黨張阿根所竊因於昨日將阿根拘獲解案請訊阿根認竊不諱大令判枷號一月責三百板阿三前已訊懲當堂釋去○馬國良訴稱在德銘里開設報關行將餘屋租與唐翰廷鄧明言陸續被欠房租銀六十兩飯食洋銀二十四元今特扭案請追唐鄧同供小的等在張明軒處爲夥張赴日本贸易未回大令著交人保出理償○包探禀稱昨有石蘭亭者行經小東門外小的見其形跡可疑拘入捕房在身畔搜出洋銀六元對時表一枚詰知何來販賣銅質僞洋銀並不犯竊今捕頭令小的送案請究石供小的在本城邑廟花辕内設攤行醫並不犯事大令著押候查明再核○包探禀稱偷兒葉恒仁在臨平里某姓家撬門圖竊被事主扭交小的送案請懲大令判責二百板驅逐出境○包探禀稱扒手王金龍竊取某姓家洋銀一元被事主扭送捕房捕頭令小的解案請究大令羊責三百板 
[美租界捕房紀事]  
　　昨日某西人函致捕頭略謂有滬人張鍚卿者向以縫製西衣爲業家居裹虹口第九百十八號門牌屋内本月二十四日十二點鐘時突有不知其姓之金生金才二流氓糾黨六七人向之强貸洋銀二十元不遂其欲即被扭至吳淞路望月茶樓肆意兇毆不得已給以洋銀五元請卽拘拿懲辦捕頭令包探劉阿炳前往查明如係實情則卽拘解公堂禀請讞員張柄樞司馬訊核○甬婦夏朱氏賃居元芳路某號門牌屋内撫同鄉林王氏之女名玉英者爲童養媳以其秉性愚魯屢加鞭撻昨晨不知因何逢彼之怒輙又肆意毒毆直至身無完膚尙未釋手玉英大聲呼救二百八十二號巡街捕聞之運夏朱氏帶入捕房捕頭本擬將氏解送公堂禀請訊究後因再四苦求始得從寛釋出○昨晨東洋車夫趙阿福拉車至西華德路與同業張阿二爭攬坐客掄拳互毆某號巡街捕見之一併拘入捕房捕頭姑念事起細微格外從寛令押乞丐牢一宵以儆 
[江西官報]  
　　候補府徐元霖點騐三營軍裝知縣許寶蓮九江公幹回陳奎齡廣信發審回金福保上海查深洋銅價值回署龍泉都司虞士倬缷事回縣丞崔鴻順清江催地丁回胡時汴往泰和催地丁莊冠三代辦順内保甲南康相安司顧丙焯俸滿騐看准補臨江府經王維新飭赴　任臨江府斌鑑缷事回崔湘缷署建昌府事回曹樹藩東鄉縣查辦案件回候補縣方恆委辦吳城下卡兼左蠡卡縣丞崔鴻順禀謝咨補臨川縣丞行知黄席珍解威武新軍餉回陳同衡廣信候差回新城縣譚紹裘據報丁憂遺缺輪應試用縣王正煇署理署南康縣朱紹文撤省察看遺缺輪應截取縣黄天懐署理王同文汴梁一帶回未入洪正邦禀到張鎔就近騐看陳國興上饒催地丁回吳大璋缷辦李家渡卡回焦金丁本生父降服憂安徽候補府經王謨釗由皖來江署南昌同知倉爾楨騐收豫章書院工程委署吉水典史馬維翰改委署理會昌筠門司事所遺該典史事務以候補府照顧國珍署理南康通判安鍾愷由京偵探回長寗縣金福保禀知奉鐵政大臣委接辦宜春礦務局候補府聯震陜西進呈方物回通判鄭紹新建北鄉騐收堤工回知縣陳善垣上海公幹回從九張杞就近騐看賀鍾濟往上饒楊紹往湖口俱催减平回黄明鎬廣信候差回署靖安典史曾抦銓患病請假回省以問鼎盛署理又署新城同安司陳潤林留辦安仁保甲以繆士華署理安仁典史何彦璋患病請假以潘祖熙署理 
[維揚官報]  
　　五朋十一日堤工局總辦范觀察德培到揚趙𪙉尹乾辭押北鹽十二日邳州知州孔刺史祥霦過揚陳𪙉尹景　委湘岸聽差十三日東台縣某大令交缷回省過揚 
[上海陳家木橋電報總局籌賑公所經收陜西義賑第一次清單]  
　　徐馬氏求病速愈洋二百元徐乾齋翁經募濟寗賑餘移助洋二百七十元錢文記求康健洋一百元盛星杉翁經募南通州源成號金嵩溪求闔宅平安洋五十元○以上共收洋六百二十元 
[上海陳家木橋電報總局籌賑公所經收陜西義賑第二次清單]  
　　龔澤之洋三元黄紀全洋五元城陵埠電局談洋五十元泉州電局張應翁經募洋五十五元漢口電局莊委員洋五十元又領班報生等洋二十五元徐州電局徐　翁經募山東嶧煤礦務局洋十元又吳馨山洋五元又德聚洋二元又王鳴鳳洋二元又劉振宇洋二元又沈維新洋二元又吳伯英洋一元五角又傅爾康洋一元五角又黄顯庭洋一元又無名氏洋六元陳裕紳地貨行洋四元萬陽樓茶室銅洋四元銅小洋十二角無名氏洋四元金程朱合洋一元席姓小洋五角金靜宜小洋六角願爲永清人小洋二角十齡童子周霖生節省衣食洋四元寶仁堂洋二元○以上共收洋二百三十六元小洋十三角銅洋四元銅小洋十二角 
 
 
 

Page 10

 
 
   
 
