# 1891 - 319 - 4906678

 

Page 1

 
 
[新印通問便集告成] [  申報舘主人啓]  
　　是書爲南沙子盧氏所輯盞亦尺牘之流亞也首列家族禀函次爲外戚箋簡由是而通禀尊長友朋贈答門分類别并然秩然凡持身涉世之規　賀弔唁之節以及信面格式行輩稱呼羅羅靑疏無體不備又恐初學家于書中典實未能一覽而知因復博攷詳稽逐加註釋人苟悉心披覽則飛箋染翰自能右有左宜本舘因取而印之以公同好每部分裝四本祗收碼洋兩角諸君子有欲以箋素見長者認明本埠申報舘申昌書室或各外埠申昌及分售申報處購取可也 
[古今天下時局論]  
　　間嘗從事史學曠觀古今其國家興亡成敗之機久安則危久亂則治其中發端起伏必早有朕兆之萌消息盈虧循環往復有莫之然而然莫之致而致者然天下之大局大勢必數十年而一變非智識高卓者莫能識其端倪而其盛衰倚伏之機升降污隆之運自可於先時推測故子張之問三代因革損益百世可知此非以讖緯術　之學流入異端而據至理以爲衡近閱夫今遠宗乎古卽可知其大勢故孔子垂暮删書終之以秦誓顯謂風會由秦而改與三王五帝迥不相同所謂至誠之道可以前知將興將亡善不善皆有預兆也大抵國家之運隨人心爲轉移而世運之隆莫如唐虞君明臣良上下一德後世朝綱不振奸雄用事禍足喪邦竊國攬權漢有操莽而國祚移唐有盧楊而社稷震宋有秦賈而人心失主德不張權臣怙惡此亦無可如何之勢也太阿倒持則强藩誤國梁有侯景而君戢其勢唐有朱温而國罹其災積薪厝火畏戰求和半壁江山他族偪處符秦起而晋遂偏安金人宼而宋因南渡一籌未勝全局皆危其餘如陳涉之起於蓬芽献闖之起於强宼狐鳴篝火擾攘疆原婦女之燄煽於宮廷宦寺之權專於閫外如漢呂后之人彘李嗣源之亂宗其亂生於一旦其禍伏於平時苟非老成勝算防之於先未有不猝發决裂者也方今中外同盟星軺絡繹五洲萬國合作一家舟車往來已遍地球之上繁華紛擾嗜好不同於是各處通商數萬晨冐暑衝寒雖窮荒極遠之區皆欲行險僥倖泰西各國亦惟知專務財用保護商人其製造格致又精益求精心思靈巧遂致東吞西併弱者更弱强者益强風氣之開實爲鴻荒奠定以來所未有就天下大勢而論爲春秋時一大戰國美比之於楚英比之於晋德法比之於燕齊俄比之於秦日本比之於宋土印度比之於中山韓魏其堂堂上國可稱正一統之周者其惟我中華乎縱觀大局雖壇坫會盟各守萬國公法而禍機之伏固結愈深咸萌乘機竊發之心從來天下事雖未露端倪而已萌芽蘗者不可不早爲之備非然者禍起一朝譬如川壅而潰土木無以見其功病鬱而宣藥石無以施其效懼火勢之難制而積薪遏之迨火發而薪亦驟焚尚欲以一時人力挽回之其可得乎觀各國整軍經武繕甲厲兵孜孜焉惟日不足其發難之處歐洲則在德法亞洲則在高麗印度美洲僻居一方彼此皆無所爭雖得其地而力有難勝未免鞭長莫及然天下兵端旣作其小國則摧枯拉朽螳臂不足當車而各大國意氣自雄不知鹿死誰手歐亞兩洲地勢相連至戰禍紛陳自有傑起之英蠶食鯨吞成大一統之勢迨大統旣定然後圖美洲阿洲是世界極盛之時亦天下必然之理在佛家所謂有金輪聖王也就今日而論中大國講信修睦禮尚往來然皆非出以眞誠不過虚與委蛇不肯輕爲戎首而深謀遠慮虎視鷹瞵俟有可乘之時必不肯袖手旁觀自甘覆滅英國富强素著列國徵逐獨執牛耳然滿而必溢忌者甚多卽令保泰持盈常恐不能久固德法本爲世仇近年來嘗胆臥薪各自振作干戈之禍指日可期俄國垂涎印度新疆各處已非一朝邇來廣增鐵路修造戰船水則駐意黑海陸則欲謀朝鮮國人又好大喜功其心回測日本留心西法後來居上亦不願以卑小自居我中國自通商以來當道諸公於保國之誤籌畫備至雖海軍之設不過三年尚待講求而較三十年以前武功赫濯已不啻天壤相懸故論目下各國情形國富兵强漸啓分爭之勢有心時事者無不明若觀火代切杞憂所願交涉之間免開釁隙外則禮讓以輯邦交内則整頓以固國本此尤臥榻病夫所殷然結想者也 
[蘭臺佳話]  
　　吏部爲咨行事騐封司案呈本部議覆安徽巡撫沈題諸將解淸光緖十六年部撥京餉之安徽蕪湖關監督徽寍池太廣道成章奬叙等因核與解淸部撥餉項子叙例案相符應准其照例奬叙一本九月三十日具題奉旨依議欽此欽遵到部合將原題抄黏咨行安徽巡撫查照辦理○神機營爲傳領事所有本年仰山窪八旗合操應給入操官兵津貼按照各旗營册報數目核與歴屆放數相符已付支發處照數預行彚放相應傳知各旂營派員持領於初十日赴本營彚領以便由各該旗營屆時自行分放○新放四川重慶府知府耆太守年正白旗滿洲人花翎四品銜户部雲南司員外郎本屆京察保荐等奉硃批圈出交軍機處記名以府道用兹因苗太守頴章告病開缺經劉仲良制軍專摺請簡遂奉旨以耆太守年簡畀是缺榮任吉期刻下猶未遴擇大約在封篆期前云○總管内務府大臣爲咨行事恭照本年十月初十日慈禧端佑康頤昭豫莊誠壽恭欽獻皇太后萬壽聖節是日皇后在内廷率妃嬪主位公主福晉命婦於皇太后前行禮例應派侍衛命婦二十四人進内預備拜塾相應咨行侍衛處照數傳派侍衛命婦於是日丑刻朝服進内預備鋪墊○吏部爲咨行事文選司案呈本部議覆浙江巡撫崧題以浙江新班分缺問補用知縣但懋祺請補太平縣知縣等因核與定例輪用新章均屬相符應准其補授一本於光緖十七年九月二十七日具題奉旨但懋祺着依議補用餘依議欽此欽遵到部合行抄黏原題咨行浙江巡撫查照辦理廂藍旗護軍營印務章京瑞崑福謙會同司鑰長富倫布桂山訂於本月初九日寅刻在屯絹胡同本營公署挑騐應得本年皮袄奬賞之護軍等先期由印務處傳知摺印房銀印庫檔案庫三旂五旗派差處冷棚畫稿送文七個甲喇火藥庫等應看奬賞護軍等務於是晨穿開氣袍各備弓張進署預備莫悞○初五日黄昏時有盜入宣武門内北閙市口按院胡同某宅行刼宅中少主人見之大呼有賊衆人聞聲而出盜恐有不利返步奔出衆人尾後追捕及出門外已不見蹤跡矣赶卽知會地方官預爲防備雖當時一物未失而事後已惶恐日切矣○内閣侍讀奎華謹禀中堂爲禀聞事今日侍衛處送到淸字諭旨一道皇上明日辦事用膳召見後由勤政殿乘禮轎出德昌門走西苑門西華門至永康左門下禮轎步行至慈寍門前等候皇太后升慈寍宮寳座率諸王大臣行禮畢步行至永康左門升禮轎進隆宗門乾淸門至乾淸宮前檐下下禮轎還宮詣諸秀宮皇太后呈遞如意畢由乾淸宮前檐下乘禮轎出乾淸門隆宗門西華門進 
 
 

Page 2

 
 
西苑門德昌門還瀛臺夘正二刻伺候欽此○吏部爲知照事所有直隸古北口理事同知勒福簽升盛京禮部員外郎所遺之缺經本部於十月初三日帶領引見本日奉硃筆圈出直隸古北口理事同知着刑部筆帖式榮安補授欽此相應知照刑部查照因用印不及經行白片○本年係海軍衙門在事人員值例呆之期所有海署内各股當月處昆明湖内外水師學堂各將官員教習差委書手學生弁兵開單呈由慶邸核奪刻經慶邸嚴加酌核擇其尢爲出力者分繕薦保摺片淸單約俟花衣期後入奏乞恩據爲列保者計自總辦帮辦主稿管股委員書手及管帶提調教習學生弁兵保以優叙頂戴升階花樣虚銜實官者共六十餘員銜名保案容俟續錄○宗人府爲咨送事所有廂白旗三族承龔奉恩將軍宗室榮昌呈繳原領誥命請照例添撰以資信守等因經本府循例題請承襲奉恩將軍榮昌添撰誥命一本於光緖十七年十月初二日具題奉旨依議欽此欽遵到府相應將榮昌原領誥命咨送内閣照例添撰俟鈐寳後咨發本府以便飭交祗領 
[津橋遠眺]  
　　天津鎭吳掄峯鎭軍於本月初十日在西教場校閱三營兵丁今歲係閱伍之年所有練軍五營以及親兵前後兩營亦皆磨厲以須由統領何薪畬軍門等禀請李傅相示期大閱傅相卽於是日飭鎭憲及營務處司道考校以勵戎行三營惟以馬步射見長而練軍及前後親兵營則以克虜伯砲毛瑟鎗打靶命中厥聲隆隆震耳欲聾密若珠串巨如洪鐘泰來洋行現到新式快砲快鎗亦於是日探演之餘附請試演軍械所張楚寳觀察曁稅務司領事等官旣入座卽設鐵靶於二百餘碼外扳動機括砲子噴　而出每一分鐘時約出二百餘子且皆力能穿靶而過快鎗亦出色當行矢人惟恐不傷人觀此益深顧慮○上西河盜賊充斥爲害行旅雖良有司派捕　緝拘獲數人然終莫絶根株依舊四出爲患現在天氣已寒無食者繼以無衣尤不免於水雲浩渺之鄉别求生活浮家泛宅者咸有戒心每載客貨一律早宿晏行免罹意外詎緑林豪客改於白畫强搶本月初旬天津船户王顧等人又經被刦天荆地棘不圖於附近見之○法國租界人烟稠密間有瘋狗爲害行人前由領事飭令巡捕傳諭豢犬之家各於犬項懸牌以示區别否則由捕每晨用鎗擊斃居人王某素心慈悲爲念每晨雇令兩人瞰捕將來爲其前驅將犬攆逐約及兩月保全物命甚多而日來巡捕轟擊益爲嚴密王遂議集鋪商並居民人等具禀領事爲韓盧乞命云○日前紅粱玉米每石各加價三百文小麥加價一千文然今年七屬俱稱豐稔雖有蝗孽究不爲災是以糧食加價之餘銷路卽行呆滯現已貶價而沽矣至於菜蔬柴草無不從廉惟花猪肉聲價驟高盖緣去歲大水爲災屠宰幾盡彼非肉不飽者未免多費杖頭錢耳村人幸遇豐年及時婚嫁凡遇黄道吉日無不彩輿塞途云 
[皖垣瑣綴]  
　　調署懷寗縣吳松午明府籍隸福建閩縣其長公子年方一十六歲自幼隨任讀書此次捐監入闈得預鹿鳴之選電音傳至各員聞悉均向明府賀喜紛紛車馬爛其盈門○委辦運漕厘務邊卓存太守保桱於十月十二日行抵省垣乘輿赴各憲署稟安因厘務要公面禀一切也○本月十三日夫氣炎蒸頗有陽春之意入晚四鼓後仰視上天濃雲密佈北風凛凛寒氣逼人至十六日寒益甚居人皆易棉爲裘吹箎乞食之流瑟縮鳶肩幾至凍斃誰憫范叔曷其惠以祶袍乎○十四日黄昏後二郎巷湖南會館突有一賊從門隙側身而入至候補某君房内竊去皮衣箱兩只事後根查無蹤令地保禀知查段委員未識能珠還合浦否 
[皖江宦蹟]  
　　候補知府蔣太守斯彤現奉臺灣撫憲邵筱邨中丞奏調赴臺藉資臂助聞太守定於月底携帶梅鶴整束行裝乘輪赴臺海外壯游長才易見較之内地浮沈隨班聽鼓者不可同日而語矣○安徽候補縣張明府德瑜刻奉嵩書農廉訪委赴廬江會審案件明府奉札後聞已束裝就道矣○十二日爲統領安慶馬步各營宋珮珍軍門攬揆良辰是日自撫憲沈仲帥以下文武各官咸往祝嘏者車馬盈衢極一時之盛事○前報列宋珮珍軍門奉札委赴湖北辦公云云兹聞軍門仍回差次並未作三楚之行云 
[禾中零拾]  
　　前報嘉興縣屬曹莊鎭染坊被盜行刦報縣踏勘飭捕嚴緝等情兹聞經眼綫報信偵知盜黨巢窟遂由汛官李君梅生督帶汛兵並移請水師砲船全班差捕密往新善寺鄉間指定盜穴一擁而入盜黨事起倉卒未及準備當塲拿獲九名綑縳下船解回郡城禀明王邑尊點視收監後經升堂研訊該犯皆係温台一帶人矢口不承邑尊飭俟拘獲餘犯後再行質訊○前　宗太守張協戎閱視嘉協左右兩營操演云云兹悉協戎已飭各弁兵各回汛守舉辦冬防俾野無厖吠之驚民有鳩安之樂近日郡城冬防十分嚴密並經秀水縣劉邑尊添設巡船數艘在水面巡緝以衛商旅 
[四明瑣記]  
　　新任寍波鄞縣楊稚虹大令尚未到寍署理楊荻階大令亦未回署某日接到刑部釘封公文此時亦未辦理也○梅墟人陳某文定郡城某姓之女爲妻初擬明年迎娶近忽擇於十六日合卺央媒往說某姓堅不允從陳遂循俗例搶親將女劍負而歸行交拜之禮焉○西門内某甲早定江東某乙之女爲室邇者筮期迎娶婦翁以掌珠尚小請緩日期甲怫然於心邀人破扉而入女被池春暖尚未睡醒海堂甲卽被捲之負以歸去女母尾隨其後駡不絶聲然恐木已成舟未必能珠還合浦也 
[懸金緝犯]  
　　本月十一日江西省垣奉到刑部釘封公文處决新建縣某監犯適在花衣期内擬遲至十四日行刑不知如何漏洩風聲致犯聞知於十二夜穴壁三重至内署轉身逸出迨次晨發覺則城門已啓尋緝無蹤矣刻下四處緝拿并懸賞五百金想不能倖逃法縀也 
[武試紀聞]  
　　江西巡撫德曉峯中丞試畢武闈馬箭正欲接試步箭適初八日風雨交作遂諭令停試一天初九日仍在貢院中分作五闈校閱初十日恭逢皇太后萬壽聖節例應恭詣萬壽亭祝釐至十一復接考申刻事畢十三日接考弓刀石技勇中丞初欲親試中闈派令司道分試正副兩闈有人禀稱分闈則弓有輕重弊亦較多且上屆中丞親試中闈中式人數過半分闈中式者寥寥應請專歸中闈考試中丞俯如所請每日酌試三十牌凡名列三十牌之外者無庸守候以免擁擠應試各生監開弓務須挽起右袖露出右臂以免夾帶皮條鐵鈎等弊並飭材官遞弓按照次序毋得混亂并須握在弓梢不許手觸弓身諸生亦毋得聽信奸人撞騙自悞功名 
[壽星朗照]  
　　江西豫章書院掌教宋筱墅宮太保延春老成碩望人皆重之如泰山北斗本月初八日爲九旬嶽降之辰適重赴鹿鳴宴德曉峰中丞率同闔省官員登堂晉祝並製壽屏以伸賀忱省中自梅筱巖中丞文雲閣榜眼以及宋姓宗族又分獻壽屏各一其餘親友世誼恭送壽幛壽聨者約數十起適中丞先期奏請恩施欽奉諭旨賞加太子太保銜以光盛典前數日電傳至省是日賀壽者兼以賀喜洵科名之盛事藝苑之美談也宮太保府第原係戴文端叔姪兩相國之舊宅道光中相國年逾九旬重宴鹿鳴懸有匾額後宮太保購居其宅迄今亦年屆九旬且將重赴瓊林之宴後先輝映洵乎人傑地靈云 
[宜昌近事]  
　　前者某國益利兵船駛至宜昌保護西人之來此作客者兹有英國小兵輪船一艘來宜調換行至頂心洲江面停泊一天初八日午時始得抵埠益利則先於初六日開往漢皋次日領事官上船拜見統帶船上放砲七門以表敬意○城内外旣興保甲其十二團又各起團丁每夜由紳耆率領高執燈籠手持刀义撓鈎鳴鑼擊鼓逹旦通宵又有西壩一團委某員爲之督率各團紳令各鋪每夜輪捐錢文以爲燈火之費并通諭各鋪輪流出一人於每夜隨同巡綽想宵小之輩當可潛蹤矣又設爲門牌十家一牌輪流懸掛門首夜則易牌爲燈一路通明幾如白日河下砲船街後營棚鈴柝之聲亦徹夜不絶云○本月初六日下津街朱家巷下首某宅因在灶下吸烟烟灰吹落稻草中以致炎炎上熾 
 
 

Page 3

 
 
上冲屋宇椽桷立燃幸在白日又值早間大雨傾盆不似前此之風乾日燥得卽撲滅免于蔓延否則比隣洋棧數家其害將有不堪設想者矣○操防營兵經鎭軍派令屯紥領事稅司各署後以資捍衛近因冬防不便演操營官商請領事准卽撤回惟天主堂各神甫猶有戒心請留兩棚暫在住屋後駐紥保護○本月初六日黎明時大雨驟至雷聲隆隆一雨連綿數日不息至初九日始見睛霽○本月初三日荆宜施道方觀察附寳華輪船來宜初九日附江通輪船回荆州河下砲船各升砲示敬岸上營兵亦皆站隊迎送○邇來掛旗船來往甚多以致土藥稅厘較前减色日前城北土藥局總辦吳觀察偕方觀察附船而去方觀察回荆吳觀察回省據聞此後不再來局視事矣 
[輪船無恙]  
　　前者太古洋行北京輪船駛入長江忽然擱淺兹悉所擱幸係淤泥船身毫不損傷現已設法令其出險依然行駛自如矣 
[兵官出殯]  
　　美國兵船名巴魯斯者其兵官名馬爾敦因病逝世昨日三點鐘出殯從舊墳舁往新墳其時兵船上之兵丁商家團練兵及領事官均執紼相送塡衢塞巷熱閙異常道旁過客無不屬耳目焉按馬爾敦於同治元年入水師爲水手後因其熟諳韜略屢立戰功勳業爛然遂不次升用擢爲兵官至去年杪美廷派爲巴魯斯兵船管帶斯時巴魯斯兵船泊在天津天寒冰凍不能出口别船亦不能前進馬爾敦旣奉朝命行抵鎭江遂由陸路馳至天津上船接事至今年中國閙教案起馬爾敦駕船往金陵未幾在船患病船中醫生勸令回滬調治遂於十六日鼓輪來滬往醫院療治無如藥餌無靈病勢日重一日至十八日遽爾撒手西歸麾下各兵無不失聲哀悼領事官及諸商人亦重其爲人故於出殯之時聨襼相送亦足見遺愛之在人矣 
[賽及禽獸]  
　　昨爲在滬西人賽牲畜之期午後齊集賽馬塲羅列馬牛羊雞犬豕及一切珍禽奇獸任客評衡蓋亦賽馬之尾聲從禽之樂事也 
[鵠候襜帷]  
　　江蘇糧道景月汀觀察將由天津來滬上海縣袁海觀大令預飭辦差人等在金利源碼頭伺候 
[縱火宜防]  
　　法界寳興里一帶屢有匪人窺伺前夜十一點鐘時寳興西里西四弄第三十六號房屋被賊用洋油塗抺後門縱火焚燒炎炎欲熾此處俱係住家安睡頗早且後門卽係柴房勢甚危險幸對面某姓正在手談尚未夢入華胥瞭見火光大聲呼救左右鄰在夢中驚醒惶急異常幸人手衆多不逾時卽用水澆滅然門面已焦灼矣噫險哉 
[會訊案略]  
　　德商天福洋行某西人投德領事署訴稱延康洋貨號葉樹堂定買羽綢五箱貨到後祗提出三箱尚有二箱延不付銀出貨請卽傳催領事據情照會英公堂宋二尹飭差傳葉於昨午升堂會訊天福西人並未到堂葉供稱號中曾代江西客向天福定買羽綢五箱出過三箱後因客人返里故未出淸約十一月客人來滬卽可付銀續出二箱二尹與繙譯官商議着葉自往天福約期付銀出貨○德商信通洋行某西人投德領事署訴新錦華義記鋪主謝心逹定買洋鉛延不付銀出貨請卽傳催領事據情照會宋二尹飭差傳謝於昨午會訊信通行主並未到堂謝供稱曾與信通華人夏文齋合販靑鉛初定之貨售得餘利被夏一人獨用並不俵分後不知夏如何又定洋鉛目下行情略减須虧本若干竟爾有心推諉當信通欲控時已央友人趙晋元向夏理說趙現亦來案請傳問可也趙供稱夏前在信通洋行爲夥與謝合股營生據謝言前有贏餘未經分給現在所定之貨虧本亦不相干囑向夏告知照目下行情此鉛須虧本十兩區區之數何致涉訟現旣由信通控告仍容調停明白付銀出貨可也繙譯官謂夏並不在信通行爲夥旣據趙稱可調停出貨事與信通不涉并須限定付銀出貨日期二尹曰諾隨問趙曰爾須爲之調停能於兩禮拜内付銀出貨否趙稱遵限可也遂退出 
[上海縣署瑣案]  
　　韓張氏同妹夫王振高在縣控龔沈氏串誘胞妹王張氏出外與長興酒館夥姘識避匿天官牌樓大生弄地方請爲提究旋由袁大令飭提到案訊供之下卽將王張氏發堂留養三日候王振高湊集川資來案具領此已詳列前報前日大令升堂問案時據王振高投案訴稱小的已將川資措齊求恩將妻給領大令准如所請卽着原差同往堂中將王張氏交伊領去○地保呂根寳遭陸全福等拉至塘橋掯匿不釋並牽耕牛二頭當經呂弟子卿投案喊控袁大令飭差將陸等四人拘拿到案於前日晚堂提訊呂子卿投案訴稱家住浦東上月間兄到案控告陸全福抗欠漕糧後陸將糧繳淸始得釋放心中懷恨紏領伊姪小掌華等將兄拉至塘橋並將耕牛牽去小的因此情急來案喊控至次日陸將人牛放回兄因有事未能到案叩求究辦陸全福供向以耕種度日此事小的並不干預實被誣指小掌華卽陸掌華供稱向爲泥水匠拉牛是實現已交還馬松濤供稱小的以操舟爲業眼見小掌華拉牛小的實不與聞計木林供稱小的現開茶肆餘供與馬同大令曰此案本縣早已訪明爾等豈容强辯着將掌華松濤木林各笞三百板具結交保陸全福姑念年老從寛免責着具改過安分切結備查聽候查明是否附和逞凶禀候再核○李春有因竊水菓店主婦吳潘氏洋三十餘元由該氏投縣控告袁大令研訊之下判將李笞責枷號在案前日枷期已屆經原差帶案晚堂大令研詰李俯首求恩大令判笞三百板交保○三泰荳行因偷漏稅捐由貨捐局函致縣署請爲提究袁大令飭差提該行經事陳子祥到案旋因該差往提未獲於前日晚堂投案禀明大令謂本縣着爾於日内將陳提案延干血比該差遵諭而退 
[英界公堂瑣案]  
　　有一女孩年約十齡身穿花衣衫藍布飯單兩足無襪惟穿西國皮鞋耳帶荷包耳墜頭戴廣式暖帽頗類粤人家婢女迷失路途由某包探帶至捕房移送公廨宋二尹問以爾是何名姓何方人氏現存何處女孩心驚膽戰不敢置詞二尹飭暫交官媒看管以待失主認領○包探顧阿六黄四福同禀稱某洋行報失自鳴鐘三架價值甚鉅小的等再四留神今始拘獲積竊錢仁林自認竊鐘後行至山家園西首將二鐘匿諸麥田内一鐘質洋使用時在去春三月間至四月初麥已刈割鐘亦不知去向兹先將一鐘吊出連錢解案可否求大老爺傳是處地保究問地主錢供訴如前宋二尹謂旣稱去春三月間行竊藏匿麥田安有至四月初往取無着之理卽傳問地保地主恐亦茫無頭緖繙譯某君謂請傳地保諭令帮同查究二尹曰諾隨飭將人贓交捕房帶回俟地保到案再行核辦○包探王阿二禀稱小的前獲竊取某西人綢洋傘之李仁福奉老爺諭令帶回再查有無别案今經小的查明李竊某日本人自鳴鐘及某西人綢洋傘因之一併吊贓送案李係積竊前已奉蔡大老爺判令管押六月日本人及西人投案請領失贓李俯首無詞惟稱老爺恩恕宋二尹判令發捕房管押兩月贓給各失主分别認領○包探張九意禀稱李阿發家失去水烟袋布衣等物經小的查獲竊犯楊春福朱桂春詰得楊竊白銅水烟袋布衣朱竊黄銅水烟袋是以吊贓送案李投案請領失贓楊朱二竊犯自認行竊均稱求老爺格外施恩宋二尹判令將楊管押兩禮拜朱管押五日贓給失主領去 
[法界公堂瑣案]  
　　工部局收捐西人控天主堂街十號十三號門牌新昌太三十一號利太昌春裕成永安街二號復昌恒四號太古昌十二號長源太十號愼和太小東門外四十五號長記棧等八家報關行抗不認捐請爲傳訊由朱森庭明府於昨晨將八家飭傳到案該西人投案禀訴前情新昌太遣嚴桂之長源太遣佘榮堂太古昌遣竺靄堂春裕成遣葉祥之愼和太遣周步雲利太昌遣唐錦華復昌恒遣崔保林長記棧遣潘心根各投案遞呈公禀並有源太永之徐長榮到堂訴稱我等各家均係二十餘年老行至少亦十餘年六七年不等從未捐過此欵日前該西人來時計點行中客鋪殊不知行中所住皆係買賣貨物之客不能與客棧相提並論朱明府得供之下以該行等所住之客皆係坐庄客人與客棧大有區别商之魯繙譯官飭令各行夥暫行退去俟晒明報關行家曾否捐過此欵於禮拜二再行覆訊○上期有唐錢氏呈控宋兆春誑 
 
 

Page 4

 
 
據不成串詞揑控等情朱明府准詞立出信票命包探王榮培將宋兆春由美租界移提到案管押昨晨解案唐錢氏偕壻方文奎投案訴稱宋之母氏將田契方單抵洋七十元迄今已有八年本利無着此次誑據不成反至縣署砌詞揑控求恩訊究宋供此欵乃小的之弟金茂所借小的並不知悉惟知田契方單由王龍煥抵下金茂卽轉抵與唐姓此次小的被王姓控告不得已呈遞訴詞一紙叩求明察訊至此宋妻范氏投案呈上王姓借據禀稱王龍煥之弟王洪狗目前光景甚佳朱明府詳加察閱見唐錢氏所呈借據確係宋金茂出面遂飭將宋押候交保限三天將王洪狗及金茂交案再行覆訊核辦○沈玉泉訴稱小的持洋一元及錢十四文出外購物被王阿狗陸孟榮徐阿金等八九人拆稍毆打搶去洋錢爲此鳴捕將王陸徐三人拘案請究包探禀伊等拆稍實在新街地方明府因問沈曰爾至該處何事答稱買帽子明府笑曰此非買小帽子實買大帽子耳商之魯繙譯官以王陸徐三人紏黨拆稍情殊可惡判令各責二百板以儆將來○捕見龔阿大龔阿二昆弟二人串竊硬柴四五根送案請究朱明府察得二龔貧苦堪憐從寛判押三天○彈花衣店主徐如堂遣夥嚴仁林收買棉花被法華司差役張榮假查帖爲名將嚴拖去徐如堂知悉後赴法公廨據情禀訴其詳已紀前報旋由朱明府函致法華司將嚴仁林送至公廨明府着交徐如堂領去並囑翌晨至捕房質對○趙記收租人孫厚卿控陳瑞福欠租朱明府斷令作二期繳案等情曾記本報昨日陳投案呈繳第一期洋廿七元並稱有天花板等裝修售與孫厚卿計洋十二元除收過六元外連代雇匠人修理房屋工資洋四元有奇共計洋十元零四角求請照扣明府謂前經斷定碍難扣除旣有往來帳目儘可向孫理算陳唯唯而退 
[安徽求振]  
　　子眉少欽綏之詠南仁兄大人閣下久仰仁暉景行時切雖書疏延候每結想爲勞敬惟介福延釐樂善不倦翹跂德門歡頌無量敬啓者敝省廬鳳潁泗滁和六府州今歲自麥秋後暵暘日久耒耜難施秧苗未得及時播種六月下旬甘霖甫降樹藝雜糧藉冀補救入秋後始仍亢晴繼以綿陰荳菽等久經秋陽復遭霪雨以致朽腐生蟲蟊賊其間加之飛蝗肆虐遂成旱災赤地千里囷倉滌如較戊子年被災情形更重雖有邊河田地薄爲收穫不過十分之一二亦難糊口竊思皖省甫遭歉歲民力未紓荒村野店素鮮盖藏又值秋穫不登必使壯者散之四方老羸轉乎溝壑瞬屆隆冬饑寒交迫汎舟之役告糴之書已不忍聞見雖元結舂陵之詠鄭俠流民之圖未足形容其苦弟等關懷桑梓自苦力綿夙慕諸君仁心爲質惻隱爲懷旣碩畫之精詳復樂輸者益衆往歲各處偏災悉荷廣爲勸募得以更生者不知凡幾此次皖北災廣户衆徧地鴻嗷業將困苦情形上陳傅相諒蒙矜卹弟等皆因公覊跡未克親行面商適有徐君聞韶亦見善必爲具道與諸君俱負苔岑兼爲世好特請其趨投眉宇面陳壹是務祈俯賜救援能于現在存欵中量爲酌撥若干派人前赴災區先爲施放且救眉急仍請分佈各大善士解囊量助俾仁漿義粟源源而來則憶萬災民同登衽席在施之者原不期報而天之默佑善人捷於影響將來諸公繼美竇鈞王祐其在斯乎不禁爲災民頌禱矣專肅佈懇敬請台實安[  愚弟吳炳祥郭道直頓首]  
[停辦賑捐]  
　　敬啓者敝所自乙酉年六月創設迄今七載初時公舉李君秋坪代司收解至戊子年二月秋翁因病逝世隨舉陳君詠南接辦至本年正月陳君鄉旋遂舉廷桂等經理一切歴承各善長樂善好施欽佩無已現在順直各屬災賑告竣惟山東多年水患一時仍難就緖目下以工代賑將小淸河開通導流入海以洩水勢俾高樂博壽等邑得以平成永賴第工程浩大籌欵正殷敝所理應黽勉從事惟當此歲暮伊邇廷桂等俗務紛繁未遑兼顧祗得將已集禾解之欵擬先撥出規元二千兩會同各賑所彚解山東助賑餘俟截止後核算尚存多少盡數移交絲業會館收解竊槐盃水車薪於事無濟猶幸絲業申報仁濟各大賑所諸公名望素優籌欵最鉅必能源源接濟敝所亦可藉此息肩矣是以公議卽於本月底裁撤停止至於從前收解帳目除按旬已登淸單外容俟彚總再刊徵信錄分派倘荷四方君子惠助捐欵請逕寄交絲業會館申報館仁濟善堂經收可也兹恐遐邏未及週知謹此登報奉聞伏惟公鑒[  上海四馬路高易籌振所同人唐廷桂韋華國李文明等謹啓]  
[廣積陰功]  
　　謹啓者兹有高少泉大善士因其夫人服符病愈樂助敝堂施棺經費由臺灣寄來英洋五十元又有俊心堂大善士由九江寄來英洋三十元樂助施棺祈保合宅平安祗領之餘仰見吉人天相慈悲所召定看官祿人欽存没均沾福壽無量請登報章以誌陰功[  上海六馬路仁濟善堂董事施善昌等謹誌]  
[喜筵助賑]  
　　接誦大豐洋貨寳號許春榮封翁函開本月十一日爲五令郎永爵授室蒙各親友賜賀感佩奚如本擬於家中治筵之後再假酒樓一叙以伸謝悃無如諸親友各有尊務未必盡行枉顧兹妄擬變通之法敬呈洋五十元以助賑濟叨諸君之餘福延衆庶之殘生一舉兩得諒諸君决不以鄙吝見責等因善昌拜領之餘莫名感謝除出具收條彚解外謹登報章伏祈公鑒[  上海北市絲業會館籌賑公所少欽施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　刑部廣東司陳永懋進京候補府許承家委辦吉安分局候補縣胡遜之委辦上饒卡直隸州施葆修回姑塘卡代理義寗州黄壽英缷事候算交　回省禀謝保舉縣丞曾樹藩禀謝記功一次崔鴻順缷辦義寍保甲回省通判吳蘭頤缷辦吳城下卡峽江縣丞王渭濱委解文闈鄉試卷進京道庫吳祖植委解督憲養廉銀往金陵定南廳照磨洪業煇據報病故以試用巡檢徐振先署理候補府安廷桂總查七門城外保甲同知買壽頤委解釐金進京典史李榮植由鄱陽查保甲回省徐根存委解時憲書往金陵 
 
 
 

Page 10

 
 
   
 
 

Page 11

 
 
[光緖十七年十月初十日京報全錄]  
　　宮門抄○發抄硃批五道○東撫福奏節交霜降黄河安瀾摺○閩督卞奏匯解各欵京餉委員起程日期摺○皖撫沈奏故員建祠告成請列入祀典片○漕督松奏修理洪湖各工完竣片○副都統謙奏巡閱秋操起程日期摺○雲督王奏請議卹片○皖撫沈奏請優卹片○十月初十日推班○召見軍機○發抄劉秉璋奏文闈繙譯鄉試完竣奉硃批知道了欽此○又直牧張嵩生才力堪用奉硃批張嵩生着交吏部帶領引見欽此○又候補道周廷揆署永寗道奉硃批吏部知道欽此○又嘉定守恩壽等署成都守等缺奉硃批吏部知道欽此○福潤奏東海關十六年分收支洋樂稅數奉硃批該衙門知道單併發欽此○○山東巡撫奴才福潤跪奏爲節交霜降黄河上下游南北兩岸隄埝各工一律防護安瀾恭摺仰慰聖懷事竊照本年桃伏二汛及秋汎期内黄水盛漲搶護險工情形經前撫臣張曜及奴才先後奏報在案伏查黄河自入泉境曲折瀠廻河面旣隘河身又淺故豫省水漲一尺東省卽增漲二三尺不等每當大汎屆臨溜勢冲突奇險易生全恃隄埝埽壩以資抵禦光緖十六年並撫臣張曜奏蒙天恩准撥鉅欵將隄埝擇要修培惟兩岸地叚過長河身又多淤墊未培之工固　卑薄卽已培者亦未能如豫省之高厚三汛期内河水迭次盛漲各處紛紛報險前撫臣及奴才先後駐工督飭認眞防護當風雨交加之際每有顧此失彼之虞幸賴各總辦及在工員弁恊力齊心不避艱險晝夜搶辦用能化險爲夷保護平隱現在節交霜降河水漸消通工一律穩固安瀾此皆仰賴我皇上洪福河神默佑相應懇恩頒發大藏香並請御書匾額一方由奴才祗領敬謹摹刻䖍詣大王廟懸挂祀謝以答神庥所有節交霜降黄河兩岸一律防護安瀾緣由謹繕摺由驛馳陳伏乞皇上聖鑒訓示謹奏奉硃批另有旨欽此○○頭品頂戴閩浙總督臣卡寳第跪奏爲匯解各欵京餉委員起程日期恭摺仰祈聖鑒事竊照光緖十七年分部撥内務府茶稅京餉銀五萬兩東北邊防經費銀八萬兩添撥稅厘京餉銀十萬兩籌邊軍餉銀十四萬兩洋藥厘金銀五萬兩當飭司局籌解先已籌備内務府茶稅銀二萬五千兩東北防費銀二萬兩添撥稅厘京餉銀二萬兩籌邊軍餉銀三萬兩委令准補龍岩直隸州知州盧慶雲捐升通判王之傑捐升布庫大使宋尊爵調補漳州府知府雷其逹本任閩淸縣知縣邱峻南升補福防同知徐承禧先後督同號商匯解赴京投納經臣具奏在案兹再籌解内務府茶稅京餉銀一萬兩東北防費銀一萬兩叅撥稅厘京餉銀一萬兩籌邊軍餉銀一萬兩並先籌解洋藥厘金銀一萬兩委令福建試用通判梁廷元督同號商如數籌墊進京投納該委員定於本年八月二十八日起程仍俟報到上庫日期再行由閩提欵發還據福建稅厘善後兩局司道具詳前來除分咨查照外臣謹恭摺具奏伏乞皇上聖鑒謹奏奉硃批該衙門知道欽此○○沈秉成片再定遠縣人六品頂戴候選未入流武逹卿於咸豐年間在本籍辦團禦賊逆匪轟陷縣城巷單陣亡合族男夫同時死難者七十七人經前署兩江督臣李鴻章彚案請卹部議給予世職光緖八年升任撫臣裕祿援案請由該家屬捐資建祠仰蒙俞允在案兹准大學士直隸督臣李鴻章咨稱縣丞武繼昌禀稱幼遭兵燹在外謀生辛苦積資回定遠縣本籍經營祠宇於光緖十五年七月落成將其故父武逹卿並同族殉難諸人立主送入祠中請照成案由官致祭等情咨會核辦卽經轉飭行查據定遠縣查明武逹卿等合族專祠經武繼昌自行捐起具報完工進主祭祀與所禀相符詳由鳳陽府轉詳布政使阿克逹春具詳請奏前來臣查該故員武逹卿以大義倡率禦宼捐軀本族男婦七十七人同及於難一門忠烈足以感發群倫奏准捐建專祠卽經工竣相應請旨准予列入定遠縣祀典由地方官春秋致祭以彰忠義出自鴻慈謹附片具陳伏乞聖鑒勅部查照謹奏奉硃批着照所請禮部知道欽此○○松椿片再堰盱廳屬修理林家西壩智壩信壩及展挑張福口河道修整壩下南北來水隄各項工程經原任督臣曾國荃會議興辦由奴才會同前署督臣沈秉成奏明欽奉硃批着照所請該部知道欽此當卽次第興工詳細講求做法將各工修理情形行後附奏在案奴才督同淮揚海道謝元福飭廳認眞辦理不准稍任輕忽於七月二十六日工程一律完竣計自興工以至竣事奴才親加考察工則精益求精欵則省益求省始終責成廳汛並未另派多員以節糜費是以時當農忙雇夫雖難取土遠方工價雖貴而愼重度支務歸實際尚無絲毫濫用八月下旬奴才督同淮揚海道親往工次騐收查看所做工程一切均極如式各壩做法與舊工相同堪禦湖水盛漲張福口淮鹽各船暢行無阻隄工亦堅實穩固統計各項全工用欵六萬四千五百四十餘兩除原任督臣曾國荃撥交銀五萬兩外尚不敷銀一萬餘兩在於常年工需項下通融湊濟毋庸另請帑項容俟照例造册實用實銷所有洪湖各工完竣騐收如式及用欵數目理合附片具陳至張福口入湖處所間有水下深淤人力難施之工前經奏明調用機器船設法撈挖需費不鉅又有湖濱船塢淤墊難通奴才騐收工程時據商民紛紛懇求一律興挑查詢實有裨於商務現已飭挑所費亦屬無多當此經費支絀均由奴才自行籌給以順商民之請毋庸開支公項合併聲明伏乞聖鑒訓示謹奏奉硃批工部知道欽此○○山海關副都統奴才宗室謙德跪奏爲巡閱所屬秋操帶印起程日期恭摺仰祈聖鑒事竊察山海關駐防八旗官兵除平時按期操演外每年秋季由副都統校閱一次並巡閱所屬永平府冷口喜峯口羅文峪等四處官兵秋操歴經遵辦在案奴才謹將山海關駐防八旗官兵馬步騎射認眞考騐畢擬於九月二十一日帶印起程前往永平府等四處巡閱所有關城地方稽察操防一切事宜照例責成兩翼協領增禧英喜等細心嚴察認眞督飭不准稍懈其四處官兵秋操情形曁槍箭成數容俟奴才校閱竣事再行恭摺奏報外所有奴才巡閱秋操帶印起程日期謹恭摺具陳伏乞皇上聖鑒謹奏奉硃批知道了欽此○○王文韶片再據雲南善後局司道史念祖等詳稱署威遠同知徐登瀛四川彰明縣人由拔貢生就職直隸州州判報相同知指分雲南試用並加捐四品銜光緖七年閏七月到省十五年委署威遠同知到任後整頓地方興革利弊歴次下鄉勘騐要案復奉委前赴鎭邊廳勘修城垣染受瘴毒於光緖十六年十一月十三日在任病故又威遠知事陳松江西永新縣人由方略館供事議叙部選雲南威遠知事光緖十五年二月到省檄飭赴任嗣因會典館咨取雲南通省輿圖查知陳松熟習天文精通數學札調該員回省帮辦測繪事宜並飭就近親赴普洱元汪及新設之鎭邊斃詳細測繪各在案嗣於十六年八月初三日據該員來省呈繳繪就輿圖邊疆界畫瞭如指掌不意瘴毒舉發到省甫及十日卽於八月十二日在省病故查威遠普洱等處爲極邊烟瘴之地鎭邊甫經開闢瘴癘尤甚該故員徐登瀛奉委出境勘估城工陳松周歴邊界側繪輿圖均屬　歴瘴郎不辭勞瘁卒以受瘴太深遽爾出缺核與因公出境染瘴身故准其請卹之例相符先後詳請具奏前來臣等覆查無異合併仰懇天恩俯准將四品銜雲南試用同知署威遠同知徐登瀛威遠知事陳松飭部分别照例議卹以旌勞勩除咨部查照外謹會同雲南巡撫臣譚鈞培附片具陳伏乞聖鑒訓示謹奏奉硃批着照所請該部知道欽此○○沈秉成片再據定遠縣知縣鄭葆淸詳據紳士候選訓導汪紹勳等聨名禀稱選用縣丞王經鎔於咸豐九年在定遠縣本籍奉諭督帑練勇助剿捻逆時挫賊鋒該逆復勾結大股粤匪於六月初八日圍攻縣城該職扼守東南城晝夜梭巡賊無可逞遂於十八日暗放地雷轟陷東城兩處乘勢猛撲爭先入城該職猶復督練巷戰奮勇抵禦祗以衆寡懸殊力竭被戢殞命嗣逢善後局采訪該家屬避難他鄉無人呈報以致日久湮没職等誼屬桑梓見聞共確每念其忠烈之氣歴久不忘等情查造事實册結禀縣加結援案詳請奏卹前來臣查該職員王經鎔督練禦賊力戰捐軀情殊堪憫該縣候選未入流武逹卿同時辦團城陷陣亡經前署兩江督臣李鴻章彚奏請卹有案王經鎔事同一律合無仰懇天恩勅部從優議卹以彰思藎而慰幽魂出自鴻慈除册結咨部查核外謹會同兩江總督臣劉坤一附片具陳伏乞聖鑒訓示謹奏奉硃批着照所請該部知道欽此 
 
 

Page 12

 
 
[光緖十七年十月十一日京報全錄]  
　　宮門抄○發抄硃批六道○江撫德奏耆紳會榜重逢籲懇恩准與宴摺○東撫福奏請奬勵片○護黔撫黄奏委署知府片○江撫德奏副考官請賞假回籍省親片○豫撫裕奏已故提督功績卓著請建專祠並將事蹟宣付史館立傳摺○江督劉奏委署道員片○護新撫魏奏請更正底銜片○十月十一日吏部翰林院廂藍旗值日無引見○召見軍機○發抄李瀚章奏解粤海關京餉等銀奉硃批該衙門知道欽此○又海防善後報銷奉硃批該部議奏單併發欽此○又疏濬佛山河工部駁各欵奉硃批該部議奏欽此○又已故遊擊楊必仁卹案更正奉硃批兵部知道欽此○又解固本餉奉硃批户部知道欽此○又解籌邊軍餉奉硃批户部知道欽此○○頭品頂戴江西巡撫臣德韾跪奏爲耆紳會榜重逢籲懇恩准與宴以光盛典恭摺仰祈聖鑒事竊據江西在籍翰林院侍講銜前詹事府左中允許振礽等呈稱奉新縣在籍太子少保銜頭品頂戴前任雲南布政使護理雲貴總督宋延春現年九十歲由縣學優附生中式道光八年戊子科本省鄉試舉人癸巳恩科會試中式進士改翰林院庶吉士散館授職部曹歴官吏部主事員外郎御史給事中京察一等外擢雲南雲南府知府迤西道荐升雲南按察使布政使同治六年四月奉特旨護理雲貴總督累次軍功賞戴花翎並賞給頭品頂戴嗣於同治十三年因年老告病回籍於光緖十四年戊子科鄉試重遇鹿鳴筵宴經前護撫臣李嘉樂奏奉諭旨准其與宴並蒙恩賞給太子少保銜在案今屆光緖十八年壬辰正科會試已值花甲一周例得重與恩榮筵宴呈請具奏前來臣查告病在籍前雲南布政使宋延春勵學丁年叨榮甲第策名詞舘欣際會於風雲供職銓曹光文章於日月旣台省監司之薦陟更薇屏柏府以高翔仰邀心簡於酬庸寵錫頭銜於極品迨引年而致仕復養望以傳經前兹月府重遊已荷芝輪錫寵此際霓裳再詠更看櫻宴增輝計支干於六十年來星霜周閱逹姓名於九重天上　雨露常新登筵而杖許扶鳩用揚聖代作人之化染翰而塔曾題雁洵屬儒生稽古之榮宜與賓筵以光盛典除咨禮部外理合恭摺具奏伏乞皇上聖鑒訓示謹奏奉旨已錄○○福潤片再山東黄河自光緖八年桃園决口以後連歲爲災每當伏秋盛漲兩岸卽有漫溢甚至凌汛桃汛亦有冲刷工叚小民困苦殊甚我皇上軫念災黎迭次撥發巨帑辦理工賑歴任撫臣亦無不盡心籌畫竭力經營無如河身淺窄隄埝卑薄兩岸千餘里防不勝防本年桃汛期内上游南岸之雙合嶺靳莊下游之台子李莊鄭家莊蝎子灣趙家壩淸河鎭等處迭出險工蟄陷埽壩嗣交伏汛報險者多至七十餘處而歴城北岸之史家塢濟陽北岸之五楊家兩處大溜頂衝隨廂隨蟄尤屬危險迨秋汛經臨雙合嶺孫樓等處因溜勢南趨新舊埽壩復被搜淘蟄陷北岸臨黄隄埝亦以大溜激撞奇險環生肥城傅家岸堰工及齊東之梯子壩濱州之張汪莊埽叚被急溜冲刷平蟄入水以上各工賴各總辦督率文武員弁實力搶護始得轉危爲安刻屆霜淸全工一律穩固統計三汛期内並無漫溢處所爲近十年未有之事在事各員洵屬異常出力除將各員弁暫行存記俟來年霜淸後彚案保奬外所有各總辦及河防局司道並在工搶險尤爲出力之員或督率有方或力籌工料或搶險而星馳火速或催夫而風發雲從自春徂秋蹈險履危均不無微勞足錄似應破格奬敘以昭激勸而勵將來可否仰懇天恩俯准將署布政使鹽運使王作孚署按察使候補道趙國華署鹽運使候補道梅啓熙濟東泰武臨道張上逹兗沂曹濟道中衡候補道吉燦升儘先副將卽墨營叅將張仕忠留東補用副將黄金得記名提督膠州協副將馮義德均請交部從優議叙二品頂戴候補道積慶請賞給二品封典三品銜試用道陳重慶三品銜湖北試用道凌卿雲均請師候補班儘先補用並賞加二品頂戴候補道沈廷杞李正榮三品銜江西候補道馮芳植候選道曾邦柱均請賞加二品頂戴候補知府多培請俟補缺後以道員在任候補並賞加三品銜候補同知姚釗請免補本班以知府用出自高厚鴻慈謹附片具陳伏乞聖鑒訓示謹奏奉硃批另有旨欽此○○黄槐森片再石阡府知府吳壽齡因病請假回省就醫遺缺查有候補知府萬良修才識練逹任事實心堪以署理據藩司王德榜臬司黄元善會詳前來除檄飭遵照外臣謹會同雲貴總督臣王文韶合詞附片具奏伏乞聖鑒謹奏奉硃批吏部知道欽此○○德馨片再江西副考官余誠格以自成進士以來住京供職親父德鈺在籍久疏定省今承恩命典試江西距原籍安徽望江縣僅數百里現試事已竣擬懇天恩賞假二十日俾得便道回籍省親一俟假滿卽行進京覆命請爲代奏等因理合據情附片代奏伏乞聖鑒訓示謹奏奉硃批余誠格着賞假二十日欽此○○河南巡撫奴才裕寛跪奏爲已故提督大員功績卓著豫皖諸紳僉請建祠並將事蹟宣付史館據情陳奏仰祈聖鑒事竊據河南在籍紳士刑部主事景棟等並籍隸安徽之河南候補道衛桂森等聨名呈稱原任甘肅凉州鎭挂印總兵記名提督蔣東才籍隸安徽亳州起家行伍咸豐初年髮逆竄擾皖北捻匪張落刑等勾結蜂起亳州被害尤甚該故鎭之胞兄及族人遇難者二百餘口該故鎭方弱冠發憤創義團爲官軍前驅搗穴擒渠兇鋒屢挫旣而賊首張總愚悉衆圍亳爲木臺以架砲晝夜環攻兼旬不退城中糧盡該故鎭悉出私財殺馬騾以餉士卒伺賊夜倦縋城奮擊轟毁砲台賊潰而圍立解前撫臣英翰識其才使爲哨長六年攻克張落刑老巢七年攻破鄧家賊圩八年在亳州迤北與賊鏖戰生擒逆首南遁身受矛傷數十處裹創血戰勇不少减十一年調統輔衛軍生擒逆首彭春等於盧家廟擊退大股捻匪於歸德之北又在商邱攻克金樓賊寨是時汝寗張岡一帶賊寨林立大軍屢攻不下該故鎭夜潛出近賊壘擒獲更夫訊得虚實改裝効其口號奪門而入立破一寨大軍繼之數日間諸賊盡破息縣之役陣斬逆首趙國良簡世然等汝南由是肅淸同治七年張總愚竄擾直境該故鎭用火攻轟斃要逆張五合等千餘人又在濟陽黄河徒駭河之間會諸軍擊賊屢出奇謀火攻疉勝積功歴保至提督奉調赴秦又以剿賊功蒙恩賞換額騰額巴圖魯名號賞穿黄馬褂凱撤回亳乞假省親少緖二年統毅字後軍六年委統豫軍精銳營督挑賈新河約束兵丁寓恩於威數月告成十三年調赴鄭工防所捐僱船隻救出難民二千三百餘口祗以朝夕趨工感冐風寒觸發舊傷殁於工次奉旨照軍營立功後積勞病故例從優議卹在案伏查亳州一區捻匪之所出没實爲皖豫關鍵當夫逆勢方張人心未定假令亳城不守則皖豫之樞機旣失逆賊之根蒂愈深剿除之難奚啻十倍該故鎭忠勇勃發創結義團内保危城外挫兇燄亳人相率好義皆該故鎭身爲之倡而皖豫兩省軍功又實自守亳爲握要之舉是該故鎭有功於皖豫爲不少也可否仰懇據情奏請准於河南省城及安徽亳州原籍地方捐建專祠並將生平戰功宣付史館立傳等情繕具履歴事實淸册前來奴才查已故甘肅凉州鎭總兵記名提督蔣東才轉戰數省戰功迭著而於豫省剿捻功績尤多至今豫人猶能稱道弗置旣據該員等聨名呈懇合無仰懇天恩俯准將蔣東才生平戰功宣付史舘立傳以順輿情至所請河南省城及亳州原籍地方捐建專祠之處出自鴻慈逾格奴才未敢擅請除將履歴事實淸册分咨外理合據情恭摺具陳伏乞皇上聖鑒訓示謹奏奉硃批另有旨欽此○○劉坤一片再江蘇淮揚海道謝元福調省察看應行遴員接署以資治理查有候補班前儘先題補道劉佐禹公正勤明堪以派委署理除檄飭遵照外理合會同漕運總督臣松椿江蘇巡撫臣剛毅附片陳明伏乞聖鑒謹奏奉硃批吏部知道欽此○○魏光燾片再克復新疆烏魯木齊瑪納斯各城案内藍邇候選從九品周振海保以縣丞分發省分歸候補班前補用奉旨允准欽遵行知在案兹據周振海禀稱該員先於蕩平甘肅金積堡賊巢寗靈肅淸案内由文童保以從九品歸部儘先選用並無藍翎字樣此案底銜繕作藍翎候選從九品自係筆誤懇請更正前來臣覆查　　合無仰懇天恩俯准勅部將該員於克復烏魯木齊等城案内底銜删去藍翎字樣以免歧異出自鴻慈謹附片具陳伏乞聖鑒訓示謹奏奉硃批吏部知道欽此 
 
