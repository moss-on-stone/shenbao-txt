# 1901 - 256 - 4910278

 

Page 1

 
 
[勸助棉衣] [  申報館協振所謹啓]  
　　去歳北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自漸棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各宫專課改治有用之學不得仍以時文小楷爲工迨七月十六日又奉綸音明癈八股鄉會試及生童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸旋行因恩九通一書經累朝碩彥通需增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書菜成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定襩三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閉售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[紀蘇省行用當十銅圓]  
　　自上古刀布之制一變爲九府圜法流用民間皆稱便利厥後錢制亦屢有變更考之史景王鑄大錢而周錢一變漢承秦半兩已爲莢錢爲四爲三銖爲三五銖爲赤仄爲三官逮於靈獻爲四出爲小錢而漢錢凡九變唐鑄開通已更鑄大錢則有乾封乾元重棱而唐錢凡四變宋仿開通舊式西事起鑄大鑄宗寗鑄當十嘉定鑄當五又雜用鐵錢交子會子而宋錢亦三四變明洪武時鑄當十至當一錢五種至正德十年而凡四鑄天啓時又鑄當十錢重以一兩爲率洎我 
太祖肇基東土丙辰建元鑄天命通寳錢分滿漢文二品天聰紀元鑄錢如舊制世祖奄有天下置寳泉局於户部寳源局於工部鑄順治通寳錢頌行各省開爐鼓鑄自後列聖改元沿爲故事其錢質之重輕時有變易伏考大清會典順治年間初鑄每文均重一錢嗣加鑄每文重一錢二分至一錢四分康熙年間仍復重一錢之制四十一年復行重一錢四分之制故康熙錢有輕重二品自雍正年改鑄一錢二分輕重適中迄乾隆嘉慶道光諸朝皆以一錢二分爲則迨後制錢日少圜法日疲當事者知舊錢銅質較重私毁盜鑄逐漸消磨因請酌改銖錙從輕鼓鑄使奸民無利可得不必嚴私毁盜鑄之禁而自然盡絶根株然要皆以一當一未有以一當五當十者惟京師則有當十當五大錢顧但能行用於京師而不能流行於他處先是順治初年工部侍郎葉初春以制錢每七文準銀一分錢價日增民未稱便請頌鑄當五當二錢以便民用不允迨道光二十八年江翊雲給諫上請鑄大錢疏事下樞府亦未果行京師當十當五錢之制蓋因軍興時制錢匱乏故爲此補救之計也但當時制錢雖少尚不至如今日之甚故咸豐六年農部以大錢壅滯不行歸咎於直督不肯疏通行使奏奉諭旨飭下直督自明歳爲始兼收一成大錢三成鈔票完納錢糧合省雖皆知勢不能行而以諭旨嚴切督臣不敢上陳是年山東布政使吳廷棟入京陛見文宗詢以直省能否行使大錢對以實在不便今則各省錢荒更甚較之曩日市面益不可支雖經各處開爐鼓鑄而銅鉛價貴耗本不貲若非設法變通何以抒民困而濟國用因是閩廣兩省先鑄當十銅圓以佐制錢之不足而江蘇巡撫聶仲芳中丞亦復仿照此法倩江南銀圓局代鑄當十銅圓今已造成分發行用竊謂鑄當十銅圓較之鑄造小銀圓尤爲利便蓋小銀圓每有貼水市價不定錢鋪可以任意低昻銅圓則以一當十斷不能高下其手事旣極爲劃一而又極便取携他日推行之廣必有可拭目以待者中丞之體念民艱整興一切不於此可見一端耶此鄙人所以樂得而紀之也 
[本館接奉電音]  
　　昨午河南開封府行在飛電傳來上諭二道敬謹譯登○十月十五日行在内閣奉上諭蘇元春著調補湖北提督廣西提督著夏　秀調補未到任以前著馬盛治署理欽此同日奉上諭政務處奏請飭各省速辦學堂等語建學儲才實爲當今急務前經諭令各直省設立學堂責成該督撫學政切實通籌舉辦惟通省學堂同時並舉財力或有不逮若必待各府廳州縣中小學堂旣定始行開辦轉至觀望遲延查袁世凱所奏山東學堂事宜及試辦章程擬先於省城建立學堂一區分齋督課先從備齋正齋入手俾初學易於造就漸有師資再行次第推廣其敎規課程叅酌中西而諄諄於明倫理循禮法尤得成德逹材本末兼賅之道著政務處卽將該署督原奏並單開章程通行各省立卽遵照舉辦毋許遲延其如何選舉鼓勵之處著遵前旨由政務處會同禮部速行妥議具奏欽此 
[上相啓行]  
　　昨午得本月十五日河南開封府行在友人所發專電云王䕫石中堂於本日卯刻由汴中起節回京 
[德帥不極]  
　　西字報云德國爵帥華爾得西氏於上月某日脛上忽起一毒瘡欵是前在中國行軍時染受潮濕所致現方困頓牀第宛轉呻吟不知何日始喜占勿藥也 
[俄國設官]  
　　西字報去俄國政府中人决意在高麗濟物浦設立領事管轄民人日前駐高俄使臣已向高廷請給地畝以便鳩工庀料土木大興矣 
[雷艇竣工]  
　　西字報云日本海軍省倩英國芝士域埠端尼忌羅輔公司制一滅水雷艇已於西歴上月一號 
 
 

Page 2

 
 
竣工名曰白雲載重四十墩每一點鐘時可行三十一海里船身長英度二百一十六尺九寸廣二十尺九寸機器抵馬力七千匹自西歴今歳一月二十八號興工屈計僅七閱月卽已竣事可謂速矣 
[留觀盛典]  
　　昨得日本友人來信云南洋大臣派往日本觀兵之陶榘林觀察本擬華歴十月十一日遄回嗣因十二日清晨日皇親幸東京四谷陸軍士官學校行卒業禮遣員留觀察一觀爰定於是日午後乘火車至馬關附博愛丸返國至同行之杜雲秋觀察則已於先一日啓行矣 
[昇平重覩]  
　　牛莊訪事人云近因中俄訂約有俄人先將盛京交還華官之說官紳之避亂他往者一聞此信陸續遄回如前署山海關道王朶園觀察前營口釐捐局總辦查幼山太守前鹽捐局總辦廷浦雲太守前署岫巖州范高也司馬前洋關委員直隸候補知縣馬玉初大今數日間已紛紛戾止是亦昇平景象也 
[警察設局]  
　　漢口訪事人云鄂中大憲以邇來盜賊蠭起特仿西國巡捕之制就武漢諸處創設警察局以資巡緝至遴委何人統率刻尚未見明文也 
[整頓營務]  
　　南昌訪事人云升任江西藩憲柯遜菴方伯奉撫憲李勉林中丞派充營務處提調而以南昌縣戚升淮明府新建縣王星源明府爲營務處委員蓋以方伯志在實事求是故欲藉以整頓營務使之積弊一空也 
[移營赴鎭]  
　　南昌訪事人云江西剛字中營向歸申總戎道發管帶兹總戎奉檄署理贑州鎭自請仍帶中營移紥贛城以便盺夕訓練撫憲李勉林中丞俯如所請日前已拔隊啓行矣 
[雙旌並蒞]  
　　鎮江訪事人云前者兩江督標護軍營統領楊鏡巖軍門南洋常備江勝前營管帶陳楚斌協戎帮帶龍復生參戎奉上憲委赴日本觀兵兹已事畢回華本月十三日乘怡和洋行元和輪船泝江上駛道出京江在城文武各官及新湘江勝各營員弁勇丁均詣江干迎迓 
[議改局章]  
　　南昌訪事人云江西撫憲李勉林中丞督同藩臬兩司創設商務局議改釐卡章程俾得一洗從前積弊惟現尚未經釐定也 
[課吏紀聞]  
　　南昌訪事人云江西撫藩臬三憲先後考試課吏館近日傳令名列前茅之向明府步瀛王明府褘第鄭明府季相楊明府景星入館肄業以何明府敬釗爲教習方叅軍履中襄理文牘姚叅軍嘉麟繙譯洋務文件師師濟濟各展厥長其屈居後勁者則以漸撤去要差雷同者四等三次不與考者停差委似此嚴是賞罰有才者不致湮没無才者不得濫竽人材吏治必日有起色矣 
[薇垣課吏]  
　　南昌采訪友人云正任江西臬憲簡升藩憲柯遜菴方伯示期本月某日在課吏館考試同通州縣各官第一問讀律之法劉衡蜀僚問答汪輝祖學治說贅頗得要領蓋律例關於聽訟若非了然於心則兩造對簿何從判斷其中以何條爲要試錄呈之以覘心得第二問名例者全律之總要也五刑皆有贖法而贖罪何以重於納贖八議首重親親而議故何以重於功賢五刑之中十惡尤切惡逆一條言夫之祖父母而不及高祖又言外祖父母及夫而不人等級大不敬一條因悮而不因故不孝一條舉詛百不舉厭各有精義試詳言之第三問趙甲錢乙孫丙李丁同爲衙役共監守自盜錢糧五百五十兩趙甲一人獨得五百兩錢乙孫丙李丁共分五十兩作何治罪此外佐貳雜職另題考試第一問中國以蠶桑農事爲本江西秔稻接濟鄰省每遇旱潦輙苦災荒果農之惰耶抑官之經理失宜耶往者省城創立蠶桑局籌備巨欵迄無成效而濵河之地種樹亦多童然果土性之不宜耶抑人力之未盡耶試質方之毋事浮言第二問内地游民甚多皆因無所執業以致輕於犯法覊之旣無其所養之又無其資責面釋之而犯科如故且益加厲擬設工藝所一區延請教習俾令力作如純碱火柴之類何者爲宜其中何者成本若干何者易於銷售試言其法各舉所能以備采擇 
[皖江試事]  
　　蕪湖訪事人云安徽提督學政綿達齋文宗於九月十二日考畢廬州後卽按臨六安刻下六安亦已考畢接考潁州聞年内皖北各屬須一律告竣當考廬州時因停止武試武童獨抱向隅遂遷怒於文童幾致肇禍而鳳潁一帶更多以弓箭刀石起家者按臨在卽恐不免又有一番波浪也又聞本月初旬天長縣黄大令舉行縣試頭塲仍試時文首題宜弟宜兄初覆四書題豈惟口腹有飢渴之害經題君子以厚德載物詩題賦得請試他題 
[公子奔喪]  
　　蕪湖訪事人云此間自得李文忠公薨逝之信各國領事曁各教堂及寄碇輪船均下半旗以志哀悼公子伯行觀察適有事至蕪一聞噩耗卽於本月初二日乘怡和輪船至　航海北上奔喪 
[錢莊罷市續聞]  
　　寗波各錢莊相約罷市作已略紀情形兹又聞之甬上支人云寗郡錢業向來進出甚巨此次實緣富某壽某二莊執事者私自買空賣空以致各同業各莊大受虧累本月初六日約集三十餘家一律閉門暫停貿易歴五日始得調停妥洽貿易如常 
[體恤商艱]  
　　揚州訪事人云同泰屬各塲運鹽來揚河道有二一出孔家涵至仙鎮者爲北河一由泰州抵揚者爲南河兩淮運司程兩亭都轉以時事多艱商情困苦擬將泰屬出塲引鹽改道北河不由泰州經過俾省糜費等情詳請督鹽憲劉制軍核奪旣而制軍札飭詳加體察禀候核定旋行都轉遵卽委任分轉前往履勘旋經分轉回揚具禀河道淺阻碍難卽改擬裁泰壩掣騐各費以恤商艱並由泰壩官開具各費名目清摺呈閱都轉隨批示云河捐公欵及商捐善舉擬仍其舊其餘各項繁費悉减爲九折全數貼商以示體恤旋又札行淮南總局以現經本局訪聞商屯抵壩引鹽一切費用尚屬繁多當此加重釐課之時豈容仍以冗費繁多致增商累兹定於十月初一日起所有各費均减爲七折以恤商屯除禀詳督鹽憲及札行分轉遵照外合亟札飭云云局員遵卽出示局門通行曉諭似此體恤商情誠呆謂有加無已矣 
[盜黨尋仇]  
　　厦門訪事人云同安縣人某甲素有瞻略辦事尤幹練勤能提憲楊西園軍門曾奬給五品軍功以示鼓勵今年厦門迭出刼案盜黨多係同安各鄉人甲偵知頗多擒獲迨鼓浪嶼海關被刼道廳懸賞購拿甲訪知匪人蹝跡禀報廳署廳尊張司馬飭差至彼處擒獲盜匪九名解回訊辦匪黨因是恨之刺骨上月二十四日甲行至某鄉突被匪類多人立時殺斃棄屍井中旋至甲家將甲八旬老父砍死甲弟見勢不佳從窓間羅出報官相騐籲乞伸寃 
[厦島塲紀事]  
　　厦門訪事人云上月二十六日提憲楊西園軍門設席署中柬請新任泉州府萬太守新任同安縣黄大令稅釐總局提調鄭别駕宴飲至金烏西墜始各興盡而師○水師提督中軍蘇協戎近奉督憲牌示升署海壇鎭所遺中軍一缺以處州鎭右營游撃李游戎祥麟調署九月二十八日蘇協戎已交卸而李游戎尚未抵厦所有中軍篆務暫交守備任守戎護理 
[蕪邑官塲紀事]  
　　蕪湖訪事人云上月某日安徽徽寗池太廣兵備道龔幼甫觀察因公赴省旋乘江裕輪船回轅○商務局許九香觀察於本月初旬附招商輪船赴省不知有何要公也○蕪湖米釐總董彭赤霞大令刻已將公欵交代清楚赴江蘇禀到矣○江蘇卽補府吳純甫太守前辦江蘇轉運局上海支應局及大勝關釐局長江總巡其夫人程氏就養于嗣君可實廣文署中今夏因遭大水濕熱交攻至深秋竟至不起太守聞電至蕪其次公子需次江西旋亦奔喪至署大約五七後扶柩返滁擇地安葬○大關查船委員袁澤民少尹已届期滿瓜代者爲楊子 
 
 

Page 3

 
 
清少尹已於本月初旬到關視事○署理盱眙縣俞大令炳章丁艱回省本月某日過蕪○兩淮運使程雨亭都轉因安徽正陽督銷蒯禮卿觀察佐治需材卽飭鹽知事程二尹福咸前往佐理○兩江采辦軍米差刻由志仲魯觀察札委候補縣宋南生大令辦理○蕪湖常關於本月初一日歸倂新關交稅務司賢理君帮辦閔德爾君接辦蕪湖關道龔幼甫觀察商務局許九香觀察先後詣關交代○商務局總辦許九香觀察奉安徽巡撫王芍棠中丞札籌鉅欵五十萬金陝撫岑中丞春暄又奏調觀察至陝 
[遼東近事]  
　　牛莊訪事人云日前疫疾流行豫記棧夥十三人均抱微恙事爲西醫所知一律舁入醫院邇已全愈遂於上月二十七日送回○山海關稅務司出示自十月初一日爲始進口各貨統照時值估價值百抽五此亦經商彼地者所宜知者也 
[漢皋雜志]  
　　漢口訪事人云鄂中大憲因邇來庫欵支絀將烟酒糖三項捐輸一律增榷三成其向未設捐局之處亦皆添設分局各商踴躍輸將公欵當不無小補也○本月初十日清晨有一法國兵輪船由鄂上駛聞因某西員入川游歴業已回抵宜昌故特馳往迎迓也○黄陂孝感等處近有匪徒私造僞票行用市廛魚目混珠大爲閭閻之害邇來事爲漢口糧捕同知馮少竹别駕所知卽飭武弁徐全孝密往拘獲張姓等四名解往鄂垣禀請上憲核辦 
[灊上歸鴻]  
　　蕪湖訪事人云蕪湖縣户書葉品發陳鴻藻近因舞弊事發經柳小汀大令重懲○繁昌客董陳昌會毆傷五華山開礦匠役縣主陳子良大令據實禀明道憲旋由辦理礦務之吳少齋通守星夜至省面禀上峯○蕪湖沿江每有貧民多搭蓋草屋新任縣主柳小汀大令深慮隆冬火發殃及池魚出示飭即遷移不准逗留于此不知能令出惟行否也○今夏洪水爲災蕪湖港汊皆通舟楫緑林豪客麕集于斯水巡局員陳心泉少尹每日巡查無敢少懈 
[京江寒汛]  
　　　鎭江訪事人云本月十二日有一英國兵艦由上游駛抵京口下椗江心兵士羣遊租界之中流連忘反常鎭通海道憲長久山觀察飭總巡周錦堂遊戎親帶勇丁妥爲保護以免愚民無識滋生事端○本月某日之夜二鼓時郡城旗營彌陀寺巷左近民人馮姓家突來盜匪數人蜂擁至内室持刃恐嚇主人不敢與較任其翻箱倒篋將衣飾掠取一空翌晨開具失單報請八旗及地方官會同勘騐飭緝○近日現銀漸裕商務略有轉機而江干食米來源尤每日舳艫相接是以市中價值頗賤上白者每石祇售洋銀四元五角左右次者約三元八九角數米而炊者無不欣然色喜矣 
[谷暘新語]  
　　松江訪事人云本月某日婁縣屈吉士大令接奉賦稅局憲札文隨出示通衢略謂光緒二十四年以前各業户置買田房產業應補稅銀屢催未納現當餉項支絀需欵浩繁自應激發天良從速完納自示之後各業户務亟將田房產業契據赶緊來縣投稅倘仍觀望定必從嚴科罰想小民食毛踐土具有天良定能踴躍完納也○和議旣定新政頒行詔下各直省創設學堂以餉來學松郡西門外陳衡甫明經糾合同志聯名禀請婁縣屈吉士大令於米商糶糴項下每石抽捐錢一文以作創辦學堂經費聞大令已准如所請矣 
[飭清浦面]  
　　日前本邑南市新泰等木行主赴馬路工程局曁水利局蘇松太兵備道轅呈遞禀詞求准緩遷浦濱所泊本排以安生業等情道憲袁海觀觀察察核所禀以沿浦開築馬路以來水利局並不遵照向章將木排竹排赶除以致堆積日甚邇届中外會議開濬浦江之際不得不行清浦面已於前日批仰工程局轉飭遵照遷移矣 
[邑宰騐屍]  
　　本月初八夜本城虹橋南首張家弄柏義泰紙作突然失火延及比鄰浦永生家浦母王氏及姪阿錢均焚斃至前日檢出屍身昨日浦偕七鋪地甲劉貴投上海縣署禀報縣主汪瑶庭大令卽於午後三點鐘時命駕遥臨升坐公案浦供小的在捕署當差母親王氏及姪阿錢均因柏義泰種火以致焚斃求恩騐究大令飭仵作官媒騐得屍身焦灼不堪委係焚斃遂向浦勸慰數方飭卽備棺收殮將柏義泰作主帶回訊核 
[移請協提]  
　　前日上海縣主汪瑶庭大令奉蘇松太兵備道憲袁海觀觀察批示飭傳南市華興煤油行主訊究煤油船户李桂華失火一案刻已飭差協同十六鋪地甲投馬路工程局禀請協提矣 
[局員行夜]  
　　前晚本邑南市二十三七鋪巡防局員盛雨村二尹親督勇甲往各叚巡查遇有形跡可疑之人卽拘至輿前訊明核辦並飭丐頭驅逐流丐不准偃臥階旁 
[法界火警續聞]  
　　法界火警已紀昨報兹悉是處係某姓所蓋草屋爲堆積草料及豢養甡畜之所是日屋中人晚餐不愼遺火積薪致兆此禍計被燬草屋十餘間焚斃牛一頭猪四頭 
[英美租界晚堂案]  
　　前者妓女陳佩蘭被傭婦王陸氏卽阿金竊去珠花等物曾由某包探拘解英美租界公堂讞員張柄樞司馬訊明飭暫行管押限半月内賠洋銀三百三十元並補提薦保人訊追前日提到保人王小弟至晚升堂研訊王小弟供稱阿金係小的所薦小的素知莫甚誠實此次失物聞係佩蘭之假母所驩行竊已在某處經人識破阿金實被誣攀求恩明察司馬飭卽交人保出限五日内據實查明禀覆違于提辦不貸 
[英美租界公堂瑣案]  
　　包探顧六解林阿大到案禀稱林在某輪船上行竊錢袋一口經捕拘獲捕頭令小的解請究懲讞員張柄樞司馬商之佛繙譯判責一百板○包探邊槐洲解陳阿炳到案禀稱陳行竊顧揚生家鞋子水烟袋等物經小的拘獲送請究懲顧揚生訴稱陳係小的之親戚今原贓已獲求恩免究司馬飭交顧帶回資送回籍○陳阿橋竊得徐友南及正祥同二家衣服三件縀六疋值洋銀三百餘元經包探竇如海拘獲起出洋銀三十六元金表一枚解案請究司馬判責八百板管押捕房一年贓給原告領去給還當本○朱田章犯竊受懲其妻朱吳氏勸令回籍朱堅不允從氏遂糾同所私王阿榮陳阿新將朱捆縛擡至大東公司某小輪船船中司事不肯收留正紛擾間爲四百七十六號巡捕所見一倂拘解公堂司馬訊悉前情判將吳氏掌頰二百下連朱田章遞解回籍王陳各責五百板分别遞解○偷兒俞阿來行竊張小林家絨衫等物經包探竇如海拘解請究司馬判責三百板遞解寗波原籍○蔣兆祥與其妹蔣氏同屋而居日前堂弟兆榮來家借宿流氓王小四子悮以爲氏有外遇遂糾人前往大呼捉姦將兆榮髮辮剪去事經包探張天林查知一倂拘獲解案司馬訊得各情判責王四百板管押捕房半年○李菊生陳金串竊流妓金四寳王桂香等十家水烟袋六枝綢衣十一件經包探顧福其拘解請究司馬判令各責四百梎管押捕房兩月贓給各失主認領 
[作善降祥]  
　　敝處製辦棉衣正慮欵項無出乃蒙如心子交下規銀五百兩施助棉衣求紅症速愈等因夫作善降祥經有明訓今如心子惻隱爲懷慨捐鉅欵天心仁愛能救數百人之命者其獲福如操左劵藥有喜乃意中事曷勝感謝頂禱之至[  嚴信厚啓]  
[售書助振]  
　　錢塘優貢生楊雲成明經譽龍所著素行室經說爲曲園太史所鑒賞兹以各處水災需欵孔亟願變價充振每部售洋一角除以三分酬書坊外七分撥入振捐有志研經者請至本埠二馬路千頃堂書坊購閱考据之中仁慈寓焉是所望於博物之尹子雲溪青藜閣主人謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　何晉熙前控女尼道通掯贖晚縣主汪瑶庭大令飭提到案向之詰訊何供前將田單一紙向白衣菴住持尼抵押錢十千文今向贖取知已被胡王冐贖控蒙提案求卽追究道通供此單前由何押在師父處未幾卽贖去今師父已圓寂女尼于此事並未與聞叩求明鑒王供前由衛姓托小的前往清理地基見單係何姓户名以後小的並不干預何供此單實由衛姓押與小的計錢四十五千不知係冐贖而來大令判何出洋銀五十元贖回單據○前日吳茂生舁妻韋氏至縣控請騐傷並扭送行兇之蔡沈氏濮松泉到案至晚大令飭提騐訊吳供小的係江北人偕妻住西門外王家圈昨日兒子在門外嬉戯無端被蔡沈氏之子毆撃妻子前往理論氏糾同濮松泉兇毆受傷求恩騐視蔡沈氏供小婦人係寗波人兒子與韋氏之子因事齟齬韋氏出而庇護小婦人向之申斥並未毆撃今來朦控求恩明察濮供蔡沈氏與韋氏爭閙時小的出爲解勸並未助毆大令飭官媒騐得氏身上無傷惟懷妊已兩月或係胎傷未可决定大令飭吳舁妻回家從速醫治蔡沈氏交官媒看管濮收押待質所候氏傷痊再核 
[馬路工程局紀事]  
　　前日整容匠褚芝餘由關港挈蕩婦張氏附某姓航船來滬與同船客劉某口角迨上岸復在馬路中扭毆致被巡街捕拘至捕房轉解馬路工程局總辦翁子文太守倩襄讞委員余參軍研訊褚供小的在大馬頭開設整容店今同關港附船來此劉無端向小的尋釁張氏祇從中勸解而已並無别情劉供小的向業麫館與褚同船來滬褚誤撞小的之足故向理論洎到滬褚反欲糾人約小的評理並未打架張氏供丈夫顧阿榮充當船牙家住太平弄今日小婦人上街購物見褚被人凶毆因向解勸求恩明鑒參軍謂爾夫顧阿榮先已來案控爾背夫私逃爾之不守婦道已可概見遂交地甲帶去俟本夫來案具領褚押候核辦劉交保開釋○日前南市順興樹行失去廣木旋查知在浦東唐橋某船廠中遂由行主王佑之遣夥王雲山投報捕房捕頭倩水巡捕陳向榮拘獲廠主金祖欣連原贓解案總辦翁子文太守倩余叅軍研訊管押旣而金央人向行主理說願賠洋銀八十六元一昨叅軍提案覆訊飭王當堂具領並以金明開船廠私收來歴不明之貨罰洋銀三十元充馬路經費 
[法租界公堂瑣案]  
　　前日工部局工頭顧阿震在南馬頭某酒肆飭酒過醉與張榮生李阿三日角爭毆旋投捕房訴稱張李攫去洋銀二十元並被毆受傷捕頭將張李拘獲昨日解案讞員杜枝園大令與費繙譯會商以兩造均不安分著各罰洋銀二元從寛斥釋○八個黨竊賊陳才才李阿四在某處竊取衣服被包探拘獲向之研詰李供認去年六月曾行竊縐紗一疋售與城内六露軒麫館主韓兆咸爰將韓一倂拘案請訊韓不認收贓李供近來小的並不犯竊大令與費繙譯會商判責二百板隨連韓李移送縣署辦理○余同顯曾犯竊案被包探拘請太令訊明飭責手心一百下從寛釋出前日冐充某號出店人至某棧内竊取茯苓川貝母等物當塲拘獲送案請辦大令判責二百板○劉阿四汪毛毛行竊各贓被包探拘獲連同黨本阿毛解案請訊劉汪同供小的等與李阿毛並不相識大令判各責五百板驅逐出境李阿毛從寛釋出○某報關行執事人周松章前控司帳人羅文輝侵呑銀四千餘兩迭奉大令供押追迄今日久不理周屢次求追昨復帶同行夥金阿成陸寳生投案候訊羅供小的雖經理帳目然報關一切事宜均由金陸二人專主前次虧銀一千四百餘兩實被金陸用去有帳可憑大令飭卽還押金陸交人保出聽候查明再核○胡衡棟前控劉佩之在某輪船行竊大令訊取口供押候查明復核昨日包探禀稱小的查得劉素來安分並不犯案兹有四達瑞洋貨號管棧人鍾根松願保大令飭仍還押著四達瑞主自行來案具保○顧陳氏前控宏茂昌襪店主韓梅春呑没匯票洋銀五百元迭奉大令訊供飭將洋銀呈案旣復以韓率請律師致信意存壓制將其子金海押追昨日韓自行投案呈繳洋銀五百元請將兒子釋出大令准之○偷兒胡阿寳楊春山行竊某姓家水烟袋衣服等物被包探查獲送案請辦大令判枷一月責五百板○偷兒陳友發行竊某姓家水烟袋棉花等物被包探查獲送案請辦大令判責二百板 
[美租界捕房紀事]  
　　昨日午前虹口靶子路洗衣作主王林法許阿三等九人投捕房訴稱所雇工人邇因勒增工價相率停工請爲究辦捕頭令自投公堂具控○昨午北蘇州路戴生昌小輪船局執事人雇張阿金駁船載煤十七墩至某處中途竊取二墩半售與無錫人張九芝事爲包探倪順泉查知吊出原贓拘二張入捕房捕頭令押候轉解公堂禀請讞員張柄樞司馬究辦○前晚十二點鐘時唐阿二在西華德路向某氏任情調笑六百五十號巡街華捕見之拘入捕房捕頭擬押候轉解公堂禀請訊辦繼因氏不欲多事遂將唐從寛釋去○昨日午前十點鐘時江北人陳文信投捕房訴稱僑居漢璧禮路第五百四十一號門牌屋内比鄰震記冶坊鎔鑄鐵器火力過猛以致火星飛出焚去布被蚊帳等物捕頭令包探倪順泉前往查明然後核辦 
[江西官報]  
　　内閣中書孫彥博由安徽籍來省帮統剛字等營蔣必望謝加總兵銜左營劉雙曜謝奬加副將銜知縣唐顯謨禀辦高門卡謝文彬九江措資回慶豐禀謝拔委一次行知張仁荃往吉安一帶公幹蕭渭接辦回省恊餉兼各捐務署贑縣張之銳禀赴任署南安同知徐嗣龍缷事回署豐城縣孔昭珍禀赴任指分知縣周銘忠禀到從九袁錫璋繳照官乃桐禀謝咨補奉新縣丞行知朱履吉赴沿江探榖價瑞州都司曾樊貴缷事向截取同知俞錫祉禀到甄官保往饒州府屬朱修圻往撫建府屬俱辦膏捐峽江縣吳鳳來禀赴任從九田錫江缷辦烏石門卡委署都昌縣丁樹棠病故遺缺輪委卽用縣武光樽署理代理按經歴何家謨丁憂遺缺查有保甲員拿獲竊案多起經臬司詳院批准儘先酌委之王履安署理翰林院鄧榘民由新淦籍來省大庚縣彭厚基缷事清理交代回知縣胡上襄往南安府屬寗都州屬州判馬昌駿往贛州府屬葆和往瑞袁府屬楊家駿往廣信府屬俱委辦膏捐張鳳藻進賢散賑回指分試用府姚廷棟禀到許金築往彭澤散賑倪望隆騐收南昌周家壋堤工童炳森代南昌縣相騐章定渝禀謝甄别行知嚴樹聲武甯提案回府照胡海瀾解餉揚州回安遠板石司江鴻逵信豐與史杜觀保指分府經洪嘉蔭驛丞何承瑞俱禀見騐看王珍許同椿葉勳俱禀到許國廷就近騐看翰林院鄧曾　進京江蘇道許元章由奉新籍來省江軍前營周志華由市　後營徐世廣由樟鎭中營謝定魁由峽江左營應起鳳由沿溪渡右營項世雄由三曲灘俱來省禀到箭道哨官劉清泰仍回親兵營後哨署袁州府阮貞瑞缷事回守備唐棣籌餉新捐加花翎倪望隆守催前署鄱陽應令交代林丙守催前代龍泉劉令交代指分通判鄧玉堂縣丞李鴻熙俱禀到神機營文案余仁由京來江往景德鎭 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　吏部謹奏爲遵旨議奏事准行在臣部咨送内閣鈔出前任山西巡撫錫良奏稱忻州直隸州知州徐桂芬病故開缺所遺係衝煩中缺例應在外揀員請補該州地當衝要政務殷煩非爲守兼優之員弗克勝任晉省雖有特旨卽補記名分發以及應升應調各員非現居要缺卽人地不宜未便稍涉遷就惟查有在任候補同知直隸州知州寗遠廳撫民通判張煥安靜廉勤辦事穩練以之請補忻州直隸州知州實堪勝任仰懇天恩俯念員缺緊要准以張煥補授洵於治理有裨應俟接准部覆給咨送部引見所遺寗遠廳撫民通判要缺容再另行揀補等因光緒二十七年二月十七日奉硃批吏部議奏欽此欽遵鈔出到部查山西忻州直隸州知州徐桂芬於光緒二十六年十二月二十六日病故遺缺應以本日作爲開缺日期係衝煩題缺例應在外揀選兹據該前撫奏請以在任候補同知直隸州知州張煥補授欽奉 
硃批交臣部議奏臣等查張煥直隸附貢生由山西甯遠廳通判因勸辦振捐出力保請以同知直隸州知州在任候補於光緒二十五年八月初二日奉旨坐初七日行文按該省照限三十日减半計算扣至是月二十一日接到部文之日作爲候補同知直隸州知州到省日期該員係現任外官保以應升之階候補照例毋庸甄别任内亦無三叅限滿已起四叅例關降調之案今請補授忻州直隸州知州該撫摺内已將特旨卽補記名分發及應升應調各員人地不宜之處聲叙核與請補之例相符相應奏明請旨准將山西在任候補同知直隸州知州寍遠廳通判張煥補授忻州直隸州知州應令該撫即行給咨赴部引見仍俟補交捐免保舉銀兩後方准再赴新任所遺寗遠廳通判要缺應令該撫照例揀選謹將臣等遵旨議奏緣同繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在本部咨送内閣鈔出兼署雲貴總督調任雲南巡撫丁振鐸奏稱雲州知州王德中病故開缺係烟瘴三年俸滿撤回候升要缺例應在外揀選升調於通省應調人員同逐加遴選在有嵩明州知州曾楫才識諳練辦事勤勞於邊地情形亦甚熟習仰懇天恩俯准以曾楫調補雲州知州實於地方有裨所遺嵩明州知州係第三次缺應請照章歸部銓選等因光緒二十七年二月二十一日奉硃批吏部議奏欽此欽遵鈔出到部今雲南雲州知州五德中領咨赴部於光緒二十六年十月初七日據廣西蒼梧縣申報在該縣地方病故應以申報之日作爲開缺日期歸十月分截缺係烟瘴調要調例應在外揀選兹據該兼署督奏請以嵩明州知州曾楫調補欽奉 
硃批交臣部議奏臣等查曾楫四川監生由勞績候選知州選授雲南姚州知州光緒十一年六月到任丁憂開缺服滿起復赴部投供候選授雲南嵩明州知州光緒二十四年十一月到任歴俸已滿三年查該員任内並無展叅例關降調之案核與調補例章相符相應奏明請旨准將雲南嵩明州知州曾楫調補雲州知州銜缺相當毋庸送部引見所遺嵩明州知州選缺按照二留一咨定例賓川州劍川州二缺業經留歸外補霑益州應作第三咨缺歸部銓選昆陽州應作第一缺新興州應作第二缺均歸留補其阿迷州應作第三咨缺歸部銓選到此次所遺嵩明州應作第一缺留於該省另行請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出大學士直隸總督李鴻章奏稱趙州直隸州知州孫傅栻報捐離任開缺查有在任候補直隸州知州衡水縣知縣吳國棟才能肆應通達政體以之請補趙州直隸州知州俟接到部覆再行送部引見所遺衡水縣知縣選缺直隸現有應補人員應請留歸外補等因光緒二十七年四月十四日奉硃批著照所請吏部知道欽此欽遵鈔出到部查趙州直隸州知州孫傅栻捐離任之案迭經片查户部去後兹據覆稱並未據該員報捐離任銀兩等因片覆到部應俟報捐離任准知照到部方准離任開缺查趙州直隸州知州孫傳栻旣未開缺所有該督請以候補直隸州知州衡水縣知縣吳國棟補授趙州直隸州知州之處應毋庸議謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出山東巡撫袁世凱奏稱招遠縣知縣郭鴻賓開缺另補查有候補知縣董燕老成練達講究吏治合無仰懇天恩俯准以董燕試署招遠縣知縣等因光緒二十六年十一月初九日奉硃批吏部議奏欽此欽遵鈔出到部查定例知縣如遇改敎撤回降補廻避所遺選缺係進士卽用遇候補分班酌補輪用候補時將候補班前與候補正班合爲一班由該督撫酌量請補卽積候補正班之缺又初任候補知縣令該督撫先行題署俟試署一年期滿如果稱職另請實授各等語今山東招遠縣知縣郭鴻賓又朝城縣知縣王藴時前該撫奏請開缺留省另補均於光緒二十六年三月十四日奉旨遺缺應以奉旨後第五日坐十九日行文山東省照限三十日減半計算應以四月初三日接到部文之日作爲開缺日期俱係月選之缺先經扣留外補均歸二十六年四月分截缺係同月應行掣簽先後序補兹據該撫聲稱朝城縣知縣掣得第一缺請以新海防進士卽用先知縣方朝治補授臣部另行辦理核准外今招遠縣知縣掣得第二缺查該省撤回等項遺缺知縣一項上次用至進士卽用止今此一缺輪應候補班前與候補正班酌補到班據該撫奏請以候補知縣董燕署理欽奉硃批交臣部議奏臣等查董燕浙江監生由山東籌餉試用知縣光緒五年十二月初八日到省因黄河兩岸出力保奏請歸候補班補用於光緒十三年四月二十三日奉旨依議欽此應扣至五月十二日作爲候補知縣到省日期十四年七月期滿甄别在案核與試署之例相符相應奏明請旨准將山東候補班補用知縣董燕署理招遠縣知縣銜缺相當無庸送部引見再該員係初任候補之員仍照例試署一年期滿如果稱職另請實授謹將臣等遵旨議奉緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出江西巡撫李興銳奏稱雩都縣知縣劉侖德開缺另補查有候補班前知縣李相饒有根柢所至稱循堪以請補雩都縣知縣員缺與例相符仍積候補班先之缺銜缺相當毋庸送部引見等因光緒二十七年五月十六日奉硃批吏部議奏欽此欽遵抄送到部查雩都縣知縣劉侖德開缺另補遺缺於光緒二十七年正月二十二日奉旨照例坐二十七日行文按江西照限六十日减半計算應扣至二月二十六日接到部文之日作爲開缺日期係難簡缺應歸月選先經扣留外補歸二月分截缺是月分僅只一缺毋庸掣簽查該省撤回等項遺缺知縣一項上次用至卽用正班止今此一缺輪應候補班前與候補正班酌補兹據該撫等奏請以勞績候補班前知縣李相補授欽奉硃批交臣部議奏臣等查李相雲南舉人由開化府訓導服滿因克復大理等城出力保奏同治十三年正月十八日奉上諭著俟選缺後以知縣不論雙單月儘先選用又因攻克騰越廳城出力保奏光緒元年十一月初五日奉上諭著免選本班以知縣分發省分歸候補班遇缺前先補用欽此赴部分發簽掣江西於光緒九年九月十九日到省業經甄别在案今請補授　都縣知縣核與定例相符相應奏明請旨准將江西勞績候補前知縣李相署理雩都縣知縣卽積候補正班之缺銜缺相當毋庸送部引 
見再該員係由訓導保升知縣並非由應升知縣之實缺佐貳保舉應照初任候補人員俟試署一年期滿如果稱職另請實授謹將臣等遵　 
旨議奏緣由繕摺具奏伏乞皇太后皇上聖鑒謹奏奉硃批依議欽此 
 
