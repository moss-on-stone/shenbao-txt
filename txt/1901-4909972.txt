# 1901 - 17 - 4909972

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遣黎庶荏席同登翹企仁施迫切以待肅此謹白惟冀垂靑 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論英界禁唱淫詞事]  
　　英界三馬路海天覽勝茶樓之唱攤簧也數月於兹矣前英美租界公廨讞員翁笠漁直刺嘗嚴行禁示並提茶樓主許某訊懲一時雷厲風行以爲若輩當不復敢試嘗矣乃曾不移時彈唱如故包探不之緝巡捕不之查公堂亦不之問僕嘗竊怪其是何神通乃敢肆無忌憚若此然人心好趨淫僻舉凡游手好閒之輩與夫一切蕩婦妖姬聞有艷曲淫歌無不趨之若鶩而幽期密約敗名失節之事亦因之書不勝書矣夫以滬上淫風如此之盛今復導以淫詞聲时感人其應如響亦無怪人心日壞風俗日偷而其害將至不可究詰善夫今讞員張柄樞司馬之重申前禁也司馬繼直刺之任實心爲政大有蕭規曹隨之風日前特商之英總領事署繙譯官梅爾思君飭將從前所給憑照吊回不准再唱並恐各茶館書塲人等仍不免陽奉陰違復出示曉諭違則嚴辦不貸讀此示者咸恍然於司馬型方訓俗之心與西官嫉惡如仇之意無不心香一瓣低首欽遲顧或謂憑照捐自工部局華官之力恐不能行司馬卽欲吊回恐亦空言無補不知工部局董素持大體略不瞻徇面情向惟意其無害於民故得遂其所請耳今者包探已發其覆捕頭亦悉其情司馬惡之梅君然之而謂工部局董反掣其肘者未之有也夫梨園搬演淫戯若桂仙若春仙若寳仙必將園主一一提案分别罰鍰前桂仙園主應桂聲且以搬演張桂卿强姦鄉婦一劇過涉淫邪吊去憑照不准重開可見工部局董從善如流不稍寛假豈有淫戯旣嚴其禁令而攤簧獨可格外從寛者此後卽欲巧爲嘗試當亦無此絶大神通豈非租界中一大快事哉書至此有客見之曰子何惡攤簧之深也夫攤簧雖多淫穢之詞尚不及花鼓戯之甚今法界各茶肆搬唱花鼓戯日新月異曾不聞在上者議及禁止乃英界淫戲旣已禁絶惟此攤簧俚曲又必驅除盡凈其將使滬上汚穢之地一變而爲淸凈法塲乎則正告之曰攤簧與花鼓戯同工異曲總之皆導淫也淫戲淫其狀攤簧淫其詞禁淫戲而不禁攤簧何以服優伶之心而謂有心世道耆可付之不論不議乎司馬有見於此下車甫及數月卽首禁淫戯旋禁淫詞孜孜以正人心端風俗爲務日後興利除弊諸善政必能與直刺後先輝映而此特其見端耳倘果力而行之始終弗懈不獨鬼蜮之技無所施英界人民咸受其福卽法界亦將聞風興起將花鼓戯一律禁除不令英界獨專其美人之欲善誰不如我涉筆及此蓋不勝厚望焉 
[本館接奉電音]  
　　昨日午後一點鐘越三十五分時西安行在飛電傳來上諭三道敬謹譯登○十一月二十四日行在内閣抄奉上諭袁世凱奏特叅庸劣不職文武各員請旨分别懲處一摺山東靑州府知府李芳柳精力衰頽不親政事著勒令休致濮州知州蕭騰驤辦事竭蹶性好敷衍著開缺調省察看莒州知州葛鵬勒索行規濫用非刑利津縣知縣黃玉成信任丁役操守不謹蒲臺縣知縣裴維翰恇懦姑息貪利營私署黃縣知縣候補知縣吳昆昭縱匪作奸任意欺飾前署濟陽縣知縣候補知縣張朝琛縱容親丁需索鹽規卽用知縣林朝坤荒謬妄爲遇事生風記名總兵李福雲暱比宵小營務鬆懈臨淸營都司侯振昭貪鄙暴戾行止不端登州中營守備韋文蔚粗率任性膽大妄爲黃縣汛把總梁灼茂包庇匪徒不安本分均著卽行革職德州知州宋森蓮昨經錫良保奏已交軍機處存記兹據該撫以工於趨避迹近取巧奏叅著送部引見餘著照所議辦理該部知道欽此同日又奉上諭安徽鳳潁六泗道員缺著樊增祥補授欽此○二十五日行在内閣抄奏上諭山東靑州府知府員缺著徐世光補授欽此 
[照登各國駐京大臣所送條約譯漢原文]  
　　議和綱領十二則本館前者覓得西文底稿譯列報端兹耆天津直報登有當日配送之譯漢原文雖詞句不甚明通然的係廬山眞面故照登之○第一欵原任德國克大臣被害一事務須欽派親王專使前赴德京代表中國皇帝國家慚愧至意遇害處所樹立銘誌之碑與克大臣品位相配列叙皇帝惋惜此等兇事之旨書以辣丁德漢文○第二欵一西歴九月十五日卽華歴閏八月初二日上諭内所指之王大臣等及日後諸國大臣指出者皆須盡法從重分别懲治以蔽其辜二諸國人民遇害被虐之境五年内槪不得舉行文武各等考試○第三欵因日本書記生被害中國國家必應從優榮之典以謝日本政府○第四欵中國國家必在各國人民墳塋曾遭侮𫉶被掘之處建立滌垢雪侮之碑○第五欵禁運中華軍火曁專爲製造軍火各種器料之章照諸國所議仍不開弛○第六欵一凡有各國各會各人等當肇亂時被害虧累中國咸宜從公賠償華人因從事他國之故身軀家族殃及者同二中國務使籌出以上償欵及分還虧欠之來源適諸大國之意斟酌允行○第七欵諸國分應自主常留兵隊分保使館使館境界自行防守界内禁居華人○第八欵京師至海面須留出來往暢行通道故與其有碍之大沽等砲臺皆須一律削平○第九欵京師至海之通道不使有斷絶之虞由諸國分應主辦酌定數處留兵駐守○第十欵一兩年之久中國國家務須在各府廳州縣宣示諭旨一道載明後開之端永禁或設或入與諸國仇敵之會違者無論首從皆斬犯罪之人如何懲治文武考試如何停止一并列入　二中國皇帝務頒上諭一道通行布告以各省督撫文武大吏及有司官於所屬境内皆有保平安之責如復滋傷害他國人民之亂再有違約之行必須立時彈壓懲辦否則該管之員卽行革職永不叙用亦不得借端開脱别給奬叙○第十一欵條約船章及另有關係通商事宜各節諸大國裁視有失全應更使其妥善簡易之處 
 
 

Page 2

 
 
中國國家允行照辦○第十二欵總理各國事務衙門必須革故鼎新曁諸國欽差大臣覲見中國皇帝禮節亦應一體更攺其如何變通之處由諸大國酌定中國照允施行以上各欵若非中國國家允從足適各國之意各本大臣難許有撤退京畿一帶駐紥兵隊之望西歴一千九百年十二月二十日光緖二十六年十月二十九日各國駐京大臣署名 
[議删和欵]  
　　京師來電云前者各國使臣所交議和綱領十二條内有請攺覲見大皇帝儀注一條某制軍以爲一經中國允行未免有失朝廷體制應請於定約時删除然合肥相國則並不以此關懷届 
[子目未交]  
　　京師來電云前者各國使臣擬定議和綱領十二條送交中國欽命議和全權大臣慶王李相後所有子目早已繕成因李相昕夕焦思積勞成疾日内尚不克與各國使相晤以故迄未移交 
[分修鐵道]  
　　北省火車鐵道前被拳匪所毁旋由聨軍統帥劃分地叚次第興修萬鍤齊施昕宵不輟計由京師至黃村歸英人修理由黃村至郎坊歸日人修理由郎坊至楊村歸德人修理由楊村至山海關歸俄人修理兹已大工告竣火車來往自如矣 
[俄修枝路]  
　　英京倫敦來電云日來俄國内閣大臣出示布告曰國家業已定議陸續由西伯利亞部錫家河及上漠河建築火車鐵路與西伯利亞鐵軌接連以便往來載運 
[德謀不遂]  
　　香港循環日報云前者德國欲占踞紅海濵之花山島屯𫏎煤炭供給來往各船土耳其政府竭力拒之派令兵士四百五十名駐守島中旋又運至大砲兩尊擇要安置日來復派出兵船二號滿載煤斤駐泊島旁俾各國過往之船皆可購取蓋以防德人之攘彼利權也 
[轉運代庖]  
　　武昌訪事友人云漢口轉運局總辦惲莘耘觀察近接坷里來電知太夫人偶抱微恙因卽赴督轅請假回籍省視以遂烏私所遺轉運局事宜由督憲張香濤制軍檄委漢黃德道兼江漢關監督岑馥莊觀察暫行兼攝聞惲觀察承運軍米二十萬石分爲二十批現已解運十五批僅存寗米鄂米共五批尅日亦將兑運年内當可一律告竣惟運費尚短七十萬金一時無從籌畫故岑觀察接辦之後不免大費躊躇也 
[撥兵保護]  
　　紹興訪事人云上虞縣城鄉各處天主耶穌教堂不一而足邇者鄰郡教案層疉如山以致不法之徒咸蠢蠢欲動事爲縣主吳大令紹春訪悉密禀撫轅撫憲惲菘耘大中丞札委彭副戎邦達督率省防護軍右旗各哨渡江至紹分赴上虞及松厦梁湖等鎭駐紥悉心保護以弭釁端 
[監司受篆]  
　　杭州訪事友人云正任温處道童觀察兆蓉奉浙江巡撫惲菘耘中丞調署杭嘉湖道兼杭州關監督本月二十日發出紅諭涓吉二十二日午刻接受關防是日府縣各官咸趨詣道轅伺候至十一點鐘時觀察排導而來先行拜門禮然後更換朝服望闕謝恩拜印升座屬下印委各員分班行庭參禮書吏差役亦叩賀如儀海防營勇施放排槍聲如珠貫迨事畢退堂省中各大憲及紳士以次拜賀往來輿馬不絶於途 
[浙學蒞杭]  
　　杭州訪事友人來函云日前官塲接姑蘇來電知新任浙江提督學政李大宗師蔭鑾於本月十七日之夜由　行在東下抵蘇次日已刻啓行定於二十二日午後至浙府縣主及各學教官先期乘舟至塘棲迎迓次日午前十一點鐘時憲舟抵埠各官呈遞手版宗師槪不接見迨午膳後排導入城各憲在武林門月城内恭設香案跪請聖安禮畢偕至官廳小憩宗師旋命駕詣行轅暫駐各官亦分道而回 
[鄂學履新]  
　　武昌訪事友人云新任湖北提督學政蔣藝圃大宗師由行在請訓南下行抵鄂垣示期本月十七日接篆是日辰刻前學政王勝之大宗師檄委武昌府學教授劉廣文將關防文卷等件齎送行轅宗師朝服拜受望闕謝恩闔城文武各官咸往謁賀馬龍車水　其盈門至王宗師籍隸姑蘇於交卸時奏請賞假回籍省視先塋然後趨赴行在覆命本月十九日已由漢口附招商局某輪船東下矣 
[委署述聞]  
　　紹興訪事人云今夏諸曁奸民閙教致邑尊倪愚山大令因之撤任大憲委葉詠霓大令昭敦接署甫四閲月復有匪徒仇教之事報經浙江撫憲惲菘耘大中丞撥勇前來彈壓并委陳靜甫大令海仁李石明大令寳柟分投查辦現聞憲意擬將大令調省差委所遺縣篆委李大令接署雖尚未見明文然李大令所辦省城保甲總局一差已由臬憲另委黃大令庖代矣 
[催科文告]  
　　安慶訪事友人云日前懷寗縣姚大令以本届冬漕開徵日久愚民尚多觀望爰撰成三言告示諄諄勸誡俾各激發天良其文曰勸爾民完糧早完了糧多少好人不欺官不找保不追差不擾雞不驚狗不吵穿粗衣行也好吃淡飯肚也飽試問爾何等好不完糧多煩惱火簽出飭差保鎖到縣受刑拷一面枷示衆曉親戚駡朋友笑妻兒怨累二老不花錢難取保受凌辱如糞草試問爾惱不惱爾懷民素純良未到任我已曉苦積習相沿早迭出示預先告好百姓已遵教奈愚民多執拗來年完不爲遲今年完恨太早那知道例載明年内淸年内掃當今世時事艱軍需緊國帑少不加徵待爾好應完糧何不早上憲催牌文到寅時解不過卯爾小民當共曉勸爾民除錮弊有多糧完多少早赴櫃莫取巧掣串回樂逍遙粗粗語細思討願吾民完糧早 
[會稽試事]  
　　紹興訪事人云紹興府屬各邑舉行縣試前已迭紀報章兹悉會稽正塲未冠首題曰學禮乎對曰未也已冠首題而信節用而愛人使民通場次題壯者以暇日至忠信詩題賦得冬爲歲之餘得冬字閲日頌發招覆案前列十名爲謝光裕沈夢弼陶鑣倪聘三朱㵎南孟繼曾宋介綬夏鳴肄馬鳴鑾陳植襄 
[浙省官塲紀事]  
　　杭州訪事友人云前任浙江撫憲劉景韓大中丞以各防營需用槍砲不敷分撥曾商請上海江南製造局總辦潘芸蓀觀察代製洋槍若干悍工竣後由新任撫憲惲菘耘大中丞札委候補知縣胡大令湘春赴申領解本月二十二日裝運抵埠當卽解至軍裝局呈請總辦騐收○本月二十一日藩轅牌示海寗州州判篆務攺委試用班先用縣丞陳誥署理江山縣廣濟驛驛丞缺委試用從九品翟志榮署理 
[烟臺近事]  
　　烟臺訪事友人云今夏某洋行主招人赴大津工作適拳匪禍起人心皇皇衆工人與行主稍有齟齬幾滋事故幸税務司賈君出爲排解地方賴以安靜事後商民人等公製圍屏恭送以表感佩之忱○烟街素無當鋪惟押店數家皆係廣東潮州等處人所開盤剝貧民莫此爲甚前雖屢經人控告而若輩神通廣大開設如常近忽經官勒閉人心無不快然○前有威海某船駛至奉天洋面被盜劫去近日盜匪將船駛回威海口避風適爲船主所見因卽呈報英官派兵往拿盜匪竟敢開槍拒捕被洋兵擊斃數名擒獲五名卽以原船運載來烟解交華官訊辦○邇來銀價日賤而洋圓尤甚鷹銀每圓向値銀七錢者今减至六錢七八分若龍銀則只値六錢五分上下狡黠者因受虧過甚竟有鎔作 
 
 

Page 3

 
 
寳銀者○本月十二日天容如墨居民無不以爲滕六君將惠臨矣詎知未幾卽氣候轉暖細雨霏霏越兩晝夜始止至今風和日暖無異春初天氣是誠從來所未有者也○本月某日有一小船停泊口内不虞先有一匪船在彼及夜深匪人移舟相近一躍而登舟子不敢聲張任其飽掠颺去○本月十九日午刻有西國某大員由口外經過各國兵船皆聲砲致敬 
[漢皋解佩]  
　　漢口訪事友來函云著名女棍蕭氏專以掠賣人口爲事近在沙市誘得劉姓婦來漢售與蔡甸某鄉農爲妻得錢六十千文事爲婦家偵知尋蹤而至將氏拘獲解入夏口廳署廳尊陳少石司馬倩帮審委員劉蔭知大令升堂研訊氏直認不諱遂限三口内將婦交案再行訊核○漢口大通巷内某茶室主某甲與某營勇互狎一妓致起釁端本月某日各糾黨羽洶洶械鬥彼此各有損傷事爲廳尊陳司馬所知一併拘案懲治以儆效尤○押鋪重利盤剝久干例禁邇者漢陽府趙楚江太守特委傅刺史德潤赴夏口廳所屬各處嚴密稽查倘有違禁私開者發封懲治不貸○伶人劉權楚北人向隸漢口福興班今秋被自立會匪牽涉幾致不保首領嗣幸展轉營謀始得脱然無累不意本月某日又與同部某伶口角乘其不備突將雙目挖傷并割去一耳事後某伶倩人繕詞投江夏縣署呈控刻聞縣主陳介菴大令已飭役將劉伶及帮兇人一并拘獲照例訊懲矣 
[監司謁客]  
　　昨日新任蘇松太兵備道兼江海關監督袁海觀觀察帶同鳳夔九范翰香兩繙譯並英美租界讞員張柄樞司馬法界讞員杜枝園大令命駕至江海關税務司公館董家渡天主堂法總領事公館以次拜會迨十二點鐘時回至英美租界公廨午膳午後至意大利英吉利各國總領事署投刺 
[太守回松]  
　　日前松江府知府余石蓀太守因公來滬至昨日公事已畢遄返茸城瀕行上海縣主汪瑤庭大令前赴舟次恭送行旌禮也 
[沈寃求雪]  
　　昨日上海縣主汪瑤庭大令因公出外及國署時有熊左氏張劉氏者跪伏大堂泣稱丈夫熊錦堂張鑫山與易敬臣等人誤聽康逆唆使投入自立匪會私售富有票後得省悟至駐紥日暉港之安字營投誠某日奉江南提督李大人及前任道憲余大人之命往南通州一帶勸令匪黨曾國章等反正途遇康黨劉保林交付一信囑持往見曾丈夫不知其詐貿然前往曾指爲漢奸立用洋槍擊斃並將屍骸刴分數叚易更被曾剖腹屠腸抛屍絲魚港内小婦人等聞耗乘某輪船前往尋覓瞥見萬利山及李漢川弟兄三人身上衣服的係丈夫出外時所穿心滋疑惑擬卽設法伸寃幸已由丹徒縣查悉飭差拘押求大老爺禀明道憲大人提回究辦以雪沈寃大令命退去候示隨詣道轅轉禀道憲袁海觀觀察移文丹徒縣查明核辦 
[縱火待查]  
　　本月二十二夜本城大東門内孫家弄汪姓家火起焚斃兩人已紀本報前日汪寳均投上海縣署訴稱是晚實係同居陶錫林縱火請卽嚴懲縣主汪瑤庭大令准之飭提研訊汪供小的家房屋四圍俱有高墻前進借與陶住小的在城外開設藥店常住店中家惟母親及胞妹堂妹灶間與陶公用陶係浦東陸家行人數月前挈婦來申云將延醫治病是日其婦向寶成銀樓騙取金釧一雙至夜半時堂妹聞灶間中有響聲往看業已火起先將樓梯燒斷致母親胞妹不及奔逃慘遭焚斃堂妹奔出時見陶夫婦衣服整齊顯係縱火先逃叩求照辦陶供並非小的縱火實因煮夜膳失愼所致汪住後面故不能逃金釧亦非騙取緣方秀甫欠小的洋銀二百九十元向索不還方與寶成銀樓素有交易故由方婦向兑臂釧抵還求察大令著交保出外聽候查明核辦 
[移緝逃犯]  
　　本月二十一日城内攺過局各犯乘人不備相約脱逃保甲總巡局員傅星崖明府立派差勇協力兠拿始得擒獲若干人尚有十一名至今漏網明府恐若輩逃入租界移文英美租界公廨請讞員張柄樞司馬派差恊緝司馬准之旣而法界讞員杜枝園大令亦接准攺過局員陳二尹來函飭包探一體跴緝以憑歸案訊懲 
[公廨停訊]  
　　昨日英美租界公廨讞員張柄樞司馬因隨侍新任蘇松太兵備道兼江海關監督袁海觀觀察拜會駐滬各國領事官飭丁照會捕房停訊兩日 
[店夥痍斃]  
　　太倉州屬嘉定縣人管仲英年二十五歲在英界大馬路徐新泰洋貨店司帳今秋祥茂洋行被人竊友肥皂若干箱由新泰收買案發後讞員張柄樞司馬以管罪無可辭判令管押捕房六月日前忽患病沈重捕頭令送至虹口司各　路工部局病房醫治延至昨日畢命由新泰主婦出洋銀三十元備棺收殮亦云慘矣 
[歸案訊辦]  
　　盜犯李老五及蘇二前在松江府婁縣境内行刦某信局划船所載各貨逃至英租界被包探拘解公廨禀請讞員張柄樞司馬訊取口供栘送上海縣署縣主汪瑤庭大令訊實情由飭吏繕就公文特於昨日派差解往婁縣歸案訊辦 
[並非兵艦]  
　　昨報記有兵艦浮至金山衛一事兹悉實係本埠會德豐洋行所置駁船向泊虹口某馬頭日前被潮衝斷鐵練隨波逐浪浮至是處暫由營弁扣留現經捕頭查知已令包探沈阿岳往金山拖帶來滬矣 
[上海縣署瑣案]  
　　前者張考山阿金控族姪兆華盜賣祖墳掘棺抛棄縣主汪瑤庭大令研訊之下諭令兩造出外先將屍棺埋葬再行訊斷前晚提案復訊張考山訴稱累世棺木十一具現已擇地遷葬惟舊墳被兆華賣得洋銀數千元尚求公斷兆華供小的奉諭後正欲擇地埋葬乃叔父先已另築新墳求鑒大令判令兆華分給考山洋銀三百元阿金二百元再罰一百元充振欵考山阿金堅不遵斷聲稱另有地二畝餘被兆華賣去求恩一并斷給大令諭令另行具控候核兩造遂遵斷而退○朱友棠控金阿松訛詐等情前晚縣主汪大令研訊之下朱訴稱小的係治下法華鎭人前年父親朱裕昌被金田耕金阿松等毆斃蒙前任縣主大老爺拘案訊明將田耕監禁詳辦阿松笞責枷號旋卽釋回前日小的與阿松路遇阿松聲稱前因被控用去訟費若干須小的償還否則欲置小的於死地幸經旁人勸散求恩嚴辦阿松供小的並未向索訟費叩求寛宥大令喝責二百板交朱帶去管束如果不服准予控究 
[英界租界公廨紀事]  
　　日商村井公司執事人控殷駿齋陳鶴亭擔保買辦虧負逃𨓜等情讞員張柄樞司馬訊明著保人賠償在案嗣� 
以殷陳延不措繳原告遂投道轅上控道憲札飭司馬提案訊追昨日司馬飭將陳提獲押候訊核○徐二氏控黃少齋騙取田單抵押銀兩司馬准之昨日飭差將黃提到押候訊追 
[廣東善後局移救濟善會陸純伯部郎公文]  
　　廣東海防兼善後總局二品頂戴布政使司丁二品頂戴按察使司吳二品頂戴兩廣鹽運使司二國品頂戴督糧道周爲備移事光緒二十六年十月二十四日奉廣東巡撫部院德批貴正郎具禀籌欵救濟北省被難官商請飭各屬輸將接濟由奉批據禀該司員籌欵救濟在京被難官商人等具見勇於赴義任恤可風仰善後局卽將寄來捎册百本轉發各屬酌量捐助以資接濟并飭候補知府沈守秉模代爲收解仍移該司員知照此繳捐册并發等因到局奉此除將奉發捐册分發各屬酌量捐助並分移查照辦理及札沈守秉模遵照一俟收有捐欵卽行分次解濟外奉批前因合就備移爲此合移貴正郎希爲查照並將本案禀稿錄送本局備考施行須至移者右移户部山西司正郎陸光緖二十六年十一月十三日移 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[石工慘斃]  
　　紹興訪事人云郡治鳥山門外山中多產佳石左近鄉民以斧鑿從事者奚止千萬人歴年四圍山麓皆被削成峭壁石工須以繩索繫其身攀援而上本月某日石工二十九人猱升其上正在邪許聲喧忽砉然一聲石梁中斷衆人一落千丈慘被石梁所壓血肉模糊迨家屬到來各辨認所穿之衣備棺收殮内有駱姓兄弟五人同遭是刼無一生還尤可悲也 
[上海巡局瑣案]  
　　偷兒沈文和混入南市小普陀橋唐樹元家圖竊被事主扭送二十三七鋪巡防局局員邱友林二尹研訊之下沈供 
小的年二十有二歲金山匯人向在蘇州操紙業此次來滬尋親不遇流落難歸不得已而出此下策叩求恩宥二尹飭搜其身畔得質劵數十紙詰以何來供稱小的所質者皆係已物二尹命掌頰五十下始供稱小的曾竊靑龍橋左近某姓家水烟袋兩枝二尹怒其刁狡叱令鞭責竹梢二百下交地甲汛捕帶往遊行示衆再行核辦○有周利卿者向操棉花業不知因何挈其妻子鄒氏借住生義馬頭東來小客棧内旋卽他往數月不歸致鄒氏積欠棧中房飯等費錢十有餘千棧主婦陳喬氏屢索不付反稱失去烟盤等物投十六鋪巡防南局控請究追局員陳禾亭二尹飭地甲傳周到案判令掌頰二十下鄒氏伏地哀求二尹叱掌頰五十下復鞭責藤條若干下送縣重辦氏一味求恩二尹斷令繳呈洋銀五元給陳喬氏具領諭以嗣後不准逗留違干重辦○南市增祥碼頭福履祥鞋店係馬漢章所開用戴春林司帳目日前將戴辭去另倩朱蘭生經理戴心不甘服唆令店夥姚德咸戴金奎李煥草嚴金生王祥元包天喜韋福林等一律停工并將朱曳至某茶樓囉唣馬忿甚奔投十六鋪巡防北局喊控局員文韻松二尹提戴研訊諭令馬將姚德咸戴金奎李煥章嚴金生各給工資洋銀一元二併歇去案遂結○日前南市董家渡天成磁器店中失去錢八千文店主某甲投報二十三七鋪巡防局請爲查緝局員盛雨村二尹准之飭捕役嚴緝務獲遲之又久信息杳然前日二尹命提汛捕至局比責五十板限五天内破案如延血比不貸 
[南市捕房紀事]  
　　前日妙手空空兒胡阿四卽胡安安竊取新馬路泉漳會館馬頭某餅攤上菜刀一柄適爲十五號巡街捕所見拘至捕房捕頭令轉解馬路工程局總辦葉孟紀司馬研訊之下胡供小的係浦東人久患吐血衣食俱無不得已而爲此嗣後定當攺過自新矣司馬令具呈攺過切結然後驅逐出境贓給失主具領○前日閩人劉金生濳至同鄉陳阿土所駕麻雀杉板船上偃臥被陳斥呵以致扭毆旋由某號巡街捕拘至捕房捕頭令暫行管押後經管帮人陳阿良出爲調處投捕房保釋捕頭令禀知馬路工程局總辦葉司馬司馬飭具呈攺過切結然後釋回 
[英租界捕房紀事]  
　　前晚有某甲者在正豐街淸和坊任意小遺無賴某乙見其愚懦可欺貿貿然來冐稱暗差巡捕舉掌　其頰甲不服以致互相扭毆棼亂中失去金質對時表一枚因投訴捕房請爲查緝捕頭允之卽令其包探將乙拘竊押候解送公堂禀請讞員張柄樞司馬究辦○有蕩婦混名麻皮愛林者偕高翠紅花翠琴二流娼至四馬路四海昇平樓啜茗不知因何大張雌虎之威兇毆不已某號巡街捕見之一并拘入捕房捕頭詰知釁起細微釋之使出不予深求○前晚偷兒余阿三潛至北京路某弄嗣竊適爲某號巡街捕所見拘入捕房捕頭令押候解送公堂禀請訊辦 
[法租界捕房紀事]  
　　昨日讞員杜枝園大令隨同新任蘇松太兵備道兼江海關監督袁海觀觀察拜會駐滬各西員先期飭家丁知照捕頭暫停發落○前晚甲乙二小工混入太古公司棧内竊取白糖數十斤携至市中求售經某包探緝獲人贓解入捕房捕頭令押候解送公堂禀請訊辦 
[美租界捕房紀事]  
　　日前湖南人陳大元由漢口乘某輪船來滬人地生疏資斧告罄遂於前晚七點鐘時至乍浦路新大橋畔蹤身躍入波心三百五十五號巡街捕見而援起舁入捕房捕頭令轉送公堂禀請讞員張柄樞司馬妥爲安挿○昨晨浦東人蔣阿桂手携牛乳六瓶行經百老匯路一百零十號巡街捕查得並無工部局執照有違租界定章因卽拘入捕房捕頭令押候解送公堂禀請訊辦○昨日午後本邑人沈銀如將猪四頭用繩綑其四足雇車載至裏虹口漢璧禮路一百零八號印捕見之以其有違救生會章程拘入捕房捕頭令押候解送公堂禀請訊究○浦東人某甲向在北吳淞路一百二十八號洋房某西人家執役昨晨潛入西人房内竊取洋銀一百餘元西人查悉報捕旋經包探劉阿炳拘獲起出原贓帶入捕房押候解送公堂禀請究辦○前晚外虹口百老匯路某西人家忽然失去金對時表等物適甬人沈才有在門外東張西望形迹可疑因令某號巡街捕拘入捕房捕頭令包探劉阿炳查明實在情形然後解送公堂禀請懲辦 
[救濟善會紀事]  
　　敝善會昨承鄧錫三大善士寄到李君耀旒羅君盤谷由社户勸勸募廣帮各寳號合助洋銀二百三十八元内有五十元係利興成寳號將謝酒席資移助耆節用愛人建宏圖於再造生財大道占盈缶之有孚移緩就急務實隱名功德無虚報施不爽乞登報牘叩謝鴻施○昨承慈谿丹桂書屋助來銅板精刻西淸古鑑十三箱計三百十二本圖將希世之珍與禹鼎湯盤而並重藉作拯災之舉俾困鱗嗷雁以同蘇除將書變價外合乞登報以誌謝忱○昨承京江余君樹勛交來沈君少亭經募洋銀四元小洋銀九十九角又余君自募洋銀二十元又前由寳君交來季思祿余樹勛二君合助洋十元新聞報館狎鷗主人潤資移助洋二元九角曲園弟子張貞竹女士潤資栘助洋一元尚絅齋邢君助洋五十元蘇州同元莊交來萬源號助銅洋二十元悞收子助洋四元何君家祥助舊畫四軸此數君子者或移这澤胸襟識見皆能超越庸流誌之爲被難諸人謝並爲世俗勸上海慶順里救濟善會陸樹藩潘炳南謹誌 
[金陵官報]  
　　十一十五日藩憲恩巡道徐總理兩江營務處候補道曾下關掣騐候補道何善後局候補道趙洋務局候補道汪銀圓　候補道劉保四局候補道松會辦保甲局候補道劉錫庚謝委辦銀圓局候補道蒯光典知州張頤慶均見江南機器局木工廠委員從九蘇德耕辭先鋒官何秀元傅永貴均謝　開濟兵　李田到禀知水師學堂監考委署江甯府檢校丁均平禀知任事府經廳蔣士祺禀知交缷兼理府檢校事委管帶祥雲輪船陳鐪禀知接帶江安輪船楊星田湖北回十六日縣轅牌示新授蘇松太道袁樹勳應卽飭赴新任將軍崇新授蘇松太道袁樹勳到見禀謝奉飭赴任知州保謙赴高溧句知縣朱秉成淮屬又陳其璟赴通海又黃彝凱赴江浦六合江都甘泉均奉司委公幹卽辭廣西知縣史悠頤通州都司彭道選均到銀圓局候補道劉錫庚禀知到局十七日濟轅牌示溧水縣殷以恕病故遣缺查有鄭工遇缺先補用知縣王延年請補又署興化縣典史趙維嶔期滿遺缺查有分缺間用典史彭煥又署沐陽縣典史陳具慶期滿遺缺查有試用巡檢　衡又江甯府龍江關宣課大使吳啓堃病故遺缺查有本班儘先從九品朱儀均堪以署理候補道那良謝委會辦保甲局差委署太湖恊正任江陰遊擊仉志鵬到江西袁州營都司英俊奉示察看知州張頤慶見委署上元縣劉燡泰興縣龍璋均謝委通判劉人僑銷解軍裝赴西安回銷差又許承俊徐屬知縣蕭仁暉揚屬奉司委赴公幹知州朱德魁禀知留甯差委大通營左哨都司張玉山來省傾餉中書科中書郭慶護回上海廣西知縣史悠頤均辭縣丞遊師程禀知遵籌餉例用道知縣班 
[皖省官報]  
　　十一月十七日三埠管釐卡知眇盧忠麒辭本任阜陽縣黃家傑太湖縣柯劭憼均辭赴引壽州秦霖奉臬臺委赴滁和公幹候補知縣鄧之望奉臬臺委赴廣德公幹張奎漢到赴太湖查案回汪承祖到赴桐城丈洲回張武椆到銷皖北牙厘差遣回仲森璧到由皖南措資回直隸州同薛念祖赴上海探磺價回州同錢寳　知奉委勸辦賑捐並委洋務局學習繙譯並由賑捐案内加捐鹽提舉銜十八日本任頴上縣耆齡知奉委發審局帮審　補知縣華國文知奉委辦皖南土藥商務局提調曹文　到赴宿望提漕糧回州判李父蕃到解籌撥銀赴金陵回十九日署潛山縣趙廷辭杜葆光辭赴廣德州閲卷鄧之望辭赴廣德州公幹劉家序知奉委洋務局差劉兆熊　酌委一次文化舒知奉委發審帮行走孫頤年知奉委發審局帮審差二十日候補知縣查光華知奉皖南道委辦蕪湖大關税務通判許隆緯知奉撫憲委辦天長釐卡從九楊晸知奉府委淸查太湖監犯 
[邗江官報]  
　　十一月十五日李鹺尹彭庚龔鹺尹齊讞均銷南京餉差葉鹺尹祖泰委四浦差姚分轉近愷銷湘岸差兵部祁副郎師曾由京南下過揚○十六日儀棧總辦龔觀察公幹到揚掘港塲錢鹺尹禀到餘西塲鹺尹辦回署○十七日叚鹺尉文蘭銷北鹽差 
 
 

Page 10

 
 
   
 
