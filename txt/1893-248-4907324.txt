# 1893 - 248 - 4907324

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄　摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外　　　前上逮官場下迄閭巷瑣聞侏事纖悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報賭君尚其俯賜鑒察爲幸此啓 
[珍物助賑] [  申報館恊賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下文徵明山水入物册頁五十元草虫花卉册頁二十元伽楠香朝珠佛頭記念全五十元花翎三元藍翎二元古銅大香爐二十元翠鐲一對四元十三經註疏三元二角米南宮手卷高澹游山水一幅朱漁珊帖二部　其昌帖一部羅將希世之珍與火齊木難而鬥異藉作拯災之舉俾困鏻嗷雁以同蘇當亦諸君子所踴躍歡欣獬囊不吝者乎如　購取　移玉本館帳房爲盼 
[講求洋務首宜加意譯書論]  
　　考黄行書見於漢書西域傳服䖍曰安息國横行爲書記師古曰今西方胡國及南方林邑之徒書皆横行不直下也夫服䖍師古之說原非指今日泰西各國而言然泰西書法之尚横行其由來之久卽此可以類推中國聲音之道莫奇於字母莫巧於反切字母以一字而貫衆字之音反切以二字而出一字之音然考此法古所未有自梵典入中國而繙譯之學興始創此字母反切之法則其傳得之於外國可知自有字母反切舉天下隱僻之字晦昧之音皆可鈎而出之典籍無難讀之字喉舌無不發之音且讀或淆譌而尋其反切卽可得其本旨則字母與反切之功大也今泰西以二十六字母轉相配合而成音音成而義生音無窮而義亦無窮焉然英文二十六字母非盡與各國相同與羅馬古文亦有異是則因革損益與時勢爲變遷猶中國篆隸眞草之遞相更變而不能終守古制耳夫英以財賦稱雄法以甲兵爭霸二國者泰西之强國也故其語言文字尤爲各國所通用美爲英之舊屬故其文字皆同於英而聲音之間微有差異西班牙曾爲法所據故其語言亦時有同於法者其他若德奥意諸國大抵國異則語言文字亦因之而小異此固由於山川風俗以限别不能同歸一致耳至俄則不與歐西各國同正朔其文字亦逈不相同蓋隱然於歐西各國中獨樹一幟是又不可同日而語者也夫奉使絶域權輿炎劉然未有軺車四出若今日之盛者方今申外相交首在聲氣相通藉以去隔閡而申情愫是故雍容壇坫折衝樽俎片語解紛一言破的胥於行人是賴則語言文字不可謂非今日之急務然近日所譯英文法文等書如英文捷訣法語進階之類皆由教堂中延精於西文者譯出尚無不合之可指此外各書其音註西字之處間有不符則以華字而註西音故不能絲絲入扣要其精粗雖别第足爲初學之讀本至於入室升堂則鮮有及者是亦美猶有憾之一端也夫泰西語言文字之道首重在文法知文法則出言有章舉書札文簿之事皆有條而不紊宜取英法各種文法延精明西文者詳加細譯刊訂成書使有志西文乾咸得專心致志因端竟委探本窮源則西文可期日漸昌明凡應行人之選者皆可與各國官員躬自辨論而無所假於繙譯者之口則操縱張弛可以隨機應變其利其益誠有不可以一端盡者此講求文字語言之書所宜詳加繙譯者也泰西藝學實勝中國以用心精而致力專也天學初函等書其由西譯中者始自明季今則風氣日開所譯之書漸夥如算學測量汽機化學天文地理醫學博物工藝水陸兵法等書約可得百數十種雖皆粗具規模未將精義奥理全數分明然中國今日所以得稍窺西學之門徑者則未嘗不嘆譯書之爲功大也蓋事經口授則一人之功極之十人而止再極之百人而止耳著之簡編則可以布之天下傳之無窮其收效爲捷而廣回未可相提並論也今泰西製造精奇獨擅其利考其書皆刊布國中並不以爲獨得之秘苟能由淺及深依次繙譯俾中國有志之士尋根究柢其爲裨益豈有限量近聞滬上坊間所售化學等書其銷數較前數年更爲暢旺知中國之士於格致一端亦能逐漸留意苟能推廣振興以新譯之書啓沃其心思中國不乏穎悟之子數年之後安知不有殊尤異敏出乎其中卽不能與泰西各國並　齊驅而得寸則寸得尺則尺較之漫不經心者固有間矣此講求格致製造之書亟宜詳加繙譯者也泰西於我國十三經廿四史皆譯而存之而我於彼國歴代之沿革掌故迄無專書泰西於我國山川阨塞形勢險要類能指而陳之而我之於彼則茫無所知者比比而是凡此者皆中國之用心不汲泰西之深且遠也是故於朝章别其得失於兵數分其多寡則兵刑政治之書宜加繙譯者也於人民辨其醇漓於疆域考其廣袤則地理風俗之書宜加繙譯者也他若種藝技巧之事凡有補於中國者皆宜譯而存之以備參考近數年來出使人員星軺言旋往往各有著述雖第就目見耳聞筆之於書然其裨益已難一言而盡苟能勤加搜討詳加採訪俾西國有用之書次第譯成華文夫而後近則本語言之浹治以固邦交遠則探格致之精奇以幾富强譯書一事謂非講求洋務者之先務乎哉 
[穗垣零拾]  
　　西門外北城侯廟前横巷有屋數十間皆係貧家小户有婦女三人洽比其鄰素相認識前日晚飯後三人聚會各道貧苦直至夜深始回家就寢不料三人竟於是夜各自縊斃内有兩人已懷孕數月尤爲可慘翌日鄰里聞之咸嘖嘖稱異不置○東門外某村李某以耕種爲業有子一人年甫十餘歲前日牧牛于田忽然天色陰　風雨驟至其子騎牛而歸未及抵村卽霹靂一聲其子與牛一同擊斃夫童子與人無爭耕牛亦有功於世究竟何因以至上于天譴耶眞覺解人難索矣○上月十三日果欄橋梁姓有女年六歲婢一口年九歲同在門前嬉戲轉瞬間已被人拐去刻下偵騎四出蹤跡毫無拐匪近來如此猖獗彼有地方之責者可不設法查拿以除民害哉○十二晚初更時候黄沙中和里梁宅被匪六七人破門行劫手持洋槍嚇禁聲張肆行劫掠得贓出門又放槍以示威使人不敢追捕遂逃出海傍逍遥而去聞該宅係龜鴇一流人有妓一口寄跡珠江艷名頗著近爲某貴人以明珠五斛贖之匪徒訪聞故有是舉幸該宅黄白各物皆存放他處故所失尚無多云○新塡地某娼家有妓名鳳仙者與某甲有嚙臂盟裘葛再更曾無異志甲久欲與之脫籍但阮囊羞澀事與願違妓已厭倦風塵又以意中人難爲䭾金之贖遂於前夜服紫霞膏以圖畢命迨毒發時人始知覺多方解救已無能爲力矣吁可憐哉○十四日由南番兩縣獄提出犯人十名押赴營務處覆 
 
 

Page 2

 
 
訊明確隨恭請王命行刑處死首府兩縣及四營將官均到法塲監視聞各犯皆係搶劫重案想殺一足以儆百此後不逞之徒其亦知所畏懼也哉○某日傍晚時有男子一人年約三十餘歲衣履修潔行至清平高橋猝然暈仆在地寂然不動路人見而異之近前撫視則已身冷如冰魂歸地府矣次日仍無親屬尋認遂報請善堂施棺收殮而去人生如朝露信然 
[廣東官塲紀事]  
　　南韶連道阿觀察開缺大憲札委候補道顧觀察元勳署理斯缺印務按觀察係廣西人需次多年積班最久前曾署理是缺二次流風善政至今民猶能道之兹又舊地重臨想兒童竹馬必早歡迎矣○南韶鎭總兵方軍門友升來省辦公已畢業於前日起程回署閩粤南澳鎭兵劉軍門永福昨又因公晉省部下建兒送往迎來頗有應接不暇之勢 
[書吏辭差]  
　　番禺縣李子華大令政尚嚴明其於書吏差役尤爲加意約束不肯稍事寛恕閭閻感戴幾於有口皆碑日前禮房書吏因貽悮公事致觸大令之怒命笞責數十以示薄懲不料署中各書吏咸以爲苛大爲不服相率求去不肯辦公刻下紳民之欲遞禀者亦無人代達聞已邀請隣封書吏爲和事老從中調處未曉可能轉圜否也 
[觀光類誌]  
　　粤省監生遺才額甚隘約二十名取錄一名苟非文藝超羣未易得遂觀光之願兹聞大憲此次擬將各監生查明新捐舊捐分别辦理如係新在順直賑捐局捐納者卽不拘額數但能文字通順便寛予取錄因現時順直又遇水災待賑孔亟故欲如此辦法以廣招徠也刻下士人聞此消息多有不惜小費重復報捐者數日以來此項捐欵已集有成數將來解往災區不無小補是於籌集賑欵之中又得鼓厲人才之道誠一舉而兩善備焉○高廉雷瓊各屬距省遥遠士子之來赴科者大屬不易加以今年水旱荒災到處皆有民情困苦類皆裏足不前計現在到省者比之上届約少一二千人學憲徐花農大宗師訪知人數略省貢院號舍大可相容所有各屬遺才擬從寛取錄俾士子得以共沐恩波不至抱向隅之歎云○每逢大比之年由撫憲調取各書院高才生考課一次名曰决科撫憲剛子良大中丞業於上月十一日在衙内開考兹已將各卷評定甲乙發榜張貼計取錄元卷一名魁卷十名中卷一百名元卷係陳君慶和番禺副貢蘭甫京卿之文孫也家學淵源素稱名宿其餘前列者悉知名之士中丞老眼無花士林咸翕然稱服也 
[恭送行旌]  
　　前辦揚州保甲總局趙觀察卸差後柴篷等業恭送萬民牌傘以誌去思等情疉詳於報兹觀察略爲休憇筮期七月二十日起程回省是日上午本郡官紳曁城内外各叚保甲巡員並曾經派委巡差者均各具衣冠先至碼頭恭送觀察至立卽降輿一一慰勞别緒離悰咸有依依不舍之意觀察謙遜再三始行解纜各員見布帆遥遠遂紛紛遄返至觀察瀛眷此次並未全行尚住丁家灣公館俟觀察抵省後再定行止云 
[米巿瑣聞]  
　　今歲揚屬雨暘時若裏下河新穀向來收穫較早業已刈割登塲千倉萬箱太慰篝車之望紛紛運載至仙女鎭該鎭係通江口門米木二業爲該鎭極大生意寍波蘇滬等客每至新穀登塲卽紛紛載木而來運米而去頃聞上月望日業已開盤每石由二元一角起至二元七八角不等咸謂此等價值爲近數年所未有本城西北山米南鄉圩米大約上月杪亦可穫刈據聞收成似亦較勝往年說者謂直隸正在招商販米大江南北雖豐收者居多弟恐米價不能劃一耳 
[殘酷宜懲]  
　　揚州城内近有一壯漢負一啞孩向大街各鋪乞化錢文孩雙足俱無踝骨外露鮮血淋漓據壯漢稱孩吾子也近因患脫骨疽無力醫治以致雙足腐脫聞者憫之每日頗有所獲昨日化至運司街又將孩擲坐於地自向各鋪募化是時適有好事者某甲見孩獨坐遂戲謂曰爾啞乎孩點首者再甲自忖嘗聞啞子必聾此子何獨不然因探囊出青蚨數十笑謂曰爾如能言全行與汝時壯漢乞至北首相距約四五十步孩遥視壯漢俯首不答甲愈疑曰爾父相距甚遠爾便開言無妨也子涔涔淚下低聲曰求做好事甲大驚知有異急問曰彼可是爾父直說吾當救汝子猶囁嚅甲謂不速言彼至矣子遂備述吾九歲泰州人被伊拐已二年矣足係刖去尚欲有言詎壯漢已窺見孩前有多人圍觀形色頗覺慌張如飛而至將及忽又反奔甲遂大呼當塲將其拘獲聞者咸動公忿立喚地保至將漢並孩一併送請保甲總巡局訊辦說者謂似此凶惡之徒以他人子女矯揉造作爲已賺錢喪盡天良全無人理其殘酷孰有過於此者想一經研訊定當盡法嚴懲也 
[漢陽縣試]  
　　漢陽縣薛大令出示於八月廿六日扃門考試合邑童生 
[漢皋米價]  
　　今年湖北豐收米價頗廉此際漢陽積稼嘴一帶糧食行所售靖港上熟白米每石值銀一兩八錢益陽上熟白米每石值銀一兩七錢馬家河上熟白米其價與益陽相若易俗上熟白米每石值銀一兩六錢現在湘潭新米已於上月中旬到漢其價又與易俗相似歸靖港莊發售其餘益陽馬河易俗等處新米僉曰必至八月尾始得到漢至漢口土壋各米行斯時新貨盡由黄陂孝感漢陽三縣運來分而言之彼三縣所來之貨各以其地命名合而言之祗稱早色遲色蓋以穫刈遲早言之也目下上好遲色每石值青蚨二千六百餘翼早色之極低者每石祗值青蚨二千一二百翼數米爲炊者尚不慮日食維艱也 
[鳥呼姑惡]  
　　金陵綾莊巷某姓童養熄年十四歲素不見容於姑一言不合鞭撻隨之玉貌冰肌鱗傷殆徧媳不堪其虐於上月十八夜雉經而亡信至母家興師問罪甫入門欲得姑而甘心焉姑知衆怒難犯席捲而逃媳家必欲姑到塲方肯罷休停屍二日尚未裝殮倘再遲延勢必涉訟蓋穢氣流行鄰里必赴有司衙門控訴也安得善爲說詞者一消雀鼠之爭乎 
[姑死媳歸]  
　　有樂某者原籍徽州在漢口陞基巷後開設木作膝下一女年近花信幼許同籍張某之子爲室張亦寄寓漢皋前數年病故張婦屢遣媒妁傳信爲子完婚無如樂終不命女于歸張婦自夫故後毫無出息近更衣食維艱無可如何祗得使子傭工於同鄉某中處婦自投樂處暫借一枝樂以居宅空慺假之任婦自來自去漠不關心詎婦見樂薄情子又昏昧自料終身憂多樂少生不如死遂於上月中旬縊斃樂樓數日不見出入樂以婦他往未歸並不介意越數日臭氣擈鼻樂亦不知臭從何來又越數日屍水從樓上滴下樂始登樓觀之方知婦死多日遂招婦子商量將欲草草安葬婦子極懦無一不唯岳命是聽甲知婦非無故而死代抱不平約同里數輩率婦子投地保欲與樂爲難樂駭絶許以厚葬其婦安排女婿完娶更以房屋一所作賠嫁資甲始首肯寢事 
[蜺旌遄發]  
　　新簡福建藩司黄方伯來滬後小住英界長發棧爲前報所已記兹悉方伯定於七月廿九晚乘招商局之高陞輪船起程履新昨日上海縣辦差人等在碼頭整備一切至晚方伯命駕登舟本埠道營廳縣等官次第相送離歌唱徹當有黯然銷魂者矣 
[方伯登程]  
　　前山東布政使司王方伯毓藻由金陵乘輪來甲在英界大方棧暫駐行旌已紀前報兹悉方伯於前晚乘招商局之新裕輪船赴都陛見關道憲聶觀察提右營廖叅戎松海防劉司馬上海縣黄大令及印委各員均恭送如儀 
[總辦壽辰]  
　　前日爲滬南製造局總辦劉康侯觀察懸孤令誕先期命家丁雇到影戲在局演唱魚龍曼衍之餘繼以絲竹嗷嘈道憲聶觀察率同廳縣各官前往道賀一時車馬盈門簪裾满座樽開北海壽獻南山極宦海中之盛事 
[邑宰求晴]  
　　本埠日來陰雨連綿有碍秋收上海縣黄大令特於昨日起赴邑廟拈香求晴 
[信船被劫]  
　　聞正和通順寳順全盛等局信船於七月廿八夜由滬開往蘇州常熟等處行至南翔三里亭地方被盜搶刦緑林豪客猖 
 
 

Page 3

 
 
獗如此誠行旅之隱憂也 
[小工猝斃]  
　　浦東洋涇鎭人蔡上達者以犁雲　雨爲事勤儉半生頗堪温飽其子阿狗弗克負荷日與無賴爲伍吃著嫖賭無一不精蔡屢加訓斥阿狗忿甚拂袖而出浪跡滬上在工部局當小工前日行至虹口同文書局東首忽發痧症倒臥地上旋卽氣絶嗣爲肉莊夥所見認明係蔡上達之子遂知照二圖地保陸坤咸將屍舁至工義局旁空地上召蔡來滬備棺成殮帶回埋葬有子如此誠豚犬之不若矣 
[孔方有力]  
　　小東門外金利源碼頭停有駁船兩艘裝載煤斤甲船水手正在解䌫開駛被乙船水手碰落河中至次晨屍始浮起經甲通知死者叔母備棺成殮寄信至寗波令伊父母來滬領棺前日其父來申以子身死不明邀甲乙至虹口望月樓茶肆評理舌戰之餘有魯仲連其人出爲排解以不動尊爲和事老始領棺而去 
[賽會爭奇]  
　　滬南各處之舉行盂蘭勝會者向推藥材行首屈一指現聞羊毛行中人不肯讓該業專美於前故亦向各行募集鉅資招雇工匠紥就各色彩燈并有龍燈數條鈎心鬥角各盡所長本擇於昨晚與賽嗣因天氣陰晴不定首事諸人恐不能十分熱閙須俟天氣放晴始行　賽在會諸人鄭重若此想可與藥材一業齊驅並駕也 
[定期演劇]  
　　江西客之寓滬者以碗業爲太宗生意夏布次之今屇夏布頗有利益可沾故業此者相約集資雇梨園子弟擇於八月初一日在滬南江西會館演劇酬神惟願天公做美大放晴光則届時棗花簾底袍　登塲定有一番熱閙也 
[冐取工洋]  
　　滬南製造局工人顧阿四向有登徒子之癖揮金不吝遂致所入不敷所出債臺百級無計彌縫乃僞寫同廠工人某甲字條向帳房支取辛工洋二十四元司帳者信以爲眞如數付之豈料事當敗露適甲亦至帳房問以所取工洋甲茫無頭緒司帳者立卽禀明總辦飭捕役往拘迨至顧家早已聞風逃避捕役四處查拿杳無蹤跡遂回局禀覆劉觀察面諭捕役在外偵緝以憑究辦 
[案情禀道]  
　　捕夥謝阿二徐雲泉持票赴法界提人被法捕頭查有拆梢情事飭包探將二人拘獲管押徐忿恨自盡經道憲委寳山縣相騐及上海縣黄大令由蘇回申捕房遂將阿二送縣訊辦此已迭紀報章前晚大令在簽押房飭提阿二至案研訊阿二供稱係蘇州人在案下充當捕夥向來安分不敢犯事本月十一日奉諭持票協同徐雲泉至捕房協提窩劉賊贓現開花烟館之龜鴇王三寳阿招生處之贓洋五十元小的與徐前往王等堅不認承小的等遂將王及招生提解進城行至舊校塲玉液春茶館門前背後忽來二人一名阿毛一名阿龍自稱係捕房包探巡捕謂小的等曰此案祗須贓洋五十元可免提人爾等可將王與招生交我等保去明日請爾等到法大馬路春園烟館收取贓洋小的等遂將龜鴇交阿毛等何去次日至該烟館中果見王等皆在烟盤中有洋五十元小的等甫坐定王等暗中唆使他人赴捕房誣控小的等拆梢經包探到來不問情由將小的等拘押捕房徐因此忿急自盡且到捕房時沿途被伊等兇毆現求伸寃大令謂本縣查得爾等在烟館時向伊等索洋一百元究意有此事否答稱實無其事大令曰如有此事爾須直供不能含糊謝堅稱寃枉可請訪查大令一再研訊謝執定前詞大令著退去候據情禀明道憲核示遵行至二鼓時大令遂命駕至道轅禀陳壹是 
[研訊逃妓]  
　　郁包探至法公堂禀稱花烟館龜奴顧玉生扭徐朱氏卽金寳至捕房訴稱金寳係花烟館之逃妓在途相遇當卽鳴捕拘入捕房經捕頭著令一併管押今特解案請訊旋有鴇婦顧陳氏投案供係玉生之祖母金寳於去年六月二十日逃遁今始尋獲求請給領並將身據呈電同轉閱畢謂此據墨色尚新諒係假造又問顧玉生曰此妓如何逃遁如何被獲供稱於去年遁去找尋無著至前日小的在菜巿街當鋪前相遇囑伊回家倔强不依因此鳴捕拘押捕房徐朱氏卽金寳供係撫湖人年廿六歲父親朱福田在家耕種度日小婦人於七歲時被匪人誘拐賣與蕪湖某宦爲婢計身價錢五十三千文至十二歲時有住居本邑四馬路之撫湖人張德新者誘拐來甲售與吴如意所開野雞妓院爲娼至十四歲被吴押與顧玉生花烟館賣娼計包帳洋一百廿元言明三年爲期至今將有十餘年仍令爲娼不知何意同轉謂爾如何私逃供稱並非逃遁小婦人時遭該鴇凌虐不勝其苦於去年六月間有狎客見而憐之愿出洋一百六十元爲小婦人脫籍被該鴇　阻又遭毒打嗣有開老虎灶之魏阿寳欲娶小婦人又爲鴇婦所阻日坐針氈不得已而避匿問爾現住何處供稱住醬園弄徐重儀處問徐是何人供小婦人已嫁彼爲妻問此據是否當時押據供不是此係假者求大老爺開恩將小婦人拔出火坑同轉得供復謂顧陳氏曰此據上有洋一百五十六元與所供一百廿元情節不符爾須將眞據呈案供稱此係吴如意於去年五月間將金寳加洋三十六元共計一百五十六元之絶據問爾知金寳青春幾何供今年廿二歲於十七歲時至小婦人處爲娼金寳所供年歲均屬子虚求請明察同轉謂爾須將吴如意中人彥太太邀案並將該妓眞據呈閱方可核斷陳氏遵諭同轉判將徐朱氏還押顧玉生交陳氏帶去於下禮拜二投案覆訊 
[縣案彚錄]  
　　張陳氏行竊妓女王月仙之銀水烟袋由捕拘送公堂蔡太守訊供管押旋有張福元自稱係該氏之夫陳金堂自稱係該氏之父同投公　具保該氏供稱與福元等並不相識太守遂備文送縣前晚黄大令升堂提訊張福元供稱係本邑人向業織機陳氏確係小的之妻前因貪小犯竊以致拘押公堂解送案下現求領回管束陳金堂供稱爲京貨生理陳氏係小的之女現求恩准給領張陳氏供稱今年十六歲因貪小行竊月仙烟袋被公堂轉送憲案現已自知攺過願隨丈夫回家大令以張陳氏犯竊本當責懲因其攺過自新姑從寛典著各具切結將張陳氏交張福元陳金堂領回嚴加管束○船户蕭福興短繳糧米經海運局送縣訊供斷繳洋銀一百廿元迄今爲時已久分文未繳前晚黄大令提蕭至案問曰爾欵如何延宕不交供稱小的係湖北人滬上人地生疎實難措繳大令判笞二百板還所候備文遞解回籍○陶金温因爭奪小工戳傷工頭趙光德一案當經英公堂送縣訊供收所邇來陶在所胡閙不休由看役彭春禀報黄大令於前晚升堂訊問陶供稱小的自管押以來每日並無飯食是以向索不敢吵閙大令曰旣無飯食爾安能活到今日况本縣每日有官飯發出分給爾等顯見滋事說謊著重笞二百板還押○外海水師吴淞等管謝叅戎函致縣署稱有江北老土並陸金貴在引翔港地方高擡魚價蠻霸一鄉請爲提究黄大令立飭差役下鄉將二人拘獲前晚提訊老士供稱係江北人家住楊樹浦地方素以賣魚度日小的有蝦一籃持往引翔港魚行中估價卽有軍廠中人到來購買因論價未成將蝦抛在地上魚行中人命小的拾取軍廠人不問情由將小的兇毆幸陸到來勸散此係實情陸金貴供稱軍廠中人與老土爭毆小的曾爲勸解大令以陸金貴不應多事判笞一百板與老土一併枷號一月發犯事地方示衆 
[英界公堂瑣案]  
　　寳泉園浴堂修脚匠土順德訴稱被同業王長卿强欲勒捐不遂其意將修脚刀奪去不准做工爲此鳴捕請究王長卿供令年小的輪值司年如有學業满師或外來就業均須出入行費錢七百文存儲公所此係向來舊章不敢勒索何包探禀已往查過所有修脚刀由王順德自已抛與王長卿並無奪刀情事太守謂租界向無同行規例槪不准理摩之使去○孔包探禀女子李阿二失竊水烟袋衣服等物查係徐竹堂行竊送究徐供詞支吾太守判令遞回原籍○洋人茄那訴稱華順棧出店王阿紀遇輪船到埠在馬頭高喊小工違章請究王供不諳定章叩求恩宥太守判押五日○洋人查禮司訴稱有素來認識之張寳林貧苦異常見而憐之留宿被竊被褥衣服等件送究張寳林供係東臺縣人實因貪小起見叩求恩宥太守判令遞回原籍○洋人沽訴稱小工陸阿狗奚春林錢桂根　登發王寳全蔡柳　等逞兇毆傷手背是以送究陸阿狗等供向索工錢非惟不給及將小的等毆擊太守判將陸暫押奚錢夏王蔡等均交保　禮拜二再核 
 
 

Page 4

 
 
[作善降祥]  
　　昨接繆山氏來函云孫女年纔周歲未進穀食因患瀉症發熱不止轉後慢驚延醫調　咯見輕减惟病體瘦弱似難復全合家畏懼特措朱提十一兩七錢九分又洋二元交全盛信局奉上尚祈彚解順直散放以冀神靈默佑轉危爲安是所䖍誠叩禱者也又尹殿章求保平安助賑洋三十元書不云乎天視自吾民視天聽自吾民聽旣已廣沛廉泉則載道飢黎自必歡呼頌德天心降鑒　不報以福祿者乎左劵可操尚其靜以俟之 
[晉賑餘記四十九]  
　　七月十三日電詢津關云日内振聲處有解欵之便否當奉復電云振聲處又停賑毋庸解欵十五日電致潘振翁云所借山東臥牛山二千兩請劃收此間十七批解欵由此間劃還臥牛山是否速電復十八日又電詢　振翁云設局留養過冬之議是否愼之先生留辦此局請電示此兩電請太原電局轉遞豐鎭尚未奉到復電○湖北江陵縣李清溪大令沙巿電局黄筱琴太守夙懷胞與憫此晉災會禀本道周公本府舒公集商城巿文武營局紳商廣爲集腋共捐銀四百四十九兩錢二千數百串兹先匯到兩批共規銀一千八百零八兩四錢九分九厘尚有三百四十一兩三錢零八厘待匯并承開示捐户細數當歸七月分清單登報大令名九江以名進士現宰官身太守名邦俊皆卓然一時之望也○七月十旬收回六月底代墊已匯未到賑欵計紹興奉天贑州廬州沙巿成都瀘州開封杭州台北蕪湖漢口等處共規銀六千四百七十一兩七錢七分一厘又洋九百七十九元四角五分四厘俟月杪總結後繕具清單登報其馬大籙巷東直義賑公所收欵均在其外另行報銷[  桃隖散人述]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[墮厠殞命]  
　　有楊阿大者不知何處人在小東門外爲待詔素有羊癲瘋病時愈時發前晨七點鐘在城根登厠舊病復發立足不牢滾入坑中爲時尚早無人顧問直至九點鐘始爲相識者所見立召楊之族人前來認明屍身購備衣衾棺木於午後三點鐘收殮行人見之無不掩鼻而過 
[法界公堂瑣案]  
　　郁包探解縱賊之周鄒氏至案據探夥蔣福生禀稱前竊鵰毛扇之小剃頭阿寳前日携衣包一個茶壺一把在小東門外戲館街小烟館中與該氏一榻横陳呼吸烟霞迨小的相隨入内阿寳見而奔逃小的上前追赶被該氏阻住致阿寳得以逸去氏又辱駡不休正欲拘拿被伊逃至花烟館從後門走出小的旋至五十九號小屋拘獲請訊並呈報失單請閱且該氏亦曾行竊某姓錢一千文及客棧中之銀水烟袋等物問氏夫爲誰供廿三鋪汛捕阿春卽氏之姘夫鄒氏供不知阿寳是賊悮縱之去亦不敢辱駡探夥同轉商之祁君以該氏有意縱賊判押候交到阿寳方准出外○西人某甲訴稱有帳箱一口由永安街源盛紙店爲中押去洋銀一百零四元曾赴案下控告判由中人按月歸還十元限十月歸清詎料延宕至今祗收到洋十七元求請追給同轉將源盛小主人趙惠生訊問供稱父親因病不能來案擔保之洋因其人已往四川父親曾於四月間函催近接來函據云於八月間來滬理楚同轉不允商之祁理恒君著將趙交保限八月初十爲期先交洋五十三元餘洋再行料理○包探禀周尚卿由天津來滬住居永安棧前日雇野雞挑夫卞彩高王雲堂二人將行李挑往通州輪船失去衣包一件内儲衣服部照等件因將卞王扭押捕房今特解案請究周尚卿稱雇卞王挑行李上船時將衣物逐一交付詎至船中失去衣包一件皆係粗服惟有試用從九部照一紙監照一紙浙江糧道書信一紥均係緊要之物今忽失去求請追究卞王同供在船中失去問爾知何人所竊供不知謂此皆要物何可疏忽究竟如何被竊從實供來供小的等在船中搬運時諒被匪人竊去同轉判押候比究○呂義泰水烟袋店夥湯秀福訴稱店夥龍儆堂行竊店内烟袋壳三十六隻烟拑一百隻均由韓湘田出售因韓將龍所竊之烟拑百枚售洋三元八角吞入已囊龍分肥不遂致爲小的所聞卽回店中查點始知所失甚多今將龍韓二人緝獲並查出小箱一口内儲烟壳二十隻扭案請究問龍儆堂曰烟壳除二十隻外尚有十六隻藏在何處供祗取廿八隻尚有八隻已付與韓韓供所取之八隻已付友人趙海林携至漢口問烟拑售與何人爲何不將洋分給供烟拑未取謂爾已售去何可抵賴韓一味含糊同轉命龍儆堂對質始供售與新北門内朱寳太處洋已用罄同轉判將龍韓管押著交收贓之朱寳太趙海林到案核辦起到之贓給湯具領○郁包探解在江寛輪船行竊水烟袋之劉有生到案同轉盤問之下判令管押三天贓存捕房待領○義大甡烟店夥秦爕坤控同順公烟店主沈子榮將生財抵押一案迭載前報昨由秦爕坤錢寳良投案候示沈子榮偕夥徐榮生上堂候質同轉問錢沈曰爾等出外如何料理錢供碍難理處同轉遂問徐榮生曰爾何時至同順公營生供於去年開巿時進去謂該店諸事爾必知之可將始末從實供來供店中一切均由李公信調度生理本佳緣結欠往來貨銀七十五千有奇及陞泰昌錢寳良錢一百三十餘千催逼異常店主遂將生財由錢寳良爲中抵與義大甡得洋一百元店主遂往江寗索欠緣在途有病遂至湖州家中嗣後錢秦來店欲將生財歸伊再三懇求寛限由李公信赶往店主家中店務托小的經理後被汪秦來店逼令小的檢點底貨小的不允汪遂獨斷獨行檢過貨錢一百四十七千卽將小的逐出謂店中帳簿何在供亦在彼處詰之沈子榮供詞相同同轉謂秦錢曰此案爾等須出外邀集同業公正人帮同將帳目底貨查明實在來案禀覆毋得含混秦錢均唯唯而去逃子榮飭交原保 
[上海六馬路仁濟善堂彚解順直第二三批急賑啓]  
　　謹啓者順直水災三十四州縣一片汪洋皆成澤國待欵之急刻不容緩敝堂已於初六日彚解第一批銀六千兩以應急救早布公鑒現請經佩卿善土帶領放賑熟手於二十四日動身隨帶第二批現銀一萬兩計裝五箱救疫丹三千錠正氣丸二千服計裝三箱蒙道憲給發護照招商局叨免水脚趁新裕輪船前往是批計申報館一千兩絲業會館五千兩敝堂四千兩又順屬通州張家灣災民蕩析離居至該處風餐露宿設立粥廠留養以資殘生尤宜急濟彚解現銀三千兩計裝一箱作爲第三批亦由新裕輪船解運是批申報館五百兩絲業會館二千兩敝堂五百兩併合聲明此次順直被災悽慘萬狀卽鄭監門亦不能形容於萬一死者已矣活者逃命殘生轉瞬嚴寒無衣無食不堪設想且關畿疆重地尤爲堂務之急值此籌欵艱難後路接濟茫無把握爲呼奈何惟有仰求薄海仁人慨懈仁囊同爲匡救謹代億萬災黎泥首叩譸伏維公鑒[  施善昌等叩首]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月二十日京報全錄]  
　　宮門抄○護桂撫　　奏捕獲盜犯照章就地正法摺○浙撫崧奏彚報十七年分修築各工動用銀數摺○又○奏查明五月分海塘沙水情形摺○又奏勘明海鹽縣境修築各工估需工料銀數摺○黔撫崧奏收到各省協餉銀數片○署總兵張奏報接篆日期摺○七月二十日工部鴻臚寺正白旗值日無引見○熙貝勒假满請安○廣東副都統興存到京請安○濂貝勒請假十日○恩公續假十日○召見軍機興存克們泰○○護理廣西巡撫布政使臣黄槐森跪奏爲州縣捕獲盜犯飭令照章就地正法按季彚案具奏仰祈聖鑒事竊光緒八年五月准刑部咨酌議盜犯就地正法章程原奏内稱廣西爲昔年肇亂之區暫准就地正法限一年規復舊制實係離省窵遠長途恐有疎虞亦可酌照秋審事例解赴該管巡道訊明詳由督撫題奏等因當經前撫臣轉行遵辦在案惟查廣西盜風未息尚難卽復舊制數年以來各州縣緝獲强刦盜犯均於審明後解赴該管知府直隸州覆審禀請就地正法緣各屬地雜苗猺山深篝密最易藏奸自咸豐初年土宼蠭起辦理軍務垂二十年始得以次戡定而伏莽未凈猶虞竊發持械搶刦之案隨在皆有時無可刦卽擄女口爲害實甚非速加刑誅無以昭炯戒而示懲儆惟應正法者該州縣必須細心研究取錄切供就近解赴該管道府廳州覆審果係情眞罪當錄供由司核定轉詳方准正法以昭詳愼自光緒十五年七月起經前任撫臣將正法各盜犯叙具案由按季彚奏至光緒十八年冬季止各州縣决過盜犯名數供情俱已開具清單奏明在案兹查十九年春分據柳城修仁武宣貴縣靈川等縣先後具報緝獲各案盜犯羅仁秀等十七名均據該縣詳細研審各供認持械搶劫得贓並有拒捕傷斃事主各等情不諱所供行刦年月日期均與事主報案相符究明此外並無另犯搶劫别案錄供解經該管知府提犯覆審供情確鑿轉報臬司核明無異各該犯均係罪應斬决或應加梟示法無可貸先後由司詳報批飭隨時就地正法並飭嚴緝各案逸犯務獲究報勿稍疎懈其有獲犯尚未及半或首犯未獲者分别照例開叅所有十九年春季分各州縣緝獲盜犯審明就地正法緣由理合繕摺具奏並將各案盜犯名數供情開具清單恭呈御覽伏乞皇上聖鑒訓示謹奏奉硃批刑部知道單併發欽此○○頭品頂戴浙江巡撫奴才崧駿跪奏爲浙江省光緒十七年分修築西塘大龍頭一帶掃坦柴壩各工叚落字號丈尺及做法高寛動用銀數彚繕清單恭摺奏祈聖鑒事竊照杭州府西中東三塘前辦搶堵石塘缺口案内建築西塘致字號起至中塘新列瀾字號止大龍頭一帶柴壩托壩掃坦等工坐當迎潮頂衝高寛闊厚倍於他處大龍頭挺立中流每遇大汛潮頭撞潑激起狂浪較之他處各工實屬異常吃險歲時修費有增無减前經奏明由工部議准自同治八年起每年另籌歲修銀二萬兩專摺指此項工程之用查光緒十七年分春潮頗旺兼之東南大風不時猛作潮乘風勢已形洶湧霉令之際霪雨滂沱山水泛漲急溜貫注伏秋兩汛風潮鼓盪縱横搜擊勢益奔騰念汛適新漲浮沙中流横亘東南兩潮至此匯撞遇沙阻遏衝爲數起至鎭汛迤西復合而爲一浪花捲擄高與詹齊直漫塘巔以致掃坦柴壩各工間多潑損坍卸節據該委員擇要估修履勘西塘翁家埠汛兩虹隄三號掃坦工長四十四丈五尺柴壩工長三十丈並前托壩一道或柴樁激斷矬卸或坍深至底附土亦間有坍寛該工修整挺立中流迎潮頂衝情形最爲危險固限已逾自應分别拆築加鑲以資捍禦由該承辦委員候補知府時慶萊次第估計撙節承辦統約估需工料銀一萬九百八十兩零所需經費均由塘工總局於歲額厘金曁鹽課綱息各項下分别動給在案兹據藩司劉樹堂署杭嘉湖道任錫紛飭據該委員將承辦工叚字號丈尺及做法高寛動用銀數開單會詳請奏前來奴才復查無異除飭取册結圖記另行題銷外理合繕單恭摺具奏伏乞皇上聖鑒敕部查照施行謹奏奉硃批工部知道單併發欽此○○頭品頂戴浙江巡撫奴才崧駿跪奏爲查明本年五月分海塘沙水情形恭摺具奏仰祈聖鑒事竊照浙江省仁和海寗二州縣海塘沙水情形向係按月繪圖具奏兹據布政使劉樹堂署杭嘉湖道任錫芬會禀稱五月朔望兩汛時届仲夏潮勢正旺查勘得東塘尖山護壩併西塘范公塘迤西河塗及南岸各山之外新舊漲沙誌　丈尺曁東塘念尖兩汛海中新陰沙逐細香　均無升　與上月相同惟西塘范分塘迤東水河現被旺潮衝　稍有坍卸各等情禀報前來奴才復查無異謹繕單　圖恭摺具奏伏乞皇上聖鑒謹奏奉硃批工部知道單圖併發欽此○○頭品頂戴浙江巡撫奴才崧駿跪奏爲勘明海鹽縣境坍卸石塘擇要分别修砌並建築造塘坦水等工字號丈尺估需工料銀數恭摺抑祈聖鑒事竊照浙江省嘉興府屬海鹽縣境覆臨大海全恃石塘以衛民舍田廬售建工長四千六百餘丈自經兵燹大半坍壞嗣經陸續修建四百餘丈光緒十二年勘照應修石塘二千餘丈節經修復知字等號九百餘丈尚有未修石塘一千餘丈歴年旣久坍損愈甚情形日險自當亟籌　建惟工長費鉅籌措爲難擬將塘工加抽絲捐抵充歲修餘欵累年積存洋十萬元就數先行開辦此後隨時籌撥次後興修等情經藩司劉樹堂於上年護理巡撫任内奏明在案嗣經奴才督同杭嘉湖道王祖光親臨履勘得該塘自率字號西八丈起至王字號正坍卸石塘共八十五丈情形均屬緊要自應赶速修理飭據塘工總局司道札委海防營守備湯廷　會同署海鹽縣知縣侯琫森曁該邑紳士内閣中書徐用福遂細核實勘估去後兹據復稱此項石塘委因歲　失修歴遭風潮冲激底樁霉朽以致坍卸日甚情形危險其塘外舊建坦水早已坍没無存必須隨塘建復以資攤護督匠分别核實確估查率字號西八丈賓字號二十丈歸字號二十丈王字號二十丈共十六層大石塘工長六十八丈均已坍卸至底應請一律拆修除原存舊石抵用四成有奇外每丈約估銀六百九十餘兩又宇字號二十丈乃字號二十丈服字號二址丈衣字號二十丈裳字號東二丈又魚鱗塘次東三丈共坍卸十六層大石魚鱗各塘八十五丈應請一律補樁添石理砌每丈約估銀一百七十餘兩又率賓歸王四號隨塘建築塊石雙坦六十八丈約估銀五十七兩零宇乃服三號隨塘建築塊石單坦六十丈每丈約估二十八兩零並將塘後附土二律挑築培護統共約估工料銀六萬七千八百餘兩併聲明所需工料銀數悉照成案估計繕摺禀由塘工總局司道復加查核前項坍　石塘均屬尤爲險要之工自應先行分别修砌以資保衛所估工料銀數核與歴辦成案相符應請照估於累年積存加抽絲捐塘工　費項下撥給辦理至其餘坍損工叚容俟續籌有欵再行確勘估辦以復全工等情據塘工總局司道會詳請奏前來奴才復查無異除飭購料集夫妥速興辦工竣詳候委騐造銷外合將勘明海鹽縣境坍卸石塘擇要分别修砌並建築隨塘坦水等工字號丈尺估需工料銀數緣由恭摺具奏伏乞皇上聖鑒謹奏奉硃批工部知道欽此○○崧蕃片再光緒十九年二月分收到各省解黔軍餉銀數前經奴才奏報在案兹查三月分收到湖北省十八年分恊餉銀一萬兩又收四川省十九年正月分恊餉銀一萬二千兩又收九江關十八年冬季分協餉銀一萬二千兩共收銀三萬四千兩據署布政使唐樹森申報前來除咨部查照外謹附片具陳伏乞聖鑒謹奏奉硃批户部知道欽此○○署理雲南照通鎭總兵記名總兵奴才張紹模跪奏爲叩謝天恩仰祈聖鑒事竊奴才於光緒十八年十二月二十六日接奉雲貴總督臣王文韶照會内開署昭通鎭總兵劉興因病出缺所遺篆務查有記名總兵張紹模果敢勤明治軍整肅堪以奏委署理飭將到任接篆日期循例自行題報等因奴才遵卽束裝起程於光緒十九年正月二十日馳抵昭通府城據署昭通鎭標中軍遊擊楊國銘將欽頒道字一千六十四號總兵關防一顆王命旂牌五面桿副末塡用火牌三張並上諭書籍及官兵文卷等項賫送前來奴才當卽恭設香案望闕叩頭謝恩卽於是日接管任事除將整頓營伍籌辦江防一切事宜隨時禀商督撫臣敬謹辦理並將到任接署鎭篆日期循例恭疏具題外伏念奴才武士出身庸愚秉性荷隆施之逾格慚專閫之忝權查昭通壤接川疆地當孔道綏邊保境在在均關緊要奴才自顧輇材深懼弗能勝任惟有勉効駑駘力圖報稱不敢以暫時攝篆稍涉因循以期仰答高厚鴻慈於萬一所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此 
 
 

Page 13

 
 
d 
[光緒十九年七月二十一日京報全錄]  
　　宮門抄○分缺單○浙撫崧奏彚報十七年分修築各工動用銀數摺○粤督李等奏報收解厘金數目摺○川督劉奏籌解雲南協餉銀兩片○又奏撥解重慶關新徵稅銀數目片○七月二十一日内務府國子監正紅旗值日提督衙門引見二十名○　貝子博公豫公嵩山各假满請安○倫貝子由東陵回京請安○恩公續假十五日○掌儀司奏二十五日祭奉先殿載津行禮○召見軍機敬信立山○光緒十九年七月分缺單小京官翰林院孔目宋承昭攺教道甘肅平慶涇固化何維楷調同知廣東潮州孫寳琮丁　知縣廣西灌陽趙鎭清山東新城雷毓春陜西雊南王新楨俱丁四川蓬溪何遠慶湖南益　左斗才俱修墓四川大寍高維嶽升典史山西垣曲林元芳近○○頭品頂戴浙江巡撫奴才崧駿跪奏爲浙江省光緒十七年分修築西中東三塘掃坦石坦並海寗州屬大山圩條塊石塘等工叚落字號高寛丈尺做法銀數彚繕清單恭摺具奏仰乞聖鑒事竊照光緒十七年分春潮頗旺兼之東西南大風不時猛作潮乘風勢已形洶湧霉令之際霪雨滂沱山水泛漲急溜貫注伏秋兩汛風湖鼓盪縱横搜擊愈益奔騰念汛適新漲浮河中流横亘東南兩潮至此匯撞遇沙阻遏　爲數起至鎭汛迤西復合爲一浪花捲擄高與簷齊直漫塘巔以致三防限外掃坦石坦並海甯州大山圩條塊石塘等工間多潑卸坍險節據該廳備將前項掃坦石坦照章擇要修辦其大小山圩石土工程從前本係民捐民辦兵燹後因民力拮据遂由官辦爲遇風潮損壞歴經該州禀由塘工總局委員勘修造報此次復據該州禀報潑損先曾由局委勘確實隨飭派前署海防營守備沈裕增會同該州核實興辦所需經費卽在光緒十四年奏准酌定三防歲修附列之大小山圩等處銀欵内動給工竣由道彚案造報嗣據三防廳備先後禀報經前署杭嘉湖道王景澄現任杭嘉湖道王祖光督同節次履勘得西塘自李家埠汛西道字號起至翁家埠汛騰字號止計共掃坦工長二百十三丈中塘自翁家埠汛官字號起至戴家橋汛絲字號止計共掃坦工長四百一十丈五尺東塘自戴家橋汛似字號起至尖山汛幸字號止計共頭二層條塊坦水工長四百二十丈六尺掃坦工長一百五十一丈二尺頭二層塊石坦水工長一百二十八丈單層塊石坦水工長十八丈八尺又據委員等確勘海甯州境内大山圩第十四十五十六叚條塊石塘一百四十丈以上各工或柴樁潑卸或條石掀起關樁激斷塊石漂失甚至坍深顯露附土潑卸情形均屬險要自應分别修築理砌挑塡以護塘身而衛田廬共掃坦仍令查照歴届成案辦理由前任西防同知趙篤恩中防同知胡嗣福東防同知高英升署海防營守備湯廷熊前署海防營守備沈裕增等先後報由該道等核明飭辦統約估需工料銀四萬七千七百二十餘兩卽由塘工總局於歲額釐金曁鹽課綱息各欵内分别動支核扣部平等欵給辦工竣飭委杭州府赴工騐收在案兹據布政使劉樹堂杭嘉湖道王祖光飭據各工員將承辦工叚字號丈尺做法銀數開摺核明會詳前來奴才復查無異除飭取册結圖說另行題銷外合將光緒十七年分修築西中東三塘限外掃坦石坦並海甯州屬大山圩條塊石塘等工叚落字號高寛丈尺做法銀數繕具清單恭摺具奏伏乞皇上聖鑒勅部查照施行謹奏奉硃批工部知道單併發欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲奏報廣東省光緒十八年下半年收解釐金數目仰祈聖鑒事竊准部咨同治八年二月初五日奉上諭釐金一項旣據各該省奏報每年减收已不下數百萬兩若辦理不善經費將何所出各該督撫仍須悉心酌核力除中飽毋得徒博虚譽率行减免遇有局卡太密重複徵收者仍隨時裁汰懲辦其厘金報部章程仍照兩淮鹽釐半年奏報一次著馬新貽將開報式樣鈔錄咨行各該省查照辦理等因欽此欽遵嗣准兩江督臣馬新貽將兩淮鹽釐開報式樣錄送來粤轉行查照又同治八年十二月前撫臣李福泰奏報太平關盈餘溢額一片聲明叅酌已撤坐釐成式在於繁盛海口分别補抽以濟軍餉隨於粤東省城及南海縣之佛山順德縣之陳村新會縣之江門設廠補抽貨厘又光緒二年閏五月前督臣劉坤一於遵旨覈奏前督臣英翰所陳粤省情形並商辦事宜摺内聲明於近年貿易較盛之廉州北海瓊州海口等處設廠抽厘以裨經費並因北海地方界連高雷兩郡陸路處處可通易於繞越又在高雷兩屬水東等處添設卡廠抽收貨厘並查得西江大洲廠偏在一隅稽徵不能得力經將該廠移設德慶州屬都城地方以便稽查而杜偷漏嗣於光緒七年二月間准户部咨鹽厘一項旣係攺歸運司按引抽收應將收支數目另案詳報勿庸歸併貨厘册内開報致滋弊混等因又經轉行遵照辦理其新香海口五廠補抽貨厘係因近海各處漏匿漸多於光緒十二年六月間始行設法整頓陸續開辦截至年底止總計各廠下半年收數比較光緒十一年下半年收數已增多銀六萬八千餘兩若以通年合計當可增收銀十三萬餘兩經前督臣張之洞於覆奏怍支摺内詳細聲明嗣因洋藥攺由稅司將該玉廠補抽貨厘於光緒十三年三月間攺歸九龍拱北兩關稅司接收辦理省河補抽係於光緒十三年正月間設局開辦又於光緒十六年閏二月間准户部咨議覆北洋大臣請减茶厘一案應令嗣後造報厘金内將茶厘另爲汪欵不得併入各項稅厘之内以清欵目而備考查等因業經轉行遵照辦理所有光緒十八年閏六月以前抽收行坐貨厘及鹽厘數目節經開列清單奏報在案兹查光緒十八年七月初一日起至十二月底止共收原設東西北三江及續設廉州並高雷兩屬水東北海等廠貨厘洋銀四十六萬一百八十七兩一錢七分九厘八毫六絲補抽省城省河佛山江門陳村曁九龍拱北兩關等處貨厘洋銀四十一萬三百五十三兩五錢三分四厘一毫又抽鹽厘洋銀五萬八百八十三兩七錢四分三厘據廣東布政使覺羅成允會同厘務局司道照案造册詳請具奏前來臣等覆查無異除各册送部外謹分列清單恭摺具陳再鹽厘一項業已攺歸運司按引抽收是以清單内不复分列各廠名目合併陳明伏乞皇上聖鑒勅部核覆施行謹奏奉硃批廖部議奏單併發欽此○○劉秉璋片再查官運局每年運解雲南省抵捐銀二萬五千兩又奉部議原奏解部之餉每年分撥雲南恊餉銀六萬兩又奉撥雲南練餉銀每年二十萬兩所有光緒十八年分應解銀兩前已報解清欵奏咨在案兹據滇黔鹽務局候補道夏峕會同布政使龔照瑗鹽茶道延煜詳稱在於徵存鹽引稅羡項下撥出抵捐銀六千二百五千兩恊餉銀一萬五千兩二共銀二萬一千二百五十兩作爲十九年春季分應解雲南抵捐恊餉之項又於徵存鹽引稅羡厘金項不撥出庫平色銀五萬兩作爲十九年頭批滇省練餉均於四月初一日發交雲南駐瀘催餉委員嵩壽承領轉解雲南藩庫上納等情詳請奏咨前來臣覆查無異除分咨查照外謹附片具陳伏乞聖鑒謹奏奉硃批户部知道欽此○○劉秉璋片再臣前准部覆飭將重慶關徵收洋稅無論洋商局商不分六成四成倣照宜昌關章程統收統解並將實存銀數歸入一年報銷案内掃解藩庫搭解赴京等因轉行去後旋據該重慶關自光緒十七年八月二十九日第一百二十五結起至十八年八月初十日第一百二十八結止爲各關一年期满徵收正半各稅曁另徵土藥洋藥稅厘與罰欵銀數及支發各項銀兩業經分别開造單册先後詳請奏咨在案兹據川東道監督重慶關稅務黎庶昌詳稱所有第一百二十五結期内實存各稅銀兩又彚入一百二十二三四結案内掃解司庫又自第一百二十六結起至一百二十八結止除支發各項並置買關基解費等欵外實存正半各稅及另徵土藥洋藥稅厘銀十一萬八千六百八十二兩九錢二厘六毫八忽奉准部咨在於該關稅項下指撥十九年京餉銀七萬兩隨卽照數撥匯藩庫彈收搭解連餘賸未解各稅厘及罰欵銀兩照部核准定章每萬兩除支解費銀三百一十兩共應支解費銀三千五百六十九兩三錢三分四厘七毫二絲六忽二微七塵並除罰欵外實應解庫平色銀四萬五千一百一十三兩五錢六分七厘八毫八絲一忽七微三塵定於本年三月二千日掃數匯解司庫彈收並聲明此項銀兩内經藩司前次借撥雲南賑需銀四萬兩應請劃撥歸欵現值掃解之期實抵匯解銀五千一百一十三兩五錢六分七厘八毫八絲一忽七微三塵等情詳請奏咨前來臣覆核無異除分咨總理各國事務衙門及户部核銷外理合附片具陳伏乞聖鑒再奉提出使經費業已咨請核示一俟奉到明文再飭遵辦合併陳明謹奏奉硃批該衙門知道欽此 
 
 

Page 14

 
 
[光緒十九年七月二十二日京報全錄]  
　　宮門抄○粤督李等奏揀員調補廣州府知府摺○又奏彚報春季分委署知縣各缺摺○又奏甄　迪判片○又奏各州縣出缺輪委署理緣由片○又奏彚報廣東省咨結交代各案摺○又奏叅革知縣勒追欠解銀米片○鄂撫譚奏委署鄖陽府員缺片○湘撫吴奏查報經征錢糧已未完各員名數摺○七月二十二日理藩院鑾儀衛光祿寺廂曰旗值日理藩院引見十八名○延秀假满請安○崇禮請假五日○志顔請假十日○榮公續假二十日○阿克東阿續假十日○召見軍機崑岡慶福○○頭品頂戴兩廣總督臣李瀚章廣東巡撫臣剛毅跪奏爲省會知府員缺緊要遵旨揀員調補恭摺奏聞仰祈聖鑒事案於光緒十九年四月二十八日准吏部咨欽奉上諭廣東廣州府知府員缺緊要著該督撫於通省知府内揀員調補所遺員缺著文康補授欽此查廣東廣州府爲省會首郡管轄一十四縣地方遼闊政務殷繁時有緊要案件飭發審辦尤須操縱得宜非熟悉情形才猷卓著之員不足以資治理臣等與藩臬兩司於通省現任知府内逐加遴選查有肇慶府知府張曾敭年四十九歲直隸天津府南皮縣人由舉人中式同治七年戊辰科貢士十年辛未科殿試二甲朝考二等奉旨攺翰林院庶吉士十三年授職編修光緒三年充丁丑科會試同考官十一年京察一等引見奉旨記名以道府用三月初三日奉上諭湖南長沙府遺缺知府著張曾敭補授欽此補授湖南永順府知府十六年因廻避湖廣總督臣張之洞奉上諭調補廣東肇慶府知府十月十一日到任十八年臣李瀚章以該員整躬率屬百務就理清不表異勤不擾民奏保堪備聖明任使奉旨張曾敭著交軍機處存記欽此現調署廣州府知府該員性質端亮守潔才長以之調補廣州府知府洵堪勝任與例亦屬相符據藩臬兩司會詳請奏前來合無仰懇天恩俯准以肇慶府知府張曾敭調補廣州府知府實於省會要缺有裨如蒙俞允所遺肇慶府知府員缺遵旨卽以文康補授再該員張曾敭係現任知府揀調廣州府銜缺相當毋庸送部引見亦毋庸核計叅罰合併陳明所有揀員調補廣州府知府緣由謹合詞恭摺具奏伏乞皇上聖鑒訓示謹奏奉硃批吏部議奏欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲光緒十九年春季分廣東省委署知縣各缺遵照章程恭摺具奏仰祈聖鑒事竊照各省州縣無論奏調委署代理欽奉上諭著每屇三月彚奏一次等因欽此由部轉行欽遵辦理在案兹據廣東布政使覺羅成允詳稱光緒十九年春季分出有署杳山縣知縣楊文駿請咨進京遺缺以現署三水縣事淮升崖州知州包永昌調署又署長寗縣知縣鶴山縣知縣蔣定權大計糾叅遺缺以准補陸豐縣知縣劉祖祺調署又英德縣知縣周華林大計糾叅遺缺以卽用知縣馮如衡署理又署陵水縣知縣儋州知州許方亮大計糾叅遺缺以候補知縣楊自明署理又署電曰縣知縣王承彥調省差委遺缺以候補知縣烏爾興額署理又惠來縣知縣雷裕綸調省察看遺缺以儘先前補用知縣温樹棻署理遵照定章詳請具奏前來臣等覆查無異理合會同恭摺具楝伏乞皇上聖鑒謹奏奉硃批吏部知道欽此○○李瀚章等片再捐納試用通判到省一年期满例應考察面試甄别具奏歴經遵辦在案兹查有試用通判鮑家鼎才具穩練業經詳加考察照章考試堪以本班序補據藩臬兩司會詳前來除將該員詳細履歴開單咨明吏部查照外臣等謹附片陳伏乞聖鑒謹奏奉硃批吏部知道欽此○○李瀚章等片再准部咨疏通正途案内嗣後各省州縣缺出令將輪委班次並出缺日期每届三月奏報等因自應遵照辦理兹光緒十九年春季分出有署長寍縣知縣鶴山縣知縣蔣定權大計糾叅遺缺以准補陸豐縣知縣劉祖祺調署又英德縣知縣周華林大計糾叅遺缺以卽用知縣馮如衡署理以上二缺俱係挨委簡缺例應按班輪委因各該縣地方緊要酌委劉祖祺等署理均不入班次積缺計算又惠來縣知縣雷裕綸調省察看遺缺輪用勞績班以儘先前補用知縣温樹棻署理據廣東布政使覺羅成允列册詳請具奏前來除册送部外臣等謹附片具陳伏乞聖鑒謹奏奉硃批吏部知道欽此○○頭品頂戴兩廣總督臣李瀚章廣東巡撫臣剛毅跪奏爲彚奏廣東省光緒十八年十一月起至十九年四月止半年内咨結交代各案恭摺仰祈聖鑒事竊准户部咨具奏申明州縣交代例限並請嚴定藩司處分一摺欽奉諭旨行令將交代各案分别已未完結半年彚奏一次併將有無未解銀兩於何月日提解司庫逐案奏叙等因卽經欽遵辦理並將光緒十一年十一月起至十八年十月底止咨結各案開單奏報兹據廣東布政使覺羅成允詳稱自光緒十八年十一月起至十九年四月底止半年届满陸續咨結各屬交代共二十四案均係新案交代内有一十五案正雜錢糧銀米掃數解清並無未解之欵其餘九案徵存銀米未據清解業已另案奏叅勒追應俟嚴催完解隨時分别詳辦等情前來臣等覆核無異除飭司將欠解銀米認眞追繳並將未結交代嚴催結報外謹繕清單合詞恭摺具奏伏乞皇上聖鑒謹奏奉硃批户部知道單併發欽此○○李瀚章片再據廣東布政使覺羅成允署督糧道閻希范會同交代總局司道詳稱前署澄海縣知縣李作楨徵存正雜欵銀七千一百餘兩米一百三十餘石又前署增城縣知縣楊逢篁徵存正雜欵銀八千七百餘兩米八百二餘石迭次飭催未據完解查李作楨業已攺教楊逢篁已於十八年大計案内題叅降調詳請奏叅勒追前來相應請旨將前署澄海縣事攺教知縣李作楨前署增城縣事降調電白縣知縣楊逢篁均暫行革職一併勒限四個月將欠解銀米掃數全完倘逾限不完或完不足數再行照例從嚴叅辦所有叅追知縣徵存銀米請革職勒追緣由謹會同廣東撫臣剛毅附片具陳伏乞聖鑒訓示謹奏奉硃批着照所請該部知道欽此○○譚繼洵片再鄖陽府知府許有麟現因俸满大計卓異應給咨赴部引見所遺該府篆務亟應委員往署以重職守查有補用知府唐準經才具明晰辦事奮勤堪以署理據布政使王之春按察使陳寳箴會詳前來除檄飭遵照外謹會同督臣張之洞附片具奏伏乞聖鑒謹奏奉硃批吏部知道欽此○○頭品頂戴湖南巡撫臣吴大澂跪奏爲查明奏銷案内經征已未完各員名遵照新章先行開單奏報恭摺仰祈聖鑒事竊照前准户部咨所有錢糧奏銷令各該督撫一面具題一面先將未完一分以上各員名開具簡明清單專摺奏報由部核定處分先行覆奏仍於題本内將業經具奏各員聲明備覈等因欽奉諭旨允准恭錄咨行到湘歴經遵照辦理在案兹據布政使何樞詳稱現届光緒十八年奏銷之期查湖南省額片地丁存留驛站等欵錢糧除是年被水蠲緩外實應征正耗銀一百二十一萬八千二百餘兩現在截至奏銷止通計已完解銀一百十六萬九千餘兩未完銀四萬九千二百餘兩内除全完並非一官經征及有事故叅劾各員毋庸開列又未完不及一分各員遵照部議仍歸奏銷本案開報外查明經徵地丁全完四萬兩以上者二員全完三萬兩以上者三員全完二萬兩以上者三員全完一萬兩以上者九員全完不及一萬兩者九員未完一分以上者八員未完二分以上者四員未完四分以上者一員開列職名清單詳請奏報由部覆明分别議叙議處以示勸懲並據署糧儲道但　良查明道庫錢糧除漕北隨淺等欵例應隔年奏銷造册詳由漕運督臣覆題外所有經片光緒十八年全完南秋实五千石又全完　脚銀一千兩以上者二員全完南秋米五千石又全完驢脚銀自六百兩至九百兩以上者三員全完南秋米一千石以上者一員未完南米驢脚各一分者一員經徵津貼全完一千兩以上者二員全完六百兩以上者一員全完四百兩以上者一員全完三百兩以上者四員一併開單詳請彚辦前來臣覆覈無異除飭催該司道將應造各項奏銷册籍按欵造齊照例詳送具題並將此次開報各員仍於本内聲明備覈外理合恭摺具奏並繕清單敬呈御覽伏乞皇上聖鑒飭部核覆施行謹奏奉硃批户部議奏單併發欽此 
 
