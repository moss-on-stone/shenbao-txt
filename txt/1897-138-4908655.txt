# 1934 - 138 - 4908655

 

Page 1

 
 
[聲明假冒] [  申報館主人啓]  
　　近有人來館述知有人自稱本館訪事人至浦東周浦一帶收買蠶繭并欲把持一切但本館諸友從不干預外事且　中章程嚴密豈容人在外胡作胡爲必係歹人僞托姓名招搖生事實與本館毫不相干爲特聲明以免　射 
[添印六科準繩補箸] [  圖書集成局啓]  
　　明金壇王肯堂先生所箸六科準繩一書集醫家之大成爲活人之秘艏笈本局排印行世早已不脛而走不翼而飛矣茲復訪各先生所箸幼科準繩中尚有補箸八卷當日未經付梓爰覔得原稿重付手民俾保赤心誠者得以揣摩有得計原價五元五角今因增補裝釘四十八本攺爲實洋六元如單購補箸之八卷分釘八本則僅收工料實洋五角申報館及申昌書畫室均有出售有志岐黃者請向選取可也此啓 
[譯英報論俄日事]  
　　英國每禮拜六刊印之報著有一論專言日本增兵之事本館譯其意曰從前中日未交兵之前日廷豫算每年國用不及銀貨一百兆圓目下計臣以淸帳送交議政院開列本年國用至三百餘兆圓之多其中一百五十兆左右爲增兵之費往歲議院中議及國用諸議員必逐一細加辯駁獨今歲則不然雖所算用欵若此之鉅而諸議員唯唯諾諾略無辯駁之詞祗上議院各貴紳請將各部冗員稍加淘汰下議院中人則事事遵從人問日本現値承平何必驟增兵額我曾深思而知其故矣第一遼東一役日本朝野上下尚未忘情深怪俄人爲中朝仗義執言索回已割之地必暗中布置以冀日後仍將其地占之第二俄人在東鄙經營之事日本洞知底藴較勝英人并知俄人務欲於太平洋之北雄視一時其由黑龍江漸漸進步直趨滿洲及高麗者蓋默俟中國將來氣機不振必遂其鯨吞虎噬之謀當此之時舉凡與俄爲鄰者皆不能高枕而臥今者機會雖尚未至而俄人已先注意於高麗以阻日本之權使不得推行於西鄙之外卽太平洋之北日本亦不能報牛耳盟在袖手旁觀者每謂日本無術禦俄人嘻此猶盲人閉目妄言不知咫尺閒事鄙意日本如欲禦歐洲之國事實良難今在東方禦俄人誠不知鹿死誰手蓋兩國之勢力不甚懸殊也倘俄日竟出於戰爭其開仗必在海面目下黑龍江鐵路尚未告蕆俄人所有在陸軍士不能多調至東洋卽鐵路已成轉運甚速而越國鄙遠亦多棘手堪虞且日本臣民岡不願效死報國俄人如用兵於日本務須多調精兵今者兩國倘有兵事俄人不能藉鐵路之利勢必多用兵船雖俄之兵船多於日本且皆堅利無匹可以在海上橫行然亦萬不能悉數調出若全赴太平洋之北則國内空之豈不有開門揖盜之憂乎况目下除琿春一路外俄人於東方别無可以駐足之區卽琿春亦未設大船隖及泊船之澳管理水師事務之局每年四閲月冰凌不化兵船不能行駛自如日本則通國中有數處利於行船且有船隖可以興修有公局可以支應交戰之後兵船損壞修之自易於爲功觀此情形是日本實占俄人之上俄人旣無此便利必思以一戰决雌雄日本則必俟冬令琿春凍合時乘機舉事然無獨力以併俄人之理必查得俄船之所在逐漸損壞俟俄船次第凋零殆盡然後致力於高麗將高麗各處巖疆分投扼守迨俄人將陸兵調至而相隔已數月之久鋭氣全消矣僕以爲以一百十三兆人之國而欲與四十二兆人之國爭爲雄長事亦無足爲異緣一百十三兆人散居各地不及四十二兆人合居一島呼應較靈矧前者曾以四十二兆人勝三百兆人之國觀此則日本誠何患人數之不多哉至日本之所以能勝中國者以中國官塲凡事皆極冗濫故能一鼓作氣所向無前今觀俄人亦不無此弊一離森彼得羅堡卽至弊竇叢生以致黑龍江鐵路工程迄今尚不能竣事一旦俄兵船與他國開戰竊恐因貪惏之故諸多尅减以致不能取勝於汪洋巨浸之中回憶中日未交戰之數年前日本已深知中國兵船之窳敗兹者俄人在東方之强弱日本亦能了然於胸中俄人亦以此法施之分派多人詗察日本近政有人默觀時事謂三年之後俄日必啓兵庙因日本設法增兵遲至三年其强可較目今倍之且三倍之也日前目本因高麗之故與俄人議立和約旁人揣測咸謂此約深不足恃日後必致寒盟卽中日交爭亦未始不由寒盟而起竊以爲日本所以不能稱强者由於庫欵之匱之中國旣已償銀二萬三千萬兩而仍不免左支右絀此次雖籌議增兵而兵費恐無從籌出計臣欲向歐洲稱貸乃改而以金爲貨俾稱貸不致爲難然國中工務及出口貨必致因用金而反爲不便欲更章厚歛又恐民怨沸騰久之恐所徵少而所用多漸成外强中乾之勢不知以後能因府庫之空而免與俄人啓釁否惟是日人素性好義往往萬衆一心如能不憂府庫之空而一力阻遏俄人不致夷日本爲郡縣則日人之幸也 
[本館接奉電音]  
　　昨日淸晨京師飛電傳來上諭一道敬謹譯登○四月二十日奉上諭胡聘之奏請將虧短銀兩延不完繳之員革職查抄等語山西銓選教職前署壽陽縣知縣王廷鋭虧短雜税等銀八百餘兩前經勒限追繳迄未完解實屬延玩王廷鋭着卽革職究追並將歴過任所寓所資財先行嚴密查抄提集稿手丁書人等究辦是侵是挪照例嚴辦該革員原籍家産着陝西巡撫一併查抄備抵以重庫欵該部知道欽此 
[榮邀懿賞]  
　　京師采訪友人云初夏妙峯山開廟之期適逢皇太后懿駕幸頤和園内務府掌儀司恭奉懿旨預傳朝頂進香諸會於四月初六日淸晨齊集頤和園以供懿賞統計文武各會四十餘起分初六七八日入内歌舞每日計十五起分配花色次第登塲皇太后駕前侍坐之各福晉公主蓋皆親近支派也皇上駕前則由醇親王侍坐諸會大半曾蒙慈覽新添者祗三兩起歌舞已畢掌儀司捧賞銀遞交會首會首率會中人向上叩謝而退聞賞銀較客歲有加每人得白金二兩惟抓髻趙太平歌最邀恩眷留看三日錫賚最優其次則兵部槓箱與西安門之幼童秧歌猶憶去歲槓箱獻技時曾蒙逾格賞銀命會首製辦彩衣故今次會首各人踴躍從事云又聞慶邸福晉恭侍懿駕看會畢小駐本府瞏亭至初十日諸會有自妙峯山進香回者路經園外福晉命人擇其善者喚入就園中演耍各賜食物若于 
[備迎俄使]  
　　俄國異姓王爵吳克君來華報聘日前道經滬上本報早已歴紀情由兹得天津采訪友人來書云日内吳克君取道北上由烟臺換乘某輪船携帶叅贊八員文案一員抵津北洋大臣王夔帥聞之卽委津海關道及武備學堂總辦聨觀察芳於本月十六日侵晨乘火車往塘沽迎迓並飭快馬小火輪船赴塘沽伺候王少卿何玉齋兩軍門則各帶本營弁勇在天津車站列隊恭迎聞吳克君以水師營務處爲行館旬留十日卽須遵陸入都云 
[津上官塲紀事]  
　　天津采訪友人云新簡江南織造增壽臣尚衣崇請訓出京旣抵津門泊舟紫竹林下 
 
 

Page 2

 
 
薩寳實碼頭津郡官塲投剌拜謁堵車馬絡繹不絶於途○湖北巡撫譚敬甫中丞繼洵於本年三月初入京陛見旋奉旨飭回本任本月十三日之晚十點鐘時馳抵津門就車站小駐王夔帥率同司道恭請聖安中丞旋假紫竹林永和棧爲行臺日内卽擬附某輪船蒞申然後泝江赴湖北本任 
[私梟猖獗]  
　　蘇州訪事人函云江蘇緝捕之事廢弛已久自李殖亭軍門被議陳叅戎接統後卽會同飛划營胡豐齋都閫振刷精神力除積弊帶領健兒於各處支河汊港時出梭巡著名梟匪被其拿獲立正典刑者指不勝屈以故私梟恨入骨髓今年正月間乘隙刼去槍船三艘曾紀報章兹於三月間陳統領隨侍趙中丞出轅大閲梟匪佘秃子施老窩子復乘不備在松江白鵝涇地方搶奪槍船七艘並軍裝器械等四月初旬陳統領巡哨他處又將留防江震緝私快船刦去六艘陳統領得信後申報中丞親率哨勇砲艇四路兠拿務在必獲中丞札飭飛划營胡管帶太湖水師正前營許管帶一體恊拿毋分畛域刻聞木瀆蠡里均有匿名揭帖語無忌憚未便錄登私梟如此猖獗眞内地之憂也 
[葺城命案]  
　　松江訪事友人來函云葺城有水菓阿靑者翁其姓昔年曾作水菓生涯故因是得名旋以家業蕩然逍遙巿肆無中生有遇事生風靑皮中久推爲巨擘生有一女年可二九楚楚動人近與曹姓某甲締姻擇吉本月十八日過門先期由氷上人送至聘金洋四十元旣望之夕翁正在浴堂洗澡詎有某乙逕叩其門大聲索洋女告以無有乙進退維谷驟出所懷利刃直剌女喉並於額角胸前均戳數刀手指亦劃傷二處頃刻殞命比翁歸來見此情形大驚失色當卽投告地保張某禀報華亭縣翌晨趙嘯湖大令卽帶同仵役人等前往檢騐騐得屍首翁桓姑頸項下一傷刀入咽喉深約三寸闊一寸七分喉骨已斷額傷二處胸傷二處並臂指刀傷數處騐畢卽諭屍親備棺收殮一面飭傳四鄰細訊一切大令回署後隨嚴諭差役地保赶緊緝兇勒限三日務獲詎甫隔一宵地保張某稔知翁之東鄰僑居碭家橋附近素業硝皮坊之陸森堂神色有異密告差役遂於十八日下午協同至西荒地賭攤上將森堂拘獲解交縣署收押翼房至夜三鼓時大令升坐花廳飭帶該犯到堂研鞫陸一味支吾竟無頭緖大令再三推勘陸惟言大老爺若要明白飭傳小人同居之張三姑到案便可知其究竟至翌朝大令飭役將張三姑及該犯姘婦王包氏一併提案待訊日方晌午均經提到大令卽着帶入以張三姑年尚嬌小命入内堂由大令之夫人訊問多方慰諭三姑乃供是夜森堂前去叩門桓姑不應因囑小女子逕向索借布線森堂尾隨掩入匿跡竈下小女子携線欲出森堂阻不使行後森堂直入臥房桓姑飛跑出外遁入竈廚森堂尋蹤而至向桓姑絮語卽被批頰一下森堂忿甚袖出利刃恐嚇桓姑情急躲避森堂趁勢將桓姑按倒猛向喉問剌入桓姑狂喊森堂堅不釋手小女子見此欲喊森堂將刀猛拍謂爾如敢聲張亦當送死夫人得供當給以洋銀二元而大令在花廳訊供王包氏則稱絶不知情素與森堂並無一面大令叱令掌頰四十王包氏乃供三年以前確與姘識自上年以娶妻後則絶不來去大令又提陸森堂審問初仍狡展嗣令跪練上棍森堂始稱今春二月間與桓姑通好初次付給洋二枚後二次則贈以銀戒指銀押髮各一至本月十六日夜前去小的見有人出入意謂復與他人有私故怒而殺之大令訊畢飭令釘鐐收監候再覆審　 
[梟匪搶賭]  
　　松江訪事友函云有自崑山靑浦交界之某地來者述及本月中旬彼處支廠集賭劉盤龍一流人物呼朋引類各駕扁舟一葉羣艤舟於附近河干詎被梟匪偵知率其醜類分乘小艇多艘蜂擁前來逕將各賭船任意刦掠並直入賭塲將銀洋各物搶奪盡凈賭徒中强有力者略與爭衡率遭毒毆竟有因傷斃命者聞所擄之舟或釋回或扣留待贖有松人某乙亦遭其厄噫梟匪不法至於此極亦可謂天地中盡成荆棘矣然非開塲聚賭則梟匪亦無從竊發是亦諸人自取之禍也 
[彭蠡烟濤]  
　　九江訪事人函云江西鹽道裕竹村觀察騎箕而去已登前報兹觀察之公子挈同眷屬扶柩回旗初八日由省解纜帶以祥臨官輪船於初十日抵潯文武各官均往迎接并奠生芻以盡寅誼關道憲誠果泉觀竂派人妥爲照料并餾招商局預備房艙准於十二日附江孚輪船東下○道憲誠觀察每年於立夏後卽捐鶴俸施送醫藥兹擇於四月十一日仍在西門内正街同善堂内送診○糧差胡某以鄉民余子祝抗糧不完扭縣禀控梁蔭南明府升坐花廳問以欠錢糧若干答稱約有二串明府謂爾知錢糧絲毫不能短少乎本應押追姑念窮民且値農忙之候放爾出外如能卽在城内辦錢完納更佳否則限具時日不得違悞并諭衙役等不准需索分文鄉人遂叩頭而退○湖口縣徐雲階明府蒞任多年案無留牘湖邑爲江省門户差務紛繁明府措置裕如於聽斷尤爲明决月前下鄉相騐有藉屍索詐者明府以此風斷不可長先懲治之然後再辦正案人咸謂明府之頗得政體也○瑞昌縣范秋帆明府上月晉省謁見上憲行至鄱陽湖遭風沉溺幸得親兵救起惟明府年已古稀得慶無恙人咸謂積德所致也○刻下茶巿初開寗州茶每擔價銀五十四兩祁門茶四十八兩聞之業者云今春雨水過多茶苗不旺山價甚貴以致虧折頗多○某日有湖南運糧船三百餘艘道出九江省中大憲派内河水師砲艇十艘至二套口厘卡前護衛○本月十二日有安徽杜協戎附招商局江永輪船抵九江僑寓致和客棧意欲謁見鎭軍是夜忽得急症而亡鎭軍聞之卽派人理料一切○本月十三日午刻安慶來電言新任江西臬司張廉訪於十四日附招商局江裕輪船上駛十五日辰刻可抵潯江○九江府尹西庚太守於本月十三日十一點鐘時因病出缺尚未知瓜代者爲何人 
[電燈停止]  
　　杭州訪事友人函云浙省創設電燈公司由某某等茂才招集股分禀請撫憲批示遵辦先在三元坊賃屋試辦計燃一盞每夜祗須大錢二十五文定價極廉以期招徠主顧無如機括不靈開辦之始徹夜通明一月之後漸覺昏暗其光已不能達旦通宵故購點者日形稀少而茂才等又遭學憲𢷤斥是以個中人均興致索然不願附股已招之股亦大半未能收取因此力不能支業將房屋退租各燈一概停點聞擬重招股分營造廠屋更換機器復行開設或云已將所置各器頂與日本商人另行擇地接辦未知孰是俟有續聞再當詳述 
[繡水文瀾]  
　　嘉興訪事人函云前日嘉善縣差捕在東栅口大有當鋪内拿獲盜犯一名緣該盜携贓求質適爲查獲解回嘉善縣中禀明江邑尊收禁待訊聞盜係月初某夜搶刦嘉善西門外郭姓之案然確否須待訊供始明也○連日以來晴雨不定冷暖亦不匀調以致蠶事仍未興旺桑葉價賤始而每擔洋一元刻祗售九角或八角五分想須待天氣和暖始有起色也 
[鄂撫啓行]  
　　湖北巡撫譚敬甫大中丞陛見出京由天津乘某輪船來滬前日將晚換乘某輪船往漢口然後渡江赴鄂垣接任本城文武各員咸至碼頭恭送聞中丞擇吉本月二十四日接篆云 
[上海官塲紀事]  
　　本城藥局弄藥王廟中常年由江海關道設設局施醫今夏劉康侯觀察飭照章設局擇於五月初一日起局中事務委城廂内外總巡鍾受百明府兼理○本城巡防中局委員孫梅溪二尹經江海關道劉觀察撤差所遺局務調委虹口巡防局員王二尹壽華接辦適二尹因公他出故攺委鹽大便王鹺尹德齡疱代 
[示諭棍黨]  
欽加鹽運使銜在任候選道松江府上海縣正堂黃爲出示曉諭事照得著名惡棍張桂卿在浦東楊樹浦虹口一及帶地方結黨橫行擾害良善並有搶奪良家婦女情事實爲兇暴之尤上年十一月間奉前道憲呂飭縣設法拿獲並將被搶之顧蔣氏一併獲到迭經研訊該犯供認紏黨將蔣氏搶去奸佔及與陸子恒等結拜兄弟各情不諱先後起出兇器盟帖等件錄供禀奉大憲批飭將該犯張桂卿就地正法一面拿獲羽黨林阿大卽泥水匠阿大等訊供分别押候解辦在案現奉道憲飭將隨同結拜各犯姓名開列出示曉諭准被脅結拜各犯自行 
 
 

Page 3

 
 
投首量予寛免等因奉此合行出示曉諭爲此示仰後開各犯知悉爾等以前如有被張桂卿偪脅並非甘心聽從結拜者准檢同盟貼自行來案據直投首自當禀請量予寛免其不肯自首者則係甘心爲匪一經拿獲到案定以照例重辦决不寛貸爾等愼毋執迷不悟自貽後悔各宜凛遵毋違特示計開韓金福浦金榮寸心王寳寳蔣在林朱又梅瞿慶成孫義堂胡錫卿夏福林朱少萬海林小福林張錦成楊阿元計生榮永泉王連生羅淸山李子靑彭喜亭黃圭土卿張茂卿海靑黃樹春顧錫塘阿梅諸木木張龍卿黃巧生柯雲山洪四九馬裕春周安邦春榮陸子明張雲卿劉桂尹學卿袁少昌王雲卿阿成阿大夏阿四周順卿談卿金文炳 
[縊屍待騐]  
　　昨晨新閘橋北首某飯店門首忽有年約三十餘歲之男子一名不知如何縊死當卽報知該處地甲聞尚須報縣請騐也 
[上海巡局瑣案]  
　　鄉人閔阿二在本邑浦左塘橋二十四保十六圖地方開設酒肆曾在塘橋一帶結黨訛詐怙惡不悛爲保甲局委員訪悉劣跡飭地保恊同勇丁於日前往拿閔已聞風避匿當將鄰居朱長華拘解局中研訊之下判朱笞責三百板枷示局前本月初間閔忽赴總巡局控朱拆梢請爲提究鍾明府飭差往提朱已得知消息毁枷而逃局員函知明府限令地保赶緊緝獲前日在陸家渡地方將朱拘獲爰卽解往總巡局請究○流氓王阿三張殿英二人在滬南一帶藉端訛詐欺騙鄉愚前目王在關碼頭肇源樓茶肆中與張相遇欲向借洋王不弁張卽大肆咆哮將王曳出門外肆意毆打突出利刃向肩猛戳適十六鋪巡防中局勇丁在彼經過立卽拘入局中局員蔡蓉卿二尹升坐研詰王供本邑人年三十有六向爲京貸生意前日張殿英向小的拆梢不遂其欲卽拔出小刀向胸前猛戳幸急躲避祗傷及肩求恩究辦張供向在海船上爲夥刻因失業寄宿於南巿親友家與王阿三素來相識前日遇見向借洋銀一元王稱小的前次曾借洋一元五角因與爭辯以致打架求請恩宥二尹謂爾身藏兇器實屬不法已極王阿三亦非善類本應一併處究姑念受有傷痕從寛免究判張從重笞責四百板具攺過結交保王阿三自行醫傷嗣後如再齟齬一經到案定卽從嚴究辦王等諾諾而退○胡阿蓉不知何許人昨日午後在滬南洪生碼頭引鳳樓茶肆中與周阿二等打架茶博士恐肇禍端訴知十六鋪地甲當卽禀知局中局員蔡二尹飭勇丁拘拿詎已聞信逃逸因卽回局禀銷 
[英廨晚堂瑣案]  
　　蘇婦朱周氏控子阿泉違忤經屠别駕飭押在案前日之晚别駕升堂提訊氏供長洲縣人丈夫已故所生兩子均已授室阿泉係次子不務正業專務下流訓飭數語將氏推倒受傷是以鳴捕請辦訊之阿泉供廿八歲不敢違忤因生意虧本向母索錢致觸母怒求恩别駕以阿泉不思養母反向索錢殊屬有虧孝道判責三百板氏堅求送攺過局覊禁阿泉向母再三懇求别駕判押候備文遞解長洲縣核辦○邵子亭扭控孔金福圖賴米洋屠别駕亦於前晚提訊邵供寍波人向在本埠三茅閣橋和盛米店爲執事去冬與裕興米店主孔金福往來被欠洋銀約有二十元之譜延至今年向索避匿不得已扭案求追訊之孔供稱欠洋是實惟邵不應將小的遽扭至案求恩鑒察别駕以如此細事邵子亭卽開訟瑞殊屬非是將邵大加申斥判著一併釋出自行理處○捕送粤女王阿彩盧阿彩馮春海張阿銀等至廨屠别駕飭官媒看管前晚升堂提訊數粤女供廣東人來滬傭工前日偶因同羣飲酒醉後誣説阿彩欲將小女子兩人價賣新加坡爲妓因此爭鬧被捕拘案現已酒醒乞鑒訊之阿彩訴稱前日之事實因彼此酒醉之故現求寛宥别駕以酒醉鬧事出之婦女尤爲可惡飭各掌頰五十下一併逐出 
[英界公堂瑣案]  
　　黎副捕頭禀稱凌甫其在楊樹浦充當華捕前晚强向老公茂機廠索取木板該廠司更人不肯後竟私取兩塊藏匿當被他捕查見回報捕房已爲捕頭斥革今特送案請辦姚吉甫供亦是華捕前晚夜差小的走四路凌走五路在差遇見凌身後匿有木板曾向詢問據稱係老公茂司更人所送小的答以在差不應收受私物凌卽走開老公茂司更人供當晚有夜差華捕向小的索取木板小的不弁竟被私取兩塊而去幸爲他捕所見故卽扭交是實凌甫其供爲華捕在差奉公守法不敢胡爲此事實被懷恨串陷尚求大老爺明察恩施格外别駕據情商之單繙譯然後判令枷號七天發捕房示衆○包探施奎江拘解船户瞿太和到案禀稱此人駕船不愼致將工部局所造河沿木駁撞壞經小的查見拘入捕房估須修費洋十八元因特解案請訊瞿太和供本地人駕船爲生撞壞木駁實出無心如今只求大老爺從寛判斷别駕判罰賠修費洋十八元○包探石金榮禀稱李阿裕以福記支鎰大莊票一紙計銀三十六兩五錢向其友龔阿惠抵借洋三十元嗣後察出票係僞造扭送捕房而李父卽將洋三十元繳呈捕房今特送案請究龔阿惠投案申訴李阿裕供因急需無奈出此下策現在所用之洋已由父親繳呈求鑒别駕著押候李父來案領回管束○小孩徐通明在科發藥房爲侍者前日竊取香肥皂兩匣報捕後由包探陳阿九緝獲人贓送案請究科發藥房遺人投案申訴徐通明供十四歲實是無知求請恩寛别駕著戒飭五十下以儆○包探何瑞福禀稱賊犯張松林在某客棧竊取吳松泉之布衣洋傘等件經小的緝獲人贓送案請究吳松泉投案請領失贓張松林供杭州府屬錢塘縣人行竊該死别駕判責五十板○包探韋阿友禀稱竊賊王阿寳闖入胡阿二家申竊取布夾被一條適經小的查見故送案請究胡阿二投案領贓王阿寳供蘇州府屬之元和縣人初次犯竊叩求寛宥别駕判責五十板贓還失主○包探黃四福禀稱張二寳竊取趙阿妹家布被一條報捕後經小的緝獲人贓送案請究趙阿妹投案領贓張二寳供認行竊惟係初次求恩别駕判責五十板贓還失主○包探孔阿才禀稱張阿芝竊取張阿大家綢布衣服五件適經小的查見拘送來案請究張阿大投案情領失贓張阿芝供鎭江府屬之丹陽縣人行竊該死求恩别駕判責五十板 
[法界公堂瑣案]  
尤鵬飛控與吳稷卿股開慶泰包子米行被吞股本銀一千兩經鄭大令訊供以慶泰虧本閉歇除去股本每股尚虧銀二千三百餘兩着將尤交保出外赶緊理明昨禮拜六堂期鄭大令會同何繙譯升座覆訊吳稷卿偕祝善之及寳成益大宏裕延春元大厚康協生安康晉豐智源瑞大等各錢莊執事衛家平錢紀榮等投案禀稱職等各莊與慶泰往來被欠銀二萬餘兩按照股份大小各人承認惟尤鵬飛一股與葉姓陸姓股東尚未歸還求恩追給尤供光緖廿一年已將股份拆出此次虧空閉歇與小的無涉大令謂合股開行有合同爲憑本委前將爾交保出外因何尚未理楚各莊執事同稱尤欲圖賴莊欵求請嚴追大令謂爾等原被均住城内可投縣署控追吳稷卿與各莊執事同供旣控案下務求公斷尤仍以拆股爲辭有陳姓在塲目擊大令謂旣欲拆股亦須請各股東畫押豈能憑爾一面之詞吳供尤在行爲司帳去年正月間因好作狎邪遊爲其父管束不許住在行内並無拆股之事大令謂慶泰倒後如何淸理吳供共虧銀二萬三千餘兩均屬莊欵各股東出爲承認均已歸還大令謂各莊旣與慶泰往來應向慶泰追取不必指定何人吳尤二人在堂爭辨吳呈上合同一帋大令閲視後著將股單呈騐又諭尤鵬飛將所虧銀兩赶緊淸理尤仍執前供大令著押候嚴追各莊執事同稱如欲保出須人銀並保大令著交原保限三日内赶緊理明禀復核奪○蟻媒陳福連將有夫之婦徐王氏鬻於孫金海花烟間内爲娼得洋三十元爲本夫偵知投訴公堂經鄭大令訊供責懲押交洋三十元充公陳一味挺押不交迄今案懸日久經包探訪得陳之姘婦陳程氏在小東門開設花烟館爰拘入捕房昨日堂期解請定案陳程氏供花烟館早已閉歇向與福連姘識陳供無力交洋求恩從寛辦理大令謂本委准爾交保爾竟任意抗延著押候送縣遞回泰州原籍陳程氏斥退○包探禀稱寳興里四十七號居民袁錫堂於三月十四日被錢阿金假租屋爲名竊去金銀首飾各件開單報捕嗣錢又至虹口仍假租房爲名至各家圖竊爲英探拘獲解堂訊問因向新衙門移解到堂傳同失主袁錫堂請訊質之錢阿金認竊不諱金銀首飾兑與小東門泰來興金子店得洋一百餘元手鐲三副兑與新北門内小銀樓得洋十四元五角大令得供飭探帶同原告覃問明白禀復核奪○車寓主趙桂卿禀稱以二百十五號車 
 
 

Page 4

 
 
輛租與車夫某甲因買蠟燭停車路旁突被流氓張四將車竊去並攫取洋四元鳴捕拘張送案請訊丁捕上堂禀訴目擊並在身畔搜出洋三元質之張四供爲車夫並無竊車攫洋之事大令以眞贓具在尚敢圖賴實屬可惡著押候枷號二個月責三百板○電報局會辦某宦遣家丁江來寳控乳媪陸陳氏竊取衣飾銀洋經大令訊供飭提荐頭陳阿二張陳氏等到案究追昨日堂期江來寳投案求追陳阿二供由張陳氏陸朱氏等轉荐質之陸陳氏供認竊洋七十元並無首飾陸朱氏供見陳氏苦楚代荐傭工與張陳氏共得酬謝洋一元七角五分大令謂爾等旣爲荐頭不得置身事外著一并押候究追○扛夫吳阿順吳阿凡林金標洪蛤蚆等在萬森泰酒店沽飮與張友生口角互毆打毁火油燈碗盞檯桌等物經店主王芳樂控之大令訊供後著押候過堂復訊昨日命提到案著將爲首行兇之張友生押候重責二百板吳阿順等酗酒滋事本應一體重辦今姑從寛著賠償打毁物件洋五元數角出具攺過切結了案○唐鳳儀控源泰豐司帳姚琪香與袁毛狗串同吞沒存項銀洋七百餘元迭經大令訊供以姚琪香延不淸理押候究追昨日堂期原告不到大令仍著押候邀同原算之公正人理明核奪 
[壽儀助賑第八次淸單]  
　　嚴筱舫觀察壽儀移賑續請登報計邢厚莊洋四十元朱君硯濤幼鴻合洋三十元元濟堂内唐廷桂韋譽馳陳承第唐文善葉道廣何止敬黃華瑛黃家駒唐贊方陳陞良陳可良陳文軒合洋廿四元丁拜言嚴雨生各洋廿元源長莊源豐銀號各洋十二元葛蕃甫洋十元季調卿季藕彝合洋十元陳養泉徐少甫胡博如合洋十元張義綱李鳳墀呂文光夏恒礽合洋八元李聽濤李廉木李雨田合洋八元宗載之湯懋功各洋八元姚本祺穆慶祺席正甫三位各洋六元裘天寳銀樓徐榮甫屠蕊園王漢槎馮燦園鮑雲生馮本滄屠景三張集成曾少卿張如笙林午橋曹靑章陳忠銘錢痒元席士槏方輔臣方仰峯徐銘馥史康侯二十位各洋四元老慶雲銀樓李鳴遠曹北海李逖先黃石香裘紹良裘黼臣顔少江王又程曹贊臣陳維祺應墉徐正湘葛向廷彭蓮孫陳錦華張書樵董朗甫沈芝庭丁錦春錢東橋謝倫輝邱曙蓉姜芳穥倪鈞靑沈方水蒲作英馬裕順劉南屏孫源順蔡同瑺郁昌元三十二位各洋二元胡源卿沈廉卿葛啓盛卲良騤馬内炎王恭壽華小山陳小樓費蘭孫嚴長生金爾珍高邕顧溶郁傳鋆費森昌詹昌照張運浩十七位各洋一元是批計收洋三百九十九元再者敝堂前仿四君子壽儀腲賑章程凡送禮者概不給力嗣於十二日奉到筱翁手諭囑爲酌給送力因自十三日起視壽分之多寡給以送力若干其以前所送之禮未能補給矣特此附聞伏乞原諒[  上海六馬路濟善堂司董等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案彚錄]  
　　孫沈氏携孫瑞生控被宋叙生毆傷前日由黃愛棠大令升堂提訊孫沈氏供年八十有五媳婦吳氏次孫瑞華俱被宋叙生無端尋釁用刀戳傷是以來案　請騐訊大令見沈氏年高命不必跪退後聽訴孫瑞生供叔土全向與祖母同居後娶再醮婦人宋氏爲妻叙生係嬸母帶來之子小的家有稻柴一擔嬸母不問情由任意亂用小的向之詢問叙生卽借端生事欲拆梢洋三十元小的不允卽紏合多人至十八日晚間破扉而入將胞弟瑞華蜂毆受傷母親聞聲出勸亦被戳傷是以來案喊控請爲訊究孫吳氏供稱生有三子次子瑞華被土全叙生紏人戳傷小婦人向勸亦被刃傷求請騐究孫瑞華供與兄瑞生同孫陳氏供前嫁姓宋故後再醮孫土全爲妻叙生係前夫之姪由婦人携至孫處此次因悞搬柴草彼等卽指爲行竊以致兩相互毆孫土全供稱悞搬柴覃並無紏衆行兇之事且小的亦被打傷求恩明察大令命仵作一一騐視報稱吳氏右額有刀傷一處瑞華有左額刀傷一處及右肋拳傷一處大令問土全曰爾之傷痕在何處土全答稱傷及肺中大令笑謂曰爾旣傷及肺腑可將腹割開察騐如果受傷當將原告究辦土全始稱並未受傷大令旋復謂之曰爾等雖有爭鬥之事究係一家著土全赶緊延醫將受傷人妥爲醫治並囑將沈氏扶回家中並飭令孫陳氏將叙生交案再行訊辦○沈福嘉控被趙錦濤誘拐妻子前日黃大令倩蔣剌史升堂訊問沈供松江人向爲酒業自幼過繼與徐子江爲子徐有嫡子茂生娶唐姓女爲妻成婚一月茂生去世唐氏遂轉嫁與小的當出茶禮洋一百三十元事後被趙錦濤誘拐逃逸在日輝港地方被小的尋見扭至巡局轉送案下求爲訊究唐氏供年二十六歲家有父母住居英大馬路光緖十六年間嫁與徐子江之子爲妻丈夫不久卽歿現聞翁姑欲將婦人價賣故與趙錦濤商議同赴松江暫避旣至松江每年來滬五六次今年正月間又來滬上在四馬路三萬昌茶肆中突有胞弟向婦人借洋以致吵閙由趙勸散是日同趙至棋盤街小棧中借住一宵後又在某處被奸一次婦人此次又欲赴松由陳阿榮及梁氏等送婦人下船至日輝港被沈扭住送局轉送案下求訊趙錦濤供本地人在太古洋行爲打樣夫向住興聖街地方與唐姓爲鄰前與唐氏在三萬昌吃茶後住宿客棧一宵此次送唐氏下船被沈紏合多人將小的扭住剝去馬褂搶去金戒對時表欲索小的洋五百元不允遂被扭送巡局轉送案下求恩訊斷剌史得供着將趙錦濤交保唐氏發堂俟唐老三徐子江來案訊問核辦○許太守寳書自辦理升科局務以來將無單田地及漲灘之類逐加稽核註册備查昨日午後一下鐘時浦東楊家渡瀾泥渡等處農婦多人擁至縣署聲稱我等所有田地前蒙劉邭膏大人奏請免糧近來忽有不相識之某某等人任意堅立日商界石口稱云不日將房屋盡行拆毁旣而一人大言曰吾等可各執淸香赴劉公祠叩禱遂羣往西門内劉公祠至三下鐘時黃大令因公回署諸人遂環跪大堂前聲訴大令逐一訊問據稱小婦人等所有田地現被充公求開恩典大令問爾等之田有無憑據答稱所有前由劉大人吊銷矣大令謂爾等可明白補詞呈候核奪諸婦始稱謝而去○周樹榮控王少堂串贖田地前日黃大令倩蔣剌史升堂提訊據周訴稱職員係本邑人現充踏布公所董事同治三年曾將父親周巨川户名田單四畝二分六厘二毫抵與少堂之族人王文保得錢九十千文後少堂串同周子田將地私贖另賣事經職員查悉是以控請訊斷少堂供稱職員與文保並非同族周巨川户名田單原由子田之胞兄出面抵與文保此次回贖之事職員並不與聞聞有蔣姓樹榮不知細底貿然誣控職員子田供稱田實小的之産光緖九年由胞兄活賣與文保剌史蔡閲原契的係子田之兄承賣遂斷令子田給樹榮洋銀七十圓限五日繳案并各具遵切結 
[美捕房紀事]  
　　有混號麻皮阿發者著名流氓也前曾犯案遞解回籍邇以日久潛復來申日在北河南路一帶拆梢打架昨日上午十點鐘時與搖小船之曾溪宏在天后宮後面互相扭毆旋各紏其狐羣狗黨就天后宮廟塲格鬥如臨大敵然阿發突出利刃將曾之頭顱猛剌一下血若湧泉昏暈在地四百號及一百六十號二華捕聞信赶至各羽黨四散奔逃僅將阿發拘獲解入捕房捕頭飭押候解送英公堂訊究受傷人送至同仁醫院療治○本邑人徐阿林未知其現習何業喜與流氓爲伍以致漸入下流前日在百老匯路親串某姓家騙取對時表一枚質錢花用某姓投報捕房昨晨捕頭派包探倪順泉將徐拘入捕房押候核辦○前日下午有江北小工甲乙二人在公和祥碼頭困分工資不匀忽起爭端互相扭毆復扭入捕房控訴捕頭置之不理一併揮出○偷兒劉錦祥由吳淞鎭某姓家竊得衣服一包昨晨在虹口漢璧禮路某押店求質適爲包探倪順泉緝獲拘入捕房捕頭著押候解送英公堂訊究 
 
 
 

Page 10

 
 
   
 
 

Page 11

 
 
[光緖二十三年四月初十日京報全錄]  
　　宮門抄○諭旨一道錄前○禮親王　爲奏聞請旨摺○總兵武奏報巡洋事畢據實奏聞摺○直督王奏爲考察省屬員分别舉劾摺○湘撫陳奏甄别道員留省補用摺○疆撫饒奏道員飭回本任片○江撫德奏報委員起解京餉片○四月初十日理藩院鑾儀衛光祿寺八旗兩翼値日無引見○恩普假滿請安○崇寛謝授内閣學士恩○桂公八額駙各續假十日○榮凱預備召見○召見軍機榮凱福敏○本日皇上升文華殿奥國使臣齊幹覲見○○宗人府宗令和碩禮親王臣世鐸等謹奏爲奏聞請旨事據貝勒銜固山貝子奕謨門上呈報本貝了年近五旬尚無子嗣查有不入八分輔國公載濤現年十一歲係屬近支輩分年歲均屬相當兩相情願堪以過繼爲嗣呈請據情代奏等因呈報到臣衙門查例凡王以下至閒散宗室内有乏嗣者准其將服制較近輩分相當而非獨子之人王公過繼等事由該門上報府查明具奏等語貝勒銜固山貝子奕謨門上呈報本貝子請將不入八分輔國公載濤過繼爲嗣核與定例相符臣等未敢擅便伏候聖裁再臣衙門右宗人貝勒銜固山貝子奕謨例應廻避未經列銜合併聲明爲此謹奏請旨奉旨另有旨欽此○○署廣東瓊州鎭總兵留粤遇缺題奏總兵崇勇巴圖魯奴才武萬才跪奏爲統巡班滿將出洋情形恭摺奏報仰祈聖鑒事竊照道光二十三年十一月初七日欽奉上諭嗣後沿海水師各鎭著於每歲出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此伏查瓊州洋面每年分上下兩班統巡上班自正月初一日起至六月底止輪値海口營叅將出洋统巡下班自七月初一日起至十二月底止輪値總兵出洋統巡奴才於光緖二十二年七月二十三日到任業將接署鎭篆日期恭疏題報並陳明接帶下班統巡督飭兵船巡緝在案八月初十日親督各船駛往潤洲與署北海鎭總兵張邦福管帶各船會哨搜查海島並無奸艘藏匿仍卽分帮巡緝十一月初十日又督各船駛往𥒚洲與陽江營遊擊梁國桐管帶各船會哨事畢亦卽分帮駛回所屬洋面勤加統巡認眞查緝近晶巡過各洋皆屬安靜兹届下班統巡期滿遵照定例於本年正月初一日扎交署海口營叅將陳良傑接帶各船上班統巡奴才卽日旋署辦理營務除具報督臣查核外所有奴才出洋班滿巡過洋面情形理合據實恭摺具奏伏乞皇上聖鑒謹奏奉硃批知道了欽此○○直隷總督臣王文韶跪奏爲考察直隸通省屬員分别舉劾以示勸懲恭摺仰祈聖鑒事竊維民生之休戚本乎吏治之淸濁吏治之淸濁視乎官司之賢否將肅吏治而安民生必自考察屬員始臣衛乏畿疆政繁事賾一人之耳目誠恐難周幸藩司員鳳林臬司季邦揁等皆宅心中正馭下廉明相助爲理百僚知畏惟直隷地廣員多品類不齊優絀互見其勤政愛民孜孜求治者固不乏人而謬妄貪庸不堪造就者亦復不少亟宜擇尤舉劾以樹風聲而裨治理今春該司等因公先後來津臣與之悉心甄核查有題補定州直隷州知州淸苑縣知縣徐銘勳勤明亷惠治行卓然天津海防同知前靜海縣知縣史善詒盡心撫字所去民思景州知州調署吳橋縣知縣王兆騏守潔才長措施盡善平山縣知縣調署滄州知州石崑山精明果毅戢暴安良吳橋縣知縣調署淸苑縣知縣勞乃宣學道愛人羣僚矜式豐潤縣知縣盧靖興利除弊任怨任勞長垣縣知絲程熙樸實精明治功畢舉肥鄉縣知縣調署新城縣知縣張炳嘉體用兼備實惠及民成安縣知縣戚朝嚮廉明公正深洽輿情望都縣知縣調署撫寍縣知縣李兆珍善政宜民頌聲洋溢前高邑縣知縣調署元城縣知縣唐則瑀寛猛相濟綏靖地方候補知縣前署東鹿　　　李秉和克已奉公爲民除害以上十二員均屬卓著政聲堪備循良之選擬懇天恩特予嘉奬以彰循績而勵其餘楊村通判牛昶照舉止輕率歴練未深東光縣知縣吳芳辦事因循難勝繁要以上二員擬請開缺另補臨榆縣知縣調署寳坻縣知縣賈國楨未諳政體措置失宜懷安縣知縣李澄泉才識平庸治事竭蹶以上二員均係正途出身文理尚優擬請以教職歸部銓選石景山同知張恩霨慢神傲物心性乖謬遷安縣知縣隆昇聽斷糊塗押斃多命闪署雞澤縣知縣候補知縣劉兆祥性質昏庸信任丁役前代理萬全縣知縣宣化府經歴言恩居心巧猾罔恤同艱滿城縣教諭任家瑜粗暴貪婪不守禮法大名縣漳河縣丞敖鴻勳工防廢馳聲名平常靑縣主簿張肇森不知檢束物議沸騰趙州吏目張傳祿馭下不嚴操守難信靑縣興濟鎭巡檢張式斌遇事生風致釀命案肅寍縣典史李鎭藩藉端索詐行同無賴無極縣典史趙以濬舉動躁妄心術叵測昌黎縣典史陳廷贊精神疲弱公事懈弛以上十二員擬請卽行革職夫蘭芷同升則凡卉之精神皆振莠稂並去則嘉禾之秀實可期經此次舉劾之後俾合首僚屬咸知循良者渥荷褒嘉庸劣者難逃紏劾爭相濯礪恪守官箴庶於吏治民生俱有裨益臣仍當隨時察核遇有政績昭著及不能稱職之員再行據實陳奏以仰副聖主澄叙官方之至意除所遺要缺知縣並沿河同通佐雜等缺例應在外揀員請補外其懷安縣知縣及佐雜各選缺直省均有應補人員應請一併留歸外補所有考察屬員賢否擇尤舉劾緣由據藩臬兩司會詳前來理合恭摺具陳是否有當伏乞皇上聖鑒訓示謹奏奉硃批另有旨欽此○○頭品頂戴湖南巡撫臣陳寳箴跪奏爲道員試用期滿恭摺仰祈聖鑒事竊照定例捐納道員循例簽掣分發試用一年期滿督撫察看甄别專摺奏聞照例題補等因歴經遵辦在案今查湖南花翎試用道黃炳離現年三十七歲江西廬陵縣人由增貢生於光緖十七年五月初六日在順直賑捐案内出力奬叙花翎同知升銜十九年九月二十一日在福建新海防局報捐郎中不論雙單月分部行走二十年三月十六日赴部捐免保舉二十八日蒙欽派大臣騐看四月初五日簽分户部初九日到部河南司學習行走是年六月初一日復在福建臺灣遵新海防例加捐道員不論雙單月選用二十一年四月二十日在江寗捐局報捐分發指省湖南試用七月十六日在部補捐道員免保遵卽呈請離部二十八日蒙欽派大臣騐看八月十三日由吏部帶領引見奉旨著照例發往欽此二十一日領照起程於光緖二十二年正月二十二日到省今自到省之日起扣至光緒二十三年正月二十二日試用一年期滿例應甄别臣詳加察看該員精明幹練辦事勤能堪以繁缺道員留省補用相應專摺奏聞請將花翎試用道黃炳離留省照例補用據布政使何樞按察使桂中行會詳前來理合會同湖廣總督臣張之洞恭摺具奏伏乞皇上聖鑒謹奏奉硃批吏部知道欽此○○饒應祺片再卸署鎭迪道兼按察使銜伊塔道英林應飭仍回本任以專責成除給委外謹會同伊犁將軍臣長庚陝甘總督臣陶模附片具陳伏乞聖鑒謹奏奉硃批知道了欽此○○德壽片再查前准軍機大臣字寄光緖二十二年十月二十日奉上諭户部奏豫撥來年京餉一摺歴届京餉均係年前豫撥光緖二十三年京餉該部擬在地丁鹽譚等欵内指撥銀七百萬兩　飭各該省關於來年分批起解等語京餉關擊緊要現經該部就各省關情形酌量指撥自應遵照奏定數目源源報解以應要需著該將軍督撫等務於接到部文後分批赶解限於來年五月前解到一半十二月初間全數解淸不准截留攺撥藉詞郔誤倘届限不到卽著該部照奏定章程指名嚴叅原單均著鈔給閲看欽此計單内開光緖二十三年分京餉撥江西地丁銀三十五萬兩嫠銀十萬兩等因常經欽導轉　籌解去後茲據藩司翁曾桂詳稱伏查光緖二十三年京餉奉撥江西地丁銀三十五萬兩嫠金銀十萬兩共銀四十五萬兩亟應提前籌解以供根本要需現於光緖二十三年春撥後甫據各屬解到光緖二十二年地丁項下動支銀五萬兩隨解飯銀三百五十兩作爲第一批遴委試用知縣魏碩輔候補知縣蔡汝嘉兩員會同領解於二十三年正月二十八日起行由陸路前赴户部交收詳請具奏等情前來臣覆核無異除飭續籌委解外所有委解二十三年第一批地丁京餉起程緣由理合附片陳明伏乞聖鑒謹奏奉硃批户部知道欽此 
 
 

Page 12

 
 
[光緖二十三年四月十一日京報全錄]  
　　宮門杪○陝督陶奏報銷嘉峪關收支數目摺○又奏爲續行裁减馬步營旗土勇并分别攺餉摺○又奏爲審明循化廳主簿原保要証擬結摺○疆撫饒奏道員飭赴新任片○江撫德奏匯解甘肅新餉片○四月十一日吏部翰林院侍衛處値日吏部攺見五十八名正白滿四名内務府十一名○裕德椿壽慶頤各假滿請安○福建臬司李興鋭請訓並請假一個月○肅王請假五日○崑貝子請假一個月○志全恭額預備召見○户部奏派盤查銀庫之王大臣派出怡王莊王橚貝子敬信恩佑孫家鼐張英麟漙良漙頲鳳鳴○召見軍機李興鋭志全恭額○○頭品頂戴陝甘總督臣陶模跪奏爲嘉峪關光緖二十二年分收支各項銀兩數目造册報銷恭摺仰祈聖鑒事竊嘉峪關監督安肅道何福堃詳稱該關於光緖二十一年由江漢關撥到銀兩收支數目業經詳請奏咨核銷在案今查光緒二十二年分收到江漢關撥解經費銀九千兩舊管項下存儲洋税銀五百九十兩四錢一分四厘一毫共銀九千五百九十兩四錢一分四釐一毫除支一年各官役薪工銀八千二百九十五兩四分駐蘭繙譯委員薪水銀九百三十兩共銀九千二百二十五兩四分實在支剩銀三百六十五兩三錢七分四釐一毫全數歸還十八年分借用厘款外連前十九二十一兩年分還過銀四百七十五兩一錢九分三厘二毫共歸還銀八百四十兩五錢六分七厘三毫下欠未還銀七兩四錢四分二厘六毫四絲應俟隨後照議在于支剩欵内歸還淸楚冉提存自光緒二十一年十月初十日第四十三結起至二十二年十月初九日第四十六結止共四結收獲進口正子洋行銀三百一十三兩三錢三分一厘五毫實儲道庫造具編數淸册詳請奏咨前來臣覆核無異除將淸册分送總理衙門及部科核銷外理合恭摺具奏伏乞皇上聖鑒謹奏奉硃批該衙門知道欽此○○頭品頂戴陝甘總督臣陶模跪奏爲續行裁减馬步營旗土勇並分别攺坐餉練餉各起數目另開淸單恭摺仰祈　聖鑒事竊自光緖二十一年甘肅軍興節次添募馬步營旗並各屬城防土勇爲數頗多需餉甚鉅嗣因軍事將平陸續裁减營旗截至二十三年七月底止於八月初七日奏咨在案兹據甘肅布政使曾鉌詳稱自八月初一日起至十二月底止裁减馬步營旂土勇並行餉攺支坐餉營攺爲旗以及前次由練添募爲營今仍攺歸絲軍計共六十二起開單分晰截餉攺支坐餉練餉日期詳請奏咨立案前來臣覆核無異除飭該司查明現留防軍馬步數目冉行分别裁减以節餉需另行奏報並將此次淸單咨送户兵部查照外所有續行裁减馬步營旗土勇並分别攺支坐餉練餉各起數目緣由理合恭摺具陳伏乞皇上聖鑒謹奏奉硃批該部知道欽此○○頭品頂戴陝甘總督臣陶模跪奏爲審明已革循化廳主簿原保要證人等分别擬結恭摺具陳仰祈聖鑒事竊查前督臣楊昌濬任内承准軍機大臣字寄光緖二十一年五月十六日奉上諭本日有人奏撒匪生變始因爭教涉訟地方官有索費情事遂致激而生變等語著該督確切查明先將辦理不善之員從嚴叅辦毋稍徇縱等因當經前督臣將兼護廳事循化主簿陳慶麟奏叅革職並聲明俟提省訊明確情再行從嚴奏辦是年八月初四日奉硃批著照所請該部知道欽此前督臣飭蘭州府移提人卷來省審辦去後時値軍務吃緊未能及時解省嗣據署循化廳同知歐陽樂淸將原保土司韓起忠韓贋祿及要證韓六個韓七十二押解到省並據該革員陳慶齡自行投案由署蘭州府知府周景曾督同局員審擬詳經布政使曾鉌署按察使周綬會同核轉前來臣覆加查核緣已革主簿陳慶麟江蘇通州人由绥定縣典史升補循化廳主簿光緖十七年十月初三日到任二十年二月間該廳街子工老教撒目韓奴力與新教撒目韓老四爭教起釁互相紏衆焚掠經該管土司韓起忠等開導不聽牒請已故循化廳同知長贇屢次差傳未到八月韓奴力差人赴廳禀求免罪未准復遺其黨韓七十二韓舍丈素赴府懇求經西寗府將韓七十二等發回該廳看管訊辦九月間長贇會營帶領兵勇將老教嚴目韓奴力並其黨韓新莊韓已連及韓一素夫四人新教撒目韓老四並其黨韓五十八韓新莊韓老山人韓五麥目五人先後拿獲到案正在訊辦間適有河州回目馬國良約允上四工土司韓起忠下四工土司韓贋祿具狀保領韓奴力韓老四等出外調處經長贇於十一月十八日批准保釋二十一日長贇病故陳慶麟奉委兼護廳篆詎韓奴力韓老四仍復尋仇焚殺陳慶麟慮釀大禍正擬禀請派員查辦間十二月初六日韓奴力忽遣其黨韓老三卽羊牙子手執回經一本進城聲言老教勢大漢回不必驚荒定要討取廳官准其免罪印諭始敢解散息事陳慶麟因其有意挾制立卽差拿責押十三日韓老三在押患病經後隨叛伏誅之韓五十六等保領回家至二十七日病故維時韓奴力等初祗爭教互鬥後竟焚掠漢民村堡狄河各回相繼變亂經楊昌濬派兵剿辦並委已故前署西寗道陳嘉績查明韓奴力等究係何任保釋時賊已臨城不及調卷細查僅憑外間傳聞之詞禀後謂在陳慶麟任内保釋並以韓老三係頂經老民被陳慶麟杖斃因將陳慶麟叅革飭委蘭州府胡孚駿審辦胡孚駿移提人卷未到旋卽交卸該署府周景曾到任准署循化廳歐陽樂淸牒解前來經該府督同局員逐一研審陳慶麟堅稱韓奴力等實於二十年十一月十八日經長贇批准保釋二十一日長贇病故伊始兼護廳篆並無保釋韓奴力等之事韓老三曾執有經卷實係詐降回匪並非老民因其來城恐嚇挾制將其拿獲責押嗣因患病取保在家病故委非杖斃亦無受賄激變之事調閲該廳看管人犯號簿與供相符案無遁飾據該署府周景曾分别議擬詳由兩司核轉到臣經臣覆核無異應請擬結此案已革循化廳主簿陳慶麟兼護廳篆其於拿獲爭教滋事之撒目韓奴力等看管後復准保釋致釀巨禍曾訊係已故長贇任内之事並非陳慶麟私擅保釋惟於韓老三執經進城恐嚇挾制旣經拿獲責押自應隨時禀請批示辦理乃輙任叛黨韓五十六等保釋雖死逾旬餘非由杖斃亦無受賄情事但以其黨滋事擾亂未能預防究屬辦理不善業已叅革請免重議土司韓起忠韓贋祿在長贇任内保領韓奴力等出外其時僅止爭教反迹未露且其子韓臘同保亦拘押在禁因韓奴力係老教頭回衆所遵服是以連新教頭目韓老四一併保出令其調處原爲弭禍起見迨至次年春間韓奴力等愈肆猖獗率衆圍城其子韓臘同保經西寍道提訊正法實非該土司等意料所及應請免議要證韓六個韓七十二雖均爲韓奴力餘黨惟見在軍務肅淸脅從罔治自應免紏未到人證免傳省累除全案供招咨部外所有審明擬結緣由是否有當理合恭摺具陳伏乞皇上聖鑒訓示謹奏奉硃批著照所請該部知道欽此○○饒應祺片再補授鎭迪道兼按察使銜潘效蘇准督臣來咨飭將督標營務交卸回新現已到省應卽　赴新任以專責成除由臣給委外謹會同陝甘總督臣陶模附片具奏伏乞聖鑒謹奏奉硃批○○德壽片再查前瘃軍機大臣字寄光緒二十二年八月初九日奉上諭户部奏籌撥甘肅新餉一摺甘肅關内外各軍餉銀關繫緊要現經該部將光緒二十三年新餉查照上届所撥銀數於各省關指撥請飭依限提前報解等語著該撫嚴飭司道按照撥數於本年十二月底赶解三成至來年四月底再解三成其餘統限九月底解淸等因欽此計單内開光緖二十三年分甘肅新餉撥江西省銀三十六萬兩並准户部咨同前由當經行據藩司糧道以前項餉銀司庫萬難全籌會詳奏明援照歴辦成案於司庫地丁厘金項下籌解三分之二銀二十四萬　道庫漕項等欵錢糧内撥解三分之一銀一十二萬兩陸續起解前己由司庫籌撥銀十萬八千兩分作兩批循舊發交商號匯赴甘肅兑收經臣奏咨各在案茲據藩司翁曾桂詳稱動放移准糧道籌撥道欵錢糧銀五萬兩作爲江西省奉撥光緒二十三年第三批甘肅新餉飭令蔚豐厚商號於二十三年二月十八日赴厙凊領限一百四日匯赴陝甘督臣衙門轉發甘肅　庫税收所有餘平銀兩己遵照自行扣存至解此批甘肅新餉银五萬兩職名係江西督糧道劉汝翼籌解合併聲明等情詳請具奏前來臣覆核無異所有江西籌辦奉撥甘肅省光緖二十三年新餉第三批銀兩交商匯兑並籌解職各緣由理合附片陳明伏乞聖鑒謹奏奉硃批户部知道欽此 
 
