# 1918 - 117 - 4916240

 

Page 1

 
 
   
 
 

Page 2

 
 
時評 
[限期五日（景寒）]  
　　政府電前敵限期五日克復醴陵乃未幾而克復醴陵之電即已到京矣何前失之易而今得之易耶政府五日限期之效力竟若是之大耶 
　　大凡命令之能生效力者必以賞罰繼於其後昔之升官也革職也犒軍也拿辦也所謂發生效力之賞罰也今則不然於限期五日克復醴陵之後不過殿以否則即爲前敵失和置軍事於不顧一語其語果有激厲軍心轉敗爲勝之能力耶嗚呼是誠不可思議之一事矣 
　　雖然失之易得之易得之易者又安知不失之易哉區區一醴陵之克復而有此五日限期之嚴令亦太重視矣 
[命令]  
　　五月二日大總統令　任命張志潭爲國務院參議此令 
　　又令　任命方權兼署國務院秘書長此令 
　　又令　參謀總長蔭昌星請任命孟廣仁爲陸軍第六混成旅參謀長劉鑑瀛爲陸軍第一師二等參謀官均照准此令 
　　又令　杜錫鈞張聯棻魏宗瀚均給予二等寳光嘉禾章崔承熾朱棟張國仁均給予三等寳光嘉禾章穆士珍張瑚麟邊守靖李夢吉均給予三等嘉禾章馮文煜給予四等寳光嘉禾章李濟臣史文籙寇宗華杜逢時王杰均給予四等嘉禾章此令 
　　又令　崔維蕃給予三等嘉禾章張國賓給予四等嘉禾章此令 
五月三日大總統令　海軍總長劉冠雄呈廳瑞軍艦副長高憲申另有任用請免本職應照准此令 
　　又令　海軍總長劉冠雄呈請任命林元銓爲廳瑞軍艦副長應照准此令 
　　又令　陸軍總長段芝貴呈請任命丁紹起爲陸軍第一師騎兵第一團團附應照准此令 
　　又令　蒙藏院總裁貢桑諾爾布呈請任命羅桑班覺爲繙譯官應照准此令 
[專電]  
　　北京電　商會聯合會王周殷三代表今日兩點半謁段一求對内和平一請外交愼重答予亦極盻息戰無如西南首領不能統一部下主張歧異苦於無從磋商至日本新交涉祗屬出兵俄國假道問題正在協議中並無所謂條件果有一毫損害國權誓必堅持到底並勸商界發起造船廠推廣張庫汽車路線談兩小時散（三日下午六鐘） 
　　北京電　段親電張懷芝限五日内復醴陵攸縣否則即是前敵失和置戰事於不顧（三日上午十二鐘） 
　　北京電　段電第二路言旣於五日内連失要隘須限五日内恢復（三日下午五鐘） 
　　北京電　曹錕密報第二路某方軍隊迭次失利傳有受賄自退之謠段閱竟憤怒已派親信某中將馳往查辦（三日上午十二鐘） 
　　北京電　官報醴陵已經收復北軍形勢轉機（三日上午十二鐘） 
　　北京電　贛督電稱第二路不甚得力誠恐危及南昌請飛電蘇督迅調蘇第六師來援（三日上午十二鐘） 
　　北京電　湘省盼援甚亟奉軍兼程開往參陸處决定加徐樹錚爲援湘總司令兼川黔滇宣撫使（三日上午十二鐘） 
　　北京電　在湘桂軍撤回四十餘營意在棄湘完全解决粤事且示讓步（三日下午四鐘） 
　　北京電　閣議密提中日交涉案聞仍主不移外部並不宣布一說僅就最表面者非公式宣布商會聯合會全體近頗注重於外交問題（二日下午七鐘） 
　　北京電　中日新交涉昨始提付閣議全體出席討論至兩小時久僅將大體决定文字尚須修正仍交外部主稿下届會議取决至本案公布問題亦曾議及閣員中主文書一部分發表藉釋人疑條件一部分嚴守秘密以符契約（三日上午十二鐘） 
　　北京電　昨閣議外交事毫無結果林日使臨行與段詳談交涉案及阪谷顧問問題甚久（三日下午四鐘） 
　　北京電　盧永祥請宣布中日交涉案（三日下午四鐘） 
　　北京電　某公使向外部探詢中日新借欵因袁氏曾向某國訂小借欵數次亦以電報收入作抵故（三日下午四鐘） 
　　北京電　林日使尚須赴粤與民黨接洽從事調停（三日下午五鐘） 
　　北京電　魯民政署問題日人欲以開魯商埠爲撤銷條件（三日下午五鐘） 
　　北京電　庫倫蒙政府向我訂借百萬歸還俄債收回權利磋商歷兩月昨始閣議决定由財部先籌現金五十萬交付中行陸經理携庫代表國家與蒙政府簽約（三日上午十二鐘） 
　　北京電　段長子駿良已赴宜昌（三日下午四鐘） 
　　北京電　招商局要求償江寛船價百二十萬段慨然承諾但須分期照付（三日上午十二鐘） 
　　北京電　海軍次長定徐振鵬（三日上午十二鐘） 
　　北京電　大選舉决由新國會辦出日來督催各省依限選舉甚力惟西南六省擬仿蒙藏例命旅京人士在京組織選舉會舉行投票已派員分投接洽（三日上午十二鐘） 
[外電]  
　　哈爾濱電　滿洲俄軍司令部二十八日電稱俄軍佔領白齊亞車站據守長六俄里陣線俄軍死四人傷十五人奪獲機關鎗三架彈藥鎗支多箱及電報器等物紅旗軍棄河退守哇勒維安站該處已有設備且有德奥俘虜相助　白齊亞附近各村悉爲俄軍所有各村糧食皆被紅旗軍没收鄉民無以養生鐵路貨棧已被搶刧境内哥薩克人現加入俄軍修路前進村民受過激黨之苛待者對於俄軍頗爲歡迎俄軍士氣炆 
甚佳（一日） 
　　哈爾濱電　哈巴洛夫斯克電稱過激黨機關鎗隊已附專車開往加里姆斯基抵禦西米洛夫之軍海蘭泡消息謂紅旗軍援兵逐日開赴同一地點海參崴議會電致莫斯科議會請撥一百五十萬盧布招練新軍以拒白旗軍又謂西米洛夫刻向赤塔進行而歐洛夫之軍刻向海參崴進發有尼古拉斯克與烏蘇里之哥薩克兵從中贊助云（三日） 
　　哈爾濱電　霍爾瓦特將軍將附星期五快車返哈五月一日各商舖皆輟業工黨集衆游行但參預之人爲數無多居民僅作壁上觀各大街雖有游民惟未滋事是日有風而寒白勒施柯夫將軍與領事波波夫已從滿洲里回此（一日）以上字林報 
　　北京電　近兩日北京迭開軍事會議即此察之湘事吃緊可想而知北軍失利之實在原因今尚未悉奉軍刻在醴陵與南軍接戰徐樹錚已由長沙赴醴陵最近長沙消息報告克復醴陵（三日）路透電 
　　北京電　曹錕張敬堯　今日（三日）電告政府謂第二路軍隊已全失戰鬭力現退却袁州爲敗兵之收容請速派奉天軍援助第一路軍隊以免動搖全軍之士氣云（三日） 
　　北京電　哈爾濱來電色米諾夫軍續行進擊已佔領俄洛伊耶那（三日） 
　　北京電　此次入京之四川省長張瀾今日（三日）午前晋謁段總理午後又謁馮總統報告劉存厚軍之情形且陳訴鎗械之缺乏（三日） 
　　北京電　農商總長田文烈以鐵礦開鑿費用爲名欲在中法銀行借欵二百萬元聞該交涉現正秘密進行（三日） 
　　北京電　張謇氏今日（三日）致電大總統陳述北方邊疆問題之重大且力爲忠告急熄國内之戰爭（三日） 
　　北京電　昨日下午全國商會聯合會代表至段總理私宅謁見總理陳述南北和平之必要段氏答曰繼續兵禍决非所願然南方毫不能統一各黨惟各因自已利害關係而固執其主張無論何項辦法皆無由施行且表明其意見云如南方果有誠意無論何時願應議和之交涉斷不拒絶迨該代表等以中日交涉之眞相相質問段氏答曰中日交涉斷非如外間所傳者國民儘請放心可也云云（四日） 
　　北京電　此間得報告云陳復初之第十七師受南軍之奇襲而潰散常德已被南軍佔領（四日） 
　　漢口電　常德來電云陳復初部下與朱國藩（譯音）之兵現已開始市街戰爭以致全市受掠奪之禍日本僑民無恙（三日） 
　　漢口電　昨晚（二日）有北軍敗兵及傷兵合計約一千名由長沙乘武長火車抵武昌　其所言長沙已爲北軍敗兵騷擾不堪（三日） 
　　漢口電　長沙來電云二日北軍由湘潭方面乘民船退至此間者不下七八十艘至三日上午近畿第三師乘民船小輪船等退至此間者亦有四五十艘故長沙何時將陷於危機北軍或將潰散皆未可知形勢遂趨險惡（三日） 
　　東京電　倫敦來電云泰晤士報對於日本外務大臣　　男爵痛駁德國所傳播之中傷的言論即謂（男爵之就外務大臣新任日本之態度必將因之有所變更）且宣言日本對於俄國有完全之美意日本甚希望俄國能恢復其在列强之間之地位等語大表示滿足之意且曰日本在聯合國未博得完全之勝利之前必能如約立於聯合國一方面又日本必不忘却其在極東被德國勢力所受之損害日本深信復活之俄國將爲對於德國之勢力之有力之勝利者因而與以種種之援助使有益於俄國國家之改造事業此即日本之利益也云云（四日） 
　　東京電　唐紹儀昨晨回箱根寓富士屋霍脫爾（四日） 
　　東京電　政友會總裁原敬氏於今日下午啟程實行遊說全國（四日） 
　　東京電　傳聞留京都之山縣公爵將於本日往訪留該處田中村之西園寺侯爵當此政治上緊要之時局一般人士於公爵之行動大爲注意（四日） 
　　東京電　中日實業公司總裁李士偉氏及前上海商務總會總董周金箴氏於今日啟程回 
 
 

Page 3

 
 
國中日實業公司副總裁倉知鐵吉氏將於十五日啟程旅行中國北部及滿洲等處（四日）以上東方通信社電 
[戰電]  
　　倫敦電　今晨海格將軍報稱今日侵晨敵砲隊於維萊爾白勒同勒境及美爾里附近轟擊甚烈　夜間亞拉至蘭斯陣線及聖佛南境砲隊亦殊活動惟無步軍戰事　今晚報稱英軍在希布台爾勒敗襲擊之敵軍此外僅有砲戰　昨日天氣不佳天空戰事甚少英飛機無失蹤者（二日） 
　　巴黎電　今日下午公報云德軍在亞佛河北岸某地點進攻亦未得利　法軍於數地點襲敵俘獲數十人　今晚公報云亞佛河南北兩岸砲戰甚烈法軍在漢加爾叢林大得進步佔據瑪伊萊勒伐村西南之波勒叢林俘敵三十人獲機關鎗五架　巴羅瓦森林與伏斯巨間有砲戰（二日） 
　　倫敦電　法軍大本營路透訪員電稱協約軍經德軍之打擊其固結爲前所未有今無一接合點可爲德軍衝擊英法軍今可由總司令隨意調動其便利不亞於德軍各師敵軍雖得有土地然已於五星期内用兵一百四十師内有多師與戰二三次綜計敵軍投入戰地之兵共有一百八十六師等於二百五十萬人德軍各師非受重創不輕撤退各師損失平均輒在二千五百人左右故敵軍自大戰發生以來其死傷之數當不下三十五萬人　德軍　始取攻勢時有後備軍六十五師駐於法德此外所有者僅一九二○年之兵級其半數尚不滿十八歳故敵軍未及達其目的地之半程而已耗其戰鬭力之半矣敵軍作戰不惜兵力故在法之二百零六師僅餘六十六師未經調用其中尚有國民軍十二師不能用以取攻勢故德軍斷難以所餘之六十師告成其前以一百四十師求之未得之目的云（二日） 
　　倫敦電　今晚英軍大本營路透訪員電稱今日侵晨德軍以重砲彈猛轟美爾利西面及維萊爾白勒同勒周圍之地惟無步軍戰事大約乃圖練習轟擊然後續取攻勢英軍乘戰事沉寂之機準備應付敵軍之新攻擊　昨日日間英軍在安克河南岸戰勝於廣約半英里之陣線前進四百碼（二日） 
　　倫敦電　據基夫電稱烏克蘭德軍總司令愛恰恩上將已命農民交還所佔地主之産業開始耕種此舉已引起劇烈之反對烏克蘭國會已命農務總長飭令農民勿遵此令（二日） 
　　亞姆斯特丹電　柏林電稱農民代表推翻烏克蘭舊國會與政府新政府即宣布遵守白里斯特里土夫斯克和約條件（二日） 
　　倫敦電　德國公報謂基夫地方有人運動反對德人甚力烏克蘭政府各員亦加贊助致德軍司令所下關於春季播種之命令未能執行全境因以擾攘俄羅斯外國貿易銀行行長亦被逮捕烏克蘭政府知之不禁故愛恰恩上將不得不取嚴厲手段設立軍法處重懲擾亂治安之人並逮捕烏克蘭陸軍總長與内務總長之妻及已團司令人等（二日） 
　　巴黎電　瑞士京城電稱昨日孟尼克報紙載有消息謂烏克蘭政府曾允於五月間以麥一千二百萬補特（俄國量名）供給中歐諸國今該政府通告諸國謂因農民竭力反對未能踐約（一日） 
　　倫敦電　外交大臣貝爾　氏今日在下院宣稱俄國發生反對革命風潮之說迄未徵實（二日） 
　　倫敦電　德國公報云德軍於塞巴斯上波爾（俄國克里米西南之軍港）前敗抵禦之敵軍佔據該鎭（二日） 
　　倫敦電　敵人現復從事運動和平此爲其承認伊泊爾敗北之確徵德國各報皆謂羅馬教皇不日將發表議和新通牒而德國運動和平之人現於各中立國奔走殊爲忙碌奥皇與其外相布里安伯爵之赴德軍大本營必與此舉有關顯無可疑奥大利亞帝國之政治風潮亦爲敵人所憂者維也納亞白特報曾責匈國不以糧食濟奥據意國報紙載稱奥國之塞克與斯洛伐克民族出現意軍陣線助意軍作戰奥將深恐斯拉夫民族之兵受誘頗爲不安英某報瑞士邊界特别訪員接有消息奥民因乏食思發預料西歐攻勢停止時即將發作云（二日） 
　　亞姆斯特丹電　一九一四年六月二十九日暗殺奥國儲君　　南大公之兇手泊林齊浦已　死於齊里西安斯太特砲轟（一日） 
要聞一 
[第二路失利後之京聞]  
　　中央得第二路失利信後異常震驚查三十日一日之間府院方面自午前八時以迄晚間十一時計接到曹總司令電報八通上皆冠飛飛萬火急字樣其中槪言二路失利退守萍鄉袁州情形中有一電且有衡山方面已見敵軍之語總理得電後一面親擬電報拍致徐樹錚令其星夜赴湘督戰並責成回復已失各地同時又分電第一二路於彈藥未到以前務堅守原地毋得却步等語一日晨又令陸軍部軍械司長翁之麟點齊彈藥二百萬運赴漢口交曹司令分别發給前敵應用午後段總理又命吳鼎昌趕籌鉅欵尅日發交前敵應用並限參陸處務於五日以内籌撥奉軍徐副司令兵餉三十萬又一訊云湖南第二路北軍失利一節一日從各方面探得消息愈加吃緊據稱施從濱張宗昌各旅均退向長沙方面敵軍已向萍鄉前進且已佔據某處第二路子彈被敵軍截去甚多故不得已而却退又謂萍鄉實已失守施從濱軍隊已退守袁州張宗昌一軍則向長沙方面退却長沙形勢亦甚危急蓋因重要軍隊多開往寳慶方面城中駐軍寥寥無多現由第七師固守湘潭專盼奉軍前往援救據本京軍界某要人昨在某處公開會議席上宣布湘中戰報亦言長沙四圍南軍甚多形勢極爲危急又聞二十九日及三十日曹宣撫使連電報告第二路又由萍鄉退却施從濱師長已退至長沙兹覓得兩電原文如下一曹宣撫艶電稱據二路徐參謀長電稱本路軍隊現由萍鄉向袁州退却無法阻止等語查該路軍隊連失攸醴今又由萍鄉退却行將牽動全局除電吳師長收容外謹聞一曹宣撫三十電稱湘督電稱施師長已退至長沙省防緊要請飭奉軍迅開來長等語查奉軍已開一團赴長餘隊因車船缺乏未能即進除電覆張督外謹聞又一消息自第二路軍隊失利湘東各地遂相繼爲南軍佔領卽張懷芝總司令所駐紥之萍鄉（江西邊境）亦已不守據某交通機關一日上午九時所得九江電訊及某要人處下午四時所接之南昌電訊均謂張檢閱使得攸縣醴陵等處失利報告後比即將總司令部移出萍鄉南軍正欲乘勢進攻一聞張檢閱使有移出消息比即以全力進攻株州株州得手後遂由株萍鐵道長驅直入當晚即將萍鄉佔領届時雖曾小有戰事然張檢閱使後路軍隊力量異常薄弱因向袁州宜春一帶移退故南軍佔領萍鄉如是容易但據另一報告則謂南軍此次進攻萍鄉係由醴陵直接攻擊萍鄉之西南面而北軍則多由萍鄉西北面退駐湖南境内矣又云此次第二路失利之眞因實爲南軍小利所誘先是南軍因沿途防守嚴密無能進攻乃以老弱兵士僞裝難民向醴陵萍鄉方面逃避並沿途抛棄金银衣物充塞道中北軍紛紛拾取防衛遂以少懈南軍掩其不備猛急進攻得獲全勝是役北軍死亡頗衆元氣稍傷故醴陵萍鄉相繼不保又張懷芝檢閱使之下落如何極爲留心時局者所注意據某交通機關所得贛省電訊謂張懷芝檢閱使自離萍鄉後即退駐袁州境内之某嶺（一說已到袁州）惟政府方面尚未得有正式報告故一日致張檢閱使之軍電係由南昌陳贛督轉交也又一方面云第一路總司令曹宣撫使正議班師忽逢第二路失利兹聞政府迭電曹使囑其再接再厲旋接曹使復電微示兵力不足之意一日曹又有電到京電文中有非金石之身焉能入火不燼之語云云故段總理頗有進退維谷之勢矣 
[鄂西軍事警電]  
　　自滇黔軍東下鄂西方面防務非常吃緊兹將曹宣撫使王督軍吳總司令等請援電報分誌於左 
　　曹錕請援電　據報敵約兩師過夔下駛赴歸巴等處吳軍現正分路進攻沿江兵力過單設敵大舉直下我無勁旅來援宜昌實屬危險第三師轉戰數月備極勞瘁而二路軍隊又無戰鬭能力究應如何救濟之處務懇迅籌辦法電覆遵行 
　　王占元請援電　吳總司令報告克復南沱等處並請增援當令分飭所部先復秭歸惟查三斗坪敵軍約在一師以上而宜昌方面又須加厚兵力務懇迅派大隊星夜前來以資增援 
　　吳光新請援電　光新由漢起程及抵宜日期業經陳明在案當將進攻計畫布置一切並召集前敵各軍官密授機宜務期積極進行刻得密探確報川滇黔聯軍計畫以分三路東下會攻之耗連日增兵施鶴夔萬等處總計在兩師以上除將各軍隊分佈各處嚴加防禦外惟線甚廣兵力將嫌單萍懇迅電徐副司令又錚將援宜之軍兼程前來以厚兵力而壯軍威謹此馳陳伏乞鑒核示遵 
[兩日之中央政紀]  
　　一日之公府情形大總統一日下午一時二十七分臨辦公室披閱第一第二兩路拍來軍事要電五六通三時二分延見前參政院參政楊度三時五十分傳見新放湖南湘江道道尹吳躍金面諭履任襄理張湘督應辦之要政並令其迅速赴任四時二十五分吳道尹退出後總統又閱各部院呈遞例行公事數件於六時始歸内室休息頃據某要人傳出消息馮總統一日因聞第二路軍隊失利北軍傷亡人數過多異常忉惻頗現不安之象上午十一時雖曾至辦公室一次並未披閱公事下午一時復至辦公室除先後接見楊度吳躍金等人外並與張仲仁秘書長惲公孚秘書密議時事良久五時左右尚接見某要人一次故退回私室時間較遲 
　　一二日之國務院一日之國務會議段總理并未到院方立之秘書長上午九時到院卽將二日閣議日程發出下午一時以後曾至法制局辦公片時四時照例入府將命令蓋印五時回院將命令發表後即退回私宅　二日之國務會議據聞預定届時提議之案一爲續議接濟第一路第二路軍費軍火問題一爲討論消弭魯省匪禍問題一爲甘肅省長電請建設機器局問題一爲吉督電請增募新兵問題一爲臧旅長懇請發給軍費問題其餘尚有任命官吏案及重要軍事議案三兩件（此項因關密要未能深悉）又一消息二日之國務例會方立之秘書長一日上午九時到院將前次閣議未了之普通案件選擇數種定入日程照例發布外其最重要者即規復全湘計畫（由參陸處移交）任定援湘司令問題（總理提出）及各項軍事要案至列入日程之各項例案二日均無暇議及 
　　一日之參陸會議　參陸辦公處一日上午九時會召集重要會議一次到會者爲靳翼青將軍段香岩廕午樓兩總長陸秀山張博齋兩次長及師嵐峯處長等十餘人由靳將軍主席會議至十二時左右始休息就午膳下午一時仍繼續開議靳翼青將軍因某項要務暫時離處遂由段香岩總長爲臨時主席直至下午五時始行散會會議内容關係軍事秘密未便宣布但聞散會之後某某總長等均焦灼異常蓋由第二路軍隊此次失利與時局前途關係綦重即段芝泉總理自前晚起亦屬終日憂悶不安並有謂其因之政躬不豫者又一消息前夜十時後段總理因前敵飛急電報繹絡不絶除第二路攸縣醴陵失利外則有宜昌某總司令稱川滇黔鄂湘豫連合軍已由施南東下鶴峯形勢緊迫之電故囑令由參陸處臨時通知各要人開臨時夜班會議段張蔭陸四總次長及靳師諸人並參議蕭中將等十二人均列席討論結果尚需報告總理當夜由段靳兩君二時至總理私宅請示機宜旋於一日午前九時又開會議午後五時尚未散會 
[商會代表在京之近况]  
　　段總理不見 
　　各代表聲明 
　　全國商會代表殷爾彝等四人於二十八日謁見總理籲請維持和平當經總統婉言謝責謂當俟段總理回京從長計議余不能專斷云云近合肥回京殷爾彝等四人遂於（三十日）上午十時赴國務院謁見總理總理知其來意恐見時難以措詞比即以正在國務會議不能見客婉謝該代表而四人遂怏怏以出 
　　自商會聯合會在津開會公推代表來京與政府當局陳述外交及時局問題竟有以該會爲别有用意者二日該會代表某君聲明云該會此次發起純爲商人因感時局之痛苦卽出於自動的行爲因是凡含有政客之臭味者槪不與之有所接洽觀於各省派來代表大多數皆爲商會會長或副會長即明證也至於哀懇政府速從和平方面解决乃以時局如不解决商業實有不能維持現狀然雖感此痛苦亦僅向政府陳述苦况而心並無絲毫出於干涉之行動此爲解釋政府與國民之誤會起見不得不辯明者也至於詢問中日外交情形亦國民應有之事夫果外交而非如外間之所傳言則一經宣布全國誤會可以立釋若竟喪權失利貽誤國家國民起而質問正所以擁護政府自問無絲毫惡意彼故意張大其詞冀挑撥政府與商民之惡感與政府果有何利乎總之希望和平爲商民生命財産計亦正所以爲政府謀明達者必能見及於此云云 
[華人在歐西之戰績]  
　　四月二十三日路透社傳佈北京美使館接二十二日桑港無線電稱美國陸軍武官由法國返美於紐約埠述美工程局及中國工人抵禦德國最近大攻擊之事云英國克扶上將之兵退後遺有二英里之戰線無兵守禦當時適爲云霧遮蔽然非急速防堵則德兵轉瞬即行攻入美工程司及華工見此當即棄具而起俱執鎗械奮勇抵禦以阻德軍之前進者計六小時之久英法援軍方陸續開到而戰綫竟獲保全此乃華人助戰之第一次也云云 
[西報論新借欵與時局]  
　　英文滙報一日北京通訊云最近之日人借欵日幣一千萬元已於今日告成午後簽字由中日滙業銀行代發行國庫劵以全國電報爲抵北軍刻方分肥故此欵不久將罄但不知政府此後更將抵押何物耳關稅鹽稅路欵皆已爲外債之擔保品即礦山利權亦以抵借外欵今值六百餘萬元之電報且爲日幣二千萬元之抵債物所尚未抵出者不過地稅一項而已當道非不願爲之但恐激起全國之反對耳聞某外人頗要求以地稅爲質他日北方當道見必須籌欵以殺同胞時或將無所躊躇舉此最後可押之物以借外資矣代理財政總長曹汝霖現擬辭去兼職此爲可注意之事曹等與經手新借欵之銀行大有關係據一般意見曹之得以代理財政者正以此故今借欵已成曹乃自審不若仍回交通總長實缺之爲愈矣繼曹而長財政者當屬何人乃一問題或謂梁士詒大有希望惟梁苟非驟變其應事手段則縱當道以此相邀亦未必肯就蓋梁現正抱定不冒險之主義若南北和局未成或南方未完全失敗則不致輕易出場也是以外間又有汪大燮將長財政之說湘省北軍近大敗績據三十日曹錕電稱二路施從濱之軍隊由萍鄉退至袁州迭失攸縣醴陵今案萍鄉倉促迅走與前敵全軍士氣大有影響云又一消息謂北軍一部份向長沙退走長沙駐兵力本單弱居民乃大惶恐若南軍續進則長沙將不勝驚擾矣馮副總統近患目疾兩眼皆紅且腫醫士勸其靜養故暫時不閱公文但由秘書朗誦請示辦理以免公事壓積云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[天津商會聯合會開會九誌]  
　　全國商會聯合會於五月一日下午一時仍召集會員開會會長吕超伯主席報告會員出席者四十四人復宣布續議昨日之議事日程第一案調和時局案審查報告主席報告該案業由茶話會討論終結俟交二讀會核議進行第二案美國實業團中美物産貿易公司代表羅司君提議組織中美國際商會聯合會縷述顚末請公同討論案由本會事務所文牘宣讀該議案大旨馬炎文主張審查表决贊成第三案日本全國商業會議聯合會擬開中日博覧會徵求本會同意請公同討論以定可否案仍由本會文牘報告高啓運主張付審查表决贊成第四案提議設法平糶順直災民案由提議人直隸代表楊明僧報告該案大旨李堪宗景鏞胡炳堃馬炎文等先後表示意見討論結果胡炳堃主張付審查表决贊成第五案取銷四路搭現辦法仍應一律收北京中交鈔票案仍由楊明僧報告討論終結主席主張歸併前案審查表决贊成第六案整頓稅務案由提議人山西代表渠本澄報告稅務不良之情形李堪張興漢胡炳堃楊明僧馬炎文聶家楷等討論終結審查表决贊成第七案請願政府制定常關稅法從事根本救濟案由提議人江蘇代表馬炎文報告胡炳堃主張歸併第六案審查表决贊成第八案維持湖北票本案由提議人張文錦報告討論結果付審查表决贊成第九案求增參院名額案仍由張文錦報告陳中瑞馬炎文胡炳堃楊明僧李蔭恒等討論結果主張根據前案請求之表决贊成時至五時宣告閉會 
[直隸河工借欵之近聞]  
　　水災善後熊督辦以直隸全省大小河道年久失修以致去年大水全境幾遭陸沉亟應大加修治以爲一勞永逸之計惟工程浩大需費甚鉅政府旣未能撥發巨欵而直省庫欵如洗又無可籌撥擬借外債二百萬以濮陽河工捐欵作抵押品兹聞河務籌議處以濮陽河工捐稅係因濮工而起本係暫時附捐性質今若以作借債抵押品是直省人民負擔永無除免之日已函請熊督辦請另行設法借債勿以此項作抵押大約當可允許也 
[西報之湘省戰局譚]  
　　英文楚報四月十八日衡州通訊云昨日此間居民尚以北軍行將抵此而將全城剗爲平地爲懼今日此種恐慌已烟消雲散矣聞南軍僅退離攸縣三十里其在衡山北面之總軍已在華市（譯音）戰勝北軍現正向湘潭進發外間甚至有北軍已離湘潭開始由長沙退走之說譚浩明將軍仍駐此間夜則臥於小火輪中以便一接敗耗即可離境 
　　四月十七日永州通訊云湘省作戰中心點於上年十一月間移至長沙後西南一帶甚爲安靜除偶有桂省援兵或子彈過境外絶不覺交通幹路之上有戰事也自南軍在岳退走後此間戰象復呈初不知退軍是否將退至吾人所居之地當時確有數聯隊曾行抵距衡州南六十里之祁陽但若輩復經調回矣 
民南軍欲扼守衡州殆無可疑譚浩明仍駐衡州就各方面消息觀之南軍頗有久留之象桂省援兵陸續出發聞四日内將經過永州兵士似有必勝之心此間傷兵願再出奮戰而養傷於漢口醫院軍官熊度則不如此確切有某軍官云士氣究稍震動須有援兵策應或獲勝仗數次則士氣即大振矣北京報紙議論時局頗多誤點蓋無論將來結果若何南軍整而不散退而未敗且有援兵可用也 
[日本林公使之南下]  
　　日本駐京公使林權助氏定於三日南下兹據日使館消息謂林公使此次南下現已定有日程係三日由京啟程四日抵漢在漢口僅住一夜五日赴大冶六日赴萍鄉在萍鄉約需稽遲一日其任務爲調查漢冶萍公司事務八日赴九江九日赴南昌係爲李盛鐸所辦之南潯鐵路與東亞興業會社欠欵之轇轕尚須從事調查以資解决便道赴寗旋即由寗赴滬預計十日前後到滬在滬須住三日係爲調查修正關稅事務北上時向濟南青島一帶調查民政署事十六日晚車即可回京 
[法政府新定辨别商輪規則之公函]  
　　月前駐京法使爲該國政府訂定辨别商輪規則特函外交部聲述其事兹譯其函文如下　總長閣下法政府爲易辨别商圇並爲現今之戰爭急需起見特新定規則一種凡本國及殖民各項商輪進法國海口者須一律施行在近處船名應以白色繪於大黑板之上凡船在五百噸以下者僅用黑板一具其高度與船艙相等若噸數較多之船應用黑板二具高度與船艙等第二具則在船身上距第一具相去不遠字宜大寫須兩船身長外尚易於目覩者敬請總長於法國海軍部新命令知照有關係之部分爲感順頌日社 
[京津間新舊人物行動誌]  
　　梁士詒現尚在津　據天津歸京之某要人所述梁燕蓀氏自由東京歸國之後往返京津將及十次自謂對於時局問題毫無補益故此次返津之後不再奔走聞梁已擇定本星期六（即四日）在天津中州會館做五十夀大讌京津間之親舊藉作自遣之計 
　　楊度亦來京矣　楊度一日下午三時赴公府居仁堂謁見大總統當邀元首延見總統與楊氏會晤後先道寒暄詞並詢近况如何楊氏一一答陳更向總統表示感激特赦之意元首雖曾詢其解决時局意見惟楊氏毫無貢獻 
　　梁鼎芬并未赴滬　據某君調查梁鼎芬近日尚照常入清室教授並未出京一步上月二十五日鄂省京官某君等尚公請梁氏至崇效寺看牡丹梁曾親赴約一日下午三時交通部部員某君曾晤見梁氏於後門外福强寺胡同本午披閱報載彼被捕於滬上之新聞後啞然發狂笑一陣云 
　　吳躍金將赴湘任　據公府某要人傳出消息馮總統一日下午三時三十分特傳見新任湘江道道尹吳躍金密談面諭吳道尹即日起程赴任以便襄助湘督一切并密交吳道尹要函一件聞係致湘督張勛臣者 
　　楊開甲不日出京　公府武承宣官長楊開甲經張湘督電調赴湘聞現又接張督電任爲襄辦軍務催速成行兹悉楊氏於三日起程一日公府方面人員全體在煤市街西域樓公餞又聞楊君與張督有金蘭誼此次張督作爲借調奉元首諭不開承宣長底缺 
[江寛失事後之零拾]  
　　湖北巡防艦楚材號護送段總理東下至諶家磯方面撞沉招商局江寛商輪詳情迭紀本報兹聞王子春督軍昨派副官長李君至楚材查驗損傷似尚無庸入塢擬即就白沙洲修理江寛撞沉後卽時救起搭客三百餘人嗣後由各善會打撈尸身所獲僅數十具距溺斃人數相去尚遠王督軍昨特派副官張濟安會同水警廳長何錫藩前往陽邏團風等處打撈並令張副官暫駐陽邏與各善堂辦理撈屍照像一切善後事宜武漢商民以江寛被撞溺斃人命甚多頗有責備楚材見危不救者蓋因楚材勇進直前不稍顧及商民意欲使商輪自避以示威故有此禍江寛一切損失現時尚難預計惟聞保險之貨值銀頗巨上海保險各公司已派人來鄂調查漢口慈善會長蔡輔卿派救生船前往救起活者三百餘人内有幼童金雲鵬一名年十六歳詢據泣稱伊與父母一妹搭該輪來漢係河南信陽州人伊今遇救不知父母與妹存亡等語除帶會收養外昨特牌示該童親屬迅速赴會認領又聞民人何遠山由滬帶有家眷七口來漢悉遭溺斃現何已派人打撈尸身尚不可得眞可慘也 
[廣東西堤爆炸案續詳]  
　　廣東西堤爆發炸彈之詳情已紀昨報兹續得消息云二十七號下午三點四十五分鐘省城西堤二馬路忽然炸彈轟發隨即火起炸彈之聲連響十數次查炸彈轟發處係舊日大成牛皮公司四樓某黨人在此製造炸彈不愼失手乃肇此禍其傷者已由十字會舁去火起之後消防隊馳往灌救祗燒去舖户一間聞當炸彈爆發時長堤舖户震動有若地震河面船艇亦爲之搖動不已又聞是日下午三點四十五分鐘時西堤方面大聲忽起有如雷轟接連約共十六七響惟初發之二響其聲尤大殆闔城皆聞居民初未悉其眞相甚屬恐慌至有疑爲變故猝起如前次之砲轟督軍署故事者附近行人皆奪路狂奔店户則紛紛閉門影響所及即打銅街一帶之商店亦有亟爲關閉者當即馳往調查沿途行人甚稀迨至西堤直進肇事處查察始知事發之處係在西堤二馬路（卽新荳欄直街口）二號門牌其舖面係香港宜華藥房粤局而三四樓則爲滇軍軍官庽所與該藥房不同門户出入（查該庽所報告警區稱有四十人居此其來往人之雜可知）當炸聲起至第二次樓之上層即傾塌繼復接連爆炸因上層牆壁倒壓故與彼貼近之第四號（泰興行）及第六號兩店亦隨之倒塌後復釀火警經灌救始熄而樓下之宜華藥房已受水漬損傷尚幸不致壓塌故該藥房各伴均無恙其鄰則爲又利攤館當時賭徒紛紛走避聞該攤館失銀不少至倒塌之兩店傷人多少尚未清查有謂僅傷二人者至起事之四樓三樓斃命者四人均爲滇軍中人傷者十餘人有某國人（據警區所報係德國人）在内所爆炸者係爲一種特别炸彈形如節瓜其爆炸原因或謂因天時驟熱所至或謂由人誤觸據傷兵所述係由箱内爆發但有無别情尚不可阗又有炸箭一具横飛數百丈外墜落聯興街五昌打餉館二樓箭頭作尖笋形而該處對門名發棧花旗酒店騎樓上亦有血花飛至點點殷紅又有一腿飛至西濠口一手飛至靖遠街口當時又有車夫適經其下磚石飛至車已破裂車夫重傷聞已殞命現料屋内尚有死屍昨午已見搭棚預備拆卸檢收聞該樓伙夫有從四樓躍下者尚能言語據稱内有某國人二名必難倖免當事起後即有救傷隊消防隊及大隊警兵馳赴該處先將傷者抬去灌救尚早幸未延燒聞長堤六區分署長警在西橋截獲一人遍身受傷押解到廳供稱李鎭標江蘇人二十九歳在某軍機關當差因傷勢甚重祗得先行施治再行密訊聞此人與炸彈爆發極有關係云 
[西南兩李之攻贛熱]  
　　李烈鈞與李根源 
　　旅粤贛人近以北兵假道贛省攻粤甚爲憤激聞李烈鈞班師北上即經組織告捷大會表示歡迎該會昨已成立特將各事佈置妥當派員前赴天字碼頭竪立旗幟兩面顔曰（旅粤贛人）（歡迎凱旋）並備辦串砲甚多以便燃放致賀聞李旋於二十八日午後經由新昌乘坐江漢兵艦返省在天字碼頭登岸隨往祭程總長告捷大會同人均至碼頭歡迎高舉歡迎凱旋大旗燃放串砲是日并有討龍軍分乘河頭船數艘抵省李總指揮之副官長張于濁昨已先行返省晋謁督軍準備一切以便刻日移師赴韶大舉北伐並聞李烈鈞班師後各方面以現當北敵入邊之際賴有名將指揮一切李氏曾督江西久爲是邦人士所敬仰若果督師攻贛必奏膚功因特請任爲攻贛總指揮已得李氏同意决定於日間統率大軍進發矣 
　　粤邊防務督辦李根源自出發後經當道將南韶前敵各路軍隊一律撥交節制以一軍權兹聞李督辦現轄部衆計有李天保一旅共六營戴永萃一旅共四營第一支隊長楊益謙三營警衛軍統領袁帶胡漢卿共六營陸軍第一師所部一團桂軍游擊隊八營共計滇粤桂軍隊不下三十餘營均係分佈江西邊界警備前線聞李根源防務之布置現以黄沙車站爲總兵站英德爲大本營韶關上所駐各營爲先鋒隊南雄一帶爲第一防守線始興爲第二防守線韶關爲第三防守線軍隊綿亘粤漢鐵路所有沿途車站及售車票處均滿駐軍隊始興以上防範甚爲週密 
[李耀漢辭職之傳聞]  
　　據廣東政界消息李耀漢日内已向某方面提出辭職意見據粤中某報調查各界輿論及省議會方面所主張僉以粤省長一職前經省議會舉出胡漢民充任并已送給請任書在案故李耀漢如果辭職此席當然屬諸胡漢民氏又據省議員某君言省會方面現已預備三種手續同時進行一催促胡君就任二咨請莫督催促胡君就任三呈請孫中山任命胡爲省長云云果爾則李如辭職之說果確則胡漢民氏必繼其任矣 
[京津魯人之呼籲]  
　　山東匪患已成燎原之勢而帮辦軍務張樹元氏對於軍事上之任務尤係代拆代行諸凡剿撫計畫必請命於張檢閱使始能指揮各鎭如命辦理蓋山東已陷於無政府地位矣日前旅京旅津之重要魯人假北京山左會館公開會議議决除推定代表面謁當局外具呈政府籲懇設法兹將呈文錄下　呈爲土匪肆擾民不堪命伏懇迅賜剿辦以靖地方而弭患事竊東省自去冬以來土匪蠭起刦掠四出潰兵奸人乘機結合全省蔓延幾無淨土殺人越貨綁架勒贖其始搜括於富户繼而中人之産小康之家亦且難免近更掘人墳墓按名刦索慾壑未滿枯骨成灰凶暴慘毒暗無天日東省精兵利械現已悉索南征剿防力弱匪燄益熾且督軍遠出留守者又係代拆代行事無鉅細均須請命數千里外事權不一負責無人至各地方官吏則又事前率皆敷衍臨時惟知走避以致受害者不惟不敢赴訴即官府查問亦不敢直具姓名惟恐觸怒於賊受禍更劇伏念東省人民屢遭蹂躪休養撫循尚芃悄及兹復重罹匪災四民失業富者變爲窮困貧者流爲盜賊久則匪以民聚民與匪合撫之難安誅之不盡流毒滋甚隱患何窮况山東爲京畿屏瀋當南北要衝倘使養癰日久更爲野心家所利用則據我腹心扼我咽喉筋脤失效有勇何施甚或惹起外患枝節横生噬臍旣晚補救尤難是山東一隅之治亂關係全局之安危履霜堅氷剝床切膚此龍標等心所謂危不忍不言身受苦痛不得不言用敢涕泣陳詞上請於鈞座者也仰懇俯念民艱嚴令東省軍民長官對於剿辦土匪及地方一切事宜統一事權完全負責並迅飭籌練警備隊以輔軍隊之不及一面由中央酌派得力勁旅馳往協緝俾匪禍不至蔓延民命賴以生活東省幸甚大局幸甚除逕呈國務院外謹呈大總統 
[吉林之王樹聲寃案]  
　　吉林王樹聲日前爲黨案嫌疑被拘於大連日租界嗣由長春鎭守使署交涉引渡將王樹聲由日租界押解到署省垣各團體及紳學各界以王被寃曾擬聯名禀請孟督軍格外體卹兹聞二十八號紳界代表松秀濤君等十餘人前赴軍署遞禀並各投遞名片請求面見督軍陳述王樹聲被屈情形孟督軍接閱來禀當即傳知各代表謂王樹聲被黨案牽連係經長春鎭守使派人查拿現仍在鎭署訊辦並未解省本督軍無從核辦云云因將禀帖收受未與諸紳接見是日午後紳界又舉孫蔭南吳獻之李選三劉月庵諸君携帶禀帖搭吉長車赴長面見裴鎭守使代王雪寃將來如何了局尚未可知 
[奉天省議會開會紀]  
　　奉天省議會成立於民國二年中更變端於前年恢復扣至去年秋第二届省會成立新舊蛻化即將告一段落於此欲别未别之際特開會一次以爲結束特咨請省長召集現在在省議員已過半數矣其開會日期已於本月一號舉行惟一切應議事件尚未齊備須展一二日始能正式開議其期限以二十日爲止倘因審查案件未畢及必要時尚須延展也前此議會閉會後李友蘭議長常駐會所所有臨時發生事件隨時解决此爲應行報告者一議員受本省長官委託調查各屬財政吏治此爲應行報告者二其他單行章程之發布此次亦將追認至議員所提之彈劾不法官吏案須請官顧執行一切未結各案經行政官署未經辦結者儘此期間催請辦結 
[鄂省之礦務消息]  
　　清理漢冶萍鄂産代表時樾陔此次旋鄂已與鄂清理處接洽張眉宣亦已抵省原擬待胡海岑李蒓生到省一併出發嗣因二十六日北京來電催促（原電云時樾陔李時諳先生鑒漢冶萍交涉急待解决請二公約同各代表迅速來京駐京清理處徑）卽由時君與余明卿張眉宣李時諳三君會商决定於五月一號先行登程一面仍分電胡海岑李蒓生二君速行北上 
　　此次時樾孩氏回鄂爲漢冶萍及鑛署改組兩事兹悉時君於二十八號曾謁見王兼省長陳述旅京同鄉對於官商會辦湖北鐵礦之意見在兼省長之意唯以服從中央命令爲主倘中央允許官商合辦則可仍照咸電辦理並不堅持變賣錢局地皮辦官礦之主張兹將兼省長致北京之咸電追記於下　其一致農商部電云頃據官礦署摺開所欠官錢局各欵約計一百四五十萬元請核辦等情經省署指令三層一以前之資本應否由中央歸還抑由官錢局作爲底本二鑛業發達固屬厚利然成效未彰而資本已耗官錢局係人民擔負不能再事籌墊三現在所辦之鑛名曰官辦其實均爲省有正當辦法應集資合辦如以省有之資辦國礦名不合如以省有之資辦省鑛而又名曰國礦亦不合以上各節均應明白研究總之一應與官錢局劃分二應將國有省有辨明此時應小作結束也承詢謹以詳陳占元咸印其二復清理處電云寒電敬悉高佑諸督辦逝世所辦之礦占元負責保存决不爲外人稍予强奪該署約欠官錢局欵一百四五十萬元省會嘖有煩言官錢局萬難再事墊欵現派金鼎暫代署務將該礦内容詳細查考一應設法歸還錢局欠欵二應將省有國有辨明非有責任資本無論省辦國辦皆無着落也俟擬定再行咨部並以奉聞占元咸 
[杭州快信]  
　　童保暄江日密電報告閩省最近防務及分路攻粤計劃 
　　一師砲兵團向僅四連分山砲野砲兩營現因援閩出征抽調三連重新添編一連共計五連委山砲營副官祁榮祖調充連長祁之遺缺另委虞克雯充任 
　　駐紹第六團長盛開第昨派旗官蘇慕慈運解團部餘存大批士兵需用雨衣雜裝來省繳存師部如數點收存儲 
　　江寗來電前日本大藏大臣版谷男爵准今日（四號）乘二班車來杭已指定陸軍同袍社爲暫駐擔帷地并派員詣站歡迎 
　　西湖遊覧會四號實行開幕公推督署副官長安毓清爲本會糾察長 
　　省公署警政秘書彭彝奉派赴滬公幹昨已言旋 
　　此間江日下午四時起東北風大作勢極披猖山鳴谷應附郭一帶草屋半被吹折錢江貨船傾覆三艘溺斃男婦七八名直至次晨漸熄 
[南京快信]  
　　李督昨復電津商會聯合會贊成其和平主張 
　　聞萍鄉亦已被南軍佔領張懷芝退守宜春現又有由宜春退至分宜說 
　　奉軍司令徐樹錚昨來電稱率奉軍三混成旅開赴湘省前線助戰 
　　參陸處昨又來電促李督出兵援贛 
　　第七十四旅長陳調元昨來電報告駐宿奉軍准備即日開拔援湘由隴海鐵路轉京漢車赴漢（按隴海鐵路被刦後業於五月一日照常開行） 
　　王巡閱副使業於昨日北上聞係奉中央電召商剿匪事宜 
　　寗垣各公團迭電中央反對中日新交涉久未奉復昨推地方公會會長仇繼恒晉謁李督叩詢交涉眞相 
　　外部電軍民兩署稱日公使　權助氏南下考察請優禮招待並飭屬妥爲保護 
　　李督派主任副官李登科入京慰問馮總統病狀聞馮係病目疾甚劇 
　　前在下關捕獲謀刺段氏之嫌犯繆某已由某紳保釋 
　　實業廳長張軼歐組織地方實業議會經費由各縣地方攤任 
　　各屬勸學所報告成立者已有三十餘處其餘未成立之縣分昨經教育廳通令迅速籌辦以促學務之進行 
 
 

Page 7

 
 
地方通信 
[松江]  
　　防範蟲害滋生　縣署派往南京之螟蟲考查團員吳步蟾顧吟香二君自寗返松後對於螟孽亟思根本剷除已由兩君互商將全邑二十四市鄉劃分二區分頭考查俟一月以後再行互換區域着手覆查一俟覆查畢事再商剷除妥法呈請實業廳採擇又吳步蟾君因蛙在田中捕食螟蝗能保護禾苗不爲蟲害爰另以縣農會長名義呈請縣署示禁捕蛙并請咨請警所轉飭各崗警遇有捕蛙售賣者即拘所嚴懲俾免玩視禁令云 
　　請簡勸學所長　本邑勸學所長一席前由在寧松人張伯延等函縣推舉張彬士吳伯庚二人充任而孫立高等小學長錢魯簷等五人亦聯合各學務委員公函縣署舉薦縣立第二高等小學校長姜揆勛爲勸學所長惟聞吳伯庚對於此席無意應選故縣署呈請教育廳簡任者爲姜揆勛張彬士及教育欵産處董士朱子受等三人現此項呈文已於三號郵送教育廳矣 
　　漁户請照公設看桁船　松屬金山嘴一帶濱海漁户每届魚汛另雇看桁船隻出海游弋以資防衛舊時由拓林廳及華亭縣各給護照准其雇用自民國成立以來久未照辦故近日漁船每遭盜刧各漁户鑒於捕魚危險爰已開會議决仍照舊例公雇看桁船隻並公推松人李海藩充任管駕業由漁户吳大金漁業所董周寳善李楠等分呈外海水警廳及松江縣公署備案照矣 
[鎭江]  
　　催繳上月印花稅欵　江蘇印花稅分處昨奉部電略謂現值國家需用浩繁公欵奇絀所有上月分印花稅欵未據報解飭即通飭各屬將印花稅實數造册詳報提前彙解云云聞該處長奉電後已通飭鎭屬各縣知事曁總商會將經銷稅欵尅日繳解俾便彙解財部核收 
　　令催烟酒稅銀　江蘇烟酒公賣局殷局長迭奉部電嚴催解欵急如星火而各縣分局支棧又未完全解繳極爲煩悶兹特從新規定辦法凡屬本城分局支棧一律飭令於按日將收到該項入欵解局外縣各局棧則令其每旬一解不准短少分文庶幾各局不能拖欠解部又易從事實屬一舉兩得特於一日通令各分局遵照辦理聞鎭江烟酒公賣分局長已奉到此項通令矣 
　　考查螟蟲團之經過　江蘇螟蟲考查團在實業廳會議事竣成立出發均於日昨午後同乘快車過鎭維時丹徒縣倪知事曁各警區官長等咸至車站歡迎少頃開車而去聞該團員擬分赴常錫蘇松崑各屬考查螟蟲云 
[揚州]  
　　請欵修橋　仙女鎭之三元橋年久失修勢將傾圯現經該鎭紳董凌鴻夀稟請運署撥欵修理張使以修橋係屬地方行政範圍非鹽務機關所能過問惟事屬善舉特令行場運局轉令各屯商量力捐助以維公益 
　　軍官遷調　陸軍巡緝隊第二營七連司務長郭富江現經劉統領調升緝私第九營排長遺缺以羅良鼎補充均於三日到差供職 
　　所長委定　勸學所長一職前經趙知事保張念劬凌仁山焦汝霖三人呈廳擇委刻縣署舉教育廳來文以張念劬（即教育欵産處長）充任趙知事據此於三日飭知張氏從速組織矣 
　　管帶回揚　商辦緝私營管帶王籽春前恐所部懈怠職務特親往寳應高郵等處查察兹已回揚於昨日備文呈報運署 
　　鎭守使晋省　淮揚鎭守使馬伯良現以漣泗一帶之土匪將次肅清特晋省禀陳一切業於三日過揚南下 
[杭州]  
　　省議會預算審查會　浙江省議會因財政股開决算審查會三日休會一天該財政股審查五年度决算人員支配如下歳入王廉項廷楨宋吉成金篆何勳業蔡和鏘錢保杭内務財務附田賦附加稅厲支石王倬周廷榮毛蒙正葛崇黼沈善保許祖謙教育林卓王兆基林同徐定趨潘澄鑑孫如怡袁祥蘭朱景疇蔣世芳蕭家驥實業莊景仲徐汝學趙饒年江義均忻江明孫振麒毛雲鵬並聞此項决算業已審查兩次大致均已就緒惟超過預算總數之欵須由主管官廳向審查會說明理由約於今日可以蕆事云又浙江省民國七年度省地方歳入預算歳入經常門第一欵附加稅二百二十五萬三千四百六十六元第二欵雜稅捐五十三萬五千一百五十三元第三欵雜收入三十二萬七千八百八十八元合計三百十一萬六千五百另七元歳入臨時門第一欵雜收入六萬元合計如上數歳入總計三百十七萬六千五百另七元比較六年度歳入計減五萬五千六百六十九元云 
　　遞補省議員之遺缺　省議員張廷霖周錫經張宗嶧或因在行政職務或因任商業校長均已提出辭職書經大會許可咨請省長查明候補議員以名次在先者遞補爰將遞補遺缺議員姓名探錄於下章經伯第一區餘杭人許之文第二區天台人葉國康第四區永嘉人 
　　江漲潰塘彙誌　錢塘江水暴漲杭先當其衝近日紹興西江塘外水勢盛漲衝坍泥塘十餘丈幸該縣官紳趕緊救護尚不至出有大險昨已有電致省中官署矣又蕭山自春季以來雨多晴少致山水海潮泛溢暴漲各處泥塘迭見决口被災較重之區莫如西塘之聞堰場字號其次則北塘之樓下圩莫家港灣頭徐新發王大樹下等處近塘居民損失甚鉅殷知事昨日令西興聞堰各警佐切實勘明被災損失限文到五日内據實呈復以憑核奪 
　　鄉民擲傷司機　二日由杭往滬之百零七號四等客貨車行經周王廟站開出第二十二號道房有鄉人二名手持石塊迨車行近向車亂擲致將該車司機人陳金面部擊傷血流如注當由車長在斜橋拍電報告上峯澈底查究以便行車並請機務處另派司機接班俾可將受傷司機送院醫治 
[寗波]  
　　海盜與水警之鏖戰　寗波口外之馬蹟山係與蘇省交界蘇浙水警往往於此會哨江蘇水警廳第三號廣艇於上月二十六日在該山洋面遇盜與盜激戰管帶施豫桐班手陳星貴等被傷二十九日添派策電艦長王開元督率二四兩警艇駛往追緝一面咨甬水警廳協緝來廳長卽調水警板梢船兩艘前往甫抵山口與盜船數艘遇開鎗激戰盜船且戰且逃繼又來盜船多艘環攻警艇蘇廳兩警艇被盜擊傷内警士二十餘人勢將不支幸超武新寳順兩警艦駛到鎗砲齊施超武撞覆盜船兩艘盜衆紛紛落水各盜始不敢抗或投海或溺斃鎗斃無數獲盜八十餘人（或云二十餘人）新式快鎗九十餘支盜船數艘均解鎭海水警廳核辦聞内有六盜善識水性求救於石子船自稱難民救至船上始知其爲盜黨該船主爲避尋仇起見已載至吳淞縱其逃去云又聞此次海盜共分三起大小盜船二十餘艘扮裝漁船分赴馬蹟泗礁及定海衢山三處刦掠因泗礁駐有江蘇水警砲艇盜不敢往故祗刦馬衢兩山馬蹟爲江蘇水警擊逃外衢山屬浙漁民較各山富厚盜衆亦於上月二十六日晨上山掠刦又據山民云盜黨大半係去年寗波獨立後逃散之台州兵士均持有精利快鎗盜首精通戰術水警遠不能及盜二十六日之役盜衆四十八人共駕釣船三艘（内有一艘搶刦而來）是日上午四時許到山嶴五時上山將船淺擱山足天漸黎明各盜分往各處搶刦時有後山居民某潛駕小划抄至泗礁山（約離四十餘里）時已八時許報告駐防第三號廣艇立即起錨拔篷午刻開行三時許抵馬蹟山嶴盜衆均在山上見警艇到來因已船尚阻淺灘不能下船逃駛各出死力匿伏巖山之下以俟水警駕划上山中途截擊警艇幾爲所算幸有一漁船駛來知照該艇遂抛錨與盜開鎗互擊盜衆由高下擊故水警勢不能敵云 
　　搭客又搜出軍裝　江北岸火車站於二日上午十一時許百官開甬之車抵站時又經該廳所派之檢查員余榮輔洪鐘二巡官及巡警陳武龍陳在田等查得旅客周成連帶有子彈十一顆並肩章制服軍帽等件余君等當詰以此物何來周某供稱現在杭垣充當保安分隊一等警察今　甌完姻子彈軍服藏在網籃忘記檢出云云余君以其肩章制服並無省會保安隊警察字樣難以憑信當交陸軍司令部所派駐站之王連附帶回司令部核辦又同時在旅客樂清人徐克卷箱内搜出腿布二副據供亦充杭垣警察保安隊第一分隊三等巡長今與周某一同請假回籍云云余君以徐箱並無重要違警之物本可釋放但渠旣供與周同伴恐有連帶關係故亦交王連附帶回旅部訊核 
[安慶]  
　　組織江寛難户撫卹會　江寛被楚材兵艦撞沉溺斃人口幾近千名搭客中皖人甚多其著名者如吕調元之眷屬前充六十二標軍醫官龍小雲之翁媳王蔭槐之妻女等均罹是厄頃省商會發起組織撫卹會即在商會設立事務所先行邀請各界解囊相助俟集有成數即派員分途調查死者屍骸曁眷屬以便給領恤欵并請省長呈請中央頒欵撫恤云 
　　省長署公費亦領不到　皖省庫欵近年出入相衡尚可有餘無如軍糈重要無不先事挪移寅支卯糧以致他項無着刻聞各機關公費薪俸多有未發者且有欠上月份者各署領欵紛紛財廳頗形棘手聞黄省長已向某公團以私人名義先借若干以濟眉急一俟欵到即行償還 
[北京]  
　　環誠路車被擊　環城鐵路火車每日駛至安定東直兩門之間時有匪徒由城上抛擲碍塊情事兹於日前某次火車行至該處又被飛石將車窗玻璃擊碎一塊幸未傷人聞該路第一段警察署現已派路警會同該管區署秘密偵緝此項匪徒矣 
　　增印銅元紙票　財政部平市官錢局所發之銅元票僅五十枚四十枚二十枚十枚四種現由該局議定擬即增印八十八六十枚三十枚三種錢票現已呈請財政部轉飭印刷局趕造加添夜工刷印矣 
　　儲蓄票開籖之物議　四月二十五日新華銀行有奬儲蓄票開籖後外間頗有物議兹聞該物議之由來約有兩端一在開籖日搖出八等奬第十三珠報號者唱出六一六七四七詎書寫號碼者章標出九一零一七五不料被某機關派去之記號員查出當將銀行記號員領至開出之奬珠處檢視號碼果然不符始行更正一有孫幼圃者日前向該銀行質問謂此次開籖有某號先已獲奬現又得有一等奬之末尾究不知是何原故並請該銀行明白答覆等語惟不知該銀行對此作何解說也 
　　憲兵演習化裝　京師憲兵教練所以該所率兵現届畢業之期日昨分飭各學兵扮成乞丐車夫商販糞夫種種形狀在内城各街巷演習偵查各項事務至晚間遂均回所報告一切 
雜評一 
[限五日恢復（默）]  
　　戰士之氣不待鼓勵而自奮於義憤者上也臨戰而勉以衛國保民之大義以激動其勇往之氣者次也至懸重金以誘其爲利而戰圖博上賞之心則爲下矣若利誘之無效而更以勢力强迫之斯爲下之又下我未見其有濟者也 
　　此次湘省北軍之敗雖作種種諉卸之詞然其兵士之無鬭志已彰彰無可掩飾旣無鬭志而欲强使作戰限　恢　兵士復何懼而効命也耶政府有生力之奉軍在又奚必再責一蹶不振之張軍也哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[總商會再請照舊徵稅]  
　　上海總商會昨復稅務總公所公函云逕復者改釐爲稅一案承示奉財政廳卅電内開（致縣商會函相同已紀三日本報）一面轉致商會查照等因轉函到會查此項改釐爲稅各處商民一致反對其反對原因以釐金本屬惡稅應裁不應改即使爲進口之稅尚未加定亦應暫仍其舊萬不應將非法之釐金改爲應納之貨稅商民之反對實反對其主張錯誤非僅指某項加重而言敝會四月有日代電即就具體立言並非籠統其語即縣商會之電文所云即如某項者亦舉一反三之語非僅爲某項而要求至敝會去電所謂輟業待斃情在理中更非過甚其詞以駭人聽聞如新稅率不從速收回不但輟業待斃必成爲事實竊恐更有甚於此者本月二日財廳吳委員來會解釋敝會復將未便改稅實情痛切面告現在滬埠各商相安無事實賴貴所長主持大體俾各商民得以苟延殘喘生財之道在生之者衆國稅之增長全視衆商貨之流通若專顧國稅之收入不顧小民之痛苦是有害於商必無益於國應陳請貴所長代達下情悉照舊章辦理倘於海關加稅議定以後實行裁釐則商民更感戴靡涯已專此奉復卽祈察照核轉爲荷 
[美國取締進口貨之新布告]  
　　上海總商會昨日接農商部訓令云爲令行事准外交部咨稱准駐美顧公使函開上年十二月七日准美國戰時商務局刋送上年十一月二十八日美總統所頒取締進口貨物布告一件當以其中與我國最有關係者爲銻．豆．生熟獸皮．醬油．及米．五種卽日電陳並於翌日將該局刋送取締進口貨理由說明書一份備函寄請察閱在案昨准美外部刋送美總統新頒布告一件係增提貨物若干種自本月十六日起非經戰時商務局核准給照不得進口而絲茶兩項亦在其内當以絲茶爲我國出口貨大宗現由美國取締進口於我國國外貿易關係甚重經派員向該局探詢用意據稱所謂取締並非絶對禁運入口但爲嚴杜間接接濟敵國起見不得不嚴加稽核如於經手進口商人呈請給照時經查明無接濟敵國情事自當給照准其照常輸運等語深恐我國絲茶商人聞有取締進口消息或致誤會恐慌理合將原送布告一件函寄並將詢明取締情形附陳乞察核施行等因查美國取締外貨輸入一事與我國商務不無關係前迭准駐美顧公使函報到部均經咨達在案兹又准該公使函開前因相應將原送美國總統新頒增加取締外貨輸入報告洋文抄咨查照等因前來查美國政府取締進口貨物一事前迭准外交部咨轉令遵照各在案兹復准將新頒增加取締外貨輸入布告咨送前來合卽將原送洋文布告譯漢令行該總商會速即轉達各商一體知照此令 
[砲車募債紀]  
　　昨日午刻黄浦路英總領事署前拖來新式湯克戰車模型一輛上置大砲六尊可以盤旋開放據外人言係新發明者俄而英國陸海軍萬國義勇隊童子斥堠隊及公共捕房印捕騎巡隊並軍樂兩隊相繼而至迨各隊聚集後由駐滬英正副領事出署向衆演說砲車募債情形即由衆西人爭購債劵末由司令官督率各隊拖帶該砲車至泥城外賽馬場内操演各種陣式直至午後四時始各分隊而回 
　　文滙報云今日爲旅滬英人以湯克砲車募債之日其效果甚佳殊可爲英人賀募集之數至少當有英金十五萬鎊其總數今尚未悉或將增高百分之五十亦未可知該湯克砲車乃仿造而成今日正午甫過即自英總領事署駛停上海總會之前沿路觀者甚衆是時上海總會會員及友人等盛集會中由英總領事法磊斯爵士行開幕禮向衆演說語多鼓勵次由上海總會總董西姆斯君請裴恩君爲拍賣員以賭購數之多一爲英國金鎊公債劵爲滙豐銀行所爭得數爲二萬鎊一爲中日貯蓄會之貯蓄劵爲怡和洋行所爭得數爲一萬兩裴恩君繼稱白乃安君言如有四人願購百鎊之債劵則彼亦願購蟕數而應者有三十六人之多後又有馬里斯君認購二萬五千金鎊於是乃散會 
[日本官員來滬消息]  
　　日本阪谷男爵偕其隨從人等乘京漢火車南下已於日前抵滬庽禮查旅館駐京日使林權助男爵亦於本月三日離京赴漢預計十一日可抵滬云 
[旅滬潮州人之關心桑梓]  
　　旅滬潮州人聞閩省有向滬乞兵攻汕之說乃以潮州會館名義致盧護軍使函云子嘉護軍使鈞鑒敬啓者邇閱報載閩省有向滬乞兵攻汕之說雖風鶴謠傳未知虚實而旅滬僑商關懷梓里繫念同深溯潮汕自辛亥以還七年五亂老弱溝壑少壯蟲沙蕩析流離慘難言狀今春地震爲災屋宇蕩然傷亡枕藉存者亦無家可歸斷骨折脛纍纍道旁露宿風餐嗷嗷中澤爲數百年來未有之奇刧倘再加以師旅哀此黎庶將靡孑遺夙仰我公維持治安愛護和平以保境輯民爲宗旨義聲仁聞中外同欽凡我國民無論南北皆屬同胞即海嶠編氓何一非吾公赤子在閩督李公輯民保境當與吾公具有同情伏乞大溥鴻慈電請閩督俯念潮汕災患餘生不堪再罹兵事一言九鼎我數百萬之潮民得出水火而登袵席悉維我公之所賜也除經另電粤中南軍同請息兵保民外僑商等寄寓滬濱久依仁字用敢冒凟上陳不勝迫切屏營待命之至耑肅敬請台綏潮州會館謹啓旋接盧護軍使復函云逕復者頃奉惠函誦悉一是查滬上駐兵並無出發之事攻汕一說報章所傳確非事實李督在閩因南軍漸漸迫近爲守衛地方計不得不盡力抵禦萬無先自開釁之理况軍人天職惟在服從但期時局轉機和平早見則不祥之兵氣悉化爲日月之光華民困旣蘇瘡痍自復特不知南軍中人肯悔禍息兵否耳知關錦注特此奉復順頌公綏盧永祥拜啓 
[蘇督派員來滬籌商軍事]  
　　松滬盧護軍使前奉段總理電召赴寗與江蘇李督軍等共同會議軍事計畫决定攻粤援閩均取聯援主義蘇省再撥一旅援助攻粤軍隊兹李督軍接張檢閱使電催於是特派軍署李諮議官啣命來滬詣龍華護軍使署面呈一切並籌商編制攻粤軍隊聞盧使尚須開軍事會議始能决定云 
[公共工部局招任特别巡捕]  
　　大陸報云三日公共租界工部局發出通告請旅滬男子年在二十一歳以上未入團練隊或救火隊者擔任特别巡捕之職務凡投効者一經選定即訂合同如須解約可於三十日前知照膺選者須習操演練放火器執行警職如遇必要時須上差由三小時至四小時每星期不逾三夜願擔任者可具函致捕房總巡信面須註明特别巡捕字樣云 
[小販組織維持會]  
　　昨日各小菜場各小販均已上市小販風潮可謂完全平息矣兹聞各小販因見此次之事並無統一主張致流氓乘機搗亂爲懲前毖後計爰組織小販維持會以便維持生計兹將昨日該小販所發傳單略錄於下　竊吾小販一行業類不同惟自經營租界數十年矣素賴捕房保護至於繳捐納稅亦屬應盡之義務無如比年以來百業凋敝且值薪桂米珠萬物昻貴貧民養生俱賴肩脊勞慟以圖微利詎薄弱生計擔負奔走總然入不敷出邇因租界西董有增捐之議得此霹靂巨聲貧民就不膽寒戰兢若遵令則更難維持生計如抗違則法權森嚴進退維谷實出萬不得已之苦衷先事懇求當道俾得憐恤之希望然少數人勢必孤掌難鳴因此徵集南北業販一致行動同聲籲天之呼號并懇請中國官紳拯救貧民於水火以資維持貧民生計而達到最優之目的正在進行忽聞報紙載有小販搗毀衛生局等字樣實深詫異想吾等雖胸無點墨然此番要求俱屬文明對待事出名正言順與否是有相當之解决豈可妄舉妄動反遭失望况衛生局係租界公共之建設誰敢搗毀罪所不容此必一班無業匪類乘機煽惑人心顯意擾亂治安所致然旣有風說將來難免舉枉錯直含寃難伸不得不先事聲明刻經工部局示諭照舊惟尚未見有的實明文難得實在辦法貧困小民諒官廳必有扶助之意况中國官紳耳目咫尺豈能袖手旁觀因此各宜靜候示奪刻已組織小販維持會開具條陳公函北總商會並管轄官廳聽其明文務使達到目的庶不失此番要求之汗力爲特加刋佈告俾衆週知倘後再有擾亂情事以及誤受宵小煽惑違背搗毀情事者實與吾等小販聲名關係浩大不特探捕拘究即吾同人有覩亦必秉公杻捕以全名譽而維風化本會佈告諄諄幸弗輕棄凡吾衆業其各勉之　上海小販衆業維持會同人公訂 
[江寛輪船失事八紀]  
　　招商局江寛輪船被撞沉没其情形外間傳說不一該局亦正在切實調查昨該局得該輪遇救之重要船員到局報告謂該輪被撞由兵艦連撞兩次一在偏左一在船後其勢甚猛似係故意不知何故言時痛恨不已聞該局董事會得報更切實調查研究此點俾向政府索償損失云 
[輪船水手與僑工條例關係]  
　　江蘇特派交涉員昨接江蘇齊省長令略謂頃准外交部咨據僑工事務所函以僑工出洋條例業經公布施行　嗣後如有充當各國輪船水手均須按照僑工出洋條例訂立合同以資保護希即轉行通告俾衆週知云 
[浦東實業公司之發起]  
　　黄炎培穆湘玥楊而墨倪菊裳傅恭弼陶讓卿丁純濤張志鶴張效良陸連溪艾煦春金一許言等發起浦東實業公司内部組織已有頭緒昨發通告云敬啓者同人等因見浦東各種工業如線襪毛巾花邊等日漸發達而無聯絡機關爲作出納之衆樞於改良原料研究技能推廣銷路殊多妨礙爰擬籌集資本設一浦東實業公司在内補所不足在外効其前驅在藝術督促其精進在生計保持其永固非敢因人之利以爲利將以合羣策羣力求其發展耳且是項工業或係關於國外貿易或係社會日常用品其重要固不待言再以婦女工值論花邊因受人操縱毛巾因貨物陋劣然比來工作者日獲猶可一二百文織襪則日獲工資三百至五百文其關係於生計又匪鮮也再論乎營業則資本雄厚轉運靈捷其獲利必豐浦東各廠之襪較粤之出品人則價貴而交易必須現銀我則反是非物之見絀力有不敵也再論乎浦東各公司之資金額花邊少以五十家計家均一千金總爲五萬金線襪少以三十家計家均二千金總爲六萬金毛巾雖散處各地若細加調查必堪頡頏於二者則此數年之間浦東之實業誠不可謂無進步矣然以今日現象言散而不聚人自爲戰無輾轉以相成惟競逐以自伐此吾人當鄭重視之者一不比較優劣而爭勝於貨物復無積備之資金運用新商業策略則必有被迫無立足之一日此吾人當鄭重視之者二緣是同人等有浦東實業公司之發起兹定五月八日（即三月二十八日）午後二時特假上海西門外林蔭路江蘇省教育會集議組織方法久欽先生熱心實業素志救時務乞垂念民生届時敢請玉趾賁臨匡所不逮曷勝企盼 
[研鞫遞函嚇詐案]  
　　粤人楊日華（即住居吳淞路八百六十三號門牌之楊阿輝）因在公共租界内串黨組織鐵血團機關迭次書寫恐嚇信函向有恒路二十九號門牌在福安公司内爲買辦之陳秉祥處圖詐洋五千元不遂將陳之十六歳男孩陳錫霖誘拐藏匿經陳報請捕房懸賞千元飭緝業由美捕房八十四號西探目利扶司華探目王四福包探周筱弟王金茂將楊緝獲迭解公共公堂訊供詳情已屢誌本報昨晨由捕將楊解廨經李襄讞會同英白副領事升座復訊先由西探目利扶司上堂禀稱原告於去年十月一號起至本年二月二十八號止迭次接到恐嚇信多函希圖索詐洋五千元本年正月十三號原告之子陳錫霖忽然被拐無蹤後由原告報捕請緝而捕房對於此案非常注意且研究種種手續一經捕房派探至原告處調查詎被告已早得到消息即行函致原告顯見案中定有内線同謀惟查被告等暗置信箱於吳淞路八百六十三號及閘北華興里六十四號門牌門首信中云有銀洋送來即須置於該信箱内曾有見證羅傑廷鄧阿狗等瞥見被告開啟前項信箱跟蹤至被告家内遂即報捕拘究當拘獲同居兩人一係原告之姪陳德興與翁廣正已經公堂訊釋但此案關係重要應請嚴究繼據見證羅傑廷上堂證明目覩被告開視信箱各情又據鄧阿狗證明被告確與陳德興翁廣正同居吳淞路八百六十三號被告所寫恐嚇信之信紙係我經手代買是實中西官得供以時已過午不及研訊遂判被告還押候訂期復訊核辦 
[認調戲不認搶刦]  
　　已革巡警王雪棠李魁山白晝持械搶刧婦人楊沈氏金飾一案經淞滬警察廳將案犯贓證解送地檢廳預審明確起訴審判廳請爲公判在案昨日該廳劉沈推檢兩官特開第二庭辯論楊沈氏訴稱本地人今年二十四歳陽曆三月初六日因事歸寧上午九時許行至浦東洋涇鎭西首陸家宅忽有王李兩人前來手持手鎗將我扭住嚇禁聲張即被搶去金荷花板金挖耳金戒等三件而逸氏大聲喊救當由旁人帮同追獲送交巡警即在王之身畔將原贓如數抄出又在附近地上拾獲手鎗一支此項手鎗實係假造用以恐嚇叩求究辦又據見證王三郎楊春林上堂供稱是日目覩王李兩人行兇搶刦經民等代爲追獲送交巡警是實質之王雪棠供年二十八歳直隸人李魁山供年二十五歳亦直隸人以前民等二人均在滬上巡警局當差是日因赴浦東找友行至該處適與該氏途遇見其年輕貌美由王雪棠起意向之調戲囑其借小房子等言語有之並無强搶伊之金飾情事實被誣指至於起案之僞手鎗亦非民等之物求察問官一再駁詰王李二人矢口不移當據沈檢察官起立略謂今日辯論王李二犯不認搶刧祗供認調戲此係該犯等避重就輕但此案實情先由警察廳調查繼由檢察廳偵查衆口一詞咸謂該犯等白晝持械行刧是證據業已確鑿應請審判長公判云云復由選任義務賀律師出庭爲之辯護聲稱搶刧與調戲四字其罪名相去甚遠應請堂上注意再行詳細調查然後公判以期折服人心沈檢察官起而反對聲言此案偵查手續早已告終且警廳來文中亦載搶劫字樣檢廳預審時該犯等一味苦求輕辦似此情形足見搶劫無疑旋經問官會商之下遂諭辯論終結判王雪棠李魁山分别還押楊沈氏等退去聽候宣判飭遵 
[小田鷄押候訊辦]  
　　盜匪通州人劉阿慶（即小田鷄）於去年七月間先後糾同已獲匪黨阿四小牛等持械夥刦乍浦路二百七十一號四百十七號門牌洪德昌黄永之兩烟紙店現洋鈔票分贓逃逸被法捕房另案拘解法公堂訊判劉押西牢二月經美捕房西探目利扶司華探目王四福偵悉禀明捕頭將劉移提至廨解經中西官訊得該匪尚有夥刦有恒路三號日本人家衣飾現洋情事因判押候日領堂期訊究等情已誌本報昨晨由捕將劉解送公共公堂由張襄讞會同日副領事林出君訊據西探目利扶司上堂禀明被告犯案情形官判劉匪押候查明下禮拜六訊辦 
[油豆餅業整頓行規]  
　　滬南油豆餅業采菽堂買賣貿易所因近來每有掮客人等濫入其間買空賣空違背定章殊與名譽有礙特於昨日議定整頓行規通告同業遵守通告錄下　敬啓者本豆市爲號商與同行賣買貨物之所實有油豆餅等貨賣出者爲號商代客買貨捐帖入本公所列同業牌號爲同行向章號商與同行之外不得濫入本豆市擅行賣買近因有等掮客妄行入市間有同行不顧舊章與之交易以致擾亂市場殊非整齊之道爰於本日邀集全體同業公議决定嗣後不准掮客交易我同業務必顧全大局一致愼守勿蹈前轍是爲至要謹此布告 
[一星期之金融調查]  
　　此一週間大條銀價稍縮本埠有利等洋行從外運來大條銀共二千三百二十三條若銀洋祗有國内各埠往來裝往國外者甚少今從四月二十九號起至昨日止逐日進出口銀洋調查於左（二十九號）金山公司輪船進口儎來華比銀行大條銀二百十二條又道勝銀行六十條又麥加利銀行五十三條中國銀行從南京來洋十萬元交通銀行亦從南京來洋十一萬元中國銀行裝往南京銀十五萬兩交通裝往南京十萬兩（三十號）中國銀行由天津來洋十萬元（五月一日）中國銀行從杭州來洋十萬元又天津來洋二十萬元又南京來洋三萬元又裝往南京銀二萬兩交通銀元亦裝往南京銀二萬兩又南京來洋三萬元有利銀行由東洋公司輪船裝來大條銀一百十二條（二號）交通銀行裝赴南京寳銀二萬兩又從南京來洋三萬元（三號）交通又裝往南京銀二萬兩又南京來洋三萬元（四號）麥加利銀行由花旗公司輪船進口儎來大條銀一千三百四十一條花旗銀行三百三十一條正金銀行一百八十六條有利銀行二十八條中國銀行裝往南京寳銀十一萬兩又南京來洋六萬元交通銀行亦裝南京去銀七萬兩又南京來洋六萬元 
　　鎊價自二號三號兩次共長七五大條銀價自三號縮去一二五之後現未改動各銀行結還期先令者仍有限驃金公會檯面交易不甚暢旺緣鎊價與大條銀價升縮無定之故最高之價（五月份）（二十九號）開過二百四十二兩一錢最小（二號）開過二百三十七兩一錢昨日收盤爲二百三十七兩八錢較前星期六相差銀二兩九錢赤條大半押與各銀行邇因届期紛紛催贖是以價已跌至二百九十六兩恒孚等銀樓飾金亦跌至四十三元五角　國幣與墨洋邇因新絲新茶將上市業此者均籌備現洋故洋釐漲至七角三分三釐較前次調查時每元各漲銀四釐銀拆自三十號因解欵與洋商大至五分之後現常在二三分之間設無大宗用度難望增漲也 
　　昨爲星期六調查中外各銀行所存銀洋大條槪數如下　麥加利存銀二百三十八萬洋二百二十六萬大條銀一千三百四十一條滙豐存銀三百十萬洋二百三十萬大條銀六條　德華存銀四十六萬正金存銀四百十三萬洋六十二萬大條一百八十六條道勝存銀三百三十一萬洋二十六萬大條三百三十七條通商存銀三十萬洋六十萬東方存銀三百五十五萬洋六十七萬花旗存銀一百八十二萬洋八十一萬大條八百零五條華比存銀六十八萬洋四十二萬和　存銀五十八萬洋八十九萬中國存銀一百六十三萬洋四百零二萬臺灣存銀一百八十四萬洋九十四萬住友存銀十四萬洋十萬各錢莊存銀三百零四萬洋二百五十七萬交通存銀七十五萬洋一百四十萬有利存銀三十萬洋十二萬大條二十八條三井存銀十六萬洋四萬三菱存銀十八萬洋十一萬朝鮮存銀三十七萬洋四萬中法存銀五十三萬洋二十七萬　總計存銀二千九百二十五萬洋一千八百四十四萬1大條銀二千七百零三條較二十七號少存銀八萬多存洋六十四萬多存大條銀一千七百四十六條 
[破獲私造彩票機關]  
　　黄　珍康根木串黨在美租界阿拉白司脫路三十三號門牌屋 
 
 

Page 11

 
 
内私造澳門僞彩票被滙司捕房華探目馬阿美包探陸連奎偵知禀明捕頭協同西探目潘林士往將黄康二人拘獲抄出僞票一卷石板一方一併帶入捕房捕頭諭飭押候解廨訊辦 
[派員參與教育行政會議]  
　　江蘇教育廳定於本月二十四日開江蘇全省教育行政會議令行滬海道縣各署派員與會並令將派定人員銜名先行開報等情已誌前報兹悉滬海王道尹擬派教育行政委員會主任余芷江上海縣沈知事擬派教育科長李頌唐教育欵産處丁咸熙届期與會昨已先行分别函呈矣 
[車務總巡察名義之取消]  
　　滬杭甬鐵路向有車務總巡察員一缺以華員楊先芬充任已歷多年兹聞銀公司以權限問題要求取消華員以洋員接充經任局長一再磋商始允將車務總巡察員一缺裁撤另添車務巡察員兩缺一以原任總巡察員楊先芬改委一另雇洋員充任呈由交通部核准楊巡察員已於日前奉委到差矣 
[改闢馬路之决定]  
　　上海工巡捐局前將舊縣署基開闢南北馬路直達大南門規定路線三丈四尺以期逐漸放寛並擬於該路内闢放支路三條俾便交通現除縣後路及盛家路二支路開闢外其往東直達四牌樓之支路初定從閔家弄開闢兹悉姚局長查得閔家弄内業主複雜有十餘户之多並須拆讓多數房屋且照全路規劃並不適中現經决定改向北首從毛劉兩姓之基地内開闢不獨路形適中抑且手續簡單拆屋較少業已派員測繪一面出示佈告毛藝經堂劉傳經堂兩業主遵照辦理矣 
[飭議長蔭沙緝私辦法]  
　　兩浙緝私蘇屬統領宋明善於前日發餉之時飭傳所部十一營各營長及第一第二盧吳兩團長到部面諭略謂查得川沙外海之長蔭沙地方係屬産鹽之區該沙向未設有緝私營汎以致私鹽充斥梟匪販私都從該沙購販殊與鹽課大有妨碍應仰該二團曁各營長官妥爲籌議查緝辦法並應考查該沙産鹽數目一併具復以便核示云云 
[愛儷園開古物陳列會]  
　　愛儷園昨發通啓云三月二十五日開古物陳列大會下午一時開耆老談話會諸耆老於一時到會愛儷園門首派有招待各員驗明證劵導入戬夀堂小坐卽致贈品三時謹備茶點在天演界列席商榷會務進行事宜六時散會是日園門備有包車迎送耆老車馬不得闌入　二十六日開廣倉學大會各會員於午後一時到會由愛儷園門首招待員驗明證書由會員親自簽名後導引入戬夀堂休憇並於（延秋小榭）設撫琴處（冬桂軒）設敲棋處（飛流界）設射虎處（九思廎）設敲鐘處藉助興趣三時謹備茶點在天演界列席並延請諸名人演說本會宗旨六時散會車馬仍不得闌入耆老遲到者可持證劵來會惟不備包車迎送　二十七日行鄉飲酒禮凡特請之大賓介賓三賓大僎三僎及衆賓於八時在愛儷園門首備有包車迎入招待室少息九時至月在亭由儐導入戬夀堂就飲席其未與特請之各耆老及各會員來會觀禮者耆老仍備帶證劵會員仍備帶證書經門首騐明後由招待員導入惟不用包車迎送是日祇備賓僎宴享未與特請之各耆老及本會各會員如需午餐者已特派小有天閩菜館承值自數角至一元數元均可隨便呼喚但需各納各資是日古物陳列大會畢　二十八日早八時恭祀倉聖耆老來校觀禮者仍備包車迎送會員來校觀禮不得將車馬闌入十一時戬夀堂特宴耆老各耆老按照劵上坐次入席凡各會員需午餐者仍由小有天承值午後隨意遊覧六時散會　戬夀堂曁天演界地址有限設席不多故今歳不再售餐劵以防擁擠又恐地僻道遠無從購買是以特派小有天閩菜館承值諸會員或遲或早或多或寡儘可隨意指定地點令堂倌鋪設聚餐似較便利伏維鑒諒 
[南洋公學運動改期]  
　　交通部上海工業專門學校（即南洋公學）本定昨日（即五月四日）開春季運動會因前晚至昨晨天雨致該校草場甚濕不能運動兹改定五日即今日舉行上午九點半鐘起爲初賽下午一點半鐘起爲决賽該校草場廣大觀者無需入場劵也 
[紹興旅滬學校遠足紀]  
　　美租界東唐家弄紹興旅滬學校自去年開辦男女二部學生已達二百人昨日由校長朱堯臣偕教員李化均張振遠周宗模等率同男校學生遠足至楊樹浦高唱遠足歌精神煥發步伐整齊繼至虹口雪寳寺小憇由校董周子慶欵以茶點始整隊而歸聞周君本熱心公益紹興同鄉會普濟善堂及該校均係周君發起該校學務進步之速得周君之力居多云 
[惠中學校之同學會]  
　　中惠學校同學會昨發通啓云啓者兹定於五月五日下午二時假座克校長宅内集春季大會專此預聞務祈早降爲禱　大會秩序大略如左　一開會　二會長報告　三克校長演說加入戰團後之美國　四各職員報告（前特派南洋羣島曁美洲等處調查工商專員）　（）五張清源先生演說南洋羣島之狀况六討論會務（甲）本校三十周年紀念會（乙）設立報章（張清源君提議）及其他事宜　七散會 
[烈女殉夫之可敬]  
　　住居裏倉橋浜王遠甫之子菁士年逾二十向在北市爲錢莊生理上年聘定北門内老街股開銅店陳遠波之女爲室尚未成婚近王因染病醫治無效於本月三號上午七時許病故該女於午刻聞耗即背人仰藥自盡迨家人覺察倩醫施救無效延至下午二時而殁嗣經媒證說妥於昨午王宅棺殮出殯至陳宅門前設祭將陳女棺殮跟隨王柩之後運往浦東祖墳合葬王宅内再將男女主牌行隂配禮一時往觀者途爲之塞咸謂陳女貞烈可風云 
[碾米業會議紀事]  
　　南北市碾米公所成立後尚未購定相宜地址昨由張樂君錢貴三兩會長邀全體同業仍假邑廟萃秀堂開特别大會同業全體四十一家先後到會由評議員曾影毫報告開會宗旨繼將應議各條付衆討論一議裕順廠售貨與升泰米行因市價跌落升泰延宕不出應向交涉（未决）一議運商公會成立之報告並附斛米章程（未决）一議北市米行公會請求售米扣佣之條件（决定拒絶）一議碾白糠七折之說明（未决）一議廠訂章程須防客家破壞（議俟編訂後於常會時再加討論决定之）一議常會地點須有堅固一定之房屋以便儲放案卷妥爲保存（經會長張樂君向總商會磋商酌借地方俟公所建造後再行遷入）餘俟常會再行决定遂各分道而散 
[美國棉種業已到滬]  
　　中華植棉改良社向美國訂購之種子業已運到兹據該社報告謂訂購美棉種子各户請速至上海江西路三和里德大紗廠批發所向穆藕初處領取每斤售洋一角其款儘可於接洽後交納其未曾訂購之家欲乘此種棉適好時期採購試種者亦得至穆君處接洽領取播種云兹將該社通告本外埠提倡棉産家通告書附錄如左某某先生大鑒謹啓者頃接美國書信館來函知本社前向美國訂購之棉花種子業已到滬刻下尚在相宜播種之時尊處接信後速即豫備種切於棉子到日即行播種並如法施用追肥或不嫌過遲也專誠飛報即頌大社中華植棉改良社啓 
[中孚銀行特别儲蓄之章程]  
　　本埠中孚銀行近開辦一種特别儲蓄辦法其章程如下　第一條　特别儲蓄存欵係爲提倡社會儲蓄補助存户積成鉅數而設其存額自一元起至五元十元爲度於第一次存欵時由存户訂明年限以後按月按數陸續加存至期滿時爲止平時不得間斷及零星支用（例如存欵一元每月再存一元至二十年可得本利五百八十三元三角七分）　（）第二條　上項存欵分三年六年十年十五年二十年利率按年限之長短從優規定兹以每月存欵一元者舉例如下（三年期滿付還本利三十九元四角九分六年八十七元九角九分十年一百七十三元一角六分十五年三百二十九元八角五分二十年五百八十三元三角七分均按陽曆計算）　第三條　上項存欵如未到訂定年限存户因事故不能繼續存入時可具函來行聲明　第四條　初次存欵時由本行給與乙種儲蓄簿一本以後按月存欵即由本行重要行員兩人在該簿上蓋章爲憑不另出據期滿付還本息即將該簿收回註銷　第五條　存入之欵均於存到之次日起息付還之欵卽於止付之當日止息　第六條　凡以角洋及他種非本埠通用銀元來存者均照市合成木埠通用大銀元　第七條　儲蓄簿關係重要必須謹愼收藏如有遺失等情須立將原簿號數欵數及遺失原由報告本行一面立即自行登報聲明如滿期一月毫無糾葛卽可覔保補領新簿照常收付 
[稽查員查獲私鹽]  
　　兩浙緝私第二營營長婁子雲查得本埠十六舖浦灘近日魚船到埠者甚多均有私鹽帶滬潛行銷售實與鹽課有碍故特派委稽查員李森坤前往查緝昨經該員拿獲私鹽十餘包當解營部繳送公堂充公 
[磋商演戲助賑]  
　　蘇常鎭守使陸軍第二師朱師長近見湘省兵災實堪憫惻故擬籌欵賑濟昨特派委稽查處處長婁子雲與滬上各舞臺藝員磋商登臺演劇售資助賑聞熱心公益之各藝員均已首肯咸願各盡義務一天將於舊曆本月終實行惟演戲舞臺刻尚未定云 
[寗波軍官來滬遇騙]  
　　本埠各輪船碼頭近有一種匪徒揑冒各大客棧接客夥手持僞印楷片勾串黄包車夫用僞造車照在各碼頭守候輪船抵埠時登輪兜攬寓客掗給僞楷片僞車照代搬行李迨物已到手即裝車如飛而去致客商無從查考受害者已有多人昨晨有浙省寗波某軍署參謀吳錫瀋因有要公赴杭晋謁楊督軍乘新寗紹商輪來滬抵埠時即遇一人手持車照向吳兜攬經吳囑彼推送滬杭車站言明價值將大皮夾交彼携去吳亦取照離輪詎一轉瞬間已不知去向吳知係遇匪遂即開明失贓計公文一件現洋四十元皮鞋一雙夾馬褂一件皮夾一只馳赴淞滬警察廳禀請徐廳長飭探勒緝徐廳長據報後除飭水巡隊長潘恒言立繕簡明示論分貼各輪船中以備旅客閱覧免受欺騙外並於昨日諭令偵緝隊翟隊長選派隊士分赴各碼頭守候來輪偵察此項匪徒嚴密拘捕解廳重懲以保行旅 
[各口巡工司之曉示]  
　　各口巡工司戴爲通行曉示事查江海鎭江關稅務司所屬界内通州狼山水道情形變更移泊兩浮創設一鐙並撤去一浮一鐙一桿合將其情形度勢開列於左　計開　一長江通州狼山沙南徐六涇前設之警船浮現經移泊水深四丈二尺五寸之處浮式照舊自該浮視徐六涇警船標桿爲南二十五度西相距五里一分　一長江通州狼山水道南尾之西前設之警船浮（卽名東狼沙浮）現經移泊水深二丈一尺之處浮式照舊自該浮視福山塔爲南二十六度西相距四里半　一長江通州狼山水道姚港上現無創設球式警船樁一架上置六等透鏡白光鐙取名姚港樁鐙自日落時開點至日出時爲止自該鐙樁視狼山塔爲北七十一度二東相距五里　一長江通州狼山水道莊遜沙前設之警船浮（卽名福山塔浮）現經撤去不用　一長江通州任家港前設之鐙及標桿現均撤去不用　以上所開水深丈尺係在狼山水道按朔望潮落時最深之處新近所測其上界下界兩浮之中最深一丈九尺五寸惟該叚水道變更極速船隻行駛必須隨時審愼　以上所開度數均按羅經方向　爲此合即遵行曉示各處船隻務宜留心詳記以免疏虞勿忘勿忽切切特示 
[看守長補授獄官]  
　　上海模範監獄典獄長兼陸軍監獄長敖雲亭以該署陸軍看守長齊奚辦事勤奮於上年臚列該員成績呈請護軍使咨部彙呈總統補授三等典獄實官業已核准昨由國務院將補官狀一紙咨請盧使轉發陸軍監獄長令發該員祗領所有署中同事人等咸往齊君庽所道賀齊君並繕具謝禀一扣送由敖君轉呈護軍使署矣 
[車輛擦油方法之研究]  
　　滬寗滬杭甬鐵路昨接交通部令云各路車輛擦油方法各有不同此項擦油方法與車輛保存上關係頗爲重要亟應分别查明研究至當以期折衷一是爲此令仰飭查具復以憑核辦等因任局長已轉行機務處查覆矣 
[電梯軋斃漆匠]  
　　漆匠黄登林前日至仁記路某洋行内油漆電梯欄扦各物詎至下午偶不經心被電梯軋傷身死當經該洋行西人報告該管捕房飭探將尸舁入虹口斐倫路騐尸所昨晨禀請公廨中西官蒞所驗明黄登林生前委係被電梯軋傷身死塡明尸格諭着尸妻黄王氏具結領尸棺殮聽候傳訊核奪 
[火車撞斃江北人]  
　　前日（三號）午後三點餘鐘由杭來滬之一百零五號客車駛抵新龍華後開赴北站之時行至麥根路二號橋梁適有江北人王小富年約四十餘歳在橋避讓不及致被車頭撞入河中溺斃昨由上海縣二十七保十二圖地保報告地檢廳請爲相騐矣 
[外海灘撈獲女屍紀聞]  
　　浦東奉南西邑交界之石家砍外海灘於上月間由鄉民先後撈獲普濟失事案女屍三具經本報登載後即由温州旅滬同鄉會飭人前往收領俾便屍屬認領乃近日該處一帶鄉民傳述又在該處海濱撈獲女屍一具大約該屍入泥已久近被潮泛冲激始浮起水面故面目糢糊衣服莫辨綢布手指帶有金戒等情想亦普濟之遺屍惟所聞是否屬實姑誌之俾慈善機關派員前往調查收領則屍屬或可認領也 
[虹口外灘撈獲女屍]  
　　海關水巡捕房巡江舢板昨在虹口外灘公和祥碼頭撈獲女屍一具年約二十餘歳身穿藍布衫褲當即知照浦江救生局拖回老白渡碼頭招人認領如無屍屬即由善堂收殮 
[假作自縊之慣技]  
　　甬人王連甫（即胡四德）前在法新租界僻靜處希圖自縊爲捕帶至法公堂判送同鄉會遣回原籍詎胡將該會所給船票私自賣去化用後又至法新租界佯作自縊被捕瞥見拘解法公堂詰據胡供實因原籍地方被人在官廳具控故逃來上海不敢回籍中西官判還押候查明再核在案昨又提訊捕頭稟稱捕房已經派探至該處調查並無其事實係謊言請究詰之胡對答支吾中西官判胡逐出租界 
[串騙案人證未齊]  
　　閩人林斯銘與陳信美於去年在日本東京串黨向某日商騙取值銀一萬兩之貨物潛逃來滬經該日商偵悉偕同見證張信元林聖記來滬控由公共公堂飭探將林與陳拘廨訊判各交二千兩人銀並保因林無保管押在案昨晨由捕將林陳兩人解廨復訊經張襄讞與日領林君訊得人證未齊因判陳仍交原保林還押候下禮拜六再訊 
[無錫銀樓經理虧欵潛逃案之牽涉]  
　　無錫縣新寳成銀樓前被有股份之李茂齋用虧鉅欵逃逸來申由股東林時生鄭友松陳澤初等至法公堂具控飭提李又聞風逃逸無從提案後林等查得法租界内所開之德和福和兩銀樓李亦有股份故又具控無錫官廳移文法公堂請就近追出作抵經聶讞員傳兩銀樓經理質訊該銀樓延逖百克律師代表稱李在德和銀樓雖有股本二千一百元被李陸續借宕除去股本外李尚須找出洋一千餘元福和雖有股本銀三千二百兩除去歷年虧耗及李宕用等銀外祗存銀一千餘兩請察等語原告所延賚美律師仍請將兩銀樓股本備抵中西讞員會判一併退去候無錫官廳將判决書移送到廨察閱核辦 
[西人自戕殞命]  
　　僑居滬西靜安寺路王家厙花園内之某西人前日午後一句鐘不知何故自戕用手鎗向太陽穴轟擊立時倒地斃命當經新閘捕房得悉立飭中西包探前往將屍車送驗屍所報請英領事署英領蒞所檢驗得死者生前委係開鎗自戕身死諭令捕房查傳屍屬棺殮聽候查核 
[大統路亟須修築]  
　　閘北大統路失修已久崎嶇不平車馬往來殊不便利現經當地商民函請閘北工程處趕緊修理以便交通工程主任王彬彦以該路爲往來要道未便延遲已據情呈報曹局長尅日開工修築矣 
[閘北新民路火警]  
　　閘北新民路一百間地方文興園老虎灶主張某因四歳之子患病日久聽信巫者之言前晚在家祀神呌喜於大風時焚化冥繦致兆焚如旋由各段救火會到場救熄燬去樓房兩幢 
[店夥與妓女偕逃被詐]  
　　四馬路義和洋貨店夥楊金坤前日與棋盤街么二妓院高陞堂妓女金素雲偕逃至引翔港屏風浜被該處地棍楊四陳三等軋住在周桂生家欲圖敲詐周恐被累投報閘北五區四分所經該所署員派警一併捕案昨解司法科聽候訊辦 
[搶匪押候吊贓]  
　　匪徒唐阿大白阿慶迭在公共租界内串黨攔刦陳盧氏等金飾被老閘捕房包探緝獲拘入捕房昨晨解送公共公堂經王襄讞會同義領羅君訊供一過判唐等押候查吊原贓再行訊辦 
[圖竊判押一月]  
　　李三桂前晚至法租界某戲園内以觀戲爲由希圖摸竊觀客某甲身畔之金表當被察悉大聲喊捕李飛奔逃逸于三洋涇橋經站崗巡捕拘獲帶入捕房昨解法公堂請究先據見證易老生投稱是晚商人在該戲園觀戲李摸竊觀客之金表旋見李飛奔圖逃後爲捕拘案原告因未被竊去故未到案是實詰之李供是晚因民人有要事回家餘言支吾中西官判押一月以儆 
[禁錮搶洋之車夫]  
　　黄包車夫李鳳春梁德和因在百老滙路攫取某日本人之現洋鈔票六十餘元圖逃當被鳴捕追獲拘押捕房昨解公共公堂請究經中西官訊實判李與梁各押西牢六星期以儆 
[淞滬警察廳批示四則]  
　　陳唐氏禀批　據呈已悉案關結夥强取情罪之出入甚鉅固不能憑吳步鰲一面指證之言而遽入人罪亦不能因爾弟堅執不認之故而輕縱不究預審偵查不厭詳細業已飭科悉心查訊核辦矣此批 
　　王阿慶禀批　據呈已悉正在偵查核辦之時所請保釋暫難照准此批 
　　黄吉生禀批　據呈娶妾陳氏捲物潛逃恐有冒名滋事情事具見思患預防所呈不爲無見准予備案可也此批單存 
　　陳玉如禀批　據呈已悉查居民宅第當然受法律上之保護該民出外經商寓居眷屬於太平里福昌里二處時有匪徒滋擾希圖恐嚇取財情形至堪痛恨如再有匪徒無故滋擾等情准嗣後卽隨時報警拘究並先行備案可也此批 
來函 
[海贛灌紅十字分會快郵代電]  
　　上海申報館鑒敬陳者上年七月文夜之變海州慘遭搶掠所有敝分會器具藥餌並辦事人員衣服等物以及理事長蕭君紹何内室衣服銀錢飾物均遭搶掠一空如洗當經呈報軍民兩署轉請撫恤在案前聞有已蒙中央咨行南京督軍省長就地籌欵分别撫恤之說惟至今未見實行似又岑寂刻下被搶各户均嗷嗷待哺務乞軍民兩長力予維持俾資救濟深爲德便中國紅十字會海贛灌分會叩勘 
[周鳳岐來函]  
　　敬啓者四月二十六日貴報來函欄内載有奉賢縣立乙種農校校長乃一浮滑少年自夤緣得校長一席後糜費公欵爲目的據其報銷賬上所列之事項一事未舉而將公欵入於私囊等云云皆係揑詞誣謗希圖損人名譽小人行爲不值識者一笑蓋自去冬令改第五高等小學校爲乙種農業後鄙人蒙舊校長之推薦縣公署之委任命主持農校鄙人愧無才德不敢膺此重任奈屢辭不准故暫充維持嗣因前校賬目紏葛障礙進行經種種挫折後始得於今歳二月成立距今祗二月何以有報銷册如張家麟所言不待識者知其無端謗人矣現鄙人因校務紏紛本不暇與小人爭論惟恐道路訛傳用特登報聲明貴報館素重公理祈將此函登入來函欄内以昭是非謹請撰安　松江周鳳岐啓 
[砲車試演（訥）]  
　　此次世界大戰所以如是之久且烈者不過愛國心與利器二者相搏擊而已英之湯克砲車爲新近發明之一利器有助於英之戰力甚大我國戰器之不如人無可諱言國人見此試演雖不能無動於中然亦必自愧力有未逮至若所謂愛國心則人所同具人之所能者我安必不能如美軍官所述在法華工之戰績足爲我國人榮寵能毋聞而自奮也歟 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[徵收漁課之弊] [  仙潭居士]  
　　業漁者散處江湖出没荒僻傍水爲家行蹤無定故江浙各縣之徵收漁課者不能設櫃與糧漕池丁一法徵也必須專派一人遍歷全邑始能收取此項漁課前清本由河廳徵收而河廳必委諸庫吏户總等人於是漁户册籍盡在若輩之手狐假虎威百弊叢生前者創後者效民苦不能伸一言任其魚肉而已民國改政以來雖云革舊更新而對於此役類由縣署中專飭委員以杜流弊法固良也殊不知被委者大都交情差遣徒負委員之虚名不察鄉地地理不諳該業情形一至鄉鎭如入深山絶壑不識西東徵自何始茫無頭緒然亦非其才力不濟實由户册不明析故也（此與糧册略同即官廳所存册籍只載幾圖幾莊户名而已其詳細小地名雖保正亦難明辨故漁户集合十幾户或七八户爲一帮每帮公認甲長一人如遇完丁上名除名及他種交涉均由甲長出爲理直猶地方之保正然但其範圍較小）苟欲明其眞相必延舊時庫吏户總等人爲之輔佐則猶水之有源木之有根始能窮其細柢於是而弊出其間仍不遜於前清時也就余所知者卽漁人納糧每户應出三角另五釐而若輩必藉種種名目（如點名夜差等類）每户科收一元二角或八角一元不等憑委員之良心而定征收之例然糧票上僅載三角另五釐也其餘收入無憑無證故雖有省委查察亦難窺破其弊語曰擒賊先擒王故若輩出征一鄉必先邀集各甲長賄之以酒使向所轄各户代爲收取並加撫恤以免甲長之糧而甲長必欣欣然盡心竭力爲之報効而甲長之漁利亦卽出於其中他如上丁除丁（即上名而業漁除名而輟業）均有例賄倘遇有藥魚者（秋間用石灰巴豆等投入河内一晝夜魚盡死泛於水而漁人一一捉售於市能獲大利俗名火燒河底本法律所不容故漁人雖行而實畏罪）更用威赫捉入當地警署漁人畏罪則必使人出而調停以金錢爲解寃釋結之符鼠竄而去此又甲長與委員之慣技也雖然委員之舞弊亦有不得已之苦衷在據言得此差遣最爲枯燥乏味上無薪俸開支下無夫馬火食如果秉公辦理一介不取則一縣所收入之正糧多不過千金規定九五報繳此五釐之折扣卽爲徵收委員之應得總計之一年不過五十金耳川資火食亦不濟也况征收時間最促者亦須兩月方能歷徧全邑而得收齊此兩月之開銷即以區區五十金充之其果能枵腹而從公耶是故各弊之生大都由於實逼處此譬諸餓猫偷嘴餓狗偷糞蓋亦其豢養者使之然耳六 
家庭常識 
[脚腫] [  余一海]  
　前刋用甲魚治之固效但價稍昻貧乏之家無力購食可用尋常赤事稍加以米煑成粥加紅糖少許食之忌用鹽百文能食三五次余用是法試之頗效 
[代墨水紙] [  余一海]  
　墨水紙價值高昻可任用何種之中國紙（除礬紙外）疊折數層大小適用收效與墨水紙無異 
牧業須知 
[馬糞孵鷄法（續）] [  獨幅閱歷子]  
　　一馬糞之調理法　凡所用之馬糞宜取食穀米及豆類之糞則能多發熱力最爲合用若僅食生草或枯草者則熱度不足不適於用至於驢騾之糞固佳然必須和以馬糞則較單用馬糞尤美蓋南方地煖得此調和更屬美滿於孵育也其第一步手續將馬糞内之雜質先行揀出棄去然後以切斷之稻草和入使勻用手工擠至柔軟作爲小塊堆置屋内此屋必須温度平勻空氣流通方爲合宜大約堆至四五十天乃得熱度勻和方可用人工將糞揉至細碎切勿以汚穢而忽略於是以細糞堆積房内高約一尺五寸輕輕壓平不可壓之太實然後置孵鷄器於其上再堆積細馬糞於孵器四周約培六尺平方最爲合宜 
集益錄 
[續答九十三問] 　 
　　石炭酸之純粹者有四十八度之鎔融點通常槪爲三十八度加熱至百八十二度即沸騰本品十分混以水一分即成澄明之液更加多量之水即生溷濁加水至二百分則全溶解而仍爲透明之液能溶於酒精　囉仿謨甘油硫化水素等惟不溶於石油熱之燃以火則發煤烟而燃燒不留殘物其溶液中加過鹽化鐵則呈紫色加臭素水即生白色絮狀之沈澱此石炭酸之檢出法也石炭酸觸於皮膚即生白色水泡對於人體及諸動物體均有毒但能阻細菌之發育且能撲殺之故一般有機物皆藉以爲防腐消毒之用溶解石炭酸於　囉仿謨中而其液仍屬透明者即不含水分之證若加曹達滷汁而溶解之若其溶液分離而且有結晶片析出者此混有那普塔林也故不可不檢别之石炭酸之儲藏器外面須以藍紙包裹則不致變爲赤色而碍外觀或用有色瓶藏之亦可 
四Ａnthracene（Ｃ１４Ａ１０）之用途該品爲工業上之主要炭化水素可以種種方法造成用途極廣之alizarindyes（染料之名稱）初則將煤黑油中餾出之Ａnthracene加苛性鉀而蒸餾之則其不純物殘留而餾出者主爲anthracene及其異性體phenanthrene加硫化水素則後者溶解而前者殘留可溶於偏蘇里中使之再結晶而製之anthracene爲無色而有青色螢光之板狀結晶體不溶於水難溶於酒精以脫易溶於熱偏蘇里其性質與偏蘇里類似然與硝酸相作用則不生硝酸化合物而生anthraquinone（Ｃ１４Ｈ８Ｏ２）即由anthraquinone而造成alizarin　alizarin爲美麗赤色染料常與Ｐurpurin其爲糖原質而存在於茜根中（未完） 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷下　第四十二章（四） 
　　卡登不理但自理其棼亂之髮總之以結更取湯訥之次而自着之徐曰君毋恐吾决弗害汝此中自有妙理非口舌所能言君能書乎湯訥曰當君未來之前吾尚能書今則手軟如綿心且茫然不知汝意果何居也卡登笑曰懦哉湯訥壯兩膽速以吾語筆而錄之因以案頭之筆納諸湯訥手中已即交手胸次立於其旁言曰今吾言踐矣曩吾以身許君不謂竟實踐其前言矣故吾心滋樂湯訥停筆曰此何言者卡登曰勿問汝但書之因曰若君未忘前事即能知我用心之苦然我知君必不忘我蓋君固非健忘者也言至此湯訥忍然停筆仰望卡登曰汝右手何爲有兵器耶時卡登右手已近湯訥聞語重縮回曰焉有是吾手固無寸鐵也吾尚有一二語君速書之又言曰吾初恨此生無以　知已今幸得此時機故吾心至樂君亦毋庸爲我感痛卡登言時右手又近湯訥展其手中藥裹臨風糝之室中頓現沈悶之氣湯訥不禁又停筆曰噫何來藥氣卡登曰我乃殊未之覺趣書之然湯訥已不能書其筆着紙滲爲墨團旣而筆墮則垂頭而暈矣卡登亟抱湯訥置之地上更以已領結巾袖之屬與之互易退而視之已無絲毫破綻然後扣門以呼獄卒則入者爲白莎面色殊現驚悸曰事如何卡登曰彼已暈汝即負之出可往泰　生銀行付之勞雷但謂卡登暈去速載之出關白莎憬然視地上暈者更視卡登曰此事無危險耶卡登笑曰庸奴此何足問汝但負之出耳不然吾且發聲而呼謂汝縱容私人入獄欲竊罪人而逃則汝命亦不保矣白莎乃知爲卡登所挾則怨聲曰毒哉不謂吾作間諜二十年乃受制於小兒之手雖然汝替湯訥出汝自願少頃上斷頭台時萬勿反悔不然巨洛丁血食不足五十二人之數則吾命危矣卡登却之曰咄而翁豈屑爲者汝但行耳白莎始放膽負湯訥出門則甬道之上適有二邏卒巡行而過即叱曰國民汝負此人奚往白莎曰此吾友也頃入室與其友决别乃以悲痛而暈二卒曰即汝頃從後門扶入之少年歟此人三步一蹶吾固知其無用尋常見一將殺之人遂乃悲痛而暈亦可恥矣白莎曰誠然此人蓋無膽也今吾且送之歸遂自行卡登初殊忐忑唯恐事敗旣聞足音去遠知已無險心中爲之一泰（未完） 
 
 

Page 15

 
 
   
 
 

Page 16

 
 
   
 
