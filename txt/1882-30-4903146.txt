# 1882 - 30 - 4903146

 

Page 1

 
 
[中國勤修武備答問]  
　　客問於余曰中國之於日本大有興師問罪之意子知之乎余曰未也客曰子不觀晉源報所載之論乎該報言中國之於日本近來頗有興戎之意上海高昌司廟製造局刻已仿造英國阿姆斯脱郎巨砲日夜工作惟恐不及其購於各國之軍械則不惜鉅貲務求精美北京亦有信趕辦砲械大約過此殘冬開春必有大舉譬之於龍鱗掀甲動爪舞牙張决無安静之意當此四隣無隙邊陲又安何事汲汲若此非從事於日本又將何事若論中國此時之大勢輪舶衆多水師諳練海戰大有可恃日本非其敵手若論日本之兵則戰於陸地尚足與中國相抗兩國各有所長正不知鹿死誰手兵連禍結恐不能不日底定而中國之講求武備如是其急正恐干戈之動可以預决矣夫中國近來各處皆有駐防兵艦津沽而外如福州海口廣東海口長江海口莫不皆以堅船精砲布置防守不啻金湯之固日本雖有兵船半皆朽敝不堪其可用者不過數艘加以中國地大人衆餉糈不竭實爲天下之大國以視日本之地狹人稀而國帑內竭何以爲抵禦中國之計勝負之數恐終不免爲日本憂也晉源報之所論如此然則中日之啓釁不已有端倪之兆乎而子猥曰不知耶余曰該報所論誠確切中國近日舉動製造之勤購辦之廣布置之密籌度之精誠有如該報所言者然以爲必與日本相見以兵則亦未見其可信也治國之道致治於未亂保邦於未危詩曰迨天之未陰雨徹彼桑土綢繆牖片今此下民或敢侮予凡有志於勵精圖治者莫不以此爲先務之急古人有言兵可百年不用不可一日不備中國此時雖無四隣之釁而亦安敢肆然自怠况當中外通商以來中國無日不以仿效泰西諸法爲事阿姆斯脱郎爲英國著名之砲廠其製造砲械素稱精妙中國開設製造各局必思歩武乎西法諺云取法乎上僅得其中中國之仿造阿姆斯脱郎蓋即取法乎上之意又以水師一切均效西人則器械自必亦用西器若僅恃製造各局自行趕辦恐不敷用夫是以廣爲購買而不惜重價也華人之論此事尚有進者昔有友言中國既自開製造之局何以又需購自外洋據聞自造之軍械不足適用但可藉以爲鹽捕營捕捉鹽梟稍資恫喝若軍營需用則必當購自外洋然則中國之創造軍械不幾爲徒費無益乎余應之曰中國之仿西法歷年未久其巧妙之訣尚未深明試造之軍械而遽分給軍營未免恐其悞事故僅以付諸鹽捕營而軍營所用仍當購買然以仍須購買之故而竟廢製造則是因噎廢食而中國之製造永無精進之時又斷斷乎不可以是購者自購造者自造有相濟無相妨也至於廣置兵船分駐各海口此亦聊以固吾圉之計近來海氛雖無不靖而外洋各商往來與夫華商四出貿易未免萑苻不測易滋事端而各口駐防不難策應是亦必不可緩之舉且可使水師各兵藉此操演俾得熟悉海防此又各國皆所常有之事惟以中國向來所無故見者似覺其異耳何以見其必爲日本也乎夫日本前者有臺灣之役繼又有殄滅琉球之事不無開罪於中國故外人莫不竊竊私議以爲中日之開衅在於意中於是凡中國之一舉一動皆以爲志在日本度彼議者之爲此言原非有幸灾樂禍之心特以意揣測而得之殊不知中國舉事必計萬全即使軍機不可先露故爲秘密而不與人知然必以爲製炮械購軍器分布兵船扼守要隘皆因有志於日本而設則恐未必子忽爲旁人所惑也客乃再拜避席而起曰西報所言固屬無稽之談可以姑置勿論然有子一言而鄙人知國家整軍經武之妙用思患預防之深心而持重而發不爲輕舉妄動深有合乎持盈保泰之道其所關豈淺鮮哉請筆而存之可乎余曰可於是乎書 
[嚴緝拐匪]  
　　○杭垣入冬以來拐案層見疊出東失一男西失一女鳴鑼呌喚無日無之前經遷善局拿獲著名拐匪沈阿喜三二等數名嚴刑重辦鎖禁局中據供同黨者城內尚有二十餘人有賣餳者有賣柑者有賣粉食者有賣耍貨者種種不一要皆爲兒童喜愛之物藉以引誘也又供有同類之婦媪十數餘人散居於草橋門一帶及混跡於旗下營者皆是或託絞臉賣花之名或假伴姆媒婆之號若遇有輕年貧婦少寡文君務必多方攛掇百計挑唆必使其入彀中而後已其所拐幼孩多有賣作沙彌者最爲得價若婦女則都向餘杭臨安等處販賣緣該處極重再醮身價與閨女相埓也兹爲督辦馮鐵華觀察訪悉惡跡爰商諸孫稼堂廉訪以爲拐徒之罪浮於竊賊而拿獲亦難於竊賊是以會銜出示曉諭軍民不惜重資懸賞購緝庶匪徒無所容身而婦豎亦皆得保全也兹將告示錄之於左　督辦浙江省城保甲總局二品頂戴提刑按察使孫三品銜儘先補用道馮爲嚴禁拐販人口剴切曉諭並懸賞購緝事照得拐販人口律辦綦嚴近來杭城拐案層見疉出雖屢經破獲並究出窩户數處拿辦在案但恐漏網者尚多該拐匪等只圖轉賣得財不顧拆人骨肉害人性命居心殘忍罪不容誅言之實堪痛恨除行府飭縣隨時嚴密查拿外合行出示曉諭爲此示仰諸色人等知悉爾等務須安分營生毋得仍蹈前轍一經拿獲後悔難追如有能將拐匪扭送來局或將拐匪及窩户蹤跡訪查確實來局報信者審實後定按後開賞格章程當堂照數給領以示鼓勵務使有犯必獲浄絶根株爾居民人等亦當加意提防凡遇幼孩出入必須有人帶領切弗稍有疏忽致歎噬臍庶不負本司局諄享告戒之心各宜凛遵毋違特示　計開賞格　一有能將拐匪及所拐之人一併扭送來局者審實賞洋五十元　一有能將拐匪蹤跡密報本局者俟弋獲審寔賞洋十元　一有能將拐匪窩户所在密報本局者俟擒獲審實究明所拐若干起每起賞洋十元　光緒七年十一月念五日給 
[作坊騐屍]  
　　○杭州下城麒麟街王三泰號錫箔作坊也坊主於去秋病故賴其帳友王某代爲經理凡一切 
 
 

Page 2

 
 
進出欵項進退人才皆出王手坊中夥友及學徒等共十餘人有舊夥杜某臨海藉在坊有年東夥甚得曾於前年薦一學徒到坊人頗勤能作坊中於收徒一事規例極嚴費用亦鉅非逢鄉試之年不能擅收起師滿師皆須遍請同業一經學滿須爲師家白做三年方可外就杜夥自坊主死後與帳友不洽近日又以他事角口王故將杜生意辭歇由是仇隙愈深近由他友薦杜至貫橋某作坊爲夥工洋已付將次上工本月初一日杜又至作坊與王理説謂我既生意回覆將回臨海但徒弟係我帶來我不在此理當由我帶去王聞言直唾其面繼以惡聲杜謂如不將徒弟領去我將死於此地王謂汝死與不死與我何涉徒弟則不容爾作主也言罷拂袖而出不意杜來時身畔已藏有烟土至此遂背人取土私自出外吞服復去吃飯兩椀果腹而回仍至作坊倒身而臥同夥爭相詰問一言不答衆亦姑置之比及有人知覺舁至天主堂救治已不能爲力矣杜之家眷遠在臨海往返必需時日其同族兄弟甲乙兩人亦在作坊爲夥甲乙得信到來大加需索欲罰土洋數百元另作水陸道塲且須將杜母與妻養贍終身云云王未能應允聽憑涉訟該處地保孫蘭當即開報仁邑趙邑尊於初二日午刻親帶刑書仵作人等至塲細騐該屍遺體無傷初以銀籖插入口中並無黑色復以一籖打入穀道則銀色如墨據仵作云毒已深入肺中故口中不能打及耳的係吞烟無疑當即以生前服毒自斃呈報邑尊躬自細騐着該保收殮將王某及一夥友帶回研審其如何科罪須待屍親到案方可判理 
[開爐鑄錢]  
　　○江右近數年來每於冬底開爐鼓鑄制錢兹聞月初又經藩憲札委署南昌同知楊君總訲寳昌錢局事務旋即啓局辦理但新錢未見行於市面關悉以之存庫云 
[凍斃堪憫]  
　　○章門日前見雪已錄前報旋又晴朗黄棉襖子一襲萬家衣被天貺誠厚惟日入虞淵則嚴霜下降寒真刺骨老弱乞匄尤多凍斃客有由高橋而過百花洲者計路不滿兩里而死於途次者有兩人石公祠過橋之墻下尚有一奄奄垂盡者皆衣單衣或襯以稻草或裹蒲蓆一片骨瘦如柴面目模糊莫辨老少覩此情形亦極人世之至苦者矣而説者謂此邦之匄與他處異施以棉衣不旋踵而入小押其死直自取之耳然棉衣既不可施曷勿改以禾草所編如衣式者月一再給所費甚省則彼無處銷售必留以蔽體樂善君子其以爲然否 
[裒多稱寡]  
　　○江西武職之歸標候補者當留峴莊制師撫江時即定自提鎭以至都守於釐金項下籌欵按品給食半俸以資旅費盖以營務盡遣遠不及文員之多苟非略爲津貼恐貧者無以爲敷度也然養必兼教庶以生其觀感之心而不流於懈惰策其精進即更增其財用故又設立月課全塲中式者取超等奬銀四兩特等以次遞減下至三等殿軍者亦給銀六錢爲償弓馬之需計除提鎭副將多自不願與考外若參遊既得半俸六金都司三兩六錢守備二兩四錢千總以下雖無半俸之給亦令概歸三營賞以口糧一分不與差操月亦可得五千餘文外再各加月課所得花紅苟數口之家日用節儉可免飢寒所以體恤而鼓勵之者固已法良意美矣乃兹更聞李捷峯中丞慨念人衆差少雖微有資補仍多苦况且體國家廣收于城之意尤非方面大臣所容膜視故特於無可措置之處酌量設法將　帶練勇及水師各統領營官概行停給半俸以諸人皆有薪水每月少此數金毫末無損而積細成鉅年終遂可多出三四千金再行量入爲出添加小名目差使若干項爲貧因員弁調劑云於此見中丞之於屬吏擘畫周詳有加無已之心也論曰君子惠而不費易曰君子以褎多益寡稱物平施中丞有焉 
[皖垣决囚]  
　　○皖垣接到部文於前月念三日决犯一名由府監提出年約三十餘貌甚兇惡至臬署前上綁時猶掙扎駡詈聞係淮北某縣盜犯云二十八日又决囚二名亦由府監提出一犯年約三十餘聞係合肥境內盜犯其一年近四十聞係舒城命案兇犯云 
[輓聨照錄]  
　　○皖垣已革提督李世忠奉旨正法後眷屬領屍棺殮治喪據云其妻頗有調理凡遇交游致送奠禮其疏逖者概行辭卻在彼所置房屋及各欵統歸於河南會館前月下旬扶柩回里其所携帶在皖之人盡令同去禀懇裕中丞移請豫撫轉飭該管邑宰禁人欺侮孤寡其戚友所贈輓聨據人傳述二副錄左　曾文正保無異志公也算遇着了一生知己英果敏煞費婆心他豈料止做個半截恩人　也曾戮力中原方期永贖前愆功收一簣偶爾關心外侮詎料釀成鉅獄星隕三更 
[保護墳墓條程示]  
　　○特用府在任候補直隸州特授江蘇蘇州府長洲縣正堂萬爲出示曉諭事光緒七年九月三十日奉蘇州府正堂畢札奉署布政司許批府詳程紳肇淸議呈保護荒墳古墓章程請移知牙厘局撥欵濟費由奉批此項經費現准牙厘局咨會已奉護撫部院譚批局核明按月撥欵撥給矣仰即知照並候臬司批示繳又奉署理按察使郜批開既據並詳仰候撫憲暨藩司批示繳摺存各等因到府奉此查此案前奉牙厘局憲札奉撫憲批示核明撥給濟用札府將原詳章程補錄送局核辦等因奉經照錄淸摺申送局憲並照會程紳知照在案奉批前因除照會程紳遵辦並抄章程行知札縣遵照等因到縣奉此合行抄章曉諭爲此示仰合郡各色軍民舖户諸色人等知悉所有程紳議章查理無主荒墳古墓及暴露停葬棺柩等項係屬最要善舉爾等務各遵照章程如有無主荒墳古墓着該處經保赶緊報堂查辦其停葬棺柩日久不葬者亦即來報推仁局代葬以安幽魂而杜惡習各宜凛遵毋違特諭　計開保墓章程條則　一此局專爲保護無主坟墓係奉護撫憲譚示諭遵辦以安幽魂而杜惡習議章辦理歸一堂爲總理其事以專責成　一現在先將章程開摺呈請申詳立案一俟奉准後應酌定幾處善堂再行呈明並請札行三首縣出示遍貼咸使聞知　一俟奉准後請三首縣嚴諭各圖經造地保責令將圖內無主坟墓即行開具地名四址方向畝分圖形或有無樹石牌坊墓門柱沿詳細報明認辨善堂人册聽候飭查並令傳知鄉民如有確見亦准一律開報　一此次辨理嚴諭之後該經保等倘敢以無作有勾串掘賣一經訪實應請查照盜棺掘坟例重治以爲怙惡不悛者戒　一如有確知某人坟墓地址現經人亡户絶或夫婦尚未合葬而情關親族誼切知交明知義不容辭不敢出面結怨恐貽後累以致因循悞事者不如應准一律開報如已立户名應完納條漕亦由代管善堂承辦既保已葬坟墓又免未葬暴露如親族等力能捐貲交堂以息抵賦各盡心力悉聽其便　一各處堂局遇有開單呈報登册須要查明姓氏有無或碑上刻某某之墓或無從稽考者是否無主古墓並刊明某堂經辦字樣仍將都圖字圩方向姓名一切坟上樹石牌坊有無坟丁繪圖詳報註册每年春秋歸經辦善堂查看一次　一所報無主荒坟古墓如先經立户辦糧仍由經管善堂照額完納未便請豁以杜隱射如本未立户應俟年終彚造一册呈請詳豁　一所有淸糧案內查明無主坟塚業經詳請豁免錢粮縣中在有擋册應請飭令三首縣將合邑免粮坟塚若干處都圖字圩坵號畝分四址地名詳細抄錄　一册發下由各善堂局分路挨查編號立石存册備查現在即無掘棺盜賣情弊日久無人稽攷勢所不免　一有地無力棺柩久停應即報明推仁局代葬本坟准柩屬擇期選日到局領葬所有土工船資一切費用概由本局善堂給訖不費喪家柩屬分文無地無力者報明本局准其代葬義阡立石標記　一暴露棺柩到處皆有前於五年分業經有同善各堂局呈詳三首縣限期出示曉諭並請諭各境各圖經造地保認真查明詳細報堂以便收埋在案惟報堂代葬寥寥應請三首縣再申禁令一面由局內司事等順道查看先盖一律埋葬四字石灰印俾知警惕　一先賢名人之墓子孫式微勢將爲人侵佔以及有等坟墓並非無主僅存孤寡不能察掃年久恐難永保情愿報堂代爲經管者亦准一律開報照章入册辦理　一凡入册荒坟古墓 
 
 

Page 3

 
 
如有看管墳丁仍令照舊另出看管筆據存堂備册核滿週年由堂局給發辛工錢文如查有盜賣樹石等情立即送官究治其本無墳丁照看者由堂局招託近處妥人看管體察辦理　一查辦計應用碑石一塊界石四塊司事出查乘坐船隻火食等項經費除代完條漕不計外每起約需錢四五千文各堂局經費請以一二年爲限俟後開報漸少即全歸各堂局分認叚落永遠辦理　一每月朔各堂彚集局一次或有未盡事宜商酌辦理以及已報已辦者若干每月應用經費若干俾總理其事者得有把握每届年終各造一册由總局併造一册連月報銷淸册一併呈案 
[米鋪倒帳]  
　　○英租界抛球塲方德興米鋪現因虧欠行庄銀兩約有二萬金故已倒閉行庄之人集至查得存貨無幾現聞有人出爲調處云 
[兇手仍押]  
　　○前月二十九日報登情急行兇一案翁太守訊後因受傷人蔬菜行主吳忠和在家醫治未曾投案故將行夥王士標發押捕房俟視傷勢如何再予判斷兹太守飭包探往問吳忠和傷勢昨據吳投案訴稱是日與王士標途遇本以好言相問詎伊身帶利刃即戳我左腿兩刀左手腕五刀幸未中要害而據醫生云今尚須待半月方可痊愈至被伊冒取之洋除搜出外尚少十元亦求追繳太守詰之王士標據供十洋中用去兩元尚有八元藏於身畔當爭毆之間不知何人攫去或是路間遺失均不得知翁太守以吳忠和傷痊尚須半月仍飭將王士標管押待半月後再爲核辦 
[欠項繳半]  
　　○龔華氏控謝巧雲欠洋一案除兩次收到洋二百五十元外尚欠洋一百五十元謝巧雲以徐媽即徐李氏曾將妓女富林領去欠伊洋二百五十元亦請提追當經公堂傳到富林暫爲發堂收管諭徐李氏將洋赶緊措交即可將富林給領惟不准作娼好爲擇配亦有財禮可得等語嗣經謝巧雲先繳洋一百五十元公堂傳龔華氏給領完案而謝所控追徐李氏之欠計閲兩月未繳前日徐李氏請减半歸償呈洋一百二十五元太守着謝巧雲先行領去候再核斷 
[控欠提保]  
　　○上海縣署據南市升元錢莊主沈錫麟投控呈稱與沈信泰號往來被欠銀三千餘兩今該號閉歇所欠無着前與往來係由現庽英租界怡愼昌棧之關東客余管緒王其忠二人作保求爲移傳斷賠莫邑尊准詞即移請英會審員陳太守添差協提時余管緒已返關東祇提到王其忠其審訊情形再行探錄 
[微物喪身]  
　　○前日本埠老閘大橋堍有蘇人某甲趁蘇州航船登船後戴水晶眼鏡在船頭眺望忽眼鏡落水隨俯伏以手撈取急切未得身更下俯詎即倒栽下水立經船户撈起其下裳尚未濕透而已氣絶親屬得信前往收殮云 
[再誌偉人]  
　　○余昔年拜官隴右耳張朗齋節帥之名不寘山斗之欽時時在　祗以莫假天緣終未得一伸仰止今秋余之忘年交八詠生歸自塞外爲余縷述更得其詳前者申報所誌大生偉人一節叙列尚有小訛公實由牧令擢至豫藩其度識洪淵非凡器宇馭事嚴厲明察而體恤亦至故屬吏無不畏感相向即詩文辭亦可推爲作手有河聲山色樓并寧夏粥廠等記已經馮林一宫贊諸先生序而勒石兹又見寫贈八詠生横頁等幅字法蒼勁恪靖相侯荐章謂公字仿平原洵有其實且幅中書自作云吏治才疎復治兵中年事業兩無成贏來閲歷添書味常處艱危識世情病體漸知愁塞月塵顔已改尚邊城書生莫道封侯易還向文章博令名口吻已可概見八詠生爲公隸幈之員每常親矚臨池揮翰時隨興發不稍機滯故所作詩多天成也可誌尚多不克殫述總之天生鉅公前身原自有來歷耳至于公之政績勛名彪炳在簡無待贅言矣又聞公屬孫嘯驤統軍年十三即振立其英果超羣亦足誌也即余之至契八詠生甫弱冠即策蹇走萬里到沙漠極邊亦可謂壯矣哉　　[  荆麓林下散人識]  
[光緒七年十一月二十日京報全錄]  
　　宫門抄○發抄旨四道○兵部志等奏爲請旨飭催摺○總兵徐等奏爲遵章會哨情形摺○豫撫李奏交缷兼署督篆日期摺子○又奏分飭道員到任片○陳撫馮奏請更署知縣緣由片○川營丁奏爲奏聞片○護浙撫德奏調署知縣片○十一月二十日內務府國子監廂紅旗值日無引見○湖南叅將長立謝恩○鋼公續假兩個月○內閣奏派騐放之大臣派出靈中堂董恂錫珍松溎○召見軍機○發抄　劉坤一等奏請以江寧府江防同知羅嘉杰調補川沙廳同知奉旨吏部議奏欽此○又請以韓元孔等升補通州營右哨都司等缺奉旨兵部議奏欽此○又補用叅將張懷林補江西饒州營叅將奉旨兵部議奏欽此○又淞北營副將棊高會等請免騎射奉旨着照所請兵部知道欽此　○○兵部尚書臣志和等謹奏爲各省朋馬驛站奏銷久逾例限仍請旨飭催事查定例各直省每年朋馬驛站奏銷限次年五月內具題甘肅省道里較遠限次年十月內具題如各標營及司道府州縣遲延不申或已申而督撫不即送部以致逾限者均照例議處等語例限綦嚴自應按年具題以符定制乃各省未經題報之朋馬驛站竟有積壓數年至數十年之久前經臣部於同治七年奏催驛站奏銷於光緒三年奏催朋馬奏銷均令其造具總册赶緊題報併請免議遲延處分各在案迄今又閲多年仍未據各該督撫矣咨題報年分愈久積牘愈繁前後諉缷淸結無期謹將各省積壓年分另繕淸單二分恭呈御覽相應請旨飭下各該省督撫光緒七年起將朋馬驛站奏銷詳細造册依限具題務須年淸年欵毋逾例限如再遲延即由臣部奏叅將遲延不申及已申而不即送部之督撫分别照例嚴議以儆玩泄其歷年欠報各案並着造具簡明總册分年帶補併案題銷惟積壓案件之多寡不同各省情形亦異應由各督撫將如何題銷之處自行奏明辦理統限於文到三月內一面奏明咨部以淸積牘而免稽延所有臣等奏催題報朋馬驛站奏銷緣由恭摺謹請旨奉旨已錄　○○記名提督直隸大名鎭總兵奴才徐道奎記名提督河南河北鎭總兵奴才崔廷桂跪奏爲遵照議定章程三省會哨廵查地方情形聨銜恭摺具奏仰祈聖鑒事竊照道光二十三年奉准直豫東督撫臣行咨會奏酌議直隸河南山東三省會哨章程一摺經兵部議奏奉旨依議欽此欽遵在案查自同治九年三省仍舊會哨因黄河改道擇在直隸開州城內爲三省適中之地嗣因曹郡至開黄河中阻天寒冰結兵馬難渡於同治十一年咨禀督撫臣改期於十月內舉行歷經遵照在案兹以時交冬令届當會哨之期曹州鎭總兵王正起仍在海防奴才等理應遵照上年章程約定日期各帶官兵皆由本境分路行走俱在三省接壤之處遍歷稽查妥爲彈壓以期静謐奴才等均於十月十六日齊集直隸開州城內晤面會哨奴才等經過沿途地方留心察看自入秋以來雨澤頻霑秋禾頗收土脈滋潤二麥均已播種現已盤根出土青葱盈野閭閻安堵民情熙和洵足仰慰聖懷伏查豫東三省壤地毘連犬牙相錯素爲盜賊出没之區必須三省聨爲一氣嚴加廵防庶免無虞奴才等惟有悉心會商和吏共濟督飭所屬營訊各員弁按期會哨時常加派幹練弁兵無分畛域不動聲色改裝易服明查暗訪若探有匪蹤無論在何省地面就近會同營縣帶領兵役合力捕拿斷不敢意存此疆彼界之分總期有犯必獲不致遠颺爲害地方務要三省聨 
 
 

Page 4

 
 
爲一氣使宵小歛跡以仰副聖主除莠安良之至意謹將奴才等會哨日期並廵查地方現在肅淸情形理合聨銜恭摺具奏奴才等拜摺後各帶官兵沿途詳查均回本任所有本年會哨曹州鎭總兵王正起仍在海防未曾列銜該總兵派委曹州鎭標中營遊擊韓凌雲帶領官兵在直豫東交界廵查亦到開州理合一併陳明再奴才等上年會哨奉到批摺四件今就奏事之便照例恭繳伏乞皇太后皇上聖鑒謹奏軍機大臣奉旨知道了欽此　○○頭品頂戴河南廵撫兼署河東河道總督臣李錫年跪奏爲恭報微臣交缷兼署河督篆務叩謝天恩仰祈聖鑒事竊臣奉旨兼署河東河道總督當經具摺叩謝天恩在案兹新授河督臣梅啓照已抵汴省臣遵於十月二十五日將河東河道總督關防文卷委員齎送梅啓照接收臣即於是日交缷篆務河工一切修守事宜自應詳告梅啓照接手辦理除恭疏題報外所有交缷河督篆務日期理合繕摺叩謝天恩伏乞皇太后皇上聖鑒謹奏軍機大臣奉旨知道了欽此　○○李鶴年片　再粮儲鹽法道麟椿前經奏准調補南汝光道所遺糧儲鹽法道員缺經吏部以刑科掌印給事中王道源簽升補授奉旨依議欽此等因當經欽遵轉行在案兹該道王道源業已到省應即飭赴糧儲鹽法道升任麟椿亦即飭赴南汝光道調任以專責成除分别檄飭遵照外理合附片陳明伏乞聖鑒謹奏軍機大臣奉旨知道了欽此　○○馮譽驥片　再鄠縣知縣王驤衢於光緒六年十月二十一日病故應以本日作爲開缺日期歸十月三十日截缺查知縣病故休一項在前所出之榆林縣知縣余峻勒休一缺前以大挑知縣方占鰲請署其次淳化縣知縣杜鴻年病故一缺以即用知縣劉青藜請補續出之鄠縣知縣一缺按班以常捐候補班前知縣文麟請署又次宜君縣知縣楊延烈告病一缺以候補本班知縣章峻請署各在案　准部咨議覆在前之榆林縣知縣一缺查名次在前之大挑知縣借補選缺庫大使曹歩瀛一員大挑知縣原班既經到班應照例章調還選缺知縣所請以其次大挑本班知縣方占鰲署理之處應毋庸議其榆林縣知縣員缺應令查照更補等因咨行到臣當經轉飭遵照除將榆林縣知縣一缺經臣等專摺具奏請以借補布政司庫大使大挑知縣曹歩瀛更補並其次所出之湻化縣知縣員缺前以即用知縣劉青藜請補班次符合毋庸更動外所有續出之鄠縣宜君縣二缺均應挨次更補查鄠縣一缺輪應大挑到班兹查前經請署榆林縣知縣大挑知縣科分名次在先之方占鰲現年四十二歳河南林縣附生中式同治元年壬戌科本省鄉試第七十六名舉人辛未科大挑一等奉旨以知縣用欽此簽掣廣西親老告近改掣陝西回籍聽候咨取十二年二月丁交憂光緒元年五月起復因親母年老仍歸陝西試用五年四月初三日領照到省試用期滿業經照章甄别臣查該員方占鰲年强才裕公事勤明以之更署鄠縣知縣與例相符堪以勝任仍俟試署期滿如果稱職另請實授其次宜君一缺輪應候補到班兹查前經請署鄠縣知縣常捐候補班前知縣文麟現年四十三歳正藍旗漢軍文泰佐領下監生遵例報捐縣丞指分湖北投効軍營同治五年截勦陝西鳳隴回逆案內出力保奏俟補缺後以知縣用九年二月十四日奉旨依議欽此旋捐離原省改指陝西並捐免騐看十三年遵例捐免本班以知縣歸候補班補用補交監生四成實銀請咨赴部光緒四年十月十五日蒙欽派大臣騐放十一月二十九日領照到省是年在湖北協黔局捐加同知升銜復在江蘇滇捐局捐歸本班儘先補用五年二月十五日准到部咨業經試署期滿照章甄别臣查該員文麟年强才裕勤奮趨公以之更署宜君縣知縣與例相符亦堪勝任仍俟試署期滿如果稱職另請實授據藩司王思沂升任臬司沈應奎會詳前來合無仰懇天恩敕部核覆准以大挑本班知縣方占鰲更署鄠縣知縣以常捐候補班前知縣文麟更署宜君縣知縣實於該二縣地方有裨如蒙俞允該員等俱係以知縣請署知縣銜缺相當均毋庸送部引見所有請更署鄠縣宜君二縣知縣緣由謹會同護理陝甘督臣楊昌濬附片具奏伏乞聖鑒訓示謹奏軍機大臣奉旨吏部議奏欽此○○丁寳楨片　再據夔州府知府黄毓恩禀稱奉節縣典史陳樹烈體弱多病屢在該府衙門請假因所請假期每次不過五日於監獄捕務尚無遺誤均予照准本年八月二十三日該典史又專丁請假一個月旋於二十六日據該縣知縣耿士偉面禀因聞該典史舉動失常似近瘋狂且監犯衆多假期太遠親往視病該典史身着短袄出見手持小刀面色改變該令飭其釋刀漠若不聞該令上前奪刀不期劃傷該令左腮脥刀即落地隨經該典史之母到縣賠禮並謂其子近日氣滯神呆時發時止否則素承長官優待何至無禮接見等語該府當飭經歷朱如淵前往查視即據囘禀該典史出語不倫實有患瘋形狀正擬揭叅並委員摘取鈐記代辦二十七日晨早復據耿士偉差人禀知該縣典史於二十六日夜間自服煙毒殞命該家屬業經棺殮並未報騐等情前來臣查該典史陳樹烈是否瘋發持刀劃傷印官畏罪服毒輕生自應確查核辦以肅官常除委官前往會同該府切實察訊明確取結辦理暨行司委員接署外謹附片具陳伏乞聖鑒謹奏軍機大臣奉旨知道了欽此　○○德馨片　再署嘉善縣知縣薛贊襄調省差委署烏程縣知縣王貽信患病禀請另委所遣均係要缺應行酌量委署查有寧海縣知縣邵秉經堪以調署嘉善縣知縣太平縣知縣賀允璠堪以調署烏程縣知縣臣於藩司任內會同臬司孫家穀詳請具奏前撫臣未及核辦移交前來臣謹會同閩浙總督臣何璟附片具奏伏乞聖鑒謹奏軍機大臣奉旨知道了欽此 
[浙省撫轅抄]  
　　○十二月初四日兵部員外郎陳錦黻親拜辭行赴都　調補武康縣趙煦禀見謝藩司飭知赴任　錢鍾麟禀知解革員唐學塤回籍回省銷差　縣丞陳誥俱由京騐看來省禀到　○初五日福建候補同知唐雨時由閩來浙催餉禀到禀見 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
