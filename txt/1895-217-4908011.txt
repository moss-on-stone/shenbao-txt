# 1895 - 217 - 4908011

 

Page 1

 
 
[四百十八號畫報出售] [  點石齋啓]  
　　劉大將軍忠忱勇略冠絶古今自前以台北急宜恢復召集各路統將登臺誓師旋鄔親督精兵錼期滅宼未幾新竹　塹等城先巳克復倭人鏖兵喪械不計其數吾恐其覆亡無日矣又倭兵潛探山隘成羣結隊輒被生番截殺剥食數亦不少可見大將軍之恩威並濟衆樂用命盖其部下將士固多得力而其公子及女公子等尤善將兵平時在家操演各集英豪百人練成勁旅皆一時之傑分繪爲圖卽日出售此佈 
[論人不以地限]  
　　閒嘗横覽古今熟察乎盛衰之故成敗之由而竊歎奇人傑士之所以能建功立業者固自有絶大經濟絶大　識以大力相盤旋以大氣相貫注至險至艱之事他人所屏氣却步遜謝不遑者獨能毅然任之已非他人之所及任之而應變從容無計不成無功不立則又他人之所望風傾慕而不能自已也夫欲成非常之功者豈必有千萬里之地億兆姓之衆而始有所藉手哉觀劉淵亭軍門之坐鎭臺灣不動聲勢而已能措島國於磐石之安乃知定傾扶危决策制勝固不藉乎廣土衆民也臺灣孤懸海外土壤不廣形勢袤長東西距五百餘里南北距一千八百里東界海西界澎湖島南界海磯頭北界基隆城此非所謂彈丸黑子哉在日人心中本不甚介意以爲此區區者中國旣取以相贈臺人自知勢力不敵勢必降心相從卽或稍有爭拒而乘與中國戰勝之威增調巨艦更添勁旅先聲奪人當不難唾手而得而不料一隅之地竟能將士同心兵民一體各以誓死忘生爲事存同仇偕作之心用能殺敵致果屢蹶日兵用間出奇追奔逐北甚至名王宿將相繼就殲遂使彼目中無人者至此頓形窮蹙救死扶傷之不暇不得不呼號求救遂不惜以世子之尊輕身遠涉雖成行與否目下尚無確信而其重視臺灣之意已悉露於一舉一動之間欲以全國之力專注臺灣以爭一日之短長同一戰也以中國之大彼得僥倖嘗試以遂其要盟之計爲有生所共憤以臺灣之小彼反屢戰屢挫向日趾高氣揚之態至此已不知消歸何處又爲薄海之所同快可知壤地雖小而有大經濟大瞻識大力盤旋大氣貫注之偉人以决策而運籌撥亂而反正可使梟雄者喪其膽詭詐者奪其魄自恃械利者幾於一長莫展自恃械利者幾於望影先逃可知非常之人能建非常之功原不繫乎地之大小也如曰大可以制小小不可以敵大則以我中國二十三行省之廣四百餘兆人民之多出全力以搏日本日本豈能歷久相持所謂牛雖瘠僨於豚上其畏不死日本雖非中國比臺灣亦非日本比然就近日臺兵屢勝日兵屢敗觀之則日兵往日之乘虚圖逞洋洋自得者今反爲臺兵所制一彼一此勝負相當此可見天之報施不爽然非劉軍門之幹略出衆義氣薄雲烏能以小敵大指揮若定哉且古人之以寸土尺壤勤苦自勵卒能仗義復仇建成大業者豈少也哉湯以七十里文王以百里皆能以憂勤愓勵成創業垂統之志此王業之獨有千古也句踐以於越偏隅臥薪嘗膽十年生聚十年教訓卒報吳仇此霸業之彪炳一時也地不以小限惟視居是地者之賢否優劣以爲轉移耳譬之居室貴宦富商之家華楝連雲崇墉蔽日深房邃室曲折千重傑閣危樓憑陵萬仞居其中者顧而樂之自以爲可以綿瓜瓞承堂構矣然氣象雖極崇閎而僕御或疏防衛則盜黨之眈眈竊視於旁者不免伺隙而動至再至三僕御始以小竊告且慰主人曰此不足慮主人信之相安於無事乃未幾而墻垣踰矣門户闢矣鎖鑰失矣甚至入密室盜重物主人始惕然驚勃然怒嚴飭家人昕夕防範毋或稍疏尚不失爲亡羊補牢之計然前此之爲僕御所誤者已不少矣反不若貧户小家舍宇無多而能居安思危晨夕警備盜黨無從而生心如敢鹵莽從事則且急起直追必大創之而後已居室之與治國豈有異理哉安危之機亦視乎室中人之布置如何耳以臺灣幅　計之僅抵内地一小省加以山嶺回環林木蓊翳有爲人跡所不能到之處曠廢多則土壤愈形其小幾疑英雄無用武之地不知惟眞英雄始有大本領譬諸彈丸一入宜僚之手自有五花八門之觀軍門之於臺灣亦猶是耳吾爲軍門頌吾尤爲臺灣軍民慰 
[本館接奉電音]  
　　昨由京友電傳上諭六道敬謹譯登○六月十六日奉上諭崑岡著以禮部尚書協辦大學士欽此同日奉上諭翁同龢李鴻藻均著在總理各國事務衙門行走欽此同日奉上諭禮部左侍郎錢應溥著在軍機在臣上行走欽此同日奉上諭吏部左侍郎徐用儀著退出軍機處並無庸在總理各國事務衙門行走欽此同日奉上諭麟書著補授大學士管理工部事務欽此○十七日奉上諭錢應溥著充方略館總裁欽此 
[教案續聞]  
　　十七日福州西人來電云閩浙總督調兵赴古田保護教士房屋財産及兵到時並不善爲保護反將教士財産及衣箱等物攫去英國調雷逖卜爾兵船於是夜四點鐘行抵福州香港西人聞此消息亦調禮納忒兵船駛往福州香港西人皆抱不平於本月十八日十二點鐘議事 
[解餉被刼]  
　　十八日福州西電云有解餉官行至福州府屬之閩清縣地方暫息勞薪忽於夜問被盜行刦將解餉官及隨從人役護解兵勇一律戕害所解餉銀盡被刦去是何盜風之熾耶 
[譯西字信紀臺灣近狀]  
　　有友自臺灣來者述臺地近日情形頗覺歷歷如繪據云日本調赴臺灣之兵不服水土每日死亡不少又有染疫而死者踵相接也氣候甚形炎熱日間寒暑表升至一百零一度晚間稍凉趺至七十度臥時須擁被加以瘴氣蒸騰水不可飮有汲飮者不逾數點鐘立卽患病入山愈深水愈不可飮臨睡時須將窓户緊閉否則觸受瘴氣轉瞬疾作不免與鬼爲鄰日本所調兵丁數千人迄今計之祗存一千餘人其餘或戰陣受傷或患病顚連載回本國者相望於道又有受傷患病不及載回已赴黄泉者則就臺地草草埋葬因此所存無多○又云邇來日人不能至臺南因是處口門險挾風浪甚大兵船不能泊近至八九兩月颶風不作急湍稍平或可駛往刻已定計届時往犯臺南十月北風起浪又大作卽不能僥倖一逞矣劉軍門早已料及預爲准備凡緊要之處設防極形嚴密待彼來時誓與之歃血力戰客兵人數甚多約有一萬數千名因地叚緜長須分起布紥人數旣分遂反見其少客兵與日兵戰每以設伏見長日兵來時不見客兵蹤影意甚訝之然行所無事絶不介意不料客兵忽一擁而出日兵不及准備輙爲所殲每次或死數百人或死數十人日兵之氣爲之大挫劉軍門逆料八九月間日兵必來麾下雄兵或不敷分布遂令熟番以酒肉蔬果等物招致生番與之結納告以爾等生長此地具有天良當知大義其各捨死忘生同守此地斷不可爲他人所據果能衆志成城自可奠方隅於磐石方不愧俠烈男子之所爲因命偏裨等日日教以戰陣之法而其尤要者則　教以開放大砲因前此未經習練故也所惜者當臺灣未經交割之前閩浙總督調防之兵不少皆在臺北駐紥迨 
 
 

Page 2

 
 
交割以後日兵絡繹赴臺閩兵聞此消息紛紛抛棄鎗礮爭搶物件相率奔逃遂致日人來時毫無攔阻所棄軍械盡爲彼用貽誤實非淺鮮如閩軍不卽潰逃則所有鎗械大可敷用此時客兵正可藉利器以盡禦敵之長言念及此彼怯將逃兵之罪誠有擢髮難數者矣 
[書客述臺灣近事]  
　　客有來往臺灣販布爲業者近以避兵旋里語於本館在杭州訪事之友人曰自中國將臺地割　後劉淵亭大帥激勵士卒誓死拒倭獨斷獨行絶無牽制平日厚待士卒甘苦與同且獨具知人之明不拘資格幕中有叅謀四人均素嫻韜略曉暢戎機大帥虚衷延訪無不樂從用能出奇制勝人莫能測浙江候補縣忠大令滿前因罣悮去官聞大帥名將赴臺南投効大帥命權道篆兼理營務處至於大帥臨陣交綏大抵善用伏兵誘敵或數十人爲一隊至多不過百餘人粗觀之似乎散懈異常漫無紀律一見日兵輒行潰散日兵追之卽將器械抛棄而逃其實器械中俱暗設機關踐之卽轟發如雷後面伏兵齊起前敵者亦俱整隊而至日兵往往腹背受敵死傷無數其三公子尤極勇敢統率前敵每經戰陣無不身先士卒踴躍衝鋒臺地民人素稱强悍樂於戰鬭奮不顧身時與倭兵接仗亦得大獲全勝其有陷陣死亡者大帥優卹其家是以民情固結每當出師之際百姓具簞食壺漿迎迓者相屬於途富户尤慷慨輸資不待勸募商買亦然余此次將貨銷罄約得五千餘金因携帶良難與同帮五人共集二萬餘金獻與大帥求略給川資俾歸故里大帥鑒余等之忱每人給還一千兩給付護照以免搜查故當出關時他人携帶多金者均被搜去充公每人僅給路費百餘兩或數十兩余等則呈騐護照悉免搜查座中人有謂大帥如此智勇兼全去年若令其援救三韓必不致有平壤之敗守北洋則不致有旅順威海之失客曰否否子以爲平壤之敗威海旅順之失豈眞我國將士不足用乎當時左冠亭軍門督師出陣力戰倭兵寡不勝衆而犯官葉志超衛汝貴之輩俱坐觀成敗不往救援以致力竭身亡任異類長驅直入至於旅順威海俱由犯官黄仕林龔照璵丁汝昌等拱手相讓並非戰敗淪亡遼東各勇不下數百營統帥中非無忠義之人卒伍中不乏敢戰之士而終不免於敗潰者蓋勇丁旣多統帥賢奸不一我欲戰而彼欲守我欲守而彼欲逃甚有私受倭人巨金引之入内以斷其後者以改前軍方在交鋒後營已被敵人占踞且有捉獲倭奸不記功而反遭申斥者事勢如此雖以大帥當之亦未有不被若輩掣肘者向令臺灣猶隷中國版圖則大帥進退不能自主或且多調他營前去名爲援救實則暗通敵人彼時欲奮勇爭先則不聽調度欲扼守要害則有奸人引敵襲之且請餉則遲延不發請械則以不能適用之物畀之雖將士恊力同心果能枵腹從戎徒手遇敵乎現在克復臺北已在指顧之間矣君等聞之有不色舞眉飛以手加額者乎客言如此爰泚筆記之至其中尚有影響模糊及類齊東野語者削而不録以免貽笑通人 
[求免稱夷]  
　　京師訪事人云六月初一日總理衙門奏稱據日本使臣林董函稱近閱京報指陳島夷速請更正並請旨飭禁通行京外各衙門一切公文不得提出夷字奉旨允准刻已咨行各衙門矣按日本北海道所屬夷港及蝦夷日人咸以夷目之並不有所諱飾彼旣不以夷自諱何必欲我國代爲諱之雖然我國咸豐八年欽命桂花二大臣與英國額大臣在上海重訂和約中有嗣後各式公文無論京外内叙大英國臣民自不得提書夷字之語則兹之於日本亦不妨援以爲例何必徑指爲夷皇上之飭咨行各衙門殆深得睦鄰之道乎 
[綸綍宏宣]  
　　京師訪事人云户部因償欵太鉅需餉孔殷擬就籌餉章程七條一曰裁减制兵二曰考核錢糧三曰整頓厘金四曰停放官兵米折五曰各省厘金加價六曰裁减局員薪費七曰加重烟酒稅厘於本月初四日具奏初六日奉上諭户部奏需餉孔殷謹陳辦理情形一摺覽奏均悉現因償欵過鉅息借洋欵每年籌還本息約須一千五六百萬各路防軍又未能盡撤需餉亦繁亟須預爲籌備該部所擬考核錢糧整頓厘金各節皆屬切實可行著各直省將軍督撫查照該部所擬認眞妥辦據實具奏又裁减制兵一條擬令各省挑留精壯三成其餘老弱一概裁撤著該督撫各就地方情形悉心妥籌核實裁汰奏明請旨辦理該將軍督撫皆受國厚恩務當體念時艱共矢公忠力圖補救不得瞻徇遷就畏難名安僅以一奏塞責是爲至要該部另單所陳各條除停放米折一項本日已有旨令八旗都統議奏如其鹽斤加價裁减局員薪費重抽烟酒稅厘各條並著各該將軍督撫一體實力舉行妥速籌辦以期有裨急需原摺單均著鈔給閱看將此諭知户部並由四百里各諭令知之欽此 
[蘇省决囚]  
　　十三日傍晚省中接到刑部釘封文書遂於司監内提出盜犯二名由吳縣凌大令升坐大堂略詰數語喝令如法綑綁會同中軍守備夏守戎帶兵二哨押赴大校塲處决二犯年皆五十左右鬚髮已斑白矣 
[匪徒正法]  
　　前報蘇州閶門内倉橋附近吳小紅書寓於上月廿一夜突來匪徒十餘人手持刀槍闖入各妓房中攫取物件郷總捕同知劉司馬購綫緝拿旋於廿三日拘獲爲首之匪徒羅本烈一名訊實後發長洲縣監禁兹悉是犯連日由發審局提訊知案無遁飾禀明奎中丞中丞以省垣重地匪徒如此不法不可不懲一以儆百遂於本月十四日清晨將該犯恭請王命一時一府三縣兩中軍四守備皆乘輿馬至撫署將該犯押至北巿大校塲處决有見者謂該犯並無畏懼之狀沿途猶顧盼自雄是誠愍不畏法者迨行刑旣畢各官拈香回轅時已鐘鳴九點半矣 
[五茸近事]  
　　松江來信云婁金交界地方時有賭徒出没或支篷廠或雇巨船麕聚其間輸贏互角目下婁縣張明府赴都引見解任非遥各賭徒知新舊令尹交接時禁令必爲之一弛遂就吉羊匯大開賭局計誘人財汛弁聞之急禀知城守營曾游戎移咨縣署協同拿辦○後港在郡治東南爲華亭金山交界之處賭徒某姓就某村安設賭檯與牧豬奴角逐卜晝卜夜已歷二旬聞良有司已設法嚴拿爲民除害矣○松江府恩詩農太守之夫人六旬帨旦前後三日召集梨園子弟在三堂上搭臺扮演清歌妙舞傾動一時脂韵花香蕩人心魄同寅僚屬及本地紳　先後趨轅恭伸祝嘏高車駟馬絡繹途間洵極一時之盛也華婁二縣主葛張二明府更心裁别出雅不欲以屏聯俗套上瀆黄堂乃於初八日請令諸妙伶添演一天以爲夫人壽太守笑而頷之○小暑後天氣較凉幾如春末夏初光景洎乎節交大暑火傘當空爍石流金異常煩惱至初八日更酷熱不堪靜坐斗室中猶覺涔涔汗下聞之鄉農野老咸謂暑天熱則田稻結實苟得數日一雨則滿篝滿車之望可預期矣請叩蒼蒼者而禱祀求之 
[粤東宦轍]  
　　南韶連道阿觀察去年奉委赴京點設萬壽景物現已南下於初二日到省禀見兩院憲並拜會各同僚各憲皆如禮答拜冠蓋往還絡繹不絶地方官已預備行轅而觀察不欲煩屬員之供應依然住在船中日前奉到兩院憲會札飭令回任大約小作勾留卽當解纜起程赴韶接印矣○委署雷州府常月波太守穆刻已向各大憲禀辭聞涓吉於初六日由省河落船榮赴任所按太守需次多年資深望重前曾署理高州府篆卓著政聲今又出守雷陽更可經猷大展想彼都人士必有竹馬歡迎興歌來暮者矣○督標中衡協副將吉副戎瑞奉大憲札飭回任副戎定於初六日接印任事其衙門現係署任之黄副戎所居一時未能遷出故副戎暫假靖海門外水師行臺爲辦公之所○統帶卓勇李芷香在令奉大憲札委會同廣協及南番兩縣查辦各鄉積匪以期綏靖地方前日爲開辦之期廣協鄭副戎南海縣李大令番禺縣惠大令齊到卓勇大營行開辦禮營門之外砲響連珠聲威甚壯按鄭副戎營務熟悉李大令緝捕勤能相得益彰定能使匪徒維迹安良除暴拭目俟之○學憲惲次遠文宗由南雄巡試回現已行抵三水准於初五日到省地方文武官員及各學廣文均須至河干迎接碼頭之接官亭刻已鋪設整齊爲各官茶座之所○候補縣史大令支源向充撫轅巡捕及文案差才幹優長素爲上游倚重現奉大憲調辦陳村補抽厘廠所遺撫轅巡捕另委 
 
 

Page 3

 
 
補用鹽大使錢鹾尹嵩齡接辦業於日前到差矣○城廂内外保甲已一律開辦各委員勤慎奉公稽察維嚴不敢稍涉疏懈聞撫憲嚴定章程如某叚出有盜案卽惟某叚委員是問故委員自顧考成異常出力從此户無厖吠人盡燕安地方受益豈淺鮮哉 
[闈姓旺收]  
　　粤省各項賭博一律禁絶惟闈姓尚可相博故此屆南番順黌宮闈票收數極旺每日自朝至暮投買者源源而來如在山陰道上應接不暇武進士票亦已開收甫閱兩日各廠皆滿有數卷粤人好賭觀此可見 
[假票案續聞]  
　　武昌假票騙銀一案前已紀諸報端兹又接漢口訪事人來書云此案曾經公濟益銀號夥將執票照騐之某甲拘獲欲送縣署究追甲告之曰公請靜聽毋譁余係爲人所使其人現匿漢口請派數人同去不難一鼓成擒若僅將余送懲恐正犯反漏網也號主曰爾能交出其人不但不加爾罪且當酌酬爾功甲欣然允諾偕號夥渡江至漢口將其人掩執帶返省垣送請江夏縣究治縣主提訊二次喝令笞臀三千板尚未得有確實口供惟悉同黨中有曾姓者冒充湘鄉世裔之後至其人則姓卜昔年曾經理某錢店事近已賦閑日久悮與匪人爲伍以致陷身縲絏之中云 
[上海官塲紀事]  
　　上海縣黄大令接得蘇垣來電悉正任江蘇巡撫奎大中丞調任陜西巡撫將次交卸不日蒞申因飭辦差家丁預備供張○金山縣劉大令元誠因公來滬命駕進城拜會各當道昨日又次第辭行旋卽解纜返金山任所○代理南匯縣蔡二源大令因公來滬昨晨命駕進城赴縣署拜會黄大令延入花㕔晤談良久○昨日上海縣主簿林珍虞少尹詣道轅及縣署請假數日泛棹至省垣 
[觸電而亡]  
　　寍波人陸友良在楊樹浦奏辦機器織布局當司機之役家有妻妾賃居西効績里前日上午乘東洋車往南至午後事畢而回時則黑雲蔽天大雨驟至適局中新造安置水龍處工人方飾以髹漆陸遂督同機器頭目大阿寳往觀忽霹靂一聲倒仆於地大阿寳驚駭欲絶近前撫之則已面色如灰全無氣息鼻梁有一小孔血若泉流施治多時略不蘇醒不得已告之總其事者喚其妻妾至備棺收殮暫厝四明公所有謂目見霹靂從烟囱而下故烟囱亦已崩頽并聞馬路之旁有緑柳一株亦遭雷刼云 
[釁起條脫]  
　　范靜萱不知何許人塲面闊綽有類犬家子日前托英大馬路怡如洋貨店夥至某銀摟賒取金條脫一對言明緩日付值范一再延宕任向索再三范無可如何避匿不見任四出找尋亦未謀面前日偶在中途遇見向索支吾遂由任報知包探黄四福拘入捕房捕頭詰問之下飭卽轉送到廨當由值日差詢明情節禀知屠别駕諭飭暫行管押候示 
[夢裏墜樓]  
　　前晚江北人王某往美租界吳淞路第三十七號門牌泰和客棧止宿時則天氣炎熱兼苦蜰蟲因之寢不能安就樓窓口假寐不期一翻身竟頽然而墮跌仆街心約歷一點鐘時始稍稍蘇甦然已受傷沈重氣弱如絲棧主惶急萬分立倩人舁至同仁醫院求治未識能轉危爲安否也 
[幾釀火災]  
　　前晚上海西門内杜家灣某絲線店方進晚膳偶不留意悮將　　上火油燈潑翻登時火光迸裂幸人手衆多得以竭力救熄不致蔓延 
[擲馬受笞]  
　　提右營叅將署中之馬現因夏令皆牽至鄉下放青前晚馬夫見西門外有兩流氓拾取碎磚向馬抛擲當塲扭住回禀廖叅戎轉送巡防西局請究楊二尹訊供之下知二流氓一姓李一姓薛隨判令各笞責一百板著各具安分切結存查 
[寛限緝兇]  
　　計家弄山西人李阿林於上月二十三日被人砍死黄大令因案懸未破恐差役蔡金難期得力是以加派薛貴柴樛趙金協同躧緝至今仍未得端倪前晚升坐三堂飭傳各差及放印子錢之王錦如到案問連日訪查可有消息各差同禀稱小的等查無下落求大老爺開恩展限大令嚴斥再三寛限三日如敢違玩定　究懲 
[恃勢横行]  
　　提右營某號水師船經廖參戎飭委停泊龍華以資防禦前晚船中哨弁某君之子某甲欲至龍華塔納凉寺僧以時已夜深阻之不納甲大怒督率船勇兇毆寺僧見勢不佳奔訴巡防局局員陸二尹前往彈壓甲倚仗營勢膽敢逞兇抗拒二尹無奈詣道轅面禀情形劉觀察立卽移知提右營飭查明肇事之人嚴辦以儆 
[翻供受責]  
　　王小全家於英租界梅春里月初被陳成坤毆傷後忽身死上海縣黄大令詣騐後將陳帶縣覆訊屍兄王阿二訴稱小的係泗州人年三十五歲拉車度日小全是小的之弟僑居梅春里門樓上陳在某公館當車夫上月二十左右倩小全替工五日工畢索取工資半圓陳游移不給二十八日小全又向索取陳稱欲合一會派小全出洋銀一圓除去半圓尚應找付半圓小全以其有心圖賴是以口角互毆傷及肩　等處控經大老爺騐明傷勢旣而發痧身死叩請伸冤陳供稱小的係江北人確曾囑小全替工後因囊内無錢與之商緩並未毆擊尚乞原情大令曰爾在屍塲供明與之互毆致傷伊肩膊顯有傷痕惟並非致命部位耳今何得信口翻供答稱當日小的在屍塲所供皆由四十六號巡捕囑爲承認并稱到案後伊當代爲設法小的受伊之愚是以直認不諱其實小全是四百二十號巡捕所毆小的實情寃枉大令叱曰人命關天安能任爾翻供豈竟視若兒戲乎喝令鞭責藤條二十下復掌頰四十下始與屍塲所供相同認毆肩膊兩下大令判令再責二百板收所候辦 
[追比竊贓]  
　　老義和棧客萬鳴皋失去銀兩悮疑安豐衣莊夥范登林所竊由讞員鄭大令移送上海縣署并傳到棧主孫銘山交人保出候訊後經西門楊公館拘獲眞賊柴桂馨送縣訊供直認行竊黄大令飭收所候辦以上情節俱詳前月報中前晚夏明府傳齊銘山登林並提出桂馨訊問桂馨供稱小的係寍波人年二十有二前月十九日由天津附某輪船到申與萬老爺同船因之相識後同住老義和棧見伊房中無人遂將小皮箱撬開竊取小元絲銀五錠並碎銀若干共計七十餘兩當時購買衣服及零星使用刻已盡罄當圖竊楊公館時突被拘獲毆傷登林供稱今幸正賊已獲小的之冤得雪否則寃沈海廇矣銘山供稱萬老爺在棧失銀責成小的現在雖往安徽不久卽來索賠求大老爺責令此賊將贓繳出明府著桂馨繳出原贓桂馨連連叩首供稱早已用罄無從措還明府曰爾家中有何資産供稱家中惟破屋二間瘠田數畝明府飭笞責三百板著押候變産賠贓登林無辜被累情實可憐温語再三與銘山一併開釋 
[英界公堂瑣案]  
　　偷兒施榮祥於前晚一點鐘至英廨前徐三陽肉店撬門而入店中人深入睡鄉均未知覺致被竊取大洋四十元小洋四百三十角正欲逃逸適被夜巡捕瞥見當將施拉住詰問並不諱飾捕喚店中人睡眼朦朧同至捕房昨晨解案徐三陽亦投案申訴請領失贓施供本地人昨晚與友人項姓同過大馬路項姓忽起意謂小的曰大馬路小菜場一帶店鋪均於三點餘鐘上巿現在諒均熟睡何不挖門入内竊取錢文以資用度小的不允彼卽挺身而入小的惟在外接贓今項已逃逸屠别駕以施行竊有贓豈容抵賴判押候重笞四百板贓給徐領○本地人林阿狗住居英界昨有比鄰徐祝卿將林妹阿桂拉住戲謂曰爾母是否將産私孩林母聞之從内赶出將徐扭住遽賜以麻姑仙掌徐被責後卽糾同王阿林等與林爲難並勒林出洋二元爲茶酒資始能了事否則定不干休當爲四百十二號巡街捕所知拘解至案林偕妹阿桂上堂申訴前情徐供向爲鑷工與阿狗係屬貼鄰曾借給布衣一件向索起釁王供友人徐祝卿邀往啜茶並未帮同與林爲難别駕訊得徐祝卿無端以戲言肇事尚敢逞蠻殊屬可惡判笞一百板王阿林不應帮同尋釁判掌頰五十下○包探杜雲卿禀稱平湖人施月洲與張金生同宿某客棧施於天將黎明時竊取張金生全象牙油紙扇一柄經小的拘獲人贓送究别駕略詰數語以施行竊有贓姑念事屬細微且係初犯從寛判 
 
 

Page 4

 
 
押兩天○杜包探又解竊取徐雲生銀戒指扇子之陳小乾到案請判徐投案訴稱開設餅攤陳係夥伴不料伊竟竊物逃逸陳供本在徐處爲夥因有急需向借工資不允是以暫借物件質錢一角别駕判將陳掌頰四十下○松江人姚菊如借居徐善卿所開裱畫店内昨忽竊取徐之悲翠押髮簪紗馬甲等件經杜包探緝獲人贓昨晨送究徐善卿投案申訴前情請領失贓姚供向奉天主教此次竊物出於無奈如蒙矜全感恩不盡别駕謂本應懲辦姑念年幼無知判押兩天以示薄懲○包探范進才禀稱昨見曹桂長高阿榮二人手持生鐵數十斤在虹口一帶鐵店内求售小的見其形跡可疑向之詢問始知係工頭顧連貴囑送往作塲伊等竟欲私售故拘送請判顧投案申訴曹高元供實因貪小所致别駕姑念尚未售脫判將曹高元等各押三天○馬夫金阿井昨以病馬駕車在途行駛二十一號西捕見之以其違章拘入捕房金阿井以洋二十元保出昨晨投案供稱此馬並非患病實是擦傷足踝别駕判罰洋三元病馬送至公一馬房醫治 
[法廨停訊]  
　　昨日禮拜四爲法公廨訊案之期祁繙譯官别有要公飭丁持名片咨照捕房請讞員鄭大令暫停訊案 
[憲德謹誌]  
　　前奉捐厘總局憲製發太乙丹一百四十塊純陽正氣丸二十包如意丹二百瓶紅靈丹八十瓶時症茶四十塊　龍丹一百瓶飛龍奪命丹十五瓶白痧藥十瓶感應丹十瓶通利散一筒止血丹一筒三妙膏一百五十張專備敝堂留養六所煢民疾作之需又奉道憲劉製發痧氣丸六千八百瓶臥龍丹六千八百瓶藿香正氣丸一萬二千包六合定中丸一萬二千包午時茶三萬五千包諭令照章均匀派送各鄉二十二局董具領徧散鄉民備療時疾除遵照辦理具函分别鳴謝外合求附登報章以誌憲德上海普育堂司事謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂案]  
　　二百四十號巡捕解送在路爭閙之朱阿五黄天元及朱王氏至廨屠别駕庭訊之下朱供小的家在鎭江　在法界中八仙橋某鞋底作爲夥昨日途遇素不認識之黄天元與小的之堂嬸母朱王氏同行小的見之深爲駭異伏思堂叔朱三毛與嬸母王氏向在原籍耕田餬口素未到滬現在嬸母忽與向不識認之黄天元在此同行其中顯有别情急向嬸母查詢根由當見嬸母情狀慌張一味支吾爲此鳴捕送究小的已有信致叔父囑其卽日來滬投案質訊今奉提案尚乞訊究王氏供小婦人年三十三歲丈夫三毛生有子女各一緣頻年荒歉家計艱難甚至衣食不繼氏不得已告知丈夫托表弟黄天元趁輪携帶來滬尋覓傭工以冀殘喘苟延及抵滬後屢欲找尋堂姪朱阿五不遇日前適遇堂姪詢問之下不由分說竟被訴捕送究其實小婦人並無背夫潛逃及别項不端事黄供小的係揚州人向爲油坊生意王氏係小的之姑表姊　次小的由籍來滬謀事適行過鎭江順道探望表姊談及家中貧况姊丈朱三毛卽託小的携帶表姊來滬尋覔傭工之地小的一時無可推辭故敢將表姊携帶來此伊姪朱阿五一味逞蠻不由分剖竟被報捕送案别駕訊得黄天元旣無誘拐王氏潛逃情事免予深究判將王氏　伊夫堂姪朱阿五俱領赶緊送回原籍不得逗留滬上人證一併斥釋○包探竇如海獲解形跡可疑之粤婦蔡詹氏鄭徐氏及徐氏之夫鄭阿四並女孩張攬頭馬攬子張雪桃等先經早堂會訊已列前報前晚别駕升坐二堂覆訊鄭供原籍廣東向在招商局馬頭專司豐順新濟兩輪船抵埠時照料等事按月辛工洋十六元妻徐氏前與同鄉蔡詹氏至天津探望親戚在開平礦附近地方購得避難人出售之女孩三口均執有賣據爲憑内有張攬頭一口係我妻購作使女馬攬子張雪桃二口係蔡詹氏所買據云一爲童養媳一作螟蛉女此事捕房本無所聞緣有同鄉某甲曾向小的借洋五十元屢經催索以致懷恨竟赴捕房朦控小的等誘拐女孩販賣人口徐氏供與伊夫鄭阿四略同詹氏供小婦人因夫故子幼無所依倚不得已在天津某宦公館傭工餬口女孩馬攬子張雪桃係在天津購得其一配與見子爲室其一撫作螟蛉女均有賣身據爲證其實並非拐來販賣别駕謂鄭曰本分府現接招商局鄭會辦來函聲明爾妻與徐氏所賣之女孩三口實係自行買來或作婢女或爲養媳爾等旣非販　　口著卽同具領結存查鄭等唯唯而退 
[法界捕房紀事]  
　　某甲由寍波附北京輪船來滬與某乙同船萍水相逢交聯莫逆初不慮乙之爲匪人也船旣下椗諸客紛紛搬運行李忙亂之際乙將甲所帶皮箱二口搬運至岸乘間脫逃甲無可追尋奔至捕房聲訴捕頭正在遣包探查緝旋有某丙者自稱目見乙將皮箱挑至八仙橋左近小茶館内寄存旋用鐵箸撬開檢物包探遂追蹤而至將人贓一并送入捕房翌晨捕頭查問情由乙直認騙竊衣箱不諱捕頭令押候解送公堂並傳失主辨認○英界大馬路泥城外某洋人家被偷兒陸續竊　自鳴鐘銀燭臺等物售與新街某冷店旋報知捕房由包探查獲前日英包探某甲投訴捕房請派探協提歸案克捕頭立派包探孫錦榮協同英探將店主提至捕房押候過堂移送英公堂辦理○賣菜傭某丁在三茅閣橋南首菜巿行兇扭毆買客事爲巡街捕所見拘入捕房小偷兒某戊在某處竊取眉公桶一枚巡街捕先後拘入捕房捕頭以事屬細微命禁押片時一併開釋 
[美界捕房紀事]  
　　吳淞路望月茶樓後第五十三號門牌房屋由扛夫者名阿三僦居旋將樓面賃與某甲甲素有烟霞癖前晚鐘鳴九下就樓上作晚餐方在釋漊蒸浮忽然烟癮大發不得已暫停執釁呼吸烟霞不隄防火星飛入積薪以致轟轟上熾鄰人聞聲而至襄同撲滅幸免成災而甲已懼禍脫逃不知去向鄰人惡其不知謹慎喚一百零三號三道華捕至將阿三拘入捕房阿三再四哀求捕頭乃釋之使出○寍波人周阿康成衣匠也附舟在滬暫依天潼路張大生裁翦縫级聊以餬口前日潛往英租界三馬路大和綢縀店騙取官紗五匹寄存某處意欲帶回寍波旣而大和夥向張告知張遂奔赴捕房聲訴昨日午後經包探竇如海查獲解入捕房捕頭令押候解送英公堂請辦○前晚本邑人某　行至周浦路順慶里在地上拾得四　小洋銀一枚甲乙二江北流氓見之强欲分肥以致爭閙扭毆之下經一百零二號三道華捕一併拘送捕房捕頭令管押一宵然後釋出 
[皖省官報]  
　　六月初七日指分安徽新　防試用典史諸葛慶到江蘇人典史萬鴻年知梟臺委查西門内街道差巡檢吳士俊知按查東門内街道差指分安徽新海防試用巡檢吳大任到浙江人候補知縣吳雲翔大令辭赴宿松縣清理交代藩轅牌示試用府照磨俞煥堯委署涇縣典史試用訓導朱本植委署含山縣訓導委署懷遠縣敎諭金鎧辭五品銜新海防試用縣丞金慶元到浙江人候補巡檢史文采到委解秋審人犯赴滁州回候補巡檢葉燦新到委解河南餉銀回省候補知縣俞丙孝大令辭赴京引見彭名保明府辦辭進京引見並解山海關餉銀○十二日藩轅牌示新選績溪縣錢正園大令准補懷甯縣丞畢二尹籖升隷州府效授孫効康均飭赴新任候　縣丞何分祺二尹委署蕪湖縣典史准調藿邱三阿尖司譚德森大湖縣後部司吳鈞均飭赴調任准北牙釐局委員府經蔣迺動巡檢梁琨均到解餉來省新選來安縣訓導史献書辭從九曹鴻鈺知奉保甲局加札兼查洋栅　船差候補府經歷祝雲翔知奉委赴山東曹州江蘇一帶探硝礦價候選府經彭文傑知代辦電報局江蘇候補道馬　煥觀察丁艱回籍懷甯人　補典史勞　蕃奉委帮辦吉水溝分卡候補知縣龔大令煌辭奉委署解京餉指分安徽試用直隷州州判林慶祺福建人縣丞張保誠江蘇人巡檢姚步青浙江人五品頂戴新海防試用布經歷董仰舒山東人以上均新　省○十四日委署含山縣訓導朱本植辭候補知縣黄瑞勳大令奉撫憲委辦蕪湖洋務局兼保甲局差候補巡檢楊慶元知奉批　分廣德州差遣候補知縣王　漢大令謝奉行知　年辦孫家溝釐卡記大功六次功一次存託調辦大卡候補知縣膝起龍大令謝超委一次候補典史萬鴻年知接查西門内街道 
[江西官報]  
　　閏五月十三日通判何朝崧由天注解餉回縣丞富成春禀謝准其起服行知典史葉瑞接查順化門嵇培接查廣外保甲鄭文偉銷廣外保甲辦横渡江釐卡○十四日觀音閣千總章柏俊禀赴任○十五日委中軍拜發皇上萬　賀表委承差左朝宗等齎送進京候選中書李由庚由閩來江署興安縣韓姬宗回泰和緝私卡清理交卸署貴谿縣任國銓卸事清理交代回孫如賓往萬截縣公幹章　理解餉往金陵縣丞楊兆鏊禀謝准補南昌縣丞行知 
[邦江官報]  
　　初三日運憲公座掣籤○初四日王鹺尹正卿禀知赴省公幹洪鹺尹鼎芬沈鹺尹學禮委運北鹽起程○初五日泰壩林分轉鍾　到揚項鹺尹兆騋銷北鹽差○初六日葉鹺尹祖泰等同銷北鹽差○初七日黄鹾尉敦化委解金陵餉銀起程楊鹺尹文俊虞鹺尹際唐徐千戎有德郭千戎如均委押運北鹽○初八日李分轉以物奉檄仍回淮南總局分發揮判趙分轉普煦禀到黄鹺尹　棟叚鹺尉黄　同解海分司餉來　鹺尉澐等同銷北鹽差○初九日蘇巡檢查少尉志璜奉保甲局委城内八叚巡查○初十日張鹺尹秉心朱鹺尹作霖　鹺尹祁吳鹺尹之炘均禀知押運北鹽起程 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年六月初八日京報全録]  
　　宮門抄○諭旨一道録前○陜督楊奏揀員調補知縣摺○又奏揀員請署知縣摺○又奏揀員調補知縣摺○川督劉奏揀員調補知縣摺○六月初八日工部鴻臚寺廂曰旗值日無引見○崑貝子請假十日○壽昌續假五日○召見軍機○榮祿汪鳴變○皇上明日卯初至奉先殿壽皇殿行禮○○太子太保頭品頂戴陜甘總督臣楊昌濬跪奏爲揀員調補要缺知縣以裨地方恭摺仰祈○聖鑒事竊據署甘肅藩司聯魁臬司裕祥詳稱玉門縣知縣陳岳病故遺缺業將截缺日期及例不掣簽緣由詳咨在案查定例各省州縣題調要缺照例於現任人員内揀選調補等語今玉門縣知縣係衝難二項邊遠要缺例應由外揀員調補該司等在於對品應調人員内逐加遴選非現居要缺卽人地未宜惟查有寍遠縣知縣黄家模年五十四歲浙江山陰縣人由監生加捐知縣嗣遵新海防例捐知縣遇缺先選用於光緒十六年三月赴部投供十二月選授甘肅甯遠縣知縣十七年八月初八日到任試俸年滿詳請銷去試俸在案該署藩司聯魁到任未及三月例不加考臬司裕祥查該員黄家模公務諳練辦事實心且在甘有年歷俸已滿於邊地風土民情最爲熟悉堪以調補玉門縣知縣會詳請奏前來臣查黄家模吏事精詳盡心供職以之調補玉門縣知縣實堪勝任人地亦極相宜合無仰懇天恩俯准該員黄家模調補玉門縣知縣如蒙俞允銜缺相當毋庸送部引　　該員並無叅罰案件謹恭摺具奏伏乞皇上聖鑒訓示至所遺甯遠縣知縣係簡缺應請扣留由外揀補合併聲明謹奏奉硃批吏部議奏欽此○○太子太保頭品頂戴陜甘總督臣楊昌濬跪奏爲揀員請署知縣員缺以裨地方恭摺仰祈聖鑒事竊據署甘肅藩司聯魁臬司裕祥詳稱靈台縣知縣汪文樞病故遺缺業將開缺日期及例不掣簽緣由詳咨在案查例開知縣告病病故休致三項缺出准其將以一缺題補各項候補並進士卽用人員以一缺題補本班大挑舉人又奉到新章道府以至佐貳雜職無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項班次一人以五缺爲一週又新例候補委用及各項試用人員有願捐歸本班儘先並勞績保歸儘先人員遇各本班到班先用儘先一人次用本班一人不積各班之缺如用儘先時先用新例儘先四人次用舊例儘先一人無人再用勞績儘先之人各等語甘省自奉到停止變通章程後上次平羅縣知縣係第一次出缺補報捐本班儘先卽用知縣李含菁正甯縣知縣缺照補進士卽用本班知縣董維垿止今靈台縣知縣汪文樞病故出缺甘省現無應補之鄭工新班遇缺先海防新班先海防卽海防先並舊例銀捐遇缺先舊例銀捐遇缺各員照例過班自應輪用大挑到班查大挑班内現在海防新例報捐本班儘先補用知縣王堯儒一員例得請署查該員年四十二歲湖北黄陂縣舉人光緒十五年大挑一等以知縣用簽分甘肅應在截留之列遵例捐免截留呈請由部換給赴甘執照於十六年二月二十八日領照到省試用年滿甄别留省補用在案遵新海防例報捐本班儘先補用十九年五月二十五日奉部行知坐四月二十日按限减半扣算應於五月十八日作爲新班到省日期按昭新章扣限一年業已期滿該署藩司聯魁到任未及三月例不加考該臬司裕祥查該員王堯儒心地明白從公勤慎以之請署靈台縣知縣與例相符會詳請奏前來臣查王堯儒年力富强才具明幹合無仰懇天恩准以該員王堯儒請署靈台縣知縣實於地方有神如蒙俞允銜缺相當毋庸送部引見仍俟試署年滿如果稱職另請實授謹恭摺具陳伏乞皇上聖鑒訓示謹奏奉硃批吏部議奏欽此○○太子太保頭品頂戴陜甘總督臣楊昌濬跪奏爲揀員調補要缺知縣以裨地方恭摺仰祈聖鑒事竊據署藩司聯魁臬司裕祥詳稱甘肅中衛縣知縣潘炳辰病故遺缺業將開缺日期及例不掣簽緣由詳咨在案自應照例揀員調補查定例各省州縣應調缺出俱令於現任人員内揀選調補等語今甘肅中衛縣知縣係衝繁疲三項要缺該司等在於現任應調人員内逐加遴選惟查有隆德縣知縣廬世堃年四十八歲湖南長沙縣人由文童投効軍營克復金陵保以從九品遇缺卽選並戴藍翎同治十一年隨營到甘遵例報捐縣丞克復新疆南北兩路案内保以知縣留甘補用剿辦階州瓜子溝番匪案内保加同知銜赴部騐看領照光緒九年三月到省又於各台局籌解協餉案内保俟補缺後以同知補用十四年補授隆德縣知縣十五年四月到任試署年滿呈請實授本署藩司聯魁到任未滿三月例不加考本臬司裕祥查該員盧世堃才具敏捷能耐勤勞在甘多年於該處風土民情最爲熟悉會詳請奏前來臣查盧世堃年强才練　事穩成以之調補中衛縣要缺知縣實堪勝任人地亦極相宜合無仰懇天恩准以隆德縣知縣盧世堃調補中衛縣知縣實於地方有裨如蒙俞允銜缺相當毋庸送部引見該員係初次請調毋庸核計叅罰謹恭摺具奏伏乞皇上聖鑒訓示至所遺隆德縣知縣係衝難二項中缺甘省現有應補人員應請扣留由外請補合併聲明謹奏奉硃批吏部議奏欽此○○開缺四川總督臣劉秉璋跪奏爲揀員調補省會要缺知縣以資治理恭摺仰祈聖鑒事案據布政使王毓藻按察使文光會詳竊照成都府屬華陽縣知縣張繼於光緒二十一年正月二十三日在任丁艱應以丁艱本日作爲開缺日期前經具題開缺聲明所遺員缺係題調要缺例應由外調補在案查例載首縣缺出行令於通省現任正途人員内揀選調補如實無合例堪以調補或人地不宜准於摺内詳細聲明以各項出身人員内遴員調補又各項開缺令各省於每月截缺一次自初一日志至三十日止俱作爲本月之缺如有缺項相同者簽掣缺之先後序補各等因光緒二十一年正月分所出華陽縣知縣一缺係衝繁難要缺應歸酌量調補前已報缺詳咨自應照例揀員調補查該縣係省會首邑政務殷繁非精明練達之員不足以資治理該司等於通省現任正途人員内逐加遴選非現居繁要卽人地不甚相宜實無堪調之員惟查有大邑縣知縣鄒放年五十八歲係江蘇江寍府上元縣人由監生尊籌餉例報捐州判指分四川試用同治十年六月二十日到省因攻克雲南大理府城在事出力保奏十二年十月初五日奉旨免補本班以知縣仍留原省歸候補班前先補用欽此加捐同知銜光緒元年十二月赴部引見二年四月初五日蒙欽派王大臣騐放初九日領照起程六月回省因管解西征新餉出力保奏六年六月二十四日奉旨以應升之缺陞用欽此八年四月奏補鄰水縣知縣七月初五日奉旨允准十年二月到任十二年十二月初五日在任丁艱開缺請咨回籍守制十五年三月初五日服滿起復赴京遵例呈請仍歸原省以知縣歸候補班補用四月十八日經吏部帶領引見奉旨著照例發往欽此二十日領照起程八月二十三日到省十九年二月委署成都縣知縣在順直賑捐局遵例捐戴花翎十月題補大邑縣知縣二十年三月調署萬縣知縣四月十八日准吏部咨補大邑縣知縣是月二十四日到萬縣署任該司等查該員鄒放明白穩練前在鄰水縣任内循聲卓著現署萬縣知縣辦理裕如以之調補華陽縣知縣實堪勝任其各任内並無降革留任展叅案件具餘因公處分例免核計人地實在相需合無仰懇天恩俯念要缺需員敕部核覆准以大邑縣知縣鄒放調補華陽縣知縣洵於地方有裨如蒙俞允該員係實缺知縣調補華陽縣知縣銜缺相當毋庸送部引見所遣大邑縣知縣係繁難中缺川省現有應補人員應請扣留外補是否有當理合恭摺具奏伏乞皇上聖鑒訓示再該員鄒放各任内奉到叅罰除將光緒二十年八月十六日欽奉恩詔以前寛免不計外别無降革留任展叅案件此案應以光緒二十一年二月二十九截缺之日起限按照酌改題缺定限章程四川限七十日除小建一日應扣至五月十一日限滿該司等於四月初四日詳員請補係在限内合併陳明謹奏奉硃批吏部議奏欽此 
 
 

Page 14

 
 
[光緒二十一年六月初九日京報全録]  
　　宮門抄○署江督張奏揀補分司摺○又奏甄别大使片○黔撫嵩奏甄别知府片○湘撫吳奏請將總兵交部議處片○　奏文生兼龔世職片○湘臬俞奏報接印日期摺○恭親王等奏添補額外章京片○六月初九日内務府國子監廂紅旗值日無引○　○怡王等搜檢覆命○徐中堂因伊孫以内用謝恩○徐郙因伊子以内用謝恩○玉書因伊姪以侍衛用謝恩○　貝子續假十日○掌儀司奏十五日祭奉先殿瀾公行禮○召見軍機○○署兩江總督兼管兩淮鹽政湖廣總督臣張之洞跪奏爲揀員請補分司要缺以資整理恭摺仰祈聖鑒事竊兩淮通州分司運判項晉蕃於光緒二十一年二月初一日丁繼母憂當經咨部歸二月分截缺所遺員缺聲請由外揀員請補查定例内開各省鹽運司運判缺出先儘著有勞績卽用先用人員補用如無人將部發人員按一應補一委用一捐納三班輪流補用又條奏内開各項著有勞績奉旨何項官員升用補用者均歸於候補班酌量補用又張元愷請補海州分司運判案内經部奏定章程内開嗣後各省運副運判缺出各按各缺均分爲兩班以一缺仍按定例辦理以一缺照籌餉例補用各等語兩淮運判自分班輪補新章以後上次通州分司員缺接用勞績候補正班項晉蕃又海州分司員缺用捐納試用正班楊槐續又海州分司出缺用不積各項班次之特旨運判徐紹垣止各在案今通州分司運判一缺按照分班輪補章程應輪勞績前先人員到班伏查通州分司一缺管轄九塲鹽多灶廣督産稽煎責任綦重現值灶困商疲亟須整理塲産推廣銷路非曾經署缺熟悉情形之員難期得力臣於勞績各員中逐加遴選均屬人地未宜惟查有勞績候補班前先補用運判金兆槃年五十六歲浙江監生同治三年遵籌餉例報捐運判指分兩淮試用並加提舉銜五年七月初十日蒙欽派王大臣騐放奉旨著照例發往欽此是年十月初六日到淮於勦辦捻逆一律肅清案内經前湖廣督臣李鴻章保奏八月初七日奉上諭試用運判金兆槃著歸候補班前先補用欽此試看期滿甄别經前督臣李崇羲以該員熟習鹽務留班補用九年於湖南協黔捐局加捐運同銜光緒十四年七月聞訃丁父憂回籍十六年服滿在部起復十二月初二日回淮先後委代泰州分司並署通州分司各缺管理泰　監掣印務措置均屬裕如歷屆當差亦無貽悮照章考試取列二等在案覆查該員才長識穩條理精詳勞績名次最先且曾署理通州分司篆務塲灶情形極爲熟悉以之請補斯缺人地實在相宜核與分班輪補定章亦符據江寍布政使瑞璋兩淮鹽運使江人鏡會詳請奏前來合無仰懇天恩俯念員缺緊要准以勞績候補班前先補用運判金兆槃補授通州分司蓮判員缺於鹽務實有裨益如蒙俞允該員係勞績候補班先補用運判請補運判銜缺相當毋庸送部引見除將該員履歷送部查核外謹會同調補陜西巡撫江蘇巡撫臣奎俊恭摺具陳伏乞皇上聖鑒謹奏奉硃批吏部議奏欽此○○張之洞片再准部咨鹽大使補缺有關具題按照章程應由該督詳細甄别具奏等因在案查接管卷内據兩淮鹽運使江人鏡詳送勞績保舉鹽人使孫錫坤試用期滿造具履歷呈請甄别經本任督臣劉坤一察看該大使孫錫坤年力正强人亦明白堪以留淮補用並遵章考試取列二等未及具奏移交前來臣覆核無異除該員履歷册業已咨移部科查核外謹附片具陳伏乞聖鑒敕部查核謹奏奉硃批吏部知道欽此○○嵩崑片再前准部咨奏定章程道府州縣無論何項勞績保歸候補人員應以到省之日起詳加試看扣限一年期滿出具考語奏明分别繁簡補用等因歷經遵辦在案兹查前先補用知府現任開州知州陳惟彦業已到省試看一年期滿應行照章甄别據署藩司唐樹森署臬司黄元善造册會詳核奏前來奴才查該員陳惟彦精明幹練辦事細心堪以知府在任補用除册分送部科外謹會同兼署雲蹟總督臣崧蕃合詞附片具陳伏乞聖鑒謹奏奉硃批吏部知道欽此○○吳大澂片再記名總兵朱超發統帶慶字正中左右三營勇丁一千二百五十人係湘省原有防軍上年又新募備調之慶字副中副左副右三營並補募正中正左兩營勇丁二百五十人及親兵三百人共計勇丁二千五十人連原有防軍合成六營聽候徵調嗣經署兩江總督臣張之洞電咨提督婁雲慶飭將備調之慶字副中副左副右三營及防軍正右一營調往江南海州防守飭令仍募四營備調旋經婁雲慶飭令朱超發仍照原數補募編立正右正前正後新中四營均於本年二月十五日成軍暫駐岳州督率訓練聽候調用按照湘省防營章程每勇每月給發餉銀三兩嗣因停戰經前護巡撫臣王廉具摺奏明將備調之正前正後新中三營勇丁一千五百人及補募正中正左兩營勇丁二百五十人親兵三百人共計勇丁二千五十人裁撤應發餉銀截止四月底止臣於四月初八日回任後卽飭善後局籌備該各營四月分正餉赶爲給領遣散免致遲延滋生事端並與署提督臣陳海鵬密籌遣散之法因知該各營成軍日淺領餉不及兩　每勇酌給川資一吊文以示體恤並由陳海鵬酌帶水師巡至岳州藉資彈壓五月初一日提臣婁雲慶由省回岳寓居考棚傳諭各營什長約束勇丁妥爲遣散不意營勇以求給恩餉爲詞圍住考棚打毁門窓什物幸婁雲慶帶有護衛親兵數十人該勇竟不服彈壓與親兵互鬥鎗斃勇丁三名始各退散經署提臣陳海鵬與岳州鎭總兵張捷書前往曉諭每勇賞給川資一吊文遂於初四五等日今繳軍械一律遣散尚無滋擾地方情事臣因訪聞朱超發有短給勇丁小口糧情弊密咨署提臣陳海鵬訪查各勇鼓譟緣由兹准查明覆稱朱超發所招各勇由衡州湘潭長沙甯鄉一帶招募者每人日給小口糧錢一百文惟湘陰瀏陽平江各處錢色最低恐勇丁不便使用換給制錢八十文當巿錢一百文此外並無絲毫尅扣及給發不清等語臣查總兵朱超發所給小口糧雖因巿錢不便使用換給制錢究屬叅差不一致勇丁有所藉口該統帶旣不能先事防範當在考棚滋閙之時又不能妥爲彈壓實屬辦理不善咎無可辭理合據實奏明請旨將總兵朱超發交部議處以示薄懲是否有當謹會同兼護湖廣總督臣譚繼洵附片陳明伏乞聖鑒訓示謹奏奉硃批朱超發著交部議處欽此○○吳大澂片再定例文武生員准其兼襲世職食俸應試等因兹據邵陽縣知縣毛隆章詳該縣文生鄭曜庚於光緒十五年入學因伊祖父鄭景濂由文生於咸豐九年奉委辦理團防粤賊由祁竄邵督帶團勇在杉木橋地方被賊戮害身死經部議給雲騎尉世職龔次完時毋庸給予恩騎尉世襲罔替嫡長子舉人鄭伯雋兼襲病故鄭曜庚係屬嫡長孫遵例呈請以文生兼襲雲騎尉世職食俸應試等情由縣詳請核奏前來臣核與兼襲之例相符相應據情奏懇天恩俯准鄭曜庚以文生兼襲雲騎尉世職應試鄉闈以示體恤至支食俸銀之處應照湖南奏定章程辦理除册結咨部查核外謹附片陳請伏乞聖鑒敕部核覆施行謹奏奉硃批該部議奏欽此○○頭品頂戴湖南按察使臣俞廉三跪奏爲恭報微臣接印日期叩謝天恩仰祈聖鑒事竊臣於光緒二十年十二月二十五日在山西冀寍道任内欽承恩命補授湖南按察使二十一年二月二十一日入都展覲仰蒙召見二次訓誨周詳莫名欽感陛辭後束裝起程於五月十九日行抵湖南省城奉撫臣吳大澂飭知赴任旋於二十二日准署按察使鹽法長寳道李經羲委員將印信文卷齎送前來當卽恭設香案望闕叩頭祗領任事伏念臣猥以膚庸渥邀寵眷由牧令擢升郡守洊陟監司未展尺寸之功更乏涓埃之報方深悚惕復被硃恩查湘省乃南服要區臬司爲刑名總匯官方允宜澄叙絶夤緣而首重六廉案牘督飭清釐戒延玩而弗稽五聽至若編聯保甲整頓郵傳則　懲奸事繁責重如臣檮昧深懼弗勝惟有事事省循時時淬厲一切禀商督撫臣加意講求實心舉辦以期仰答高厚鴻慈於萬一所有微臣接印日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○恭親王等片查軍機章京户部主事凌福彭現在告假回籍省親應添傳記名在前之吏部候補主事孫笥經在額外行走謹奏奉旨知道了欽此 
 
