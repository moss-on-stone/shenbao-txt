# 1893 - 219 - 4907295

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各　新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴録報端多至倍蓰是以將公堂案牘及一切巷語街談酌量列入附張以冀多多益善敬告閲報諸君尚其俯賜鑒察爲幸此啓 
[新出五十名家書札] [  點石齋啓]  
　　湖州陸存齋觀察功名經濟冠絶今時所交皆名公巨卿翰牘往來久成巨帙其尤著者如李傅相昆季沈仲帥吳清帥等幾得五十家會將原人墨跡精刻計十二卷曰濳園友朋書問惟板藏觀察家丙不易購覓兹將原書依八賢手札體例託本齋石印成書神采筆墨令人擊節羨美每部四本實洋八角在蘇州閶門緑蔭堂上海棋盤街文瑞樓本分局均有出售 
[論北地水災]  
　　近年以來北方水災靡歲不有幾與南方澤國相等係地氣之轉移乎抑北方主壬癸而屬水故有此災也然而從前則固無之夫以五行屬五方言則南方内丁屬火宜乎似有旱患而不患水災顧亦有未必然者説者謂五行之理本屬如此第以共工氏頭觸不周山之後天傾西北地陷東南遂致西北多山東南多水五行之理若相反然顧此説也固近乎荒唐而考之後世則又不盡然卽夏禹治水之時兗州最爲衝要而雍州則高占上上淮揚兩州其被水較遜於兗州夫兗州固今山東之地也而淮揚又在其南雍爲今之陜西也西北多山宜無水患矣而淮揚當東南之低區何以水災乃輕於兗州此無他極卑下之地與海口近水有出路則不爲患後世治水不遵大禹疏瀹排决之法而專事曲防此水患之所以更甚於前古也北地之水其患在於黄河北流堤防潰决夫禹之治水本有决之一法何以今日之論水者一言及决則色爲之變蓋禹之决决其下流而導水使歸其壑也今之决水無所歸而横决旁潰也禹治水之要訣曰水由地中行今則水由地上行行乎地中則水有約束而不致横溢行乎地上則水無所拘而泛濫無垠此北地近年以來之所以常被水災也今年順天府屬各州縣因雨水過多西北山洪疉次暴發各河屢漲泛溢横流兼以積潦不消大野良苗收成無望低窪之區已成澤國屋宇坍塌所在皆有淹斃人口不計其數各州縣報水之書紛至沓來京兆尹頗費躊躇分派多員四出勘災以備賑撫據京兆署中書吏言及順屬二十四州縣報被水者已有一千四百餘村此外尚不知如何然則此次之水災雖不由於黄河而被禍則較光緖十六年爲尤甚矣且京城九門亦因雨水滂沱城墻多有倒塌止陽門之東裏面倒者八九丈崇文門東裏面亦倒一丈餘朝陽門則南北裏面共塌三叚計有四十七八丈正陽門西裏面塌下二叚計有十四五丈宣武門西裏面亦倒二叚計十餘丈阜成門南裏面塌至二十餘丈外面亦塌有六七丈夫輦毂之下何等重地而可令有此不虞倘或宮廷震驚咎將踨屬此次之水雖不由黄河决口之故而金城　地鞏如磐石顧何以反不若外省府縣各城尚不至被雨衝倒是固宜若何鄭重者而亦漠然置之乎京城之被患者如此則津通各處之被災更可想而知矣禹之治水先及冀州誠以冀州爲帝都之地不敢不先也豈今者反可獨後乎或以爲此次患旣不由於黄河則亦何所歸咎而吾則以爲雖非河决之爲患而水之所以無出路者則仍是防河水而築隄埝以致河水固不至溢入而内水亦不能遽出故也治河者不究心於尋水之出路疏河之下流而但如醫家所云急則治其標河流北向則築堤於其衝以遏之殊不知此時之黄河久已行乎地上水行地上堤築雖堅仍不免横穿旁溢祭公謀父所謂防民之口甚於防川防之而不使之出則堤决而潰傷人實多不如小决使導此雖譬喻之詞而於治水之法則洞若觀火夫北方之水津沽其出路也近來反致爲水之進路因下游之流不暢而出路不寛故也處處而防之而我所防之處卽水所至之處幾如古人所云我能往宼亦能往而防之者之術窮矣外水之來路旣不能使之盡絶而内水之去路則轉以被阻以致一遇雨水過多卽成災患畿輔重地君父所在而可不早爲籌度乎至於此外津沽之水則由於馬家口等村决口三道渾河卽永定河漫口以致京津道路車馬數日不通北通州同被其患竊恐方割之情形懐襄之景狀無數嗷鴻又將延頸以望南方之拯濟也已 
[本館接奉電音]  
　　昨由京友電傳谕旨一道敬謹譯登○六月廿九日奉硃筆壽耆補授詹事府少　事欽此 
[天津大水續述]  
　　津郡被水情形迭經列報然祗就城廂並西南兩面各村落言之而於東北一帶尚未叙及也查北面閲虹橋至北倉節節皆水接連武清縣之楊村蔡村一片汪洋不通車馬船隻往來不必經循河道亦不能辨認河道間有繫纜於樹巓下錨於屋頂者水勢之大卽此可以想見東鄉水灌軍糧城田園廬墓在水中央駐紥銘軍馬隊兩營亦以水逼營壘碍難牧馬由紳耆具禀道轅請决隄防以分水勢免致匯爲巨浸天河兵備道方勉夫觀察會同駐紥該處兩營馬隊統領藩軍門萬才勘視水勢非宣洩不爲功惟隄防一决北塘一帶又成魚鼈之鄉觀察與軍門正在躊躇不忍以隣鄉爲壑而鄉人不察以爲不利於已聚衆若干人舉耰鋤實槍砲將與軍糧城百姓從事兩憲恐釀事端急以好言遣散回禀傅相聽候示諭再定行止閲兩日河水已殺水無來源則竭多一事不如少一事决隄之舉或者可作罷論此六月二十日前後情形也至二十日前由西沽直至陳家屯一路漂失電杆一百零六根當時電報阻隔消息難傳電報商局總辦朱子文大令卽派領班程生翥廷協同洋匠督率華工乘坐小火輪沿途修理於二十日報竣傳電如前此係被水餘波泚筆記之猶覺波濤澎拜傳相身膺疆寄念切痌瘝現聞各屬禀報災象一面具奏籲乞恩施一面飭令籌賑局立派賢員往勘災區亟辦急　並將錢糧奏請蠲緩以救民命而播皇仁查賑委員上體憲意下恤民艱奉委之下立卽束裝就道如果欵不虚糜功歸實濟災民其有豸乎 
[祝釐記盛]  
　　六月二十八日恭逢皇上萬壽聖節前准禮部咨開欽奉皇太后懿旨止值齋戒之期選日行慶賀禮欽此常鎭通海道欽遵於二十六日五鼓時會同副都統及文武百官趨詣萬壽宮分班叩祝先　頒發紅諭自二十五日起至七月初一日止俱穿蟒袍補服不理刑名是日也駐防八旗營曁各處僧寮道觀以迄耶照大主 [ 
 
 

Page 2

 
 
各教堂皆懸掛絃燈上書萬壽無疆四字江中所泊各兵船亦高揭五色彩旗洪波漭瀁中遥望如雨後長虹横亘天半眞奇觀也鎭江關例應給假停公以伸慶賀道署由内逹外一律懸燈結綵璀璨輝煌并派家丁至滬江招集梨園子弟清歌妙舞以樂昇平薄暮設席肆筵邀請都統文翰青統制瓜州鎭謝鎭軍福田叅將鄭叅戎國祥府尊王可莊太守仁堪丹徒縣王伯芳大令芝蘭水陸紛陳管絃競奏霓裳一曲響遏行雲誦唐人羅衫葉葉繡重重金鳳銀鵝各一叢每徧舞頭分兩向太平萬壽字當中之詩覺天上人間洞此歡樂耳此外如税務司署英領事署亦皆遍綴明燈燃放花筒爆竹爭奇鬥勝妍麗無方是以渌水橋邊藏春塢畔秦姨蔣妹聨襼掎裳十里銅街如梭之織猗歟休哉可謂盛矣 
[積潦盈衢]  
　　安慶自入夏以來雨水連綿至上月二十三日午前九點鐘時大雨傾盆閲兩晝一夜之久溝渠不及宣洩遂致平地皆水甕牖繩樞高甍廣厦大半在水中央此殆數十年來所未見也 
[整頓榷務]  
　　華商贿串洋商請領三聨印單入内地採辦貨物運赴各口銷售此風由來已久近則串領益多鄂湘兩岸回空鹽船幾盡爲此輩所雇滿裝貨物揚帆而下兹經兩江督鹽憲訪聞以鹽船往返有期且受裝洋旗貨物尤近包攬偷漏檄行鎭江關道轉移蕪湖九江漢口各監督各就本關查明情形逕行稟覆聞蕪湖道袁觀察近已禀覆以回空鹽船裝貨掛旗幾於無日不有合情覈令運司傳令各船户互保取結回空時不再受載此種貨物實爲公便等語仰見整頓榷務隨在留心也 
[平湖秋月]  
　　杭州仁錢商三學童生之赴考者塡册後核實人數仁和得二百二十六名錢塘二百三十八名商籍二百九十餘名濟濟人才可謂盛矣○前科秋試棘闈之水用竹筧貫入號舍四通八逹機紐一轉幾如銀河倒瀉今科一仍舊貫辦之以紳士督之以官員木料水筒逐加修理飲和食德被澤無涯矣○梅花碑育嬰堂收養幼孩多至數百口今夏時疫大作或瘄或疹一經傳染醫治良難紳士惑於巫蠱之言用辰州符醫治嘻妄已 
[山頽木壞]  
　　前河東總督梅筱巖河帥啓照解組後應兩江總督劉峴帥之聘主講金陵鍾山書院而江西巡撫德曉帥亦聘主豫章書院講席和風化雨善誘循循都人士仰之如泰山北斗焉六月十八日猶在豫章與諸生談文講藝間及時事依然慷慨激昻不料次日戌時竟無疾而卒泰山其頽梁木其壞凡箸弟子藉者當無不痛失典型矣 
[命案再誌]  
　　前報紀金陵命案二則僅得大略兹復將此案顚末覼縷陳之金陵雙橋門東嶽廟地方某姓母女被夥刃傷女當時殞命其母割鼻斷臂頽然倒地氣息僅續延至第五日亦不食而斃兇手跨驢奔逸遺下切麫刀一柄上元縣王大令騐屍後將刀存庫嚴飭幹役四處緝拿並往河南原籍查看蹤跡未識能立時就獲否其起釁之由聞係兇手調姦不成積忿成仇下此毒手此城外一案也至朝天宮府學旁所住查命婦夜間被戕一案聞婦係皖人子姪輩皆名孝廉因與前任李廣文有葭莩誼故寄居於此李廣文出缺　屬尚未回籍後任季廣文攝篆亦未將房屋全數讓出雖非同居其實一宅分爲二院是夜被禍時旁人均深入黑甜鄉惟季廣文庖丁某甲在榻上焚阿芙蓉膏尚未就寢上元縣王大令相騐時問甲曰爾之住處距查太太臥房不遠如此行兇必有響動爾略聞聲息乎供稱未聞大令一舉目見甲褲脚有血點問此係何血供稱割雞所濺當時亦不甚滋疑返署後提隣人研究皆稱街坊毫無聞見復提甲到堂問爾褲血不似雞血究係何牠忽又改稱係染衣洋紅所濺大令以所供先後矛盾命用刑具甲半吞半吐迄未供出實情時已夜深暫繫囹圄候次日再訊初聞已略有端倪其正凶名姓外間尚未盡悉此又城中一案也又上月廿四日督轅街某茶館旁倒斃男屍或云服毒或云發痧由地甲赴縣禀報經上元縣王欣甫大令馳往相騐聞係因事口角自尋短見者大令履新甫半月有餘迭出命案數起亦可見政務之繁劇矣折獄長才必能措置裕如也 
[好雨知時]  
　　鎭江訪事人云入夏以來雨少晴多龍隰鱗塍尚難霑足丹徒縣王伯芳明府杞憂心切諏吉六月二十四日齋戒求雨禁止屠牲至二十六日下午紅日韜光陰雲四合少頃雷聲交作電影横飛急雨隨之溝渠皆漏通宵逹旦檐溜淙淙曉起望之四野禾苗頓含生意喜雨亭記可繼永叔而摛詞矣 
[逆案風傳]  
　　距鎭江五十餘里有名北閣村者邨中周姓昆季務農爲業手胼足胝怡怡如也長曰周甲生有二子其次周乙則尙抱伯道之憂因以兄之次子爲子飲之食之教之誨之蓋惟期式榖似之以無墜箕裘之業而已邇者年已長成因倩親友挈往江陰習烟業并文定某氏女爲媳待年于家旣而兄弟互起猜疑遂至鬩墻生釁不得已分居各爨弟挈媳遷至前村賃屋以居媳雖出自小家而愛好天然無異麗孃再世年纔瓜破貌若花嫣乙見而垂涎雨逗雲挑漸至賦新臺之什迨本年六月子由江陰歇業而回久别故鄉音容漸改東鄰西舍多有以撙酒往還者一日歸宿甚遲剥喙久之家無應者移時乙忿然啓户責以回遲之故子默默不作一語惟見已之本婚妻出自翁臥房中鬢亂釵横紅潮暈頰不覺心懐疑慮口中絮絮喃喃乙知已漏洩春光老羞變怒順手取劈柴斧將子連砍數下子受傷後奔至後村向甲泣訴情由閲半時乙坌息而來戟指詈駡拉之使出用刀砍其頭顱以致鮮血淋漓移時而斃甲撫屍痛哭幾不欲生乙又猛砍之致中亦死於非命時已深夜鄰舍有工作者聞聲而至羣詢緣由乙見人若堵墻　斧逸去鄰人見已釀放命案急呼地保至投丹徒縣署禀報王伯芳大令帶同件作書班皂役人等親臨檢騐件作當塲唱報實係砍傷並無别故大令飭家屬備棺成殮隨將媳帶回訊問一面飭差上緊緝兇越三四日某差在姚家橋將乙拿獲大令研訊數次已有端倪遂備又申詳上憲想日内卽須定讞也 
[改造駁岸]  
　　滬城小東門内花草浜一帶石駁岸年久失修又值邇來開濬河道大有倒塌之勢前日經堂董勘明情形恐肇鉅禍立卽雇工在清泉櫢茶館門前拆下改造日來行人須繞道他處清泉樓亦暫行收歇云 
[翻車墮水]  
　　前晚九點鐘時有年約三十左右之某甲肩皮箱一口出小東門雇車裝載欲往小南門水神閣行至大東門北首車夫力乏把持不住連人帶車盡墮河中而車夫依舊站立岸上屹然不爲動旋有人經過將甲救起甲以車夫實有不合向之理論後不知其究竟 
[大令騐屍]  
　　湖州人周氏在滬南竹行弄林姓家傭工上月二十五日主人忽下逐客令周於前日清晨出外私購洋烟吞服奔至林家林見其神色慘變恐患急炒卽請醫生來視知係服毒立卽雇人舁送　北仁濟醫院因爲時已久受毒過深奄然就斃醫院中人令廿五保三　地保石茂卿投縣　報晚間二鼓時黄大令升坐花廳研訊石訴稱小的充當地保周服毒後於今午送至醫院延至午後五點半鐘斃命令小的來案具報大令問周之主人爲誰作何事業現住何處供稱姓林住滬南竹行弄不知其操何業大令問到否答稱不到大令著前往預備屍塲聽候次日詣騐昨日十一點半鐘大令帶同件作官媒書差人等命篤而至地保伸訴前情並稱周之主人林姓現亦到案候示大令命　案前供稱係本邑人現爲米店夥去年十一月間憑丁張氏薦周氏爲傭迄今相安無事至本月二十五日周自行辭歇自廿六日起日則出外夜則回來昨日上午出外至十點餘鐘卽回見其容顔改變請醫診治知爲服毒送至醫院施救無效而斃大令問爾知伊因　自盡答稱不知又問爾與伊有何瓜葛答稱無丁張氏亦投案供稱周係湖州人今年三十二歲同有丈夫與小婦人素來相識去冬薦往林家傭工不知伊昨日因何自盡大令一再盤詰執定前詞飭仵檢騐良久喝報委係吞服洋烟身死大令離坐親視無悮遂問如何棺殮林與丁張氏稱現已措資代爲成檢俟伊夫來 
 
 

Page 3

 
 
滬理算大令曰可當卽排導回署 
[舊案翻新]  
　　去年十月初旬浦東陳家巷人孫寳春投縣喊控顧關貞糾人攫取衣服田單求請提究黄大令著候批示嗣據顧投縣控稱十月初五晚小的家中失竊初六日在孫寳春家查獲蔴袋棉花等物缺少尚多不肯交出求恩提究並有某某等廿四人聨名具禀控孫在鄉劣跡大令著解案辦理十一月初六日集訊之餘孫稱是監生大令着收押待質所限交監照而顧又投案控孫阿和唆使大令着提案於前晚升堂集訊顧並未投案地保潘如三供稱小的充當陳家巷八圖地保兩造人証均住小的圖中上年十月初五晚顧家失竊次日在孫家查見棉花麻袋是日小的有事並未前去次日顧令小的之子松濤查看原贓始知其事近來又在江張氏家查出木桶一隻顧亦指爲原贓但孫是否犯竊小的不得而知大令曰前堂爾供明事前爾子同往搜贓今日何以改變供稱事前兒子實未同去大令命提松濤研訊供稱素以耕田度日去年十月初六日顧來言初五日失竊今日在孫家尋獲囑小和前去當時父親他出故同顧關貞前去見有蔴袋棉花等物當時業已呈案李　大供稱係浦東人去年十月間孫被顧拘獲由小的介紹釋放其中紏葛並不知情孫阿和供稱係陳家巷人今年四十八歲於十五歲時來滬贸易現在萃豐弄開設柴行孫寳春係小的堂兄去冬被顧關貞紏人攫物次日小的微有所聞適堂兄到來小的卽命投案控告以致顧等懐恨疑小的唆使堂兄有田三四十畝斷不致犯竊大令曰寳春雖不犯竊貪小買贓已無疑羲阿和供實無其事惟堂兄素喜多言致觸圖董秦月汀之怒秦遂令顧來案矇控大令曰爾兄若未行竊顧何致來案控告况爾兄平日在鄉作惡以致二十餘人來案具控阿和供稱聨名具禀者亦係秦月汀揑造秦素爲訟棍由前縣訪拿未獲顧亦情虚不到今日小的在途相見大令提孫寳春至案供稱係浦東八圖人今年五十一歲向充梱業去年秦月汀唆使顧關貞等數十人來家攫取衣服田單什物大令曰秦與爾無仇何以唆人搶爾之物答稱前年陸大老爺在任時鄉間開濬河道秦自立名目業田之家均須出錢小的有田三十餘畝派出錢九千二百文小的付洋七元餘則付錢秦之傭必欲收洋小的不得已以錢換洋並謂此等錢均係秦月汀充入私囊秦因而懷恨大令問本縣限爾交照何以不交供稱照已失去大令曰可見假冐功名著拖下重笞一千板差役正在行杖寳春忽改稱監照在姊夫家中一日内卽可交案大令問此照從何而來供稱光緖七年間湖南賑捐小的出洋三十二元託妻弟金紹雲往捐大令問照上是否孫寳春答稱不是係孫春順大令曰姓名不符顯見假冐寳春供稱春順係小的學名大令問照上三代如何供稱祖名德權父名仲山大令曰今姑寛限一日著孫阿和下鄉取照來騐如有一字不符照例究辦孫寳春還所其餘人證均交原差帶出候次日再訊寳春供稱小的自收所至今已有七八月受苦不堪求請交保大令不准 
[會訊舊布案讞詞]  
　　昨報紀會訊舊布一案兹將讞詞備録於下日商吉昌行主福源芳次所請大律師威金生繙曹吉福操華語曰吉昌行主福源芳次控申源號主李青良所交舊布裝往日本知與原樣不符一案已奉訊供今已將原貸二包帶回請比大樣所有供詞合再申明蓋福源芳次先向李青良購買舊布言明最好舊布皆係大塊每擔價洋一元三角半中等九角半當時定買中等貨三百擔李言貨早預備日商辦此舊布係備造紙之用惟華布及洋布可用不能攙雜嗶嘰及綢料等貨如貨到日本開看不符理合退還所有水脚等費須由李償還在後交貨秤見二百四十八擔福源芳次命出店一人及日本學徒一人檢點數目並未細看且貨有數百包均用蒲包裝好亦不能逐包開看惟照大樣爲憑不料運到日本開看之下大半攙雜稻草垃圾通扯布祇四成立卽電致福源芳次止付銀兩福源芳次以李青良爲誠實可靠交貨後二日李向福源芳次收取價銀已付十天期票及接電信票已到期照付向李青良理説祗肯每擔减價五分喫虧太甚爲此控告現將原樣及運回之二包請爲比較前奉訊供諭斷甚爲公允李青良早知日商購買舊布以供造紙之用豈容攙雜稻草圾垃查知李青良之貨先賣與上海楊樹浦造紙局在後退回今邀造紙局中作証尚有售舊布與李之蘇悦明亦到案福源芳次控李有三端一則所交之貨與原樣不符二則先已言明舊布惟華布洋布二種不能攙雜嗶嘰綢屑何况稻草圾垃三則似此贸易情同謊騙有此三節應請照追李青良所請高德禄律師呈出字條並稱李交貨後開明舊布若干包價洋若干收洋了事况交貨時福源芳次派二人來打開二包當塲看明早已過割豈容另生枝節威律師曰此票係生意塲中發票非合同也所言交貨時業已聲明福源芳次派中國出店日本學徒檢收數目並非看貨卽開二包交看此二人亦不識好歹如有人將值銀百兩之馬出售已有人看明買定後牽一祗值銀二三十兩之馬交彼豈肯干休馬匹看後無樣可存舊布尚有原樣爲憑今福原芳次向李買造紙用之舊布竟有六成柴坏李明知係供造紙之用攙此垃圾可見有心欺人今邀到造紙局中司事請問陳迪卿稱係寗波人在楊樹浦造紙局營生威律師問爾局曾向李青良買舊布否答稱常買又問有退貨之事否答稱所買舊布不能攙雜别物卽有次貨交來發女工揀選揀剩之柴坯秤見斤兩退還布亦照斤兩付價問今年買過幾次退回幾次答稱正二月間買過幾次有帳呈電威律師請將各帳指出陳檢帳指曰正月二十八日退還二千四百八十三磅二月初三日一千三百四十磅初四日一千一百七十九磅初五日一千七百六十四磅初六日二千二百八十三磅又三千二百四十六磅初七日一千三百七十七磅初八日五千一百三十一磅初九日四千一百十七磅太守閲帳有墨筆寫者亦有鉛筆寫者問是何故陳迪鄉稱舊布到局揀凈剔出之貨用鉛筆記帳收用之布用墨筆記帳蓋收用之貨須轉入帳房故用墨筆退還者毋須入帳故用鉛筆以示區别太守又閲該局與别人買布之帳亦須如是乎高德禄見帳有墨筆鉛筆之分起而駁詰太守日本分府已問明矣太守又問陳迪師曰現在日本退回之舊布約值若干答稱小的惟經手過秤貨之價值不知也威律師又邀蘇悦明上堂問爾做舊布生理乎與李青良交易過否答稱係寗波人向爲庖人後由寗波來之舊布交小的銷售已有五年今年正二月間曾與李青良交易初賣數百磅每擔價洋四角後祗二角餘盖皆碎屑也至干柴坯亦須揀出售與老虎灶每擔祗一角太守諭蘇悦明看原被告所交布樣與爾所售與李者優劣若何答稱小的售與李者較此貨更劣福源芳次稱在上海租界開吉昌行專辦日本造紙所用之舊布及雜貨至舊布之運往日本者祗我與現往洋涇浜之本村莊吉二人經理此外並無别人泰西人辦舊布運行外洋者不少我與别人買舊布運到日本從無週折此次與李所買舊布係沈姓言定造纸所用設有不合理合退還償還水脚等項交貨時祗令出店楊姓日本學徒谷本二人檢收數目並非看貨不料貨到日本檢閲之下無用之貨多而有明之貨少電信到滬止付價銀無如業已照付向李理論允償無幾斷難受此無名虧耗被告律師高德禄稱看貨定價貨已裝至日本不應另生枝節交貨時雖不能盡行開看已隨意開看二包兩律師辯論至再爲時已晚訂於昨日下午三點鐘接訊届時日本副領事内田定搥同繙譯官加籐義三到廨會晤太守旋卽升堂威律師邀公正人陸蘭亭上堂稱係浦東人向爲木匠後在造紙局經買舊布所買者總須盡是布塊为能攙雜柴坏如有攙雜須揀出後秤見斤數威律師囑將福源芳次交到之布樣及李青良之樣並運回之二包估看價值若干陸蘭亭估得福源芳次之樣每擔值洋一元七角揀淨約八五折李青良之樣布每擔值洋一元四角揀淨七二折運回之貨每擔祇值五角揀凈祗有四折高律師稱福源芳次交來者並非原樣所售與伊者每擔九角半若照此貨則大虧本矣至運回之貨亦非所售所售較此尚高總之銀貨兩交之生理每擔九角半共二百四十八擔加包費共收洋二百四十元答不能多减價值吉昌洋行買辦蔡友陶稱係廣東人在行中爲買辦威律師問爾東家向李青良定買每擔價洋九角之舊布三百擔爾知道否答知道問交易時言明貨樣不符卽須退還乎答確曾言明問往返水脚何人 
 
 

Page 4

 
 
認償答應歸李償問交貨時理應看明否答原要看明因貨多不能逐包開看問旣不能逐包開看言明裝往日本設有不合仍須向論否答言明問原定三百擔秤見幾何答二百四十八擔已照付價洋現由日本發電來滬言貨不合且有日本吉昌行之益喜亡赶來理論律師高德禄向蔡友陶詢問各節照前對答又問爾東家向李定貨由爾傳話乎答是問傳明一切細情乎答先在東家寫字房當面言定各情繼在帳房又説一遍李青良豈有不知楊永芝上堂稱日本人福源芳次同買辦蔡友陶向李青良定買舊布爾知否答知之問伊等如何説法答言貨須照樣餘語不問問過秤時爾在塲乎答同日本學徒谷本檢點過秤問開看否答李青良開過二包我亦不知好歹問現在各樣在堂爾當看明所裝之貨是那一包與運回之二包模樣相似高律師問楊永芝曰爾在吉昌行爲何事答管理送信及裝貨等事問是出店乎答是問爾聞貨須照樣等語否答聞之問打包時爾催促李青良赶緊打不論齷齪有是語否答打包時並無催促之語日本人谷本供與同又有日本人益喜士爲稱在日本營生今收到福源芳次裝來舊布大半攙雜柴坯及磚石屑不合於用爲此乘輪來滬威律師問運往者是否與運回之二包相同答相同此貨另邀他人看過實不能用理合退還先發電報旋自來滬威律師問此貨運抵日本請官論另賣爾知價值若干答每擔四角半售去現在應償虧耗太守請繙譯官加籐義三問益喜士爲向在上海辦舊布到日如成本洋一元到日本可售若干答稱可售一元七八角水脚關税均在其内問此次買貨係祗買李青良之貨抑另有他人之貨答有二起問裝貨之輪船何名答不知高律師又稱李青良言裝回之貨與裝去者不同據威律師言有三端第一謂貨樣不符盖裝回者非原貨也第二三端言货攙雜磚石屑柴坯及欺騙等事然貨在棧房時福源芳次遣人看過打包時李青良言有些垃圾可以除去伊等言不必催令快快打包裝船後向收價銀並未言貨須退回今旣稱貨物不符略减價值則可此貨每擔祗賣九角半一切费用須五角餘李青良稱舊布賣與吉晶行後知照吉昌行寫字人已預備二萬餘斤寫字人命二人到來打包威律師問爾去知照時言明看貨乎答來看過問詳細看過否答貨在棧房伊等看貨打包問買辦蔡友陶供明貨到日本如有攙雜卽須退回當時有此語否答並無此語問蔡友陶説誑乎答是問日本人付爾西國十日期票乎答非期票乃現洋也問當時爾不要西國期票向買辦商換莊票是否答交易時言定銀貨兩交故向買辦收莊票業已收到向日本人與買辦均未言及貨到日本不符原樣要退回乎答稱原説要照樣並未言退回况已看貨打包裝船問爾之供皆眞日本人之語皆假乎答是問日本人以爾爲可信裝貨到日本看明貨物不符不能向爾理論乎答旣已看貨裝船尚有何说間爾所請律師言每擔費用五角餘如何開銷答打包每包一角尚有蒲包繩索江力駁船錢看帳便知細情問費用每包五角六分爾成本每擔幾何答稱成本四角問合計成本費用每擔須九角六分爾售與日本每擔九角半則虧本矣答稱是虧本威律師請太守閲每包費用之帳未免太昻　將七點鐘太守商之副領事内田定搥君定於今日三點鐘再訊内田定搥請於夜間九點鐘接訊太守允之遂退堂 
[還餽兼金]  
　　本館協振所昨承會稽念志堂張以英洋一百元助山西賑捐又接新城縣署雙清室主人惠函云前閲申報得悉山西一帶被災甚重待賑孔殷閲之不覺惻然兹特湊集英洋四十元交局寄上以便彚解災區散放雖杯水不足以救車薪諒亦不無小補耳山右災民正在延頸望澤得此恩膏下逮自必鼓舞歡欣旣已分掣收條復綴數語以當心杳一辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[弱女含冤]  
　　滬城小東門内康家弄口有某氏婦素性悍潑大有雌虎之名昔年有人將女孩一口寄養氏處今女年已及笄屢被該氏凌虐前日又因細故爲箠鳳鞭鸞之舉經隣人勸息女念生不逢辰祗拚一死突取洋烟吞服食未及半被氏瞥見急行奪下灌以藥餌令其嘔肚又忿小妮子將遺禍於人持白木棍亂擊以致面目受傷苦海沈淪含冤莫訴其亦可哀也已 
[解犯就道]  
　　解犯過滬一則已紀昨報兹悉刨棺賊華小狗實由川沙廳擬定軍罪發配起解是以經過滬上前日午後黄大令將文憑發出由原解差往内監將華提出押解登程 
[縣案彚録]  
　　住居滬城十二鋪之張趙氏具控兒子張阿福誘賣髮妻一案當經黄大令訊供斷結在案前晚大令升堂問案有袁錦仁者遞禀訴稱與張趙氏有葭莩誼今因張趙氏欲回嘉定阿福不允迭經小的等理勸不妥由該氏倩小的來案遞禀求請將阿福提案派差押解回籍大令蘭爾係何處人供稱亦係嘉定人大令曰此案前經斷定况阿福並未犯事所請不准袁又稱如張趙氏等先回留阿福在此恐肇禍端大令曰俟其犯事到案再行遞解未爲遲也遂將原禀擲還○烟妓羅土氏卽巧雲控沈永發之子阿全誘拐兒子炳生一案黄大令正在提訊阿全與收買炳生之袁永生投案伸訴大令着袁將孩交案給羅王氏具領阿全笞責枷號限交身價洋廿元羅王氏及局中家丁王榮生一倂管押聽候備文遞解其詳已列前報前晚黄大令訊案時袁永生投案訴稱所出身價現由阿全如數歸還爲此來案禀明請將阿全開釋大令謂沈阿全王榮生羅王氏等均非安分之人應候遞解爾旣將洋收齊著卽回去 
[巡局瑣案]  
　　有阿六者不知何許人在滬南陸家浜開設彈花衣店妻女雖出自小家汝南碧玉頗覺楚楚動人同業名掌掌者遂如癩蝦蟆之想喫天鵝肉無日不造其門昨被鄰人阿根所見以冷語刺之掌掌變羞爲怒大聲辱詈阿根不肯如淮陰少年出人勝下左右鄰亦代抱不平掌掌自知不敵抱頭竄去阿根追之不及遂邀衆鄰至廿三七鋪巡防局控告戴意珊二尹以掌掌勾引良家婦女反敢將人辱詈可惡已極立飭勇丁拘獲以便重懲○泥水匠某甲在王家碼頭三鳳樓啜茗憑欄俯瞰將西瓜子串成之小葫蘆玩弄忽被小船帮某乙所見願借一觀甲以素昧平生何能相借乙出言不遜將葫蘆攫去甲欲奪還見乙黨類甚多恐不能勝旋回寓處邀集同業百餘人擁至三鳳樓乙奪得葫蘆止在互相傳觀揚揚自得忽見甲率領多人而至乃亦袒臂一呼相從者亦有百餘人聲勢洶洶儼臨大敵茶館主恐釀禍端倩人至十六鋪巡防局報案李蘭史二尹立卽帶同勇丁親往拘拿及抵其處兩黨人已得信逃避矣滬南之小船帮較租界中之小流氓更形兇横拆稍打降時有所聞安得賢有司設法以懲儆之耶○車夫某甲寓於西門外銀河里口某車寓中日前向寓主某乙借錢數百文昨因算帳不符致相口角互扭至西門外巡防局請訊蔡蓉卿二尹訊得兩造各有不合著各責一百下以示薄懲 
[英界公堂瑣案]  
　　三十二號西捕禀昨見陸月桂將外國書本藏在身畔形狀可疑盤詰之下知係西人南格生之物拘獲人贓送案失主未到陸月桂供係寗波人此書係在老旗昌石扶梯下拾得蔡太守判管押三個禮拜贓存捕房俟失主認領○包探秦少卿禀蔣大之卞增榮等至集賢閣飲酒又命值堂往德元館取點心共錢七百八十八文醉飽之餘不付一錢反致尋釁被店夥婁瑞林張寳生等交捕送案蔣大之卞增榮供皆係鎭江人在滬爲鞋子生意蔡太守判蔣卞各押五日尚存小洋一角償還酒資○四十一號西捕禀耶松船廠管碼頭印捕扭唐阿方交我送案請訊印捕禀昨有唐阿方至廠内意圖竊物將手伸入鐵窓被我所見當塲交與西捕唐阿方供係無錫人向在長江輪船爲小工昨日偶至船廠閒遊不敢行竊蔡太守判管押十四日期滿遞回原籍○三百三十四號華捕禀沙遜洋行管棧房人唐阿四報失木板六塊查係隣居王郭氏所竊拘獲人贓送案請辦唐申訴前情王郭氏供係廣東人板與陳阿松同去取來陳阿松供並不干涉實被誣指蔡太守判王郭氏管押十日陳阿松旣不與聞著卽釋出贓給唐領○三百五十八號華捕禀王榮鑽失去單褲丨條被楊有進所竊當由王追獲交我送案王申訴前情楊有進供係廣東人實因餬口無資出此下策蔡太守判楊有進管押五日贓交王領○麥捕頭稱石子行主賈榮生將石子抛棄途中有碍行人蔡太守着包探張九意將賈榮生傳案謂曰爾不應將石子抛棄賈榮生供石子行開在該處因工人敲碎之石子稍有狼藉今願在路旁打築籬笆蔡太守准詞著卽赶緊築笆賈唯唯而退○張忠堯與劉阿六劉阿海等因掉換小洋打架張受傷後至仁濟醫館醫治劉等押候張傷愈再訊曾列前報今張忠堯傷已痊愈蔡太守判罰劉等洋二元充西醫院經費再罰一元償張傷費 
[法捕房瑣案]  
　　孩子李保生偷竊包車拘押捕房昨經同轉提訊問有父母否供稱父於去年八月尋死問因何事尋死供稱因欠房租逼死故依阿姊度日後因阿姊屢次打我因之逃出問因何事打爾供稱欲我每日摺書六千張我只能摺五千姊夫姓沈名金生向做訂書生意現住北泥城橋同轉飭包探帶至北泥城橋尋到其姊及姊夫來案候核○又提在江天輪船竊取傘扇之陳阿福著照原斷掌頰四十下不准逗留租界○又提朱葉氏所控挖開後門偷竊短衫之王濟甫著照原斷責手心四十下問有同鄉人認識否供稱雖有鄉親亦無面目往見求恩釋放自行回籍同轉飭包探傳到常州航船將王送回原籍○又帶在和盛新衣店内乘間竊取衣服之吳阿安著照原斷笞責一百下遞籍吳阿安再四求恩免遞同轉申斥一番卽行釋出○又帶王阿毛所控偷竊銅盆短衫之趙竹生著照原斷笞八十板釋出○江陰棧主林福堂控范小亭入棧借宿不名一錢反被竊取被頭一條因將當票呈電同轉命提范小亭到案着照原斷掌頰八十下還押候吊到原贓給與失主然後釋出○密釆里西人魯年被余吉生竊去金壳對時表解案訊供已紀前報昨届發落之期同轉提余到案問當時定洋五角付與何人供稱付於侍者之手包探禀余進門時將手巾抛在金壳表上臨行時順手竊去及西人回來卽報捕房訊供之後登列申報被騙各家同來控告先據聚興銀匠店主楊兆蘭投案訴稱余吉生於五月廿三日來店定貨計洋六元六角囑送昇平里取洋迨送至該處忽稱東家出外在茶寮中瀹茗將假師掉換而去今已獲案求請究追又據林和銀匠店學徒李春華投案訴稱六月初四日余來店配銀鐲一隻表鍊一條囑送英租界逢吉里小的在門首等候余往錢莊兑得小洋五角交與小的銀鐲一隻被余將假鐲掉換小的年幼實出不知表鍊一條重八錢三分共洋三元九角小的屢被店主呵斥求恩給還又據九華銀樓學徒某甲投案訴稱五月廿三日余來店定製印戒一枚計洋五元五角先付定洋五角後照樣製成僞飾來店囑將定貨送至三洋涇橋在茶館啜茗將僞飾掉換今知獲案求請追還同轉命提余吉生到案問此種僞銀飾在何處製成供稱申寍波買來每副出洋五角問現在掉換之物當在何處供稱俱當在寍波聚興之手鐲售與許庚生得洋五元九華手鐲一對售與林小漸得洋四元又手鐲及表鍊售與張金甫得洋二元九角以上均在六月初九日又據投案之學徒禀稱更有慶餘手鐲一對亦被掉包原主尚未投案余供亦當在寗汲正和得洋三元票已扯碎同轉又問此次來滬行騙幾次供稱六月十三日由寗波來滬家中帶出洋銀業已用盡尚餘五元六角前在大堂呈案問所竊之物當洋何用供稱俱花用於妓院中同轉謂此等滋味嘗得如何供稱以後不敢再犯問統計應繳洋十八元九角如何歸還余求請折扣歸償同轉謂别家將本求利不比爾做無本生意豈容折扣現在如何籌措供稱姑丈王順甫在虹口開春吉祥裁衣店求恩交保出外向姑丈商借歸還同轉著限五日内將應交洋十八元九角一并繳案不准逾限飭各原告届期投案聽候給領○護城河畔源泰冷店主陳順金夻没買主曾慶榮墨晶眼鏡一則由曾投報捕房傳到陳順金及歇夥姚阿毛同轉逐加訊問陳供認不諱飭將原贓吊到候失主認明是否原物再行給領昨據失主曾慶榮遣丁戚順金投案認明無悞同轉命提陳順金到案問原贓業已吊到尚有何説陳供小的一時糊塗求恩原宥同轉謂爾總不應藏匿買主之物尚欲誣累夥計原贓當洋三元著罰三倍陳再四求寛同轉飭將洋一元五角仍交姚阿毛另罰洋六元充公姚訴稱尚有鋪蓋在店中同轉飭店主給還如有掯勒等情准赴公堂控訴吊到之眼鏡交戚順金領去陳順金著具改過切結候繳洋釋放旋據保人楊雲谷投案備查○陳王氏控信益押店主蔡谷興掯匿趙子昻眞蹟同轉傳齊人証訊供各節屢詳前報昨據吊到原贓候傳失主認明陳王氏蔡谷興同投案下並據蔡呈遞押票同轉謂因何將票塗改陳供不知蔡供由伊夥廣東人蔡姓塗改小的只打一圈同轉問是何意供稱蓮蓬簪一枝先行贖出是以塗改問陳去贖時有何言語供稱因見鈔票有二十元只肯找出四元問隨時取贖之説究竟有否陳供確有此説蔡供並無此語同轉飭吊信益當簿查檢並不説明售與何處二人在堂上嘵嘵置辯同轉謂爾等一面之詞總難憑信飭將原帖暫存捕房候傳到蔡姓於禮拜一投案再核○烟鴇沈王氏因虐妓案内牽涉販賣人口之朱秀同轉飭令拘押捕房三月期滿著照原斷責放嗣因沈王氏患病先行保出朱秀枷期已滿昨日提案疎枷照斷减責二百板仍還押著交同販之人到案方准交保○頂告金布侯過付孫永祥投案遞禀求追羅炳堂拐去洋三十二元同轉命提到案羅炳堂供逆姪不肯具保求請飭提同轉謂爾姪並不犯案傳　請拘提可飭包探帶同往見爾姪當面商確著掌頰四十下還押如逾限不交再行追比飭原告下期投案候質 
 
 

Page 10

 
 
[上海北市絲業會館籌賑公所施少欽經收順直山東河南山西賑捐五月初六至初九日第三千五百八十至八十三次清單]  
　　初六日仙鎭孫象芳募邗東四諫堂主人洋三十元鎭洋縣學任善士爲内人病求速愈三十元長興東海氏二十元秀水無名氏病愈先捐十元青浦縣署各席午節酒資移助八元朱家角裕生五元吟芳廬潘五元通州豫豐莊銅洋一元凝香草堂洋五元元和署存心子四元周浦朱頌周天中節擬具筵請西席嚴持庵茂才力卻囑助四元蘇城不留名求病痊二元無名氏經手抽出欵二元南梁莊友三多元徐仲眉生男節蛋移賑二元程汝瑚一元銅洋一元許澤經堂洋一元許許氏爲父求冥福一元太倉張留餘一元無名氏一元銅洋一元弇山胡錦茂琴云氏洋四角無名氏銅洋二元一角○初七日山東黄邑怡善堂丁由　豐益趙郁堂來洋四百元又挹翠山房丁洋一百元江右無名氏保病卽愈由信昌痊來洋二百元福建宜子孫主人　吳興隴西氏求早得子由張禮記來洋五十元合規元三十五兩八錢七分五釐湖北鐵政局由招商局來洋十八元湖州隱名氏求保新產嬰孩福壽縣長由蔣同泰來十元賞志齋七元廖敬修堂五元蔣鳳占葉敬之各二元夢庚氏鄭善賓餘香氏三户各一元程芸孫四元茅屋人四元嘉興通裕莊省節酒費三元心願氏三元浙省按照廳署無名氏求合家平安無灾二元張姓一元○初八日東洋怡南等勸募由源記號來洋八十五元皖南山客胡衡炳文氏募無名氏由饒州和美莊寄來洋三十二元公中賑濟由新棧來三十元周之楨爲子求病速愈十元李德甫十元張堰西森泰陳竹書爲女吐血求愈十元廬州洄溪主人本洋十元杭州孫兆祺求病速痊四元朱志道求子病愈二元常熟顧銘瑞爲女金寳風寒求痊一元廬州義和衣店同人一元角里沈老太吳老太各五角甬江瑞康由壽康來銅洋三十五元朱家角永泰元銅洋二十元固本堂銅洋十元○初九日退齋主人由寳和莊來洋一百元李崔氏求病已愈二十元蔡裕記還願十元吳門隱名氏十元平邑吳蘭齋保孫病求痊由張堰吳興裕寄來八元李錢氏病愈完願五元馬兆清求病速愈四元元章氏四元隱名居士四焉山館同記三户各二元仁記視涙居士各一元河東成記求母卻病延年一元又求鈞兒認眞讀書免災長志一元無名氏銅洋十元○老順記來旅順船嗚太倉顧約　翁募崇義堂黄湘平銀一百兩黄六姑娘十兩零一錢冀北宦游人求妻病早好身强十兩黄佩珩女八兩彭玉鳳女愼餘堂汪各四兩沈喬氏一兩二錢一分五釐共七户合規元一百四十三兩四錢九分四釐王銘槐洋二十元　門胡恭人十元顧思謝女四元汪潘氏一元○北洋海軍採辦所葉茂蕃翁募雙榴堂規元四十二兩福建林履中還願洋三十三元黄鳴球十元文峰堂林四元黄氏子三元傷心子二元二角共六户合規元八十兩○宜興趙偉臣翁續募任翰記俞光啓堂各洋三元周蘭孫二元余洋翁周曉記無名祥記曹雅堂程雲山俞梓琴朱槐延不書名良手徐霖生徐孔鑄十一户各一元王坤才徐靜記各五角共十六户合洋二十元 
[上海北市絲業會舘籌賑公所施少欽經收順直山東河南山西賑捐五月初十至十一日第三千五百八十四五次清單]  
　　初十日天津槖臯居士由春華泰來洋五十元又繩武堂孫洋五十元京都松埏道人由蔚泰厚來京平足銀二十兩零六錢周之楨求子病愈洋十元又二元杭州秦笙爲子杏生驚花平安完願十元東海隱名氏保合家平安康健十元願合號同事平安八元胡萃三四元項保元程立三保安氏金浣夫四户各二元邗城陋菴生因女病立願獲愈七元問心居士陸六元留溪姚氏六元北京輪船蘇趾祥募二十四號桶捐洋五元銅洋一元小洋二十五角五分錢四千文無名氏各洋五元公衆四元無名氏藥資求風涇速愈四元華克宴氏由揚州義興昌寄來四元士公堂三元微力子二元紫陽季子小洋五十角盧桂記求保平安小洋五十角無名氏銅洋九元○厚康莊來常州　成莊募興順昌聚昌奎吉順逹裕興祥四户各洋二十元福興裕義興記各十二元阜成莊邵經募各十元益豫豐不書名畢同豐德三户各六元張瀛洲高泰記王錦昌不書名眈恆不書名鎰豐恆莊蔚豐莊新盛恆莊信大莊德生不書名濟不書名高程億源鍾復興鑫誠奎劉源森和豐屠源茂乃昌十九户各二元恆源莊盈豐源各五元益同昌不書名張手各三元代刻善書華子國太亨莊駿茂莊不書名瞿不書名永乾德莊協康莊仁昌莊愼餘莊不書名懋　泰恆大蔚豐順興昌十五户各一元乾豐洽銀十兩同順祥五兩共五十一户合洋二百十一元規元十六兩一錢九分○十一日浙杭長春齋主人洋一百元湖南永州州署隱主人續助湘平足銀五十兩批見規元五十一兩四錢三分九釐又飾金六件兑見規元四十六兩三錢二分二厘姜堰元益典午節並關聖會酒筵湊積洋三十元東山尊樂堂周氏慤女冥中求薦二十一元四角三分無名氏二十元又五元蕪湖裕泰莊隱名氏由正大莊來二十元厚壽氏十元隱名氏十元常州青芙館主人十元泰州八士橋許無名氏爲母周年經資移賑求冥福十元西河老石由公大棧來十元福州普安堂誠心子求合家平安消災退病延壽康强爛板洋三元又求次女孫女退病延壽爛板洋四元三山清河氏庫平番銀六兩合光洋八元一角胡錦記五元銅洋十元常熟支塘大生典銅洋二元新安篁南吳涵清求子病愈洋五元維揚楊楨南求保目患速明人口平安五元揚州無名氏求妻病愈四元太倉王榮卿爲妹病愈完願三元又友求病愈二元公衆二元松江張謙受壽記袁寳受壽記合二元張謙受鹿記一元姚柏欣一元崑山不留名一元揚州張汪氏一元○浙杭慶福綢莊丁曉芳經募第二批徐丁氏丁沈氏求延壽各洋十元泰興坊松盛坊求病痊丁傳氏無名氏王禄記呂天福鄔順昌八户一元維新氏五角桶捐一元五角共十二户合大洋二十九元對開二元○浙寗乾茂莊寄來玉山無名氏洋十元羣玉山房洋六元墨池書屋四元逹性子自省氏二元種紙書屋育　堂壽石山房寳善堂墨香書屋麥秋氏六户各一元○厚康莊來越郡京兆於寓爲長孫德華生彌月承親友賜儀移助第二批計葉西楣楊芳林各洋二元吳子成陳子琴李洛安諸曁鹽公堂陳維嵩張竹齋張六謙吳子亮杜鳳書張沛然恊裕錢莊宋庚初宋清士張幼菴秦寶臣張吉士姚逵卿王獻卿高伯俊陳子述吳子肅吳子莊廿三户各一洋何昌來康來一元胡渭山沈滋卿一元曹政平萃華一元共二十八户合洋二十六元本洋四元○招商局來漢口茶業公所文虎卿翁募無名氏洋十元南陽氏永安堂各五元文蔣氏四元楊氏一元興泰厚來江西潘履初募無名氏虎　無名氏雨記補過氏五户各洋二元有名氏一元 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緖十九年六月二十二日京報全録]  
　　宮門抄○諭旨四道録前○陜督楊等奏新疆七載防戍原保文職分别删改懇恩給奬摺○廣西提督蘇奏請更正官名片○護江撫方奏查明各縣交代完結片○粤督李等奏籌解京餉銀兩片○粤撫剛奏報太平關税收支數目摺○又奏厘金項下籌解邊防經費片○又奏請開復已故知縣革職處分片○陜督楊奏甘省道府以至未入流酌擬序補章程摺○將軍裕等奏揀補知縣摺○湖督張奏請將千總勒令休致片○東撫福奏出省防護黄水摺○六月二十二日刑部都察院大理寺廂監旗值日無引見○克公奕年各假滿請安○貴州藩司嵩崑到京請安○京口副都統保年謝恩○李念慈沈维誠張兆蘭各預備召見○浙江知府宗培謝恩○江西知府王之藩謝恩○候補道府李肇文等謝恩○良培續假十日○召見軍機嵩崑保年李念慈沈維誠張兆蘭宗培王之藩○○太子少保頭品頂戴陜甘總督臣楊昌濬頭品頂戴甘肅新疆巡撫臣陶模跪奏爲新疆七載防戍原保文職遵照部議分别删改開單懇恩給奬恭摺仰祈聖鑒事竊臣等於光緖十八年六月十七日會奏遵旨照案酌保新疆防戍異常出力文武員弁一摺奉硃批該部議奏欽此旋經部議新疆安設行省局勢大定與光緖十年初次肅清情形不同保獎之等差宜别至有省分之貴州直隸州知州周應芬等二十餘員已否奏咨留營並未聲叙應請飭下該督撫臣等將出力稍次及已經離營人員核實删减並將何員在何營著有何項勞績詳細聲叙等因於光緖十八年八月十三日具奏奉旨依議欽此欽遵咨行前來伏查此次保案雖在肅清以後惟是時大難甫平籌辦防守各事宜如理棼絲猝難就緖各員不辭勞瘁湊赴事機於設省改標之時收衆擎易舉之效上年臣等分别請獎原爲疆圉激勵人才現准部臣議奏各層尤爲朝廷愼重名器臣模當卽查照部咨會商臣昌濬擇其尤爲出力及有省分賓在著有勞績未經離營人員仍予甄録其餘概行删除並將擬保免補免選各員量爲更改綜計删减二百餘名請保四百餘名較原奏祇存三成之二較光緖十年六載邊防准保一千八百餘名僅及四成之一在各員黽免從公得邀獎叙莫非逾格鴻施而於邊荒瘠苦之區辦事逾七年之久所保祇有此數又未過從優獎核與激勵人才愼重名器之道似屬兩無所礙相應開單籲懇天恩俯准一律給獎以資鼓勵至何員在何營著有何項勞績邀免聲叙除各員履歴清册業經咨部毋庸再造外所有删改新疆七載防戍原保文職緣由謹合詞恭摺具陳伏乞皇上聖鑒訓示再此摺係臣模主稿合倂聲明謹奏奉硃批吏部議奏單倂發欽此○○蘇元春片再奴才昔年督辦軍務連克各處城壘所有在事出力人員會同前護廣西撫臣李秉衡查明彚案保奏内文童陳攸璽一名請以從九品不論雙單月遇缺儘先選用光緖十一年八二十一日奉上諭照准給獎該員於凱撤進關後銷差離營游募外出奉到行知獎札攸璽二字繕作文璽現據該員仍來邊營効用呈騐印札禀請更正前來查係當時原奏清單繕寫筆誤未及看出疏忽之咎難辭相應籲懇天恩勅部更正理合附片陳明伏乞聖鑒謹奏奉硃批吏部知道欽此○○方汝翼片再查案准户部咨具奏單開江西省州縣交代各　行令分别已未完結半年彚奏一次等因行司遵照所有江西各廳州縣自光緖十二年起至十八年半年止所出交代查明已未完結分上下各半年均經撫臣德馨附片奏報並開摺送部查覈各在案兹據署布政使福裕詳稱自光緖十八年七月起至十二月底止江西各縣所出交代正署代理計二十任倂作十三案均算明清楚並無虧短先後造具册結詳咨送部所有十八年下半年各縣所出交代俱已完結理合遵章彚開銜名清摺詳請具奏等情前來臣覆查無異除將清摺咨送户部查覈外理合附片陳明伏乞聖鑒謹奏奉硃批户部知道欽此○○李瀚章等片再准户部咨光緖十九年分京餉指撥廣東太平關常税銀五萬兩等因當經轉飭遵照籌解兹據廣東布政使覺羅成允詳稱查太平關税向由南韶連道徵解現尚未准移解到司兹向殷實銀號日昇昌百川通蔚泰厚蔚長厚新泰厚先行借墊銀五萬兩作爲太平關常税京餉卽由該商號匯兑赴京仍俟太平關税收有銀兩發還歸欵飭委候補同知吳國章等領齎匯單於光緖十九年五月十九日起程由海道進京支取銀兩解赴户部投納所有太平關常税奉撥光緖十九年京餉銀五萬兩現已如數解清等情具詳前來臣等覆核無異除咨户部查照外理合附片陳明伏乞聖鑒謹奏奉硃批户部知道欽此○○頭品頂戴廣東巡撫臣剛毅跪奏爲太平關税接徵第二十七年期滿謹將收支數目恭摺具報仰祈聖鑒事竊照粤省太平關税務自同治五年十月更定新章起截至光緖十八年正月二十三日止共歴二十六年期滿歴届徵收税數均經各前撫臣按年奏報在案兹自光緖十八年正月二十四日起連閏至十二月二十三日止係第二十七年接徵期滿據管關委員南韶連道阿克敦列册呈報本届共徵貨税正銀一十萬三千九百二十一兩二錢二分八厘耗銀一萬三百九十二兩一錢二分三厘傾銷紋水銀一萬一千四百三十一兩三錢三分六厘羡餘銀一萬九千七百四十五兩三分一厘共徵洋銀一十四萬五千四百八十九兩七錢一分八厘支銷各廠薪工雜用銀三萬一千七百三十五兩四錢四分實解存藩司庫洋銀一十一萬三千七百五十四兩二錢七分八厘倂據江海關呈報代徵絲税正銀六萬七千七百一十六兩八錢七分耗銀六千七百七十一兩六錢八分六厘共徵紋銀七萬四千四百八十八兩五錢五分六厘查太平關原定額徵正税盈餘及江海關代徵絲税共應徵銀一十三萬四千八百二十五兩一錢七分五厘今本届太平關貨税及江海關絲税除耗銀及傾銷紋水遵章不入比較外核計共徵收正税羡餘銀一十九萬一千三百八十三兩一錢二分九釐比較定額實溢徵銀五萬六千五百五十七兩九錢五分四厘除江海關代徵銀兩向由蘇省解亦外所有太平關徵收税欵已由藩司易換紋銀陸續支解部撥京外餉需容俟奏銷時飭司核明確數另行報部至此次在關支銷薪工一切係格外節省實用實銷且概以洋銀支發應仍遵前旨懇請准予動用倂免扣减二成以示體恤除再督飭該關道實力徵收不准稍涉疏懈外所有太平關税務改辦第二十七年期滿收數逾額緣由理合恭摺具奏伏乞皇上聖鑒謹奏奉硃批户部議奏欽此○○剛毅片再光緖十九年東北邊防經費部撥廣東釐金銀八萬兩當經轉行遵照去後兹據布政使覺羅成允會同厘務局司道詳稱在於厘金項下籌銀四萬兩作爲第一批仍交殷實商號日昇昌等匯兑至京飭委候補同知吳國章等領齎匯單文批附搭輪船進京支取銀兩赴部投納據報於光緒十九年五月十九日起程等情詳請且○奏前來臣等覆覈無異除咨呈海軍衙門曁咨户部查照外謹合詞附片具陳伏乞○聖鑒謹奏奉硃批該衙門知道欽此○○剛毅片再已故陽山縣知縣徐沅前在陽山縣任内徵存雜欵銀一千九百餘兩米一百八十餘石疉催未解經督臣李瀚章於前兼署撫篆任内奏請革職勒限嚴追欽奉諭旨恭録咨行欽遵查照去後兹據布政使覺羅成允署督糧道閻希范會同交代總局司道詳稱據徐沅家屬於光緖十八年十二月初九日完解徵存光緖十六年科塲火耗銀一十八兩六錢六分七厘又於光緖十九年三月十九日完解徵存光緖十六年税羡銀九百三兩四錢八分九厘六毫糧道養廉銀一十九兩一錢一分四厘耤榖價銀一十珦四分八厘耗米盈餘銀一百六十三兩三錢四分二厘耗米變價銀一兩六錢四分三厘光緖十七年税羡銀八百二兩七分四厘耤榖價銀七兩三錢七分九厘耗米盈餘銀三十六兩四錢三分三厘耗米變價銀一兩六錢四分三厘俱造入光緖十九年秋季册報又於光緖十八年十二月初五日完解徵存光緖十六年裁兵三成本色米八十石五升八合八勺光緖十七年裁兵三成本色米三十二石五斗一合帶徵光緖十四年裁兵三成本色米九石八斗六升三合光緖十五年裁兵三成本色米六十一石二斗三升五合又光緖十八年十二月初九日完解榖價銀三兩七錢以上各欵向不列入季册造報此外並無未完之欵請開復原叅革職限追之案等情詳請具奏前來臣等伏查該故員徐沅叅追各欵旣據該家屬照數完解清楚相應請旨將已故前任陽山縣知縣徐沅原叅革職勒限嚴追之案准予開復以清案牘除將細數清册送部核辦外所有已故知縣欠解銀米叅追後由家屬全完請開復原叅革職嚴追之案緣由謹會同兩廣總督臣李瀚章合詞附片具陳伏乞聖鑒謹奏奉硃批著照所請該部知道欽此○○太子 
 
 

Page 14

 
 
少保頭品頂戴陜甘總督臣楊昌濬跪奏爲甘肅省道府以至未入流酌擬序補章程以杜流弊而昭公允恭摺仰祈聖鑒事竊查前准吏部咨議覆四川總督劉秉璋片奏鄭工新海防遇缺自道府至未入流到省後給予限制一案擬請嗣後各省道府以至未入流輪用鄭工及新海防遇缺先兩項時無論請補何項所出之缺均核其截缺月分以六個月爲限在省加捐班次人員以該省接到新班過班知照部文在六個月以外之缺方准請補領照赴省人員以到省後在六個月以外所出之缺方准請補如此定以限制庶可免凱觎缺分之弊奏請飭下各直省一體遵照辦理等因並鈔録原奏咨會前來當經行司遵辦兹據藩司沈晉祥臬司裕祥會詳稱遵查銓補章程輪用各項班次到班時先用鄭工新班先二人海防新班先一人海防卽與海防先一人以五缺爲一輪各項出身人員到班時先用本班先一人各項試用人員到班時挿用分缺先一人次用分缺間一人核計以鄭工海防新班先爲最優一經報捐到省指顧間卽可得缺所以大八成花樣捐數頗鉅欲期鼓勵捐輸不得不略從優異甘省僻處邊陲地方瘠苦缺分無多現無報捐遇缺先人員然一經報捐分先分間及本班先花樣卽與他省之加捐遇缺先花樣無異查州縣繁要缺出例應揀員升調甘省例限七十日如一時不得其人尚准展限兩月總計限期已在四個月以外迨司中依限揀員詳請升調必俟奉到核准部文方能開缺其告病休致人員亦須接到准其開缺部文方能揀補文牘往返均須數月之久各項候補人員一聞出缺明知揀員升調所遺及病休等缺均在數月以後約計報捐花樣過班到省爲期尚裕卽電函託人赴部報捐瞬息之間便已上兑迨升調病休等員缺接奉部中准補准補開之文而此項花樣人員早已過班到省例應輪補似此工於取巧實與指缺報捐無異且遇缺先花樣捐數計須銀七八千兩之多部中尚以指缺報捐不足以杜取巧之弊議定到省後扣限六個月必在限外出缺方准序補是於鼓勵捐輸之中仍寓澄叙官方之意至分先分間花樣捐數不過二千餘金本班先花樣捐數不過一千餘金捐數甚微竟得爲捷足之先得是於捐輸無甚裨益而與銓補章程殊多窒碍此等報捐各項花樣人員從前並未議及如何定以限制兹該司等悉心酌核嗣後除留補叅缺及降補廻避改教撤回例應酌補及病故缺係以病故之日作爲開缺日期仍照章辦理外至升調缺出應以升調缺出之日爲斷如升調缺出缺在先而報捐分先分間本班先人員到省在後者將來出有升調所遺之缺卽予扣補其告病之缺以該員具詳到司之日爲斷休致之缺以臣衙門具題之日爲斷如告病休致之缺具詳具題在先而報捐分先分間本班先人員到省在後者將來奉准部覆之後如遇輪補到班亦予扣補似此明定章程不特指缺報捐之弊可以杜絶而該員等旣知臨時取巧無濟於事凡欲報捐花樣者皆將爭先上兑於捐輸亦可期起色等情會詳請奏前來臣查甘會地處邊徼缺分無多自軍興後卽屬變通辦理迨光緖十七年始奉照例章銓補深恐見有缺出意欲捐補致啓奔競之端不得不酌章程俾示限制兹該司等核擬各節洵足以杜流弊而昭平允相應請旨飭部核議示覆俾有遵循謹恭摺具陳伏乞皇上聖鑒訓示謹奏奉硃批吏部議奏欽此○○奴才裕禄興陞跪奏爲遴員揀補要缺知縣以資治理恭摺仰祈聖鑒事竊查懹德縣知縣賀損升補甯遠州知州經部議准光緖十九年三月二十二日具奏奉旨依議欽此按五日行文照限減半計算應以四月十一日作爲開缺日期所遺懹德縣員缺係沿邊繁難題調要缺例應由外揀員請補該縣地臨邊境蒙民雜處盜賊出没靡常政務殷繁最稱難治必須老成諳練熟悉情形之員方克勝任查奏定章程知縣題調要缺應由現任人員揀選調補如無實任合例堪調之員准以即用人員揀補又光緖十一年十月奏定變通邊要各缺章程邊外新設知縣各缺如無可調之員比照熱河成案准於候補委用人員内有委署地方並無貽誤者與卽用一班一體揀補試署等因各在案奴才等於通省現任人員内逐加遴選非歴俸未滿卽人地未宜俱無堪以升調之員惟查有候補知縣傅雲颺現年五十七歲山東萊州府昌邑縣人咸豐十年十二月遵例報捐監生並捐縣丞雙月選用經欽差督辦徐宿軍務前雲南提督傅振邦劄委帮帶頭起東勇派赴東境恊勦捻匪屢獲勝仗彚案保奏十一年二月十九日奉旨著不論雙單月遇缺卽選欽此同治九年隨古北練軍出師庫倫辦理糧餉軍火事務因駐防始終出力保奏仍以縣丞分發省分歸軍功候補班補用光緖元年八月凱撤保獎經部核准議叙復經前直隸提督傳振邦劄委帮帶中營馬隊二軍正月解餉來奉經前署盛京將軍崇實留奉當差因剿辦哈拉套力改股匪出力保奏經部議准俟補縣丞以知縣用二月二十五日奉旨依議欽此三年七月奏請留奉差委十二月復奏請以本班留於奉天補用經部議准四年五月初一日奉旨依議欽此十二月請咨赴部五年正月二十八日欽派大臣騐看領照回省六年五月咨准試署通化縣柳樹河縣丞到任八年三月奉又實授十三年七月在任聞訃丁母憂開缺服滿在部呈報起復遵例捐免保舉補交監生四成實銀十六年六月十一日經吏部帶領引見奉旨奉天候補知縣傳雲颺著照例用欽此八月二十九日領照到省一年期滿照例甄别十八年十二月二十二日委署懐仁縣知縣到任辦理一切均臻裕如該員才具明練任事實心以之酌補懐德縣知縣洵屬人地相宜堪以勝任與例亦符合無仰懇天恩俯念員缺緊要准以候補知縣傳雲颺補授懐德縣知縣實於地方有裨如蒙俞允該員係候補知縣請補知縣銜缺相當毋庸送部引見仍俟試署一年期滿果能稱職再請實授所有遴員請補要缺知縣緣由理合恭摺具陳伏乞皇上聖鑒謹奏奉硃批吏部議奏欽此○○張之洞片再據署湖北宜昌鎭總兵蔣澤斌詳據施南協副將熊朝鑑詳據該協右營右哨千總張天慶　稱前因奉差晋省請領兵餉途次染病請假醫治現在手疾尚未復元禀懇轉詳開除千總底缺仍留世職支食世俸等情詳請核辦前　查定例現任副將以下外委以上各官如遇查閲營伍之年不准告病乞休以杜規避如有告病乞休者卽勒令休致等語光緖十八年係查閲營伍之年經臣奏明將省外各營展至本年再行前往校閲該千總張天慶於未奉查閲之先自行告病開缺實屬違例規避相應請旨將儘先都司施南恊右營右哨千總雲騎尉世職張天慶勒令休致以肅戎政除將所遺世職飭查有無應襲之人照例辦理外理合附片具陳伏乞聖鑒飭部查照施行謹奏奉硃批著照所請兵部知道欽此○○尚書銜山東巡撫奴才福潤跪奏爲五月内黄水迭次增長現交庚伏奴才出省駐工親督防護恭摺仰祈聖鑒事竊奴才前將桃汛期内兩岸所出險工搶護平穩緣由奏報在案本年節氣較早兼之雨澤連線黄河水勢甚大前接甘肅藩司沈晉祥電稱該省四月内連日陰雨河水大漲已與往年伏汛相似等情山東河身淺窄來源如此恐伏秋大汛益形浩瀚難免盈滿之患前蒙天恩准撥海防捐輸銀兩擇要修培堤埝業經督飭各員照估辦理惟工長欵絀兩岸千餘里未能普力興修較之豫省河面曁窄　不同隄防復高卑逈異一切爲難情形諒邀聖明洞鑒所有防汛事宜奴才與總辦會辦各員悉心布置已將應需料物分叚購存沿河掃壩因上年盛漲被冲多有墊陷亦均分别加廂繩料朽腐者並一律拆修完整又購碎石抛護險要各處籌防已爲嚴密計自入夏以來惠民縣五楊家小高家等處因水勢增長冲刷隄坦掃壩卽經搶護平穩五月初二至初六日共漲水三尺二寸十六七兩日續漲二尺七寸二十七日陡漲三尺業已拍岸盈槽據在工文武員弁禀稱上游菏澤縣之雙合嶺陽榖縣之江廟靳庄壽張縣之孫蔞均係頂冲險要溜逼掃根淘刷堪虞中游歴城縣南濼口石覇冲塌拾餘丈下游濟陽縣葛家店惠民王家集潘三莊歸仁鎭清河鎭濵州東油坊北鎭打魚張家趙家寺利津縣鹽窩大田家傳家窩張家屋大王廟東鹽窩北嶺子等處均報出險情形輕重不一經各總辦會辦道員分督弁勇人夫赶緊搶廂有已漸臻平穩者有尚在搶修者大致應可無虞惟鹽窩龜近海濵適當全溜之冲掃前水深二丈餘屢廂屢蟄情形極爲險要現經道員多培督率承防員弁及地方紳董竭力設法搶辦時當伏汛黄水來源正旺奴才惟有出赴工次居中督率妥爲防守以期仰副宸厪除咨部查照外謹恭摺具陳伏乞皇上聖鑒謹奏奉硃批知道了欽此 
 
