# 1902 - 337 - 4910649

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全壁今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閲可也此啓 
[順天江南浙江湖北江西各省闈藝出售] [  圖書集成局白]  
　　本科各省鄉試攺試論策經義闈藝傳來五花八門各擅其勝本局爰將順天江南湖北浙江江西等省闈中原刻付諸鉛印現均次第出書順天江南湖北每本一角六分浙江江西每本一角二分所印無多購者雲集欲揣摩新科風氣者請卽臨申報館及各書坊購取遲恐不能應命也此佈 
[閲政務處外務部覆奏振貝子條陳摺因書其後]  
　　今春三月振貝子銜命出洋賀英皇加冕事竣後遊歴俄法德美日本各國以親藩之貴涉瀛海之遙朝廷不特爲邦交起見直欲使詳考列邦得失俾資顧問用意誠至深且遠而果也貝子不負君命周諮博覽實有見夫東西各國之所以興中國之所以弱窮源探本擇要敷陳朝廷著政務處外務部覈議具奏足見貝子之留心經濟而朝廷之從善如流也按原奏條陳三事一曰商務一曰路礦一曰學堂夫國家政事固非此三者可竟即步武西法亦斷不僅此三者惟當今至急之務則以此三者爲提綱挈領苟能辦理妥善則舉國之精神自振查泰西以商務立國而路礦之利尤其大者中國固當刻意講求惟竊意商務誠以工藝爲本而各國通商則出入銀錢損益關係亦非淺鮮外人精於理財故商務日旺理財之法當以整頓圜法爲第一其次開設銀行蓋圜法不一則利權不專人心不齊不設銀行則財無歸宿現在無論能攺行金幣抑仍用銀幣務當規制一律則卽不能通行外洋而一國之中能各處流通不使外來洋銀稍有攙入則挽回利權已不可限量矣然無銀行以爲收發則内外交涉仍仰他人鼻息而吾利權仍不能伸故理財之法當以整頓圜法爲體以開設銀行爲用二者如唇之與齒缺一不可者也至於欲興路礦則銀行尤不可少查外人集欵無不歸之於銀行虚實易見核算易明一國之人信之則銀行之資本愈大銀行資本一充則國家籌欵自易憶自二十年前中國辦理礦務售買股票舉國若狂卒至有始無終情同誑騙後來鑒於此弊務使股銀實存銀行方准禀辦此不能不設銀行之明證也按原摺以南洋各島商富至多應請飭下商務大臣選派妥員出洋會同出使英美各國大臣就的轄各島華商招集巨欵回華開辦現在内地各商皆以外國銀行爲可靠無形之利日漸外溢况海外各商更久已信從外國銀行乎事苟有成則股本非集之銀行無以歸宿是中國多籌一欵外人多一利益故鄙意中國宜先招股設立大銀行分設通商口岸官商内外出入皆以此爲總匯再推設於外洋華商聚集之處夫然後呼吸通靈存儲旣妥籌欵自易查西國民財皆以銀行爲外府國有正用皆由銀行籌借中國仿之免借洋債無外溢之虧免借民債少煩瑣之弊銀行之有益於百姓國家豈不大哉然有治法而無治人辦理終不能盡善故培植人才尤爲本要惟學非一人所能盡事非一人所能兼專門之學亦不可以僂指計旣以商務爲先路礦爲要則宜先設商務學堂路礦學堂聘請教習分門教授學生卒業之後卽派辦所習之事庶商務路礦自有起色生財之基一立則推廣自易外洋各國學堂林立無一國無專門學校故人才如此之盛然原其初亦斷不能並時舉辦由少而多匪伊朝夕此先後緩急不可不辨者也敢以質之當軸不知能采及芻蕘否也 
[諭旨恭錄]  
　　十月二十八日奉旨王增元潤年均著准其留院東城兵馬司副指揮員缺著汪建猷補授北城兵馬司副指揮員缺著丁汝彪補授欽此 
[宮門抄]  
　　十月二十八日工部鴻臚寺正白旗値日無引見鹿傳霖等同鄉官謝恩琦侯請假十日順承連陞預備召見工部奏派稽查火藥局派出桂公召見軍機大臣及順承連陞○二十九日内務府國子監正紅旗値日無引見貴州布政使邵積誠請訓並請假兩個月開缺四川總督奎俊到京請安德茂假滿請安桂公謝管理火藥局事務恩魁芳音德面預備召見掌儀司奏十一月初一日祭奉先殿橚貝子行禮召見軍機大臣及邵積誠奎俊 
[電傳宮門抄]  
　　昨晚京師友人專電告知本館云十一月初九日皇上召見軍機大臣及丁振鐸毓隆奎芳毓秀是日並無明發上諭 
[撤兵有期]  
　　日本某日報登英京倫敦來電云英國遠戍上海之兵刻已决定於西歴十二月二十號撤回至德國撤兵之期則在西歴明年二月一號 
[鐵路紀聞]  
　　日本某日報云中國蘆漢鐵路由直隷正定以達廣平已于西歴十一月杪工竣本年議欲接至昌德目下大沽一帶築路所需材料高積如山聞擬於封河前已一律運赴工次云 
[法圖華礦]  
　　日本某日報云法國某礦師游歴山東尋得濟寗府屬有一佳礦因擬集貲開采德國領事某君起而抗阻刻下方與巡撫周玉山中丞互相商議其詞甚嚴不知日後將何以處置也 
[產金計敷]  
　　香港循環日報云亞非利加洲南部英屬各地夙以產金著自本年西歴正月一號至七月三十一號共產黃金六十五萬六千八百四十二晏予較昨年所產二十三萬八千九百九十一晏予實增三分之二緣戰氛盡消故礦務大爲興旺云晏予係泰西權名一晏予重若干尙未攷悉 
 
 

Page 2

 
 
[暹艦抵崎]  
　　日本某日報云東歴十二月三日有暹邏國兵艦名麥哈氣耶苦利者由盤谷繞出香港以抵長崎蓋奉迎暹世子也翌日午後四下鐘許卽起椗赴横濱按是艦載重二千四百墩艦中武弁水師共三百二十七人管帶官之洛諾滑氏係腦威國人聞暹世子於上月一日由賢磨捕立司埠乘氣耶伊那輪船啓行沿途游歴直至美之晚香坡大約東歴本月十日可抵東瀛矣 
[日艦命名]  
　　日本某日報云海軍大臣於東歴十一月二十九日以橫濱製船廠所造第十八號逐水雷艇告成命其名曰村雨 
[京師劫案]  
　　京師訪事友人云前月之杪某省委員某君由户部領得餉銀四千兩裝釘成鞘雇驢至永定門外突由業薄中躍出四匪人放槍恐嚇驢夫手無火器無可抵禦棄之而逃四匪遂將銀鞘運入城中瓜分而散事後委員報經彼處營汛某都戎派令弁兵嚴行跴緝緝至前門外延壽寺街泰興錢店瞥見有人持銀向兑心焉疑之尾至觀音寺迤南某妓院中擒獲二匪解回刑訊供認刧餉不諱并將夥盜姓名一一供出次日復在琉璃廠琉璃窰内緝獲首犯一名訊係某營革勇繼又在前門外某錢店起出原贓惟尙有一犯漏網未獲蓋已携贓遠颺矣先是十月初旬某日某妓院龜傭某氏由鄉間策蹇入都行至距廣渠門二里許日已西沈突遇三四匪徒攔阻去路喝令將所携衣物悉數交出氏略一逡巡一匪遽出白刃恫喝氏懼棄物狂奔越十餘日偶至前門外觀音寺左近見一人所穿坎肩似係已物細審其人面目卽前次持刀恫喝者遂扭其髮辮大聲疾呼適本叚營兵在側詰悉前情帮同拘至琉璃廠西河營汛官廳内縶以鐵索押赴鐵廠守備署一鞫而服並供出夥犯三名均在距東便門十餘里之高碑店當夜守戎某君卽派出弁兵會同左營弁兵緝獲一犯歸案嚴懲 
[榷酤肇事]  
　　香港循環日報云有客自粤之江門埠來言及埠中因官吏征收酒捐人心不服十月二十八日闔市酒米各店一律閉門鄉民之日謀升斗者見無米可糶鼓噪異常有好呈者紿之曰現在縣丞衙門運米平糶每小銀錢一枚可得米六斤何患巧婦之無米難炊乎鄉民聞言一擁而往市中無賴子亦尾隨其後頃刻嘯聚至數百人及見事屬子虚立將麒麟門攻破某二尹出而諭之曰酒捐由商人某甲承充非本官之咎也爾等何得與本官爲難諸人聞言羣擁至甲家破門直入將家中所有搜掠一空屋宇則更付之一炬甲有叔母家在比鄰亦遭波及時閙事者聚觀者已集有七八千人有某乙者承充江門白鴿票捐本與酒捐無涉惟素爲鄉民所惡乘勢往其家攻破大門將器物恣情搜括乙本豪富鄉民搜出珠寳金銀衣服約値洋銀數千圓盡舉而投諸火卽上祖神主亦不留存千總某君見衆怒難犯馳往公所與紳士商所以彈壓之法鄉民有隨往者被其所部勇丁擊破頭顱遂胡哨一聲擁入公所紛紛將千總毆擊千總懼不敵諭令數勇護之而奔鄉民或擲以石或擊以帚洎追回本署復將銜牌繖扇盡行擊毁入夜猶未散歸 
[巡警新章]  
　　蕪湖訪事人云蕪湖巡警局刻經許呂兩觀察籌欵舉行已有眉目計設督辦一員月支薪水銀二百兩總巡一員月支薪水銀八十兩管帶六員月各支薪水銀八十兩發審一員月支薪水銀三十兩文案一員月支薪水銀三十兩收支一員月支薪水銀三十兩洋捕頭兼教習一人月支薪水洋銀二百元包探一名月給工飯銀十兩分局委員七員月各支薪水銀二十兩正副哨官六員正者月支薪水銀十八兩副者月各支薪水銀十二兩什長三十名月各給餉銀五兩巡兵二百七十名月各給餉銀三兩六錢火夫三十名月各給餉銀二兩六錢局勇三十二名月各給餉銀三兩收發文件委員一員月支薪水銀十二兩管理印簿委員一員月支薪水銀十二兩司事二人月各支薪水銀八兩巡警捕房委員一員月支薪水銀十二兩工程委員一員月支薪水銀五十兩清道夫四十名月各給工銀三兩巡警總局雜用月支銀一百二十兩巡警營雜用月支銀四十兩每月共需銀二千四百三十兩洋銀二百圓 
[浙省官塲紀事]  
　　杭州訪事人云浙洋統領費毓卿鎮軍於本月初四日因巡哨出洋順道來杭禀見護理巡撫誠果泉中丞旋又往司道及武職各衙投刺次日中丞親往答拜鎭軍隨復詣撫轅謝步○新選處州府同知李司馬愈堂由京領憑南下本月初二日來省禀到呈遞履歴○署臨安縣靳式如大令因病出缺交代尙未算淸現由兼署藩司黃幼農都轉札委候補知州汪悔庵刺史嚴催家屬速爲算結○寗波閩捐局員林希村大令另有差委由牙釐局憲某君札委候補縣黃大令紀年接辦○浙省三倉積榖前因年饑掃數礱米平糶邇者新榖登塲市價平减上憲特委李大令鍾祜赴江蘇無錫一帶採購齊全刻已陸續解運來杭由管倉委員史大令照數騐兑 
[蘇省官塲紀事]  
　　姑蘇訪事人云正任江蘇昭文縣張大令瀛前經上憲調辦闈差現已由白下旋省隨經藩憲陸春江方伯飭回本任大令奉札後卽於翌日遄赴昭文○撫標水師中營管帶一差現經撫憲恩藝棠中丞遴委補用副將趙副戎雲龍接任○城守左軍守備缺某守戎因事開缺現經上憲札委丁守戎魁榜署理已於某日接篆任事矣○太湖水師全軍現經撫憲恩中丞札委劉軍門徵鳳接統軍門到差後卽於翌日帶領師船赴太倉上海陳墓平望等處巡哨○水師中營管帶羅守戎長華現奉撫憲恩中丞調帶續備右營已於日前互相交替矣○蘇防續備各營統領松觀察峻現經撫憲恩中丞札委兼辦蘇防水陸各軍營務處軍門奉札後已於前日到差矣 
[松郡官塲紀事]  
　　松江訪事人云江南提督兼南洋兵輪船總統李壽亭軍門因前弔奠原任南洋大臣兩江制憲劉忠誠公前赴白門邇日提轅接到來函知軍麾准於本月初六日遄返標下四營將備曁正副兩營兵遂整隊至南門外大漲涇碼頭預備迎迓或謂軍門尙需在滬小作勾留未知確否○松江府許子原太守親詣婁金靑三縣勘視例荒並順道至漕涇金山衞等處巡閲海塘兹已公畢於本月初六日亭午返松由竹竿匯登陸隨復示期十二日帶仝本署書吏三名馳赴海門一帶密查沙民閙事案 
[鷺島寒雲]  
　　厦門訪事人云拐匪某甲前由長江各埠誘得小孩伊口附乘招商局某輪船來厦匿跡馬柱某姓家事被厦防廳同知某司馬訪悉卽飭捕役將甲拿獲并起出小孩二口押候訊懲○厦門自遭回祿後道憲延觀察日與諸紳董妥議防火善後策諭令各業主就屋之兩旁讓地一尺門前均作庫門一面派員查明如有侵占官地者一槪不准復蓋○馬快某甲於上月十四日晚同其夥某乙往各處巡查巡至相公宮邊見有竊賊撬某姓之門因即上前拘獲押至中途賊忽袖出利刀向甲腰間猛刺甲負痛釋手乙急揪住賊之髮辮賊復刺乙心窩倒地斃命髮辮尙在手中甲見之大聲呼救旁人帮同押解厦防廳署某司馬飭押候訊懲○上月十五日之晚二點鐘時鳥美街恊利錢莊突來盜匪多人攻破大門莊夥急登屋狂呼失火街鄰聞聲均卽開門往救盜見人衆多乃分投逸去○十月十六日到有英國兵艦一艘及魚雷艇三艘均寄椗關前○道署防營右哨哨弁印君前奉道憲檄令帶勇赴漳剿匪今匪已解散勇遂撤回○上月十七日之晚魚更三下外校塲街某錢鋪突來盜匪十餘人明火執械破扉入内各夥咸往後躱避任其搜括事後檢點之下知劫去洋銀七百餘元因卽據情禀報提道廳各署十八日淸晨提憲楊西園軍門卽親臨勘騐旣而廳尊某司馬亦鳴騶而至騐明實在情形飭捕會營嚴緝 
 
 

Page 3

 
 
[庚樓觴月]  
　　漢口訪事人云署理兩江總督張香濤宮保蒞任後卽赶籌巨欵若干萬於本月某日委員解赴卾中○鄂省將弁學堂自歸黃小岑太守接辦卽竭力整頓悉攺舊規在堂中學生僅存一百聞明春尙須酌加學額也 
[金山夕照]  
　　鎭江訪事人云邇來郡中錢價甚昻龍銀每元祇兑八百三十文尙攙雜私錢百餘小銀錢每角僅兑七十四文經紀小民受虧實甚○著名痞匪王和尙暴戾恣睢案如山積現由署丹徒縣洪鷺汀大令飭差拘獲押候訊懲聞者快之○此間開辦房捐向由房主於租金十成中提出一成半按月呈繳近日省垣督辦房捐司道札知丹徒縣署略謂據朱紳以增等禀稱此項捐項僅據房主提繳未免偏苛應攺由房主房客各繳其半庶免向隅等情日來縣主洪大令已遵札出示俾衆周知矣 
[星軺赴省]  
　　出使美國大臣梁震東星使於昨日傍晚五點鐘時由美界北河南路天后宮側出使行轅乘輿至法界招商局金利源馬頭乘某輪船前往江寗與署理兩江總督兼南洋通商大臣張香濤宮保晤商機要 
[邑侯續假]  
　　日前上海縣主汪瑤庭大令偶沾清恙遣家丁投蘇松太兵備道轅請假一日藉資調養昨日病仍未痊因又飭丁投道轅禀請續假一日 
[飭緝私錢]  
　　邇來上海縣主汪瑤庭大令訪知某某諸爐匪在本城九鋪私鑄當十銅圓深恐有壞錢法特於昨日飭差前往嚴密查拿務獲獲治 
[仙人釀命]  
　　有瞽耆史其姓自稱半仙賃居英界九江路垂簾賣卜以博饔飱將餘屋轉賃與馬夫金才生棲其眷屬前日金忽與半仙之壻謝桂口角忿爭呑服生烟斃命半仙大懼急喚令巡街捕報知捕房捕頭令地保潘鳳祥投報上海縣署昨日傳聞半仙已勸謝浼孔方兄調但和未知捕頭能否允許也 
[上海巡局紀事]  
　　日前錢茂林投上海縣署控沈德坤積欠房租等情昨日縣主汪瑤庭大令飭差持票赴二十三七鋪巡防局移提局員高文軒二尹飭地甲至南倉街將沈拘獲交縣差帶回歸案訊辦○邇來浦東保甲總巡謝岳松明府親率差保巡查見各茶肆均設有竹牌誘人賭博廢時失業莫此爲甚爰飭各圖地保傳諭茶肆主嗣後不准再犯如違從重究辦○前日浦東保甲總巡謝明府特傳差役四名諭令輪流在局當差不得擅離職守如違定予斥革○保甲總巡謝明府訪悉浦東各鄉民類皆性情强悍每因細事遽起爭端甚或因而涉訟爰飭書吏繕發告示張貼通衢諄諄勸導以期化莠爲良 
[法租界捕房瑣案]  
　　上月某日無錫某當鋪被盜刼去金銀珠寳衣服等物報經縣主某大令飭捕嚴緝並移文上海縣及英洋法租界公廨懸賞緝拿旋經法界包探在南市新泉園浴堂拘獲彭金和李金桂徐春明三犯起出銀臂釧四十五副銀押髮簪二十五枝金戒指一枚詰之自認行刧不諱及解送公堂禀請讞員孫建臣大令訊究忽又翻供因飭暫行管押昨日有往常州提案道經無錫之某差訪悉是案眞贓有鏨寶豐彩豐字樣者爰俟大令蒞捕房投案禀明大令飭將所獲銀臂釧察騐牌號果與所禀相符知案無遁飾命將各犯嚴加禁錮聽候無錫來文歸案訊辦○竊犯周阿元迭經包探解請大令訊供自認爲賊二十餘年遂著重責五百板發攺過所監禁三個月期滿另行發落○車寓主呂正祥呑沒致和錢莊出店人某甲所遺洋銀五百三十元控經大令訊供追出九十元暫准交人保出昨日致和執事人陳林祥投案求追大令著保人將呂交案訊比○竊犯曹清和糾合黨羽行竊江永輪船上某客所携寳銀十七錠報捕查獲解經大令推鞫供認分得寶銀三錠浼袁淸山黃耀廷兑換餘贓均被同黨瓜分遂提到袁黃飭將所兑寶銀三錠呈案聽候給還失主曹送縣嚴辦昨日袁黃已將寳銀繳呈大令命卽釋出○偷兒張阿元袁照如均由包探解奉大令訊供著將張責四百板袁責一百板 
[分發人員騐看名單]  
　　新海防例掣籖分發郎中花翎孟廣譽山西劉偉四川主事黃琮湖南内閣中書盧兆蓉江西太常寺典簿李汝益江蘇部寺司務周英杰湖北童德澍湖北鹽運司運判白曾然順天知縣金鴻鈞安徽從九品曹兆綬湖南○新海防例指省分發道花翎朱恩紱湖南湖北劉安濤浙江江蘇徐子靑江蘇福建包國珍浙江四川鄭世璜浙江江蘇黃承雲江西江蘇花翎葉祖蔭湖北陜西江峰靑安徽江西知府李輔燾湖南安徽楊逢辰湖南江蘇花翎楊增新雲南甘肅陳喬年直隷吉林程頒萬湖南湖北方政江西江蘇同知嚴慶祺江蘇雲南惲福麟江蘇安徽聶宗羲安徽江蘇余銑江蘇江西馮慶恩順天山東直隷州知州姚振國陜西山西佘榮清江蘇直隷知州李傳蔚安徽湖北朱鑫貴州雲南通判王運昌山東北河王念宗甘肅河南曹瀛煥湖南四川成林正黃滿雲南知縣温士龔廣東福建王家鏞順天河南王毓菁福建山東姚文蔚順天陜西黃源淇順天山西隋官同順天甘肅李培蔭山西廣東杜家寳湖北四川劉秉鈞湖北四川薛耀嶷山西陜西孔繁杏山西直隷周以存湖北江蘇黃仁靜湖南湖北李光鼎山西河南馬聲煊湖南安徽李闊河南安徽沈炤圻浙江四川張壽鎬浙江湖北鄧爲亮四川湖北曹靈秀陜西山西劉聲槐四川陜西孫賢濟浙江直隷魏本立浙江江蘇沈鍾瑾浙江江蘇張嘉淦順天河南劉琴材直隸河南李錦成江西四川汪壽椿貴州雲南蒯思曾江蘇浙江丁德威湖南浙江楊殿藩江蘇浙江黃瑞輝浙江四川向淦湖南廣西李作霖浙江福建郭式昌江西安徽郭鳳廕江西安徽程開吳江西江蘇方仁元江西湖北張寶善雲南四川華蘭江蘇廣東謝欽江西安徽陳益江蘇廣東直隸州州同祝壽欽江西福建楊淇直隸兩淮賈國澄直隷兩淮蕭炎瑞廣西廣東劉泮璜湖南福建劉明暾四川福建布經歴黃福鈞順天陜西王敬彝貴州雲南胡之勳江蘇山東州同薛宜瑛江蘇安徽薛宜珽江蘇廣西直隸州州判張之純江蘇安徽雷舫湖北江蘇州判周溥恩廣西雲南易顯璜四川北河[  此單未完容俟續錄]  
[義欵照登]  
　　昨接松江語花室趙函開閲報章見上海衆紳墕保全塚地一案慈心普照下逮九幽欽佩奚似兹因少子近得痰疾時發時愈特捐助洋銀五十元以求速愈祈察入收卽付收條云云敝堂當卽轉送商業會議公所掣取收條寄松行見吉人天相不日卽可占勿藥之爻也合乞登報以彰盛德[  保安堂司董啓]  
[申報館協振所經收山東振捐十月二十一日至十月三十日止第二十八次清單]  
　　十月廿一日黃禮步求先考批冥福小洋一百角又求女兒招麟痢疾速痊小洋三十角余繼昌求父病速愈洋五元○廿二日無名氏銅洋一元不留名銅洋四角○廿三日祥記銅洋六元二角○廿七日知足居洋二元沈樹庭洋一元○廿八日金阮氏洋十元晚香堂吳隣居失愼未曾被害樂助水災洋五十元吳馥堂洋五元○廿九日邗上居易軒主積省二子百歲錢洋二元級香閣洋廿元○世日頴川氏洋五元以上總共收洋一百十三元銅洋七元六角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者法界公廨讞員孫建臣大令移送虧欠名利棧房飯錢之王金林到縣經縣主汪瑤庭大令訊供押追在案兹王在押所染病看役據情禀明前晚大令飭差帶王研訊王供小的所欠棧貲有行李作抵今棧主已將行李售得洋銀十元餘欠求恩交保出外措繳大令准之○前者玉器公所失去玉如意一枝由法界包探查獲竊賊王榮榮解縣大令訊責枷號在案旋又經捕役吊到原贓傳所中司事陸金秀到案具領大令略訊口供准卽具結領去○鄉人陳全生控徐春之奪地等情前晚經大令訊詰陳供故父茂良遺有田二畝餘係向張姓購來立有契據今忽有徐春之者冐爲陳姓欲奪是田爲特控求訊究徐初供小的姓陳大令喝責二百板始供小的本姓徐入贅陳姓今妻子言及是地爲伊父所買被陳佔去是以向索徐陳氏供小婦人與金生同族父親去世時小婦人尙幼諸事不知今聞族人陳某説及是地係祖遺公產父親棺木卽葬在内故向索回大令飭束將棺木遷葬不准妄爭 
[英美租界公堂瑣案]  
　　包探金立生解羅長法至案禀稱前晚伊携帶腰刀在租界中行走是以送請究懲羅供稱小的現在吳淞統領班大人麾下當勇昨赴高昌廟訪友路經租界無知誤犯尙求鍳宥讞員張柄樞司馬商之美總領事署繙譯官白保羅君將羅斥逐腰刀充公○包探劉森堂解張子和張阿新到案禀稱子和竊取嚴阿根家脚踏車一輛倩阿新售與王友卿報由小的吊到原贓送案請究友卿供本月初二日阿新將脚踏車携至小的處求售論價不合尙未成交司馬判令將子和笞責五百板發押捕房半年阿新笞責四百板與友卿皆從寛斥釋贓給嚴具領○包探陳金標解流氓郭六紀到案禀稱伊將顧明扣扭至某烟館褫去其衣正在喧閙之際爲小的所聞是以送請究治郭供小的向顧索取車資計小洋銀一角顧囊無一文自願將衣服抵押司馬判笞責三百板○包探張天林解丰方氏到案禀稱此婦前乘章安信家鄰右失火時將所存衣箱呑沒事後報由小的查出原贓送案請究司馬判責手心二百下衣箱給章領去○包探竇如海解余恒山到案禀稱伊將四十三號西捕所置脚踏車竊去追至一里外始由他捕獲住今特扭交小的送案請究司馬判笞責五百板發押捕房一年期滿遞解江西原籍贓給還西捕○包探倪順泉解朱長朗到案禀稱此人行竊朱開寶船上鐵錨一具報由小的查獲人贓送案請究司馬判笞責二百板逐出租界贓給朱具領○包探朱桂生解胡旺生到案禀稱此人行竊龔阿南等三家衣物報由小的拘獲連贓送案請懲司馬判笞責三百板發押捕房一月贓分别給還失主○包探李星福解某釘書作主孫金桐至案禀稱此人私將殷菊亭囑釘之書售與理文軒等書坊爲特送案請究司馬飭押候過堂訊追○包探竇如海解王阿四到案禀稱此人行竊馬連記所開骨董鋪中古銅香爐一枚報由小的拘獲送請究懲司馬判責三百板遞解回籍贓給失主具領○包探孫阿星解應阿茂楊掌全高福堂倪阿寶到案禀稱伊等串竊工部局四門町八桶報由小的查吊原贓尙有應訊人證未齊兹先解請核示司馬飭即帶回管押候傳齊人證然後解訊○包探顧阿六解倪模雲到案禀稱此人前將方雲卿所存茶葉棧單私行抵押報由小的拘倪到案經大老爺訊明飭押候補提程惟言在案兹由程雲龍將棧單送入捕房爲特解請核示司馬飭將倪程押候交人保釋棧單給方具領 
[美租界捕房紀事]  
　　昨晨小販林阿奎至西華德路新菜市向粤人徐某購物不知因何起釁互相兇毆某號華捕喝阻不依一併帶入捕房捕頭令各押乞丐牢半天以儆○前晚小竊李阿龍潛入楊樹浦路某鄉民家竊取衣服數件携之而出適爲某包探所見連贓解入捕房捕頭令押候解送公堂禀請讞員張柄樞司馬訊究○昨晨鄉民吳阿順投捕房訴稱行經下海浦左近突遇不識姓氏之流氓借端索詐不遂所欲膽敢行兇捕頭允派包探查緝 
[蘇省官報]  
　　十月廿五日徐州道桂辭行知府田庚禀知奉撫憲札委籌欵監修李文忠公專祠工程太倉州蔣禀到同知恆坦禀謝奉委發審局帮審兼督審局卽日到差新任金山縣蔣禀辭赴任知州汪喬年由如皐周圩港厘局來知縣翁有成禀謝奉委發審局稽核卽到差兪錫疇禀辭赴木瀆釐局差章俊斌禀謝奉委帮帶續備中營差許溎祥禀謝奉飭仍回軍裝局卽到差分發江蘇候補知縣金森浙江人由京領照來省禀到縣丞蔡安和禀謝奉委胥門旱關差廿六日侯補道陳邇聲由甯專丁來省在院上禀謝奉委善後局會辦差同　袁世顯禀辭赴甯見制憲知縣汪喬年禀辭回周圩港厘局知縣劉麟瑞禀知交缷代理嘉定縣事回胡毓驊禀知奉督辦揚州運河堤工局憲札委運河工程卽辦二十七日新陽縣陳禀到由甯見制憲回知縣許溎祥禀知赴十里亭稽查火藥新庫本日卽回主簿泠繼書禀謝奉委常熟縣保甲差從九沙濟辭回上海綢捐北局前福建興泉永道惲祖祁由滬來二十八日候補道席啓驊湖南人由寗來震澤縣夏禀辭知州張會禀知赴寗見制憲知縣李廷琳禀辭赴華婁靑金抽查保甲差章俊斌禀知今日到蘇防中營帮帶差選用知縣羅鵬九辭回鎭江縣丞陳其昌禀謝奉委安提江南各屬批差口糧差茅寳善禀知奉飭歸新海防遇缺先補用指分江蘇試用縣丞德章漢軍正藍旗人由京騐看領照來省禀到二十九日知府孫毓驥昨日禀辭赴甯見制憲同知李炳由寗來新陽縣陳昨日禀辭知縣藍采錦禀辭赴甯見制憲劉麟瑞禀知過道員班花翎同知銜攺指江蘇勞績班試用知縣馮慶順天人指分江蘇試用知州鍾鵠浙江人均由京引見領照來省禀到藍翎五品銜兼襲雲騎尉試用縣丞朱成榮安徽人由籍起復領咨回省禀到十一月初一日花翎二品銜記名遇缺簡放江蘇補用道徐賡陛浙江人由京來到省知縣熊兆姜禀謝飭知十八十九二十年分冬漕河運案内蒙保俟補缺後以應升之缺升用給子勞績本班署事一次議叙加一級紀錄二次縣丞蔡安和禀知到胥門旱關差鄧熺禀知分松差遣回省初二日候補道王樹蔭通知由寗見制憲回知府陸桂星禀知奉藩憲委赴外省公幹同知羅承恩禀謝奉委勘佑丹徒諫壁河工差府經歴金業成由寗來五品頂戴試用道庫大使吳慶覃湖北人由京騐看領照來省禀到初三日知府田庚禀知奉藩憲委考紫陽校士館點名監塲差陸桂星禀辭赴湖北安徽浙江探訪機器委署靖江縣許禀辭赴任縣丞凌　培禀謝飭知奉部核准監翎五品頂戴指分江蘇試用縣丞揭傳沛江西人指分江蘇遇缺先補用典史金英安徽人均由京騐看領照來省禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
　　十一月初九日银錢洋行情列左 
新匯劃收市七錢四分四七五銀拆一錢四龍洋找頭七錢二分八錢找頭八百文市錢一百十四千卡錢一百十三千衣牌九百文 
　　大淸郵政收信時刻曉諭傳單 
寄往輪船名某日截止收信時刻 
南潯湖州初十日小火輪上午十一點江南製造局信差上午十一點下午五點鐘寗波鎭海餘姚定海百官江天下午三點半蘇州常熟杭州嘉興紹興又下午四點鐘吳淞火車又長江各埠瑞和下午六點鐘晚八至九點南昌府牯牛嶺臨湘雲溪又又長江各埠瑞和下午六點鐘晚八至九點南昌府牯牛嶺湘雲溪又又汕頭香港廣東協生又烟台海定又威海衛烟台怡生又福州馬尾三都海琛又香港廣東安平下午二點鐘 
掛號信件包裹什物匯票洋銀統於五點鐘前送交郵政局郵票每日上午八點售至下午五點又晚刻八點至九點鐘止 
 
 

Page 13

 
 
[光緖二十八年十月二十二日京報全錄]  
　　宮門抄諭旨均已錄前○護江撫柯奏揀員請補同知摺○又奏遴員請補知縣摺○又奏匯解漕標軍餉片○又奏籌解兩江督標軍餉片○盛京將軍增奏飭同知赴任片 
護理江西巡撫布政使臣柯逢時跪奏爲揀員請補司知恭摺具陳仰祈聖鑒事竊照九江府同知恩彥經撫臣李興鋭奏請調補定南廳同知接准部咨開缺所遺九江府同知係衝瀪二項中缺江西省自袁州府同知咨送後此次係第二次留補之缺前已聲明於外補在案查定人用截取候補同知梁佩祥補九江府同知爲止今此缺鄭工新海防遇缺先海防先海防卽舊例銀捐遇缺先銀捐遇缺均無人應用候補班先亦無人新海防鄭工海防銀捐常捐各舊例本班先及勞績候補班前之人按班應用候補正班查有勞績保舉在任候補同知上饒縣知縣周邦翰年四十八歲江蘇吳縣人由附貢生應光緖五年順天鄉試中式舉人在浙江振捐案内報捐知縣指發江西補用加捐同知升銜赴部騐看經欽派王大臣騐放奉○旨著照例發往欽此領照到江期滿甄别遵鄭工例加捐分缺先補用免試用題補興安縣知縣光緖十八年三月二十七日到任試俸期滿奉文准銷試俸調補今職二十六年八月初一日奉文到任因玉山防剿常山會匪在事出力保舉以同知在任補用奉部議准於光緖二十八年二月二十七日奉旨依議欽此照例於奉旨後第五日行文按照限减半計算應以二十八年四月初二日作爲候補班同知到省日期係保准同知在任候補實任人員毋庸試看甄别例得酌量請補該員才具開展人亦安詳堪以請補九江府同知仍積候補正班之缺據署藩司陳慶滋署臬司劉心源會詳請奏前來合無仰懇天恩俯准將周邦翰補授九江府同知容俟接准部覆照例給咨引見亦例不核計叅罰再此案藩司光緖二十八年九月初十日出洋合併陳明謹會同護理兩江總督臣李有棻合詞恭摺具奏伏乞皇太后皇上聖鑒衷示再所遺上饒縣知縣係衝繁疲難四項兼全最要缺俟接准部覆另行揀員調補謹奏奉硃批吏部議奏欽此 
護理江西巡撫布政使臣柯逢時跪奏爲遴員請補知縣以資治理恭摺具陳仰祈聖鑒事竊照瑞州府屬之准補高安縣知縣洪壽彭病故經臣附片陳明所遺高安縣知縣係衝繁二項相兼中缺聲明江西省現有應補人員扣留外補在案查有大庾縣知縣彭厚基病故開缺均係應歸七月分序補之缺缺項相同例應掣籖高安縣掣得第一缺查定例知縣告病病故休致所出之選缺以一缺題補各項候補並進士卽用人員以一缺題補本班前先用大挑舉人以一缺題補本班大挑舉人又光緖十三年奏定章程内開道府同知直隷州知州通判知州知縣升調所遺及告病病故休致以及佐貳雜職並鹽務等官無論何項所出留補選缺及河工等官除坐補原缺裁缺卽用迴避即用新選留省另補人員不計外無論何項到班先用鄭工新班遇缺先二人海防新班先一人無人用鄭工新班遇缺先人員抵補第四缺海防卽海防先分班輪用一人第一輪用海防卽人員第二輪用海防先人員如無人用舊例銀捐遇缺人員再無人過班卽接用各項輪用班次一人以五缺爲一週又新例報捐人員知縣一項遇輪補升調所遺及告病病故休致之缺到班時於各本班中先用正途出身及曾任知縣曾任實缺應升知縣者二人再用各本班中各項出身一人如正途出身及曾任知縣曾任實缺應升知縣無人卽用各項出身之人又十七年定章各省道府以至未入流並鹽務河工等官輪用鄭工遇缺先及新海防遇缺先兩項時無論何項所出之缺均核其截缺月分以六個月爲限在省加捐班次人員以該省人員到省後在六個月以外所出之缺方准請補又二十二年定章京外各官内選外補凡以五缺計算者第一第二缺用新海防遇缺先二人第三缺用舊海防先一人無人用鄭工遇缺先抵補再無人過班即毋庸再以新海防先抵補如均有人仍照舊輪辦理各等因江西省知縣病故休遺缺上次用大挑正班後用至分缺間止今高安縣一缺查坐補原缺裁缺卽用廻避卽用留省另補無人按班應用鄭工新班遇缺先該班無人應用新海防遇缺先人員上次已用過各項出身一人此次應用正途出身及曾任應升人員應用各項出身之人查有新海防遇缺先補用各項出身知縣名次在前之唐顯謨年四十二歲湖南善化縣人由附貢生遵新海防例報捐知縣指分江西本班儘先補用免試用加捐同知升銜由吏部帶領引見奉旨著照例發往欽此領照起程光緖十九年十月初一日到省坐掣第一名嗣遵新海防例捐遇缺先補用免試用應以二十三年六月二十日接到部文作爲遇缺先補用到省日期係作爲到省後六個月以外所出之缺例得請補該員性情誠篤舉止安詳堪以請補高安縣知縣與例相符應積新海防遇缺先補用班次之缺據署藩司陳慶滋署臬司劉心源會詳請奏前來合無仰懇天恩俯准將唐　誤補授高安縣知縣如蒙兪允該員係遇缺先補用知縣請補知縣銜缺相當毋庸送部引見亦例不覈計叅罰再此案藩司於光緖二十八年九月初十日出詳合併陳明謹會同護理兩江總督李有棻合詞恭摺具陳伏乞皇太后皇上聖鑒訓示謹奏奉硃批吏部議奏欽此 
柯逢時片再前准户部咨議覆漕運總督松椿奏徐州一帶兵力單薄擬先募四營塡防並請撥餉項以濟要需一摺光緖二十六年六月十八日具奏奉旨依議欽此鈔錄原奏飛咨遵照計單内開援案在於江西糧道徵存漕項水脚津貼項下每月撥銀二千兩自二十六年六月起每月如數解交專供漕標新軍餉項之用等因業經行據糧道將二十六年六月起至二十八年四月止連閏共解過二十四個月軍餉銀四萬八千兩先後詳經奏咨在案今據署督糧道丁乃揚詳稱於道庫漕項内動撥銀入千兩作爲光緖二十八年五六七八等月分漕標軍餉於本年八月二十九日如數交江西官銀號匯赴漕運總督衙門交收並另給匯費銀六十四兩理合詳請奏咨等情前來除咨户部曁漕運督臣查照外理合附片陳明伏乞聖鑒謹奏奉硃批户部知道欽此 
柯逢時片再查兩江督標南字六營奏明由江蘇安徽江西三省藩庫每月各撥銀六千兩嗣南字營攺爲煦字營又續攺爲老湘新湘等營所有前項軍餉銀兩自光緖十年六月起至二十八年止均經隨時籌解先後奏明在案兹據署布政使陳慶滋詳稱復由司庫動放光緖二十八 
年税契銀一萬八千兩作爲奉撥應解金陵老湘新湘等營二十八年七八九三個月分軍餉遴委補用巡檢袁錫章領解前赴金陵防營支應局交收詳請具奏等情前來臣覆覈無異除咨户部及兩江督臣查照外所有籌解金陵老湘新湘等營二十八年七八九等三個月分軍餉緣由理合附片陳明伏乞聖鑒謹奏奉硃批户部知道欽此 
增祺片再黑龍江呼蘭廳同知前經奏請以候補同知恩厚試署兹准部覆自應飭赴署任　重職守除咨黑龍江將軍查照並檄飭該員遵照外理合附片具陳伏乞聖鑒謹奏奉硃批吏部知道欽此 
 
 

Page 14

 
 
[光緖二十八年十月二十三日京報全錄]  
　　宮門抄諭旨均已錄前○護直督吳奏報接護督篆日期摺○又奏報接收督辦鐵路大臣關防片○又奏東明黃河伏秋大汛搶護平穩獲慶安瀾摺○福州將軍崇等奏前署將軍短徵常税懇免著賠緣由摺○豫撫張奏黃河修防請緩至明年舉辦片○湘撫兪奏能員給咨送部引見片 
護理北洋大臣直隸總督布政使臣吳重憙跪奏爲恭報微臣接護督篆到任視事日期叩謝天恩恭摺仰祈聖鑒事竊臣欽奉恩命調補直隷布政使遵旨入都陛見仰蒙召見二次訓誨周詳莫名欽感陛辭後馳抵天津與督臣袁世凱晤商一切旋准督臣咨稱光緖二十八年九月十七日奉上諭直隷總督兼北洋大臣著吳重憙暫行護理欽此隨於本月二十五日准督臣委派天津府知府凌福彭天津鎭中營遊擊王金榮將欽差大臣關防直隷總督關防長蘆鹽政印信各一顆並王命旗牌等件咨送前來臣當卽恭設香案望闕叩頭謝恩祇領任事伏查直隷爲供衛神京之地北洋爲交通海國之衝自侵地之復歸亟應修明内政際列邦之環處尤須愼重外交至於察吏安民理財籌餉以及學校軍政鹽務河工端緖倍極紛繁責任諸形艱鉅臣甫得星移於藩翰遽叨承乏於畿疆自顧駑庸深虞蟁負惟有殫心竭力盡職奉公遇有緊要重大事宜仍隨時電商督臣妥籌辦理不敢以暫權節鉞稍存因循粉飾之思庶幾能勉效涓埃仰答高厚生成之德所有微臣接護督篆日期曁咸激下忱理合恭摺具陳叩謝天恩伏乞皇太后皇上聖鑒謹奏奉硃批知道了欽此 
吳重憙片再臣准督臣袁世凱啓稱本年九月十八日承准軍機處片交軍機大臣面奉諭旨督辦關内外鐵路大臣關防著吳重憙暫行護理欽此恭錄轉行欽遵並咨送關防一顆等因前來臣當卽敬謹接收暫行護理謹附片具陳伏乞聖鑒謹奏奉硃批知道了欽此護理北洋大臣直隷總督布政使臣吳重憙跪奏爲東明黃河伏秋大汛搶護平穩獲慶安瀾恭摺仰祈聖鑒事竊據大名鎭總兵何永盛大順廣道龐鴻書會禀據大名管河同知王樹蕃河防營營輨總兵韓鳳昌東明縣知縣羅鼎焜等禀稱東明黃河南隄六十餘里向係廳汛修守並派練軍辦理光緖二十五年裁併練軍攺挑大名鎮標成兵三百名作爲河防營仍由韓鳳昌管帶直境黃河地勢北高南下河身連年淤墊每當伏秋盛漲中洪宣洩不暢對岸挺生新灘逼溜側注南岸陡成巨險上年冬間大河未經凍合然凌塊層疉下注時擁掃前勢亦猛驟幸有預綑逼凌排椿擁護掃叚無甚擦損本年二月初旬卽將土工擇要興辦並用鐵車運取遠上追壓掃面帮寛壩基各汛春廂掃叚抛作甎壩及交桃汛河水時有長消溜勢無甚變遷各汛工程尙臻平穩入伏後黃流迭次盛漲上汛溜勢間有裏臥之處中汛溜亦上提坐灣於十五鋪一帶幸趨刷尙緩未致出險下汛則舊險重生餘溜上隄匯注於十二鋪西壩一帶緊要掃壩又兼風狂雨驟溜勢益勁前漲未消後漲踵至洪凌巨浪側注不移各掃叚甎壩紛紛蟄卸直與水平危險情形岌岌不可終日當飭汛委哨弁無分雨夜分投搶護穩定迨交秋汛大溜復挫注於十二鋪埝壩掃陡蟄數尺連夜撒手搶辦始克轉危爲安惟因險鉅工長搶廂竟無虚日現届霜淸通工一律穩固獲慶安瀾禀請核奏前來臣查東明黃河南隄上連豫疆下接東境地處中權工多險要防守極艱本屇秋内下汎十二鋪一帶全溜上提舊險環生驚濤駭浪趨注不移兼之風雨交加冲毁益力各汛掃壩無不蟄卸頻仍異常危殆且當盛漲搶辦極險之際正山東兩岸相繼失事之時稍有疏虞何堪設想該道督廳汛員弁力與水爭仰賴聖主福庇得以化險爲平兹届霜清安瀾獲慶本屇用欵僅就歲防料物勉力修防並未請添另案節省尤多堪以仰慰宸厪查李連莊高村黃莊三處建有大王廟凡遇險工虔誠祈禱靈應昭然應請旨特頒大藏香十枝交臣轉發大順廣道龐鴻書祇領前往敬謹祀謝以答神庥其在事出力文武員弁照章存俟下屇彚案列保以示鼓勵所有東明黃河三汛安瀾緣由理合恭摺由驛馳陳伏乞皇太后皇上聖鑒訓示謹奏奉硃批另有旨欽此 
福州將軍兼管閩海關税務臣宗室崇善閩浙總督兼署福州將軍臣許應騤跪奏爲前署將軍短徵常税額外盈餘銀兩實出有因籲懇天恩免其賠繳懇摺瀝陳仰祈聖鑒事竊福州將軍兼管閩海關税務每年額徵常税銀七萬三千五百四十九兩零遞增額外盈餘銀十一萬三千兩共應徵銀十入萬六千五百四十九兩零向來盈絀不常或有短徵歴蒙聖恩豁免有案兹查接管卷内前署福州將軍善聨自光緖二十六年正月十九日接印之日起至十二月初八病故前一日止共計短徵常税額外盈餘銀三萬三千二百四十二兩零例應按數著賠臣等伏念善聨廉愼自矢辦事認眞在任十餘月適値北方軍務海疆不靖各處口岸商販裹足徵税短收實爲時勢使然並非該署將軍經徵不力當善聨出缺之日臣應騤爲之區處後事目覩景况甚屬蕭條前項短徵銀兩委係無從籌償臣等查前將軍希元任内短徵常税盈餘銀兩亦蒙恩准免賠合無仰懇天恩俯念已故署將軍善聨家景艱難無力賠繳鉅欵懇請特旨允將任内短徵常税盈餘銀兩均著免賠以示矜恤至臣等任内如有短徵銀兩自當照數攤賠不敢冀曠典也所有前署將軍短徵常税懇免著賠緣由謹合詞繕摺瀝陳伏乞皇太后皇上聖覽訓示謹奏奉硃批著照所請户部知道欽此 
張人駿片再本年輪應軍政業經前無臣錫良奏准展限一年惟黃河修防是否一體展緩原奏並未聲明現在已屇舉辦之期臣甫經到任例不加考且正値本省鄉試卽須入闈監臨所有河營員弁之勤惰及修防是否得力必須考核精詳舉錯允當方足以示勸懲擬請緩至來年與地方各營同時分案核辦以昭愼重謹附片具陳伏乞聖鑒謹奏奉硃批兵部知道欽此 
兪廉三片再湖南近年以來物力凋殘民生困憊因之人情浮動伏莽愈滋加以教堂隨地增添解支日益繁巨一切應辦事務莫不倍形棘手臣日夜焦思與僚屬紳耆審察情形悉心討論圖濟艱難要當以講求吏治爲根本必得廉正勤明樸誠慈惠之牧令盡心撫字結人心以弭宼亂厚民生以裕度支非蹈常習故者的克勝任賢才未易多得如得明恕道府表率提撕庶亦可望治安查湖南道員用准補沅州府知府趙宜琛由進士卽用簽掣湖南歴署安仁桂東祁陽零陵湘鄉善化等縣均皆卓著循聲其籌備積儲辦理災振咸有實事可考光緖十四年經前撫臣卞　第保奏隨欽遵硃批送部引見奉旨著交軍機處存記欽此二十三年復經前撫臣陳寳箴保奏奉上諭著傳旨嘉奬欽此二十五年臣於考察屬員賢否案内以該員品端守潔堅定勤明政治有方辦事結實保奏奉上諭著給咨送部引見欽此維時該員方署長沙府知府正値富有票匪勾結蔓延臣督率該員緝拿審辦刻無暇晷未能分身事平之後適沅州府知府出缺以該員奏補經部議准並令遵例送部引見旋因沅州府屬芷江黔陽二縣交界地方有匪徒放飄糾衆札飭先行赴任兹經拿獲首要懲辦地方一律靖謐據請給咨前來臣維方今任事需人求才孔亟該員旣有可用之實自應據實陳明除給咨外謹附片具奏伏乞聖鑒謹奏奉硃批知道了欽此 
 
