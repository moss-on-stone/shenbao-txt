# 1934 - 80 - 4908597

 

Page 1

 
 
[諭旨告成]  
　　光緒二十二年冬季諭旨本館旣由電報傳來敬謹譯登于報兹又校以邸抄循排印帙釘齊全每本收回工料洋銀六分震海臣民有欲敬耿綸縳者請移玉本館購取可也 
[與客論門禁之嚴]  
　　執筆人富居滬北坐臥一小樓安置筆硯左圖右史舌耕之暇披覧典墳上下數千年縱横幾萬里瞭然均在心目間前日之夜雨窗枯坐獨對短檠旅况凄然無可排解忽聞剝啄聲甚緊急開户視之則故人也延之入相與促膝而坐喚獠奴取天雨泉烹武彝茶以進因詢其適從何來何以將及午夜而猶不作歸計耶友曰子豈不知僕居於滬城乎日來魚鑰甚嚴啓閉不苟非若往時祗須費洋銀十分之一不論鼉更幾躍總可出入自如今己逾閉關之限不能使不動尊爲進身之資祗得在廓外棲止一夜因念與吾子蹝跡久蔬乘此關閂之阻叩尊齋假宿以與吾子聨牀話雨抵足談心如詩所謂以永今夕者未始不足爲樂不識子其許我否耶余喜曰斯固甚願第不知關門之禁何以若此之嚴且更不解往日何以通融而今則忽然革其舊弊辦理認眞實事求是此其中保無别有道歟友曰詰姦禁暴抱關者之責也門禁不嚴宵小每易竊發况滬地尤非他處可比華洋雜處良莠不齊北門之外卽係租界胠篋者流苟於城中一試其妙手空空之技逃入租界卽不易拿故狗偷鼠竊之徒皆麕集於此職司其事者欲安靖閭閻使無尨吠之警知非嚴申門禁不足以杜匪類之混跡潛蹤如昔時閉關後有一人呼照會而進則後之尾隨者少或數十人多至百餘人爭先恐後　擁入門斯時有竊匪混雜其中亦復何從覺察防守者有鑒於此恐事後而悔難補救不如未雨而先事綢繆故禀請上憲嚴其管鑰鄭重之意蓋有不得不如此者余曰子之言所謂官樣文章也非不甚是而愚意則以爲過計矣今者中外輯睦海宇清平旣無間諜之相窺亦少萑蒲之奸宄卽使偶有小竊術肆探囊大約必有窩贓之家以爲藏避之計萬無將贓物卽時出脫或爲人露眼致被捕役之拘拿者是故欲杜竊案當先嚴查窩家而不在乎門禁也若夫門禁之嚴則徒見其不便出入而已甚無關於事體且有因此之故反陰釀爲禍者則尤不可以不知夫滬上一隅精英薈萃之區皆在租界市肆之繁華車馬之執閙又皆不卜其晝而卜其夜冶游者非至昏黃不足以盡餘興偶不留意誤逾限刻旣不得其門而入則惟有在外住宿一宵而或者因此一端轉成不測之禍或爲商家夥友有以是而爲店主所辭歇者或爲紳富子弟有以是而爲父師所讉責者一旦愧悔交作釀成事端未必絶無之事此可爲之大欋也且在上者雖定以時刻嚴以對牌封鎖繳鑰不得私啓而玩法門卒仍不能奉公惟謹如前日報紀門禁重申一則總巡鍾明府因各門守卒仍有私開私閉之事特傳守弁至局諭以遵守憲諭不可有違至取咎戾又紀程二尹夜出梭巡見有甲乙兩門卒私啓管鑰各責軍棍數十下以昭警戒可知令雖嚴而弊終不能去程二尹適逢其會見而責之其不獲察出者不知夜者數起是門卒正以門禁之厲而愈得斂其贿各項人等之逗留城外者希圖仍可以賄開而愈致悮事噫是不啻誘之入於文網矣非欲安民而民適大受其困乎抑余更有慮者倘城内外居民有因緊急之事須出入者或急病延醫或婚喪要事有一刻不容稍緩之勢而對牌領鑰則周折甚多昔之所謂照會者非眞有牌之可對也不過賂以洋銀一角而已而民安之以其便也今旣未必能弊絶風清而不便之實民親受之是則門吏果能恪守示諭不敢私開亦無足重輕之事如係專防竊賊則亦未必因門禁之嚴而滬城中竟無竊案也友笑曰子之言曲而當矣蓋欲通在下者之情而自爲計也殊不知請禁之意發策者或亦因自爲計而特非外人所得而知耳休矣余將與子同游於華胥之國矣習晨友去執筆人乃詮次其語錄之於報端 
[廣育英才]  
　　福州采訪友人云船政局前後學堂添補學生肄習英法各國語言文字及製造駕駛管輪諸法業經裕軍帥出示招考期限二月初十日以前如有願考者著赴正誼書院報名聽候考限閩人士之赴院報名者多至八千人英才濟濟於斯爲盛矣其示曰爲曉諭事照得船政前後學堂招補學生學習英法各國語言文字及製造駕駛管輪諸法先經出示諭令願學者前赴正誼書院報名在案兹聞報考人數衆多自不乏聰明才智之彦應令投考各童十三歲至十五歲者曾讀何書及已否開筆作文其十六歲至十七八歲旣經開筆或已完篇或只作起講或論又十三歲至十八歲者或通官音曁通英法語言文字算學等類展限二月十五日爲止分别再赴正誼書院報明換給卷票如不報者扣考至舉貢生監内有年在二十左右向曾留心測算製造等學亦准報考者原爲廣爲搜取冀得英才此與考試文塲不同不考時文及應試策論必須明白測算或通曉外國語言文字者方能考取此次投考之人應將通曉測算及英法語言文字格致製造等學何者擅長亦於展限内一律赴院報明換給卷票以憑分别塡註造册呈候示期考試若不報明亦不收考除札正誼書院監院遵辦外合行示諭爲此示仰城廂内外各屬軍民人等知悉各宜凛遵勿遲自悮切切 
[兩湖總督張香帥請緩征值百抽十之稅並改存儲關棧章程奏稿]  
　　奏爲兩湖商務風氣初開華商用機器製造貨物懇請從緩加稅並請改定存儲關棧音程以勸商業而裕民生恭摺仰祈聖鑒事竊照光緖二十二年五月總理各國事務衙門具奏機器製造貨物酌定稅則奉旨允准續據總稅務司酌擬章程九條經總著核定由南北洋大臣通行各國在案伏查光緒八年北洋大臣奏准上海織布局只完正稅一道概免沿途稅厘此後各省機器紡織皆援此例此聖主愛養民生之深仁而卽古來興國者通商惠工以致富强之至計天地覆庇感頌同聲從此中華商務駸駸漸有生機矣此次加稅之舉在總署原意謂洋商得在中國設廠造貨人工運費種種省使利益甚優故議酌加稅則洋商旣加則凡華商用機器造貨亦應一律照加以免洋商藉口此總署謀國裕課統籌中外之深心臣雖至愚亦能領解特是詳察商情知機造各貨加稅一層不免有損多益少之病有不敢不爲我皇上陳之者溯自馬關定約以後臣在署南洋通商大臣任内欽奉閏五月十三日電旨飭令招商多設織布織綢等局廣爲製造臣當卽宣布德意廣爲勸諭招徠澡國商民知外人得來内地設廠造貨莫不感慨奮發思有以防内蠧外漏之患而又深悉朝廷恤商輕稅之章其議集股都圖占先著者頗不乏人凡各處禀請購器造貨者臣多從允准且爲之籌備廠地歸併厘稅計畫銷路曲意維持江南湖北紗絲各廠更屢奏明助給官本鉅欵之舉總冀厚集商力以挽此外溢之利源計數年以來江浙湖北等省陸續添設紡紗繅絲烘繭各廠約三十餘家者此外機造之貨蘇滬江寗等處有購機製造洋酒洋蠟 
 
 

Page 2

 
 
火柴碾米自來水者江西亦有用西法養蠶繅絲之請陜西現己集股開設機器紡織局己遣人來鄂考求工作之法四川己購機創設煤油並議立洋爥公司山西亦集股興辦煤鐵開設商務公司至於廣東海拜十年以前卽有土絲洋紙等機器製造之貨近年新增必更不少天津烟台更可類推湖北湖南兩省己均有購機造火柴及榨棉油者湖北現己考得機器製茶機器造塞門聽土之法正在督飭稅務司勸諭華商興辦湖南諸紳現己設立寳善公司集有多股籌議各種機器製造工貨之法規模頗盛似此各省氣象日新必且愈推愈廣彼洋商雖亦聲稱集鉅資設大廠而迄今造就者只上海二三家他處未之有也無如華商智慮初開行銷未廣己成之廠獲利無多未成之廠集資非易洋商見我工商競用新法深中其忌百計阻抑勒價停市上年江浙湖北等省繅絲紡紗各廠無不虧折有歇業者有推押與洋商者以後華商有束手之危洋商成獨攬之勢商民延頸舉踵正以寛恤保護之法望之○朝廷兩湖風氣初開商力甚薄尤爲惴惴此近年來商務之實在情形也臣愚以爲洋商在内地改造土貨本於華商生計有妨是以舊約懸爲厲禁今迫於事勢不得己而允之則又當就己成之局而熟權利弊庶免我華商民有累上加累之虞竊謂今日各洋廠設否聽之而華商機器製造之稅如故洋商開一廠則華工習一法洋商創一貨則華民曉一用大抵華商性情憚於精思創物而樂於摹仿利爭華商用度較儉土産較熟足可與之相勝果使華商本輕利隱愈開愈多洋商見華廠己經充牣利息愈分愈薄則續開者自少卽如湖北織布局一開而江漢關進口之洋布己歲少十餘萬匹可爲明徴目前華廠已將十倍於洋廠是機器製造之利洋商得其二華商得其八且就華洋各廠合計出貨自多稅額雖輕稅數必溢此有益於民生而仍有益於國計者也卽使洋廠因稅輕而爭開不已然洋廠所獲之優利亦華廠之所同沾其出貨之數分利之勢自足相敵且洋廠所在其一切物料必取之中國工匠必取之中國轉移間民必資之中國彼洋商所得者商本盈餘之利而其一中之利留存於中國者仍復不少是華商之利雖去其半而中國農工畋漁之利仍得其全華民沾其利又曉其工則華商購機製造之廠必不能絶從古未有農工盛而商獨衰者此目前不求有益於國計而必無損於○國計且尙不盡有損於民生者也至於華商鼓舞方見萌芽之時遽行加稅則華商困阻於内洋商抑勒於外數年之間已成者歇業未開者絶響是九洲之地産物力萬國之巧法厚利盡爲洋商壟斷之資如謂明文則一體加稅暗中則曲予維持目前中華局勢外洋情形竊恐未能辦到且洋商之究竟肯加稅與否亦尙不知何時而華商則已先敝矣卽使洋商於華造者遵加而其來自外洋者仍不能加明知華商不能再開機廠則不造於中華而專運之於本國銷流日廣貨價日增徒存内地製造加稅之虚名而受華商阻塞利源之實害此有損於民生而仍無益於國計者也從來華民最樸不曉物宜華工最拙不諳機器華商最散不籌鉅本是以拘守舊法坐棄萬物之菁華不究阜財之大用今幸而鑒於鉅創怵於强鄰一旦幡然捐棄故智爭講機器暢土貨集公司之法正是中華自振之機若再從而柅之以後更復何望私憂過計不勝悚懼近日與江蘇巡撫臣趙舒翹浙江巡撫臣廖壽豐往返電商均以暫緩加稅爲保護華商之至計合無仰懇天恩飭下總理衙門將機器造貨值百抽十之新章暫行緩辦一俟商務大盛而各國又一體允加進口稅之時再行舉辦彼時洋貨價漲華貨卽使加稅尙且相抵而目前不能無自立之患大局幸甚又總稅務司所擬章程第二條凡有製造之貨均須一律存儲關棧俟撥等語在總稅務司之意只爲杜絶透漏然商民成貨待價而沽瞬息變易有失之須臾而盈虧迥判者又如機器造甎機器碾米機器造水泥火泥此等笨重之物如何搬運如何封存又如機器造煤油機器造火柴此等危險之物同棧之貨孰不畏其延累設有損失恐洋關賠不勝賠矣大抵商情樂簡而惡繁喜活便而畏膠滯若一概存儲關棧交貨看貨動須報關卽使不至留難而貨主既嫌經官之周折又不如本廠自存之入心種種窒礙必致紛紛歇業至洋商則仍出納自如此明明力窒華商之生機而暗暢洋商之銷路矣竊謂宜在運貨出口時切實查騐不在貨成後概予封藏應請一併飭稅務司重改章程方爲妥善此乃農工商民公共之利害中外貧富强弱之樞機臣爲自强大局力固根本起見反覆焦思不敢不言所有機器製造土貨懇請暫免加稅並貨物免儲關機各緣由理合恭摺具呈是否有當伏乞皇上聖鑒謹奏 
　　僕前奉北洋大臣委辦稽查紡織公所又奉南洋大臣批令充當上海商務總董凡有商務之事極意經營以圖振興昨因加征值百抽十之稅各廠各商紛紛訴說萬難遵辦正思據實禀陳各華商爲難情形適蒙盛大臣照會前因合亟抄送報館以見張香帥顧慮周密體务商艱以求振興之至意也[  慈溪嚴信厚謹識]  
[京山客話]  
　　有客自京山至漢口語本館采記友人云去歲京山患水民不聊生自入新春又晴雨不時疫癘大作死亡載道慘不忍觀嗟彼蒼天何阨民之甚也 
[請訊使臣]  
　　高麗王妃閔氏被弑事已經年兹閱西字報云日本各日報屢言目下高王請日本研訊使臣三鋪氏陷害閔妃一事夫此事辦理自可研訊然窺高王之意似由俄人所慫恿蓋以高王勢甚疲苶萬一日本不允所謂萬難唾面自乾故非有人慫慂其間不敢貿然爲此也 
[格致書院北洋春季特課案]  
　　去年格致書院春季特課由北洋大臣直隷督憲王夔帥制軍命題共題三道其一擬築東三省鐵路議其二代數開方自三次式以上西人亦無公法若改立天元式則雖多乘方頃刻可得其數試言其理其三質體永靜性永動性說各卷彚齊後早經寄呈夔帥鑒閱甄别優劣評定甲乙擇其列於前茅者優加奬勵今已出案計取超等十二名張一鵬趙鴻儀潘敦先王維泰儲桂山龔傑李經邦劉嘉澍楊毓煇孫奎李鼎頤夏敬觀特等二十名謝洪賚王景琦吳肇璜吳肇基黄錫田林季賢王贊善梁揆平吳毓奎文廷標陸元吉王輔才董琪馮澂楊壽春程瞻洛徐受齡黄志曾楊裕光顧其義一等十六名張錫琪張恩祺耿吉林陶師韓吳佐清洪芸孫朱裏笙黄爾謙解元顧爷基岳牧蔡之嘉章炳麟耿覲文楊仁俊潘彬夔帥大沛谦泉特頒宏貺推白傅長裘杜陵廣夏之心藉以庇蔭多士樂育人才所有加奬洋計共一百九十四元可云巨矣今將書院正奬銀一併開列於左超等一名正奬銀十兩加奬洋二十四元二名正奬銀七兩加奬洋十六元三名正奬銀五兩加奬洋十六元四名五名正奬銀各一兩五錢加奬洋各十二元六名七名各奬洋十元八名九名各奬洋八元十名十一名十二名各奬洋六元特等自一名至十名各奬洋四元十一名至二十名各奬洋二元一等例不給奬凡在院肄業諸生當此春光始盛百物爭榮而得以沾溉恩膏涵濡德澤益以見夔帥愛賢禮士培植英才所以造就士林者有加無已諸生俱當仰副夔帥之盛心而益勉於西學以備他日國家之用至其衡鑒之公品評之當如明鑑在空物無遁形所取皆一時高材碩學之彦名實相副一經拔擢海内共以爲榮如登龍門而獲展驥足洵不虚也凡在院考試得附前列者仍至三馬路格致書室閱卷領奬可也 
[示定地價]  
　　淞滬鐵路既興本館前己覓得精碻之圖列諸報牘兹又經劉康侯觀察出示各地主申明購地章程舉凡時事關心類皆先睹爲快者也爰亟錄之曰欽命二品頂戴監督江南海關分巡蘇松太兵備道兼管銅務加十級紀錄十次劉爲出示曉諭事本年二月初二日承准督辦鐵路大臣太常寺少堂盛咨開本大臣奉旨督辦鐵路先造上海至吳淞一叚應用地畝業經會銜出示曉諭聽候由官秉公給價不准居奇違抗公司悉按西例歐亞鐵路購地章程無論公私産業悉聽購取卽直省京津蘆保已經購辦成案自沙城地每畝給價二兩五錢起最上園地亦至多給至每畝十五兩止商民翕順毫無閒言蓋深知此項荒僻地畞一經興辦路工附近屋廬園圃皆變成閙市騰躍十倍於急公遵諭之中仍有計利圖成之意淞滬與直隷事同一律應仿照辦理惟念南北肥瘠稍有不同吳淞爲各國通商入境之始繁庶尤較别處爲勝自 
 
 

Page 3

 
 
應格外體恤略從優厚上海五方雜處風聞路工將興攬售漁利所在都有因之地價日益加漲豈知現修鐵道係奉特旨開辦蘇滬經費全屬帑項卽該業主實係受愚以重價購得亦祇能照後開官價圈購入官萬無任令居奇致誤大工之理本大臣衡情酌斷照前年未派洋工師開路未曾創議軌道之前民間平常買賣價值分别差等爲給價高下業經飭令上寳兩縣剴切曉諭會同委員及洋工程師迅速勘定界地插標釘橛按照後開叚落發給官價墳塋凡可繞越必設法保全實當要衝照上地價值外另再給資遷葬民屋須令拆讓者亦於地價外再給屋值倘各該户或謂祖業祗有此地一經修路無以謀生則公司申現塡股票每年足有五六厘行息儘可以地價附入股分將來永遠利益更勝於墳地爲生民間購地半由中保挾持契價雖昂折扣甚鉅業主所得仍屬名不副實現令給發宫價係用三聨印票特派委員按數清交業户所具收據並不假乎吏胥市儈致有分肥體恤尤爲周至總之創興鐵路補救時局爲朝廷不得已之舉商民食毛踐土具有天長斷不敢撓阴霸持自于抗違罪戾除會同兩江總督部堂劉江蘇巡撫部院趙核定徑札縣局遵行外咨遵查照繳飭上寳兩縣並派會丈局會同松滬鐵路分局蔡倅等帶同洋工師將此項鐵路應用地畝赶速丈量釘橛按照後開官價注定銀數再行派員逐户現交並出示曉諭一體遵照事關大工發軔懸鍤以待等因到道查淞滬興築鐵路應用加寛地畞前經查明地叚坐落四至出示曉諭聽候秉公給價不欲居奇違抗在案承准前行除分行縣局會同丈量將路工應用地畝勘明釘撅給價銀外合行出示曉諭爲此示仰各該業户地保人等一體遵照毋違切切特示計開上海美租界外應用靠上馬路之地約數千畝每畝官價銀二百兩上海美租界外應用離馬路稍遠之地約可數十畝官價銀一百五十兩吳淞藴藻浜之南應用地約三百畞官價銀八十兩吳淞藴浜之北沿江及市鎭稍遠之地每畞官價銀五十再吳淞藴藻浜之北離浦江鎭市稍遠之地每畝官價銀三十兩江灣約用地三十畝每畝官價銀三十兩上海至吳淞老鐵路兩旁取直加寛約用地四五十畞每畝官價銀二十兩 
[火災詳紀]  
　　英界火警已紀報章兹經記事人查悉火起於英租界寳善街天儀戲園後其時報時鐘已逾一下早經袍笏闌珊惟管衣箱人某甲尙在園中比見火焚立卽奪門而出旋卽冒穿屋頂延及西桂韾里第三百三十七八兩號房屋鴇兒金湘蓮所開娼院同春客棧陳榮泰土棧三幢兩廂石庫門房屋三所至東來昇客棧只焚去後披及樓面一角陸素英家娼院亦微有損傷捕房旣鳴鐘報警救火會西人急驅水龍而至竭力灌救祝融氏始漸漸歛威然天儀戲園已盡付楚人一炬矣當火熾時前後各娼寮中燕燕鶯鶯珠啼蕙泣泥塗彳亍幾於蹴損金蓮直到三下鐘時火勢已衰而呼姨喚姊之聲猶是不絶於耳誠可憐也聞被災者皆曾保火險事後必當可索償至昨晨道路喧傳天儀戲園以力不能支有心種火捕頭因令某包探往傳園主何永寛查詢一切至午後四點鐘許有人在火塲中扒出屍身一具有識者謂此人名金標在園中司茶水不及逃避以致葬身火窟中後好善者爲之醵資收殮或曰金標先已逃出驀憶及尙有青布長衫一件因復入内携取致遭此阨爲此區區之物以致喪身亦愚矣哉至火起於包廂之角緣人散後司事者持火尋檢以防看客遺下物件火觸所儲彩上遂致一發難收云 
[飭查節婦]  
　　有朱顧氏者本邑翰林院庶吉士秦太史之親戚也節凛冰霜柏舟矢志日前太史赴吏部求請轉秦給奬當經吏部行文蘇州巡撫查覆趙展如中丞遂於日前札飭上海縣黄愛棠大令查明事實及該氏實在年歲以便備文詳部黄大令奉札後已遵照辦理矣 
[大令紀功]  
　　上海縣黄愛棠大令自到任以來雖膺此繁劇而案無積牘庭胡落花臬憲吳廣涵亷訪深加器重以爲辦公勤愼實爲牧令能員物記大功一次業已移札知照矣 
[致祭天后]  
　　昨日爲致祭海神之期黎明時本城文武各司道命駕先後赴天后宫龍王廟等處拈香畢始各分導回署 
[上海巡局紀事]  
　　滬南龍王廟左近某姓家前昨糾集沈阿狗榮阿方陳福昌邵金和王成裘胡全卿等各賭棍在内抽頭聚賭正在興高采列之際被十六鋪中局委員李蘭史二尹聞知特飭甲勇密往拘拿各賭棍不及逃避均被拿獲解送局中李二尹升座審訊以沈等犯賭屬實判將沈榮陳邵各責一百板王胡二人姑念生意中人聊全體面著各罰洋二元以充善舉交保了案○正月間滬南泉漳會館塲福建帮與本地帮各流氓聚衆兇毆已將本帮流氓懲治而福建帮中滋事之徒尙未弋獲前日十六鋪北局委員祝翼雲二尹親率甲勇至太平碼頭拿獲建帮流氓林姓二人立卽解至總巡處聽候辦理○蔣和尙卽黄泥和尙向在某捕役處爲夥前日保甲總巡鍾明府訪悉其有假冒局差向萬裕碼頭某賭塲中索詐情事命提至案訊問蔣供稱充當捕夥並無有假冒局差索詐之事明府得供飭暫行交保俟查明後核奪○新閘巡局送竊賊王榮根等至案鍾明府升堂訊理王榮根供稱行竊恊和雜貨店錢廿一千用去十三千餘藏在沈阿炳所種之田内被沈私行取去求恩明察明府命提沈阿炳訊問據供務農爲業某日在田中掘得大錢正欲携回被途中乞兒搶去三千文尙有五千文今特繳案明府得供判將王榮根責一百板枷號七天發犯事地方示衆沈阿炳姑念鄉愚無知從寛免究繳到錢五千文給夥顧蓮塘具領了案 
[英界公堂瑣案]  
　　包探趙銀何禀稱昨晚寳善街天儀戲園失火時匪人王阿寳攫取左近德興酒館内錫酒壺八具適經小的查見拘送案下請究德興樓酒館主某甲遣其夥某乙投案領贓王匪供稱小的係常州府屬無錫人在治下某汪館當酒保因與德興樓同業故於危迫中前往代搬器物並非乘危攫搶叩乞開恩屠别駕據情商諸衛繙譯官然後判令笞責五十板○包探顧阿六禀稱昨日姚長林竊取某處所停東洋車踏脚皮一方適經小的查獲送請究懲别駕判令笞責五十板○包探黄四福禀稱昨日某繅絲廠女工徐王氏糾同徐阿二曹王氏蕭阿子顧來寳周职生等人至同廠作工之張陳氏家擊毁諸物並將張陳氏及其姑張江氏毆傷經某號華捕拘入捕房今捕頭令小的解案請訊張陳氏扶姑張江氏投案訴稱小婦人與徐王氏同在某繅絲廠工作因時向小婦人借物以致忿爭事後忽糾約多人至小婦人家尋釁以致邁姑亦被敺傷徐王氏供稱實由張陳氏至小婦人家尋釁徐等均是鄰人聞聲來勸别駕飭探查明定於禮拜五覆訊○包探秦少卿禀稱前日義記洋行張阿土送綢四苑至某洋行張私自持至南古質得錢十四千文行主報捕後捕頭遣小的查獲送請究追義記洋行主投案申訴前情請爲訊辦張供稱小的係浦東人適有急需不得已而出此下策現在隨卽交還原物求免責懲别駕著秦探帶回捕房定於禮拜六覆訊○包探倪順泉禀稱去年粤東娼婦馮阿九行至某處被匪人强捋金鋼鐕鑲嵌之金約指一枚報捕後捕頭令留心緝紡始由小的拘獲周山子據馮娼稱捋取者實是此人然無實在憑據用特解案請訊周供稱小的係江北某邑人與馮娼素未識面安有捋取約指之事别駕著交人保出旣而馮娼投案訴稱小婦人所失約指實是此人捋去求請重辦别駕遂判令笞責二百板管押三個月期滿之後遞解回籍 
[法界公堂瑣案]  
　　鴻利火油公司股東陳仰軒沈恊卿呈控張福堂圖賴股本銀三千五百兩及虧本銀六千五百兩延宕不歸請提追究鄭大令准詞出票提張到案昨禮拜四堂期大令會同蘭繙譯升座訊問包探將原被證一併解案請斷鴻利股東陳仰軒沈恊卿宋春元顧壽臣訴稱張福堂前來糾合股開鴻利火油公司張名下應出股本銀三千五百兩不意張將王益甫推諉掯不肯交後來虧折照算每股虧銀六千五百兩求請追給質之張福堂供鴻利股份小的本代王益甫出面王已將股本交出陳沈兩人串同硬勒求恩明察陳等同供並無其事張又供王已付過銀一萬八千兩請提王益甫對質自然水落石出大令謂合同上有爾名字爾豈能置身事外著交的保限卽日理明陳等叩謝而退○竊犯曹大轉前在金陵行竊某大令之衣飾文憑等物經金陵保甲局巡丁拘獲从出同黨謝貞桂王有才偕姘婦謝海氏海金氏匿跡滬上租界移知公廨請爲查緝經包探拘到謝貞桂海金氏母女及五齒之男孩一名昨日堂期解案請訊金陵保甲局差鍾會之投案禀陳各節質之海金 
 
 

Page 4

 
 
氏母女兩人供由金陵來滬借住八仙橋西首某里内與謝貞桂同居王有才不知去向鍾會之禀稱曹在金陵供係同黨現又在海金氏處抄出富禀數張呈電海金氏供小婦人將自己金戒金環當洋用度内有十四元當票一紙係現押之竊犯小三仔所當寄存小婦人處大令著將一干人一并送縣飭鍾自行投案請黄大令核示○荘咸林在帶鈎橋南首開設小客寓有湖北人彭學山來寓借宿乘間竊取銀環茶壺等物藏於被内當塲搜獲將人贓一并送案請訊質之彭學山支吾以對大令以行竊屬實豈容抵賴著押候笞責五十板贓還失主○同樂樓茶館挑水夫枕錫江被寳山縣移文到廨關提集訊經包探拘獲送案質之沈从此案係郁春林爲首去年已將小的辦過不知如何又欲關提大令著押候移解寳山歸案辦理○車寓主鍾松禀稱車夫許道士竊取車照當塲查獲送案請懲大令著押候笞責五十板車照給還○包探禀稱積竊劉阿虎屢次犯案遞回原籍今又潛來滬上與趙阿喜錢金泉同黨拘案請訊質之劉阿虎供前次犯案業已改過自新爲玉器生意趙等在虹口犯竊現已逃免大令著押候笞責二百板○包探禀稱周金生李和生陳阿記等在寳興里賭博有犯租界章程拘案請究質之李陳二人同供設攤售賣舊貨偶而游戲不敢犯賭求恩寛宥大令着押候各罰洋十元以後不准再犯李等求恩减罰大令著周罰十元李陳各罰五元○上次堂期陳吉枚至控謝寳林於去年八月欠銀一百八十九兩延至歲底不歸今春向索依舊不理求請追給大令准詞出票提謝到案昨日解案請訊質之謝寳林供欠銀一百六十餘兩實因帳項未收求恩寛限二禮拜歸楚大令准之著交保出外依限歸楚○小東門某花烟館鴇婦王陳氏禀稱竊賊張解玉卽小廣東挖門而入竊去皮襖二件送案請辦質之張阿五認竊不諱大令著押候枷號一個月責三百板贓著失主自行備本取贖○包探　　姚阿三沈心毛吳榮華在一枝春弄口互相毆打爲巡街捕拘獲並起到鐵尺一根送案請究質之姚阿三供被沈等擊破頭顱傷痕俱在沈吳一人互相推諉大令訊得此輩均非善類蓍押候各責三百板姚姑念被毆免責鐵尺一根存候銷毁○郁陳氏禀稱前有幼女王朝桂因迷失路途發堂留養迄今無人認領小婦人之女周邵氏願領爲螟蛉女倩邵中才作保求准給領大令著將領紙發還飭其婿周正業自行投案並著保單上蓋印圖章邵陳氏遵諭而退○小東門戲館街花烟館鴇婦陳楊氏禀稱昨晚有人帶領一女在門首啼泣小婦人甚爲憐憫留宿一宵翌日不來領去是以報捕送案請爲安揷質之幼女名周蘭英父名周朗卿家住浦東因母死無依來滬乞食晚間露宿無處容身大令惻然著送普育堂留養陳楊氏慰諭數語命之退去○前招商局廿七號棧房失去棉花一百餘斤查悉售與小東站孈十鋪地方之繟花衣店某姓家禀請鄭大令提到收贓之畢徒韓桂發判罰洋二十元昨日有盛裕堂者投案繳洋廿元請將韓桂發釋出大令着具以後不再收贓切結存查繳到洋廿元著以十五元賠償贜物其餘充公○陳正大皮箱店因聚賭逮案經鄭大令判罰洋三百元店主陳正全呈繳洋二百元請將在押之沈文炳交保出外昨日沈投案遞禀求恩寛免大令着將原禀擲還仍遵前斷繳洋延干追比 
[跋化學新編]  
　　是書爲西擩福君開森及華儒李君天相所譯經通州陳季直殿撰序以行世者也攷泰西之有化學迄今祗二十餘年而精益求精時出新意以益人智慧向第知原質五十餘種近則逐加察核增至六十四種之多所謂金類與非金類逐漸推進層出不窮實製造及醫藥家不可不潛心玩索者也福君於宣揚教鐸之暇旣就金陵創匯文書院以扄迪我華佳子弟今更以其餘力箸爲是編其嘉惠華人豈淺尠哉爰樂得而跋其簡尾 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本埠龍門書院竊案本報已屢次紀之矣前晚黄愛棠大令升堂覆訊值日捕役李慶禀稱小的自書院失物後已逐日派縣役往各處偵訪尙求大老爺開一線之恩寛限時日韓金禀稱小的充當二十鋪汛捕求寛數日定當緝獲人贓地保陳勝禀稱小的已蒙嚴比實在一時無處訪緝察令喝令李錢從重笞責四百板韓責四百板陳笞責二百板限三日丙將案破獲如仍敢違加等比責○本邑西南鄉虹橋鎭人王長發被武生陳百香及陳百安等毆傷身死曾經黄大令迭次訊問前日飭差將是案要証顧炳生提案至晚升堂覆訊顧供稱王長發被毆受傷墮河身死曾蒙大老爺臨騐當時小的亦受木棍傷係徐福山所毆此案據旁人言係徐爲道惟小的並未知其底細徐供顧炳生所受之傷實係小的將扁担撩在身上所致小的正在田間工作見陳百安鳴鑼聚衆向詢之下知百安之堂兄百香被虹橋鎭人捆帮毆打故糾合白餘人禦之大令訊得徐行兇屬實無庸諉缷命跪大鍊良久始供認帮打質之陳百案供小的並未鳴鑼糾衆大令喝令將陳百安掌頰一百冉鞭背二百下一併還押候核○王炳輝扭控王金如欠洋不還前晚黄大令升堂提訊王炳輝供山西人來滬已有十餘年前年七月間至金如店中爲夥兩次收過薪水錢一百二十千後因小的放出之帳債户逃去金如許貼尋費若干後忽食言且欲與小的結帳心有不廿是以扭案請訊王金如供小的亦山西人住居陶沙塲炳輝於前年七月間至店先後付過辛俸洋四十六元錢一百二十千今年正月初五日小的欲將炳輝辦歇因令結帳約同鄉人　茶肆核對帳目放去洋二百餘元有二百多元已仍吞没求爲訊察大令得供飭值日差將帳恊同對明禀覆候核 
[英廨午堂瑣案]  
　　周莊氏遞禀控次子根泉違忤前日午後屠别駕升堂提訊氏訴稱小婦人係蘇州府屬元和縣人年五十有三丈夫逝世後遺下兩子長子年已三十有二尙堪造就惟次子二十八歲未經授室在治下操玉器業不肯習上稍加訓責非特辱駡隨之且復挾醉回家將小婦人推仆此去年十一月初一日事也當時小婦人卽擬投案呈控後因女兒再三苦勸而已邇來更交結流氓動轍兇横求大老爺訊懲之後發交城内改過局覊禁以冀悔過自新别駕喟然曰爾長子如何答稱尙能和順根泉供稱當日友人邀歛一醉瞢騰以致冐犯母親以後决不敢再犯矣求大老爺格外施恩别駕怒謂爾年將而立瞻敢將高堂觸忤倘一時失手豈不釀成逆偷巨案乎遂喝令從重笞責三百板旋謂氏曰今將爾子交爾領回何如氏稱此子怙惡不悛小婦人願在案下具結求發改過局覊禁别駕准之飭役將根泉管押候備函送請改過局覊禁俟該氏聲明悔過再行給領○周文星呈控曹子源欠銀圖賴别駕提訊之下周訴稱原籍浙江寍波府屬某邑人向操洋貨業光緒十八年七月某日由從妹周氏介紹借得曹洋銀五十元除收過十二元外本利分文未得邀同從妹向索一味圖賴不得已控請提追借劵呈閱李供稱小的係浙江寍波府屬慈谿縣人向在某信局執業光緒十八年向周借得洋銀五十元由亡妻妹周氏介紹旣而小的在南市開設四海渭泉茶樓局務不能兼顧由周保薦葛保珊代理茶樓之事陸續虧空錢一百八十餘千文避匿不出向周理說周允賠八十元彼此親串未經立據今不料其以小的圖賴洋銀爲詞投案呈控帳簿呈閱别駕謂周曰爾薦葛一事恐非無因惟曹未呈出保單亦不能作准遂羊令曹還周洋銀三十元利息兇追周唯唯遵斷叩求减折别駕遂判令還洋銀二十元按月拔付一元並飭取兩造遵斷結○某號巡捕解送在路爭毆之馮阿福徐阿方至公堂屠别駕向之研訊馮供稱小的係浙江寗波人以箍桶爲生妻子某氏在甬時被徐誘出調姦今忽不見查得徐處存有妻之布鞋等可証今亦位案求追徐供稱小的係浙江定海廳州山埠人本業煤炭今在治下作小本生涯馮曾欠小的洋銀十二圓向之索取反誣小的誘匿伊妻聞伊妻已於本月十七八兩日抵甬矣别駕著徐具帮馮找妻甘結而退○某號巡捕解送徐松詳楊阿江奚榮之請訊别駕庭訊之餘楊供稱小的係上海縣六圖顷家宅人女兒與奚妻在某廠作工不知因何與張海忠之妻某氏打架越日胎忽墮下因訴知地保徐如二徐保卽囑伊子松祥將小的等兩人由虹口青芬堂烟館鎖拿索詐洋銀六十圓云是給張妻爲養傷費小的食貧居賤安有如許洋銀因之不允所求松祥聲言鎖解上海縣署中途被包探訪聞一併拘案奚所供與楊相同松祥供稱小的年一十有四父親如二充當上海縣十六圖地保夥役張妻被楊奚二人之婦女毆傷胎墮後小孩已斃産母飮食不進恐有他變小的不敢索詐别駕判令笞責五十板楊奚押候覓人保出諭令徐保妥爲理處倘堀勒詐生事定卽重辦 
[美界捕房紀事]  
　　前日午後蘇州河浜某船局夥趙某偶至北河南路天后官前閒玩無意中誤踐繅絲廠女郎名阿翠者之足翠怒甚立時柳眉倒竪杏眼圓睜申申效女　之詈趙自知鹵莽邁步而回阿翠忿不能平糾同無賴多人蹟至局中咆哮不已局主惡其無理取閙立喚四百六十一號華捕至拘一千人至捕房捕頭申斥一番從寛免究○白大橋畔某渡船夥沈姓素患瘋狂時發時愈昨日舊病復發神識模糊忽聳身躍入河中幾占滅頂船主急爲援起恐釀巨禍爰指交二百二十九號巡捕送入捕房捕頭令傳其家屬前來領去○昨日小工周阿大至吳淞路某飯店果腹嫌所煮之膳不佳厲聲詬詈值堂人某甲稍與爭論周揎袂而起毁其碗碟尊罍店主忿甚喚令三百七十一號巡街捕扭出入捕房捕頭令賠小洋銀數枚並押入乞丐牢中准於習晨開釋○前晚偷兒郎阿順溷上蘇州河畔所泊某小輪竊其繩纜負之登岸甫行數武卽爲二百九十七號華捕所見拘解捕房捕頭令押候解送公堂禀請懲辦○賊犯許阿裕近在篷路陳士林家竊得巨贓旋經某包探拘獲詰知各贓均由同黨楊富卿顧少亭銷笞得錢俵分將楊顧拘押候吊出各贓然後解赴公堂禀請究辦 
 
 
 

Page 10

 
 
   
 
