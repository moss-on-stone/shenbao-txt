# 1899 - 207 - 4909445

 

Page 1

 
 
[外臺秘要出售] [  圖書集成局啓]  
　　是書爲唐王刺史燾所輯刺史在臺閣二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久已奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良校警詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[論本報紀淫伶定罪事]  
　　天仙茶園花旦高彩雲與金琴生之妾顧彩林私識膽敢在金琴生家中持刀向金恐嚇逼　休書幸由車夫阿三解散金將情訴之某西人函達捕房得將高伶拘獲連刺刀送至英公廨經前會審委員鄭瀚生大令提案訊究以高淫兇已極判責二百板發押捕房半年期滿遞解回籍顧發棲流女所覊押一年期滿再核按大淸律例男女和姦杖八十其罪至輕若持刀威逼則當另擬重罪卽禁押半年遞解回籍尚不足以蔽其辜大令定讞後人皆以大令過於寛容安能懲一以儆百不知大令非不知定罪之過輕皆因該伶神通廣大到處求情大令亦迫於無可如何耳高伶倖逃重法自當靜氣息心以待而乃不知感大令高厚之恩反延律師小威金生到堂聲訴意圖翻案金琴生亦倩律師哈華托投案候訊其時讞員已易翁笠漁直刺兩律師在堂辯駁直刺商之梅繙譯移縣會訊翌日直刺帶齊卷宗赴縣與王欣甫大令審訊金供如前高仍不供認持刀大令商諸直刺謂高罪不容誅判令從重笞責二千板釘鐐收入自新所候再按律嚴懲顧彩林鞭竹梢五百下仍發棲流女所收管事爲署理江蘇臬司朱竹石廉訪訪悉札提訊辦札文謂查上海一隅近二十年來風氣之澆漓幾同化外悖理敗俗層見疉出言之殊堪痛恨在優伶最爲下賤犯法到官往往懲創不嚴以致益無忌憚如高彩雲誘姦金淸鑣之妾顧彩林持刀逼休核其所供姘識在未從良之先逞狡之詞明係受教於人避重就輕冀掩其導淫之迹顧彩林旣經從良卽屬良家若照强佔良家婦女而論法當嚴懲自應提省訊辦藉伸法紀倘該犯到案仍不吐實卽予監禁二十年以敦風化而儆醜類云云旋又續奉飛札催解爰於四月十五日王大令派差解省到省後上憲發交蘇州府彦詠之太守訊究高伶仍不肯實供太守喝責大板二十下繼上天平架良久始供一時情急拔出身畔所帶之小洋刀以圖伺隙脫身太守飭發長洲縣署刑房翌日覆訊無異至十九日始供認　取東洋刀揷卓上意圖金將顧妾休退太守發府獄收禁初擬科以四千里軍罪至今未見明文至本月二十一日始接蘇州訪事人來函云淫伶高彩雲案發後經省憲委員提省交蘇州府彦太守訊辦太守訊實後擬監禁十年嗣於前日復提覆訊忽從寛改禁流氓公所半年期滿遞解回籍說者謂廉訪當時提省札文何等風厲曾有該犯到案仍不實供卽予監禁二十年之說則該伶無論如何終難逃監禁之罪而况已供認拔刀逼休則監禁之罪斷無可逭而太守忽從輕發落殊難索解前者咸以鄭大令爲過寛今乃知大令所定竟如鐵案之不可動摇而亷訪亦徒多此周折矣不知廉訪已卸臬篆故置不與聞否則斷不能任太守如此定擬也說者又謂素聞彦太守嫉惡如仇風行雷厲何於高伶而忽動慈悲之念曰太守本擬定以十年監禁今忽攺輕想亦有必不得已之苦衷亦如鄭大令當時非不知定案之過輕誠有不能不輕者非身入其中不知此中之難易也然爲伶幸者不能不轉爲世道悲也已 
[諭旨恭錄]  
　　六月十七日奉旨分發奉天試用道景賢湖北道汪錫采山東知府方燕申浙江知府莊殿華江蘇知府揭傳淇同知高廷蘭浙江同知謝祖寳吳頤安徽直隷州知州鄧承沛兩浙鹽運副袁晟江蘇通判黎錦彝安徽通判朱奎河南通判林鳴岡陜西通判陳思權浙江通判章文藻湖北通判鄔榮誥四川通判張俊生廣西通判彭淸范毆鸞兩淮鹽運判吳作梅江蘇知縣李寳田王希禹安徽知縣陳贊平陳宗謨山西知縣劉光煥謝沛河南知縣金昆嚴義豫陜西知縣孫培恩甘肅知縣宋大椿浙江知縣高廷瓚湖北知縣謝鴻實貴州知縣李建章江蘇知縣丁煜施振瀛林介鏞朱桐阮尚疇凌浩山東知縣蔡寳錄山西知縣羅昌爔河南知縣朱裕謙霍維藩陜西知縣李桐李受益浙江知縣鮑湛江西知縣鄭李相福建知縣兪戴祜湖北知縣王潤身湖南知縣張廣淵四川知縣陳域汪宗泗楊兆鏞郭景曾林錫祺夏端符廣東知縣洪定宣廣西知縣張光杰雲南知縣蕭銓貴州知縣白嘉澍兩淮鹽大使唐啓泰趙乾河南鹽大使錢善鉌福建鹽大使王詔趙慶桂温殿颺四川鹽大使陳徵詩俱照例發往保舉廣西補用知府雷在夏江蘇候補知州吳式晸直隷沿河候補知縣項壽堃甘肅候補知縣方景周俱照例用擬補雲南永昌府龍陵同知熙珍著准其補授服滿前湖南永州府永桂通判葛怡年著以通判仍發原省另行題補戸部漢字堂主事員缺著錫庚補授盛京義州倉官員缺著擬正之椿齡補授擬陪之札靑阿著記名保送直隷州刑部主事崔鴻翥著交部記名以直隷州知州用截取内閣中書閻炳章著照例用擬補吏部騐封司郎中載林著准其補授欽此同日軍機大臣面奉詣旨本日引見之山西卽用知縣密昌墀著於十八日預備召見欽此 
[本館接奉電音]  
　　昨日午前京師飛電傳來旨二道上諭五道敬謹譯登○本月二十三日奉旨載澤載振徐琪現在請假所有派出廿五廿六日聽戲著卽撤下欽此同日奉上諭剛毅等奏整頓釐捐及酌提關稅鹽務盈餘並裁倂局所一摺前因籌備餉需亟應剔除弊竇特派剛毅前往該尚書會同劉坤一等奏稱江南各項關支近年迭次裁減爲數已逾百萬現復悉心綜核釐捐關稅鹽務各項每年再行加提盈餘並裁倂各局所節省經貿確有成數等語國家愼重度支自以嚴杜中飽撙節糜費爲理財要義然使搜括無遺亦恐辦公竭蹶該大臣等所籌尚屬周詳該司道等共體時艱認提公欵於餉需不無裨益卽著照所議辦理所有此次籌出各欵均係取之官吏並未取之商民倘有藉此爲由另行設法取償以致格外累商病民者該督等務當確實查明嚴行叅辦用副朝廷興利徐弊之至意欽此同日奉上諭前據御史張荀鶴奏叅江南鹽巡道胡家楨卑汚貪婪劣跡滋多當經諭令剛毅查辦兹據查明覆奏胡家桢被叅各節或查無確據或事出有因惟補授鹽巡道後任用其子胡炳垣胡世昌在皖西兩岸充當委員致招物議殊屬不知遠嫌江南鹽巡道胡家楨著交部議處該部知道欽此同日奉旨這所叅疎防斬犯越獄之管獄官代理山西隰州知州宫祖奇著卽革職拿問並著該督撫飭臬司提同刑禁人等嚴訊有無鬆刑賄縱情弊按律懲辦有獄官濕州直隷州知州崔澄寰雖據報先期公出是否揑飾規避著胡聘之查明核辦餘著照所議辦理該部知道欽此同日奉上諭前據御史余誠格奏叅漕運總督松椿貪贓溺職信任候補知縣周士鈺賄賣差缺以及防營廢弛各節當經諭令剛毅確查兹據查明覆奏松椿在任有年於漕務河務尚能悉心佈置防營亦屬嚴整各項差缺均 
 
 

Page 2

 
 
係因材器使尚無廢縱詢私等弊惟江蘇候補知縣周士鈺恃才縱恣跡近招摇實屬不知檢束著卽行革職該督雖無信任該員情事究難辭失察之咎著交部議處該部知道欽此同日奉上諭前因江蘇候補道沈敦和聲名惡劣當經諭令剛毅查辦兹據覆奏江蘇候補道沈敦和貪婪巧詐營私妄爲旣據該大臣確查切實沈敦和著卽行革職發往軍台効力贖罪卽著劉坤一德壽迅速派員押解起程毋任逗留該部知道欽此○二十四日奉上諭本日引見延茂保送請旨錄用之已革奉天鐵嶺縣知縣陳士芸著免其休致欽此 
[鐵房何用]  
　　京師訪事人云前者皇太后命將大内養心殿重新修理動工多日尚未完竣近日皇太后催令作速完工殿旁幷造鐵房多間每間祗容安設二榻不知將作何用也 
[意皇被擊]  
　　西字報云本月某日意大利國皇行幸卑爾革雷地方猝遇匪人用槍轟擊幸未曾中僅受虛驚而已 
[美整海軍]  
　　西字報云美國水師提督三姆深著有海軍論說略謂美國海軍實嫌太薄至少須較現在再加一倍因美國於亞細亞洲亦有利權且在太平洋中頗有利益恐有人攘奪故不得不整頓海軍也 
[鹵莽肇禍]  
　　日本長崎埠訪事友人云近日備中高山村左近有獵人籐原梅吉者肩負火銃往山林中尋覓禽獸瞥見小鳥一羣飛翔自得遂裝足火藥扳機擊之連發數響見一人應聲倒地急前視之乃其祖父也不覺大驚自知驤此大禂無面復立於人世卽赴山谷中用銃自擊而斃 
[蒙自亂耗]  
　　廣州中西報云雲南蒙自縣士人不靖攻掠洋關及法領事署幾成巨禍先是去蒙自縣城二十餘法里有高洲錫礦由某甲司理礦務不知緣何被人控告問官貪贓枉斷定以死罪甲之親屬赴道轅鳴冤道憲判如初擬且於五月十四日派兵二名押甲回礦就地正法該處礦丁不下萬人歸附甲者約四分之三至是聚衆鼓噪奪甲而殺二兵甲見釀成巨案勢同騎虎卽擁衆揭竿翌晚遣黨三百餘名繞路至縣城之西攻刼洋稅關關内祗稅務司夫婦二人居住間壁爲領事署寓有法人七名當時各法人從夢中驚醒聞喧閙聲及槍　聲知有意外之事孑身逃避洋銀三千餘元均不暇携帶各法人入城謁見道憲道憲送至某廟則已有二法人在道憲派兵十五名爲之守護並誡各法人不可離廟出外致貽不測之禍縣城原有守兵四百但因餉糈多欠久未支給以致兵不拒匪亂衆得以徒手入城進刼軍器庫奪取槍械衆匪旋卽退去未幾復至刼掠法領事署銀物多所喪失時法領事因公往雲南某縣聞報馳返華官遣兵五十名沿途護送十八早抵蒙自時地方已安謐如常稅司及各法人日間仍至洋關及領事署辦公至晚復在廟棲宿滇省大吏旋派營勇馳至擊散亂民奪回所搶銀物然已難求原璧各法人卽取道回越南與西貢法提督商辦一切業於五月三十日行抵河内並聞中朝已與法公使商辦妥恊矣 
[詳述西樵匪患]  
　　循環報云南海縣西樵匪徒李公昭傅贊開等聚黨數千拜會聯盟横行不法兹聞匪輩前向樂從墟爾市勒索銀兩限期旬日交付迨某日匪黨數人詣墟收銀各商畏其兇鋒皆如數交與匪卽給白布一幅以爲收據布長三尺中有某某堂暫收二十五年樂從墟行水銀若干下年須倍其數字樣後署著匪姓名二十餘又花縣芳村杜某由羅行墟販竹歸道經魯魚沙被匪將杜擄去瀕行囑杜夥備貲至大雁山取贖夥歸告知店主懷資至新會鶴山交界處查問大雁　偶在臨路店用膳並詢路途卽有二人出與相見問其來由夥具告之二人帶至深山林木間置有大砲遥見破屋一角二人卽發暗號突來百餘人導夥入門歴屋數重暗號一聲卽有數十雄壯大漢擁簇匪首出廳南面而坐匪首身穿袍靴威儀如漢官夥細加辨認識爲傅贊開匪首問明所贖何人旋索千金夥再三懇求始以六百金贖杜回賊旋出聚於吳村定期堅旗起事各鄉紳耆震恐集議開設義會每份一元俾湊成鉅欵以充軍餉禀請大憲札委鄭惠霖副戎督帶所部駐行營於西海而　要分設數卡並租小輪船數艘在河面載勇巡緝以資防堵　縣主楊大令亦會同關石二遊戎督率各勇馳詣吳村相機勦辦各匪首聞風畏懼傅贊開已逃竄東江然聞匪黨頗稱兇悍倘果東行勾結嘉應屬匪則爲害更不堪設想矣 
[詳述曹江水决]  
　　曹江水决已紀前報二十三日餘姚友人函稱十三四兩日狂風大作驟雨傾盆十五日淸晨梁湖少湖塘被水衝倒十有餘丈漂没民屋百餘家後郭塘亦於是日午後倒坍七八丈近塘居民被淹者約四五十家　處人口約喪四五百名百官鹽廠後竹坍三十餘丈大壩頭及校塲水勢較殺祗倒四五丈均於十六七日修葺堵塞惟沙湖塘後郭塘一時尚難修築横塘廟小越五車堰馬家堰五夫馬等處均被水淹刻雖稍退各街上尚積水二三尺上處城内底處約積丈餘高處六七尺不等姚城地勢稍高水至各城門而止驛亭塘路水高三四尺義塾及電報房水均及腹刻下尚未退凈房屋田禾均被水淹二十四日又接上虞餘姚兩邑紳士公函云曹塘後郭至外梁湖連決五處沿塘坍屋實有二百餘家而淹斃人口亦實有一千餘名不第田禾受損卽素有積穀之家亦被漂流盡爭餘民遍地慘目傷心推其致災之由皆因曹江泥塘之不固故不惟以籌振爲急務而尤以建築石塘爲要圖昨日寓滬餘上兩邑紳商集於浙紹公所會議籌捐到署陳君笙郊經君蓮珊謝君綸輝劉君杏林等四十餘人陳謝劉諸君議先令各莊籌墊三萬金解往施振在座會議者皆量力捐助聞已集得數千元好義急公深堪嘉尚想餘上旅滬諸君未與是會者甚衆當必能聞風興起慷慨解囊也 
[軍麾蒞皖]  
　　安慶訪事友來函云壽着鎭郭善臣軍門寳昌前因政體違和請假赴申就醫兹已喜占勿藥體健如常兩江督憲劉峴帥以現在江防緊要札飭迅速赴任軍門奉札後卽乘官舫帶以兵輪船於本月十七日蒞省謁見撫憲鄧大中丞商議一切十九日禀辭赴任瀕行文武各官咸至江干恭送如儀 
[稅司旋漢]  
　　漢口訪事友來函云湖南岳州自開作通商口岸日前有英員馬式君前往詳查一切情形兹已事畢回漢是處新關稅司一缺須由總稅務司赫德君别行派委也 
[裁局傳聞]  
　　安慶訪事友來函云前者撫憲鄧大中丞以省垣制錢缺乏銀價日低爰仿粤鄂章程開爐鼓鑄銀圓以資周轉邇聞 
欽差查辦江南事件大臣剛子良中堂訪得安慶銀圓局及求是武備各學堂均屬無益虛糜餉項業已札飭先將銀圓局裁撤所有機器分運粤鄂兩省備用未知確否 
[續錄整頓釐規]  
　　一多收給奬宜持平也無論大卡小卡一年期滿多收仍以成數爲衡或留辦數月或限滿交卸應以銀數爲斷知府各卡收數较鉅二年限滿調省隨時酌核多收情形或酌委署缺或酌委大卡以示鼓勵同通各卡二年限滿已經給奬留辦其末一年如多收四千兩以上調省給予提前酌委大卡一次三千兩以上調省給予儘先酌委大卡一次二千兩以上調省給予本班插委釐差一次一千兩以上調省給予輪委本班一次交卸後隨詳請奬分别注册州縣續辦釐卡數月因公交卸及二年限滿之員多收數至鉅萬者會詳奏請優奬多收七八千以上隨時呈請酌委優缺五六千兩以上酌委次優之缺遇有缺出立予奬勵以示優異庶不致有酌委之名而無酌委之實四千兩以上提前酌委大卡三千兩以上儘先酌委大卡二千兩以上給予本班揷委一千兩以上給予本班輪委同通州縣劃一辦理别項勞績不准禀改歸入提前儘先兩班遇有酌委之卡先請量材酌用一員後用提前酌委二員再用儘先酌委一員無人均各過班再用酌委州縣釐差各班一員以五卡爲一週相間酌委佐雜各卡二年限滿多收三千兩以上提前酌委本班釐差一二千兩以上儘先酌委本班釐差遇有佐雜卡出開列在前無論 
 
 

Page 3

 
 
何項勞績不准禀改歸入此班以示區别大小各卡限滿多收不及千兩者調省另候差委多收不及百兩者應無庸議一少收議處宜從嚴也　　二年期滿或留辦不及一年卸卡各員分别成數記過停委仍照向章辦理其留辦已將限滿若不預爲防範誠恐卡員及司巡人等各存五日京兆之心任意短少明虧公帑暗飽私囊於厘金大有妨礙擬請嗣後凡二年限滿調省之員比較少收卽由本總局將上下各卡收數互相核對如各卡均各短少該卡少收數目不相懸遠應照定章加一等察議以後不准再委釐差如上下各卡收數有盈該卡收數獨絀顯係瘠公肥私應卽詳請叅辦並將司巡一倂驅逐如有辦卡少收二三成以上加捐花樣之員查照光緒十九年定章另案移司扣委三年以塞漏巵而防流弊抑本總局更有請者各卡抽收厘金自有定章應完則完應補則補本有利而無弊也奈刁商以多報少而卡員遂照額取盈船戸之隱漏愈多司巡之誅求愈甚治以中飽而病國縱以苛補而病商竊以爲欲去其弊惟有信賞必罰兩端而已紅錢名目雖通飭禁革實則無從究詰若賞格旣厚則各卡明知多收必有調劑悉數化私爲公則中飽不禁而自絶至格外苛補屢經申禁仍應明查暗訪但有確據立卽撤懲或借苛補營私並將司巡提省嚴究庶明罰有條應各卡咸知儆畏耳蓋興利必先除弊而裕餉首在恤商本總局爲明定章程整頓釐規起見詳請查核 
[沙市火警]  
　　沙市訪事友來函云本月初六夜更魚三躍時突聞警鑼亂鳴人聲鼎沸急起探視知劉家塲鞭爆店因傾倒洋油燈以致火勢上炎不可收拾各水龍聞警馳至極力噴救祝融氏始掩旗息鼓而去僅燬鋪面二楹餘未殃及聞店内存儲炸藥甚多若稍延片刻一經延及則有不堪設想者矣 
[蓬萊朝旭]  
　　烟台訪事友人云烟地瓦木匠一業自上年已見减少因是每日工價增至大錢一百八十文今　旅順口又復大興土木烟台一區操公輸之業者更十去其九現在大小鋪戸偶有修造工作者往往承辦無人殊不便也○蓬萊縣境日前有過客爲盜所傷報案後經縣主懸賞緝拿某日見有移烟賞格遍貼通衢當此農事盛興大小程途行人如織而匪徒仍復横行無忌如此可異也○某毡條鋪夥某甲向患瘋癲之症日前舊疾忽發自用刀劈傷頭顱等處及至同儕知覺已施救不及因之斃命由店中衣棺成殮送回其家所費不貲亦無妄之災也○某甲欠某乙錢若干屢向索取一味延約某日遇之於途乙忿甚褫甲之衣以示羞辱甲踝體而歸自念無顔見人因卽吞烟自盡其母痛子情切亦相總以殉事甚細微釀及二命亦乙之所不及料者也 
[憲札照登]  
　　上海縣王欣甫大令日昨接奉松江府濮太守札文内開准代理蘇州關道憲朱照會南洋通商大臣劉札准兵部火票遞到總理各國事務衙門咨美國費城開設商務會求派員赴會本衙門業經咨行在案兹准出使美日秘國伍大臣函稱現派美署三等參贊周自齊繙譚容揆前往赴會並稱各省商務局公所行業若竟無人赴會彼族不知底藴將謂憚於講求勢必横加訾議請再咨行各省分别飭催赶緊派定赴會之人並將住址銜名先期知照俾該會得以具柬邀請等因前來查伍大臣來函所稱派人赴會庶免訾議各節所論不爲無見且可藉此講求商務不無裨益相應咨行貴大臣查照再行飭下商務局紳董有願赴此會者速赴美國以免遺誤並將所派人數曁住址銜名逕行知照伍大臣可也等因到本大臣承准此查此案迭准總理衙門咨開均經分行遵辦在案兹准前因除分行外札道卽便遵照飭屬曉諭各商須知此舉係與商務有裨亟應赴會藉資考察如有願赴斯會者卽將人數姓名住址開摺呈送以憑轉咨等因到道奉此查此案迭奉商憲准咨札飭均經移行遵辦在案兹奉前因合就照會希卽飭屬曉諭各商如有願赴此會者卽將人數姓名住址開送以憑詳咨等因到府准此合就轉飭札到該縣卽便曉諭各商如有願赴此會者卽將人數姓名住址開送詳咨並轉移松屬各廳縣一體知照仍將遵辦緣由通報查考毋違等因王大令奉札後卽飭書吏繕示曉諭並備文轉移松屬各廳縣一體遵札辦理 
[會董閱團]  
　　前日午後蘇松太兵備道曾經郛觀察特委江蘇候補知縣汪明府國奎至引翔港厚仁堂會同該處紳董周子靑王介伯查閱民團二董卽傳各圖團民到堂操演明府閱畢卽命駕回城禀復 
[嚴辦臺基]  
　　嚴　虔婆已紀昨報前晚王大令升坐花廳親提訊究蘇陸氏供蘇州人年五十四歲生有三子在治下開設小茶肆小婦人兼爲人家浣衣藉以度日不敢開設臺基此次被人挾嫌妄造謡言致奉訪拿叩求恩察大令盤詰至再堅不吐實喝鞭竹梢一千下釘鐐發交官媒小心管押俟查得實情擬辦 
[諭拘凶徒]  
　　日前有孫瑞華投縣控被徐玉祥控去目晴當經王大令訊騐屬實飭拿兇徒究辦未幾又有管少山控王阿文挖去兩目王大令立出火籖飭差嚴拿訊辦在案現聞關道憲曾觀察以數日之間挖目之案層見疉出此等兇横流氓形同化外面諭縣主王大令拿獲後援例詳辦俾得除暴安良 
[驅逐貧民]  
　　南市浦江一帶素爲江北艒艒船麕集之區終年繫纜以舟爲家自沿灘開築馬路後凡在浦濱誅茅爲屋者概令驅逐而若輩恃貧藐法置若罔聞自祥記馬頭迤南至王家馬頭蔀屋茅簷麟次櫛比上海縣王欣甫大令以此種艒艒船終歲逗留易積汚泥實與地方水利大有關碍因嚴飭差役一律驅除如違拘治 
[來方照登]  
　　雷公救疫丸專治一切時疫各種急痧中暑傷寒中風受熱胸悶氣急心泛嘔惡頭疼肚痛發寒發熱昏暈厥逆霍亂吐瀉手足抽吊腹脹水瀉紅白痢疾凡觸四時不正之氣每服一錢病重加倍小兒減半開水調服孕婦不忌研末齅鼻以袪疫毒藥到病除靈騐非凡痧藥中第一神方也幸勿輕視如能加誦雷經更妙又有一種急症起病脈散牙緊發慌手足麻木閉目不語喉腫心痛此名硃砂症又名心經疔俗呼爲爛喉痧乃危急萬分最險極惡之症迫不及治醫家每誤認喉風故百不救一若遇此症不論老幼男女先用此丸研末搐鼻三分再秤一錢重則錢半用井河水煎降香一錢調藥服凈無不立時見效再用紅紙捻點照心口背心兩處見有紅點發出卽用銀針挑破内有紅筋挑出更保無虞也附方於後藿者二兩五錢細辛三兩五錢牙皂三兩五錢木香二兩樹梗二兩陳皮二兩法夏二兩防風二兩蘇葉二兩貫衆二兩薄荷二兩生草二兩硃砂二兩五錢雄黄二兩五錢枯礬七錢五分右藥須曬燥共研細末水法爲丸裝入磁瓶不可洩氣今已有人照方合送歴有年所屢試屢騐百發百中誠濟世之良方救人之聖藥也價甚廉而功甚巨惟願有力者送藥無力者傳方救命之德莫大焉愼毋疑而忽之也[  甬江怡園居士謹識]  
[申報館恊振所經收山東河南江西皖北賑捐六月十一日至六月二十日止第十六次淸單]  
　　六月十一日浦楊氏洋十元洙涇補過氏洋一元椿氏求女病速愈洋一元○十三日四微子犯花罰助洋五十元三官求關煞開通洋一元○十五日桃源居士同弟保父母平安洋五十元永安士喜助洋二元五角山雲發洋二元雨庭禎安洋五元無名氏洋三十元○十元日裕康土行交來蕪湖無名氏洋十元許景棠洋十元南陽　花居士完産安愿洋六元一角五分○十七日王維藩賀王春洲壽儀洋四元又怡志軒洋八元又程康候程仲堅殳蕉汀蔣克階徐新浦五戸計洋二十元又鄭愛堂戴兆梁各洋二元父朱愼餘洋一元無名氏銅洋一元淡　居士洋五元○十八日童子沈樹倫洋五元趙振之洋十元汪余氏三十初度助安徽洋十元河口全泰盛來宋芝山洋四元○十九日周昌記棧銅小洋二元六角吳姓銅洋一元不書名洋五十元厚記洋三十元韓姓銅洋一元吳姓銅洋五角石錫萬洋四元仭香氏求平安洋十元○二十日馮伯魯洋甘元壽水生洋一元栽水氏洋一元周昌記銅洋六角韓姓銅洋四角王春洲　筵移助洋四十元除害人銅洋六元上黨氏求嬰易育洋十元太息子鵝湖主人病痊勸助洋一百元以上總共收洋五百十五元六角五分銅洋十三元一角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[沙堤旭日]  
　　沙市訪事友來函云日前有某甲者衣履整潔至堤上某茶肆啜茗移時出門卽行倒地撫之則手足已冰牙關緊閉館主知係患痧立命荼博士設法救治適有某乙行經茶館門首謂係渠鄰人魏姓住居帝主宫巷内當向茶館主借門一扇雇脚夫二名舁回現在天氣隂晴不時潮濕特甚患痧症者時有所聞攝身者可不愼之又愼歟○沙市米糧向恃湖南爲接濟近日薰風南來各米船均連檣而至以故米價頓减上熟米每石需錢三吊左右次者二吊六七百文又次者只需二吊三四百文○月前江水泛漲幾與隄平隄内居民無不慄慄危懼幸越日水勢驟通屋宇田廬當可免漂没之慮矣 
[漢臯瑣誌]  
　　漢口訪事友來函云著名惡棍丁銀生誘拐婦女逼良爲娼種種不法擢髮難數邇者又在滬上將某道員之愛妾誘領來漢藉圖售入娼寮某道　聞信跟蹤而至遣家丁據情呈控淸軍府署想須按例嚴懲也○鄂中某大憲近日訪聞漢口有著名賭棍洪星五王壽榮劉穆堂王海淸等數十人誘人賭博劣迹昭著爰委幹員前往分别拘辦以儆效尤 
[研訊按目]  
　　鄉人管晉卿投縣控被王阿文等持刀將兒子少山挖去雙目王大令據稟立卽飭差拘提兹據原差禀稱兇手王阿文釀禍後已逃逸無蹤先將同黨之徐咸忠顧三虎王長桃金懷卿陸茂如解案請訊大令提訊該處六圖地保王子香據供管少山爲人刁惡異常此次致衆人挖去目晴實因姦佔舅嫂起釁今兇手王阿文已經逃逸求寛限獲案王長桃供本月初十晚管少山之妻弟金洪海至小的處據稱寡嫂藩氏被少山姦佔同宿伊欲住捉囑小的一同前往迨至伊嫂門前又囑小的在外把守金糾兩人入内將少山雙目挖去小的見已肇禍卽行回家徐咸忠供金北海有一兄一弟均已故世其寡嫂潘氏先被少山姦佔並將伊弟媳價賣獨吞身價金積恨已深故糾人挖去目睛去冬少山曾向小的暫借餘屋以備潘氏生産小的不允致被挾嫌誣控顧三虎供金北海糾人在潘氏家中拖出挖目之時小的在塲觀看並未動手求鑒金懷卿供向在滬城虹橋南首吳公館爲輿夫現在鄉間耕種度日金北海係堂姪長姪媳潘氏先被少山姦佔三姪媳亦被姦汚金姓同族顔關攸面故恨之刺骨初十晚少山兩目被挖後十一晨小的往探少山堅求不可說出姦賣等事小的不應故被伊父管晉卿砌詞陷害陸茂如代本年四月間被少山訛詐洋十元小的投案呈控有案今被挾嫌誣控其寳小的在滬營生此事並未得知求察大令訊得各供知管少山實係淫兇不法判金懷卿交保餘均交差分别小心看管候提金北海等到案復訊嚴辦 
[備函提證]  
　　小南門外利川馬頭復記板木行前遺學徒某甲至浦東爛泥渡收取帳洋不知因何被流氓徐春春卽戅大阿春之黨糾衆毆擊甲歸告行主函致馬路工程局請會辦委員司徒貽芬司馬提究司馬卽傳諭捕頭派包探唐關泉將徐拘局研訊之下著交陳阿華何去限交供出之朱毛林到案迄今事隔多時仍未交案且竟避匿無蹤司馬嚴諭差役赶緊緝查前日水巡頭目陳向榮在英租界與徐撞見正欲兠拿被其逸至浦灘躍入河内幸陳素諳水性卽亦跳入波心得以擒獲解經英界捕房一倂管押昨日司馬備函照會英界捕房將人證帶回歸案訊辦 
[根究失孩]  
　　某甲崇明人駕舟爲業前日偕其十三歲之子在南市新馬頭裏街某烟館開燈過穩適以未帶烟資將子爲質言明往友人處取錢領孩詎料甲取得烟資至該烟館領孩則已蹤影全無矣查問店主某乙　爲不知甲乃訴知十六鋪地甲向乙理論想須有一番饒舌也 
[索欠被毆]  
　　浦東人王小四張阿升皆操公輸子業在裏虹口漢璧禮路某作塲内爲工昨午王向張索取舊欠起釁互相兇毆王力不能敵被張擊破頭額血流滿面張見已肇禍當卽逃逸王經同人舁送同仁醫院醫治 
[英界公堂瑣案]  
　　海上日報館股東四川舉人李作棟因向裕生小錢莊夥李學花藉端拆梢由捕房拘解公堂究出秘授房中神術一節由公堂判罰洋五十元詎李挺押捕房不肯繳洋昨由包探蔣錫林將李解案請爲核奪李作棟供覊押捕房無從措繳求鑒讞員翁笠漁直刺據情商之梅繙譯姑准交保予限七天繳罰洋五十元○滬南工程局水巡捕程雲香昨在二馬路元芳洋行門首拘拿朱毛林四百七十三號華捕以其有違章程一幷拘案請究質之程供因朱犯案後由南市乘船逃至二馬路避入元芳洋行故向拘拿並非有意違章求鑒直刺著一倂押候備文移送工程局訊究○昨有成衣匠毛和尚莊阿三王金水等尾隨於行路婦人沈周氏吳周氏周阿林之後口唱淫詞百般調笑氏等敢怒而不敢言毛以爲懦弱可欺復上前肆行無禮氏等大聲呼喊爲包探李培芝所見當卽一倂拘獲於昨晨解送公堂請究沈周氏等三婦女投案申訴前情並稱三人中尤以毛和尚最爲兇横當時若無包探前來難免爲其所辱毛和尚供爲成衣度日約友閒游偶然歌唱藉以消遣尚乞恩寡質之莊阿三王金水同供小的等雖與毛同行不敢隨聲附和求鑒直刺判毛責二百板莊王各押三天○包探秦少卿禀稱西人哈華脫家被賊竊去綢洋傘五柄綢衣六件布衣十餘件報捕後經小的拘獲竊賊蔡榮林並起到原贓送案請究西人哈華脫遺細崽周寳林投案領贓並請嚴辦蔡榮林供浦東人供認犯竊惟求恩宥直刺判責三百板枷號一月○包探林福生禀稱老悅生洋貨號前托彭耀桂携帶照相器具一副來申不料被彭私自吞没報捕後經小的查獲送究悅生號主高昌明投案申訴前情幷稱此器值洋銀六十八元務求究追彭耀桂供器已無存情願照價賠償直刺判將彭交保限三日繳洋○包探趙銀河禀稱積竊王阿和前因屢次犯案拘案懲辦今又竊取徐志高家布衣五件夏衣三件綢洋傘一柄報捕後經小的緝獲人贓送案請究失主徐志高投案請領失贓直刺判將王責三百板枷號半月贓還失主○二百號華捕拘解婦人趙朱氏趙彩林孫趙氏到案禀稱伊等深夜在黄浦灘大聲爭閙小的見而喝阻非但不服反與小的爲難扭住不釋朱氏尤爲兇蠻故特拘案請究趙朱氏等同供小婦人等均是親戚在途共道家常惟聲音略高並無别故直刺判將朱氏掌頰一百下餘各掌頰五十下○馬夫李阿根以病馬駕車有違祖界章程經四百十六號華捕拘送公堂請究直刺判罰洋銀三十元 
[法界捕房紀事]  
　　前夜有某甲由虹口雇坐東洋車至法界車夫因燈燭已盡不敢行走蹲伏路旁爲巡街捕所見拘入捕房捕頭略詰情由令押候解送公堂禀請讞員朱森庭明府訊究○偷兒某乙蹀𨇾道旁見巡街捕至飛奔而逸該捕疑之追而拘獲送入捕房捕頭命押候堂期解訊○馬夫某丙在三馬路某馬車行竊得馬車上所用之皮帶等物携至法界求售爲探夥瞥見將人贓一倂拘送捕房捕頭命押候傳到失主解送公堂請問官訊究 
[美界捕房紀事]  
　　裏虹口鄉民沈祥華前因建造住宅倩木作頭戚允昌包造繼因戚無力墊本又倩瞿關榮至各木行賒取木料房屋刻已告竣瞿向取銀沈意欲圖賴瞿奔赴捕房控訴捕頭詢得事關錢債著自投英界公堂喊控○昨晨偷兒陳阿法混入吳淞路某姓家行竊布衣等件正欲携之而逸爲巡街華捕所見將人贓一幷拘送捕房押候解送公堂禀請審究○昨早小竊郭阿桂混入裏虹口某鄉民家行竊衣服多件爲包探劉阿炳查獲拘送捕房押候解送公堂禀請讞員翁笠漁直刺訊辦 
 
 

Page 10

 
 
[金陵官報]  
　　六月十三日厘捐局候補道穆見皖岸督銷候補道劉式通江西督銷候補道達斌湖北督銷候補道王立淸湖南督銷河南候補道易順鼎正陽關鹽厘候補道曾紀壽湖北宜昌加　川鹽厘候補道何煥章五河鹽釐安徽候補道席匯湘湖北武穴掣騐候補道許元章大通楚西掣騐候補道陳桂森均見辭委署福山鎭楊金龍禀知交缷城守恊事城守恊趙雲龍禀知任事兩淮試用監掣同知毛華見知縣黄應鼎州吏目楊湛賡均奉示冩履歴欽差大臣剛中堂於十六日起節○十四日江南提臺李軍門會藩臺恩正任鹽巡道胡均傳見贛州營守備江淸到投文候考試十二圩木厘分局縣丞楊錫澤到○十五日釐捐局候補道禀知赴上新河丈量木簰特用道黄承暄到由京來候補道何繼樸禀知光緒二十三年河運出力蒙加二品銜又劉思訓辭進京威靖兵船徐九成辭伺候欽差督糧同知兼理江防同知放禀知任事江防同知恩禀知交缷通判胡維藩鹽大使韓秉忠均奉示寫履歴知縣冷利南禀謝飭知二十二年江北河運案内保准俟補缺後以應升之缺升用○十六日中恊王禀知接前左兩營事營帶水師左營提督吳恆山禀知到　鏡淸兵船董全才由鎭江送黄第保來知縣朱鏡淸辭隨欽差赴蘇又周瑞麟謝委赴高郵會查開墾事件卽辭江安輪船楊星田禀知送剛欽差赴江隂藩轅牌示邳州學正阮頤餘期滿遺缺查宥試用訓導劉瑞宫堪以署理○十七日欽差文武巡捕梁國鼎蔡志祥禀知隨欽差赴蘇藩轅牌示高湻縣廣通司巡檢遺缺查有試用從九品蔡經綬堪以署理○十八日襄辦洋務局候選道左孝同到由滬來叩謝卽辭知縣楊激雲禀知候補道袁秉楨丁母憂又朱唐祚多褘均奉示寫履歴○十九日翰林院檢討宋育仁到親拜四川來運判徐衡考試襲裔黄永康騐看均奉示知縣鄭汝騤辭赴滬蘇藩轅牌示代理江隂縣劉樹仁堪以改爲署理○二十日高等學堂候補道蒯奉示甄别候補道丁葆元辭赴蘇見撫憲知縣李恩元謝廿二年保准補缺後以應升之缺升用首府劉兩首縣蕭戴均禀知在城隍廟設壇求雨 
[邗江官報]  
　　六月十三日江分轉壽祺到揚○十四日胡分轉光國由天長食岸公幹回○十五日金鹺尹兆榮起復回淮黄分轉以忠辭回高寳差次分發知事許鹺尹秀儒浙江人禀知到淮 
 
 
 

Page 11

 
 
   
 
 

Page 12

 
 
   
 
