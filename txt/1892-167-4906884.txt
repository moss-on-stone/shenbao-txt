# 1892 - 167 - 4906884

 

Page 1

 
 
[一號至三百號全部畫報發兌] [  點石齋啓]  
　　本齋畫報自甲申年創設以來海内風行已閱十年之久其間散佚闕漏愈積愈多賞鑒家雖重價蒐求亦有未能重窺全豹之憾今本齋不惜工 
特將缺號逐一補印齊全他若淞隱漫録風箏誤功臣圖閨媛叢録乘龍佳話及各名人册頁等燦然全備蔚爲大觀如蒙賜顧請向本帳房及本埠分局北申昌皆可購取各省本分局亦有寄往可就近購取價仍曩例如欲裝釘成册外加布函另惠釘工可也另有岑宫保介福圖碼洋兩元 
[第三次印快心編告成] [  申報館主人啓]  
快心編一書蓋天花才子所撰章回小說也雖同一叙才子佳人之遭際而和平雅正絶無淫褻之詞中間雜以記騙子記匪人記棍徒記方士以及老樸之忠肝義膽惡奴之巧語花言無不如顧長康頰上添毫神情栩栩欲活以故緣窻麗質靑瑣才人酒尾燈脣一編閒展頗足鉤綺思遺睡魔實近時説部中妙品也前經二次排印購者趾錯於庭寒暑未更篋笥已罄兹者重加讎校付諸手民刻已告成照常出售計每部十本碼洋五角諸君子有說部之癖者請臨本埠申報館帳房申昌書室及各埠申昌或經理申報人處購閱可也 
[論世風日趨於薄]  
　　昨見友人處有本年二月間廣東候補同人公啓一紙其言曰廣州昔稱富饒風物華美每届春闈榜花發後入詞館分部曹者率皆乞假都下來游此邦膴仕之家從豐餽贐以壯行色盖慕昔賢縞纻之誼結詞人翰墨之緣指甚盛也比歲官塲淸况絶異曩時薪桂米珠居大不易無多鶴俸搘拄綦難現省中需次同僚相約嗣後新貴來此所遺聨　概不收接操翰雖珍報瓊無力而粤宦之艱難又滋愧矣余閱之不禁爲之咨嗟太息憮然爲間曰嘻此風俗之憂也余前在越時每聞父老談及粤中宦途之繁華手臂之闊綽輙津津樂道不置凡有同鄉戚友中之高發者不特兩榜爲然卽一榜亦有勉措川資赴廣東爲抽豐計者彼時輪船不通去頗不易而亦有人計及於此則以彼都人士富而好禮官塲之中尤爲揮霍羅掘以往者往往滿載而歸孝廉之船回而計偕之資具矣若夫詞林部曹職居淸要者則其投贈尤爲豐厚倘或能書能畫並有大力者再加嘘植則一路秋風竟可以致中人數家之產一聨一幀一卷一片從未聞有虚擲者此其情形至今言之者猶有餘味焉迨余由越至杭由杭至蘇由蘇至滬問與若輩秋風客相遇談及此事已有唏嘘扼腕者謂此行雖小有所獲然與初願則大不相副蓋其間已有幸有不幸秋風得意者固尚有之而較之從前則已有上下駟之别且乘興而往敗興而歸者亦殊不乏人用是以歎世道之艱苦大有甚於往昔者而今年乃又見此啓則是此一路竟成絶望矣有客謂余曰廣東候補人員近來雖曰淸苦然猶不至若此之甚其所以杜絶秋風者盖别有故也新貴諸君大半少年得意一到羊城腰　漸壯卽從事於聲色貨利喫著嫖賭無一不全其或有掩人耳目者則載之來滬日揮霍於花天酒地之間亦有立現原形迫不及待卽以其地之人所贈還擲之此地之人誠有如杜樊川阿房宫賦所云取之盡錙銖用之如泥沙彼贈之者見此情形不免心爲之冷謂我之所以結納之者爲其才也爲其前程未可限量我旣不能識之於未遇亦當結之於初遇也若錢一入手卽從事於濫嫖淫賭則其人之志趣可知不亦負我初心乎一念及此而手闊者亦狹矣此其一也又有假託斯文冐充新貴者沿門分卷到處贈聨越數日又各處辭行紛紛投剌其分卷也爲其名也其贈聨也爲其利也其投剌辭行者催之促之使投贈之來者速也甚或有一次二次三四次辭行者又有使家人往索者或所贈太菲其初尚有故作怒容却而不受者厥後竟不論銀洋錢物輕重多寡一概全收試思果係的眞新貴何至於覥顔若此凡若此者無非假冐僞託江浙之地亦時有之第袛以擾店鋪而不及於官塲店家深惡而痛絶之至目之曰文丐斯眞可謂斯文掃地者矣官塲中人豈有不能辨眞僞者一次被朦下次决不再墮其術於是卽有眞者而亦且藉口於人心之多僞而故靳其恩夫是以有此一啓畢竟眞僞自有難掩果其眞者或不至於避之若浼也余曰客之所言亦頗近理然以余觀之粤中候補情形實有大不如前之慨余友沈紫笙少尉在滬時手筆亦頗不小能詩善畫與余交頗厚乃自五年之前赴粤聽鼓聞已補缺而迄今杳無一信有同鄉之來自粤中者詢其近狀則曰不甚得意故不願以空函相問訊盖雖補缺而缺亦不甚佳也由此觀之則粤東近年以來官塲苦况可見一斑矣余前者曾發狂瞽之論以爲新貴諸公初入仕途理宜自勵淸廉不當隨地秋風以自隳其志節志節旣隳大端已失雖有美才不足取焉然此但就立品之理言之耳今觀於粤東官塲此啓又不禁歎風俗之日趨乎薄而人心世道之憂有令人固結而不可解者已 
[本館接奉電音]  
　　昨由京友電傳上諭一道敬謹譯登○五月二十七日奉旨凉州都統著施寳成補授欽此 
[薰琴解愠]  
　　吏部爲示傳事所有壬辰科繙譯進士惠彬穆特賀聨泉中興葉蘭芳迎陞等本部於五月十六日帶領引見相應示傳各該員於十四日已刻衣冠赴部演習口奏履歴十六日丑刻穿天靑褂備帶補褂並佩帶對子荷包手巾赴西苑門外六項公所吏部公所内報到聽候排班帶領引見○地安門外鐘樓年久失修工程難緩經工部奏請欽派景少宗伯廖少司農承辦循例遴派東昇等木廠涓吉本年正月初九日破土鳩工原估錢糧三萬五千六百兩有奇現在工已逾半工部遵照奏案核給四成實銀一萬四千二百四十兩三錢六分二厘四毫各廠商以核發銀數不敷開銷擬請酌加成數以紓商力俾工程鞏固等情監督户部惠正郎昌據情禀諸堂憲堂憲以所禀皆係實情擬請旨再加二成實銀以重要工刻已具摺奏聞矣○工部爲傳知事所有八旗各營應領光緒十八年夏季常操火藥本部按照册開數目核與有閏之季數目相符移局照放現准火藥局付稱五月二十一日開放相應傳知各旗營派員赴局承領○國史館示傳准吏部咨送到漢謄録陳壽綸萬樹楠朱承琳董友彬梁寳常寗繩武楊道南林瀚源郭集馨陳景華湯壽濳等於五月二十三日親身赴館騐到○吏部爲知照事所有太常寺少卿一缺本部於五月十六日帶領引見相應知照宗人府傳知應行入班候補四五品京堂理事官宗室祥祺於是日五鼓穿天靑褂備帶補褂佩帶對子荷包手巾赴西苑門外六項公所吏部公所書到聽候排班帶領引見萬勿遲悮因用印不及徑行白片○内閣爲片交事前准禮部移請撰擬營故記名提督趙奉樂營故記名提督廖世豐等祭文二道前來現將祭文二 
 
 

Page 2

 
 
道撰就爲此片交禮部卽日派員赴閣領取○廂紅旗滿洲都統福爲咨覆事印房案呈准本旗護軍統領咨稱現出副護軍參領一缺咨取本固山保員送放等因查本固山世管佐領凌志壽蔭騎都尉恩霖等三員堪以保送入放本旗副護軍參領之缺相應將該三員銜名咨覆本旗護軍統領查照○五月十七日總管内務府大臣爲知照事准内總管趙來福口傳奉旨皇后於明日前往頤和園皇太后前請安所有應行導引扈從以及跟隨關防侍衛官員人等均於明日卯刻在德昌門外伺候准此相應知照該各衙門凡有應行傳派預備之處查照辦理○和碩睿親王魁斌自聘娶福晉以來已近十載雖占弄瓦未卜夢熊上月望後二日始舉一男本月十六日爲彌月吉期就邸中召集本府優伶及各外串演劇兩畫夜肆筵設席欵洽嘉賓在廷王公大臣往賀者甚衆輿馬僕從闐咽府前○浙江巡撫委員管解地丁等項京餉等銀十萬七千餘兩分裝木鞘起解於五月十六日申刻抵户部卽由原解兵役赴當月司挂號適司中官吏已散值遂將鞘排堆部門之下鎖繫牢拴守宿一夜次日始挂號訖舁入後庫院堆存聽候開庫騐收○吏部爲示傳事現出有光禄寺少卿一缺候補五品京堂岑春煊本部於五月二十日帶領引見相應示傳該員於是日丑刻穿補褂赴西苑門外六項公所吏部公所内書到聽候帶領引見勿悮 
[毁堂詳述]  
　　福建建寗府教堂滋事已於上月照電報譯登兹悉數年前有英國醫生業生聲者就府屬南雅口大洲村迤南四五十里許甌寗縣境建醫館施醫凡有爲造化小兒所弄者赴館求治罔不著手成春現因館中屋宇不敷度地附近村莊建造分館傳教濟人里人忌之散布謡言乘興工時糾黨滋閙匪徒乘機而起立刻毁爲平地業君被匪毆辱言欲投之糞窖中幸有人出而阻攔始免死於非命甌寧縣馬明府親臨彈壓見衆怒難犯無可如何業君遂據情禀明領事官轉禀大憲大憲立委蔡裕堂司馬永荃前往查辦至如何懲辦之處容俟續聞 
[厦門近事]  
　　連河鄉依山臨海時有山君出没其聞五月初有二村農入山樵采行經山麓遥見凹處有一黑影意爲野猪也擬趨而逐之孰料一猛虎在彼鼾睡聞聲驚覺直撲二人幸甲眼快手鬆急舉手中木杙擊其頭乙舉棍助之虎受重傷倒仆於地視之已斃矣乃舁之回社權之重六十餘斤○恤無告育嬰義倉各善舉向由紳商經理兹者許秋槎觀察添派委員督辦計義倉局委葉頻澄叅軍恤無告堂委朱韞山少尹侯海村二尹保護商客局委丁潄卿别駕○港山之麓有古塚焉俗呼爲太師墓志乘已不可攷相傳太師爲勝國人殁後埋骨於此過其地者惟見銅駝石馬埋没於荒烟蔓草中華屋山邱不能不令人慨焉以歎已某日有牧豎放牛至半山忽見一女屍横臥石隙中上身已皮肉腐爛惟下半體尚可辨認雙趺細小如蓮瓣纏以紅絲一時趨而觀者互相評泊或言淸明祭掃被人謀害者或云死後移屍至此以圖滅跡者或云爲山君所食餘者議論紛紛莫衷一是想地方官必須親臨騐視也 
[飛廉肆虐]  
　　金陵來信云五月二十一日申刻頓起狂風自西北而至東南走石飛沙當者輙仆水西門外有茅屋數處被風所覆壓斃人口牲畜甚多莫愁湖上曾公閣建諸湖漘十頃荷花香霏窗宇紅塵不到幾訝仙鄉此際墻脚及大照壁俱被吹坍斷礎殘磚急切難於收拾說者謂似此風暴實近歲所罕逢云 
[麋臺訪古]  
　　蘇州葑門内有言子廟焉規模宏敞花木淸幽赭宼擾亂時雖遭蹂躪承平以後再事經營居然規復舊觀本月望後某夜月朗星稀微風不動比鄰正在黑甜鄉中效漆園之化蝶　然一聲幾疑山崩地裂羣趨視之見大殿右半間及外廊一齊坍倒衆咸詫爲奇事翌日地甲赴長洲縣報知沈大令親往勘視現由大令慨捐鶴俸鳩匠興修想不日當以斤斧從事矣○某姓婦孀守多年飲冰茹蘖本月二十日偶與小姑口角遂萌短見至晚私購阿芙蓉膏數錢背人吞服迨人知覺早已魂遊地府矣翌日母族知之興師問罪旋經魯仲連其人出爲調停許以從豐棺殮延僧超度母族爲之首肯事遂寢○城内野園地方有張姓者娶妻梁氏略有姿色張恒出外贸易重利輕離氏與某甲有私近更舍舊圖新與某乙結露水因緣甲偵知不覺掀翻醋罐遂於本月十九日晚糾領多人奔至氏家誓欲得乙而甘心詎是晚乙適因事覊身未赴巫山之約甲滿腔忿火無從發洩遂在鴛鴦被裏將氏拽出飽以老豢錉大聲呼救達於户外比鄰雖知其事然畏甲兇横不敢出爲解勸直至聲息寂然甲始罷手揚長而去氏漸漸蘇醒究以毆傷甚重於翌日斃命張聞信奔回卽欲報官請騐甲方懼倩人排解願出重資棺殮并以番佛五十尊作撫恤之資張乃飲恨而罷 
[曝書亭閒話]  
　　距嘉興郡城九里之遥有地名姚家蕩者一小村落也村人金姓開設油車家本小康生涯亦頗不惡某夜車夥遺火積薪之内以致延燒一刹那間冐穿屋頂急鳴金報警衆鄉民咸來救護幸取水甚便得以立時澆熄然已燬去房屋强半矣不書月日訪事者之疏也○嘉興東栅口各絲行於本月十九日開稱每絲一兩袛售洋銀一角五六分鄉民以其爛賤如泥大半寄入長生庫○嘉興府屬鹽厘總辦楊君以目下新絲入市特添設巡船多號派撥司巡分守各要隘并飭各厘卡一體從嚴查緝以免奸商偷漏有礙釐金 
[彝陵櫂唱]  
　　近日瘟癘盛行羅鎭軍之如君因染時症不出二日卽賦仙遊鎭軍遂於月之十五日在武聖宫延集僧衆建醮七日十五日早鎭軍用全副執事及洋鎗隊僧衆出大南門在招商局碼頭請水儀仗中有萬民傘多柄古玩數擡觀者異常閙熱○現因時疫大行有謂霍亂症者有謂乾霍　者有打針而愈者有打針而仍不愈者醫士因此大獲利市然未聞有妙手回春者棺木作坊生意甚旺城内外十二團紳耆遂向鋪户居民收斂錢文不拘多寡准於卽日建醮以除疫癘居人皆深惜其行之不早也嗚呼值矣○宜昌鎭又因時疫太盛今年新正以來並未迎賽龍燈乃創造龍燈一架派水陸兵勇准於十六日上街迎賽○東門外出一馬彪每於黑夜出外傷人行人爲之裏足某夜在校廠壩地方將一小孩銜去被人追及奪下已將左臉咬傷又有某兵之妻亦爲所嚙報官請騐由官賞給靑蚨令其靜心調養若非有神鎗手殲此凶殘恐居民不能安堵矣○前日有鄉人牽猓子一對入市求售索錢三吊看者甚多尚無受主旋經鄉人牽牽去不知所終 
[單人命]  
　　天下之釀成命案者或因毆門或因角技大率係兩人斷未有一人空自揮拳而亦墮入枉死城中者有之則自某甲始甲在蕪湖西門外曹家巷口河濱開設小烟館支板爲榻吹管生烟聚衣衫藍縷之人相與呼吸於其中甲則高坐櫃上居然作主人翁本月初三日甲在櫃内挑烟適一賣荸薺者踵門求售甲順取一枚張口欲啖蓋將辨其甘否再以靑蚨相購也賣者不允攫之遽走至門外口中猶咄咄不已甲在玻璃窓中伸拳作勢大喝曰汝敢再來定教汝嘗此風味言未已但聞砰　一聲甲拳已打出窓外蓋一時忿火上炎忘其尚隔玻璃窓也赶卽收回則臂上皮膚已被玻璃劃破血如泉湧不啻桃花水泛然猶勉强掙扎搶步出門追過長街大成祥布店門首血溢愈甚自知不妙飛步奔回甫至門外痛極倒地不逾時血盡而亡蓋寸口脉管被玻璃鋒劃破遂致血流盡而氣頓絶也甲孑身覊旅素乏親朋卽由地保報縣王明府親臨相騐並無别故卽飭地保向善堂乞棺收殮掩埋待認老拳甫試鬼籙遽登旣無角門之人未設抵償之律是亦人命之别開生面者矣 
[祈雨禁屠]  
　　兩江督憲劉峴帥以天時亢旱有礙農田面諭一府兩縣禁止屠宰上元縣陶仲彝江寧縣藍雲烽兩大令奉諭之下卽於廿二日出示於廿三日起一律禁止屠宰有老饕之癖者不免饞涎欲滴矣 
[臬憲抵寧]  
　　兩江督憲劉峴帥檄調江蘇臬憲陳舫仙廉訪督審要案已將修葺行轅情形登諸前報兹聞臬憲於本月二十二日未刻行抵江寧在省屬員齊赴石頭城皇華館恭迎憲駕手版脚靴絡繹於道臬憲於二十三日晨上轅面禀要公劉峴帥立卽傳見憲諭如何因關防 
 
 

Page 3

 
 
嚴密無以探悉云 
[温州試事]  
　　永嘉縣邵補堂明府舉行縣試於五月十五日三覆文題舜有天下選於衆一叚詩題賦得池塘芳草年年緑得年字十七日四覆文題非曰則曰蓋曰惟曰作四小講十八日發全案隨示期二十一日考武童馬箭二十三日步箭二十四五日技勇二十六日案出而事乃竣○温州府德峻臣太守接奉陳六舟宗師飭知定於六月朔日舉行府試先於五月二十五日取齊日來各邑文童俱負笈擔簦僦居郡治每至宵深燈炧時聞絃誦琅琅云○五月十六日永嘉武童某甲與柟溪武童某乙爭在身塲策騎遽起釁端互門之餘乙及丙丁三人俱遭挫辱隨舁至縣署聲請騐傷邵邑尊閱詞傳諭廪保徐某武舉邵某善爲調停而赳赳者各逞雄强抗不遵理甚至各聚朋輩意欲復仇有知其緣起者謂甲乙素有嫌怨芥蒂未消此次有洪姓者籍貫未淸各武童勒令捐助賓興然後準其入試洪自恃業已輸捐入籍堅不認捐以致　蚌相持幾成巨禍幸邑尊於考前一日傳案訊斷諭令甲出洋銀六元給乙丙丁爲延醫之費至洪認捐不付亦有不合之處著照前議核减八元必得如數繳淸方准與考各武童增唯唯遵斷安靜如初 
[縣訊兇手]  
　　瘋人周桂持刀斫斃孟貴並傷及婢女春蘭庖人林國香由巡捕拿獲解送英公堂旣而孟斃諸仁濟醫館報請上海縣袁大令檢騐之餘將周帶回一切情形已登前報前晚大令提周研詰差役將見刀二柄呈案周供稱小的係直隸人年五十歲原籍並無親屬在治下某公館當差已歴五年今春三月忽患瘋癲曾倩醫生施治而愈本月二十二日舊疾復發不知人事持刀亂斫以致將孟刃斃並傷及春蘭等人求賜鴻恩俾全蟻命大令著釘鐐收禁兇刀儲庫 
[續獲女堂]  
　　小東門外女堂烟館經捕房訪拿究辦雖較前略爲斂跡而尚未能凈絶前晚由捕房包探郁庭湘查得恒德典當對門小烟館亦有女堂倌數人告知副捕頭協同前往將店主婦朱吳氏女堂倌沈吳氏吳阿大並烟槍五枝烟燈四隻解至捕房昨晨解案請究同轉謂女堂烟館經本委屢次重辦爾等豈不聞乎商諸祁繙譯官與前次拘獲之阿金等一律懲辦判將朱吳氏鞭背三百下枷號兩個月期滿掌責二百下沈吳氏吳阿大鞭背二百下枷號一個月期滿掌責一百下開釋 
[研訊蟻棍]  
　　前報紀蟻棍可誅一則昨晚由法捕房將蟻棍沈榮卿卽馬榮卿水販阿金娘卽嚴顧氏被騙之阿珠又名巧林卽沈杜氏阿秀卽沈王氏阿巧卽徐王氏等一併解至公堂葛同轉令沈榮卿嚴顧氏暫退問沈杜氏等曰爾等皆受榮卿之愚贸然來滬墮落火坑中經本委訪聞將爾等尋獲卽可脫離苦海安返鄉關爾等須將被騙情形從直供出以便早日結案徐王氏供稱小婦人向在蘇州桃花隖陸公館傭工上月十四日因事經過元妙觀在玉壽仙茶寮門首遇見榮卿當被邀上茶樓見阿秀已在座啜茗同轉問曰爾與榮卿如何認識供稱榮卿本業酒釀生意立夏日小婦人與阿秀往購酒釀五斤遂與認識問爾至茶館中榮卿有何言語供稱榮卿言已將阿秀薦至上海潮陽樓相近某土行每月土洋三元土行中人口不多作事不忙問我願意同往否小婦人以在陸公館服役不必舍而之他且來滬須費川資亦未卜所薦生意可恃與否因此决計拒絶當下走散本月十四日榮卿又來尋小婦人伊言阿秀已至土行傭工甚屬投機有信一封内有洋三元及洋肥皂等托爲順道帶回送交其母收領又問我欲往上海否小婦人一時糊塗悮信其言遂邀鄰家傭婦沈杜氏同至跨塘橋趁搭航船隨榮卿及阿金娘等來滬旋被送往小東門外城畔丁松茂家住宿先將阿珠送往英租界某花烟館繼欲將小婦人送往三馬路花烟館賣娼小婦人一聞消息卽於次晨逃逸尋見親戚小娘勇處藏身避禍嗣經大老爺訪聞到案誠爲萬幸同轉問阿珠曰爾如何與阿巧來滬如何被榮卿押在花烟館供稱小婦人本在蘇州傭工阿巧來說有榮卿哥相待甚好前將阿珠薦至上海土棧傭工出息甚多有富家招催傭婦兩人可以同往包管發財遂與同來滬地當被榮卿將小婦人送入英界花烟舘取帶檔洋銀十六元阿金娘分得媒洋兩元另有代阿巧等惠去船資洋一元其餘係小婦人置備衣服所用同轉又問阿秀卽沈王氏曰爾與榮卿如何認識因何願入下流供稱榮卿係小婦人之丈夫於去冬文定迄今尚未成婚問爾家中尚有何人供稱父親林福卿現在鄉間耕種同轉謂爾姓王何爾父姓林供稱林福卿係小婦人之晚父同轉謂爾等皆係良家婦女被榮卿所騙經本委查訪明白欲將爾等超豁不料爾等在押所中反與榮卿等串供又敢聽信他人唆聳在案下朦混豈視花烟館爲好地方乎又問除晚父之外尚有何人供稱小婦人之外婆姓陸胞兄姓王名全壽同轉謂爾所供言語前後不符顯係聽人唆使問阿珠曰爾可有丈夫供稱小婦人家在蘇屬儀亭南灣三官堂地方丈夫姓沈名德福在鄉務農問爾在花烟館得錢若干供稱係做拆帳所得夜合資與本家平分謂今在花烟館中搜出契據二紙爾實抵押在伊處供稱言明借洋並非抵押同轉又問嚴顧氏及榮卿曰爾兩人專做水販已有幾時共賣婦女幾人兩人皆不承認問榮卿曰爾父是何名姓今在何處供稱父親姓沈名阿四今在長洲縣當鹽捕小的此次來滬曾將父親衣服押洋廿元作爲川資嚴顧氏稱阿秀阿珠到花烟館皆自作主張囑小婦人爲中並未經手抵押同轉謂押契兩紙均有爾兩人之名豈容推諉嚴顧氏稱生平不做歹事僅作兩次中人如查出尚有别事願甘屠戮同轉謂爾所作歹事甚多恐爾亦無幾許頭顱著分别管押聽候比究 
[上海縣署瑣案]  
　　著名流氓徐和尚疉次行兇犯事袁大令訪拿到案倩帮審委員宋二尹升堂研詰徐供稱小的係本邑人小本營生不敢犯法現患寒熱求恩保出延醫二尹察得徐患病屬實飭還押所聽候撥官醫診治○魏阿華糾衆强搶郁治良之女小寳案内佯爲媒人之地棍姚和尚由袁大令訊責後與魏同收所内此已列入報章矣邇來姚在所僞稱染病差役不知其詐據情向大令禀陳前晚大令飭提研訊姚倩人扶掖上堂大令問爾患何病答稱小的現患寒熱連日飲食不進叩乞施恩大令曰本縣觀爾面上並無病容莫非裝腔做勢乎姚堅稱小的有病大令曰本當仍行收所今本縣姑念爾年已老邁伏地哀求從寛交的實人具保病痊後仍交案補責○金祥順控女蟻棍周媽串合李洪圖卽李太和誘匿妻子李氏袁大令迭次研訊周等堅不供招遂判令將周交保李收所著金緝知李氏下落禀候覆訊核辦此皆詳登前報者也前日金投案訴稱小的係湖北人在寰泰兵輪船當水手之役家住治下陸家浜南京街髮妻王李氏實被太和誘拐滬軍營管帶官張海明夙與小的爲友深知此事且言目見太和誘同行走大令飭提太和研詰供稱小的係天津人向業成衣與李氏素無一面之緣並未誘拐大令謂金曰爾控伊誘匿爾妻時日已多查無實據訊之亦不承認現在姑將太和交的實人保出如日後查明實係伊所誘匿仍可著保交案究追一面候傳張到案訊問 
[英界公堂瑣案]  
　　包探唐寳榮禀稱積竊金裕卿屢經案發拘請縣主人老爺懲辦今又竊取楊樹浦何伯樹家衣物若干經小的拿獲人贓查知身患横痃送案請究何投案請領失贓金供稱小的係浦東人連次在治下作不端之事自知罪不容辭如今下部沾染毒瘡尚求格外寛宥蔡太守飭移送上海縣請袁海觀大令懲辦何贓先給領○包探黄四福禀稱有顧晉祥者投捕房報稱家中失去金飾若干疑被傭婦錢楊氏許吳氏所竊小的曾奉捕頭之令解請大老爺訊供堅不承認今查得二傭並無行竊實據請卽發落可也錢楊氏許吳氏同供稱小婦人等並不知情平空被陷乞恩超裕感謝無垠蔡太守諭候過堂發落○包探唐寳榮禀稱昨日小的沿途巡綽目見陳阿榮手持布衣及鞋形迹可疑知非善類拘拿盤詰據稱自江灣鎭某姓家竊來小的憶及租界中有某小客寓報失之衣似與所持者符合因知照寓主某甲來認今寓主尚未到 
 
 

Page 4

 
 
來陳供稱小的係寧波人落魄無聊因在江灣行竊求恩免究自當痛改前非蔡太守飭押候查明如果所供屬實則笞責一百板移送寳山縣請馬漁　大令就近傳失主領贓○包探沈金隆禀稱積竊徐阿海曾竊日本郵船會社某輪船上大餐所用刀又經小的拘獲吊出原　雖所值無多然已累及他人至衣褲則是謝和順所失謝投案報明所失請准領　徐供稱小的係浦東人迫於飢寒連次犯法尚求大老爺俯念阨窮所致法外施恩蔡太守判令發捕房管押半年　給郵船會社中人及謝分别認領○包探孔阿才禀稱竊賊許四竊取四馬路萬華樓茶寮某茶博士之衣服經小的拿獲送案請懲萬華樓茶博士某甲投案聲訴失竊情由請准領　許供稱小的係山東濟寧州人流落治下苦况難捱欲返故鄉未得旅費不得已而犯竊尚乞恩寛蔡太守飭押候備文遞解回籍　給失主領去○包探何瑞福禀稱老閘北首某繅絲廠執事人吳渭品投捕房報稱廠中失去銅管四條有工人梁阿坤者目覩朱阿春竊得後藏匿田間小的獲朱研問朱不肯招今將朱送案請辦吳申訴前情梁供稱小的確見朱竊取銅管藏在田間據云已被伊兄阿大賣去矣朱供稱小的係本邑人並未竊物安所得而交哥子變錢蔡太守飭押候傳地保拘阿大到堂覆訊核辦○包探秦少卿禀稱小的見有趙阿二者面上刺竊犯二字知係妙手空空兒之曾經科罪者拘而盤詰據稱與董金榮合竊李松亭王月山二家衣物因又獲董吊出原　解送案下李王投案請領失贓趙供稱小的係江寗府上元縣人曾在金陵竊取某機坊機上之縀被獲到官照例刺字現又偕董來此犯竊明知罪無可赦尚求湯網宏開世世生生誓酬大德董供稱小的係南通州如皋縣人與趙行竊袛此一遭以後斷不敢再蹈前愆求施恩典蔡太守判令將趙笞責二百板董笞責一百板押候備文解回上元如皋原籍請地方官嚴行管束起案之贓給李王二失主各自認領○包探顧福亭禀稱方阿楊投捕房報稱被馮桂山誘入某茶寮向索前欠茫無頭緒與論逞蠻及小的詰馮則稱悮認他人致有此禍今特解送案下請卽訊懲方聲訴前情馮供稱有茹姓者借去洋銀三百元立有借票因不知茹之下落向方問訊並不逞蠻今將借票　電方又稱小的與茹從不相識馮旣被茹姓所欠如何向小的索償蔡太守判令罰馮洋銀五元撥充某處西醫院經費借票發還 
[法界公堂瑣案]  
　　法工部局收船捐洋人禀稱女兒前日坐東洋車至英租界將近四馬路有吳阿米家之馬夫王雲才駕車在四馬路由東向西至轉角處將東洋車撞翻女兒跌傷手骨經英界巡捕追獲王雲才轉送到案求請究辦旋據東洋車夫何瑞堂禀稱時有東洋車三輛銜尾而行馬車駛來本可避讓該馬夫忽將馬加鞭以致碰撞同轉將吳阿米傳案問曰爾馬馴良否馬夫能諳駕駛否答稱馬果馴良人亦諳駕駛是日不知何故與東洋車碰撞謂馬夫駕車不愼最易闖禍若不嚴辦不足以示儆戒著將王雲才笞責一百板枷號一個月示衆○包探王榮培禀劉德標又名陶玉山易名吳鳳山屢次犯竊前經英公廨解回金陵近又來滬在北京輪船行竊女客藍紡綢衫一件當在碼頭上拘獲在身畔搜出押票數紙送案請究同轉訊問之下劉供尚有押票一紙寄仔十六鋪汛捕周阿順處同轉著押候吊贓再核○成衣匠蔣阿毛訴稱前日携鳥一頭在路行走有素不認識之包阿寳等五六人在後呼喚小的因素未謀面置之不答伊等卽藉此敲詐當被詐去小洋四角小的脫身後卽赴捕房控訴將包拘案請究同轉訊問之下包一味推諉同轉判押候笞責一百板○萬和鐵店主婦郁陳氏訴稱有某氏向小婦人賃住店樓兩間積欠租錢四千九百文昨日竟欲逃逸經小婦人將其夥李榮卿扭案請追李供租金約於月底還淸不敢逃逸同轉著交保限月底還錢○包探郁庭湘禀稱王阿生於前晚混入江孚輪船帳房内行竊八角掛鐘一架拘獲人贓送案請辦王供前在東洋公司爲細崽現因失業無聊致犯行竊同轉謂姑念初犯掌責一百下釋放鐘存捕房待領○林發客寓主林增齡控寡婦陳董氏挾制行兇屢列前報昨晨原被告皆投案候質同轉謂曰訪得兩下均有不盡不實著交保限具切結以後不准多事○義合公司收租人陳逸生訴稱永安街恒生泰小烟館主積欠租洋廿一元屢索不還棄店逃逸請派捕看守同轉著將屋内生財封閉限三日後拍賣償租○合大衣莊夥陳茂卿控章瑞卿爲陸英伯擔保賒去衣服欠洋一百九十餘元此已詳列前報昨晨原被告均投案聲稱昨接陸英伯由蘇寄來之信小的等欲往蘇州索取同轉允如所請著自往蘇向索 
[修省惟勤]  
　　漢口項介堂先生來函述悉貴族印華祝因令孫患病已久恐有前愆移禍於孫今改過自新冀令孫病痊闔家大小平安來生原歸男身助賑英洋一百元託春生鑑寳號匯到委解災區細繹台翰而修省恐懼流露於言詞之表令孫康健可立而待也上海北市絲業會館籌賑公所施善昌謹誌 
[好行其德]  
　　浙省萬承志堂馮聽五先生募知白齋主人保闔家平安助熱河洋五十元湘坡氏洋二十元樂善堂如琢磨齋各洋十元無名氏洋六元笑拙子洋四元以上五户助小淸河工賑知白爲式救荒定召祥和保赤縈懷樂善胥根修省濟世莫嗤守拙匡時曷貴揚名用特臚陳藉資觀感[  上海北市絲業會館籌賑公所施善昌謹誌]  
[一視同仁]  
　　昨奉英會審憲蔡太守撥來德署福繙譯官輿金項下提出三封充作敝堂留養六所焭民經費内一封計洋十五元一封計洋十一元一封計洋十五元共洋四十一元足見蔡太守曁福繙譯官一視同仁　此惸獨不勝感佩除分别掣付收條備函鳴謝册報道憲外合請登報藉爲敝堂六所焭民代伸謝悃[  上海普育堂司事謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇省官報]  
　　五月廿一日侯補巡丁兆基由徐州稽查保甲回同知李前晉禀知本日到東路總巡差知縣郭寅階禀銷東路總巡差卽日到城外總巡　陳俊康禀銷　外總巡差　嘉榖禀知到北路總巡差周淸溱銷假直州同王希曾請感冐假五天巡檢全國祥禀知奉委海州緝捕差卽　六月初六日松江府　官太太初七日管帶太湖水師正前營李松榮均壽辰廿二日候補道許繼衡由金陵來簽選盛京兵部員外　毓壽交師鎭江府　事同知任事省知縣章紹曾禀銷北路總巡差劉德麟由上海來道庫姚紹生丹陽未入胡得寛金壇均禀銷催提漕項差府知事　廷銓禀知派蘇差委藩憲鄧明日衙期止轅廿三日知府沈鳳韶辭回上海糖捐局太倉州程禀辭知縣魏士鴻禀銷　提元和常昭陽湖等縣漕　　周濓禀知奉委押解官犯朱佩馨赴上元陳鳳儀展假五天補前日知縣章紹曾展假五天提舉銜指分江蘇本班儘先補用州史目胡保基浙江人由京騐看來省禀到候補知縣龔齊崧於本月十七日就醫途次病故藩臬憲四五月分考試候補佐職月課補獎廿四日候神道許繼衡　行回金陵嘉定縣張禀到靖江縣張禀辭知縣張晸禀銷催提江陰靖江荆溪等縣漕項差並禀知奉委發審局卽日到差范樹恒禀謝飭知　局結案勞續前先委署一次鄧復興禀知奉飭留省補用蔣子蕃銷假章寅請假三天京口駐防正紅旗佐領蔭濃廂紅旗防禦增芳均由鎭江來 
[鄂垣官報]  
　　初五日管帶楚强輪船候補千總張其銓禀謝委　候補縣梁家鈺奉委辦輿圖局收支差赴兩院禀知初六日調辦漢鎭石碼頭上厘局候補州判徐文紹卸辦縣河口釐局來省赴兩院禀到初七日副辦輿圖局候補縣蔡國楨赴兩院禀知進局初八日委辦富池口礦務候補同知汪彥份禀辭丁憂補用同知朱滋澤奉憲台委專辦馬鞍山煤礦候補縣史恩緜奉行知開復部文俱禀辭管帶楚强輪船儘先把認張其銓禀知本日接管輪船事委辦安陸船釐局候補同知王肇祥候補縣涂九疇赴襄陽府屬查質當差俱見辭初九日調辦孝感釐金局候補縣何厚康禀謝候補通判王璠奉委辦應城釐局赴兩院禀謝初十日候補巡檢杜瑞畿奉善後局委赴廣東公幹禀知十一月候補主簿王家瑞謝保案奉淮部文過班禀知候補從九凌鴻喆奉臬憲委調查賓陽館鋪差禀知 
[江西官報]  
　　兵部員外郎衡璋辭行進京未入傅繼成往萬年辦保甲知縣何應達委辦都昌卡唐我圻委往九江　解銷欵萬載典史何振海禀謝咨補行知分省補用縣吳政修禀辭回蕪湖浙江另補鹽大使黄文枚禀謝奏准開復義寧排埠司王文欽請假回省就醫以府經周昌壽者理補用府但培良卸辦三湖卡回省典史章森委往武寧催漕折内河長龍哨官何懷德委解春貢往九江吉安營德總盧洪烈因病呈請開缺以左營候補千總武進士吳鳳池拔補知縣許繹查勘風神廟工程周應熙由山東賑捐獎給同知銜吉安府許道培因大計卓異及俸滿併案引見所遺印務以臨江府王之藩調署遞遺臨江府印務以候補府宋廷樑署理 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
