# 1895 - 314 - 4908108

 

Page 1

 
 
P>四史復出[  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑銷售巳完兹以問價者多重爲印釘照向例每部六十册實價洋四元售處仍從其朔諸君子有欲爲柔日之讀者請及早惠臨選購遲則又恐篋笥易空矣此佈 
[珍物待購] [  申報館協振所拜啓]  
　　本舘協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積隂功且可增輝藝圃誠一舉而兩得也計開朱漁珊帖一部高澹游山水一幅米南宫字手卷一軸天青緞馬褂料一件 
[論治亂之故由於兵威之盛衰]  
　　國家之治治民也以教化治亂民也以兵威王者先之以教化而未嘗概廢夫兵威者誠以非兵威不能濟教化之窮也况時運不能有升而無降國勢不能有强而無弱人民不能有治而無亂治國者卽不能有教化而無兵威然與其待其旣亂而始思有以治之則何如及其未亂而先有以畏之俾亂者不敢竊發之爲愈耶國家可以百年不用兵而不能一日無兵備觀於往古之盛衰而信其有然觀於今日之時勢而更信其有然也我朝自定鼎燕京以弧矢威天下收金川征青海平川楚武備精嚴超越前古河山永奠匕鬯無驚薄海人民得以拯水火而登袵席者皆蒙兵威之福也嘉道以後朝野無事内地之不見兵革者幾二十年武備漸漸廢弛緑營積習愈染愈深不特兵額之不足而所存者且大半老弱鵠面鳩形以之緝賊捕盗亦僅能虛張聲勢若眞與盗賊相遇并聲勢而亦不敢虛張若僅備爲營官汛弁之役以收陋規以備護從者然槍砲器械則任其銹壞而不暇有磨擦之時也旗幟篷帳任其破爛而不暇有晒晾修補之時也大有鑄劍戟爲農器示天下不復用兵之象於是伏莽之輩無所畏懼蠢然思動而粤西髮匪之亂起矣初起之時烏合之衆槍砲猶未備也軍火猶未購也人心猶未齊也似不難於一掃而空乃民不知兵兵不知戰一縣不守卽資宼以口糧軍火而賊勢乃漸大矣於是由縣而郡由郡而省皆重門洞開一無守禦蹂躪之處人　被戕脅之從賊田廬被毁無一瓦全擾亂十餘省竊據十餘年幸胡駱曾左諸公及今傳相楝兵剿賊講求武備轉戰數年肅清宇内而湘淮兩軍之名始噪天下向之鎗砲器械之任其鐵銹者今皆明亮如霜雪知向之旗幟篷帳之任其破爛者今皆粲爛如雲霞矣向之鳩形鵠面藍縷不堪者今皆如虎頭燕頷糾糾桓桓望之皆生畏懼矣回逆之亂左文襄卽以克髮匪之師出湘剿賊數年之間卒平回亂拓新疆二萬餘里鐃歌奏凱生入玉門於是中國之兵威尤壯承平以來幾二十年朝廷安不忘危明知緑營之不能再用湘淮各軍分駐各省非但槍砲器械不任其銹壞而且購自外洋設局製造精益求精不遺論力内江設水師外海立海軍武備之講求較髮亂以前殊不能同年而語矣乃馬江之役法人毁我船政不戰而退兵威爲之一挫說者謂中國兵威禦外侮誠不足靖内亂則有餘所以二十年來無揭竿之患不知揭竿之患已暗起於不能禦外侮之時二十年來匪徒之不敢竊發者非無匪徒也憚國中之兵威也况當肅清之時斷不能將該匪盡行殺戮惟使之不敢爲匪見餘燼未盡死灰易燃然苟靜而不動匪徒卽有騷擾之意而究不知兵威之虛實而不敢驟發也自日人搆釁侵我遼東不特華人素輕日人咸以爲日人非我之敵卽自西人視之亦以爲日人非中國之敵乃一敗於邊疆再敗於内地陸軍潰矣海軍降矣光亮如霜雪之器械亦幾等於銹壞不堪之物而無所用矣此時非但日人輕視中國之兵威而多方要挾卽伏莽之徒亦以國中之兵威爲不足畏而各逞其小醜跳梁之技以擾害閭閻粤東之匪甘肅之回未始非日人之役有以啓之也使無遼東一役則中國之兵威至今未替吾知粤東之匪甘肅之回亦至今帖耳而不敢稍動之卽有遼東之役苟非如此之一蹶不振則中國之兵威猶足以平内地之匪吾知粤東之匪甘肅之回亦至今帖耳而不敢稍動也以此觀之能不歎息痛恨於貪生畏死之衛龔丁黃諸敗將哉然粤匪旣已拿獲不能成事回匪雖甚猖狂想天戈所至不難盡掃妖氛惟願事平之後加意精練如仍徒飾觀瞻虛糜餉項則内變外侮之來猶未已也兵威其可一日替哉 
[本館接奉電音]  
　　昨晨京師飛電傳來上諭一道敬謹譯登○九月二十六日奉上諭宗人府府丞吳廷芬著在總理各國事務衙門行走欽此 
[日信譯登]  
　　日本來信云日人於箱館海口安設水雷以防俄羅斯人暗襲俄兵艦則現奉政府之令悉數聚於高麗及日本海面候有軍令施行 
[粤東火警]  
　　廣州訪事人來信云本月十八日卯刻老城内天官里梁姓家方作早餐偶遺星火立時上熾致兆焚如遠近水龍無不踴躍赴救約歴一點鐘之久始得救滅計焚去廚屋一間 
[武林火警]  
　　杭州訪事人云本月二十四日未刻艮山門外東嶽廟後某姓家因烘烤小孩尿布失於謹愼以致火忽蔓延烟燄騰空然及椽柱警鉦鳴處下城白澤廟六福集菜市橋慶春集及二聖廟太平橋觀成堂諸水龍俱飛駛出城竭力救熄計焚去瓦屋三間草屋六間 
[委辦絲廠]  
　　浙江紹興開設繭廠頗爲獲利産絲之處皆擬效尤後因業絲者以有碍商務禀請查禁不准添設現在内地已許通商繭灶繅絲之禁已弛故海寗餘杭二州縣皆禀請開辦廖榖帥以事在創始必須妥立章程特委卽用縣餘大令羡欽前往商辦又湖州及長興等處亦擬舉辦又委黃太守書霖赴湖與湖府郭榖齋太守商議辦理也 
[續委佔壩]  
　　前將紀揚屬運河水小重載船隻恐多濡滯經運憲江都轉檄委總局四分轉勘估鳳凰攔江大壩以便堵築蓄水濟運等情兹悉璧虎金河灣兩壩亦須堵閉都轉復委首領毛鹺尹往勘璧虎馬鹺尉往勘金灣一俟估定卽一律興工矣 
[封姨肆虐]  
　　九月十九俗傳爲觀音大士成道之期每多風暴占騐云往往不爽漢口本月十四夜約八點鐘時封家姨自北而南初淅瀝而有聲繼奔騰而淜湃江上銀濤曰如捲雪風狂陣陣雨洒霏霏渡頭問津者雖有急務亦弗敢冐險涉波艨艟巨艦一律灣進港汊中以避其鋒卽巨如輪舟躉船穩泊江中者被浪擺簸猶摇撼不定十五日晝風繼起夜風愈大簷瓦飛墜茅廬吹折隨風飄散幾同拔宅飛昇夜市竟不能燃點燈燭如西會館牆垣堅固亦被大風 
 
 

Page 2

 
 
　　江上損壞小划數隻人口幸保無恙有夾板船一艘灣泊山頭被浪擊損聞艙中貨物溺壞甚巨又冲壞鹽船十餘艘鄂濱父老謂歴年以來江風雖大未有如此次之甚者也 
[沙市談屑]  
　　鄉氓某甲日前抱袍襦數襲往質源昌長生庫方上櫃邊縣差王長保以失竊對時表往查與質夥絮絮不休鄉氓久候不耐跔躍曲踊誤以肱觸王差差卽遷怒曰汝非竊此表者乎胡爲囊中纍纍也時鄉氓以賣貨得値置槖中而背之聞差言茫然不解所謂遽擲囊與之角力扒手某乙乘其擾攘時攫囊而去鄉氓回首失囊舍差奔乙差以鄉氓之逃爲懼已也又奔鄉氓至九十鋪鄉氓將乙獲住差又經住鄉氓三人扭作一圑地當孔道觀者如堵墻扒手已將贓物付同夥携去反以誣盗罪鄉氓王差藉此袖出鐵練繫鄉氓頸鄉氓兩手扭乙辫左支右絀勸者不能解中有某丙者素識鄉氓問悉原委銳然以魯仲連自任適道憲鳴騶至甲乙丙同聲呼寃差則納練袖中垂手立道憲著一併交保用龍提調訊問某丙見官自呈局外因識鄉氓故爲排解並代鄉氓歴呈始末憲令開釋轉問鄉氓則呆若木雞不能訴一詞問爾果質衣者乎則曰衣已交櫃票尚未得恐當鋪朝俸不認矣再欲訊問則大哭曰我怕練子龍憲笑謂何至於此則指差盡其狀果於該差身畔收得鐵練龍憲怒曰爾辦公人無籖無票擅用私刑賞以竹笋千片交縣隨命持片往源昌典查悉情形鄉氓小竊暫交局差俄而持片者復命情節果符並帶質票質錢至龍憲召鄉氓謂曰盍先領此質錢暫歸俟本提調再爲追贓返趙鄉氓又茫然不解局差從旁開導之始連聲唯唯叩頭如搗蒜而去扒手必將從嚴追此矣○湖北學憲龎宗師試畢武昌駐節院署現札飭荆州府於九月十三日齊集七屬生童聽候按試舒太尊奉札後卽行文外六屬文武生童知悉兹因試期將近逐什一利者莫不向學道巷附近鋪戶爭先租寓現已修整一新鋪張美備而小本營生之流又擺設貨攤於兩旁益覺街道狹隘行人往來如梭擁擠異常聞憲駕已坐輪船溯江而上江陵縣張邑尊飭辦差夫役在沙市竹架子地方搭蓋綵棚准備恭迓文節○沙市准與東日通商後荆稅關招商局前已勘買地基擇日營缮太古怡和兩公司今又在竹架子下禦河屏地方購買民房計一弓八十串僅給價十分之二仍許居民暫住其中其意以近日東瀛專力臺灣一時無暇兼顧故欲先據地勢候日本開埠時再援利益均沾之例令居民遷移興工築造而居民亦鬻價較關局可多一倍搬遷又較關局可稍緩時日故無不欣欣樂售也 
[宜昌瑣事]  
　　宜昌府歳科兩試童塲已畢現於本月十四日開考武童存太守偕前營游府同下校塲考試馬箭七州縣共到五百餘人卽於十五日在府署考試步箭云○快利輪船此次來宜上貨有二千數百件於十四日早開往漢口又有三千多下貨此次上下貨物最多蓋因怡和同商局約定兩處所有貨件如快利先開則歸快利裝運昌和先開則歸昌和裝運是以貨件較從前爲多也○東鄉某家前日嫁女正在妝飾間廚下失愼鄉間多係茅屋赶緊救援火已冒穿屋頂不可收拾惟親朋衆多將女搶出幸未受傷且幸嫁裝已先期送去迨花轎到時已不勝踉蹌矣○河下水勢近日退消甚快老岸已現出大半今年水勢並未大漲倘從此退消則河下席街一帶必兢興工以趁江中生意也○今年雨水又不時收成甚歉青菜亦較往年爲貴且菜色不佳魚鮮亦貴至百二十文一斤尚未得佳者麻油每斤漲至九十六文爲從來未有恐交冬季各物更有騰貴之勢所幸米糧價値照常窮民不至仰屋而嗟耳 
[白門瑣誌]  
　　金陵訪事人云新選豐縣王明府詩庚兹已繳憑到省前日經藩憲牌示飭赴豐縣履任明府卽於次晨趨轅叩謝○署江寗府上元縣朱大令刻因瓜代有人日來料理一切錢漕獄訟案牘公文等件及各項交涉事宜悉已安置妥帖聞新大令於廿二日由鎭起程俟到省後卽行交卸而縣屬寅僚書役亦將送舊迎新另換一番景象矣○評事街口爲四逹通衢攘往熙來人蹤稠密路傍某甲適與其友談心突有肩輿從背後飛行而過猝不及讓竟將甲衣扯破二尺許當卽拖住向伊理論轎夫恃强直行不顧直追至門西磨盤街輿始停歇互相爭閙作壁上觀者路爲之塞咸謂轎役强横無怪甲之心有不甘也 
[皖江零拾]  
　　安慶榮陞街有任小脚者年逾不惑以薦傭爲生年來頗有蓄積所有一女年已破瓜丰姿艶麗任愛之如寳尚未配人有某甲年十八父母雙亡家徒四壁中饋同庚素無恒業度日爲艱夫婦商議託小脚薦與人家爲傭詎小脚欺甲年幼竟將甲妻朦騙賣與鄉人爲妻旋有人告知某甲甲遂追問小脚將妻薦於何處帮傭任支吾以對甲知有異於月之初九日邀集多人向任索妻任云已薦於某顯官帶同上任去矣甲與衆人明知騙賣將任綑縳鞭撻任見勢不佳號哭求饒反云非我敢賣實係爾妻不耐貧苦情願改醮寄住某處尚未成事甲云吾妻斷不出此復又鞭撻任女見母受辱出爲求情請釋母寛限三日將人交出甲見女貌勝似以妻卽曰旣是爾女講情寛緩三日惟須將爾女作抵俟送我妻來换爾女去時觀者塞道僉斥任非均助甲將女扶擁而去後事如何俟有續聞再錄○西關外離城十餘里地名亂石堆有某氏婦年逾知命性好賭博每日邀人作摴蒱戲男女雜坐旣可消興又可謀利計甚得也有女年將二十姿色頗佳幼時曾受某甲之聘因甲連年生理虧折無力迎娶氏又嫌其貧故有意索聘延擱有近村某乙年少翩翩慕女之色恨不得其門而入因借賭錢爲進身之計與女漸熟竟成苟合半年以來無人知覺於重陽日約女遠逃爲長久之策夜深時女梯墻而出二人連夜逃至省城住小星橋飯鋪卽雇船至白下言定船價洋六元囑卽解纜適江岸有青皮數輩見其蹤跡有異攔阻盤詰糾纒半日不能動身氏家早起不見其女始疑及乙卽往乙家問訊云乙亦晚上未歸并云竊去家中銀洋若干女之父母卽邀人追至省城尋訪適於小星橋地方相遇遂將男女一併綑縳女父欲將二人處死經人再三勸慰女父恨極卽在該飯店拷問將女犒打皮破血流觀者擁擠不開後經親友勸女父將女送於甲處了事聞女父尚欲送縣究辦云 
[潤州旭日]  
　　鎭江訪事人云英領事賈禮士君近奉駐京欽使札文調任漢口領事所遺鎭江領事以厦門領事額必廉君調任額君於九月十九日由上海乘某輪船抵鎭入署擇於二十一日接印賈君將各事交清後躬往各華官處投刺辭行常鎭道呂觀察以共事已久一旦分襟不無惆悵於二十二日在署中陳設西式酒筵爲之祖道鐘鳴十二下賈君乘緑呢大轎戾止至二堂降輿觀察鵠立簷下相迎旋同入西花廳茗談片刻相邀入席陪座者爲鎭江關稅務司李君新任領事額君洋務局委員李大令殷勤把酒共唱驪歌直至月上花梢始各盡歡而散二十三日夕照銜山賈君挈同瀛眷乘太古洋行鄱陽輪船逕赴漢皋觀察以及各西官預在躉船恭送賈君一一慰勞珍重而别○新署丹徒縣宗大令能述自江蘇省垣捧檄履新二十日下午駛抵京口舟泊皇華亭碼頭其時縣署差役等人已齊集碼頭如鵠之列大令舍舟登岸乘輿至道府各衙呈手版禀見旋飭辦差人將縣學署掃除潔凈暫駐雙鳬頒發紅諭擇吉二十四日接印任事○此間爲通商口岸五方雜處良莠不齊現屆秋盡冬初宵小易於竊發統領新湘全軍陳宇山軍門因派出副中營勇丁數哨在城外鎭西倉駐紥夜間輪班巡綽以衛閭閻并查得甘露寺西首地方空闊且爲往來要道每至夜靜更闌猶是行人絡繹因諭飭各哨弁於巡查時如遇有形跡可疑之人卽行盤詰並出示曉諭諸色人等若有事夜行務須手持燈籠俾巡勇得分皂白○十六日下雪後天宇放晴銅鉦高掛積雪漸次消融屋角簷牙淋漓不已六街三市泥濘滑澾往來者相與歎行不得也哥哥至十九日封家姨自西北方來渾如十萬大軍撼動山岳小閣孤眠猶覺重衾似水二十日風伯歛威晴旭當空氣候轉而和暖不似前次之寒氣副人矣 
[蘇臺秋柳]  
　　距蘇垣二十餘里之遥有小鎭名蠡市者素有航船開駛來蘇搭客之外貨物甚少每過盤門厘卡不須查騐無不放行卽偶或看艙亦不過稍循具文而已前日有常熟船滿裝布疋本欲直逹蘇城因　偷稅特繞道開往該鎭私將布疋廿二件先囑該航裝運餘再擬 
 
 

Page 3

 
 
均匀數次分裝以圖混過後同沾利益詎被旁觀覷破赶往厘卡報悉情由嗣該航過卡經巡丁嚴查果有布疋如數在内當將航船鎖住舟子亦拘入局中聞須根究常熟船戶一併嚴辦以警將來○胥門内養育巷爲市廛稠密之區此往彼來肩摩轂擊前日下午有某甲年約二十餘衣履翩翩正大踏步而來適遇錢店司某乙肩挑青蚨偶不經心向之碰撞甲卽大怒揪住乙辫堅不肯釋旁觀詢悉其情屢勸不聽無不短甲因謂挑錢者曰此地離府署不遠盍挑往以憑官斷乙卽挑往府署甲亦隨之及至宅門停歇甲仍與之嘵嘵不已事爲桐子霑太守所聞當卽傳入訊得細故并乙已向甲負荆而甲尚不肯于休是何居心立飭差押發吳縣審問斥乙退出將錢挑歸現聞甲口操皖音或有問其姓氏者堅不說出不知邑尊如何辦理也○現在天氣晴和蘇鄉早稻已盡登塲蓋因本月風月經旬繼之以雪嚴寒澈骨自古罕逢田稻雖未十分成熟第恐腐爛反致歉收故近日無不趁此天晴鹿塲礱米偶誦古人打稻家家趁晚晴之句情景宛然米價近頗騰貴糙米英洋三元五角糯米則又較大三四角沾體塗足之流咸欣欣然有喜色城鄉各業主來月初旬已須開倉收租折價未定約在二千三四百文云○閶門内昇平橋弄口有小雜貨店向爲藩署當差之李某所開嗣於前年盤於朱某接開現朱某連年虧折且已别謀高就亦欲召盤事聞於李某之兄願以番佛一百尊作爲船店之資當以盤價不合作爲罷論朱有戚友戴某增至番佛一百八十尊議定成交立劵交割戴已添配貨物將次開張李之兄因此挾嫌頓生一計以該店房屋朝東旁卽橋弄南面亦開店門前日特雇泥刷匠從其南首店門添築垣墻使彼只有正面店門生意必形减色幸朱之保租章某卽與該店爲隣駭悉之餘卽行喝阻而築墻已及其半矣赶往告知房主陸某陸欲向李理說又以屢往不獲一晤不知能免鼠雀之爭否也 
[南屏晚鐘]  
　　俗傳十九日爲觀音大士誕辰大憲例於十八日親往上天竺法喜寺預行慶祝之禮現因廖中丞政躬初愈故特委藩司聶仲芳方伯前往云○杭地於十六日下雪後天氣驟冷聞有乞兒二人凍斃一在紫陽山下某廟門前一在道院巷徐姓簷下均由地保報堂收殮○正任富陽縣劉大令能繼去歳因辦十九年海運赴都未曾出京旋奉防軍局憲札委在天津等處坐探北洋軍情於上月回省銷差旋奉糧憲札知上屆海運保案已奉部核准俟得同知後以知府在任候補前日又奉藩憲牌示飭回本任一時賀者盈門輿馬往來不絶於道又麗水縣缺現奉牌示以准補是缺之趙曾槐赴任○省城大街小巷栅欄俱已開工修造因天時早寒深恐宵小潛蹤冬防之舉須較往年提前一月所有各栅統限統本月内一律修竣○有江西人某甲者在杭擔賣扁食所用猪肉向在清河坊某攤交易日前因換小錢以致爭閙幾將該攤掀翻擺攤者欲換地保有宗宮橋邊麫店主某乙亦江西人出塲勸解謂甲係小本營生若經地保之手必致絶其生路因令其點燭謝罪以了其事如乙者眞無愧爲魯仲連者矣○俗傳本月望日爲千勝神誕辰神姓張氏有掌管嬰孩之職故民間携幼孩進香者不計其數近處居民在千勝橋空地搭臺演劇二本十六日爲雪所阻改於十七日補演是日天色晴霽觀者如堵牆幾無立足之地矣○錫箔一項在杭城所造者爲最佳磨括紙張均發女工以三百張爲一甲每百准缺數兩張現因生意清淡磨紙人多發箔者每易虧折故於本月十三日起停發三天同行公議嗣後均收足數不准短缺也○撫轅文巡捕吳大令繼彪自保升知縣後於上月呈請過班由撫憲給咨赴都引見牙釐局憲因撥第三批厘金銀五萬兩卽命大令管解○藩轅牌示蕭山河莊巡檢缺現飭准補是缺之李開鏞赴任龍游縣丞缺委試用縣丞李光鼎署理○前報浙江運憲惠菱舫都轉儲憲鄭芝巖觀察均因政體違和請假調理現在已占勿藥兩憲同日銷假而鄭觀察又因天氣驟寒尚覺畏風故復地請假三日 
[嚴查輪舶]  
　　南洋大臣兩江督憲張香帥准設蘇杭等處來滬之内河小火輪船在蘇州河畔設立官輪船局恐有夾帶貨物以及冐充情事特飭關道憲黃觀察妥爲辦理觀察奉札之下轉飭法讞員及會捕局總辦鄭大令遴派會捕局線勇輪流照料嚴密稽查 
[循例冬防]  
　　欽加運同銜特用府上海縣正堂黃爲示諭遵辦事照得每届冬令必須嚴密巡防使宵小無從窺伺所有城廂内外各鋪烟館均應給發示諭限令每於二鼓一律關閉歴經出示諭遵在案兹屆冬令且近來游兵散勇隨處皆有尤應認眞查察合行查案示諭爲此示仰各該保甲立卽遵照查明各村鎭現開烟館共有若干迅速造具年歳籍貫清册限五日呈縣以憑核發條諭一面著令各烟館務各遵照示諭依限於二鼓關閉不准深夜開燈以及容留來歴不明之人住宿如違提究至本境烟館前經明定章程祗准閉歇不准添開現在訪聞城鄉各鎭仍有添開之戶大都保甲得賄容隱實屬顯違禁令自此次示諭之後如有再敢私行添開者一經訪實定卽立提到案嚴懲并將得賄包庇之地保一併究處房屋發封入官决不寛貸各宜凛遵毋違切切特示 
[魚符將換]  
　　調署本縣主簿林珍虞少尹日前接奉藩司鄧方伯飭知著回震澤司巡檢本任以候補主簿孫二伊傳徵補授斯缺將次履任林少尹奉檄之下部署一切整備交卸 
[堂董派人]  
　　已故普育堂董朱君吟香前日係五七之期聞堂董已派黃君靜園與朱君哲嗣仲生茂才接辦 
[寄犯起解]  
　　南匯縣解府擬徒命案犯人王福全梁王氏兩名前日到申寄禁上海縣内監聽候赶備過站文牘轉解茸城已列前報兹悉縣中公文備就並移請城汛李千戎撥兵四名添派差役護解已於昨日旁晚起解矣 
[不遵局斷]  
　　鋸木匠龔阿元收領學徒胡阿紀未滿三年被同行石松桂去龔以石不應收人之徒有違規例向與理論經同帮衆議石松桂情有不合罰洋六元捐助魯班殿爲經費學徒仍還於龔不料魯班殿今年適輪石司年經管仍將此洋收回抗不捐入又經龔查知復與理論石卽投總巡局控訴聲稱龔阿元情同無賴糾衆行兇索詐銀洋等詞曹明府提訊之下兩造皆不安分大加申斥惟石公桂旣捐魯班會經費不應私自取回判令仍照前議捐洋六元了案石仍不甘服又投縣署控告未知黃大令如何批示也 
[琴堂冰案]  
　　程周瀚投縣呈控店夥胡樹侵吞本銀五百兩求提訊追等情黃大令准詞提案前日經帮審委員夏明府升坐花廳提訊程供徽州府績溪縣人在滬十六鋪開設桯裕和茶葉店歴有年所雇用胡樹爲經手被其虧吞銀五百兩查不承認求飭追繳質之胡樹供與程同鄉在裕和店爲執事素來謹愼並不虧空此項銀子五百兩是店主寫信來申支付家用列在開支帳内有簿可查前因店主查帳經司年董事將此帳簿取去核算後來被東主携去藏匿無憑查對誣指小的吞用受此不白之寃惟祈鑒察明府問程周瀚帳簿何在程稱監生向在家中因聞悉情由來申盤查帳目並未藏匿支銷帳簿此係胡情虛謊語明府以兩造各執一詞究不知帳簿在於何人之手判令自行邀得司年董事查明帳目秉公勸理禀覆銷案 
[美捕房紀事]  
　　積竊南翔人陳阿三年甫十六歳已慣習鼠竊狗偷之技昨晨在天潼路仁智里粤人某姓家圖竊爲事主察悉當卽扭獲喚包探張阿五拘解捕房捕頭詰問之餘陳直認不諱供竊某某等五六家共有報時鐘錫燭臺衣服不計其數因令押候吊贓查明失主再行解送英公堂訊究○偷兒沈根賢卽阿根已破獲責懲四五次矣昨晨在靶子路地方經包探范進才查獲拘送捕房押候查其此次曾否犯竊解送英公廨訊辦○杭州人譚金福未知由何處竊得紫銅吊提一隻前晚十一點鐘持至百老匯路意欲付質爲包探倪順泉巡獲人贓一併拿解捕房押候查明失主送廨訊究○昨報崇明人張金全荷銅錫器其一麻袋經二百六十七號華捕拿至捕房管押昨晨捕頭派包探倪順泉稽查回告的係已物故卽開釋○收買廢鐵之有名無錫阿　者昨忽投英捕房控美包探衛阿和拆梢洋銀二十元捕頭卽由德律風咨照美捕房黎捕頭立派包探張阿五查其曾否拆梢抑有别項仇隙俟查明再核 
 
 

Page 4

 
 
[法捕房瑣事]  
　　拐匪蔡洪鈞誘拐十三歳之孩童張仲卿來滬由郭錦文薦入法界王桂六鐘表店爲學徒旋又拐出九齡之王二根寄存鐘表店爲店主拘送捕房解經鄭大令訊供判責昨日下午二點鐘大令蒞八仙橋捕房命提蔡洪鈞到案研詰蔡供薦爲學徒並無他意王二根供家内托伊帶出爲學徒大令謂爾昨日不供顯見爲該匪所教從實供明可送爾回去王始將誘拐情形歴歴供出并稱家住鎭江西門外老街父名王愛存推小車爲活張仲卿供住城外觀音堂父名張小峯藉拆字爲生大令得供判將蔡洪鈞先行重責二百板還押二孩押候家屬具領○馬立師洋行管門人陳阿瑞控挑水夫陸根堂攫取被内洋蚨八元以陸不肯供認飭傳車夫對質昨陳偕車夫施榮郎投案禀稱目見挑水夫手持洋蚨實有其事質之陸根堂依然矢口不承并稱在老虎灶鋪蓋内搜尋並無銀洋大令謂爾至捕房時身畔有洋一元此洋何來供稱請提店主劉堂認賠大令謂爾莫非寄存店主著還押候傳店主到案再核原告及車夫斥退○餘大米行學徒沈梅生竊洋二百八十元虹口賭錢輸罄爲其兄沈庭中拘送捕房經大令訊供判押昨命帶案責手心一百下還押交其兄領回管束○職員楊懷義遣家丁高升投案遞禀聲稱家主已往福建所失洋三百元經萬安樓執事央人理勸息訟劉濟川呈遞單子禀稱楊余二客結該房飯資錢廿五千八百代寫福建船票二張計洋廿四元另付現洋四十八元以上合洋一百元交高升領回了案請將茶房及徐毛毛開釋大令閱視禀詞謂爾家主不在何入專主高升稱深恐遷延時日事在兩難不得不爾大令俯如所請飭將在押之茶房劉增記交劉濟川帶回徐毛毛交保開釋各叩謝而退○命提積竊陳阿元照原斷先行枷號廿天期滿笞責一百板○命提竊煤之李阿根照原斷笞責一百板從寛開釋不准逗留 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　粤東人陳起瑞送兒子阿東至公堂請治忤逆之罪前晚屠别駕升堂提訊起瑞訴稱小的年六十有六係香山縣人向在治下開設磁器鋪歴十有餘年阿東游手好閒日與無賴爲伍屢經訓責終不改悛不得已於上年四月間控諸案下及公差持票往拘阿東畏罪潛逃不知去向今夏忽又遄返本擬卽日送案請懲旋思倘得痛改前非亦屬家門之幸詎料未及數日仍蹈前愆是以送謂大老爺從嚴懲治然後發交改過所覊禁待其悔過自新阿東供稱小的年二十有二今後自當革面洗心去邪歸正不敢再冐犯父親矣别駕判令笞責一百板飭差持函送請改過所禁押並令陳起瑞出具切結存查○某號華捕解胡銀和至案禀稱小的巡路時見其人與孔周氏吵閙不休請爲懲辦别駕庭訊之下胡供稱小的年四十有九家在姑蘇前妻棄世内顧乏人因由孔周氏之嫂作主娶孔周氏爲繼室歴十餘載生有一女邇來竟與同鄉不知姓之阿添私竎將小的所有動用之物搬運一空小的知而向論反被阿添糾人毆辱是以訴捕拘拿阿添中途兎脕今求將孔周氏訊懲孔周氏供稱小婦人年四十有九夫故無依與胡姘識今胡亦不能贍養小婦人不得已而出外傭工胡又屢來纏擾以致忿爭其實並不與阿添姘識别駕判令掌頰五十下並著具改過切結存查 
[英界公堂瑣案]  
　　水巡捕唐寳榮禀稱船戶夏金發載火油多箱在浦灘停泊過夜有違定章是以小的向之查問詎料船中並無一人且夏已犯過一次捕頭從寛釋去今已第二次矣爲特拘送請懲夏供稱小的撐駕駁船爲業某日裝載火油停泊浦東天未黎明駛過浦面船中本有一人看守因見洋人而懼是以避開别駕據情商諸薩副領事判令罰夏洋銀十圓充某醫院經費○水巡捕某甲解冐險至某輪船接客之杉板船戶瞿阿福羅富林請判瞿羅同供稱小的等因有客雇令駛上不得不然非敢冐險尚乞鑒原别駕判令各罰洋銀一圓半○前者海天春番菜館火夫潘榮殿將貓鎛住用滾水滿身澆灌經十七號西捕查知惡其太忍禀訴公堂昨晨别駕飭將潘傳訊海天春夥某甲投案供稱此貓時時竊食故令潘放去不料伊竟用滾水澆之潘供詞一味含糊别駕判罰洋銀十圓○包探衛阿和禀稱日前小的在虹口追一小竊小竊逃入張言中所開呌化客寓内小的隨之而入卽被張扭住兇毆並有張小張陳小全顧茂祥徐川六諸人帮同恣横致失去號呌一枚賊亦逃逸今特將諸人扭請究懲言中供稱小的不敢行兇小張小全茂祥川六同供稱小的等曾從中解勸不敢帮兇别駕判罰言中洋銀一圓賠償號呌並枷號一禮拜小張等四人驅逐出境○包探范進才禀稱日前西洋藥工孟有露至賽馬塲奏樂事畢回家見門已洞開查點之下知失去衣服十餘件洋銀六十六圓鈔票銀十圓投報捕房後經小的在胡阿狗家地板下查出衣服數件遂將行竊之何才寳葉阿杏及同黨洪阿根送案請究孟有露投案請追餘贓何葉同供稱小的確曾行竊惟洪胡與此事不干洪供稱小的惟與同伴而已竊物實不干涉胡供稱小的不知其事别駕判令交范探帶回捕房查明其事於禮拜一履訊○四百六十三號華捕禀稱昨日小車夫陳桂生裝運石灰至虹口忽被賭徒繆阿盛擊傷眼角曾至某醫院求醫醫生言須閱兩禮拜始可告痊今特送請訊究别駕判罰繆洋銀三圓給陳爲養傷之費○包探黃四福禀稱昨日譚桂林張全友施寳生陸阿龍譚得勝譚陳氏等人在謝榮飛所開茶館内口角爭毆毁壞茶具經小的拘解請懲譚供稱小的係刷染匠曾由譚薦一學徒學藝甫戎譚又薦往别處以致口角忿爭别駕諭令自行理處 
[江寗官報]  
　　九月二十三日新授湖南巡撫陳寳箴到會卽辭行浙江蘇學臺黃體芳會内閣中書康有爲到會由廣東來羅廷柱叩謝回江西偶選邱中吳木壽赴蘇均辭　統領廣保軍兼統武毅等軍李先義統領健勝營楊文彪海州來均和輪船徐長順由滬接陳來卽辭送赴湖北江蘇候補通判王景祺清江來試用府照磨梁文炳五河來縣丞邵世沛主簿施維明巡檢沈善湜均禀知到省鹽大使黃國燾由揚解巡緝賞號來稅課大使陳伯文奉委銅宿查牙　差新選江寗府檢校馮驥禀知任事署府檢校劉壽蘭禀知交卸 
[上海北市絲業會館籌賑公所施少欽經收順直遼陽賑捐七月初一日至初十日至第四千三百四十九至六十三次清單]  
　　初一日天水明德堂主爲本生母求諸病速痊五十元平湖無名氏二元又三戶各一元又川樸八兩滸浦張用舟募陳玉山祈合家康吉二元又馮姓資冥福一元玉梅氏一元○初二日浙湖唐淦卿求妻病愈洋三百元無名氏求母病全愈由餘大莊來一百元無力鄉人十元恆記幕菜子爲子藕生代贖前世罪孽二戶各五元南匯義生蘭朱友還願思訓居二戶各銅洋五元○初三日修來閣爲子逹璋求瘋疾速愈由壽康莊來三百元淮安志道齋主人由潤昌棧來一八平二六寳銀一百兩合元一百另六兩四錢七分四厘紹興宋寛夫求病愈五十元朱家角黃思方思賢思永求父痢速愈二十元無錫隱名氏二十元又存心堂朱五元練塘褚國成爲内人高氏求速復元十元無名氏五元松江廣大募不留名求病速愈二元松江顧耕心爲女小寳求時症速愈二元不留名銅洋一　○初四日悔過生求病速愈規銀三十三兩六錢二分二厘洋五十元嵊邑謝雲山由袁詠笙兄來一百元高郵丁玉軒募備五堂三十元積慶堂二十元太倉凌國柱募五元無錫正大趙旭昇五元無錫正大丁厚生求平安一元無名氏求肝陽速愈一元無名氏銅洋一元梁洗氏保子五角蘇城金鼎三角又貝瑋貝龍珍四角○初五日揚州增壽氏一百元蘇城陳錫棟求妻病速愈十元一角無錫葆仁堂玉孫氏爲孫傳銘求病愈十元杭省徐棣華祈保身體康健家口平安十元王綱峯祈妻産平安留溪姚氏二戶各四元無名氏求病速愈二元黃振業堂一元○初六日程松亭女求父病速愈五十元王錫齡病愈二十元杭垣思德堂沈爲兒疾愈完愿四元川沙王楊氏求合家平安沙溪陸績甫爲兒渭源求病速愈二戶各二元○初七日西昌求免災平安氏十元白門　　八元○初八日揚城黃蔭森爲先人實求冥福並祈室家平安曹平銀九兩三錢三分太倉吳晉伯爲妻産平安完願十元杭垣張惜廬係殤孫開運病危許願五元留溪姚氏四元滸　百忍堂爲承啓求病速痊常熟屈森宗求人口平安二戶各二元蘇州大源莊上海震豐莊二戶各銅洋一元五角○初九日張廬安求病速愈一百元不留名金姓求子病速愈由松江廣大綢莊來二十元○初十日如臯孫堯欽募漢章氏洋二十元皖江省過之完心愿並求長子宿疾速愈長媳生産平安合家清吉二十元高郵丁五軒募受書堂求免災又受書堂謝免災二戶各票錢十千合洋二十元出錢四百六十文揚州楊楨南求大小人口免災三元乍浦愼餘行陳懿模完願二元南匯姚萬生姚見周求父病卽愈二十角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
