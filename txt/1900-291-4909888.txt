# 1900 - 291 - 4909888

 

Page 1

 
 
[禮延訪友] [  申報館主人啓]  
　　本館派赴紹興采訪友人現已别有高就如有鵝館文人鑑湖高士塾諳越中時事敦品勵學聞望素昭者乞書寄新聞數則以便致書延訂久殷鶴跂毋吝鴻音 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義土仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[讞員宜愼選賢能說]  
　　英美租界公廨會審一差雖非實缺州縣官而其繁難實較州縣爲尤甚州縣政務卽甚殷繁斷無逐日訊理不遑啓處之事且獨斷獨行無人焉在旁默爲窺察故中材猶優爲之若讞員所轄雖不過英美兩界而界内華洋雜處良莠不齊奸商豪族之譸張淫棍賭徒之險詐一有糾葛案牘繁興包探緝之巡捕拘之由捕房解公堂曲直是非無日不賴讞員爲之訊理各國領事繙譯坐而聽焉參酌可否而定案焉苟不得其人是非顚倒曲直混淆奸民之嘗試紛乘敝俗之相沿日甚更或徇請託受苞苴强抑民情罔恤政體有害而不知革有利而不知興縱容其下狼狽爲奸而不知禁若此者非惟爲各西員所姗笑抑亦貽中國羞吾觀數十年來操讞政而能免此者惟今讞員翁笠漁直刺乎直刺服官蘇省歴膺首要皆有政聲大憲知其能委以斯缺旋卽調任江寗未幾復捧檄而來時値革員張義㴻貪暴顯著之後西人皆以華官爲不足齒數直刺下車伊始悉反其所爲棲流公所爲已故讞員陳寳渠太守所創向例公堂罰欵必酌量撥助經費張革員皆飽其私囊所中董事不收公堂所發病民以致公廨前時有因病倒斃者滬人士恨之切齒直刺仍將罰欵移助病民及失所婦女咸蒙其惠陳太守之善政於以不墜流妓沿途拉客久干禁令張革員每遇獲案輙予罰鍰直刺謂是下賤也不宜取其財以充公欵改爲管押若干日從寛釋回其顧全大體不爲私計如此滬上自保險盛行乘火搶刼之案層見疉出當蔡二源太守臨讞時輙以小竊目之薄懲了事致若輩惡瞻愈張每有放火以圖劫物者直刺力挽狂瀾于放火圖刼者懲之必嚴并訪知某某等家因力不能支自行放火起獲各種放火實據除罰去保費外判令管押一年或管押八個月不稍寛假火患得以稍平美界北河南路天后宮内賭風素熾鄉愚之受害者幾不可以僂指終適賭徒某甲釀成命案直刺懲前毖後下令將各賭攤驅逐盡凈責令住持羽士不得私容至今賭棍雖仍不免陽奉陰違而其害究不至如前日之烈鄉民生計賴以保全凡此政令所施中西人皆受其福方直刺初至滬上時淫兇不法之津伶高彩雲瞻敢姦佔金淸鑣之妾顧彩林持刀逼寫休書控經前讞員鄭瀚生大令判押一年高伶圖翻前案倩人向直刺緩頰賂以千金直刺堅拒不納高伶見計不行延某律師到堂伸辯直刺直折其非移送上海縣署會同研鞫必使按律重辦而後已其不爲利誘嫉惡如仇皆本於剛毅正直之性也閩廣通事李蕙坪包攬詞訟稔惡多年直刺查知親責手心二十下立予斥革雖浼有力者多方說項卒難斡旋自此書吏丁役肅然不敢復肆欺朦近者采風報館被廣濟公司控污衊一案有馮雲帆者自恃與直刺有舊挺身到案自認囑登告禾直刺告以本委與爾雖似曾相識但公事必當公辦不能顧及私情判令重責手心二百下罰采風報洋銀五十元聞者爲之懔然蓋直刺爲政嚴而不傷于明仁而能兼以智而于中外交涉之案尤能折之以公故各西員皆樂與之交從未稍有齟齬今者上憲以陽湖縣員缺未便久懸飭赴新任不久將交缺履新在直刺固可于百里提封展其抱負惟英美租界公廨會審事務各國之觀瞻屬焉上之以全國體聨邦交下之以恤商情伸民志非得才識練達而又不亢不卑不激不隨者不能勝其任而愉快豈若尋常讞局人員聽斷一不得平無外人竊議其後又豈若法界之地狹事簡治理較易奏功哉予故聞直刺之將去撮其美政而論之深願後之繼是任者奉以爲法而尤望上憲之愼選賢能焉若謂爲阿私所好則吾豈敢 
[京城内外聨軍計數]  
　　日本大坂日報云刻下中國京師駐有俄國步兵一千名工兵三百名英國步兵三千五百名騎兵八百名野戰及劈山砲各六尊美國步兵一千一百五十名騎兵一百名野戰砲六尊德國海軍二千名步兵一千六百史野戰砲八尊意國海軍四百五十名步兵九百名計共一萬四千八百名各種砲三十二尊蘆溝橋駐有法國步兵一大隊又三中隊英國步兵一中隊美國步兵一大隊又四中隊北通州駐有英國步兵三百四十一名騎兵二十史美國步兵一百零四史俄國步兵二百零七名騎兵三十五名法國海軍陸戰步隊一百零三名砲六尊德國海軍陸戰步隊一百零三名意國步兵四十一名海軍陸戰步隊三十二名奥國海軍五十一名計共一千零三十七名砲六尊河西務駐有俄國電信兵一百三十四名德國步兵五十一名意國步兵八十四名騎兵二十名計共二百八十九名馬頭上駐有俄國步兵一百五十名騎兵七十名砲一尊美國步兵一百二十八名意園步兵四十三名騎兵一百零七名法國步兵八十史大砲七尊德國海軍四十二名計共五百四十名大砲六尊 
[調兵防亂]  
　　日本大阪日報云中國江蘇江西廣東廣西四省匪徒蜂起結成三合會聲言排擊外人加之雲南貴州匪亂如麻時有蔓延之兆近有漸漸由粤闌入九龍界外者香港巡政廳特調印度兵一萬名爲之防衛并擬另調印度兵二千名禦北方之亂 
[運船遇險]  
　　前日日本神户埠來電云頃有法國運兵船名格拉黃者駛至某處海洋突與日本運船山口丸相碰以致損傷船上諸人皆由山口丸救去 
[飭繪地圖]  
　　漢口訪事人云湖廣總督張香濤制軍近委護軍營左旗管帶劉君至漢皋假寓太平會館詳繪漢口地方形勢以資考核限日内卽須繪竣呈送督轅 
[添募陸營] 　 
　　揚州訪事友人云兩淮運司兼淮揚營務處柯遜庵都轉以刻下北氛未靖時局日艱防守事宜須格外嚴密本城防營巡勇團丁爲數雖不甚少然一經調撥卽兵力過單爰禀知兩江督憲劉峴帥擬飭水師新勝營添募陸軍一營俾壯聲威而資巡緝峴帥准之檄飭新勝前營管帶徐都戎招募成軍隨由都轉檄飭萬守戎雲東管帶 
 
 

Page 2

 
 
嗣聞都轉以代橋仙女鎭等處梟匪猖獗因飭守戎將全營帶往駐紥以靖地方守戎奉檄後已拔隊前往矣 
[票匪解省]  
　　漢口訪事人云上月二十五日龍王廟河岸有差役數十人押解犯人四名喚渡船載之而去有知者謂四犯均係富有票匪大約一經訊實卽當明正典刑也 
[研鞫票匪]  
　　揚州訪事友人云管帶水師新勝前營徐寳山都戎禮懷管帶新勝中營謝都戎宗培緝獲自立會匪頭目二名上月下旬某日押解至郡兩淮運憲柯遜𤲅都轉立傳保甲總巡兼發審委員陸别駕及鹽經歴龍叅軍在運轅花廳會同研訊知二匪一姓羅一姓魯魯匪承認散放富有匪票不諱惟羅匪語甚狡猾堅不供招迭用嚴刑甘心熬練時已薄暮飭暫禁縣獄翌日重復提訊仍無確實口供或謂羅匪昔曾僑居邗上近忽逃往常州實係哥老會匪頭目彼中人皆以羅先生呼之年纔三十餘相貎並不兇惡其家亦頗温飽不解何以甘心從逆以致身受重刑也 
[蠧役正法]  
　　金陵訪事友人云揚州府屬江都縣革役小顧三卽顧康專與匪類爲伍魚肉懦良惡蹟昭彰人皆側目上月某日省垣解餉赴北道出揚州小顧三糾合匪徒劫去銀三千兩旋經新勝水陸各營管帶徐寳山都戎捕獲加以刑訊供認夥劫餉銀不諱迨解省研鞫顧忽狡展不承都戎遂備錄供詞呈請定讞二十六日江寗府王鹿峯太守率同上元江寗兩縣主趨詣兩江督轅請發令箭會同三大營押赴笪橋市行刑當受縛之際顧猶高唱天水關戱劇厥聲喤喤俄而號砲一聲白刃橫飛身首卽已異處矣若顧犯者眞可謂愍不畏死者歟 
[弊竇難彌]  
　　安慶訪事友人云安徽撫憲王芍棠中丞蒿目時艱講求軍政札委某某二員馳赴蕪湖一帶採辦軍糧五萬石先後載運至省委朱司馬騐收司馬騐得米皆糙色兼之潮濕不塂祗以碍於同寅不便多所挑剔躊躇再四托故辭差中丞乃改委胡大令接騐大令勉强兌收一萬數千石適奉採辦貢品之檄復委候補同知陳司馬監收司馬剔奸除弊異常認眞謂若將此米收入倉儲日久勢必𡮦朽責令颺晒然後斛收計每石短米一斗有奇至已收之米亦須逐一盤查不知如何彌縫了事也 
[賭棍橫行]  
　　金陵訪事人云邇年以來省垣賭風日盛一日雖經有司示禁無如奸胥蠧役得規包庇以致惶惶憲諭視若弁髦上月某日有護軍營巡查弁勇經過府署照墻後某賭局門前聞内有呼盧喝雉聲因卽入内盤查詎料賭棍數人竟將弁勇團團圍住拳足交加迫令對衆叩頭並立誓永遠不復來查始釋之使去弁勇扶傷狼狽回營禀諸統領楊鏡巖軍門軍門勃然震怒立卽禀明兩江總督兼南洋通商大臣劉峴帥峴帥旋派營勇兩哨會縣密拿各賭棍信息靈通先已聞風逃匿僅獲作壁上觀者兩人由縣主訊明斥釋一面多飭差役分投各處嚴密訪拿似此雷厲風行有劉盤龍癖者或可稍知歛迹也 
[養媳弑夫]  
　　漢口訪事人云湖北沔陽州某姓家童養媳年甫十一與未婚夫年相若天眞爛漫兩小無猜喜則嬉笑無常怒則互相詈駡一日忽觸媳怒媳大憤覔得毒藥投入飯中將未婚夫置之死地事發經州尊拘案訊結兹因夫家復赴省上控大憲遂飭提至省發交武昌府逢子政太守嚴訊媳供稱因夫毒詈起意謀害並無别情旋山穩婆探騐果係處女遂飭押禁不知將如何定讞也 
[土棧昧良]  
　　金陵訪事人云水西門内菓子行大街坤源土棧係周劉王等數姓股開上月二十五日有江西人某甲偕乙丙兩人購取西土棧夥某丁見甲衣冠樸陋不類巨商乃取劣土予之甲告以交易非細請易佳者丁疑其言大而夸嗤之以鼻甲且憤且笑探腰纒出金條二枚金葉若干張示之丁大疑惑卑詞謝過代爲收藏旋邀入内室出土樣多種聽其選擇甲均以爲劣丁謂棧中存貨只此數種無有再佳於此者不合意請向别家購取可也甲曰旣若是請還我金丁忽稱無有且以行騙斥之於是甲乙丙三人大爲不服棧主出而袒護其夥呼商團局巡勇執甲乙送官誣以串騙蓋疑其重金或由不義而來怵以官威必不敢索還趙璧也不料甲固與督轅武巡捕殷守戎開第爲中表兄弟來省下榻殷家甲旣被團勇拘去丙遂歸告守戎守戎以坤源爲省垣土棧巨擘資本殷實當無味良之事或因其衣冠不類故藏金以試之乃囑本叚汛官代爲傳述只須原金歸楚斷無他虞不意主夥同蓄奸謀堅謂並無付金之事守戎大怒禀請督憲飭城守協派兵二百名馳往搜查而原金已移藏他處並無所獲惟從商團局釋甲使出甲憤甚奔赴江寗縣署喊寃上月二十七日縣主孫鼎甫大令飭差提丁訊究堅執如前甲細視其人並非當日收金者因卽白諸大令主請再提訊原人大令問甲何故用金買土甲供原欲易銀因恐兌換受虧以故向之購貨耳問購貨必先擇定然後付價汝何以貨未看準先付多金甲供夥以冷語侵人一時氣忿故先出金與看問金何從來供係祖遺且家中尙有金幣甚多如不見信請移文江西某縣原籍查詢況此次所帶不止被吞之數供畢復從腰間出金條兩枚金葉多張呈案謂前日交與棧夥之金卽同此式計重十三兩四錢大令飭退候再訊 
[蘇省官塲紀事]  
　　姑蘇采訪友人云松江府知府員缺前奉諭旨著余太守九榖補授本月初一日已由署藩司陸春江方伯牌示飭赴新任矣○太倉直隸州知州蔣直刺體梅近因政躬不豫飭丁投憲轅禀請委員代理上憲准之遴委儘先卽補知府張太守慶勛暫攝已於本月初一日懸牌示知矣 
[上海官塲紀事]  
　　昨日午前蘇松太兵備道余晉珊觀察上海縣汪瑤庭大令淞滬釐捐總局督辦錢怡甫觀察前法租界讞員朱森庭明府先後至南市豐記馬頭署理松江府張子虞太守公館中拜會太守次第迎入茗談良久而别○十六鋪巡防中局委員文斌臣二尹近經蘇松太兵備道余晉珊觀察調往北新涇辦理保甲巡防事務遺差委本城中局委員黃二尹衡書接辦○本月初四日爲署松江府張子虞太守懸弧令誕已由辦差人役在公館中張燈結彩以便届時大開慶筵 
[劃界分巡]  
　　本邑浦東楊家渡爛泥渡唐橋等處壤地相接時流氓土棍出没其間前經蘇松太兵備道余晉珊觀察札委程二尹就斗姆堂添設巡防局以便隨時彈壓二尹以彼處地方遼闊非劃定界限何以專責成爰於前日與洋涇鎭巡防局員孫二尹勘明界址傳知各國地保嗣後遇有流氓滋事立卽來局禀明以便拘案懲辦 
[諭拿賭棍]  
　　蘇松太兵備道余晉珊觀察訪悉美界虹口沈家灣胡家木橋等處時有棍徒設檯聚賭自今夏拿獲多人後若輩稍爲歛跡近又故熊復萌毫無顧忌際此鄉民收穫之時必爲若輩所誘罄其腰纏爰札飭上海縣汪瑤庭大令保甲總巡傅星崖直刺巡防局員某君會同西捕嚴行拿辦以戢賭風 
[巡查嚴密]  
　　本邑城廂内外保甲總巡傅星崖直刺以時將冬令宵小叢生特於前日面諭各巡防局委員於晚上按叚督率差勇地甲輪流巡緝以衛閭閻 
[籌捐不易]  
　　日前上海縣汪瑤庭大令奉兩江督憲劉峴帥札飭籌勸紳富捐兩次邀集城鄉各紳董一再籌議未得端倪今定於本月初六日復請闔邑紳富到署和衷商榷籌濟要需 
[局批照錄]  
　　職商王姓具呈淞滬釐捐總局認繳米捐督辦錢怡甫觀察批示云據職商王馨等禀批查光緖二十二年分釣船局經收米糧捐欵銀四十二兩八錢五分七釐錢五萬七千六百十六千八百四十文今據該職商請照是年所收願加八千串認繳計每年應繳錢八　 
 
 

Page 3

 
 
五千七百千文來禀每年認捐錢六萬三千串計少錢二千七百千文應否准予承認仰釣船局查議覆奪此批 
[紙捐易人]  
　　本邑紙捐向由朱祥甫等認繳嗣因短繳若干兩經貨捐局總辦林太守押追飭吊示諭另派巡丁經收近有顧鴻逵者投局禀稱熟悉紙業情形前曾照章每年認繳庫平銀一萬兩現在時事日艱客貨無多請减八折按月分繳等語太守准之著先繳銀若干兩然後給諭承充 
[限繳車捐]  
　　本邑南市新馬路各項車輛向章須赴捕房領取捐照近以市面寥落謀生日艱致車輛日見其少更有僞裝包車圖免捐欸者馬路工程局總辦程雨村大令查悉出示曉諭限本月初十日前一律赴局領照如敢影射嚴究不貸 
[讞員赴省]  
　　英美租界公廨讞員翁笠漁直刺奉藩憲牌示飭赴江蘇陽湖縣新任因諏吉前日赴省旣而另有要公行旌暫緩兹番直刺已於昨日午後乘小輪船赴蘇矣 
[德兵更調]  
　　前日德國格禮福爾的兵艦載來陸軍四百餘名昨晨一律登岸由某弁帶赴泥城外駐紥其前駐是處之德兵卽於昨晨七點鐘時拔營至虹口乘某兵艦往北省 
[榮陞主教]  
　　江南天主教堂主教蘇大司牧已於去秋逝世日前本邑新北門外天主堂接羅馬教皇諭旨著以徐家匯會張姚司鐸升授主教管理江南天主教事務爰定本月二十日在南市董家渡天主教堂舉行大典 
[名醫回滬]  
　　靑浦珠家角名醫陳蓮舫比部爲當今和扁杏林橘井聲譽日隆月前携其入室弟子嘉興李子牧明經赴甬東應某宦之聘邇已事畢由甬回滬仍寓觀音閣碼頭晉陞棧世有欲一試回春手叚者愼勿交臂失之也 
[英美租界公堂會訊案]  
　　春記成泰源東成祥等綢莊前被斯瑪洋行買辦賀茂松卽賀梅生改稱吳鑒元騙去拷綢絲巾等物約計銀一千三百餘兩旋經投訴捕房捕頭將行夥朱新章王小梅解案讞員翁笠漁直刺訊供之後諭候提賀到案復訊前日午後二點鐘時德繙譯佛爾克君詣公廨直刺倩襄讞委員張柄樞司馬會同升座原告投案請追律師侯魯公聲稱此案已蒙迭訊關提至今賀避匿無蹤朱王二人不能指實是否串合請卽訊明且取綢時字條上是否洋人簽字朱王同供小的等由買辦囑赴各莊取貨且持字簽至寫字房由洋人簽字實不知其串騙司馬商之佛繙譯以朱王訊係無干不能久押著暫行交保開釋候緝賀到案訊追○德商謙信洋行主控前買辦吳廣卽吳殿元代客定貨延不淸理迭經翁直刺會訊供詞各執諭於禮拜二復訊前日午後張司馬會同佛繙譯研訊原告延博易律師到案聲稱謙信洋行總理洋人郭六門當接手時吳廣尙未辭歇定購王鏡湖洋鈕扣五十箱香記黑料二百箱恒泰哈喇呢五十箱同興泰香烟紙五十箱吳自已亦有定貨及吳辭歇後查各户均係吳揑名且照合同應向吳追賠請爲公斷被告延費律師聲稱吳廣在謙信爲買辦已歴多年向章定貨不能向買辦追出至吳廣自已所定之貨計銀一千八百餘兩情願認利惟現在市面艱難求限六個月方能出貨至於客貨例不應賠請明察博律師復稱如照所言吳廣必須交妥人具保否則先繳銀二成至客貨爲數甚巨具查得各户並無其人照合同應得認賠訊至此已鐘鳴五下兩律師聲稱爲時已促請訂期復訊司馬商之佛繙譯著於下禮拜二訊斷 
[正字]  
　　前日報首所登解欵聲明實係第二批所解之欵其中洋銀一千零六十圓悞作一千零六十一圓又日本銀貨二十九圓實係銅質僞洋銀二十九圓一時筆悞合卽聲明 
[日本巖島兵艦來信照登]  
　　謹啓者久仰貴報滬江領袖一紙風行史筆紛披萬言日試曷勝欽佩兹讀閏八月二十三日貴館所登日兵患痢一則言曰日本報云頃得宇品港電報悉寄泊上海之巖島艦近忽時疫流傳計水師之患赤痢者多至一百七十五名閱之不勝駭異按本艦自寄泊上海以來並無此等情事日前僅有兵一名患症早經醫治痊可其餘兵士均無患病之事相應函致貴報速爲更正不勝盼切專此奉達恭頌义安 
[逆旅施仁]  
　　啓者頃接招商局鄭陶齋觀察函開敝局袁仲蔚唐韶笙兩君已與長發泰安名利長春全安晉陞鼎陞天保各客棧主商定將來北省被難紳商來滬投棧不計房錢祗收飯金每口每日錢一百二十文卽憑濟急善會憑條住宿五天爲限等因祗遵之餘仰見陶齋觀察曁各寳棧主顧全鄉誼宏濟時艱曷深感荷謹請登報奉揚仁風[  上海救濟善會丁紹芬等濟急善會龎元濟施則敬謹誌]  
[濟急第六號公函]  
　　彝卿蓮甫次舟莘伯仁兄大人閣下廿二廿五兩奉賜電知一二三號三次公函并頭批匯欵規元二萬兩均已邀鑒十六日第四號公函由弟宣包封附寄二十日第五號公函并匯票洋一萬五千元交道勝京行大班璞科第帶上此匯票說明儘六個月内支取過期票卽作廢廿四廿八又寄兩電計先後必可鑒及奉傅相敬電以陳京兆意飭辦棉衣褲五千套運津交杜稅司胡良駒接收轉運遵已墊欵赶辦俟辦成隨時由電或函馳陳弟等奉彝翁電匯豐存欵候撥後隨赴匯豐滬行面商彼尙未接洽前允電京商酌亦尙無回音昨日適收到捐欵五千金因令繙譯徑商匯豐大班允可匯京當將銀交去據正甫函覆庫平銀五千兩合規元五千四百八十兩一零六合計公砝足銀五千一百六十九兩八錢禮拜一卽廿九日電匯至京等語廿八奉致電卽爲此欵到請察收轉交各省同鄉作爲東南濟急會第三批解欵現在捐欵漸集截至昨日止未匯者約二萬餘金弟等仍竭力設法可匯卽匯仍請尊處一體設法倘尊處所議撥存匯豐二三萬之說果屬可行務請囑該京行大班電囑滬行俾兩相接洽卽可源源而來辦事者不致有斷手之虞至要至盼各京官旣多願回日人可保護至塘沽又得莘翁躬親到津料理此事必極周妥陸純伯兄借乘商局愛仁輪船起程昨已抵沽弟宣卽當電飭愛仁船主預備候裝惟聞純伯在滬動身時與所延德醫訂有輪船一切均歸其主政之合同倘竟爲所持權不我操或愛仁另有卽須回南之故不及久候俟奉人數行期電示卽當另放專輪相迓必不誤事到滬後如何暫住亦已分頭預備矣各處託寄信託匯欸數日來積存過多兹另開淸單附呈各信乞查照分致單内匯欵均請於已匯頭二三批欸内由尊處先行照單劃付俾濟眉燃隨後再爲併匯劃歸以淸欸目又杭州郭託寄之一函郭有另信致弟等如郭集琛彭鴻翊需欵懇爲暫挪示知由郭在此劃還應請轉致湖北同鄉酌辦又江蘇編修葉鞠裳昌熾不知現已何如楊允之王康吉均切託如鞠裳窘實難支請寛爲挪付示知亦在此繳還楊王現皆無信應請轉致江蘇同鄉酌辦此外凡信面上由弟敬註明酌借字樣均乞就近酌付隨時示復弟等聞昌平州延慶州房山寳坻等縣避地官商不少不知現已何如官聞傅相到京或當陸續來見商則未必務望各省同鄉速籌拯濟之法愈速愈妙切勿以籌欵艱難稍爲退阻尤望諸君子切爲致意弟等弟五號公函内所稱成都礦局陳子鈞觀察續捐萬金已接其來電以尙未奉相覆示將萬金匯交敝處作爲統濟各省仍候相示遵等語乞代陳明雲南院司來電丁循帥助河南同鄉一千金李方伯經義助安徽同鄉二千金曹廉訪鴻勛助山東同鄉五百金署糧道湯觀察魯璠助湖南同鄉四百金迤西道全觀察楙績助浙江同鄉四百金署開廣道劉觀察敏圖助貴州同鄉五百金共四千八百金李方伯另電其捐欵請傅相示或交安徽首事匀散或交同鄉戚友分等致送均可等語其欵尙未匯到餘如粤藩丁方伯東海關李觀察均已捐助或已匯到或尙大匯到特先附聞餘詳另單仍候環示祗遵敬頌均祺愚弟盛宣懷顧肇熙任錫汾鄭官應嚴信厚龎元濟嚴作霖楊廷泉施則敬席裕福頓首閏月二十九日 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[飭織土綢]  
　　金陵訪事友來函云省垣縀疋通行北五省而東南各都會則暢銷北地土縀土綢邇因北氛不靖寗縀銷路全無省中各縀號相率收莊織匠數萬人一律停機罷織嗷嗷待哺餓殍堪憐省憲迭籌巨欵創設官押收押縀疋絲經無如後難爲繼藩憲恩藝棠方伯憫之令齊赴元武湖挖藕出售以爲餬口之資邇者湖藕已挖取一空機匠又無以爲生勢將悉塡溝壑方伯籌商再四以省垣向來通行北地土綢土縀現在縀疋不能北行土綢土縀亦不南來爰再籌欵撥給縀業董事飭各縀機一律改織土綢以便隨地銷售是誠爲民謀利之至計也 
[上海縣署瑣案]  
　　鄉婦吳陳氏控法華鎭董事王鶴生强吞抵欵縣主汪瑤庭大令研訊之下吳陳氏供前年王鶴生托名某姓將田單向小婦人抵借洋銀一千一百元除還尙欠六百五十元揑寫收淸據逼勒小婦人交還田單叩乞恩斷王鶴生供職員所有抵欵確已付淸大令一再窮詰王無可抵賴始得直供大令曰爾旣爲董事應知禮法而乃存心險詐可惡已極飭從重笞責王哀稱願罰以全體面大令諭令如數歸還再罰洋銀一百元王遵諭具結而退○張兆元控張光佑陳茂全串吞靛銀縣主汪大令提訊之下張供武生販售靛靑與張陳往來被欠銀兩叩求究追張光佑供此項靛靑係陳經手售與小的計八桶價銀七十兩合洋銀九十六元前已付過數元現因生意淸寥無可籌措叩求寛限陳供小的將靛靑售與張光佑後因張兆元催索價銀卽向張光佑店中收取不料伊掯不肯付求恩追繳大令以陳旣爲經手不能置身事外陳出言挺撞大令怒喝責二百板限張光佑十日内繳到洋銀九十元給張兆元具領○南市大順金客棧主蘇王氏積欠房租錢一百餘千前經房主控追大令提案限繳氏保出後延不淸理原告投案禀催並請押遷前晚大令提氏詰訊氏供小婦人實因生涯寥落無力措繳叩求寛限並准折償大令著仍交原保人保出務於二十日内歸還洋銀六十元○前者王幼宜串同童某冐充巡丁向浦中裝載洋紗之某船户訛詐洋一百餘元旋經貨捐局查悉派勇往拘童已逃逸僅獲王及童弟桂生送案訊責前晚大令提童桂生到案謂本縣前令爾速將兄交出今已日久何尙不能交案童桂生供刻下胞兄不知避匿何處小的在押無從找尋尙求寛限大令予限五日如再延違定于究比 
[英美租界公堂瑣案]  
　　昌大錢莊虧倒後欠老沙遜洋行票銀二萬餘兩昨晨沙遜行主延律師哈華托到堂聲請提莊夥張世敏並龔姓宋姓等究追襄讞委員張柄樞司馬准之著候提訊核奪○包探胡瑞龍禀陳寳金行竊無主衣被等物經小的拘獲送案請究司馬判押捕房三月○包探陳根寳禀林金華行竊洋人茄勒脚踏車一輛拆散機器囑蔡堃轉售與賣舊貨之倪阿隆經小的拘獲一併解請研究林供認不諱蔡倪同供小的等不知竊贓是以收買求鑒司馬判責林二百板蔡賠機器洋銀五元倪並不知情省釋○包探劉森堂禀龔阿虎見鄉民許維周至錢店兌換洋銀内有銅質僞洋銀一元卽指爲有心混用向之訛詐經小的拘解請究司馬判責龔三百板押捕房三月洋銀十二元給許領去○包探張天林禀積竊王阿松陸續竊得趙開琴胡招招林春亭嚴仁金王阿金萬有春孔金成等家綢布衣服銀飾鐘表等物經小的緝獲請爲究辦王供認不諱司馬判責三百板押捕房一年贓給各失主認領○五百九十四號華捕禀顧金行行竊全榮生家布衣二件請究司馬判責一百板贓給還失主○包探劉阿炳禀李榮卿及錢二寳强取徐引生家綢布衣服銀飾等物拘解請究徐引生供稱小的前與錢二寳姘識旣而錢别有外遇將室内物件盡行搬去求卽嚴追錢二寳供各物均係小婦人自置並非强搬求鑒司馬逐出不理○包探劉阿炳禀陸和尙行竊吳福生家綢布衣服十二件經小的緝獲人贓解請訊究司馬判責二百板○包探張泉林禀朱晉金行竊某洋人家手槍一枝請究直刺判押捕房半年○包探卲仁初禀姚阿七行竊陶銀寳銀飾衣物小的拘獲人贓一併解請研究司馬判責三百板押捕房三月○包探劉光震禀顧徐山楊海榮吳阿榮串竊某處管碼頭洋人木箱一口並磁器請究司馬判各責一百板枷示半月○包探劉光震禀王晉卿竊得王順記木作塲内木料三株請究司馬判責五十板○包探劉阿炳禀王台祺行竊唐阿初綢裙一條請究司馬判責一百板○包探李四春禀馬夫王阿六行竊公大馬車行主陳阿如洋銀一百零五元鈔票洋銀三十元銅質僞洋銀二元經小的拘解請究陳阿如聲訴前情王阿六一味抵賴司馬諭帶回捕房查明再訊○包探竇如海禀姚阿根王阿忠行竊沈利生家洋布三疋布衣三件帽一頂由小的緝獲請究司馬判責姚二百板王三百板遞解回籍贓給還失主○包探徐榮山禀李阿根攫取唐世桂帽一頂經小的獲住送請究治司馬判責一百板遞解回籍○包探竇如海禀楊阿狗訛詐陸阿二产銀不遂將陸毆傷拘案請究司馬判罰洋銀一元充公再給陸洋銀二元養傷○包探張才寳禀李阿三行竊周阿寳張福生方阿三馮新才等家銅香爐一座水烟袋三枝手巾七條布被四條經小的拘獲解請究辦司馬判責三百板遞籍贓給各失主認領○包探張才寳禀吳和尙行竊何林瑞周文卿兩家布被衣服等物正在押錢經小的拘解請究司馬判責二百板遞籍贓給還失主○包探王湘州禀陳阿金前因犯竊解經大老爺判押捕房三月昨又供出曾竊陳莊齋洋傘一頂小的吊到原贓解請訊究司馬判期滿遞籍傘給還原主○包探石錦榮禀汪阿二行竊陳掌生烟館内銅盤四枚請究司馬判責三百板贓給失主具領○包探顧阿六禀應阿榮向陶金生訛詐洋銀一元四角請究司馬判責一百板交保○包探王四福禀毛有來行竊某洋人洋銀三元經小的拘獲解請訊究司馬判責二百板 
[法租界捕房瑣案]  
　　田阿寳在天津絨帶店學藝竊取店中洋銀一百五十元兌換金約指二枚至某花烟館恣情取樂前日被包探拘獲解請讞員杜枝園大令訊供管押昨日大令命提至案詰問之下田一味游供喝令重責始供洋銀金約指均寄存花烟館内大令著還押吊贓核辦○船户孫毛囝串同野雞挑夫戴丫頭徐家生朱阿狗吞没某姓首飾箱一口被失主扭案大令訊供之下飭押候嚴比昨日命提一干人覆訊戴等仍不供認大令著將戴重責二百板與餘人一併還押候傳失主覆訊核辦○積竊李成山朱順林迭次犯案由包探解請大令訊供押候從嚴責比昨日命提到案著將李責四百板朱三百板一併斥釋○偷兒陸阿寳夏小生陳品山均由大令訊供著責陸二百板夏陳各一百板○流氓王阿桂朱阿明前因搶取途人之扇由包探拘拿到案前讞員朱森庭明府訊取口供判各枷號一月昨已期滿杜大令命帶案疎枷照各責三百板然後釋出 
[美租界捕房紀事]  
　　前晚吳淞路徐開泰雜貨鋪被偷兒撬門而入竊去洋銀衣服所値不貲昨晨店主開明失單投捕房報請查緝捕頭允之○昨晨小竊顧阿德混入西華德路某姓家竊取衣服若干携至某押鋪質錢適爲巡街捕所見拘入捕房捕頭令押候解送公堂禀請讞員翁笠漁直刺訊究 
[美界瑣聞]  
　本邑人王喜亭年未弱冠在虹口穿虹溪某馬房當馬夫昨晨至馬房内打掃一切被馬踢倒傷及頭顱血如泉湧經人舁送同仁醫院求治醫生謂傷勢尙輕可保無性命之虞○前日美租界百老匯路怡昌洋貨店主金鎭邦雇某姓駁船滿載貨物駛往吳淞口外各國兵船上販售甫至楊樹浦左近舟子因風利溜急力不能支以致全船傾覆金不諳水性遂步三閭大夫後塵亦可慘已 
 
 

Page 10

 
 
[江西官報]  
　　宜黃縣鄭世璜據報丁憂照章輪委卽用縣俞省三署理又署樂安縣曾森溎現届期滿照章輪委同知許應銑署理又瀘溪縣王愼猷因病請假酌委候補縣邱應華代理鄱陽縣陳祥燕據報丁憂酌委現署新建縣江召棠署理所遺新建篆務酌委正任南康縣孔昭珍代理安仁縣劉泰和調省遺缺酌委補用縣李鏡銘代理福建福寗鎭曹志忠由閩路過來省軍製所余飛龍由滬採辦鉛鐵回惲學基興修大敎廠磚墻牌樓萬安俸滿敎謝裘兆蓉指分從九王駪俱騐看安仁縣劉泰和撤省遺缺已委李鏡銘代理現查李鏡銘經府委代鄱陽篆務恐一時不能到任頃奉撫憲面諭札委前赴安仁堂查辦事件准補萍鄉縣吳忠謙暫行代理安仁篆務以專責成贑州府賈守孝珍據電報病故酌委候補府委守秀瀾署理九江同知恩彦禀知江安河運保加知府銜並湖北振捐加花翎候補孫　光表辦弋陽厘卡通判樂業往甯都州催交代從九王駪就近騐看署新建生米司陳同祖缷事回管帶淸淮左翼馬隊叅將張紹康由金陵來省知府王以慜禀知丁母憂通判鄭在彝彭澤馬當公幹回錢林年由京引見並解地丁回鍾祖彤往吉安公幹張鳳岡往長江催運張元義解威武行營軍餉往淸江運 
 
 
 

Page 11

 
 
   
 
 

Page 12

 
 
   
 
