# 1892 - 251 - 4906968

 

Page 1

 
 
[訪事已定] [  申報館主人啓]  
　　日前本舘曾登告白於報首欲在京口延一訪事友人兹已訂定某君請諸君子不必再遠賁瑶華以致徒勞魚雁矣此啓 
[新印鉛板大字康熙字典告成] [  圖書集成局啓]  
　　康熙字典一書家絃戶誦垂二百餘年目今殿板不易購求近時所出者雖極精工然細若毫毛久閱恐傷目力本局特用新鉛鑄成大字排印而成讎校再三毫無髮憾卽燈脣酒尾老眼昏花者亦能一目了然全不費力兹已告竣釘成十二厚本雪白連史者每部連套碼洋二元五角上等竹紙者連套碼洋一元八角由上海申報舘帳房及外埠經理申報處出售寄語芸窻秀士青瑣才人移玉惠臨及時購取也可 
[鬼言]  
　　中元過後已七八日矣而街前鐃鈸路上冥鏹尚復時有所見余所居前後左右打醮之家竟連宵不絶喧囂不堪言狀因憶前此安和祥號與巡捕互訐一案雖該捕擅自毆人捕頭不能偏袒定以薄罰而其禍實起於焚化紙錠前車不遠何媚鬼者之竟不知警耶其以紙紥就冥王鬼判九幽十八獄變相雜紙錠而焚之名曰利孤所費殊屬不貲當此各省偏災如順天直隸山東河南待賑孔殷籌資匪易今雲南又見告矣鎭江之丹陽丹徒聞受蝗蝻之害者至於十室九空滬上諸善士籌辦賑捐孜孜不倦固皆樂善爲懷實惠及人者豈若輩亦聞風興起不濟人而濟鬼故意與諸善士分道揚鑣耶且其所媚之鬼皆非其所當媚之鬼多係四方六道絶不相干之鬼卒至無業流氓司閽賤役亦步後塵於鬼域中分享博施濟衆之名不亦可笑之甚耶然猶曰見景生情也更有製成燈彩送之水中者名曰禳災魚龍曼衍逹旦通宵夫上已來蘭端陽競渡古風不可廢也而豈宜於金風玉露之秋乎乃誦火樹銀花之句且以中元爲上元斯時緇流羽客搶搶焉攘攘焉誦經禮懴擊鼓吹螺水陸道塲瑜珈燄口行香進表撒米放燈花様百出以術愚人人皆曰非此不足利孤而禳災吾不知孤之利否災之禳否而鶖與鴨則已飽其槖優哉游哉聊可以卒歳矣亦未始非些小功德也所惜者以金錢辦楮鏹糊紙紥人物倉庫舟車宮室以及一切鬼神之像而舉火焚之盈千累萬悉化飛灰此則實有所不解耳夫人爲萬物之靈其爲名也者上而忠孝節義下而奸盗邪淫心思智慮何等聰明其爲利也者大而士農工商小而倡優隸卒營謀籌措何等艱難賢者任爲慷慨豁逹不肖者任爲鄙嗇慳吝而獨於隂陽之理卒不一悟何也統地球七萬里有奇何處無人則試問地府冥司安在或在天上則天乃空氣浮雲太虛一無所滯或在地下則地中盡係烈火萬質皆鎔抑在人世則鄷都乃蜀中縣名烟火萬家與他邑無異或曰鬼無形質隨處可藏慧眼者云上海四馬路卽係鬼市　說曾見於某說部中謂人多之地鬼亦最夥然其說則更爲荒誕而不經無論無鬼卽曰有之街上店鋪林立晝夜喧閙鬼雖嘯聚稱雄當不致實逼處此况爲市廛則必建屋將鬼屋架於人屋之上耶則鬼必至緣梯拾級將鬼屋出於人屋之前耶則必至踐閾踰閑謂鬼無須屋耶則中元利孤所焚之連椽接桷者又何爲也其將何說以解之或曰如子之說則無鬼之論也昔阮瞻作無鬼論鬼卽現形與之辯論某才人在蓬窗著續無鬼論而窗外忽伸一手入大如箕其人不懼取筆書一花字於掌鬼手不得縮啾喞終夜爲之滌去始不見由是言之鬼神之事固不可知而必謂鬼神之必無則亦未見其確當也舜絶地天之通而神人之路始隔禹鑄九鼎以象奸則禹仍見鬼神之情狀矣神降於辛豕啼人立雖由左氏浮夸然亦非盡鑿空也孔子不云乎鬼神之爲德其盛矣乎子路問事鬼神吾輩讀聖賢書豈惑於二氏之邪說而易言載鬼地有鬼方塗車芻靈自古有之安得一概抺殺耶余笑應之曰子欲作阮瞻之客耶吾固不與子言鬼神之有無子旣以孔子爲言則請卽以孔子之言還質於子子言孔子云鬼神之爲德其盛矣乎而下何以又云視之而不見聽之而不聞子路問事鬼神孔子何以告以未能事久焉能事鬼蓋所以言鬼神之德盛焉者指祭祀而言木本水源孝子所不敢忘則於春露秋霜齋明致祭時如或見之塗車芻靈自古有之而作俑者則斥爲無後矣且子告樊遲曰敬鬼神而遠之以視今之盛設盂蘭盆會者遠乎近乎知死而之生之不知而不可爲也子不知體味聖人之言而反侮聖言以摇惑人心是直援儒以入墨子休矣或慚而退因筆之爲鬼言 
[温樹秋聲]  
　　已故東閣大學士恩露圃相國承飾終典禮已見邸抄兹經禮部察例奏請予諡奉旨俞允著移咨内閣照辦内閣撰擬諡號繕單請旨鈐定七月初八日奉硃筆鈐出文愼二字欽此○吏部示傳勞績保舉浙江候補知縣鄭懃業保舉甘肅候補知縣袁範等員於七月十一日帶領引見相應示傳該二員於初九日辰刻衣冠赴部演習口奏履歴初十日晚在内城左近歇宿是日丑刻穿天青褂備帶補褂元青褂並佩帶對子荷包忠孝帶赴西苑門外六項公所内吏部公所書到伺候排班帶領引見如排班時不到卽將緑頭簽撤下○新授太常寺卿李大典常端遇擇吉七月十三日已時上任先期經典籍廳示仰閤署官吏及樂舞三生廚役皂隸人等至期一體謁見○吏部示傳所有勞績保舉補用知府卓異俸滿湖南靖州直隸州知州藩清卓異俸滿山東卽墨縣知縣程兆祥等員於七月十一日帶領引見相應示傳該二員於初十日晚在内城附近歇宿十一日丑刻穿天青褂備帶補褂元青褂佩帶對子荷包手巾赴西苑門外六項公所内吏部公所書到伺候排班帶領引見再傳初九日辰刻衣冠赴部演習口奏履歴如不赴部卽將引見扣除○掌儀司謹奏爲循例奏聞事恭照七月十七日文宗顯皇帝忌辰應詣奉先殿壽皇殿拈香行禮是日是否親詣行禮抑或仍派近支王公恭代之處俟命下之日再行遵照辦理伏乞皇上聖鑒訓示謹奏本日奉旨朕是日親詣奉先殿壽皇殿行禮欽此○廂藍旗護軍統領恩爲咨覆事印房呈稱准値年旗來文兵部咨稱盛京開原城守尉宗室興麟調任一缺咨取本營將宗室護軍叅領保員送放等因到營查本營護軍叅領中並無宗室人員應行保送入放之處相應咨履兵部查照○巡視西城麟侍御趾等遵保拿獲盗犯出力司坊紳董請旨奬叙繕具銜名恭呈御覽計西城副指揮李有益請俟俸滿引見後以知縣選用揀發西城副指揮章文江請遇有西北二城副指揮缺出儘先揀補東城俸滿正指揮韓宗慶請在任以同知遇缺卽選西城紳士新選山東平隂縣知縣李敬修請加同知銜西城紳士新選湖南石門縣知縣渠綸閣請加同知銜南城紳士議叙候選州同蔣有椿請仍以州同不論雙單月卽選西城紳士州判銜田振圻請以州判不論雙單月遇缺卽選西城紳士五品銜候選 
 
 

Page 2

 
 
副指揮王兆霖請俟揀發到城後遇有西北二城副指揮缺出儘先揀補以上各員係拿獲盗犯趙老馬隆兒卽朱隆兒蔣二卽小蔣張三等四犯案内出力之員西城正指揮汪長康另行請奬北城副指揮嚴慶琳請俟補知縣後加三級揀發西城吏目前署西城副指揮王增請加六品銜南城紳士候選按經歴莫龍濤請加五品銜西城紳士新選直隸寍晉縣知縣梁宗灝請交部從優議叙北城紳士候選直隸州州判李光稱請加五品銜北城紳士大挑教職王用楨請仍以本班不論雙單月儘先選用中城紳士候選按經歴王淇勳請加五品銜以上各員係拿獲盗犯朱生兒卽朱瞎仔蕭秃仔王磨仔等三犯案内出力之員七月初十日奉硃旨吏部議奏欽此○前報紀脫逃斬犯宗室銘榘被獲一事兹聞刑部擊分山東司會同宗人府訊辦除銘榘一犯應歸宗人府看管外夥犯郝二飭交刑部北獄收禁○禮部爲移送事准翰林院文稱醕賢親王園寢每歳清明中元冬至歳暮致祭祝文四道本院敬謹撰擬移送前來相應將原祝文四道移送内務府查照辦理○吏部爲知照事所有已革宗人府副理事官德雋一員於七月十一日帶領引見相應知照宗人府傳知該革員宗室德雋於是日五鼓穿天青褂佩帶對子荷包手巾赴西苑門外六項公所内吏部公所書到聽候帶領引見莫悮因用印不及經行白片○禮部爲知照事祠祭司案呈本部具奏七月二十五日仁宗睿皇帝忌辰此一日穿素服不報祭不還願不作樂不宴會不理刑名照常辦事奉旨知道了欽此欽遵相應知照各衙門一體遵照 
[袍笏登塲]  
　　營口爲商賈薈萃之區常年演戲幾無間斷各鋪家均有看戲排單每當演戲時各夥伴輪流觀看得以游目騁懷今年自六月杪各戲班一概下鄉由是闤闠間遂無絲竹管絃之盛本月十九日西大廟又有嚴家班登臺演唱一聲檀板裙屐紛來喝采聲喧異常擁擠是亦一時盛會也 
[禾中零拾]  
　　嘉興南匯鎭鄉間地名小缺者是處居人均以灌田爲事某日有一米船經過誤撞水手將一及笄女郎碰入河内見者大呼救命紛紛援手及救起則已魂游水府矣鄉人遂將米船扣留後經挽人調處以所裝之米售洋百餘元作爲棺殮費始免鼠雀之爭○塘匯鄉間顔家浜地方孫姓家某日釀一命案孫畏罪託人調處約費洋一百五六十元始得無事其啓釁之由因孫某之子由塘匯購藥歸行經盛姓門口値盛某坐在門前因自已爛腿卽言所搽之藥無效後恐不免於死孫子聞之以爲指桑駡槐於是兩相口角繼以毆打旋經隣居勸散無如兩造本有宿仇翌日孫糾集數人興問罪之師將盛毆打鱗傷徧體盛自思孫有勢力非已所能敵不如一死之爲愈當夜至孫姓後門自縊至天明孫始知覺則已氣絶多時矣怨毒之於人甚矣哉○本月十八日嘉興太平橋紳董拿獲　州客民三名缚送秀水縣署并舁受傷之兩鄉民請騐劉邑尊升堂提訊訴稱有塘滙鎭脚夫某甲不知因何被人逼令將妻售與近鄉種植之台州客民某乙事後甲之岳父知之糾衆前往刼回乙亦約集數十人復行刼取刼之不得遂將甲等拽至街心毆擊復倒曳至太平橋其時已身受重傷奄奄欲絶因之喝衆兠捕祗獲三名邑尊飭仵作騐視受傷人旋據禀稱徧體鱗傷勢甚沈重所幸皆非致命處或不致有性命之憂邑尊諭令赶緊醫調一面將三兇手各責一千板枷號頭門示衆以俟受傷人痊愈後再行科以罪名 
[鐵案如山]  
　　廣東大良東關何禮疇之姪女適石涌堡横岡鄉梁昆爲妻而不安於室乃受雇於大良黃宅爲梳傭日前梁昆迎歸其妻氏央主人請託北關局紳由局遣勇拘到梁昆笞責三十下强使離婚嗣經事主曁堡内正紳先後呈禀縣憲此已列報兹聞縣批斷令女歸夫家在案乃女家猶復嘵嘵瀆禀妄冀狡卸邑尊明鏡當空智珠在握當卽批斥兹將批語謹錄於左批云女子已適夫家賠還財禮遂謂身可自由永遠不返試問此例見於何本乃竟藉以爲詞混禀凟辯荒謬已極昨據太平約紳連勉恒等多名僉以揑賣逼離大傷風化等情一再具禀當經批發並諭北關約紳派撥局勇將爾姪女梁何氏押發太平公約交與連勉恒等轉給領回完聚在案如敢支飾違延定卽專拘爾何禮疇及控開串弄把持之陳何氏質訊押追不貸黏抄擲還 
[襄垣語錄]  
　　蕪湖保甲局袁榆生觀察親解會匪龍松年至安慶省垣已詳前報旋於十八日命駕還轅屬下各員俱至躉船邊迎迓○太平府王子範太守奉大府檄文令與潁州府對調所遺篆務詳委糧廳丁慰農别駕護理大府准之太守遂於本月二十二日交卸起程由皖垣繞道赴潁州新任○今春保甲局領哨李都戎保齡率同綫勇拿獲哥老會匪金老五張小道士等要犯解赴省垣辦理事後袁觀察以總局文案張南勲司馬張竹仙二尹駁船委員黃履之二尹俱與其事因援案詳請沈仲帥中丞破格優保兹已欽奉硃批著照所請欽此聞司馬以同知補缺後以知府用張黃二尹則俟補缺後以知縣用云○由金陵至蕪湖第三條電綫損壞迄今已兩月有奇兹經工匠察得病在太平府水綫因之逐節稽查據看守之工人云五月初七日有湖南人某姓所駕煤炭船小泊其地及起椗時由錨將綫鈎起致綫外所包橡皮爲錨傷損水痕滲入電遂不通云當塗縣主卽票提煤炭船主究治堅不認承刻始認賠修費洋銀三十餅由蕪局委員函購橡皮及應用器具於本月十三日派人前往修理此數月中信息皆由豫設之第四綫飛傳○夕陽影裏枷板聲喧新稻旣已登塲米遂梁源日旺粤商躉盤收買上熟者每石紋銀一兩四錢次者一兩三錢左右以視半月前每石約減去二三錢惟柴價每百斤需青蚨二百五六十翼蓋因前此蝗蝻翔集仰藉祝融氏用火攻之蝗雖去而葦岸蕩然是以日漸昻貴云○江口勝鳳梨園歌板生涯漸形寥落因别翻花様從上海延日本技師每日京戲演完接演東戲所演有軟功硬功之别嘗觀其就蹴毯一齣臺上支一窄板闊僅五寸許中高若橋一女郎二八芳齡風鬟霧鬢徐步而出柳腰欵擺星眼暗飛足踏一木毬大可合抱繞臺而走疾若追風繼而滾至板邊漸躡至頂或屈一足而高歌或翻身作天魔舞未復倐上倐下總不使毬及地昔人謂飛燕能作掌上舞今此女其眞飛燕後身乎此外尚有走索轉桶升竿穿梯諸技亦皆超絶等倫以故日來繡閣嬌娃青樓名妓無不爭先　覩園中粉黛如雲○旅蕪粤人每年七月中必舉行盂蘭盆會誇靡鬥富久已冠冕此邦本屆七月十四五六三日就河南永福奄大啓道塲齋壇上陳設陸離幾致目迷五色其中如商彝周鼎瑶草琪花羅列滿前以相炫燿庭中彩蓬高搭柱壁簷桶悉綴琉璃燈恍疑入不夜城中令人不辨昏曉更有絹糊走馬燈密掛簷際製就人物戲劇繫以髮絲一經點燃人物自能行走門外更設傀儡戲雖曰木偶亦頗靈動如生所惜生意全無往往任人搬弄耳無地素鮮勝會因此人皆興高采烈爭往一觀以故南國佳人西園公子輕衫圑扇結隊游行宛如身在畫圖中幾忘却人間煩惱每至宵深月落而衣香鬢影依然不絶於途洵一年盛事也○立大源水菓行合購呂宋票得中頭彩瓜分未匀以致上控並指明縣宰得賄三千金任情偏斷大憲札仰太平府親提訊究王太守推鞫數次以原告所控多惝恍無憑且縣宰讞詞尚屬恃平辦理仍擬援照原斷結案而原告尚不甘服故訟籐至今未斬云 
[彗星八尾]  
　　美人之講求天文者近日皆聚集於天文館中蓋因黎明三點鐘時有一彗星尾分爲八爲素所未見稽之古籍亦未紀載因共研究其由來云又聞此星亦隨日輪而行歴時已久適周日輪一匝邇漸退舍约此二月内尚得見之後此離日漸遠光卽漸淡將必不再窺見又恐天時隂雨或不能一擴眼界也 
[豪猪]  
　　廣東惠州府屬海豐縣有山焉其形如虎土夫呼之曰虎山山峻而險林深箐密谷邃巖幽人迹罕至野獸之前月某日土人約同男女數輩入山刈稻山下忽來一獸其形如猪而略異足高喙銳身高二三尺其行較猪爲捷刈稻者各執田器追逐將及矣獸擺身作勢其 
 
 

Page 3

 
 
毛如箭激射四出追者皆著體被傷獸乃挺而走險越嶺度谷而逸農人不敢復追汯著體之毛長三四寸銳而勁其色黑白相間如婦人插髻之骨簪蓋其本於天生藉以自衛者也農人持之歸以示鄉人有識之者曰是爲豪猪 
[辦理衛輝義賑局來信]  
　　日昨二批義賑到衛怱泐數行交馬隊帶上想入照矣弟等自抵衛後已赴鄉親查散放到處留心諮訪得悉此水自輝縣以西太行山諸河而來經由輝獲新汲淇濬諸縣至濬境之道口歸入衛河六縣均有衝漫惟汲新兩縣被淹最重而府西關曁汲縣東北鄉災情尤重輝獲淇濬各淹四五十村汲新各淹百餘村卽以汲縣一邑而論現計舟車能到之處曾經府縣放過倉榖者已有災民二萬五千餘口之多其船馬未到之處尚不知其凡幾此外五縣災民更不知其凡幾矣衛郡往年亦嘗被水不過一二日卽消小者平橋大者僅至護城隄而止從未有水高兩丈直逼郡城四門皆閉之事適値直隸水亦甚大下游阻遏不通衛河不時倒灌以故一月以來近城之水雖已漸消而四鄉一片汪洋深者七八尺淺者五六尺至今尚未涸復詢之本地紳民咸語如此水災爲衛郡百數十年所罕見弟等乘船所到之處目擊災民扶老携幼樓遲樹巓高阜之間無米無柴哀號乞救近者攀船不放遠者鳬水追隨其可慘可憐之狀實有非筆墨所能盡述者盖水來正當黑夜鄉民猝不及防糧食衣物漂蕩一空除坐待施賑之外直無一毫生路凡事非親見者不能深知卽如此次衛災當弟等由省動身時以爲不過尋常山水數日卽平災民稍得資糧卽可全活詎知其被淹可憐竟有如此之甚耶又詎知積水月餘不消萬姓倒懸竟有不可終日之勢耶解到賑欵俱託此間同善局紳兌換現錢由弟等自携賑票赴鄉親查先自汲縣最重之東北鄉查起初擬每口給錢五百文後見人數太多不得已改爲每戶五百文非極苦不給票内註明月日分期赴領現已放過二千八百四十餘戶大約再有廿日兩批均可放畢惟被災至六縣之廣區區兩千餘金卽擇極苦者散之亦不過僅及一縣之一隅杯水車薪能活幾日哀鴻遍野觸目增悲惟有奈何頻喚而已汲邑災民前由府縣放給半月倉穀得者與樹葉攙和而食刻下業已告罄他縣聞止酌放餅餑數十斤所濟尤爲有限省中發得官賑三千現以欵少人多尚在無法散放當此衛河阻塞積水一時難消卽使消退而四鄉房倒屋塌村落凋殘存糧盡付東流秋禾又復絶望轉瞬隆冬飢寒交迫六邑災民將何所仰以存活乎言至此眞堪爲災民一痛哭也目今新獲輝濬淇五縣雖尚不知災民幾許然以一萬餘人計之連汲縣之二萬五千餘人已有八萬之數此八萬人非待明歳麥收不能得食欲爲預籌十月之糧每人日給十文卽非十餘萬金不可省垣庫藏空虛縱使憲恩高厚焉能籌此巨欵而求募於人又或以爲一隅偏災淡漠置之不知一隅之災與通省之災雖地方有廣狹之殊而民情之困苦則一往年鄭工决口被淹十餘州縣各省皆有捐助費至百十萬金此次衛郡被淹六縣自官賑外祗此義賑兩千餘金嗟彼災黎實較鄭災爲尤苦矣吾輩同志無多募此兩批亦已筋疲力盡不知以後尚有續來者否倘有所得無論三百二百一百八十務必隨後速寄早到一日卽可早救數人多得數千卽可多救數命也昨聞外間傳言河北道明觀察已捐銀五百兩本府曾太尊擬捐千金并欲函致各府縣廣行勸募未知確否果爾則勝於我輩之沿門托鉢矣今夏炎熱異常鄉間新遭水災濕熱鬱蒸疾病甚重帶來各藥以蒼术丸爲最宜現在業已散完瘧疾丸暑痢丸兩種亦皆所餘無幾望再各配數十料赶緊專人送來愈速愈妙專此祗請善安衛輝義賑局同人頓叩閏月廿四日 
[銀行帳略]  
　　中華匯理銀行創始迄今爲時未久兹由總理人繕成清帳分呈有股各人本館取而披之計西歴一千八百九十一年十二月三十一號結數共欠銀一百二十二萬九千四百六十七圓四角八分共存銀一百二十二萬九百四十四圓八角五分收進銀十七萬六千二百九十七圓五角七分支出銀十八萬四千八百二圓二分兩相比較不敷銀八千五百二十二圓六角三分一千八百九十二年六月三十號結數共欠銀三百二十九萬四千四百六十二圓四角五分共存銀三百二十九萬六千五百十四圓九角八分兩相比較贏餘銀二千五十二圓五角三分歸入下半年帳内開設甫經半載而前之不足者今忽贏餘則此後貿易逐漸擴充章程逐漸美善生涯鼎盛不卜而知寄語與股諸君鴻業振興尚其持左劵以俟哉 
[中丞涖滬]  
　　新任湖南巡撫吳大中丞於昨午後乘招商局之新裕輪船抵埠當卽命駕入廣肇公所行轅本埠道營廳縣以及各委員咸往禀見聞中丞勾留數日卽行啓節赴任也又聞中丞之瀛眷由蘇州原籍雇坐大號官舫於昨午來滬停泊觀音閣碼頭上海縣辦差人等預備緑呢大轎迎入廣肇公所行轅也 
[西官答拜]  
　　上海縣黃愛棠大令接篆後拜會駐滬各國領事各領事例須答拜而大令以公館中不便見客約俟遷入署中再行訂期見客此已列諸前報兹悉前日英俄美意日本等國領事官偕繙譯官乘輿到縣答拜大令以茶點香餅酒欵待晤談片刻領事等興辭而出其餘各國領事官定於今日答拜 
[惡龜受責]  
　　任焦氏控惡龜李來紅凌虐姪女小四仔一案當經法公堂將一千人移送到縣黃大令研訊之下判將任焦氏並蟻棍譚三王三及唆訟之曹子恩一併押候遞解回籍李來紅收所限交烟妓及鴇婦到案訊辦旣而任焦氏在押患病大令諭飭交保醫治此已見諸前報前晚大令升堂飭提李來紅至案嚴比李供稱係江都縣人妻與烟妓業已送回家中不在滬上一時難以交案叩求明察大令一再研詰李執定前供大令大怒著重笞一百板還所候備文于次日與譚王曹三犯分别遞解回籍 
[縣案彚錄]  
　　前日英公堂飭差解送受傷人楊阿四行兇人王德和至縣晚間由黃大令升堂提訊楊訴稱係蘇州人向在戲園餬口與王德和素不相識昨日王突至小的門口小便小的以其無禮太甚向伊申斥反被毆傷爲此鳴捕拘送公堂轉解憲案求請騐究王供稱係松江人在同吉客棧爲夥偶然小便楊突批小的之頰小的用手攔阻楊立足不穩倒地碰傷並非小的毆擊叩求鑒察大令飭仵作騐明楊阿四右額角受傷屬實王德和有心行兇著笞二百板先行收所楊退去自行醫傷○前日英公堂飭差解送與某委員爭扭之泰昌棧夥孟禮卿至縣請訊晚堂由黃大令研訊原告並未投案孟供稱係本邑人在泰昌棧爲接客前日小的上輪船接委員至棧住宿委員不允欲往分棧小的堅請再三委員出言不遜小的當時不知伊是老爺以致還駡一句不料委員喝令手下人將小的兇毆致受内傷小的心實不甘登岸鳴捕同至捕房捕頭以事起細微移送公堂委員忽稱奉督憲札委緝拿會匪方老五一路跟蹤而至正在下手被小的放逸公堂以事關重大解送憲案但旣係緝拿方老五何以委員到捕房時並不說明迨至公堂始節外生枝求恩明察大令一再盤詰孟仍執前詞大令以原告未到飭將孟交保再核 
[英界公堂瑣案]  
　　包探張九意禀稱小的緝獲案犯郭炳元陸永清詰得西歴八月二號卽華歴閏六月初十日在楊樹捕竊得往來吳淞口之飛龍小火輪船上鐵錨三具携至南市售與十六鋪紫霞殿附近張永興鐵店得洋銀八元五角又於十八號卽二十六日察得發昌東棧鐵練兩條售與停泊南市之高橋航船上得洋銀十四元小的以收贓人均在租界以外未便吊贓特將郭陸送案請爲移吊郭陸同供稱小的等先後竊得鐵錨鐵練一售與張永興一售與不知姓名之航船所得之價早已用完明知罪不容寛向乞老爺恩典宋二尹飭交張探帶回捕房候備文至上海縣請黃大老爺查高橋航船有無收買鐵練之事再行派差函致十六鋪巡防局請局員老爺就近查吊張永興所買鐵錨以便覆訊核辦○包探張九意禀稱胡李氏家有衣服二件晒在門首被賊犯葛德標竊去經小的拿獲人贓解送案下　李氏請將原物領回葛供稱小的 
 
 

Page 4

 
 
係蘇州人流落此間初次犯竊如荷老爺宥赦則此生誓不忘恩矣宋二尹飭暫行管押俟派差押上蘇州航船勒令回籍贓給氏領去○某號華並禀稱賊犯周阿四在某處竊取白藤一紥沿途求售楊錦寳等論價不合以致爭毆小的聞之拘送案下楊及吳福壽同供稱周持白藤兠賣小的等許以價錢十四文周尚不依致遭毆擊周供稱白藤在途間拾得因被楊吳所辱遂與忿爭如今只乞施恩免予懲責宋二尹判令管押兩禮　白藤仔俟失主認領○包探沈金隆禀稱賊犯李鳳祥竊取何安仁家洋銀衣物經小的拿獲人贓解送案下何訴稱小的係揚州人與李同鄉不虞其竟行竊李供稱小的僑居何處實因景况窮困以致暗昧圖財求沛恩施定當改過宋二尹判令管押兩禮拜期滿資遣回籍贓給何領去○包探顧阿六禀稱賊犯周阿順竊取李阿金家象牙箸等物經小的拿獲人贓解送案下李訴稱小的所失各贓旣由包探查獲請准領回周供稱小的貧迫不堪初次作此勾當以後不敢再犯矣如今尚乞恩寛宋二尹判令管押五日贓給李領去 
[法界公堂瑣案]  
　　昨晨葛同轉與祁繙譯升堂提訊各案包探王榮王榮培禀稱莫阿章在金利源碼頭行竊棗子約斤餘由管棧人送押捕房今解案請辦莫稱向爲扛夫昨日貪小偶取包内黑棗實係初犯求恩寛宥同轉以原告未到商之祁君將棗存捕房待領莫阿章不應貪小申斥一番從寛斥釋○孫包探禀稱野雞馬車夫王阿二拉客致客跌傷左足解案請訊孫金甫訴稱由十六鋪往北被王阿二硬拉坐車向論忽被推跌傷及左足同轉謂曾否醫治孫稱皮傷諒無大碍王阿二俯首求恩同轉謂爾等硬拉坐客最爲可惡判將王阿二掌頰八十下令孫往醫院調治○王包探禀稱流氓顧阿生陳春林與吳錫青打架傷及琶琵骨吳已送醫院今將顧陳解案請訊同轉謂爾等有多少人爲何事打架顧陳同供因游戲起見吳指顧係屁精失手一推同轉謂推跌不致傷及琵琶骨包探禀聞用鐵尺毆擊况吳曾犯案懲辦此種流氓均係由城内出外肇事同轉將顧陳二流氓押候吳傷痊再行訊辦○孫包探禀稱南誠信烟館堂倌顧掌泉竊取店内茶托七隻八贓並獲解案請究王載興訴稱在誠信爲堂倌被顧行竊棉被一條釘鞋一雙兹因茶托案破求追前贓顧稱棉被却是小的所竊持赴小東門質押中途被流氓將被搶去釘鞋實未行竊同轉謂旣爲堂倌不應竊取物件姑念初犯飭將顧掌責八十下茶托給王具領仍飭包探將呈案質票吊贓核辦○王包探禀稱昨日失火時拘獲槍火之蔡金元葛有傳同各失主到案請訊宣阿梅朱春孫投案求領夏女衫鑲扣等件同轉謂蔡葛二人曰人家失火正在危急之時爾等敢乘火搶物殊屬兇很蔡葛稱係在路拾得同轉將蔡葛二人各責一百板贓給宣朱具領○孫包探禀稱昨在開赴粤東之輪船上見有形跡可疑之粤婦汪湯氏携帶小孩四個恐有販賣情事解案請究同轉命帶案詰訊小孩年幼不能取供遂問該氏曰爾帶此四孩何用答稱一男一女欲爲後嗣尚有二女係唐姓托買同轉商之祁君以觀音閣謙益盛茶棧唐宦有函囑托姑飭鄭光成孫錦榮將該氏及四小孩並洋三十元小洋十三角一併交該捕送去詢明汪湯氏實在情形俟覆函到案再行核辦○林茂興控刁詠生設計退開寳元豐洋貨行一案昨日林刁二人投案覆訊刁伸訴前情並稱有退據合同請閱同轉謂林曰閱據載明與刁無涉爾卽係誣控無疑林稱刁旣將裝修退抵不應唆令夥計將裝修等件拆搶一空期票却係小的所出刁應將各夥處裝修交還兩造在堂上嘵嘵分辯又據范長全訴稱該行房屋係監生轉租與刁林二人所欠刁洋有菊花翡翠各物抵押此洋已交林收求飭刁將前抵之物退還給領同轉以林旣立筆據退開不應再來誣控商之祁君將林押候覆訊刁仍交原保候質范斥退○前月有法商西人控胡德順將機器抵押銀三百兩屆期不還一案昨由該西人投案請催捕房立飭包探將該保人吳子梅傳案請訊吳稱經店主知照胡姓所有本月二十五日期票銀兩决不失約同轉一再嚴訊商之祁君姑將吳子梅釋回傳諭胡姓屆期照付延于未便○王包探解五十四號華捕與爲難之流氓徐松林王阿毛朱金壽張阿坤張潮海等請訊該捕禀稱昨日巡至八仙橋北首見有一人大便逐之使去嗣有徐松林等向小的辱駡指小的倚仗洋勢欲將小的拖拔過橋痛毆一頓小的報明捕頭立飭包探將朱王拘獲到案求請懲辦同轉問徐等究有羽黨若干巡捕乃奉公差遣之人爾等與伊爲難卽屬目無法紀朱金壽供稱小的奉拘時首先將王阿毛指交徐及二張俯首求恩同轉商之祁君以此風斷不可長判將徐松林王阿毛各笞二百板枷號一個月期滿再責一百板二張姑念年未成丁飭笞二百下潮海戒責一百下分别示儆朱金壽旣將王阿毛指獲從寛押候發落○孫包探解送佛店香工之張阿福及吳陳氏請訊起火緣由二人同供實係樓上起火聞係琉璃燈爆裂所致當家僧名道餐老當家名道興現在寍波小婦人係馬陳氏令去做衣服同轉飭傳馬到案供稱小當家已逃逸同轉諭限三日内將道餐交案令馬陳氏覓保將張吳二人保出遵限交案覆訊察辦 
[仁恩共被]  
　　順天直隸沈災未澹山東河南又報水淹敝協振所刊印募捐册隨本報分送深冀遠近仁人君子動慈祥之念施推解之仁昨承清愼吏善士寄來九三八平紋銀三十兩申合規銀三十一兩零八分并原册一扣由江右饒州永豐錢號寄來具見眞誠獨抱在遠弗遺中澤嗷鴻有不同沐恩施也哉又承苕東隱名氏祈保平安還愿助直隸旣洋五十元積善之家必有餘慶旣憫萬姓之顚連自卜千祥之駢集固不特畿輔飢黎同霑闓澤已也除分製收條外彚紀崖略以揚盛美 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巨蛇]  
　　廣東新會新寍之交有古兠山焉山麓有穴窈然而深爲修蛇所蟠踞蛇大如椽長丈餘時出爲害鄉人被其毒噬者不知凡幾上月初有江湖賣藥者曰陳龍標自稱擅捕毒蛇鄉人告以狀且謂若能立除其害雖重謝不靳也陳曰諾令鄉人引至蛇穴審顧穴外草中蛇行之迹曰巨物也然其毒雖深其力雖猛我藥尚可制之乃與鄉人訂捕得此蛇當酬洋蚨三百翼鄉人允之陳歸取藥約期而去及至塗藥於手以及遍體並口含之時鄉人隨而觀者甚衆陳身如蛇行入山穴中移時而出爲蛇所噬中其毒氣昏仆於地其徒後至則陳已瀕危不可救藥未幾旋斃其徒向鄉人索謝鄉人曰當初訂言捕得此蛇乃能酬謝今蛇猶在豈能向索然爾師因此致命情亦可哀稍贈喪費俾爲殯殮可也徒殮師甫畢又謂鄉人曰吾師爲蛇而死誓當除之以報若吾除得此蛇當照吾師所訂以謝毋少靳也鄉人許諾徒乃以藥塗身一如其師所爲手刃而入其穴鄉人自外觀者多爲之危徒入穴室深處其穴愈狹不可復入並不見蛇惟聞臭惡之氣出自其中知蛇已死出告鄉人携取鍫鍤之屬掘穴而入其深處果見死蛇曳而出之長至丈餘身發腫如斗鄉人見者莫不咋舌乃知陳於入穴之時曾與蛇鬥蛇爲藥所制故兩敗俱傷也徒乃向鄉人索酬金如數歸其師之棺而厚葬之由是長林豐草間毒霧全消邃谷幽巖腥風頓滅後之過其地者恍如漢高過大澤中隱聞素靈之夜哭焉 
[上海虹口濟善堂施醫給藥一文愿閏月初一至廿九日第十三次清單並附常捐]  
　　協和信局來台北沈纘哉洋十元沈韓四元沈敖元沈佑之求病愈二戶各二元沈陳氏沈小苟馮濟川三戶各一元馮馬氏馮藍玉二五角○李雲卿求母病愈韋陳氏二戶各二元廣方言舘賈隱名氏募一元天津存心堂八角大德通無名氏銀作洋七角五分太和店隱名氏洋五角錢三十六文劉馮五角龍積之杭省無名氏二戶各銅洋一元鄭梁氏四角香蓮　一百文○以上共收英洋二十九元九角五分銅洋二元錢一百三十六文○又經收閏六月份各善士常捐○吳春池洋一元吳敬堂五角聚和盛錢一百文梁日愈廿五願七百五十文九章號禮和帳房二戶各廿願各錢六百文華榮和永義源怡珍居戚益齋湯鴻賓小舫主人巢子餘巢潘氏隆茂號延壽堂潤德堂十一戶各十願各錢三百文廣和記致寳長洗亮光三戶各七願各錢二百十文至義居六願錢一百八十文華榮昌殷茂庭殷守泰殷許氏殷守源殷懷讓行堂湯雲亭八戶五願各錢一百五十文乾元押裕祥莊二戶各三願各錢九十文華克齋靜慮居守缷子湧幢氏四戶各二願各錢六十文楊方氏楊柳塘二戶各一願各三十文○陳鴈記正六閏六兩月份五十愿錢三千文王岐記兩月三十愿錢一千八百文鄭崧先林湘記二戶各廿願兩月份各錢一千二百文陳震記五愿兩月份錢三百文禮發押佩記二戶各三願四月份各錢一百八十文碧雲居聊德寳二戶各二願四月份各一百廿文江蓉堂胡玉如二戶各一愿兩月份各錢六十文洽盛恆兩月份錢二百文張幼山沈恂如張松山兩月汾三戶合錢二百文○以上共收英洋一元五角大錢一十六千四百六十合併聲明 
[上海六馬路仁濟善堂經收咸有一德施醫贈藥一文願册捐閏六月初一至二十九日止清單]  
　　繼述齋大善士代還符愿助洋一百元馮泰基病愈完願并求復元二十元范敬之十五元莫釐山石道人求肝病速愈三槐堂王求病愈晦退耐盒主人爲文郎服符病愈隱名氏求合家平安姚寅清求父病愈姚榮福求病速愈李茂元求諸病速愈古虞天水氏求母康健周樹德病愈還愿戴存心求母康健粤棉無名氏松伯舘主劉隱名琴記袁金記晋生十六戶各十元浙江隱名氏求妻病速愈三多堂二戶各洋六元不留名求病速愈陳錫枝求妻病速愈戴氏求佑安胎隱名氏祈小女病愈華來生病愈還願張子安了願無名氏隱名氏八戶各洋五元破塵山人求公務順適身體平安王陶菴募四位閏六月二戶各四元盛我航病愈還願無名氏無名氏存心堂四戶各三元無名氏二元四角朱星階速保平守席耀彩求病速愈欽記號求定貨付定銀保平安徐　封保平安姜張氏求母外症速愈楊黃氏求子平安古歙鄭增求妹愈周海泉求室妻産後平安周海原周海泉求自身安杭仁和無名氏荆沙無名氏楊浩庸無名氏林源記吳冠亭十五戶各洋二元胡大求符治病來記還符願史景山求保平安顧禮英求母病速愈鄭崔生求女病愈護蔭居士求子病愈深柳堂楊謝氏祈諸病速愈合置平安又楊氏幼女深柳堂通裕莊益三堂無名氏無名氏潘陳氏陳雲樵鄭清源吳少蘭葛維卿郭公舘無名氏二十戶各洋一元存心堂洋八角無名氏七角五分存心人求諸事亨通世德堂江王張氏徐式玉徐鄭氏蔡國蕊通裕莊胡小姐八戶各五角無名氏無名氏二戶各洋四角松壽堂花洋四元范鏡川爲室人病愈完願蕚卿女史病愈酬願二戶各花洋二元無名氏銅洋二元　護蔭居士又席耀彩徐姓三戶各銅洋一元忠恕堂衛孝友堂張二戶各紋銀三錢荆州無名氏爲長孫無災無晦規元五十二兩靜宜愼思錢一千二百文德記一千零八十文　王小岑三百文以上共收洋四百二十五元七角五分花洋八元銅洋五元紋銀六錢規元五十二兩錢二千五百八十文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
