# 1913 - 86 - 4914404

 

Page 1

 
 
   
 
 

Page 2

 
 
時評 
[時局談（十）（七）（無名）]  
　　近人每謂官僚專制與議會專制且較量其專制之利弊焉夫專制者非他斷行其一已之主義不顧衆人禍福之謂也今中國之所謂專制者豈若此哉爭其權而廢其事故與其謂專制不如謂之放棄之爲當也 
　　官僚得其權而官僚廢其事議會不能督責之矣是之謂官僚放棄議會得其權而議會廢其事行政官無從執行之矣是之謂議會放棄是故今日官僚與議會所爭者爭放棄之權耳非爭行其主義之權也故不得謂之專制 
　　我嘗深歎中國之所謂專利者矣專利云者我營其利而不使人之奪我利也然中國人往往得有專利之權而不自經營是則不營其利而又不容人營利也是中國各業之所以不發逹也今官僚與議會兩方所爭毋乃類是 
　　嗚呼專制二字我聞之而已足驚心况推其實際并此專制而無之耶欲共國之利民之福其可得耶 
[命令]  
　　三月十四日臨時大總統命令茲制定陸軍禮節公布之此令 
　　龍覲光林俊廷李開侁均授爲陸軍少將此令 
　　據黑龍江都督宋小濓電呈吉江兩省軍隊剿匪出力請予奬勵等語江省杪荒一帶鬍匪肆擾各該軍隊分頭協剿擒斬甚多綏化股匪殱滅殆盡尤徵奮勇洵堪嘉奬旅長許蘭洲已給予二等文虎章應再加陸軍中將銜團長毓麟已給予三等文虎章應再加陸軍少將銜黑龍江巡防隊第三路統领英順第五路統領巴英額應均給予三等文虎章並加陸軍少將銜署统領張奎武營長德楞額王隆魁張德海管帶郝鴻業應均給予四等文虎章並加陸軍上校銜陣亡營長張防卿著照陸軍上校陣亡例從優議恤各營兵丁著賞給銀三千兩其餘出力官弁曁傷亡員兵查明分别呈請奬恤以資激勸此令 
　　陸軍總長叚祺瑞呈請授沈光周賓尙武蕭　舉譚庭槐賴振鏞方有容潘鼎元郭規嚴博球余拔黄秉鈞鄒礪鋒沈保華賴培基宆贊元吳勛張光舜羅烈李炯陳昌言曾治章曠經桓徐連勝胡漢卿黎啓明林成登練炳章梁耀宗梁裕光莫勝龍王振渚劉鍾澤毛翔興張勵吳文華岑鼎焱蔡炳寰李雲復馬定邦爲陸軍步兵少校吳典爲陸軍騎兵少校陳軍衡嚴應魚陳堅馮光世林紹棠賴公羣黄昭榮爲陸軍礮兵少校李蔭軒陳得平謝毅爲陸軍工兵少校黄花壽爲陸軍輜重兵少校應照准此令 
　　司法總長許世英呈請任命張康培周衡爲江蘇高等審判廳推事孫鞏圻張汝霖沈鴻署江蘇高等審判廳推事秦瑞玠爲江蘇吳縣地方審判廳推事並署江蘇第一高等審判分廳監督推事胡霖朱文焯瞿曾澤沙彦楷韓照署江蘇第一高等審判分廳推事馮國鑫署江蘇第一高等檢察分廳監督檢察官吳榮鼎署江蘇第一高等檢察分廳檢察官孫觀圻署江蘇第二高等審判分廳監督推事曹昌麟俞鍾薛光鍔迮龍山署江蘇第二高等審判分廳推事劉重熙署江蘇第二高等檢察分廳檢察官應照准此令 
　　司法總長許世英呈稱署江蘇第二高等審判分廳監督推事吳縣地方審判廳推事季龍圖呈請准免署缺應照准此令 
[專電]  
　　北京電庫倫派二喇嘛率兵二千擬塡塞由内蒙赴庫要隘及河源井水又泰來氣屯大𧶘廳等處有偷斫電線之奸細已被破獲 
　　北京電張紹曾以歸綏一帶第一鎭軍土默特旗兵巡防八旗與晉軍雜處不隷管轄特委朱泮藻組晉北中路司令部以謀統一 
　　北京電袁樹勳電京招商新公司以磋商條欵遷延時日請電催並定期限 
　　北京電參議院近准備移交秘書等極忙 
　　北京電袁總統派拱衛軍張某籌辦三海總統府工程 
　　北京電袁總統以欵絀各諮議官顧問官等月薪均已减半 
　　北京電徐紹楨呈民立報光復有功請償還墊欵財政部以此係南京政府時事無案可稽礙難辦理駁復 
　　南京電兩淮緝私十八營已由政府令徐寳山撥歸米占元統領管轄在案現徐又加委兩副統領米特來寧報告一切情形旋即赴京决計辭職 
　　南京電滁縣知事潘某因辦某案激動公忿該縣民數百人將該署搶掠一空監獄放釋潘已潛逃來𡩋外間謡傳該縣爲盜匪佔據縣知事不知下落實屬不確 
　　南京電敎育司擬任海縣創辦省立第八師範學校 
　　南京電界首厘局現更委彭鴻年 
　　南京電明日（十六）四城公益聯合會開會歡迎省議會議長許鼎霖 
[特約路透電]  
　　北京電今日（十五）參議院會議議員出席者六十人一讀通過議案十八件均付股員審查内有中央敎育會議員資格修改參議院章程及省議會章程三案 
　　北京電中國電報局通告路透電社謂蒙人從未干涉電政亦未佔取庫倫北京中間之電局據俄國公使館聲稱中政府所得蒙人開抵烏塘（譯音）消息大爲遲滯蓋蒙人早於歲初抵彼也該蒙人等顯屬游騎隊之一部份華軍得信後已開往内蒙 
　　北京電六國銀行團致函答復財政總長周學熙申謝周總長函中之謙詞並望大借欵之成立 
　　成都電此間已舉定參議院議員十人共和民主兩黨共舉五人餘爲國民社會兩黨所舉省議會議員擬開會兩月討論本省事務 
　　東京電日本財政豫算案經議會激烈之討論後已經通過同意者較反對者多五人 
[譯電]  
　　北京電甘肅兵變一節迄今尙未接確報 
　　北京電昨電所云湖南兵變一節實在常德並非長沙亂情並不重大 
　　北京電中政府與開灤礦務處商訂之借欵英金二千萬磅因英政府不予贊助已成幻影中政府現正與比國某資本團商借英金一千萬磅 
　　北京電六國銀行團致書中政府謂前付之墊欵以國庫券爲抵今已於二月二十八日三月九日到期兩次計英金四十五萬磅至今未付不知已籌何方法清理該欵請卽示明如日内無满意之答覆則將以此事報告各本國公使云 
　　北京電財政總長近致各銀行之長函原稿似有重要之辭句後於遞發之前删去故該函之文義遂不完全昨日（十三日）有某華員赴英公使署聲稱各公使不得視此函爲中政府表示决裂談判之證據云 
　　北京電張紹曾已任爲駐紮綏遠城四周各軍之總司令 
　　北京電梁敦彦已任爲總統外交顧問發表後梁卽請假若干日已經總統允可 
　　北京電清后梓宮將於一月以内運往西陵目下正在趕速豫備俾奉安之禮可於清室移居頤和園之前舉行 
　　倫敦電據英國海軍報告載稱海軍部所擬興造行駛中國江面之淺水礮船兩艘現决俟下一會計年度屆後再爲動工 
 
 
 

Page 3

 
 
　　土京電巴爾幹各邦擬爲僑寓土國之各邦人民要求完全權利現信此事將爲媾和第二障礙列强調和之舉恐歸失敗 
[公電]  
　　廣東報界來電報界俱進會轉各報新醒報錄華字報載警廳因女偵探到海通輪查煙交涉致英領函事確實警廳濫用職權遽口禁乞維持報會報社寒 
　　安徽紳商學界來電各報鑒黎宗嶽先生因選舉到省横被困辱賴中央及與論之力乃得轉危爲安今日由寗赴京同人等以先生民國偉人有功桑梓全體歡送以彰公誼皖紳界李葆誠吳　航商界程鳴鑾學界光昇等八百餘人公叩元 
要聞一 
[六國借欵合同譯文]  
　　此合同係西曆一千九百十三年二月口日在北京訂立其訂立合同之人一係中華民國政府（以後卽簡稱曰中國政府）由國務總理外交總長及財政總長代表一係匯豐銀行德華銀行東方滙理銀行美國資本家（乃鈕約城開設之摩根公司昆勒公司第一國立銀行國立城市銀行四家合成者）華俄銀行及正金銀行（以後卽簡稱曰銀行等）中國政府因願借英金二千五百萬磅充作整頓庶政及行政費特發行上述總額之金磅借欵債票銀行家因擬代中國政府發行此項借欵債票茲議定條欵如左 
　　第一欵中國政府准銀行等辦五釐半行息金磅借欵數目係英金二千五百萬磅其債票或一次出售或分數次出售均聽銀行等之便將來發售債票所得之入項由銀行等以發行國之　幣合成金磅交付中國政府或全數交付或付一部分均聽銀行等之便所有附在第一次收據與將來正式債票之利息票可持向各銀行照領利息此項借欵以債票第一次發行之期爲始名曰一九一三年中國政府五釐半行息整頓庶政之金榜借欵 
　　第二欵第一次繳付利息按照第十三欵辦理所有借欵淨餘之入項專作下開各項之用 
　　（一）繳付中國政府應償之各債項詳則載本合同附欵第一條 
　　（二）償清各省所欠之借欵詳則載本合同附欵第二條 
　　（三）備作按期償還中國政府所欠將次屆期之各債所有應償外人在革命時所遭之損失亦列於内詳則載本合同附欵第三條 
　　以遣散兵隊詳則載本合同附欵第四條 
　　（五）充作行政經費如本合同附欵第五條之豫算 
　　（六）用以整頓庶政较辦法載本合同附欵第六條 
　　（七）供他種行政用費須由中國政府與銀行等互相商妥 
　　第三欵中國政府對於此項借欵與墊欵直接負責將來借欵與墊欵各本利之按期償還以及各項責任之踐行均由中國政府執行 
　　第四欵此項借欵與墊欵各本利以中國監課總數作抵惟前此以鹽課作抵尙未償還之各借欵應居此次借欵之先惟此次借欵全數或一分未還清以前倘再有以上開鹽課作他項抵押或作質保等用總須先儘此項借欵本利還清且中國每年旣以鹽課所入償還此次借欵此後更不得有他項借欵押欵或徵納各事勝於此次借欵之上亦不得與平行無論如何不能損害此次借欵之擔保利權又在此借欵之後他項借欵押欵或征納各事由　上文所開鹽課抵付者必先儘此借欵有餘再及他欵將來海關每年入稅除償還現在應還各債與將來改訂稅則釐金蠲免後應還各債外若再有盈餘須儘先償還此次借欵則鹽課羡餘内所增同量之數可任中政府移作他用 
　　第五欵中國政府允卽設法整頓抵押此項借欵之徵收鹽課制度其辦法由財政部議定如下中國政府擬在北京設一中央鹽務處由財政總長管理另於中央鹽務處内設一鹽稅稽核總所由中國總辦一員外國會辦一員管理專司稽核發給執照及編輯鹽課清單報告事宜並於産鹽之區各設稽核分所由中西所長各一員管理凡徵收鹽課及存儲事宜均由該二員同負責任凡聘用或開除華洋所長及稽核總所分所應用之華洋辦事人員均由稽核總辦與會辦會同决定呈請財政總長核准各所長有會同稽核發給執照徵收諸費及鹽課之責任並當以出入之欵詳細報告當地之鹽運使與北京之稽核總所呈財政總長查核後按期發刋報告 
　　各區引票僅能由華洋所長會同簽押給發所長所徵之稅應交付各銀行歸入中國政府鹽課項内或付銀行等承認之存款處所並報告稽核總所以便核對此項鹽課存欵僅能由稽核總所總辦會辦會同簽押提出該員等有保全前以鹽課作抵他項債務應享優先權之責任 
　　此項借欸本利如按期交付則不得干預鹽務處一切行政惟其本利倘届期無着則於展緩公道時日後應將上開之鹽政交與海關辦理以保執票人之權利（未完） 
[庫佛與大總統往來電報]  
　　庫倫活佛昨忽致電大總統措詞極爲荒謬探其内容大略謂 
　　美能離英自立蒙古亦可脫離中國獨立且民國欺隆裕孤兒寡婦不得謂受統治權於前清語多强硬並謂蒙古現已成國中國如欲與之通商卽可派員前來恊訂商約云云總統已復電嚴辭拒絶蒙古本係中國藩屬無訂約通商之理由如不能取消獨立實心内附卽不必來電相擾等語示將决以兵力從事云云 
　　又一報云總統前有電論庫倫逆佛謂民國統治權係受諸前清 
不能任領土分裂蒙古屬民國領土無獨立之可言何能擅與外人訂約本日接逆佛復電措辭强硬而猝辯文字亦較前爲順適頗似有漢奸爲之主謀者略謂隆裕亡國乃满清罪人不能與之私相授受民國欺凌孤兒寡婦取之非義所有統治權並非正當受之前清不能承認且美利堅本係英屬亦脫離覊絆而自立蒙古效法先進國宣布獨立有何不可云云政府當復電力駁謂民國優待蒙古隠忍年餘不忍加誅而興問罪之師宣慰之使相望於道冀其悔悟可謂仁至義盡不意舌敝唇焦而抗拒共和如故實難再事姑容惟有以武力解决以伸國威以後亦不必再來電云 
[綏化許旅長誘殺孫匪情形]  
　　黑龍江省匪首孫學武罪大惡極黨羽亦甚衆此次經兩省會剿勢窮請降已經春督辦黄知事允許矣嗣得奉都督電必須設法剷除乃由許蘭洲少將偕英統領設計假請孫匪議事爲名於日前誘令入署孫入時卽被周執事官抱住許即用刀割斷嗓管英君連坎二刀當時斃命恐該黨聞風騷亂故當時不動聲色尋君先令巴彦州巴統領吉林毓團長四路張統領在四外暗伏又派自帶江軍四營並三路馬三營郝管帶步一營張管帶暗出南門將賊匪三百餘名圍住攻擊自早五鐘至晚十二鐘芟夷殆盡是役也黨惡三百餘名全没於彈丸之中江軍馬一營張管帶陣亡三路馬三營　管帶身受重傷吉軍某排長陣亡統計陣亡兵廿餘名傷者三十餘名旁觀者死四五人傷八九人孫匪在綏化誘殺後許少將卽發通告云照得本年三月三號奉都督江電開綏化許旅長英統領黄知事春督辦江密孫匪奸淫殺擄慘無人道萬無收降之理業經電知在案頃據春督辦呈稱業與黄知事收降由地方認餉等情閱之殊堪詫異查該匪罪大惡極法不容誅屢奉大總統令務須剿除乃該督辦知事等不加詳查冒然爲之且張統領奎武當時同在綏城對於此事並無一語贊同是該匪之不宜收降與該督辦等辦理荒謬更顯而易見應先傳諭申斥仰該旅長督飭各營並該督辦知事等痛加剿捕務將孫匪並餘黨悉數殱除以謝人民而靖地方等因奉此遵卽設法將匪首孫學武擒獲立即割首示衆其餘黨羽卽派隊痛剿務期一鼓盪平不留餘孽庶足以洩人民公憤而維東邊大局除電都督呈報大總統外特此公布 
[雜評一（無名）]  
　　外人之中國治亂談借債之期則金價漲還債之期則金價落此外人對於中國經濟上之定則也借欵將成之時則中國治借欵决裂之時則中國亂此又外人評論中國政治之常例也近日以來外電之記中國亂事者不一而足如甘肅如長沙皆過甚其詞其探聽之未眞耶抑别有用意於其問也 
　　江蘇司法界之一新江蘇司法界素稱黑暗今審判檢察兩廳所有官員更改一新自此以後將一新其事而使之不黑暗耶抑僅一新其人而已也各省司法之黑暗者多固不僅江蘇一省江蘇而能脫離此黑暗之域誠江蘇人民之福也不然亦僅見其人之忽來忽去而已於江蘇何補焉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[賦稅司驅逐司長風潮]  
　　一禮拜前財政部賦稅司司員同盟罷工抵制該司司長宋壽徵爲該部設立以來未有之創舉茲彚記其原因如下 
　　（一）曹宋雷之鼎立前清時代之賦稅司向以曹葆珣宋壽徵雷多壽權力最大據局外人云三人互相依重迭爲司長實有不可解之關係此次周總長以曹葆珣爲司長後各司員暗潮極烈曹自知不能安於其位乃求得國稅廳籌備處長而去 
　　（二）新司長之不孚人望曹旣去任後尙不肯開去底缺周總長允如所請本擬以李景銘署理司長詎不知何故臨時變動代以宋壽徵司員中已爲譁然 
　　（三）騷動之起原宋壽徵到司長任後即爲第五科科長雷多壽設法昌言變更各科權限召集各司員會議公衆不願宋乃謂第五科事務太繁終須略爲變動以均勞逸於是有某科科員願將該科所管常關及釐金事務分担而雷意尤不止此宋亦視雷意爲左右屢次翻覆大衆憤怨謂究竟誰是司長如何司長自已宗旨不定乃聽他人爲轉移宋出言不合大衆遂相約請假矣 
　　（四）公函之失言宋見各科人員不到乃忽發一公函謂本日到署者寥寥不解何故末附以國事爲重勿以不侫見棄大衆益憤其閙官牌子說官話於是全司之中共二十餘人請病假者乃至十七八人 
　　（五）同盟罷工之宣言各司員同盟罷工後揚言無論如何决不與宋某共事非罷宋不可因歷舉宋之種種背謬公舉代表與總次長交涉若目的不逹則寗可永不到署 
　　（六）總次長之調停總次長以此事純非新舊及黨派關係全由宋某處置不合擬將宋雷與他司他科對調以免衝突 
[鄂議會竟不能成立耶]  
　　齗齗一字之爭 
　　鄂省正式議會於十號成立到會議員一百有二人公推前臨時議會正議長董玉瀛爲臨時主席選舉正副議長共和黨主張用記名投票國民黨主張用不記名投票兩黨議員爭執良久幾至决裂董主席與夏總監督調停付表决國民黨議員堅執不可並謂大總統公布省會暫行條例第十三條業已規定不記名辦法可逍人至民政府調查存案董主席從其請共和黨議員因久候不至恐逾時刻亦願取消前議於是記名不記名之爭端解决依席發布票紙有國民黨議員某病甚劇由二三僕人挾扶入場手顫不能執筆當請人代寫共和黨議員不承認經管理員將該票作廢另給票使之自書共和黨始無詞旋由夏總監督命管理員開票國民共和兩黨各派三人監視計正議長票共和黨之覃壽堃得五十五票國民黨之詹大悲得四十六票餘如杜光佑呂連乙皆只得二十餘票共和黨以覃當選頗爲恰意不意國民黨檢查得覃壽堃票之覃字有五票應作無效（内四票覃字寫作覃字一票壽字寫作寿字）下餘五十票不满法定過半數致不能當選共和黨遂大噪有效有效之聲震於耳膜有胡從賓大呼曰壽字寫省筆一票是我寫的誰敢說無效其下尙欲發激烈之詞管理員等從旁和之曰我們皆承認有效國民黨見會場秩序紛亂攙越發言者太衆相率退出只餘共和黨人夏總監督當宣言明日重行投票而散是夜共和黨遣人與國民黨協商謂以覃爲正議長詹爲副議長並言國民黨此次讓步選舉參議員時共和黨卽讓步國民黨不肯承認次日（卽十一號）續行投票皆不到會以致省會不能成立未識結果如何也說者謂覃壽堃與夏民政長有同年之誼前由清理公産局後調署蒲圻縣知事委乃弟覃壽恭接辦公産局今之舉爲議長得夏氏同意者也 
[贛議會反對軍民分治]  
　　省長問題日前經省議會開會討論全體反對爰卽分電北京湖北云北京大總統國務院武昌副總統鈞鑒贛省民政長事發生敝會方在選舉期間臨時議會又早經閉會全省與論無由代表現本會業經開幕李督交議此案經敝會全體討論僉以省設民政長係未交參議院議决之官制根據法律一面頗無承認之必要然法律當守命令又何敢違况經數省實行贛省豈能獨異祇以汪瑞闓在前清時代曾官吾贛指摘所集確非出於少數之私大總統以汪與李督素有交雅冀其指臂聯合相得益彰副總統電令重迎免致贛人陷入抵抗中央之嫌且免生出種種謡傳與種種誤會苦心碩畫欽感莫名惟本省民情所向背卽爲中央尊　所關埀所欲與聚所惡勿施在昔專制之時代猶應奉爲圭臬現民國政體宣布共和大總統以萬民託命之躬當不以汪個人之微而拂吾贛全省之望軍民分治贛省自官廳以迄人民各界本屬一致贊同竊敝會以脫離約法時期相距至近現在未設民政長省分亦不止贛省李督任事一載全省秩序尙慶安寧此至短期中似無分治之必要應請頒布命令仍暫責成李督擔負完全責任俟國會成立憲法頒布省制官制燦然大定届時舉國各行省對於法律命令有聯貫一氣之遵從而吾贛省諸凡事實體察現在情形亦覺必如此纔稱順序敝會忝爲全省人民代表特此表决全體贊成伏冀俯　與情稍容展緩事實與法律兩面瞻顧皆獲安祥而中央德澤浹治民心信用威權益增隆重肅布區區伏惟鑒察贛省議會叩惟政府現已另委趙從蕃爲贛省民政長矣不知贛議會又將以何法對付之也 
[李都督歡宴報界記]  
　　發起報界俱樂部 
　　主筆聘充顧問官 
　　贛省都督府顧問官副官兩職分門别級設官如鱗月費公欵爲數頗鉅均屬李督應酬之位置以致外間嘖有煩言如此間報 
館六家除機關報主筆外均聘充府内政治顧問官每人月致薪費一百四十元以爲敷衍之計茲復於十號在府宴請本城各報譔者到者爲江西民報姜　大江日報汪長祿贛民日報鄭元豫章日報劉平警世花報黄維垣晨鐘日報徐蘇中入會客室憇息後李督卽邀請各記者赴席李督謂報務較政務其難尤甚諸君主持言論對於社會國家各方面均熱心維持卽鄙人承乏此邦受指導處亦復不少今日之讌卽鄙人歡迎之表示亦所以爲我省諸父老謝也因舉觴各盡一杯爲壽繼又謂惡感之生大都隔閡所致感情一惡無謂之爭端遂啓他人且猶不可報界而中此習其機　微共其禍極大（係指江西民報大江日報與晨鐘報爭筆墨事）鄙人擬請諸君組織一贛省報界俱樂部由鄙人代覔房屋爲諸君疏通感情磋商政見之地諸君以爲如何衆皆贊成並推姜　主持其事姜君認可遂卽散席 
[粤議會反對國務院删改諮議局章之激昂]  
　　本月六號粤省會提議電爭國務院違法案是日出 
席議員九十六人副議長陸孟飛宣布意見畢丘晉豐謂本員對於此鞌案其辦法有三法律非參議院議决不成國務院非處立法地位斷不能擅更法律應電參議院請願紏舉辦法一來電僅由國務院非經大總統公佈豈能遵守應速電大總統取銷辦法二各省對於來電諒不贊成宜從速通電各省議會力爭辦法三望從速表决分電進行林正煊謂電請參議院從速議决暫行法雖屬正辦但參議院於三月十五閉會之期不遠亦難責其從速議决依本員意見惟有速電各省協爭一致進行簡經綸謂宜照浙江議會自行規定章程辦法通電各省一致進行容伯挺謂國務院來電祇就消極的删去條文而於積極的辦法不另訂條文補入世界議會中無此制度若謂由本省另立章程此說不敢附和蓋現行政策係取統一外間流言多謂吾粤有反對喘舉若果自行法必予反對者以口實亦殊無謂查省議會權限問題他省議會已有發起停會對待之議依本員意見惟有先行停議除關於此案外所有各案一槪延擱待解决後再行照常開議符夢松謂國務院本無立法權今對於諮議局章程乃竟自由消滅法律查議會所最尊嚴者爲監督權及議員身體自由權來電亦一併删去致使法律根據盡失實際精神盡違法之極豈可不爭惟有各舉代表速往北京會同商酌一律進行一面聯同各省先行停會以待解决盧伯寅謂袁總統命令諮議局章程與民國國體及新頒法令牴觸外當然適用今國務院來電廢除各條顯然解釋錯悞實與總統命令亦相違背本會旣不承認可將不承認之理由覆知都督本會可以開會林堉謂電國務院電各省本應如此辦理但本會已失根據更何從議事今除停會外實舞妥善辦法蔡少庵謂一面停停會一面電各省可將此兩層付表决趙鰲謂停會不停會一層應從國務院電文着想因此電非命令又非法律本無價值不如聯合各省電知總統請其明白解釋或取消然後由各省派代表入京商議進行倘中央若無解釋可以停會成符孟謂凡官廳移交之案一槪停議但各員仍照常討論進行之法康緝熙謂本員對於浙江電袁總統電參議院皆不贊成祗可援浙江例通電各省合力進行叅議院七日無回電再議辦法亦不背統一主義否則未定章程終日開議無當也議至此議長宣布討論終局將諸說付表决（一）電大總統不承認國務院之電（二）電參議院糾劾國務院越權違法并七日内議妥省會暫行條例見覆（三）電各省取同意（四）咨覆都督（五）每日照常出席關於本案職權事卽開議其交議請議各案暫擱（六）參議院七日内無回電再議全體通過遂散會 
[蕪湖破獲九龍會匪三誌（續）]  
　　洪春泉供詞我與鳳鳴是在省城認得的涂先誠是湖北人住安徽省他前在省城當稽查我因此認得他鳳鳴認得涂先誠是我引見的我曾對鳳鳴說過涂手下有一千多人在大通是個匪首與會匪甚有關係我與涂有銀錢往來我長受他愚弄的所供是實 
　　李東初供詞我去歲十月自奉天回來的如紳商學各界都知我不是好人我亦願甘重辦我在報館見過邢蕩湖邢蕩湖去歲曾在洋房高桂仙家打牌同陣四五個人密議二次革命我也在内所供是實 
　　邢蕩湖復審供詞蕩湖祇爲一念这差致有今日生無以對父母死尤愧見諸先烈於地下夫復何言蕩湖的關 
防是從上海刻來的並無多日蕩湖的同黨尙有某某等四十餘人分布各處尙請一律剷除以靖地方庶使蕩湖雖死猶稍可告無罪于九泉蕩湖的老母幼妻尙乞旅長埀憐加恩撫恤蕩湖在九泉下亦當感恩不盡的餘無說 
　　五犯同供邢蕩湖鳳鳴張文洪春泉李東初等五人同供我們刧數已到請你速辦罷要求旅長不將我們衣裳脫去用鎗向我們頭上斃了罷（三月十日） 
[南京拿獲九龍會匪詳紀]  
　　都督府前日破獲九龍會匪四名已誌前報茲又得訪友詳細報告云三月十二日步兵十二團吳團長振卿派兵探悉城北科巷樊葉氏門内住有會匪蕭立泉蕭漢卿蕭旭明徐二（即僞江蘇都督）及不知姓名者三人當經該團兵官不動聲色直入樊姓屋内將蕭旭明一人拿獲其時該匪拒捕並中鎗彈五枚身受重傷旋卽解送都督府候訊其餘未就獲之六人均由後門徐二燒餅店逸去由程都督派軍法科科員雷光華率帶本署衞兵及東二區巡警前往樊姓門内搜檢該匪等證據當場搜出木質關防並胭脂印色盒僞安徽財政司長朱述笠委任札一紙私函數封隨將各件呈報都督查驗後派王吉棠鄧振淦會同嚴訊蕭旭明供認不諱當由承審員報告旋奉都督訓令軍務司長章梓卽派本司副官王伯齡科員雷光華等在本司内院監督行弄並將首級懸掛大竺宮示衆十四日都督府又鎗斃九龍山盜匪二人一爲蕭漢泉爲僞長江開國大王向匿跡鎭江經都督府派偵探隊前往捕捉蕭卽逃丹陽偵探隊亦追蹝而去卒被捕獲於前晚由火車解回一爲王吉雲爲僞糧台總辦向以江浦縣之大興集五里墩爲巢穴以該處爲來安六合交界故羣集其間大約盡爲匪類刻由偵探隊協同衛戍團及憲兵前往搜捕該匪竟敢放鎗抗拒卒以勢力不敵王吉雲當時即被捕獲其機關向在該村之保正家現保正與餘黨皆在逃經都督府軍法科科長審訊該匪均直言不諱卽於十四日下午三時同在府前正法 
地方通信 
[蘇州]  
　　辦理九龍黨匪近狀自鄧松林悔過繳銷票布投誠收錄後聞章駕時師長復派龍鄧二人赴城鄕各屬收繳九龍匪票布並另派章子卿蕭子芬等追蹝偵察其辦理之眞相以杜朦飾一面在蘇臺旅館二十五號設立師司令部所屬會匪悔過辦事處以期匪蹝凈盡江陰軍界之熊萬勝等亦曾入九龍黨現經徐邵兩標統擔保已自行設　悔過矣 
　　崑山反獄案亦不歸軍法辦理崑山獄因欲圖反獄一案縣知事宋承家以業經會同地方廳程檢長訊明係胡三羅蔣有餘郭敏發爲首擬將三犯交縣歸軍法辦理其餘敎陖等犯由廳起訴等情電請程都督應省長轉電高等廳核辦茲經高等檢察廳陳君電覆都督省長云查弄律一百六十九條第二項載聚衆强暴脅迫脫逃者首魁及敎唆者處死弄等語科罪本重今將爲首犯劃歸軍法辦理對於本條首魁敎唆字樣似有破律之嫌仍乞查照灰電辦理以重法律 
　　薙髮匠之會議蘇垣薙髮一業向有行規取締甚嚴自光復後人民相率剪辮於是隨地設攤者有这持包至人家者有之不必盡向店家僱喚而行規效力盡失近更流入匪類如嚴衙前范姓施相公弄曹姓等竊搶各案皆牽涉薙髮匠在内故前日該同業特召集城廂内外各店主及同業中人在馬醫科公所議决自後紳商各家賜顧務須向店家指名僱喚不得任意僱用各店所僱夥計亦必有的實保人並須向公所報明以防冐充 
　　商團支部改組蘇州商團創辦後成效卓著迄今未及二稔已成立十一支部閶門外馬路第七支部因團員馬茂釗與巡警衝突及搗毁吳報舘事名譽大損以致全體解散前日該會長顧怡甫及各職員開會集議以商團足補助軍警之不逮旣已成立斷無解散之理當另行組織爰於昨日在馬路同春坊該團事務所開成立大會並選舉正副會長劉正康得六十八票顧怡甫得六十六票均當選 
　　義人槍斃鄕民案之證據義興宰牛公司槍斃鄕民一案聞已經駐滬義領事傳該醫生到滬審訊白供稱因當時鄕民聚衆打毁公司物件正在危急時故在樓上開放手鎗尸親延請代表律師陳則民辯稱季王二鄕民所受之傷一在跨下一在小肚决非在樓上所開之鎗實因該公司先行開鎗傷斃人命以是激成衆怒致有閧閙情事旋得義領事覆檢察廳長云是日先開槍而後哄閙一層有無證據如無證據不能憑信現聞高等檢察陳廳長已照會郭巷鄕公所查詢當時在場親見目覩情形之公正人來案證明以便與義領交涉如証人傳到再不能理直則當由陳律師將全案人卷呈送外交部與駐京義公恰使交涉 
[鎭江]  
　　攻訐陶遜無效江蘇候補參議員陶遜被選後有公民韓宗起等下六人以陶係交通部薦任官無被選舉權呈請總監督取銷聞應總監督以候補參議員未經補缺時當然不受限制卽當駁復矣 
　　小輪不願受罰江北淮揚内河各小輪前以河道淤淺加之迭被裁兵搶刦商民損失甚鉅爰相約停班已有兩月現鎭江關理船廳以邇來河水漸漲小輪可行爰通飭各小輪照常開駛惟河道淤淺半由小輪倒棄煤灰應由小輪罰欵疎通河道各輪不願受罰故到今仍未開班 
[南京]  
　　金鼎電告委任征收員辦法國稅廳長金鼎昨致財政部電云蘇省稅釐各局及不歸海鎭關所轄之内地揚由淮安兩關之管理征收官除揚由關暫歸鎭關監督兼管外所有各員職名業經通令查取履歷尙須逐細考核以昭鄭重寧屬釐金正在籌改貨物稅各局設置裁併事宜候查勘定妥遵員彚案呈請加委一面遵章嚴定考成以重稅欵 
　　軍界反對章梓新任第一師師長章梓已就前軍務司署組織司令部請任丁鴻飛爲參謀長第九旅全體軍佐以章從未受軍事敎育學識毫無以全師付託不管置全師於危地故極端不承認昨章親將第五旅全體軍佐委任狀帶至該旅本部發給而該旅本部全體一槪不納並已呈請都督如章任師長本部全體願一律解散尙不知都督如何處置也 
[杭州]  
　　追悼代表赴京日前都督府接陸軍部電以清隆裕太后有功民國勳結昭埀此次升遐凡我陸軍人員亦應同伸哀忱除電知各省都督會同各師旅將校選派代表若干人限於本月二十號以前齊集京師再由本部妥訂禮節擇期開會追悼等情朱都督當卽會商第六師長呂君公望以本府軍事顧問官黄元秀爲浙軍代表訂期十四號起程北上 
　　杭辛齋案開研究會杭君辛齋調驗一案改期覆訊曾誌昨報現已由初級審判廳備函邀請杭州中西醫士梅籐耕君等十四人於十七日下午一時開會研究以明眞相 
　　保定會匪漏網浙屬共進會奉令解散多數餘　散匿各地時有蠢動之象前聞都督府偵探查得吳興縣北鄕横塘橋等處有著名匪魁王松林等大開香堂廣收門徒不下千餘人且揚言創設抗糧抗租保民會當經周督辦派令清鄕委員褚德芬兩次帶兵掩捕仍被兎脫僅搜得開堂簿據一本共進會印章一小方及該匪照片等物回報督辦卽日呈報都督令行通省嚴捕 
[江西]  
　　米穀免釐四月李都督近接各屬報告米榖缺乏紛紛鳴　禁止出境誠恐滋生禍端特通電各屬曉諭人民凡屬内地運輸米榖出境接濟民食者准免稅釐四個月藉資流通已定三月十五號起實行免稅 
[雜評二（默）]  
　　鄂省會各省會咸開幕矣所可紀述者不外三事第一日爭議長不得則閧散第二日爭參議員不勝則閧散第三日爭諮議局章程不允則停會苟三者中而無一於此者非中華民國之議會也 
　　贛省會當反對汪民政長初發難也吾聞贛人士之言曰非反對分治也反對汪個人也今汪之去留已解决而贛議會又反對分治矣反對分治而易汪以趙仍無益贛爭仍不能解决 
　　雖然李督固迭次宣言主張分治而電請政府速簡民政長矣則贛人士卽力主暫緩分治其如李督之不允何 
　　蠹吏叢弊譚甚蠹吏之爲害於人國也以前清之禍階而能酿成民國之風潮權利把持衣食窟穴總長可欺也舊章可更也獨此徇私舞弊之劣根性鼎革命移而無所於易斯亦大可異矣 
　　今者賦稅司之風潮源於總長之徇情擅派源於司長之不得其人而實源於曹宋雷之迭起把持相依爲命以故衆怨沸騰全司反對幸曹先得國稅廳籌備處長以去耳否則其不爲宋雷之前驅者幾希 
　　宣尼有言放於利而行多怨良有以哉 
 
 
 

Page 7

 
 
本埠新聞 
[議員違抗調騐之口實]  
　　上海禁烟局長嚴君前日呈上海縣知事云案奉知事批本局呈王豐鍾函催調驗蒲淞市議員殷兆熊等煙瘾一案請示遵行緣由奉批呈悉查此案前據該局長呈據王豐鍾函請調驗蒲淞市議員殷兆熊等烟瘾等情當經批答究竟殷兆熊等向來有無烟瘾已否戒絶候卽日函知蒲淞市議長嚴密查復再行核辦去後茲據該議長復稱密切調查之下副議長諸崇瀾素無煙癖並不染此嗜好現在開辦學校調查工商等事甚爲紛繁議員張鏐張祿殷兆熊等前雖有瘾現在業已戒絶議長親自調查訪之隣近均稱戒絶惟事關重要憑信與否難憑臆斷等情函請裁奪前來正在核辦間茲據前情究竟殷兆熊等向來有無煙瘾已否戒絶該議長復函旣稱憑信與否難憑臆斷自非調騐不足以昭該議員等之心跡應由該局長查照傳知原報告人分别指明限日傳齊該議員殷兆熊等到所調騐後一候核辦可也等因奉此遵卽遴派調查員王增壽王定銘先予傳知議員王豐鍾刻日到局分具切結以便調騐議員殷兆熊等數人去後復據王豐鍾來局聲稱行政官廳故延調驗煙瘾時期不敢具反坐切結並函致本局略謂豐鍾前報告蒲淞市議員殷兆熊等犯禁吸烟請傳局調驗一案頃由調查員王增壽王定銘傳豐鍾到所函奉局長諭具寫誣告反坐切結以便傳驗云云查此案當報告之初因恐有他弊卽申明期限卽局長亦經限期傳令赴驗乃該員等一再抗違事隔多日故豐鍾此時再不能担任限期以外之責任惟該員等素吸鴉片衆目皆知且據議長復文亦有前曾吸烟之語而迭次抗違更屬眞情顯露若不傳驗終不能水落石出仍請局長速傳到局以明虚實若謂不具切結即不便調騐應請先治以逾期赴騐之罪而由豐鍾到所具結可也云云查調驗烟瘾本屬刻不容緩之事茲據前情應否再予限期調騐議員殷兆熊等數人理合備文呈請知事迅賜察核示遵實爲公便 
[關讞員對付小販之持平]  
　　公共租界内各水菓店主以及肩挑小販因工部局取締過嚴生計益艱邀集同業先後至總商會暨公共公廨環求設法維持業經關讞員與各商董再四磋商工部局總董除允准各小菓店照章捐照開張並准冷熱食物自由售賣外其餘弄口各攤頭以及肩挑零售者因恐霉爛水菓不能剔除允候從緩商議在案兹經工部局衛生西人查得四馬路一帶弄内仍有設攤售賣水菓及粢飯等物且無照會當將小販金小弟金俞氏潘王氏陸木金王根松陳連根李金元楊阿根陳阿順等喚捕帶入捕房准各存洋交保無保者分别拘留於昨日解送公共公堂請究先由衞生西人訴稱該小販等均未領捐照私售食物且查金小弟已拘罰兩次請爲核辦訊之該小販等供在彼處弄内設攤均已多年曾屢赴工部局捐領執照因無店基門牌不允給照並非故意不領且該處房方朱葆三俯念我等貧苦從無異言現在此事已由公衆禀请維持聞蒙允准除霉爛水菓及切開西瓜不准出售外其餘冷熱食物均得自由售賣何以又來干涉乞恩明鑒關讞員商之德領巴君以租界定章凡有出售食物者本須捐照今該小販等均未捐領係屬違章姑寛免罰着各照章領照如違仍須拘罰 
[南商會選舉議董揭曉]  
　　南市會舉行第七届選舉議董業於十四日午後由各議董到會監視開票舉定十九員姓名票數列下顧韾一九十二票蘇筠尙八十九票王一亭八十四票張樂君七十九票郁屏翰七十六票葉惠鈞七十五票干蘭屏七十票沈縵雲六十八票姚紫若六十七票李平書六十六票汪寛也六十一票朱吟江六十一票范麟書五十二票陸松侯五十一票葉鴻奕四十八票干湘春四十七票李泳裳四十五票孔鯉庭四十二票黄友林四十一票（候補四各）葛志卿三十九票朱子謙三十六票鍾信甫三十二票王鞠如三十票 
[商團開槍捕盜續誌]  
　　浦東六里橋鄕民龔振華家被盜行刧經南滙縣界商團會員張愛弟等前往兜捕鎗傷盜匪王二並刀傷匪黨陳三張　董阿六陳東甫等一案前日下午由地方檢察廳葛檢察官提案預審事主龔振華訴稱前晚有盜匪十餘人來家行刧當卽鳴鑼告警先由隣人唐根生唐阿龍父子及許金坤張榮榮等趕來拘拿旣而商團中人亦持鎗前來帮同兜拿不知如何將一匪鎗斃其餘四匪亦被刀傷民人因此未失一物旋據唐根生等投訴各節與事主所述略同訊之汪金生供在南邑商團爲會員是夜聞警前往並未携帶軍火所有盜匪王二聞係張愛弟等放鎗擊傷而死求察質之張愛弟張書錦亦均不認開鎗判兩張先行收押汪交保洋鎗二支子彈三十粒兇刀二把暫存龔等斥退候陳三等傷愈再行質訊核辦 
[警長通飭緝盜]  
　　閘北巡警局長龔君前日通令各區隊云本月十二日准上海地方檢察廳咨開案據二十八保頭圖蔣家樓地保蔣柏香投稱圖内蒲淞市議員蔣家鳳家於本月五號晚被河南口音盜匪三十餘人明火執杖撞門而入蔣議員这妻略受刀傷其姪伯連被賊綑縛刦去銀洋衣飾並稱是晚盜匪中有三人認係前一日曾扮乞丐賣菱人闖入伊家又查停泊長橋之匪船四隻事後卽行開去呈請查緝等情相應咨請貴局通飭各區派警協緝望切施行等因准此合亟通令該區隊轉飭長警一體協緝務獲此案贜盜解究是要切切此令抄發失單兩紙 
[取締浦南私販]  
　　鹽捕全軍統領王君曜因浦南一帶私販充斥特派鹽務自治總所長張　辦理松場南鹽巡警察聞張君已於前日前往浦南開辦矣 
[禁止兵士結隊游行]  
　　滬防水師第三營代理管帶王得超昨日通令各隊長云照得水師軍隊原係以船爲家不准擅自登岸此乃向章便於徵集也近來各船兵士每有登陸結隊游行卽本部衞兵亦有私自出營殊非愼重之道本代管帶雖屬暫爲代理而於整肅操防不敢稍涉鬆懈是以不憚煩勞親自訓練以期養成軍人資格其在船兵士卽在休息時間登岸散步不能出百步以外如果洗澡修容一隊之中祇准三四人衛隊之中祇准一二人亦須向週番官請假二三名鐘依限回營自此次通令之後本代管帶隨時點名倘有人數不齊查明重責毋謂言之不預也 
[是亦社會蟊賊]  
　　近有劉某名金永卿冐充滬西商團會員或冒充商埠巡警廳 
科員專在西門一帶招揺撞騙並硬剪行人髮辮又糾衆至各處捉賭乘機攫洋當經第三區五百三十九號及五十九號兩巡士查明劣跡報告區長諭令隨時拘拿並有西門外各商家因被其賖騙貨物業已不少亦均到區禀控茲經滬西商團會長訪悉以該匪在外招摇與本會名譽大有關係因派會員四出查拿已於昨日將金拘獲立送三區警局由區長傳到爱騙各商家如沈仲華印金元潘曉卿劉茂芳范樹昌等立時備函將金連同証人與兩巡士解送商埠巡警廳轉解地方檢察廳訊辦 
[檢察廳調和家事]  
　　王師氏至地方檢察廳呈訴伊子順祖益肆毆辱請予嚴懲等情昨經該廳批示云狀悉查此案自該氏上次呈訴之後本廳業已查明實緣史弟不和以致母子之間亦生惡感但順祖雖有失當之語言尙無不法之實據訪諸與論莫不云然在該氏氣忿一時原無足怪惟本廳按諸法律未便科弄須知家庭之间重在不傷和氣母　子孝相須而成毋聽人言遽離骨肉經此次批示之後如果順祖仍不悔悟實有違法之行爲則法律具在自當拘案嚴懲不使該氏無可告訴也仰卽知照 
[查究鈔票來歷]  
　　前日有自稱在漢口元記廠爲機匠之粤人李拱照持漢口大清 
銀行一元鈔票至虹口蓬路二千二百三十五號徐芝和皮鞋店内購買皮鞋經徐察得票上並未簽字卽喚巡捕將李拘入捕房當在身畔抄出此項鈔票共五十張留至昨晨解送公共公堂請究原告投訴前情訊之李供此項鈔票係是辛資漢口市面上均能通用此次因病來滬就醫是以帶來王襄讞商之德領奥君判李押兩禮拜票存捕房如於兩月内可以証明此項鈔票來歷或漢口可以通用確據准予發還否則卽行燬去 
[製造局贊助火政之勉力]  
　　巡警第八區錢區長前清製造局鑄造生鐵自來水管以便裝接高昌廟各街太平龍頭曾紀前報茲悉製造局陳督理以此項水管共需工料銀一千八百餘兩現雖局中公欵異常支絀惟事關公益祇可勉强捐撥業於前日諭令生鐵廠趕速鑄造矣 
[海軍司令部紀事]  
　　海軍李總司令現查福建洋面須派軍艦巡查故於前日特派永翔軍艦迅卽駛往駐泊巡查湖鷹魚雷艇機器損壤並須汕漆業由李總司令騐明諭令軍艦造船塢趕緊修理 
[孔敎會紀事]  
　　孔敎會陳焕章君昨接長沙來電報告湘孔道會已於本月十二號成立請將現組章程曁發布言論各寄一份以備參考陳君接電後以該會第一號雜誌業已出版遂將孔敎會雜誌十五份及孔敎論十五册備函寄去又聞該會同人將於舊曆初十日上午九時齊集文廟行丁祭禮以表尊孔之誠云 
[是或一道]  
　　印人魏傑君爲本埠字林西報主律深諳該國所謂梵敎之眞理今日下午五時聞往法界寳昌路尙賢堂敎務聯合會演說梵敎結果之所在鉤沈訪古亦留心宗敎歷史者所應與也 
　　謝贈昨承孔敎雜誌社惠贈孔敎雜誌第一號又承杜耀庭惠贈中國墨水自來筆及墨水一瓶特此誌謝 
[城内]  
　　地方審判廳批○（莊泉生辯沈雲橋訴求賠償批）狀悉該民 
卽有不得已事故亦應委任代理人來廳投質何得以赴蘇結賬爲詞任意濡滯訴訟惟據稱送逹傳票在本月十號與開庭之期只距二日訴訟手續一時不能完備等懚查此案係本月六號發送傳票該當事人至十號始能接收是承發吏送逹遲緩責有專歸除將該吏記大過二次以示懲儆外另行定期開庭辯論可也（費趙氏費洪氏呈恐有後累請求備案批）狀悉本廳所以斷給爾卹洋者原爲酌給破産人財産以示體卹起見今陳雲亭胡餘章意圖取得爾之卹欵以爲自已保証賠償之資核諸法理實多未合該保証人等果有前項情事仰該氏依律呈訴可也 
　　是何居心○徐金氏昨偕輔佐人黄友根至地方檢察廳控稱家住浦東二十四保二十三圖楊家渡地方有一族姪徐重元心存叵測設計圖害幸早覺察未遭毒手呈請提究等情陳廳長諭候查明核辦 
　　串賣人口○平根全陳福保王小弟張曹氏串同逼賣婦人陶郁氏茲經商埠巡警廳查獲於昨日傳到原告解送寺方檢察廳請辦 
　　盜犯起解○盜犯瞿民壽等因不服上海寺方審判廳判决延請律師赴蘇上訴業已奉批令將瞿等解蘇候訊昨地方審判廳已請地方檢察廳飭派法警將瞿及李菊壽顧阿泉三犯提出由火車押解高等廳訊辦矣 
　　强盜宜懲○行刦西鄕楊春高家之盜犯李秀芳卽湯守芳由南翔檢察廳拿獲函請地方檢察廳派警往提業於昨日派警迎提到案並抄出銀練一條押髮一只當奉陳廳長諭令收押候訊贜物暫存 
　　責無旁貸○地方檢察廳司法巡官俞幼伯昨奉商埠巡警廳長命令謂地方廳共派法警二十名第一初級廳派法警一名第三第四兩廳派法警各四名自卽日始該法警等餉糈服裝及賞功罰過等事應責成該巡官隨時稽考云 
[南市]  
　　鹽販爭門浦東人王阿五錢家生錢寶生楊桂林等向鹽捕營承包運往九江之鹽斤昨在大逹碼頭德興輪船上裝運時忽被湖北人胡雲奎指爲搶鹽二包糾同陳啓發張幹臣周洽成等多人持刀上船尋釁互相兇毆王等傷及手指旋由巡士查見一併拘獲搜出大小刺刀二把解至第一區飭送商埠巡警廳訊究 
　　幼馬闖禍○馬夫羅星南昨在小南門外同業金生之馬棚内牽一乳馬後隨幼馬頭經過大南門外忽被幼馬將寡婦吳　氏之左手踼傷由巡士帶至一區送往上海醫院醫治據醫生云骨節爱傷約三星期可愈區長飭羅存洋十元保出候示兩馬准予牽回 
　　私帶烟土○禁烟局調查員昨日會同水巡船目等在大逹碼頭專駛閔行平湖之新大小輪船上查獲携帶烟土之搭客多名計陸晋良帶土十九包方駕舟十八包楊維斌三十八包陳培根八包俞韓氏九包張子亭土皮一包彭小芝煙膏兩盒趙福生烟泡一盒一併拘送禁烟局轉解第一初級檢察廳請辦 
　　幸未燎原○大王廟晉和泰藥材行晒檯上藥料桶内忽於昨日午後一時起火迨巡士得悉報告第一區趕往施救已由該行自行撲滅該巡士以該行起火未成已有十餘次當將執事蔣鑑章帶區訊問據蔣聲稱現在並不保險何庸欵慮區長諭送巡警廳訊明核辦 
[閘北]  
　　扭控房東○住居華興坊四十五號这李如發向業皮匠前日扭二房東邵士奇至二區控稱邵乘其出外將屋另租於張姓一應器物不知去向請爲究追當由區長解送司法科長判移審判廳核辦 
　　科罰烟犯○引翔港第八初級檢察廳業已歸併於閘北其移交案内有私吸洋煙之董啓楊福根楊俊卿顧根寳四名前日經王檢察起訴同級審判廳訊實判董罰洋七元餘人各罰洋十元具結開釋 
[公共租界]  
　　尙須復審○俄屬波斯商德建洋行控華商唐廷吉譚吉昌余明山訂立合同合做綠茶販運外洋銷售不分盈餘銀三萬餘兩業由公廨將唐等三被告先後傳案於前日午後經關讞員與俄領威君會訊先由原告西人林突投案請追復由兩造代表律師互辯良久判被告各交原保候再訂期復訊 
　　並非呑没○已故水木作頭王龍生这妻姚氏偕証顧鴻飛控鄔榮堂担保伊夫承造廣肇公所房屋呑没造價銀三千餘兩一案前晚由公廨聶襄讞復訊以前項工程確係被告代爲完工造價應歸被告具领原告所控並無實據判將案註銷旋據被告代表律師譯稱此案已蒙訊明註銷惟被告因代原告之夫担保前項工程反被虧欠銀二千餘兩應請訊追聶君以此係另一問題准鄔另行起訴傳訊核奪 
　　未便同居○漢口路某綢莊主南京人馬光先控同鄕人孫子臣轉租房屋出售喜慶軸幛欠租佔居求請押遷等情前晚由廨傳訊據被告供稱並未欠租實因原告嫉妒不收房租來案誣控聶襄讞以兩造旣存意見未便同居判被告於兩禮拜内遷讓以免爭訟 
　　弔驗帳據○俞貴三前在公廨控沈雲峯不交虧本銀兩因屢次傳訊不到且據沈訴稱被呑保險銀二千二百兩判令將案註銷並准沈另行起訴在案茲據沈控奉公廨將俞傳案於前晚訊問兩造各執一詞判俞交原保着將帳據檢呈查明再核 
　　流氓攫物○流氓周連意前日在虹口百老滙路攫取印度人金四開兩枚又粤人黄友在青雲里攫取陳瞿氏金挖耳又鍾金奎在廣東路搶以王馮氏鈔票均經包探查獲昨解公堂經王襄讞會同德領奥君分别訊明判鍾押兩月黄押一月周押候下禮拜一英領堂期解訊 
　無憑無據○沈增山控李阿二糾黨在海甯路弄内　取皮袍等情昨由捕房將李拘解公堂訊據李供因向索取担保銀洋是以爭執並無　衣情事中西官以原告所控無憑判令將案註銷 
　　事不干已○蕭安良控工人薛仁和王如生姜阿明等糾衆行兇昨由捕房將薛等拘解公堂訊據供稱原告因與人爭風互毆伊等在瑞鎔廠工作適因放工出外在旁觀看並不行兇中西官以薛等不應多事着各罰洋四元充公 
　　尙難定斷○蕩婦王阿狗因被姘夫趙生高用刀傷其二房主王李氏亦被戳傷手腕由探將趙拘解公堂押候王婦等傷愈再核在案昨晨由廨復訊中西官以李氏傷勢難痊王阿狗則仍未全愈判趙仍押候原告傷愈再行訊核 
　　酒興勃發○常熟人石金大前晚酒醉闖入新閘路二千一百五十號王沈氏雉妓院内圖歡不遂用洋刀割碎牀帳被褥向論恃蠻經沈氏之媳王龔氏報告捕房派探將石拘押昨解公堂經關讞員會同德巴副領事訊悉有情判石罰洋三元賠償原告損失並押三天以儆 
　　朦混無效○吳仁和前日乘坐電車不給車資向之索討吳卽冐充公司用人圖逃旋被賣票人喚捕拘入捕房昨解公堂訊悉前情以吳不應朦混着押七天以儆 
　　索償損失○日商濱崎忠平等控被期記仁棧失愼殃及請追損失又順昌土行汪少丞控安和生經理鄭茂如違背定土志票致受虧損等情昨晨由探將期記仁棧經理黎期彩與安併傳　廨分别交保候訊 
　　印人誣控○無業印人某甲前晚十一時至天潼路鄔阿五所開之小客棧投宿鄔不納甲報告捕房云被流氓搶去洋八元逃入該客棧詎竟被拒捕頭飭探將鄔逮案詢係誣控斥釋不究 
　　寓客病斃○西華得路揚順興客棧主楊阿銀昨到捕房報稱寓客王阿根病斃棧内捕頭飭探查實着楊收殮 
　　少婦私逃○陳榮生住鄧脫路五百廿三號有媳姜氏年十七前日私行逃逸報告捕房請爲訪查 
　　婦人受騙○李曹氏昨經西華得路被丢包匪騙去金戒一只當報捕房請緝捕頭准之 
[法租界]  
　　女子可憐○女子巧雲在法界迷路由捕送廨盤問供年十四歲父母皆亡由過房娘撫養現過房娘亦已去世詎其家嫂嫂欲將女子出售故由虹口逃出求恩超豁聶讞員判送英公堂妥爲安插 
　　小孩待認○粤婦張李氏帶同女孩劉了頭男孩和尙乘輪他往形似拐帶由捕拘解公堂請究李氏供女孩係在蘇州出洋娶爲養媳現欲帶回廣東原籍並非拐來至男孩則非婦人之孩訊之劉孩供由父出售男孩則年幼無從取供判兩孩拍照留候失主認領李氏押候再究 
　　空勞往返○百代公司經理人控張濟堂租去影戲機器往通州開演被虧欠租價及損壤物件共洋三百九十元向論不理訊之張供商人向華人周孟榮租用機器往通州詎地方官不准開演卽回上海交還與百代公司無涉判交保候復訊再核 
[雜評三（訥）]  
　　商團傷盜之查究因盜匪搶刧作正當之保衛而致槍傷盜匪刀傷盜匪固無不了之罪也且商團本有槍械非私藏可知而乃此推彼諉不敢承認殊不可解 
　　然使刀槍所傷者而果盜匪而果追究致傷盜匪之人則恐此後有警皆將袖手而不敢往救何也捕盜無功而且有罪也 
　　蒲淞市之烟議員勿論議長已申明該議員曾有烟癖且不擔保其調查之必確也卽使議長力爲該議員擔保而遲不赴驗安知其不卽在調騐期中戒烟則逾調騐期而赴驗者告發人自不能擔此限期以外之責任而必實具誣告反坐之切結也嗚呼議員休矣何必再曉請驗爲 
　　生計問題人生以職業爲立命之本大之設公司開銀行亦不過一謀生職業而已不幸而至設小攤售食物所得無幾然而非此則不生無此職業則不能立命亦已大可憐矣使并此至微極細之職業而亦使之無地經營是不啻絶其生命也當局者宜哀而拯之 
要件 
[國事維持會第二次宣言書]  
　　今國之危亡之在旦暮猶懸崖倒石之將急轉而下凡危立其下者亦旣昭昭見之而慄慄焉知恐懼矣往者新國未立吾人生存於專制之下遇有國之危急及恥辱猶能内外合力奔走駭告洵沬之相煦歌哭之相聞吾伯叔昆弟同心同德雖力薄而任重始振而終衰然忠愛奮厲之氣猶未泯也今則全國人士之椎心泣血指天畫地於私室之中者吾儕未及見之也綜其見諸社會行事議論者不外二流一則務振其弩弓之末率國人以爲隙中之門𡩋死不恤甯　割於異族之刀爼而不願與異已者一爲平氣之商榷者也一則灰心短氣憤大事之不可爲以亡國爲天命翹首企足以待大運之終無復餘痛者也二者皆今日人羣之魁傑舉斯二幟以相號召遂令全國羣趨於横决及消極之二途而斯二者之速亡又無待於蓍蔡人情惻隠蓋無有見死而不援手者而孰料吾國乃以數千年神明之裔胄仁人志士二三十年來之鼓吹號召流血革命之結果而甘於仇其國人以歸於同盡而不恤一至如此之爲極也同人等之創爲此會其宗旨及宣言固已塵諸吾伯叔昆弟之前非好爲標立異同與今日諸魁傑爭上下其議論也非將敷衍彌縫求旦夕之免死而以爲苟安不顧事理之是非也亦曰今日國家之大命已至如此吾人今日猶有聚伯叔昆弟於一隅洵沬相煦歌泣相聞之餘地從容以商量救死之法而已世之論者頗相責難謂茲會之組織亦旣維列諸黨中人則何不振率其本黨以維持國事若曰是無可爲則以志趣薄弱之爾曹抑安能彼善於此乎此實至堅之論難也同人思之重思之今吾曹所厠身之政黨各有優劣之點而以造端倉卒用皆不免於幼稚此無可諱也又今日諸黨形制旣成必欲於旦夕之間毁而再造此亦事勢之所難有也今者羣倫之優秀者正以各在一黨拘束牽制人生之美點無由發逹而惡風敗象乃以推演而成然則吾輩姑聚爲一團比較觀摩各求反省之道研求事實調和意氣俾今日之黨益以光明正大相竸爭則雖彼此異黨正不害其集合此一義也更進一步言之國者四萬萬同胞所同黨者吾儕所獨今國命至此則吾儕萬一不幸至於事機迫切間不容髮之時與其爲一黨之忠臣無寗不爲國人之公敵此又一義也未吾儕非苟爲彌縫敷衍不顧事理之是非者也但是非蔽於意氣今以異黨之人相集合爲一國庶於意氣稍平而公理以考求而益彰已今者民國周始正式國會不日告成此豈非建國以來之慶事願國人惴惴焉恐懼若大亂之將屆而束手歎息以爲莫可如何者其心理何自有此抑豈不以恐吾儕之將以意氣爲孤注以相與一搏也耶吾儕無此國之幸也若不幸而有此則國民之公敵而已夫政治萬端條理邃密非吾人所敢易言要之立國今日第一必探究國際大勢視吾國尙有若干之運命以爲張弛之餘地第二必力求本國實相以施方劑非然者則同人等視兩造皆爲隙中之鬥而不虞懸崖倒石之旦夕激轉而下率無罪之國無罪之民以同歸於盡者也正式國會之設第一難題蓋在憲法今之行政府則曰政府这權力不固内外無所措手故對於憲法上行政機關之權限則益求多而在立法府者之言曰共和國家民意機關爲重則欲取行政機關一切之權限而束縛之二者之擬議懸隔不可以道里計要其持此本意不外爲國而兩者相懸而不解則意外之禍殃之中於國家者將不可究詰此國人之所以對於國會前途慄慄有危懼者此也夫於共和政治之下而欲以大權憲法垂爲國本同人雖喪心病狂未敢附和但今欲於國基初奠内外傾危民生困苦秩序未復之秋欲以國會萬能之政治施之中國以成立法機關專制之局竊恐不特無法運用將折足覆餗視諸君所痛心疾首之官僚政治之弊害猶有甚焉者也同人等關於憲法綱目將於異日有所論列綜之一姓之專制吾人旣不願其有恢復之餘地同時卽一機關之專制吾人亦决不望其創設以害國家之進行要使斟酌國情分明責任不碍强國政府之發生亦不害立法監督之健全在備議會諸君之採擇爲與論最後之根據必令今日立法府及行政府所持之極端見解必有調和餘地而不致横决暴烈以爲害於國家此不特國民分子之義所應爾卽此兩派之持論志意旣皆主於救國若有一方面之横决暴烈豈不同爲禍國戎首其意外之慘變並非同人與諸君所共不忍覩聞者耶本會所揭調和立法機關與行政機關之衝突者以此而已謹將疏列意見依法發表先舉其大端如左凡百君子幸採擇焉 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[戲擬宣統祭資政院議長某公文] [  劍秋] 　　 
　　大凌河之役洪承臨降清崇禎帝疑其殉節遺官致祭及洪入關後其門入某請見朗誦御祭文洪局促無地因師其意戲擬祭文一通可於某省議會開會時誦之 
　　朕維時逢板蕩正忠臣勵志之秋世濟忠貞膺國家報功这典爾資政院議長前奉天交涉使口口口才猷卓越學問淵深早歲登科珥筆彤廷之上中年出仕彈冠黑水之間擅肆應之長才不卑不亢挽利權於旣失無臭無聲俄日懾其威名范韓遜其偉略何圖中原多故漢族重興江漢湯湯地東南其盡陷風雲鬰鬰天西北以將傾爾乃慷慨陳詞從容籌策九條信誓規定於資政院中萬里行成跋涉於春申江上遂至肚皮氣破眼淚流乾梁鼎芬之哭君無茲沈痛勞乃宣之誡子（勞與其子書亦痛詈共和）同此精忠用是追念老成式稽舊典定易名兮二字陳祭禮兮三牲嗚呼九原可作定隨景皇帝以同行百世流芳無爲洪經略之復活哀哉尙　（二） 
尊聞閣詞選 
[遊春示薔簪] [  紅樹] 　　 
　　檢點春衫製已成江南酒熟近清明綠楊城郭遥盤馬紅杏溪橋獨聽鶯綺陌衣香隨步散盡船　語傍花行料知撲蝶人歸後定有鈿釵草際横 
　　余友王郎眷津妓某有紀事二絶句時客大 
[沽率和原韻調之]  
　盈盈碧玉破瓜時見說瑯琊爲汝癡學得丁娘歌十索先應索取定情詩 
　　江湖我亦看花人舊夢揚州記未眞載酒若逢狂杜牧也應憐取掌中身 
[咏史] [  定耕] 　　 
　　禹王作俑家天下億兆男兒死戰場屈指四千二百載那堪杯酒話興亡 
自由談話會 
　　鄙人自去年購得陸女士美人劵一紙天天望其開彩詎至今日竟不果開乃痴心未死寢食不安意欲籌集數萬金將陸女士所設之彩票盡數而購之何患美人不自我操劵而得而探之馬甲中之兩囊則一空如洗自恨曷勿於光復時拿幾顆炸彈做幾個月都督發幾百萬財何至今日之困難也[  笑世]  
　　近來黨會多矣欲求如自由談話會之以扶掖國家誘導社會爲宗旨者竟不多見 
　　余欲加入於本會者久矣祇以無人介紹事遂中止今託舊友管城　　先生二君爲先容未知會中人能納我否 
　　前歲太倉牌樓鄕孫某竊某姓黄豆數斗糴與雜貨行居某旋被失主（茜涇鄕人）查獲訴於茜涇鄕董倪某鄕董乃與居某密談甚久（或云閉户）後聞居某被罰洋三十元不知與市鄕制所規定之罰則符合否 
　　翌晨鄕董又囑前清巡丁順某用軍棍將孫賊痛打三十下不知與我民國之共和政體有所抵觸否 
　　孫某居某均牌樓鄕人而事前事後並無片言知照牌公所不知侵權違法否 
　　上述之事曾被該縣東鄕報揭載檢察廳長派警傳倪董倪手足無措函促其子旋里適東鄕報社之次期報稿將封寄上海付石印倪子私啓其封私自加入本社更正啓事一則爲父辯護迨報印就寄下該社記者始悉顚末莫不切齒痛恨於倪[  張剛]  
劇談 
[紀十四夜之第一臺] [  玄郎]  
　　就滬上之角色論以第一台最爲完美就價格論亦以該台爲最貴蓋名角旣多開支自巨不得不借此挹注也惟日來新舞台新新舞台俱減價招徠該台遂大受影響前晚賣座頗見有衰弱之象且脚色擁擠碼子過多而著名角色之壓桌戲往往以爲時不及有始無終不愜衆意此亦賣不起座之一大原因也望前後台其注意之 
　　小寳義之飛又陣是晚碼子排得甚前該伶並不因此介介仍黽勉從事一息不懈甚屬難得與陶玉政接放又法亦敏捷緊凑無懈可擊兩脚開作一字勢而撲地盤旋其身倒易其方向其軟工之好尤爲僅見而時下所不能及 
　　小楊月樓之賣馬年齡雖幼大肯賣力唱第一句黄驃馬之馬字故意延長其音而抑揚曲折多加兩板以顯其養到功深力爭上游然好勝太甚矣第三句此馬之馬字低徊往復轉折層層尤如萬丈游絲袅袅空中唱至牽去了罷四字行腔純以嗚咽出之音韻悽惻神氣悲凉大有一往情深淚隨聲下之概秦二爺之满懹抑鬰末路可憐之景象尤能體會得凈盡無遺如此聰明伶俐善體戲情之角色不圖於　伶中得之 
劇本考實　 
[沙橋餞别] [  便便]  
　　沙橋餞别卽崑劇中之北餞也此齣出於西遊記演唐僧陳元奘取經事南方以京調唱之者從未見過近北伶龔雲甫抵滬始一演之考唐僧元奘取經實有其事然大臣如尉遲恭等親往餞之則非紀實也考舊唐書方伎傳僧元奘陳氏洛州偃師人隋大業末年出家博涉經論嘗謂翻譯者多有訛謬故就西域廣求異本以參騐之唐貞觀初年隨商人往遊西域元奘旣辨博出羣所在必爲講釋論難蕃人遠近咸尊服之在西域十七年經百餘國悉解其國之語仍采其山川謡俗土地所有撰西域記十二卷貞觀十九年歸至京邸太宗見之大悅與之談論於是詔將梵本六百五十七部於宏福寺翻譯是元奘此行並非奉敕而往惟其還也詔爲翻譯耳安得有諸大臣爲之餞别哉所著西域記惜不得見然觀唐太宗三藏聖敎序云翹心凈土往遊西域乘危遠邁杖策孤征積雪晨飛途間失地驚沙夕起空外迷天萬里山川撥烟霞而進影百重寒暑　霜雨而前蹤誠重勞輕求深願逹此數語亦足見其梗槪矣（二） 
小說 
政治小說 
[鐵血男兒（七十六）] [  常覺　獨鹤]  
　　尼怫然曰共飲王杯舊俗必爲夫婦以故邦人君子一唱百和咸謂妹與于旣已結綰同心便當枝成連理孰知王乃蔑棄古制無意於此昌不啻以妹爲戲也衆口悠悠且將易頌揚爲嘲諷吾其何面目以見國人乎梅曰烏王所爲辱吾萊司甚矣阿兄何至今日始有此快論尼曰妹秉性躁急固知久已悻悻惟吾初謂今上非儇薄者流王杯共飲雖跡近狎侮意必有屬因平心靜氣姑待後命乃俟之旣久迄無影響今夕入宮相與談論婚事復閃爍其詞不露眞相始知其疇昔之舉實聊以相戲耳是直令人忍無可忍也梅以纖指觸尼臂曰然則阿兄將奈何兄亦知范黛之來實欲踐舊時婚約乎尼頷首曰是固然吾觀察情形亦已十得八九惟以一商人女即令豪富敵國艷麗無雙亦安能高居尊位王果暱於情愛悍然爲之其何以服衆梅曰王性剛愎每以意思變更法制恐未必知衡情酌理也 
　　時尼方整衣束帶擬赴奥大使夜宴聞言復謂梅曰妹毋慮有阿兄在當不致甘受侮弄致損光榮梅微哂曰兄方日言竭忠其肯違王意乎言已目光注視尼面尼曰王苟推心置腹相與謀國吾固應竭其股肱之力以輔弼之若乃逞私欲以舉大事拂人情而背祖制是失德也循是而行西奥司前途必將無幸吾縱不與抗亦當退休林　不復問國政矣 
　　梅徐曰兄言亦慷慨哉雖然時機已失悔何可追妹實爲兄歎惜尼愕然曰何謂也梅曰囊者墨賊初倒萬衆一心羣思戴兄爲元首妹亦力以爲言倘爾時毅然爲之是萊司之榮而西奥司之福也乃遲疑寡斷不敢自任竟以大好山河倉卒間付之一武夫之手今雖知其鹵莽從事不堪當國已無及矣尼沈吟不語梅復曰兄曾謂願守先人遺訓靜以待時言猶在耳當能憶之特恐時乎不再未可久待耳尼仍默然梅頗思即以陶米洛甫謀畫相告覘尼意嚮又知尼秉性忠貞必逢盛怒未敢遽白（二） 
愛情小說 
[自由花彈詞（七）] [  天虚我生]  
　　閑話少說 
　　當時父女各歸房初夏時光夜渐長待到黎明紅日上那園林端的是好風光方塘止水明於鏡曲檻藏花遠更香一角紅樓深樹裹玻窗五色映朝陽湘簾不捲無人語祇有那架上鸚哥說短長寂寂深閨羅幙暗玉台前猶有淡燈光葵床一幅鮫綃薄蒜押雙垂麝腦香正是海棠春睡足怪煞那鶯兒驚夢到甜鄉 
　　却說這儷簫小姐正在朦朧好睡的時候被那玉梅大驚小怪的奔來叫聲小姐儷簫驚醒過來只見玉梅烏雲散亂容色慘淡倒被唬了一跳因便抬起身來問是甚麽玉梅道小婢剛待起來却被老相公隔窗喚起道是徐小姐來了快請小姐去見儷簫遲疑道呀徐小姐敢不是戀春姊姊麽他在湖北怎麽早不說起便自到此玉梅道唉小姐有所不知道才叫做天有不測風雲人有旦夕禍福儷簫聽了此話一發駭異道玉梅你講這話叫我更不明白玉梅道小婢也不知底細據老相公說是戀春小姐呵 
自從前月奉高堂一舸樓船下漢陽指望到姑蘇來小住那知天意便遭殃大風捲水翻波浪便把个骨肉漂離各一方 
　　儷簫驚道呀難道前月二十四日的那陣怪風竟也把他們的船隻翻在裹面玉梅道正是呢儷簫道阿呀這這那裹說起快待我見過戀春姐姐去來 
　　儷簫已是淚盈眶胡亂披衣便下床一任鬢絲撩亂甚 
　　出閨房無暇整衣裳怱怱逕到椿堂上一早則見哭壤徐家小女郎憔悴花容幾不識可憐他已經喬扮做男妝慕嘉正在長吁氣忍不住老淚盈盈落兩行 
　　那慕見女兒進來因道兒呵你看你姐姐遭此横禍可憐你姑母和表弟更不知生死存亡今在何處兒呵爲父的已是肝腸寸裂勸解不來你替爲父的引他到人閨中權時安頓待爲父的四下專人出去自必訪着你姑母消息到來你敎你姐姐且免傷懹保重自家身體要緊那秦公說了這句儷簫早已泫然泣下語不成聲唉列位 
　　我替那戀春小姐也悲傷似這的不測風雲怎抵當他是早年悲失怗只留个伶仃弱弟與老萱堂無端斷送在風濤裏膫下个舉目無親的小女郎難怪秦公悲憤極可憐是誼關手足共爺娘儷簫儷簫本是个多情女少不得易而思九斷腸說書者本無關系着也不禁悽然酸鼻不成腔權時擱起閑言語省得你列位從旁問短長（第二回終）（二） 
奇怪小說 
[新離魂記] [  劍秋]  
　　吾鄉有阿桂者忘其姓農家子也年二十餘已娶妻生子去年之冬阿桂驟　一奇疾終日咄咄不飲亦不食其妻憂之百計以求治卒無效一日阿桂盡寢狀甚適歷二時許始寤拭其倦眼灼灼四顧口操山東音曰異哉此何地也我何由至此語畢狂奔出門去其妻大駭牽衣阻之阿桂怒曰爾欲何爲我非此間人留亦無益語畢又奮身欲行其妻泣曰爾卽病狂何床頭人亦不識耶阿桂笑曰異哉我那得有此黄臉婆其妻僧駭曰然則爾是何人曰我姓李名某山東某縣人也爾旣不識我何得認我爲夫羞也不羞其妻曰爾名阿桂我爲爾妻爾爲我夫此間人孰不知者又指其三歲兒泣曰此牙牙學語者我與爾所生之子也爾卽無結髪情獨不念此一塊肉耶斯時村人已羣集衆口一致皆以爲其妻言是阿桂亦踟蹰不能决其妻又曰爾如不信盍窺鏡自視阿桂曰善甫對鏡卽噭然失聲曰異哉何今日之我非復昨日之我也我之本來面目安在耶阿桂泣其妻亦泣村人皆嘖嘖稱異爭詢其故阿桂曰我亦不審何以至此頃在山東時唯午倦抛書黄梁一夢耳其妻及村人仍意其病後譫語設辭以慰之曰旣來之姑少安毋躁阿桂摇首曰暿我家有一妻一妾華屋數楹藏書萬卷清閒快樂不啻神仙中人此齷　者安能一朝居耶我去矣後會有期語時又奪門欲出其妻號泣隨之掉頭不一顧村人不得已乃執而送之官 
　　劍秋曰此事現在尙未判决是亦一難問題也聞阿桂目不識一丁字而初審時親書供狀則洋洋千餘言斐然可觀斯亦奇矣抑又聞古有所謂離魂病者往往能以彼人之魂附於此人之身阿桂殆其類耶（二） 
 
 
 

Page 11

 
 
   
 
 

Page 12

 
 
   
 
