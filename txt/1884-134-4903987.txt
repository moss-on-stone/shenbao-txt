# 1884 - 134 - 4903987

 

Page 1

 
 
[第二號畵報出售] [  申報舘主啓]  
　　本館所印畵報已於月之十四日發售第一號三五日間全行售罄可見價亷物美購閱者必多也茲於二十四日發售第二號畵縫中之數目係由第一號蟬聨而下者誠恐購閱諸君購得第二號而以未曾購到第一號爲憾故又添印數千以備諸君補購如日後購得三號四號而有未購一號二號者亦可按號補購再者本館接得中法和議已成確電後卽覓李傅相與法欽差福尼兒及稅務司德璀璘之眞相繪成商訂和約景象編入下次第三號畫報發官此布 
[紅樓復夢出售] [  申報館主啓] 　　　讀紅樓夢者均以寳黛二人不耦爲憾因欲别出心裁力翻前案冀爲賓黛吐氣於是有後紅樓夢續紅樓夢等書出焉其實皆夢中說夢使聖歎見之釘如批續西廂而齒冷矣但短中取長似以紅樓復夢爲差勝惜坊間版已漶漫閱者頗不爽目本館用特付活字排印現已工竣廿二日出書第部計又十本價洋七角售處悉遵舊例有欲破愁城而浮大白者盍取觀乎 
[書衛中丞嚴禁倒帳示後]  
　　倒帳之案兩三年來各省皆辦不勝辦地方官雖照例提追而無如數目太鉅款戶太繁稽延日久但有一二成可抵在被欠者亦處無可如何之勢不得不將就了結而奸商之藏匿寄頓者反覺無術以發其覆或係省郡著名莊號官塲往來存有鉅欵則憲檄甚嚴提比不能不認眞如有家産衣飾無從隱瞒尙可鈎稽入簿估變抵償若素無官欵存積所欠之戶皆商民私債或生意往來結算盈餘或倚重殷實存放生息當其驟然倒閉必先於數月之前裝點折閱情形事機秘密不過東人大夥身親者計較之司帳以下尙不知其鬼蜮伎俩無論外人更無論放戶矣事先旣無風　事後必有布置或運資他處影戤别人則不知其店中究存若干甚而官塲素仰聲望酬酢殷勤有無相通故予便宜一旦倒帳控者紛紛而官碍情面不便嚴追拖延歲月不過以家産盡絶四字搪塞結案其中贸易大者資本甚巨揭借流通倘被倒數千金一二萬金猶於生意無大關礙若只千百金之血本倚莊號爲泰山之靠不時挪移以資周轉不幸而有存項在内非停生意以告公司卽變家産以事彌補衣食之謀子孫之計頃刻之間付諸氣數其情不甚可憐耶至於孤寡生息恃爲養命之源者不更有迫人而之死地者哉世風日薄人情險詐其於懋遷塲中居心龍斷刻意經營但知一已之利市不顧他人之身命者猶爲正經生意人若近年倒帳之徒竟有開市未幾而或萬鉅欵化歸烏有者雖市面不佳缴用闊大貨物滯銷眞正折閱力難爲繼間或有之然歴數其人則折閱止十之二三而誑騙居十之六七也多財之家不盡由市井而起紈袴子弟揮霍性成祖父遺金不知愛惜而雅慕生意開莊開號四處流通以爲從此一身所費一家所需均可取之於息因而揮霍益甚生意不及萬金而東人挪用或至數倍外人不知其外强中乾也一入其局輒不能歸豈非寃煞尤可慮者此等東人不知生意之道任用大夥莫辨賢愚東虧其半夥空其半以爲勢必終至於倒苟不染指亦無人稱其能也於是有訟至公庭而東夥互推案情轇轕帳欵模糊者竊謂此等倒案豈實在事不順手明折暗耗者可比非嚴爲查抵責令賠償則以通市商販之血資而盡歸不識不知者之浪費此其漏巵爲何如耶比年蘇省各屬無不有倒欠之案而滬上一隅風氣浮薄設騙固易貽累亦多其最甚者莫如股分矣次則錢莊下至各業行號忽而立局忽而收塲翻雲覆雨何可勝數而訟案因而日繁爲之上者一則以奸商等勢分崇高不敢遽行嚴辦一則以五方難處大半外來客籍無從知其家世乃亦忽而出牌忽而追比忽而保釋數月之後竟至案擱如冰債主亦無可如何今中丞深悉此弊申明例禁飭屬嚴辦或者可以接奉憲檄爲辭認眞比繳庶幾將倒未倒者有所儆畏而不敢乘此市面清淡之會大肆其騙術乎顧鄙意更有進者凡倒帳之有官欵者先以其號中所有儘數抵償而以其餘攤歸各欠比辦理之成法也故一聞有官欵在内而被欠者均不敢作珠還之想私帳之與官項相去乃如此之遠假令所有僅抵官欵則民間往來盡歸無着生意中人不更吃苦乎鄙意謂官私兩項不當歧輕歧重理應匀派攤償有五成者則皆收五成有七八成者亦如之盖官項本應儲庫寄諸商號乃軍興以來籌解兵餉之濫　也彼時餉由捐輸或由恊撥銀未兌收先需支放不得不舉殷實商人以備籌墊旣有墊發之事則其後解餉已到因而發交商人或盈或絀在後結算報銷今則平成已久雖藩糧各庫例收各欵之外尙有閒項挪移濟用作爲外銷欵目然謂必存號而不存庫究無其理所以然者承先時之積弊而未能盡改耳亦有彼此相倚絀則仰其挹注而贏則貪其微利者在商號平日亦以交結官塲經手官項爲榮乃一旦倒閉藉口於官欵之不能短少以民間被騙之餘爲之彌補是奸商害民而官又從而和之烏乎可者民間生意往來不能無所通融或有贏而存之與放息而收之將無逆料其倒而先察該號之有無官項往來然後兾免異日之累此其勢亦不能也竊謂官私均攤最是平允旣非軍務官欵不應存商被倒之後當責諸經放之官賠其所攤之不足然後積弊漸除而民財稍紓不知中丞此舉亦曾計及否也 
[本館接奉電音]  
　　前晚由通州電局專發電音到本館尙有四月二十三日上諭二道漏未傳電兹用敬謹譯登○四月二十三日奉上諭順天府奏賑米陸續用竣懇恩加撥一摺前因京城及順天各屬賑糶孔殷業經賞給京倉米石分别賑濟現在麥秋收割尙早小民生計仍艱着再加恩賞給京倉粟米一萬五千石通倉粟米五千石以資接濟餘依議欽此同日奉上諭前據太常寺卿徐樹銘奏永定沿河被水村民請暫停河工酌用民力章程一摺當諭令李鴻章妥爲籌辦兹復據該京卿奏稱村民交土流獘已極節經涿州良鄉固安永清等處之丁各莊等十五村梨村等十九村孝城等自二十六村五居村等二十二村村民呈訴並聞良鄉之長斷永清之信安鎭覇州之策城東安之褚河港等處有折價交土情弊請飭以河工自有之欵作爲雇夫挑土之費等語永定河一帶被水灾民異常困苦豈容稍有苛派所有河工令民交土章程卽行停止所稱購土經費仍取之河工自有之欵一節着李鴻章妥籌辦理汛官余欒域孫國培等旣據稱有折價擾民情事卽着李鴻章畢道遠周家楣查明從嚴叅辦該部知道欽此 
[賫約回國]  
　　聞得法國欽差福尼兒擬將在津時與李傅相商定之和約五欵携回法國云 
 
 

Page 2

 
 
[津信譯錄]  
　　天津西人來信云傳聞中國駐紥外洋之各欽差大有調動之意駐美欽差鄭玉軒京卿行將回華而以臺灣道劉觀察接 
署美篆云云然本館未見明文究不知此說之確否 
[德員赴高]  
　　德國駐厦門之領事官伯君德勒現調爲駐高麗之領事官已於昨日坐太古公司之芝罘輪船來滬卽將赴高履新也 
[都轉啓行]  
　　寍紹台道瑞茀侯觀察升授廣東鹽運司將赴新任節經錄報兹悉瑞觀察已於二十一日坐禪臣洋行之北京輪船啓節赴粤超武兵船送之寍波各西人均懷去思之德不置領事官贈匾一方額顔忠信篤敬四字並有一信具述愛戴之意眷戀之枕並祝頌之辭是亦足以見觀察之德入人者深已 
[傳言勿信]  
　　十九日本報載有謡言可笑一節蓋因麗如銀行倒閉而香港訛傳有利銀行亦經倒閉等語本館力闢其訛乃上禮拜六及今禮拜一本埠亦紛紛傳言謂有利銀行有倒閉之信本館細加查訪此兩日内持票取銀者雖戶限幾穿而該銀行照票付銀絶無拮据情狀知前言實屬子虚按外國銀行每半年必繕具清帳以供衆覽並派分餘潤故其行事之盛衰不難洞悉麗如銀行之倒早已在人意料之中若有利銀行旣有餘利可分又有清册或查生意正在蒸蒸日上何至有突然倒閉之事悠悠之口固不足憑耳 
[潯茶續信]  
　　九江茶市開盤前已列報兹將連日所買各茶價數并寄漢各茶箱數截至二十二日止聞十六日德興行買祁門蘭馨二五工一百十箱價二十九兩五十七日怡和買寍州蘭馨二五工二百五十一箱價二十八兩蕙香二五工二百五十九箱價二十七兩城馨二五工三百四十七箱價二十六兩土莊怡生二五工一百八十三箱價二十五兩土莊雲香二五工一百零二箱價十八兩十八日德興買祁門奇香二五工二百零二箱價二十七兩七錢五香芽二五工二百二十九箱價二十九兩十九日怡和買寗州天興二五工三百十九箱價二十八兩芝蘭二五工一百八十箱價二十八兩祁門春香二五工一百七十七箱價二十六兩德興買祁門蘭芽二五工一百三十箱價二十八兩五二十日怡和買寗州蕙香二五工一百六十八箱價一十二兩五馥蘭二五工三百二十一箱價二十三兩五德興買土庄寳珠二五工二百三十五箱價二十五兩並聞十八日華利上水運茶往漢二千餘箱十九日福和上水運漢九千餘箱二十日翠利運漢六千零箱二十一日江孚連漢二萬餘箱二十二日安慶運漢三萬餘箱華利運漢一萬箱 
[漢茶續信]  
　　頃接漢友來信言近日茶之運到漢鎭者絡繹不絶次等茶價則稍跌十四兩至十八兩不等購茶者亦復紛如安化茶較去年减色買主十分揀選其價亦減二三兩光景目下各色茶之存於漢口者共計有二十五萬箱實爲從來所未有寗州祁門兩處之茶則全數俱到所出約與去年彷拂計寗州價十八兩七錢五分安化廿一兩二錢五分桃源廿六兩七錢五分至廿七兩江沙蓋廿五兩二錢五分　次茶則顧問者殊寥寥焉 
[續述命案]  
　　鄂省文昌門外殺人放火一案前已約略言之兹聞屋在文昌門外十字路下首背江面城所殺害者非一家人一爲已故武員官太太似卽主人一爲從隣店喚來伴宿之婦一是附居之婦女名鳳姑年止十三歲係姜姓媪之孫媳姜則往鄉不在此其中惟官太太手頭充裕是或因財起見其貼鄰左首爲絲烟店止隔分板右鄰隔墻係麵包子店對門烟室等鋪經羅邑尊次日勘騐棺殮仍停柩其處勘得房屋燒毁一截後面隣篷亦燒盡幸蔓延不多屍體亦有微焦痕官太太脚被燒壞中衣殆盡一婦體亦略有焦跡其餘無損查得是火藥包所燒但牽連之人頭緒紛繁或涉周之贅婿或涉蘇之親家或簰洲或武昌多揣測之詞殊令查不勝查且此家平日無恒業不可指實一朝有事官將左右隣及對面街鄰一共喚去十六人二十日又從鄉間喚來四人無頭之案逐人審訊稍有牽涉卽飭拘問所以動關查詢者幾二三十人二十一日風聞上夜案已破獲不知然否兹將賞格一并抄附欽加四品頂戴特授江夏縣正堂羅爲懸賞緝拿事案據河街六九舖保正查元勝禀報本月十七日夜有居民陳周氏與伴婦魏陳氏及附居之劉任氏劉鳳姑不知均被何人殺傷身死兇犯逃逸房屋後進亦被燒燬等情一案當經會營勘騐差緝尙未弋獲除關移隣營邑一體勒緝並飭差通緝外合行懸賞購拿爲此格仰軍民人等知悉爾等如能將此案兇犯獲拿禀報者本縣卽賞銀一百兩如查明兇犯蹤跡來縣報信因而拿獲者賞銀五十兩此係本縣捐廉給賞儲庫以待犯到卽賞决不食言愼毋觀望遲延須至賞格者 
[欽差抵鄂]  
　　烏孫兩欽憲於十七日到漢後是夕卽宿於漢鎭萬夀宫行臺十八日九點鐘兩欽憲與隨員司官四員並仵作兩名以及廚子服役等諸人皆料理起身由該會館直前過大夾街出鮑家巷至大碼頭坐官舶渡江赴省比時塘角大營排隊數里列旗如雲大炮與排鎗連聲不絶文昌漢陽西門外皆掛綵懸燈督撫與藩臬司道府縣文武各憲皆恭迎如禮當日迎至貢院爲行轅自後分别答拜數日以來未　動靜惟皇華館之騐屍蘆蓆棚前已拆卸兹復重新搭盖省内人傳言二十四日先騐余案不知確否惟二十日有脚夫多名抬巴杆三座入貢院謂係審供所用云 
[調兵赴東]  
　　杭垣新招之兵於二十日又有兩營起身皆桂紅色號褂緑色鑲邊中以烏縀作字號爲定武軍統帶者爲李總戎此軍聞係調往山東緣東省駐防之兵皆須調往邊疆駐紥省中空虚故調此軍以實之也 
[論功行賞]  
　　中法和議告成聞李傅相不自居功惟多德璀琳稅務司辦理神速已將相助爲理情形敷陳入告二十日接奉廷寄軍機大臣奉旨德璀琳着傳旨嘉奬俟辦理條約完竣後冉行給與奬叙欽此聖恩高厚柔及遠人想從此海隅蒼生益戴皇靈而感奮矣　 
[津民望雨]  
　　津郡四鄉現以雨水較少麥將黄萎故望澤甚殷但未知蒼蒼者能如願以償否 
[運械北上]  
　　昨日怡和洋行之北直利輪船開行北上裝有水雷軍械等件甚多云 
[拐女案續訊]  
　　前報拐女宜究一節前晚又經蔣明府復訊先問該女小竹子供稱現年十一歲曾於去年十二月間至張二家但聞父母曾借張二錢二千被一條餘不知情明府詰張榮科夫婦及張二俱供訴前因並據張二稱去年領小竹子爲養媳時備酒筵三席邀同親隣該地保亦係知悉明府卽問地保陳桂山據稱上年冬間張二備酒請客確有此事但不知是否爲領養媳之事明府卽問張二爾旣備酒三席遍請親隣但三席酒須有二十餘人在座爾將在座者姓名一一報出詎張二妄報一二人姓名餘俱含糊明府廉得甘情飭將小竹子暫發善堂張二等交該地保帶回一面飭差查明實情再行復訊 
[起節定期]  
　　上海道邵觀察定於二十八日乘鈞和輪船赴金陵面謁曾制軍商禀要公也 
[大風覆舟]  
　　前日八點鐘風狂雨驟南市有一米船駛至董家渡相近被風吹翻幸水手人等卽行救起船貨則杳無蹤跡矣又有燒香船一艘停泊新開河橋浦口亦被風吹至某輪船邊勢將傾覆舟中婦女二十餘人大呼救命幸爲輪船支更人所聞急放舢板船將該船拉至輪 
 
 

Page 3

 
 
邊繫住天明設法傍岸舟中人得慶更生然亦險矣 
[札調炮船]  
　　去年浦東祥生廠所造之活炮臺船四艘工竣後駛至製造局碼頭對面浦中停泊左侯相莅滬時曾經親騐月初製造局總辦接奉憲扎飭將該四船調往白茆沙防堵聞日内卽當起椗云 
[大費周折]  
　　前報西包探派人向信源錢莊購兌銅洋卽將銅洋及庄主鄭蔭三庄夥孫華卿學徒周紀生等解案黄太守與翟副領事高斷未洽稟詳道憲批飭薄懲翟君未允仍請重辦致鄭蔭三等仍押捕房嗣聞太守又飭門丁至英領事署請許正領事飭捕房將鄭蔭三等又解歸公廨班房暫押以俟過堂發落區區之事而竟費如許周折不亦見辦事之難哉 
[禁買木礦股分示]  
　　上海縣正堂黎英會審分府黄爲出示曉諭事案奉道憲札准台灣道劉函開申報列有余紹唐招啓台屬木礦招股一條余炳奎卽余紹唐請開台礦未准並無委札當經移行查覆核辦查台灣開採事宜應由本省文武體察籌辦非外省閒散官紳所能辦理前經詳奉督憲批准存查不行誠恐商民受其欺朦請卽查明示禁等由札飭查照會同嚴禁等因到縣奉此查此案前奉行查遵卽飭取余炳奎親供履歴稟呈移覆在案兹奉前因合行出示曉諭爲此示仰諸色人等知悉台灣木礦並無委員招殷開採爾等勿再贸然買股自受誆騙切切特示 
[買賣糾纒]  
　　利記洋行東投英領事署控稱曾有地基租與華人陸洪昌造屋積欠租價銀三百七十五兩旋因陸欲將房召賣有蔡月卿與劉姓及江子山向陸議價後同至我處言明蔡歸我地租銀兩始可得此房産蔡已允立劃付地租之據劉江二人爲見中現已躭延多日仍不照付請傳蔡劉江三人訊追等因翟副領事據情照會黄太守飭差傳集人証於昨日會訊利記洋東投案申訴前因并呈所立之據蔡月卿供陸洪昌租得利記地基造房後卽將是房抵與高易洋行計銀二千兩係王三福爲中人嗣由高易行催贖陸因無力以致王三福爲難王卽令我出面向陸買房再圖將房另做押欵以了高易之項因此房有利記行之租地價未清我又邀同能知西語之劉姓及江子山等到利記行言定設或買成卽可劃付地租旋緣王三福又央孔懷忠向曾子謨處做押欵曾子謨亦係代西商經押者西商言須挽的實保人王遂央出蔡同德立保單不意蔡同德刊中西新聞告白言無作保之事因此西商不允作爲罷論然房旣未買成不能劃付地租所立之據亦載明劉姓與江子山供略同王三福供並無令蔡月卿出面買房之事蔡月卿又稱王令我出面尙有李姓可証李姓供實係王托我轉托蔡月卿出面買房陸洪昌供蔡月卿向我買房言定價目保險單與房契均已交彼旣不成交亦應還我蔡月卿供並未接得保險單房契惟聞得陸交與王王則交托孔懷忠孔亦投案聲稱王三福交保險房契等據與我我則交與曾子謨已備銀等候王三福央保未妥致不成交西商着曾子謨向我與王認償利息費銀始肯還據王三福又稱未央孔作中抵銀孔又稱我不說謊此利息實王三福一人之事王三福堅執並無此事太守再四研詰各執一詞隨商之翟副領事謂利記行旣租地與陸洪昌造房毋論其價賣之成與否惟仍向陸洪昌收租至陸洪昌與蔡月卿賣買一節究竟是否王三福囑蔡出面及另央孔懷忠向曾子謨處另做押欵各情着各具呈候斷翟君然之 
[蠻觸相爭]  
　　英租界偷雞橋西首一帶荒塲時有流氓出没其中有名趙來者江西人也前日見有鄉人携晝眉鳥來聽山歌趙來等知其鄉愚可欺竟欲奪其所好鄉人大怒與鬥詎料寡不敵衆遂被將島籠踏碎畫眉握斃該鄉人亦非善類乃往邀數友與趙等理論反會去茶貲數百文迄未獲勝所謂毒龍難鬪地頭蛇也鄉人愈忿昨日乃糾鄉間流氓數十人至該處宜春園茶舘將趙來拖出往垃圾碼頭過新橋向西而去想不免一塲大戰矣 
[死者何辜]  
　　裏虹口鄉間漕糧橋之義地有屍棺一口尙未掩埋前日棺蓋忽被賊撬去屍骸暴露復被犬拖出棺外肆其大嚼適有粤人某甲路經是處見之惻然出英洋半圓囑該處鄉人瘞之死者何辜遭此荼毒此誠仁人之所不忍聞也 
[英界公堂瑣案]  
　　老沙遜洋行之躉船主控追存與買辦陳蔭堂之銀千兩仍由范德盛保陳出外清理嗣因延不清理又經船主投催由黄太守傳陳到案押候傳同保人再訊各情已列前報昨晨范德盛具禀投案稱曾保陳出外清理船主之存項陳既延不清理奉提到案已與我無干爲特退保太守閱禀之下謂船主控陳之欵業已押追該保人毋庸多凟原稟擲還○粤人趙蔭亭稱開烟舘被隣妓唐氏欠去烟錢三千五百餘文向索先付我洋一元及向錢庄估看知係銅洋往掉不認反同其兄唐見保等到我處尋衅致我哥哥遭毆受傷并被毁碎玻璃窓火油燈失去洋烟筒水烟筒訴捕拘案毁物呈閱其兄亦投案請騐傷唐氏供並未欠錢昨持洋一元交彼挑烟我回後彼卽來言是銅洋致與爭執毆打唐見保供與同黄太守騐得趙蔭亭之兄受傷屬實判罰唐氏洋四元給領養傷 
[撈獲浮屍]  
　　同仁輔元堂來信云四月二十四日巡船在陸家嘴帶來男浮屍一具年約三十左右身穿藍洋布長衫大青布棉襖棕色洋布小肢袴元色布雙樑鞋三根頭辫線如有親屬來堂認領可也○傍晚又接該堂信稱本月念四日據方十二圖保正來堂報稱有浮屍一名本堂當卽查看年約四十許並無傷痕等情隨自烏山船月陳崇明來云前夜於該船上有失足落水男客一名帶有箱籠等物查得内有信件一封其人似是姓馮名維新係杭中皮市人兹本堂暫爲收殮掩埋望該家屬見報速來認領爲要○以上撈獲之日期相同卽死者年亦相若正未知是一是二因該堂來信並未聲明姑兩存之 
[彚錄順天直隷山東賑局致陳家木橋賑所函]  
　　嚴君佑之四月初六日順天文安縣我發信○前奉三月十三日賜示并悉一切文安現已放竢收尹憲發京平三萬兩尊處公砝一萬兩兌見京錢十三萬六千零零四千八百六十五文計大口四萬四千七百八十口小口四萬零二百念三口共放京錢十二萬九千七百八十三千文支代贖鋤具五千九百九十件本利京錢二千六百五十一千六百念八文灾區一賑之後折屋變賣之風遂止敬請德安嚴作霖頓首○金君苕人四月初一日直隷天津所發信○奉到賑欵三千金現撥滦州春撫已派友往查戶口擇極貧者查放該處七年被灾亦甚重也弟處代收代解已將十萬此非大力不辦敬請台安期金福曾頓首○潘君振聲四月十四日山東海豐縣所發信○昨讀手書敬悉一一弟放海豐未畢子英兄將赴樂安陳家木橋公所來欵前共收七萬六千兩後十月收五千十一月收五千十二月收五千正月收五千怡順昌二千二月收三千六百五十六兩二錢八分三厘鎭蘇閩等銀三千七百兩慺荷詢及弟以事冗路遠裁答有稽兹特排遞奉復敬請善安民表頓首 
[題小樓主人吟飲圖卽步原韻敬呈松堂司馬尊兄宗大人正可]  
　　海上成連不可尋與君相見快披襟羞　爲小戶拚狂飲厭聽巴渝作 
越吟醇酒婦人消壯志詩薦畫筆寄雄心何辭一日百回醉萬卷書中有賞音[  天南遯叟王韜待定稿]  
[贈小樓主人仍用其題吟飲圖原韻卽呈松堂司馬宗大人正可]  
　　文字神交兩地尋相逢滬曲共題䄞差同北海開樽飲且效東山捉 
 
 

Page 4

 
 
吟鼻酒國詩壇稱宿將花間月底見仙心遠歸偏得陪游屐醉倚樓頭聽笛音[  弢園老民未定草]  
　　王詒孫茂才吉席戲爲賦催妝詩四絶○曲奏笙簫協鳳凰流蘇帳煖燦華妝河洲窈窕眞無愧合賦關睢第一章灼灼桃花分外紅郎君才調有誰同畫眉久擅風流筆深淺隨時點綴工玉軟香温語漸通夜闌寂寂下簾攏背燈未許檀郎看斜轉秋波一笑中華堂列炬競輝煌金谷春深樂未央土鏡臺邊尋好夢雙飛雙宿話鴛鴦[  小樓主人]  
[題陸小洲茂才掩卷思親圖]  
　　風木含悲思愴然春暉寸草自年年顯揚志未登雲遂孺慕情常愛日牽就養難忘懷橘意披圖應廢讀莪篇羡君避俗頻携卷閒寫黄庭向緑天 
[贈姪婿吳侑笙茂才]  
　　卓犖英才颯爽姿筆花五色競摛詞前程恰值搏鵬起妙技曾看射雀施秀挹芝蘭君子室香流芹藻泮宫池來秋好伐月中桂定許高攀第一枝[  小樓主人稿]  
[贈彩香詞史和桃源小住客韻]  
　　眉様還同月檥描秋波一翦最魂銷但看燕翼雙棲穩怕聽鶯聲百轉嬌神女生前原有夢詞史楚産也司動勳去後太無聊座中誰是傷心客且把清　慰寂寥楚國名花一朶妍樓頭乍見我猶憐舞腰欲妬迎風柳醉頰應羞出水蓮慘緑未傷人老大小紅偏解意纒綿漁郎縱有還家願暫入桃源也是仙[  澹定室主人草]  
[浙賓撫轅抄]  
　　四月十九日前署分水典史吳延澐卸事回省禀到○二十日俞紹增禀知防軍局委江西各處查硝磺差叩辭寗海縣丞丁維庚禀見叩辭赴任正任安吉典史王榮彬禀謝飭知回任 
[蘇省撫轅抄]  
　　二十三日同知銜指分江蘇分缺先補用通判陳承基福建人禀到縣丞沈翰禀知奉牙釐局委辦蘇城絲捐差從九章福齊鎭江緝捕回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年四月十七日京報全錄]  
　　宫門　　　　七　錄前○發抄旨四道○接錄前稿○江督左奏請奬各員摺子○又奏請旌表摺子○又奏改留知州補用　片四月十七日兵部太常寺太僕寺正白旂值日無引見○福錕謝專操大臣恩○海英謝　青州副都統恩○梁仲衡謝授江　學政恩○兵部奏派點騐軍器之王大臣派出怡王伯王澂貝勒謨公棍公六額駙廷煦克蒙額○召見軍機　年○發抄曾國荃奏淮北陳鹽積壓過多請自辛已綱起擬辦先鹽後課奉旨戶部議奏欽此○又北鹽壅滯請將庚辰綱展限辦理奉旨戶部議奏欽此○又儘先叅將袁紹從借補頴州左軍蒙城守備奉旨兵部議奏欽此○又署鹽巡道趙佑宸等署江安糧道等缺奉旨吏部知道欽此○○接錄前稿○如謂典禮所關在事王公大臣及各衙門派辦官弁員數旣多一切跟隨丁役人數尤衆經過驛　地方公私舘舍不敷存住迨至食宿無所必致仰給州縣因而沿途無籍游民冐充轎夫跟役到處需索飯食動輒數百人食用浩煩諸多耗費積習相沿亦實有艱難情形要期不病民亦不累官届時應請飭下王公大臣督率所帶官吏凛遵屢次欽奉諭旨實力奉行不得令在事人等需索供應致滋擾累以期仰副朝廷加惠黎民之至意至應銷官項錢粮自應視棚座之劣寡橋梁道路之遠近由工部鹽時查照例案分别　辦非臣等所敢豫定再原奏稱該將軍聽信松林飾詞輙以有减無增敷　奏結一節查擴該將軍覆稱所有上届恭辦玉牒大差經府尹松林會同　任將軍宗室岐元分札各城循照舊章辦理並因遼陽海城新民廳有紳士控告之案復經札委妥員分往訪查據各該委員稟覆該廳州縣均照舊章酌量辦理較前有减無增等因在案並向府尹松林詳加考究核與禀覆情形相符自該將軍到任至八年四月覆奏此案之前亦無因玉牒大差加增苛派等情來省呈告之案是以將有减廳增之處於覆奏摺内據寔陳明至八年冬間並未奉旨飭查等語核將軍覆奏語意正自相符是有减無增一語係指被控之遼陽等三廳州縣而言此次原叅摺内所云八年冬季奉旨飭查各語亦恐係筆悮所致惟新民各廳州縣兩次攤派數目詳加比核除廣寗一縣上届攤捐之欵因商戶現多歇業簿籍無存查無確數外其餘非與上次相同卽比上次數目稍減並無較上次增多之案謹分斷開列清單恭呈御覽此外奉諭交查各件並朱克揚叅欵均於另片陳明所有臣等查明奉省恭辦大差各情形並厘定章程緣由理合恭　具奏伏乞皇太后皇上聖鑒謹奏奉旨已錄○○太子太保大學士兩江總督二等恪靖侯加一等輕車都尉臣左宗棠跪奏爲朱家山等處水利工程一律告成擬將出力文武員弁擇尤從優請奬恭摺具陳仰祈聖鑒事竊臣莅任後迭將興修江南水利各工分摺奏明在案查各工中最大者爲朱家山赤山湖兩處赤山湖先經工竣其朱家山亦據報於本年二月底一律完竣經臣派委司道各員前往騐收均屬結實如式兹據詳請具奏前來查安徵之滁州來安全椒一州兩縣衆山環繞山水三面下　兼受定遠合肥之水至三汊河匯流繞六合二百餘　河道而逹於江當山水陡發之時河流行緩不能驟洩致滁州來安全椒江浦六合五屬　田悉遭水患雍正乾隆嘉慶年間迭逕各前督臣議開朱家山以興水利均因工大費鉅而止嗣前督臣沈葆楨委升任廣東　督吳長發率勇開辦爲時兩年甫有端倪又因該提督移防而輾緣朱家山中叚石脊須挖深二十餘丈方能通水而石根内蟠堅凝如鐵連成一片錐鑿之力兩窮故議開朱家山者咸苦此處之最難措手加以下游宣化橋池水之處廬墓相雜一經施工節節阻碍經臣飭派營中善於攻石之勇　先從石工入手以棉花大藥鑿管通山層層轟揭併於下游新開一河自馬家橋歴曬　塲以至浦江康山圩止而逹於江讓出宣化橋一帶廬墓赤山湖地轄句容承受茅　諸水匯湖分流經溧水上遠江寍三縣以逹秦淮湖底旣高圩堤亦薄旱乾水溢均受其灾民間苦之當開辦之始添開湖河以鬯其流加築圩堤以固其某並修建橋閘以收蓄洩之利赤山湖先於光緒九年三月間完工經臣將承辦該處工程各營調集朱家山並先後添調各營合力趕辦其時適前福建藩司王德榜來寗復經臣憿委添募開哨勇丁專攻石脊計朱家山自開工以來届今兩易寒暑乃得以告竣不惟沿江圩田平時均受其利卽山水陡至亦可免漂没人畜廬舍之惨而粮艘貨船可由内河而行不必再犯大江風濤尤屬農商兩便此外則通濟門内外橋閘爲秦淮附郭正流金川門内外河道爲港汊入江去路均爲詳考地勢擇要建閘建橋乃得收納諸水導引清流陸居舟居咸受其益他如帶子洲沿江之圩堤江寗鎭瀕江之閘壩均大半冲塌殘缺並省城之道路溝渠亦皆年久失修均爲先後分别動工以慰紳民喁喁之請統計各處工程以言里數則朱家山自浦口起至張家堡接通滁河止綿亘一百二十餘里共長三千八百四十餘丈　山湖歴道士壩蟹子壩以至三汊河下游各處亦綿亘二十餘里共長三千九百餘丈而各處零碎之工不計焉以言土方石方則朱家山共挑土方三百三十一萬五千一百九十餘方石工二十五萬六千二百餘方赤山湖共挑土方十七萬五千八百八十餘方通濟門等處橋閘河道各工共挑土方十六萬八千方有奇帶子洲等處堤閘溝道各工共挑土方十五萬七千九百餘方以言用欵則朱家山共用銀十七萬七千八百八十餘兩有奇走山湖共用銀二萬八千四百六十餘兩有奇通濟門金川門内外河道橋閘各工共用銀八萬三千五百六十餘兩有奇各處橋梁溝道圩堤閘壩各工共用銀七萬六千七百八十餘兩有奇統共用銀三十六萬六千六百九十餘兩有奇而設局之費動工之費兵勇米折賞犒之費民夫鄉夫哨勇石匠口糧之費木石各料價值之費以及此外散碎各費統算在内動欵僅得此數非撙節動用核　開銷未易及此伏查臣當議辦朱家　　工之始或以經費浩大無從籌措爲疑或以工程煩重苦難入手爲慮此外赤山湖等處工程諭辦法皆須連類而及以收一勞永逸之功若開辦則須同時並舉實有應接不暇之勢幸鹽票項下積有多欵各司道亦以此事關國計民生未容以難而諉用能本臣所議定者逐一興辦而各營員督率弁勇　走風日之中皸遂冰雪之内衆手交奮各赴其私　難者尤在朱家山轟石之工藥信一然石塊四揭聲勢之險無異戰陣竟能將該處石脊一律開通亦並非微臣始願之所敢必其餘各員或訂立章程或部署工務或辦理文案或綜核勾稽或任採辦料件之勞或司催督勇天之役咸屬始終勤奮有裨鉅工實非尋常勞績　比所有動用各欵經臣飭令　司道等悉心細核均屬實用實銷毫無浮冐查去年防守運河伏秋大汎及承辦危堤工程各員經臣專案奏請給奬均經奉旨允准在案合無　懇天恩俯念朱家山等處工程較之防汎則情形之艱鉅相同較之危堤則時日之久暫逈異恩准將出力文武員弁查明專案開　擇尤從優請奬以示鼓勵其銀欵係由鹽票項下動撥容卽開單報銷以歸簡便而昭核實所有朱家山等處水利工程一律告成擬將出力文武員弁擇尤從優請奬各緣由理合恭摺具陳伏乞皇太后皇上聖鑒訓示謹奏軍機大臣奉旨著准其擇尤保奬毋許冐濫餘依議該部知道欽此○○太子太保大學士兩江總督二等恪靖侯加一等輕車都尉臣左宗棠跪奏爲正一品命婦壽届百歳五世同堂籲懇天恩勅部照例旌表恭摺仰祈聖鹽事竊於光緒九年十二月初七日據布政使銜江蘇候補道陳鳴志等禀稱同鄉頭品頂戴記名提督前署陜西漢中鎭總兵逹冲阿巴圖魯胡珍品之母正一品封典典胡蔣氏籍隷湖南永州府零陵縣生於乾隆五十五年嘉慶十九年于歸已故一口品職胡啓言生子四人孫八人曾孫六人元孫二人以長子胡珍品職封正一品現已壽届百歲五世同堂禀懇奏請旌表等因前來臣查胡珍品隨臣征戰二十餘年由外委保至記名提督上年由陜甘假歸侍養其母飭胡珍品迅卽來江効力上報國恩下酬知遇去冬該提督到江寗據稱其母年雖九十有四親見五世同堂而精神猶健操作如常鄉人之目南來者耳聞目見無不稱道其賢隨據道員陳鳴志等禀懇奏請旌表臣比札飭零陵縣取具事實册結呈遞以憑奏咨因路隔數省尙未據禀覆前來旋據胡珍品禀忽接訃音其母已於光緒九年十二月二十三日病故懇卽日交卸防務奔喪囘籍臣卽飭囘籍以頭品頂戴升用提督劉見榮接辦防務資其熟練曾於甘肅水利著有成效也竊念胡蔣氏性秉柔嘉儀昭淑愼相夫能敬敎子成名已届百齡上壽報之期親見五世同堂之慶盖由涵濡聖澤沐浴皇仁適逢醴化之昌期遂作熙朝之耆壽旣據該道等聯名禀請理合代籲推恩之典上符錫類之仁乃方俟原籍具呈册結前來而胡珍品所報猝丁母艱之禀已至原擬停置勿理而生前壽届百歲五世同堂宜荷褒揚盛典應否仰懇天恩勅部照例旌表以廣皇仁之處伏候聖裁除飭取册結另行咨部查核外理合恭摺陳請伏乞皇太后皇上聖鑒訓示謹奏軍機大臣奉旨禮部議奏欽此○○左宗棠等片再南洋辦理中外交涉事件現值江海防務緊要之時一切需員監造兹查有留甘前先卽補直隷州知州兼襲雲騎尉謝陶年富才明諳悉洋務經臣於去年委辦外海水師船厫以來經理一切措置得宜且於地方洋務情形亦甚熟悉可否仰懇天恩俯准將留甘前先卽補直隷州知州謝陶以原官改留江蘇歸候補班前先卽補出自逾格鴻施謹附片具陳伏乞聖覽訓示謹奏軍機大臣奉旨吏部議奏欽此 
 
 

Page 10

 
 
[上海抛球場後街楊泰記衖辦理直賑捐輸駐滬總局第二十六次收欵]  
　　浙江紹興府霍太守捐洋一百元又經募何英玉何宋良何培三何嘉義何坤三何嘉智何漢三何嘉禮何永安何永康何永咸何永順何永昌何永槐何世實何國祥何德林何世益何德茂何德意何德貴何德竣何秀珊太仁堂復古堂錢培宗馮配昌馮福昌夏三五夏三陸任金成任天生何有高何有發何有慶莊雲甫莊小甫莊幼甫隋振琮隋廷臣隋耿久許九何德清何德宏陶竹丁陶瀛洲齊繡甫章謙之章厚金餘亭以上五十戶各捐洋二元計洋一百元二共英洋二百元○山陰縣曾明府捐亷並經募洋二百元○會稽縣俞明府經募復初堂徐俞吉記夢薄居士易齊居士慈慶堂龔各捐洋四元德星堂陳爵德堂毛承德堂吳存義堂胡各二元唐總書八元敦睦堂青黎堂各二元共洋四十元○諸曁縣倪明府經募程克謙周晴　周容菴周銓甫周約齋駱春寳樓錦林各捐洋四元駱殿虎駱殿標各三元老萬豐號錦江春義成號各二元趙則三萃豐號酈森茂怡升寳善堂趙建侯億中陳積延堂各一元泉源寳康合一元斯孝義堂四元双錢三百文三和堂二千文俞衣德堂四元萱蔭堂許五經堂藜照堂何雲川存心堂各二元敦睦堂一元共洋六十八元又錢二千三百文合洋二元共洋七十元以上統共捐洋五百一十元皆由霍子方太尊勸募而來惟上年紹郡沙牧亦被水灾太尊首捐亷洋五百番從此吾紹官紳聞風興起澤國灾黎始獲生全之慶　　於紹猶赤子僅將蕭地賑務略盡微勞方覺寸心耿耿乃蒙太尊於直隷册仍首先倡率並力爲籌劃集成名世之數而且紹郡缺况近亦清苦太尊一再解囊仰見滴瘝在抱不分遠近感甚愧甚 
[第五單]  
　　江西省彭孟楊勸捐直東災賑第五單捐數揚字七十三號册義寗州葉捐錢二十二千文又勸募自問堂龔二十千文胡唐階朱一齋餘慶堂龔三戶各十千文裕隆興義生福林萬福承坤堂龔四戶各四千文仙福齋晉生和二戶各三千文旣翕堂沈積善堂姚和興萬昌黄乾發萬昌福葉子秋七戶各二千文德逸堂王雲心軒胡際魁青雲堂梁葉效周晉陵子葉艾保福祥泰元昌魯萬興劉寳隆駱德昌韓浣江余駕雲饒社軒十五戶各一千文方志臣六百文桐彚軒等四戶各五百文王　芳四百文以上一册共捐錢一百二十六千文○又揚字七十四號册義寗州葉勸募公和質鋪錢二十千文許頤豐洪泰興泰昌福林萬福裕豐福泰豐德隆七戶各四千文祥和許太和乾泰福昌裕和仁裕厚生陳冰玉頼拱星查文幹查秋舫李盈干裕泰十三戶各二千文以上一册共捐錢七十四千文○又揚字一伯二十三號册李子鳴勸募予懷堂李敦信堂李二戶各銀十兩懿德堂李八兩三星堂李松柏堂胡順生福無名氏四戶各五兩居易堂齊二兩以上一册共捐銀五十兩○又揚字三十九號册署崇仁縣李捐洋十元又　募陳孰堂陳元圃二戶各銀四兩職思堂陳一兩五錢天保堂顧洋三元王近軒永錫堂沈龔姓三戶各二元嶺商堂李本立堂孫義德堂吳善德堂魏福祿堂徐忠烈堂符楊殿苞楊經元馮品臣五桂堂陳隴西堂李李交圃三槐堂王十三戶各一元以上一册共捐銀九兩五錢洋三十二元○以上第五單計捐册四本共捐銀五十九兩五錢洋三十二元錢二百千文連前四單統共捐銀三百六十六兩四錢四分洋五百四十九元錢七百五十一千二百文 
[第六單]  
　　江西省彭隈楊勸捐　東災賑第六單捐數揚字五十九號册新淦縣善勸募新洤二尹楊捐銀三兩心遠堂朱二兩四芝老人錢二十千文丁萃生新淦汛總廳李新淦縣學楊劉晋福翁銘壽翁羣仙翁劉尙森鄧芳蕙裕元錢縣戶房棣龢書屋凌十二戶各二千文德遠堂高高松亭光裕堂馮劉鴻昌四戶各一千文張國珍三百文以上一册共捐銀五兩錢四十八千三百文○又揚字一百二十號册樟樹金鈞甫勸募資永堂金錢八千文愼遠堂楊三千文世德堂周樹德堂盧春風堂盧厚德堂皮本立堂李愛德堂鄧餘慶堂金逹德堂聶崇德堂楊新鴻堂盧思厚堂盧李世惇十二戶各二千文崇厚堂張養源堂沈養眞堂沈謙德堂沈本立堂楊捕愛堂態德裕堂熊餘裕堂沈元和五美堂金銘蘭堂楊燕貽堂吕敬信堂黄洪昌成美堂張萬興光泰道昌胡義成永盛熊義成義新成源聚和謝祥興九思堂熊愼餘堂鄢存善堂周萬聚謝復成仁豐養和堂金友竹軒彭敦福堂吳仁昌福福昌隆守正堂羅興仁堂張經貽堂聶四美堂黄樹德堂張積慶堂張裕後堂曾恆興義泰正升堂楊治安堂鄒滋德堂沈致福堂楊啓正堂楊留餘堂楊五十戶各一千文以上一册共捐錢八十五千文○又　字八十九號册涇川承澤堂朱捐錢五十千文又勸募無名氏失票人同記福隆四戶各二千文無名氏汪炳章郭恆和郭雨三森美堂邱無名氏成守堂太記無名氏懐德堂十戶各一千文務本堂振記無名氏不留名力綿子無名氏六戶各五伯文以上一册共捐錢七十一千文○以上第六單計捐册三本共捐銀五兩二百零四千三百文連前五單統共捐銀三百七十一兩四錢四分洋五百四十九元錢伯五十五千五伯文 
 
 
 

Page 11

 
 
   
 
 

Page 12

 
 
[光緒十年四月十八日京報全錄]  
　　宫門抄○上諭兩道錄前○發抄旨四道○尙書徐等奏查明被叅各欵據實覆陳片○又奏請飭體察情形片○四月十八日刑部都察院大理寺正紅旗值日無引見○清凱謝署正黄漢副都統恩○肅王續假十日○恩公請假十日○召見軍機廖壽恒○發抄劉秉璋奏候補守陳璚署台州守奉旨吏部知道欽此○又京員津貼鹽商情愿認捐不病商民請照案辦理奉旨戶部知道欽此○吳大澂奏告假中書潘志俊留營差委奉旨知道了欽此○又請飭部籌撥軍火銀十萬兩按季扣還奉旨戶部議奏欽此○○徐桐等片再原奏内稱承德縣栅欄諸弊每遇婦女涉訟案情較輕者不容取保候質輙令差役在班看管無論是否良家婦女無不百般窘辱又外封向係禁錮之所例用伴婆查封近則於夜間任門丁差役點封無弊不有該縣朱克揚均置不問恃其多資近又調補大缺寔足貽害地方至幼童有罪看押亦應另立妥處以防差役凌虐　請永遠禁革丁役人等查點女封等語臣等以現署承德縣知縣談廣慶甫經到任無所用其廻護飭將前縣朱克楊任内看押女犯幼童一併查明詳覆旋據詳稱遵查近年遇有婦女涉訟案情較輕無關罪名者均係保外候案並不交班看管男監之外另設女監禁錮犯罪婦女有伴婆宋張氏王喻氏在内照看每日朝暮典史督帶家丁差役點收並無夜間任門丁差役點封之事在押婦女另立單屋亦有伴婆趙薛氏李商氏在内照看縣官不時往查朝暮派令典史家丁督同差役查點監内現無年未及歲幼童惟有劉廣札死李升一案在監犯子劉秃子年十四歲應行審訊現在妥處安置等語並據將在監犯婦趙楊氏等五口在押犯婦羅王氏等三口發審處寄押犯婦馬楊氏一口開具年歲案由申送前來臣等以該縣監禁婦女幼童各節旣據有人奏叅必非無因是否從前實有此風氣究於何年禁止仍飭查覆去後復據該縣詳稱從前因姦犯婦女亦有交伴婆在外看管者稽查稍鬆難免滋弊自光緒二年前署縣楊桂年在封内另立單屋遇有應押婦女卽交伴婆在内看管近年别無他弊再查該縣除本年正月初四日收押犯子幼童劉秃子外去年十一月二十日男監内有收禁義州招解案犯幼童王二厮年十二歲於十二月初二日發回十二月二十五日女監内有新民廳招解犯婦朱蔡氏隨帶幼子一名年五歲於十二月二十六日解送盛京刑部收審各等語又原奏内稱刑部主事楊得林貪婪弄權遇案需索爲該部主稿筆帖式豐潤揭禀貪欵纍纍計贓逾萬又强佔荒山子郭姓房園開設燒鍋因威嚇不遂輒將郭姓在私宅鎖禁刑部爲各州縣刑名總匯似此劣員實於全省獄訟大有關係等語當卽飭傳筆帖式豐潤荒子郭姓卽郭美順到案訊據豐潤供伊係正黄旗滿洲人現充盛京刑部筆帖式曾借用楊得林東錢一萬餘千二分行息積　利錢三百餘千嗣將本清還懇允楊得林將利讓免光緒九年十一月二十八日伊因楊得林仍向索利致相口角伊一時氣忿在本部堂官前聲訴楊得林亦卽上堂分辯經郎中永奎員外郎紹志奉派查明稟覆以伊等粗率冐昧將伊撤差記過並將楊得林檔房總辦及右司印鑰差使一併撤去伊並無揭控楊得林貪欵纍纍計贓逾萬情事案據盛京刑部覆稱豐潤將楊得林聲訴一節委無别情並據聲明該二員平日當差均無劣迹亦無豐潤揭控楊得林之禀各等情訊據郭美順供伊係正藍旗蒙古三音保佐領下人在荒山子居住伊家原有祖遺園地三晌早年租給戴五敷等自盖房間開設成泰燒鍋每年租價市錢七十千立有租契所有租錢伊與分居堂　郭美太郭美盛並姪郭永昌按股分用光緒四年間戴五敷將成泰燒鍋兌給楊得林攺用永盛泉燒鍋伊與李國成轉向楊得林支用錢二百千後郭永昌因欲向楊得林增租未允在承德縣與楊得林互控將伊傳案伊同郭美太情願將租地一半給楊得林開設燒鍋經縣斷令楊得林加租連前租價每年共給市錢一百五十四千伊與郭美太兩股分租錢七十七千文仍將前支租錢二百千分年扣還郭美盛並郭永昌租地一半仍不願租又赴將軍等衙門控告後經鄉保調處加給郭美盛等租錢一半連前租價每年市錢一百五十四千郭美盛與郭永昌均分郭永昌隨在驛　道衙門出具願租甘結完案楊得林實無强佔伊家園地及將伊鎖禁私宅情事郭永昌現在外出只求免傳等語調查承德縣及驛巡道原卷並飭署承德縣知縣談廣慶密查詳覆均核與所供相符臣等查朱克揚於恭辦玉牒大差案内訊明並無攤三萬金及加徵地畝賄賂長官等情另摺覆陳在案兹所叅女監各節查明亦無他弊應無庸議惟該員迭經被人叅劾是否能勝大缺之任殊難憑信應請旨飭下該將軍府尹將該員留省察看果能與此缺相宜再飭赴任該縣丁役查點女封各節仍飭隨時查禁以杜弊端至楊得林被叅各欵現據豐潤並郭美順供明並無貪欵纍纍逾萬及强占園地將伊鎖禁私宅各情事即與郭永昌等互相涉訟亦係尋常錢債細事且兩次加增租錢息訟完案尙無不合其與豐潤因事在堂分爭業經該堂官將其差使撤銷已足示懲應　無庸議仍請飭下該部侍郎留心察看查明該員另有劣迹卽行從嚴叅辦再刑部主事係楊得林原奏内均作爲楊德林係屬　悮理合附片具陳伏乞聖鑒謹奏奉旨已錄○○徐桐等　　再查原奏内稱　省添連增稅變本加厲地方凋敝已極嗜利各員藉名籌餉煤稅鹽厘有加無已盡歸中飽前此陋規經前署將軍崇　裁撤該府尹松林倡爲遇捐名目致州縣攤欵逐漸加增至十數萬千之多均爲供給該府道之用聞詶縣供給有三一爲府署一爲道署一爲盛京刑部各等語所奏不爲無因惟查奉省厘稅之煩重由於兵勇之增多從前該省　有旗兵並無緑營乃自勦辦馬賊以來旗營而外添設練勇矣督標而外又有客兵矣東邊道前祗三營近又添設兩營矣每年兵餉除旗營不計外總計需銀四五十萬兩各該將軍因於船規木稅之外添設鹽厘山貨等捐以裕餉源旋以煤捐諸多不便奏明停止全賴鹽捐等項藉資接濟若非從厘稅設法徵收試問此項鉅欵從何籌畫蓋兵勇旣有增無减其厘稅亦逐漸加多各省厘止林立無非爲兵勇餉需起見其情同其勢然也奉省　無閒欵遇有應辦公事經費無出俱係各廳州縣攤捐辦理查據該戕軍咨稱遇捐一項亦不知始自何年准就送到咸豐六年至光緒九年歴次卷宗詳細查核係因遇有將軍府尹學政驛巡道等衙門修理房舍考棚添置器具曁欽差過境等項事載由承德首縣　辦詳明將軍府尹按各州縣缺分攤捐因事不常有故名遇捐非專爲供給府道之費前戕軍崇實任内亦有此欵目其非倡自松林可知至府尹衙門公費前於光緒元年經崇實奏明府尹養廉至少非實銀六千兩不可而府尹内有幕修外有役食六千之數仍屬難敷查各地方官向有攤派之款細加分别凡涉私規悉行汰去尙留公用三四十金擬卽令其匯解府尹衙門以補用費之不足等因在案是此項公費並不在奏准裁汰之列驛巡道衙門公費雖未奏明惟於光緒三年因道署公事較煩幕友經費無出禀經該將軍籌給銀二千兩按缺酌量分攤批准均用印文報解迨光緒八年該將軍崇綺以盛京刑部自光緒元年前署將軍崇實變通史治各屬規費全行裁撤現在部中政務殷煩官員等竭力趨公清苦異常書役人等工食無多苦累幾至渙散種種掣肘情形衆所共曉諭令驛巡道詳經此准仿照京都飯食之例酌擬通省民署津貼銀二千兩略資補　仍按各屬缺分之煩簡酌定數目自八年秋季爲始捐廉解送等因均在案是不特本之欵固不能遽爲裁撤卽原無之欸亦不能不量爲加增且俱爲辦公而設不但與私規不同亦不在遇捐之内卽以　捐而論元年不及二千兩二四五等年增至七八千兩六七兩年增至一萬餘兩八年不過二千兩九年不及二千兩原叅逐漸增至十數萬千殆指六七等年而言不知此二年攤捐之多亦由事故煩雜而然尙非任意浮糜歴任將軍非不知厘稅多則病臣攤捐多則累官而勢旣處於萬不得已亦遂相安於無可如何今欲不病民非裁撤兵勇不可欲不累官非另籌欵項不可然視現　時勢而論兵勇能概行裁撤否　就奉天情形而論款項能另行籌畫否耶此等事局外閑談則甚易身歴其境則頗難如果實　妙法該將軍崇騎亦必奏明辦理决不至因仍至今臣等詳加查核無論營制防勇所關甚重固不能妄意更張卽攤捐等款均係因辦公而設各省皆有不獨奉省爲然未便率爲核減此外尙有斗捐秤捐及黑　損舗司津貼修監荆茨何一非病民之具其雜之差衙尙不在内　斗秤等捐係昌圖東邊等處奏定新　鋪司荆茨亦係通省向來舊制總緣該省地粮有限無事藉資商民因而歴久相　遇事亦俱攤諸州縣自非統籌全局僅取一二官民不便之事今日遽行裁减勢必不旋踵而仍復舊規甚或别立名目如盛京刑部酌添公費之類非特朝令暮更亦屬挖肉補瘡終於公事無裨相應請旨飭諭新任盛京將軍會同府尹體察通省現在情形通盛籌算兵勇之是否應減厘稅之是否可裁若者宜去其太甚若者宜仍照舊章務使既不病民並不累官而辦公亦不至竭蹶地方兼可有備無患悉心酌核奏明遵辦以固根本而全大局理合附片陳明伏乞聖鑒謹奏奉旨已錄 
 
