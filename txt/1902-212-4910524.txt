# 1902 - 212 - 4910524

 

Page 1

 
 
[雙璞齋四書五經義大全出書啓] [  圖書集成局代白]  
　　自八股改試經義　學之士驟遇更張輙以師承無自爲慮雙璞齋主人嘗謂經義之法疏解聖經常用說義正義之例　引史　　及時事當用衍義講義之例爰取古今名儒磧彦經義諸作彚而選之題有未備則敦　通材博雅分任操觚自去年七月詔下之日爲始迄今已閱一年遣選始竣共得經　三千篇抉擇精　所録皆精深閎博有實理實事而不詭於義法者未知經義作法之學子苟於平日之問取而揣摩之得其一羽一麟卽不難破壁飛去主人以是編爲四書五經義之全非比巿上所售僅寥寥數篇不足以益人隅反爰倩　局用新鑄鉛字排印成書公諸海内都計五十六卷另弁首一卷　恭録高宗仁宗御製蓋欲學者知所取法謹所遵循也現已出書裝訂廿四本每部定價洋銀二元四角有欲先賭爲快者請速移玉至甲報館申昌書局及各書訪購取可也此啓 
[直督袁宮保覆奏廣鉅匪亂緣由摺]  
　　太子少保北洋大臣直隷總督臣袁世凱跪奏爲欽奉諭旨據實覆陳恭摺仰祈聖鑒事竊臣承准軍機大臣字寄光緒二十八年六月初九日奉上諭有人奏直隷勸捐激變請嚴定官弁處分一摺此次廣宗鉅鹿匪徒聚衆滋事幾釀巨患袁世凱身膺重寄用兵剿辦實出於萬不得已此等情表朝廷亦爲深諒惟現當匪亂旣平之後地方被擾閭閻困苦異常深宮時爲厪念該督務當慎選牧令加意撫綏以安民生所屬文武各員如有貪功生事玩視民瘼者即行嚴加叅劾俾昭儆戒原摺著抄給閱看將此諭令知之欽此遵旨寄信前來伏讀冉四仰蒙聖主誨勉之殷優容之厚慚悚交集欽感莫名臣維國之設官凡以爲民也官爲民牧民爲邦本牧民者雖至嚴酷亦斷無甘於殘民以逞者顧民類至繁良莠不齊欲安民則擾民者在所必去欲利民則害民者在所必除若一味包荒庇奸縱恶是無異養癰不治而終至於潰體裂膚也庚子之變是其前事已夫庚子之變由奸民倡亂結會習拳方其初起時一健吏足以了之乃該匪等布散邪言内結清流外蠱鄉愚聲雄勢厚附和者衆地方將吏稍加抑制言事者輙交章論劾不曰慘害忠義卽曰失散人心將吏多爲所持莫敢誰何朿手觀變馴至星火燎原闌入京師而鼓簧之徒猶復爲之聲援不啻爲虎傳翼朝廷受其脅制諸國因而興戎迨引敵深入大局决裂而所謂忠義之民者大都冰消瓦解甚或反顔而迎敵供給作人嚮導因緣以爲奸卽向之抗疏論事侈談人心者亦不聞建補救之策殉國家之難相率遠引深避各顧身家徒以虚憍之意氣浮誕之清談貽國家以數千年未有之實禍如尚天良未泯宜莫不心焉痛之現值鑾輿回京大局粗定殷鑒未遠詎堪再誤臣輇庸恩重自量移畿疆以來夙夜兢兢以先弭内亂藉止外侮爲當務之急倘内地有亂不能立卽撲滅臣身任封圻何堪重咎不但此也制治保邦之道卽無敵國外患亦不當驕　其民使生内亂也律例所載聚衆抗官謀反叛逆者俱有常刑憲典具存臣當謹守第就言者所稱曾國藩胡林翼之事觀之胡林翼始爲貴州郡守即以治匪著稱常與紳民約曰稂莠不鋤嘉禾不生兇暴不戢良善不安咸豐三年黄平匪徒藉閙糧爲名聚衆抗官胡林翼以爲軍威不振良民亦變爲驕子何况亂民不得已而用殺至於躬親臨陣殺一文生而流言有所弗恤曾國藩於咸豐初辦理本籍團練擒斬土匪最多常奏稱鄉里無賴之民囂然不靖以爲法律不足憑官長不足畏造謡惑衆搶刦無忌若非痛加誅戮無以折不逞之志銷逆亂之萌欲純用重典以鋤强暴但願良民有安生之日卽身得殘忍嚴酷之名亦不敢辭欽奉文宗顯皇帝硃諭辦理土匪必須從嚴務期根株净盡等因欽此今當國勢不振之時奸宄生心藐視國法防微杜漸不得不嚴若徒博長厚之聲以姑息爲事則是粤匪捻匪雖至今猶存可也夫遠之有粤捻諸匪近之有庚子拳匪豈非皆由亂民起事也哉臣雖至愚亦知煦仁小惠足以見好於流俗第利害有關乎大局則毁譽不當止計及於一身區區之心但知利國不知其他卽如景廷賓始則傳帖聚衆抗官擊兵繼則竪旗造反僣稱僞號甚至有掃清滅洋字樣跡其種種不法爲臣子者義當共憤而言者輙多恕辭並謂該逆爲鄉里所敬服夫自古神奸巨蠧若竟無人敬服則號召必不能廣而叛逆亦不能成即彼粤匪捻匪其爲鄉愚無知所敬服者又豈可以數計耶如許其得衆而遂恕其叛逆竊恐亂賊將接踵而起矣此摺未畢明日續登 
[本館接奉電音]  
　　昨日千前京師飛電傳來旨一道上諭三道敬謹譯登○七月初一日奉旨裕德現在出差廂黄旗漢軍都統著芬車署理欽此同日奉上諭裕德現在出差兵部尚書著溥良兼署欽此同日奉上諭陸潤庠現在出差都察院左都御史著瞿鴻禨兼署欽此同日奉上諭陳邦瑞現在出差户部左侍郎著郭曾炘兼署其所署之吏部左侍郎著朱祖謀暫行署理欽此 
[宮門抄]  
　　六月二十二日刑部都察院大理寺廂白旗值日無引見出使大臣許珏到京請安有泰謝賞假一個月毋庸開缺恩崑中堂續假一個月並謝署缺恩意公貴恒各請假十日召見軍機本日已正二刻皇太后皇上升乾清宮美國使臣康格帶領巴禮德觀見二十三日工部鴻臚寺鑲紅旂值日無引見善豫假滿請安雲南巡撫林紹年到京請安安徽知府嵩峋黄曾源謝恩直隷試用道林志道謝恩大額駙謝署正藍漢都統恩江南正副考官戴鴻慈黄均隆謝恩許珏預備召見善旌續假十日幼官學奏派管學大臣派出阿克丹吏部奏派騐看月官派出張百熙溥善特圖慎楊佩璋胡燏棻郭曾炘溥良成章文博謝希銓恩綸陳應禧崇廕聯魁吳保齡吳煦召見軍機及許珏林紹年 
[免釐述略]  
　　聞之京師友人云中國加稅免釐一事業由商務大臣與政府中人議定除鹽釐土藥捐外其餘一律汰除連日户部接各省封疆大吏電函所論亦並無異詞大約此事之行當不致再有阻碍矣 
[直省移營]  
　　天津直報云直隷保定省城所駐自强軍步隊已奉督憲袁慰庭宮保札飭開往馬廠設防其馬隊砲隊則分駐獨流鎭及楊柳青 
 
 

Page 2

 
 
[欽廉報捷]  
　　廣州中西新報云欽廉帶素爲盜賊淵藪雖經文武員弁協力巡防而盜賊披猖依然巨案疉出幸得潘植生觀察相機剿撫剪其萌芽始不致四出蔓延途盈荆棘昨由友人録示觀察電報始此巨憝已將次殲除其文曰前獲靈山著匪鄧世惠訊供有黨三千餘人充入匪首鄧東良大帮願拿該匪將功贖罪邀求免究當交那思局紳承保去後六月初四日轉報到營聲稱該匪首現率黨百餘藏踞欽靈交界西白石獅子嶺請即派勇圍捕伊黨皆作内應便可生擒等語因卽派帮帶何天祥督率前後哨弁勇協同李葆忠等所帶練勇於是夜往捕三更後馳抵該山分路圍守初五黎明該匪知覺出巢拒敵何帮帶李葆思等合督勇練奮前攻擊得斃匪黨十餘名該匪等卽抵死抗拒各勇練因貪重賞分投猛撲該匪等勢力不支正在敗潰而鄧世惠等從内反擊各勇練乘機撲入悉數斬擒計共斃匪六十餘名生擒匪首鄧東良曾孟甫及悍黨七名奪獲帳棚旗幟號衣及槍械數十件呈解槍械耳功及生擒匪夥前來經敝督辦查騐無異查匪首鄧東良兇狡異常率黨盤踞合靈各處焚攻墟巿械刼村莊爲害地方匪伊朝夕歷經廉州文武剿捕去秋敝督辦接辦欽屬捕務因重懸花紅三千元出示購拿本年二月該匪首率黨千餘竄避宣化那挨村合股起事經敝督辦擊散復竄回靈山收合餘燼結巢肆擾實爲欽廉巨患兹幸殲黨擒渠誠足以快人心而伸國法合卽電達崇轅云云從此欽廉兩屬地方可漸平安矣爲之喜而運寐 
[福建興化府玉太守仙游縣王大令會禀匪人抗捐肇事情形稿]  
　　敬禀者竊卑邑前因開辦坐賈　各鋪户聽糾罷巿匪徒復聚衆閧堂塞署焚搶捐局紳董等家經卑職士駿將先後情形並訪悉各犯姓名先行開摺通禀憲鑒一面出示解散脅從許以在塲觀看者亦不追究各鄉民知罪有專歸黨與漸解惟霞苑一村終思聯鄉自衛輙敢改易示語布散流言卑職士駿因將該村首惡及城山半山傅圍等村助惡明白分爲三等以破其奸並密飭差役訪拿城廂在事土棍旋訪獲三名提訊覊禁此卑職士駿於通禀後辦理此案之情形也卑府貴先於十四五日連接卑職士駿函禀據報匪徒合謀抗拒串通教士情形並稱現值拿辦之際非但賈捐不能開辦即屯米等捐各鄉亦不遵章完納奏銷期迫措手萬難等情到府卑府貴以各匪多方設計與官爲難若非乘彼詭謀未定先緝渠魁萬一再滋事端更難著手當將擬赴仙邑督飭卑職士駿相機辦理設或卑郡有事亦卽馳回等情通禀憲鑒在案十九日馳抵仙邑即先示以禍福散其羽翼並示諭各鄉照常納捐隨卽督同卑職士駿提訊先後拿獲匪犯八名該匪畏罪未有確供卑府貴復以仙邑開辦賈捐鋪户先後罷巿各鄉又糾集焚搶誠恐司巡等或有擾及零星小販事由忿激而成隨密詢紳耆博訪輿論僉稱甫經開局非特不在應捐之貨司巡不能索擾卽禀准應捐之魚糖等十大宗各鋪亦未投局報捐司巡等自必無由苛勒察核案情是各鋪户之有意抗捐釀成巨案實已顯然而非由於官紳所激也履勘受害各家悉與卑職士駿勘報相符卑府等復經密商霞苑鄉旣爲首惡其中要犯極多能早下手獲犯則他鄉震於兵威自易次第查辦第慮獲犯後各教士必出牽制自應先爲布置當由卑職士駿函致各教堂許以派兵保護但勿袒護匪類致生事端因商定二十二日卑府貴在城内派兵分護各處教堂卑職士駿會同福銳營唐叅將丙焜並福毅營哨不動聲色馳赴霞苑鄉分路兜拿到鄉時村尾猶連鳴信砲三響而鄰村未敢出應隨於該鄉拿獲人犯七十三名内被事主控案有名者約十七八名均經卑職士駿提訊開釋並未滋事者十餘名餘均暫行禁押是日卽有各教士紛紛投函謂所獲各犯内有教民多名代爲緩頰卑職士駿覆以該犯卽係教民但其確係在塲滋事自應歸地方官審辦仍請毋庸干預等詞郤之現復商請唐叅將仍帶福銳營勇駐紥該鄉一面密拿逸犯一面彈壓各鄉使毋妄動此卑府貴到仙後督同卑職士駿辦理此案之情形也此禀未畢明日接登 
[藥庫飛災三志]  
　　六月二十日正午距福州西門五里許鳳凰池鄉火藥庫忽然火發等情前已兩志本報兹又得福州訪事友人手函知是日督標水師協賴協戎望雲新奉上憲委令兼管西北兩火藥庫欲將西庫先行盤點管庫委員李少尹企曾爰即前往伺候旋因體肥畏炎納涼大樹下未幾哨弁王仁山率同兵丁詣將軍山觀劇庫中祇留丁役數名猝遇斯災遂罹於難庫外民人傷亡不一有一　糞夫小憩石磴上被藥擊斷兩足顚仆而斃一老者挈一功孩閒游至此驀地身首異處見者爲之慘然事後訪之計共燒去火藥九百餘磅除庫房外震倒民屋數十家附近田園菽麥禾苗均爲灰燼上憲聞報大發雷霆立飭將該管官拘拿究問大約尚須具摺奏參也 
[監司應召]  
　　甯波訪事人云浙江甯紹台道兼浙海關監督春會東觀察履任迄今已及二載上月某日忽奉召入都當卽束裝就道所遺道篆委甯波府高嶼卿太守兼理 
[主試過蘇]  
　　姑蘇訪事友人云六月三十日午前福建正考官戴星使副考官吳星使秉節赴閩道經蘇省地方文武各官咸詣胥門外官馬頭迎謁二星使接見之頃卽命解維撫憲恩中丞派令靖鯨靜平二輪船沿途護送 
[調缺誌聞]  
　　松江訪事人云近日傳聞簡任揚州府知府許太守例應廻避上峯擬與現任松江府余石蓀太守對調並謂府署已得省垣信息然尚未見明文也 
[甬郡試期]  
　　甯波訪事人云甯波府高嶼卿太守近奉浙江學憲札飭舉行科試爰定於七月初十日縣考八月二十六日府考刻已札飭各縣移行儒學出示曉諭矣 
[謀財害命]  
　　寍波訪事人云有某甲者不知何許人上月二十六日由江北岸附某划船赴紹興有一竹籃内儲洋銀數百元交與船户某乙旋因潮水未漲出青蚨數百翼囑乙上岸購魚肉乙陡昧天良至某肉鋪借得利斧一柄懷之而歸有頃開行至鐵沙灘已更魚二躍甲睡鄉深入鼻息如雷乙持刃入艙猛力斫斃附近某漁船户隱隱聞呼救聲飛槳駛往探視見屍已刴分數叚不覺駭而大譁鄰近衆漁人聞之蜂擁到來將乙拘獲翌日縛送鄞縣署縣主黄菊友大令賞給衆漁人洋銀二百元兇犯押候推鞫供詞照例懲辦 
[武林禳疫]  
　　杭州訪事友人云五月以來疫癘頻仍朝不保暮人心惴惴無計可敉羊巿街旌德觀温元帥會向於五月舉行上年亂起北方大憲特命地方官永禁迨疫作居民均躍躍欲試浼某紳向撫憲任筱沅大中丞籲求中丞初則拒之甚嚴旣因懇請再三俯如所請各會首遂於上月二十二日雇用羽士誦經書符并備紙馬紙船冥錠等物送至錢塘江畔焚之 
[津郡官塲紀事]  
　　天津直報云日前直隷督標中軍某君取道天津假水師營迤東某宅爲公館以備迎謁上峯○天津縣章大令由省來津小駐紫竹林長發客棧未幾遷入江蘇會館辦公聞縣署前已毁於兵烽現擬仍就原處建造○前鎭憲札飭守營　選標下千把總三十員旋於六月下旬某日由營詳送行轅鎭憲僅挑取十三員備文送交省城大學堂肄業其餘一律遣回○前者督憲袁慰庭宮保札委某員至津郡製辦軍裝刻已製就雨衣八十餘套某日由津附火車赴省交納 
 
 

Page 3

 
 
[浙省官塲紀事]  
　　杭州訪事友人云浙江舉辦奏銷後藩憲誠果泉方伯因都中待用甚殷赶緊籌銀十萬兩委陳大令管解北上旋又撥銀十萬兩於上月二十三日委候補縣翁大令光奎管解大令親赴藩庫眼同釘鞘以便擇日啓行○浙江主考朱李二星使陛辭出都遵陸南下藩憲誠方伯已於上月二十三日札委候補縣丞王二尹念祖候補從九品李少尹景雲前往清江恭迓并加札派充巡捕官以便沿途照料○浙江候補府葉太守祖巽近患時疫施救無效延至上月二十日戌時在省城公館中仙逝同寅故舊往吊者甚屬寥寥蓋恐疫氣流傳多所不便也 
[上海官塲紀事]  
　　昨日江蘇省垣發審委員陳敬齋明府命駕至上海縣署拜會縣主汪瑶庭大令大令延入花廳茗談良久而别○新委洋涇鎭巡防局員蕭馥亭二尹涓吉昨日到差旋詣上海縣署謁見縣主汪大令面陳一切○昨日江蘇候補道周湘雲觀察因事到滬午後命駕赴道縣各署投刺至縣署時縣主汪大令飭丁擋駕蓋謙也○昨日午後蘇松太兵備道袁海觀觀察因有要公命駕往江海新關拜會稅務司好博遜君互商良久而返 
[劣董被斥]  
　　有自稱中西三等學堂職董之雍憲章卽雍醴泉者曾於日前具禀道轅昨奉蘇松太兵備道袁海觀觀察批示云本道訪聞該董藉學堂爲名斂捐招摇人言藉藉業經札飭會審委員撤回前給道示在案毋庸多瀆 
[革員解道]  
　　昨日江蘇省垣發審委員陳敬齋明府奉撫憲恩藝棠大中丞委解虧欠捐欵四千餘金之革員程某至蘇松太兵備道轅禀請收押隨由道憲袁海觀觀察將程發交上海縣黄史看管聽候示期訊追 
[平糶减價]  
　　上海縣汪瑶庭大令查得各處所設平糶官米局定章每升售錢七十文者未免過於昂貴爰飭每升减去三文僅收六十七文升斗小民亦不無裨補也 
[局批照録]  
　　昨日淞滬釐捐總局督辦朱詵伯觀察發出批示云店商張萬興等禀批昨據認捐同業具禀即經批飭貨捐局確查禀辦在案此次漏捐二十件旣由貨捐局科罰應將船貨卽行釋放其餘九百餘件旣請吊簿稽查不難水落石出仰貨捐局吊同兩面流水底簿逐細確查據實禀候察辦毋任匿延切切 
[選派匠勇]  
　　日前兩江總督兼南洋通商大臣劉峴莊宮太保札飭本邑江南機器製造局總辦毛實君觀察就砲隊營内選派精於槍砲之勇丁六十名前赴省垣聽候派充各營教習等因觀察隨就砲隊營及洋槍樓兩處勇丁工匠内各選定二名已於昨日諭令附某輪船赴金陵投督轅効用矣 
[承繳船捐]  
　　去年民人陸元凱投南巿馬路工程局禀准承收浦江中各項船捐月繳洋銀一千元總辦翁子文太守申禀蘇松太兵備道袁海觀觀察出示遵辦日前又有人投局禀稱陸已病故捐務由身等照常認繳求恩給諭遵行太守告以現須加繳二百元必按月繳足洋銀一千二百元方准接手 
[遷地爲良]  
　　本邑清道局前向南巿董家渡天主堂借得南馬頭左近空地一區爲堆積圾垃之用邇經某司鐸查得是處離法界工董局所設自來水廠不遠中西人土來往甚多際兹天氣炎蒸穢氣逼人難免因而致疾爰知照局員袁明府請另行擇地屯積明府允之刻已遷至浦左六里橋左近矣 
[包探被押]  
　　英界包探陸阿九平日恃勢妄爲久爲人所指摘前日又因某案被人投訴捕房捕頭傳陸及伊茶會上擋手夥役蔣再泉嚴加詰問隨著一併管押聽候查明實在情形以馮核辦 
[英美租界公堂瑣案]  
　　　探竇如海解舟子王福金到案禀稱此人載客至某處乘間行竊洋銀一百四十元報由小的起到原贓三十八元其餘不知何往請爲究追隨有鮑德榮者投案訴稱此項洋銀係販花客某姓所存今除起到若干外所缺尚多小的無力措賠求恩訊究王供餘銀實已用罄小的現願函請父親阿容措資照繳求免究懲讞員張柄樞司馬商之英總領事署迪繙譯官著將王發回捕房管押限十日内賠洋銀五十八元吊到之贓給鮑領去○包探葉盈堂解張長發到案禀稱此人行竊寳山縣境陳同泰家鷄五頭携至租界中求售故由小的解請究懲司馬著連贓移送寳山縣署歸案訊究○包探邵仁初解劉福生周洪炳到案禀稱劉行竊復隆祥行内東洋絲綢七十疋經小的查獲詰悉與周同謀是以一併解請究辦周供小的並不與聞横遭誣陷尚求伸雪司馬判責劉五百板押捕房一年期滿遞解回籍周無干省釋○頑童陳花堂行竊廣正元家洋傘衣服報由包探葉盈堂拘解請究司馬判責手心二百下○包探米順解彭福生到案禀稱此人潛至法界同和祥號内行竊生綢一疋逃至英界經小的拘獲解請究懲司馬著將人贓移送法界公堂歸案訊究○包探葉盈堂解蔣濤根到案禀稱此人行竊寳山縣境某姓家銀鈕扣及衣服携至租界中經小的拘獲解請究懲司馬著將人贓移送寳山縣歸案訊辦○包探王長桂解陸阿長朱培根到案禀稱伊等二人串竊王子坤所開店内芝麻數袋報由小的緝獲人贓解請究辦司馬判各責三百板押捕房三月○包探李星福解徐德元卽馬夫小元子到案禀稱前者三馬路火中時此人與已革五百八十六號劣捕慶蘭闖入信源祥皮貨號攫取衣服一包約值洋銀百餘元除弔到衣服數件外所失尚多請爲究辦信源祥主某甲呈上失單請爲追給徐供衣包田慶蘭寄存小的處尚乞恩寛司馬著發回捕房俟查明實在情由定于禮拜五復訊核辦○前者元興洋貨號主倩好時洋行保火險銀三千兩迨後被火好時先賠銀二千七百餘兩餘約查明帳目再核昨日律師愛立司投公廨聲稱元興帳簿存在寳裕公司號主往取不給請函飭公司中人交出以便稽查司馬允之 
[美租界捕房紀事]  
　　昨晨有不知其姓之偷兒名順生者至吳淞路望月樓茶肆竊取眼鏡一副及某甲所携牙骨摺扇旋由包探沈阿岳有獲帶入捕房捕頭令押候解送公堂禀請讞員張柄樞司馬訊辦○昨晨小竊陳阿四掩入北蘇州路第四號門牌某姓家竊取衣服數件持至某押鋪質錢適爲包探劉阿炳所見連贓解入捕房捕頭令押候解送公堂禀請懲辦○前日傍晚時小車夫張阿泉行經靶子路適馬夫某甲駕車飛駛而來不及避讓致被撞仆於途碾傷面部某號巡街華捕見之將甲拘入捕房捕頭令將張送至同仁醫院求治甲則押候解送公堂禀請訊辦○昨日午前小竊邱阿林混入司考脫路西人某甲所開酒肆向日本武弁某乙竊取銀質對時表一枚携之而出隨由包探沈阿岳查獲拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　　禮拜四拍賣 
　　魯意師摩洋行始創自同治十三年即英一千八百七十四年准於初四日十點半鐘在本行拍賣爲四格數十箱皮酒數十箱中國古磁瓶碗東洋車脚踏車東洋燈籠外國衣服襪子紅法藍絨廿疋計八百碼氷箱衣櫉鐵床黑柄搖椅帽架書櫉五斗櫉酒檯火爐鏡綢面椅色鏡檯寫字檯一應木器什物不計此佈魯意師摩啓　 
　　禮拜四拍賣　 
　　准於初四日十一點半鐘在本行拍賣各種洋酒不計此佈瑞和洋行啓 
　　禮拜四拍賣 
　　本行每逢禮拜四准十點鐘不限價拍賣羽毛嗶嘰小呢羽綾羽綢市布原布洋標細布細斜粗布漂布及花旗粗布斜紋等貨皆列明拍賣部内届時請到本行面拍可也元芳洋行啓 
　　禮拜五拍賣 
　　准於初五日下午四點鐘在南京路馬頭拍賣白相船一隻獵狗一頭届時在該處面拍瑞和洋行啓 
　　禮拜五拍賣 
　　准七月初五日四點鐘在南京馬頭拍賣南昌小火輪一隻其船身堅固及器皿一應俱全届時貴客至該處面拍可也　瑞和洋行啓 
　　浙東礦務 
　　浙東礦產甚富惟台州之臨海縣所產烟煤甲於中土茲　易德謙大令寄來煤樣與英商公司試騐苗質之佳火力之猛遠勝東洋所產該公司乃專函請　大令來申面　　訂議約渠因公務未克分身特託賀都戎杜初來滬與英商公司訂立合同以便協同礦師定期開辦由此觀之則浙東礦務之興可拭目俟之矣　聽聞主人謹白 
　　禮拜五拍賣 
　　茲於初五日上午十句鐘在八仙橋捕房對門拍賣法國酒店貨底生財及房間内木器鐵床大號洋琴鐵灶等物此佈　隆大洋行啓 
　　已失支票 
　　於本月初二日失落何承記圖章押脚第五號票支元泰寳莊名下元廿兩零六錢六分正十一日期如别人拾著作爲廢紙倘有各寳號切勿收用當至瑞昌洋行說明作爲廢紙特此關照　樂泰興木作啓 
　　遺失棧單 
　　啓者小號遺失大純廠壬字第十九號吳少記名下棧單一紙計一二七砠頭號飛花十包又二號飛花十包已向大純廠掛失明白此單作爲廢紙各寳行號切勿收下押欵用特登報佈吿　吳少記 
　　推股聲明 
　　申北頭壩永愼成記蛋行本係成同興費姓烏姓合開今六月底止烏姓名下陸股憑中推併于費常順接業以後該店往來存項諸欵均歸費姓理直與烏姓無涉漢口成同興一股由費姓咨照理楚特此佈聞　烏祝三白 
　　吿示 
　　大西洋國駐剳上海署總領事官濮爲曉諭事按據陳妙全禀稱伊係生長澳門乃陳雨辰之子向在澳門居住貿易伊所享大西洋民籍之權向未經有駁斥並未犯罪亦未入中國籍貫並未當過中國差使及奉賞中國功名今因　　自願爲大西洋民等情茲特曉諭限三十日自第二次頒行本吿示之日起計傳所有不知名各關涉人等於限滿後第二次開堂之時赴案聽本總領事示期辯駁毋違特示　西歴一千九百零二年八月初二日 
　　毒門聖藥藥多不對盡　 
　　秘授中外化學解毒無名丹搜毒脫竅湯劑一服卽愈無論遠年近日各樣疳瘡白濁等症因風寒濕熱傳染尿水刺痛精湖馬口此症切勿用藥提止以防毒氣引入内經以致週身潰爛否則鼻塌齒落甚至小便爛去命在旦夕危險何異如患此症卽來本館取藥包醫除根永無後患救者不計其數眞乃花柳第一仙丹　珠黃冰射下疳散單料每瓶一元雙料二元除根白濁丸單料每瓶四角雙料一元解毒無名丹原價二元今减價揚名只取藥本每料洋一元京都普濟醫館在上海英大馬路石路公興里 
　　吿示 
　　大西洋國駐剳上海署總領事官濮爲曉諭事按據梁興文禀稱伊係生長澳門乃梁廣祿之子向在澳門居住貿易伊所享大西洋民籍之權向未經有駁斥並未犯罪亦未入中國籍貫並未當過中國差使及奉賞中國功名今因自願爲大西洋民等情茲特曉諭限三十日自第二次頒行本吿示之日起計傳所有不知名各關涉人等於限滿後第二次開堂之時赴案聽本總領事示期辯駁毋違特示　西歴一千九百零二年八月初二日 
　　聲明停止 
　　六月初九日設政大局加太瀏申被同行硬阻廿三日停止惟在外圖章票據一槪作廢無用特此聲明政大主人吿白 
　　招請寫字　 
　　啓者本行欲請英文寫字一位如有熟悉語言文字並通算法願就斯職者卽請至本帳房面議此佈美最時洋行白 
　　ＣＨＡＭＢＥＲＬＷＩＮ·ＳＭＥＤＩＣＩＮＥＳ·曾伯廉各藥料 
醫生云小孩咳嗽夜晚更甚及哮　之症痰在喉間不能咯出卽用曾伯廉所製之咳嗽藥服之病卽可鬆動咳嗽漸止痰亦易吐曾伯亷廉所製咳嗽藥治咳有效决無危險之事　 
發痧一症須立時醫治不可稍緩爲此家中應儲曾伯亷痧藥此藥可隨便用之其中並無毒物無論小孩成人用以治痧别無他患 
曾伯亷所製止痛油爲至妙之劑無論人身因何疼痛敷之立刻可止頸子生硬風　疼痛筋絡疼痛骨節不和諸病因曾伯亷所製止痛藥油敷之眞絕好方法 
分寄各藥鋪出售每小瓶洋五角大瓶洋一元丁上海新晉隆洋行總經理 
　　瘟疫急痧聖藥酒藥到病除起死回生每瓶二角半 
目下時疫流行早不保暮甚至不及延醫有心世道者無不憫之本行特於美國購來精製立驗時疫藥酒無論冷痧熱痧絞腸弔脚痧癟羅痧無不藥到病除捷於影響眞瘟疫之聖藥每瓶照舊價减半非敢沽名亦本行主人善與人同之意也此藥酒能治百病無不奇驗諸君細閱仿單便知如有善士買去施治者功德無量矣上海五馬路南順泰洋行内經理批發處永順公司四馬路潤昌號棋盤街興昌祥號 
　　吿示 
大西洋國駐剳上海署總領事官濮爲曉諭事按據洪紀强禀稱伊係生長澳門乃洪寳惠之子向在澳門居住貿易伊所享大西洋民籍之權向未經有駁斥並未犯罪亦未入中國籍貫並未當過中國差使及奉賞中國功名今因自願爲大西洋民等情茲特曉諭限三十日自第二次頒行本吿示之日起計傳所有不知名各關涉人等於限滿後第二次開堂之時赴案聽本總領事示期辯駁毋違特示　西歴一千九百零二年八月初二日 
　　告示 
　　大西洋國駐剳上海署總領事官濮爲曉諭事按據戴開第禀稱伊係生長澳門乃戴妥之之子向在澳門居住貿易伊所享大西洋民籍之權向未經有駁斥並未犯罪亦未入中國籍貫並未當過中國差使及奉賞中國功名今因自願爲大西洋民等情兹特曉諭限三十日自第二次頒行本告示之日起計傳所有不知名各關涉人等於限滿後第二次開堂之時赴案聽本總領事示期辦駁毋違特示　西歷一千九百零二年八月初二日 
　　告示 
　　大西洋國駐剳上海署總領事官濮爲曉諭事按據黃體世禀稱伊係生長澳門乃黃之餘之子向在澳門居住貿易伊所享大西洋民籍之權向未經有駁斥並未犯罪亦未入中國籍貫並未當過中國差使及奉賞中國功名今因自願爲大西洋民等情兹特曉諭限三十日自第二次頒行本告示之日起計傳所有不知名各關涉人等於限滿後第二次開堂之時赴案聽本總領事示期辦駁毋違特示　西歷一千九百零二年八月初二日 
　　退保聲明 
　　吳楚記人邁事繁力有未逮與親友出具保單在各寳行號輪船執業倘後遇有失錯等情恐悞大局望各行號收受僕之保單者請作廢紙另仰他保爲幸專此佈吿以免後論　吳楚記啓 
　　只此一家留神隱戤　 
　　疊中頭三四大彩均經聲明又中四月份四彩售與河口吳永豐本埠余公舘張陳李合得逐月批售江南票五元半湖北票六元○順直票六元浙江四元分裁均可紅票足兌郵政信購原班立奉吉祥衖口 
　　法書神相 
　　嶺南詹蓬僊先生博學工書尤精相法判斷三代榮枯科名遲早官運升沉妻財子祿百無一爽流年運氣三角存批五角細談終身妻財子祿一元存批二元書潤中堂四五六尺二四六角屏條减半扇一角寓美界天后宫東天潼路粤東保壽堂内 
　　源源來票行 
　　江南大票全壯五元半分條六角函購指明上海南市集水街 
　　招工人 
　　啓者今欲雇用印書工人兩名又五彩石印工人一名皆須前往天津工作欲就者可至戒酒新聞紙館面談此佈 
　　陰木壽板 
　　本行寄售獨幅對拼任從客便如仕商欲辦者移玉至北泥城橋西永昌木號面議或至南市久大碼頭豫號木行亦可 
　　遺失莊票 
　　今遺失久大莊第七千零七十七號七月初一期元三十一兩六錢當卽向該莊申明已作廢紙望各寳莊號切勿收用特此聲明瑞記行吿白 
　　盤店聲明 
　　寳善街義陞齋鞋店將全盤與閻姓開張所有欠項歸義陞齋自理與閻姓無涉恐未週知特此佈吿裕興隆東號白 
　　黃夢畹啓 
　　嫁綫勞人日鮮暇晷荷蒙　諸君𣐅顧請於午後二下鐘前移玉如有緊要公事仍可隨時賜敎惟乞恕简慢不恭耳肅陳維鑒不宜� 
 
 

Page 8

 
 
   
 
 

Page 9

 
 
[上海縣署瑣案]  
　　厚大錢莊執事人控協昌源酒棧主徐忠惠結欠往來銀兩旣而徐又控股東沈倫璣串同作弊等情前經縣主汪瑶庭大令研訊飭差帶沈至厚大莊吊取帳簿並補提協昌源司帳人沈芳水前晚升堂復訊沈芳水供小的係浙江甯波府屬某邑人協昌源帳目小的均已謄清至四月二十二日止驀被徐取去小的不得已另立　記草簿以故五月内與厚大往來各欵謄清簿上未經登載求鑒大令核得三月之帳與憑摺不符向芳水嚴行盤詰芳水呶呶强辯大令怒喝令掌頰五十下復供小的本欲邀人對帳實因行已倒閉怱促間未能如願沈倫璣供帳目確未對過是以小的前所借協昌源銀三百兩雖已劃付厚大莊並未過帳且帳共七八本今徐僅呈三本頗難查核徐供帳簿確未檢齊因執事人劉伯成與沈芳水私向厚大莊支取銀兩無從核對故也大令著將沈倫璣還押帳簿給徐帶去與沈芳水對明限三日内禀覆核奪○南巿恒興豆行夥高二將豆餅豆油售與同業長義行曾赴貨捐局報捐迨長義行遣學徒赴局取票誤將趙同泰沙船所報之餅油等票取去越日持票至局請給分運單被司事察出扣留禀明總辦總辦以該行有意朦混行縣提究大令准卽飭提高二到案訊究高供日前長義行曾向小的買去豆餅豆油當經小的投局報捐後因小的染疾未將捐票取回由長義學徒往取學徒誤取趙同泰捐票小的正在躊躇適有局差到來小的卽將票交伊帶去尚有餘票仍在長義本欲冋長義詢問因肝氣陡發痛極回家不知長義行何故朦混求鑒大令飭交人保出候傳長義夥到案訊核○前者引翔港鎭盜劫五家一案縣捕拘到盜犯陸文卿供出羽黨徐關勝卽大刀關勝大令照會英美租界公廨拘獲解回訊供之下供稱小的姓朱名雲卿綽號大木關刀並非徐關勝大令飭收押候查前晚提案復詰供稱小的在公和祥碼頭做工生性愚蠢故人以木關刀呼之與大刀關勝素不相識引翔港一案小的實不知情求恩鑒宥大令飭交人保釋○前者大令訪悉西門内二十二鋪一帶流氓蔡小關通及不知其姓之麻皮阿松兩人呼羣引類遇事生風大爲居民之害爰飭差將麻皮阿松拘案訊責枷號蔡小關通在逃未獲昨日限令差役速即拘拿俾得嚴行懲辦 
[上海巡局紀事]  
　　前日船户姚福在萃豐馬頭戲拉路隅所歇東洋車十六鋪巡勇某甲斥阻不服反糾集三四人將勇攢毆被勇拘解十六　巡防中局局員黄衡堂二尹研訊之下姑念年幼無知飭延醫士爲勇治傷免予究辦○前日　工沈士林章鶴榮在南巿潮惠會館附近平陽茶樓與同業蔡金生蔡阿生相遇突向扭住逼令停工索加工價二蔡不從致被兇毆旁人見而不平扭解十六鋪巡防中局局員黄二尹飭押候訊辦 
[法租界公堂瑣案]  
　　增大洋行西人遣出店人潘隆生持洋銀十六元赴電報局發電潘將洋銀乾没逃匿船中西人報知捕房捕頭令包探前往拘拿潘竟掣出利刃將包探手指斫傷旋偕探夥竭力拘回昨日傳同保薦人宋茂榮解案西人投案伸訴情由潘俯首無詞讞員杜枝園大令謂宋曰爾旣保薦此事應惟爾是問隨飭將潘押候嚴比○匠人朱阿四糾同羽黨蘇發夫陸銀泉向吳順順訛詐被毆受傷報捕拘案大令判令將朱枷一個月責五百板○周煥文訴稱昨有水烟二箱暫置碼頭上被船户謝福三雇車運至元大棧查獲送案請爲訊懲大令判責二百板贓　周具領○張鶴年訴稱昨雇王益年所駕駁船裝運貨物駛至浦心勒索洋銀三十元小的無奈應允洎泊岸卽呼到巡捕連船夥朱阿寳拘案請辦大令判各枷號二月發碼頭示衆期滿各責五百板○著名流氓陸掌泉陸銀泉與蘇發天等數十人結黨聯盟在新闢租界中向人訛詐包探偵悉前往拿獲陸晉生唐桂祥陸阿香顧富慶六人解案請辦大令判將陸阿香枷號一月責二百板陸掌泉等各責三百板○甬人柳康富至英界恒源土棧購得川土小土共二十餘餅携至小東門外被冒充巡丁之張銀川及江天輪船茶房王阿林藉端勒索洋銀三十元包探見之拘獲解案大令訊取口供飭押候查明復核昨日包探傳同柳康富及保人沈友田解案將發票曁分運單呈騐大令騐得小土三包已貼印花准予具領川土十八包並無印花明係私貨飭送稅務司處充公王張各責四百板○晉康烟紙店傭人徐金文因事回家倩朱晉芳庖代乘間竊取洋銀一百數十元店主遂將徐扭送捕房大令訊取口供飭提在南巿董家渡聚豐烟店鑤烟之其叔朱全貞到案質訊全貞供小的與　芳雖係叔姪然徐倩晉芳替工小的並未擔保店主王生根訴稱徐倩晉芳替工時全貞確未到來大令飭將全貞交原保人保出帮同尋緝晉芳徐還押○陳春堂訴稱家有餘屋租與孫少梅孫容留伊友唐子卿在家本年四月某日唐於深夜歸來適家中失去衣服四件向孫根究稱唐斷不爲匪倘再有失物情事惟伊是問可也至六月十八日忽又被竊向論逞蠻因將孫唐一并扭案請究大令判孫唐各賠洋銀二元○延康顔料店主薛麗泉訴稱徐金華私刊源大圖章僞繕字條冒取顔料當塲察破送案刻已有人調處求免究懲辦大令判罰洋銀二十元○積竊王阿元袁阿寳行竊某姓家水烟袋衣服等物由包探吊到原贓解案請辦大令判各枷號半月期滿各責三百板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年六月十八日京報全録]  
　　宮門抄諭旨均録前○兩江總督劉奏爲揀員借補陸路副將員缺摺○廣西巡撫丁奏爲潯州府廠稅仿照廣東黄江廠章程改爲委員徵收以期整頓摺○西安將軍惪奏爲遵旨選擇精壯兵丁送入武備學堂肄業摺○漕運總督陳奏遴員署理同知片太子太保頭品頂戴兩江總督臣劉坤一跪奏爲揀員借補陸路副將員缺恭摺仰祈聖鑒事竊安徽安慶營副將吳光忠因病出缺所遺員缺咨准部覆准共扣留外補伏查是缺副將駐紥安徽省城濱臨大江商賈輻輳有城守防緝之責非精明强幹之員難期勝任是缺係陸路部推第一輪第一缺應用儘先人員臣於兩江候補各員内詳加遴選查有記名總兵現署是缺副將傅永貴年六十一歲湖南湘陰縣人由武童投營隨剿出力洊保湖北補用副將於光緒九年經前督臣左宗棠奏准改留兩江補用二十六年七月江安兩省派兵會剿大通樯匪案内經臣奏保免補副將以總兵交軍機處存記遇有總兵缺出請旨簡放接准部咨於二十七年七月初三日覆奏奉旨依議欽此該員熟悉營務辦事勤能現署是缺措理裕如以之借補洵堪勝任核與定章亦屬相符合無仰懇天恩俯准以記名總兵傅永貴借補安徽安慶營副將員缺實於營伍地方均有裨益如蒙俞允俟部覆至日卽行給咨送部引見恭候欽定除飭取履歷及前在他省實無叅革矇保印結咨部查核外謹會同安徽巡撫兼提督銜臣聶緝　恭摺具陳伏乞皇太后皇上聖鑒訓示謹奏奉硃批兵部議奏欽此廣西巡撫臣丁振鐸跪奏爲廣西潯州府廠稅仿照廣東黄江廠章程改爲委員徵收以期整頓而濟公用恭摺仰祈聖鑒事竊查潯州府稅向歸潯州府知府徵收定章以扣足十二個月爲一次額徵正稅並舊額盈餘等項共銀四萬九千三百七十九兩九錢八分九釐内　乾隆年間前撫臣陳輝祖奏裁各項糜費案内額留解支院司道各衙門吏役廪工修署及在廠書巡役食紙張盤費等項共銀五千四百四十六兩六錢四分實報解原定經賦正稅舊額盈餘並奉裁糜費及院司道茶果養廉共銀四萬三千九百三十三兩三錢四分九釐又每年提解額外盈餘銀三萬兩遇閏免加迭因徵收短絀奏明著賠銀三千兩迄今多年正額雖屬勉敷而短徵之額外盈餘久未規復且訪聞該廠司巡較多糜費病商皆所不免推原其故皆由知府有地方責不能親　徵收利之所在弊即叢之正思所以整頓之法適奉派解新定賠欵銀三十萬兩庫欵奇絀未開之利尚待振興維正之供尤須整飭卽經藩司張曾敭禀商委員馳詣該廠查明積弊已深勢非改定章程難期整　並據現任潯州府知府張祖祺慨念時艱聲請委員專辦以濟公用查廣東肇慶府黄江稅廠曾經前兩廣督臣明改派委員徵收數倍於舊額潯廠事同　律當據藩司擬請改用委員專辦於本年正月詳委補用通判沈秉炎前往試辦務期舊弊悉除收數涓滴歸公聲明俟辦有規模再請奏報兹據該委員將辦理詳細情形禀經藩司復加查核潯州府向設南北水廠兩處另東南旱卡兩處稽查偷漏稅項多由水廠抽收每廠簰夫多至七八十名司事巡丁三四十人向章於正稅之外隨收耗費公費生費捱費四項分别貨物名色有收耗公生三費而無捱費者有收耗捱兩費而無公生兩費者有僅收耗費者雖有定章客商未盡周知司巡得以上下其手又每一貨船收掛號錢收旗錢共百數十文又鹽斤過廠向不收稅商人往往裝米作鹽藉圖偷漏勢不得不派人稽查向章於每鹽一擔收點包銀二分每包收銀一分與掛號收旗兩項均作廠中雜用津貼此外另有盤艙錢船頭錢一切無名之費均係書巡舞弊私收其積弊之最甚者尤在書巡簰夫把持盤踞勢幾不可動摇浮收隱匿濫費支用以一二百人之心思矇蔽一兼任地方之知府損課累商胥由於此現今飭令該委員逐一認眞清釐將舊有之書辦司事巡丁簰夫全行革退每廠月選用誠實可靠司事十餘人分任查船收算繕寫掛號文案等事又雇募查騐貨物之巡丁數名駕駛查貨艇之艇夫數名另募親兵併同舊有之巡船弁勇駐守彈壓優給薪工悉删冗費倘有舞弊中飽嚴行究辦至於徵稅之法所課耗公生捱等費相沿已久商民亦視爲固然現當籌欵極艱應卽照舊徵收歸入正欵已飭委員查明舊　剔除積弊切實核定何項稅銀若干應隨收何項費銀若干明白定案揭　俾有遵守並刊用兩聯稅票將所收稅費各欵詳細填入按季造册併同票根報繳查核其向收之掛號錢收旗錢查鹽錢三項爲數無多原以資廠中津貼雜用擬請援照黄江廠章程均仍其舊此外如盤艙錢船頭錢一切無　照費嚴行禁革所收正稅及耗公生捱四費均悉數歸公惟查該廠廠租艇夫司事巡丁薪工犒賞親兵巡船口糧等項需用實繁並請查照黄江廠章程　稅項之數酌提一成以爲廠用至原案奏定額留解支院司道各衙門吏役廪工修署及在廠書巡役食等項共銀五千四百四十六兩六錢四分現除役食歸併廠用計尚需廪工等項經費銀三千六十三兩四錢四分又潯州府知府一切支用向恃廠稅羡餘現在廠稅歸公辦公無資酌定每年撥給公費銀八千兩均擬照黄江廠准支向有之經費帮費等項及道府公費章程分别支給惟黄江廠原案係於三六平餘項下動支潯廠向無此項招目應請於長收數撥支不得損及正稅原按期將額解正稅等銀四萬三千九百三十三兩三錢四分五釐及著賠額外盈餘銀三千兩照數解司藉作文廉邊餉等項舊有支銷其餘長之數除照支廠用經費公費外均有司庫專欵存儲以備湊解新定賠欵之用至黄江廠奏定章程委辦之員果能稽徵有效較之舊額正稅盈餘原數加至一倍准照異常勞績給奬潯廠積弊多年該委員沈秉炎竭盡心力悉予革除實屬有勞足録亦請仿照辦理如該委員稽徵有效較之舊額正稅盈餘額外盈餘共銀七萬餘兩加至一倍擬卽援案奏懇恩施准照異常勞績保奬如能加放一半亦擬請照尋　勞　核奬以示鼓勵現任潯州府知府張祖祺經徵潯州廠稅於此中弊竇未能訪察禁絶自屬不合惟積弊相沿已非一日且改章之議發自該府尤爲可嘉應請從寛免其置議各　情由司具詳前來臣復查無異所　均屬妥協應請照辦理合恭摺具陳伏乞皇太后皇上聖鑒訓示謹奏奉硃批著督飭剔除積弊核實徵收以裕稅課餘依議欽此 
如才惪銘恩存克蒙額跪奏爲西安滿營八旗挑選精壯聰頴兵丁送入武備學堂　業以廣造就而育人才恭摺仰祈聖鑒事竊奴才等於光緒二十七年八月初九日接准政務處咨開各省駐防滿營或就旗營添設武備學堂或挑選精將附入各省學堂練習即應認眞辦理等因咨行前來查　安駐防　添設學堂延聘教習一節所需常年經費各欵辦理　非易易實屬無欵可籌嗣又接准陜西巡撫來文内開陜省武備學堂添設旗額無論舉貢生監擇其年力强壯資質聰穎者約選二十名造具年歲姓名清册咨送考取以憑入學收課等因准此奴才　卽于八旂年至二十五歲以下十八歲以上兵丁内慎選强壯聰敏粗識文字者二十名就近送入本省學堂練習以期精進而成人材除咨報政務處外所有揀選八旗精壯兵丁附入本省武備學堂肄業緣由理合恭摺具陳伏乞皇太后皇上聖鑒訓示謹奏奉硃批知道了欽此 
陳夔龍片再試署徐州府運河同知項兆麟據報丁母憂查有南河試用同知王耕心前曾署理斯缺熟悉情形堪以委署除會飭遵照外謹會同兩江總督世劉坤一附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十八年六月二十日京報全録]  
　　宮門抄諭旨均録前○雲貴總督魏奏爲移駐道缺並添設員役兼管騰越關務摺○又奏爲恭報騰越開關日期並設立分關分卡試辦情形摺○閩浙總許奏爲辦理洋務各員異常出力請旨破格優奬片○又奏爲調署知府片 
雲貴總督兼署雲南巡撫臣魏光燾跪奏爲騰越業經開關請將巡道移駐騰越兼管關務及添設員役各事宜恭摺仰祈聖鑒事竊准外務部電英使照稱滇緬邊界頗不安靜恐廳員權位不足治理請設法將騰越廳缺照臨安開廣道移駐蒙自辦法改派大員駐紥該處與界務有益現烈領事入省商議此事等語查滇緬邊界交涉日繁廳員不足以資鎭懾亦屬實情應如何變通辦理期於界務有益俟烈領事到省酌量與商等因旋據駐騰領事烈敦來省重申前說當經行飭司局酌量情形核議詳辦去後兹據雲南布政使林紹年按察使全柕績會同善後局司道詳稱騰越爲英緬入滇第一門户地處極邊幅員遼闊與緬界犬牙相錯防務界務均極繁難現復開關互巿交涉尤爲緊要查核情形實非監司大員難資控馭擬請將原駐大理府之迤西道移駐騰越廳城兼管關務定爲衝繁疲難四項相兼請旨簡放要缺所有該道原轄之大理永昌麗江楚雄四府蒙化永北二直隷同知一切水利屯墾倉庫錢糧交代詞訟緝捕團保各事宜命盜秋審等案件仍責成該道照舊辦理該道兼管關務收放稅欵事亦甚繁應請添設道庫大使一員兼管照磨事務定爲邊遠選缺先行由部銓選後遇缺出照例辦理並請鑄造雲南分巡迤西兵備道兼管關務之關防迤西關道庫大使兼管照磨事印各一顆頒發來滇以昭信守該道移駐邊關兼理商務需費較鉅應請援照臨安開廣道養廉額數年支銀五千九百兩其原支俸銀一百零五兩原設門子二名快手十二名皂隷十二名轎傘扇夫七名鋪兵二名每歲支工食銀六兩計三十五名共支銀二百一十兩均仍照舊支領添設之道庫大使請照開廣道庫大使養廉額數年支銀八十兩俸銀照例支給設皂隷二名每名年支工食銀六兩共實支銀十二兩此項廉俸役食銀兩卽在藩庫徵收公耗項下照例支放報銷仍照章减成扣平以歸一律應建各衙署由善後局於邊餉項下籌欵委員估勘修建據實造報第該道旣經移駐應俟奉旨允准再飭現任道松堮前往騰越駐紥並由司先行委員署理大使俾專責成其部頒關防印信一時未能到滇應飭該道暫用舊印並由司另刊道庫大使木質鈐記發交暫用俟印信頒發至日再行換給其餘一切未盡事宜統俟該道移駐後體察情形悉心斟酌妥議分别詳咨核辦再騰越原設同知經歷司獄各員缺均有管轄地方及分防督捕監獄之責應請仍舊設置以資治理等情詳請奏咨前來臣覆加體察均屬實在情形合無仰懇天恩俯准將雲南迤　兵備道移駐騰越兼管關務添設道庫大使一員並懇飭下禮部分别鑄造印信頒發來滇以昭信守除分咨各部查照外所有巡道移駐騰越兼管關務及添設員役各緣由謹恭摺具陳伏乞皇太后皇上聖鑒訓示再雲南巡撫係臣兼署毋庸列銜合並聲明謹奏奉硃批外務部會同吏部覈議具奏欽此 
雲貴總督兼署雲南巡撫臣魏光燾跪奏爲恭報騰越開關日期並設立分關分卡試辦情形恭摺仰祈聖鑒事竊前准總理衙門咨英使照稱中緬條約第十三條載明准將駐蠻允之領事官改駐騰越或順甯釋定一處今本國已擇定騰越派委領事官前往駐紥合請貴國卽於該處設立新關徵收洋稅並派辦理交涉事務關道以便會辦一切咨滇查照約章酌量情形奏明辦理旋於光緒二十五年三月英署領事傑彌遜到騰商議開關經前督臣崧蕃會同前撫臣丁振鐸將籌議大概情形專摺具奏並請聲明援照思茅關暫以同知爲監督俟商務暢旺或另設關道或以迤西道移駐届時奏明辦理等因欽奉硃批該衙門知道欽此並經總理衙門行據總稅務司赫德揀派稅務司好博遜來騰正議辦間署領事傑彌遜因改調回國又值拳匪事起稅司亦返新街關務遂緩開辦上年九月承准外務部電開英使函稱駐騰越領事官現派烈敦署理並准咨開據總稅務司申稱現改派孟家美補騰越稅務司之缺等因咨滇當經轉行遵辦並札委騰越同知葉如桐暫行兼管關務與領事稅司籌議開關事宜並田司庫借支銀九千兩以作開關經費復添派委員前往襄助兹據雲南布政使林紹年會同善後局司道詳據騰越同知兼管關務葉如桐禀稱署領事烈敦稅務司張家美隨帶扞手人等於上年十月初三日到騰惟時和議甫成人情猶多疑阻謡諑紛紜深虞滋事迭經督率各員紳再三開導彈壓並會同領事稅司親往各路　查斟酌設關設卡分修太平江南岸道路以期振興商務數月以來粗具規模民情亦漸安堵當會訂試辦關務章程十五條擬在騰越南城外設立正關東門外設立分卡並於蠻允設立分關蚌西設立分卡一台坡設立查卡又於太平江南岸弄璋街設立分關蠻線設立分卡擇於本年四月初一日開關試辦所有　支經費撙節動用將來仍由洋稅項下籌還歸欵等情詳請具奏前來臣覆查騰越爲由緬入滇門户道途紛歧商路以太平江南北兩岸爲適中要路惟山徑崎嶇商旅裹足現經該　與緬政府商議分界修理係爲振興商務起見所擬試辦章程覈與各海關通章大致相同且甫經開辦一切尚無把握自應隨時斟酌損益總期商　漸興關稅暢旺藉以維持利權而裕餉需再該廳地方與緬界犬牙相錯沿邊野夷不時出没交涉事件日益繁重誠恐同知權勢不足鎭懾似　移駐道員以資控馭已飭司局酌量情形另案詳辦合併聲明除將試辦章程咨呈外務部核覆飭遵曁分咨户部南洋大臣查照外所有騰越開關日期及分設關卡試辦緣由謹恭摺具奏伏乞皇太后皇上聖鑒訓示再雲南巡撫係臣兼署毋庸列銜合併聲明謹奏奉硃批該部知道欽此 
許應騤片再二品頂戴福建按察使楊文鼎二品銜候補道陳同書經臣飭委總辦通省洋務局副宜迄今三年有餘每遇中外交涉案件相機應付力持大體不激不隨洞中窽要光緒二十六年北地拳匪事起東南震動一夕數驚閩省爲海疆重地民俗强悍訛言繁興各國以保商護敎爲名增兵調艦中外商民互相疑懼岌岌不可終日臣飭該司道與各國領事妥爲商籌訂議互保堅明約束兩不相擾用能化險爲夷地方悉臻安謐布政使銜興泉永道延年駐紥厦門洋務亦極繁劇該道與各領事聯絡得法遇事商籌妥協消弭隱患現在時局大定中外又安事後追維殊非始料所及該司道統籌兼顧竭力殫心幹濟時艱有裨大局實屬勤勞懋著未便壅於上聞按察使楊文鼎興泉永道延年係實缺司道應如何給奬之處出自特恩非臣所敢擅請候補道陳同書熟悉洋務堪備任使前經臣保洊人才奉旨送部引見現俟經手事竣給咨赴部應懇恩量予録用以昭激勸謹附片陳請伏乞聖鑒訓示謹奏奉硃批楊文鼎著賞給頭品頂戴延年著以應升之缺存記欽此 
許應騤片再福建汀州府地方當江粤兩省之衝政務殷繁必須精明幹練之員方足以資治理兹查有本任福甯府知府嚴良勳老成練達堪以調署所遺福甯府篆務查有本任汀州府知府張星炳心地明白以之調署亦勘勝任張呈炳未到任以前委試用知府李增霨暫代理嚴良勳張星炳任内並無承緝盜案將届四叅以及督征錢糧處分據福建藩臬兩司會詳前來除咨部外理合附片具陳伏乞聖鑒謹奏奉硃批吏部知道欽此 
 
