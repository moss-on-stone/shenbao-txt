# 1900 - 189 - 4909786

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[勸租界各房主减收租金以維市面説]  
　　滬上自通商開埠以來土地日闢人民日多市面日興商務日旺駸駸乎有雲蒸霞蔚之觀於是長袖善舞者挟其多財廣建屋宇若者宜開店鋪若者宜作室家若者爲旅人信宿之方若者爲仕宦停驂之所莫不美輪美奂　地址之大小以定租價之低昻報筆人猶記十年前游蹤初至每屋一幢月出租值不過洋銀二三元猶且空閉者多未必一　争受乃未幾而商民益復星聚厦屋更若雲連而租價亦因之愈貴竊嘗見而歏日地利人和於斯爲盛矣不意本年五月北省拳匪鴟張激成中外交閧之大變警信迭至風鶴頻驚加之電報不通訛言四起羣不逞者遂乘機鼓煽庸愚無識争先挈妻孥携輜重買舟歸去者日必數千人而其中尤以甬人爲最夥甚至舟中已人滿爲患而行李尙絡繹而來雖舟資數倍於前亦所弗顧以致數日之内房屋十空三四且前者旣去後者益復驚皇大都整理行裝待時而發其在服賈經商之輩惟資本饒裕者尙可勉力撑持餘皆以銀錢周轉不靈兼之生涯驟覺蕭條岌岌焉有朝不保暮之慮狡黠者或且將貨减值冀及早脫售爲急流勇退之圖似此日夜徬徨白業不敢放手若復相持數月恐江河日下人將益不能支時局如斯良堪浩歎夫天下煕煕皆爲利來天下攘攘皆爲利往原滬巿所以振興之故因皆視爲利源所在而相率趨之也今設肆者旣顧問無人寄居者亦謀生日拙加以一廠告停工匠之失業者凡幾輩一店閉歇夥友之賦閑者若而人時事艱難百物昂貴當此進退維谷而屋租仍必取盈欲求奠厥攸居少安毋躁其可得乎聞增收租金之議實創自已故之某皖人各房主尤而效之遂至尺地寸金人人有居大不易之慨迄今相沿成習欲如從前之每屋一幢月祇租金二三元者蓋寥寥不可多得矣然當承平之際巿情興旺商民固無異言今則變起倉皇巿情疲苶試思彼設肆於此寄居於此而尙徘徊不去者何爲乎夫亦冀事勢稍有轉機猶可資以餬口也惟是北方之糜爛已極各國兵釁未易遽平卽有旋亁轉坤之人恐非旦夕所能見效則此一年半載之内旅居斯地者於日用飲食之外月輸此有增無减之房租力盡筋疲何以堪此傳聞日前旅滬各業已出公啓商請中西各房主按照原價减半徴收艱苦情形溢於言表本館以啓上並無名姓照章未便錄登然彼夫廣厦如雲利權獨攬者急公好義當不乏人必能曲體人情互相維繋工部局董更講求保護餘力不遺值此時勢艱危尤當加意體察倘能出示勸諭陳明事出權宜則觀感者當必踴躍樂從俾民困賴以稍舒商艱得以稍恤所損有限所益良多他日北事敉平賈舶雲屯尙可爲桑榆之補否則巿面旣難保全大局恐有不堪設想者嗚呼滬巿之盛衰天下安危之所繋亦各國商務得失之一大關鍵也所願與有心維持租界者借箸籌之 
[德廷簡使]  
　　昨日倫敦來電云德國簡駐華京使臣前被拳匪戕害德廷一面興師問罪一面另簡史華增祥君尅日秉節來華以承其乏 
[天津戰禍]  
　　昨得天津西人來信云連日東西各國所派之兵陸續航海而至其由英人自香港調遣之陸軍已於華歴五月二十五日行抵津沽旋與本國水師及先到之俄美二國陸軍會合綜其成數約共二千人二十七日天明統帥下令分兩路進發俄兵在右英美兵在左暸見中國亂兵綿長十餘里遂卽開砲擊之亂兵踴躍争先勇氣大振至午後鐘鳴一下英美兵始得占據中國陸師學堂俄兵占據火車站當進攻時途中遇許多小村落皆有亂兵如虎負嵎是以前行頗不易易及戰畢在津各西商皆歡呼志賀至於亂兵則敗衂之後退守府城城中置有大砲若干尊遙對租界亂兵連連開放致租界中大半化爲瓦礫之塲説者謂日前各國之兵到者雖已不少然無大砲可摧堅及遠是以未能制敵人之死命直至向英兵船得立扒借用二尊始得將亂兵所用之砲擊毁但亂兵旣毁一砲立卽從他處連砲補之且施放之時無不得心應手若日本所調之兵計共三千人携有大砲若干尊合之各國兵士多至萬人所惜仍未能直逹京城因亂兵開去河隄平地皆被水浸也 
[攻奪嚴關]  
　　西字報云刻　天津來電悉目下占據大沽之各國水師統領方派出兵船數號往攻山海關蓋以便將來俄日二國之兵於此登岸八京無人出而阻遏也 
[驚徙有因]  
　　昨日本報登甬江譁傳匪亂致居民三百餘人附江天輪船抵滬云云兹接寗波訪事友人來函知當日肇釁之初卽經地方官臨塲彈壓得以消弭無形先是藥行街左近有法國天主堂一所收養民間所棄嬰孩雇女傭爲之哺乳自北方變起各女傭心驚風鶴相率辭歸教士無計挽留而又不忍嬰　束手待斃因妥爲遣散許人撫作螟蛉此信一傳四鄉之聞風而來者蟻聚蜂屯堂中幾無容足之地教士恐醸事變立卽派人報知地方官於是提憲道憲及府縣各官督率兵差一時畢集旋由府尊高璵卿太守飭差拿獲造謠生事者若干名就近在蓮花棚廟　座訊究知無他意立命釋歸中有四人反唇相稽太守怒飭役带回管押候辨耳食之輩遂疑教堂已有變端巿虎杯蛇紛紛遠適事後思之殊不值識者一笑也 
[台匪蠢動]  
　　昨日寗波來電云台州不軌之徒摥言去年匪人應萬德滋閙教堂被地方官拘拿正法此次宜乘北地拳匪之亂揭竿而起報復前仇日來竟有溷人甬城造言生事者然窺其意向實袛欲與官吏爲難比户居民不必風鶴驚心争先遷避也 
[温州安謐]  
　　昨日寗波來電云一昨招商局普濟輪船由　東來此載有西商及男女傳教士共三十九名口言及目今温郡尙幸平安並無匪人滋擾情事惟各國駐温領事深恐日後禍機猝發不及隄防因令襆被暫離適彼樂土所有房屋物産暫交中國官吏收存 
[帥節過潤]  
　　鎭江訪事友人云江蘇巡撫鹿滋帥欽奉電傳上諭宣召入京卽於本月十四日交卸關防由蘇垣起節十六日午刻憲舟行抵潤州就皇華亭碼頭繫攬斯時江勝新湘各營勇已列隊河干燃放排槍聲如 
 
 

Page 2

 
 
珠貫俄而常鎭通海道長久山觀察京口副都統吉晉軒統制鎭江府向子振太守各官戍詣舟次寄請聖安禮畢而退復投手版謁見滋帥急於啓行命材官概行辭謝旋卽揚帆渡江取道袁江遵陸北上 
[衡州閙教]  
　　西字報云頃接湖南省垣來電大旨謂衡州天主堂皆被土匪所毁意大利主教某君及甲乙丙三教士俱被戕另有教士三人查無蹤蹟 
[險蹈亂機]  
　　南昌訪事人云江西省垣因聞北方匪亂蜚語紛紛痞棍莠民蠢蠢欲動匿名揭帖遍于九逵無非藉口洋人借端閙教事爲署臬司春會東廉訪所知每夜親率勇丁巡行街道並諭令保甲各員弁日夜輪流伺察以期免意外之虞本月初七日申節齋軍門親詣萬子祠左側教堂請教士暫罷講書免致滋生事故途中匪棍尾隨於後高呼今日軍門往拆教堂矣一時煽動衆人幾于肇事迨軍門面晤教士若輩之接踵而入者無異滿谷滿坑軍門見之勃然大怒立飭騶從持鞭驅出而若輩仍麕聚門外不肯散歸延至傍晚軍門見事機危急飭勇飛報各衙門旋經南昌新建兩縣主曁洋務局營務處保甲局親兵營撫標左右營城守營带同差役勇丁馳往彈壓廉訪亦督率文武巡捕飛輿而至飭各員分往老貢院羅家塘半步街各教堂保衛至廣潤德勝各門外教堂則派保甲局勇及水陸營勇實力守護時萬子祠教堂門外人如蟻聚經弁勇一概驅逐東至老羊巷口西至十字街口分别把守不得混入行者皆須繞道而過迨至三更以後人尙未靜各官乃傳諭各更夫於四更時將栅欄下鍵派勇看守如有人於四更後過此者立卽擒獲治以搶劫之罪若輩知不得逞始漸漸散歸各官仍恐或有變故酌留弁勇十餘人日夜駐守教堂以防不測料理畢各命駕回署時已四更矣次日廉訪飭七城門委員於午後四點鐘閉城更于敵樓上安設大砲門禁查夜益復加嚴遂得安然無事是誠地方之大幸也 
[鳩江防務]  
　　蕪湖訪事友人云前者皖南鎭總兵黄錦山鎭軍奉檄添募練軍兩營專防内地匪類兹悉此軍刻已募成名日精捷將前營撥派來蕪本月初十日行抵鳩江暫借北郊西湖池練軍小營及南岸南寺分駐一面度地弋磯山附近建築營壘至於關道憲吴季卿觀察前曾稟准上游添募精壯勇丁三百名與原有之練勇百名合成四百名分左右兩營專衛本埠中西士庶兹悉所募之勇已於月之初十日由廬州陸續前來分駐精健大營及南北兩岸保衛營舊壘所需軍械由省垣領得新式毛瑟槍二百四十枝火藥彈丸各六十桶借水師火藥庫暫寄旗幟號衣亦卽雇工縫製望後卽可一律告成所有左營事宜初議札委精健左營統領李葆林副戎兼攝兹因副戎駐守攔江磯砲臺未便稍離職守是以攺委精健全軍統領趙協戎兼带與右營饒守戎互相犄角以收保障之功 
[示安本分]  
　　九江訪事友人云本月初五日江西分巡廣饒九南兵備道督理九江關税務明觀察發出告示日爲出示曉諭事六月初二日准駐潯英領事樂照會日昨准奉駐滬總領事官霍來電接大沽來電此次用兵專爲彈壓義和拳匪及救援各欽差官員商民人等起見並無他意諸色人等應各安本分毋得借端滋閙等因照請分别申報移行示諭到道准此除分别申報移行外合行出示曉諭爲此示仰商民人等知悉一體各安本分毋得藉端滋閙致干究辦不貸切切特示既而九江總鎭中營遊擊李遊戎亦發出六言簡明示諭云照得潯郡七門每夜二更卽扃兹當防務吃緊不得任意開城現設信牌數面分送文武衙門如遇緊要事件赴卡騐明放行倘敢恃强開放許卽扭送來營示諭諸色人等務宜自愛凛遵 
[復解京餉]  
　　蕪湖訪事友人云前者關道憲吴季卿觀察札委典史吴少泉少尉管解常關京餉銀三萬兩赴京交納已於五月望日釘鞘存庫以便擇日起程嗣聞北省拳匪亂起行旅戒嚴因是遲遲未發邇者道轅迭奉户部札催有中外失和需餉孔亟飭速遴委幹員沿途察探迅速解京以濟急需等語觀察遂飭少尉於本日初十日領　起解多撥水師砲船護衛擇吉十二日揚帆下駛循例由清江遵陸北上並聞皖省藩庫亦於是日有大批京餉起程籌備軍需亦今日疆吏之要務也 
[越中圑練]  
　　紹興訪事友人云邇來時艱日亟伏莽滋多大憲思患預防特於日前札飭紹興府縣各官切實勸辦圑練限文到半月一律辦成刻已由各官邀請紳士商議舉行矣 
[寗波圑練章程]  
　　寗波訪事人云此間係各國通商口岸人多於蟻良莠不齊當此北省拳匪借端作亂深恐流氓痞棍乘間爲非鄞縣徐大令爰命倡興圑練以衛閭閻日前擬定章程附以六言告示發貼通衢其文日鄞邑通商口岸奸宄窺伺往來欲杜盗賊竊發應辦十家門牌爾等勉力興辦愼毋觀望延挨各圖另選董事由縣給　主裁每牌各派二人輪流巡夜勿懈富者量力捐資置辦油火器械貧者互相出力帮同支更值差遇警鳴鑼爲號合力兠拿跟追務須人人踴躍争先圍捕爲怏各圖聨絡一氣不准各分界限條欵開列於後董事尙其勉哉均要認眞舉行保全桑梓爲懷無論貧富人等和衷協辦無猜賭博慣藏匪類竊盜容易潛理偷砍墳蔭竹木一體查禁毋寛銀洋貴重物件存店宜早安排計開條欵一辦理十家門牌以一户至十户編爲一牌無論店鋪住家挨户排定每牌用木板一塊裱糊結實十户輪流懸掛門首牌輪何户該户派出壯丁二人支更巡夜以專責成無事則各巡各叚一有匪警鳴鑼爲號互相策應合力兠拿如家僅婦女幼丁實在窮苦入牌免派巡夜以示體恤一每圖由縣選擇公正董事司編查保甲事宜並由該董於十户内擇立牌長一人十牌内擇立甲長一人牌長稽查十户内有無爲匪不法及窩留匪類聚賭各情甲長稽查十户牌内有無前項情事一經查明許卽據實禀報一户有犯九户連坐倘有挾嫌誣禀訊明重辦一户口由董事率同地保逐户編查不得一户遺漏其董事地保牌甲長姓名及十户家長姓名事業計男女大小丁口若干塡註牌内以憑查核一毗連各圖應分界限庶幾巡查各有專責遇有匪警不分畛域鳴鑼爲號聚衆兠拿如有退避不前或存彼此之見責成董事揭名稟究一城鄉村鎭各設立保甲巡局並置備燈籠刀棍竹梆並逐日所需油　經費由董事勸諭殷實之家及鋪户按月酌董捐助以全要公而保身家一遇有盜匪拒捕各巡丁不得不格傷倒地毋得復　卽綑獲送縣酌量給賞訊係首盜賞洋五十元夥盜賞洋二十元以示鼓勵設有巡丁被匪拒傷由該董事查明傷痕分别輕重酌給醫藥之資一零星小村如無富户經費無出歸併附近大村合力辦理或大村撥給經費各歸各辦不得遺漏一處致爲盜賊淵藪一不法之徒竊砍墳蔭或山塲竹木准巡丁一律巡查遇有巡獲送縣究治一開塲聚賭本干例禁且盜賊易於溷跡董事巡丁亦應一律查禁如有不服禁阻送縣嚴辦一民間現洋不宜多藏以致盜匪垂涎竊刧如爲數較多宜存放殷實店鋪俾得子母相生一舉兩得以上十條本縣悉心酌擬不費多財不勞民力實爲由地制宜簡便易行務望各紳董切實照辦總期事在必行功歸實濟愼毋視爲具文或始勤終怠倘有未盡事宜本縣不時下鄉抽查該董事儘可隨時面陳以資妥善 
[移家被盜]  
　　寗波訪事人云本月十四十五兩日市肆謠傳台州已戮匪人應萬德之子欲報父仇糾集羽黨二三千人來襲寗郡一唱百和人心皇皇瞻小如鼷者紛紛作遷地爲良之計某日有某姓者携資至北渡韓姓家暫避當夜卽有盜匪多人操台州語手執洋槍前往行劫鄉人鳴鑼兠捕盜黨以槍　之鄉人見無子彈遂協力追上禽獲胡小三胡其盛及程曾朝三盜餘皆鳬水而逃十五日黎明解至鄞縣署中徐大令見鄉人被盜所傷賞給醫藥洋銀四十元旋將三盜犯站籠發頭門示衆是日有慣唱蓮花落之荞民王阿寳至渡母橋大街如意齋釘鞋店强索適大令從小教塲點騐練兵而返路經是處見其妄言恐嚇煽惑人心飭一併置諸籠中以爲之儆治亂世肘重典大令蓋深得此意者歟然非 
 
 

Page 3

 
 
居民之未亂先驚亦斷不至有此　語云天下本無事庸人自擾之斯言洵不虚矣 
[守戎獲盜]  
　　紹興訪事友人云今年紹郡盜案繁多就所知者計山陰距城五里之樓下村鄭姓家一起又距城三十里之嶺下羅姓家一起會稽距城十里之新橋一起又距城五十里之傅姓家一起均經報官請緝日久尙未獲盜搜贜邇者左營統带陸仲延守戎選派勇目購覓眼綫四處緝拿本月初入日探悉嵊縣三界地方有盜濳蹤遂带同麾下健兒親自馳赴彼處天甫黎明傳到三界汛兵授以機宜使之前往叩户盜不知其計扉甫啓守戎卽探身而入盜倉卒欲遁守戎急以鐵尺擊其脛盜負痛而仆遂就縛洎守戎登樓搜見尙有一盜匿於休下乃竭力曳出縛之並在樓上起出綢布等贜及手槍一枝小尖刀一柄一併解回城内略訊口供卽備文移送會稽縣署適縣主黃念屺大令因公赴省爰暫覊外監俟大令公旋卽當細心研鞫也 
[漢皋火警]  
　　漢口訪事友來函云本月十一日午後三點鐘時漢口循禮門内某姓家午炊失愼吴回氏乘隙而入飛揚跋扈鋭不可當迨各水龍夫畢集灌救而茅屋六七十間已付之咸陽一炬矣越夕漢陽府西關外某鄉民家又不戒於火致兆焚如除將住屋焚去外餘未殃及亦云幸矣 
[潯郡官塲紀事]  
　　九江訪事友人云本月十一日之夜二點鐘時九江鎭總兵宋佩珍鎭軍督勇出巡行至招商碼頭查點駐卡兵士有蕭得勝者悮公不到不禁勃然大怒飭卽按照軍法從事後經各官一再跪求遂命重責軍棍棚頭不能約束亦卽責革軍民聞之罔不股慄○長江水師江陰協升授湖口鎭總兵李鎭軍金彪於本月十一日附江孚輪船至潯檩下員弁迎接如儀○本月初五日督銷江西淮鹽總局錢琴齋觀察因公赴江寗禀見兩江總督劉峴帥事畢後於初九日附江永輪船遄回○近日兩江督憲劉峴帥委紀恊戎步高江西巡撫松鶴帥委申恊戎玉衡先後來潯招募壯士刻已樹纛開招矣○城内保甲委員楊東巖少尉近爲二豎所侵稟請府尊孫景裴太守給假調理太守以目今防務戒嚴恐悮公務札調義渡委員金少卿叅軍代理其事○前者德化　應莘臣明府以天時亢旱兩次設壇求雨均得上格昊蒼迄今半月以來日出杲杲農田待澤孔殷明府關心民瘼爰於本月十三日仍示禁屠宰竭誠禱告以冀默迓天和 
[漢皋客述]  
　　漢口訪事人云邇者北省拳匪肇亂風聲所播人心浮動異常漢上各票號錢莊因之銀根日緊運動不靈夏口撫民廳同知陳少石司馬深恐市面震動爰邀集衆商善爲開導囑令設法維持刻已定有妥章照常交易矣○自北方匪勢猖獗楚督張香濤制軍已與駐漢各領事官會議將租界竭力保護而各西人仍恐防範未周遂練習商團以資自衛每晚十點鐘後中西各捕梭巡尤爲嚴密華人非遇要事未便輕出其塗也○今歲兩湖共到茶一千二百四十四字計五十一萬零四十七件現售去一千一百六十六字計四十七萬零七百六十入件又寗蘄兩處共售茶九百五十七字計二十萬零二百件泚筆紀之亦留心茶務者所宜知也 
[札飭移軍]  
　　本邑浦東龍王廟北蔡等處時有私梟出没滋生事端本年二月蘇松太兵備道余晉珊觀察禀請撫憲札飭蘇防後營左哨哨弁唐君開祥带領親兵一哨分駐與南匯交界之處以資巡緝近經觀察札飭唐　移駐三林塘鎭另請淞防營統領班馥齋軍門札委管带曹君駐紥是處藉壯聲威 
[府批照錄]  
　　日前上海縣汪瑤庭大令以前署縣篆之王欣甫大令交代案内結欠各欵尙未清繳爰通禀各大憲請檄飭分别交解昨日奉到松江府張子虞太守批示日查該前縣交代案内短交銀兩業據戴令稟奉藩憲委員守提並奉札府飭催等因卽經轉飭該縣移會戴令一體嚴催交委員齎解在案據稟前情仰卽嚴催該前縣將虧短交案銀三萬五千餘兩並有未交詞訟案卷四宗尅日分别交解倘再任意拖宕罔顧考成卽行會同承接交代之戴令通詳揭叅毋稍徇延同干重咎切切此繳摺存 
[邑尊巡夜]  
　　前晚上海縣主汪瑤庭大令恐匪人溷跡市廛乘機竊發爰親自督率差役赴城内各街道梭巡行經九鋪見連阿妙陳杳晉何春生東張西望形跡可疑因命差役拘押迨至十二鋪時已深夜見潘丫頭所開小烟館尙在開燈爰命將潘及烟客黃桂卿王關炳一併拘回交差看管聽候訊懲 
[地甲待懲]  
　　上海縣主汪瑤庭大令查悉七鋪地甲劉貴入鋪地甲陸福九鋪地甲李升二十二鋪地甲馬茂辦事疲玩巡查不力因於昨日飭差役傳案聽候訊懲 
[移家遇劫]  
　　邇者京津一帶拳匪作亂風聲流播人心皇皇自命知幾者咸以遷避爲得計不料禍機卽伏於此昨日午後兩點鐘時本邑南市高昌廟左近某姓家雇舟載運行李遷往鄉間駛至南馬頭浦中突遇匪人要截去路手執白刃一躍登舟刼奪財物押運之僕人某甲上前阻止匪徒卽發手槍轟擊甲未及隄防適中左乳旁血流如注昏不知人後由舟人告知雇主舁送滬北仁濟醫館求療不知能保無性命之虞否 
[公廨停訊]  
　　昨日禮拜六輪應法租界公廨研訊各案適逢法國改立民主之期寓滬官商同伸慶賀因由法總領事署繙譯官陸德君先期咨照捕房並致函讞員朱森庭明府暫行停訊 
[循例慶賀]  
　　昨爲西歴七月十四號係法國攺立民主之期法總領事署及大自鳴鐘捕房高揭國徽以伸慶祝江海關道憲余晉珊觀察以次文武官員咸命駕至領事署道賀循舊章也 
[質物被累]  
　　南市高昌廟左近順泰米鋪失去衣服二包旋投巡防局報請查緝未幾竊賊某甲至馬路橋南首皆宜樓烟室内開燈過癮將衣包交値堂人張毛大暫抵烟資旣而張倩比鄰某肉莊夥張錫翹持往某押鋪質得小銀錢五角事爲十二圖捕役偵悉投高昌廟巡防局禀知局員馬午橋叅軍叅軍飭捕持函至二十三七鋪巡防局禀請局員盛二尹轉飭捕役提二張研訊二張同供小的等與甲素不相識亦無串竊銷贜情事二尹飭具限狀迅將甲帮尋到案以便訊懲 
[形同梟獍]  
　　掦州府屬某縣人殷雨泰向在美界某碼頭當小工頭目僑居西華德路同女書局後某號門牌屋内前年曾資購吴淞人何某之子蘭法撫爲螟蛉近已成丁不務正業時向殷索資浪費屢戒不悛前晩九點鐘時復带領同黨多人身懷六門手槍至殷處大肆勒索不遂所欲卽放槍轟擊致殷左腿洞穿血湧如泉痛極倒地蘭法卽飛步奔逃殷無奈倩人舁至捕房聲訴捕頭騐得受傷甚重令送同仁醫院療治一面派包探張阿五前往拿獲同黨丁玉亭押候轉解英美租界公堂稟請讞員翁笠漁直刺訊辦 
[饋仁]  
　　炎熇灼人疾疫易起滬上衆善士例製靈丹布施俾暍　得此免爲二豎所侵仁人用心誠若是之周且摰哉昨荷六馬路仁濟善堂以純陽正氣丸萬應丹之類分餉本館諸同袍爰綴蕪詞以酬雅貺 
[浮屍得認]  
　　啓者敝所救生船在蘇州河池浜橋下撈獲無名男屍一具年約三十左右赤體無衣褲似是入河澡浴以致溺斃者卽由敝所報請保安堂備棺收殮發壇標記以備屍屬認領倘有人能知死者細底祈卽至英界大馬路保安堂報明認領請登報端俾衆周知滬北棲流公所司董謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竊屍奇聞]  
　　寍波訪事友人云近日全門灣王禮記烟館對門新開一薙髮店麾光刮垢座客雲屯同業之在藥行街後河左近設肆者見而嫉之竟於本月十一日之夜不知在何處竊得孩屍一具乘人不備倒掛其門前甫至天明店主某甲見之大駭奔赴鄞縣署稟報縣主徐大令疑有别情飭掌頰數百下發差看管一面派差協同地保察訪細情緝獲竊屍之乙丙丁三人將店發封聽候重辦至此孩係東殿廟比鄰某銅店主之子因病夭殤刻已當塲認領矣 
[奸儈遠颺]  
　　紹興訪事友人云小龍圓向與墨西哥大銀圓一律行用無所低昻近有蘇橋大街某奸商忽倡議照大銀圓入入折計算綢店布店燭店恐釀事端不敢隨聲附和某奸商遂揭帖通衢謂如果梗議當集衆將該店一概搗毁末書江橋帮具事爲山陰縣寗琯香大令所聞惡其聚衆行兇把持市面立卽親書硃諭飭役訪拿爲首之人嚴加懲治某奸商知事不得了乘隙遠颺然巿間小龍圓已從此照入入折計算不復與大銀圓相提並論矣可慨哉 
[拆笆被控]  
　　前有陳瑞邦者投法界公廨稟稱曾購上海寳山交界之舊江地方某姓地基建造房屋忽有英界二馬路協興昌信局主朱小梅糾同法界電燈廠執事人施子海帶領三十餘人各持鐵斧砍去籬笆求卽飭提究辦讞員朱森庭明府准詞出票提到朱施發押捕房聽候堂期訊斷 
[上海縣署瑣案]  
　　前者南順記洋貨號執事人杜世騋控號夥董世雄私借洋油棧單與徐安甫一案縣主汪瑤庭大令研訊之下著將董管押候核前晚提案復訊杜並未到案董供徐前曾向小的借去洋油棧單四千箱出售後祗還小的銀一千一百七十五兩餘由小的補墊尙應付還一千二百箱之價値伊竟欠付二千入百箱約銀四千餘兩求恩向之追繳徐供小的僅向董定購火油一千箱陸續將價付清杜與小的有隙是以串董妄供求恩明察大令問董曰徐付爾之銀曾入帪否答稱並未入帪大令著押候再行訊究徐交人保出○前日龍華寺巡防局委員某君函送竊賊王阿英到縣至晚汪大令提案訊詰王供日前小的在浦江中見有素識之王阿妹遺一小船無人看守忽起貪念私自開至龍華相近卽被地保察知獲送巡局旋經阿妹知悉央親戚沈姓到局將船領回今者局員某老爺將小的移送案下求恩寛宥大令喝令笞責二百板收押候辦 
[馬路工程局紀事]  
　　前日秦愛生蔣阿林兩人在新馬路中互相口角四十入號巡街捕見之拘入捕房捕頭令移解馬路工程局稟請總辦程雨村大令研訊秦供無錫縣人在某麫店爲夥前與蔣曾有一面之緣兹在途中相遇突稱曾爲小的排難解紛欲索酬勞洋銀七角實則藉詞訛詐叩求訊辦蔣供小的與秦同業偶向借貸不敢訛詐叩求恩宥大令罰令長跪一點鐘之久然後叱之使去○日前江北人王沈氏投馬路工程局控自來水廠庖丁李卽信誘令伊媳王趙氏逃逸無蹝總辦程大令提李研訊不肯供認乃命押候沈氏尋媳到案覆訊李在押日久沈氏並不投案大令因於前日提訊有張昌海者願具保出外大令准之諭以日後沈氏催訊時必須投案質證如違惟保人是問○清潔局糞夫頭周金藍之夥張曉仙前與劉阿三爭挑糞穢將劉毆傷控經程大令提張研訊劉供小的被張攢毆勢頗沈重求恩騐訊張供小的不敢行兇大令查得張係周金藍化名復敢抗捐行兇殊爲可惡諭令管押俟繳清捐欵始准承挑如違詳縣究辦○前日捕房中人在馬路查騐車照時陳惠成恃强不服當卽解局請訊陳供小的係南通州人已領捐照叩求恩鑒大令罰跪一點鐘之久以爲兇橫者儆 
[英美租界公堂瑣案]  
　　包探陸阿九解送謝錫卿到案稟稱此人行竊計茂生家綢衣一件布衣二件爲此拘送請辦謝供小的與計妻交好有年此衣實由其妻所贈不敢行竊求鑒下忱襄讞委員張柄樞司馬商之白繙譯官謂事關曖昧未便根求著將衣服給計具領一併斥釋○四百二十五號華捕解送馬進生到案稟稱此人係著名流氓前日竟向丁坤元王文奎强借洋銀十元正在彼此爭閙時適經小的所見爲此解案請辦馬供詞狡展司馬判責五百板管押捕房一年○東洋車夫沈阿四持石擲傷女郎阿寳二百六十九號巡街捕見之因卽拘送至案沈俯首無詞司馬判責二百板○一百入十六號華捕解送王阿興到案禀稱此人與谷金生滋閙逞兇爲此拘請究辦谷供小的欠王小銀錢五分一時無力歸還彼遂將家中器物擊毁並持碎磁劃傷小的之面叩乞究懲王供小的賦性過剛致有此事叩求恩宥司馬判責二百板管押捕房十日○一百九十三號華捕解送趙阿狗到案稟稱此人潛至陳金生家圖竊經陳扭交小的今特解案請辦司馬略加研詰判責一百板○包探杏卿解送陳金福到案禀稱此人竊取王如玉家綢衣五件經小的拘獲請究王投案領　陳認竊不諱司馬判責二百板管押一月○六十七號華捕解送營勇顏甫仝盧桂林謝克勝陳二祥馮良卿陳茂卿到案禀稱伊等越界私拘郭春堂有違租界定章爲此拘請訊辦顏等同供郭係著名流氓小的等實奉巡防局老爺之諭解縣訊辦不知租界章程致未禀請照會叩乞恩寛巡防局員遣家丁持函投案請釋司馬將顏等及郭交家丁带去 
[美租界捕房紀事]  
　　昨晨江北小竊周阿郎混入某馬頭貨棧竊取所儲舊鐡若干携之而出適爲管門之印度人所見拘入捕房捕頭令押候解送公堂稟請讞員翁笠漁直刺訊究○昨晨偷兒某甲掩入裏虹口鄉民某姓家竊取布衣若干件被事主拘獲送入捕房捕頭令押候解送公堂禀請訊究 
[吴門官報]  
　　六月十三日督辦松滬釐局候補道錢志澄由上海來試用通判錢宗瀚禀知本日貫餉卽起程通判鍾壽康由常熟來知縣王濟禀知由南京交支應餘欵回又劉廷輔請假赴江北就醫試用按經歴　佐周禀知隨撫憲北上並銷奉賢縣保甲差縣丞樊樊崇禀知赴甯見制憲卽辭又周祖鎔禀知分太差遣卽辭靖江縣典史瑞成專丁來省禀謝奉飭調補元和縣典史缺並奉部覆准正任丹徒縣典史署江陰縣縣丞陶寳潤專丁來省禀謝奉調補長洲縣典史缺標下署理撫標右營守備張鶴翔禀知到差又丁魁榜禀知到撫標親軍中營帮带差並交缷撫標右營守備事撫轅武巡捕李福海禀辭隨撫憲赴清江○十四日辦理上海綢捐南局同知樊炳煦由滬專丁來省禀謝奉飭留辦通判吴汝繹禀謝奉委赴海州公幹正任南匯縣汪以誠禀知赴松郡會算交代卽辭候選知縣萬景澂由杭州籍來知縣鄺兆雷禀辭解餉赴都又孫玉堂禀辭回上海布捐局同知銜指分江蘇議叙知縣周慶賢浙江人由京引見來省禀到縣丞田東萊禀謝奉飭加考咨部留省補用撫轅交巡捕吴樹楷禀知送鹿撫憲赴鎭江請補周莊司巡檢蔡延照禀謝奉飭准補典史汪懷禀辭回洞庭山絲捐差卽辭管带蘇防左營遊擊黃春懷辭行回黃渡撫標水師中營哨弁張　鏞禀知護解京餉赴清江○十五日督辦蘇省五屬督銷監局浙江候補道許貞幹回同知高廷蘭稟謝奉委發審局卽日到差長洲縣蘇稟知下鄉相騐通判陳鎬稟知奉委赴鹽城縣會審案件卽辭又蔣覬笙稟謝奉委守催常昭崑新四縣歴年積欠各欵差卽辭又吴汝繹禀謝奉委守催提長元吴江震五縣前現各令徴存應解塘工經費差並赴海州公幹卽辭又锺壽康禀辭回常熟又朱承昌禀知昨日到發審局差正任吴江縣方　濟稟辭回江陰防次知縣林士菁由五庫釐局來又易子亨禀知由崑新漂公幹回縣丞陳毓楠禀謝奉委泉轅監印卽到差巡檢洪　禀知奉委分太差遣卽辭管带留防太湖水師右　記名提督鄧漢南又後營雨江補用遊擊黃一桂又副中營雨江補用都司劉祥吉均辭營带蘇防右營副將胡錦榮辭赴　澤防所 
 
 
 

Page 10

 
 
   
 
