# 1885 - 141 - 4904353

 

Page 1

 
 
[三十九號畫報出售] [  申報舘主人啓]  
　　名世之生輔佐王者往往數百年而一見山東掖縣田姓奇童爲大吏訪聞咨送進京以徵人瑞軍興以來行軍者必熟究輿圖藉形勢以爲戰守去秋台灣滬尾之戰法人敗北將該處海口内地山川營壘逐一鈎摹閱者不啻履其地而一遊焉兩圖列入此次三十九號畫報准於初六日出售其畫　兩圖爲管君劬安所繪士女筆致輕倩可喜畫報仍然九圖後附淞隱漫錄圖說一則閱者鑒之此布 
[書莫邑尊禁賭告示後]  
　　新任松江府時萼卿太守下車伊始事事必躬必親而尤以禁賭爲開宗明義日前上海縣莫邑尊接奉憲札出示嚴禁仰見整頓頽風勵精圖治本舘正在欽佩莫名又承慈溪友人惠贈雙魚言慈邑賭風最甚而尤以趕麻雀爲時尙其賭窟多在顏家橋一帶男女混雜日夜不依不待耗費錢財抑且傷風敗俗地方官正宜厲禁高懸賭風或得稍息云云鄙人足跡未嘗至慈溪卽賭博亦門外漢然嘗旁詢友人默觀末俗而知賭之爲害實有不可勝言者也夫今之言敗家蕩產者不外吃着嫖賭吸洋烟五端顧吃着爲日用之必需人無論貧富貴賤斷不能一日而缺彰身之具餬口之資即至一食萬錢一裘千腋窮奢極欲步武於鄧通石崇而所謂龍肝鳳咮象約猩脣越紵齊紈黑貂青翰亦祗歲　萬金至數萬而止極半生之歡樂尙不至遽爾傾家不可收拾至於嫖與烟方斯下矣然青樓中豈無耽文翰如馬湘蘭具慧眼若紅拂妓者風流佳話千載流傳卽曰近時之妓俱以利交然有錢則情深似海無錢卽面冷如冰一至鵠面鶉衣床頭金盡則蕭郎陌上卽不難悔悟回心至烟之有癮若將終身焉然果能立堅志貞勇力熬一月半月之苦楚則雖一二十年之老癮亦不難自我戒除卽不能戒而屈計癮之小者日需烟一二錢費錢僅百餘文卽極大之癮亦惟多至兩許一日之中所費惟青蚨數百翼而已獨有賭之一端則勝負最巨卽耗費最多每至興高采烈之時一擲千金毫不吝惜家資累萬不難頃刻花銷卽下至店夥工人肩挑背負窮一日之力博得百餘文而飽飯黃昏携資入局一聲盧雉早已化翅而飛甚至輸愈甚興愈豪竟有褫身上之衣質錢與賭輸至凈盡赤身歸家者此種情形不特與喫着二事判若雲泥卽較之嫖與吸烟亦且相形見絀盖同一敗家而賭獨敗家之更易者禁之烏可不早哉雖然至今日而言禁賭亦非易事矣慈谿之風俗不得而知然鄙人生長滬濵素悉滬上情形請就滬上論之滬上之賭不一其類昔年以英界老旗昌爲最著名呼朋引類藏垢納污路曲房深萬難捉獲自經惠捕頭率領中西捕役毁門而入一網無遺從此厲禁重申無人敢在該處復爲聚賭然賭徒之心固未嘗稍死也於是心愈巧計愈工賃空地於虹口三官堂左近搭蓋茅棚抽頭聚賭是處地近荒僻爲巡捕之所不經卽有時聞風而至四面兠拿而曠野無垠最易分投逃竄以致上自儒林憲幕下至負販傭工以及梁上君子緑林英豪無不錯雜其間互角勝負其英法二租界之賭徒則就空屋中或走郎下攤設木桌及竹扁等物圑聚數十人以博孤注雖輸贏祗數百文至千餘文而止然招容匪類最易釀成事端顧此特賭之顯者與賭之小者耳其尤甚者或公館或鉅號其地則曲房邃室也其人則軒冕衣冠也履舄交錯夜以繼日所下之采往往累萬盈千一入其中則無貴賤無等倫竟至主人抽頭僕隷以孤注相博家長設局妻子亦在場典籌此其中不特耗資財費精神且亦不知名義爲何物而巡捕吏役雖明知之亦惟聽客所爲萬不能上前拿捉近更花樣翻新設爲局賭其有著名賭棍俗呼牌九司務者偶遇富家子弟初出茅廬見其愚闇可欺也於是謬託相知誘之放蕩招入妓館曲意温存繼而誘與賭博略施小技俾其負至多金然後傾其腰槖否則反顏若不相識多方恐嚇勒書借劵以便日後索償官憲雖屢頒禁賭明文而捕役等人徒以得錢了事惟偶捉露天賭檯及字謎攤牽線攤以爲塞責地步而其他之公然聚賭日有千萬金輸贏者竟耳不聞目不見焉滬上如此他處可知而謂賭固易禁歟哉雖然賭固不得不禁也我試直抉賭之爲害一曰近於盗二曰近於淫何以言之爲盜者赤手空拳掠人財物千百萬金頃刻可得賭者雖異是然僅憑花骨頭數粒卽可罄人腰纏其意忮故不顧情分其情狠故惟務貪婪盖雖無爲盜之跡而實有爲盜之心矣至於男女之别中國素嚴大家婦女有終身不見一生人面者一入賭局則不顧廉恥不避嫌疑翠袖高揎捱肩並坐前有墮珥後有遺簪斯時苟有輕薄少年安保不淫念頓萌漸成苟且乎有此二者之害何尙可畏難苟安不申禁令所望爲民父母者暗訪明查實事求是無微不燭有犯必懲果能實力奉行則老旗昌之巨窟且不難一掃而空其他有何難事卽他邑亦有何難事而况慈邑一隅哉安得身居民上者盡如時太守其人庶末俗頽風革除淨盡乎 
[畵諾有期]  
　　中法議和已有成說前日曾據官商各電列之報端昨晚九點四十五分時又得本館派駐大津訪事人專發電音云約章刻已繕成定于本月十六日畵押從此玉帛冠裳永敦和好當亦中外人民所同深欣幸者也合亟登報以饜諸君子先覩爲快之心 
[法將續述]  
　　前報列法國新派將軍已抵新加坡一節兹閱香港西字報知新將軍名孤爾西一俟到東京後尼格禮也卽須回國候陞云 
[增兵續聞]  
　　前報述法國有兵八千名前赴東京並預備萬人行將赴越等語兹閱港報乃知此八千兵之赴東京也因法兵之第一批到越者或有陣亡或經病斃或有傷病并瓜期已滿者均須補缺更代故以此八千人爲之彌補其數所預備之萬人則以在越南曾經出戰之法兵皆應回國故以此萬人代之此萬人者俱係由兵部大臣在法之南境抽選而出現已日逐操演以待成行蓋要隘各額兵則仍不調動也由此以觀法人之經營東京殊亦大費心力矣 
[倖獲生還]  
　　前報述槐槐里輪船被法船所拘一節兹悉此船實名匯利於初六早開行至下午兩點鐘卽行停輪緣船内載有白鉛恐爲法船所覊其實則白鉛止用以鑄錢作器皿並非軍火所需不在禁例者也至是晚潛行開輪偷越法船泊處詎至次早法船已追及遽開一砲該船知事不佳立卽停輪法船派兩艇前來登該船查察一見白鉛卽將船主拿去先是船主知法船追及取洋五百元分給大副以下船上各人及船主被拘法船上復派兵數十人至該船看守將船開回鎭海口外繫椗其時鎭海口外共有法船七艘船上搭客諸人晝夜不得安眠飲食俱廢者二日半有 
 
 

Page 2

 
 
一水手稍與抗衡卽被法兵開槍擊死餘人皆不敢動其搭客零物多有被法兵攫去並抛入水中者至前日乃聽諸搭客附江天輪船回滬而該船與貨并船上執事諸人則皆爲法人所擄矣昨據該船搭客之回申者縷述如此錄之以見法人之横 
[星使行程]  
　　昨閱初九日香港維新報謂駐德欽使李君丹崖偕同隨員人等業於初七日下午附搭鐵行輪船保連的斯安抵香港云 
[都門瑣記]  
　　中法停戰後賴漕米爲生涯者滿望天庾玉粒指日抵津庶駁運轉輸船户旣堪占魚夢而零星供應小民亦可獲蠅頭不意猖獗法人仍肆截糧之計遂使往來洋舶依然粒米不裝聞津通二處之民日來望眼幾穿不免怨聲載道云○澂貝勒天姿明敏潇灑風流一洗貴介習氣前以調攝稍乖偶抱釆薪之疾遂瀝請開去差使賞假調理近聞諸名醫和衷商榷共擬良方業已漸有轉機大可喜占勿藥矣○漕糧運京雖尙有待而齊化門外之倉房日内已建搭蓆棚豫備一切京師居民咸欣欣然走相告曰海運通矣糧店米價亦漸跌落每百斤約需銀二兩三錢云○向來諸親王所領俸米除供邸中食甲外尙有盈餘售出各糧店承銷此項米石往往大獲其利今者中法雖已停戰而漕粮尙未運京肅親王有鑒於此特着管事家人不准將俸米售出云○中法議和一事赫德君居中介紹煞費苦衷每日承總署之命繕發電音與法外部和衷商榷間或清晨赴總署與慶郡王等低聲密議不特屏退從人卽各章京亦槪不值班愼密機要誠宜如是也○禮部出示四月初八日係佛誕日禁止屠宰不理刑名照常辦事合行出示曉諭文武官員軍民人等一體遵照毋違特示○駐通甘軍不無滋擾現經善厚帥劄諭甘軍各勇於出入購物時令神機營兵前往看管並令該勇在通州迤東本營房屋駐守亦派旗兵看管云○善厚帥咨行本管正紅旗漢軍固山現因通州防次繕寫文移摺奏人員不敷使用時有事多人少之慮擬由正紅旗再行揀派通曉清漢書寫端正者遴派四人迅速赴通以供差委當由該印務參領禀知該旗署都統都統以本旗各人之能曉文字者均居要差碍難撥往隨卽咨覆厚帥請由别旗各衙門咨調差遣云○本月初四日文鎭軍琇由内廷出東華門前赴南池子正白旗侍衛教場挑選鑲黃旗滿洲官兵各缺鎭軍行未半里攔輿呈訴者計有七案之多閱畢均交該地面解送衙門審辦云○上月二十五日福大司空曁容文二鎭軍在德勝門外教場閱看技勇練兵合操所演各陣變化靈捷運用從心擡槍鳥槍聲若連珠尤能一氣聯絡大司空等以該兵訓練以來未及一年頗著成效着每名賞京蚨一千以示激勸其該隊各官教練有方着交該營各記大功一次以昭鼓勵云○鑲白旗宗室某甲家在東直門内北新橋素以放債取利爲養生計二月間前往順義縣屬查辦地畝被該處人札傷身故雖經報官兇手尙未就獲上月二十四日有甲之義子馬六持銀二百兩至甲之族弟乙家聲稱欲料理義父身後事以盡孝心如此銀不敷再當添送乙詢究此銀是何項所出伊言係本地衆人攢助乙疑甚遂用好言將馬留住灒往本地面官廳報知帶領官兵拏馬解送步軍衙門以便追究兇手下落云○寳佩蘅相國之家丁劉某家在東單牌樓棲鳳樓本月初三日四鼓時突有數人持械奪門而放直奔臥室縳劉手足如縶豕羊倒篋翻箱搜羅細軟隣右聞知灒赴官廳喊報廳官帶領值夜兵丁前來捕盜至則門已下鍵遂越墻而入盜見官人至知係緝捕者因抓住劉髮一手持匕首光爍爍然聲言如欲擒拿當先斃劉命廳官知勢不佳急回本廳傳集幹役復往盜見廳官已去車載什物飛步奔逃洎兵役復來則已杳無蹤影矣劉認彰爲首之匪爲舊時寳宅所雇庖人某甲次日指名控告想當飭捕緝拿也○前報列通州道署革書袁維一自縊於經承程姓家中并在衣内搜出陰狀等因刻經親友說合令程給袁寡媳白金三百兩爲喪葬之需此後每月另資銀六兩限以三年袁家則堅索十年以故尙未結案云○伶人黃虎兒家居琉璃廠東首桶子胡同向在山陜部中唱花面固石頭記中之葵官也對門姚姓亦梨園中人姚富而黃貧雖同一隷名樂籍而一枯一薨判若天淵三月杪姚家有喜慶事黃衣服樓藍前往叩賀姚以白眼待之黃隱恨於懷不卽發作次日姚之幼女嬉戲門前黃手刃女女登時殞命女之祖母見而喝黃黃懼罪隨以刃女之刃自刃而斃噫若黃者眞所謂孽由自作歟○春夏之交各街巷陰溝例須啓黃石盖挑挖淤泥南城街巷最狹隘每值開溝往來不便三月杪前門外打磨廠長巷二條巷口方啓石板尙未挑泥一騾車行經其旁失足翻落幸係空車尙不肇事然其騾竟死於溝壑矣隔日煤市街一幼孩墮入溝中幸經更夫救出不致殞命然已渾身黑泥無異廟中所塑摸壁鬼遂一路啼哭而歸 
[維揚雜識]  
　　近有某委員由京附輪回揚言過天津時遇法兵船一艘仍令停輪當有弁兵多人過船搜檢見無貨物始各開行而搭客之零星物件已失去不少其人不能不銜恨於法人也○揚城灣子街各舖出捐修理同義水倉刻已工竣初五日在倉設宴盡歡而散○揚城賭博之風愈禁愈熾小金山對面石塔寺本覽勝尋幽之地現亦爲呼廬喝雉之場前日有某甲等在此聚賭適某顯者乘輿至小金山宴客住持僧見之惶急無措遂向甲等哀求暫避甲等不允呼喝之聲逹於户外僧愈懼叩頭如搗蒜僧之徒某乙在旁睹此不禁忿火中燒竟以惡語相逐住持僧正欲阻止而甲等已羣起將乙揪翻爾拳我脚任意攢毆直至遍體皆傷僅餘一息始釋手哄散或謂江甘兩邑尊已有風聞派人細訪一經察實當必有以嚴懲也○近來揚河水勢甚大此次原運北鹽船已於初七日到三批 
[皖事零拾]  
　　皖垣三牌樓正街至中軍府一帶本係閙市髮逆亂時在此建造僞衙克復後改設捐輸報銷等局未歸業主管業近有業主數十户遞禀撫轅懇將原業給還經盧藝圃中丞諭將契據呈騐方准承領如無契據須由四鄰出具切實保結其廟觀等地則撥充清節堂○八九等年各屬水灾士民踴躍捐賑尙未邀請奬叙近經藩憲委朱大令壽祥清理奬欵使急公好義者皆得仰承恩寵也○上月廿六日午刻奉到部文决囚一名聞該犯係涇縣人因强姦不遂戕害一命由縣監提出時勢甚倔强不肯帖耳就縳及差役竭力綑縳又坐地不走乃用轎抬至法場凶悍之性眞有至死不變者矣○同日又决犯一名該犯係湖北人幼時投涇縣東鄉某甲家慵工以事懷恨殺害甲之妻女議定梟斬部文到後立時處决臬憲委從九鄔寳田押解首級赴犯事地方懸竿示衆按此案顚末已見初四日邸抄○錢直剌文驥奉藩委解丁漕正項銀八萬餘兩赴都 
[襄垣瑣誌]  
　　新任蕪湖縣捕廉邵少尉下車伊始卽嚴拿地棍禁賭禁娼並嚴諭烟館二更息燈以杜奸宄潛蹤之弊風行雷厲有犯必懲留心民事於此可見一斑矣○涇太二縣土產以茶葉爲大宗鳳餅龍圑生涯頗不寂寞近已由宣船裝運來蕪報關請驗初七日江孚上水計裝往漢口者共一千餘箱○邇來天朗氣清水勢漸退内河之水已縮去三尺有奇鄉人咸欣欣然有喜色云 
[袁江雜錄]  
　　近數日來米價忽又騰漲計每石加錢三四百文中色之米尙需二千七百餘文豐濟倉因此停糶○許明府蒞任後於上月二十六日閱城本月初二日傳各書差當堂點卯初三日出示放告○鰣魚鰉魚夏令之雋味也河工盛時食鮮者不吝值故上市之初鰣魚一尾動非十數金數金不辦而鰉魚次之然上市之時總在楝花風裏近以搶鮮者愈到愈早春光未盡冰盎昻然而厥價較前大减今昔異時貴賤殊勢夫魚猶其小焉者也○葉羹香太守自安東交卸後携眷來浦於初二日搬進新屋報最三年買隣十萬携琴弄鶴亦足以豪○吳健帥調任皖撫長江提督差委標弁抵浦迎迓節麾○餅師某甲與某乙相識一日以借物啓釁兩相爭執乙呼朋引侣而來將甲痛毆鱗傷徧體甲忿極乃 
 
 

Page 3

 
 
購芙蓉膏以畢命當未絶時甲母見其傷重倩人以繩床擡甲至乙家甫入室而魂魄離舍遂卽報縣經許大令騐得係毆後服毒致死幸無致命傷嗣將乙及帮兇之人覊押待審甲早歲失怙定於本年十月娶妻遽罹慘禍良可憫也 
[西泠近事]  
　　杭垣裏横河橋地甚幽僻烟荒艸蔓人跡罕逢至其地者咸謂城市而有鄉村之槪前月二十八日清晨橋洞下忽浮起男屍一具當經地保雇人撈置河沿並無屍親認領迨午後始查悉死者姓吳年僅十七係仁邑博士弟子員頻年負笈從游出就外傅今歲附學於横河橋河下倪宦家倪姓同居之沈姓卽生外家平日就而食宿焉數日前以事囘家至二十八日其師以文課届期函催赴館家中接到師信大爲驚駭先是生於二十七日下午袖文進館不期途遇某同學相邀至酒樓小飲樽酒論文盡歡始散某見生已有醉意送至河下始分手而生則醉態朦朧高視闊步不知如何失足竟致墜入河中是時黃昏寂靜家皆閉户路少行人卽河中停泊船隻亦皆掩篷而臥無人知覺以致入水無聲呼天莫救遂爲屈大夫扶歸留宿水晶宫内矣其家以生一夜不羣專人至各親友處尋覓某同學聞之驚訝飛步至舘查問細述昨晚醉歸情形及送至近館之處然後判袂等情衆人方共猜疑適傳門外有溺斃一人之說急命僕人往探則屍身稍形浮漲而面目分明並未改變報知其家其母飛輿而至一見該屍捧頭大哭嗣經其岳家多人勸之入内一面飭人將屍安置墻門外空地搭盖茅篷購辦棺衾自行成殮噫青年績學咸欣佳婿之乘龍黑夜蹈波竟效仙人之控鯉吾爲生哀吾不得不於麴秀才作絶交之論矣○某甲自海上購來洗衣機器凡搓之揉之捶之擣之諸器無不畢備兼有去油去墨等藥水一經洗刷無不簇簇生新旋在上城薦橋義井巷口賃得巨屋一所設作坊於其中號曰雪潔利西法洗衣作坊城廂内外招貼殆徧無論中西各式衣服及一切紗羅綢縀綾絹紡布以及油墨膏藥各污濁痕皆可去舊更新是誠可於浣紗溪上濯錦江邊别樹一幟者也 
[吳淞紀事]  
　　淞鎭自朱星鑑觀察遴委周副戎詠棠總司巡緝以來各營防勇皆奉公守法不敢爲非近又有似勇非勇之人混雜市廛藉端滋擾副戎有見於此傳知各地保令其逐細詳查限三日内務將此等人驅逐出境不准逗留如有倔强不遵者卽開明住址禀候移懲云○寳山縣一缺爲衝繁難兼三之海疆要缺自王芸莊明府調補長洲後歴由張吳二明府遞署現聞斯缺以中州進士候補知縣葛大令慶同擬補已奉部中覆准大約黃花時節卽可接篆履新矣 
[縣訊地保]  
　　前有浦東廿四圖董事曹煥章等投上海縣呈控地保莊念祖盜賣沿岸新漲田一千餘畝當由前任縣黎壺山明府親臨履勘詎曹等不待集訊遽爾控諸臬署旋由臬憲發回訊理前日帮審委員王雁臣司馬升堂提訊曹供訴情形并稱此項漲灘田共有一千餘畝均由莊盜賣與洋商得價甚肥我等家居咫尺誠恐日後被累是以備情投訴莊供該處漲地何人不知小的豈可私行盜賣况從前曹控案後已由前任黎大老爺親臨勘騐繪有地圖求請明察司馬以兩造供詞各執碍難定讞着將莊仍交原保候查明核訊曹等斥退 
[船户歸案]  
　　上月十六日有無名男屍一具浮在本邑虬港中經莫邑尊相驗之後發壇召認在案兹探悉該屍係潮州人姓陳名阿七向在嘉定縣境開設烟館二月中自嘉携洋四十餘元錢數千文附徐姓船來滬至某土行購買洋藥中途被人謀害日前由死者之族人陳某投縣請該船户根究莫邑尊准卽備文飭差投嘉定關提嘉邑尊奉文後將徐提到於前日派差押解來滬歸案訊辦想邑尊明鏡高懸不難水落石出也 
[私販脫逃]  
　　前日洋藥局片送販私之施阿掌到縣請究當由莫邑尊飭差唐仁生將施看管候訊前晚唐偕施借住署西同泰客棧至昨日黎明時唐喚施不應起視之則施已脫逃所穿衣服均抛棄在地現該差等據實禀明一面分投嚴緝未知能否弋獲耳 
[客棧宜究]  
　　租界中各小客寓每將垂死病客舁棄路傍前任英會審員陳寳渠太守惻然憫之下令禁止犯則杖責罰鍰不稍寛假近又日久玩生顯違禁令日前捕房查得曾將病客抛棄之客寓共有三家業已開明牌號及棧主姓名住址呈請黃太守飭差傳案訊究矣 
[瑣案彚登]  
　　武生朱光進與林阿通互控拆梢一案翁太守飭包探將朱夏氏林阿通帶往南市鹽碼頭老虎灶查明有無借房之事時該武生亦同前往查得實有其事隨將烟舘主張老太婆帶回管押說者謂張卽前數年在鄭家木橋南首開八仙堂佛店之還俗女尼也昨晨翁太守臨捕房飭提在押之林阿通朱夏氏張老太婆一干人研詰朱光進呈遞禀詞聲稱妻子夏氏不守婦道乞卽嚴懲武生失於覺察叩請從寛太守閱畢問此禀何人所繕答稱由武生倩代書繕就太守謂業已查明底裏果有租房之事確係爾不知情但拆梢一節究竟如何爾說伊拆梢林又說爾騙錢大約林紏人至爾家中亦事所或有盖由爾等屢次向伊索錢伊故懼而爲此隨詰張老太婆據供胡許氏惟在伊家傭工但知淘米洗菜等事並不知伊等細情太守謂淘米凈菜以前所幹之事可從實供明答稱實無他事太守謂一切瑣事均由爾牽頭胡許氏供貫與小婦人無干夏氏與小婦人係親戚伊云拼頭無錢給伊衣食不周故欵另嫁餘確不知朱夏氏供房子不是小婦人所借實由伊等租定囑小婦人去住太守謂昨日爾供並無其事今日又稱囑爾去住前後何竟兩歧復詰林阿通供稱至張處吸烟因之說合先在伊家住一夜後租定房屋又住五夜本月初一日至同春樓啜茗是婦與朱光進均在我坐窗前是婦稱有箱子一隻押洋十一元贖出可值洋三十元向我借洋我卽給洋十一元交與該婦轉遞與朱太守問朱可有其事答稱從無此事太守又詰林除爾等啜茗外可另有人荅稱另有人在别桌不知姓氏太守又問朱爾稱拆梢者是何人答稱聞說是夏永祥太守着包探孫寳生將朱帶往同春樓查問初一日朱可在此啜茗旋回稱堂倌云茶客甚多况我午前不在店中實不知道嗣又至雙鳳樓正遇夏永祥卽爲拘進太守着一并押候下期覆訊○昨晨翁太守臨捕房發落各案時周正榮扶病詣案太守詰訊之下答稱近患心痛兼之衣服全無不堪苦楚太守問現住何處答稱現躭閣新恒茂酒肆内該店主雖係同宗實已疏遠太守又問爾稱前者送信吳淞口許萬春現許在淞否答稱現在吳淞營内可以喚到太守謂本分府派人同爾前去可否答稱可太守卽派人偕周於本日動身至淞查訊在後核奪○震泰米店控告捲逃一案連次訊究情形疉登前報昨晨翁太守飭提王濟川問尙有方單一紙可卽交案王堅稱祇此一紙已經吊到並無兩紙太守謂押在三馬路朱姓處者究係何物並稱另有房屋十二幢抵於阿鳳姑娘處係沈梅生經手太守傳問震泰店夥徐海泉據稱前曾有人到店照對方單曾將被竊情形告知昨日奉諭前往時均不在家故未會面太守謂爾今日再去與伊等說明囑將方單携到公堂呈騐當卽發還並無别事徐遵諭退出太守着將王還押再爲覆訊 
[英界公堂瑣案]  
　　某西婦訴稱家在新閘迤西萬航渡曾用沈金芳爲馬夫辭歇後園中花草屢屢被人蹧蹋早已疑沈所爲詎沈又乘我不在來家吵閙不堪有傭婦王氏爲見証因特報捕拘沈送案沈供前在洋婦處爲馬夫今已辭歇尙欠我工洋三元三角前日往索未面並不吵閙更無蹧蹋花草之事昨被拘捕房時央唐少卿保出王氏供在洋婦處傭工是日沈來索找工資主婦他出未面沈卽出去洋婦又稱確曾欠找工洋三元三角因馬車上失去墊褥應沈賠償故已扣作賠欵沈稱墊褥祗值洋兩元黃太守商之翟副領事以洋婦控沈到家吵閙實因索找工資起見惟工資旣扣作賠欵當着沈仍央唐作保嗣後不得再往饒舌按此案沈供所失墊褥僅值洋二元而洋婦認欠工資有三元三角所餘一元三角並不斷令找清然則罰其到家吵閙之罪乎而吵閙並無實據豈沈尙别有應罰之處乎太守並不斷明恐一時雖懾于官威退後終不 
 
 

Page 4

 
 
能死心塌地也○四十五號西捕禀稱昨有華人訴稱有二華人到伊洋行内聲言捉拿烟土故洋東令我知照小的以捉拿烟土干違租界章程爲特往拘解案質之陳阿四供係洋藥局巡丁郭德合之夥稽查私土確自腰牌今特呈閱昨與李阿炳徐四金經過私土洋行門口適因天雨暫時躱避當有粤人稱是包探卽將我等交與西捕解案李供與同亦有腰牌呈閱徐供亦相符并稱小的並無腰牌然有號褂穿在身上翟副領事謂陳等旣是洋藥局巡丁亦不能在租界之中擅口拿捉黃太守謂旣據西捕言有人指拿其人爲何不投案質對且該巡丁等所供並無妄自拿捉私土情事翟君辨論再四太守始飭將陳等交捕帶回傳同原告投質再行覆訊核辦腰牌存堂○二百九十號華捕稟稱昨在順泰碼頭見車夫王阿二被顧小東毆傷爲特拘顧送案王亦投質王供小的係順泰棧房所用車夫昨被顧拉住毒打致胸前及左右受傷顧稱小的係經管棧房碼頭之人昨令車夫做事倔强不依致與毆扭黃太守騐得王受傷屬實判罰顧洋三元給償養傷完結○三百十四號華捕稟稱昨見顧張氏扭住男子顧金芝毆打爲特喝阻詎該婦扭我逞蠻致失號呌今將男女二人一併解案顧張氏供顧金芝係小婦人之丈夫平日吸食洋烟不顧家用昨夜在茶肆遇見扭伊回家被巡捕喝阻小婦人氣忿塡胸誤認巡捕爲丈夫故又拉住顧供該氏確是我妻昨夜在茶肆見伊與人同桌閒談言我不應吸食洋烟致與吵閙伊又妄扭巡捕旣稱已失號呌可着我妻賠償黃太守飭顧繳洋一元賠失○粤婦梁氏訴稱昨夜有同鄉人李阿心至我妓院無端尋釁毁壞物件適逢巡捕拘案毁物呈閱李供酒醉所致情願賠償黃太守判罰洋一元撥充醫院經費完結○兆豐洋行東人控優伶黃月山抵銀不還一案訊供各情已列前報旋據黃妻李巧林投案訴稱丈夫已往天津措辦銀兩先由小婦人撮借銀洋若干元先行繳案餘求寛限黃太守諭以如再逾限定于拍賣兹又限期將届昨晨李又投案　稱丈夫有信來言銀已辦到再求寛限一月定可來滬繳銀所押戯衣求免拍賣且此項戲衣價值甚鉅約有萬金之譜所欠祇千餘兩來信呈閱且此事先已知照兆豐行買辦矣徐浩源亦投案稱黃確辦有銀兩再遲一月定可繳清如兆豐行不允必欲一月内拍賣則虧短之數小的不願賠償太守商之翟副領事請再寛　一月翟君謂屢經寛限殊難再延太守再四商酌始允限至月底 
[惠扇誌謝]  
　　曩見沈仲禮譯史曾以天地球繪爲紈素人爭求之而未易得也前歲其同志楊仁山部　隨使節遊歐洲因倩名手仿其製而精爲之更以石板印成千百柄携歸以公同好昨承惠賜一握見其細如秋毫朗若列眉奉揚仁風之餘尤便於稽考輿地不啻握五大洲於掌中聚米畫沙古人不足專美於前矣爰書數語以鳴謝悃 
[蘇省撫轅抄]  
　　四月初十日候補同知劉敦義禀銷解淮餉差並由清江見漕憲回○十一日候補府張炳生禀辭回滬○十二日湯學江展假十天 
 
 
 

Page 5

 
 
［G>　　三點老泳記　發財大票 
　　六月大票已到雙張十二元單張四開照算條頭七角頭彩仍五萬元餘彩　改章程仿單隨票附電本行開張旣久信義素著無論大小得彩均係密信咨照得翁台銜向不登報庶無招搖卽使收兌紅票與衆不同價照香港大巿因此買客日聚幾至應接不暇函購致四馬路不悮 
　　大彩票　　　 
　　本行由呂宋香港二埠分設於上海棋盤街北自運逐月呂宋票並呂宋烟零躉批發收兌紅票價均克己今售英六月大票隻張單張四開條頭價照大吉如蒙外埠賜顧當班回件不悮 
　　英六月大票　大行利 
　　逐且自運呂宋票雙張單張四開分條專收紅票價可相宜士商惠顧註明本行棋盤街北首特此佈吿 
　　呂宋大票　利大行 
　　英六月票雙張十二元單張六元四卽三元分條足洋七角遠近惠顧請至棋盤街中市 
　　呂商利大啓 
　　呂宋大票　必發行 
　　英六月票雙張十二元單張四開照算分條足洋七角賜雇請至四馬路口老巡捕房南首呂商必發啓 
　　發賣 
　　本廠有鹽强水發賣該價可格外克己欲買者請臨三馬路火禮拜堂南首申報館間壁申昌書畫室可也此佈 
　　江蘇藥水廠啓 
　　頭彩五萬元　新時昌 
　　本行由三馬路時昌湖絲行分出今售六月大票雙張十二元單張四開照算分條七角賜顧至拋球塲 
　　鉛皮出售 
　　茲廠本知有鉛皮每捲每尺六磅重其貨要全捲出售不能零剪如要者望請至申報舘問問可也此佈 
　　江蘇藥水廠啓 
　　住持僧告白 
　　本廟有僧徒名根三年廿三歲俗家崇明縣人幼小在本廟出家本月初七日出外至今不歸如各寶剎及俗家有人收留務祈關照本廟以便領回如暗中收留嗣後查出向其理論特北預知 
　　小東門外十六鋪三官堂 
　　續印小題文藪 
　　是書選擇精嚴紙印淸晰久爲士林賞鑒前印數千部早已不脛而馳悉數售罄茲仍託點石齋續印業已出書每部價洋四員售處在上海棋盤街文瑞樓抱芳閣及各書坊福瀛書局申昌書畫室各埠如有躉售請至後馬路乾記衖蔣同泰綢莊血議司也 
　　吳友如啓 
　　題跋崑戲二圖京戲四圖每十二齣洋二分八景八圖越南捷報四圖每洋二分華軍得勝四圖每洋三分躉售八扣上洋三馬路西福康里發售 
　　軍械出售 
　　本行專辦泰四各國馳名鎗砲鋼鐵戰艦水雷快船藥彈硝礦銅帽電線水雷並製造濬河開礦一切機器本行選器惟精取價從亷祈　貴紳商賜顧焉 
　　上海五馬路新派利洋行啓 
　　聲明盤棧 
　　今向德和行盤得棋盤街大方棧爲業其洋當日付淸倘有大方棧馮慕伊名下各寶號應收付等一切均與祝芸記無涉但恐未及週知特此吿白 
　　祝芸記啓 
　　隆棧利記 
　　茲售六月大票全張十二元半張條頭分售均可遠函寄購祈指明四馬路巡捕房對門 
　　利大四彩誌喜 
　　英五月分四彩第六千八百五十六號全張經本行售與海晏輪船帳房吳君代天津張蘇兩位合得洋一千元其餘小彩繁多不及細登得彩諸君惠顧兌洋格外克己 
　　呂商利大行謹啓 
　　英六月票出售　萬豐 
　　本行由呂宋分設來申專辦按月呂宋票批發零躉均可售呂宋遷兼收彩票格外公道信購原班回件指明四馬路棋盤街口 
　　參茸種子乾龍丸 
　　未嗣之要在乎男女精血充實而無病也故男以補腎爲要女以調經爲先男子之不足則有精滑精淸精冷老及臨事不堅或流而不射或夢遺溺數或便濁淋澁或好女色以致陰虛陽竭或過於強固勝敗不洽或素患陰疝肝腎乖離此外或以陽衰多寒或以陰虛多熱若此者是皆男子之病雖廣置姬妾徒自戕耳本堂家藏參茸乾健丸一方治男子先天不足腎氣虧損遺精日濁與及頭暈眼花目暗耳鳴自汗盜汗精神短少作事健忘腰膝疼痛步履無力等症悉皆取效如神倘將此丸常服功能固精益髓延年却病世之乏嗣考有此種子良方又何慮乎哉外有參茸坤順丸專備　料所用兩者分服則男精固而女經調取效爲更速也小丸每盒四兩價洋一元早晚每服三錢淡鹽湯送下無容戒口大丸每盒四個價洋一元早晚每嚼下一丸　仕商賜顧者送十五頁各藥價目書一本此佈　 
　　上洋英老巡捕房斜對門中和里內只此一家並無外有分店寄售詹誠德堂啓 
　　喉症奪命丹 
　　僕室人嘗患喉症方藥罔效醫皆束乎氣剩一息後遇異人授此丹方症卽立起因思便人卽是便己不致秘　選辦上細貴品藥科合成售世惟內佐珍珠犀蘇等味價値昂貴倘患喉間諸症欲起沉疴者尙祈不靳價値每瓶五分定價三十換計實洋一元五角購者請至新衙門後新仁慶里健行堂發兌 
　　纏脚藥聲明假冒 
　　本堂印蓮散售已多年能稱靈騐者因其使脚纏緊不脹痛而易於尖小也每瓶五十六文又至妙散專治爛脚窳幷纏爛之脚每瓶七十文祇在上海實善街王大吉藥店一家出售其餘假冐 
　　管毓壽氏步逢堂啓 
　　請來領彩 
　　英五月份對號單已到查本行售出之票獲彩最多遠處除函報外請諸君對號領洋格外克己 
　　萬寶來啓 
　　　花藥 
　　本廠有硝彌水及黃强水合於製造棉花藥之用與平常所用者略有分別如各　貴官谷辦者請至新閘大王廟對岸本廠面議可也此佈 
　　江蘇藥水廠啓 
　　頭彩發財五萬元　名利行 
　　今售英六月增彩大票雙張十二元單張四開條頭照巿紳商賜屬原局奉上認明信封不悮以昭誠實棋盤街同興印書館　 
　　上海名利行啓 
　　呂宋票　賡揚與 
　　本號開張在呂宋香港二埠多年今又分號在上海英界三馬路口代辦呂宋煙及批發呂宋票現售英六月大票雙張十二元單張四開照計專收紅票格外公道如蒙賜顧隨卽回件 
　　對號兌洋 
　　英五月份對號單已到各號售出着彩頗多均另聲明遠處除函報外祈請速來對號兌洋爲盼英六月大票四月廿六日開彩欲購宜早是幸此佈 
　　呂商 
　　天成　必　得 
　　廣和　天　祥 
　　協記　萬有利 
　　立發　同得利 
　　盈利 
　　同啓 
　　五月份對號單已到　同發 
　　本行售出四五彩各一張均系分條售出其餘小彩甚多不及細登接售六月大票並專收紅票格外公道諸公欲得彩者祈早來購 
　　四馬路同發啓 
　　英六月大票出售　鴻運來 
　　雙張十二元單張四開照算條頭七角另有仿單附送紳商函購原局寄奉騐明本行金錢爲記賜顧者註明上洋拋球塲北 
　　三彩聲明 
　　英五月份呂宋票對號單已到經本行售出三彩第一萬二千零六十三號全張分條售與本埠係倪陳王錢陳徐瑞沈朱章十人合得洋五千元其餘各彩所得甚多恕不鎖陳外埠已有函報諸翁得彩者請卽來對號兌洋格外克己此佈 
　　萬福來啓 
　　請認夫物 
　　啓者日前在東洋車上以洋銀二元購得熊膽一個兼有信函深恐帶信物人受累倘果原人取贖卽請至上海城內艾家街劉公舘探問可也若信來取贖能述明前信事由與之吻 
　　上洋詹誠德堂外無分店 
　　本堂首創神效保孕丸年來風行四海耑治妊婦腰背常痛慣于小產預吸此丸可無墮胎之患大凡婦人懷麟二三月或四五個月慣要墮落名日小產此由體弱氣血兩虛臟腑火多血分受熱所致另有一月之墮胎則人皆不知有胎但知不受妊不知其受而墜也此名暗產弗謂我强何虞子嗣弗謂年壯縱亦不防一次旣墮則肝脉受傷他次亦墮自一而再而三關得隨失猶然莫知今之無子者大半是一月墮胎非盡不受妊也此丸藥性和平不燥不熱求嗣者預服此丸未孕之前功能調經種子快氣開鬱婦人一切病症不問久近皆悉應驗加神旣孕之後可保無墮胎之患也每服一丸細嚼用米湯空心下每盒三丸價洋一元另送十五頁各藥價目功用書一本　上洋英界老巡捕房斜對門中和里內詹誠德堂藥房識 
　　天下多奇事 
　　余素患肝氣每逢發時甚為痛苦屢延醫服藥總屬無用近得表兄梁君回閩云彼嗜煙已久更患肝氣甚重因欲戒煙故在滬北積善堂購買鍺上戒煙藥裝鍺吸食豈和吸一月後非但將煙戒絕連肝氣亦愈矣思之甚屬不解後檢閱該堂仿帖始知非但可戒烟癮兼可療肝胃氣遺精肚瀉等症故勸余亦吸藥烟數筒以治肝氣但余素不食烟故尙遲遲不信然因見表兄戒烟之後面果轉紅貌亦肥胖想戒烟旣如此靈騐請療肝氣定非虛語故勉吸三筒頓覺肝氣和平通體爽快從此飯食更增肝氣竟不復發想戒烟不用丸散而可戒絕已稱奇事今又可療諸疾此興奇而又奇者也余感其惠特書此爲天下諸君告該堂現寓申化老旗昌後鼎生綢號寄售 
　　福建太史第林啓 
　　盤店聲明 
　　今有英大馬路泰華銀樓所有浮沉生財一切等件均盤與慶華樓爲業其盤價銀當卽付淸所有泰華樓定貨押包及一切往來交接等均向前主理直與慶華樓無涉恐未週知特此佈開 
　　慶華樓主啟 
　　楊名道謝 
　　僕患疔瘡屢醫罔效後延粵東馬彰庭先生調治服藥十餘劑而病自愈　先生在粵久經馳名本無侍僕稱揚但不敢忘其大德故特列數語以告當世之同病者耳先生現寓福德里二衖馬釗記號內 
　　大英公記牛棚粵東羅達庭拜 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東報照譯]  
　　日昨接閱日本新聞無甚要事聊譯數則以存其說而已確否不計焉據稱對州島來信本月十六日晨英國兵船名孖倫甫進該島誤觸暗礁島中村民咸往救助急切難以設法至午後七點鐘潮漲始得拖下幸無大損略加修理翌日仍駛赴中國○又云澳國駐紥東京之公使現奉澳政府之命與朝鮮商定通商條約故日内將赴韓商辦○又云日本去年因朝鮮内變特派井上大使前往查辦原約四月底將賠銀一併交清乃現已過期毫無動靜是以議論紛如也○又云中國北洋水師提督丁禹廷軍門率領超勇揚威兩兵船於初五日晨由朝鮮馬山浦經巨文島到長崎卽與砲臺及各國兵船升砲致意聞帶有朝鮮叅判官嚴世永穆麟德及中國駐韓帮辦商務譚賡堯等各人員因英水師占據朝鮮之巨文島故至長崎面會英水師提督與之商議一切寄椗三日遊人皆紛紛上船觀覽不獨船堅砲利且紀律嚴明毫不滋事洵節制之師也隨于初八日午刻鼓輪出口仍回朝鮮○宫城縣下之大町村於本月十一日忽匪徒蜂起迫脅良民應者不少地方官聞信正擬捕拿以風聲洩漏當夜遠遁祗獲數名○俄屬海參嵗地方因英俄似將開戰港内外均埋水雷各船出進須俄官騐明派小舟引領方得入港至陸軍只有三千名分紥砲臺一千埠内一千那巴紗里一千水師戰船咸駐港内外計七八艘内有米甯鐵甲艦在焉并運糧輪三艘惟陸軍尙形單薄人心惶惶該地日本領事已經禀請政府迅派兵船前往保護日廷飭日進艦前往駐泊是處日人共有五百餘名内有婦人二百名大半小經紀及作賣笑生涯者○川村海軍卿前往長崎盖巡視西道沿海各口岸將擇地設防建築砲臺故到崎一宿卽赴唐津口之各島周歴業已東上沿途查察矣 
[教師被打]  
　　漢口痞棍最多遇事生風肆無忌憚然若　　係手藝中人故官憲未便一律重辦每當薄暮時飲濁酒三杯醉眼朦朧不知天地爲何物或至後湖芳草間開拳弄棒各較優劣優者則奉以爲師迭相授受儼然以王進林冲自居上月十六晚教師在後湖教技被陳司馬偵知卽時拘獲大小木匠銅作等四人帶回訊問略加呵斥唯唯聽令惟中有蒲圻人體幹雄偉出言挺撞陳司馬大怒立喝笞責一千四百板方始求饒熬刑忍痛如此眞不愧教師矣 
[蕪湖官事]  
　　前署安盧滁和道督辦皖南牙釐總局長白威龍友觀察因病出缺等情早經列報本月初二日由憲眷扶柩回旗各官員之執紼相送者冠蓋如雲相屬於道次日其公子一一拜謝隨卽解纜長行○督辦皖南牙釐總局維幹臣觀察於本月初四日將瀛眷移進局中寅僚屬吏咸賀鶯遷○前太湖縣德蓮舫明府卸任後僑寓鳩江未回珂里近奉憲檄調署休寗縣事隨卽晉省謁見撫憲然後由蕪赴任其瀛眷幕僚等共雇宣船四艘駛入内河由太平縣境起旱至休云○新選湖北宜昌府巴東縣焦大令起騫道出蕪湖拜見榷憲小住一日隨卽啓行○署五河縣單和齋明府光祿路過襄垣謁見各憲並拜會諸戚好旋卽掛帆進發○皖省海防捐輸早經開局勸辦張方伯特將收捐條欵　晣刊佈通飭各屬遵辦蕪湖縣鄒明府接奉明文立卽出示曉諭未識鳩江諸君子有卜式其人否 
[買妾成訟]  
　　某翁皖人也兵燹後以赤手起家腰纏十萬貫遂來金陵設肆於三山大街售布與綢縀翁有二子皆成立長者已抱孫而次子膝下猶乏寗馨兒相形之下翁每爲作不平之鳴爲不豫之色長者善承父志亟以已所出之兒女各推其一與弟弟婦賢撫之過於所生然翁終以次子必自得天上玉麒麟而後快去冬託冰人爲物色適内橋灣有小家子年十九明眸皓齒相備宜男願爲人作箕帚抱衾裯翁喜甚卽爲次子卜諏而搆金屋焉詎入門未一　而來問過門之期者三翁曰初議婚時己訂明不以姻婭相往還今胡喋喋至是莫非視蓬蓽非安樂慖耶今春女自賦葛覃之什言告言歸不得已遣之而伴以嫗實非女家所願也次日女之弟果興師來問伴嫗之故以爲吾家皆妯娌行自執爨飪無暇供他人食指宜令回相持至日昃終不許女乃日遣嫗來或索錢或索布帛纏擾不休如不與其弟卽率青皮數十輩在店肆詈並拉翁父子去喫講茶勢洶洶非經官不了上月翁在江甯縣喊禀經桂明府訊出女得快壻者纔六閱月而誕彌已在旦夕此必學養子而後嫁者胡爭此不貞之豸買妾者亦以願離求判官卽着交官媒案遂結 
[邗江官報]  
　　初五日候補道何觀察維楷過揚○青山營守備許和仁抵揚公幹○陳分轉宗旭由京回銷解餉差○揚州營參府朱沁泉參戎去冬因奉文調取引見交卸兹於本月初六日起程北上○初七日湯鹺尹祖蔭運署委解蘇州餉差 
[寄翰伯卽題其吟秋舘詩集並乞指政]  
　　大雅空今古能爲金石音詞清如竹瘦詩老得秋心避世狎鷗鷺癖書比蠧蟫故人能飲否一斗待君斟[  青棠花舘小主人朗之氏草]  
[贈宋半塘]  
　　吾愛宋夫子詩才空古今布衣甘澹泊書劍老風塵醉看浮雲過聊爲野鶴吟良朋不易得避逅訂知音休甯張宗星拜稿 
[送顧若波表叔至都門]  
　　纔得相逢又别離送君南浦去遲遲嚶嚶黃鳥如相語問客歸來在幾時揮手登舟首重回新烟鎖柳楚江隈遙知别後相思夢應逐滄波滾滾來[  休寗張宗星朗之待定草]  
　　陳柳溪孝亷病甚妻饒割股血心以療絶粒飲酖而死柳溪竟瘳同治甲子事也丁卯秋徵言於子用万俟雅言調以哀之○三台詫人間奇事有此天上代身眞許立墠壇告策納金縢薦圭璧祈恩君父愚忠孝下士疑周武却見說陳妻饒女侍夫疾剜肉心頭又絶粒替他災苦記從前異夢是踐便把孱軀持與拚一死驅地下狐狸盼續命長生絲縷媧皇氏鍊石天終補好女子相將千古那更問當代春秋任責備幾多言語歎爲蟲爲鶴盡化是賢是愚都去一紀來甫得見昇平復邦族山川如故豐碑上毅魄紛無數弔國殤編入文府譜此曲聊慰芳魂對秋燈夜深風雨[  黟縣程鴻詔]  
　　予與紫仙定交在總角時十六年中無一日不相過訪近以飢來駈我勞燕東西三閱星霜僅謀一面雨窗感舊不能無詩紫仙見之當亦 
[泪涔下也]  
　　水遠山長信久沈蒲西止共一披襟江湖蓬梗飄無定風雨雞窗感不禁夢裏相逢多痛哭愁來欲遣且豪吟腸迴九轉終無益空惹繁霜兩鬢侵[  申左夢畹生]  
[題張苐花薌林讀書圖]  
　　幾輩乘時彥紛紛起草廬輸君倚叢桂猶自讀奇書腹有甲兵富才宜錦繡儲莫將京兆筆瑣碎註蟲魚申左夢畹生 
[金澤龍灾報銷徵信錄]  
　　金澤龍灾報銷謝筱珊趙愼齋經募洋四百十九元前己登報後因俻辦棉衣棉被敷尙不敷續又募捐洋二百十四元兩共捐洋六百三十三元募得後經辦杜布白花棉被並杜布白花棉襖又添辦新布新花棉襖褲皆僱舟送往金澤鎭點交經董陸亮時陳逸帆張　堂往各鄉按户散給八百餘口灾民床有一被身有一襖幸免號寒之嘆皆賴莫大令諸善士慨助之力於經辦者無與也將捐欵及買辦細帳登明附報請諸善士臺電計開棉衣面子二百六十件買吳淞杜布三百十一疋布價每疋洋二角染價每疋四分共洋七十四元六角棉衣裏子二百六十件買崇明杜布三十疋每疋洋一元五角共洋四十五元又白棉花四百十斤每斤八角五分半共洋三十五元一角又棉衣二百六十件成衣工線每件一百四十共錢三十六千四百文計合洋三十三元棉被面子二百十七條賣崇明杜布一百六十六疋布價每疋五角三分染工每疋一角二分共洋一百七元九角又被面不敷在青浦添買藍布十三尺每尺廿四文洋三角棉被裏子二百十七條花旂布廿五疋每疋布十丈價二元七角共洋六十七元五角又被裏子不敷在青浦添買洋標布八丈每丈三百八十共錢三千零四十文合洋二元七角六分又白原花衣九百四十五斤每斤八十共錢七十五千六百合洋六十八元一角又裝花衣蒲包五十隻洋一元四角八分又杜布棉花由崇運蘇出　力共洋一元青署專海勇至吳淞劉董事處催取定買布花飯食錢三百八十文由吳淞劉董事處送定買杜布花衣至蘇水脚二只洋三元由蘇送棉被衣至金澤鎭貼原舟水脚洋一元由青浦放船二只至吳淞取布花巳由劉董事僱舟送蘇此舟青署胡差門手給未裝空船往回水脚錢五千七百廿四文由崇明買杜布至吳淞完卡捐洋四角棉花杜布至吳淞遇卡劉董手捐錢三千四百廿五文杜布棉花至蘇上水夫力錢九百文借邱廳彈棉花雇夫打掃飯食錢二百四十文給邱价照看彈花酬勞錢二百文棉花彈被胎工價二百十七條每條彈工九十三棉紗四十二共錢廿九千二百九十五合洋廿五元又找錢一千二百九十五文草繩捆棉被棉衣用錢一百四十文棉被衣裝青由蘇城駁至大船駁力錢五百四十文棉被做工二百十七條每條工線錢五十文共錢十千零八百五十合洋十元又找錢三百五十文棉被放女工收送挑力錢五百二十文續辦金澤鎭董經發貧民新花布棉衣褲二百件每四角二角洋六十元在蘇施送新布花棉衣一百件洋四十元棉衣褲送至金澤董事處水脚洋二元辦買在蘇施送米票曰米廿石洋三十八元以上共付洋六百十六元一角四分錢十三千七百十四文合洋十二元四角六分二共洋六百廿八元六角收前已登報各善士捐欵洋四百十九元收續捐前署青　縣張捐洋四十元又王克安經募二十元又李石安四元又井福居四元又俞得琈二元又無名氏一元又永和南貨公所十元又太和飲片公所十元又嘉會錫箔公所四元又源泰典五元又姚叔亷二元又同和典五元又彚豐典五元又源康典五元又黃琴堂二元又公義典五元又方爾安二元又平陽書屋六元又詠記四元又朱友記三元又彭堍東一元又無名氏一元又顧仁壽一元又裕成典一元又何泰豐半元又遂儀堂二元又沈毓秀一元又同福洋七元五角又乾大豐十五元又平陽氏二元又翔遠一元又姓源二元又光錫堂秦一元又敦仁堂　一元百忍堂張一元又恊和典一元又松江鹽公所四元又鄭正泰一元又沈平叔一元又淮陰氏一元又不留名一元又顧引賢李墨菴一元又鴻霞舘陳再堂一元又一經堂一元又詠棋堂一元又卷石山房一元又同泰園一元又養心居二元又前署青浦縣莫洋二十元以上共收洋六百三十三元共付洋六百念八元六角除付外應存洋四元四角此欵寄交上海施少欽先生歸助北直賑捐 
 
 

Page 10

 
 
   
 
