# 1891 - 146 - 4906505

 

Page 1

 
 
[第二次開印二十四史] [  圖書集成局啓]  
　　啓者本局所印二十四史紙墨精良校讐詳盡細心參酌有美畢臻是以招股之時購票者卽爭先恐後迨去冬告竣除售出股票外局中尚留書二十部現可出售每部收現洋五十六元并以購者源源而來深恐不能遍給因又續印准明年正月告成其精妙與第一次所印無殊决不稍有苟簡諸君子如來購票每部仍價洋五十元先付二十元餘俟出書時找足至從前已購股票目今尚未取書者請卽移玉來取以便先覩爲快也肅此布聞伏維雅鑒 
[二百六十三號畫報告白] [  點石齋啓]  
　　前署上海縣陸春江大令之去任也紳民歌頌之聲幾遍道路有請脱靴以誌去思者亦可見其德政矣至若祿勸縣捐軀殉難亞納人陋習相沿妖道之惑衆宜誅莽夫之妄思可笑積怨者中以降頭之術仳離者忽有同夢之緣或彈白鷺而示懲或拍馬屁而被踢事皆新頴足遣雅懷另附硃砂鍾馗立軸一幅隨報分送俾天中佳節懸掛以辟邪魔至山水人物各册頁及輿地圖等因赶印不及姑俟下期照常附登准於念六日出售此佈 
[續論裁捐]  
　　捐之宜裁也夫人而知之捐之不能裁也亦夫人而知之侍御奏陳朝廷諭旨尚且不足以仰回天意俯順人情而况區區以口舌爭之楮墨籌之又何益之有哉三月初六日余作裁捐篇請將一切厘捐悉從裁撤而專捐烟酒兩項自知狂瞽之言斷不足以動人之聽聞不過以愚者千慮或有一得卽不能起而行之要亦不妨坐而言之但有所以利國家裕財用而不逆乎民情不擾乎閭閻則卽此時不行將來必有試行之者固未嘗亟亟焉求知於人也孰意有自稱爲鑑湖古之愚者自范蠡城邊作書郵寄頗以余言爲然并推廣其說曰厘捐之弊此篇可謂詳矣專捐烟酒之利此篇亦可爲盡矣當大任者苟讀是篇而採擇施行誠國計民生之一大轉機也顧獨不解疉奉上諭裁併各卡各省大吏亟應欽遵辦理乃粤匪肅清之後已及三十年不聞何省裁併何局豈果不可裁乎抑皆畏難而苟安乎其所以不裁併者是不爲也非不能也謂予不信請就吾郡而論可裁併者二可裁撤者一東則曹娥與百官相離三里之遥而各設一收捐之卡據商家言曹娥捐則百官不捐百官捐則曹娥不捐西則臨浦進出各貨均由義橋而行而臨浦有一厘局義橋又有一厘局此何爲也哉臨浦歸併義橋百官歸併曹娥奚不可者又有餘姚之竹山港卡上運之貨則已捐自甯之北門下運之貨則已捐自紹之曹娥竹山港雖設一卡實則無貨可捐似何必多此一處局用開銷爲司巡需索之地此則可以徑行裁撤者也夫裁撤厘卡所以省經費便行旅於國於民兩有裨益而乃絶無人計及於此夫卽無所裁撤苟能恪守定章不再添設雖不能遂民之生或不至拂人之性乃詎意更有不議减而議增者前以探親桑盆知該處埠頭近由紹郡牙厘局添設下卡聞之不勝詫異蓋是處本有曹娥之分卡又有寗道之分關今又增一下卡則是一隅之地而有分卡二分關一何爲也哉牖下書生但能知其然而不能知其所以然前見裁捐之說不　　　　　敢以奉詢幸匡其不逮焉來函所述如此讀之不禁鼓掌大笑曰有是哉天下迂拘戇直之人尚有過於余者　曾　之個中人曰今日之　卡胡爲乎若是之多曰爲防偷漏也爲防繞越也商人貪於走私不惜水脚往往見此處有厘周乃繞道數里由彼處而過而貨捐之走漏者多矣防之於東彼則行乎西堵之於南彼又越乎北其狹計百出而不竅誠有非一處所能截查者故不得不多設分卡以防之且我等委員亦何嘗有意苛求哉上憲之督課嚴密月有比較歳有黜陟一月之中收數起色則足以博上官之喜一月之中收數减色則必至觸上官之怒上官之喜怒我輩之考成　焉百姓喜將何以奉上官耶夫上官之喜怒旣在乎收數之多寡則必務求其增不令其减而後可而商人乃百計千方繞越走漏則是商人但顧自利而不顧委員之害彼不顧我輩之害我輩又安得而不自去其害於是乎查勘道路或水或旱爲大路爲小路爲止港爲支港一一爛熟於胸中以左右望而扼其要禀請上官添設某處分卡倘言而不聽則日後可以爲藉口之地如其言而見聽一耶顯已之才一則分己之責上官被其惡名我輩享其實惠其事則兩全其利則同享雖欲裁併又安得而裁併也乎非然者我輩聽鼓轅門者數百計將以爲候補之費饋貧之糧不且爲一官所累也哉余聞其言不禁悄然以思慨然以歎曰天下事不應爲而爲者殆亦有所爲而爲者歟上官以顧恤屬員而大發慈悲寗結怨商民而不肯使候補諸人失其養贍之路而爲之下屬者則直以上官爲衆怨之的而己則從而作袖手之觀此其心可不謂之夀乎厘卡之弊一處如此到處如此書之不勝其書如果欲盡去其弊惟有一律裁撤而專捐烟酒則舍舊謀新從此尚可一變否則空言無補祗取厲耳卽以此言轉質之古之愚以爲何如 
[朶殿迎薰]  
　　禮部爲曉諭事照得本部所轄豐臺等處各廠官租銀兩向分上下兩忙准其折錢完納於麥秋徵收一半大秋掃數全完不容拖欠歴年應徵銀兩據各該軍佃户等遵照道光年間原領執照每銀一兩折交制錢九白合京錢一吊八百文交納在案去年上忙開徵後各廠租項尚未交齊旋准順天府咨呈稱據民人謝春薈等以猝遭水患懇恩豁免等情抄呈送部核辦當經本部查嘉慶道光年間均有被災最重年分本部地租從未减免該佃户所講豁免之處自難照准惟據稱被災甚重亦係實在情形所有各廠官租除上忙已完若干外其上忙未完租項並下忙應完租項均准緩至次年上忙開徵時帶徵以示體卹屆期務當掃數全完不容稍有蒂欠出示曉諭各廠並劄覆順天府各在案現在時屆麥秋所有光緒十七年上忙租銀及上年緩徵上下忙欠交銀兩本部定於五月初九日開徵爲此出示曉諭軍佃各户知悉仍照折交制錢章程將本年上忙應交一半租銀及去年上忙欠交下忙未交各項租欵自開徵之日爲始每逢三六九日親身赴部交納統限兩個月照數交清不准稍有蒂欠並毋許假手吏役致滋弊竇如制錢不便卽照錢數交納實銀至今年大秋應交租項俟下忙開徵再行如數交齊領取回照倘敢延逾卽交縣押追决不寛貸各宜凛遵毋違○禮部爲示諭事恭照四月初八佛誕日照例禁止屠宰不理刑名照常辦事爲此示仰文武官員軍民人等一體凛遵○正陽門外天橋迤西民人關某年逾五旬生有一子乳名來順月初某日忽然失去遍尋不獲大約已被匪人騙去矣○本月十二日清晨小榮春班管事人楊某遣傭工某甲往下處南隔壁某油鹽店買青菜等物爭論價 
 
 

Page 2

 
 
值刺刺不休甲氣忿難平踢翻菜桌以致水菜磁缸三口登時粉碎虚花掌櫃某乙欲與涉訟公庭經旁人央勸再三代償缸價乙碍於鄰居情面始肯罷休○本月初六晚鼉更已起忽有隨駕入壇之太監某甲飮至沈醉辱駡閒人甚至弄杖操刀任情滋擾時皇上正在齋宫靜坐聞知其事派令某太監查問情由某首領聞之急喝令捆綁交行在愼刑司訊辦聞刻已由愼刑司請旨定地充發永無歸期矣○石頭胡同玉仙堂小紗帽胡同玉翠堂猪毛胡同雲香堂皆著名之妓院也本月十一日午後突有中西捕役次第將院門封閉所有龜子龜奴搗兒狎客一併鎖繫而去如魚之貫多至三十餘人聞因龜子素行不法坊官遵奉廷寄飭拿云○刑署河南司分汛小喇嘛等搶刼妓女母狗七兒之案内有棍徒花鞋李老跪索拷訊四十餘次堅不承招旋提母狗七兒與之質對母狗七兒供稱小婦人與李素不相識當日被搶李不在塲承審司員本欲將李施恩開釋後查知曾在某處開設烟館究非安分之徒因判令荷枷兩月限滿折責釋放 
[鐵城炎景]  
　　廣州來信云本月初十日南番兩縣獄提出人犯四名押赴撫轅聽候劉中丞升堂提訊各犯供認案情不諱隨恭請王命綁赴法塲處决聞四犯均犯持械搶刦之案云○番禺縣屬下茅鄉劉姓與石馬鄉袁姓因有微嫌遂至械鬪兵刃旣接旗鼓相當鏖戰多時莫分勝負遂購砲製藥擬欲再决雌雄附近各鄉村深恐池魚殁及以致兒啼女哭驚擾不寍想賢有司聞之又須出爲調處矣○關税之設原爲籌餉起見然亦仍須體恤商情乃近聞各海關巡丁往往狐假虎威無惡不作商船過此必百般勒索任意留難咨怨之聲徧於道路說者謂廣搉使痌瘝在抱明察秋毫苟有所聞定必大加整頓也 
[豫章雜錄]  
　　江右風俗素稱醕樸忠孝節義之事時有所聞南昌府學夏定力學博鼎之夫人鄢氏平日事姑以孝聞去臘因姑病篤氏向天跪禱願以身代病仍未减而學博至孝性成惶惶焉不勝其憂氏遂於無人時刲股和藥以進未幾姑病漸痊而氏則因之不起本年正月果遂其身代之志時裹創猶未合也姑得其刲股狀泫然流涕曰孝婦也一時搢紳先生聞其事者相與稱歎不置龍宗師德中丞爲之請旌於朝從此綽楔增榮足爲天下後世所表式孝婦有知可以無憾矣○江臬福餘菴廉訪裕自履任以來勵精圖治克盡厥職凡府縣之禀見者悉令其當面親書簡明履歴間有目光昏暗及近視者准其戴用眼鏡倘試時適有賓僚拜謁卽請其少坐官廳必待履歴書完然後肅客而久竽吹一一南郭處士將於何處藏身至各科書吏呈稿廉訪必親自裁定不能上下其手一日某事應委一員吏呈稿内擅將委員姓名塡入廉訪怒喝之曰遴委何人由官不由吏若輩何得舞弊立卽斥革以示懲警本年秋審各案廉訪親提人犯逐一細審如有失出失入者必詳加駁詰務令持平而後已似此實力整頓眞能膺明刑弼教之任者 
[還魂笑柄]  
　　揚城得勝橋南首某姓於日前病殁其家屬於次晨收殮並循俗例邀僧諷經鐃鈸丁當聲滿一室至下午忽來一男子向門内熟視良久大言曰吾是走無常爾家死者姓氏面貌衣履吾能言之於是歴歴指陳一若能前知者其家曰有何見教男子曰毋悲此人命不當絶爲我輩誤拘今夜上燈時當可復活言畢自去其家疑信叅半旣思男子當非謊騙財物者何必疑遂將棺蓋撬開靜待消息比至三鼓聲息寂然杳無動靜家人不得已依舊蓋棺究不知男子爲何如人又不知何以效豐干之饒舌也 
[語兒鄉語]  
　　新任嘉興縣江邑尊於十五日晋郡謁見府邑旋於次日解維履任定於十八日接印○杭州都統升任西安將軍恭軍憲道出禾城文武各官及嘉協左右兩營汛兵均往杭州塘恭迎十六日午刻憲舟涖止各官投遞手版嘉恊汛兵在江干站隊步伐森嚴槍聲如貫珠俄而軍樂迭奏笳鼓喧闐憲舟至北碼頭停泊一宵次晨軍憲乘坐肩輿護以洋槍隊數名入城答拜各官日加午回舟遄發各官出城恭送烟波澹蕩之中當亦旌旗飄拂蓋憲舟已遠矣各官始鳴騶而回○嘉秀兩縣定於十六日設櫃起徵上忙錢糧飭令庄書差保迅速傳催惟鄉民須候新絲上市囊中始有餘錢上供正賦也○秀水縣劉邑尊於十八日清晨乘舟晉省謁見大憲面陳要公○嘉秀兩縣近飭書差等丈量客民所墾田畝造册具報另設清墾局嘉興設在郡廟内秀水設在新塍鎭○禾郡各信局於十八日傳鴻福班在郡廟演劇循常例也 
[鴛鴦野合]  
　　有張六者在嘉興塘匯鎭開設烟寮嗣以履綦不至門户寂寥遂將短笛横簫一齊收拾泛棹當湖在戚串家盤桓數日乘間誘約某氏女雙雙偕遁張所住名章浜離塘匯三里許蒙中尚有老母龍鍾衰朽生計蕭條繩床甕牖瓦銼蘆簾外無長物也張旣無長卿之才調女亦不能如文君之安貧居久之鬱鬱不樂適女之家屬遣騎偵訪邂逅相遇女欣然相將俱去不啻飛鳥之脱樊籠張知之飛棹急追但見緑波渺渺翠荇離離問前路以方長悵佳人兮難得計無所出驀然躍入水中誓以身殉適有長年泛舟至此爲之援手喘息略定笑問好男子何故輕生張以實告長年曰意中人去尚未遠頃曾見之語畢爲之指點水程張如其言果携女回但恐偵騎此去必興問罪之師室内芙蓉未必能安然坐對也 
[東粤官塲紀事]  
　　新選佛山同知劉司馬思謙由京領憑來省趨詣各憲轅禀候傳見○分省補用道吳仲翔觀察前由張香帥奏調來粤札委水陸師學堂總辦差現李筱帥又奏請留廣東歸班序補以資臂助日前給以咨文令投部引見以符定制觀察領咨後卽向各憲禀辭取道北上○新任臬憲額廉訪將到省南番兩邑宰遂派幹役前往探聽行蹤以便出境迎迓一面將皇華館鋪陳美備俾得暫駐豸旌○候補通判孟别駕慶霖奉委總辦北關税務候補縣鄧大令倬堂奉委總辦含洸廠税務領札後卽分道揚鑣馳赴差次 
[江西官報]  
　　知縣沈淮楨禀謝酌委一次行知張夀齡卸署會昌縣事清理交代回省從九夏臣楨委辦石塘厘卡宜黄棠隂司黄惟善禀謝飭知從九郭昌會禀期服假大庾鬱林司歐陽恕據報修墓開缺以補用從九崔榮達署理郎中銜光祿寺署正林澤由湖南進京路過來江拜會直隷州龎福祥委解額木晉京撫憲督同司道會勘本年秋審人犯共計八名各賞足錢一千二百六十文痧藥一瓶芭蕉扇一柄安徽候補同知衡珊由皖來江採辦硝磺何惟傑委查南康九江等府牙帖州判趙普煦監理貢院陶井縣丞成富春聞訃丁母憂回籍守制典史丁嘉銓帮辦南昌保甲 
[潯陽瑣錄]  
　　九江江北某紳士年逾耳順雄於才辯爲人剛毅不阿本月中旬忽然病劇因念順直災况靡有已時盍散家資以延民命遂以白金二百兩交善局解往振飢是日果稍有轉機近且霍然而愈矣意者行道有福古語誠不虚乎○邇日輪船上下搭客甚多妙手空空兒卽乘隙竊人行李江湖之險固不第波浪掀天也江西人某甲以縣丞分發湖北騐看到省由上海附某輪船泝江而上行過小姑磯畔日長神倦意圖假寐片時因將表套一枚並洋銀二十元貨艙對號銅牌三面船票一紙置諸枕畔脱小帽覆之意以爲可無他患矣不料睡醒時帽固依然而物已不脛而去當卽找尋買辦歴告情由雖允發給存箱補還船票而餘物則茫茫人海無從代查只好自認晦氣而已○某氏子無賴也素以膂力過人逞强滋事某日唤薙髮匠整容語不投機突舉足踢中要害立時踣地一息奄奄幸鄰右某傷科前來施治用藥灌救始得漸甦否則逞小忿於一朝將貽隱憂于畢世矣 
[吳中近事]  
　　姑蘇來信云本月二十夜有一舟子行經某處見有短衣窄袖者躍上某店簷牙輕捷如猱知非善類急潛告知隣近各店竟夜嚴防直至天明始敢就牀安寢又某雜貨店有賊援梯而上登樓行竊其眷屬聞房中有窸窣聲高呼捉賊賊知計不得遂向梯而逃中途遇 
 
 

Page 3

 
 
一屠夫詢以適從何來何若是之早賊對以方緝一賊賊乘機遁去遺下一梯因荷之而歸將劈以供蚤炊之用屠信其語不復研求後與店主述之共服此賊之有急智又前日道前街某公館被竊傾箱倒篋所失不貲現已開單報案請查矣○天久不雨風乾物燥易肇火災而田野亦待澤孔殷桔橰之聲徹夜不息魁太守及三邑宰關心民瘼在某處潔壇虔禱祈沛甘霖至某日果大雨時行溝澮皆滿一時老農老圃無不眉飛色舞咸謂賢父母誠足格天云○胥門學士街某甲操公輸子之術家道雖不甚豐然麥飯布衣差堪自給膝下子女各一老夫婦愛之若掌珠某日下午時其子忽然不見鐵鞋踏破尋訪無蹤以致如醉如癡日惟相對慟哭殊可憐也○某甲者風流自命佻達性成一日遇鄰婦某氏中見其徐娘半老丰韻猶存不覺眉語目成頓忘顧忌其夫莽男見也雷霆大發立欲首其事於官又恐官以事屬細微不予准理乃糾約儕輩將甲飽以老拳旋有人出爲調停令甲書留悔過筆據隨將婦閉置暗室終日以一粥一飯令其思來處不易並欲一洗其心云 
[道士見鬼]  
　　諺云張天師鬼迷有法無使處天師尚然何况道士乎日前有道士兩人赴龍華鎭某姓家接煞事畢言旋更魚已三躍矣兩人手持燈籠行行重行行至打布橋方欲上橋見橋面中央黑魆魆一物以爲鬼也兩人遂將平生所得秘授竭力施爲書符揑訣不見效騐因憶俗說謂溲溺可以辟鬼試妄爲之而所見黑物依然不退道士疑爲妖轉身急退斜抄小徑至羅家灣向巡防局訴知局勇聞之疑信參半携燈同去果如道士言於是三人大呼直前以爲區區妖魅必當嚇退而黑物兀立如故局勇回告哨官急携洋槍同往疉放數聲哨官喝令勇丁奮勇向前定睛細視不覺失笑蓋所見者非鬼非妖乃倌木也此棺暫置橋畔欲往義塚掩埋夜間被喜事之徒舁置橋心以致生出無數波瀾衅由人作幻由心生君子於此可以悟道 
[茅龍更衣]  
　　前晚三鼓時滬城老北門内九畝地某姓草房不戒於火當卽冐穿屋頂各人在黑甜鄉驚醒衣不及穿履不及着旋由旁人汲水澆灌始得熄滅計焚去草房三間迨水龍馳救早已火滅烟消矣 
[縣案彚錄]  
　　英捕房包探拿獲形跡可疑之費云卿王德勝搜出眞珠六十餘顆解送公堂蔡太守飭送上海縣訊辦袁海觀明府提訊之下飭令分别收所再行訊辦此皆見諸前報者也前日之晚復由帮審委員宋莘樂二尹飭提費云卿研詰問爾係何處人向操何業何日來申眞珠從何處得來供稱小的係廬江縣人向在原籍當勇現奉裁撤於三月十九日起程四月初一日至吳淞眞珠是已物因家中貧苦携出變賣二尹問爾抵淞後住在何處答稱在兒子處躭擱二天問爾子爲何業答稱子在羅店鎭董哨官砲船上當差問眞珠共有幾顆答稱約有六七十顆二尹謂旣是已物如何不知實數費不答二尹問銀鐲一雙從何處得來答稱係妻氏之物帶來變賣二尹曰如何不在原籍變賣答稱若在家中變賣吃虧太甚是以帶至滬上又問爾欲將珠賣與何處店家答稱賣在新北門内計洋十四元二尹又提王德勝詰問供稱小的並不姓王實姓汪亦是廬江縣人向在閔行駐札祝港之鹽捕營當差至本年三月二十二日辭差來申找尋同鄉人汪德標行至小東門遇見云卿給我眞珠六十料同至新北門内變賣忽遭包探拘送公堂轉解憲案叩乞施恩二尹問爾在營中當差可知營官姓誰答稱姓吳又問六門手槍從何得來汪稱手鎗係已物前在家内屢有梁上君子乘間肆竊故買手鎗自衛問爾找尋汪德標曾否遇見答稱未見聞已往廣東矣二尹問爾等曾否販過私鹽答稱販過研詰至再矢口不移二尹判令還所候查明核辦○前日常州府陽湖縣備文飭差解送混用銅洋之朱瑞卿至上海縣袁海觀明府請帮審委員宋二尹於晚堂提訊朱供稱小的係鎭江人前在原籍爲麫店生理光緒九年至松江副營當差日前小的在申遇見同鄉友人胡興發約定同回家中道出常州登岸混用僞洋卽被拘至縣中二尹問胡興發向作何項生涯銅洋是誰之物答稱胡於去年與小的同營當差因之認識銅洋係胡之物又問爾可知胡銅洋從何而得共有幾元答稱聞胡向上海英界四馬路仁昌洋貨店中購得共有二十元問其價每元若干用去幾元現存多少資本是誰所出答稱其價每元四百文用去五元尚存十五元資本是胡所出問爾等將銅洋如何用法務從直供明尚可從寛供稱不知如何用去二尹察閱來文謂朱曰爾在陽湖縣中業已供明如何此時均推諉在胡興發身上朱稱陽湖縣大老爺提訊時均由胡一人供認小的並未承認二尹以其一味胡言喝令拖下笞責朱叩頭如搗蒜並稱求大老爺恩施格外小的决不敢再犯二尹遂飭收所聽候覆訊核辦○陳鼎科投縣控被朱阿和覇佔弄基袁海觀明府飭差將一干人傳提到案前日晚堂由宋二尹集訊陳訴稱家住三林塘光緒十四年間向朱咸全購買田地連弄基在内邇來忽被朱阿和硬佔向之理論置諸不理爲此來案呈控康嚴卿供稱陳購地一事確由小的經手此事若非朱意園到堂總難明白二尹問意園何人答稱是阿和之族長陳春泉供稱陳朱因購地致生糾萬曾由小的排解無如兩造均不聽理喻求請明察朱阿和供稱此地於光緒五年間抵押與朱芝田處至今年始行購回二尹得供以兩造各執一詞礙難定斷着將方單交案再行訊斷 
[英界公堂瑣案]  
　　包探何瑞福禀稱趙金奎竊取某衣莊元色縐紗馬甲拿獲人贓送案請究沈仁富訴稱小的在治下開設衣莊唤賣衣服趙乘間行竊獲住人贓歴來莊上被竊甚多叩求究辦趙供稱小的係蘇州人初次犯竊尚乞恩寛包探又禀稱沈言從前失物甚多然小的查明趙來滬祇第三天的係初犯蔡太守判令管押七日贓給沈領去○包探孔阿才禀稱昨日小的見孩子連阿根持綢衣質錢盤詰來源言張義卿在李生揚家竊得託伊付質及獲張研問則稱與連並不相識蔡太守研訊之下李訴稱連係小的之妻弟年十五歳屢經薦出習業不成專與下流爲伍去年岳父因此氣忿交加以致病故後由小的留養至本年正月又薦至某北貨行習業旋卽辭歇小的見其衣衫藍縷另給新衣不料卽出外不歸將衣服典質一空形如乞丐如今又竊取家中衣服旣由包探獲住請發棲流公所收管一月以待攺過自新所有飯資小的願爲付給至張誘人作惡求賜提懲連供稱小的竊取李之衣服後與張同宿某客寓中張供稱小的係蘇州人現在某妓院傭工近有女親戚來申小的因偕至客寓與連素不相識從未有同住事情包探又禀稱小的曾至此寓查問據云張確有女親戚借住並不與連同來蔡太守問李曰爾家所失衣服是否被連行竊答稱諒必由連行竊設或他人入内必有形跡可查太守謂連已入下流且敢誣張行竊姑准發棲流公所管押一月贓給李領去張開釋　包探高利卿禀稱紹興人周阿慶闖入徐全秀店中圖竊經徐扭獲適小的行經其處因卽帶至捕房旋在身畔搜出質票吊到某染坊失竊之綢計質本洋銀五元有奇今特送案請辦徐訴稱昨夜小的聞廚上銅環聲響急入臥房察看見周坐在床沿問以何事來此周卽僵臥於床因呼店中人帮同獲住交與包探吳全生共稱小的係紹興人在二馬路口某染坊爲夥與周同店已歴十餘年見其素來規矩至去秋忽患瘋癲時發時愈此次已出外三日不知如何闖入人家至質票吊到之綢實由主顧交染雖被質去店主亦不欲深求現求領回俟店主資送回籍質本情願照償周所供不倫不類蔡太守准交吳領去綢發還質鋪着知照店主備本取贖　李永福訴稱李連福欠小的錢三百文向索不還與之口角突遭毆擊傷及頭顱連福供稱小的欠伊錢三百文而伊尚欠小的洋銀半元須伊先還然後由小的付給伊竟與小的爭閙以致碰傷蔡太守騐得永福確已受傷飭將連福押候醫治告痊再行訊斷○包探王阿二禀稱江北人陳二與山東人顧阿玉因賭爭毆正在紛紛擾擾間陳忽受刀傷二處據言被顧所戳顧則堅不認操刃行兇經小的帶至捕房將陳送入同仁醫院今尚不能投質是以祗將顧送案請懲陳妻某氏呈騐血衣並訴稱丈夫被顧戳傷務求伸雪顧供稱小的並未操刃行兇實是陳自已戳傷圖詐蔡太守飭押候陳傷痊質訊核辦○包探陳阿九禀稱某輪船西水手全姆白郎扭陳和尚至捕房聲稱陳上船求售皮鞋曾向借洋銀一元騐係銅質當卽交還陳不肯收以致爭扭小的查 
 
 

Page 4

 
 
得陳店中尚有銅洋四元今特一併呈案全姆白郎訴稱陳時時上船兠賣皮鞋如在外洋帶貨來申亦托陳銷售是日先向尚洋一元後騐知銅質遂將原洋交還豈知陳不肯認陳供稱全姆白郎向借洋銀小的卽交伊日本銀一元今交還者是銅鷹洋是以小的不認及扭至捕房聲訴捕頭問爾店内尚有銅洋乎小的告以學徒出外收帳往往誤收銅洋計陸續積下四元捕頭因命小的一并交出蔡太守一再研詰兩造各執前詞太守謂此案難分曲直本分府當賞爾洋銀一元所有銅洋盡行鎔燬○某號西捕禀稱昨日巡至豐裕碼頭見火油箱堆積甚多有人鎔錫封固因將看守之韓順生嚴阿三拘案韓嚴同供稱小的等在永順洋貨鋪爲夥鋪中向豐裕購得火油箱多滲漏是以鎔錫封之豐裕西人某甲偕買辦某乙訴稱刻下所到火油箱多破碎捕房旣不容在碼頭封固試問欲罰誰家蔡太守問封固火油箱之人是豐裕所僱抑永順所僱西人答稱永順向行中買定火油後旣僱駁船運至碼頭卽係永順之事矣太守判罰永順洋銀十元並諭以箱壞固宜封固但須移至浦東僻靜之處云 
[送書告竣]  
　　王松堂司馬刊印大生要旨托爲分送現已代送完竣而王君猶以所印止五百部不能多送深抱不安因屬將附刊安胎保産神效親騐方錄登報牘以廣流傳其用心可爲至矣兹將是方照登於左當歸一錢五分用酒洗白芍一錢二分酒炒冬月用一錢川芎一錢三分川貝母一錢去心荆芥穗八分兎絲餅一錢四分厚朴七分薑汁炒羌活五分甘草五分黄芪八分　蘄艾葉七分枳殻六分去瓤麵炒專治胎動不安或胎墮或腰痠腹痛一切胎症不拘月分一服卽安倘不應隔日再服一劑必愈每服用水硯半煎一碗薑三小片爲引空心熱服若熱體不必加薑渣用水一碗煎半碗熱服凡素來小産者或在三月内或在四五月内祗要先期一月空心預服一二劑近期再服一劑决無小産之患○催生去蘄艾葉用紅花七分餘樂同依前煎之臨産時熱服卽生效騐如神惟不論安胎催生藥料要眞分兩要準最好自用戥子稱過切不可加減分毫否則徒服不靈此方藥劑分量雖輕功效甚大眞係保産第一良方强弱老少皆宜已産後此藥一滴不可入口至囑至囑[  高昌寒食生啓]  
[饋藥鳴謝]  
　　孫君鏡湖設同德堂藥鋪於英大馬路年來所製各藥益見精妙遐邇馳名孫君又以濟世爲心虔製萬應救急良茶施送濟人其所修合紅白痧氣丸散行軍散臥龍丹紅靈丹等亦格外認眞昨蒙以各種見饋并佐以自製香珠一串潮扇兩柄拜登之下書此鳴謝高昌寒食生拜手 
[藥善不倦]  
　　接奉江南總藩庫廳宋玉田善士振麟函述悉如臯縣莫覲廷明府炳琪俯賜代募定惠寺禪師洋一百二十元陳寳臣善士洋八元委解直隷由南市元源莊交來係第五批賑欵以各禪師置身清淨一動以塵世艱難靡不慈悲往救在好善者亦聞風興起彼形容顦顇者當亦感勸世多方出自逾格除備復函收條外爲特登報布聞[  上海北市絲業會館籌賑公所施善昌謹誌]  
[蘇省撫轅抄]  
　　二十日知府羅嘉杰奉飭仍留原省歸道員儘先補用並加二品頂戴從九項兆騮禀知本日到蘇城絲捐局差藩轅牌示照得丹徒縣主簿前經以海防新班先生簿劉錫祺詳補在案現已奉部覆准補自應飭令赴任○二十一日分省補用巡檢魏程光湖南人由籍來准補丹徒縣主簿劉錫祺禀銷崇明縣保甲差○二十二日楊昌榮禀知奉藩憲委赴各屬隨辦山東賑捐差攺指江蘇卽用知縣張恭彝福建人由京來省禀到准補丹徒縣主簿劉錫祺禀謝奉飭赴任指分江蘇試用從九品王恩霈安徽人由京騐看來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　十七日鹽捕營曾都戎由下河公幹回胡鹺尉坤委一叚保甲差十八日海分司徐分轉到卽辭赴省朱鹺尹恩緒委吕四漁汛差十九日張司馬恩灝奉保甲局委城外總巡閔鹺尹奉璋委通泰查水勢湖北　叅戎兆有解餉來揚 
 
 
 

Page 10

 
 
   
 
