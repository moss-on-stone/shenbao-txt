# 1898 - 302 - 4909178

 

Page 1

 
 
[勸募山東急賑] [  申報館協賑所謹啓]  
　　天災迭告飢饉洊臻江北江陰靖江等處急書紛至辦賑者正苦點金乏術仰屋興嗟不料近接山東楊大善士來電内開東省黄水爲災漫决堤埝十餘口被淹二十餘州縣災情甚重待哺嗷嗷本館除將原電登列報端外竊思東省頻年水患積困未蘇今乃虐肆陽侯其魚又慨何天之不弔一至於斯耶吾儕幸生樂國得免凍餒之憂尙冀各發仁心同襄義舉善囊早解多寡隨心俾此數十萬苟延殘喘之民不至仍塡溝壑是則本館所馨香禱祀以求者爾肅此佈陳伏惟德鑒 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右　新　别駕有續集之刻近年上海葛君子源又以饒氏之書祇采自道光以迄同治雖名臣奏疏私家著述已有美必收而於海防礦務諸學尙付　如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後情本局印以新鑄鉛字現已裝釘成書價目格外從亷計皇朝經世文編廿四本洋三元續編連三編卅本洋三元單買三編六本洋一元在上海三馬路申報館申昌蘇申南北掃葉山房發兌 
[公法禁隣國干預内政說]  
　　泰西公法作者不下數百家其文不止千萬言而其大旨則率以權限二字爲最重一國有一國之權限而政治行焉各國有各國之政治而權限分焉此鄰國之干預立國者所由禁也獨是公法之學眙盱於希臘繁衍於羅馬中國四千年來未聞有是名也何哉泰西之局本列邦並立之局也中國之世皆一統垂裳之世也故泰西獨詳而中國反略惟觀春秋七十二諸侯之國敦槃歃血亦有盟書考左傳成公二年鞍之戰齊敗於晉晉曰使齊之封内盡東其畝賓媚人引詩以答之曰我疆我理南東其畝今吾子疆理諸侯而曰盡東其畝惟吾子戎車是利無顧土宜其無乃非先王之命也乎據此以言鄰國有干預政治者固隠然以先王之命爲公法而兵力所不得行歟今日之中國雖非春秋時比然自海禁旣開亦當以列邦並立之勢治大下不當以一統垂裳之勢治天下故咸豐八年戊午中國與英美俄法四國立約嗣後不得視中國在公法之外謂得共享公法之利益也不謂公法之學中國素所未諳况當違和啓釁之時中國弱而泰西强中國信而泰西詐故政治之權限卽不免爲其所干預何言之一曰稅則固一國政事之大宗也公法家之言曰凡世界之内名之爲國者無論爲强大爲弱小爲自立爲藩屬無不有自定稅則之權或收或免或加或减皆本國議定而他國遵行之以中國堂堂自主之權加稅之議持已十有餘載甚以相臣持節往來各國熟商反仰鼻息於他人而爲英相沙侯所梗議此非泰西之故違公法而干預我國之政治乎二曰法律又國家政治之大宗也公法家之言曰異邦人旣入某國必當遵其國法律又曰人民權利當從居家地方法律而定其所设領事官不過約束之照料之而已攷江寗舊約亦祗曰設領事官管理商賈事宜與地方官公文往來而已未嘗曰有犯事者歸彼懲辦也迨戊午歲西國與日本定約得以已國法審斷已民謂爲治外法權於是因而及我致舉十數國之法律並行於開港市塲一隅之地明明爲我管轄之土有外國之民干犯禁令掉臂遊行是豈徒臥榻之側容人鼾睡乎條約之言曰領事官與地方官會同訊斷無論其徇情偏縱也卽曰執法如山假如以外國人鬥毆殺我民各交付其國領事則英律禁獄三年法律禁錮百日罰佛郎百美律刑八十日俄律徒刑一年蘭律徒刑三十日而我國人殺外國人則論抵命且責償金矣同罪異罰何謂公平又孰非泰西之故違公法而干預我國之政治也乎要之此二者載在約章藏之盟府所謂一國之私權者變而爲兩國之公權矣在西人且不居干預政治之名而得干預政治之實中國爲其所陰謀以紿我盛氣以刼我而誤載約章也是何異太阿倒持授之以柄雖有公法而與無公法同雖曰能禁而與不能禁同至於往歲曹州教務變起不虞中國地方官未嘗拿辦不力而與條約有違也乃德之要挾六欵曰舊任山東李撫臺應請革職永不叙用噫是何言歟公法家之言曰一國之中有數大端凡他國槪不得强制侵謀黜陟百官亦在此例德豈不諳公法者歟何竟故違公法而干預我黜陟百官之政治也然由前之論稅則也法律也干預之實雖居而必售其紿刼令載入約章者尙欲陰避干預之名也由後之說德則公法可違條約亦可違並顯然冒干預之名而無所容其避矣有心人睊睊然憂謂以若所爲苟不持公法之理相爭勢不至箝我之口掣我之肘束縛我之手足而我國之政治無一復有獨操之權不止嗟夫使向者得熟諳公法之人寍有今日使今日多熟諳公法之人寗有將來耶抑哃冰聞日本通商之始稅則之權亦拱手以讓他人也法律之權更俯首以從各國也其見紿見刼而誤載約章也又何嘗不與我同今日本自維新以來與各國攺訂約章均有以收回權限其諸公法挾兵力以行者歟故欲禁鄰國之干預内政必由自强始 
[本館接奉電音]  
　　昨日上午京師飛電傳來上諭二道敬謹譯登○九月十六日奉上諭儒林補授詹事府詹事欽此同日奉上諭豫親王前於同治年間應封宗室襲封親王加恩賞戴三眼花翎歴任内大臣宗丞府左宗正領侍衛内大臣閱兵大臣勤愼宣勞恪恭盡職邇因患病准其開去差使賞食半俸兹聞溘逝悼惜殊深著賞給陀羅經被派貝子溥倫卽帶領侍衛十員前往奠醊加恩於例賞外賞銀一千兩經理喪事由廣儲司給發任内一切處分悉予開復其餘飾終典禮著該衙門查例具奏欽此 
[龍體未安]  
　　京師采訪人云前者皇上聖體違和降旨命進良醫療治迨至九月初五日慶邸進法國某醫生診視連日軍機大臣面奉皇太后懿旨著將諸醫按日所請脈案醫方抄交六部九卿各堂官傳觀叅酌初八日復傳進中外臣工所舉精通醫學之三人會同太醫院院使院判敬謹請　擬方初八日盧秉政朱琨陳秉鈞莊守和李德昌范紹相等諸醫請得皇上脈息左右寸細而壧左關數而微濇右關濡數左右尺數而無力症屬心腎不交腎氣尤虚脾胃運化不健升降失宜肝氣不和胸膈脹滿飲食尙好食後作堵目睛微有紅左目視物不爽眉稜牽痛左右顴色白無華口渴咽乾舌中黄邊白有細紅粒腰間空疼連及兩胯勞累尤甚不耐久立久坐咳嗽氣怯痰不爽利時有太息睡臥難於轉側中脘時作　雜欲區兩肩膊氣沈墜頸項筋脈牽疼昨夜眠不甚安喜於俯臥今早大便一次溏稀小便頻數不甚利色白下部潮濕寒凉總由先天不足後天久虧眞元不攝陰陽兩虚以致虚熱浮上虚寒時起治擬健 
 
 

Page 2

 
 
中固下並以養心清肺鎭肝者腰爲腎之府腎爲精之藏腰疼亟以補腎爲要今議合用六神散養榮湯加减更宜節勞靜養可圖緩效方爲潞黨參四錢生地黄四錢淮山藥三錢茯苓神各二錢山萸肉三錢枸杞二錢扁豆衣三錢兎絲子二錢杜仲三錢生白芍三錢補骨脂一錢五分胡桃肉同蒸去胡桃肉炙甘草一錢引用陳皮二錢一炒榖芽二錢金毛狗脊三錢去凈毛川貝母三錢去心初九日仍傳六醫同診藥方脈案與前略同方擬用三才養榮湯加减依舊由軍機處抄交六部九卿叅閱 
[恭聆天語]  
　　有客言湖北臬司瞿廉訪請訓出京由上海返常州言及每日召對諸臣工皇太后皇上必同見問話此次請訓時皇太后問及湖北事說你去湖北甚好張之洞向來有聲望顧全大局所辦織布局紡紗局能奪回外人利權皇上又問槍砲局辦法亦好未知能擴充否兩宫天顔甚爲和悅又云京師現甚安靜斷無黨禍 
[港電譯登]  
　　昨日香港來電云本日駐香港之英國水師提督某君接到倫敦電信急傳各兵船統領至大馬里座船會議事甚秘密外人皆不得而知惟聞其立飭港中書信館中人凡有中國北方所駐英兵船一切書函不准傳遞觀此情形意者南方其或有事故歟 
[俄艦赴旅]  
　　日本訪事友人來函云東歴十月十二號有俄國兵船一艘名批大司琶羅枯載有駐紥黑龍江之陸兵八百餘名行經長崎寄泊數日至十四號卽開往旅順口 
[日使來華]  
　　日本訪事友人來函云駐華日本公使矢野君刻經日廷飭令回任已於東歴十月十一號乘立海丸啓行及到天津後卽乘火車入京 
[查勘砲臺]  
　　鎭江訪事友人來函云常鎭通海道憲長久山觀察近奉大憲檄文籌辦江防不辭勞瘁本月十三日申刻輕騎减從親詣象山都天廟等處查勘砲臺兼閱新湘各營防堵事宜亦防患未然之意也 
[獲匪兩誌]  
　　漢口訪事人云湖南人某甲在張美之巷善實堂側賃屋一椽顔其門曰湖南新發客棧鄰右雖各見之並不在意某夜四更時棧客某乙内急臨厠適有巡更者至乙似有懼色奔入棧中更夫深以爲疑亟報普化堂督率水龍會中人圍住其室其時棧内實有匪人五六十名知事敗露登屋而逃僅擒獲某甲及餘黨七名搜出無字號衣數件一倂解官訊辦尙有女子三口亦交保待訊○易甘祥會匪之頭目也在新堤地方有散放票布之事事爲地方官所聞設法擒獲解府審訊想須寘之於法也 
[遊戎獲盜]  
　　蘇州訪事人云靑浦所屬之金澤鎭濱臨澱湖汊港歧出時有梟黨出没其間本月初九日盜匪陳老糾集羽黨張某等駕扁舟一葉行經是處爲巡緝快船營管帶宋遊戎學成所見以其形跡可疑率隊攔截各匪猝不及備遂得一鼓成擒惟首犯陳老五泅水逃逸追緝無從旋在艙中搜出軍械洋槍當票等物乃一倂解至蘇垣禀知臬憲朱廉訪批飭發交讞局研訊 
[劃欵築路]  
　　金陵訪事友人云寗鎭鐵路籌欵開工一切情形歴誌本報兹悉南洋大臣劉峴帥以此路工程前由會辦鐵路事宜浙江候補道潘芸蓀觀察履勘數次而一切經費迄今尙未籌出的欵如請部庫撥解有無遲早不能尅期遂飭知江寗藩司將寗屬昭信股票所收銀兩截留寗省劃付鐵路工程想不日當可擇吉興工矣 
[攤賠捐欵]  
　　金陵訪事友人云泰興縣境向有凌港洋港兩處分卡抽收厘金前被匪徒糾衆肆劫失去捐欵甚鉅當由通州汪樹堂刺史具文通詳飭令地方文武營汛如數攤賠時升任江西撫憲松鶴齡中丞尙任寗藩據詳禀申請督撫核奞辦理兹經督憲會同蘇撫准如所請批令迅速攤賠以重厘金而懲疲玩在事員弁當不免各解腰纒矣 
[調營會操]  
　　嘉興訪事友人來函云嘉協兩營兵弁以及分防各外汛近奉上遊調赴郡城舉行秋獮之禮本月初八日齊集内教塲點名畢卽排隊赴西郊迎霜降軍容煊赫觀者咸嘖嘖稱道是後每日在内教塲操演一俟習練純熟當卽禀請宗郡守李協戎會閱是亦整頓武備之意也 
[舉辦民更]  
　　鎭江訪事友人來函云鎭江五方雜處良莠不齊遊勇匪徒所在多有現在時將冬令鼠偷狗竊之輩尤當加意嚴防常鎭通海道長久山觀察面諭丹徒縣王大令出示勸令民間舉行十家民更藉以自保身家冀守收望相助之效大令因卽出示云時屆隆冬遊匪甚衆防不勝防雖經道憲撥派營勇晝夜梭巡誠恐百密一疏偶失防範現擬舉辦民更藉聨聲勢論無公館衙門每夜每家各出一人以十人爲一甲十甲爲一牌輪流梭巡至天明爲度有事則互相赴援毋許推諉除由本縣等不時親往抽查外合亟示勸爲此示仰軍民諸色人等知悉須知此舉係爲爾等各保身家起見務須卽日實力奉行倘有不肖棍徒出頭撓阻一經訪聞定于提究云云說者謂此事如果認眞舉辦與保甲冬防各局可以相輔而行裨益地方豈淺鮮哉 
[重申禁令]  
　　蘇州訪事人云自南郊開埠以來凡乘騎出遊者均假道府學前自晨至暮絡繹如梭所設下馬石碑若輩竟置之不顧現經教授徐廣文查悉勃然大怒特於日前出示禁止略謂學宫設立下馬石碑原所以重學校而尊聖教也軍民人等允宜恪守不得故違嗣後如有仍敢乘馬擅行馳闖者定卽拘拿懲辦决不寛貸 
[嚴查造謠]  
　　漢口訪事人云邇來謠言大起人心惶惶市面非常震動蓋有匪人造言生事希冀煽惑愚民也楚督張香濤制軍深以爲慮特委札陳諸兩觀察督勇嚴查并藉以彈壓漢陽府余堯衢太尊亦以市面騷動爲憂會同漢陽縣李廣侯大讼日夜稽查冀資鎭定相彼小民當不至惑於市虎矣 
[烟海秋帆]  
　　烟臺訪事友來函云自有裁倂冗員之議東省緑營卽遵照辦理登鎭十三營擬裁武弁四十餘員惟現在雖有成議尙未施行蓋因弁兵分防各汛藉以彈壓匪徒若一經裁倂未免顧此失彼故不無遲回觀望耳○邇來烟地現錢異常短絀論者咸歸咎於販運出口所致乃近聞香港運來現錢甚多又由長崎運到寛永錢若干而白水眞人聲價仍不少减是眞不可解者矣○海洋風暴靡常行舟者最宜留意前者洋關稅務司出示曉諭謂一有風信卽由烟臺山懸旗告警並將風來方向宣示俾長年三老咸使周知以故入秋以來雖風雨不時而烟口内外大小船隻尙無失事之虞是亦保全民命之善法也○各省緑營每逢霜降整隊至北郊演武致祭謂之迎霜烟口練勇亦於初九日在東西兩山演放槍砲隆隆之聲不絶於耳 
[晉謁星使]  
　　昨日午前江海關道憲蔡和甫觀察新任上海縣王欣甫大令法界讞員朱森庭明府招商局總辦顧緝甫觀察文報局總辦翁熙孫觀察江蘇補用道羅少耕觀察先後命駕至北河南路出使行轅晉謁出使日本大臣裕朗西星使星使一一延入廳事中晤談片時始各辭别 
[局示彚錄]  
　　欽加鹽運使銜總辦上海籌餉貨捐局卽補府正堂王爲出示曉諭照得本局前因上海洋行街及十六鋪各馬頭南北浦江一帶時有不省商人勾串野鷄流氓包攬貨物偷漏厘捐經本局諭飭英界會審公廨捕頭凌振帶同夥役四名由局給發腰牌常川帮同梭巡 
 
 

Page 3

 
 
以重厘務在案兹據凌振禀稱緝捕事繁冬防在邇實難兼顧夥役人等難保不見異思遷繳諭乞退前來除准其告退諭單存銷並將夥役腰牌由前辦孫分府吊銷並報明總局曁移知英界會審分府外誠恐各商未及周知合亟出示曉諭爲此示仰各商人等一體知悉現在凌振業已告退夥役腰牌已經吊銷凡到滬及出棧各貨均應照章核實報捐不稍隠漏倘有假冐凌振之夥私造腰牌向爾等包攬偷漏藉端需索者不論何人准其扭送來局立卽送縣從重枷責示衆該商等如敢私相勾串希圖漏捐亦卽從嚴究罰不貸切切特示○欽加鹽運使銜總辦上海貨捐局卽補府正堂王爲出示曉諭事照得抽厘爲助餉之權宜護商爲理財之根本查上海係通商總匯凡屬懋遷之輩宜輸踴躍之忱顧在上者取之有制原無事於苛求而在下者緣以爲奸或不免於肆擾託名索賄包攬營私蠹國殃民莫此爲甚本府奉大憲札委辦理上海貨捐局務現當蒞局伊始自應實力整頓誠恐不法棍徒冐充戚友丁役在外招搖撞騙勢必勾串奸商暗耗餉項除隨時密訪嚴拿究辦外合亟出示曉諭爲此示仰各行棧客販船戶人等一體知悉須知本府事無鉅細一秉至公向不徇情惟知潔已如有前項冐充情事向爾等需索者許卽扭送來局聽候移縣從重究懲該商等裝運貨物務須遵照向章核實報捐倘敢勾通隠漏一經查出亦卽從嚴究辦各安本分不憚誥誠之冉三莫蹈愆尤愼勿冀倖於萬一其各凛遵切切特示 
[失火未成]  
　　昨日下午本城道轅廚房内更夫朱金桂不戒於火致兆焚如立時冒穿屋頂蔡觀察卽飭本署護勇各用撓鈎將廚房屋拉倒得卽熄滅上海縣王欣甫大令聞警之下飛輿前往至則已熄奉蔡觀察諭將朱金桂帶回縣署交值日差看管候訊○本城蔓笠橋糖食店亦於昨日下午失愼幸灌救得力僅焚去廚房内柴堆及花生數包不致蔓延亦云幸事 
[堂婦求恩]  
　　前日王欣甫大令赴普育堂内查點留養及發堂各婦女各婦女多有禀求釋放回家完聚者大令頷之回公館後卽傳各房書吏檢查卷宗送署核奪 
[各有不是]  
　　前日鹽販廖明輝負鹽數十斤沿途求售行至南馬頭爲小工張鶴甫所見冐稱鹽捕向之訛詐不遂將廖推入浦由幸由巡街捕勇見而援起一倂送入捕房捕頭命解至工程局局員朱森庭明府研訊之下廖供原籍湖南長沙府年四十歲現居南馬頭親友處此鹽由浦東販來甫至滬上爲張所見將鹽攫去復被推墮浦中尙求明鑒張供安徽銅陵縣人在滬充當小工廖擅　私鹽攸干例禁向之言及不敢訛詐明府以其冒稱鹽捕索詐屬實姑念一再哀求從寛判責五十下廖責二十下諭以嗣後不准販私 
[失竊類誌]  
　　馬路工程局委員朱森庭明府之公館在小東門内黑橋南堍係北三鋪所轄前晚忽被梁上君子所算竊去報時鐘一架次日卽著南市二十三七鋪十六鋪各汛捕密爲查緝未識鴻飛冥冥能入弋人之手否○大東門内北城根有仁榖堂者係米荳麥各業總會之所也平時重門下鍵典守無人日前董事欲延羽士建設醮臺命人啓鑰而入則供臺上所陳之錫燭臺等物均已空無所有其司月者爲南市生泰長義等行主得悉之後四處查問蹤跡毫無想須報捕請緝也 
[上海縣署瑣紀]  
　　上海縣王欣甫大令於昨日午後排齊全副執事循例閱城從東門而上巡視一週卽回公館後又傳喚差役隨從往内外監查點監犯由典史蔡季清少尉相請升坐公案飭傳各犯至案逐一點騐騐畢卽諭令看役人等好爲看守毋得誤公○本邑王大令昨日傳諭各房胥吏凡經辦案卷務必隨時隨辦不可稍有積壓勤速者賞功怠遲者記過並飭差役解訊案件亦隨解隨審勿使原被在署前久候又諭滬上流氓成羣結隊最爲地方之害嗣後因公出外輿前除執事人等外再帶值日差及紅班手數名隨行倘遇見流氓滋事卽行拿下當街重責想若輩聞之亦當稍知歛迹矣 
[美界捕房紀事]  
　　日前歹人劉阿順蔡同源至十六鋪利記船局串偷白鉛計值洋銀二十元左右價賣於虹口吳淞路徐留奎所開之洋鉛器具店内包探劉阿炳查獲之下一倂拘入捕房押候解送公堂訊究○王阿香楊小虎二人某駁船夥伴也昨日泊舟蘇州河畔爲某洋行裝煤乘人不備串竊數墩經劉包探查獲一倂拘送捕房押候送公堂究辦○昨午東洋車夫某甲在途攬客忽有某西人槖槖而來命拉送至某處甲以西人給資必厚喜而狂奔直撞横衝不顧前後疾馳至百老匯路適有大昌車行之四輪馬車迎面而來不及避讓致將東洋車輪軸　壞巡街捕見之遂拘至捕房捕頭以事甚細微令將車輪修好卽行釋出 
[讀梁節庵太史駁叛犯康有爲逆書書後]  
　　月之十三日梁太史指駁康逆之書申報已登之矣其逆書之狂悍駁書之嚴正人人能知之不待僕之贅詞也僕嘗聞太史入翰林後初識康恒有往還時康在西樵山鑽研故紙不問世事不特不談西學亦未治公羊學也及太史上書劾某中堂六大罪時相皆惡之必欲重治皇太后皇上寛恩僅交部嚴議錜級歸里康贈長萹五古又七律一首有竟去修門奉佛龕書來人已解征驂清泉白石雲淙北鐵馬戈船瘴海南之句太史亦答詩三首此是乙酉年事後太史主講端溪書院康來訪并携荷花卷子乞題太史寫絶句三首康赴順天試不雋流落京師遍謁朝貴上書甚多太史屢函諍之又寄七律一首云悵望江頭日暮雲詞人絶代御蘭芬上書不减昌黎興對策能爲同甫文可惜平生邱壑願竟違天上鳳鸞羣倚門慈母今頭白玉雪如何溷世紛末四語蓋惜之亦譏之也以上數詩聞已有刻本戊子冬太史出游康在京久不得意回里著新學僞經考全以私意譏訶古人至謂鄭康成經學極謬應治以爲從之罪太史不然之時朱蓉生侍御一新主講廣雅書院與康學術不合屢書詰駁并致太史書云貴省聰明少年子弟多爲康引誘壞了太史又屢靜康又與侍御書及五古數首皆論康學術不正將來流弊甚大日事方亟南皮張制府移署江督延太史主講鍾山書院康得進士北歸來訪留住十數日勸康議論宜平正做事勿誇張講西學得其益無其流弊用有用康贈詩有海内名山泰華高南梁北盛并人豪云云盛謂宗室伯希祭酒也於是商開强學會於上海時黄仲弢侍講紹箕同客白下并聞斯舉意在正人心開風氣用意甚正詎料康到滬後任意出報發議絶不商量太史與黄公屢書爭之且詆之康不從最可駭者不以大清紀年而以孔子紀年名爲尊聖實則輕慢悖謬已極太史與黄公深惡之卽日停報自是與康不合去年十月太史自鄂回焦山來滬數日康適在此來謁二次未見及别時始得一叙論學術治術益不合康主民權意在散君權而託名西學飾詞變法以愚大衆太史則言法制已　者修之不足者采西法補之要在行之以漸不可孟浪且勸康曰君才如此宜恭謹遜順乃能有濟我但謹守六字大清國孔子教如有欲叛亂者吾必口誅筆伐之康遂北上今年春康開保國會於京師太史在鄂聞之大駭卽發電汪穰卿進士云康開保國會章程奇謬聞入會姓名將刻入時務報千萬勿刻至要至要汪復云康會姓名斷斷不刻續見徐致靖薦康等數人太史與張制府書言禍在眉睫又屢致陳右銘中丞電言康之謬黄遵憲梁啓超欲借時務報行康學太史不願屢次函電爭之太史意謂康學是一事西學是一事采西學可行者行之可以致富致强行康學則適以致亂世人不分别以康學混西學故有千里毫釐之失又以許尙書文御史皆以劾康得罪　内所言大旨在以正人行西學則有益其言忠切遂合刻千本分散兩湖人士陳伯嚴吏部三立書來言梁啓超在湘發論甚謬流弊甚大現先停湘報及南學會分教時務學堂之譚葉并辭之太史復書稱辦理甚好此皆在康逆未叛前之事有函有電兩湖人士皆能言也僕因太史來書并追記春夏以來所聞縷述於後可見知人之難而太史秉正之心之不可及也[  穗石閒人手藁]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯試二誌]  
　　九江訪事人云府尊聨　靑太守攷試德安瑞昌彭澤三縣正塲已於本月初十日評定甲乙發案榜示所取前列照錄左方德安桂正清黄道貞夏以忠熊達臣蕭冠羣張祖濤　申孝黄葆元傳　傑徐　　瑞昌李曜文温廷揚陳品三王耀章曹步成李子芳羊朗樞周化南羅拔林梁永煃彭澤袁承祖李岩濤州華烜土鼎新洪煦仁朱奪奎高善鎔李翰仙歐陽梗時階平翌日考試德化湖口兩縣正塲　　　明點名給卷德化首題益者三友損者三友友直友諒湖口首題益者三　損者三樂樂節禮樂樂道人之善通塲二題吾爲　懼閑先聖之道　題賦得水雲初冷雁來時得初字 
[寗試續誌]  
　　金陵採訪友人函云八月二十三日江蘇提督學憲瞿子玖　　師考試句溧高浦六五縣生員正塲句容首題窮不先　達不離道義溧水易其留疇薄其稅斂義高湻　工　肆以成其事義江浦關譏而不征義六合可使有勇且知方也義通塲經義題無　土無　民一節二十五日考試溧高浦六四縣童生正塲溧水首題財散則民聚義高湻民事不可緩也義江浦善教得民心義六合大畏民志義連　　義題大臣慮四方義二十六日考各屬教官首題教以人倫義經義推賢而進達之不望其報義二十七日考試駐防上元江寗句容童生正塲時　轅適接京電著將策論經義新章卽行停廢仍以八股取　宗師當卽恪遵諭旨攺試時文駐防首題君子之事君也務引其君以當道志於仁而已矣上元不愆不忘率由舊章遵先士之道而過者未之有也江寗地不攺闢矣民不攺聚矣行仁政而王莫之能禦也句容經正則庶民興庶民興斯無邪慝矣通塲次題知无地之化育詩題賦得　花有信不吾欺得花字諸童自詔廢八股後浮濫之文聲調之諸久已不彈懐挾而來無非時務新書拉雜經義一旦忽復舊規一空依傍頗有閉目搖首久而不成一字者故是日清塲巳將二鼓矣 
[惡棍宜懲]  
　　楊樹浦著名惡棍張桂卿之餘黨八十個黨目劉廟英横行鄉里魚肉良民被其害者指不勝屈前日向鄉民嚴同梅訛詐洋銀十餘元嚴不允遂糾約同黨扭至鄉問肆行毆擊直至偏體鱗傷然後縱之使去嚴心不甘服訴知地保邢梅溪赴巡防局喊控想須從嚴　治以免養癰貽患也 
[英界公堂瑣案]  
　　包探趙銀河禀稱論交樓寳興閣永恒祥三烟館及乾泰昌杏芳樓源源館濟和等四酒館均於深夜交易有　租界章程特一并拘案請究鄭大令商之梅繙譯判論交樓烟館寳興閣酒店各罰洋十五圓永恒祥乾泰昌等五家各罰洋十元以示懲儆○怡和洋行高陞輪船前在海中失事所有舟中遭刼之人每名給洋三十圓由家屬具領詎前晚又有兪顧氏王丁氏袁李氏鍾董氏孫尤氏王陳氏王汪氏陳應氏等至行吵閙滋擾不依由行主著包探張阿四送廨請辦質之兪顧氏等同供實有親人在船同遭此難今家屬貧苦無依欲求撫恤大令以當時旣各給過豈能再向滋擾申斥　　從寛釋出○寍波人陳金波禀稱在三馬路鎭和信局爲司帳前因有事倩友人裘朝卿暫時庖代詎被將各處所寄銀洋等信私行開拆竊取銀一百六十七兩英洋一百九十八元投報捕房由包探張阿五拘獲求請究辦質之裘朝卿供認　取不諱大令判重責三百板仍交捕房管押半年○瞿文林控著名流氓陸士卿串同徐孫氏竊取棉被二條衣服四件由包探費阿英緝獲　　究辦質之陸士卿供因欠洋不還取物暫質大令判陸責一百板孫徐氏戒飭一百下以示懲儆○姚玉生控被洪仁友無端勒詐洋一元當卽喊四百九十號華捕到來拘案求究洪仁友供並無其事求請明察大令判笞責二百板以儆○五百四十二號華捕禀稱夏四英與金海榮在川洪浜搶其未婚妻因此在途吵閙一倂拘案請究質之夏四英供在傍觀看非于小的之事金海榮供胞弟無力迎聚故效世俗搶親之舉求請恩典大令判夏金二人各罰洋五角○張豐和控被任寳順乘間竊去銅壺一把報捕後由包探沈阿鶴查獲請懲質之任寳順供詞支吾大令判責一百板○包探胡阿吉禀雉妓　桂香王張氏在四馬路拉客有違租界章程拘案請究質之王桂香供寍波人年十五歲上月趁船來申尋訪母親未遇旋至杭州見母親已在途行乞無計可施不得已仍來申投王張氏處爲妓王張氏供與桂香同大令判王桂香發交棲流公所王張氏交宫媒管押七天 
[法界捕房瑣案]  
　　昨禮拜一讞員朱明府蒞捕房命提竊取同興公棧衣服之積竊沈阿根著照原斷先行枷號一個月期滿責釋同黨陸阿發王阿三各責四百板當堂　　○劉榮生竊　　天輪船衣服前已訊明昨日明府著照原斷笞責二百板卽行開釋○顧松泉李阿有張阿根蔡寳生等毆傷探夥前經明府訊供昨日著照原　各枷號一個月交四鋪地甲帶至邑廟豫園示衆期滿分别責釋馮阿三陳阿五著各賢四百板從寛斥釋○乞丐田阿才顧才昌宋福在小東門外攫取某姓錢六百文曾經明府訊供判各枷號半個月昨已期滿命帶案開枷照　斷各責二百板開釋○水手徐林生以强水澆及某烟妓致將皮肉腐爛控經明府訊供判枷半個月昨已期滿命疏枷照原斷笞責一百板釋出○已革巡捕顧阿六裘瑞芝因在火塲私取物件爲捕頭所見解經明府訊供判枷一個月昨已期滿命開枷照原斷各責二百板斥釋○顧桂林在火塲攫布當塲拘獲經明府訊供判枷一個月昨日期滿命責二百板開釋○源盛東洋莊主張星卿控馮瑞生秦藝生串竊棧單取貨押銀經明府訊供判各賠銀七十兩飭探帶出覓保限五日内繳銀 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
