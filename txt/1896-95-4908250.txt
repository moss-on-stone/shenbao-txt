# 1896 - 95 - 4908250

 

Page 1

 
 
[新印王叔和脉經青雲集試帖詩出售] [  圖書集成局伏啓]  
　　王叔和爲西晉太醫令素以醫學著名所箸脈經膾炙人口顧輾轉翻刻貽悞良多兹從黄氏愿刻及錢氏守山閣叢書釐訂校　印成書本後　　誤毎部四帙價洋一元又全註青雲集試帖詩選擇精良雅合絶時眉樣爲應試者不可不讀之書毎部四本價洋六角賜顧者請臨　市　葉山　及各書坊購取均可 
[四百四十三號畫報出售] [  點石齋啓]  
　　朝鮮國王之避難俄公使舘也殆哉岌岌當時幸先知覺又得俄官率兵保　出宫否則不堪設想矣他如推孩投火訓蒙遭殃標客之揮刀傷人財神之欠租拍賣老婦誕生神物牝鷄忽效雄鳴妓作小星視蕭郎如陌路翁與壽相喜子姓之衆多及叢抄等圖說卽日出售所有上期四百四十一號畫報業經應期出售因漏列告白故附陳之 
[閱報紀和尙有妻事有感而書]  
　　昔見笑林廣記載有諧語一則云有一官長到寺寺中住持僧和南相迓官問僧吃肉否僧曰貧僧久領三皈早持五戒豈有開齋吃肉之理惟間或藉以佐酒耳官訝曰然則汝又飲酒乎僧曰酒爲般若湯空門素所不諱但小僧量窄毎逢家岳來寺陪飲幾杯閒時則滴酒不聞也官怒曰汝旣飲酒食肉又私蓄妻子全不像出家人戒行卽當拘致案下追取度牒僧曰不勞老爺費心前年竊盜事發早已追去至今未准補給此爲和尙有妻者諷也又憶鏡花緣演義中載林之洋唐敖多九公泛海至一處遊玩遇一僧人提壺下嶺問嶺上何所有僧曰上有一寺卽是貧僧住持問寺中有僧幾衆僧曰别無他僧止有一尼卽貧僧之妻也頃因妻父來寺乏酒留飲故提壺出沽耳衆聞僧言甚訝之謂汝旣爲僧奈何以尼爲妻又奈何飲酒僧曰酒爲天祿凡人皆可飲之豈僧人而獨不然至於夫婦居室乃人之大倫若謂僧人不得娶妻女尼不准嫁夫則將來幼僧幼尼於何生育卽如來佛亦係國王之子有夫婦然後有父母倘佛之父母亦不嫁娶則何從而有佛我等外洋各國去佛國不遠未聞佛教以娶妻爲禁客旣從中國來敢問中國有僧乎衆曰有問中國有尼乎衆曰有問中國之僧旣不娶尼將以何人爲妻中國之尼旣不嫁夫將以何人爲夫乎衆曰否否中國僧尼不准婚嫁旣爲僧旣無妻惟自願無妻而後可爲僧也旣爲尼卽無夫惟自願無夫而後始爲尼也僧聞斯言乃若皇然有大惑者合十而請曰然則僧尼旣不婚娶敢問安所得幼僧幼尼乎衆曰僧尼皆幼出俗家或因貧苦無依或因命犯孤獨而後送入庵寺出家非僧有僧種尼有尼種也僧曰果爾則幼僧幼尼當出家時卽自願不嫁不娶乎竊聞飲食男女爲生人大欲能使幼而出家之僧尼長而不萌欲念乎中國官長又能立法禁制使壯歲僧尼雖動欲念而皆謹守法律不隠犯淫戒乎借曰能之是果何道以處此倘或不能則將有僧尼私通之弊甚且僧不遇尼而污及俗家婦女尼不逢僧而誘及俗家子弟又將何法以禁之衆不能答僧乃提壺揚長而去此爲佛法本不應禁婚嫁而探其原以窮其弊者也中國二氏之燄今已漸衰較之原道篇中所云今之爲民者六而教者去其三其勢已覺殊絶大約今日中國僧尼百人中不及十人若蒙古青海各部落之喇嘛其衣冠與俗人無異亦間或娶妻惟東南各省僧尼猶明持戒律而其暗中作弊則不可勝言至於滬上五方雜處佛店穢巢屢禁未絶或改爲客棧或容留婦女顧從未有和尙而明言有妻者有之自本月二十日申報所紀和尙有妻一則始其事則因有胡綺堂周晉堂李和春三人由金陵來滬借居僧利芳所開裕豐客棧旣而失去衣箱中衣服數十件烟膏數兩遂投報英捕房捕房遣包探陳阿九往查胡等言當外出時將鎖匙交付茶房楊金泉楊稱並未收過鎖匙爰將楊及僧利芳與僧妻某氏一併解送英公廨屠别駕著將該氏逐出餘人留候研詰以僧人而開棧且公然娶妻滬上一隅眞屬無奇不有矣抑嘗聞之僧人共有五種一塵不染五藴皆空謂之和尙入座參禪登壇說法謂之和樣鞋香楚地笠重吳天謂之和宕簫管敖曹彭鐘鍠聒謂之和唱鑦研狗苟淫賭蠅營謂之和障若此有妻之僧卽是和障一流所謂地獄之設正爲斯人而又安得之謂和尙哉世有精通内典者當不呵執筆人以文字禪造口舌業也 
[沙渚春禽]  
　　沙市采訪友人云去歲秋收告歉鄉民環向富戸夏姓告糴夏不允許以明歲收穫後倍息奉還仍不允衆乃揚言曰吾儕小人分不路與抗言不足爲重卽使唇焦舌敝亦徒勞耳非藉有大力者開導之豈易轉圜乎爰相率至張家港張姓家請張亞元作說客亞元恃其與夏尊而親者也肩任不辭乃升夏堂入夏室先以行善勸後以衆怒迫掉三寸舌累千萬言而夏膠執先見毫不爲動張詞窮出而謝衆曰彼心堅似鐵面冷如冰非可以情理喻吾實有負重託矣爾等可各自爲計衆遂會議各携布袋一書姓名於上於去臘二十九日蜂擁至夏家將青蚨紅粟掠取一空當衆來時前後門重重圍住夏見勢洶湧穿牖而逃事後檢點被掠錢千餘串米數百石乃於新年入城報案張雲生邑宰委沙市分司丁賡卿少尹詣騐縣署差役隨之而去及少尹至其地履視一周查拿爲首者三人帶至琴堂與夏對質正押解起身時有縣差某甲在某飯店中寢食兩日不惟不償飯資並出言詐櫌店主與之口角鄉人聞其事忿而欲毆少尹乃將差笞責三百解慰衆人帶三人押赴縣署銷委開印後邑宰又親臨勘視回署升堂研訊一次將三人監禁此臘尾春頭事也不知采訪者何以捺擱到此始傳函告知且其中語涉譏嘲雌黄信口執筆人雖已痛加删削然仍不能無疑於心也○署荆宜施道曹觀察鍾三乘快利輪船由省垣返荆州本月十一日清晨抵埠府縣文武各官均至洋碼頭迎迓觀察登岸後至日本所定租界上柳林下柳林等處環視一周然後排導入城至署○湖北補用知縣劉大令綬青經上憲委查江陵監利兩縣保甲圑防先由驛馳赴監利查畢然後抵江陵本月初五日拜會張邑宰禀見余太守聞現已事竣於十一日回鄂銷差矣○前報紀荆州府屬松滋縣陳明府因病出缺旋由府尊委張牧伯良弼代理兹聞省憲已牌示著周大令垣署理斯篆○龍山書院爲江陵縣作育人材之地張雲生大令示期本月初九日甄别是日生童應考者共千餘人生題上老老而民興孝四句童題人人親其親長其長而天下平詩題賦得嗜好與俗殊酸鹹得鹹字○近聞武漢客民在枝江縣屬董市兩相齟齬格鬥不休有數人擊破頭顱未知確否○献歲以來雖雨雪數次麥隴尙未霑足本月初六日邑宰禁　屠宰設壇求沛甘霖是日已刻寒風撲面凍雨洒窓向晚雷聲驟發次日仍隂霾四塞勢欲作雨不知邑宰果能感通帝謂否也○尋人者鳴鑼三下尋　者鳴鑼兩下近則兩下三不皆係尋孩者特不知能珠還合浦否而鞺鞺之聲則徧於街巷矣 
[漢皋解佩]  
　　漢口采訪友人云市中人語現在住漢各帮茶客接奉省憲批示准其載錢赴湘入山購茶然須 
 
 

Page 2

 
 
赴局領票以别眞僞○去歲秋收沔陽最佳黄陂次之孝感漢陽又次之漢川最下沔陽土壤寛廣地勢崇高襄水汨没尙無足慮去秋雖苦旱荒然爲時未久且土民力於耕耨桔槔聲昕宵不絶故萬寶告成之日饒有豐收氣象黄陂則幅員甚長地勢高低不一雖遭災警亦有輕重之殊以羡補不足天公猶得其平孝漢二邑壤地褊小凶年告警彌覺難堪然亦輕重相懸豐收者得十之四五歉收者祗十之一二獨漢川地處低洼與天門鍾祥潛江等屬接壤其始也襄水成災東阡西陌一片汪洋繼又旱魃爲虐更成不可救藥之勢良田百里顆粒無收老者塡於溝壑壯者散之四方興言及此爲之戚然尙冀天心悔禍今歲五風十雨惠我黎元或者斯民不致憂深涸鮒乎○馬關和約告成沙市亦在通商之列日本派永瀧君爲駐沙正領事現尙在滬勾留須俟駐滬總領事珍田君由蜀言旋然後附船直上日内漢口洋待小波樓寓有日本駐沙副領事掘内君並繙譯横田君等傳聞到漢未久俟遊歴名勝各區後再赴沙溪云 
[輪船出險]  
　　太古公司北京輪船與瑙門的輪船互磕損傷已詳前報前日由耶松船廠雇人設法拖之出險旋卽入隖興修 
[蕪湖香市]  
　　本月十九日俗傳普門大士誕辰各處尼菴無不山門洞啓廣結香火因緣是日也薄暖輕寒正合養花天氣是以緑珠麗質碧玉情人無不素服淡妝拜倒蓮臺喃喃默禱街頭巷尾更有一種婦女懸掛觀音繪像或土木偶人煽惑遠近女流届時各携青錢二百又多則隨緣樂助結爲觀音會焚香膜拜然後以葉子戲消遺閒情更或招雇清音盲詞列坐彈唱輕年女子無論補佛與否概皆隨喜其間卜晝卜夜流連忘返而一切傷風敗俗之事雖不必皆胎息於此然各尼菴之引誘良家少女與俊俏兒郎結歡喜緣以清凈域爲人天皆大歡喜之事者已如司空見慣賢有司移風易俗想决不因若輩旣隠於方外而置三尺法於不顧也 
[杭州香市]  
　　俗傳二月十九日爲觀音大士誕辰廖中丞特委糧憲鄭芝岩觀察於十八日前往預祝廉訪黎明出轅一府兩縣先行在彼伺候是日鄉民進香者紛至沓來絡繹不絶而天又大雨如注殿庭之上難免泥污住持僧人將殿門用栅攔阻一面著香工打掃清潔各鄉客均令暫行在外等候俟糧憲拈香畢再行放入也○毎届香市之時各鋪俱多備貨物以爭利權今年各鄉來杭進香者較往年爲盛凡赶香市生意者無不各得三倍之利惜天公不做美連日隂雨香客俱無心遊玩多存速返之心是以生意因稍减色惟松术塲一帶較好所望速爲晴霽庶失之東隅者尙得收之桑榆也 
[接錄輪船招商局第二十一二届帳略]  
　　一存上海東棧規銀二萬兩一存上第北棧規銀四十五萬五千兩一存上海中棧規銀十三萬五千兩一存上海南棧規銀八十萬兩一存上海十六鋪産規銀一萬五千兩一存上海華棧規銀十二萬兩一存上海華産規銀十萬兩一存上海斜橋房産規銀二萬兩一存上海楊家渡産規銀六萬二千兩一存天津局産規銀十六萬八千兩一存通州局産規銀五千兩一存烟台局産規銀二千兩一存宜昌局産規銀四千兩一存漢口局産規銀十八萬兩一存九江局産規銀七萬兩一存蕪湖局産規銀二萬兩一存鎭江局産規銀五萬兩一存寗波局産規銀一萬八千兩一存温州局産規銀八千兩一存福州局産規銀二萬四千兩一存汕頭局産規銀二萬八千兩一存澳門局産規銀五千兩一存香港局産規銀八萬六千兩一存廣州局産規銀五千兩共計結存棧本規銀二百四十萬兩一存各局生財規銀一萬兩一存漕米麻袋規銀二萬兩共計結存成本規銀三萬兩統共結存各欵規銀六百二萬二百五十五兩一錢五分三厘○綵結一進各船餘欵規銀一百十五萬四千八百七十兩五錢七分七厘一進撥補各船運漕駁力規銀一萬一千七百三十八兩一錢三分一進北棧餘欵規銀七萬一千七百九十三兩六錢八分九厘一進華棧餘欵規銀二萬六千七百三兩四錢三分一進客貨棧租規銀五萬五百二十五兩三錢七分一進各口産租規銀六萬六千二百九十九兩四錢一分七厘一進售舊物料規銀一百四十兩二分七厘一進各項息欵規銀一萬四千四百七十五兩三錢五分九厘共計給餘規銀一百三十九萬六千五百四十五兩九錢九分九厘一支運漕局帳規銀一萬六千二百八兩四錢四分五厘一支各地租捐規銀三萬五千三百六十四兩七錢七分六厘一支各項修理規銀四萬七千五百六十九兩二錢三分八厘一支各項繳費規銀十四萬四千五百五十二兩四錢六分八厘一支股本官利規銀十二萬兩共計結支規銀三十六萬三千六百九十四兩九錢二分七厘除支結餘規銀一百三萬二千八百五十一兩七分二厘一各船棧折輕成本規銀五十萬一千七百九十兩四錢八分六厘一提派股分餘利規銀二十八萬兩除支凈計結餘規銀二十五萬一千六十兩五錢八分六厘一提派各執事本届酬勞奬賞銀一成規銀二萬五千一百六兩五分九厘實計本届結餘規銀二十二萬五千九百五十四兩五錢二分七厘一上届結餘公積規銀九十三萬六千一百六十八兩六錢六分一釐一除本年還匯豐欵虧貼磅價規銀九萬二千九百十九兩二錢五分統共實餘公積規銀一百六萬九千二百三兩九錢三分八釐○附錄股商報挂失票章程禀批敬禀者竊職道等查招商局股票向來載明如有財力不足聽其出讓與人本局祇認票摺爲憑字樣蓋用以共昭信實而使持有股票息摺之人不致疑慮也從前間有股商失落票摺自將失落緣由登列申滬各報因而來局報挂失票並立保單交局者經職局查勘得寶核其股分多寡分别辦理其股分多至十數以外必俟報官立案方淮註銷根册重給票摺歴年以來悉皆核實辦理在案其中凡屬情節支吾貿然來局其報經職局駁詰不准者亦復不少昨有股商由厦門來電稱有船股報挂失票至數百股之多核其所開原號多有去歲已經售出者當因情節支離未曾允准伏念職局票摺計有二萬股之多又准股商自行轉售市面藉以流通理合祗認票摺據以爲憑不當准人報挂失票故凡報挂失票准者乃是曲徇商情不准者實可堅持局例凡在股商執有票摺宜如何謹愼收藏若非猝被水火盜賊何至遂將票摺遺失倘或因押借抵償自生轕轇抑有别項情節輒來飾詞報失職局無從訪查卽無從取信擬請自今以往明定章程凡有眞被水火意外之災將票摺銷燬實未遺失在外又或眞被盜賊刼取事後卽行覺察者須先由失主在失事之處禀報地方官立案請卽移知職局一面開明號碼花名登諸中外新聞報紙方准來局具報自報之後如有人持此失票來局易名化票者乃始一概不准限期三個月再由失主央覓妥實保人具立切實保單開明失落緣由倘非屬實願干重究字樣存局備案然後註銷根册原票作廢重塡股票息摺給予該失主照舊收執職道等爲愼重股票起見理合禀請憲台俯賜察核批准立案職道等擬於明春給發股息之時照錄此案刊登年結帳略之内並摘要刊刻戳記印蓋股摺之上俾股商大衆咸得周知庶於申明局例之中以寓保固商情之意仰候鈞裁實爲公便肅禀恭叩爵綏統惟垂鑒奉北洋商憲批據禀已悉查核所擬股商報挂失票章程係爲防弊起見應准照議立案仰盛道等督飭員司認眞妥辦繳 
[恭備迎旨]  
　　本城邑廟城隍神現蒙御頒匾額改期本月廿七日排齊執事赴西門萬壽宫恭迎聖旨兹聞廟内各會首興高采烈踴躍非常已將一切儀仗整飭輝煌擬定繞行城廂内外各衙署以及大關等處清晨起馬出小南門進大東門届時如遇天公做美定有一番熱閙景象云 
[司馬接篆]  
　　新任松海防同知葉臨恭司馬筮吉於本月廿五日寅時在蘂珠書院接篆已紀前報昨日天未黎明前任劉司馬飭丁將海防印信恭置黄亭送至城南也是園側蘂珠書院葉司馬整肅衣冠降階迎入恭置中堂吉時旣届朝服而出恭設香案望闕行三跪九叩禮然後拜印換公服升座受書差人等叩賀　而印委各員咸來賀禧司馬旋亦排齊執事先詣道轅叩謝次至各衙門謝步午後鳴騶出新北門至 
 
 

Page 3

 
 
租界各處答拜聞司馬現假蘂珠書院爲公館一切公事卽在公館辦理俟劉司馬出署後再行擇吉進署云 
[弄玉飛昇]  
　　本城唐家弄顧姓家有一女郎年當及笄待字閨門而性情冶蕩獨自懷春近鄰帽作夥某甲見而悅之明去暗來已非一日現竟約期同逃如黄鶴之高飛父母素來鍾愛失此掌中珠如挖心頭肉當卽偵騎四出究不知女學士與有情人藏春何處能否劍返延平也 
[惡媳宜懲]  
　　傳聞本邑浦東十七圖塘橋地方某姓姑媳不睦時聞勃谿之聲前晚又因細故大爲爭閙其媳雌威甚厲乃姑非伊敵手氣忿難消怨泣入房懸梁自縊當經地保查知以事情重大當將媳看管候衆論如何刻聞姑之母屬大興問罪之師議論紛松雖有人爲之解紛未知能免禀官懲究否 
[酌償遷費]  
　　前者本城人孫維楨偕其弟孫維馨孫維新控二十七保鄉人顧鶴松顧毛毛顧阿鳳等叔姪盜賣祖墓屠别駕庭訊之下以諸顧等作事不端判令各笞責以儆並著原中顧藴玉陳阿林向兩造妥爲料理面諭令三孫赶緊覓地遷葬此已記諸去臘報章嗣因事未妥洽案懸迄今三孫一再具呈籲求公斷别駕飭差役王蘭提集全案人証前晚升堂訊鞫維新訴稱小的家在本城西門内父親淇園逝世有年家有母親長兄已故三兄維楨四兄維馨在蕪湖鎭江等處貿易今日未及投案此案上年蒙太老爺判令藴玉及陳理處迄今數月僅由阿林向小的勸過一次欲照諸顧永遠租與洋商之價毎百兩提銀十兩酌償遷費小的雖肯允從藴玉尙從中覇阻以致所議未成鶴松偕姪毛毛阿鳳供稱前奉訊諭小的等仍允貼遷資洋銀八十圓央藴玉向諸孫理勸諸孫需索過鉅以致所議未成今奉復訊環求作主藴玉供稱當維新之故父淇園在日曾將此項墳地及餘地若干賣與鶴松等人管業確係小的與陳介紹事經三十餘載早已杜絶今因彼處地價昻貴鶴松等人因永遠租與洋商管業當時鶴松等人曾將孫氏墳地劃開祗將餘地租出似此作事尙在情理之中前奉大老爺諭令小的等妥爲理處小的已屢向兩造勸過實因彼此固執以致事未了結且查得諸孫餘地實祗九畝有奇價銀二千八百兩照陳所勸毎百兩酌提十兩亦祗二百數十兩今乞　陳及地保曹良山同供稱實因兩造固執性成故小的等難以理勸求大老爺公斷尙有中人徐俊卿陸坤元因事未能投案别駕判令諸顧酌貼維新遷葬費銀三百兩交人保出限十日内繳呈並著維新赶緊覓地將祖棺遷葬毋延一面由本分府商請德國單繙譯官飭該洋商照原勸貼償遷費並令孫具限四月内移柩 
[縣事二則]  
　　本邑人宋某向在某營爲健兒刻緣裁撤無業可依飄流吳門附和遊手好閒之輩滋生事端近爲蘇省某縣尊訪悉飭差拘拿訊係散勇逗遛客地卽判遞解上海縣原籍由地方官交保管束毋任復出昨由前路嘉定縣派差轉解來申投文縣署誥給印照領回銷差該犯由值日差看管候傳家屬投案保領○本埠南市老擺渡新碼頭一帶向爲無錫米船馬頭該船撑駕來滬依先後挨順停泊不准挿擋滋事曾經議立章程遵照辦理相沿已久乃前有自稱西帳船者自恃人衆强行挿檔互相爭毆致塲人口當經錫金公所董事周廷弼等禀請黄大令出示嚴禁並移會水利局派丁彈壓在案近日復有頑梗之徒玩違禁令恃强挿檔滋擾喧嚷曰有所聞又經該董事投縣禀請查拿爲首滋事之人從嚴責懲枷示河干縣署准詞後立派差役前往該處密拿矣 
[英廨會訊志略]  
　　去年大西洋國商人阿美忒控華商潤康協源兩錢莊收取伊行所失票銀二千兩請爲追繳或著供出由何人托收由署總領事璞居據情函致英公堂請傳兩莊執事人訂期會訊前日屠别駕飭差傳到潤康恊源兩莊主訂於昨日午後三點鐘時會訊届時璞君委繙譯官畢禮納君到堂阿美忒訴稱商人有銀票二紙由琿春俄商付下不料在燕臺書信館在失去後知此銀已由上海法蘭西銀行付與潤康恊源兩錢莊商人曾至法公堂控告法員以此案須由西洋領事與美官會訊今特求爲追給恊源潤康兩莊延律師小威金生到堂申辯與阿美忒所控之票票上明明寫出無論何人右以收取且此票由俄商休林郡出與東順德非關阿美忒之事如伊果係東順德之夥方可控告阿美忒稱商人本係東順德經理人威律師謂此票旣有均可收取之理阿美忒應控出票之休林郡况東順德何故不自到案阿美忒稱東順德係行名威律師稱潤康莊開在法租界應投法廨控告况曾控諸法官不予准理應投道轅上控近日本律師曾在英京倫敦經理一案與此案無異票上有原收之家須得簽字等語部議以其未先報失不准理追今潤康等莊於光緒十九年三月二十三日收銀阿美忒至四月二十日方赴法銀行詢問五月十八日控告票上畫有二條須由中國錢莊收取該兩莊均屬規矩人往收有何不合且兩家均有上付之人亦曾到過法公堂一家係長發棧一家係瑞生祥當托收時潤康等莊先向法銀行詢明可以照付然後往收何至事隔一月始行報失别駕與畢君互商之下著原被告各退姑候會商核辦 
[法公堂案]  
　　萬安樓客棧有使女一名年未及笄被人誘至小東門某花烟館學作烟妓旋又轉至虹口廣東人所開之花烟間内在途啼哭爲巡街捕領入捕房解送英公廨訊問之下飭棧主領回棧主因該使女逃出時尙有衣服等件未經追還前日又投法捕房控訴捕頭准詞飭探提到粤妓王阿五並萬安樓使女黎春蘭昨禮拜二堂期一并解請鄭大令祁繙譯會訊質之春蘭供被某號巡捕領至小東門戲館　某花烟館教學裝烟住過四天該捕與虹口烟妓王阿五熟識又轉至虹口王處僞稱前途不要小女子在途啼哭爲英巡捕帶回捕房解堂訊問傳家主領回棧主婦黎應氏投案禀稱使女逃出時尙有衣服首飾等件求請追還當時費去連新衙門開銷共費洋十六元此婢不安本分屢次潛逃求將誘匿者與婢女一併嚴辦大令謂王阿五曰爾不應將人家使女誘入花烟館内學作烟妓殊屬不合著押候鞭背一百下償還費用洋十六元使女黎春蘭著黎唐氏具領狀領回嚴加管束黎唐氏叩謝而退○李黎氏偕李啓生投案遞禀聲稱氏夫向爲掮客與楊耕山同居被郭月濤借去洋銀五十元收過五元向索不還反敢持刀恐嚇現在郭已歇業求追還質之郭月濤供所借印錢亦應陸續歸還求寛限大令謂欠錢理應歸還著押候五日内歸楚包探禀此人已押捕房多日據稱有人仙橋同義公可保捕頭傅諭不肯具保大令著押候繳洋釋放○劉正熙呈遞文憑禀稱在鎭江某營當差廿二日由鎭附輪來滬中途失去衣服一包洋銀廿八元在該輪木匠房内查獲尙少衣服一件洋廿八元包探禀　實係李甫廷寄藏將木匠拘押捕房業經捕頭訊問交人保出李係長江積竊與大辮子徐四等同黨兹將李解案請訊李甫廷供向在臺灣當勇遣撤回滬衣服銀洋實係徐四所竊洋被二人分用將衣包寄存木匠房内大令謂爾分用幾何李矢口不承大令著押候嚴比原告斥退文憑當堂給還○趙胡氏偕女秀林投案禀稱至老虎灶泡水冲漿被流氓王阿海任情調戲秀林哭回小婦人向論王反出言不遜肆行毆辱女兒顔面攸關求請嚴辦王阿海供向爲車夫住醬園弄與阿炳同居包探禀稱此人與陳子明小黄牛等同黨横行市肆人皆側目大令著押候枷號半個月責二百板○包探禀稱竊賊王阿寶在江寛輪船竊取搭客茶壺一把當塲拿獲贓已交還解請嚴辦質之王阿寶供鄞縣人流落在滬不得還鄉初次犯竊求恩宥大令著押候笞責一百板遞籍○包探禀稱偷兒湯全元在十六鋪竊取棉被一條行經租界拘獲人贓解案湯供江北如皋縣人初次犯竊大令著押候笞責一百板贓存捕房待失主認領○包探禀稱偷兒周春山在江寛輪船竊取顔料三十匣當塲拿獲贓已交還只留一匣將人贓解案周供欲買顔料以論價不合未成不敢行竊小的係安徽人在城内某棧爲接客包探又禀尙竊大錢三千先已交還失主大令著押候笞責一百板顔料存捕房待領○包探禀稱竊賊張阿海在金利源棧房竊取杏仁五斤當塲拿獲送案張供在該棧爲小工不敢行竊大令著押候責一百板 
 
 

Page 4

 
 
[美界捕房紀事]  
　　本邑人某甲在楊樹浦某繅絲廠當小工前日下午偶過北河南路天后宫見閒人蟻聚遂亦入内游耍至一設拆字攤者方談天說地口若懸河爰駐足以觀突有寗波小孩某乙揪住其衣稱被竊去洋蚨二翼喧嚷間經一百五十三號華捕一併拘送捕房捕頭細加盤詰知甲本安分良民乙則慣以訛詐爲生因令將乙覊押一天以示之儆○南洋某兵輪船管駕某甲僑居北山西路德安里粤東人林曾才水手也刻已斥革遂在甲公館中當家丁昨晨甲忽扭林至捕房稱失去墨晶眼鏡一副銀對時表一枚及銀盤等物諒係林所行竊　爲究追捕頭將林詰問並無端倪以甲控竊無憑麾之使出○昨報紀包探施奎江拘獲積竊劉阿弟禁押捕房一事兹經捕頭盤詰劉供出沈雲亭嘗同夥行竊遂於昨晨遣施探至裏虹口某押店將沈查獲拘送捕房押候解送英公堂請訊○本月十七晚琼記碼頭太和洋行棧房失去洋紗若干包管棧人告知捕房請爲查緝昨晨捕頭遣包探張阿五查悉此項洋紗係江北小工六人合竊因卽按名拿獲押候吊齊贓物送請英讞員究辦○去歲紀桂全竊取某姓所駕杉板船經某包探獲解英公堂屠别駕判令禁押半年期滿遞解圖籍邇者押期已滿前日下午捕頭遣包探倪順泉帶至法租界金利源碼頭附江裕輪船解回鎭江原籍○粤東人王阿福曩在德生輪船當瓜得買司卽水手頭目也今已辭歇流落無歸某日竊取某西人家大衣等物西人遂據情投報捕房昨晨捕頭遣包探倪順泉將王查獲詰之不認行竊因禁押捕房候查明究竟若何然後核辦○王阿虎王阿才昆季也其姊嫁徐阿虎爲妻現居篷路　華里前晚二王潜至徐處其一守候門外一則入内竊取衣服分作數包從樓窓擲下負之而去事後徐查知其事投捕房控訴昨晨捕頭遣包探石金榮將二王拘獲捕頭詰知原贓俱質於恒濟質鋪得洋銀九圓因卽吊出押候解送英公廨請辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探沈金隆禀稱王阿大前因犯竊送請大老爺遞解回籍今又潛來仍肆其刼篋探囊之伎適經小的查知送請判斷王供稱小的係南通州人前雖犯事業已改過自新尙求大老爺恩典别駕判令笞責五十板仍發回捕房遞回原籍○二百十二號華捕禀稱馬夫王阿佐駕車不愼致將江北某縣人宋錫州所拉東洋車撞壞適小的巡街至此拘獲送究宋投案申訴前情王供稱小的係寗波某縣人實因馬性甚劣以致控勒不住肇此禍　别駕判罰洋銀三圓○張福全竊取徐阿林家木板一方經包探倪順泉拘送至案别駕判令笞責五十板贓給還失主○小竊吳柏芝王桂林相約混入某輪船竊取布衣綢衣鞋子等物正欲登岸適爲包探竇如海所見因卽拘送請懲吳王同供稱小的等向當小工近因患病不得已而爲此尙求大老爺法外施恩别駕判令各笞五十板○小工吉峯良向在各馬頭扛擡物件以餬其口昨至招商局北棧竊取舊鐵數十斤由包探石金榮拘獲送請究追别駕判責五十板○二百十一號華捕禀稱昨晨出巡時見王大王二兩人手携布衣錫燭臺等物頗覺形跡可疑向之盤詰知係竊來是以扭送請訊二王同供稱小的昆季行布衣燭臺在南翔鄉間竊得别駕判令各笞五十枝 
 
 
 

Page 10

 
 
   
 
