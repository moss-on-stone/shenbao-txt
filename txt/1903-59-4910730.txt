# 1903 - 59 - 4910730

 

Page 1

 
 
[皇朝政典類纂五百卷開印招股啓] 圖書集成局白 
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲生而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀考執偏見全引端振緒不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减敢十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各書坊均有出售此啓 
[書華創郵船後]  
　　華人伍學熀梁錦明近在香港開設中國郵船公司按期往返墨西哥國聘美國人水立氏襄理一切事宜目下木立氏方出太平洋各埠迤邐赴香港查察各埠商情前出使美國大臣伍秩庸京卿聞而欣然深願爲之贊助刻已倩英國某船塢製造輪船三艘各重五千墩大約繞由上海門司紳户橫濱火奴魯魯以逹墨之磨痕殺尼搖港歸途則折而過美之桑港以便攬載貨物定於東歴三月一號經始以後每月一次往還本館旣紀其事於報端不禁歡欣雀躍曰伍梁二君此舉其眞足以存國體廣商務順輿情者乎夫自輪船肇興西洋各國來華互市艨艟巨艦破浪乘風蓋幾幾乎視萬里若房庭越重溟如堂闥以是歐洲人士之遠來我國者日多一日凡名區大埠無不有歐人蹤跡固由彼中人善於經商不憚行役亦因本國有輪船以往返其間得以聲威赫然膽氣爲之一振中國二十年來雖有招商局輪船數十艘行駛江海各口然皆在中國境内並未能遠越重洋商民有欲作壯遊者不飭不乘他國之船卽使臣持節遠征亦須附公司輪船方能安抵彼處同一立國地球彼則顧盼自豪我則處處掣肘相形之際未免懷慙今中國旣自設郵船公司則此後五洲往來可以惟我所欲此公司興而足以存國體者一也中國地大物博土產最多而商務並不興旺良以何者爲外人所喜何者爲外國暢銷此中消息盈虚並未精心研究今旣自有郵船則地球各處繁盛之埠皆可到彼逐一考察擇相宜者自行運赴外洋如此則内地貨物易於流通貿易將日見其盛此公司興而足以廣商務者二也中國人民之在南洋各島及新舊金山等處者爲數不下數十萬無論爲傭爲工爲商賈當其遠適異國咸有依戀故土之思及乎久處他邦尤有瞻望故鄕之念徒以本國素無郵船行駛外洋凡寄遞平安家報與夫物件銀洋不得不受他人節制其所處之地稍僻者甚或終歲不獲一函覊身海島之中回首家山能無生感今郵船之興由日本渡太平洋而逹美洲數萬里重洋可以飛越從此傳消遞息不虞鴻雁之浮沉海外僑氓安得不聞而色喜此公司興而足以順輿情者三也有此種種利益故伍梁二君旣毅然創行伍秩庸京卿亦深相贊助富强基址已可於此卜之抑愚尤有進者向聞泰西凡有商船能於軍務時改作兵船者政府必從豐給予津貼以示鼓勵英國所有商船尤多遵照海部章程製造如遇用兵時均可裝配軍器聽候國家調用今中國海軍自甲午一役竟至一蹶不振欲圖恢復而經費難籌任其廢棄而軍烕曷振今旣有商船行駛外洋則海中之沙線風濤各口之山川險要練習旣久瞻略自豪迨人材旣多然後徐籌欵項多購兵艦仍與商船相輔而行一旦有事可以藉壯聲威不致爲外人輕侮謀國之要其在斯乎然則此次郵船公司之興亦足爲中國海軍之基而不僅區區圖獲贏餘已也 
[硃筆恭錄]  
　　正月二十五日奉硃筆圈出文瑮補授掌河南道事務欽此 
[宮門抄]  
　　正月二十三日禮部宗人府欽天監正白旗値日無引見德公恩公各假滿請安江西知府沈曾植謝恩召見軍機及沈曾植○二十四日兵部太常寺太僕寺正紅旗値日無引見湖南鹽法道朱延熙謝恩鐵良前往保定府請訓榮中堂續假五日阿公續候十五日兵部奏派查齋之大臣派出希朗阿壽耆崇勳隆斌全福善豫志公溥興召見軍機及鐵良○二十五日刑部都察院大理寺廂白旗値日無引見慶王等各謝議叙恩寳恒由寗夏回京請安世續續假五日恩佑續假十日召見軍機及榮慶○二十六日工部鴻臚寺廂紅旗値日吏部引見五十七員崑中堂等謝照舊供職恩景厚謝授盛京禮部侍郎恩崇壽謝署兵部左侍郎恩儒林謝調盛京刑部侍郎恩興廉因伊子調山海道謝恩松壽前往河南知　舉請訓黃伯假滿請安祥普良泰各續假十日溥善鄭沅各請假五日吏部奏派騐看月官之大臣派出陳邦瑞景灃戴鴻慈李緩藻張仁黼沈家本唐景崇成章王綽忠廉王振聲貴秀誠壽高相攀桂楊士燮召見軍機及松壽 
[英人助日]  
　　日本某日報云韓人禁用第一銀行楮幣一事刻下尙在齟齬英國駐韓使臣迭次周旋願爲日人援助蓋其先曾接奉英廷電旨令其力任調人也 
[俄阻購船]  
　　日本某日報登高麗漢城來信云韓廷旣倩日本三井物產會社購一軍艦俄國駐韓使臣司他伊痕氏卽於西歴二月十六號入覲韓王奏稱貴邦適當財賦竭蹶度支艱窘之時何必費五十五萬鉅貲購此不急之物矧軍艦一經購得則艦中員弁務須聘自外邦將來費用之多幾不可以數計誠何樂而爲此哉觀此是俄人忌日之心已躍然紙上而日之偵探機密亦頗具孤詣苦心矣 
[俄人勘礦]  
　　日本某日報登中國京師來電云邇者奉天將軍增軍帥咨呈政務處略謂頃有俄礦師護以陸軍查勘黑龍江及吉林各處礦山意欲迅速鳩工開采深恐權利悉入外人掌握請卽核示遵行刻下此事已由政務處 
 
 

Page 2

 
 
王大臣繕摺入奏矣 
[東海觀兵]  
　　日本某日報云本年我日海軍諸艦定期赴對馬海峽合操中國政府聞之已派定蔡軍門程明督帶兵艦四艘鼓輪而去參觀一切矣 
[續錄户部議覆籌辦官捐摺]  
　　再臣等再四商酌擬請飭下各將軍督撫各就該省情形設法勸導提倡除候補人員及教官雜職武弁實係清貧無力者應免捐繳外其餘又武各員不必拘定官階限定捐數但擇其缺差較優及力量足以捐集者核實查明激以公義諭以時艱令其竭力捐輸勉圖報稱無庸過事抑勒致令藉口爲難别滋流弊仍令各該省將軍督撫究係如何勸集詳細妥籌先行奏明辦理又原奏實官從前减成報捐者均令補繳十成一節臣部與吏部從前會議捐輸亦曾籌商及此因思先旣准减成交納今復令補足十成殊不足以昭大信且勒令補繳時移事遷案繁人衆强以所難必致有缺者巧取民財奉差者暗蝕公欵徒滋弊端難有實濟未便奏請施行又原奏所稱有報捐鉅欵過萬兩以上者由督撫專摺請獎無論官階翎銜等項皆宜恩出自上不准由臣下援案擬請一節深爲得體臣部前已將此項人員專案具奏自應再行申明通飭各省遵辦以杜報効各員營謀取巧之弊又原奏降革人員保舉開復竟奏請免繳捐復離省銀兩夤緣濫保一節持論尤切中時弊該御史旣因舊例有議罰之條應由吏部檢查向例叅酌情形分别核辦斟酌定議吏部查定例私罪降革人員保奏開復並請免繳捐復銀兩係奏旨允准者即欽遵辦理係奉旨交議者仍令分别補繳加五加倍半捐復銀兩又失守城池及發遣等項人員保奏開復槪不准奏請免繳捐復銀兩又凡降革人員無論開復捐復槪不准保分發省分留省補用各等語又光緒二十五年六月初十日欽奉上諭御史徐土佳奏懲辦貪吏請於處分之外分别罰贓等語國家定制懲治貪墨條例最嚴若如該御史所奏近來官塲積習以官爲謀利之階剥削脂膏取民肥已迨經發覺叅革無不滿載而歸似此情形殊堪痛恨著各該督撫隨時考核如有此等不肖官員於定例處分外分别罰欵繳贓欵悉充軍餉以申法律而警貪婪欽此欽遵當經通行在案近因講求實務人才難得往往於降革人員保奏開復留省補用並請免繳捐復銀兩 
朝廷亦以需才孔亟破格錄用然皆恩出自上並非事例之常至因公降革開復人員非情節較重者向不補繳捐復銀兩若不論公罪私罪情節重輕如原奏所補開復時槪令補繳捐復銀兩轉恐辦公多所規避似非持平之道臣等公同商酌擬請嗣後凡降革開復人員向例不繳捐復銀兩者應無庸補繳其例應補繳捐復銀兩者一律令其補繳不准奏請免繳以歸畫一至罰欵一節應再行申明光緒二十五年六月初十日諭旨令各將軍督無府尹隨時考核凡獲咎人員實係貪墨者分别罰欵充公隨時奏明辦理兵部查定章凡失守城池代罪留營之員四次得有勞績免罪留營之員三次得有勞績准其開復均令完繳加倍半捐復銀兩又革職員允如係本案開復者免繳捐復銀兩若非本案開復仍應完繳捐復銀兩又户部籌餉事例内開降革人員除實犯六法貪酷姦汚各欵仍不准捐復外其餘緣案較重情節尙可原者降調准其加五革職准其加倍捐復仍聲明情節覆定准駁奏請欽定臣部推廣例案内開降革投効各員均令軍營大臣查明常例准捐復者保奏開復後令照例補繳捐復銀兩常例不准捐復而情節稍有可原　保奏開復後令照常例加倍半補繳捐復銀兩各等語以上各條臣部向守定章辦理尙無流弊如原奏所稱開復時槪令補繳捐復銀兩似案情巨細罪名公私未能區别行之不無窒礙臣等悉心商酌自應仍照舊章辦理以免畸重畸輕之弊至奉特旨免繳捐復銀兩恩出自上臣部自應欽遵辦理惟近來將軍督撫統兵大臣不詳查案之巨細罪之公私率請免繳捐復銀兩殊多含混應請飭上各將軍督撫統兵大臣嗣後毋得含糊率請致紊例章仍照臣部定章分别可否捐復並補繳銀數多寡咨明臣部核准飭令向户部繳清然後准其奏請開復以上擬議各節係照原奏采擇變通分　辦理一俟奏奉兪允卽當通行遵照仍令各省籌還賠欵無論勸捐何項務須體察民情寛恤民力妥愼籌辦並嚴行查禁需索中飽一有此等弊端立卽奏叅重懲總期欵項歸公事集而民不擾是爲至要所有遵議緣由理合恭摺具陳伏乞皇太后皇上聖鑒再此摺係户部主稿會同吏部兵部辦理合併聲明謹奏奉旨依議欽此 
[大帥蒐軍]  
　　金陵訪事友人云本月初三日此間標防各軍與鄂省護軍各營舉行春菎大典先是署兩江督憲張香濤宮保自江陰閱操回轅後省中喧傳鄂軍操法精妙遠邁各軍江寗京口將軍信立民軍帥聞之不勝健羡一日會見宮保盛稱鄂軍之能惜未寓目宮保知其意謂鄂軍豈眞能突過湘淮子弟惟挑選訓練歴有年所稍知步武西法耳將軍有意於此願令護軍營隊呈奏薄技可也軍帥欣然乃與宮保訂期閱操旣而宮保復請於軍帥謂寗省駐防諸軍操練有素前者本署部堂赴江陰簡閱業已窺豹一斑竊欲縱覽大操已非一日可否一擴眼界軍帥許之遂定於初三日先閱鄂軍次閱寗軍是日午前十點鐘宮保軍帥先後蒞小校塲時甯鄂諸軍如火如荼分列左右宮保先令鄂軍演槍砲行軍諸法精健純熟不讓泰西軍帥嘖嘖歎賞操畢再閱寗省駐防各軍宮保亦大加稱賞而軍帥則謂不如鄂軍遠甚事畢宮保與軍帥分道回轅時已新月啣山十里銅街齊張燈火矣 
[大帥將臨]  
　　漢口訪事友人云邇聞官塲中人傳述新簡兩江總督魏午莊制軍行抵湖南珂里後現已起節約本月初二三日可抵漢皋漢上文武各員咸整備迎迓 
[大令履新]  
　　杭州訪事友人云慈谿縣袁大令於新正某日因病出缺當由寗波府高嶼卿太守札委辦理洋廣局趙大令暫行代理文報到省藩憲黃幼農方伯擬委前臨海縣王孟雲明府家驤接署並令速赴新任明府擇於二月朔日由省起程赴寗履新 
[蠶桑開學]  
　　杭州訪事友人云省城蠶桑學堂去年散館後重加　别現已錄取足額擇於新正二十六日開館是日由總理委員李葵軒大令向庭率領諸生展拜先聖先師并請教習升堂行師生禮畢然後入學肄業 
[舊案重提]  
　　去年十一月二十九日杭省水橋之西大和巷某姓家有私鑄砂錢之事爲叚董訪拿交地保管押一節兹接訪事人續函云此事係江山人周某爲首糾集五人在該處祝姓家賃屋於十一月初三日開爐未及一月爲鄰居某姓所知串同叚董朱某於二十九日三更時率領多人冒充差役巡丁撞門而入當塲拿獲爐工一人并起出錢模鐵爐交付地保朱復帶同諸人至房主祝某家恐嚇旋經朱之同黨勸祝出洋三百元了事詎料分贓不匀人言藉藉爲仁邑尊蕭藴齋明府所聞派差查悉適届封印暫行延擱至今正開印後明府即飭差嚴拿於正月二十九日將爲首鑄錢之周某房主祝某及居間租屋并保釋爐工之甲乙二人到案卽於是晚提訊地保供是夜小的並　知悉均由朱叚董私目帶人前去及至捉獲之後始將人交下命爲看守後又由朱傳諭釋放明府詰以汝得賄若干則供並未受賄僅由朱給發工食及代付飯金等 
 
 

Page 3

 
 
數千文而已祝供周租文生之屋由族叔某及王姓人居間云係開設銅錫作因將後面餘房出賃與彼與生住宅有牆垣阻隔彼等由後門出入初不知其爲私鑄也及至半月之後始知其事當即囑遷未及遷移遂已破案朱稱欲將生送官究治否則須出洋蚨千元方可無事後經某某代爲說合囑生出洋三百元了事明府謂祝曰據爾供詞尙非狡獪惟賃屋之初不加詳察咎亦難辭至朱某身爲叚董而遇事索詐形同匪棍必須嚴究因將祝交捕廳方少尉看守候傳朱到案再行復訊文提甲乙二人略詰數語卽發外班管押最後乃提周某上堂初則抵賴及經嚴鞫始一一供認遂命釘鐐收禁明府復傳地保訊問數語然後退堂次日又出牌將祝某之叔及王姓人嚴拿到案再行訊究 
[嚴拿痞棍]  
　　漢口訪事　人云日來湖北臬司李少東廉訪訪聞漢上現有著名痞棍盧寳山卽混號笑面虎劉開斌卽汚小鬼余松亭卽無敵大將軍等聚黨橫行爲害閭里卽飭武昌府會同漢陽府轉飭各縣嚴密查拿務獲究辦豸冠嶽嶽嫉惡如仇是之謂乎 
[杭城火警]  
　　杭州訪事友人云上月二十九日省城弼教坊某鐵店失愼一事兹悉起火者係戎姓皮箱鋪非鐵鋪也該處停柩在家者共有七具由義集人夫搶出六具其一則葬於火穴矣又有七歲女孩一口因奔避不及亦罹於厄計大街之上共焚去房屋四十四間巷内十一間是日西南風緊又延燒過河團子巷内某姓家房屋五間云○省城自新正以來疉遭回祿之厄而惟下旬爲尤甚自二十一日至今業已四次乃二十九日巳刻中城弼教坊瑪瑙作房對過某鐵店又因煤爐失愼一時不可收拾各義龍人夫分頭救護幾有應接不暇之勢約歴兩點餘鐘始行熄滅計焚去大小房屋約七十餘間南至棚橋北至千勝橋上面而止其北首火焚之界與二十一日衆安橋肇灾地方相去祇一百餘弓其未焚之家雖兩次飽受虚驚均得免於斯厄誠大幸矣 
[鄂省官塲紀事]  
　　漢口訪事友人云卸任湖北提督鄧軍門开峯前擬赴白門謁見署兩江總督張香濤宮保正月二十九日始命駕登程將弁學生江星五等亦隨之而往○漢口淮鹽總局奭召南觀察去歲經理鹺務所銷引數多至十三萬較之定額十二萬有盈無絀大約此差可望蟬聯也 
[紹郡官塲紀事]  
　　紹興訪事友人云邇來山陰會稽二縣往往不及期年迭次更調刻下會稽縣主陳靜甫大令海仁奉文調省已委義烏縣主蔡畏三大令錫侯署理旣而山陰縣主汪夢緩大令一麟探知上憲謂其難勝繁劇自行告病請假就醫奉署藩憲黃幼農方伯委前署餘姚縣趙佑之大令長保署理大約花朝後蔡趙二大令當可次第履新矣○紹協萬雅伯副戎禮彬自新歲開操後已將新法訓練所屬各營旗猶恐舊習是拘難收成效擬添聘洋操教習講求行軍布陣之方爰於日前赴省垣禀見撫憲誠大中丞面陳一切 
[鑑湖水色]  
　　紹興訪事友人云此間大禹遺陵自夏商至今閱數千年尊崇弗替歲由有司春秋致祭每屇三載由將軍都統輪値主祭本屇會稽縣主陳靜甫大令探悉鎭浙將軍常鶴卿留守定於正月二十六日由杭省渡江而來先期飭差預備一切以便本月初二日恪恭將事○諸曁縣屬各鄕鎭民情强悍前因仇教屢滋事端經上憲派營駐紥其間以資彈壓旣而紳董陳孝廉蔚文與樓明經繼序等謂懾以力不如感其心隨時會同地方官宣講聖諭及善惡果報廣爲勸戒成效昭然曾蒙前撫憲任筱沅口丞賞給匾額功牌兹者樓明經以地主遼闊擬添派紳士分講爰與盧君謙樓君欽翰等繕具條陳赴省垣禀見撫憲誠果泉中丞請爲核示化民成欲行將拭目俟之矣○臨浦汪姓素稱閥閱近以中落所居之屋年久朱修上月二十六日午後忽然坍倒以致全家七口悉壓於瓦礫中旋經人設法救出已斃老婦及男孩三口餘亦徧體鱗傷奄奄一息誠無妄之災也 
[上海官塲紀事]  
　　婁縣主屈吉士大令昨日因公來滬先詣道轅謁見蘇松太兵備道袁海觀觀察面禀一切辭出後到縣署拜會縣主汪瑤庭大令晤談良久始别○滬南二十三七鋪巡防局員高文軒二尹現奉蘇松太兵備道袁海觀觀察札飭與浦左爛泥渡巡防局員徐錫臣二尹對調擇吉本月十六日到差視事昨日徐二尹命駕至二十三七鋪巡防局拜會高二尹及姚谷蓀二尹茗談良久而别 
[解犯起程]  
　　巨竊吳桂金將次解省請臬司效廉訪復勘前日縣主汪瑤庭大令委典史趙少尉騐明面貎箕斗回禁待解昨日公　備就大令於午後飭帶吳犯到案重復點騐飭卽加上全副刑具派令解差民壯各兩名押解起程先赴松江過府然後轉解省垣 
[解犯過站]  
　　南匯縣著名賭棍秦炳生經縣主汪蘅舫大令拘獲訊辦詳奉督撫憲科以軍罪發往甘肅涇州配所前日起解到申過站上海縣汪瑤庭大令接閱來文立飭書吏加備過站文牘卽日轉解嘉定縣下站交替 
[逸犯成擒]  
　　小竊項六卿前被十六鋪汛捕夥小阿毛在二十三七鋪境内拘獲就近寄押彼處巡局中突被逃逸經小阿毛禀明十六鋪南局委員賈楚玉叅軍函請二十三七鋪巡防局員高文軒二尹飭捕拘拿前日始經汛捕緝獲高二尹飭勇押解至直六鋪南局禀請叅軍訊究 
[馬路工程局瑣案]  
　　前日滬南老太平馬頭左近某雞鴨行店司陳龍山醉態酩酊在新馬路中恣情胡閙五十一號華捕見之上前喝阻非惟不理反肆扭毆旋復藉口被捕行兇奔至行中訴知行主毛蓬仁投訴捕房轉解馬路工程局總辦翁子文太守倩襄讞黃衡堂二尹升堂研訊以陳酗酒滋事本應重責姑念頭上稍有傷痕交人保釋該捕見陳在路橫行理合拘拿乃反被彼告發咎亦難辭本應斥革姑從寛典罰出小銀錢五枚○陳路雲因欠胡田才會欵洋銀二十五元被胡扭至捕房聲訴昨由捕頭將陳轉解工程局黃二尹研訊之下以此中枝節甚多著交人保出邀同公正人清理 
[英美租界公堂瑣案]  
　　包探劉森堂解劉阿坤到案禀稱此犯前因竊取銅壼解經大老爺判令笞責後從寛開釋詎料劉在押所中被竊賊張榮華所愚代受枷責兹經捕頭察出倩小的解請訊辦讞員張柄樞司馬商之英總領事署迪繙譯判將劉再責二百板枷號一月張俟緝獲再行懲究○包探劉森堂解劉坤林到案禀稱此人曾在蘇州犯過竊案前日至張阿順家撬門圖竊由張扭交小的送請訊究司馬判責三百板枷號一月期滿發押捕房一年遞解回籍○包探趙銀河解李阿金到案禀稱此人在時時西報館内當出店前日洋東倩購郵政局信票寄往某處李匿不購寄報由小的拘獲請究司馬判責一百板枷號一禮拜○包探石錦榮解小流氓陳長根到案禀稱前日陳糾黨十餘人在五福弄口攫取陸洪卿所偑銀質對時表一枚報由小的拘獲請究司馬判責五百板枷號一月期滿押捕房半年遞解回籍○包探錢榮堂解許富福到案禀稱此人前在第十九號洋房内服役近已歇出前日復掩入竊取洋婦白絲巾六條洋縀兩疋報由小的拘獲原贓不知藏匿何處請爲究追司馬判押限禮拜一賠繳洋銀二十元違干重懲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　英公堂移送豐記綢莊執事張明卿扭控學徒張成甫私竊綢縀一案到縣請訊前晚大令升堂研訊張明卿供張成甫在小的豐記莊内爲管櫉貨學徒由伊母舅楊炳勳薦保楊時常來店誘出遊玩去冬某日小的在途中見楊炳勳携有綢縀向人　售小的頗起疑心回店後在張成甫臥鋪下搜出綢縀兩疋檢點店中各貨共少六十八疋當卽報知包探將張成甫拘解公堂訊供認竊四十疋蒙斷賠洋銀三百元不允是以移案求追張成甫供寗波人在豐記綢莊學業母舅楊炳勳雖時來店中探望並不邀小的出外遊玩及商同竊物等情實綠有堂母舅趙榮曾著小的在店中賒取紡綢一疋其洋未付店内帳房催索小的無奈將縀兩疋當洋還帳其餘並不偷竊不知如何失去數十疋求察大令　其刁狡喝責二百板又鞭背二十下仍執前供判收押待質所再訊○前日有朱炳川投縣呼寃大令傳訊之下供因小的次孫名三囝嗣與堂寡嫂朱周氏爲孫所有資產爲周氏之婿童阿榮插身硬霸呑没前經控奉前縣憲斷令周氏終老之後所有遺產嗣孫及婿各得其半並有公共祖墳地八分係小的與堂嫂各半完糧管業惟田單由嫂執管今聞該墳地亦被童阿榮串通地保陸寳成售洋銀數千元得業洋商卽日欲來掘墳管業小的得悉卽投升科局報明請扣留轉換道契並向地保阻止豈知該地保非但不依反將小的毆打受傷求騐大令以其並無傷痕飭令退去候查明提訊 
[法租界捕房瑣案]  
　　三十六個黨流氓沈阿順前因向人訛詐控經讞員孫建臣大令訊明判令枷號一個月昨已期滿送案請示大令命開枷重責五百板發改過所監禁三個月期滿開釋○積竊王桂生張阿寳釋出未幾近復犯案解經大令訊供押候責懲昨日提案著各責四百板一併斥釋○長江輪船積竊王桂林潛至鄱陽輪船上行竊搭客衣物爲包探緝獲解經大令訊明昨日提案著先枷號半月期滿責釋○某洋貨店歇夥楊瑞林私刊本店圖章向往來各店騙取布疋貨物共値洋銀四十餘元爲店主查悉控經大令訊供押追迄今延不清理昨日提案復訊楊供小的身在捕房無從設法現已寄住到家浼兄長措資前來料理尙求寛限大令著赶緊理明延干追比○細崽邱阿毛前因竊取洋東花邊綢縀等物値價洋銀二百餘元迭經大令訊供奈邱無力賠繳遷延至今昨日蝗案著先行枷一個月期滿責釋 
[美租界捕房紀事]  
　　前晚某國水手醉容可掬行至百老匯路手舞足蹈胡閙不休三百七十二號巡街捕見之恐肇禍端設法拘入捕房捕頭令押至酒醒時釋出○昨晨外虹口老街某小客棧中有一客忽然斃命棧主某甲查得並無屍屬卽將屍移棄路旁後爲某號巡街捕所見投報捕房捕頭令傳是圖地保轉報善堂領棺收殮舁至義塚瘞埋○日前有恒路五號洋房内某西人家失竊車輪上橡皮圈數條報捕後昨經包探顧福其查係偷兒張阿二所竊立卽拘獲吊出原贓帶入捕房捕頭令押候解送公堂禀請讞員張柄樞司馬懲辦○數日前虹口東洋車寓主周阿三失竊東洋車一輛報捕後至今尙未查獲昨日午前周在美界捕房騐車塲瞥見錢阿六所御之車實卽失贓爰報知捕頭派包探倪順泉將錢及車一併押候查明再核○昨晨跑灘賊黃阿冬掩入公和祥馬頭行竊舊鐵若干磅携之而出適爲司閽之印度人所見連贓送入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十九年正月二十五日京報全錄]  
　　宮門抄諭旨均已錄前○護浙撫誠奏爲新約償欵籌辦餉項捐輸不敷攤派擬請援案酌滅摺○豫撫張奏請補豫河要缺通判摺○閩浙總督許奏閩省設立工藝局片○署江督張奏調營教練新操以歸畫一片○川督岑奏查明製造軍裝委員舞弊營私請旨　儆片 
頭品頂戴護理浙江巡撫布政使奴才誠勳跪奏爲浙省新約償欵籌辦餉項捐輸不敷攤派之數擬請援案酌减恭摺具陳仰祈聖鑒事竊查浙江奉派新約償欵遵照部奏開辦各項捐輸業經前撫臣任道鎔將籌辦大致情形恭摺會奏並將各庫墊解緣由按月奏明各在案兹據兼署布政使鹽運使黃祖絡詳稱所籌各欵各地漕糧捐鹽斤加價鹽引加課房捐烟膏捐酒捐茶糖烟酒加成捐出鋪典當捐契尾加捐牙稅加捐共約計每年可用銀一百二十萬餘兩浙省攤派償欵銀一百四十萬兩又應解部庫騰作賠欵西徵洋欵改爲加放俸餉京官津貼改爲加復俸餉加撥邊防經費等項共銀十四萬四千兩除加撥邊防經費銀三萬二千兩外實在無著銀十一萬二千兩又應解還賠欵加關平銀二萬五千餘兩統共每年應解銀一百五十三萬七千餘兩以所籌之捐抵所解之欵尙不敷銀二十餘萬兩查各欵以糧捐爲大宗本年各屬奏銷前所解光緒二十七年土糧並無隨收捐欵此外各欵起捐日期亦互相參差先後不同現計藩運兩庫僅收捐銀六十八萬餘兩又光緒二十七年漕折撥抵賠欵銀十三萬餘兩共銀八十餘萬兩解滬之欵自上年十二月截至本年十一月止已解足一年所收抵解尙短銀七十餘萬各洋墊欵俱關要需惟各藩庫京餉等項糧庫截漕折價運費等項均未解清勢難久事延欠而續收之捐須爲續解之用不能盡提歸補萬一續收不敷又須設法接墊掣肘萬分現自鹽斤加價以後官銷日滯米價未平釀酒者亦多瞻顧至年歲之荒歉鋪户之閉歇均難逆料設于原短二十餘萬之外再有短少更難籌補欵關交涉終難失信詳請查明核减三成原案奏咨辦理等情前來奴才伏查近年庫藏空乏本已入少出多上年新約賠欵議定由各省合力攤付期長數鉅籌撥維艱經各省督撫臣會同電奏現辦洋稅加足値百抽五免稅之貨物洋常各關歸稅司代徵漕糧政折四項照各省攤派一千八百萬之數核計正得三成擬請减免三成奉旨准行嗣奉電傳諭旨賠欵仍須按月籌撥足數自不能核减三成統俟洋常各關收數及漕的銀數均有的確數目冉行核减等因欽此欽遵在案浙省原派及部庫騰出無著之欵加合關平每年共需銀一百五十三萬餘兩現經分别籌措仍不敷銀三十餘萬兩各庫倍墊之欵又亟等歸補欽奉　旨償欵本萬不得已之舉不准苛虐擾累　閻薄海傳聞同深感戴從此民窮財匱何敢再爲竭澤之漁現查洋常各關改辦逾年漕折銀兩亦有數目合無仰懇天恩俯賜敕部查明前四項一年收數實矣撥抵新約償欵若干如或不足三成亦請按照實數按省通匀酌量减免俾得稍紓喘息出自鴻慈除咨部查照外理合恭摺具陳伏乞皇太后皇上聖鑒訓示謹奏奉硃批户部議奏欽此 
河南巡撫兼管河工事務臣張人駿跪奏爲請補豫河要缺通判遵章具奏恭摺仰祈聖鑒事竊照豫河衛糧通判陳增壽於光緒二十八年九月二十一日病故出缺業經遵照部行新章改題爲咨報明吏部開缺在案所遺員缺應以該員病故本日作爲出缺日期歸九月底截缺是月僅此一缺毋庸掣簽應卽遴員序補查衛糧通判員缺經管黃河北岸陽武陽封封邱三汛堤工埽壩及衛河疏濬事宜修關緊要河工通判一班上次用至試用正班後用過新海防遇缺先一員又用過截取通判高凌雲奏署捕河通判不積缺止此次衛糧通判一缺按班仍應補用遇缺先人員查有新海防遇缺先通判李雲第年三十五歲山東壽光縣人由貢生遵新海防例報捐通判指分東河試用光緒十九年三月十九日到工二十四年九月准吏部知照該員捐銀請遇缺先補用免補額應扣至九月初五日作爲新班到工日期二十五年六月聞訃丁母憂請咨回籌守制服滿由籍起復領咨於光緒二十八年七月十二日回工該員年力富强留心河務堪以請補衛糧通判與例亦爥相符如蒙兪允仍　例試署一年期滿察看果能勝任再行保請實授送部引見恭候欽定如不腾任仍卽調回另行遴員接署以重河防再查該員並無河工分賠銀兩除造具履歴清册分咨吏工二部查照外所有請補豫河通判員缺遵章改題爲奏緣由理合茶摺具陳伏乞皇太后皇上聖鑒飭部議覆施行謹奏奉硃批吏部議奏欽此 
許應騤片再據臬司楊文鼎詳稱福州省城地瘠人稠遊民最衆平日無業自給習於游蕩流爲匪僻雖經隨時拿辦仍難悛改然追原爲匪之始大都由於失業亦未忍聽其逸居無敎終罹刑章現督飭府廳縣各員擬於省城地方設立工　局專派委員經管所有閩縣侯官縣訊結在抑匪徒一槪發回雇覓工師教以各項工藝限滿如能勤業酌子保釋令其自謀生計其良家不肖子弟家長難以約束者亦准送局學習分定年限藝成送回局内分設織布粗工細工三廠察其性質所近再行分撥所需各種器具由局購置製成貨物亦由局發售除酌提成本外餘欵存儲候出局時發給本人藉以營生人數以百名爲額學成出局隨時添補所有修建廠屋雇募工師購置器具應需經費請由賑捐項下動撥以惠閶閣等情奏咨前來臣查該司所擬辦法均尙周妥事關敎養至計洵於民生大有裨益除飭按照章程認眞辦理勿任日久廢弛外理合附片陳明伏乞聖鑒訓示謹奏奉硃批知道了欽此 
張之洞片再湖北護軍各營係副將張彪統帶該副將兩赴日本考校兵事該軍營規制操法極爲東西洋游歴武員所稱許查江南各防營雖亦漸改洋操但一切仍係老法教練尙形簡略且各省舅營規制操法叅差百出實爲今日各營大弊江南爲江海首衝臣奉命調署兩江總督自行整飭戎行爲先務當經商諸撫臣端方擬酌調湖北護軍營勇一旗并將弁學堂教練隊前赴江南精加訓練作爲標準裨各營有所觀感　法亦歸畫一撫臣端方謂此舉能使江營防　聯絡一氣實爲整頓沿江軍備要義且江南可增得力之兵湖北可節數營之餉兩省均有裨益大加欣贊因將該軍左旗四營并將弁學堂教練隊一百餘人調赴江寗省城容臣蒞任後籌定餉項統歸江南給餉以清界限除咨部查照外　合附片具陳伏乞聖鑒謹奏奉硃批知道了欽此 
岑春煊片再臣閱各營軍裝册籍槍枝零件捐失不全後膛子彈潮銹難用者十居七八以爲此固局員營員鹵莽滅裂之常無足深責因爲詳定資騐械彈之章嚴立損失賠償之罪槪寛旣往重責將來乃近日軍裝委員有以完好槍枝槪行報廢送機器局修理者機器局有以傷損　　鎗枝揑作新造送軍裝所儲發者先後經臣查實此等情形謂非兩局二員串通漁利其誰信之臣伏維行軍以利械爲先今局員之修械司械如此設遇兵事爲害何堪設想應請旨將軍裝所委員試用知縣竇咸祥卽行革職機器局製造委員候補计縣魏廷椿素有把持要挾之名自充製造委員以來致富鉅萬而所製之新槍半多炸裂侵蝕誤公情罪尤重惟機器局中僅該員略詣製造少之尙有所不可容之則愈益把持　請旨將魏廷椿即行革職仍勒令留局効力如其痛改前非趨公勤愼卽由臣奏請聞復　再仍前舞弊卽行奏請按照軍律正法以昭炯　臣爲愼重軍儲起見是否有當謹附片具陳伏乞聖鑒訓示謹奏奉硃批著照所請該部知道欽此 
 
 

Page 14

 
 
[光緒二十九年正月二十六日京報全綠]  
　　宮門抄諭旨均已錄前○署江督張奏整頓鹺務分籌辦法摺○又奏遴員整頓鹽務片○又　參道員以賄營求請旨革職片太子少保署理兩江總督兼管兩淮鹽政湖廣總督臣張之洞跪奏爲淮鹽疲弊關繫餉欵大宗必宜急籌整頓現擬增兵船以制梟剔卡弊以恤商分籌辦法恭摺具奏仰祈聖鑒事竊維淮鹽規制前督臣曾國藩釐訂於前沈葆楨補苴於後一時頗有成效可紀奉行日久精義浙漓至今日而岌岌不可終日矣北鹽引地無多故祗設正陽關一督銷南鹽引地較廣故設湘鄂西皖四岸督銷而以儀棧爲總匯但觀正陽銷鹽之數儀棧出鹽之數卽可得鹽務衰旺之犬凡正陽自光緒二十七年六月起至本年五月底止頗爲振作約符光緒初年全盛之數六月以後又日漸滯銷儀棧今年出鹽之數不足四十萬引若不及時整頓一二年内鹽務卽不堪設想課餉六百數十萬於何取之時人論鹽務者咸倡爲就塲徵稅及化塲運爲公司諸法雖費盡籌維然皆非倉猝所能辦且非銷數稍暢商困稍蘇亦無以取信於人目前整頓之策無他惟在緝私　弊兩大端而已長江上下遊之私分長水短水兩種原以所謂長水爲最甚短水由塲倫運至江口分售前經該運司另募勇丁兩營分駐各塲巡緝長水則尤爲橫悍卽將内塲偷運之鹽逸出鎭江北岸上下游各口至大通一帶侵佔官銷約計江程五六百里聯船十百備購槍械與匪無異沿途關卡或莫敢誰何或得規包庇以致滋蔓難圖此項梟船堅固便利行駛每乘黑夜風大之時舊有緝私杉板不能得力不能江心寄椗心須收港一也艙面太狹雖有新式砲位不能旋轉二也風帆較小不如梟船之速三也船身太輕風浪大作不能行駛四也且此項梟匪充塞長江爲數何止數萬近年黨羽愈多猛悍愈甚若不早爲之計設法捕擊解散寖假與紅靑二帮會票各匪連成一氣將爲長江大患不止有害鹽務已也臣與運司程儀洛熟加籌計欲戢梟風非添用輪船不可查金焦爲第一重門户兹專派運船登瀛洲一艘扼駐焦山以下該輪砲力較大可以震懾大帮梟船又於所裁小輪以三號發交運司以一號駐瓜洲口緝私以一號駐沙漫洲緝私均歸儀棧道員節制調遣責令管帶之員住船梭巡以一號駐大通督銷歸督銷局節制調遣此小輪統歸運司統轄攷核其養船經費卽由各該局鹽務自籌惟此項緝私輪船無異行軍不能斷火需費頗鉅難以多用應另造帆船十二號略仿海關巡船之式配齊新式精槍利砲統歸運司節制將沙漫洲緝私道員裁去另飭總辦儀棧道員遴選員弁自行委用以收實效而免掣肘另由運司自備小輪兩隻專司稽察各私梟船來往蹤跡及商船户有無夾私自瓜洲口一帶起至蕪湖止常川梭巡其大通督銷局之小輪與沙漫洲儀棧所轄之小輪亦責令時時會哨庶蕪湖以下焦山以上鹽價較賤之地可望漸次肅清運鹽船户亦不敢沿途買私夾帶取巧蓋緝私以長江爲腹心内地小河陸地爲枝葉故先杜長江大帮之私再清内地水陸倫越之私腹心保全則雖枝葉未凈尙無大礙其帆船開辦經費由儀棧向解支應局雜欵籌撥大帆船常年經費現擬裁去沙漫洲緝私杉板十隻再酌裁督標水師左營杉板十隻督標水師前營杉板十隻約略司以相抵所用兵輪小輪常年經費除運船登瀛洲本由籌防局開支外其餘槪由鹽務自行籌措所謂增兵船以制梟者此也鹽務積弊業生亦非一端而以近年各掣騐卡爲最駭人聽聞之事並不掣騐勒索規費第票或多全提鹽數十包索洋銀數十元疉據商控司詳在案其中苦累情形各商言之痛心疾首深爲可憫索費納規旣多於是船户不能不夾私充斥因爲岸銷致滯之一大端誤國病民莫此爲甚前督臣劉坤一議裁未果現又據運司詳請裁撤前來查下關掣騐爲四岸總掣騐卡積弊素深從前曾充該卡委員者每年盈餘二三萬金或五六萬金最駭物聽掣騐卡旣專以索規爲事而置掣騐於不問商人於是專以夾私爲事陋規年增一年則船私日多一日事無足怪但此卡不能裁撤現辦該卡之道員趙有倫潔已自愛商民悅服遠近交稱自可毋庸裁撤其大通武穴湖口三掣騐卡有弊無利應卽查照運司所議悉行裁撤以後各岸嚴加比較各專責成只可令各督銷局自行派員掣騐斷不可再派大員不相節制致滋流弊至下關掣騐光緒二十五年江蘇節省盈餘案内下關卡歲提銀五千兩今旣責該卡以除弊恤商不索商規卡員趙有倫實能潔已奉公此項應提盈餘銀五千兩應子豁免又大通掣騐卡歲提盈餘銀三千兩武穴掣騐卡歲提盈餘銀二千兩三卡共應提銀一萬兩各卡旣裁則盈餘無著已由臣飭運司另行籌欵撥補札飭藩司立案所謂剔卡弊以恤商者此也其餘如各岸鄰私應由各岸各專責成而下河運河橫溢之私泰壩蔣壩等處盤越之私爲數不少防不勝防緝不勝緝然必須漸束漸緊不使侵灌長江應由臣督飭運司等詳爲設法各督銷積弊不一而如積壓商本揑報淹消呑蝕緝費雜欵以致鄰私充斥諸務廢弛之類必須先爲剗除亦由臣飭司詳議期於一掃而空以後再查照前督臣沈葆楨舊案清查鹽堆整頓鹽色以恤灶艱以利銷市臣屢飭司道等會議又旁採商情皆以爲如此辦法可以日有起色抑臣更有請者立法貴在扼要行政尤在得人鹽務差使皆關緊要其中如儀棧爲南鹽之總匯正陽爲北鹽之歸墟下關爲四岸之總掣驗稍不得人大局立見搖動北鹽尤非南鹽可比正陽放私無人控掣一經貽誤補救爲難從前鹽務差使並無年限近來改爲二年期滿又改爲一年期滿不以爲籌餉要政而以爲調劑優差有功者不必賞有過者不必罰潔已者循例報滿怍弊者安然無恙以致人懷苟且鹺綱大局日見頽敝試思鹽爲日用必需之物孳生愈多銷數自應愈暢何以十年之内反不如前其故不問可知故整頓南鹽四岸督銷局及北鹽正陽督銷局五河鹽釐局尤爲剔積弊之宗杜賣私之原本此六局均號爲膏　若不爲事擇人而但爲人擇差則鹽務永無振起之日現飭司詳議章程嚴加比較勒限責效有效者不但留差且奏請優獎無效者輕則停委記過重則奏叅庶入人知所勸勉各顧考成而鹽務不致敗壞矣所有整頓淮鹽緝私剔弊分籌辦法據兩淮鹽運司程儀洛具詳前來理合　摺奏陳伏乞皇太后皇上聖鑒謹奏奉硃批著照所請督飭運司認眞整頓以除積弊而裕餉源欽此 
張之洞片再整飭淮鹽認眞緝私掃除數年之錮弊非得廉明幹練之員畀以事權寛其歲月不足以收實效查有二品頂戴江蘇補用道蒯光典力果心精兼任勞怨整躬率物衆望交孚上年夏間前督臣劉坤一札委該道辦理淮北督銷局實心整頓將正陽關從前一切偷惰貪婪之　毒一掃而空剔弊疏銷卓有成效甫及一年售銷北鹽至一百數十萬包之多爲二十年來所僅見現經臣檄委該道管理儀徵淮鹽總棧責以釐定新章剗除宿弊該道會合兩淮鹽務歲收釐課及新舊加價各案及至數十萬兩爲國家餉源大宗身任鉅難絶無推諉實爲江南辦理鹽務第一出色之員惟旣畀以事權尤必寛其歲月儀徵淮鹽總棧關繫湘西皖鄂南鹽全局現在新案償欵歲派兩淮鹽務一百二十餘萬兩數鉅期迫必於儀棧南鹽總匯之區扼要廓清江面各路梟私岸銷始有起色必須久於其事方能從容展布兹擬明定章程儀棧一差如淮銷短絀自　隨時撤換如辦理有效應令久任此差以資熟手至少以三年爲期不得隨時更易如三年以内淮銷大暢成效昭彰有裨江省理財大局應准奏懇天恩破格甄叙以資鼓勵理合附片奏明立案伏乞聖鑒謹奏奉硃批著照所請户部知道欽此 
張之洞片再開復候選道前江蘇淮揚道謝元福以曾任實缺監司大員不知檢束希圖包攬重大利權具禀報効臣衙門公費鉅欵以賄營求實屬膽妄貪鄙罔顧官箴未便稍事姑容相應請旨將開復候選道謝元福卽行革職以肅政體而　官邪除將實在情形另增密陳外理合附片具奏伏乞聖鑒謹奏奉硃批謝元福著卽行革職該部知道欽此 
 
