# 1913 - 11 - 4914329

 

Page 1

 
 
　　中國郵政局特准掛號認爲新聞紙類明治四十二年四月二十一日第三種郵便認可第一版 
評論 
[今後之大難問題（無名）]  
　　蒙事至於今日矣以俄人之舉動測之以庫人之舉動測之以政府之舉動測之以國民之舉動測之俄蒙協約其能取消乎征庫之説能見諸實行乎是難言也蒙事勿論繼蒙事而起之藏事其結果能勝於蒙事乎蒙藏聨合而思併吞之回部果能不有外心乎蒙藏回三族分離之後處心積慮之宗社黨得勿乘機蠢動乎是又難言也假使蒙藏回滿不附於我華我有何善法以處置之歟抑早有舍棄藩籬專營本部之决心歟是乃將來之難問題也　　大借欵大槪將成矣此二千五百萬鎊之大借款除扣除賠欵借欵之外尚餘幾何乎賠款之处期果能如願乎又耽耽欲取償於此大借款之革命償金果能交涉妥協乎英人之印土强賣果能嚴拒乎俄人之拒抵鈔票果能置之不理乎以現狀測之是又難言也假使不能而均欲於此大借欵中扣除是大借欵尙有何物乎所以整理百事啓發財源者將何所措手乎明年期之賠款還欵將如何交付乎將再借大大借欵歟抑早存國家破産之决心而置諸不顧歟是又將來之難問題也臨時政府無幾時矣參議院不能開議矣此所謂以前種種譬如昨日死者無再論也然而將來之正式政府果能不如現在之出走自由乎以後之國會議員果能不如現在之時時不足人數而不能開會乎以後之政黨果能不溢出政治以外而爲無味之黨爭乎是又難言之也苟其不能則日後之所謂政府所謂國會所謂政黨者依然紛紛擾擾專營此無結果無主義之空事而已是其能望國家之振興乎苟其不能將另謀所謂政府所謂國會所謂政黨歟抑早有不可收拾之决心而故爲此得過且過之没法歟是乃問題不難而難在何以爲將來也命令 
[一月十日臨時大總統命令]  
　　茲修正參議院議員選舉法施行細則第十三條公布之此令　　正式國會召集之期依照約法以十個月爲限民國元年八月業將國會組織法曁參議院衆議院議員選舉各法公布施行在案民國正式國會爲共和建設所關本大總統躬承我國民付託之重迭經飭由國務總理内務總長督令籌備國會事務局及各該參議院議員選舉監督衆議院議員選舉總監督選舉監督等分别妥速籌備並先後制定參議院衆議院議員各選舉日期令俾各依限進行自約法施行以來現己十個月届滿據國務總理内務總長呈據籌備國會事務局呈稱衆議院議員覆選舉除據報延期各省分外餘均於民國二年一月十日遵令舉行其參議院議員選舉亦將次第遵令舉行等類 
 
 
 

Page 2

 
 
　　中華民國二年一月十三日星期一（申報）舊曆壬子十二月初七日第二版 
　　本大總統深維我中華民國締造之薣難夙夜　兢未敢以臨時期内稍涉暇逸茲幸國會議員已如法選出亟應依照約法下令召集自民國二年一月十日正式國會召集令發布之日起限於民國二年三月以内所有當選之參議院議員及衆議院議員均須一律齊集北京俟兩院各到有總議員過半數後卽行同時開會至關於國會開會之籌備事項應由國務總理内務總長督飭籌備國會事務局速爲籌備完全共和政治之良否政府固有完全之責任而尤以正式國會爲筦樞一德一心共圖盛業斯卽本大總統代表我漢滿蒙回藏五大民族所馨香禱以求之者也此令　　各省省議會議員選舉法業經本大總統於民國元年九月公布施行嗣復制定省議會議員第一届選舉日期令迭飭各該選舉監督依限辦理在案現在各省省議會議員覆選舉除據報延期各省分外餘均遵令舉行自應飭由各省行政長官分别召集爲此通令各該省行政長官於令到之日起卽先行發布省議會議員召集令凡覆選未經據報延期各省分限於民國二年二月十日以前召集其已經據報延期各省分限於該省省議會議員複選舉行後由該省行政長官酌定日期召集各該省議會議員均一律依合齊集省城俟該省議會到有總議員三分之二以上時卽行開會開會之翌日卽先舉行參議院議員選舉以重要政此令　　各省應設民政長除江蘇江西福建湖北山西四川等省各業經任命外其餘各省應由各該都督暫行兼署此令　　任命王孺曾新疆内務司長未到任以前由黄宗理暫行護理此令任命曹葆　爲直隸國税廳籌備處處長邵羲爲河南國税廳籌備處處長劉頌虞爲湖北國税廳籌備處處長夏同龢爲湖南國税廳籌備處處長陸長佑爲江西國税廳籌備處處長張茂烱爲安徽國税廳籌備處處長金鼎爲江蘇國税廳籌備處處長劉鴻壽爲福建國税廳籌備處處長方兆鼇爲浙江國税廳籌備處處長嚴家熾爲廣東國税廳籌備處處長曾卓新爲山東國税廳籌備處處長陳際唐爲山西國税廳籌備處處長未到任以前由袁永廉署理巢鳳岡爲奉天國税廳籌備處處長未到任以前由欒守綱署理甘鵬雲爲吉林國税廳籌備處處長袁毓麟爲黑龍江國税廳籌備處處長劉赡漢爲陜西國税廳籌備處處長未到任以前由薛登道署理蔡鎭藩暫署四川國税廳籌備處處長熙范輿爲雲南國税廳籌備處處長沈式荀爲廣西國税廳籌備處處長未到任以前由汪德溥署理張協陵爲貴州國税廳籌備處處長田駿豐爲甘肅國税廳籌備處處長王雲驥爲新疆國税廳籌備處處長此令 
　　任命毛玉廳爲重慶關監督鈕傳善爲九江關監督此令　　財政總長周學熙呈請任命王家檢爲吉林摧運局局長柴維梮爲黑龍江槯運局局長應照准此令　　工商總長劉揆一呈稱秘書張嘉森呈請辭職張嘉森准免本官此令　　工商總長劉揆一呈請任彭淵恂爲秘書應照准此令　　銀行之設所以調劑金融維持巿面現在中國銀行業經籌俻設立而交通銀行迭經整頓信用昭著在紙幣則例未經詳定以前所有交通銀行發行之兌換券應按照中國銀行兌換劵章程一律辦理以資輔助而利推行此令　　指令據該總理等呈稱擬將外交部司長陳恩厚叙爲四等僉事吳台叙爲五等等語應卽照准此令　　一月十一日臨時大總統命令　　任命齊耀珊爲鹽務籌備處處長此令　　任命徐致善爲安東關監督此令　　任命程繼元爲奉天高等審判長廳此令　　任命張志爲山東高等檢察廳檢察長此令　　任命易恩侯爲湖北高等審判廳長王鎭南爲湖北高等檢察廳檢察長此令　　海軍總長劉冠雄呈請任命葉大俊林囗彬買凝禧程耀垣薛啓華周兆瑞陳鵬翔林建章鄧家驊陳　翥王崇文朱聲崗陳杜衡李景　榮志江中清鄭祖怡郁邦彦汪克東楊樹莊王兼知唐伯勳李伯棠許建廷方佑生魏子　王光熊朱天森林國賡温樹德吕德元奚定謨余振興任光宇夏孫　秦玉麒劉華式鄭禮慶王統陳復均爲海軍中校應照准此令　　海軍總長劉冠雄呈請任命張斌元楊楷張章銓徐興倉甘發華王開治吳毓麟均爲海軍輪機中校朱天奎爲海軍造艦中監林獻炘常朝幹均爲海軍造械中監應照准此令　　國務總理趙秉鈞呈稱據臨時稽勳局局長馮自由呈請任命景定成井勿幕爲審議員王延祉爲兼任調查員應照准此令　　國務總理内務總長趙秉鈞呈稱據山東都督呈請任命李蔭蕃爲歷城縣知事韓履祥爲清平縣知事梁純仁爲高唐縣知事鞏思忠爲霑化縣知事臧伯魯爲利津縣知事方家永爲邱縣知事曹光楷爲范縣知事周仁壽爲苜縣知事祝寒恩爲郯城縣知事陳瑨爲福山縣知事安仁爲萊陽縣知事王達達爲高密縣知事應照准此令專電 
[北京電]  
　　從前引誘載搏納妓之買辦黄某串通太監以大内熱河奉天珍寳售與外人估值千萬元已訂草約 
[北京電]  
　　庫倫僞帝近派噶親喇嘛至藏聨絡達賴達賴亦派阿葛互倫巴來庫交換意見並聞達賴遞手書於活佛言蒙藏宗敎一本不難聨絡惟回部哈薩克纏頭等宗敎不同風俗習慣又復相異情不易洽被渠梗塞蒙藏聲氣不通勢甚孤立於國家根本大有關係當兩方積極進行用兵力奪取或用他種計畫設法取之亦無不可萬不可歸於漢人之手務乞注意云云 
[北京電]  
　　俄政府確將派統監赴蒙 
[北京電]  
　　駐京各國公使近日集議俄庫事件均力任調停以保東方商務萬一調停無效均須嚴守中立 
[北京電]  
　　外交部以初五日俄使復函被洩漏方在嚴查 
[北京電]  
　　蒙古王公昨日（十一）十時由蒙藏事務局貢總裁領見總統會議蒙務聞該王公等要求政府嚴束軍隊免生惡感 
[北京電]  
　　扎魯特旗所駐軍隊時有騷擾蒙人等事日前該旗王公派員赴蒙藏事務局歷訴苦情嗣經貢總裁據情轉呈大總統嚴行查辦聞大總統當即電飭陳光遠（會辦營務）查明電復以憑核辦並飭注意 
[北京電]  
　　彭允彝等質問總統以命令制定官制省官制違法案指斥國務員副署之溺職議院之能開會當在二月後故彈劾案無從成立 
[北京電]  
　　廣東黄土龍到京大總統頗爲優待將委以軍事顧問 
[北京電]  
　　袁總統又發電嚴諭魯直汴滇蜀桂黔等省大吏實力禁種烟苗免生交涉 
[北京電]  
　　周許范三總長又呈請開缺袁總統不准謂此六個月内斷難易人 
[北京電]  
　　財政部將印花税辦法通諭各省謂自奉到部發印花後以三十日爲施行限期 
[北京電]  
　　民主黨聨合共和國民統一四黨開憲法研究會旬日間可成立 
[北京電]  
　　女子参政同盟會要求女校歸女子經管敎育部不允 
[北京電]  
　　劉揆一上訴審判廳以該案係闕席裁判應先提出故障上訴不合法擬却下 
[北京電]  
　　粤閩兩運使對調陳錦濤已回奉天 
[北京電]  
　　山西河東籌餉局局長南桂馨軍務司司長黄國樑等有煽動軍隊起事消息大總統得信後已電飭山西閻都督預爲防範 
[奉天電]  
　　日本派遣偵探隊多人向朝陽一帶進發該偵探隊每至邑村必盤醒多日詳細查調其意難測 
[迪化電]  
　　俄人遊歷團一百二十八人導以某武員由伊犂將入蒙藏其志叵測 
[南京電]  
　　應省長電飭邳縣李知事禁烟限滿私吸者如係有職人員應先免職勒令入所調驗倘有不遵即送司法官廳懲辦毋稍瞻狗 
[南京電]  
　　農林部定於本年二月一日開全國農會聨合會由各省農會選舉代表到會應省長昨電江蘇農務總會請於會員中選定代表一人儘一月十二日以前呈報到府又電上海商會轉致茶業絲繭團體各舉代表一人迅速具報以憑給文赴會 
[南京電]  
　　都督府參謀處於初十日實行取消 
[南京電]  
　　昨（十一）第一區覆選監督召集管理員在該事務所會議惟此次省國兩會監察員尚未齊到該覆選監督擬於曰内再召集聚議 
[南京電]  
　　應省長因淮徐海等處土匪甚多昨特委王爲毅赴清江設局清鄉俾得地方安靜 
[南京電]  
　　浦口自籌辦巿塲以來地皮日漸昻貴現有華僑多人加價收買上等地已增至一千五六百元左右 
[南京電]  
　　應省長昨委仇繼恒爲馬路工程處長 
[南京電]  
　　巡警局現報告上年十二月份共收烟户罰欵洋八百七十餘元撥充該局經費 
[南京電]  
　　新任江都縣知事李鴻扶昨赴揚履新 
[蘇州電]  
　　第二區省會複選當選人范鎔胡福元黄如驤陸家鼐顧鏡清莊以涖朱寳綬沈朱軾沈嘉樹閔瓛錢崇固秦錫田陳世垣沈周曾樸季通朱祥紱唐人傑王樹榛仲頤黄申錫袁秋生許蘇民沈維楷顧南庸潘承鍔朱增元同票之陸渠姚天一金天闕沈維賢戴思恭周書蔡璜俟抽籤定奪特約路透電 
北京電六國銀行團今日守候關於六國借欵倫敦最後之電音惟因巴爾幹大勢猝難就緒故恐借欵問　亦難免因此延緩北京電六國借欵條件已經銀行團倫敦議會認可故此項借欵實已成立倫敦電六國銀行團領袖昨日（十號）會於倫敦會議情形並未發表今日（十一號）尚須續議泰晤士報探悉會議進行頗爲滿意北京電財政預算案發生困難周總長現已將草案提出國務院須經該院通過然後再移交審計院周總長極願預算案早日通過北京電此間將聞每三年舉行之醫學敎士大會各處醫學敎士來京學會者絡繹不絶英使館定明日設筵欵待然後再開歡迎大會已發出請柬甚多北京電駐京各國公使均謂羅斯特博士之病殁中國實失其臂助據銀行家云改革幣制之計畫能措置裕如若羅博士者實不易再得中國政府聞羅君之噩耗五爲惋惜奉天電羅斯特博士於星期五晚乘快車抵奉狀態甚爲不寧博士此次乘西比利亞火車來奉途中心緒不安已有五日之久當時同行者有葛利斯德君葛君卽爲維診視之並勸以在大和旅館暫卸行裝博士遂入該旅館暫息當晚服安眠藥後並無他故詎博士於昨晨（十一）六七時之間不知何故忽將左邊喉管割斷晨間侍者入博士臥室始見業見倒斃奉天電羅斯特博士病殁詳情日本警局以及其他官吏均不准宣布將來屍身之勘驗與否現在無從探悉奉天電庫倫與俄境交界地方二十七年前曾立有界石現聞此項界石業已移去並未知照中國奉天電張都督擬組織軍用特别電報以都督府爲總機關奉天電現在吉黑兩省匪勢日益猖獗已延及蒙古邊界人民所遭損失甚鉅各處房舍亦時有毁壞情事因此藉口要求自由剿匪之權庫倫地方現已添招兵隊以資防禦聖彼得堡電蒙古派赴俄之專使共計七人以蒙古外務大臣爲領袖現均已行抵此間譯電 
葡京電葡萄牙新内閣之政綱内有在各殖民地施行財政及行政自治一舉君士坦丁電土政府已通告土耳其駐外各國大使謂巴爾幹聨盟各邦若不於本星期（即前星期）之末承認土耳其媾和條件則卽將召回倫敦媾和代表君士坦丁電今日（十日）各國大使集議兩小時之久討論請土政府退讓亞得里亞那堡城問題君士坦丁電各國大使會議之時已將致土政府之公文擬定草稿該文大約壯於星期一日遞出路透電社得悉文内措詞殊爲淡然僅勸土耳其退讓亞得里亞那堡城並未施用壓力君士坦丁電特克郝斯湖之布軍近欲將該處電線割斷爲土兵拒阻致兩方面小起衝突現已有傷兵三十名運回土京梧林電德奥兩國現竭力阻止羅馬尼亞與布爾茄利亞决裂談判如不得已則將逼令布國承認羅國要求羅馬尼亞前謂擬卽派兵馳入布國境内幸賴列强干涉始免實行目下兩國已復開談判要聞一 
[新年中俄交涉記]  
中俄交涉自年前俄使與陸總長商議照例停議之後直至本年四號陸總長拜訪各國公使時就便至俄國公使舘探問俄使病狀當卽詢及中俄談判究屬何日可以開議俄使答以日 
 
 
 

Page 3

 
 
　　中華民國二年一月十三日星期一（申報）舊曆壬子十二月初七日第三版 
　　内當有通知當晚俄使照會外交部訂於五號會晤開正式談判是日上午俄使館參贊格拉衛氏代表俄使（因俄使有病故）至外交部與陸總長重行開議俄參贊云俄國政府對於中國提出之六項條件已有訓令不能表示贊同因中國所提條件對於俄國政府之眞意未能體會緣俄國對於蒙古全係欲扶助其自治並無思攫爲領土之意思今欲取消己訂之俄蒙協約萬難辦到且俄國並極望中政府共同扶助蒙古之自治至於外間所傳中政府欲認俄蒙恊約爲俄庫協約此層亦萬不能承認因俄蒙二字係包括己經獨立之蒙古古而言並不止庫倫一隅今爲邦交計爲友誼計唯希望中政府將俄國原提出之四項條件從速承認不必節節枝枝别提條件希圖商槯云陸總長當周以貴國政府意見旣屬如此則　來中國對蒙之統治權究竟如何俄參云中國對蒙之統治權將來在中俄條約字面上或有磋商之　地至實際上實難望對蒙統治權之存在俄參贊又提及張家口及恰克圖郵電諸事謂依據中俄郵便條約張家口至買賣城恰克圖一帶應准俄國由陸路通行郵便東清鐵路則由俄國代中國政府遞送郵件茲聞西北各口大軍雲集交通梗塞請中國政府允准俄國派兵保護張家口以北之俄國郵電各局陸總長當時略有駁辯亦未得如何結果而散 
[民國憲法之編纂與討論者]  
　　政府之憲法編纂局大總統以正式政府不日成立憲法爲立國大本亟宜從速編擬草案以便國會召集後交議昨特與趙總理面商擬特設編纂憲法專局從事擬訂草案脱稿後卽宣布報章以供國民之研究互相討論斟酌釐定庶將來交國會通過施行不致有所窒碍　　政黨之憲法研究所民主黨因去年制定國會選舉法需時半年之多選舉日期亦延宕多日以致正式國會暫緩開會憲法爲立國之某礎所有編纂事宜更屬重要若必　國會成立再行編纂討論恐亦必至延誤現擬卽於該黨本部特設憲法研究所由黨員及聘請法學名家將各國憲法比較研究編纂憲法草案與各黨預先商榷一切庶正式議會開會時可免議論紛生延緩時日 
[政府公布現行地方制度内容]  
　　省制省官制等案已經三次修改本　於臨時期内由參議院議决公布惟參議院自去年十二月間議　　紛紛回籍往往因人數不足不能開議幾有自然消滅之勢此項大部法案斷非短促時間所能議决星期一日（六號）總統府開國務會議因提出此案付衆討論各國務員皆以現在參議院屢因不足法定人數不能開會此案必無通過之望即使參議院勉强開會及其議决之時正式政府亦將成立現在惟有變通辦法先行以命令公布暫行章程以免各省再有參差不齊之弊當經多數同意可决初八日遂有大總統公布現行地方制度之命令茲爲摘述該制度内容如下　　（一）省設民政長一人分四司内務財政敎育實業定爲同署辦公制設總務廳廳設秘書科長科員司設司長科長科員所有舊設各司名目一律劃一不得歧異原有交涉司省分應由外交部派外交委員接理名爲外交委員會原有之提法司一律裁撤劃歸審判廳如審判廳尚未成立之省分則暫以提法司改爲司法籌備處以審判廳成立之日卽行撤消　　（二）道設觀察使道署設秘書科長科員　　（三）縣設知事及佐治員縣署設科長 
[國税廳官制亦將用命令宣布耶]  
　　國税廳官制久已提交參議院靜候通過惟參議院去年以人數不足休會本年六號開幕時議員到會者仍不敷法定人數又未開議復延長休會時間十五日則此項官制究竟何日可以通過頗難預定財政總長周學熈昨日在國務院會提議謂此項宣制關繫緊要官制一日不發布則税務難期統一擬亦用變通辦法不俟參議院通過暫以命令發表當經多數贊成刻已議定决用命令公布聞該廳官制組織於廳長下設置兩秘書四科長十二科員至各省廳長刻下均已大致擬定（已見本報九號專電）連日財政部中耳聞目接者皆國税廳之事有直接運動廳長者有間接運動廳長者終日紛紛異常忙碌説者謂　政部日來頗有一番新氣象云 
[民國新郵票定期發行]  
　　民國紀念郵票發行　十日即已告罄茲據交通部中消息尋常郵票亦已付財政部印刷局趕印本年五月一日卽可發行該票係分士農及工商三種其一爲國子監圖証明民國係文明最早之邦尊重孔敎之意其二爲天壇之祈年壇旁雜林前有嘉禾証明民國爲農務先進之國年年五榖豐登之兆其三爲黄河鐵橋汽車前行河中高船往來証明民國爲工商中興之國爲將來五大民族富裕之基礎惟須俟民國三年加入萬國郵便會後即可將郵票上英文除去并可收回郵權云 
[北京交通未來之大便利]  
　　北京巿街中亘皇城交通機關異常不便今年元旦内務部函商皇室總長世太保將中華門開放一律准行人往來中外人士同聲稱便茲聞内務部中人言該部現在更擬大加擴充將東華門西華門一律開放且將阻　行路之紅牆酌量拆毁前灣之攝政王府邸現已接收爲總統府景山南海且擬改爲公園以爲北京巿民高等遊息之地俾前皇室與人民之間感情更爲融洽此外正陽門之正門及參議院前之城門另行開闢以便行者北京住民及各外人聞之均同聲稱贊内務部之知所先務與前皇室之能　大體甚望其早日實行云 
[綏遠西蒙旗會議紀要]  
　　此次綏遠西盟會議一爲聨絡内蒙古各盟感情一爲磋商抵制庫逆詭計總理吕均招待員係蔡滙東於會議前連日與各蒙王讌談頗稱歡洽惟西蒙之四子王爲四盟中之最强者當招集時竟心懷觀望抗令不到嗣經張將軍派司令官朱某往該蒙旗强召始行偕來以致全體到會人員對於該蒙王頗有鄙惡之態度其外尚有未到者僅伊克昭盟一旗實因路途過遠爲期甚迫不足深怪餘則均已相繼偕來其一種踴躍歡慰之情形溢於言表　　當會議時由各蒙王曁各重要人物互相討論對付庫倫之事僉謂强俄之凶狡已極和平了結萬難可靠然當此嚴寒天氣民國雖有各種征討計畫一時尚難見諸實行俄外雖開釁乎奥邦内亦見逼於革黨然目前禍端均尚未十分發露而關於庫事之如何解决頗爲同人等一大疑難問題若不急事預防倘一旦强俄逆庫舉兵南下凡我各盟適當其衝彼時受害之情何堪言狀故現在軍事之如何整頓器械之如何籌備餉項之如何維推關隘之如何防守急宜規畫周詳布置完善方不至臨時倉皇云雜評一 
[正式議員（無名）]  
　　自前清預備憲政中央有資政院各省有諮議局而後中國人有議員自民國臨時期内中央有参議院各省有臨時省議會而後中國人之中華民國有議員然而前清之議員其權未全臨時期内之議員其時爲暫尚非世界所謂正式議員也今自一月十日公布之衆議院參議院省議會各議員已與世界所謂正式議員者無異就任以後其各母惰毋輟毋務支節毋視兒戲毋蹈以前資政院諮議局參議院臨時省議會議員覆轍敢献一言 
 
 
 

Page 4

 
 
   
 
 

Page 5

 
 
   
 
 

Page 6

 
 
　　中華民國二年一月十三日星期一（申報）舊曆壬子十二月初七日第六版 
要聞二 
[江蘇民政府會議紀要]  
　　江蘇民政府於一月十一日開第一次會議由應省長主席全府主任人員均赴會（一）内務司提議各縣知事之委任雖爲内務司之專責惟該縣知事於一縣内財政實業敎育均負全權議講嗣後委任縣知事内務司主稿財政實業敎育各司會稿同負責任以收兼聽則聰之效經民政長各司討論全數贊成（二）敎育司提議敎育用欵現在未經省議會議决之前先定一臨時標準解除各學校爭學欵之問題民政長財政司商定由敎育司起草編列表式（三）財政司提議先將一月預算刻日編訂續將一月至六月進欵與出款對照編列預算表維持目前財政之秩序（四）内務實業財政三司提議江蘇自光復後内政紊亂目前軍民分治首分四司凡關於内務實業財政各要政權限先宜分清議决由三司各派主任兩人籌商劃分界限列表宣布俾便事權統 
一（五）内務實業敎育財政四司提議嗣後用人必有一定資格人才平時各舉所知用記名法將其人之出身經驗學術記錄凡遇者更調委任事卽擇取記名人員量材錄用（六）民政長兼國税廳長提議蘇屬貨物税設税務公所甯屬仍係前清厘捐　卡苛征困商虐民徒爲釐員舞弊營私同在一省税務紛歧成何政體亟宜將甯屬厘捐局卡一律裁撤暫仿照蘇屬税務公所辦法俾得統一事權且財政部來電裁厘加税勢在必行若仍因循苟且上違政令下拂與情云 
[江蘇衆議院第三區覆選揭曉]  
　　一月十一號爲江蘇第三區衆議院覆選開匭之期覆選監督蔣季和君於是日上午十時起仍在鎭江新河曹園開匭時有楊廷棟石銘陳允中三人同得三十三票遂由監督當衆製籤製得楊廷棟當選衆情甚爲允洽茲將當選人姓名錄下　　孟森朱溥恩孫光圻劉可均陳義董繼昌楊廷棟茅相權張謇胡光沂陳經鎔施恩溥史國琛候補當選人六名屠寛范時可梁鴻卓石銘張詧陳允中 
[蘇城團警大衝突]  
　　蘇城閭門外第七支部商團操員馬錦榮等二人於一月九日晚問在石路上遇一鄉人乘醉而來以致兩相碰撞始僅爭駡繼竟用武事爲該處崗警楊某出而干涉該操員等即舍鄉人而與楊警圖毆兩方而均受有傷痕當由該區長官管君親自到場勸解而散乃全區長警以巡警受傷區長不爲伸理大動公憤羣鬨至該操員馬姓家搜索未見至十日下午各巡警等仍四出搜拘必欲得馬而甘心馬見勢不佳早已避匿各巡警等遂不問情由一見該部操員卽行拘拿當有大慶樓店主某姓及蘇州旅館帳房姚某二人均被拘捕且被毆傷當即解回區中管押於是該商團人等亦大動公憤立卽傳集本部人等整備一切下令將與警局開仗一時商民聞之大爲恐慌軍政司盧司長聞信立飭第七十九團團長陳有珍率隊出城彈壓並與該七部長顧君怡夫及管區長等接洽商令聽候明日會議事遂暫息十一日又經陳陶怡君出而調停邀同顧怡夫及巡警總局石人俊二君等出城公同商酌未悉能和平了結否 
[粤政府與英領事重敦睦誼]  
　　廣東政府前因禮和洋行何添一案以英領事在沙面地方將添判罪與條約大相違悖外交司援約干涉英領事竟致函絶交不復文牘往來兩方面大傷感情近聞北京英公使知沙面領事無審判華人之權因此迭見外交部解嫌並設法調停茲採得部電内開關停辦法三則（一）傑領收回原函（二）傑領同時先謁都督曁外交司（三）粤督曁外交司同時答拜以上三節在傑領則爲致警盡禮在吾輩似可通融等語聞都督與外交司己電允照辦並已於去臘杪在都督府相見接洽如初云 
[粤警廳勒令總商會新報停版]  
　　廣東警察廳令總商會新報云民國二年一月四日該報登載林辛致孫文書於前總統孫中山先生任意詆毁有云借清談以刮民之脂膏假仁義以歛僑之金錢又云舉凡留學諸君所助之軍餉皆歸不可知之數先生之行爲蓋亦謬矣又六日續登其書有云華僑助軍餉數百萬於先生先生有若干以入公家乎抑有若干以爲軍淚乎各等語其口吻一如從前保皇黨攻擊革命黨無異常此五族共和化除黨見之時安得尚容有此等言論流毒社會雖該報置之代論之列然旣爲之登載卽該報應負責任祗以報館爲輿論之母該報專以毁謗中山之名譽而其意别有所推崇似此顚倒黑白變亂是非實足以煽惑人心釀成黨禍且該報假借總商會名義毁謗他人名譽傾陷商界立心尤爲奸險應卽停版不准發行除行區執行外此令 
[雙城拆毁輕便鐵道風潮續聞]  
　　鄉民暴動去年十二月二十二日吉林雙城府城中陡集鄉民數百人將新築成之輕便鐵路拆毁略紀前報茲悉該鄉民復聚集數千散居各店探堂摩拳大有暴動之勢并將宣布新曆之告示扯碎勢燄洶洶不可嚮邇窺其居心似别有用意也　　大心慌恐當拆毁鐵路時商舖全體閉門後經警察極力婉勸始行開巿　　議會違法此事主動確係府議會議長高露天副議長張伯彦及鮑如九等鄉民特其傀儡耳迨拆毁後恐生他虞復以府議會文書召集鄉民來城爲之護衛該會議員極力贊成聞個中人言須堅持到底云　　公民反對拆毁鐵路之鄉民係極北數村旗民假全體公民之名義全境公民以其損害名譽羣起反對現正預備連名上書云　　各界批評郡中紳學警政各界對於此事嘖有煩言以爲神聖之立法機關而出此野蠻手叚殊負人民之委託咸欲推倒議會而甘心云 
[浙財政司調停麻溪壩拆廢問題]  
　　紹興麻溪壩存廢問題雙方堅持不下現由財政司長張君壽鏞函致都督調停茲將其擬具辦法錄下查麻溪壩爭執一案主拆廢者爲天樂鄉十餘里之人反對拆廢者爲紹蕭兩縣地數百里之人民就地方之利害關係自應從大多數解决萬不能拆廢惟當初棄天樂鄉中十餘里人民於壩外而不謀爲保護之策亦非公道查向來西江塘工程以麻溪壩爲止自麻溪　以上至茅山閘一叚其中間於五六里之江塘由天樂中鄉自行負擔修築兩縣塘閘局向不過問竊以爲此叚塘工應由紹蕭兩縣共同擔負代爲修築俾天樂中鄉不至受江水之患此調和之一策也又查麻溪壩身向開兩洞以宣洩溪水自前清姚啓聖經營水利主張劉忠介多開閘洞之中策於兩洞外添開一洞不知何時又復堵塞竊以爲壩不敢輕廢而洞不妨多開或者察度地勢更關一二洞以俾宣洩不令中鄉受溪水之患此又調和之一策也照此辦法爲天樂中鄉一方面計旣無江患又無溪患與壩内人民一律安居樂業似亦可以和平解决若始終執持成見以十餘里之人民悍然不顧兩縣之利害而必欲拆廢數百年相安之舊壩勢必目前釀成極大風潮而日後釀成無窮禍患關係甚大應請都督毅力主持總以兩方面和平解决最爲上策目前情勢洶洶應否特派專員前往履勘調和之處伏乞鈞裁 
[全蜀實業總會成立]  
　　成都全蜀實業總會於去臘八日假鐵路公司開成立大會到會有男女來賓約三四百人首由主席宣讀開會祝詞經會員報告本會成立宗旨擬先籌辦全蜀實業銀行及一切進行方法繼由本會同人集合基本金六十萬兩政府亦允籌撥四十萬合計百萬隨舉隆昌郭書池及某君等爲總理郭總理另以二十萬附入銀行補充基本復由成都江渭北自流井王和甫兩君共籌募二十萬已奉政府批准立案將來銀行成立後華僑銀行並允帮助擴充費百萬如能認眞整頓一致履行將來吾川實業前途必能發達巿面金融可望流通永無艱窮支絀之慮而國基亦可賴以鞏固利權亦免溢之外人矣語畢來賓全體贊成繼由實業司張君演説銀行之利益吾川此次開辦銀行其始發端雖覺費手而其效實捷於他省（二）天然（二）勞力（三）資本皆由吾川人民擔負完全責任將來必能異常發達務望諸君始終不怠助成偉大之特拉司云繼由青年會會長美人謝安道先生演説謂此會旣經諸先生許可必須熱心提倡不但敝國樂觀厥成卽鄙人亦預決其必占優勝也末由本會調查員周君烈武報告吾川各地礦産之産地及採取之方法果能如法開掘不難雄駕歐美云時已一鐘遂摇鈴散會 
[湘省裁撤民團辦法]  
　　湘省自土著小隊成立後將届實行清鄉所有從前各屬有名無實之民團皆由都督移文通令裁撒聞其裁撤辦法係由軍事廳制定飭令各屬遵照以昭畫一而便通行茲將其章程錄下（一）各屬州縣自奉到命令後所有民團商團一律聨散（二）解散民團不能援退伍兵例要求優待（三）民團器械依前呈繳軍械章程辦理（四）辦理民團經費務須製定表册交由該屬財政機關核奪（五）民團丁壯如誠實堪用者准編入土著小隊而土著小隊雖由該屬官長督辦不得仍如民團之有名無實（六）土著隊以備巡邏守備隊專資鎭攝則凡與民團相似之鄉團商團不得仍藉口留存致不畫一（七）民團解散後所有團勇如有犯法行爲從嚴治罪不得瞻狥云 
[福寗孫志士蹈海]  
　　福寗府近有熱心少年孫君秉義素抱救國思想以迫於境遇莫能發展居恒鬱鬱此次聞俄庫締結新約憤不欲生遂親往四方招集同志滿擬編隊出征卒以欵絀未能如願以償日唯危坐埀涕突於上月廿三日晨竟遺書一紙私往郡西鹽田地方投海身死矣地方通信 
[江寧]  
　　游局長令游局　通令云查本總局前爲預防各區發生盜竊案件恐爲公共治安之累特爲酌行賞罰章程其罰有罰俸罰餉之修原以寓勸懲而防危害並以示體恤各員長警之意免使各區長官及長警等平日辦事勤能或因偶疎防範卽被撤革殊爲可惜乃昨據各路各區區長以勸懲固當有賞有罰而保護亦有時難時易本届冬防困苦甚於往年而員警勤勞亦加數倍且員警俸餉無幾與其罰金而致受無窮之窘不如明定公罪反可得其心之所安等情聨名呈請前來查立法原期至當辦事不厭求詳各區區長旣以罰俸抵過爲有關私計之非宜其必以實行記過撤懲爲明定公罪之必要應卽飭由總務司法兩科酌量更定將罰俸罰餉兩項一律改爲實行記過三過併爲一大過積至三大過卽行撤革茲已通印頒行各區所望各員長警無一犯此罰章尤爲厚華設有不職不力定章具在本局長惟有照章執行恐此時雖欲護惜之而亦有所不能也其各勉之母忽此令 
[蘇州]  
　　營長被竊蘇軍混成旅第一團第三營營長曹石卿住居盤門外吉祥里第三號一月九日曹奉朱旅長命令赴平望震澤一帶查防不料卽於是晚三鼓時被竊賊由屋上用竹竿溜下天井當被竊去五兩重金條二條十兩重金條一條現洋二百八十五元金戒指四只珍珠一串金徽章一方德團新式九响洋槍一枝子彈一百二十粒並零星首飾等件約值三千餘元現已報告巡警總局及地方檢察廳嚴行緝捕矣　　刧盜傷人一月九日晚九句鐘閻門外無錫航船甫行開至錢萬里橋左首北莊橋僻處突來盜匪多人明火執槍蜂擁上船當經該船主鳴鑼喊救匪見勢不佳立將船上一男一女戳斃船上搭客均紛紛赴水逃命當時適爲鄉人所見立卽飛報商團第七支部該團即用電話通知閭胥盤三區區長協同騎巡隊下鄉追趕幸盜未去遠當即獲住盜匪三人一名濮和尚確係著名盜匪曾經犯案監禁内有一人據稱即該航船之夥友刻已解往黄埭鎭檢察廳懲辦矣 
[鎭江]  
　　創辦自來水鎭商殷乘之前會請在鎭江創設自來水票呈實業司在案茲實業司以該商呈報籌欵五十萬元諭令丹徒縣知事及縣議會查復現據該商呈報確有的欵並非洋股特令准予立案該商奉令後已組織進行辦法矣　　開辦米巿鎭商禀請開辦米巿業奉都督批准嗣因每石須繳特别捐一元以充軍餉故商會特派代表赴省懇求减讓現已經都督曁民政長允准每石减收五角爰公同商酌開辦米巿之手續云 
[揚州]  
　　迎迓運使新任兩淮張運使岱山定於一月十一日蒞揚故徐軍統寳山已將淮南總局舊署讓交方顧問澤山修葺一新以便張君駐節十日並派小輪前往瓜洲口迎迓并令軍隊於是晨赴城外守候歡迎江都鄭知事亦擬令警務公所派出各區全班警察在碼頭守候巡警敎練所所長易君霞岑以該所二班學生適於十日畢業特令住堂不散爲明日之預備其餘食岸各商及舊時運轅書吏運轅各候補官均紛紛組合在徐凝門取齊云 
[儀徴]  
　　民主黨成立民主黨儀徴分部業於去年十二月二十三日假縣議事會開成立大會首由本黨黨員宣布黨綱次由縣知事夏仁溥君及各黨會來賓相繼演説旋即投票選舉劉榮椿爲正部長周恩均爲副部長閉會後攝影而散復於一月二日開會公推李實琛君爲文書科主任朱錫琛君爲交際科主任吳濬昌君爲庶務科主任 
[浙江]  
　　衆議員題名浙省衆議院第一區覆選舉業於十一日上午在杭縣水亭址當衆開票茲將當選人錄下俞鳳韶周珏姚勇忱褚輔成杭辛齋陳敬第張世楨候補當選人金溶熙周學宏尚少候補當選人五名卽日再行補選女校發達嘉興謝雪女士前曾組織女子實業學校經蔣前都督撥以奎垣巷寗紹公司舊基爲校所業經敎育工商二部批准立案現又添招染織專科一班於本月十五日招考聞報名者異常踴躍云酒捐新章浙省酒捐張財政司擬自今年起按釀户壜數收捐并以銷運壜酒從前捐章均須更改現已從速修正通令各屬酒商照此新章自本年元月爲始實行計開（一）加大紹酒印票一張一角八分按壜起捐向辦本莊每壜貼印花一張路莊加貼出運花一張（一）行使紹酒印票一張一角八厘同前大花壜酒照率推加（一）放樣紹酒印票一張六分同前一京莊紹酒印票一張三分六釐同前（一）燒酒每壜五十斤印票一張二角二分按壜起捐容量或有多寡按率折算出運者加貼出運印花一張土酒同（一）上下等洋酒每打一元六角 
[廣東]  
省會覆選揭曉廣東省議會第一區覆選已於一月六日投票七日八時開票計十九票至十四票爲當選惟十四票共有六名應選者只須四名當由覆選監督抽簽定之候補當選共十一名事畢卽行榜示於廣州府學宫明倫堂茲將當選人名列後陳世恩李輝光林中靈莫泰安容伯挺黄金聲李煥屏李國鈞李舜臣楊學廉温鴻飛趙文鉅趙鰲范洪疇譚仲達黄許焜黄蓉第王育初楊吉康緝熙賴孝詢蔡炳勳謝己原伍于簪容文鎭龍怡坪余漢章陳藹人譚兆萱林景洛李綺菴簡經綸區曜祥陳念典劉公冠陳鴻銓陳俊朋盧伯寅抽簽未入選者二名候補當選十一名余翰章劉元芳莫伯伊陳逸川孔繼猷林邵庭譚民三符仕龍梅錚魂黄佐李雲最鎗斃陸鍾靈龍門縣總務員陸鍾靈於二月四日搶斃茲將廣肇羅綏靖處佈告錄下照得龍門縣總務課員陸鍾靈被控勒索陋規誘姦犯婦案經本處訊明情形呈奉都督指令呈悉查陸鍾靈身充總務課員應知理法東身自愛乃竟勒索陋規誘姦犯婦雖狡不認供然質証確鑿檢查龍門縣長王興中原呈謂其日與三五惡劣紳商深相結納狡弄多端怨聲載道王令所陳斷非虚語其於各案私索得賄槪可想見當此整飭吏治凡屬污吏靡不痛懲似此貪墨瀆職膽大妄爲目無法紀若不從嚴究辦實不足以肅官方而警效尤陸鍾靈一犯應如所議按照軍法鎗斃以昭炯戒錄事周禹銘於匿名揭帖訊不承招核對筆迹相同豈容狡賴行爲鬼蜮咎有應得應准發縣監禁三年示懲期滿察釋龍門縣長王興中用人不當咎實難辭惟一有所聞卽行首發將犯解辦并無徇庇情弊從寛免其置議仰卽遵照并轉飭龍門縣知之此令等因奉此除遵照辦理外特此佈告 
[安徽]  
英商遇盜英商和記洋行在蕪湖購鴨數千頭運往外洋消售詎於一月六日上午九時忽被盜匪數十人將鴨搶去千餘頭比由該洋行報請十五司令部派韓連長率兵前往捕獲許江兩盜解至司令部該盜身着軍服供稱係鐵血軍遣散兵士嗣又於城内捕獲數名首犯姚老四均帶有手槍膽敢開鎗拒捕幸經韓連長率兵將其手槍奪獲始行就縛拘留師司令部現聞該行買辦王某已報吉英領事與地方官交涉矣 
[山東]  
火車傷人津浦鐵路總局頃接德州電謂該路於一月六日車抵德州橋間軋斃工人五名傷二名并斃騾三匹已照定章將軋斃之人每名撫恤洋六十元了結矣雜評二 
[監督議會説]  
論者方惴惴於行政官之專横以爲是足以破壞共和國之精神不知行政官之專横正坐議會失職所致現在之參議院旣因人數不足不能開會而作用等於無將來之國會以現在選舉之現狀測之捐班議員旣占其多數恐其失職將較參議院爲甚耳吾人苟不知檢舉選舉監督議會而徒惴惴於行政官之流爲專横則亦末矣本埠新聞 
[租界禁烟問題之大會議]  
萬國改良會上海機關部同人昨日假座公共租界四川路中國青年會開勸戒鴉片大會到者約四百餘人午後三時半開會首由臨時主席俞宗周君報告開會宗旨略謂鴉片流毒中國垂二百六十八年禍國病民莫此爲甚現在内地雖已禁絶而租界各膏店依然售賣且日增月盛一般烟民咸有恃無恐查前清乾隆嘉慶年間每年印土進口祇一千餘箱分運十八省爲數甚微迨後逐年增多通年流出金錢甚鉅以致國窮民弱已達極點務望趕速戒吸同爲民國之好國民幸甚幸甚惟華界烟土業商人與烟民現均遷居租界將來租界内定成一煙霞窟穴惟願一般煙土商人與烟民赶緊脱離將來中國或尚有富强之一日云云次由民國西報主筆馬素與吳聨德徐維繪梁幹臣周宗翰諸君及汪人傑女士等相繼演説聞者莫不鼓掌繼由嚴熱忱演説謂租界内禁烟須請房主不將房屋租於業煙土之人使一船煙民無處購買則不勸而自戒現聞洋商公平洋行房屋已不愿租人開設烟膏店足見該洋商尊重道德云云復由徐維繪君舉馬素俞宗周曹錫賡三君爲籌備員並定期在張園再開大會邀請商學各界排隊到會惟須繞行租界前導製大旗一面上書禁烟大會使一般業煙土之人與烟民觸目驚心自愿戒除一面請伍廷芳温宗堯馬素三君爲代表赴英美工部局與各西董磋商早日禁絶方法限令各土膏店於三個月一律閉歇大衆舉手贊成並全體起立朗誦讚美歌然後散會 
 
 
 

Page 7

 
 
　　中華民國二年一月十三日星期一（申報）舊曆壬子十二月初七日第七版 
[伍廷芳赴美之責任]  
　　袁大總統電邀伍秩庸君人京商議要事己誌前報茲悉總統擬請伍君爲駐美代表與美政府商議一切聞應行商議者甚多摘要錄下（一）賀威爾遜新大總統（二）探詢美國政府對於庫事要求協助（三）申明中美聨盟之事件（四）聨美後請美國轉爲介紹法國加入同盟（五）要求美國將俄蒙交涉提交海牙和平會（六）如俄事决裂美人應嚴守同盟條約（七）順道宣慰華僑 
[天主堂特開聨合會]  
　　江南全省主敎姚宗李君前日在董家渡天主堂柬請上海各官長各董事開聨合會到者爲縣知事吳畹九君地方廳黄涵之陳崧生二君曁李平書莫子經李英石陸松侯姚子讓顧馨一朱志堯王一亭陸伯鴻諸君及徐家匯院長顧司鐸謝司鐸共三十餘人均由姚主敎延入款以茶點旋由姚主敎起而演説謂今日得與諸公共叙一堂具見敎士與地方官紳彼此敦睦且前年上海光復時荷蒙官紳竭力保護敎堂與敎士得以安然無恙尤爲銘感至敎士之來滬其宗旨係爲盡心傳敎與政界毫無干涉而敎士愿來中華傳敎者良以中華爲民風極好之國爲扶助中國文明起見其扶助之要點計分三端（一）道德查各敎士來華傳敎業已歷盡辛艱欲以眞正道德傳佈中國蓋眞正道德能正人心維風俗人心正風俗良然後方能出有人格之人如果各人均有人格辦事正直自能扶助國家而中華民國從此立萬年之基矣（二）學問敎士之來華無非廣設學堂啓發愚蒙並傳授中西各學使中華年輕子弟得以增進學識如徐家匯學堂震旦學院等各敎員專心敎育咸欲中華子弟成爲有用之才得以扶助國家辦事此則敎士來華之本心也（三）慈善本主敎所管江南全省各處創辦慈善事宜如徐家匯土山灣等育嬰堂及聖母院廣慈醫院南巿安老院等皆係拯救中華貧民而設務請今日蒞會諸公共同扶助俾慈善事業日漸擴充普救貧民則本主敎之厚望也次由李平書君演説謂今日荷蒙主敎厚待良深感佩查上海天主敎始於徐文定公歷久民敎相安從無齟齬之處即如前年光復後内地各處之民敎雖稍有衝突而上海則安靜如常且光復時徐家匯聖母院育嬰堂等人數衆多恐有匪徒滋擾是以由行政官長派撥得力巡警前往保護幸未滋事甚爲欣慰至於敎士所辦慈善各事原屬地方行政長官曁各紳董分内應辦之事今荷敎士代爲籌辦尤爲感激繼由縣知事吳君演説謂中華民國成立迄已一載共和告成皆由於民心一致然欲鞏固國基必須人民咸有愛國之心方能永久務請敎士於宣講道德時將人民應有愛國之意隨時講解俾中華民國得以鞏固後由各董事挨次宣言畢復至南碼頭安老院察看一周該院男女老民共有三百餘人中西看護修女三十餘人房屋甚爲清潔當由女院長引導參觀老民亦進頌詞並由李平書王一亭諸君捐助該院經費洋三百元各老民同聲感謝遂即分道而散 
[商團閙元宵]  
　　滬東陸家嘴商團會同人以本月十五日爲民國第二年元宵特與爛泥渡商團舉行提燈大會並聨絡浦東工商學界共襄盛舉想届期必有一番熱閙也 
[商會維持民食]  
　　南商會各董事以本埠米價逐漸增漲每石己至八元有奇非切實取締實與民食大有妨碍是以商請吳知事將運米特别税一項查照籼米税率加洋一角共納三角一面呈明江蘇都督卽由商會切實禁止私行抬價以維民食 
[都督令辦粥廠]  
　　江蘇都督以刻届冬令寗垣貧民甚多饑寒交迫已在金陵城内東南西三處開辦施粥廠除指撥的欵派員經辦外因查上海係五方雜處之地貧民必多亟應援照省城辦法開辦粥廠以救饑寒故已訓令上海縣吳知事赶緊照辦矣 
[追繳修橋經費]  
　　閘北巿民公會前日開議事會由副巿長沈聨芳提議新閘橋改築問題因此項修費被前清閘北巡警總局長姚捷勳捲逃遲延至今迄未興工聞工部局將越俎代修故擬由本會電呈北京内務部着姚來滬措還修費以便從速開工保全主權 
[火藥肇禍案尚須研訊]  
　　汪志（即汪子裕）前將私販火藥携至天源米店内過秤轟發肇禍迭紀前報茲悉當時波及受傷之周雪林袁阿囝楊信生三人已在上海醫院醫治就痊前日送回商埠巡警局轉送地方檢察廳歸案審訊陳廳長諭令分别交保候傳米店主皇甫玉林及已死徐建祥之兄徐建桂等到案再訊 
[翁媳通姦案近聞]  
　　住居下海廟後面崑明路向爲西崽之徐紀生前因其妻姚氏與乃父徐炳桃通姦遽用手槍將姚氏擊斃由捕將徐父子一併拘解公共公廨迭經中西官訊實判均押候擬辦在案茲悉華官意見以徐炳桃敗壞綱常自應重辦而西官則以紀生在租界内開放手槍已違定章且竟忍心殺妻法更難容業經一再磋議擬判徐紀生收押西牢二年徐炳桃收押一年不日宣佈堂諭 
[内務部亦贊許孔敎會]  
　　敎育部贊許孔敎會其批詞已登載前報茲悉内務部亦已批准立案批詞錄下准國務院函交奉大總統發下該發起人等呈及孔敎會開辦簡章各件均悉該發起人等鑒於世衰道微慮法律之有窮禮義之崩壞欲樹尼山敎義以作民族精神發起該會以昌明孔敎救濟社會爲宗旨并盡納其事於講習推行兩部務去浮文力求實際具見保存國粹之苦心所訂開辦簡章尚屬切實妥洽自應查照約法准予立案并仰將詳細章程續呈本部核定此批 
[第二營派兵出防]  
　　混成第三旅李旅長以江橋鎭地方近來時有盜匪出没以致商民難以安枕曾令第一團第二營派兵二棚前往駐紮茲悉該營楊管帶業已轉飭五連連長蔣玉岡派撥一排一棚兵士駐防江橋鎭排二棚兵士駐防王滿泗橋均於九號由滬出防以資保護 
[國民征庫預備軍開會紀事]  
　　昨日下午一時國民征庫預備軍開第三次征庫研究會該軍戰員全體皆到來賓約數十人首由主任幹事程樂山君報告開會性質及開辦以來情形並在北方聨絡戰士始末最後謂本處開辦經費非常恐慌甚願熱心人贊助云云次由執法部幹事長　弼臣君提出應議各事次由天津戍邊決死團代表冷公劍報告俄庫情形及政府對外方針且謂政府擬和平了結但此事斷無和平之理國民皆當興奮故此兩處聨絡一致進行次由國民黨交通部職員汪幼安代表張漢英女士到會云現在俄庫亂事宜有實力上解决若徒空言斷無利益然實力必爲政府所忌現在應組織義勇隊以防不測次由許奇松君演説主張全國皆兵一致對外繼該處會計員潘容百君報告有事赴蘇辭退繼程樂山君以宋君伯飛旣任共進會不能兼顧本處評議部職務且共進會與本處宗旨不同應請其辭職另舉衆贊成末後全體職員將蕭弼臣君所提議者一一表决一改國民征庫預備軍爲國民國防預備軍（一）用函件聨絡各籌餉機關（一）請政府發給軍用品不另自備（一）將校赴戰地川資未成軍時自備成軍後由政府担任（一）有願助本籌備處用費者可收用若係助軍費者則請交政府（一）偵探隊出發者如在未成軍前俱由本處主持並接濟（一）派專員聨絡馬賊免爲敵資（一）本處幹事及代表任政府調用（一）軍事交通代表劉佐成君被調進京暫不舉人代理議决後已四時遂散會 
[救國社開臨時會紀要]  
　　昨日下午二點鐘成都路救國社開臨時會議其議事程序及議決事件彚記如下（一）正社長于佑任君報告黎副總統來函贊同本社之盛意原函由黄奠華君宣讀衆皆鼓掌（二）報告本社自開辦至今經費會登告白不再詳述（三）通過本社月支經費預算表（四）提義本社經費籌集方法先由正社長于佑任君慨任籌墊洋二百五十元副社長温佐才君籌墊洋百元商請周晋　君籌墊洋百五十元即由于温二君前往接洽（五）確定各部主任及常川幹事實行分科辦事（六）蔣君宸予擬籌辦體育團事經衆討論即請蔣君籌進行方法俟下次職員會議再行公決（七）研究探險團組織之方法擬分兩路一發西方一發北方此次團員即行登報召集一俟定期試驗方可出發 
[釋放胡少春]  
　　楊葊菴胡少春周全星李東雲等四人前在高昌廟富安里會集私議擬刧萬琛醬園爲陸軍第三旅探訪員拘送地方檢察廳訊供不認押候核示在案茲悉第三旅旅長李君業已函致該廳陳廳長聲明胡少春實係誤拘前日經陳君委令曹檢察官提案預審以胡少春旣係誤拘判令交保楊葊菴等三人雖無爲匪實據究屬情有可疑判令押候起訴審判廳復訊判决 
[城内]  
　　縣知事批○（周德昌磗灰行呈批）呈悉前據自稱宜興石灰總發行孫幹卿等禀請立案批斥不准又據大源行等十七家稟請合資自述亦經批駁在案破壞行規自有本署禁約至所稱牽累認税等事事關税務應逕向上海税務總公所具呈可也　　地方審判廳刑庭批○（費趙氏費洪氏乞恩收回成命批）查私訴純然以尊重當事者意思爲原則此案嚴安生如願讓屋領欵事果同意自可照准仰候將繕本送達嚴安生視其有無異議再行核辦　　地方檢察廳批○（馬楚橋等呈請矜宥卜林春批）案關人命應候本廳决定處分無庸爾等曉凟至地保卜西良已經票傳未到着卽喚同卜朱氏投案備質仰傳諭遵照（買慶忠訴王紀山竊取角洋請追贓批）狀悉案經迭次研訊據王紀山供認祇竊小洋四千角餘贓堅不承招候添傳朱王二人到廳質訊再行核辦　　不認行兇○江友華同妻陳氏控李德才用城磚擊傷女兒新子等情當經上海地方檢察廳飭警將李提到前日午後由葛檢察官研訊江夫婦伸訴前情並稱女兒新子之鼻樑被李擊傷請爲驗究訊之李德才堅稱該女之傷實在陳家石橋上自行跌傷可請調查問官騐得新子雖受傷屬實然李堅不承認判李交保候查明再核　　流氓到案○著名流氓陸小蘭由警在蘇家橋地方拘獲寄禁南滙縣監由上海地方檢察廳派警迎提等情已紀昨報茲悉該犯昨已押解到廳由巡長王桂生禀明廳長謂該犯判决監禁期滿之後尚須解歸南匯檢察廳訊明懲辦云云陳廳長准如所請飭將該犯先行釘鐐收禁候究　　蕩婦潑悍○住居大南門内東王家弄之商人張來昌前日扭妻危氏至地方檢察廳控稱該氏不守婦道向之訓掠反敢持剪行兇致被刺傷扭案請究陳廳長諭候驗明核辦 
[南巿]  
　　巿政廳批○（商人連錦堂稟批）批禀閲悉該商人認包船隻税期滿據陳力顧公益仍照原數按月認繳税銀二千六百四十元請予續辦等情查該商人自承包船隻税以來辦理尚無過誤上年光復後曾以商業疲滯船隻稀少請每月减繳税銀二百元經前巿長察係實情准予暫時减繳現在巿面可望復元旣願加增税額照原數承包應准續辦卽着另具認保切結並預繳税銀一個月到廳再行給諭出示通告並呈縣備案可也　　押犯自經○第一區拘留之竊賊陳阿生前晚乘人不備在押所内解帶自縊幸經管所巡士查見解救得甦遂即報告區員查明押期未滿仍令還押由該巡士小心守護 
[閘北]  
　　婦人跌傷○婦人章劉氏前日雇坐陸阿二之東洋車行經新閘橋堍被米行送貨小車撞翻致氏跌傷頭面由崗巡將該氏及小車夫計阿根一併拘禀張區長解送巡警局核辦　　妨碍衛身○住居六十間之黄阿二因將病死之牛開剝售賣被一區崗巡查悉將黄拘區經張區長訊明屬實派長警押令掩埋黄具結保釋 
[公共租界]  
　　添造房屋○泥城橋外戈登路捕房建設押所業已興工茲悉卜總巡以該捕房轄境遼闊且甚荒僻非加派騎巡不足以資鎭懾現擬添派西印馬巡數名駐防是處故復於該捕房後面另建騎巡住宿舍並馬房數間亦已商准工部局一律興工建築矣　　西探回滬○總巡捕房五十號西探頭目安姆斯脱郎請假一年回國迄已期滿前日由該國發電來滬報告卜總巡謂已乘公司輪船起程定十三日到滬　　激勸巡捕○匯四捕房九百零四號華捕因在差獲賊有功經該管捕頭禀奉張正巡官着將該捕下級升期提前半年以資激勸　　强搶金飾○唐家弄一百四十八號住户周王氏前晚八句除鐘行經盆湯弄被匪攫去一兩八錢重之金鐲一只又虹口蓬路九百九十二號住户范曹氏於前日午後四句半鐘在南京路五福弄口亦被流氓搶去值洋三十二元之金押髮一支又勞合路四十八號住户徐李氏前晚七時半在門前閒觀被匪攫去金挖耳一支均已投報捕房請爲查緝　　横行不法○趙菊林前晚七時行經新閘成都路突被匪人攔住用刀恐嚇剝去元緞羊皮馬褂一件事後卽投新閘捕房請爲派探偵緝　　失竊報補○新閘白克路四百五十八號胡如城家失竊值洋九百元之金飾各物又南京路七十四五號綺章號失竊值洋一百五十元之大衣一件又西藏路旅泰番菜館内之朱伯航失竊綢皮衣服多件又長浜路三十六號某洋人家失竊銀器具等物昨均開單報告就近捕房飭探查緝　　巡捕違法○老閘捕房三百零七號華捕因寧波路二百二十一號某姓家失竊案牽涉經捕頭查悉並於昨日派探往查屬實着將該捕拘留候究　　欺騙鄉民○朱根順在四馬路得意樓茶館内向鄉民朱富貴以找尋逃妻爲由謊騙尋費洋五元經包探王梅生查悉禀奉捕頭卽將朱根順拘入捕房押候解送公堂請究　　包探獲賊○吕秋芳因在石路上某衣莊竊衣被探陸桂山拘獲又瞿大發摸竊蔣龍生銀器被探錢壽生拿獲又過犯陳阿二行竊廣東路王紀泉豆腐店内銅器被探顧阿根查獲業已先後帶入捕房一併押候解訊辦　　店夥捲逃○西華得路寳興銀樓主某甲昨　捕房云被夥注少亭捲取金銀首飾而逃請爲查緝捕頭准之　　誘匿婦女○姜福扣住斐倫路三百三十四號昨　捕房去有女兒張姜氏在楊樹浦某紗廠工作被同廠某蕩婦　匿無蹤捕頭令姜自行尋訪有何清分○王嘉新昨在漢璧禮路與姘婦張王氏口角相毆被捕併送捕房留候核辦撞傷行人○人力車夫曹金才昨在外大橋堍撞倒行人麥阿元致傷頭面由捕送往同仁醫院醫治再核有無寃誣○某洋人疑李錫根竊伊金表報由捕房將李逮案押候核辦 
[法租界]  
借貸贖罪○鄭興發劉少伯梅阿三前因將煙鎗内宿膏和紅砒等毒物製成戒煙丸發售爲捕房查知一併解廨經中西官判令各罰洋三千元劉梅二人已如數繳出惟鄭因無力遵交改押西牢三年在案茲由鄭妻向親友借得洋一千元投案呈交尚少二千元求恩豁免聶讞員商之李副領事着再押三禮拜准予開釋奇貨可居○陳氏婦人上年將女兒紅寳携來上海押入王氏花烟間内爲娼曾得身價洋九十三元詎近來紅寳之父陳珠忽偕冐充紅寳之姑之劉王氏及張金龍欲將紅寳搶回王鴇得悉後即函致海州招紅寳之夫劉道瑞來申領去陳珠阻止不允故卽報捕將一千人拘解公堂經聶讞員訊悉原情判劉張各押七天陳珠玉鴇斥退紅寳准給其夫劉道瑞領回完婚並移文報告海州知事如陳珠再有强搶情事卽行提究雜評三 
北京有中美同盟會出現上海亦有中美英睦誼會之發起此種舉動最足以聨絡國際之感情而有益於中華民國之前途匪細莫謂國民私交無關政治而遂淡漠視之也願吾國名人碩彦以及各團體機關速出全力贊助之專件 
[路透電社與鴉片問題]  
鴉片毒藥擾攘神洲已數十年邇來我人旣知其爲害之亘且深於是朝野上下羣起驅除厲行烟禁不遺餘力入歲以來成效卓著乃英國政府名爲大邦文明之國力阻我國禁烟前途竟若欲迫我買收者暴滅公理已達極點然其國内人民對於其政府野蠻主張絶對反對上書指斥其政府者己數見不鮮然此種書件路透電社一槪稿不送登各報是以此種重要信息無從傳佈而若遊戲賽會之無足關係之舉該社反詳述其事送登各報全球人士無不知悉於此可見該社之偏私亦以見其信用之不十分足恃也民國西報主任馬素君憤該社之一逞其私見於此等重要消息有大關係於烟禁問題及我國治安前途者竟棄置不錄乃特致書該社質問理由該社得馬君質問書當如當頭猛然受一棒喝竊冀其自茲以後當悔悟前非於此等重要問題不敢復存偏見而仍謂秦無人也故特將馬君之質問書及十二月十一號英國反對鴉片會致其外部大臣之質問書譯錄如左彼路透電社不過爲英人所辦全球交通機關耳其偏私若是嗚呼依賴外人而不思自振者可以反矣譯者識民國西報馬素君致路透電社質問書路透電社上海代表考格思君鑒昨夕電話旣蒙同意僕今正式致書執事如左（甲）
昨日下午及十日以前僕從倫敦得極可靠之消息言有人致書於英國政府外務部大臣格雷君質問有英人違背條約在中國杭州設立烟窟等事同時有人請格雷君注意大陸報所登該報訪事與一名愛澤來君者之談話且言英議院將速行提議該兩事云（乙）以上之事發現後未幾英反對鴉片會擬上書格雷君抗議英國政府爲在揚子江沿岸非通商埠之安慶地方焚燬華人所有之鴉片一事差英國兵艦弗勞拉侵入中國土地之舉且言及所强説之中國違背條約並懇英政府即行禁止印土之運入中國勿再遲延云云（乙）
僕於昨日下午接到上述之禀書係從西比利亞鐵路運來在十二月十七號英倫郵局所發（丁）因以上所述之事於鴉片大問題上包含極重要之關係而貴社駐倫敦之代表竟遺漏而不送登此等消息於中國各報而於運動會跑馬會及小鎭巿之選舉等反詳述無遺較之英國人對於東方及西方從來未有之重要問題上所發表之意見更爲重要殊屬不解僕更將以所述之禀書及此信登入敝報以供公衆之研究蓋公衆之利益卽爲我等之利益而我人所常注意者爲公衆之幸福也民國西報編輯及發行人馬素啓英國反對鴉片會上外部大臣格雷君書英國反對鴉片會敬上書於外務部大臣格雷台前本會因近時中國禁烟及議院所陳述之事及十一月八號閣下致格來司格埠禁止烟土貿易支會之覆函敬請注意本書下列諸條（甲）
因暫時變動華人復私種鶯粟事十月十四號倍思君代閣下覆李斯君函内有云從英國駐華之外交及領事各員所呈進之報告觀察中國中央政府實不能行其權力於各省且從革命發動以來中國顯然不能施行一千九百十一年五月八號所訂中英條約第一條所規定之中國全境土藥當逐漸减種之條欵云云本會查好時君之中國鶯粟報告書首章第一張有云鶯粟乃冬季之收成並云從前中國土藥四川省産其大半除川省北面之高原外種植鶯粟從每年西十月初起約至來年四月底止云云故本會竊以爲中國揚子江一帶及該江以南出産土藥之區域種植鶯粟之氣候當大致相同故倍恩君所引之我英各外交及領事員之報告所述之中國種烟事當止及於去年西五月底當是時民國政府方始成立耳竊以爲去冬中國各地甚形擾亂各處秩序有至近時始行恢復者故該報告等皆於中國擾亂時所著者不能以之爲中國共和政府不欲立志於最近時間内禁止種煙售烟及吸烟之證據且亦無充足之理由能使人疑中國之於煙禁不能卓著成効而於本年鶯粟未熟之前到除已下之種也據最近消息民國政府確已實行禁絶鶯粟十月念九號民國總統袁氏已發行嚴厲之禁烟命令十一月九號字林報載在中國内地游歷之外人証明中國已實事禁煙並聞雖極少數之烟土亦不能於巿上出售且預防復種鶯粟之手續亦已佈置完備故近數月内情景大異而有謂中國官吏詐僞之行爲故意限止印藥以便土藥暢消寔屬毫無影響之談可見除一二官吏愚拙之舉動外中國於禁吸禁種二層已能切實辦到云云以上之説似乎較爲正確且此人之言涉及下术之安慶燬土案列觀以上諸説敝會意見不能不與閣下等之説大相逕庭矣（未完）來函 
[維持大同民黨機關處再致混成第三旅旅長函]  
英石統領先生鈞鑒敝黨本日二時開臨時會討論此事追原溯本眞象莫知僉謂不自我先不自我後而獨發生於同人聲討不肖首領章水天罪狀之際此中怪狀不言可知惟先生以民國偉人而爲宵小所播弄乃同人所不解者也夫招摇撞騙律有明條然必須有確實証據令人俯首受罪否則以一紙郵書擬人不法不獨共和國家無此法律即專制時代亦無此苛條且吳再漢之招摇撞騙被累何人所犯何事發生何時見証何人縱使其事確鑿能否保其無假冐誣陷情弊告發者係公民劉壽生南巿有無其人與吳再漢有無紏葛以上情事先生是否詳加查察若以細民匿帖即能動統領之威竊恐先生龍馬精神將不暇爲國事煩也如茲事而是也則吳再漢罪有應得同人不能因同黨而袒護之如茲事而非也則吳再漢名譽攸關應請先生一面登報更正一面嚴拿劉壽生到案懲辦以儆刁頑而肅法紀母任企禱之至專此即請勛安維持大同民黨機關處全體職員啓 
[鎭江關税務司函]  
頃閲貴報載有税務司不認鎭江關監瞀一則略謂鎭江海關監督袁思永君自奉命至滬會同江海關監督與税司磋商接辦之法詎税司以未奉總税務司照會未便承認及袁君蒞鎭晤及鎭關税司巴君亦以前詰却之袁君不得已乃由滬赴京呈請大總統命令總税務司照會各關税司認可矣云云竊思袁君奉命後迄今多日並未與鄙人謀面想係尚末蒞鎭初何有承認不承認之説貴報所載或係傳聞之誤尚祈更正爲荷此佈順頌日祉鎭江關税務司巴爾手啓正月初十日 
 
 

Page 8

 
 
   
 
 

Page 9

 
 
   
 
 

Page 10

 
 
　　中華民國二年一月十三日星期一（申報）舊曆壬子十二月初七日第十版 
自由談自由談 
游戲文章 
[仿九九消寒歌] [  了青]  
　　一九二九總長早逃走三九二十七俄庫風雲急四九三十六外交無結束五九四十五快快征蒙古六九五十四熱血沸如熾七九六十三籌餉最爲難八九七十二捐輸莫退避九九八十一匹馬邊關疾一九二九總長吃花酒三九二十七春風走消息四九三十六警察挨門捉五九四十五恨無躱避處六九五十四低頭聽懲治七九六十三罰金心所甘八九七十二釋放非容易九九八十一面皮厚如漆一九二九總長大出醜三九二十七掌聲清以徹四九三十六頭也不敢縮五九四十五面賽紅皮鼓六九五十四總算風流事七九六十三任人恣笑談八九七十二今年大不利九九八十一美人手如鐵一九二九總長開　口三九二十七鴉片當官吸四九三十六禁烟期限促五九四十五買好幾箱土六九五十四足彀吃一世七九六十三議院無人參八九七十二日高慵未起九九八十一官大無法律一九二九都督取雙婦三九二十七鴛鴦兩邊立四九三十六妻妾皆花燭五九四十五天足肩頭舞六九五十四風流眞種子七九六十三夜深話喃喃八九七十二恩情變閑氣九九八十一醋海風波急　 
[小先生傳] [  冰]  
　　小先生者籍隸小孤山固小家碧玉也父某爲前清小吏家小康小先生爲　小妻所出小而慧父母自小鍾愛之俾就學於小學堂未幾父母俱抱小恙相繼殁女爲小人所略遂落平康假母小阿昭爲築香果於小普慶里榜其門曰紅塵小謪腰欺楊柳小蠻重生口綻櫻桃小紅一點裙下雙鈎纖小如削學蓮花小步見之者方之錢塘蘇小江左小喬居一小樓樓中設小几小案案陳各種小説几供小膽瓶揷小梅數枝每當小睡初醒小窻獨坐擁紅泥小爐抱琵琶度大小曲大絃小絃嘈嘈急急如小珠走盤小雨酒　酒小宴小上墳諸曲亦娓娓入聽偶小出則小馬夫駕小白駒挽小轎車至戲院看小福安小子和小保成小如意小紅燈男女諸名角戲或至小花園品茗遇稔客時作小談或佐小飲纒綿婉轉如小鳥依人小婢二一名小柳一名小翠俱有小聰明善獻小　　　　壽　某薄有小家財　小輪船小游滬上偶至小廣寒一見小先生攝去小魂　隨至小善慶與小阿昭相商開出小菜單請攏小朋友擺檯小花酒碰場小麻將盤踞小房間想尋小開心小先生遂一躍而爲尖先生三 
海外奇談 
[奇童] [  頌斌譯]  
　　孛爾納者蒲茄特圍中種樹者之子也年方十一卽以讀書餘暇學種樹頗誠實蒲茄特信用之迄今已五年上月某日柏林開兒童文學會各處童子均紛紛投考孛爾納亦與焉居第一得賞金牌一塊英金三百元人稱爲奇童 
[食人樹] [  漱安]  
　　非洲馬打加士島有一樹不生旁枝只有一樹幹挺立地上樹幹上生八大葉葉尖垂地每葉距離約三尺許形如八門葉内有許多鈎刺又有長條上生如指之粗毛頗堅硬長條每日摇動不止人若近此樹則長條捲之血肉漸被此樹吸盡只剩一副枯骨而已故土人名此樹曰食人樹行旅　此須帶刀斧將長條斫斷則無事矣是較之食蟲草尤奇 
尊聞閣詞選 
[許君重平以無題四首見示卽次原韵時客越州] [  蝶仙]  
　　曲檻深廊月到遲晚窗寗火耐人思年來作客雖成慣無奈天寒酒醒時　　約夢相尋路每差盲風吹落别人家夜來想見紅窗外一樹蠟梅都着花　　强盡黄昏酒半巵文園消渴試君眉（茶名）家書不厭千回讀祗怪廻紋太陸離　　心字餘香故故然小詞新韵選河傳情絲愈覺難成繭纔是春蠶第二眠 
[無題四首示蝶仙] [  重平]  
　　三月江南春去遲偶抛紅豆種相思十年兜率甘成佛偏識蕭孃遣放時　　話到婚姻願已差者番飄泊竟無家飛茵墮溷隨風定此是人間薄命花　　小晏紅樓酒一巵商量出處到蛾眉七言詩讖徐陵句暫聚何堪又别離　　一水迢迢思渺然加餐珍重尺書傳不知風雨梧桐院已損秋閨幾夕眠 
自由談話會 
　　近日上海之三多審判廳請求離婚案多各處牆壁黏貼禁烟局告示多茶坊酒肆談論俄蒙協約事冬　　禁烟聲中之七煞調查員東奔西跑窄街小巷亂走人家亂闖威風煞南巿土行請求展限不准紛紛遷移租界棲息外人勢力之下以圖一時私利可恨煞戒煙丸店戒烟醫局生意頓增十倍快活煞一般烟鬼一經捕捉富者罰　猶得出外再吸貧者錮禁逼戒實在無趣煞幾十年老鎗吸旣不能戒實難熬涕泗交流可憐煞中國人事事虎頭蛇尾現在禁烟還算嚴勵敬告當局堅持到底勿再弄得一場無結果惹外人笑煞吸烟者快快戒絶好成健全共和國民中華民國從此日臻强盛則吾希望煞[  覺迷]  
劇談[  玄郎]  
[紀十一夜老譚之全本定軍山]  
　　定軍山一劇滬上多演天蕩山一叚刀劈夏侯淵一叚之正本數年來未得一見前晚老譚獨源源本本演至一點餘鐘殊爲難得討令出場一副盔帽顔色極古鈍大致一十年前所用之物鬚色亦黄劣不堪與時下之徒以裝飾博人歡者逈别在帳内喝（且慢）二字精神飽美沉雄清勁之至（還是老黄忠）老黄忠三字雄壯激昻摹足自負神理二六一叚破空而入一氣呵成清勁老當得機得勢手法靈活神采飛揚逼興一精神矍鐸之老將斬夏侯德後　刀一　刀花飛舞大有熟極而流之槪臨了以刀輕擲空中旋以手腕一抬即緊緊收住寓奇巧于縳熟之中尤徴特色工架處處着勁摹出老當益壯之神氣淨盡無遺與夏侯淵互約縱馬煥將後一段白口字字清晣斬截唱句則故意變格換調與黑風怕中高旺戲媳唱法大同小異音韻鏗鏘腔調新奇殊屬聞所未聞老譚生平每好作創見特聞之舉以賣弄奇異不圖年近古稀興復不淺戲爲老將不服老之戲而人亦老伶不服老之人也大戰夏侯淵連敗數場姿勢機警步武迅捷于詐敗神情尤得繪影繪聲之妙猶憶其昔在老天仙演唱後臺欲令其唱此劇遺薛瑶卿造寓磋商老譚故亂以他語而默拒之薛商至晨雞三唱始允許焉其身價之高抬此劇之貴重如此 
小説 
[政治小説鐵血男兒（三十）] [  常覺　獨鶴]  
　　車徐徐行路頗崎嶇白微啟眼簾偷覷窗外但見遠山近水柳暗花明風景殊佳絶車門忽輕啓一人探首望覩白狀似鼾睡又即闔門退蓋陶米洛甫也旋聞鄰室談論聲語音甚低白側耳細聽約略可辨但云（決非贋鼎我在巴黎曾一見其人惟較瘦耳：：）（萊司與英國記者必半途他去海諾夫人甚機警當不誤事：：）（彼倘僞托烏突者余必餉以手槍君囊中不亦有此物乎甚善甚善：：）（吾謂彼必簽字：：）（彼之王位豈能長保至遠不出一月必爲俄國掌中物矣：：）（否彼方神遊華胥無論何人一飲海諾夫妙藥必有數日沈睡：：）語至此始寂然聲甚啁雜似有多人密議　　車行經一小站站懸彩旗以表歡迎過此地漸平坦土漸膏腴白默坐外觀微露笑容自度路不遠矣忽聞足音自室外來乃復倚椅垂頭作沈睡狀門砰然啓陶匆匆入推白使醒白徐徐欠伸僞若驚覺陶曰殿下速醒此間已密邇王京轉瞬將到白起坐曰然乎僕諸事已備惟頭痛仍劇陶作獰笑授一紙與白曰頭痛不難立愈此爲殿下演説詞鄙人所代擬者仍爲西奥司文請先一習之如遄返故宫訓誥人民之際乃不操國語實非所宜也白取觀之依然不識一字遂謂陶曰僕當即練習惟求先以英文譯讀一過使略知梗槪陶乃操英語朗誦白靜聽之詞中大意無非謂烏突能重復祖業全賴俄力後此西奥司凡百行政皆當求助於俄庶可轉危爲安永享平和幸福而已令人聞而生厭時軍方疾行遥望一灰色塔高峙山巓途經村落亦漸繁盛蓋所謂西奥司都城已在咫尺間矣二 
[短篇小説雪塑之活佛] [  瘦蝶]  
　　寒擁重衾夢回孤枕披衣起視覺白生虚室眩耀眼簾知昨夜天公白戰正酣積雪弄睛致有此光明氣象梳洗旣畢亟啓户出眺門外雪深尺餘高與階等河山萬里一白無垠誰謂中華民國無一寸乾凈土耶對景低徊賞心悦目愉快莫可名狀瞥見鄰童二駢肩立階前呵凍手搏朔雪爲戲少頃塑一狀似彌勒者跏趺坐石上肩聳玉樓目澄銀海固宛然一世尊也二童相顧樂甚拍手歡呼若忘其嚴寒之砭肌骨　　一童纔五六齡對雪像合十而拜之曰此活佛也禱之必獲幸福　　一童稍長約八九齡聞其語憤然曰弟言此活佛其信然乎果爾我當斥而碎之　　語已即怒目植立於雪像之前戟指斥之曰咄！咄！！汝其活佛乎汝知民國成立政體共和五族大同無分畛域汝應如何推誠翊贊以同處於五色國旗之下共圖千載一時之盛乃敢甘心叛逆受狡俄之籠絡妄稱獨立私訂條約爲我祖國瓜分豆剖之先兆冥頑不靈莫此爲甚汝雖有五官四肢毫無知識徒供他人傀儡之用縱使我政府開誠布公宣慰備至汝竟悍然不顧甘仰外人之鼻息汝亦知全蒙一入俄手汝則永無自由之日乎抑且將死無葬身之地乎嗚呼汝倘執迷不悟竊恐噬臍無及我堂堂中華民國若因庫倫獨立之故惹起列强之瓜分禍魁罪首舍汝莫屬我今先碎汝身以洩吾憤遂握拳亂揮舉足亂踏一童竭力止之不可瞬息間皎皎之雪與汶汶之土相混莫能辦二童乃相與携手踏歌歡躍而去　　余因深佩童子之卓識歎息不置　　瘦蝶曰活佛誠愚然鄰童對於雪塑之活佛斥責之而蹂躙之其愚亦不可及顧鄰童縱不碎之倘晴曦朗照彼雪像亦將化爲流澌猶之活佛之負嵎自固一旦我兵壓境詎能堅持其獨立主義而抗不輸誠耶嗚呼活佛其母爲鄰童所笑也可 
 
 
 

Page 11

 
 
   
 
 

Page 12

 
 
   
 
