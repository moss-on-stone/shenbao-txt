# 1918 - 300 - 4916423

 

Page 1

 
 
   
 
 

Page 2

 
 
   
 
 

Page 3

 
 
時評 
[犧牲] [  （冷）]  
　　奉直議會均請政府犧牲己見以成平和嗚呼犧牲之義夫豈易言哉假使有權力者而苟有犧牲之念則中國何至有今日哉 
　　雖然中國之有權力者亦何嘗不肯犧牲哉犧牲國家之財産犧牲人民之生命犧牲一切公共之事業公有之名譽其犧牲甚大也所可異者祇犧牲他人不犧牲自己耳 
[命令]  
　　十一月一日大總統令特任張樹元署理山東督軍普暫行兼署山東省長此令 
[專電]  
　　北京電協商國說帖係意見書性質警告尙未正式提出政府已表示旬内與以滿意答復且已通電各省注意對敵懍遵中央 
　　（二日下午三鐘） 
　　北京電美使館員稱並未提出說帖但向外交部口頭述希望履行某事項 
　　（三日下午五鐘） 
　　北京電東海將召各總商會長及公司代表籌商歐戰後工商計劃（三日下午五鐘） 
　　北京電平和聯合會二次通電聯合全國商會省議會敎育會報界請雙方停戰推王士珍張紹曾周學熙張耀曾爲總代表會設京師總商會（三日下午五鐘） 
　　北京電政府認平和令係對南讓步待西南有反響再令停戰（三日下午五鐘） 
　　北京電湘省議會分電南北求方撤方撤防罷戰 
　　（三日下午五鐘） 
　　北京電薩鎭冰黄培松王正雅電復贊成平和期成會軍政府意期成會平和運動若合法則贊成章士釗有代表西林來京之說 
　　（三日下午五鐘） 
　　北京電閩長官復平和會即行停戰專事勦匪 
　　（二日下午三鐘） 
　　北京電奉議會電政府請俯順輿情降心讓步速弭戰事直議會電請犧牲己見早就和平（二日下午三鐘） 
　　北京電浙旅滬學會田中玉俱電贊成平和期成會督促進行（二日下午三鐘） 
　　北京電李耀漢電請速决粤局（二日下午三鐘） 
　　北京電王占元昨抵京倪嗣冲今日可到（三日下午五鐘） 
　　北京電安福派對内閣問題有疑慮前途難樂觀 
　　（三日下午五鐘） 
　　北京電徐勸清親貴回京無危險免謠言（二日下午三鐘） 
　　北京電瓊龍軍日挫龍裕光逃香港（二日下午三鐘） 
　　北京電張勳住荷使館初許保險費一百萬近懇减繳（三日下午五鐘） 
　　北京電庫倫陳使國防外交條陳案通過（三日下午五鐘） 
　　北京電昨閣議决接濟日本食鹽十萬斤（三日下午五鐘） 
　　北京電亞細亞公司請卹案否决（三日下午五鐘） 
　　北京電徐樹錚赴日觀操調航空校長秦國鏞等爲隨員（三日下午三鐘） 
　　北京電陳樹藩電元日鎭巴失因鍾回南鄭敵陷西鄕佛坪將管使隔斷不能援救又號日甯陜失東江口危現派張分統扼江口 
　　（三日下午三鐘） 
　　北京電陳樹藩自渭南來電告急謂不援將無救 
　　（二日下午四鐘） 
　　北京電川軍聯合陜軍圍攻天水經吳攀桂胡立成等擊退政府以陜援甚急嚴催張錫元尅日回鄂率隊赴陜（一日下午五鐘） 
　　北京電鄭州四逹要地關係極重紳商徐光華等呈請設鎭守使並以徐占鳳充任（一日下午五鐘） 
　　北京電援閩奉軍王旅抵浦久無船輸送現决由滬杭滬甯赴杭陸路入閩俟車備齊即開拔（二日下午二鐘） 
　　北京電張文生奉令剿匪三十日率隊赴碭山與曹州張使歸德寶使聯合進剿惟軍隊不敷請將駐皖新安武軍調數營來徐 
　　（二日下午二鐘） 
　　北京電京步軍統領李階平將調熱河後任或劉金柱姜桂題將調魯 
　　（二日下午四鐘） 
　　北京電外蒙向財部中行借欵百萬以全部地稅牧租作抵十五年還清 
　　（一日下午四鐘） 
　　北京電吳鼎昌已提辭呈 
　　（三日下午五鐘） 
[外電]  
　　海參崴電伊爾庫次克二十九日電稱法國高等委員賴諾爾特因汽車肇禍受傷不輕（一日） 
　　海參崴電今日官場消息謂烏姆斯克政變之謠全無根據今方組織俄羅斯全部政府之閣員會西比利亞政府之閣員多數在内英兵司令諾克斯與英兵一隊已於二十九日行抵愛加特林堡 
　　（二日） 
　　海參崴電此間政府各機關人員全體上辭職書據稱政府行政方針已轉趨於右黨再各部之現任長官蒙蔽部員不使其略知所經過之事故關於西比利亞西部政變之驚人謠言尤不使之與聞云 
　　（一日）以上路透電 
　　北京電安福俱樂部對於錢能訓正式内閣問題主張須與經全國國民同意解决副總統問題即推舉曹錕之件相交換方允贊成研究會雖不反對錢能訓之總理而反對曹汝霖陸宗與之總長討論會反對劉冠雄之海軍總長因此種種錢能訓之正式内閣頗難成立徐總統今晨會見王揖唐段祺瑞會見劉恩格竭力疏通意見（三日） 
　　濟南電山東鐡路濟南醫院新屋落成禮於今日舉行中日官紳到院觀禮者數百人甚盛會也 
　　（三日）　 
　　濟南電山東中日通信機關互相聯絡已從十一月一日起實行中日商民甚覺便利（三日） 
　　東京電今日上午日本陸軍大臣官邸開元帥會議協議國防充實問題（二日） 
　　東京電日英兩國元首互贈答親電大致謂關於元帥刀及徽章之贈受期望兩國在平時及戰時之結合更爲鞏固（二日） 
　　東京電日本外務大臣内田氏將於九日晚間設宴爲新任駐華日使小幡氏餞行並邀中國章公使作陪（二日） 
　　東京電留日之胡漢民氏定於四日由東京啓程赴滬於三日至日本外務省訪小幡公使埴原政務局長辭行章士釗殷汝耕兩氏前後訪日本内田外務大臣有所懇談（三日） 
　　以上東方通信社電 
　　北京電當局受協約國警告求息内爭益急决計非至無可讓步時不與南方决裂（二日） 
　　北京電參陸處令各方前敵將領呈報軍隊軍械確數一面覘實力一面謀收束（二日） 
　　北京電内閣因副座關係恐難得同意現正疏通　　（三日） 
　　北京電張樹元電曹州張鎭使單縣馬營長東昌陳旅長在各處剿匪迭獲勝仗計斃匪數百名生擒桿首四名伙匪數十名獲快槍數十桿土砲十餘支馬七匹救民票百四十餘名匪氛稍靖（三日） 
　　北京電安福組黨舊交系極力與新交系聯絡藉固勢力（二日） 
　　北京電全國商會代表陳濟清請提倡僑商招待所委員督辦政府令商界公舉主任或會長允予保護毋庸派員（二日） 
　　濟南電匪勢日熾紳民公議援照湖南福建辦法請任專員清鄕（二日） 
　　以上中孚通訊社電 
[戰電]  
　　倫敦電奥國公報云奥軍總司令於二十九日晨間派高等委員通告意軍司令謀免續行流血停止戰爭商訂休戰條約意軍司令初則明白拒絶直至三十日晚始許代表越過戰線開豫備會議 
　　（三十一日） 
　　巴黎電法國各報謂奥國必須如布國許協約軍自由經過其境及用其鐡路奥國若圖爲德國屏障以免協約軍自南面攻入則未便輕容安特拉細伯爵爲協約國所不信任之人今不能遏阻奥匈民族趨向自由之進步伯爵之謀略乃在借列國公會逃避完全降服云（三十一日） 
　　亞姆斯特丹電奥國德人對於安特拉細伯爵對美之提議頗爲忿怒紛紛主張自决前途（三十日） 
　　亞姆斯特丹電聞匈京復起巷戰羣用來福槍機關槍與槍刺交鬭死傷多人（三十一日） 
　　亞姆斯特丹電星期日柏林有五處公民大會爲當道解散聯邦議會獨立社會黨議員曾蒞會演說里白克尼區博士要求建設政府依國際社會主義與各國勞働界聯合里特波氏警告衆人準備一切 
　　（三十一日） 
　　倫敦電某報載稱德國來因河各省居民因聞消息靈通者聲稱政府準備於必要時任令敵軍佔據柯白蘭士與柯洛業二要點故羣情大爲張惶此說曾由柯洛業報徵實（三十一日） 
　　倫敦電商務部宣稱在交戰國休戰期内駛行之船舶所載貨物之兵險費將滅百分之五十 
　　（三十一日） 
　　羅馬電意國公報云意軍之勝利範圍漸大敵軍現於比亞夫河東面退走不能抵禦意軍之緊逼山境陣線之敵軍或集於山谷或圖進抵太格里亞孟土河渡口意軍所得之敵軍槍砲戰品幾全無損意軍已完全佔據塞森山現正力爭圭羅山峽意軍且佔據福里拉河與比亞夫河間之山脊及塞拉凡爾鎭現向康細斯里哇高原進發第十軍已抵里凡柴意軍復在格拉巴境進攻佔據要點多處意軍俘虜已逾五萬人並獲砲三百餘尊（三十一日） 
　　倫敦電今晚海格上將報稱今晨英第二軍在哇特拉爾特西南進攻佔據各目的地俘虜約千人咋日全陣線天空戰事甚爲活動英飛機共燬敵飛機六十四架又逐落十五架英飛機失蹤者十八架 
　　（三十一日） 
　　倫敦電比國公報云比軍經局部戰事之後幾處處列陣里斯河西岸與特里伐興運河並佔據逹爾曼村（三十一日） 
　　倫敦電美國共和黨領袖發表答覆威爾遜總統懇請國民選舉民主黨爲國會議員之文謂共和黨主張以勝利博取和平不主談判並詆威爾遜總統志在專權匪特欲得全權解决戰爭且欲得全權以普通自由貿易爲基礎改造美國工業使德人得以武力所不能博取之利益（三十一日） 
　　倫敦電下院統一黨自由黨贊助政府之議員若干人開會通過决議案聲明建設時代若恢復黨制與國有害促請各黨繼續停止黨爭（三十一日） 
要聞一 
[北京特别通信（二一五）（飄萍）]  
　　外交波瀾内閣人員 
　　各督來京和平聲浪　 
　　對外宣而不戰對内戰而不宣年餘以來政府舉動如醉如狂吾人固早慮有今日之結果最近數日外交界責言四起各公使會議頻傳無能力無意識之政府始悟大禍當前急求所以彌縫消弭之策於是有對外盡力之總統布告協商各國非不聞而感慰然以已往言不顧行失信於人之結果數日前各使議决警告之書仍變易名稱作爲說帖提出於外交部探得内容有如左記 
　　第一條略云在中國加入協約國盟約對德奥宣戰之後中國要求展緩庚子賠欵提撥關稅餘欵均經協約國認可實行在案惟協約國允許之原議係在希望中國以之經營實力增進富力以協助協商國之戰時物質而增進中國與協約國之利益不圖中國竟將此種欵資隨便浪用於黨派私爭之一途第二條略云參戰機關設立多日考其實際大抵有名無實且其所編制之小部分軍隊亦决未能供參戰之用甚至調用參戰軍隊以供國内爭戰之用第三條略云縱容津浦路隴海路沿路土匪等擾亂鐡路破壞路政該兩路皆有協約國政府人民之資本是使協約國人民直接受土匪等之損害第四條略云中國政府不經協約國同意即行派遣法皇專使戴陳霖似不免有受敵人運動之嫌疑第五條略云查封敵人財産本意係爲不令敵人得有資財以便暗地得有接濟中國對於德華銀行德僑財産不能切實查封監視第六條内分三事（一）天津敵人機關不能取締（一）察哈爾某國試駛汽車地方横加阻止（一）上海敵人營業不予封閉此上數項協約國俱受損失第七條略云禁止對敵通商條例自經國務會議議决宣佈後迄未切實施行第八條略云北京順利飯店純係敵資營業機關協約國曾經幾次力爭中國政府始予查禁此亦足證中國不能盡力於協約國之一明證第九條略云黑河道尹通敵資助俄國過激派之軍餉協約國數次向中國政府提議從速更換中國政府迄未更換有意與協約國爲難袒護通敵官吏已可想見第十條略云在中國顯爲陰謀之敵僑中國不能速與收容第十一條略云協商國人民與敵人有訴訟事件已經規定明妥在審訊之時須行公開由當地協商國領事到堂觀審以示公平今天津庫倫所獲敵僑雖經捕獲然地方官均迭次拒絶當地領事觀審旣不公開又不嚴辦第十二條略云以上條件如中國對於協商國規定參戰之各條約能從速完全履行妥協之義務時則中國在歐洲議和時可獲得與協商國同等之權利請即迅予查照注意云云按此項說帖係發表於某某兩通信社内容文字甚長約有一千餘字 
　　愚對於是項說帖之意見政府不知預防實無可辭其咎如對待敵僑問題内部近雖亦悟及遷延之非計而嚴令天津警廳飭其認眞辦理楊以德奉行不力之懲罰業已予以撤差第未知能從此挽回友邦之信用否尙疑問也 
　　外交上之現象如此内閣問題亦遷延而未能决閣員進退之無定有如弈棋其初但言陸軍財政兩部不無問題至於昨晚而海軍劉冠雄又有辭職之說外交陸徵祥亦有外放之耗愚於通信二一一號所記至今覆按所差不甚相遠列表如左總理錢能訓（星期六日卽將先行提出）外交汪大燮（前函本言汪或陸留任昨日所聞陸氏留任之說爲多而以外交上風雲變幻之故陸思外放汪氏之說復盛兩人之中究竟誰屬尙難十分斷定）財政陸宗輿（愚通信二○三號即推定嗣後財政總長非美國派之梁周即日本派之曹陸前數日擬以周自齊提出安福部斷難爲之通過而陸氏遂當其選）交通曹汝霖（前函業已確定陸軍靳雲鵬（前函言田文烈或靳與田中玉田文烈果不就田中玉以汽車案爲某國反對故靳雲鵬呼聲最高然靳曾親爲愚言决不肯就未可視爲確定）海軍劉冠雄已辭職大約加以慰留人物决定尙需時日内務錢能訓（曾傳以此位置周樹模而錢則謂不如讓周爲總理實則不願讓内務與田文烈之保守農商同）農商田文烈司法朱深（曾擬以董康調任現則暫不更動）敎育傅增湘（東海極望譚組庵擔任託熊秉三電勸而譚覆電决不能來傅乃留任） 
　　右之所謂内閣問題雖屬正式仍爲過渡本星期六日東海尙須一度與議員爲疏通通過之周旋大約不無一二更動而安福之一部議員（劉恩格等）則方利用機會欲以此爲速選副座之交換其一往無前用意所在殊非普通人類所能揣測也 
東海就任先兢兢於統一北派之計畫愚前函已屢報告其召集督軍來京仍此項計畫之旁枝也其表面曰和戰問題軍民分治問題收束軍隊問題而最要者實爲督軍之位置其一部與以不動之保障一部則與商遷調之方殊無取乎會議之形式要之大半不外懷柔示恩之作用耳 
　　主戰之北京忽而和平聲浪高起萬丈平和期成會發起而後督軍大半來電贊成唐繼堯程潛等亦皆來電推重於是一般乘時自見者亦有各種平和會之發起期成會準三日開成立會該會所推舉之熊秉三等七人日内即須往謁東海外交如此内政如彼主戰派皆不得已而軟化然朝野兩方和平之運動並不相謀其具體解决之時期竊以爲今尙未至東海對於各處請下停戰令者言如能遵守我即不難應允和平之第二步或應經過發布停戰令之手續耳餘俟再記 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京華短簡] [  靜觀]  
　　海軍部近案海軍部在北京各衙署中本屬無聲無自職務旣簡員額亦不甚多素有福建會館之稱蓋因職員大多數爲閩人也該部庶務科向稱肥缺每月對於總長報効五百元前程璧光任總長時曾將此項陋規裁却未幾總長易人依然照舊恢復此事都人言之鑿鑿而問之該部閩人則堅不承認也該部前有無線電台一案至今尙未了結最近又有服裝案發現未免於官廳名譽有碍近聞劉總長頗爲震怒决意切實根究以保名譽 
　　中交兩行近况中國銀行近因發賣七年公債每日收回不兌現之紙幣爲數頗不少日來行員極形忙碌司券室尤甚下午辦事時間須延長至九時據聞整理鈔票號數儘三十一日以前檢齊一百五十萬圓於十一月一日送交財政部截角焚燬以冀一新都人士之耳目又聞中交兩行票價毫無起色近仍每元折合現銀五角零一換銅元六十七八枚據京行中行員所言行内現洋無多每有所需必須臨時措備近日天津兩行紙幣通行北京市面概作現洋頗有奸民挖補京鈔上之北京二字改寫天津以圖兌現者日前外國某銀行曾提議不收天津中交票亦以是故近兩行已設法嚴查以保信用矣 
　　請發軍欵之交諭自去歲軍興以來各省藉口大軍南下地方空虚爲詞分别添募新軍以期擴充實力以是地方專欵旣多不肯如期滙解而前方軍隊索餉請欵之電更毫無標準文電絡繹應付不暇中央稍一稽遲非催逼之電紛至沓來則嘵嘵爭辯力請滙寄國庫旣已空虚坐是益形困難近日東海諭代總理速飭財政部將中央現下每月應發各省軍餉總數及某處軍餉若干積欠共有幾何待發之項究有若干可緩可急之數比較軍興以前增加若干某餉由某欵項下指撥一律分别開具清單呈候核閱以資考核已由院中函致財部尅期開單具報矣 
　　吉江林鑛獨立設局吉江兩省林鑛物屬大宗前此江督鮑庭九條陳政府謂宜於林江兩省分别各該林務礦務局兩所責成專辦俾昭鄭重並將堪任江省林務礦務局人員密舉聽候任用此事業經農商部核准照辦鮑督於三十一日續有一電至京請併將兩局局長定爲簡任職藉崇體制以利進行 
　　段芝貴做壽陸軍總長段芝貴日前五十正壽假警備司令部大開讌會召集優伶實行做壽因段現仍兼充京畿警備司令故借用此項機關京師地面有警察有步軍統領衙門有軍警督察處有憲兵有公府衛隊不知何故仍設此等警備機關陸軍總長兼司令又不知因何故可以隨意借用公共衙署也 
　　湘省學兵到京湘督張敬堯現派副官率領學兵五百人到京投考參戰處所設之敎導團兵士暫駐北苑日内即實行試騐所取額數只定三百名聞某副官將請求段督辦增設兵額以便收納 
　　李長泰注意冬防步軍統領李長泰氏近以將屆冬令特飭兵員赴四郊清查各村户口恐有莠民雜居其間爲地方害並聞與前統領江宇澄商妥將籌集資本若干就四郊創辦工廠以惠貧民 
[主和兩團體消息]  
　　平和期成會平和期成會日内又續到各方對於漾電之覆電其程潛電云軍興以來南北分立戰禍蔓延馴至百姓怨嗟三軍暴露内政棄如土苴外禍依於眉睫推其所至誠足以亡國而有餘然反之良心揆諸情理抑正不知怨毒之何由至此極也濳等鬩鬪原野於兹一載每念大局日卽陵夷桑梓淪於水火撫膺内疚憤不欲生然猶負凍忍飢自勗所部未敢稍有異議抑重以民心之不可重違國命之不可再促也今幸諸君子軫念艱危共謀挽救倡爲盛會集合名流潛等同氣相求正喜不謀而合敢不勉竭棉薄以助高才尤望毅力進行俾得早臻成立須知國人之愛諸公亦正無殊諸公之愛國人願始終無貳以副斯言唐繼堯由行營電致駐京胡委員轉送至平和期成會内容略云諸公斡旋大局至爲欽感將來一切條件苟不渝越法律範圍滇省當表贊同决無爭持尙望時惠德音 
　　五族和平合進會五族和平合進會於十月二十九日午後四時至六時在逹智橋事務所開第一次和平辦法討論會議首由鄧芷靈提議發函全國要人徵集和平辦法意見略謂吾等討論和平辦法以供南北採擇此事關係甚大蓋和平成功與否關健全在辦法吾等不僅宜鼓吹和平尤當鼓吹人研究和平辦法衆贊成隨擬函稿即日發出次梁家義提出討論大綱云鄧君稱吾等不僅宜鼓吹和平尤當鼓吹人研究和平辦法最爲精切得當吾等一面徵集全國要人意見一面每日會集研究討論範圍略分二部（一）事實上之討論先從調查雙方眞意入手現南北雖函電往來信使絡繹而彼此所發表者尙不過爲其眞意之四五分其完全内幕不肯盡數披露故彼此不無糢糊推測之處以致迄無辦法吾等定分二組甲中央組凡與中央要人接近能得中央眞意者屬之乙西南組凡與西南要人接近能得西南眞意者屬之二組人員均自由選擇擔任每日所得情形來會報告之以便研究講通解釋之法（二）法理上之討論先從國會問題入手綜觀宇内凡有五種主張甲一存一消說激烈西南派主張存廣州國會消北京國會激烈北洋派主張存北京國會消廣東國會乙半存半消說南則參存衆消北則參消衆存兩合爲一會如楊度氏所主張是也丙兩存各議說南議憲法北舉總統如前梁士詒氏所主張是也丁兩存合議說將南之參衆與北之參衆合爲一會議憲如張銘鑑易宗夔氏所主張是也戊兩消另選說鄙人一向主張是議當五六月之前於微言雜誌發表此意最近猶希望兩國會各自議决閉會再依舊法召集新會修改國會組織法選舉法及憲法云云安銘君提議現時已晚詳細討論請俟明日惟吾等宜設起草專員將所議决之件交彼起草庶不致遷延時日衆贊成散會其徵集全國要人和平辦法意見書云敬啓者同人等竊謂和平能否實現以辦法之有無爲斷和平能否永久視辦法之良否爲依刻於本會内設一和平辦法討論會擬徵集全國要人意見研究一公正妥善辦法以供南北採擇素仰先生關懷國事請將尊懷和平辦法意見賜函示知如能親身加入討論尤所歡迎事屬國脈攸關諒必不吝賜敎臨風想望無任懇切拜禱之至此頌公祺 
[新衆院開會紀]  
　　南方議憲北方亦議憲 
　　北京新衆院於十月三十一日下午一時開會王議長主席延長四十五分在場議員二百二十三人已足法定人數遂開議先由秘書長報告文件畢主席謂王議員之籙因母病請假提付院議衆謂無異議又報告新疆議員蕭琛謝萬魁加拉麻和浦安大榮五人及黄立中均已到院命秘書分别簽定席次又報告上次選舉常任委員現已核定當選票數並諮詢一人當選兩股是否應以在票多之股爲當選衆無異議主席遂命秘書宣讀各股委員當選名單畢主席謂財政股中吳淵趙仲仁兩人同票應以抽簽定之遂請上次檢票員克希克圖抽定吳淵當選主席謂本日議程所列各案又現在分配之李議員繼楨提出一案未及列入議程均係關於從速組織憲法會議事件可否依次說明後再行合併討論陸家鼒問政府有提交對德宣戰案曾否到院主席答已到陸謂外交團謂我國對德宣戰不誠意提出警告此案關係甚大本席動議請變更議程先議此案孫靖圻附議主席以變更議程付表决少數主席謂現在應開議第一案擬請從速組織憲法會議案提案人劉恩格登臺略云憲法會議之組織現分從速與從緩兩派主張從緩者有兩說一說謂用兵省分無議員在國會不妨從緩一說謂與解决時局有關係姑俟時局定後再行提議本席以爲前一說理由不甚充分我中華民國並非聯邦國家各省區選出之議員非代表地方實係代表全國現旣有三分二以上之議員當然可以組織憲法會議後一說實與時局並無妨礙蓋憲法爲國家根本法旣有國家即應有憲法上届國會因未從速議决憲法遭人訾議擾攘至今亦卽由此故本席以爲速議憲法不但與時局無妨且可以促進解决時局廣東非常國會乃已經解散之機關尙思積極進行制定憲法何况我正式國會惟將來進行手續是否另行起草抑本上届所議者繼續討論必須在兩院會合談話會上商定辦法說明畢主席以第二案擬請從速制定憲法案之提案人羅正緯請假卽請第三案從速組織憲法會議案之提案人說明主旨當由提案人陳光譜登台照印刋品簡單說明李繼楨請以下數案省略說明克希克圖謂第六案係組織憲法起草委員會與第一至第五案稍有不同本席以爲組織憲法起草委員會非在憲法會議不能解决故現在第一至第五案可以同時討論而第六案則須俟憲法會議成立後方能討論主席謂克議員聲明極是現請討論各案陳光譜請定兩院會合日期劉恩格請表决後再定日期杜棣華謂第四案係本席提出要求說明吳文瀚謂如有補充意思不妨說明杜遂登台說明但與印刷原案相同並無增益之點主席謂第五案提議人金議員壽今日未列席可以不必說明黄雲鵬謂憲法會議係兩院共同職務本席以爲應决定一日期移請參院開兩院會合談話會討論辦法主席謂旣先以劉議員等議案付表决贊成者請起立起立者多數劉恩格謂關於日期一層無甚討論可以限於一星期内先開兩院會合談話會主席諮詢有無異議衆謂無異議主席謂議事已畢宣告散會 
[新議員中之主和者]  
　　山東國會議員王訥提出建議案云溯自民國再造統一無期西南以護法稱兵而南服驛騷政府以討伐爲詞而黷武不止民窮財逋大局危若朝露究竟南軍亦非不共戴天之仇豈竟無絲毫磋商之餘地而必以干戈相見耶况歐戰行將解决我國如不能和平統一將來萬國會議竟無我國發言之餘地其危險一魯省土匪數將及萬往來慓掠殺人略地如再牽連陜豫到處荼毒大江以北將無一片乾凈土李自成張獻忠之禍恐將再見於今日其危險二内憂外患紛至沓來國將不國遑論鬩牆我國會代表民意共謀國是豈能噤不發言坐視大局之破壞國本之動搖應請大總統迅頒停戰命令開誠布公以與國人相見召集全國朝野名流組織和平會議批隙導玄解决一切此次會議旣成是已有和平統一之基礎即令歐戰立刻解决我國亦可以有列席會議之資格而增進國際之地位外患可以稍戢其利一停戰之令旣下即可撥調軍隊專清匪亂以拯斯民於水火之中而奠安大局其利二謹依法提出建議案交會公决咨請大總統立頒停戰命令以示大公無私之至意一面召集朝野名流組織和平會議解决一切是否有當敬候公决施行 
[府院消息]  
　　三十一日之閣議三十一日閣議十點後即開會各閣員除段總長未到外餘均出席錢代理亦已病愈討論之重要議案（一）張家口開作商埠案議决自行開放（二）協商國請在黑吉設密探局及在黑龍江省設一軍事法庭以協商國名義處分敵僑案討論甚久决議指定在濱江設立由外部通知會同辦理（三）陳樹藩電請甘鄂晋軍援陜案議决照准並令在陜各軍統歸陳督節制以資劃一即日由又參陸處覆電（四）前清欠廣豐木廠等債務要求由民國償還案咸以多年積債民國不能代還其餘尙有不甚重要之案數件約十二鐘散會 
　　公府遷住集靈囿國務院遷入三海原佔集靈囿各房屋已騰出連日公府派員收拾佈置已將就緒東海爲辦公便利起見擬定下星期即遷住集靈囿並飭在三海西圍牆中間另關一門以便隨時入三海辦公 
[三十一日之中學校長會議]  
　　十月三十一日第十五號議事日程九時至十時談話會討論與專門以上各校校長會議開聯席會議應行提議事件十時至十二時正式會議一總長交議第一題審查報告二總長交議第四題審查報告三請部編修身敎本以崇德育案（湖北會員提出）四請選派中學校員赴各處考察中學敎育案（廣東會員提出）五中學校習外國語擬請不規定以英語爲主建議案（京師直隸會員提出）六請組織中學校聯合會案（廣東會員提出）查部定中學宗旨本爲（完足普通智議養成健全國民）二語此次校長會議奉天會員提議確定中學宗旨一案此案於三十日二讀通過將改爲（中學校爲人才敎育之預備並以完足普通敎育造全健全之國民爲宗旨）由前之說重在普通由後之說重在人才普通敎育與人才敎育其相差甚多淺言之前者爲應用計而後者爲升學計也又此次校長會議北京女子師範附屬女中學校主任歐陽曉瀾女士提出之議案二則一爲對女子敎育建議案二爲女子中學校家事一科宜注重實習案查第一案第三項係擴充女子小學設立女子高等師範及女子大學兹悉二案逐一討論全體會員均無異議業經完全成立將來送逹敎育部察照女學之發逹可預决矣 
[张作霖赴京後之奉聞]  
　　張巡閱昨已偕同吉林孟督軍晋京其一切軍務概由兼代陸軍二十七師師長張輔臣代理並以二十八師汲金純二十九師吳俊陞兩師長勷助辦理二十九日下午代理督軍張作相帶領馬弁赴轅召集參謀及各旅團營長及警察廳長至軍署共同開會討論謂此次張使赴京省城防務亟應加嚴擬由北大營撥出陸軍數營以資補助並議令各軍隊不得任意强抓民車違者卽以軍法處置此外並及其他行政問題散時已五下鐘矣 
　　陸軍二十八師參謀長王佐臣日昨由廣甯來奉二十七師參謀長兼軍署參謀長吉興氏亦於日昨由京回奉據聞該二君來奉爲磋商防範事宜昨日參與軍署會議後聞不日即須起程 
　　張巡使於二十九日上午乘車入京後聞其第五夫人亦擬今明日前往已飭親近馬弁副官等數名隨從准乘大快車起程又聞張代督以張巡閱使偕同吉督孟曙村赴京沿途恐有危險昨特拍電於駐紥獨流鎭之二十七師百七團並百八團令其在關外及京師一帶妥爲保護 
[粤省長督辦問題近聞]  
　　粤省因省長問題潮梅督辦問題日前頗起一番爭鬭省長問題前已解决近則潮梅督辦問題亦解决矣陳炯明自有聲明解職養母并辭福建宣撫使之電到省後軍政府即去電慰留并於月之二十五日派委黄其楨張光順二人將福建宣撫使印信文件一齊齎往漳州送呈陳司令接收至潮州軍隊本甚複雜事權極不統一現已規定分配辦法由督軍署去電云現在潮梅惠各屬軍隊林立餉糈浩繁收不敷支各自籌欵餉源所在互相爭持苦樂不均良非公道且不足以昭劃一而便稽核兹特酌定各軍餉需辦法分别規列於下（一）援閩粤桂滇各軍餉項概歸汕籌餉局分攤支給（一）援閩浙軍餉另由政府支給（一）凡梅潮可籌之欵均歸汕籌餉局辦理（一）潮梅各項稅欵各軍不得截留一概繳歸籌餉局（一）粤桂滇各軍在汕籌餉局分攤餉項其數目以劉鎭守使哿電爲標準（一）鹽漏歸汕籌餉局辦理（一）惠潮梅礦捐連財政廳照費及加收之費概歸粤軍陳總司令照舊在財政廳領照自行設局委員徵收潮橋鹽稅概歸政府但財政廳每月支撥兩三萬元彌補粤軍軍餉（一）惠州除礦捐外各項稅欵陳總司令概不過問（一）海豐汕尾地方治安由陳總司令單獨完全負責但遇事變發生經地方官紳商民請兵救援者不在此限（一）海陸豐兩屬防務經費仍舊撥還劉總辦收充軍餉以上各條係就現時情形斟酌分配并無偏向足昭公允希各軍查照辦理一律遵守爲要榮新呈叩宥依此情形潮州方面當可無事矣但省長問題日前雖調停就緒而肇軍司令仍由李耀漢充任不令解其兵權聞係經調人雙方說妥者乃日昨又聞軍署有一快郵代電致省長翟汪令其接收肇軍總司令此舉於時局關係不淺翟氏如何對付尙不可知觀察時局者對於此舉殊不敢輕視也近有人調查肇軍最近分防情形者據云李耀漢交卸省長後現專注力於肇羅防務以靖盜匪爲職務旬日以來迭將陽春新興高要省城等處防兵分别更調刻因布置已妥特將最近更動情形報告軍署計第一營長李盛駐肇城内二營長李就成駐肇慶城東門樓三營長李寶坤駐四會縣城四營長唐洪亮駐封川縣城五營長張炳黻駐廣寗縣城六營長李耀林駐肇慶城内七營長余六吉駐省城晏公街八營長何東保駐新興縣城九營長王復三駐省長公署十營長周振棠駐羅定縣城十一營長喻炳倫駐鬰南遙灘墟十二營長黄仁壽駐省城府學宫十三營長古祥安駐高要縣屬十四營長姜萬隆陽春潭水墟十五營唐顯明陽春縣城十六營李其光省長公署箭道十七營長梁廣福肇慶南門城樓十八營長王定華省長公署比較九月分換統領一名營長一名兵額並無增減 
[舊國會擾亂會場案]  
　　參衆兩院議員對於懲戒宋汝梅案積極籌商昨發出通啓云本月二十八日午後一時有重要事件商議請到東園兩院議員俱樂部公同討論届時務祈惠臨此頌議祺謝持褚輔成牟琳彭介石吕志伊徐際恒張知競王安富盧仲琳曾彦余紹琴周震鱗焦易堂劉成禺吳崑傅諧陳堃鄭愾辰曹振懋詹調元尙鎭圭林森李茂之陳嘉會朱念祖啓十月廿六日 
　　宋汝梅自請付懲戒參議員宋汝梅自請付懲戒意見書略云李耀漢囑使其素波巷豢養所之徒黨作北方之問諜竟敢悍然不顧妨害護法破壞國會始也在院外不依法定手續私用議員質問權向軍政府播弄繼而於院内開聯合會議議决討論終局之後拍案呌囂紊亂議場秩序若仍姑息養患聽其肆無忌憚則民國前途寗堪設想此本員日前所以効冒然阻止之愚誠也且夫洪濤積之涓滴堅冰來自履霜議會旣呈此現象理應早爲防範依法取締庶議壇不作市奸之場國法始有回復之望本員爲尊重國會阻止糾紛起見一時激於義憤舉動誠未免有過當之處按八日聯合會議已可决討論終局王欽宇冒然發言固屬有意擾亂秩序而本員縱報號在先亦不應上台攔阻爲此自請依法議懲以維將來至於羣毆詳情當經舉目共覩誰容彼派之誣揑本員謹將躬之所在目之所見據實直陳以備審查諸君之察勘是日本員攔阻王欽宇時即有陳紹光用墨盒向演台擲來甫下台西復有居正陳子階相繼以墨盒來擊嗣見許峭嵩蘇佑慈等多人連續抛擲墨盒皆集中於一身台下迤西墨跡可證更有撑執桌椅抛來撞擊者本員以若僅擲來墨盒尙可用手分撥如再乘以桌椅則自衛應用閃避爰急趨台下躱避至凌毅爲誰人在何處與何人毆打被何物所傷本員當日僅在台下迤西迤東躱閃未及遠見不敢武斷尙祈就羣毆地點證諸公論核實勘對自不難水落石出另將打架議員秉公議懲爲此敬請公决 
　　參議員請懲宋汝梅參議院議員丁象謙謝持等前提議懲戒宋議員汝梅案云本月八日開兩院聯合會宋議員汝梅飛登演台將發言議員王欽宇强力推下以致抛椅擲盒紊亂秩序夫政見各有不同不妨加以辯論惟國會係神聖尊嚴之地似此行爲殊失代表資格爰依院法第七十七條之規定提出懲戒敬候公决提出者丁象謙謝持連署者居正劃芷芬童杭時周震鱗訥謨圖宋楨蕭輝錦秦錫圭劉成禹張知本蔡突靈高振霄張漢謝鵬翰張光煒陳祖烈李文治龔煥辰王用賓竇應昌 
[江西最近之時局觀]  
　　十一月份之金融江西財政困難已逹極點本月份（十一月份）軍政各費更難支持前月楊財政廳長由寗而滬而北僕僕道途實負有一種運動借債任務聞今月份應支出各項經費除軍費約須五十餘萬元外政費約十餘萬元到期兌現之金庫證券約三十萬元總計共須九十萬餘元現届月杪轉瞬即須發出應行支出各欵楊廳長迫不得已聞已在臺灣銀行借得日幣一百萬元實折中國銀元六十二萬元内中應支軍費五十萬元除去由本省金庫陸續預支之十萬元不計外應實支洋四十餘萬再加政費十餘萬元所餘不過十餘萬元而已以之兌換到期之金庫證券不敷之數約在二十萬元左右聞此項不敷兌現之二十萬業經郝代廳長商同江西地方兩銀行暫行墊付一月由財政廳每元酌加息金銅元二枚以免該兩行受累而爲金融之救濟又聞此次發給省議會公費係搭金庫證券兩成即議員月薪八十元即搭金庫券十六元 
　　更換省長之謠傳近數日外間發生一種謠言謂戚省長有即行更換消息有謂戚省長將調長皖省而以某省長調贛者有謂某廳長因得某方面援助將升任省長者甚有謂衆議院本省某議員偵知有更換省長消息已於前日密電省長告以情形而戚省長已有辭職之表示者種種風傳不一而足然據政界人言則以上數項傳說皆屬子虚昨日省公署曾接陳督軍由京拍致戚省長電内述財政一項有已由楊廳長與滙豐銀行接洽妥協向財政部商借之七年内國公債抵借已有成議旋因某事作罷乃又向財部商借現欵一百萬元亦以難於籌措改爲五十萬元最後五十萬元亦無現欵撥滙乃有臺行百萬之成交並述徐總統對於省長之恩眷甚優且有勤政愛民整飭吏治等語并聞某要人昨早因公面謁省長時便中曾談及外間謠傳各節戚省長亦謂毫無所聞則其傳說之不確可知矣 
　　將有第三政黨發現本省政黨自經癸丑一役後已不復元二年間之蓬蓬勃勃故黨幟對峙於江城者現僅合羣讜言兩社撑持其間惟該兩社之政見絶對不同以故一遇地方權利問題發生必各出奇制勝以相攘擊致爲輿論所攻奪兹聞北京研究系欲乘此時機吸收黨員擬於本城創辦第三黨業已就緒定名曰江西公餘俱樂部委託某氏辦理一切聞其組黨原因（一）以讜言首領黄大壎已宣告脫離讜言社讜系中人甚爲抱憤該氏遂特創一黨以期號召該社（二）以省議會正議長已由合羣社取得而副議長二席尙在擱淺若趁此時機樹立第三黨爲將來發展地步（三）以南北統一在即新國會當然取消必須依據舊約法另行召集特爲未雨綢繆起見故創設此第三黨爲將來組織國會之階現該俱樂部已賃定蕭公廟地方房屋爲辦公處惟招牌尙未懸出 
[皖省之地方預算案]  
　　皖省七年度地方預算案雖經上届省議會討論究未經三讀會通過在法律上論手續旣不完全此案即不能成立故當時未咨覆省署兹届議會開幕當然重提復議連日以來該會正開預算審查會討論是案兹紀録其例言如下本届預算自民國七年七月一日起至八年六月三十日止經常收入加五糧捐曁出境米捐兩項共列四萬元究竟能收入及額與否仍俟年度屆滿之日結算又鐡砂捐餘欵查此欵係按特准鐡砂辦法每噸捐銀四角一半解部一半作本省礦務行政之用非純爲地方收入故此欵酌撥四萬元以資補助又支出門省蕪兩警廳全年經費共九萬元嗣經貴會議决减爲二萬餘元其餘列入國家預算現尙未經中央承認如將來能准動支國家之欵則不牽動地方預算萬一由地方分擔應由内務預備費内動支不足則於他項截縮彌補敎育增設機關如未舉辦者次第興辦原有各校班級不完全者酌量增級以資銜接收入支出數目雖能適合惟收入大宗與年歲之豐歉商業之衰旺均極有關係究竟收能敷支與否應候歸入决算案内辦理如有臨時特别支出應專案追加米公債一項六年度已無收欵部庫應還本省歷年結存並六年度米商本息各數編造預算專册咨送在案惟此欵屢催未發是以六年度應還米商本息共十九萬元迄未還清以致七年度仍須續還目前尙難確定無從編列應俟該欵一律還清之日再造具專案决算咨送審核（甲）歲入經常門附加稅九四九·一○○雜收入二○四·七八○統計一·一五三·八八○　（乙）歲入臨時門雜收入八一·二○二統計八一·二○二歲入總數一·二三五·○八二（丙）歲出經常門内務費二四七·○三四財務費二五·○一一敎育費四二六·四○二實業費一五二·九六七統計八五一·四一四（丁）歲出臨時門内務費一五八·五六八財務費一·四四二敎育費一五三·五七八實業費九○·○六○歲出總數一·二三五·○八二 
 
 
 

Page 7

 
 
[湘議會之財政舊案]  
　　湘省議會現當改選舊議會業已預備移交昨特將關於財政上之整理事宜（經該會議决者）重行咨明省長云竊謂議會之職權以議决本省財政之處分保管爲要務其職權之行使非惟開會時公决議案而已凡議决各事項之實施仍應盡其言責此休會期問所以有常駐委員會之設也本會自去歲常會閉會後所有咨逹政府之各議决案是否因亂散佚不得而知而常駐委員會各員又多因道塗梗阻未能集會兹當收束之期各員陸續到會又欣逢貴省長勤求治理尊重民意特將關於全省財政案之犖犖大端摘其要旨重爲聲明如下（一）改組湖南銀行爲地方銀行米鹽公股及礦砂變價兩項作爲新銀行基本金之附條件（二）省有礦務條例及水口山礦産不得作爲借欵抵押品並與外人訂抛砂契約（三）募集湖南有獎公債五百萬元（四）紡紗公司招商承頂凡以圖根本上之解决也查米鹽公股爲全湘人民惟一無二之公積金礦砂變價爲全湘人民惟一無二之公有産其用途必力求安穏其利益必確祈普及故當議决作爲新銀行資本時即一面議决舊銀行虧空之彌補紙幣之兌換必先由省政府擬定對外信用之擔保確實辦法提交議會通過而後所議决以米鹽公股及礦砂變價作爲新銀行資本之一部分方生效力現在此項辦法旣未准提交通過則此項基本金當然不生效力仍應照舊妥爲保存此應聲明者一水口山礦産爲湖南三千萬人民之命脈從前中央有提歸國有以抵借外債之舉經全湘人民拚死爭回本會旣議决其礦業權作爲湖南省有復議决礦産不得作爲借欵抵押品併與外人訂抛砂契約即或有本國商人訂立有負擔契約時必先提交省議會議决不得爲事後之追認是水口山礦産倘稍有動搖即無異斷送全湘之命脈此應聲明者二有獎公債雖一時權宜之圖然原案之要點一面可著手收回紙幣一面即可禁止再發紙幣蓋與其任不良紙幣之流行濫發無寗募集公債尙可以徐圖財政之補救也再查省議會暫行法第二章省議會之職權規定明晰則凡類似此項公債之章程係屬議會職權範圍内之事項當然應先得議會之承諾此應聲明者三紡紗廠工程浩大錠機完善爲中國各紗廠所不及實湘省惟一之工業前者議决改官辦爲商辦去年已由政府與華實公司訂約完全頂歸商辦自應督促進行早日開工以收大利並祈嚴重監督以防玩弊此應聲明者四以上四端均連年政府與人民通力合作之事業湘省將來之希望一線之生機胥在於此且事實上凡由議會議决之案政府有維持執行之義務本會忝負代表之責用特揚榷而陳爲此合咨貴省長請煩查照盼賜施行 
[二日之蘇省議會]  
　　江蘇省議會自二十六日以後迄未足法數十月三十一日之議事日程係就二十六日者加以下列之諸案（一）請議審查會提出嘉定程欽亮等請議勒追前嘉定縣知事張鏡寰欠發敎育費案（二）朱議員紹文等提議請將上屆議决淮揚徐海平剖面測量全案咨復省署轉令遵照案（三）夏議員嵩等提議整頓運河工程局集欵施工辦法案（四）黄議員次山等提議裁改省立各工場染織科案（五）王議員鴻飛提議依照各縣情形支給學務委員公費案（六）敎育審查會報告留學經費金鎊餘欵移充組織敎育參觀團經費案是日共到七十三人十一月一日續開大會議事日程仍照三十一日而附加請假限制緊急動議延時二次實到七十人迨二日下午一時開財政請議二股審查會財政股到十人亦以不足法定人數未議正案請議股實到七人聞多數議員將提出關於大會及審查會缺席議員之制限條件兹録劉伯昌等提出之本會議員請假制限緊急動議案如下查本會議事細則第三十六條係於議員請假規定其日期並無制限以致開大會及審查會時每因法定人數不足不能開會害時失事莫此爲甚擬請於同細則第三十六條第三項下增加左之二項以示制限當否敬請公决（一）議員請假除因病不能到會者外每次不得繼續至十五日以上（二）議員每缺席或請假一日應按日停給公費提議人劉伯昌王鳳誥陳伯盟朱紹文羅會莊 
[南京快信]  
　　贛督陳光遠電告病稍痊東日由津入京 
　　倪嗣冲電告三十一日由蚌乘車入京日行軍事委參謀長李玉麟暫代 
　　李督昨電薩鎭冰維持閩局免使地方糜爛 
　　李中將廷玉在津養病李督昨去電促其回甯 
　　李督病仍未痊各處緊要電文仍送内室批閱 
　　軍署參謀長何恩溥電告冬日抵津 
　　施愚前日午車出京回寗 
　　周樹模昨乘滬寗車抵寗旋即渡江乘津浦車北上 
　　楊春普電告李督日内即由贛回寗聞因餉缺李督已電京催發 
　　贛商會電蘇議會贊成和平主張一致進行 
　　南京和平期成分會將設事務所於地方公會籌備一切進行事宜 
　　省議員盧瀚蔭提出財政廳宿關宿捐因何並設兩局一地質問書昨由會咨請省署於五日内答復 
　　新任兩淮運使叚永彬一日交卸長蘆運使缺准十日接兩淮運使篆聞叚使昨有電挽留緝私統領劉槐森一說段有不到兩淮運使任消息 
　　蘇皖魯豫四省聯防所訂剿匪辦法十二條聞業經中央核准軍署昨飭所屬遵行 
　　鄂督王占元電告東日晚抵京 
　　浙省會電蘇議會通告選定陳琪爲副議長 
[杭州快信]  
　　温州第十中校校長劉紹寬以本校學生罷課風潮激烈業奉電令解散自知辦理不善昨已電請辭職首先肇事之學生張候衡等及監學陳濟將歸案審訊 
　　此間中國銀行前日解甬現洋三十萬元聞明後日尙須分批續解七十萬元以維市面而平滙水 
杭縣律師公會對於上海江寬案昨又開會評議决定向司法部提起質問大致謂本案注重賠償何用軍法會審既已組織會審何以又使外人出庭辯護 
　　軍界消息現有奉軍（約一旅）自津浦南下今明日由滬來杭假道甬甌開赴閩垣 
　　援粤浙軍童副司令昨又派員護送傷病士兵二百餘名到杭投院療治 
　　温處兩屬均兼司法惟永嘉獨任行政公務簡單知事張濂每遇飭查案件任情積壓至數十起已飭道嚴行申斥限日覆辦違即從嚴懲處 
　　省會警廳一等稽查員張遇劉奉派赴天津迎提開泰錢莊逃夥李逸樵（捲去一萬二千金）解送回浙經過南京下關在中西旅館暴病身故警廳得電已派巡官趙某等馳往治喪并接替差務 
地方通信 
[松江]  
　　第三中學運動紀盛省立第三中學校於本月一日在該校操場舉行運動秋季大會地宇旣甚開展布置亦極齊備城廂男女各校均經楊校長去函招待故是日無不率隊蒞止會場秩序除由該校自派學生分任糾察外另由縣警所及浙督署衛隊團各派數人來會駐守附屬於會場者有學生販賣團專售水果茶點以供來賓所需運動時間原定上午九時開始嗣因天雨延至上午十一時始奏樂開會運動門類分爲田徑賽及團體兩種運動田徑各生分爲甲乙兩組軀幹較巨年齡較長者編入甲組餘爲乙組各類運動均由楊校長延請專門家到會評判運動成績以分數計每門第一人給三分次給二分三給一分結果二年生沈楨得總分數十九分推爲全校總第一總第二爲三年生陸企雲得總分數十一分總第三爲二年生韓寳綸得總數六分除各給以應得獎章外另由楊校長加獎儀器書籍等物團體比賽二年生獲勝獎銀鼎一架是日自上午十一時迄下午六時閉會精神始終不懈惜雨後濘滑運動各生猶未能發揮其全能而來賓中除學校團體外到者極少頗爲憾事云 
　　續誌毁校糾葛石湖塘鄕立第七國民小學校校長徐某因袒庇尼僧被鄕人集衆擠破校門覔徐爲難徐卽以毁校訴縣請求提究後經縣署令行楓涇警察分所長尹伯華切實查復詎尹未覆絲而徐遽謂其調查不實請縣另委賢員秉公覆查縣長接到呈詞以其一任意氣貿然陳辭大加申斥而徐復因與地方感情惡劣致被以地方名義來縣控徐者已有四五起内有潘俊等一呈控徐前在五庫鄕立第一校校長任内搬取校具據爲己有及在五庫鄕立第六校校長任内因在校誘姦婦女被人勒令嘗冀各欵情節尤較重大明李縣長現又續委第三區學委前往覆查矣 
　　時疫影響學務松屬各縣因入秋以來氣候不正釀爲疫癘勢極蔓延聞奉賢縣各鄕傳染更甚各學校中病人之多尤爲可駭縣立學校中如第二高小等每級教室中健全能上課者僅有四五人或三四人不等該邑勸學所長朱幼青以疫勢可畏不得不給假暫避爰特函令各校校長囑即便宜行事各校奉函後業已一律放假矣 
[鎭江]  
　　區長因案撤差本埠城外警察第三區長于茂亭因日前查烟罰金逼斃人命一案撤差回省所遺之缺現經倪知事飭調城外第四區劉貞一區長充任劉氏業於本月一日接事 
　　核定秋收成數徒邑四鄕旱魃爲災秋收成數經倪知事會同省委李嶽衡履勘明確平均計算五分有餘回省後分别核定呈報省長財政廳備案 
[杭州]  
　　省議會又延會二日下午二時省議會開會續選第二席副議長簽到議員一百十六人周議長搖鈴召集各議員入座不料等待良久檢點出席人數尚不滿七十人遂由在席多數議員請議長設法邀來否則久待無益不如宣告延會而周議長並不答復但云今日人數不足不能開會宣告延會三日星期照例休會一天 
　　錢市近聞省垣錢業所有上屆三月底至九月底長期放欵因七八月間掉期較重與往年拆息不符其期息六對月祗開六十三元而核計三月底至九月底掉息共須六十八元故上屆放欵錢業旣無升平可加而且每千元須抱耗掉息五元故本屆放欵息旣加重且數亦大爲减折云又杭紹甬陰曆九月份拆息計杭市掉期共開一元二角二分五釐紹興日拆共開一元一角五分甬江洋拆共開七元（係每千元算）以三埠相提比較杭掉爲最重紹拆次之甬拆爲最輕而杭垣九月份存欠毫息二日亦在錢業會館議决計開出欠息五毫半存息三毫半以統月核算欠息卽爲一分六釐五毫存息爲一分零五毫云 
　　緝私統領接任新任浙江緝私統領米占元一日到浙二日辰刻在城站滬杭旅館（寓三十六號房間）實行接篆視事當赴軍民兩署及袁運使署晉謁俱蒙傳見所帶隨行人員有二十餘名之多統部各員一時暫不更動聞擬商請袁運司即日出巡各屬云 
[南京]  
　　時病仍然流行入秋以來天氣亢旱且寒燠不齊遂發現頭痛嘔吐咳嗽喉痛等時症此病傳染極速城内外人民幾佔二分之一尙無性命之憂身體强者三五日即痊弱者亦不過十日惟因藥石誤投喪身者亦時有所聞近來陰雨連朝人咸謂病可告退詎仍流行未已現醫學會正在研究其眞相也 
　　米船遇風沉没昨日有南鄕米船一隻行經中途倐遇巨風沉没損失米糧一百七十餘石上有米販四人船工三人均被他船救起 
　　油漆地址牌樓各街巷口自民國四年竪立木板牌樓上書地名凡不知路徑者可一望而知近因木朽漆變字跡糊塗商民呈請警察廳修理昨已派雇工人重新油漆矣 
　　雨花台槍斃搶犯本月二日上午十時南門外雨花台槍斃搶犯孟兆盛一名沿途巡警荷槍戒嚴該犯年約三旬身着軍服坐黄包車口中高唱二簧毫無畏色兹將江蘇軍事審判處處長周學源所宣佈之罪狀録下照得本處判决强盜孟兆盛同在逃王得勝等在鎭江地方夥搶殷長發之幼女殷小猫販賣分用並搶得衣物錢洋毆傷事主經鎭江憲兵營拿獲解處訊辦一案依法處孟兆盛以死刑又女犯常李氏價買孟兆盛等所搶幼女赴滬轉賣依律處以二等有期徒刑六年呈奉督帥核准在案遵於本日上午九時提該犯孟兆盛當堂騐明正身宣告判决由憲兵營派隊押同綁赴南門外行刑塲執行槍斃該女犯常李氏同日提庭騐明宣告判决解送江寧分監女監按期執行爲此佈告軍民人等一體知悉此佈 
[安慶]  
　　皖北土匪之披猖皖北各屬盜匪披猖雖經軍隊痛勦仍難絶滅根株頃聞新編安武軍尹統領之父近被土匪擄去并揚言須備銀元若干槍械若干始予贖回尹統領聞耗異常憤怒一面電禀倪督一面親率軍隊前往痛勦 
　　警察廳布告皖省警務處長以近來天氣亢燥民間疾病叢生甚至一家之内病者數人殊爲危險昨特布告各區署凡屬有碍衛生食品務須嚴行取締並將各街衢道路及公共厠所掃除清潔以防時症流傳有害人民生命 
　　控告知事違法南陵縣知事章壽椿自到任以來不滿與論前有駐防該縣之定武軍一哨哨官高某不時邀約紳商聚賭章知事以無法干涉不勝憤懣及定武軍改編安武軍後高奉調他往章知事乃將曾與高同賭之商人劉浦拘拿到縣加以聚賭抽頭不安本分罪名重責皮鞭八百幾至斃命並判以二年半有期徒刑劉以毫無證據濫刑無辜遂令其妻赴省高等審廳控訴章知事濫刑違法當奉批准令傳兩造到案質訊 
[開封]  
　　趙督軍北上趙督軍因電召會議解决時局特於三十一號四點鐘搭車北上隨員爲袁總稽查胡副官長郭上校參謀趙軍務課長魯軍需課長王副官尙參謀等所帶之護兵約二十名至督軍事務委時參謀長代柝代行 
[濟南]  
　　反對姜桂題督魯熱河都統姜桂題傳有督魯消息聞省議會省教育會商務總會對此問題均極反對業電致參衆院魯籍議員探詢有無此事並請一致主張反對 
　　剿匪軍隊與經費軍署奉張總司令山京來電稱與參陸處磋商擬俟後路奉軍開抵湘省後擬將現駐湘東之魯軍張克瑤潘鴻釣兩旅調回山東集合兵力專事剿匪俟提出參陸會議後方能决定云云督署又奉國務院電令大舉剿辦限期肅清關於剿匪用欵准作正開支並得挪用本省稅欵另列預算報部 
　　博山輕便鐡路之着手博山煤産爲東省入欵大宗煤質之美爲諸省冠惟運輸不甚便利因平日專用人力車搬運每逢陰雨即行停止故於營業不無影響近有某君集資開辦人力輕便鐡路曲線約四五十里刻已着手測量不日建築將來開車後之利益不待言矣 
雜評一 
[張懷芝] [  （默）]  
　　自南北戰爭以來有兩人焉奮起於督軍之中而赫然爲征南之司令者同也時而津時而漢時傳南下而不南下者同也態度若即若離備受兩方敦勸而終不欲表示其舉足重輕者亦同也然其結果一則駸駸日上由督軍而進攀副座之席一則退不能保其督軍之位索然意盡致不欲列席於督軍會議其人維何即所謂南北戰史中著名之曹張是也 
　　自來言張必及曹言曹必及張向所並重一時者而結果之不同乃如是嗚呼是豈二人之有幸有不幸歟抑兩人手段之工拙各異歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[建設會午餐之譚話]  
　　大陸報云駐滬美總領事薩門斯君昨於建設會午餐時稱謝中國認購美國自由公債及捐助紅十字會經費等事之出力謂近在華盛頓時曾謁美總統威爾遜言及中國在毆戰中之舉動美總統聞中國贊助之報告頗爲欣喜美國現欲從中國多得交換之貿易此舉與兩國人民皆有裨益薩總領事末言及美國作戰之精神及造船之大計畫並望中國即增置商船繼由蔡廷幹君致歡迎薩總領事之詞稱薩君爲中國之摯友蔣夢齡博士稱近來小說頗多傷風敗俗之作江蘇敎育會曾請北京政府禁其刋行惟此種小說大半在租界上發行故能禁之有效者惟工部局耳擬由建設會請工部局設法取締云云此議經衆公决交社會幸福部董事核議美人鮑威爾氏提議擬組織委員會襄助道德幸福會共同進行此議亦决交建設會之社會幸福部董事核議是會主席者爲聶雲臺君代理美總領事約翰森因另有約未能與會午餐旣畢攝影而散 
[李鼎新來滬先聲]  
　　滬南海軍司令公署昨接前海軍總司令現任總統府侍從武官海軍中將李鼎新來電略謂兹奉徐大總統命令來滬撫慰海軍將士並與藍總司令籌商重要問題解决後尙須赴閩撫慰與薩督辦面議閩省治安問題海軍司令部因悉李君卽日到滬故已預備迎迓矣 
[法國郵船抵淞]  
　　大陸報云法國郵船保羅勒加號由波賽口岸等處駛至遠東昨夜（二日）行抵吳淞三日午前可望入口船客中有法兵五十人俄士官六十人行將轉赴海參崴此船載來貨物無多定十一月十六日由滬開回波賽云 
[總商會新職員就職]  
　　上海總商會致會董會員函云本月四日（卽舊曆十月初一日）爲本會改組後第二屆會長會董並公斷處職員就職之期兹定於是日午後準二時開全體大會由正副會長發表意見及布告公廨優待本會會董會員認爲體面華商辦法並請會董員籌議一切進行屆期務乞執事準時撥忙蒞會發抒宏議共維會務萬勿視爲尋常會議有吝玉趾實爲幸甚 
[防止商號送銀之危險]  
　　南市縣商會昨接第一區警察署長趙墨林公函略謂兹緣冬防期屆敝署長身任地方有防止危害捍衛商民之責查各商號往返送銀往往祇差學徒小孩携帶鈔票現洋多至數百及千數元陡遇强梁何堪設想年幼無知遇事張皇不審喊捕跟追事後該店主懊悔何及爲此函請貴會通知敝署曁第一二三分所轄境内各商號人等知悉如往返送銀務須提早時間且不可令年未及冠之學徒携送宜遣年力精壯之舖夥能派二人尤妙相應函逹希即察照來函事理通知爲要 
[反對縮短分運期近訊]  
　　南市沙船號商油豆餅米雜糧等業反對財政廳縮短分運單期限一事爭持數月迄未解决兹聞稅務總公所陳所長以連日未見該業等報稅恐於徵稅比較有所妨碍是以特請縣商會顧蘇二會長與米業董事張樂君到所商酌轉圜之法以稅商兩面均得顧全爲目的但行商方面以米麥兩項分運單五月爲期尙堪通融其餘油豆餅雜糧等貨必須一年爲期以免營業困難現雙方正在商榷俟該業等陳明事實陳所長即當赴省面呈廳長請爲察核施行云 
[煙酒業預備大會手續]  
　　昨日爲中國烟酒聯合會星期常會之期並開大會預備會到者甚衆首由主席陳良玉提議現距十月初七日大會爲日無多一切手續應請諸君討論當經議定各節如下（甲）提議公推臨時職員當經推定洪少楚俞葆康王闓敷陳才寳朱信齋楊存良王聘三林偉卿賴秋實魏慶祥樂維臯張少孚爲招待員史燕堂陳茂楠陳祝三邱思銑爲臨時庶務員潘如興莊成道沈仿周王頌韓錢子虞錢子蘭宓朝棟沈子卿分任收發簽名等臨時職員（乙）提議大會秩序决定（一）搖鈴開會（二）報告本會一年經過情形（三）報告一年收支賬略（四）修改章程（五）投票公選總幹事（六）公推副幹事及各職員（七）演說（八）開票（九）散會次俞葆康提議明日十時爲烟葉業前輩裘士襄譚亮夫陳啓華康碧海戎炳椿五先生入祀公所之期我業同人均應公送邱介帆起言先輩任事熱心足爲我輩矜式隆以報享輿論翕然可見凡任一事必須始終貫澈而尤在團體堅持届時本會同人自當齊集公送以表誠悃議畢時已鐘鳴五下乃散會 
[菜地上發現女屍四誌]  
　　閔行鎭附近郭家宅婦人曹蔣氏被人用繩勒斃抛屍菜地上經縣警察一分所姚警佐將嫌疑犯曹玉剛徐香田拘送地方廳派員騐明聽候訊核在案兹悉此案經該廳許檢察官一再提案研訊曹徐供詞各執判令分别還押昨又派警下鄕協同二十一保八九圖地保郭阿四前往偵查實情復候核辦 
[議設縣欵主管機關]  
　　蘇省議會議决劃分省欵主管機關案云查經濟爲事業之母理財爲敷政之源故行政有官治與自治之分斯經費不能無國家與地方之别東西各國莫不皆然惟是經費雖有區别主管仍屬混同殊不足以維持地方事業發展自治精神吾蘇各縣公欵公産經理處及敎育欵産經理處之設置卽寓此意亦已明效大騐矣顧縣旣如此省之地位按現行制度其事業之多較縣更不可同日語是經理省欵實爲一重要問題考民國成立以來吾省財政機關之變遷視國家地方兩稅分合爲轉移元二之交兩稅劃分有國稅廳與財政司主管之迨及三年國家稅地方稅名目取消國稅廳財政司亦同時廢置而合併於財政廳往歲省議會恢復兩稅曾奉明令劃分唯國欵與省欵挹彼注兹事實上仍爲混合以致省行政數年來感受種種困難近聞財政廳已通令各縣關於省稅收入一律解交江蘇銀行實爲劃分國庫省庫之權輿但徵解固應釐剔分明而支付亦當劃清權限兹擬於省行政公署仿照水利籌備處辦法附設省欵主管機關責成各縣知事將地方稅一律解交江蘇銀行存儲關於省行政用欵以省令按時支付此項省欵主管機關辦事人員由省長委任以維地方事業而保自治精神其所需經費即在財務行政預備費項下酌支下屆交會追認合并聲明謹議 
[加撥吳淞鎭火災賑欵]  
　　吳淞鎭前因大災重由南京軍民兩長指令財政廳撥欵三千元以資賑濟寶山縣知事張允高又呈軍民兩長以前撥賑欵不敷分撥請再加撥賑欵以慰災黎等情去後兹奉齊省長令謂已指令財政廳再撥一千元仰該知事切實散放造具核實清册報候核銷備考云云 
[兩美人聯袂離滬預誌]  
　　大陸報云美國戰時商業部部員鄧碧氏來華調查已有多時今定於下星期六日乘花旗郵船愛瓜多號離滬回國再前在河南被匪拘留數星期之美國工程司凱爾氏亦將乘此船前赴舊金山聞此船除由上海載絲一千八百包外並裝他類貨物四百噸云 
[兩慈善團籌募經費]  
　　上海孤兒院及救濟婦孺會爲籌募經費起見定於舊曆十月初五六七三天假新世界遊戲場開菊花會發售共濟奬劵每劵價洋兩元所有獎品係本埠各書局各藥房捐助之書籍化妝品曁古今名人書畫又依巴德電機公司贈送之各種電器機件每劵均有獎品云 
[紅十字會紀事三則]  
　　别設紅十字會解釋紅十字會總辦事處沈副會長前日接北京來電云今日大總統佈告提倡紅會捐欵内有另設紅十字會字樣係專指北京女界紅十字會爲戰士寒衣補助會而言並非另立機關足見政府注重紅會對於現組邊防醫隊實有助力會務可望異常發逹特此佈告福開森馮恩崑卅 
　　湘會請撥棉衣藥品紅會接長沙分會來電云紅十字會沈仲禮會長曁諸君并請轉唐校長公鑒三批棉衣確數若干祈示知因衡醴兩處露體之氓約各五千人前批棉衣會同知事及諸紳董先擇極貧散放以維生活近日發現時疫頭痛發熱腹痛等症重者逾日即斃並有絕户者官紳殷殷索藥請即設法運藥品來湘以資救治庶免蔓延魏旭東武筱航東紅會復電云長沙紅十字分會醫院轉魏武二君鑒東日兩電悉第三批棉衣凑裝二千五百件餘隨募隨運湘省發現時疫病情與浙皖等處相同准明日配寄中西藥品及治防方法沈敦和唐蔚芝冬 
　　第三醫隊出發湖屬紅會近日疊接湖州雙林菱湖荻港等處紳商來函報告發生劇烈時疫死亡日增請派醫隊救治等因該會因所有醫生均已派赴紹屬特電杭州醫生處借到醫生劉冰心藥劑師章德欽組成第三醫隊携帶藥品於昨午乘小輪馳往湖屬救治 
[法新租界新舊刧案紀]  
　　菜市路烟紙店昨晚九點三刻時法新租界菜市路第一號門牌同泰祥烟紙店突有二人從後門入内各出手槍利刃嚇禁聲張將賬檯上大洋四十餘元及皮馬褂一件搶取而逸事後報由捕房派令探目沈德福包探任坤楊前往查勘一週回禀捕頭候再查緝　　 
　　霞飛路押店法新租界霞飛路一百三十三號門牌邵姓所開之壽昌押店於上月三十一日晚間突來江北口音身穿藍布短衣者五人以質物爲由一擁入内持刀恐嚇搶刦銀洋已誌前報兹悉出事後卽由探捕往詢所失贓物究有若干因當時店主有事出外祇有店夥學徒各一人在店况該匪等闖入包房之内（卽堆存質下衣服之處）將衣包解開搜檢抛散滿地故此一時難知詳細後經店主詳查之下計被刦去大洋二十八元銅元十餘千衣包一個洋傘兩把及呢帽等物業已開明失單報告捕房捕頭准予飭探嚴緝務獲究辦 
　　貝勒路雜貨店前晚十點三刻時有操本地口音之三人各持利刃闖至法新租界貝勒路三百四十二號門牌范顯良所開之恒餘新雜貨店内以購物爲由一擁而入將櫃檯上售下之大洋五十三元如數搶去已誌昨報兹悉當時該匪等尙欲登樓行刦幸有店夥在樓上連吹警笛該匪等始各畏懼而逸事後報告捕房立飭探目沈德福包探顧三寳前往查勘一週回禀捕頭諭令趕緊查緝以免遠颺 
[法總巡注意冬防]  
　　法捕房總巡施美德氏以冬令將屆天氣漸寒宵小易於竊發昨特傳諭通班包探各帶器械不分晝夜分往新老兩租界嚴密查緝並於夜深時前往各客棧詳加查察有無來歷不明之人加遇形跡可疑言語支吾者即行拘案查究以保治安 
[孟警佐佈置冬防]  
　　現届冬令内地各警區防更加嚴密二區二分所孟警佐自奉徐廳長訓令開辦冬防後卽會同本署巡官宋璧如籌商境内加防辦法規定自十一月一日爲始每晚六時起至翌早六時止抽調長警擇要加崗並由孟警佐宋巡官親自分班考查長警之勤惰兹將加崗地點録后艾家弄梭子弄倒川弄靜修路冬青路學宫前鴻運里也是園後應公祠安蘭路口小桃園梅溪弄大佛廠普育堂縣署後同昌當前 
[破獲製造僞幣之機關]  
　　公共租界捕房查獲在市行使僞質銀輔幣之詹柏松詰據供稱製造機關在本城西門内應公祠路同黨爲陳阿榮等語捕頭立飭一百五十二號西探目海明惠一號包探范德孚八十六號包探耿德標等押帶詹柏松至二區二分所禀明前情請爲協助緝拿孟警佐遂飭長警偕同來探至應公祠路某號屋内將陳阿榮拿獲抄出已經鑄成之僞角五十五枚銀印板一方僞印板六塊鉛片十三枚白鉛四塊鐡刀二把鐡銼一把電筒二個鏹水一瓶烘爐二隻一併押解到所由孟警佐向陳研詰一過中西包探請予帶回捕房歸案訊究孟警佐命將陳阿榮連同證物申送警察廳諭令來探到廳聲請引渡 
[控告北橋警佐之枝節]  
　　北橋鎭商號程厚生等八家迭次禀控該鎭警佐程渭南恣情賭博縱賊殃民並牽涉該所巡警汪以舟任子貽汪炳生之妻與程聚賭等情經沈知事派員查無實據遂置不理嗣該號商等不服又赴省公署上訴尙未解决現該警汪以舟等以突被牽涉攸關名譽亦已聯名禀控縣公署請爲追償名譽損失不知若何結果也 
[更改崗警接班時刻]  
　　淞滬警察廳長徐國樑以冬令將屆日晷漸短所有各區所外勤長警之站崗鐘點例應更改兹定每日黎明五時至八時八時至十一時十一時至二時每歷三小時爲一班於舊曆十月初一日（今日）起實行昨日已飭各區署所轉飭各長警一體遵照矣 
[稽核民船罰金之權限]  
　　駐滬水警一區第三隊王隊長昨呈沈區長文云爲報明暫兼稽核隨防各船處分罰金事宜以專責成而清界限事案據派駐龍華日暉兩港之隨防四船一等水巡長劉廷棟湯志遠車振聲劉得勝等先後報稱現均奉原隊令在防舉行民船違犯夜間懸燈章程罰金事宜等情前來隊長查各該船到防之始時方多故正禁民船夜行故未取締懸燈非有心放任也今時局旣幸漸靖而禁令亦早經解除自應及時補行其事以歸一律惟念各該船之於屬隊雖非所屬而距離較近禀承即易况船户之品類不齊入手之初尤難保無問題而立須解决者此隊長爲大局計不得不引爲己任也除逕令各該船即日照章妥辦並按月將凈繳之八成罰欵連同報單彚由屬隊循序轉繳並隨時應受稽核外理合呈報區長俯賜轉呈立案並聲請轉令各該船之原區隊俾知非隊長之妄爭權利也實爲公便是否仍祈指令祇遵 
[開建步兵營房]  
　　步兵三十八團團長馬鴻烈租賃新橋路附近基地建造營房二十二間以便駐紥所部三營兵士業經呈奉盧護軍使批准撥欵建築在案兹悉承造此項營房之大成公司估定工料費洋三千三百元業已購辦材料於昨日起（三號）動工建築 
[開建步兵營房]  
　　步兵三十八團團長馬鴻烈租賃新橋路附近基地建造營房二十二間以便駐紥所部三營兵士業經呈奉盧護軍使批准撥欵建築在案兹悉承造此項營房之大成公司估定工料費洋三千三百元業已購辦材料於昨日起（三號）動工建築 
[護送德僑往浙]  
　　交涉公署接荷領事函稱兹有旅滬德僑三大父子二人及斯得格夫妻二人均擬前往浙省莫干山居住定於本月二號起程途中請轉致軍隊護送云云陳交涉員當即轉請京畿憲兵營撥兵保護旋因得悉三大父子二人將乘小輪往浙而斯得格夫妻二人則乘火車起程故由憲兵營長分派憲兵各二名妥爲護送 
[瑞綸絲廠過户之手續]  
　　德國人利依曾與同國人惡格洛斯格致兩人在公共租界股開瑞綸絲廠已歷有年自中德宣戰後惡格洛斯與格致兩德人急於回國所有該廠營業已盤於華商吳某改组瑞綸安記公司故由吳延請代表律師禀請公共公廨給諭過户判令呈騐該廠賬據再核在案前日經王襄讞與美詹副領事傳訊據瑞綸安記公司代表律師上堂譯稱瑞綸絲廠係由德商利依等集資股開後將該廠抵押於英國保險公司繼由安記公司兩次代還押欵銀十一萬四千餘兩且另有借欵所有該廠基地之底册現尙留在交涉公署惟該絲廠亦係瑞記洋行之一部份有該行大班可以到堂證明請爲過户云云並由瑞記大班西人投案證明瑞綸賣與安記所有價銀早已如數交清即經中西官會商之下援筆簽判曰瑞綸安記絲廠聲請過户候該代表律師擬就底稿呈案核奪 
[科學家最新之學說]  
　　寰球中國學生會昨晚八時敦請美國哥倫比大學碩士中國科學社董事會會長任鴻雋君康乃爾大學機械工程師哈佛大學商學碩士科學雜誌總編輯楊銓君哈佛大學數學博士中國科學社會計胡明復君演說來賓到會者有約翰大學敎員華盛頓大學碩士沈楚級君字林西報記者金子剛君等四百餘人首由該會總幹事朱少屏君登壇介紹先請任鴻雋碩士演說其題目爲（何爲科學家）演說詞録下科學者習科學之專家也何爲科學定義甚多不勝枚舉欲識人當先知其姓名住址後詳其歷史論物亦然科學即其名出處西方歷史託始於培根（一五六一一六二六）培根以前上古哲學中世紀亞里士多德爲學界所尊仰亞氏之三叚論法即演繹法所謂演繹法者先立一前提以求純論例凡讀書者皆好人某氏曾讀書故某氏爲好人此法之要處在範圍理想使歸軌道然前提若誤純論亦誤如（凡行星皆方地球亦行星故地球方的）前提何以多誤專恃心中推想故多誤 
　　培根主張用歸納法歸納法先求事實事實得於實騐例如水熱至百度不實騐不知其爲氣冷至○度不實騐不知其爲冰　 
　　演繹歸納等名詞可以略去簡捷言之科學以五官爲主在實物上研究古代哲學以理想爲主在推論上用功 
　　培根的方法研究表（一）然表（二）非然表（三）比較表（一）然表具同性之事類（二）非然表具不同性之事類（三）比較表同性而度不同（四）删除法（五）輔助法之各種情形（六）勘定前提 
　　熱之實例（一）日光火血（二）月光冷血動物（三）火熱不一（四）去血純論熱爲動之結果 
　　培根方法極不完備不過可見科學之研究與平常學問不同綜要言之（一）科學家所研究者爲天然事物非文字書籍（二）科學家所注意在所用方法不在遺傳宗義（三）科學家所求者在自然界眞理不徒好爲新奇（四）科學家所求者爲實際問題不在空虚高論 
　　科學家之養成大學四年初習方法卒業後三年博覽書籍在一教授下用功當助敎或爲研究生獨立研究研究有得始爲科學家至鄙人雖以提倡科學爲志實不敢當科學家之稱云云 
次楊銓碩士演說題爲（個人效率主義之原理）略謂鄙人今晚承寰球中國學生會與朱少屏先生厚意得與諸君爲數十分鐘之談話感謝之至鄙人所習者爲工商學工商業中最重要兩事爲自用與用人然此兩事固不僅在工商業爲要日用起居無在可少不能用人者在社會上不能辦事不能自用者不特不能辦事且並不能自存自用與用人之學問無窮惟少歸宿皆在增進個人之效率故鄙人今晚與諸君將個人效率主義之原理略爲討論效率主義之簡單定義即爲（用最微或最低而得最大或最高之主義）施之國家則爲犧牲少數人之幸福而得多數人之幸福施之實業則爲消耗最少之資本而得最大之贏利施之個人則爲用最少之時力而得最良之效果諸君當知效率與效率主義之區别效率爲功與事之比率效率主義則爲求增進此比率之方法效率名詞在西方甚古至工程學發逹後用者益多然效率主義之研究則近四十年始發生當時研究此主義之先進如斯各脫愛姆孫幹脫諸人尙在即最初研究工藝效率增進之泰婁然亦不過六十年 
　　吾人何以須研究效率主義古人不知有效率之名亦能飲食生存此問之固執與五十年前反對輸入新學者同一心理德人效率主義最精英美人初亦輕之以爲不足學然後亦不得不尤而效之中國於效率研究詎可忽耶 
　　人生之兩大要素爲能力與時間而效率主義之要素亦卽此兩物一切效率增進方法皆謀直接或間接盡此兩物之利今請將增進效率之根本方法擇要言之（一）複用借用已成之物之謂互相複用者爲分工複用他人之經騐者爲仿效 
　　（二）外物工藝界利用天然能力學生假獎賞自勵皆爲用外物 
　　（三）符號以簡代繁者皆爲符號 
　　（四）一致與分途一致得通用之益例如幣制劃一分途得專門之效例如軍民分治或自動機械 
　　（五）秩序事物各有一定程序則無衝突排擠之虞 
　　（六）單位與乘數以少數化多數之謂多量製造演說皆利用此原理 
　　（七）節序　均勞逸智育體育並重 
　　（八）限制　量力自知則免失敗 
　　以上所言不過常識然能用之有恒自能省時省力時力有餘則個人之事業自然增加如增一倍則壽五十者已不啻百年矣吾人與其求消極之長命神方何若研究此積極之延年方法云云 
　　次請胡明復博士演說（物理學上最新之電子學說）大旨先說明學說之何以有新舊蓋學說之用在得根據其理以解釋種種事實而不悖且得由之更推求新事實及新發明故學說之有價值者其可以解釋之事實必極廣而從所得之新發明新事實可以騐其說之眞確與否學說之有新舊者以新者之價值勝過舊者遂得取而代之也今日之電子學說是其一例次列舉種種實騐講電子之由來物質各種原素之可以電子搆成之更講X光綫無線電等之决定其與光熱同爲以太中之波浪而此波浪之發生實由於電子馳行以太中振動之故云云胡君演講甚長詞不盡録旋復由朱少屏君代表道謝欵以茶點而散 
[七齡童留别紀念]  
　　青浦七齡童錢能夏應書於大世界共和廳已歷月餘行將返里曾誌本報兹悉該童近有感冒休息四日以致催書者踵至並經滬人士一再挽留暫緩一星期遄返惟該童病體新愈不能多寫大字自舊曆十月初一日起應書楹聯每聯附贈肖像一方以作留别紀念並悉該童前赴哈同花園試書聯幅即獲優獎今上海縣知事沈寶昌又加獎勉特書一函以贈字極蒼老該童見之不勝歡忭兹録其獎語如下錢生能夏字行時年甫七齡能作擘窠書余耳其名而未見其人頃承惠贈聯幅筆力堅强果副其名昔張童子年九歲貢於其鄕見重於昌黎今錢生年齡尤小而所造已如此更益而進之其進步烏可量耶余因喜其成功之速尤願其不以此爲止境故書以付之 
[商務印書館函授學社近聞]  
　　商務印書館函授學社英文科自創辦以來營業一部份向由周君錫三主任周君對於社務頗爲熱心與社 
 
 
 

Page 11

 
 
長鄺君耀西敎務長周君越然分頭幹理社中條理井然頃聞周君錫三以事辭營業長一職其遺缺由英語週刋主任周君由厪兼任云 
[張裕公司遷移新屋預誌]  
　　英大馬路現又有新建高大洋樓矗立於直隸路口其第一樓顔曰中國首創第一家係張裕釀酒公司新建之屋也該公司爲全國商會聯合會前會長張弼士君所創辦因鑒於舶來品惟酒一項海關稅入數千萬之巨乃獨出巨資向各國採購葡萄種子竭力研究在烟臺開關山地萬畝自置葡萄園建造工廠酒窖并設玻璃廠材料純由自製規模極巨所製之酒行銷極廣該公司所出紅白葡萄酒白蘭地酒聞本埠之先施永安及各京貨店各大菜館月銷數千箱之多自張君故後由其子劍豪主任益事擴充加以經理得人故營業益形發逹該公司不日將由舊處遷移新屋開幕此亦振興國貨之一端也 
[法公堂寫字間添派包探]  
　　法公堂寫字問内向有包探兩名專司檢查解案人犯並驅逐出境拍照存查及傳提原被人證等事現因事務殷繁原有兩人不敷辦公故由管理公堂案牘之捕頭維逹禀明施總巡於本月一號起添調包探兩名至寫字間内帮同辦理 
[六馬路火警]  
　　公共租界北海路（卽六馬路）三百二十一二三四五號門牌愼和南貨店棧房内於昨晨五句半鐘起火登時冒穿屋頂殃及三百二十六號義隆泰肉莊樓面及浙江路北海路轉角二十二三號愼和本店二十號二十一號萬生義糖食店樓面共燬房屋十餘間事後老閘捕房捕頭派令中西包探往查起火緣由及該棧有無保險以憑核奪 
[餅店失愼即熄]  
　　前晚十時許本城晝錦牌樓某餅店樓上不戒於火當由崗警瞥見急鳴警笛報由附近救火會驅車到場救熄祇焚去雜物未致成災事後由警將該店主婦沈陸氏拘入一區二分所經王警佐訊據供稱浦東人年四十八歲此次失火係打翻洋油燈所致求宥王警佐得供姑念無心失火判罰洋二元以儆 
[認領迷路女孩]  
　　女孩張丫頭前在法新租界内迷路由捕送經公堂詰問據供揚州人父親張永福住居大世界後面等語判送善堂留養聽候家族認領在案昨有婦人徐李氏至捕房聲稱丫頭係婦人之養媳日前囑伊出外購物不記歸途致被送案今請給領捕頭當即飭探前往善堂將女孩帶案經李氏認明無訛准予領去 
[賭窟重復搜查]  
　　老閘捕房前派探捕至六馬路福康里七十四號門牌破獲賭窟後即經捕房查明此事係朱老四即朱怡清爲首故由牛門律師禀請公堂出票補提朱老四到案訊究迨捕房持票往提未經逮捕是以十月十八日捕房將該案人證解訊經中西官諭將王寶山朱阿毛先行訊結朱老四俟提到後再行訊核乃前日捕房忽得報告謂朱又來滬故由二號十五號兩西探密赴福康里七十一號搜查並無踪跡即向在該屋内之婦人馬氏亦早避去室内值錢之物亦均搬出該探等遂回捕房據情報告請爲核奪 
[私禁威逼之陳訴]  
　　婦人王周氏在新閘捕房指控大通路一千零二號門牌薦頭店主揚州人吳如海與妻唐氏將伊違法私禁四十餘天任意威逼等情上星期六由捕將吳夫婦拘解公共公堂經俞襄讞會同義羅副領事訊據王周氏訴稱前有同鄕婦人魏氏託被告薦至李丁氏爲傭由我擔保嗣因魏氏竊取其主值洋一百五十元之金表金練逃逸及至八月十一日被告等將我禁閉屋内共有四十餘天逼我交出魏氏但我實不知情無法交人後由我之主人得悉代報捕房將被告拘案請究質之吳如海供稱並不將伊私禁惟向之追索魏氏竊物之賠償則實有其事求鑒中西官以原告所控證據不足判令將案註銷被告等即行開釋 
[乞丐路斃]  
　　閘北夏家弄觀音堂附近前日有一年約二十歲之男丐倒斃路隅由四區巡警查見禀報張着長飭傳十一圖地保報請閘北慈善團給棺收殮 
[寡婦與夫兄涉訟]  
　　寡婦李陳氏控夫兄李銘傳霸佔嘉興路某茶葉店業等情前日由公共公廨李襄讞會同英卓副領事傳訊兩造各延律師到堂代辯良久判候查賬員查明賬目再行訊核 
[築路小工被人毆傷]  
　　修築馬路小工揚州人許雄郎寓居寗波路生發祥飯店内昨與同寓小工張某及某甲二人因口角起釁互相毆打許被二人毆傷倒臥於地由飯店主喚到老閘捕房一千二百二十七號華捕將張及某甲拘入捕房一面雇車將許送往仁濟醫院醫治即持西醫所簽傷單歸呈捕頭備核 
[黃包車夫毆人]  
　　黃包車夫陳春和前日不知何故在九江路將孫阿順兇毆被一百零二號印捕查見將陳拘入捕房禀明捕頭押候解送公共公廨訊明核奪 
[收租人勒索小費之否認]  
　　虹口捕房西探指控仁記路九號門牌某經租賬房式老夫宣鍾寶在北四川路青雲里六十七號門牌向租户曾蘇氏勒索小費等情經公共公廨訊問判宣存洋一百元保出候訊在案前日上午又經傳訊先由捕房代表律師上堂陳述前情次由曾蘇氏投案聲稱收租人於每月來取房租之時帶收掃街路燈費小洋兩角並不勒索被告宣鍾寶延代表律師到堂辯稱經租人向各店户收取房金帶收清道路燈費洋兩角係屬上海之向例並非勒索且有租户曾蘇氏證明應請將案註銷中西官以原告所控尙無充分證據遂判將案註銷被告開釋 
[止付期票之辯論]  
　　趙鏞記在公共公廨控同興錢莊經理裘黑炭不付期票欵項等情前日傳訊據原告趙鏞記投稱此項期票係由王興記轉付於我計洋一百五十元逾期將屆一年向收無着請爲究追質之被告延律師到堂代辯並稱此項期票因王興記曾經登報聲明遺失是以止付關讞員商之義副領事羅君判令被告按照原告控數將洋繳案聽候訊明再核 
[債務人交保料理]  
　　瑞康莊控朱錦如不理欠欵等情前日由公共公廨傳訊原告延律師上堂譯稱被告虧欠原告銀一千五百餘兩延不料理應請究追質之被告朱錦如供稱在押日久無法料理請求開釋俾向原告理清中西官判朱交尋常保出外自向原告理楚 
[調查被告産業]  
　　協興盛控張子林不交定貨請追定銀一千五百兩前日經公共公堂傳訊原告投案聲稱被告收取定銀後延不交貨請求追究詰之被告供認不諱並稱在押無從料理應請鑒諒中西官判着原告調查被告有無産業報告公堂准予給諭發封備抵 
[被訴人傳案交保]  
　　李伯勤控張惠卿違背合同請追房租銀二千八百三十兩又劉玉書控祝聽濤不理擔保伊弟祝聽洲押欵又胡東生控石胡榮陸贊庭不還工洋又唐炳賢控沈四姐不理賬洋一百三十八元九角前日由探將各被告傳至公共公堂請示中西官諭令分别交保候訊 
[茶館聚賭抽頭]  
　　海寗路四百七十一號門牌某茶館主俞蘭芝留人聚賭抽頭漁利兹被巡捕查見即將賭具帶入捕房禀明捕頭請廨出單傳訊 
[車夫吞没遺忘物件]  
　　黄包車夫李阿二吞没北四川路二百號門牌某西婦遺忘在車之絨線等物被控捕房飭探侯阿寶將李查獲吊出原贓帶入捕房押候解廨訊究 
[清除空地上草屋垃圾]  
　　滬北工巡捐局前日致函四區警署張署長略云查得新民路一帶空地上搭蓋草屋及堆積垃圾甚多不獨妨碍火政且更有害衛生應請派員押遷草屋諭飭清道課員督率夫役挑除垃圾並請傳諭各地主凡係空地均須圍築籬笆以圖久遠而重公益云云張署長接函後業已分别照行矣 
[客棧違背定章]  
　　金隆街四號門牌某客棧因不將庽客姓氏來歷登載循環簿有違定章兹被包探尤阿根查見回禀捕頭轉請公共公廨出單飭傳該棧經理倪則中到案訊罰 
[二房東跡涉嫌疑]  
　　宜興婦人馮蔣氏住居北長安路前日扭二房東錢連卿至四區警署控稱日前失竊衣物正在查詢錢忽避匿情有可疑請爲訊究張署長諭候質訊核辦 
[行竊收贓之嫌疑]  
　　船户顧榮光日前失去銀洋二十六元疑係伊夥張有成所竊將張軋至萬三所開之柴行内私刑吊打張因不耐受刑僞稱贓洋藏匿嚴全生處遂由顧將張與一併扭授五區一分所轉解司法科經叚科員質訊嚴不嚴認收贓張供實因當時痛苦難受信口胡說云云段科員以兩造供詞各執命移地檢廳訊核 
[介紹新刋]  
　　嚶鳴社爲尊重國文交換智識起見糾合同人組織叢刋名曰嚶鳴昨承以第一二三期見貽書此介紹並逹謝忱 
來件 
[民國六年郵政事務記述（三續）]  
　　上海就上海之商業觀之實係是年本國普通情形之返照其於本埠之郵務亦莫不然當西南起事宣布獨立以及戰事正在進行之間本埠與西南各省之商務幾於停止者多月其他各方面因内部之紛爭以及秩序之紛亂亦受有損失之影響然就郵務所得之美滿成績觀之設使全國安謐當必有莫大之進境而無疑是年所經困難事項之中計在冬季則因運河及各處水道氷結致有小輪郵班之解體且因有水災致與北部鐡路之交通時或間斷 
　　安徽　是年七月間因試圖復辟調動軍隊致有本地之擾亂其在蚌埠之各銀號及商店因懼搶掠貿易遂停五河縣及泗州兩處則於七月二十二日及二十六日先後被搶廬州府及滁州人民均因恐慌成帮逃往各埠由是日起至十月底止省城軍隊咸因軍事開往湖南本省自廬州府以北均在無政府狀態之中多數盜匪因而發現並於壽州廬州鳳陽之間時與軍隊衝突九月二日安武軍某師譁變司令被戕城内外商店均遭搶掠維時城門已閉並在秩序未經恢復之前郵件均自城垣縋遞是年水路郵班間斷致有暫組旱班之必需一與他省無異復國大雨暫組之旱班亦須停止其結果仍不免於耽延 
　　浙江本省暫時宣佈獨立一事以及本地之擾亂軍隊之無變並此隨等變亂而起之普通搶刦均應爲之登記寗波温州百官三處影響最多杭州僅受恐慌未被搶掠是以商業尙堪滿意至於郵務實有進步第在危險郵船之上難有軍籌護送以助减少路刦情事仍遇有五次路刦遺失郵件之案且有護送郵件警察一名在百官及新昌縣郵路之上爲盜槍擊斃命於是地方官請將日夜兼程郵班改爲每日郵班因巡警自遇意外之後無人願護送夜班郵差矣 
　　福建盜刦之案屢見尤以漳州府至捕廬州郵路上在水溯地方被刦損失郵禀洋一千六百二十四元一案並泉州府至永春郵路上在小漏地方被刦道失貴重包裹二十三件一案爲最堪注意然因如法搜緝並經地方官之相助遂將所失之件均經覓回大半則由在事各該巡員之力也是年水災颶風時有將交通隔斷情事 
　　廣東本省因海陸軍之戰爭郵班時或停止沿海及内江之汽機運輪郵班亦被阻斷商業則一併停頓所有汕頭全段直至年終均屬紛亂不堪四月八月兩次水災尤爲劇烈凡在東西北三江段内之郵差郵班均繼阻斷信差投送郵件須駕小舟是年水陸兩路被盜之案共有六十五起其結果則郵件及郵局之財産均受損失另有二十起則將郵差自有之物刦去並有二十五起係將代辦及信櫃之商店刦掠一空此外尙有代辦及信櫃之商店五家均遭焚燬郵差之遇盜而受重傷不克繼續服務者計共三次是以郵局自然之進境不無阻礙故是年郵務成績難云美滿然倘使年内平安决不致有如此現象也 
　　廣西本區與廣東相同是年之初頗有安靖興盛之望惟以政界之擾亂兼及兩次水患致將此項希望打銷商業旣受影嚮而在梧州及南寗内之多年大商號渡家亦均因而倒閉且梧州汽船公司已將梧邕兩處往來之船隻數目减少是年郵差之被盜刦者共有二十八人内有十七人所負郵件均被刦去其在長安黄冕墟郵路之上則有郵差被戕一名又有一差幸得農户數人之助轉將行刦之盜匪擒獲此外被刦者則有汽船六艘郵船三艘内有五次郵件全行失蒞是年汽船損毁者則有四艘而郵件不克覓回者僅有一次 
　　雲南上年毫無法紀之情狀是年賡續流行所有匪徒大半均係遣散之軍人因致内地旅行極形危險貨物之積存内地不克運至鐡路沿線各城鎭然後再運出口者實係不計其數然各商人尙能以其堅忍之力及其資財於此連年擾亂鼎沸之中使其營業勝於往歲洵堪嘉尚查是年因路刧盜案遺失郵件者計有五十六起郵差之被戕者三名受傷者十五名猴鹽井奕隆副官村南安州曲江等處均經完全被搶以故郵局於銀錢及郵票上受有重大損失 
　　貴州本國此一隅地當是年之初雖有盜匪蠡動而營業頗形發逹然於年終之三個月内適值川湘紛亂正熾之秋所有前赴沿於揚子江各省之路均被阻晰於是黔商鑒於民國四年所受同等之經騐遂幾停止營業常德至鎭遠之郵船經兩次被刧後即不復運送包裹川黔兩省往來之重大郵班亦於黔軍與北軍戰爭時因之阻斷但於重慶失守之後仍復重新開行其微用人夫騾駃以濟軍用情形致令運送重大郵件之事頗受影響一與雲南無異是年所報盜刧之案計有二十四起其中十三案均有遺失郵件情事被傷之郵差甚夥而被戕者則有一名 
來函 
[上海平和期成會啟事]  
　　本會已於前月三十一號通電全國發起組織現暫設籌備處於法租界蒲石路二十號凡我國民衷心希望和平願入本會者請詳開姓名住址並附介紹人名片送交本會籌備處爲盼[  上海平和期成會籌備處啓]  
雜評二 
[可慨之一] [  訥]  
　　國民程度之高下觀於國人之好惡而知之也國民之思想日進於高尙純潔則其所好之事事物物必不離乎高尙純潔者也國民之思想日卽於卑污苟賤則其所好之事事物物必不離乎卑污苟賤者也今我國民之思想何如即以書業界之出版物證之科學有用之書寥寥不多覯而污穢陋劣之各種書說風靡一時嗚呼此其關於國民之根本實大豈僅在一時之風化而已乎言敎育者將何術以拯救之也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百問 
[問軍民分治]  
[  見心]  
　　軍民分治之說曩嘗聞之矣然如石火倐焉消滅而至今日舊事重提政府倡之於上督軍贊成於下軍民分治之說乃與諸名流和平之聲浪兩相輝映然而吾甚惑焉共和國中國民皆有服役軍隊之義務是民即軍也而軍人一朝退伍即爲平民是軍又民也軍即民矣民即軍矣則安有所謂軍民分治哉今日雖號民國民有意不能逹也民之權不能張也命之脂膏但供軍人搜括民之安逸但供軍人擾亂民之生民但供軍人殘殺則雖謂爲無民而但有軍人可也更安有所謂軍民分治哉 
老申報 
[懷璧其罪]  
　　（見光緒十四年七月二十日） 
　　前報列有陸項氏即陸謝氏拉王毛氏到法捕房管押以王毛氏之子王雲吉在伊女手中取去漢玉一塊此玉甚爲值價約值洋二百元被王託借一去不回因之扭案王司馬着將王毛氏押候交保將子尋交昨日其子雲吉利案呈上漢玉一塊司馬閱過着提王毛氏到案并備原告謂此事並無緊要因何扭交致王毛氏無辜受押數日究竟如何到捕房王毛氏稱陸謝氏及伊夫張春泉將我扭交王雲吉稱張亦在外司馬着傳進據張供在泰和館司出菜之役陸女過繼於我妻司馬謂過繼之親豈可從中多事着掌頰一百下押候交保具結漢玉一塊交與原告陸稱不是原物司馬謂爾且携回與爾女觀看如果不是可於禮拜二到堂如是原物亦須到案張春泉暫押俟案結釋放 
[近以諸身]  
　　（光緒十四年七月二十八日） 
　　近有西人在四馬路聚豐園對面開設人形圖院每日自朝至晚任人觀看其中人物以臘肖成門首三像一爲俄羅斯兵官一爲兵官之妻一爲戲班中之女子旣登樓所見各式如人之肢體官骸莫不剖悉毫芒窮極形相有一西人在旁講解俾閱者不但了然於心并可了然於心壁間又有各種山水城郭爭戰之圖用鏡窺視不營置身海外豈獨成連之琴能移我情哉然則此舉也洵足以增學識廣見聞熱閙塲中有此異境愼毋交臂失之也 
新學識 
[柞樹之效用] [  子鵑]  
　　橡樹即柞樹一名櫟樹非柘樹也其種有三皆宜飼蠶而外尙有數用一曰橡粉即用橡樹所結之實去殼取其橡子浸於水中三日去苦澀用磨磨成細粉再以水漂之後去水分置日光中曬乾即可供食用一名橡椀即橡子之殼其汁可以染青雖敝垢而色不落法碾碎橡椀用水煮透（約三小時）去其渣滓取其精華熬練成膏用時以水化開略加黑礬即可成色一曰橡耳凡砍落之樹鋸作二三尺長以一木蠧立地上以一木横架其上然後兩面挨次斜鋪之如屋椽式使其去地甚近當春夏秋三季陰雨蒸濕之時便生黑木耳連採三年如見銀耳則木氣已竭便須剔去燒炭可作燃料以上三種皆簡而易行獲利頗不薄至放蠶之法則於柞蠶産卵後即照家蠶催青法催青之出蟻後即取柞葉誘引使集於一處携入山中擇無風害而有佳葉之柞林放之必勤爲防除病害蟲害及力獵害鳥然放後日必數次巡視見一樹之葉已盡則須移之他樹法用鐡剪連枝剪下盛於筐中移而分擱於他樹按樹之大小分蠶之多寡大約一樹祗供蠶二三日之食春蠶喜移或間日一移或一日一移而愈移愈旺帷眠時不可移動蠶凡四眠一眠七八日二眠六七日三眠三四日大眠四五日大眠後經過五六日即結繭一日繭成三日漿固然後下繭或賣或繅惟意所欲上述不過簡單言之至詳細方法另有專書近新學會社出版實騐柞蠶法一書内容頗佳爲桐廬袁沅所譯定價三角 
常識 
[本息相等年度估計法] [  元]  
　　吾人預備子女婚嫁或修學等項而作長期儲金如欲知依繁比例累計母子相權需歷時若干彼此方可相等（即息金等於本金）其計算本甚複雜兹有簡法以利率除七十所得整數約即子金等於母金必須經歷之年度也兹設例如下備洋百元年息八釐求本息相等年度（法）以八除七十約得九倍即無論何數以八釐起息母子相等應歷之年度也試證明如下 
　　第一年本息共計洋一○八·○○元二年一一六·六四元三年一二五·九七元四年一三六·○五元五年一四六·九三元六年一五八·六八元七年一七一·三七元八年一八五·○八元九年一九九·八八元由此類推凡年息四釐者須歷十七年本息結存共數可倍於原存本金年息五釐者須歷十四年六釐者十二年七釐者十年也 
益智新畫 
[荷亭孤峙（像高）（淮陰楊結）]  
雜録 
[東籬軒談劇] [  柳遺]  
　　日前山東籌賑會籌賑演劇於第一舞臺一時車龍馬水頗稱極盛劉鴻昇抱病不到由籌賑會飭邱八四名挾之登車迫令登塲劉跛懾於軍威不敢不惟命是聽然來不來固可無邱八之力以解决之登塲之賣力與否則鴻昇自主非邱八之威所能壓迫之也因此第一晚唱來一齣胭脂虎尙從城樓唱起其貪懶可謂至矣盡矣然又未也末句唱句進塲忽來了一句說白曰别要彩了座客均爲之愕然第二晚又藉口於嗓敗於陽平關一劇中飾曹操博得彩聲極多論者謂嗓音雖不雄厚然甚沈著秀山後已無第二人矣 
　　老孫第一晚托兆碰碑第二晚空城計二劇在昔皆爲菊餉名劇當時空城計除王九齡外老孫常演之譚則未敢輕於嘗試也城樓二六聞之老伶陳福勝云抑陽頓挫曲盡其妙今則力氣稍衰加之胡琴配角均欠整齊而最大原因譚腔風靡已十餘年北京聽戲者惟譚腔是尙孫派絕調久已不聞聲咳所謂入爲先主無怪其爲座客所咋舌也此外梅蘭芳楊小樓等均甚賣力小余三勝隠然爲老譚之承繼者　蜡廟褚彪極受座客歡迎費德公爲楊小樓黄天霸爲俞振亭賀人傑爲俞華亭此外各角亦均振振有名然尙不及民國元年廣德樓之　蜡廟我友優優語予云譚鑫培褚彪楊小樓費德公黄天霸俞振亭施公張毓庭小姐梅蘭芳蒼頭賈洪林張桂蘭九陣風七歲紅賀人傑王長林傅小山雙串朱光祖錢金福關太配得如何精采耶誦此曲祗應天上有人間那得幾回聞不禁感慨係之 
[譚劍室雜綴] [  姚彞伯]  
　　輓聯輓聯以白描爲上蓋志哀言情敷抹脂粉轉嫌失眞然亦不可概論略加詞藻固屬無碍要於所輓之人銖兩悉稱即爲佳携余素不擅此迫於酬應偶一爲之族兄贊虞早失怙恃性霖貌清癯若鶴善崑曲爲家事所累未盡其才過勞致疾殁余曾輓以聯云 
　　痛史說從頭人哭其死我哀其生畢世塵勞總不遇爲家庭起見身悲繭縛骨較梅癯養命惟吳質常愁多病類文園消渴徒呼負負莫問蒼蒼可憐食少事煩兩鬢暗凋嗟攬鏡長眠傷永夜情切同游誼關同族當年風景庸詎知隨日月俱磨舊夢如烟沉憂似海他時縱丁令歸來終古與巨卿訣别前顯茫茫幽懷渺渺贏得琴亡劍在一杯何處賦招魂 
小說 
[偵探奇遇] [  常覺覺迷同譯]  
　　裴爾曰此耶恕予予實謹謝不敏汝欲託人臨墓但往美術院中此等人物實車載斗量予則希望成一畫家不屑以寶貴之光陰臨人之畫也賽鷹曰汝志趣高哉惟君容予說明來意之後再定去就予所託汝一事雖至些小然甚爲難且極秘密故予寗出二百五十法郎之代價而汝則但費一小時之光陰已足汝亦肯就否裴爾聞語頓起注意其注意之原因固非黄金作崇實動其好奇之心耳因曰汝欲予臨何畫哉賽鷹曰託汝臨一美女郎之小影此外尙有一照則但添加數筆惟須守秘密始敢奉託裴爾曰守其秘密則可至於願任與否未能定賽鷹曰然則亦佳蓋吾視汝爲人固至誠慇當能信守弗渝也言次卽自懷中出匈加利人畫照示之曰此畫固至妙肖惟少神氣煩汝略加點綴裴爾一見之下不禁驚呼一聲而身亦退出數武賽鷹閒然曰異哉託汝此區區事乃能使汝詫異至此耶裴爾不對但曰此照乃出何人手筆賽鷹曰是殊不必言惟汝果許予請求乎裴爾曰汝何意哉賽鷹曰予意亦不必告汝曰何耶曰已與汝言之此事須守秘密也裴爾曰然則予亦不能許汝請求矣惟汝謂尙有女郎照片盍給予視之賽鷹曰恕予不能裴爾曰汝非謂欲予臨摹乎不以照片出示予又安能臨之賽鷹曰惟汝未允予以前决不相示裴爾躊踷有頃曰吾允汝可矣趣以照片見示賽鷹曰汝言信耶曰信也曰然則即以照片示汝矣言次即出照片示之而裴爾詫異之狀直不可以爲喻既而曰汝究何用意實使予詫疑不置賽鷹曰汝爲何事詫疑曰爲此兩照也曰此兩照與汝毫無關係何詫之有裴爾曰唯其有關係耳此語出賽鷹展輔笑曰信若是汝反使予疑詫矣照中人汝乃識之耶裴爾瞿然曰予未言識也賽鷹曰汝亦何必隠諱吾實明汝意矣裴爾曰然則趣以兩人之事告我賽鷹曰此耶此正吾所亟欲問汝者耳裴爾曰實告汝予實未嘗與彼一相謀面也賽鷹曰汝飾辭耳汝旣未相謀而何以如此詫愕裴爾作色曰汝誠誤會予意矣予所詫愕者因此男子小影乃臨空寫成而女郎照片則自畫照攝取者耳賽鷹笑曰汝言固確惟予則知其中尙有他事汝盍據實告我裴爾曰予實無事相告賽鷹曰汝毋故飾汝見此兩幀小影之後詫愕無倫足徵汝實識此兩人願以兩人之事告我裴爾曰予所以詫愕之故因此照中人似與予友貌似耳 
[自由談之自由談] [  不冷]  
　　自宣統退位之後不意至今日宣字竟大爲風行如戰則曰宣戰言則曰宣言死刑則曰宣告罪狀則曰宣布 
 
 
 

Page 15

 
 
   
 
 

Page 16

 
 
   
 
