# 1900 - 355 - 4909952

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[論團練之難]  
今世之慷慨譚時事者莫不憤制兵之無用慮盜賊之蠭起意謂欲弭内亂必須創辦團練執筆人曰噫嘻團練豈易言哉夫衆志成城民心固結謂之團器械精良操演純熟謂之練苟能名副其實非特可以靖萑苻之變卽有斬木揭竿之衆倉卒舉事爲害一方而爲團練者信息靈捷旣易稽察於平時心志齊一又可震攝於臨事蓋以一鄉之人出死力以衛一鄉其勢固較勝於制兵之散漫無稽備多而又力分也然古今之舉行團練者大率有弊無利甚者且視爲厲民之政是豈良法美意之不可行於今日與毋亦辦理者未得其道耳蓋團練之難其故有二一在於籌經費一在於募勇丁今天下亦旣民窮而財盡矣商賈以釐捐之重疉而得利殊難農工以物價之奇昻而謀生亦拙一三富厚者又顧瞻時勢深以積聚爲得計而初不存身家遠大之謀於舉世滔滔之中而遽欲籌集多金是雖蘇張巧說於前韓白按劍於後恐亦徒托空言斷無禆益不得已或核田畝之多寡或計店業之大小各隨其力分别捐輸似亦　若畫一矣然其中趨避之法甚多巧詐之情百出一有偏倚卽難免嘖有煩言此經費之難籌者一也各鄉所招團丁拇名日給錢百餘文飯食尚須自備從前各處所招多係外來客民非散兵卽遊勇非特不能防患反恐與匪人聨絡一氣朋比爲奸故近來紳董有不招客民祗招土著之議然良民有田可耕有業可習豈肯貪此百餘翼靑蚨遽爾挂名軍籍以故膺其選者大半係閭閻無賴及遊手好閒之人若輩平日方以欺壓鄉愚訛詐良善爲事一旦身充團勇豈肯安分守法或强取店中食物或藉以報復私仇凡諸不法皆在意計之中此團丁之難募者二也有此二難故各郡邑一聞舉行團練鮮不疾首蹙額不以爲安民而反以爲害民雖然團練豈眞害民之事哉亦視辦理者之威望如何才具如何耳果能威足服人才足濟衆則所辦之事自能切實無弊但使鄉之人深信不欵則雖吝嗇之流貧窘之輩自顧皆有身家豈有不踴躍捐輸以抒近憂而弭隱患者經費旣裕則招募之時自可刻意挑選凡散兵遊勇以及閭閻無賴遊手好閒之人皆可一律汰除非氣力强固心地樸誠者不得與於斯選諺云重賞之下必有勇夫豈有懸格以求竟無人起而應之者乎故經費充足則招募自不至過難招募旣精則經費自不致無著此固勢之所必然理之所必至特恐無人焉能實力行之斯利不見而弊日甚耳今者蘇垣旣有團勇在茶肆行兇之事鋪户具公禀投縣遞呈金陵團丁更伏處路隅攫取鄉人財物雖未拘獲到縣然言之鑿鑿决非無因彼在上者方思藉團丁以禦暴而不知適使之爲暴宜乎民間以團練爲害民之事雖勸捐者舌敝唇焦而不肯慳囊稍破也蘇寗兩處如此他處諒亦可知愚故爲之大聲疾呼俾各郡縣之綜理團練者實力稽查有則攺之無則加勉豈非閭閻之福哉涉筆及此不禁拭目俟之矣 
[本館接奉電音]  
　　昨日午前西安行在飛電傳來上諭十八道敬謹譯登○十月二十八日行在内閣抄奉上諭河南學政朱福詵奏酌保教職諸生懇請奬勵一摺河南滎陽縣教諭李恒春等據該學政臚列品行志趣均屬正大自應優予奬叙以資表率滎陽縣教諭李恒春西平縣教諭王錫侯均著以知縣歸部選用汝寗府教授何家琪祥符縣訓導張重豪永城縣訓導胡贊采均著賞加五品銜項城縣舉人楊凌閣永城縣拔貢生吕遐潔新安縣廪生王崇德孟津縣廪生劉炳藜均著以教職選用另片奏洛學明道兩書院主講請一併奬勵等語湖南孝廉方正黄舒晅著賞加五品銜三品銜候選道吳永熾著賞加四品卿銜該部知道欽此同日奉上諭内閣侍讀學士著裴維侒補授欽此○二十九日行在内閣抄奉上諭崑岡等奏大員闔家殉節懇恩優卹一摺宗室奕功秉性篤誠當差勤愼歴充奉宸苑卿鑾儀使正白旗護軍統領正白旗滿洲副都統御前侍衛均稱厥職本年七月間目擊時艱憂憤自盡洵屬見危授命忠義凛然著賞加太子少保銜照都統例賜卹入祀昭忠祠並加恩予謚以彰忠藎其妻祥佳氏率同伊子載捷驻其妾經氏宋氏李氏並奴五人闔家投井殉難忠節萃於一門均著准其旌表該部知道欽此同日奉上諭岑春煊奏道員因病懇恩開缺一摺陜西延榆綏道楊俊章著准其開缺欽此同日奉上諭黄均隆現在賞假順天府府丞著陳璧署理欽此○三十日行在内閣抄奉上諭李鴻章奏東明黄河三汛安瀾一摺本年東明黄河三汛險工迭出均經在工各員竭力防護現届霜降各工一律穩固仰賴神靈護佑普慶安瀾實深寅感卽著李鴻章轉飭大名道龐鴻書䖍詣李連莊高村黄莊等處大王廟敬謹祀謝以答神庥餘著照所議辦理欽此同日奉上諭陜西延榆綏道員缺著湘林補授欽此同日奉上諭陜西西安府知府員缺著胡延補授欽此同日奉上諭黄桂雲著調補湖南衡州府知府所遺廣西思恩府知府員缺著杜恩開補授欽此同日奉上諭湖南衡永郴桂道員缺著錫桐補授欽此同日奉上諭載澤著調補正白旗護軍統領所遺正藍旗護軍統領著希朗阿補授欽此同日奉上諭奉宸苑卿著訥正補授欽此同日奉上諭鑾儀衛鑾儀使著伊立布補授欽此同日奉上諭正白旗滿洲副都統著溥倫調補德福著調補正紅旗滿洲副都統所遺廂黄旗漢軍副都統著孚琦補授欽此同日奉上諭陜西鞏邠鹽法道員缺著黄澤厚補授欽此○十一月初一日行在内閣抄奉上諭浙江衢州府知府員缺著世善補授欽此同日奉上諭載澤現在隨扈正白旗護軍統領著溥吾署理欽此同日奉上諭都察院左副都御史著成章補授盛宣懷著補授宗人府府丞未到任以前著王培佑署理欽此 
[行在宫門鈔]  
　　光緖二十六年十月初一日逹斌謝交軍機處存記恩召見軍機初二日召見軍機初三日薛允升謝署刑部左侍郎恩召見軍機薛允升初四日召見軍機初五日召見軍機初六日内閣侍讀學士高賡恩正白旗漢軍副都統厅克伸布均請安逹斌謝放山東督糧道恩岑春煊奏陜西得雪五寸有餘召見軍機高賡恩逹斌初七日召見軍機初八日陜西學政沈衛請安陜西巡撫岑春煊 
 
 

Page 2

 
 
調賞福字恩召見軍機初九日江西九江鎭總兵張行志請安召見軍機張行志 
[索欵述聞]  
　　本邑徐家匯匯報云此次東西列國各簡使臣與慶王李相會議和局雖索賠諸欵有多至六千萬磅之說然係約略之詞其實數若干須請弭兵會核議視中國財力若何再行定奪大約所望未必過奢惟開礦一端將來必當列入约内至奥意德三國欲將大沽口歸各國永遠據守又聞德意兩國欲在上海另開租界不知英美俄法諸國能否允從也 
[美欲和華]  
　　日本報譯登英京倫敦電信云某日美利堅國國務卿海氏將美廷訓令電致新簡駐華使臣誇痕其耶氏大旨謂此次各國所送議和條欵如有與和局窒礙者務須一律芟除刻下各國政府已次第允從行將立約鈐印矣 
[俄禁濟華]  
　　日本報譯登東歴十二月十九日卽華歴上月二十八日琿春友人來信云俄歴八月四號俄國政府下令歐西國境不得將兵器火藥彈丸槍械糧食之類輸入中國迨十一月二十五號俄國半官報已紀載此事情由矣 
[譯奥國弭兵社男爵蘇德乃來氏致中國駐俄大臣楊子通星使書]  
　　去歲荷都保和會幸瞻風采心企莫名近者中外突開兵釁凡我同社憂心如焚鄙意各國如肯言和不難持平議結但各國辦事之人好兵喜事者居多我輩志在保和人數不足以相抵爲可惜耳雖然豈敢坐是氣餒遂作壁上觀乎惟有循名核實我盡我心而已兹奉詢數事如下一公奉使歡美徧歴諸邦於各國政府所辦之事瞭如指掌且公經濟夙有本原此次釁端尊意究竟若何一現在中外究竟因何啓釁一中外交誼如何可以復舊卓見若何統乞示復某現有拙著内詳保和之事倘蒙惠玉其爲功實非淺鮮矣 
[錄中國駐俄大臣楊子通星使復奥國弭兵社男爵蘇德乃來氏書]  
　　各歲荷都快承雅教欣幸奚如閣下係弭兵社友値此時事歎難尤深嚮往頃奉月之八號惠函循誦再三無任感佩所稱主持和局之人爲數寥寥無足抵制不知天下各國端賴諸君子默化濳移日者易兵車以衣裳化干戈爲玉帛和光普照萬國咸熙豈非諸君子閎議微言有以致之耶所望不憚煩勞不遺餘力以救世而利民何幸如之承詢各節條答如下僕奉使美日秘俄奥等國并游歴英法德日本荷蘭及南美諸邦見其文化武備商政農功立制不同各臻美善心佩實深其中措施視中國互有同異均一一默識以期擇善而從惟是雄才遠略不無爭競之心則美哉猶有憾矣但願各國囂陵悉化永固邦交庶環毬常享昇平是所厚望此次中外啓釁實因彼此誤會均非眞欲失和蓋中國官員辦理不善各國將帥好大喜功以至釀成此局若不早釋猜嫌速敦和好恐不獨中國糜爛各國且因此互爭益滋謀國之憂大非全毬之福各國秉鈞所宜加察此次中國亂事實因民教不和查教士來華原欲勸人爲善其意甚佳無如中國善良之輩均不願捨已從人其不可强之奉西教猶各國人民不可强之奉孔教也大凡入教者多係無賴莠民皆恃教爲護符爭訟攘奪欺壓平民積怨成仇匪伊朝夕一旦憤發不可遏抑鄙意商務不妨日事擴充而奉教則宜各行其是庶幾兩不相擾永息爭端猥辱芻問敢布區區 
[司空抵鄂]  
　　漢口訪事人云簡任工部尚書瞿子玖大司空交卸江蘇提督學政篆務溯江上駛趨赴西安行在入覲天顔上月下旬某日行抵鄂垣假皇華館暫駐旋於二十八日命駕詣督轅拜會湖廣總督張香濤制軍晤談良久然後興辭翌晨制軍親往行轅答拜禮也 
[槯憲回轅]  
　　甯波訪事友人來函云上月二十二日甯紹台道誠果泉觀察因公赴省事畢於本月初二日因轅屬下文武各員往均馬頭迎迓 
[勸振文言]  
　　廣東南海縣正堂裴爲出示曉諭事現奉本府憲札開奉按察使司吳札開准藩司移開奉廣東巡撫部院德札開光緖二十六年八月十六日准護理陜西撫院端電開自春徂秋雨澤缺乏被旱四十餘州縣災重且廣庫儲厅絀振務爲日方長萬分棘手現已奏請開辦振捐務乞大力維持設法借助先籌若干以救數十萬垂斃飢民功德無量隨後勸捐籌欵情勢迫切代爲將伯之呼萬望俯允電覆等因到本部院准此合就札飭札司卽便會同善後釐務兩局按運二司督糧道遵照尅日設法援照江西貴州等省辦法酌量墊解俟收有捐欵歸還究竟粤省能先籌振欵若干立卽申請電覆以救飢民毋稍延緩等因札府飭縣卽便遵照會同番禺縣尅日設法援照江西等省辦法酌量墊解俟有捐欵歸還一面查明能先籌解若干立卽申報藩憲轉請電覆以救飢民并報本府查考等因奉此除移行遵照外合就示諭爲此示諭仰闔邑紳商士民人等知悉爾等須知陜省現爲鑾駕巡幸之所値此旱災旣重且廣今已由縣照會愛育善堂廣濟醫院廣仁善堂代爲勸捐爾等務宜踴躍捐資自交善堂兌收彚解到縣以憑禀繳大憲解濟災區各抒好善之忱以成救災之舉毋稍諉延是所厚望切切特示光緖二十六年十月日日 
[逆酋授首]  
　　廣州安雅書局世說編云惠州餘孽未淸迭經大憲拿獲嚴辦兹又由廣東陸路提督鄧軍門部下禽獲逆首二名一爲薛老三供認充當僞先鋒督帶逆匪五百名自成一股肆行劫掠一爲黄班有供認充當僞副元帥糾黨謀叛大憲遂飭就地凌遲處死跳梁小醜掃蕩靡遺誠地方之幸也 
[海豐不靖]  
　　廣州安雅書局世說編云本月初旬某日廣東海豐縣紳士陳二南等赴臬轅具禀略稱本處地方不靖請派勇將匪剿除等情臬司吳亷訪批示曰據呈海豐縣會盜盛行莠類日多良民日少與地方官所禀情形大略相同現在大嶂山匪徒已散碣石莫鎭軍尚在該縣自應趁此兵力嚴行搜捕盡法懲辦以安閭閻仰惠州府速飭海豐縣劉署令禀商莫鎭軍督飭各營弁勇透澈查辦該縣身任地方萬勿苟安目前致貽日後之憂爾各紳生長斯土見聞較確知匪徒藏匿處所隨時密報營縣率團協捕勿任漏網官紳聨絡一氣辦理至公無私匪徒不足平也領保同發 
[鐵路述聞]  
　　漢口訪事人云由漢鎭通濟門外至汴省之鐵路十四叚工程刻已次第興辦惟武勝關附近阻於石壁工程浩繁須俟督辦鐵路大臣盛杏蓀京卿蒞漢籌商然後開辦 
[催結教案]  
　　杭州訪事友人云衢州閙教之案爲日已久尚未讞成蓋因首要各犯沿有畏罪遠颺者也上月某日某國駐上海總領事備文照會浙江巡撫略謂此案實由鮑道縱容所致現在鮑道已獲不難水落石出務於二禮拜内將案訊結免傷和誼云云不知撫憲將何以答之也 
[甬試三志]  
　　寗波訪事友人云本月某日爲府試四覆之期寗波府高嶼卿太守循例於黎明時節升座點名命題扃試是日外塲四書文題子張問政三章論題子產猛以濟寛論詩題曹子建冬至獻韤表得曹字五言八韻内塲四書文題子曰法語之言三章論題卜式輸財助　論詩題賦得楊太眞冬至玩水條得條字五言八韻内塲糼童四書文題吾黨之小子論題除暴安良論詩題賦得陸郎懷橘得郎字五言八韻補考首題君子學道則愛人次題自遠方來詩題賦得冬嶺秀孤松得松字五言六韻 
[會訊票匪]  
　　康梁諸逆所創自立逆會中富有票匪頭目秦俊傑陳應軫二名由安字營統領顔梓琴總戎派勇拘獲解送上海縣署縣 
 
 

Page 3

 
 
　汪瑤庭大令升堂訊鞫陳匪將前情供認不諱秦匪供詞頗極狡展前晚大令請總戎到署升坐三堂會同研訊秦初供與前堂無異總戎問爾究竟係哥老會匪抑係富有票匪務須從實供明若能將眞正首逆供出數名設法拿獲性命尚可保全愼勿執迷不悟今者爾等已爲康梁諸逆所害要知康梁如眞是好漢事敗之後不妨挺身而出國家祗誅首犯附從者皆可從寛何至乘隙　逃累及爾等本統領奉兩湖總督張大人札飭拿獲富有票匪解往核辦邇不實供惟有解赴湖北聽候重懲爾細思之莫貽後悔秦供小的當初確係哥老會匪曾開立山堂糾集羽黨後見外人欺侮中國勢甚難堪故欲爲國家樹威爲將來自强之計然空抱此願尚未興兵今春富有票匪渠魁龔超誘令小的謀逆小的告以我等哥老會惟欲拒絶外人匡扶中國今康梁欲傾中國社稷此事斷不可行况康梁果有大志天必成之無待借資人力若必散票聚黨擾亂地方其不足有爲已可槪見蓋彼時卽已堅詞拒之矣今者大人欲令小的供出各首犯眞實名姓小的實未深知如大人訪悉姓名令小的帮緝小的當致函諸友設法禽拿求大令准小的暫住營中徐爲布置此間友人雖少金陵甚多均爲小的可効力也總戎商之大令飭仍還押所中聽候上憲核示 
[矜恤庶獄]  
　　上海縣主汪瑤庭大令以待質自新兩所收押人犯過多亟宜淸理爰於昨日查吊各案卷逐加察核是亦矜恤庶獄之道也 
[求志書院庚子冬季課題]  
　　經學題王巡守殷國解王大封先告后土解公叔文子之臣大夫僎解兄戴蓋祿萬鍾解史學題石趙政法考李成政法考租庸調兩稅利弊論李克用朱温交戰考掌故題洪承疇功案孔有德功案顧千里學案江子屏學案算學題方斜率可求得整數諸率由簡而繁卽由疏而密如方五斜七方十二斜十七方二十九斜四十一方七十斜九十九方百六十九斜二百三十九方四百零八斜五百七十七是也第一三五三率倍方冪多於斜冪一算第二四六三率倍方冪少於斜冪一算試再求四率以成十率并詳理法九數通考有行路題一門逐日自朝至暮俱平速行兹擬攺爲非平速上日之末速卽下日之初速設有路長八千四百十五里甲從此至彼乙從彼至此第一日俱行二百二十四里甲逐日八倍遞增乙逐日八分遞析問幾日相逢及各行若干里又設有路長千一百里甲從此至彼乙從彼至此第一日俱行百里甲逐日加倍遞增乙逐日折半遞滅自朝至暮亦非平速問同前又設有甲從此至彼乙從離此端三千九百三十七里處同時起行亦至彼第一日俱行九十六里甲逐日四倍遞增乙逐日四分遞析自朝至暮亦非平速問同前輿地題禹脩鯀功說北陵文王所辟風雨解周公食采於豳考張巡障睢陽論詞章題我與何曾同一飽賦以題爲韻大理石太湖石二題不拘體韻農夫樵夫四首仿東坡漁父四道體仿尤西堂五九枝譚不拘幾則無讑遠近均以題目載入申報之日爲始繳卷限兩月截止逾限不收 
[准賣堂產]  
　　本城普育堂所需經費向由絲茶兩業輸捐藉資挹注本年市面蕭條捐欵久不輸納而堂中留養孤貧男婦多至四百餘名口日用浩繁以致虧銀六千兩之譜董其事者無計彌縫因查南市某處隙地本係堂產意欲召賣以補不足日前具禀蘇松太兵備道轅刻已由道憲余晉珊觀察批准施行矣 
[醫館騐屍]  
　　蘇臺女郎吳阿珠閒游英界四馬路中被嚴公館馬車碾傷由巡捕舁送仁濟醫館療治前已紀諸報章當時醫生卽告以受傷過重恐難保性命無虞果於昨日溘然而斃捕頭聞報卽著某圖地保曹福卿報知上海縣署午後縣主汪瑤庭大令鳴騶詣醫館旣升座屍親吳阿眞蒲伏案下含淚訴稱小的係阿珠之父旣遭慘斃求免騐屍由小的自行收殮可也大公准之旋飭曹保咨照捕房將釀禍之馬夫李錦堂送縣訊明按律懲辦 
[要犯候質]  
　　前日英界包探胡瑞龍拘獲僞造捐照之徐錫卿昨晨解送英美租界公堂禀請訊究徐供小的姓陸號雪卿名家元並無僞造捐照情事實被悞拘求恩鑒宥其子文園投案訴稱小的在地亞士洋行爲夥父親實非徐錫卿求恩明鑒捕役洪福禀稱小的等奉諭在外緝知徐錫卿實是此人故往捕房協探拘案讞員張柄樞司馬高之白繙譯以此係兩江總督札拿之要犯旣據供非徐姓現有因案牽涉之傅鴻飛尙在如皋監禁候備文移提到廨質對便明遂著押候質訊 
[捕夥被拘]  
　　前晚有浦阿泉者掁稱某捕役之夥闖入南市浦江中某貨船船主擬爲竊賊扭交五十號巡街捕帶至捕房捕頭令押候解送馬路工程局禀請總辦葉孟紀司馬訊究 
[英界火警]  
　　昨日天將破曉時本邑英租界二馬路迤西安康里二百五十七號門牌某姓家披屋中不知因何火起救火會中人聞警馳往明水狂噴應手而滅只焚去披屋一間 
[新閘火警]  
　　前晚一點鐘時本邑新闢租界新閘街泰來押鋪不戒於火經瞭望臺西人所見鳴鐘報警救火會中人急驅皮帶車飛馳往救旋卽熄滅幸未蔓延 
[西兵操演]  
　　昨晨八點鐘後有西兵一隊約百餘人由武弁督率至賽馬塲操演步伐約歴一點鐘之久整隊過泥城橋繞出大馬路迤邐回營 
[上海縣署瑣案]  
　　前日衞雲龍控張阿四積欠烟價當晚經縣主汪瑤庭大令研訊衛供小的在浦東某鎭開小烟館張結欠烟錢十三千一百文向之索取非但不還反稱妄開虚賬將小的扭至某茶肆逞兇嗣經小的將賬核對明白伊始俯首無言然僅還洋銀二元小銀錢三十二枚小的以受虧太甚扭案求追張供小的雖欠烟資並未圖賴求恩寛限當卽措還大令諭令交人保出赶緊措還餘欠○水木作頭吳俊卿前因承造某姓家房屋不久卽坍塌經某姓控告大令著估價賠償吳挺押日久置若罔聞前晚大令提案比催吳求恩寛限大令飭責三百板限半月内措賠○趙維新控潘稄林抵押房屋逾期不贖在令研訊之下潘供此項房屋業已抵出無力贖回現有人欲購議將諧矣叩求寛限淸理大令諭令交人保出限一月内理明禀覆銷案 
[上海巡局紀事]  
　　前日有顧李春者扭王寳寳至本邑南市二十三七鋪巡防局訴稱王時至小的家中藉端滋擾求恩究辦局員盛雨村二尹研訊之下顧供小的家居小南門外牌樓弄向以索綯爲業去年曾被東溝航船夥王寳寳糾集多人拽至小東門外某茶肆詐去洋銀二元前日又至小的家中滋擾求恩訊究以儆兇頑王供小的並不向顧訛詐洋銀亦無滋擾之事二尹怒其狡展喝令責竹梢三百下王仍矢口不移爰命具呈攺過切結然後交人保出○前晚三鼓時本邑南市二十三七鋪巡防局員盛雨村二尹率勇巡至大校塲左近見栅門並不堅固因命提典守之某甲至輿前大加申斥飭掌頰十下昨日復飭地甲傳木工到局以其修理不堅申斥數言揮之使去○本邑浦東楊家渡左近各小茶肆主每招集鄉人設局賭牌九通宵達旦喧擾不堪日前斗母堂巡防局員程二尹飭勇丁前往拘獲賭首龔阿炳易阿林二名研訊之下判令各責二百板併將龔枷號三天繼又提到爲首聚賭之羅炳生判責一百五十板戴阿春責手心三十下未幾復在老白渡查知工匠金明發家亦有聚賭情事飭連陸公西姜阿妹二人一併帶回局中各責一百板然後開釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁訛詐]  
　　金陵訪事友人云前者省垣坤源土棧被江西人某甲指爲誣以呑沒條金迨訴諸商團局將甲扭送江寗縣署縣主孫鼎甫大令逐細研訊飭令回鄉携取金赴縣比對旣而錢土兩業赴保商局聨名公禀請卽澈底根求局中司道爰卽出示通衢曰辦理江南商務總局兼管南洋保商事宜司道爲出示嚴禁事據本城土錢兩業商人董天成永昌祥寳善源同發祥仁興昌裕昌祥等公禀以本年閏八月二十五日聞坊中坤源土店有人買貨未成去而復返聲稱遺有金子交與店夥索還吵閙與之理論反惩其鄉親赴縣成訟按坤源土店開設多年街鄰同業悉知安分循理何敢淸畫攫金其爲栽騙可知商等聞此刁風不寒击慄伏思自入夏以來因北方未平各商停滯幸賴憲恩保全商民今冬令在卽若外來匪棍及土著施民或假名倚勢憑空詐索遇事生風闤闠小民何能安業近來施恒泰縀號有假票藉端九章恒綢緞莊有挾制匿銀誣控情事今坤源又被憑空圖詐涉訟商等恐此風日甚牽累廢時爲此叩求示禁庶靖刁風等情到局據此查倚勢詐僞憑空訛索實屬有碍市廛大干例禁近來無業游民往往三五成羣藉事生風虚言索詐最爲地方之害據禀前情除批示並行上元江寗兩縣遵照一體嚴禁外合行諭禁爲此示仰諸色人等知悉自示之後務須勉爲良善各安本分倘有無知棍徒膽敢仍蹈前轍再有前項圖詐情事一經察覺或被告發定卽從嚴提究儘法懲辦决不姑寛本總局言出法隨勿謂言之不預也其各凛遵毋違特示 
[英美租界晚堂瑣案]  
　　協和茶棧主投英美租界公廨控工人朱錫巖王金泉竊去茶葉三箱讞員張柄樞司馬迭次訊供朱王同供茶葉由管棧人鄧步卿囑送某處小的等不敢行竊求恩明察司馬諭候提鄧覆訊前日原告將鄧送案司馬研訊之下鄧供此項茶葉由小的囑送至怡和洋行實係朱王舞弊朱王仍狡供如前司馬判令各責三百板押候傳到原告覆訊核奪○徐樑控源泰和絲號股東王伸甫高瑞卿呑沒絲價司馬研訊之下徐供向在嘉湖一帶販買肥絲本年四月某日有肥絲一百零一包寄存源泰和絲棧及向提取竟被呑沒計値銀一萬飭兩叩乞究追王高同供源泰和絲棧係龐子谷大股徐寄存肥絲屬實惟監生等均係棧夥無力賠賞求恩明鑒司馬諭令交人保出限十日内邀同　　　理淸違干未便 
[英美租界公堂瑣案]  
　　葉阿根攫取顧雲卿家小孩所籠銀臂釧毛小蓮搶取趙阿榮所戴此三拘案請究讞員張柄樞司馬司馬判各責三百板枷號一月○張阿和搶取張妙英所佩銀對時表經一百十九號巡捕拘案請究司馬判責三百板遞解回籍○王掌生向王朱氏訛詐洋銀四元經包探孫阿星解案請究王朱氏供稱小婦人在治下開設飯店掌生强借洋銀小婦人不允伊卽行兇求恩嚴究掌生供小的在四馬路閬園烟館供値堂之役王朱氏之洋銀係小皮匠所借求鑒司馬判責三百板管押捕房二月○錢和三行竊某公司洋針一打馬阿三行竊余阿金家衣物若干經包探拘解請究司馬判責二百板管押捕房二月○陳阿元行竊　道源家衣服十數件錢樹堂行竊西人治羅家馬車燈一對經包探倪順泉拘獲請訊司馬判責陳三百板錢二百板○朱金福至徐夏氏家撬門圖竊被包探張寶成所見拘解公堂請究司馬判責二百板遞解回籍○宋琴芳行竊順泰行煤一墩售與划船户王陳氏王李氏經包探何瑞福拘解公堂請究司馬判責宋二板陳氏李氏各掌頰五十下煤給失主領去○朱福臨徐丫頭行竊馬金金家銅銚錫茶壺等物經包探邊槐洲拘解公堂請究司馬判各責三百板逐出租界贓給失主領去 
[法租界公堂瑣案]  
　　郁王氏生有一女字曰紅梅年甫四齡眉目如畫近被鄰人楊吳氏誘出售與寳山縣大塲鎭趙阿坤家氏偵悉控諸法界公堂讞員杜枝園大令准詞備文飭探投寳山縣署禀請派差役恊同提到經售之六十四圖地保侯掌卿並蟻媒朱文卿蔣杏生等一干人昨日堂期傳同原告研訊朱蔣同供此孩由姚金生丁阿二轉托小的等二人領至鄉間賣與𨕠家得洋銀二十元侯供小的由蔣等托售女孩未知底藴致受其愚包探禀稱侯係積慣蟻媒求大老爺重辦姚錫生供小的向習縫工此事實出不知求恩寛宥大令與費繙譯會商判將朱文卿等三人各枷號半個月期滿各責三百板遞回寳山由地方官另行發落錫生無干省釋金生枷號半個月責二百板楊吳氏掌頰一百七紅梅交郁王氏領回飭具領狀存案備查○上期唐朱氏遞禀控龔琴生倩王友卿介紹借去錢二百四十千圖賴不還求提追給大令准詞飭提一干人到廨昨日傳同原告研訊龔琴生供胞弟正淸前向唐朱氏借錢並非小的擔保王供小的代正淸借錢屬實後被琴生霸住家產以致無力歸還唐朱氏所供大略相同大令飭將琴生交人保出限一禮拜内理楚延干押比○前者已革四圖地保成毛毛串同袁錫三等私刻圖章朦轉道契被控到廨經大令判罰袁洋銀一百元候補提蔣鶴年完友根二人到案訊斷昨日堂期包探禀稱蔣宗二人已隷英籍未便拘拿兹將成解案請判大令與費繙譯會商判罰洋銀四十元交人保出以後不准再蹈前轍○久康錢莊學徒王敬濤訴稱前日　的雇崔長發之小車載錢一百　十千行到永興里口被流氓王三元攫去一千崔亦乘間劫掠兹由某號巡街捕拘獲送案叩請訊懲大令判令各責二百板○丁老全訴稱小　　洪義園當茶博士昨被偷兒王阿狗竊去茗碗若干售在潘六羣舊貨攤上今得查獲原贓送案請辦大令判罰潘洋銀五元責王三百板○包探禀稱某洋行失去皮箱一口報捕後查獲竊賊周如金詰知得贓之後携到揚州現復帶回滬上寄與朱友林薙髪店内因一併解案請究大令判令押候查明復核○包探禀稱偷兒胡阿祥竊取帶魚一籃張阿三竊取眼鏡一副陳阿坤竊取草紙一捆一併拘案請辦大令判令各責一百板 
[美租界捕房紀事]  
　　前晚虹口新記浜畔甲乙二流氓不知因何口角扭毆甲突出利刃將乙腿猛刺痛極呼救適爲某號巡街捕所見拘入捕房捕頭騐得乙受傷屬實令送同仁醫院醫治甲押候解送公堂禀請訊辦○昨晨賊犯周阿福混入西華德路甬人某姓家竊取衣服適爲包探周阿五所見拘入捕房捕頭令押候解送公堂禀請懲辦 
[蘇州仁和莊十月分經募捐欵總數]  
　　敝善會疉承仁和錢莊經募捐欵具見樂善不倦實深欽佩昨又承募到洋銀一千一百二十四元當厄之施厥功維倍各户姓氏容祥登報牘以表仁慈先此鳴謝伏希公鑒[  上海慶順里救濟善會陸樹藩炳南等謹誌]  
 
 
 

Page 10

 
 
   
 
