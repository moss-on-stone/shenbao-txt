# 1896 - 141 - 4908296

 

Page 1

 
 
[本館聲明] [  申報館主人啓]  
　　歴年本館代上海各善堂隨報分送募捐册子必於報首登直行告白以昭誠信而免混冐乃昨日忽有人自松江寄還廣濟堂空白捐册一口册中所列沈李王周四堂董與本館素無一面本館亦從未爲該堂將捐册附分不知被何人夾入報章殊堪詫異用特聲明於此請遠近閲報諸君鑒之肅此布陳惟冀公鑒 
[上海廣學會新著中東戰紀本末八卷取價壹圓伍角] [  圖書集成局代啓]  
　　中東之役千秋奇變萬國聳觀廣學會久抱興華之志特延名士譯著成書都五十萬言凡中國官文書中钦奉上諭恭進奏疏及禀牘批剳文告書啓等類西國大新報中君相所經營員弁紳士所議論觀戰人所紀錄及郵電盟約等類無不依次編列隨事譯錄而又佐以圖畫加以注釋總之多外閒未見之實錄博聞多識在此驚心動魄在此懲前毖後亦在此其自著之和戰禍福各論治安新策蔡子新語無一字拾人牙　尤足爲興華之一助託申報舘曁其鄰申昌書畫室格致書室北京路美華書舘虹口中西書院分售印釘精工書少速購躉購略亷附售文學興國策每部兩角　 
[論金陵擬設西醫院事]  
　　本月初九日本報白門笳鼓之第三則云金陵洋操營務處錢琴齋觀察以自强軍皆由各路新募而來沿途露宿風餐恐感受天時不正之氣易生疾病擬添設官醫局以療之適步隊第三營繙譯官徐君家庠禀請營務處轉詳督憲劉峴帥請設立公濟醫院選精通泰西醫術之醫生一人主持其事凡本軍洋操員弁兵丁等人有患内外一切病症者概歸施診兼指教勇丁練習保傷之法等情觀察披閲之下以所陳以中事情爲之首肯者再擬卽禀請大帥舉行執筆人讀至此不禁以手加額曰此舉若成則觀察之施惠弁兵其功德豈有涯涘哉攷中國治疾之法傳自上古代有名入顧脉理雖考核精詳臟腑究未能剖視以故一遇疑難之症醫者卽細心揣度終水免於影響模糊自西人航海來華其醫術漸漸流行各省日新月盛精益求精初時華人將信將疑未敢輕於嘗試及見一試輙效相率稱善近乃有病人不服華藥改而求西醫者誠以西醫於平時剖解屍骸深求血脉之運行詳察臟腑之位置所見旣確鑿有據辨症自不致模棧而於藥物更去粕取精能以數釐抵華藥數兩之力以故取效神速往往著手成春特是通商各埠頭每有西醫行道各省内地依然付之闕如卽如金陵爲省會之區户口以數十萬計近來大吏以洋法訓練士卒所募多至十三營加以洋員洋弁數十人營官哨官譯員其數亦覺不少一旦慘罹疾病在華人延華醫診治得失參半未必果有生機西人則生長歐洲飲食異宜衣服異制使令華醫治療更不能却病魔而起沈疴計惟有預請西醫庶得臨時奏手且華醫略讀方書數部從師一二年以悞傳訛自以爲是卽可懸壺市上博餬口之資西醫則自幼入學堂精研藥性病狀又以餘力習練化電光熱諸學學有成效復遴其尤者入書院入大學試可而給以証據始能行道濟時是以西醫無一不藝術精良不似華醫之遇病漫無把握也或猶恐西醫高自位置未必肯往内地居停卽有往矣而薪水之資歲必以數千計需用過巨未免公欵難籌則莫若延華人之精習西醫者代承其乏每歲給以數百金或千金之譜當亦可以力任不辭徐君之上此條陳其用心不可謂周密歟况我國軍營中旣設西醫院更不第平日爲弁勇治疾已也當夫兩軍相見砲火喧天肉薄血飛死亡相繼泰西樂善之士創爲紅十字會常出入於萬馬千軍之際舁傷者而治之其人身穿號衣袖上　一紅色十字背荷藥囊醫具隨地施醫中國向無此種醫生以致去年與日本交爭借助於泰西紅十字會今當令西醫生於診疾之暇聚兵士而教授之一以避敵人之彈丸一以救我軍之傷損他日者軍士皆知救治之術保護之方更何致臨陣蒼皇坐視士卒之斷脰折脛哉抑僕尤有一說焉窮鄉僻壤小民多困苦顚連無論無名醫以起死回生卽有名醫恐貧病者亦乏資求療誠使卽徐君之條陳而由漸推廣初設醫院以療兵士繼復分設於各府州縣如上海西人之施醫然無論何等之人皆可入院療疾其經費卽在本地籌措并選聰頴子弟從西醫學習待學成之後分派各醫院量材使用使之各盡所長庶乎所費不多而收效甚廣我知錢觀察出洋日久經濟夙優必將嘉納徐君之言而爲之次第布置也跂予望之 
[諭旨恭錄] 四月初一奉旨刑部直隷司員外郎著鄭德基補授國子監博士著孟春華補授安徽徽州府督軍同知著田芸補授直隷晉州知州著劉璠補授雲南鄧川州知州著胡璧補授廣西賓州知州著馮熙年補授福建延平府上洋通判著馮開勳補授山西石樓縣知縣著劉錦榮補授江西東鄉縣知縣著王會同補授廣東開建縣知縣著黄祖徽補授四川平武縣知縣著陳兆豐補授安徽祁門縣知縣著吉元補授甘肅古浪縣知縣著董雲標補授河南輝縣知縣著廉傑補授廣西來賓縣知縣著唐宗海補授湖南辰谿縣知縣著王道生補授福建將樂縣知縣著壽恩榮補授湖南會同縣知縣箸羅炳鎔補授貴州仁懷縣知縣著林賡堯補授四川灌縣知縣著方連鼎補授俸滿前河南閿鄉縣教諭李光華著以知縣用户科筆帖式著吉福補授工科律帖式著恩榮補授理藩院筆帖式著寳訓補授刑部筆帖式著慶廉補授截取福建道監察御史胡孚宸著照例用保送知府翰林院編修張孝謙吳嘉瑞俱以知府分發省分補用明保直隷補用道張振棨以道員仍發直隷補用並交軍機處存記保舉直隷候補知縣焦立奎安徽候補知縣楊鈞山東候補知縣胡尚志遵謙廣西候補知縣馮鏡芳俱照例用擬補岫巖城守尉衙門筆帖式榮昌盛京户部筆帖式札青阿俱准其補授欽此 
[珠海帆] 廣東訪事友郵筒云闈姓招人承充謀者紛紛兹有商人衛榮輝等具禀繳呈現銀十萬兩已奉局憲批准牌示云廣東海防兼善後局爲牌示事奉兩廣總督部堂譚示諭認充闈姓商人先繳銀一百六十萬兩者批准承充嗣各商來局具禀願充如鄧棣華等黄國棣等陳昭元等蘇衍等多係空言并無實銀繳局是以未允兹據萬安堂孚信堂職商衛榮輝等認充接辦全省截緝闈姓並繳到現銀十萬兩正照數兌收查該商等原禀三日内再繳銀十萬兩兩月内續繳銀六十萬兩請發示諭開辦其餘八十萬兩准八個月内陸續繳凊等情現奉督憲面諭除該商等繳到現銀十萬兩外三日内再缴十萬兩兩個月應繳足一百萬兩後發示開辦其餘應繳六十萬兩自四月起統限四個月繳清該商等應卽遵照憲諭辦理毋稍違延切切特示○黄槐森中丞請○訓後出京回粤於上月廿三日抵省公館在十二甫連日車馬喧闐路爲之塞○黄軍門孝祺題補北海鎭調署潮州鎭在任有年兹因年老乞休交缷抵省廿四日司道同鄉等官在應元宫三君祠設筵祖餞所遺潮州鎭缺大憲特委留粤統帶楚軍之武鎭軍萬才署理已於上月 
 
 

Page 2

 
 
十二日到任接印矣○省垣疫症尚未寍靜城西河基泮塘南岸元頭等處均有沾染老夺内之東邊賢豪各街更爲慘目竟有一家不一日則隕數人者富家命重多遷地爲良云○日前五福里鄉約廟奉神出巡境内儀仗不甚多因見近日癘疫之惡思藉神力以逐疫氣耳○城西藻聖古廟去年重修業已竣工計修費二萬餘金金碧輝煌異常華麗可爲省垣各廟之冠兹擇於三月十三四日出巡已有人認定擡閣頂馬數十起届時又有一番熱閙矣○十六甫東街羅宅蕃衍世族也其大小孩各有傭婦專門撫育同住一房前夜三更時均已睡熟一哺孩乳之傭婦床上忽然着火幸對床之婦聞聲驚起見蚊帳火已上炎急將帳拉下得以應手撲滅而乳婦髮已灼焦睡尚未醒此婦可謂善睡者矣事後詢問起火之由亦不自知霎時間倘無對床之婦眞有不堪設想者說者謂此寍馨兒將來必叨如天之福云　　　　 
[黄鶴樓空] 漢上訪事人魚素去漢口河街播喴洋行後有粤人某甲烟館顏曰致和烟夥某乙與附近余姓秤店之夥内丁戊三人積不相得初二晚内等乘醉與乙尋釁乙固少年氣盛始則舌劍唇槍繼則拳飛足舞無如丙等施力過猛須臾間乙竟一命嗚呼甲見釀成人命立喚左右鄰將内等擒交地保看管一面通信乙家一面具禀控縣○鄂省鑄錢一節刻悉善後局委前任漢陽縣張明府茂時赴滬採訪銅價一俟禀覆再行購辦明府業已諏吉啓行矣○漢鎭通市錢業近年大有起色客歲雙掩柴扉者僅四五家耳交春以後各拔一幟金銀之氣於斯爲盛誠數年來所僅見也刻下雖泰昌匯源收閉聞泰昌帳已清厘尚能恢復匯源虧項不鉅亦無大碍蓋錢業爲通市關鍵故市人咸爲之屬耳目云○長江水師提督彭紀南軍門楚漢客秋循例赴上游閲操就近遄回珂里各列報端兹於上月中旬軍門已由里起程本月朔抵鄂拜謁張制軍及撫院兩司諸處旋假皇華館驛以駐節麾想勾留數日卽須開行下駛矣○黄陂縣文生華祝三偕弟武生與後提某烟館口角起釁嗣經鎭捕局憲傅太守屺孫聞知拘加笞責衆士林以爲受辱貽差慫恿該邑紳耆及太史某某等聨名上控現在尚未聞有魯仲連其人者出爲挽說也○恤婺盛德事也現聞漢鎭育嬰局某君擬捐集巨欵就該局添設一所以勵青年之茹冰咽雪者有志竟成不勝跂予望之 
[緑揚城廓] 揚州友人來函云南河堰盱廳萬少雲司馬之德配李夫人年逾古稀精神甚健不意仲春之月偶受外感以致玉體違和其公子等赶卽延醫診視詎竟參术無靈延至前月廿四日申時駕返瑶池隨於清江浦河北公館中大殮司馬當此暮年忽抱鼓盆之戚中心哀悼當不僅如奉倩之神傷已也聞擬本月間設奠然後　期由公子等盤回江西珂里○揚城便益門大準提菴左近有尼菴一所住持某比邱雅善逢迎是以香積廚中蓄儲甚厚近更有某氏婦住居其中婦年逾而立雖徐娘半老而丰韵猶存因孑然無依故來菴租賃一椽藉以修身養靜牀頭稍有積存聞亦無幾不意本月初二夜過半忽有壯漢三四人效叚十木之踰垣而入逕至婦房肆行强暴婦驚醒急欲聲張奈已爲其同黨用物掩住婦之傭工某老媪見之急前護救亦爲同黨露刃嚇阻蜷伏一旁不敢稍動迨壯漢等事畢復將婦項上金索以及手釧等物相與攫取揚長而去須臾天明住持等始悉驚駭無似立喚本坊地保訴明以上各情令其至有司衙門呈報適甘邑宰因公赴鄉未返一俟日内回城想當照例嚴辦也按以上各情則壯漢似非因財帛而來可知然旣非求財又何以來至四人之多且住持尼與婦所居相距不遠何以毫無驚覺種種令人不解想一經賢令尹勘訊自可水落石出姑先據所聞誌之餘容續述○揚俗每逢四月朔日獄中人必陳設香花果供致祭獄神居民欲擴眼界者此日可以進内一遊然緊要重犯所居之號仍不准到以昭愼重本届循例舉行是日天氣晴朗邢姨蔣妹結件而往者較上届尤多咸各携帶青蚨向蓬頭垢面之囚購買食餘飯粒謂携回與小兒女食之卽可消災减罪益壽延年正不知何所見而云然誠惡俗也聞今年各犯知購者必多已預用紅紙包好果然生涯大旺故雖桎梏其身俱欣欣然各有喜色云 
[渝城如畫] 重慶訪事人郵筒云重慶創設棉紗公司業經開局招股事在必行川督鹿制軍亦力玉成札飭通省地方官各向殷實紳商開導勸令入股每股銀一百兩合計需一萬股除官本二千股外需招八千股巴縣國子逹大令就城内招得五六百股將來可望千股光景川省計一百數十州縣此舉當易集腋成裘聞萬縣成都等處已有二千股之說可見登高而呼衆山皆響觀成自易也○日本在渝城南岸五家沱擬定租界已由地方官將所指買作公地計長約四百丈寛約五寸丈以備將來日商相用其中凡有墳墓之家恐多妨碍聨編累牘懇地方官作主幸縣主早經與日本總領事珍田君議定總領事亦通逹人情爲久遠計擬回滬後禀請政府飭知駐渝日領事會商兩得其平之辦法云云○傳聞西藏與印度連界之處因交涉啓釁互相爭執大有不可收拾之勢聞此事係駐藏大臣平日難孚夷望臨事又不善於調處已經撤任回京矣刻下川督以藏路崎嶇文報多阻已飭赶修電綫接至打箭爐以内俾得消息靈通○重慶關吳稅務司因水土不和禀請調往别口兹上憲札委宜昌關稅務司與之對調大約分秧時候可以交代云 
[浙江秋審] 杭州采訪友人云浙江巡撫廖榖似中丞示期本月初六日舉行秋審大典所有應派執事人員先由臬司札委杭捕同知孟司馬芳候補通判孫别駕鼎新候補同知葆司馬謙候補縣程大令贊清祁大令蔭甲彈壓本司經歴陳君照磨陳君司獄顧君分給恩賞錢文及席扇等件候補府照磨蔡君雲鼎縣丞屈君慶雲點名其餘傳話巡風等官則委杭州府經歴陳君司獄唐君候補府照磨張君汝衡伍君鍾濬吕君應靖縣丞金君秉輝巡檢崇君照從九戴君有慶典史吳君文標又仁和縣丞張君典史方君錢塘典史葉君押解各犯則委府照磨方君提解官犯届期司道以下印委各員齊集撫轅伺候時交已刻傳發三梆本標二營官兵持械站圍中丞公服出堂司道上前三揖然後各就公座應勘各犯俱由東角門點入當堂勘錄每名發給大錢二百文及草席蒲扇手巾各一角黍四枚由押解官從西角門帶出官犯一員俟各犯勘畢由方君親提進署先詣香案前謝恩隨帶至案下照例錄供亦由西角門而出迨撫憲退堂兵士撤四持已午正矣 
[湖州試事] 浙江采訪友人云浙江學政徐季和宗師案臨湖州於上月二十九日起馬先期行文嘉興定於二十八日取齊兹由湖州友人函寄題目一紙用特登諸報端雖未齊全聊以副應試諸君先覩爲快之意云童生闔屬文題如惡之莫如貴行而尊士經詩題未詳正塲有不守塲規者二人均罰跪童闔屬首題殷一字有三仁句次題殷一字夏后殷周句詩題賦得秧馬得秧字提覆文題下學限五刻作兩後比每比百字如不及百字者不錄是日有頂替之三人計長興縣二歸安一均發交提調訊辦 
[禾中試事] 嘉興采訪友人云浙江學政徐大宗師於本月初二日開考禾郡生童經古生題下管象之象屬周頌何篇說后稷至公劉世系考旅楹有閑解斷帶續燈賦以斷衣帶以續燈炷爲韻賦得褒公鄂公毛髮動得烟字五言八韻童題戞擊鳴球賦以蕭韶九成鳳凰來儀爲韻賦得顏高之弓六鈞得高字五言八韻又生童算學題凡之角形無論直銳鈍任以一邊爲底作對角垂線其生線與三邊和比若内容圓半經與底邊比試詳之圓分角無等於隷解是日兼生員補考四書文題物有本末未能行之淡而不厭五經文題地中有山謙詩題賦得四月秀葽得葽字五言六韻初三日秀善石桐四學生止塲四書文題什一去關市之征今兹未能策題問鑄錢之法質輕則物價增昻質重則易啓盜鑄攷諸歴代以何者爲輕重適用試詳舉之詩題賦得丞相祠堂何處尋得尋字五言六韻初四日府嘉海平四學生止塲四書文題子曰何晏也至如有政寫全題策題問明戚繼光練兵之法具有成書試詳舉之其法能用之今日否詩題賦得洗心藏密得藏字五言六韻初五日優生四書文題子曰學如不及兩章詩題賦得流通渭涇得京字五言八韻是日貢監錄科四書文題邦有道貧且賤焉合下一章策題問歴代宰相其名不一試詳舉之詩題賦得龍見鳥瀾得文字五言六韻初六日闔屬童首題主司城次韻自楚二字之滕句詩題賦得敬敷五教得敷字五言六韻初七日覆 
 
 

Page 3

 
 
試一等生員四書文題授之以政不逹使於四方不能專對詩題賦得榮名以爲寳得榮字五言八韻續補生員歲考四書文題兵革之利經文題觀國之光詩題賦得日宣三德得宣字五言六韻初八日選拔頭塲四書文題攻其惡無攻人之惡作之君作之師經解題羔豚而祭百官皆足解 
[鴛湖初夏] 嘉興訪事人函稱北門内天寗寺街之西傾脂河橋旁桑園内初四早晨有人見該處樹上有自縊男子旋聞傳說係某鞋底作匠年約四十已外不知是否究竟因何自盡不聞有屍親往認想地保必爲投報善堂給棺收殮矣○徐大宗師下馬後於初一日天尚未明已排齊儀仗乘輿出轅赴府文廟各教官曁廪生一概齊集宗師拈香畢往明倫堂由某廣文宣講聖諭然後抽簽派廪生講書講畢學憲回轅並順道繞考棚四圍閲視圍牆而後進院封門少時傳點升砲啓門放告初二日考試生童經古算學兼補考前報考試排單本定初三日闔屬生員正塲乃因核計八學號舍不敷分作兩塲初三日考秀善平石四學初四日考府嘉海桐四學初五日考責監優生照前單各遞遲一日聞塲規收檢極爲嚴緊云集　赶考各業林立異常興鬧惟書坊不及上年之多聞各鄉蠶汛當届上山桑葉前日漲至一元五六角刻已跌至一元二三角矣　 
[吳門餘話] 蘇海防同知華司馬鼎元署事年滿現經上憲調省另候委用所遺員缺藩憲鄧方伯於本月初八日牌示以候補通判陳别駕寳樽委署○又署柘林通判周别駕煦山亦已年滿調省遺缺鄧方伯亦於是日牌示以候補通判金别駕兆熊委署○蘇州近來失孩之事時有所聞本月初某日東美巷某姓子年甫八齡於傍晚時手持書包自塾中歸行至西貫橋東堍忽來一人自背後趨上舉手向孩頭上一拍曰隨我來該孩登時頭昏目黑不省人事旣而舉目四顧但見兩邊悉成汪洋後面數人皆赤面大口持刀追上前面一人則和顏悅色緩步而行孩驚慌無措祗得尾隨其後乞爲援手前面人舉手招呼曰速來速來遲恐不及也於是孩極力狂奔不料足絆碎石傾仆於地孩忍痛不能起伏地痛哭前面人止步欲來夫挈時適鄰右某甲經此瞥見詢問孩何事至此前面人始飛步逸去而孩尚昏沈不能答甲知有異爰將孩扶起抱之回家直至黄昏後始漸漸蘇醒乃歴述所遭匪人之邪術如此寄語居家者尚其愼之又愼哉 
[昭慶傳戒] 杭州采訪友人云釋子披薙後須往名山求戒領取戒牒衣鉢此固出家人第一要事也聞之僧人云天下戒壇祗三座半若金若普陀若峨嵋而杭州昭慶等寺居其半焉四月初八日爲昭慶寺傳戒之期去年先徧貼招紙限於三月十五日以前報名遲則概不收錄數月中僧尼往求者約計有一百餘名口初一日方丈僧登比邱臺講經說法令求戒者站立兩廂洗耳恭聽臺高丈餘用石砌成說法畢命受戒弟子各立大願旣明誓并求懴悔罪孽次日令習釋家禮教由維那師教導晚間坐香一枝嘻其眞惑世誣民之尤者歟 
[上海官塲事] 廣東長寗縣吕明府道象前日道經滬上假寓滬北太安棧昨日命駕進城遍赴各衙門拜謁至縣署大令飭丁擋駕○湖北荆宜施道俞鍾頴觀察祐萊前日道出申江假滬北長發棧爲行臺命駕進城拜會各當道至縣署亦飭丁擋駕聞觀察並不勾留昨已進城辭行矣 
[福祿鴛鴦] 德國總領事署繙譯官單君維廉年將强仕尚未授室兹者文定本國某姓女擇吉昨日行合卺禮因不及蒞英公廨會訊各案詩曰鴛鴦于飛福祿宜之不禁爲單君頌之 
[覆丈路基] 南市開築馬路一事屢記報章昨日總辦朱森庭明府又在沿灘一帶丈量想不日卽可開工矣 
[奉拿唆訟] 本縣黄大令接奉府憲陳太守頒發條告照錄其示云申明定例嚴禁唆訟事照得各衙門考設代書軍民人等遇有寃抑准其依寫狀詞代口叙述粧點文飾例禁綦嚴本署府訪聞松江有刁劣衿監以呈詞爲筆墨藉搆訟爲生涯顚倒是非變亂黑曰但顧一已漁利不恤兩造破家唆弄逞刁敗壞風氣今將定例摘要開明一代人揑寫本狀教唆扛帮奏告重罪不實并令誣十人以上者問發近邊充軍一積慣訟棍串通胥吏播弄鄉愚恐嚇詐財一經審實卽依棍徒生事擾害例問發雲貴兩廣極邊烟瘴充軍一教唆詞訟誣告人之案如原告之人並未起意誣告者係教唆之人起意主令者以主唆之人爲首聽從控告之人爲從如本人起意欲告而教唆之人從旁慫恿者依律與犯人同罪有贓者計贓以枉法從其重者論除通飭各屬嚴密訪拿外爲此示仰合屬軍民人等知悉勿爲若輩所愚勿逞一時之氣理無兩是訟則終凶至爾等好事之徒須知本署府寛爾旣往嚴爾將來何事不可謀生詎容於此託業名固宜愛刑更當懷自示之後倘再怙惡不悛一經訪聞或被告發定卽嚴拿盡法懲治决不寛貸毋違特示並另札飭上海縣遵照嚴密訪拿按例詳辦黄大令奉文後將示照繕多張發貼一面遵照訪拿以副憲厪 
[英廨晚堂瑣案] 前者英人惠爾生控二十三保鄉民唐雲卿等賣地糾葛屠别駕訊悉情由著該圖地保韓俊卿於三日内料理明白如延嚴比前日清晨别駕升坐公堂會訊各案時施雪寳卽唐雲卿具詞控韓保吞没遷相之費請卽究追别駕飭差役傳集案中人証至晚提案研訊唐稱小的前曾入贅施姓故改姓施施家產業均由小的承受先是施姓有田一畝數分坐落二十三保十三圖已賣去若干只留墳地三分有奇經妻之從兄施某租與洋商管業嗣因糾葛甚多控經大老爺派差役趙金帶同韓保押令赶緊將棺木遷移一面勸令洋人帮貼遷費若干韓保刁猾異常竟敢吞没洋銀一百圓是以訴求追給趙發茂訴稱唐出賣墳地之事由韓保經手嗣因韓與洋人言語不通囑小的作舌人經小的付過洋銀五十圓旣而韓以此事將來定有糾葛不欲與聞將洋銀如數退還以後事情小的實不知曉韓禀稱已奉訊明惟乞大老爺恩准小的交保出外自行料理决不玩延訴至此馮金金馮炳銓二人投案同稱父親在日有田二畝有奇將契據田單抵押與韓培玉卽韓保之祖父上年小的等備齊原價向贖韓保以目下地價昻貴百般勒索旋經小的等懇商董事周子清從中理勸令小的等以洋銀一百元贖還小的等允之措齊洋銀送交周董約日令韓保交還契據田單迄今數月韓保揩不交出求恩訊斷别駕以韓保犯案重重情實可惡判令重笞八百板令具結限十日内將被控各案一律料理明白延干咎戾○寍波人陳紀梅投捕房控稱兒子小虎忽然失去查得無賴丁阿莊所拐旋托蟻媒張徐氏張金氏賣與粤東人李貞榮求拘提追出捕頭倩包探沈金隆將一干人拘解公堂别駕升堂訊究陳歴前情乞准將小虎領去小虎訴稱小的年一十有二日前在門首閒觀突被丁誘至法租界張徐氏家藏匿旣而張徐氏與張金氏及丁與一不知姓名現在法捕房禁押之某甲挈小的至李家作爲螟蛤子得洋銀二十六圓小的在李家得腹痛症今幸包探拘案求卽究懲丁供小的係無錫人張徐氏張金氏同供稱小婦人皆係寳山人又同稱今奉訊明小的及小婦人實是該死惟乞施恩李供爯小的前憑張金氏等爲媒價賣小虎爲義子已付過身價洋銀六圓别駕判令將該拐匪等分别掌責仍押候遞解回籍請該管地方官嚴加管束陳飭具領孩切結存查 
[法捕房三則] 昨禮拜六法公廨堂期因捕房案牘無多捕頭咨照中西問官暫停訊案一期○某號華捕巡至小東門十六鋪相近之處見小車一輛並無照會混入租界上前查問該車夫卽逃過十六鋪旁有寗波人某甲將該捕拖過十六鋪橋幸爲他捕所鑡帮同拘獲將甲與車一并送入捕房解至大自鳴鐘捕頭命押候堂期解訊○江北人沈四與車寓主陶元有隙先將陶之車照撬去復竊九扣之照會釘在陶車爲貽禍之計九扣被竊各處找尋沈卽領至陶處認明向論陶鳴捕將沈四拘入捕房據情控訴翌日捕頭詢陶亦有不盡不實命一并押候查辦旋有鄰居某投捕房願保二人出外理處捕頭以事屬細微准予保出 
 
 

Page 4

 
 
[美界捕房紀事] 滬北命案昨已登報查肇禍本有二十餘人除已獲之兇手陳阿六等十犯外尚有黨羽在逃中有傅湘湘徐阿關二犯當時奔至虹口沈家灣藏匿於陳毛毛家詎若輩肇此巨禍尚不知斂蹟依舊呼喝如初事經捕房訪悉昨日天將破曉好捕頭督同五十號西探及通班中包探不動聲色密往掩捕其時二犯好夢未回各人一擁而進將二犯擒獲復搜出刺刀鐡尺手槍鋼　等兇器以及血衣等物一併起解捕房鎖以手銬押候送英廨轉解上海縣辦理○無錫婦人陶陳氏未悉其住居何處惟知其素有烟霞癖往往所入不繼以致欲尋短見昨 
晨在禮查酒肆外面躍入浦江欲圖自盡經東洋車夫急爲撈救得登彼岸旋由九十七號印捕送至捕房捕頭問悉原委立飭送英公堂請屠别駕核辦○江北人傅會廷明晨潛至周浦路二百十九號屋内竊取衣服一包中途經三百七十五號華捕巡獲解入捕房捕頭遣包探倪順泉查得此乃積竊前曾遞解數次令押候解送英公廨訊辦○楊樹浦鄉人陳桂生年二十歲近患瘋顚逐日閙事昨晨巡街捕拿至揚樹浦捕房黎副捕頭飭八十二號印捕送至虹口好捕頭飭送英公堂为插○業廣公司有基地若干在北四川路被人陸續偷掘草泥公司乃派人窺伺昨晨經管人扣獲寗波人某甲扭入捕房押候送廨訊究○楊樹浦三百二十七號門牌某姓家前被偷兒撬門入内竊去衣服首飾計值甚鉅昨晨奔告捕房黎捕頭咨照虹口派包探長阿五前往查緝○賭禁雖嚴其風仍熾刻下公然在租界中大張旗鼓如清雲里仁智里等處無晝無夜且雇用無業遊民兠拉賭客謂之拉牌頭昨晨英包探陳阿九因事至虹口有拉牌頭混名大頭阿狗見陳衣服華美不知其爲包探也欲誘入局陳初佯含糊詳加詢悉繼乃將阿狗扣住喝問賭窟何在阿狗欲逃不得致被拘住押候送廨訊辦 
[爲善必昌] 本館協賑所又承俞紹康交來方劍泉助湖南賑捐洋三百元馮雅珊二百元劉實甫二百元毛蓉塘二百元培德堂倪二百元無名氏一百元隱名氏規元五十三兩五錢當青黄不接之時徧地災黎恐塡溝壑况籌措維艱之日寸心如結莫解倒懸乃蒙大善士疉頒厚澤廣普慈懷豈僅救萬人之命定可卜五世其昌不特三湘九嶷之問咸沾實惠卽本館亦感大德於無涯也書此先代災黎九頓以謝 
[福報靡窮] 昨日本館協振所承心田室求新病舊恙速痊助湖南振捐洋銀一百圓又求合宅平安助湖南振捐洋銀一百圓夫籌振至今日亦已筋疲力盡羅掘一空矣乃承大發仁慈慨施巨欵蠲兹赤仄濟彼蒼生此其慷慨爲懷誠不同豆區釜鍾之小惠三湘七澤遍地哀鴻有不結草銜環圖報仁人之賜者哉語云救人一命勝造七級浮屠矧駿惠宏施保全民命不少我知行道有福食報正靡有窮期已謹獻芻言以代左劵 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市塗說] 前報紀南市蘆席街某鐡鋪主與正容店店主互毆以舊正容匠阿六受傷旋經二十三鋪巡防局員黄二尹研訊令兩　具結而退目下阿六傷勢甚重由祖母倩人舁至鐡鋪内責令醫治旋經二十三鋪地甲阿四勸鐡鋪主延傷科醫療俟愈後回家○昨日南市　 
厚堂特建太平醮至晚間七點鐘後僧道手持燈籠游行街上至九點鐘後始回○篾竹街吹鼓手蘇州阿大之子終日閒游不務正業且時向阿大索錢不遂所求卽行辱駡昨日午後阿大將其子扭至十六鋪巡訪局請李蘭史二尹訓責後經小甲爲之解勸以後不知若何 
[縣案三則] 前年金合順魚行股東陳麗生童屠氏扭控金松塘父子吞銀等情當蒙前帮審委員葉司馬訊後諭令邀集同業公正人澈底理算復奪在案前晚蔣司馬飭提復訊陳供本邑人年三十三歲此案前奉諭令算帳因金松塘藏匿光緒七八九三年帳簿以致無從理算刻下約計被金松塘吞去一萬三千餘串叩求恩斷童屠氏供氏翁與金松塘咸豐十一年分股開金合順魚行現被金歴年吞去銀一萬三千餘串爲此情急叩求恩斷司馬研訊該氏供詞含糊指不出實在情形因問曰爾所呈之禀甚爲明白不似爾口述含糊究竟此單何人所寫答倩測字者所寫又曰爾在案下說不出實情何以對測字者說得如此詳細還是爾到測字攤囑寫抑是請他到爾家來寫答氏到攤上託寫司馬曰其中定有人指唆著供明何人氏稱實出已謀無人指使金姓屢次有信催氏來申將信呈閲司馬見信中有東挪西撮終非了局之句曰信中無非告爾行中虧本之意並無别情當堂發還氏不答孫德城卽孫蓮甫代答稱婦人告狀恐大老爺見疑有人指使是以將信呈閲可見是金呌他出 
來司馬問爾是案中何人答是同業現開同仁昌魚行幼時曾在金合順習業拜金爲師兹見婦女被伊欺吞代他訴明求恩公斷司馬問金松塘爾行始末情形供明核奪供稱行是監生祖傳開張時陳麗生之父陳沛然在行門前賣竹笋因見伊勤能用他爲夥彼時生意甚好欲他專心行務故將花紅銀作爲股本派伊二股童四股各分餘利式好無尤及童沛山病故諸事卽託孫德城經管不料孫人面獸心不思報德專好訟端虧宕銀四五千兩因此行務受累孫卽停歇現在行内客欵多半孫經手時遺下至今未得清還求察司馬以兩造供詞各執難以判斷諭曰前次旣未算理帳目著再邀同業公正人限五日内算明禀復再核○前准統領浙西鹽捕營緝私砲船吳福海叅戎函送賭棍張文炳一名到縣當經飭收自新所候訊在案前晚亦經蔣司馬提訊張供小的安徽廬江縣人來申多年家有邁母住西南鄉閔行鎭撑船爲業日前因某廟宇酬神演戱小的擺設賭攤稍得頭錢三四百文今蒙訊問小的嗣後决不敢再犯求恩宥司馬喝令笞責二百板著具改過結從寛釋放○紹興人沈培緒前在法公堂控陳子賓王晉山串騙絲繭揑造假單訊押後陳王遣抱投道轅上控黄觀察批飭移縣辦理鄭大令遵批將一干人送縣當將陳王收押沈交差看管候訊在案前晚經蔣司馬升坐花廳諭曰此案本委查核卷宗事多糾葛且爾等在法公堂訊過數堂始終並無確供以致難以　讞此次務須據實供明免得久懸拖累陳供嘉定縣人年四十七歲向業米行刻做絲頭掮客沈之絲繭由友人高松亭來說協成源客人沈培緒有絲繭託小的代押先押廣豐洋行押銀一千三百兩小的代轉押於周渭記押銀一千六百五十兩後來沈培緒又轉押於寳和錢莊押銀二千五百兩後被寳和莊看出是假棧單向沈理論與小的無干王晉山供原籍紹興年廿五歲前做錢莊現在恊成源絲頭行擋手沈培緒借欠小的洋三百元託將絲繭抵押小的爲他在廣豐行押一千三百元扣除借欵尚有一千元代他匯至紹興假棧單是沈培緒同仇哲安兩人抵押於寳和錢莊小的不經手求鑒沈培緒供紹興人年四十三歲由原籍販賣絲繭八十八包計合三十八擔每擔銀八十二兩帶到治下前年九月上孛味吔洋棧候消因陳子賓在茶肆啜茗談及此事勸小的調上沙遜租錢便宜小的因思孛味吔每包租錢七分沙遜五分是以允調付來棧單小的一時未辨眞僞去年三月小的要回紹興將棧單在寳和錢莊抵銀二千五百兩寳和信小的誠實當未細看迨小的到紹始往沙遜照票方知是假小的此單係陳王兩人調棧時交來至伊等所供轉押兩處借洋三百元皆無其事仇哲安是王之東家串同作弊刻下不知去向求恩嚴訊惟陳王兩人是問司馬曰兩造供詞仍然各執非仇到案不能水落石出陳王同求交保找仇來案司馬准之飭令覓的實保人當堂取保赶速交仇復訊沈飭退候示 
[英界公堂瑣案] 包探黄四福禀稱昨日馬夫張毛毛繫馬粤人鄧瑞仁家門外馬驚逸奔入鄧家跴毁客堂中所陳古磁花瓶及紅木桌椅鐡牀等物今特送請判斷鄧投案訴請追張供稱小的係本邑人在小南門外某馬房當執鞭之役毁物實出無心叩求鑒宥屠别駕判令馬房主估值賠償○包探趙銀河禀稱積竊錢阿林迭經犯案送請大老爺訊懲今又竊取張阿昌家布衣三件經小的拘獲送究張投案領贓錢供稱小的係本邑有失業無聊是以出此下策苟蒙寛宥紉佩終身矣别駕判令笞責二百板逐出租界之外○某號巡捕解王阿大至案禀稱此人毆擊小工陶阿富小的見之解請訊判陶訴稱昨日小的做工旣畢晚間向王工頭取工資王分文不付反用鐡棍亂毆且被撕破布褲王供稱小的因陶工作不勤故略爲毆擊别駕判令笞責一百板○王阿三張阿松二賭徒在虹口賭檯上望風昨經一百七十九號華捕拘送公堂王張供稱小的等向來小本營生時在虹口一帶來往並未爲賭檯上望風别駕判令各枷號四禮拜發往虹口示衆○李成榮在白大橋南畔公家花園游玩摘花一朶經二百三十一號華捕拘送公堂李供稱小的在河南路華英藥房爲夥無知悞犯尚乞恩寛别駕判罰洋銀四圓 
[江督轅門抄] 三月二十日新授廣西臬臺桂中行到湖南來自强軍輩副營官守備萬國棠到宿遷招募步隊第三營回補昨日正任阜寗縣調署山陽縣盧維　辭赴任○二十一日總理兩江營務處候補道桂陸師學堂候補道錢均傳見新授廣西臬臺桂中行辭進京
督轅牌示署青山營守備督標武進士周楚卿業已任事兩年有餘應卽飭　　　　　　 
令回標另行改員委署兹本部堂查有本轅巡查升用都司儘先守備朱培成堪以署理○二十八日巡道胡辭赴寗鎭各山看礦軍械所候補道楊禀知龍蟠里存藥已掃數移清　　　　　 
歸馬鞍山新庫候補道蔡鈞山東儘先候補道何煥章皖南鎭李占椿謝委赴任知縣胡廷琛謝委署江寗縣知州汪喬年禀知洋員馬悅戴惟禮已經起行並銷鐡路事腚督轅牌示提標左營守備員缺本部堂查有儘先都司蘇慶隆請補又非州城守營左軍守備馬啓廣病故遺缺本部堂查有請癍江寗城守左營守備王得標堪以改補○二十九日候補道蔡鈞傳見籌防局候補道會辭赴滬公幹正任宿遷縣葛祥熊禀知交缷由滬就醫回○三十日乙未科進士同裕到鎭江來南河候補同知藍鈞清江來卽辭藩轅牌示阜寗縣草堰司巡檢史書春現已領憑到省應卽飭赴新任○四月初一日候補道蔡鈞辭赴滬○初二日候補道嚴翽昌銷皖面茶釐差回江蘇試用道朱宜振蘇州來知府勞元弼禀知奉文保舉加鹽運使銜○初三日正任宿遷縣葛祥熊辭赴　就醫府照磨古壽康禀知交缷句容縣典史回並謝飭知海運案内加六品銜補昨日署江寗縣胡禀知任事調署　州翁禀知交缷江寗縣事○初五日知縣孫友蕚高振聲馬瀛煥王世楨黄金鉞州同胡瀛均禀知在府署閲卷藩轅牌示署句容縣丞周銘期滿遺缺查有上元縣丞王澤存堪以調署又江浦縣典史員缺前纯請以海防新班遇缺先補用典史應運請補現已奉部覆准應卽飭赴新任○初六日調補羊角營都司譚青山叩謝飭知先行到会江浦縣典史　運禀謝奉藩司飭知赴任卽辭○初七日借補廣東廣州協李先義由京引見回 
[蘇撫轅門抄] 三月七五日候補知府羅道源銷假直隷州文林由滬專丁來省禀謝飭知前當北路總巡案内蒙給記功六次○廿六日截取知縣沈祖燕起服回省禀到○廿七日辦理蘇州商務分省候補道黄遵憲辭行赴滬江寗藩轅牌示現署邳州徐炳焯　放班知府遺缺查有前委署銅山縣之候補知縣羅宗美堪以署理其銅山縣陶在銘有經手事件應毋庸調省又句容縣典史丁受祺病故遺缺查有鄭工新海防先補用典史吳棅堪以請補督轅牌示川沙營叅將徐傳隆委帶南琛兵船所遺員缺查有總兵張邦才堪以署理又泗州都司員缺查有安徽撫標左營守備朱天慶堪以請補又鹽城營守備員缺查有鹽城營左哨千總劉鎭標堪以升補○廿八日辦理淮北督銷局卽補道李光瑜由金陵來卽補府羅章由大河口釐局差次來翰林院編修陳昌紳辭行赴上海○廿九日候補知府羅章禀辭回大河口釐局差次○三十日乙未貢士四品銜内閣遇缺卽補侍讀朱彭壽由京來正任鹽城縣劉崇照禀到署吳江縣鄭仲和專丁來省禀謝奉飭准補寳山縣撫轅牌示四月初二日早堂督同藩臬兩司提勘秋審各犯○四月初一日候補知府藩兆芬禀知赴寗見制憲知縣童寳善禀銷海運省局文案差准補　文縣典史楊爵修禀辭赴任○初二日委署長洲縣主簿王華齡禀知昨日接印任事候補縣丞莊楨　知交缷署長洲縣和簿事巡檢陳錫蕃禀謝奉委署理荆溪縣典史事本月十二日械造莊壽辰十六日蘇松太道黄之老太太劉氏壽辰○初三日廣東候補知縣宋治基禀知率江寗總局憲委辦卾湘賑捐並銷籌餉捐輸差正任鹽城縣劉崇照禀辭前署奉賢縣楊清禀知漕白糧河海運先後一律交清卽辭赴松算交代知縣羅宗美由寗來禀謝委署　州府邳州知州事○初四日委署邳州羅宗美禀辭赴任縣丞何森禀銷江隂縣保甲差並謝奉委署理無錫縣縣丞事卽辭赴任委署荆溪縣典史陳錫蕃禀辭赴任○初五日候　知府楊兆鏊由滬來卽辭管帶新中飛划水師營候補都司胡昌寳由江震青浦上海一帶查哨回○初六日候補知縣鮑炳麟禀知赴江北措資卽辭巡檢洪鏛禀知奉委寳山塘工差 
[江西官報] 三月初二日從九蔣景福往弋陽等縣黄兆棠往安義周長春往寗都俱催地丁許延恩往瑞金朱用賓往東鄉俱辦保甲朱麟嚴濬源往驗看毛用賓上解鹽餉金陵咽施汝榮由臨川杜仲淦由進賢俱催漕折回○初三日新選德安縣鄭緩祺禀到係浙江癸酉舉人司徒瀾解地丁進京王濟中往進賢公幹魏碩輔往德第公幹劉雲壽解回本銀京回通判黄啓麟縣丞孫世忠俱起服來江 
[上海陳家木橋電報總局内籌賑公所自光緒二十二四月初一日起初十日經收湖南義賑第六次清單]  
　　初一日隱名氏小洋六角無氏洋六角○初二日到　金洋五十元林保大洋一百元○初三日徐發記洋十元味經室洋四元又銅洋一元○初八日立青隱名氏洋一元○以上共收英洋一百六十五元小洋十二角銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年四月初三日京報全錄]  
　　宫門抄○諭旨三道錄前○江督劉等奏查明蘇省光緒十九年河運漕糧出力各員請分别給奬摺○將軍長奏稅欵收支各　請仍照前册核銷片○又○奏擇營裁撤片○又奏裁撤吉字軍員弁兵丹摺○蘇撫趙奏甄别道府縣各員片○川督鹿　　别知府片○四月初三日户部通政司詹事府正白旗值日户部引見八名廂黄漢八名火器營十八名○海公假滿請安○崇光巴克坦布專摺謝賞綢縀恩○張仁黼謝授鴻臚寺卿恩○恩順謝授侍講學士恩○玉書請假五日○鈕楞額請假十日○崇光恩慶各續假十日○召見軍機張蔭桓○皇上明日卯初二刻升太和殿看版已初至天壇入齋宫○○兩江總督　劉坤一江蘇巡撫臣趙舒翹跪奏爲查明蘇省光緒十九年河運漕糧在事出力員弁書吏開繕清單懇恩分别給奬恭摺仰祈聖鑒事竊照蘇州等屬光緒十九年冬漕分撥米一十萬石循行河運内除遵旨截撥順天直隷賑撫米五萬石折價濟賑外該　　運米五萬石飭由長洲等二十六州縣認運分赴寳應一帶採買　米就近撥交民船受兌該員騐米兌裝於二十年三月初十日兌　開行八月初五日行抵天津奉文截撥兵米留津就近交由直隷督臣委員騐收將河運正米五萬石備帶餘米二千八百八十上石　於八月二十九日開兌至九月初九日止一律完竣核計自寳應水次騐米兌裝分帮派運尚屬順手第漕船開行後沿途河道節節　阻挑挖起剝倒塘灌送實屬竭盡人力且蘇省派委員弁較之江北人少事繁每以一人兼理數事而各該員弁等長途跋涉歴費　　均能認眞將事妥速交卸米色亦乾圓純潔毫無霉變洵屬備著辛勞據蘇松糧道陸元鼎會同蘇州布政使鄧華煕查明在事尤爲出力員弁書吏遵照新章開造詳細履歴清册詳請奏咨給奬前來臣等伏查蘇省光緒十九年冬漕分撥河運米石開行後沿途河運節節淺阻幸在事員弁灌輸牽挽不遺餘力得以交兌無誤不無微勞足錄除將出力稍次者由臣舒翹分别給予外奬功牌外謹將　爲出力員弁書吏酌擬奬勵等差開繕清單恭呈御覽合無仰懇天恩俯准分别給奬以昭激勸除將送到履歴分咨吏兵二部　照外理合會同漕運總督臣松椿恭摺具陳伏乞皇上聖鑒訓示謹奏奉硃批該部議奏單併發欽此○○長順片再查　林朝鮮通商稅務局卡自光緒十一年七月初一開局之日起至十九年正朋底裁撤之日止所有收支薪公車價等項銀兩並歴年　收稅欵前經奴才分晣造册咨由北洋大臣送部核銷在案嗣奉户部以該局設立以來計今七年之久所收稅欵不敷開支一年之用今册造十四年以後開支各局委員薪水等銀又與奏咨之案删減委員人數多寡不一碍難核辦再查前借邊防銀兩係奏明由稅收項下撥還所稱由撙節經費撥還之處核與原案不符應令將收支各欵核實詳造妥册奏明辦理等因咨駁前來時奴才尚在遼陽　敵行營經前署將軍恩澤解咨到營卷宗未齊未能核辦迨撤隊回吉又值遣勇事繁亦未覆核具奏兹奴才檢齊各卷詳細覆核查　龍峪等局卡本爲覊縻屬藩稽察匪類而設初不僅爲徴稅計且地實荒凉稅從何出是以開徴七年收稅無幾並無經徴之員有徴　報少侵蝕情弊也至該局卡員司薪水並局費車價疉次删减原爲撙節經費展限經久起見並非局有冗員可裁故第三次删减章　咨明自十五年九月十六日起及出咨後適值該局清丈越墾借用員役並督理委員等時出查勘所有薪公車價一時難以驟减直滬至十一月底止始行删减仍於是年十二月初一日起總局多留司事一名每月薪水銀十八兩並將總局公費每月减出銀一兩加　分局公費每月銀二兩又將分司事月薪添銀二兩改爲委員並添募書識一名每月口糧銀十四兩兼辦越墾事務以免另設總局名雖加增而實多節省前於咨北洋大臣文内約略聲明祇是清丈越墾經費未經奏准作正開銷且係商局兼辦故將多支經費併入　商案内册報以致原咨稍有不符現計此項銀數四年内共多支銀二千三百二十兩有零爲數無多本係動用節省項下之欵以公　公實非浮冒可比若劃分另辦徒費周折合無仰懇天恩飭部仍照前册核銷以清欵目之處出自鴻慈逾格再該局所借邊防餉銀一萬兩爲建蓋房屋之用前雖奏明由稅欵撥還迨停徴後統計收欵僅止五千餘兩其不敷之欵無可籌補是以前次會奏請由撙節經費項下撥楚合併陳明除咨部查照外謹附片具陳伏乞聖鑒謹奏奉硃批著照所請户部知道欽此○○長順片再本年上月奴才奏准另裁防軍一營初未指明何營應裁兹查前路前營左路在營親軍前營均係由吉字軍撥回之額經前署將軍恩　添募現在前路前營左路右營分戍琿春乜河等處惟親軍前營一營駐紥地方距省較近自應卽行裁撤應放月餉截至本年二月底停支但係新募之軍内多無業流民與各營裁减一成汰弱留强者不同業經奴才援照去歲靖邊新軍並太衝營奏准遣散章程另給一個月薪餉作爲遣費俾得各謀生業謹附片陳明伏乞聖鑒謹奏奉硃批知道了欽此○○奴才長順跪奏爲吉字軍出征馬步兵丹並統帶員弁現已撤回照章分别資遣緣由恭摺具陳仰祈聖鑒事竊照上年奉督辦軍務處議裁東三省綀兵飭將　練各兵撤回歸伍其西丹本無底餉者酌給津貼分别遣散等因奏准行咨前來當經奴才於回任後將吉字軍存營馬步兵丹計　黄正白正藍正紅步隊四營左右二起馬隊各一哨共一千一百餘名並由前廠撤回之左翼頭起馬隊一營先行撤散於上年十月二十八日具奏並聲明現在奉天鹻廠各營尚無撤回明文未便遽裁在案兹查總統果權於上年十二月將鹻廠各營撤回計正黄廂白廂紅廂藍步隊四營右翼頭起馬隊一營左右翼二起馬隊各四哨業經奴才一律裁撤應放月餉截至十二月底住支十兵撤回歸伍西丹本無底餉者每名酌給津貼二兩作爲遣費所有統領營哨等官並行營營務文案糧餉軍械各員亦卽一律給咨遣撤凡非吉林本省人員仍照前章每員酌給兩個月薪水作爲川資仍撥給小車一輛俾得各回原籍至該軍糧餉前已奏明責成總統果權核實報銷併酌留候選縣丞陳煌候選訓導何近蓬專辦核銷事宜惟行營糧餉係由總辦營務花翎四品銜留吉補用通判杜玉衡一手經　應請暫留該員會同核算併冉留書識四名照章開支薪工俟銷事完竣卽行一併裁撤其行營並底營用剩軍火現在查明尚存洋火藥八萬零八百八十四斤銅帽一百六十八萬二千三百七十八粒鉛丸十一萬七千三百二十粒拉火二千二百八十六枝已令繳回收存備用合併陳明除咨部查照外所有裁遣吉字軍員弁兵丹緣由理合恭摺具陳伏乞皇上聖鑒訓示謹奏奉硃批該部知道欽此○○趙舒翹片再查定例捐納道府分發人員試用一年期滿察看才具分别堪勝繁簡奏明照例序補又道府州縣無論何項勞績保歸候補班人員卽以到省之日起予限一年詳加考核奏明分别繁簡補用各等因歴經循辦在案兹查三品銜試用道蔡國熊自光緒二十年十一月初六到省之日起連閏扣至二十一年十月初六日止試用一年期滿又試用知府羅道源自光緒二十年九月初八到省之日起連閏扣至二十一年八月初八日止試用一年期滿又候補班知縣李筠自光緒二十年十二月二十二到省之日起連閏扣至二十一年十一月二十二日止試看一年期滿據蘇藩司會同臬司分别騐看加考先後詳請甄别具奏前來查該員蔡國熊才具明敏人亦安詳堪以繁缺道員補用羅道源年力富强才具開展堪以繁缺知府補用李筠才識穏練辦事細心堪以繁缺知縣留省序補除將該員等履歴咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○鹿傳霖片再前准通行内開嗣後道府丞倅州縣等官無論何項勞績保奏歸入候補人員卽以此項人員到省之日起予限一年詳加察看出具切實考語奏明分别繁簡補用等因又查例載試用道府等官到省一年期滿例應察看出考分别堪勝繁簡專摺具奏等因均歴經遵奉在案兹查有候補知府王明德試用知府朱大鏞均試看一年期滿例應甄别由藩臬兩司造具該員履歴清册　註考語會詳請奏前來臣查該員候補知府王明德才具精明試用知府朱大鏞年壯才明均堪以留川照例補用除分案咨部外　合附片具陳伏乞聖鑒謹奏奉硃批吏部知道欽此一 
 
