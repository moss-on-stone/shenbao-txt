# 1891 - 152 - 4906511

 

Page 1

 
 
[出售硃砂鍾進士立軸告白] [  點石齋啓]  
　　天中令節世人爭繪鍾進士像懸諸畫閣藉以驅妖魅而辟邪魔此說由來已久惜未得名人手筆耳今本齋特請徐小倉先生繪就立軸一幅用硃砂卽成鬚眉畢現奕奕有神除隨畫報分送外另印料半紙大張立軸出售定價每張取洋三角准於卽日出售賜顧者請卽購取爲盼此佈 
[得彩求售] [  申報館恊振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徵明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座漢玉五件如有合意者請速來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[法書待價] [  申報館恊振所代啓]  
浙紹翁已蘭先生慶龍法書馳名海内得其寸楮尺幅珍若球琳兹憫災區待賑孔殷於公餘之暇手揮七言聯楹二十副交本舘協賑所代售以助賑濟其用心可謂仁矣定價每副洋一元欲求墨寳者請來本舘購取如欲書上欵亦可代求也文姚鳳生明經書大小對聯十副助振并請賞鑒家選購爲盼此布 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[列國貨幣攷略]  
　　道光之季海禁大開泰西各國之貿遷有無者無不航海梯山來華設肆華人亦不憚風波之險道路之阻且長遠涉重洋以覓蠅頭之利中外一家之盛盖將復見於今兹矣顧旣已互市通商則貨幣往來在所不免苟不明其輕重貴賤何以能操奇計贏請得逐一鉤稽以告關心商務者按貨幣之制列國各殊交易以英爲最多試卽英而首計之按英國錢幣共十一種大金錢重市平二錢二分者名曰色伍崙每枚値中國銀三兩三錢五分六厘八絲易小金錢重一錢二分者名曰哈夫色伍崙二枚每枚値中國銀一兩六錢七分八厘二絲易大銀錢重七錢者二枚名曰克老恩每枚値中國銀八錢三分九厘二絲易小銀錢重一錢四分者五枚名曰先令每枚値中國銀一錢六分七厘八毫四忽易次小銀錢重七分者二枚名曰西本土每枚値中國銀八分三厘九毫二忽易再次小銀錢重三分五厘者二枚名曰色本土每枚値中國銀四分一厘九毫五絲一忽易大銅錢重二錢七分者三枚名曰邊士每枚値中國銀一分三厘九毫八絲易中銅錢重一錢五分者二枚名曰海邊士每枚値中國銀二厘九毫九絲易小銅錢二枚名曰發爾英每枚値中國銀三厘四毫九絲五忽又中銀錢重三錢五分者名曰哈夫克老恩每三枚作克老恩一枚値中國銀四錢一分九厘五毫一絲又上中銀錢重二錢八分者名曰福老倫每枚値中國銀三錢二分五厘六毫六絲易先令二枚云其次之與中國生意往還者爲德國通用之銀錢一曰大位每枚値英銀三先令另伯雷門銀行所鑄大拉每枚値三先令四辨士二曰福鹿林每枚値英銀一先令八辨士三曰馬克每枚値英銀一先令三辨士另突倍克銀行所鑄馬克每枚値一先令六辨士四曰新行馬克用赤金鑄成約一百三十九枚半合英金一磅云再次爲法國其人雖以傳教爲主然生意亦復不少通用之銀錢各曰勿郎脫每枚値鷹洋一角九分之譜可分爲一百勝丁再次曰美國其語言風俗雖與英國相同而貨幣則又各别通用之銀錢名曰秘瑣每枚値英銀四先令近年又另造金銀錢通行國内其輕重尚未攷知至於雄視西北跨有歐亞二洲者則爲俄國上海雖無設肆者然漢口茶市亦號大宗通用之銀名曰羅卜每枚値英銀二先令七辨士每七羅卜合英銀一磅又一百銀夸般合一羅卡聞俄國雖以羅卜爲通用之銀然民間率用紙幣以紙幣一百張易羅卜八十至九十枚云此外如意大利之銀名曰賴兒計二十五枚合英銀一磅荷蘭之銀名曰結利特每枚合英銀一先令八辨士十二枚合英銀一磅葡萄牙之銀名曰密勒每四枚半合英銀一磅比利時之銀名曰福蘭格每二十五枚可換英銀一磅丹麥之銀名曰列斯大拉每九枚合英銀一磅埃及之銀名曰塞京每枚合英銀五先令四辨士又曰批阿斯得每枚合英銀二辨士又曰記斯每枚約英銀五磅以上各種分兩迥乎不同而以英權計之則可不差累黍譯登於報庶幾持籌握算者可以一覽而知乎 
[帝京景色]  
　　南海豐澤園西新建兩卷殿蝠兒殿儀鸞殿前後頭停皆以筒子瓦礦𡧗大脊岔脊亦用方磚琢成近經宸覽以此三殿未用琉璃瓦脊皇太后有時駐蹕其間未足以昭誠敬擬將三殿瓦片脊獸改換黃色琉璃以壯觀瞻面諭福箴亭協揆敬謹妥辦以備慈輿蒞辛○海淀頤和園應修各工期限迫促各廠商不得不多集工匠以期工成早竣所派廠商二十餘家工匠萬餘人除瓦石油畫土作工匠不計外但就雕作計之已逾三千人若輩桀鶩不馴前修三海時滋事不止一次頤和園工程處木匠近聞皇太后駐蹕在卽輒於月曰糾衆挾制意圖增長工價相持十數日竟無一人作工廠商向木作頭目關說而木匠貪得無厭向日除三餐外各給工錢二千今竟每人索工錢七千五百文廠商責其悖理違規互相爭辯至四月十七日木匠多人又向廠商尋釁一言不合竟敢放砲號召他廠木匠紛紛聚集大肆猖獗彈壓工程官見之深恐釀成釁端飛調外火器管健銳營圓明園三項馬隊持械前來以便拿辦木匠約集千餘人亦各手持巨斧三隊官兵急將木匠園在中間嚴陣以待旋經工程處及地方官再三開導木匠懾於兵威始各帖服散歸木廠照常作工嗣後每日給工錢四千再有聚衆爭論者嚴究不貸○已故江蘇按察使應廉訪寳時前於江蘇上海等處卓著政蹟遺愛在民追思不已擬於上海地方擇地捐建專祠祠成後列入祀典每歳春秋由地方官致祭以隆報亨由紳士禀請李傅相據情入奏四月十七日奉硃批着照所請該部知道欽此○欽派盤查三庫鄭邸等訂分日期盤查縀疋庫已登前報兹聞該庫東南西南四庫房内除已放不計外現存各色綢縀大小卷紡綢川綢汴綢紗羅等件二十萬九千餘尺三項布三萬七千九百數十疋核與册報實存數目相符已繕摺覆○奏矣○順天府額設大宛兩縣孤貧口糧近由委員將光緒十六年秋冬兩季銀兩由藩庫領解到轅應同米石一併開放聞大 
 
 

Page 2

 
 
興額設二百八十一分於四月十五日在京兆署内開放宛平額設二百五十分於十六日在府開放孤貧人等前往領取計兩季口糧銀每分折易京票二十四千口糧米每分放給兩觧皇恩浩蕩於此可見○皇太后欲召南府優伶在頤和園唱戲已由内務府傳諭造辦處購製牛角大小燈二百盞以便送片頤和園新戲樓懸挂限於四月二十五日辦齊交納○兵部武選司示所有本司黃旗科書吏裘振聲因注册遲誤着卽斥革又示所有本司黃旗科書吏丁文熙王兆祥因辦事糊塗着卽斥革持示○花翎三品頂戴新授鴻臚寺卿陳房伯大行人希齡涓吉於四月廿二日已時履新經主簿廳出示仰闔寺旗漢官員吏役人等至期進寺伺候一體謁見○盛京錦州副都統宗室崇副都統善兩屆三年任滿奏准來京陛見已於四月十八日入都歸宣武門内迤西抗眼井舊第立時繕寫清字安摺二分緑頭清字銜名牌一分於二十日子曰差弁齎赴西苑分交奏事官軍機處代爲呈遞崇副都統於寅正趨詣西苑門旋由内傳令於第一起入　見上將崇副都統召入勤政殿詢以東省戎政及地方情形崇副都統據實面奏謹頭退出旋卽乘車回第○京師八旗文武官員應領本年春季俸米已由戶部劄倉放票備領前已登報兹聞王公以迄文武大臣俸米已由通州大西倉支領准京倉米票支米者少售票者多刻下各局收賣米票左屬舊泰倉米票每石値京平松銀一兩三錢四分右屬海運倉米票每石値京平松銀一兩一錢五分蓋以倉中米色爲衡云○吏部爲移咨示文選司案呈准吏部抄出本部議覆安徽巡撫奏以安徽候補直隸州知州文翰請補泗州直隸州知州一缺核與例章相符應准請補具題請　旨卽於四月十六日奉旨文翰着依議用餘依議欽此欽遵到部相應黏抄原奏移咨安徽巡撫查照辦理 
[鷖江紀實]  
　　厦門一島四面皆海鄉民販運往來非船莫渡漳泉石碼安海同安各航船數十餘號渡客載貨往返如梭不論風雨昕宵准期開駛惟安海同安離厦甚遠船戶又因收信載貨完理致多擱延光緒初年集議禀清地方官在碼頭設立潮汐石樁如遇潮來樁平水面不問貨物信件人客已齊與否卽須解纜開行無如日久玩生每當潮已漲至石樁猶未解纜船戶恐乘潮不及惟有將布帆放大藉風力以助之然船小蓬高常有傾翻之事上月初八日下午同安渡船數號由厦駛至港頭忽遇大風内一船不及轉篷翻入水内幸得他船拯救僅斃三人○同安各處渡船乘潮來往如遇申酉時潮漲駛至途次卽已黃昏暴客匪徒每至肆行刦奪日前有渡船駛至寳珠嶼忽來海賊分駕兩小船一擁而前登船肆搶所有銀錢衣物飽掠一空又某渡船亦在寳珠嶼被刦旋投厦門廳報情緝查十二日陳叅戎會同黃司馬履勘情形比捕缉賊未知能否破獲也○某善堂集存巨欵經道憲吳觀蔡查得司董有侵蝕情弊飭廳會同新董陳君收齋委員李子輝别駕逐細清查查得堂中房契均交現升任銅山營叅將竇蓉溪叅戎收存司理銀錢之司事某甲不知如何僞造賣據在同安縣納稅然後分别向富戶抵押典賣及經查出甲卽脫逃觀察擬提案重懲以爲假公濟私者儆○城内有一上堆高大如阜大憲派營兵運至城外水仙宮前沿海碼頭墊鋪駁岸惟路途甚遠誠恐行過閙市未免有碍行人特令每日黃昏時赶緊挑運孰知營勇不能仰體憲意每至夜間十一二點鐘時候賣雞巷泰山口轎亭街南門口大使宫各處夜市將收販戶彳亍而回一味横衝直撞上月某夜有一幼孩小立賣雞巷前避讓不遑竟被撞倒流被血面痛極聲嘶所望此後約束各勇丁緩步而行弗致沿途碰撞則小民更深感憲恩矣 
[鯤身曰浪]  
　　臺灣鐵路自大稻埕以迄基隆新庄諸處共設票房數處去冬由粤商某甲包辦今春以獲利無幾辦理亦不妥善因於四月初起仍改由黨幼雲直刺經理直刺以鐵路四通八逹火車來往多有假公濟私及所載貨物並非官用而隱戤官塲者若不嚴定章程恐於商務終無裨益遂酌定一切稟明劉爵宫保批由善後總局出示照辦其示路略云本年三月二十日奉宮保爵撫憲批本總局詳據鐵路商務局黨委員遵札核議奉公人等宫用物件裝載火車收費定章繕摺據情請示各緣由奉批所擬奉公人等及官物餉械分别買票收費章程三條准卽照辦仰卽移行各局所營關並出示曉諭繳摺存等因奉此除照繕清單移行通飭外合行出示曉諭爲此示仰全臺奉公人等一體知悉嗣後搭坐火車及裝載官用貨物均須照章買票毋違特示計黏單一紙計開一署局營關奉公人等各有差費飯食應請通飭一律買票搭車不得藉口奉差致壤商務惟遇有更調兵勇請撫轅中軍先期移知卑局以便分飭票房火車各司事遵照辦理一官用貨物似宜免給載費特恐一出免單勢必紛紛舛錯莫可究詰轉於商務有得應請通飭無論何項貨物均須照章買票裝車以希劃一一餉銀軍械等項凡有憲局提到大批銀兩及由外洋購來棧器車火應請飭支應所軍械所分給憑移以便照辦其餘概不得免給載費以重商務○官塲定例每年小滿後十日起至立秋前一日止除竊盗及鬥毆傷人罪應笞杖人犯不准减免分毫外其餘罪應杖責者各减一等概行八折發落笞罪寛免枷號人犯暫行保釋俟立秋後再行補枷本屆四月十四日小滿七月曰四日立秋業經劉爵宮保通飭各屬一體照例行矣○自來火以德國所出爲最多從前各處有仿造德商牌號影射假冐以僞亂眞者禀經地方官出示嚴禁在案至光緒八年又有厦門某商假冐禪臣瑞記洋行自來火經地方官設法懲辦現在德國駐紥厦門領事樊君訪悉臺灣各口岸多有假冐德商牌號等事因備文來臺幷抄錄從前上海會審委員及厦防分府告示兩紙請留爵宮保一體出示嚴禁宫保准之刻已行文轉飭各屬矣○臺南安平海口向設釐金總局前有美商因偷漏事洩經局總移送地方官照章判罰美商心甚不甘具稟劉爵宮保前反覆申辯宮保以事關中外交涉飭臺南府就近查辦正在訊理間忽有美兵船一艘駛至安平口外聲稱欲與大憲理論此事並索償費用等情爵宮保衡情度理將倫漏實據直告兵官始知曲在美商傳令將船退出 
[談言微中]  
　　金陵城東某甲列肆而賈一日閒行市上遇一相士拱手請教且問如鄙人者何日方爲陶朱公相士斜睇良久曰難言之矣我觀子之相不但不能爲陶朱公且恐不出數日不免如張祿先生之受辱甲默念平日謹小愼微風吹樹葉落兀自抱頭奔避横逆何能及我請勿多言徒亂人意遂一笑置之越四五日其家人在街心横曝布衾一幅適江寗趙大令往弔某氏之喪鹵簿至此飭役停輿喝將布衾移去久而不應大令怒喝將家主提至厲聲向甲曰汝何於行人往來之地高懸臥具使過者俯首而趨如出胯下耶甲答以此布包非布衾也大令曰明係布衾何得言布包甲愈辯而詞愈戅大令愈駁而色愈嚴謂甲出言挺撞平日必不安分竟將甲拖倒街心笞臂二十下呵殿而去甲摳衣挣起鄰人方欲向之慰藉甲曰吾不怪令尹之嚴而駭術士之神也道及前事不覺破涕爲笑不知甲之受笞實由自取假使出言不挺撞笋乾二十斤未必立時奉贈不知自責而反服相士之神甲誠愚矣哉 
[掌珠失去]  
　　日前有江北人某姓至京口看會暫住西門外某親串家人多擁擠時竟將六歳女孩失去央人尋打影響毫無其母懊惱萬分且慮無以對藁砧遂欲自尋短見親串見而解救始慶更生但未知一粒掌中珠何日始能璧返也 
[整頓風俗]  
　　郢俗每遇喪事延請僧道脩齋建醮追薦亡靈輒有不法棍徒託名斗會日則諷經禮懴夜則演唱淫詞靡靡之音足令聽者魂蕩神摇敗名喪節經廣文局禀請前府憲宗太守示禁在案歴年已遠舊禁漸弛棍徒遂得仍逞其志刻經衆紳同具公禀申請重申禁令徐邑尊淮詞立卽出示大張曉諭又聞董事因公禁斗會淫詞定於本月三十日復在郡廟演戲以一衆心一經此次整頓當可稍遏淫風矣 
[令嚴逐客]  
　　浙江提督軍門馮爲嚴禁事照得駐劄防營理宜嚴肅楚軍營制向不准外來游勇及閑雜人等在營居住現在本部中營駐防能　也當通商馬頭輪舶通行外來施勇甚多保毋有相識勇丁擅留居住若不嚴行禁止流弊滋多非但廢馳營規甚或容留匪類合亟出 
 
 

Page 3

 
 
示嚴禁爲此示仰闔屬營員勇丁知悉爾等須知營中容留外人軍律有禁自示之後哨官警誡什長什長警誡勇丁凡有外來雜人無論是否該勇丁親戚朋友概不准私留一人在棚居住該哨官每日鎖門後務須按棚查點倘有前項情弊卽將該勇禀明責革寄住之人攆逐如哨官什長扶同徇隱並不嚴加查詰一經本軍門察覺除將勇丁責革與寄住之人一同交縣遞籍外並將查辦不力之哨官什長一併撤革以示懲儆而肅營規本軍門令出惟行愼勿視爲具文也其各凛遵特示 
[明湖柳蔭]  
　　鄞縣徐翔墀大令於日前晉省面禀要公小住數日卽行回署○浙江提督馮煜康軍門近因洋面不靖於四月二十七日帶領兵弁乘坐兵輪出洋巡緝從此海面盗蹤或當稍歛歟○寗波俗尚奢華凡有婚嫁事男宅則索妝奩女家則索聘禮儘有因所索不遂兩相齟齬激而作搶親之舉噫嘻孰階之厲歟石碶地方張某聘定叚塘某姓女爲室曾送聘禮若干標梅迨吉請訂婚期而女家又增索聘禮冰上人往返多次議終未洽張以所索過奢非綿力所能勝與其效魯連之舌辯不如效曹沬之刦盟由是紏集多人突赴女家將嬌滴滴龎兒强拖硬拽而出行至中途又被女家率衆奪回張進退維谷遂以一紙呈詞赴縣控訴想令尹必能婉轉開導使之棄怨脩好也○水月橋下某姓姑媳平日尚稱和順日前偶因細故反唇相稽姑迨子歸謂媳之不順汝之過也子聞母言將媳呵斥其意不過將順母意非有他也不料媳頓萌短見當夜潛吞阿芙蓉和衣而臥翌日紅日射窓尚未睡醒呼之不應排闥而入則玉骨冰肌早已魂游黃壤矣其姑始放聲痛器而其夫亦悔之無及舉家騷擾殆亦倫常乖戾所致與 
[清溪波影]  
　　金陵某生丰姿韶秀顧影自憐與比鄰某氏女郎年齒相若郎騎竹馬妾弄青梅同在髫齡了無避忌及年逾舞象知識漸開此有援琴之挑彼無投梭之拒星前月下私訂婚姻誓日指天願同生死而父母俱不知也近則堂上欲了向平之願各央媒妁代覓室家二人聞之焦灼萬狀欲向高堂禀白自覺赧顔轉念一瞬間羅敷有夫使君有婦未免將從前恩愛付之東流不如同赴黃泉重尋鬼趣因潛購阿芙蓉膏兩許相約至後園小閣中對飲生一吸而盡藥力猛發玉山遽頽女見而大驚擲杯却走以致一生一死仍不能爲地下鴛鴦不知兩家父母知之又將若何處置也○秦淮妓藪也畫舫笙歌甲於天下每當茶蘼開後便有雙槳往來不必待荷淨納凉始見佳人調冰雪藕也日前有某觀察之公子約紈袴少少四五輩雇劉四燈舫載妓同遊駛至利涉橋邊忽有惡少抛磚石如雨點玻璃窓槅喪壞無遺公子大怒呼榜人泊舟往捉甫登岸惡少已鳥獸散適某鄉宦之子輕衫圑扇徙倚於碧柳隂中榜人本係莽男兒至此竟看朱成碧拽其衣袂飽以老拳正喧閙間鄉宦聞聲而出又爲公子之從人所叱辱鄉宦遂怒不可遏將劉四送縣嚴懲而公子已歌陌上花開緩緩歸妓亦潛回香閣矣 
[辨志精舍辛卯夏季課題]  
　　漢學題祭義薦黍稷曰報魄郊特牲蕭合黍稷曰臭陽其義何居舊說祭義焫蕭在朝踐郊特牲焫蕭在薦熟近儒駁之究以何說爲是舊說裸禮王酌鬱鬯以獻尸尸受而灌地或說裸王自灌舊的尸受鬱鬯祭之啐之奠之或說碎之是饗味奠之則非逹於淵泉究以何說爲得○宋學題告子論性强孟子說知行合一說學者治生爲先務說○史學兼掌故題續鼂錯論新疆邊防策倉頡廟配饗諸君議○天文兼算學題問切線分外角通於垂弧法試以甲乙弧廿五度甲丙弧三十五度甲角五十度求對角乙丙度繪圖立說以明其理數總較法以兩餘弦折半求矢較試亦以甲乙甲丙兩弧甲角求對角繪回立說以明之儀器測高遠以八線比例丈尺里數能詳其用法歟○輿地題夷庚解漢志郁夷詩作倭遲說問爾雅西方之蟨他書或謂在北方何歟○詞章題白傅大裘賦以大庇天下寒士俱歡顔爲韻擬曹子建與吳季重書消夏六詠不拘體韻揚銘讀碑口泉論印選硯檢書 
[揚郡試期]  
　　楊州府陳太守日前奉到江蘇學政楊大宗師來文略謂本院試畢通州卽按臨該屬科試着卽飛飭所屬各州縣與考生童一律於四月二十六日齊集泰州聽候示期考試等語太守遵卽飛飭各該縣一體出示曉諭連日擔簦負笈者已相屬於道揚郡府縣學三廣文則於廿二日起程前往以備恭迓文旌 
[招認男屍]  
　　距揚州西門數里有大橋一座名曰五頂雁齒凌波虹腰偃月馬蹄人跡絡繹如梭一日鄉人晨起忽見橋頂有無名男屍譁然傳說附近某寺僧立喚該坊地保至令其出帖城廂俾家人見而認領越數日無人過問地保遂稟請有司詣騐甘邑宰立卽帶同刑仵親臨騐視死者年約四十餘身長四尺二寸穿竹布長衫天青呢棉背心三套雲鑲鞋身畔有藍綢空眼鏡套銀牙籖無欵烏木摺扇雨傘洋鐵大烟盒當據仵作喝報委係生前服毒身死並無别故邑宰離座親視無誤飭令棺殮暫發義塚標瘞一面出示招認 
[碭土歉收]  
　　揚鎭一帶所銷土藥皆購自徐屬豐沛蕭碭等縣每年孟春時各行店派夥前往先付定洋收買土藥習以爲常今年該處雨澤衍期所種鶯粟花根上近忽生虫捐傷甚多以致闔屬土藥歉收各家派出夥友無不垂頭喪氣空手而回物以稀而見貴連日市上土價日漸增長每兩較之上月已加三四十文吞雲吐霧之流原因貪小便宜而食土藥今復如此居奇不禁短嘆長吁越顯出愁眉淚眼矣 
[西湖漁唱]  
　　杭垣薦橋直街協興信局夥某甲一日午後收送信件肩負湖縐六匹紗袍褂一副洋銀數十元另有洋傘十把捐票一紙係送頤順隆洋貨店者及至店中將貨物安置櫃外單靠椅上檢出洋傘捐票交與店夥轉瞬間所置椅上貨物早已不脛而走四路追尋杳無蹤跡此上月初旬事也現聞已得消息係著名剪綹裁縫阿六所竊其人已渡江而去局主稟縣飭差前往紹興查察未識能完璧歸趙否也○安徽人某甲爲某大令家丁曾在寍波釐局派充巡察之役因甲公務熟悉局員雖有瓜代而甲則仍在局中閱五六年積蓄數千金卽在省垣置買房産甲頻年以來船戶饋送各色海味南貨堆積家中雖富戶不如也甲妻悍甚性子褊急不能容物中有族弟某乙旣貧且病無家可歸甲念手足情留養家中嫂則不以爲叔屢加白眼一粥一飯亦不使飽欲下逐客令未得其隙一日甲妻與其父設計使叔抱女孩至榻上卽大言曰叔至此非調戲我乎哭愬於甲甲怒甚不辨皂白將乙逐去不令復歸見聞乙已行同乞丐矣隂謀詭計一至於此良可歎也○新任浙杭駐防旗營副都統常制於四月二十二日抵下碼頭崧振帥曁文武各員均在武林門越城鋪設香案恭請 
[流氓兇横]  
　　流氓糾衆尋釁横行市肆本千例禁近數日有一種無業流氓糾同賭棍數十人短衣窄袖髮辫盤作得勝髻足穿蒲鞋身藏鐵尺鐵梭子結隊成羣在英法兩租界小街僻巷任意游行揚言找尋仇人究不知仇人爲誰若行路者偶與之碰撞卽以老拳奉敬藉端滋詐無所不爲前昨兩晚鼂鼓三撾該流氓等依然命儔嘯侣絡繹如梭似此營私玩法實爲地方之害賢有司聞之其將何以處之耶 
[局員捉賭]  
　　本邑南市賭風甚熾前經朱森庭明府查得各雞鴨行小茶肆犯賭因卽拘拿本報已歴記情由俾牧豬奴一流人知所儆誡前日十六鋪分局委員鍾二尹見茅山殿後街復有設局邀人賭博者因於夜間傳喚地甲率同壯勇前往拿獲賭徒七人帶回局中旋於昨日分别訊究判令將新會館前著名賭棍朱梁和重責一百板王阿二荳腐阿弟曹阿妹各重責四百板又有某茶館主供稱各人聚賭時小的適有事出外此後决不敢再犯矣二尹再三申飭連旁觀之二人從寛省釋 
[矜奇弔詭]  
　　前日午後有口操湘楚音形同遊勇者結黨四五人簇擁一人兩乳穿以大鐵練兩修長可二三尺鳴鑼擊鼓在董家渡一帶巷内跳舞遊行見有大宅之重門靜閉者則徘徊門外鑼鼓聲喧如有人啓戶出視彼卽向索錢文一時觀者甚多幾若蜂屯蟻聚直至赤烏西 
 
 

Page 4

 
 
墜始經營勇驅散至昨日若輩又改作道士裝在十六鋪等處恣爲怪誕引人縱觀局勇見之知非善類立卽拘赴局中鍾二尹提訊之下若輩供稱小的等實因衣食不周無奈化緣度日素來安分不敢爲非二尹申斥數言者卽出境不許逗遛滬上煽惑人心若輩卽叩謝而出 
[大令騐屍]  
　　包探徐雲香由捕房飭令稽查小客庽曾在復順興庽中見有蘇鄉孩子許阿福欽奎係由江北人施季福揚州人郭本堂郭妻王氏等帶同來滬欲售與天福戲園並有江寗縣人寍南侯當塗縣人閻金堂等與施郭等同在一處遂一併解送英公廨蔡太守訊明施季福及郭本堂夫婦拐孩屬實備文移送吳縣以便傳該孩父母質訊甯南侯雖不承認知情惟搜出手鎗彈子並據供在丹徒縣快役楊舁名下帮夥因緝拿專在輪船行竊之徐四尋蹤來滬太守飭送上海縣發落閻金堂供係當塗縣人今年三十七歳向來當勇由浙江一路來滬謀幹事業與郭本堂等同來因之同往客寓餘不知情據復順興棧主供閻到庽時與郭王氏認爲夫婦情有可疑太守諭令交保等情前報曾泚筆紀之嗣因閻金堂無人具保由原差禀明太守以其旣無人保其爲遊勇可知飭候備文遞解回籍前日閻忽患急痧該差報明太守飭發棲流所醫治至申刻身死太守移請上海縣袁大令於昨日下午三點鐘時帶同仵作書役人等到所騐明閻金堂患痧身死屬實遂由該所置備衣棺成殮發壇標記召認 
[懸案彚錄]  
　　去年九月間太倉朱叩金家被盗一事由捕拿獲郭來福施春桂湯老虎陸福田王嘉祺等解州訊實備文飭差解道過堂該犯等忽然翻供聶觀察卽飭發回俟訊實再解此已見諸前報兹悉此案業經州尊訊實遂於前日復將郭來福等各犯押解來滬赴道轅投文觀察飭發上海縣分别收禁聽候過堂訊辦○著名流氓莫阿新專在滬城三鋪地方向同間滋擾受其害者指不勝屈邇來該地甲投上海縣禀明前清並將莫解案該究前晚袁大令升堂提訊莫俯首求恩並稱以後不敢再犯明府判令笞責四百板枷號八天發三鋪示衆○陸邦逹投上海縣訴稱小的係本邑人曩年有表戚張蘭洲開設公和船號嗣因生意清淡屢次虧本向小的借去田單二紙洋銀一百七十元後知張將田單向人抵捐銀四百兩經小的向索田單張一味游約小的不得已備齊銀兩將田單贖回復向索取銀兩張再三延宕爲此來案喊控求恩提究袁大令准詞提案於前日晚堂集訊陸邦逹投案伸訴前情並求究追張蘭洲供稱向開公和船號旋因虧本停歇並未向陸借過銀兩田單實被誣控叩求鑒察大令訊得此案兩造供詞互異無從判斷卽着分别退去候冉履訊 
[英廨瑣誌]  
　　妓女花月芳投英會審公廨控稱小婦人意欲從良被龜奴張文奎覇阻求恩超豁蔡太守飭發官媒聽候訊供核辦○包探何瑞福將陳沈氏送至英公廨據言該氏因爭風起釁瞻敢行兇尚有人押在捕房先將該氏解案蔡太守飭將該氏暫發官媒俟捕房將通案人証解齊然後訊辦 
[宏濟時艱]  
　　從來沈災之重需賑之殷舉莫有急於順直山左者矣當此萬難籌策之下適荷古杭吳據伯大善長施當其尼頒來賑洋三十元並示芳簡云向閱申報每見災區甚廣籌賑維艱徒增憫惻兹爲室人方氏求病速愈謹節省洋二十元求合家平安洋十元囑爲彚解災區接濟敝所再拜登受深感大善長存已饑已溺之懷廣壽世壽人之願將見璇闔納祜定符勿藥有喜之占潭第延庥允徵作善降祥之效除掣收條奉繳外謹登報牘奉揚仁風[  上海四馬路高易籌賑所同人唐廷桂韋華國李文明等謹誌]  
[江督轅門抄]  
　　四月二十八日江西補用縣劉壽嵩湖南來○二十九日巡檢韓儼傳書俊隨辦文闈供給委員 
 
 
 

Page 5

 
 
   
 
 

Page 6

 
 
   
 
 

Page 7

 
 
　　喇伯喇歸泥恩藥酒 
　　啓者此種藥酒係法國巴黎燈地方之製藥學堂中考得並無他種與此酒相同盖用辛加納樹皮中上等之汁製成巴黎斯製藥師羅此克曾言此種藥酒七滴可抵辛加納數斤之用又有加勃勒醫生言我久壽一藥能使人身有力今見歸泥思藥酒足令人身體堅固又藥師　咱臘言喇伯喇歸泥恩藥酒人或發燒服之最妙發燒巳久者服之更有益此種藥水製造處在巴黎斯雅各路第十九號門牌各埠均有分售處上海寄存大英醫院代售此佈 
　　同文書局告白 
　　本局除自辦鉅册外機器尙多可以代客印言賜顧面議殿本全史速來取書除股分外餘十數部實銀一百二十兩史記前後漢三國舊唐新唐明史均零售　設上海虹口分設二馬路并京都廣東廣西山西江西湖南湖北等省 
　　新開拆票號 
　　本號自運吕宋大票批發從廉收兌紅票格外公道外埠指明投送上洋三茅閣橋北首便是原班回件三泰號啓 
 
 

Page 8

 
 
   
 
 

Page 9

 
 
[接錄勸辦恊濟順直賑捐滬局二月分清單]  
　　徐良臣德堂一百馬合洋三十元零三角潘文軒一元裕堂廣鐘堂芝蘭寳梅堂移各銀一種玉室了凡子鵬程子經笥堂各銀五錢渝城義生厚二十元都城馬泰初河南氏求病愈各五元飯蕉售錢洋五元汾陽一元倪氏病愈二元何炳雲蔡粤生趙彤伯各一元羅絢庭五角陳國甫李伯黼各一元無名氏二元無名氏五角蔡青一元郭市棠二元李雪峰一元陳羲伯二元惜隂書屋四元畢　大三元柳占春無名氏恊茂生宫棧徐鼎昌震元永孫仁孚各一元蘇復隆七角源和三角五分陸順鼎五角五分裴恆大張大豐各二角五分楊永程五角五分陸廣順四角五分同興泰汪永源各三角王啓宋四角五分黃大豐三角五分林萬盛五角同豐六角吳乾泰三角五分鎭隆二角五分王治亭程仁各三元不留名態仁記各五角張永德源一元五角　臣源二元茅正泰一元五角聚源利一元　大通二元朱福記蛟力子各一元萱壽堂二元春於閣迫齋各五角不名氏隱名氏延陵氏各一元行素厚德　各五角葉德裕一元儀昌芝舘各五角源泰典二元朱憞古常茂各一元費耕餘五角陳積善一元沈德興七角永昌　二角　萬泰五角永泰衣　金復順各七角方悅盛天源堂張公興各五角姚源盛三角朱萬順四角汪　豐一元王永壽　泰各五角吳鼎生一元不傷廉惠五角蛟力　一元李康鄂堂二元不留名一元隱名勉力子各五角延陵子不留名各一元行素堂厚益堂各五角葉德裕一元儀月五角徐種德晋豐裕鄭拜言章儀昌萬生陸恆德各一元種築草豐五角鼎生義種德堂潤德　各一元杏林書屋七角陳濟美二元金新寳十元省食子潘尚德各一元多歳月齋鋤梅軒各五角植蓀居一元恆益二元合豐一元五角義興一元義興茂坤生各一元五角雲裕泰隆昌巨興復恆泰祥各一元恆隆興五角涵大德一元同和典彚豐各三元金祥豐二元此稿未完 
[申報舘順直山東恊振所四月廿一日至三十止經收第一百十二次清單]  
　　廿一日函秋舘主洋四師竹居士洋三元四明可笑人銅洋一元○廿二日有心無力客洋一元六位大善士一元○　　日鴻源求保平安洋十元有心無力銅洋一元○廿四日揚州李至宕洋一元○廿五日蘇胥王乾泰布莊近鄰失愼　友帮救節省筵席　洋十元蘇胥愧無一能人洋三元虛對洋一元○廿七日燕京氏求仲女咳嗽速愈洋一元連如女史求慈親康健洋一元秉記洋二角○廿八日孫氏求保病體平安洋十元慕護堂洋三十元○廿九日無名氏洋五角修竹主洋五角銅洋二元沈習之洋九元銅洋一元總共收洋九十五元二角銅洋七元虛對洋一元 
 
 
 

Page 10

 
 
   
 
 

Page 11

 
 
[光緒十七年四月二十二日京報全錄]  
　　宫門抄○發抄硃批五道○將軍裕奏審明夥搶婦女按例定擬摺○直督李奏請議卹片○又奏道員飭回本任片○又奏道員助賑請旨從優給奬片○又奏請更正片○又奏委司道代勘秋審人犯片○大臣英奏揀派稅務委員摺○四月二十二日吏部翰林院廂藍旗値日吏部引見八十九名廂紅漢二名○鄭王等盤查縀庫履命○濂貝勒等銘公各假滿請安○前盛京戶部侍郎啓秀病痊請安○鳳秀到京請安○科布多帮辦大臣阿興阿請訓○雲南叅將楊正祥謝恩榮銓榮廷預備召見○召見軍機敬信阿興阿鳳秀榮銓榮廷○發抄王文韶奏請以王興隆等補督標營都司奉硃批兵部議奏單併發欽此○又守備張顯廷等展緩引見奉硃批兵部知道欽此○又同知羅雲碧等另核請奬奉硃批吏部議奏欽此○又卽用知縣石香圃補寳寗令奉硃批吏部議奏欽此○裕寛奏查閱營伍事竣回省奉硃批知道了欽此○○奴才裕祿跪奏爲審明夥搶曾經犯姦婦女已成案犯按例定擬恭摺仰祈聖鑒事竊前據奉軍營務處拿獲旗人何萬寳宗室恆福夥搶民人宋錕之妾吳氏已成一案當飭發審處提集訊辦旋據該處委員訊明各供按例擬議詳經奴才咨部核覆兹准刑部咨以案内恆福係屬宗室犯該流罪例應奏明辦理行令將各犯罪名照例定擬具奏到日再行會同宗人府核覆等因咨行前來奴才覆加詳核緣何萬寳係福陵掌關防管領下旗人恒福係右翼廂藍旗喜泰佐領下宗室彼此認識何萬寳素無正業光緒二年九月間何萬寳因貧難度將其妻吳氏賣與民人宋錕爲妾得身價東錢四百千寫立賣休字據求恒福作保十二年四月間何萬寳因無過度又找向宋錕訛索錢文經人隱令宋錕給錢三十千何萬寳復寫給永無追悔字據交宋錕收執至十六年九月何萬寳又求人轉向宋錕借錢宋錕不允何萬寳卽於是月二十日找見恒福說明前晴央爲邀入夜到宋錕家將吳氏搶出並言吳氏在宋錕家已生有女孩宋錕必能拿錢來贖得錢許與恒福均分花用恒福應允隨邀來素識在逃之李廣宋太張姓趙姓王姓並未太之妻陳氏覺羅寳董氏連恒福之妻金氏與何萬寳恒福一共十人於是日天黑時分持刀棒闖至宋錕家將吳氏搶出送至城東毛君屯恒福親戚金家藏住宋錕赴省呈控卽經營務處將何萬寳恒福拿獲解省飭交發審愿提集訊明據各供晰前情不諱覆鞫不移案無遁飾查例載聚衆夥謀搶奪曾經犯姦婦女已成無論在遂在室首犯發黑龍江給披甲人爲奴爲從帮搶者杖一百流三千里又律載用財買休賣休私娶人妻者本夫婦及買休人各杖一百婦人離異歸宗財禮入官又名例載夥衆强搶犯姦婦女已成爲首者應發黑龍江爲奴改爲實發雲貴兩廣極邊烟瘴充軍毋庸以足四千里爲限面刺改發二字又斷罪無正條者援引他律比附加减定擬又宗室則例載宗室犯罪按刑律科斷初次犯流三千里罪者折圈禁二年加責三十板又律載犯罩流罪者於空房鎖禁又載宗室犯案罪名在圈禁以上有卽行革去頂戴以後不准再行載用又例載宗室犯案到官審明照律定擬罪在軍流以上者仍奏明請旨各等語此案何萬寳因家貧將妻吳氏賣休與宋錕爲妾嗣因求借不遂找求宗室恒福邀李廣等將吳氏搶出希圖勒贖實屬不法何萬寳除賣休罪應滿杖迭次恭逢恩詔應准援免輕罪不議外應比照聚衆搶奪犯姦婦女已成首犯發黑龍江給披甲人爲奴例發黑龍江給披甲人爲奴例發黑龍江給披甲人爲奴仍烟瘴充軍毋庸以足四千里爲限面刺改發二字銷除該犯本身旗檔宗室恒福帮同搶奪亦屬不法應照爲從帮搶者杖一百流三千里例擬杖一百流三千里仍照宗室犯流三千里罪者折圈禁二年於空房鎖禁加責三十板及犯罪在圈禁以上應革去頂戴不准戴用各例定擬奏明請旨聽候刑部會同宗人府核覆辦理買休之宋銀及本婦吳氏均照用財買休賣休私娶人妻者本婦及買休人各杖一百律各擬杖一百事在赦前應十援免吳氏旣無母家且已在宋錕家生女應酌斷後夫領回完聚前夫所得財禮並免着追除咨刑部曁宗人府外所有審明定擬緣由理合恭摺具陳伏乞皇上聖鑒勅部會同宗人府核覆施行謹奏奉硃批該衙門議奏欽此○○李鴻章片再海防水陸各營積勞病故員弁歴經奏懇賜卹在案兹查有總兵銜直隸補用副將葛勝林遊擊用直隸儘先補用都司戴廷棟升用遊擊儘先都司劉敏務都司銜守備用儘先千總余廣源儘先千總童學義儘先把總顔殿甲葛繩武等七員在威海炮台防營工作操防衝冐寒暑積勞致疾先後在營病故深堪憫惻據統領綏鞏軍候選道戴宗騫禀稱奏卹前來臣覆查屬實合無仰懇天恩勅部將副將葛勝林等各按原銜升階從優議卹以勵勤事除飭取履歴咨部外事合附片具陳伏乞聖鑒訓示謹奏奉硃批兵部議奏欽此○○李鴻章片再口北道吉順引見事畢來津呈繳執照應飭卽回本任以專責成除檄飭遵照並將執照咨部查銷外理合附片具陳伏乞聖鑒謹奏奉硃批知道了欽此○○李鴻章片再據籌賑局司道詳稱開復花領三品銜已革分發福建試用道傅廣因上年直境水灾之後工賑浩繁變賣家産再湊捐實銀一萬兩解局濟用由局詳請核奬等情臣查傅廣籍隸大興縣甫於上年冬間捐助賑銀五千兩經臣奏請開復原銜翎枝仰何恩允兹以工賑並興需欵甚急復據捐助萬金計前後兩次捐銀至一萬五千兩之多實屬關懷桑梓好義急公爲直省紳捐所罕見當青黃不接之時工賑需用孔殷有裨時艱實匪淺鮮自非破格奬勵不足以示激勸該革員上年恭逢皇上二旬萬壽隨班祝嘏已奉旨賞給降二等職銜旋以捐助賑銀五千兩蒙恩開復原銜領枝查其前在廣東緣事被議僅以捐職道員與庫書往來未能遠嫌並非實犯贓私可比現在海防新例捐復道員銀數不過八千餘兩雖賑捐章程並無捐復之條策奉部議順直推廣賑捐新章如有捐銀至一萬兩者准其專摺奏請特旨給奬查前安徽徽寍池太廣道恭鍹於罷職後捐助豫賑銀一萬兩經河南撫臣倪文蔚奏請奉旨恭鍹着加恩以道員選用欽此又前廣西梧州府知府降調同知梁俊捐助賑銀一萬兩經戶部奏請奉旨梁俊着以知府選用欽此欽遵各在案今傅廣慨捐鉅欵旣與恭鍹等捐數相同且與部定專摺奏奬新章相符但係被議人員應如何破格從優奬勵以資觀感之處出自慈施特沛理合附片陳請伏乞聖鑒訓示謹奏奉硃批傅廣着以道員選用欽此○○李鴻章片再上年搶辦永定河北上汛漫口大工合龍保奬出力各員内有監生邵杏棠請以巡檢不論雙單月儘先選用旋准吏部咨取履歴核辦查得邵樹棠實係文章請奬時書作監生委係筆誤據按察使周並記名道吳廷斌永定河道萬培因禀請更正前來臣覆核無異理合附片具陳伏乞聖鑒勅部更正仍照原保給奬謹奏奉硃批吏部知道欽此○○李鴻章片再近年秋審人犯因臣駐津均委司道代勘本屆審錄之期清河道　駿德出省督辦河工臣已照案飭藩司裕長臬司周馥代爲提勘由臣逐案覆核具題理合附片陳明伏乞聖鑒謹奏奉硃批知道了欽此○○奴才英煦跪奏爲遵照新章揀派稅務委員恭摺仰祈聖鑒事竊查盛京省城牛馬稅局於光緒十年四月十九日准盛京將軍來咨擬由監督查照左右翼稅務監督委員成案在於省城各署官員内擇其妥實可靠者酌委一員責成常赴總局綜理一切稅務其在總分各局當差之家丁書吏巡役人等統歸稽查經欽差查辦事件大臣徐桐等奏准照辭等因咨有前來業經上屆監督遵辦在案奴才現蒙管理稅務自應援案遴派以昭愼重查有盛京刑部員外郎壽昌人甚明白辦事詳愼堪以派充委員認眞稽查倘總分各局當差之家丁書役有勒索賣放等弊一經查出應由該委員禀知從重懲辦若該委員有扶同鋫庇情事亦由奴才隨時叅撤以防流弊而重稅課所有奴才揀充稅務委員緣由理合恭摺具陳伏乞皇上聖鑒謹奏奉硃批知道了欽此 
 
 

Page 12

 
 
[光緒十七年四月二十三日京報全錄]  
　　宮門抄○諭旨一道錄前○發抄硃批四道○楚督張等○奏知州例應廻避揀員對調摺○又奏揀員升補副將摺○東撫張奏甄别候補人員片○楚督張奏揀員借補遊擊摺○東撫張奏委署知府片○又奏漕船開行日期摺○浙撫　奏叅知縣奏甄别候補人員片○楚督張奏揀員借補遊擊摺東撫張奏委署知府片○又奏漕船開行日期摺○浙撫署奏叅知縣片○四月二十三日戶部通政司詹事府八旗兩翼値日理藩院引奏十九名内務府十六名上駟院五名提督衙門十名兩翼二十一名○那公續假二十日○桂公椿壽德隆明安各假滿請安○三姓恊領順霖謝恩○德生世序預備召見○倉埸奏漕船五日回空○侍衛處奏派頤和園値班派出裕公海公博公延侯○上駟院奏派署理卿缺派出效曾○召見軍機廖壽恒順霖德生世序○發抄沈秉成奏江浙賑捐收支奏銷並在事出力人員請奬奉硃批着准其酌保數員毋許冒濫該部知道單併發欽此○又交卸督篆回皖日期奉硃批知道了欽此○劉坤一奏接授兩江督篆謝恩奉硃批知道了欽此○裕祿奏已故防守尉盛福虧短官欵無力完繳可否豁免奉硃批該部議奏欽此○○湖廣總督臣張之洞頭品頂戴湖北巡撫臣譚繼洵頭品頂戴湖南巡撫臣張煦跪奏爲知州循例廻避揀員對調恭摺仰祈聖鑒事竊照前准部咨現任湖南茶陵州知州沈金潤與按察使沈晋祥同係浙江歸安縣人卽係聚族一處應令官小者廻避出省應將茶陵州知州照例以總督兼轄省分相當之缺酌量對調等因行令揀員請調去後兹據署湖北布政使陳寳箴署湖北按察使惲祖翼湖南布政使何樞會詳稱遵查湖南茶陵州知州係部選繁難中缺旣經部咨照例以總督兼管省分相當之缺酌量調補查湖北省選缺知州興國州歸州兩缺係有字簡缺除歸州知州畢大琛籍隸湖南應毋庸議外查本任興國州知州宋熙曾現年六十四歳江蘇吳縣人由附貢生在京報捐知州指發湖北咸豐十年七月十六日引見奉旨着照例發往欽此十月初七日到省旋報捐分缺先補用並免試用光緒八年委署興國州事務五月二十七日到任九年六月十六日奉文准補先後委署襄陽榖城宜城光化蘄州棗陽等州縣印務均無展叅處分核與調補定例相符應請以湖北興國州知州宋熙曾調補湖南茶陵州知州所遺興國州知州卽以茶陵州知州沈金潤對調查該二員所調均係有字選缺相當毋庸送部引見湖北署藩臬兩司均到任未及三月例不出考湖南臬司沈晋祥例應廻避毋庸列銜合併聲明等情會詳呈請核奏前來臣覆查興國州知州宋熙曾精明幹練果斷有爲任内並無違碍處分與調補之例相符應請准其與湖南茶陵州知州沈金潤互相調補俟接准部覆再行分飭各赴調任以符定制所有知州循例廻避揀員對調緣由謹合詞恭摺具陳伏乞皇上聖鑒勅部核議施行謹奏奉硃批吏部議奏欽此○○湖廣總督臣張之洞跪奏爲苗疆副將員缺緊要揀員升補以重邊防恭摺仰祈聖鑒事竊准兵部咨湖南永綏協副將劉超勝病故遺缺係苗疆題調之缺應令迅揀合例人員升補等因查例載各省題調之缺先儘現任人員題請調補如無合例堪調者准於現任應升人員内揀選保題升用等語查斯缺駐紥永綏廳茶峒城地屬苗疆界連黔邊撫馭土苗均關緊要非精明幹練熟悉邊情之員難期勝任臣當卽在湖南省現任副將内詳加遴選除沅州靖州永順各協副將俱係題調要缺衡州協副將馬朝龍例應迴避本省均不合例外其餘長沙寳慶乾州常德各協副將或缺居緊要或人地未宜自應照例在於現任叅將應升人員内揀員升補查有湖南保靖營叅將王金鼎年五十七歳四川巴縣人由行伍出師粤湘鄂皖等省剿賊出力遞保以叅將儘先補用旋經兵部撥補四川峨邊營叅將員缺因迴避本省經前四川敊臣丁寳楨咨商前署督臣卡寳第爲奏請與湖北均光營叅將滕嘉洪對調該員將經手事件交代清楚到鄂時復與廻避本省之湖南保靖營叅將謝憲章兩相調補於光緒十二年四月二十六日到保靖營叅將調任臣查該員老成穩重訓練有方以之升補湖南永綏協副將洵堪勝任且歴俸已滿二年以上核與升補之例相符合無仰懇天恩俯准以湖南保靖營叅將王金鼎升補永綏協副將實與苗疆營伍有裨如蒙俞允俟部覆到日再行給咨送部引見以符定制除飭取該員覆歴咨部外謹會同湖南巡撫臣張煦護理湖南提督臣周瑞龍恭摺具陳伏乞皇上聖鑒勅部核覆施行再所遺湖南保靖營叅將員缺係苗疆題補之缺湖南省現有應補人員容臣另行揀員請補合併陳明謹奏奉硃批兵部議奏欽此○○張曜片再分發試用及勞績保舉人員應於到省後予限一年察看甄别兹查有試用同知郭驤候補知州龔敦仁到省均滿一年例應甄别據藩臬兩司會詳前來臣查郭驤年力精壯勤愼安詳龔敦仁年强才敏均堪以本班補用除履歴清册咨部外謹附片具陳伏乞聖鑒謹奏奉硃批吏部知道欽此○○湖廣總督臣張之洞跪奏爲苗疆遊擊員缺緊要揀員借補以軍邊防恭摺仰祈聖鑒事竊准兵部湖南鎭筸鎭標右營游擊楊逹章病故遺缺係題補第二輪第七缺應用儘先人員行令照章揀員請補等因查該缺駐紥德勝營地處苗疆毗連黔境控馭巡防均關緊要非精明諳練之員難期勝任臣當卽在各營儘先遊擊班内逐加遴選非人地不宜卽邊情未恐實無合例堪補之員未便拘泥城格遷就擬補致滋貽誤伏查定章緑營各缺有必須借補者准其奏請借補嗣於光緒十三年十二月内准兵部咨奏請展各省借補限期章程内開借補限期逾限已久未可漫無限制擬請展緩五年凡提標以下人員准其通融借補五年之後再行奏明停止各等語今遊擊本班旣不得人言應照章揀員借補以期得力查有花翎留南儘先補用副將董文華年五十三歳湖南長沙縣人由武童投効軍營出彌江西等省迭次出力歴蒙保奬以副將儘先補用同治二年十月二十日奉旨允准在案嗣於克復金陵省城出力經前大學士兩江督臣曾國藩等保奏三年八月二十一日奉上諭副將董文華着賞給正二品封典並給予勵勇巴圖魯名號欽此續經前湖南巡撫臣邵亨豫奏留湖南歸標補用該員才長守潔撫馭有方於苗疆軍民情形最爲熟悉現署永綏協副將辦理邊防營務諸臻周妥以之借補鎭筸鎭標右營遊擊員缺洵堪勝任核與借補限制亦屬相符飭查前在本省及他省均無叅革朦保情弊合無仰懇天恩俯念苗疆員缺緊要准以儘先副將董文華借補湖南鎭筸鎭標右管遊擊實於邊防營伍均有裨益如蒙俞允俟部覆到日給咨送部引見以符定制除飭取該員履歴咨部外謹會同湖南巡撫臣張煦護理湖南提督臣周瑞龍恭摺具揀伏乞皇上聖鑒勅部核覆施行謹奏奉硃批兵部議奏欽此○○張曜片再兗州府知府穆特亨額現因卓異請咨引見所有兗州府知府印務自應委員接署以專責成查有候補知府王恩湛吏治諳練堪以委令署理據藩臬兩司會詳前來除批飭檄委並咨部查照外謹附片具奏伏乞聖鑒謹奏奉硃批吏部知道欽此○○太子少保頭品頂戴山東巡撫臣張曜跪奏爲恭報漕船開行北上日期仰祈聖鑒事竊山東省本年起運光緒十六年分漕釋除蠲緩留賑各項外下存應兌米數曁搭運光緒十五年鉅野縣截剩漕米業經臣專摺奏報在案兹據督糧道善聯禀稱督飭縣邦愼選乾圓潔凈米石赶緊兌運外河德止首帮現已兌齊逐船盤騐定於三月曰四日開行北上其餘各邦船隻亦卽依次前進等情臣覆查無異除飭該道督押北上依限赴通交兌並俟全數出境再行奏報外所有山東德正首帮漕船開行日期謹循例恭摺具奏伏乞皇上聖鑒謹奏奉硃批戶部知道欽此○○松駿片再查各州縣交代算清後如有虧短卽應依限埽解不容延宕兹據布政使許應鍊詳稱查前任嘉善縣知縣莊鳳啓在嘉善任認解交欵除尚欠光緒十四年分匠糧零戶正耗氷二千三百六百餘石札委嚴催迄今已逾二叅之限抗不清解難再姑容詳請奏叅前來奴才覆核無異相應請旨將前嘉善縣知縣丁憂知縣莊鳳啓卽行革職以示懲儆除飭司嚴催累追赶緊繳解外理合會同閩浙總督臣卡寳第附片具陳伏乞聖鑒訓示謹奏奉硃批着照所請該部知道欽此 
 
 

Page 13

 
 
[光緒十七年四月二十四日京報全錄]  
　　宫門抄○發抄硃批五道○川督劉奏懇恩加廣一次文武鄉試中額摺○將軍長等奏拿獲馬賊審實正法並請旨開復原叅各官摺○川督劉奏請旨建坊片將軍長奏知府患病請開缺回籍醫治片○又奏令副都統暫停會哨片○又奏代請續假片○四月二十四日禮部宗人府欽天監侍衛處値日無引見○漪貝勒假滿請安○效曾謝署上駟院卿恩○恩公請假十日○施侯續假十日○白桓續假二十日○聯捷慶林預備召見○召見軍機崑岡聯捷慶林○發抄裕寛奏南陽守濮文暹署開封府奉硃批吏部知道欽此○李瀚章奏已故署鶴山令承恩虧欵叅追奉硃批着照所請該部知道欽此○又故員藴璘前署樂昌令完欵開復奉硃批着照所請該部知道欽此○譚繼洵奏歸州牧畢大琛等署靳州等缺奉硃批吏部知道欽此○又雲夢令劉秉釋署孝感令奉硃批吏部知道欽此○○頭品頂戴四川總督臣劉秉璋跪奏爲川省紳民歴年已收津貼捐輸協濟京外要餉併計銀數懇恩加廣一次文武鄉試中額以昭激勸恭摺仰祈聖鑒事竊查前准戶部咨加廣一次文武中額改爲捐銀三十萬兩者准廣一次文武鄉試中額各一名等因兹據署理布政使德壽署理按察使黃敏恩會詳川省歳收錢糧冋不敷年例供支年來京外協餉全賴津貼捐輸兩項接濟紳民頻年輸將實屬不遺餘力查光緒十一年以前津貼捐輸銀數已請加廣文武鄉試中額奉旨准行次第取中在案今自光緒十二年起至十四年止共收過通省津貼銀一百七十七萬五千二百九十七兩二錢八厘九毫五絲四忽又收過通省捐輸銀二百八十八萬五千七百二十四兩四錢四分九厘總計濟貼捐輸兩項共收過銀四百六十六萬一千二十一兩六錢五分七厘九毫五絲四忽皆係零星捐助不敷議叙之款亦未廣過學額自應彚計加廣中額遵照定章銀數以三十萬兩加廣文武鄉試中額各一名共應加廣文武鄉試中額各十五名核計銀數有盈無絀彚造已收津貼捐輸銀數清單詳請奏咨前來臣查該司等具報光緒十二年起至十四年止所收津貼捐輸銀數及加廣鄉試中額名數核與部定新章相符現値京外各處需餉待撥孔殷所藉以接濟者惟以津捐兩項爲大宗自應如詳請廣以順輿情而昭激勸合無仰懇天恩勅部核議准以十二十三十四等年未經請奬廣額之津貼捐輸銀四百六十六萬一千餘兩彚案併計加廣本年辛卯正科川省鄉試一次文武中額合十五名其長餘銀一十六萬一千餘兩照章作爲有盈不歸下屆併計如蒙俞允則士林悉沐恩膏而閭閻益殷報効實於國家理財育賢之道均有裨益除清單咨部外謹會同學政臣朱善祥合詞恭摺具奏伏乞皇上聖鑒訓示謹奏奉硃批禮部議奏欽此○○長順等片再上年十二月間委員防禦瑞祥委筆帖式隆貴由奉天領解俸餉銀兩行至吉林伊通州屬界三家子屯猝遇馬賊刦去銀四千三百四十兩零二錢五分旋據奴才親兵隊吉勝營拿獲首盗黃世茗一名正法當經奏明並請旨將中途疎失餉鞘之委解護解員弁及地方旗民各官分别革職摘頂留於失事地方協緝一面飛咨鄰省及所屬各城並通飭各屬一體嚴緝此案逸賊務獲究報去後旋據叅辦旗民各官疎方員弁及各隊兵勇四外變裝跴訪並在奉天吉林兩省接壤處所會同奉天飭派協緝之勇隊等到處探訪先後在奉天界内及吉林西路一帶地方續獲此案正盗盛喜汶卽孫勝汶绰號猴子李線令高貨郎卽高洪烺梁旬詳卽洛　疸綽號草上飛李文廣韓葆得張發卽六群張鈺城卽張五子楊山林等九名各搜獲原贓寳銀共五十九錠碎銀一百三十二兩零並鞍馬器械陸續解案隨飭交發審局委員會同全營翼長嚴加審訊據盛喜汶卽孫勝汶供稱平日送次紏夥搶刦不記次數上年十二月間伊聽從已獲正法盗匪黃世茗邀允已獲李線令等並在逃之湯之王二憠子其十二名於是月十五日晚各乘馬持械赴伊通州界伊巴丹站東嶺十六日五更時分撞遇餉車數輛放槍砲攔車喊嚇官役車夫下車躲避伊等用刀劈壞車上木箱各自搶取寳銀六七八個不等分路逃散隱匿致被訪獲等情質訊李缐令等供詞相同奴才親提覆鞫均各供吐如前確係刦餉正盗查騐起獲寳銀均係原賊尚短銀一千二百餘兩已於各犯名下照數追出飭交戶司彈兌入庫歸欵一面將盛喜汶等按名鄉赴市曹照章正法傳首犯事地方懸杆示衆以昭烟式供招免其送部所獲鞍馬變價充賞器械留營存用查此案疏失餉鞘之委解護解員弁及地方旗民各官於被叅後隨隊協緝購綫設法未及一月已將贓賊搜獲過半兼獲盗首僅止二名未獲事前雖疎於防範事後尚知愧奮相應籲懇聖慈可否將原叅革職留緝之委解官防禦瑞祥委筆帖式隆貴護解官花翎驍騎校委叅領德山又接去頂戴之佐領委勞總雙成佐領委叅領德精額署叅領英順伊巴丹站筆帖式鎔昌並接頂勒緝之伊通州知州彭明導等均請開復原叅處分以觀後效至奉省勇隊並吉林各隊官弁兵勇搜緝贓賊旋踵破獲尚覺迅捷洵屬認眞出力承審人員亦各著有微勞合無仰懇天恩逾格准由奴才擇尤保奬如蒙俞允再當核實酌保用昭信賞俾勸有功所有拿獲刼餉馬賊審實正法並起獲原贓請將原叅各官開復緣由謹附自具陳伏乞聖鑒訓示謹奏奉硃批該部議奏欽此○○劉秉璋片再查定例士民人等捐助地方公欵銀至一千兩以上請旨建坊遵照欽定樂善好施字様由地方官給銀三十兩聽本家自行建坊如係有力之家免給建坊銀兩各等因遵行在案兹據彭縣知縣羅雲碧禀稱縣屬居民貧苦者多赤貧之家每將初生子女率行遺棄又青年孀婦惸蠲無依每欲守志而生計無資均屬可憫爰集閤邑紳糧舉辦育嬰恤嫠公局隨據監生羅文邦自願捐助育嬰恤嫠公費銀一千二百兩如數繳縣洵屬樂善好施禀請奏奬前來臣查該監生羅文邦捐助育嬰恤嫠公費銀一千二百兩領與　坊之例相符合無仰懇天恩准予監生羅文邦自行建坊遵　樂書好施字様以昭旌奬而示激勸謹附片具陳伏乞聖鑒訓示謹奏奉硃批着照所請禮部知道欽此○○長順片再調署長春府知府本任吉林府知府孫堪業經二次三年俸滿正擬送部引見卽據孫堪呈稱舊疾舉發喘症日甚一日一時劇難就痊請先行奏明開缺回籍醫治等情當經署吉林分巡道同勲委員騐明該員患病屬實惟精力未衰將來病痊尚堪起用任内並無經手未完事件取具委員印結許請奏咨開缺回籍就醫等情前來奴才覆查無異除將印結咨部查核外理合附片具奏伏乞聖鑒再吉林府知府一缺本省現有應補人員合併陳明謹奏奉硃批吏部知道欽此○○長順片再吉林寍古塔三姓各該副都統從前每屆夏季語例現督官兵進山巡查屬界産參各山藉便搜巡寗古塔三姓接界之峰密山子地方會哨巡查一次嗣因焉賑滋擾防剿吃緊飭派綜軍統領督帶馬步各隊進山搜捕並咨札各副都統協領轉一體派兵會合兠拿暫停會哨屢經陳請停止會哨緣由則奏奉旨允准欽遵辦　在案查吉林副都統沙克　都林札布尚未到任兹屆本年夏令會哨之期各城山塲遼闊致盗匪前平靖仍恐育未盡餘等伏處潛藏是以奴才揀派統領五六七起馬隊官兵花翎協領颺禄督帶馬步官兵入山認眞搜捕並咨札各副都統恊領等一體派兵會合兠掌務期淨絶棍株克靖邊困此次山内如有觀民　留盗匪飭令一併驅逐拆毁窩棚俾盗賊無潛蹤之所至吉林寳古塔三姓各副都統本年夏季循例入山會哨巡查之差若令分帶官兵前往仍恐隊伍不敷分撥地方旣覺空虛餉糈亦難支應相應援案請旨出令該副都統等暫停會哨以諸經費而資守　　附片具奏伏乞聖鑒謹奏奉硃批着照所請該部知道欽此○○長順片再據經乾清門三等侍衛榮和呈稱竊榮和於上年八月在京接家信丁父憂呈請侍衛處代奏奉旨賞假六個月回籍說嚴計至本年三月曰三日假期已滿理宜回京銷假充差無如殯期正値隆冬不能封墓現在先人窀穸未安情難遽離懇請自假滿之日起再行續假三個月俾盡于職等情呈懇代奏　來理合附片具陳伏乞聖鑒謹奏奉　硃批兵部知道欽此　 
 
 

Page 14

 
 
[光緒十七年四月二十五日京報全錄]  
　　宫門抄○分選單○發抄硃批五道○川督劉奏審明補用人員被挾嫌誣禀請旨開復摺○將軍吉　奏副都統交卸請經旨派員署理摺○都統都奏進呈貢馬片○川督劉奏甄别知縣片○四月二十五日兵部大常寺大常寺廂黃旗値日宗人府引見五名吏部三十五名戶部四名都察院二名光祿寺二名幼官學十一名正白漢六名正藍漢二名圓明園八名○諱貝子假滿請安○廣州將軍繼格到京請安○浙江總兵陳永春到京請安○駐藏帮辦大臣奎煥請訓○周天霖謝授廣西恕恩府知府恩○北營叅將　殿謝恩○崇禮請假十日○景恩常恩預備召見○吏部奏派騐看月官派出麟書崑岡祁世長嵩申譚鍾麟錢應簿岳琪明桂鄭嵩齡張元普恩明趙時俊劉心源牟蔭喬孟繼壎林燦垣内閣奏派稽查本章派出霍穆　○召見軍機繼格陳承春奎煥周天霖景恩常恩○光緒十七年四月分選單知府直隸順德恩立正紅監廣西平樂陳兆奎直隸拔福建建寍程嘉佑安徽繪同知湖南長沙裕林正黃廕知縣山西榆社蔡光岳江西附廣西武宣宗式坊順天甲山東博平祥　廂　甲福建清流吳宏成安徽文童直州判廣西鬱林胡紹緩直隸拔安徽泗州吳世愷四川拔典史江西廣昌姜憲順天監四川合江王樹基直隸監河南南召經銳甘肅文童○發抄裕祿奏奉錦山海道誠勲丁憂請簡奉硃批已簡放善聯矣欽此○又奉天驛巡道養廉行營報銷奉硃批戶部知道欽此○裕寛奏請以徐錢第署新民同知奉硃批吏部知道欽此○又河陜汝道沈守廉飭赴新任奉硃批知道了欽此○又提撥毅軍月餉奉硃批戶部知道欽此○○頭品頂戴四川總督臣劉秉璋跪奏爲審明鄷都縣已革在籍留黔補用知縣王綽前次被禀叅革各欵係被挾嫌誣禀懇請開復原官恭摺具陳仰祈聖鑒事竊臣前據鄷都縣知縣何詒孫具禀在籍留黔補用知縣王綽欺壓平民把持公事復因逼累賭債促人吊拷一案當經批司叙案詳請咨革審辦奉部覆准在案一而委提人卷來省發委　辦去後兹據署理布政使德壽習理接察使黃毓恩會詳據成都府知府汪鑑督同讞局委員候補通判李煊等詳稱遵卽提集人証案卷悉心研訊據鄷都縣已革留黔補用知縣王綽供稱伊於光緒十一年由黔丁憂回籍夥同戚互任於縣城開設德豐吉錢鋪生意雇杜致成在鋪管事與縣差徐興卽徐仕國素有銀錢交易往來十四年八九兩月徐興品稱奉官墊解是年地丁津提各欵銀兩不敷張榮從塲躭保杜致成過平在伊錢鋪借去錢三百五十九吊過後屢索無償杜致成以伊王绰之名控縣究追不期縣署門丁洪二在外招摇挾伊前次書諫何令之嫌支使總役毛玉揑造徐興之母徐唐氏出名赴縣互控並將徐興改名徐仕國縣差諱爲平民欠欵指爲賭債朦蔽本官枉被禀革求伸雪寃等供質之縣差徐興毛玉均無可狡賴供認前情不諱証以該縣原禀所列同賭之譚玉堂等據稱伊與譚玉堂另因交易曾次德豐吉錢鋪錢十二吊未還並非王綽聚賭所欠伊與唐一齊亦未目擊王綽吊拷徐興之事均係縣署門丁洪二教供所致不敢始經誣執各等語反覆推鞫各供如一至原禀所稱該革員王綽捉拷徐興身受多傷與請領榖價延不完繳各節詰諸在案人証概屬子虛一面復將鄷都縣家丁支使來省暗通消息教咬供詞之差役王玉一名訪拿到案隔别研鞫供亦無異伏查該革員王綽被禀寃枉已屬供証確鑿而挾嫌誣陷王綽之鄷都縣門丁洪二屢經禀司嚴札行提匿不赴案其爲情虛長究尤屬顯而易見案旣水落石出豈容是非倒置除將現訊人証供詞開摺呈核外所有審明王綽被禀欺壓平民把持公事復因逼索賭債捉人吊拷一案實係被縣署門丁洪二挾嫌誣陷懇請轉詳鄷都縣已革在籍留黔補用知縣王綽奏請開復原官仍留原省補用一面勒令鄷都縣何詒孫卽將門丁洪二作速交出治以應得之罪以伸寃抑而示懲儆等情由藩臬兩司會核詳請具奏前來臣查鄷都縣已革在籍留黔補用知縣王綽前次被禀叅革各欵旣據發委成都府等訊明實係被該縣門丁洪二挾嫌誣陷所致自應如詳先行奏請開復原官以伸寃抑至鄷都縣知縣何詒孫事前失於覺察致被門丁洪二挾嫌揑朦誣禀事後又不將該門丁遵提解省質訊實屬荒謬糊塗難膺民社已經臣將該縣何詒孫奏叅革職仍着聽候查辦並行司勒令該縣速將該門丁洪二交出歸案訊明嚴辦外合無仰懇天恩俯賜將鄷都縣已革在籍留黔補用知縣王綽准予開復原官仍留原省補用之處出自鴻慈逾格除咨部外是否有當理合恭摺具陳伏乞皇上聖鑒訓示謹奏奉硃批着照所請該部知道欽此○○杭州將軍奴才吉和跪奏爲副都統陞任西安將軍由杭起程迎摺北上日期叅摺奏聞仰祈聖鑒事竊照杭州副都統奴才恭壽奉旨補授西安將軍循例具摺請旨籲懇陛見兹於四月初八日由杭起程迎摺北上查新授杭州副都統奴才常恩到任尚需時日所有杭州副都統事務常恩未到任以前是否由奴才兼署仰或另行派員著理之處奴才未敢擅便理合恭摺具奏伏乞皇上聖鑒訓示謹奏請旨奉硃批着吉和暫行兼署欽此○○沙都林扎布等片再奴才等接准署塔爾巴哈台叅賛大臣額爾慶額咨開光緒十六年十二月十六日附片具奏塔爾巴哈台自光緒十七年起照例呈進貢馬援照前署伊犁將軍榮全前在塔爾巴哈台任内所進貢馬向由布倫托海烏梁海科布多烏里雅蘇台各等處行走徑逹張家口極爲便捷等因抄錄原片摺稿咨知前來奴才等查布倫托海烏梁海直坻科布多城現無台站若待臨期勢必中途阻滯有誤差徭案查前署伊犁將軍榮全因西路各城回逆變亂路途梗塞擬在科布多迤西由烏梁海吐爾扈霍碩特三旗奏明暫且安設十二台以備在來差徭嗣因西疆大定遵奉部咨規復舊制曾經奴才沙都林札布與奴才額爾慶額奏明卽將科布多利西新設十二台一律裁撤本年塔爾巴哈台例呈貢馬擬由烏梁海等處　走能否應付自應札飭該旗遵辦呈覆現據烏梁海兩翼散秩大臣三保多爾濟三音畢里克吐爾扈特署盟長密西克棟古嚕布霍碩扎薩克克什佈彦等呈報遵查各旗音年所充台差本係勉力支持疉被賊匪擄掠加以瘟疫流行十有餘年蒙衆力難支付旋雖裁撤台差規復舊制然蒙衆疲窘太甚元氣久不能復光緒九年間科布多帶辦大臣額爾慶額深知蒙古窮苦供應無力仰賴雇尚駝馬應付前進蒙衆目下艱窘較前尤甚何能踴躍樂從查伊犁每年呈進貢馬差務向由古城送至札哈沁屬台徑抵科布多且伊犁塔爾巴哈台差局一體自難兩歧伏思蒙古受恩深　當圖報効何敢推諉無如蒙衆因灾窮窘實有力所難及惟懇轉咨祈照向章辦理以紓窮蒙窘困各等情禀覆前來奴才等核其所稱亦係實情案查伊犁塔爾巴哈台昔年呈進貢爲差務向由庫爾喀拉烏蘇烏魯木齊古城等處行走抵至科布多屬迤南八台鄂隆佈拉克台站接賛順道來科布多更換傳單飭由科布多迤東哈喇烏蘇等台行走由烏里雅蘇台直抵張家口呈遞歴經辦理在案查塔爾巴哈台每歳呈進貢馬一次於伊犂事同一體此際蒙古艱窘另再西路添設台站實係力所難及惟有仰懇特恩俯念烏梁清等旗窮窘異常所有塔爾巴哈台應進貢馬差務伊請由古城行走送至科布多屬鄂隆佈拉克台接替轉送庶免復再設台有累窮蒙再科布多所屬札哈沁向額設八台駝馬原本無多屢因差災禀懇裁减今塔爾巴合台呈進貢馬一差擬由此路行走該大臣亦須體念台艱核减飭轉俾免苦累如蒙俞允相應一併請旨飭下塔爾巴哈台署叅贊大臣額爾慶額遵照向章辦理除由奴才　　行咨知該大臣查照外理合附片具陳伏乞聖鑒訓示謹奏奉硃批着照所請該衙門知道欽此○○劉秉璋片再查嘉慶十六年八月十五日欽奉上諭嗣後各直省遇有分發試用期○人員必須嚴加甄别等因欽此欽遵在案兹查有同知銜試用　　黃大申試用知縣黃兆麟均　省一年滿例應甄别由藩臬　　造其各員應歴清册填註考語會詳請奏前來臣查該員黃大中年力正盛黃兆麟人尚明白均堪以留省照例補用除册送部外理合附片具陳伏乞聖鑒謹奏奉硃批吏部知道欽此 
 
