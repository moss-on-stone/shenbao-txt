# 1882 - 226 - 4903342

 

Page 1

 
 
[新印碑帖屏對出售] [  點石齋主人啓]  
　　本齋邇來石印各種碑帖屏條楹聯愈加工緻與原本不爽毫厘久蒙海内珍賞爭相購致不脛而走近復得善本歐陽率更九成宫碑帖及梁山舟學士七言行書對湯壎伯五尺字屏加工選料用照相石印法印成卽日出售九成宫未裱者每本洋四角紙面裱者七角板面裱者七角五分梁山丹楹聯白紙未裱者每副洋二角色紙二角五分已裱者另加裱工洋二角湯壎伯屏條未裱者每堂洋四角已裱者一元諸君賜顧請至申昌書畵室可也此佈 
[重印詩句題解韻編四集出售] [  本館告白]  
　　本舘前印題解韻編四集久蒙海内文人爭相購致業已售罄繼後得五集若干卷排印出售又復不脛而走惟前次所印係属中板目下坊間所刻初二三集皆係袖珍小板取其便於擕帶故本舘所印五集亦成袖珍善本今又取四集重加排印與五集大小一律以便舟車現已工峻定於本月初三日卽禮拜三出售每部十二本收回工本洋五角正售處仍照製例請卽賜顧爲盼 
[本舘自已接到電音]  
　　本館於昨日接到在津友人專發電音到本館内有七月初二日諭昔二道敬謹譯登○七月初二日奉上諭户部奏遵議耀年所交右翼監督盈餘銀兩一摺所交盈餘鋃兩十七兩零看交廣儲司耀年短收額内盈餘銀兩應得處分着加恩寛免餘依議欽此同日奉上諭户部奏遵議已故左翼監督熙拉布所交盈餘銀兩一摺所交盈餘銀兩一千二百六十一兩零着交廣儲司熙拉布短收盈餘銀兩應得處分着加恩寛免其應賠銀兩並着加恩免其賠繳餘依議欽此 
[倫敦電音]  
　　本月初四日倫敦發來電報言土耳其之兵大約不往埃境矣其何以不往之故電音簡略並未詳言以意度之或者埃亂其少弭乎 
[摘錄東報]  
　　東洋報云花房公使前在高麗被窘幸賴英國弗來非司兵船救護故回國後日廷深感其意特命外務大臣作詞致長崎英領事候該船回崎轉申敬謝也又云日廷現發電報與往俄國朝賀之有棲川親王及遊歐洲之伊滕參議着其速回以决高麗之事又云對馬島有士族某在高國貿易有年將該國地圖悉心畫出瞭如指掌今知日高有事特獻與陸軍衙門以備採擇又云神户縣官前在租界邀請各國領事議論高麗交涉事惟中國領事不與會又云前遊日本之高麗宏文館校理金玉均於五月底由橫濵乘品川輪船回國行至馬關地方聞該國有變恐遭亂黨所害現復折回神户以避禍云又云前發去日兵一千五百名現已入高境矣又云大坂軍工廠於西八月五日發出彈藥十餘萬解送神户交續去之兵船三艘以備載往高麗軍前應用又川口地方有輪船八十餘號候日官選擇最堅固者數艘以備應用又云同福帆船社主今知日高有事情願報効國家代運軍前需用物件不取船資現已在鎭台衙禀明矣又横濵來信云招商局開去之懷遠輪船已於六月二十日抵埠大約小住數日卽馳往籍館裝載遭風難民回華也 
[載兵赴高]  
　　日高不睦日本興兵經列前報高麗係我朝屬國不侵不叛世矢公忠且密在麟封不能袖視現已特發輪船載兵六千前去撫輯初議由天津起程至牛庄上岸現悉已改由山海關裝兵往高首先遄往裝運者爲鎭東輪船聞續往者尚泒有輪船兩艘蓋山海關與高麗相隔一水較之自天津遶道來往尤爲便捷也 
[抄錄高麗亂黨白樂寛上高庭疏]  
　　儒生臣白樂寛誠惶誠恐百拜上書於統天降恩肇極敦倫主上殿下伏以臣之於國家初無可死之義而敢陳妖妄之言不避斧鉞之誅者豈有他哉臣護軍臣弘誅之子也臣父肇逢聖明之世立朝四十餘年歴事三聖弘恩博厚如論厥德天地同量臣父母欲思報其萬一而自十年前風病廢棄坐臥須人每念王室祇自流涕臣雖至愚獨不知繼述之義耶臣此舉不無出位之嫌而魯論亂臣賊子皆得以誅之今之廷臣不爲亂臣賊子者幾希矣學孔孟程朱之書而慕耶穌瑪竇之教食父母邦國之榖而衣倭洋法美之服出於正入於邪仕於此而役於彼變夏爲夷營私害公致誤聖明一至如此臣請得以誅之誅而不誅臣之反誅必矣然豈以畏誅而不誅誅而反亦是誅也臣之幸也臣之死賢於生有三非一死無以明臣父愛國之誠無以愧廷臣懷貳之心無以墜義質花房名欺我之計也効死而言之何所不言臣請詳陳今日危亡之所由伏願殿下不以人微而言俯垂叡祭焉夫倭自壬辰敗皈之後抱寃積忿十年磨一劍十年修一藝商船賈舶無所不至援結諸洋誑誘中國窺我有釁若干有年矣觀我朶頤而莫得其志者我國本以忠孝爲甲兵仁義爲城郭非智力之可犯也故乃以讖言流於國中以爲亡朝鮮者院也蓋院祠者崇德報功之所也講學明道地也此乃列聖朝經邦衛國之深謀遠慮者也苟有利國家衛聖道者在在旌表矣殿下幼冲之初權臣獨斷陷于不經之言而皇朝聖祠忠院義宇一並毁撤此何異於周禁檿弧而速亡秦防胡虜而自滅也於時有骨肉大臣乘時而起壅蔽聰明煽動内外以爲院將不利於國家衆口鑠金積毁銷骨故親親之義掃如厚厚之道蔑如武衛手下親兵以此而設焉預建世子之議以此急焉遂啓丙子之和事廷臣知其謀者莫敢關口卒以誤國以我堂堂千乘之國册封元良何賴於義質而區區若是忘其不共戴天之讐充其無厭貪虎之慾惟請是從惟令是行如恐不及若殿下千秋萬世後東宫邸下履寳位則義質言必稱吾家所立此言何以塞之詩曰其儀不忒正是四國父子兄弟足法而後民法之也亂亡之基未常不由乎此也故始則崔益絃以爲講和之議决則殿下之事去矣終則洪在鶴以爲耶穌之書行則人人悖常家家滅倫一言之未合上意而身陷大戮嗚呼慘矣正臣進者治之表也正臣陷者亂之機也魯謂聖朝之羣臣一無如漢代辛慶忌者忍使殿下有殺士之名於天下後世可勝歎哉臣叩之於都人士女方在鶴之就死也獄鎖不開車軸三折非其忠貫日月誠通神祗何能及此臣恨不得並其轍而隨其死同遊於地下忍見五百年宗社陷於夷狄之手三千萬生靈入於犬羊之口嗚呼痛哉夫國家者太祖之國也今以殿下之一身顚覆太祖之國家其非所以奉承丕基之道也書曰殷鑑不遠在夏后之世殿下何不以前事爲鑑乎麗季恭讓不君僧尼出入禁中卒以辛耦立塗炭生靈我太祖大王一麾義旗奄有八方爲萬姓開太平典章法度列聖相承遵以勿失式至於今日殿下之所任豈不重且大乎上思祖宗之付托下察億兆之仰戴兢兢業業夙興夜寢無怠無荒邦及其昌此之不爲但以自衞一身之道廢先王之法竭生靈之血於所厚者薄於所薄者厚招外寇而備内難其於國社不亦疎乎夷 
 
 

Page 2

 
 
狄本五帝所不能臣三王所不能制故九經之内孔孟不言其可懷之術今以殿下之德内不能親親而外交天下萬國臣恐非徒昨年之變後生於今平陽壺城巴蜀漢北之衛不出三年而目覩也是故許元植劉元軾洪時中黄在顯李萬洲金祖榮金碩圭弘烈申　金平默等俱以非分不避刑辟而直言極諫此皆憂國忠公之臣尊聖衞道之士也殿下聽其言而用其計則可使舊邦維新也如此萬口一談之論不惟不聽不用竄之流之雖有大赦凡於斥邪斥和之罪者使不得而宥還禁錮終身獨舉衣洋衣服洋服技倭技學倭學者眩惑心目顚倒冠履取夷狄之法而加之先王之教之上據義質之官而加之羣臣之列之右臣乃今知殿下之本心不在此而在彼不斥邪而斥正堯舜帥天下以仁而民從之少焉太學諸生必欲爲義質頌德朝廷大臣爲義質讓政當此之時殿下雖有自衛一身之心豈可得也前後左右無非義質之人者許之而國亡却之而身危誰知講和之害至於此極也然則講和者非殿下之福乃廷臣之福也田子方曰國君失其國未聞有以國待之者殿下一失千乘之國誰復有以千乘侍殿下者由此言之廷臣皆可和獨殿下不可和也今其言曰彼器械精利舟艦輕疾天下萬國無不服今以偏小之邦何以當之以此恐動殿下是徒知誇彼之長不知誇吾之長也此兵家之所忌也在法當誅而且利於水者不利於山夫青邱山川險夷人民剛悍而加之箕子教之仁賢之道故俗尚節義焉往者高麗以隋煬之强唐高之盛俱良久而歸至於本朝日本屢入寇而輒敗走及至宣祖中年又有入寇之徵李珥趙憲俱陳備之策而朝廷不用後及至壬辰秀吉以百萬之衆蔽海燒我宫室辱我陵寢嗚呼痛哉尚忍言矣車駕西遷將欲内附幸賴皇明之拯救而亦有臣李惶福李德馨李舜臣郭再裕等皆中興輔佐之最者也淪介月仙以遐鄉賤妓猶有向國之誠能斬虜賊之首摧其前鋒維政靈圭以山中僧徒亦知報國之心以一當百越海討倭歲貢牛皮三百欲以滅種後以三百人代番萊館仁廟間湖汗稱帝金尚容金尚憲洪翼漢吳連濟尹集俞棨等以義斥之以䇿禦之朝廷不聽故胡兵猝至勢無奈何含寃忍痛至有城下舉嗚呼痛哉誰爲此計者崔鳴吉也于時有林慶業適守義州未及赴難乃於路中邀撃胡汗大呼陷陣士無不以一當百胡汗大敗乃以國書示之慶業痛哭而收兵由此觀之謀臣猛將烈夫勇士無世無之天下强國也其興敗盛衰在於人主之用不用聽之如何耳彼之器械精利舟艦輕疾適足爲資我之用何患之有今者義質之智謀勇畧不及隋煬唐高宗秀吉胡汗遠矣而朝廷之主和者皆壬辰功臣之後丙子斥和之孫獨不念厥祖披堅執鋭冐刃踏棘以佐中興之事乃陷於賂遺以無稽之言不詢之謀間人骨肉亂人國家此輩非特爲殿下罪人乃厥祖之罪人非獨爲其祖之罪人乃崔鳴吉之罪人也鳴吉當丙子之亂知胡兵難敵自被重訪涕泣而建城下之議畏天而保國至今爲三百年之利而當時以爲陷主於不義討之不容曰書之史册使爲後世之訓故臣嘗遊京師得聞此說于名公巨家言猶在耳忿瞻未熄此輩獨不記乃祖乃父丁嚀先滅乎黄遵憲前任日本參贊今爲金山總領事亦義質之黨與物誘我國以爲結日本連美國親中國以防俄羅斯日本與我國百世之讐也初無可結之義也美國遠在絶域連而何爲也中國我已服事三百年别無加親之道也俄羅斯與我無釁何有相圖之慮也此言固已疑之今聞魚允中使於中國請五年一貢此果加一層别親之事乎三百年服事之例一朝背之國中得無搆釁之理乎舊有仇讐之嫌而今有巨患之相依盖義質欲舉兵入寇者久矣畏中國復如大明之來救故今以是謀使之成隙兩國兵連而弊疲則渠於此時坐收漁人之功之計也若盡從義質之計則必也亡國而後已與其死於夷狄之手不若死於王章之中故臣所以誅廷臣爲倡和議者以勵其餘伏願殿下廓掃乾斷去邪勿疑昔大舜罪四凶而天下咸服成王誅三叔而周室久安齊威王烹阿大夫而强抑諸侯今廷臣之中有四凶焉有三叔焉有阿大夫焉罪人黜服然後王室可安人心可服敵國可退否者人人晢九家之驥泳武衛之親兵必將倒戈别枝之子弟莫不旋踵此必然之勢也臣知其必然不言與亂賊何異哉瀝血拜疏言不知裁誠惶誠恐臣不任屏營之至聖上卽祚十九年壬午四月日臣白樂寛拜手稽首 
[福州近聞]  
　　福州西字報稱上月念六日福州風伯爲災但尚未大受其害大約此風卽由臺灣而來當十九日臺灣颱颶大作之際適有第六號兵船行至將近臺灣地方遇風不敢遄行急抛兩錨寄椗中流詎風急浪高錨不能鎭一時兩鐵鍊齊齊迸斷所幸未遭傾覆不過小有損傷亦如天之福也至福州之風則有一載鐵之船遭覆該船向裝鐵件由省至船局是日風緊而櫓忽中斷遂致傾覆水手六人僅有兩人獲救餘四人則俱葬魚腹矣 
[京口近信]  
　　鎭江西人來信云彭雪琴宫保於初二日抵京口初三日卽誅馬兵一名事緣馬兵甲乙兩人甲已授室乙則尚爲鰥魚因　 
與甲妻有染用刀將甲刺死屍親控諸宫保行轅故立卽提乙到案以軍法從事甲妻則不知逃匿何處傳聞甲妻已畏罪自盡未知其確否也又云鎭江今夏天氣不甚燥熱殊形爽適該處左近鄉間所産米色頗佳亦可喜也 
[鎭江電報局同人述皖災乞賑書]  
　　敬啓者弟等奉直督憲張檄委赴皖恊助賑事六月二十七日抵蕪湖兩岸民居水中十八九等日大雨狂風沿江一帶圩堤十破八九無爲州受災尢重災民悽慘之聲不堪入耳實爲皖省僅有之災佑之春陽諸兄在潛山石牌一帶亟望諸公巨欵實有欲罷不能之勢英山之災與潛山相似蕪湖則街市多水往來輙須舟楫農民等因圩破田淹生計維艱以二三元賣去一牛從此耕牛絶望一旦水涸無以爲生云云以上係周君金章袁君遂楊君培葉君溶光六月杪由蕪湖發來之信竊思連年籌賑捐欵久成强弩此次皖災深賴譒賢長登高提倡得以集資措解災黎有幸同人共深感激惟是救災如救火遺黎引領刻不能延還求諸君子早日解囊施恩當厄早賜一日卽可早救數命多集一分卽可多救數命縱果報之說儒者不談然讀皖省來書有爲他省救已成之災卽爲本省弭未來之患雖大數無可挽回而上天有好生之德想仁人飢溺爲懷定蒙垂鑒也[  鎭江電報局賑寓同人拜啓]  
[醫院事繁]  
　　本埠外虹橋堍福泰外國成衣店夥寍人因失足跌脱肩骨痛不可忍急赴同仁醫館求治當經西醫將骨骱接入而愈日來該醫館因體仁醫院併入是以愈形擁擠每日診治者不下百餘人云 
[重車傷人]  
　　滬上推載重資之雙輪車每逢行過大橋乘勢傷人之事層見疉出歴經捕房解送公堂懲儆在案而此輩總不肯謹愼昨日外虹橋下有一鄉間老者行走被推鐵條之重車趁勢下橋碰傷脚骨皮破血出幸老者忠厚竟不與較忍痛而去然若輩橫衝直撞不顧前後實堪痛惡也 
[急病仆地]  
　　虹口第一樓後面街上昨晨有一廣東人行走驟然倒地昏暈有知其住處者急雇車送之歸又有旁觀者恐其急痧試爲挑剌不知能否奏效今夏天時不正疫病甚多客居尤宜愼焉 
[狎水溺斃]  
　　本埠英租界地火行門前之泥城浜内前日午後適漲潮時有年約十三四歲之孩十三名赤身洗澡忽一孩遊入中央滅頂不起岸上有脚夫某甲見之挺身下水援救及近孩身有駁船行過甲雙手攀住船傍大呼是處之水冷不可支旋卽登岸又有脚夫某乙疑甲不肯竭力遂下水將孩救起奈孩已肚腹膨朜而氣絶矣當有人報知該孩父母到來撫屍慟哭備棺成殮云狎水之害如此爲父母者尚其防患 
 
 

Page 3

 
 
未然嚴行禁止哉 
[米價翔貴]  
　　蘇垣米價大漲各處亦有増無减本埠邇來各米舖價亦飛漲刻下北市上白米每石價至四元二角南市則四員光景較之半月前每石約漲價一元餘矣可以富人窮苦者其何以堪 
[租地涉訟]  
　　法界首善堂有基地十畞餘坐落新橋相近之醬園弄一帶向係租與貧民建屋居住迄今已廿有餘載其中有朱阿明者租地三畝有零其餘六畞則大小不下廿餘户統算每年地租約計九百餘兩在朱名下者有二百八十餘兩現因該地期满各散户與朱相商囑朱至該堂獨租之後再行分租朱已往該堂說定按年租銀一千一百兩立契歸朱一人經租詎朱租下後統欲自行建屋各散户聞信不服致起訟端昨日該散户蔡丙生吳通傳邵杏林等共廿六名公禀於法公堂朱已預遞禀詞翁太守洞悉前情當卽提訊朱供向堂統租建造所有在地之房擬酌給料價樓房每間廿二元平房每間十一元已有九户情愿遷讓云翁太守因朱禀内邵杏村樓房兩間已給過洋四十五元而公禀中邵亦列名且禀中廿六人祗有十四人到堂邵供房雖給價尚有地租定銀十兩請爲追還蔡吳等同供公舉朱去租地湊付定銀一百六十兩現在朱獨租吞覇心實難甘翁太守再三開導謂刻下爾等究竟是否要地蔡等同稱要地太守謂必欲得地汝等可自與該堂商酌只在租契上注明自宋姓轉租字樣本分府卽可定斷隨諭朱於下期邀同肯讓之九户到案訊明再行核奪兩造遵斷而退 
[疑案待查]  
　　昨日法公堂據蘇人殷富林聲稱住老北門内穿心街向係錢莊生意現隨親戚吳滎亭習扇業今因吳欲携扇至杭州赶考交我洋百元囑换小洋欲帶至杭城藉覔微利我於前月底出城兌換因價昻未成於途間遇素識之舊同業張杏村問我何事出城卽以實告當同至懷園吸烟而散次日張忽着人邀我至南誠信煙舘據稱靜安寺外國酒店有小洋兌换我卽回家取洋同往詎至該店並無小洋遂返因身有洋銀不敢久覊迅欲進城被張邀至三馬路美仁里伊之友人陳姓處除陳姓外已有數人在彼伊等互相耳語卽欲紏同戲賭答以未習伊等亦不强邀惟張向我借洋以作賭本屢却不得竟被張將洋百元逐漸輸完向索無還經伊友陳某擔保延約四日夜宿大雅棧及復興里妓家仍無頭緒至初三日張陳托稱去滬二十餘里鄉間有至友可以通融囑同去借貸無可如何只得同往至眞如鎭張稱果要洋銀當往南翔然須爾出票兩紙一紙一百圓一紙二百圓到南翔某處可以照票付洋當被勒書洋票二帋迫至南翔卽落客棧聞張陳等打聽蘇州航船我因越跟越遠故不願再往蘇州是以於初四日經該鎭人代爲覓車自行回滬至初五日至復興里妓家詢問詎張已先在故報捕拘押今特解案求請追究翁太守得供後質之張杏村供本邑人向習錢業現攺做印書館鑄字生意上月三十日殷托换小洋有之因價昻未成隨將原洋送還無悮至初三日伊與陳姓來說因用空親戚之洋故携本月初五日期票一帋囑爲更换現洋因陳有至友在南翔故囑同去借貸比因南翔不遇殷與我先後回滬陳則携票往蘇矣並無借洋賭博情事太守又訊其住處答稱老閘與小九華之王鴻海有親可請訪察問官以兩造供詞均有不實碍難訊斷着將張杏村交的保俟查明原委再行提案核辦 
[滋事解訊]  
　　江北婦吳陳氏偕僕婦顧王氏昨至公堂聲稱在小東門外設花烟間度日常有福建流氓藉端滋擾勒索等情不遂卽尋仇日前有數人前來要借洋五員回伊未便竟被毆毁而去當卽報明捕房捕頭謂倘若再來鳴捕拘送詎次日又來兩人遂唤捕拘入捕房現蒙解案求辦翁太守訊之一爲林阿才一爲林阿紀均係建人并據包探以銕尺一柄呈案稱在林阿紀身畔搜出者阿才供在信義泰燒烟餬口阿紀供撐船度日均不敢生事實係寃枉吳陳氏又稱伊等尚有同黨數人太守謂兇器已獲事屬實情隨飭將二林管押併諭吳陳氏倘有餘黨再來一併鳴捕拘送以便盡法懲辦云 
[擅拆租屋]  
　　王金和與應文森因拆讓租地涉訟情節均經列報當由捕頭查得王之屋内畜養牛馬有犯租界章程因着速爲遷讓併諭應某不得在該地造房須待期满而王金和遲遲不遷平和洋行東函致捕頭催問捕頭卽派捕將王屋拆去於禮拜二王姓夫婦詣法公堂喊寃並將拆屋一節稟明翁太守聞之大怒知應所爲飭提應文森到案昨日應某投案應供房係平和洋東囑拆非我所爲捕頭亦將西文來信呈閱太守謂應曰祗問爾當時王姓至該地造屋時係何人承値出租應稱不知太守謂無論知與不知須著爾查明於下期禀覆應某唯唯而退 
[英界公堂瑣案]  
　　竊表遠逃一節昨由捕房包探陳阿九將成浩及金銀表十六只自鳴鐘洋琴修理鐘表傢伙一併解送英界公堂該包探申訴前因及質之成浩又稱姓成名錦亨父名子英其竊表來滬情形與昨供相類惟昨稱父開成義興鐘表鋪今則云並無牌號係在家修理憑人雇唤者又稱尚有表一只交與堂兄現住城内太守因其供辭閃爍隨飭將成管押着令寫信招父來滬起案之鐘表等件概存捕房俟成父投案訊明核斷云○僧人行竊一節昨由句探陳阿九將僧人及銀杯玉杯玉假山連紅木架及自鳴鐘一併解送公堂包探申訴前因並稱該僧行竊中西人家計共十一户吊贓尚少銀杯等件該僧供名幅生向在揚州原籍出家於五月初來滬行竊贓均起到並無另件實因無法犯竊惟求格外施恩陳太守謂爾旣無法行竊本分府當執法辦竊耳飭捕姑將僧及贓帶囘再查餘贓傳齊失主到案以便發落云○鄭坤川禀稱在押鋪帮夥被賊竊去水煙筒六只報捕緝獲賊犯送案請辦包探康阿順禀該押舖之水烟筒俱放在樓上張錦堂住在對樓用竹竿繋繩作圈套住而竊取者及押舖查明報案張錦堂水烟筒均已典押押票付之一炬無從吊贓該犯張錦堂俯首無詞惟求施恩陳太守判張笞責百板荷枷一月以儆 
[更正]  
　　初五日報列本埠現有織綢公司其派股係西四華六云云此由西字報譯出兹查該公司實係有恒洋商金施美所創共集股銀三十萬兩華人買股者亦頗不少並無四六分派之例又經手受累條内在賣土客固謂由合記介紹今聞實與合記無涉應自行向德成潤記理追合亟一併更正 
[賑局遷移]  
　　蘇揚鎭滬同人籌募江皖賑捐均托電報局代司收解揚州電局因設在徐寍門地方僻靜進出不便同人公議攺移多子街後茂恒錢庄左衞街元亨利錢莊兩處收解仍望樂善君子乘此施於厄源輸助也 
[與朗然道人暢飲縱談醉後放歌]  
　　生不願爲上柱國死不願作閻羅王但願背劍携琴跨鶴游仙鄉赤松子韓張良鍾離老吕純陽招我把臂朝玉皇玉皇封我觀空子神游天外長不死賜我清虚此府白玉堂衆仙拱手來翺翔古梅松竹满庭階四時花鳥皆文章侍者如玉供指使何止金釵十二行玉液瓊漿來勸客捧茶亦作桂花香小坐談心尚不樂又揖羣仙來五嶽頃刻名山歴已周飄然飛上岳陽樓世上鵝黃緑蟻不快口戲把洞庭化作酒一口吸盡洞庭湖水底龍王驚欲走忽聞京華苦大旱桑林禱雨聖人歎臣愚無術活斯民那能把酒重歡宴好借洞庭酒一杯噴作甘霖君恩徧黄童白叟歡喜多大家齊唱太平歌臨風大嘯詩興起青天鋪就一張紙倒提寳塔作毛錐淋漓大筆驚風雨下界拾頭嚇已呆羣仙環列誇不止四面雲烟一掃空奇氣乍嘘成長虹奔雷激電寂無聲腕底習習生清風題罷一笑謝羣仙佳句人間愼莫傳游興已足且休歇歸來小睡五百年仙夢初回欠仲起人間冠葢紛紛猶未已笑問車騎客君等行樂能否有如此[  春漁席時熙甫草]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竊賊破獲]  
　　皖垣二郎巷某典於六月二十三日午刻正生意擁擠時忽來一竊賊某甲年約二十餘身穿官紗衫袴手執團扇腰掛表件臂上搭生絲長褂步進客廰廳上並無别件惟衣架上有管事人夏布長衫一件甲卽取而藏入己褂之下携帶出門該典各夥見甲氣宇軒昻衣裳濟楚諒非歹人均不在意及晚尋覔長褂不見互相疑猜猶未遽定爲甲也詎甲貪心未足於次日仍照舊闖入典夥俟其入内詢及何事甲答稱尋人而言語支離被典夥看出破綻令人跟其至庽則所竊長褂尚在乃將長褂及甲帶回送交保甲局諒必訊明懲辦矣 
[懲賭彚誌]  
　　寍郡賭棍甚多賭案不一以致辦不勝辦近來連出兩案一爲楊四伙開塲聚賭串同厲某等三人誘騙某甲勒寫欠據當經甲家指名控告朱邑尊差提到案訊明情由將楊四伙等四人分别責枷發大門外示衆一爲眞武宫前近日設立賭攤名目甚多被朱邑尊訪聞飭差往拿餘皆風聞而逸僅拿獲沈阿林等兩名到縣重責後復以雙連重枷發犯事地方示衆三月如此嚴辦嗣後不知此風能稍戢否也 
[减潤助賑]  
　　梅靄君先生善畫馬及潮水雲龍因念皖賑籌欵不易愿减畫潤兩月所有筆資儘數交局解充皖賑堂幅八尺四元六尺二元五尺一元四尺七角橫幅同上條幅每張减半紈摺扇册頁每件二角如有畫件寄至乍浦西門内陸增泰紙號轉交以信到十日取件本月初十爲始[  乳溪善堂董辜李瑞麟代啓]  
[書畫助賑]  
　　聽濤居士蓴隠主人書畫助賑欵列後山水尺方及紈摺扇均兩角條幅三角隷書橫披尺頁紈摺扇角半條幅兩角半有件寄大東門外大馬路愼餘洋貨行内[  婁江聽濤居士蓴隠主人同啓]  
[自來水] [  江南最不奇生]  
　　水由地中行其來有自矣夫水之來也實有以引之而引之之機在地中卽謂爲自來水亦宜且民非水火不生活故凡取火者鐕燧飲水者思源莫不有由來之可溯焉惟火之光藉以照行路天成不夜早騰滬北之奇觀火之所以名自來也惟水之用足以便居家地出甘泉更仿泰西之良法水之所以亦名自來也今夫考五行於箕範水居潤下之功按八卦於羲圖水列坎宫之位源遠故流長也盈科而後進也水哉水哉何爲乎來哉其在愷澤旁敷之世河清獻瑞灌漑無窮海宴呈祥涵濡益廣廿二省飲和志喜莫不被湛恩之汪濊而挹注無煩而在囂塵湫溢之邦悵望河于挈瓶致誚徘徊井畔汲綆徒勞數千户解渴無方誰其抒偉略於澄清而激揚倍捷蓋上海潮汐相通水之流也無定而租界華洋雜處水之用也甚繁乃何以行廚各足其取多者其用宏而勢異建瓴非若來黄河於天上乃何以比户分儲取不禁者用不竭而形殊抱甕居然來活水於源頭則知淵源所匯石池總設於公司固已徵淘汰之有方而泥沙盡滌因之脈絡所通鐵管分埋於馬路乃得徧閭閻以各給而呼吸皆靈此自來水之所以試辦於租界也我因之有感焉水程莫速於輪船而口岸通商遂遍行蹤於直省開煤開鐵礦務紛更織布織呢工程漸擴機器繁而人功將廢玩水者所以興撃楫之悲也然而事非無益矣桔橰不設形同水磨之奇波浪胥平製等水雷之巧卽或時逢旱潦亦得以源源而來者蘇涸鮒於窮黎推斯意也賢太守振乏濟貧而河潤分甘不猶是廉泉之可挹哉水利不修於城市而溝渠淤淺難期暢達於申江路擁担夫羣嗟泥滑酌同行潦安得流清内外隔而涇渭遂分觀水者所以起臨淵之羡也然而勢必漸成矣宣洩得宜蓄水無待資夫匱提携不假調水何必合以符卽或變値火災亦可以汨汨而來者助洋龍之旣濟仿此舉也賢監司救時通變而波清如鏡不且卜恩澤之均霑哉 
賦得電氣燈得燈字五言八韻 
　　激氣能生電流光可代燈歐洲名舊播滬瀆製新增動靜機相觸幽明質互憑三霄同月朗九夏異雷蒸若水餘輝被華池倒影騰一竿形遠燭兩管汽偕升見跋休輕擬燒煤得未曾何如蓮炬撤文采煥觚棱 
　　自出機杼水到渠成文入妙來無過熟看題則目光如電行文則吐氣如虹先輩元燈於兹不滅譜愚弟婁村小王溪生拜讀謹注 
 
 
 

Page 10

 
 
   
 
 

Page 11

 
 
[光緒八年六月二十六日京報全錄]  
　　宫門抄○教職單○侍讀温奏爲時局多艱請皇太后勵精勤政以重機務摺子○都察院烏等奏爲奏聞請旨摺子○署直督張奏爲審明重犯定按律擬摺子○閩撫岑奏爲委解京餉銀兩起程日期摺子○○大臣清等奏爲神靈顯佑請頒匾額摺子○六月二十六日理藩院鑾儀衞光祿寺廂黄旗値日無引見○儘先副將何楚林謝恩○倉塲奏漕船五日回空○召見軍機○○光緒八年六月分教職單教授吉林陳寳廉天津舉山西大同降鈺汾州廪廣西思恩黎中偉桂林舉正諭直隷冀州陳聚之永平武邑教福謙廣平山東蓬萊劉錦江東昌甘肅靈州竇景儼秦州浙江鎭海吕冠瀛紹興福建建寍陳文瀾福州四川涪州蕭茌叙州河南商邱武繩祖懷慶光州張衛生開封俱舉新野王籌河南拔訓導奉天廣寍張鍵順天挨山西偏關馬逢陽太原挨陜西米　吕應南西安歲福建大田鄭起鳳福州舉湖南龍山陳興賢長沙恩廣東普寍施仰舒惠州挨四川酉陽李芳成都歲復諭直隷廣平李健永平拔唐山張叙典廣平廪南皮孟玉衡保定副鉅鹿狄元模保定恩江蘇如皋黄晉業徐州拔河南孟津紀瑞懷慶舉江西萍鄉陳力建昌廪廣東從化曾派瀚南雄附安徽英山汪尊賢安慶附復諭直隷清苑郝嗣隆正定廪順天寍河蒲璧遵化廪直隷新城范鳴謙河間廪江蘇句容陶桂金揚州增山東掖縣正肇齡臨清歲甘肅安化高建勲秦州廪福建清流陳士鰲邵武歲雲南賓川孫鍾文雲南挨○○日講起居注官翰林院侍讀臣温紹棠跪奏爲時局多艱籲請皇太后勵精勤政以重機務而繋人心恭摺仰祈聖鑒事竊維我朝家法列聖相承無日不視朝勤政接見臣工講求治理原以通上下之情集論思之益事無壅隔政無廢弛法至善也同治初年仰賴皇太后垂簾聴政逐日如對臣工孜孜求治用能削平大難再造寰區中興之功震鑠千古迨我皇上御極以來禀承慈訓蒙業而安仰窺皇太后憂勞兢業仍復日愼一日此固薄海臣民所共聞共見者也自近年聖躬違和樞臣遂不能逐日進見用人行政積數日始一裁决在諸臣以爲頤養冲和萬不可以庶政之繁重勞宵旰然臣竊恐日久弊生機務卽有叢脞之虞更慮左右近習得以揣摩窺測於其間則流弊將有不可勝言者且政治之勤惰尤屬觀瞻所繋况我皇上典學方新凡一切訏謨憲典及接見廷臣疆吏諸大端必得皇太后每日每事於垂簾時剴切訓示啟發宸聰庶於聖德始有裨益且使大小臣工知皇太后聖躬新愈仍復不辭勞勩勵精圖治弗輟於崇朝則執事者孰敢不感奮震恐爭相䇿勵各盡爾職以冀同襄盛治乎臣非不知大安甫報不宜過瘁然臣究願皇太后懲前代倦勤之失懔萬幾無曠之心力疾視朝逐日訓勉樞臣勤求上理則郅治愈隆凡海隅蒼生萬邦黎獻更莫不同深鼓舞矣臣備員講幄見聞所及未敢緘默區區愚忱冀蒙採納謹披瀝直陳伏乞皇太后皇上聖鑒謹奏奉旨已錄○○都察院左都御史臣鳥拉喜崇阿等跪奏爲奏聞請旨事據四川民人黄春林遣抱告黄文亮以紏搶截殺斃命絶嗣等詷赴臣衙門呈訴臣等公同訊問據黄文亮供年三十二歲邛州大邑縣人黄春林寫呈遣遞求閱便悉查原呈内稱緣光緒五年間身價買唐萬福田産有唐三亡爺隆喜因需索不遂挾嫌至六年七月間唐三亡爺唐隆喜糾集匪黨胡老三等數十人搶身佃户田内稻榖當經控縣有案唐三亡爺復挾控案之忿遂糾聚會匪齊集窩主唐萬祥家中俟身子黃文佑身姪黄文奇雇工黄文高黄先等收稻回歸各持矛戟當將文佑文奇截殺斃命雇工各帶重傷幸有黄先逃回説明情形身卽報縣騐明飭差跴緝詎唐三亡爺賄通訟師解廷章等將唐三亡爺匿藏惡棍徐維相家另買原案無名之萬世魁唐么老者頂替搪抵身控經督憲臬憲均批嚴緝正兇至今縣主仍縱正兇抗延不緝寃抑難伸等語臣等查該民人黄春林遣抱黄文亮控縣光緒五年間伊價買唐萬福田産有唐三亡爺唐隆喜因需索不遂挾嫌糾匪黨胡老三等數十人搶伊佃户田内稻谷被伊控告復挾控告之忿又糾集會匪將伊子文佑伊姪文寄截殺斃命伊報縣騐明飭差跴緝詎唐三亡爺賄通訟師解廷章等將唐三亡爺藏匿另買原案無名之萬世魁唐么老者頂作正兇伊疊在督臬衙門呈控均批嚴緝正兇未獲如果屬實亟應嚴切根究以懲兇暴而安善良謹抄錄原呈恭呈御覽伏乞聖鑒訓示再據抱告結稱黄春林在何衙門控告及呈内所控之事伊均不知悉合併聲明謹奏奉旨已錄○○署理直隷總督兩廣總督臣張樹聲跪奏爲審明謀殺胞兄重犯按律定擬恭摺抑祈聖鑒事竊據吳橋縣知縣王晉藩騐報民人朱三十挾嫌謀殺胞兄朱懷謹身死一案當經前督臣李鴻章批飭研審兹據該縣審明擬議解經河間府知府韋業祥臬司剛毅勘轉前來値臣駐津飭委藩司崧駿代審無異臣復加查核緣朱三十籍隷吳橋縣自幼父母俱故並無妻子其胞兄朱懷謹素性兇橫常將朱三十欺凌毆詈有時不給食用任其飢餓家有祖遺田二十餘畝朱懐謹陸續當去十五畝得錢自用光緒七年春間朱懷謹又當去地二畆朱三十勸阻不聽是年十二月朱懷謹娶妻胡氏仍與朱三十同居夥度八年二月二十三日胡氏回住母家朱懷謹將朱三十陸續積存錢文携去花用朱三十查詢反被朱懷謹斥駡朱三十畏兇隠忍是夜各自回房睡宿朱三十憶及朱懐謹種種欺凌忿不可遏起意將其致死卽持鐵鐝潛至朱懷謹房内其時天色微明見朱懷謹身蓋棉被在炕合面睡熟朱三十卽用鐵鐝將其腦後近左很砍致傷朱懷謹驚喊欲起朱三十乘勢砍傷其頂心顖門因朱懐謹用手遮護致劃傷其左手腕朱懷謹喊痛側身躺臥朱三十復用鐵鐝在其頭上右邊很砍一會致將其右額角相連耳竅耳輪右腮脥相連耳根項頸並右䏩膊砍傷又慮其不死順取桌上菜刀將其咽喉很砍致傷並將食氣嗓砍斷朱懷謹立時殞命朱三十卽至後院挖坑將朱懔謹屍身抱至坑内用土掩埋時已天明朱三十將坑墻等處血迹刷洗並將炕蓆被褥同朱懷謹衣褲携至後院柴草垜下藏放因四無居蹸無人聞見至三月初一日朱三十堂兄朱懷珍前往看出破綻卽在後院搜出被蓆衣褲並刨獲屍身朱三十不能隠瞒告知實情朱懷珍卽通知朱胡氏家投地獲犯報縣先經該縣訪聞差查旋卽據報驗訊屢審供認不諱案無遁飾查律載謀殺期親尊長已殺者凌遲處死等語此案朱三十因挾期親胞兄朱懷謹屢次欺凌之嫌胆敢起意謀殺朱懷謹身死實屬兇惡蔑倫自應按律問擬朱三十除埋屍滅迹輕罪不議外合依謀殺期親尊長已殺者凌遲處死律擬凌遲處死仍梟首示衆以昭烱戒先於右面刺兇犯二字訊無知情同謀加功之人應毋庸議除備錄供招咨送刑部外理合恭摺具奏伏乞皇太后皇上聖鑒敕部迅速核覆施行謹奏軍機大臣奉旨刑部速議具奏欽此○○福建巡撫臣岑毓英跪奏爲提撥各欵京餉銀兩委員匯解起程日期仰祈聖鑒事竊照閩省光緒八年分部撥固本京餉每月五千兩又洋藥厘金項下按年提銀五萬兩又添撥稅厘京餉銀十萬兩又内務府茶稅京餉銀五萬兩前飭善後稅厘兩局司道光籌固本餉銀一萬兩洋藥厘金銀一萬兩内務府經費銀一萬兩飭委候補鹽大使沙世昌督同匯解赴京交收業經奏報在案伏查閩省頻年榷稅入不敷支久邀聖明洞鑒第京餉要需不容延誤兹復籌銀一萬兩作爲内務府經費又籌固本京餉銀一萬兩曁由稅厘局提撥洋藥厘金銀一萬兩另籌添撥稅厘銀一萬兩統委補用知縣張家　查照歴辦成案督同號商匯解進京投納以期妥速該委員張家　定於五月二十四日起程據布政使沈保靖並善後稅厘局司道具詳請奏前來除分咨外臣謹會同閩浙督臣何璟恭摺具陳伏乞皇太后皇上聖鑒謹奏軍機大臣奉旨該衙門知道欽此○○奴才清安額爾慶額跪奏爲神靈顯佑請旨頒發匾額以答神貺恭摺仰祈聖鑒事竊查科布多屯田爲闔郡官兵生計攸關惟科属遠在疆隅地多瘠磽所有耕種十屯田地皆賴有布音圖河水灌漑以成秀寔上年夏秋並今春雨澤較少河水來源不旺不敷澆灌各屯衆兵驚惶奴才等焦急無法城西南隅舊有河神廟宇向著靈應歴任大臣每遇朔望一體行香奴才等敬謹齋戒率領官員等恭詣神前虔申祈禱越日卽來源甚旺此流闊足資澆灌各屯官兵同深感悅在奴才等一念之誠豈能感格洪福幸邀神貺也近閱邸抄各直省有神靈顯應護佑民生一經疆臣入奏莫不立降温綸兹科布多河神顯佑奴才等不敢壅于上聞可否請旨頒發匾額以答神庥之處恭摺具陳伏乞皇太后皇上聖鑒謹奏請旨奉旨已錄 
 
 

Page 12

 
 
   
 
