# 1934 - 312 - 4908829

 

Page 1

 
 
[蘇州當日派報并赶遞常州無錫] [  申報館主人啓]  
　　蘇州爲東南富庶之區冠葢　　官商薈萃本館所出報紙行銷甚　購者加雲兹特格外加工赶早刷印星夜　遞前往風雨無阻俾當日　　派送以饜先覩爲快者之心至無錫當州亦較前早到一日想諸君子酒後茶餘當必爭先披閲也謹此布陳諸　鑒及 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰正　　章存案曰敘氏湯塞塗　　曰疫瘧論疏曰逹生編曰扁鵲心書曰本草崇原曰侣山堂類辨曰學古診則集前明及國朝諸石醫箸述彚輯成編誠醫學之準　後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[書報紀華亭湯氏子愚孝可哀事]  
　　大不可知乎冬必寒而夏必暑也日必往而月必來也晝必明而夜必晦也此固亘古不變者也天可知乎惠迪者不必皆吉從逆者不必皆凶也作善者不盡降祥作惡者不盡降殃也此則一朝而或有萬變者也要之不變者理也萬變者數也數居乎理之先故理不能與數抗理綜乎數之極故理卒不爲數絀有子言孝弟爲仁之本孔子言仁者壽而於論舜之大孝也終之曰必得其壽孟子亦曰人人親其親長其長而天下平良以善機之感召爲生意之擴充理固然也顧執是説也何以解於華亭湯氏子華亭松郡首邑也與婁同附郡治湯氏居城中察院弄爲華亭望族子年纔弱冠業儒應童試居前列性端謹父遊相引重焉而其内行尤肫摯前月杪母寢疾湯子晨夕侍湯樂衣不解帶者匝月體素孱弱重以内憂外勞積感成傷寒臥病旣劇夜中忽躍起張目四顧謂人曰母疾將不救奈何言已涙涔涔下旋背人取利刃刲臂肉寸許屬僕婦煮湯奉母僕輩駭悼一再撫慰之謂爾母病新愈不可妄動重傷其心始稍稍安臥詎閲數日竟赴修文之召戚䣊隣里同聲悼惜有見其臂上刀痕者血肉模糊不忍逼視其父母悲痛更甚事見本月十一日本報其標目曰愚孝可哀誠哉其愚也聖人所謂其愚不可及湯氏子殆其倫歟自南宋以後學士大夫論此事者動以毁傷遺體爲不可訓豈今日之天亦染道學先生習氣怒湯氏子之不可訓而故夭之耶不然孝感動天之謂何至諴感神之謂何何今天下之智士漠視其親者比比皆是不聞皆短折或且享壽考焉而湯氏子獨膺斯厄耶所謂數者不可知而理者不可憑耶執筆人曰非也數之中固未嘗無理存焉今試卽以數論數有多寡有長短或相倍蓰或相什伯或相千萬皆數也人生不滿百年七十歲爲古稀六十歲爲花甲俗論所謂五十不爲夭自五十以外均稱爲壽今以湯氏子弱冠之年較之僅少三四十年耳若夫天理之常存人心之不死固不可以年算紀人有一行合於天理洽於人心其名播於四方傳之易代此其壽殆永遠無終極而豈數十年之視息所可比耶或者曰如先生言湯氏子宜不以壽易名矣顧何以解於造物忌名之説執筆人曰是又不然造物所忌者過實之名耳無實之名耳若名與實副則雖人不求名而天必與之卽人欲逃名而天亦必終與之古有泰伯卽其人也造物者之視富貴壽考其與名也殆不可以道里計故於彼庸衆凡流皆各如所願予之富貴壽考而不甚愛惜獨於名則愛惜倍篤必擇千萬人中之一二而後畀焉是固天心之仁厚也而世之論者猶以不得富貴壽考爲若人惜且轉以此歸咎於天謂理無權而數有權天若不能無憾而天卒未嘗出一二言以自解其謂天心之刻薄也聽之卽謂天心之仁厚也亦聽之噫嘻此天之所以爲大也此天之不可知而實可知也雖然理居其常而數究不能無變孟子言君子之澤五世而斬近世大家巨族凡子弟之束身自好毫無習氣沾染者多聞夭折必少有疵累而後可以無虞豈其父母盡皆無德以堪之歟昔人謂世家子弟如再實之木其根必傷所願世之爲父兄者務宜栽培世澤留貽後人各盡人事以聽天而弗槪行諉咎於世運之變遷也可 
[文宗南下]  
　　新簡江蘇提督學政瞿子玖宗師鴻禨奉命南下卽於月之十五日清晨行抵鎭江停泊六吉園碼頭寳蓋山新兵前營預先列隊江干迨文旌已蒞升砲鳴槍砰鞫之聲震動山谷鎭郡文武各官均登舟謁見宗師旋卽命駕登岸排導赴道署都統各處答拜下午憲舟開行順流而上逕赴江隂 
[廉訪違和]  
　　江蘇臬憲吳廣涵廉訪整躬率屬事必躬親雖案牘紛披從不假手於書吏廉訪素有疝氣之症近因操勞過甚政體違和舊疾復發爰由家丁持片分詣撫藩兩轅請假數日想吉人天相不日定能占勿藥之爻也 
[學正不正]  
　　候補國子監學正某僑寓卾垣以先人曾守是邦到處張羅幾類沿門托鉢忽聞某署西席返里鄉試擬覓代庖因卑辭函商作毛遂之自薦西席某君以誼屬同鄉且急欲首塗遽允其請並訂明脩脯若干如數致送及某君試畢返卾庖代者竟大有鵲巢鳩居之意某君旣無知人之識又無逐客之方遷延旬日無可如何主人見其戀戀不捨心亦鄙之學正知公論難容遂於某日清晨不辭而去杳如黄鶴嗣查齊中書籍等物多已不翼而飛聞學正平日聲名最劣寄居某處房飯資皆分文不付某君生同井里豈無見聞乃妄加延攬幾至教猱升木是誠何心哉爰紀之以爲委托非人者鑑 
[通剌病故]  
　　金陵訪事人云正任南捕分府劉通剌涖任已久年力富强忽於本月初旬受二豎子之虐醫治無效延至十三日遽歸道山由家屬禀知各上憲想卽須委人署理也 
[知人善任]  
　　趙渭卿觀察濱彦湖州趙忠節公之哲嗣也現辦宜昌士藥總局夙爲張香濤制軍所倚重春間宜昌旗南等府荒歉頻仍災黎載道觀察惻然憫之面禀大府請撥巨欵與宜昌鎭傅弼臣鎭軍公同綜理并遴委幹員十餘人分任其事各員仰體憲意無不矢愼矢勤一時挽粟飛芻窮民均沾實惠州縣中間有因循懈怠者觀察立卽電禀撤換論者咸謂觀察任勞任怨舉劾一秉至公絶無官常脂韋之習茅檐蔀屋欹頌同聲惟被撤之州縣心存忌嫉不免嘖有煩言幸張制軍倚任方殷不爲人言搖惑聞近日又有人從旁傾軋聳以危詞制軍仍度外置之初不以此介意用人勿疑聖有明訓如制軍之知人善任不誠有古大臣風哉 
[札委查勘]  
　　江北淮揚各屬今歲雨水不調秋收荒歉甚至有顆粒無收者本月某日撫憲奎樂峰大中丞接得該處電禀謂日來被災各鄉非但紛紛來城報荒而且扶老携幼叩求撫恤者計有萬餘人之多聞欲一路循江而南現雖暫爲撫恤不放出境總不能支持經久其如何辦理之處務求委員來此查明云云中丞閲電後卽札委候補道丁經生觀察兆基迅往該處查明實在卽令設法開導貲遣回籍勿使越境觀察奉札後已於前日束裝就道矣 
 
 

Page 2

 
 
[盜戕汛官]  
　　粤東東莞縣屬度滘附近之某營汛地旣偏僻汛兵無多前月底一夕汛兵在營汛外夜巡見盜夥十數人刦奪而歸携贓過此汛兵以其形迹可疑要截而盤詰之盜夥欺汛兵單寡膽敢闖進營汛汛官猝不及防爲盜所傷並將汛官之枕箱奪去箱内藏貲頗鉅汛官被傷其勢甚重聞已因傷斃命匪旣逸去瓜分其贓和鳥獸散中有盜夥九人同舟來省停泊東關隄岸復圖劫掠本月初三日盜夥留甲乙兩匪守艇七匪登岸至小東門外三角市興記酒樓買醉呼取殽酒痛飲飽餐其守艇兩匪竊計此案戕害汛官案情重大恐難逃罪互爲商酌不如爲線自首或可以功贖罪也互商旣定一匪守艇一匪登岸赴某營密報營弁聞報卽派勇丁按址潛往某酒樓圍捕至則七匪方酒闌飯罷旣醉旣飽有離席啜茗者有臥榻吸烟者有沃盥靧面者勇等登樓一聲暗號上前捕獲七匪措手不及無一漏網者縶其手如縛蟹梏其足若覊鸚解回營中訊供並向盜船中搜得賊具多件偕同守船作線兩匪解縣究辦夫同夥刦掠而互相攻訐此殆某汛官有靈而牖其衷以敗之者乎錄中西報 
[同時砲裂]  
　　粤東南海花縣三水之交近日以來搶刦頻聞各處村落多備鎗砲以爲禦盜之用三水華溪村曾范張等姓聚族而居昨初一晚二更時候外來賊匪多人意圖人村搶刦鄉中之人早已驚覺號召子弟齊出拒之中有某甲自飭其子急點祖祠前二百磅之大銅砲不料入藥過多砲忽炸裂分爲數叚甲子被傷仆於十餘丈外遍體灼爛卽時斃命而賊聞大砲一鳴繼以槍聲不絶不禁魂飛魄墮亦爲之退散斯時鄰近新村鄉謝何等姓諸人遥聞華溪槍砲聲知有盜至乃各提槍執械自爲防虞護救謝姓宗祠之前亦有大砲一尊重約三百磅惟二十年來未經一試謝某急入火藥以香火點放點至三次砲仍不鳴旁有某乙年約二十少年氣盛卽奪謝之香火燃之轟然一聲砲忽炸裂飛擊傷某乙臀際送至數十丈外仆地而斃砲之一耳飛過隔社穿祠牆而出復躍起絶高破屋背之瓦而後跌落其餘零星四散多墮於村外塘中嗚呼砲之不善用而爲人害也如此錄中西報 
[武闈紀事]  
　　卾省武闈於本月初七日開考應試者約三千餘人是日黎明提調岑馥莊儲使監試李竹虚觀察曁執事各員先後齊集演武廳伺候俄而砲聲隆隆主試譚敬甬中丞乘輿臨蒞各員迎謁如禮中丞降輿後小矩片刻旋卽升座閲視武昌漢陽各生馬箭諸生彎弓躍馬意氣軒昻緑女紅男爭先快覩尤覺擁擠非常直至日墮崦嵫中丞始排導返署觀者亦紛紛散歸次日仍照常接考聞外塲約十日始可竣事揭曉之期大約在本月下浣矣 
[武闈叢談]  
　　江南武闈定於十一日開考已載前報兹悉是日考試馬射有上江某武生止值揮鞭疾馳之際忽演出曹孟德墜馬一齣翻身跌落馬從腹上躍過急卽扶之而起則已氣息奄奄面如死灰矣又有某甲在東闈站立距靶甚近忽有一箭從左耳穿過登時暈絶於地血液淋漓衣裙盡赤又西華門附近某氏婦游觀有興挈伴入闈晨炊時剩有餘火未及照料迨至貓眼午轉忽見烟霧迷漫聲如竹裂幸其地距塘不遠經鄰人竭力灌救未至冐穿屋頂亦云幸矣 
[善於解紛]  
　　鎭郡南門某店嫗生一女年已及笄雖小家碧玉而楚楚可人且精於算凡店中一切帳目皆女爲之司會計焉本街某店夥某甲聞其賢倩人前往作伐嫗首肯隨將女之年庚交其帶回甲覓星者合之大吉喜甚約期文定己則回家禀明堂上摒擋聘物及由家來城而所約之期已過隨另行涓吉倩冰上人持幣而往詎嫗一見大譁曰某甲定期爽約言而無信吾女已於前日受他人之聘矣奈何甲聞之佯爲不知令將禮物硬行送去嫗不受甲忿然曰庚帖尙在吾處何能使捷足者先得定不甘休欲至琴堂伸訴經人再三阻止而甲忿無可洩逐日向嫗門前作申申之詈適有一老叟見甲呶呶而至笑謂之曰姻緣前定此女諒非君耦何必勉强矧足下有此好身手何慮他日無良匹徒作此醜態毋乃爲月下老人所訕笑乎甲聞之半晌無語赧然而去竟不復至如叟者亦可謂善於解紛矣 
[爼豆馨香]  
　　鄂省糧署西偏向有葉忠節公專祠係康熙年奉勅建造按公諱映榴籍隸江蘇上海縣由進士起家官湖北督糧道兼攝藩篆適值夏逢龍之亂變起倉卒從龍素慕公名以威脅降公矢志不屈密遣家屬奉老母由水溝遁逃公卽升座罵賊引刃自裁賊大駭隨相率羅拜而去事平大吏奏聞上震悼追贈工部侍郎諡忠節賜丹心炳册匾額勅於死事地方建祠今相距二百餘年風雨漂摇垣墉頺敗居人以祠中爲牧豕地蕪穢不堪亦無過而問之者岑馥莊觀察惄焉傷之慨然有興修之志因倡捐鶴俸若干并禀商兩院籌欵重建鳩工庀材不數月遂得落成巍然煥然廟貌爲之一新日前奉主入祠由岑觀察主祭率府縣等一同行禮蹌蹌濟濟典禮秩然見者咸謂岑觀察表彰前烈風示後來有非俗吏所能爲者然非忠節公之忠孝兼全又安能當之而無愧哉 
[修明禮樂]  
　　江寗府文廟有二一在漢西門之朝天宫一在南城文德橋下惟是處文廟春秋二祀樂舞缺如朝天宫雖照例舉行亦未能諳通音律嫻習禮文學校之衰於兹可見江寍府劉嘉樹太守洞悉其故亟思整頓并欲於文德橋下之文廟另籌經費添設樂舞以襄盛儀遂於今夏禀知學憲業由龍大宗師批准札江寍府分飭所屬各縣遵照其文略云照得致祭先師例用六佾雍正三年禮部將祭器樂器式樣頒行各省畫一製造十二年復行查有無損壞飭令修整乾隆元年儀准於藩庫存公耗羡銀内動項製器八年頒欽定樂章於天下學宫俾樂舞肄業凡此悉載學政全書亟應遵照辦理蘇省自遭宼亂禮器樂器蕩焉無存承平以後學宫雖漸次建復禮樂諸器則因財力不逮闕而未舉卽間有一二州縣粗具規模亦多有名無實昔曾文正公開府兩江髮逆甫平卽於安慶省會聘請教習肄習樂舞用意至爲深遠本部院上届歲試通州該州收曁紳士張殿撰首以此事爲請本部院亟勸成之因仿曾文正公成法於湖南瀏陽縣聘請精通音律兼能製器之人前來教習因挑選世家子弟八十餘人朝夕演習未及三月已蔚然可觀查此項用費據海門廳訓導所報採買價值并祭器樂器共用洋銀一千一百餘元若將原有者修理更可稍减本部院樂觀厥成力破常格擬令各府州縣勸諭應試士子有能捐助樂舞經費至二百金者卽由本部院賞給佾生一體提堂以示奬勵現在泰興如皋海門江隂等處已次第舉行除札行布政司理問呈堂外合亟札仰該府一體照辦所有章程卽往通州查取教習亦可於該州學成之樂舞生挑選云云劉嘉樹太守奉札後卽委江寍教諭沈子梁廣文曁上元訓導張廣文購辦各器添設於南城文廟内至明天宫原有之樂器亦復逐一修整太守又聞江寗訓導趙晉卿廣文向在文昌廟演習樂舞熟悉情形欲於樂器購完後札委趙晉卿廣文率領各生演習記曰安上治民莫善於禮移風易俗莫善於樂經學憲曁太守此番振作東南本人文薈萃之區從此禮明樂備彬彬乎有三代遺風矣 
[學堂乏欵]  
　　紹興采訪友人云本年二月初一日官紳就郡城儲榖倉新設中西學塾延師訓迪人家子弟俾學成有用之材山隂縣紳士徐君慨捐洋銀一千圓供塾中諸費惟餘欵無從籌措故就學者須自貼修脯若干寒士不得入其門殊包向隅之憾不知當軸者尚能别籌善策俾此塾不致廢於半途乎 
[皖撫批牘]  
　　安慶采訪友人云本月初九日撫轅前懸出批示數則視之一爲英山縣汪某控兇犯日久未獲案鄧中丞批飭該縣懸賞勒捕務獲詳報一爲英山縣徐某控兒子向石姓借索不遂械鬥刀傷石命以致上控案中丞批飭不准一爲盱眙縣薛姓控王氏羞忿自縊案中丞批曰查閲案卷薛王氏與盛某和姦被盛妻捉獲當塲辱駡醜聲傳揚氏始變羞成怒用刀砍傷盛某氏進退維谷因而自盡該縣臨騐提集訊究斯時爾父畏罪在逃現已投案仰該縣迅速訊結塡格錄供詳報一無爲州謝某控某委員受賄案中丞批曰事非子虚仰廬州府迅速提集秉 
 
 

Page 3

 
 
公訊斷一爲桐城縣監生蕭某控某寺應召戒僧住持被該縣書吏阻難案中丞批曰須央公正紳耆具禀向縣領取印照書吏毋得阻攔否再來轅具禀一爲宿松縣梅余氏控夫兄將子女先後價賣現又串媒將氏出賣某人爲妾案中丞批曰如果屬實大干法紀仰該縣速提原被研訊究辦該氏回縣投質可也 
[提訊仵作]  
　　前者丹徒縣解省之幼犯冷發順冷發蘭昆季二人因毆斃緦麻服伯泠長春一案迭經蘇州府發審局詳細研訊以所供動手毆擊之處與詳文不符因飭備文至丹徒縣補提原騐仵作來省覆訊一切細情縷紀前報兹悉原騐仵作姓薛名咸泰本月十三日由丹徒縣王大令派差恊同府差護解到省桐太守卽於翌日倩發審局委員宗明府能述升堂提訊明府令薛先將當日相騐情形供訴一遍然後畫一屍圖飭將傷處一一指出明府閲視之下仍與二冷所供及詳文不合復提二冷訊鞫供仍如前明府謂薛曰人命關天斷不可含糊了事希圖塞責汝可從實指供免得拖累薛稱爲日已久未免忘懷尙求原宥明府謂旣如此限汝五日汝可靜心追想明白萬勿朦混諭畢飭押待質公所二冷仍還原禁 
[婢女行竊]  
　　蘇州富紳謝綏之封翁宅第在閶門内桃花塢封翁於去冬逝世子尙幼齡本月十四日夫人同事至戚串家及歸見臥房内頭面匣一只忽然不翼而飛内儲金手釧四只或云七對金約指十餘枚及零星首飾約值甚鉅查無出入痕跡爰傳合宅男女僕婢根究之下有一十五六齡之婢女見難隱諱祗得和盤托出謂將贓物竊出後寄與桃花橋畔陳萬茂糧食店内飭人押令該婢往取原贓詎鋪主堅稱並無是事爰將一干人解赴吳縣請爲追究或云控諸總捕府請劉司馬提究是否能珠還合浦容俟續聞 
[傷斃迭聞]  
　　爾來賭徒拒捕傷人數見不鮮蓋在兵勇則因若輩操業不正有違國法可假公濟私藉驅逐以攫取錢銀而在博徒則以全家生計仰賴於是何能任供魚肉遂奮螳臂以當車轅而禍端由此迭滋焉厪州城南五仙西一帶地枕河干常有無賴在其餘地擺設賭具呼盧喝雉晝夜不息雖迭因爭鬥傷斃人命經官出示嚴禁無如賭徒恃其地接南番二邑之交且有土豪從中袒庇故敢弁髦憲示仍前聚賭二十四日午刻有西關汛緝捕勇數十人持械携槍往爲驅逐賭博賭徒已豫有准備卽奮力拒鬥賭徒某甲被傷要害登時斃命賭徒仍賈其餘勇再接再厲營勇亦有痍傷一勇足受彈傷負痛而歸至安瀾街痛極難行雇輿回汛賭徒見營勇旣散恐復到尋仇卽檢賭具逃遁然屍棄路隅尙不知作何究竟也錄循環報 
[豫章官場紀事]  
　　江西采訪友人云本月某日藩司翁筱山方伯牌示轅門略謂調充本科簾宫新昌縣陳耀泰和縣郭曾準德興縣陳祥燕餘于縣洪錦標零都縣夏樹立均飭回本任新選新喻水北司陸費攸應飭赴新任○九月下旬某日新授江西鹽法道春會東觀察順行抵省垣晉謁各當道旋經上憲牌示飭赴新任觀察因衙署修整尙未竣工盤庫事宜亦須清理爰擇於十月二十日履新 
[發回確音]  
　　十二日本報紀發回監禁一則兹得松江訪事人函云巨棍吳德裕已於十四日由省起解當晚泊舟崑山十五傍晚可到青浦十六清晨卽可到郡聞吳棍係金山縣人大約過堂後發往金邑監禁云 
[禮尙往來]  
　　昨日上午九點鐘時出使德國欽差吕鏡宇星使命駕出天后宫行轅排齊儀仗乘坐緑呢大轎往本城各衙門謝步十二點鐘回轅午後三點鐘復出行轅詣法界拜會領事白藻泰君 
[拜會星使]  
　　招商局總辦顧觀察兆希於昨日晨刻命駕詣美租界天后宫側出使行轅拜晤欽差大臣吕鏡宇星使星使以禮迎入茗談良久始行告别 
[善後建局]  
　　昨日上午上海縣黄愛棠大令派令亭耆丈量入等至工程局跟隨委員姜品珊明府在南市沿浦難馬路内各處碼頭舊基以次丈量釘立界木照舊址放闊一丈其大碼頭萬裕碼頭放至四丈以便上落得以寛展兹又議在南市建造善後局三處一在江海關外面一在南碼頭將先農壇移去改造其一尙未定址南碼頭一所聞刻下暫借先農壇畔某姓房屋爲辦公之所俟造就後再遷入也 
[佔及浦灘]  
　　十六鋪迤南新築馬路直接法界刻由工程局將舊橋拆毁重建輿梁以便通行車馬業經道憲委令委員朱森庭明府督匠營建止在昕夕不遑爲江海新關巡政廳西員騐得新造之橋與新築之馬路佔及浦灘河道數尺日後恐招商局太古等馬頭照樣駁出於浦灘水利大有關得故卽會同法工部局禀請雷税務司轉禀道憲蔡觀察飭令工程局委員赶將樁脚牧進未知觀察將作何辦理也 
[密訊訛詐]  
　　昨法讞員鄭大令會同法總領事白藻泰君嚴訊探夥牽涉訛詐情事供詞因關防嚴密無從抄錄俟探明記之 
[嚴究門丁]  
　　楊樹浦流氓周福生劫取顧姓新婦金簪一案巡防局門丁陳銘藉此向鄉人邢毛毛拆梢洋銀十元玆爲李葆初二尹訪悉於前日傳邢到案訊明屬實二尹大怒以陳旣充門丁理宜潔身自愛不應藉端受賄實屬不法已極飭將陳提案斥革差使判責手心二十下令將所得洋銀十元繳案撥充引翔港厚仁堂善舉邢毛毛免究斥釋 
[示禁寄柩]  
　　軍機處存記花翎補用直隸州辦理英美租界會審分府張爲出示諭禁事查接管卷内本年九月十三日據麥總巡函開接工部局函以租界内向章本不准停放棺柩深恐穢氣外洩有碍居民昨有西人至局聲稱虹口西華德路設有寄柩之所左近居住西人實深有碍禀請禁止查租界内本不准停放棺柩卽前有寄存之柩亦須遷至界外實因保護居民防患未然起見已於光緒二十年五月間曾請示禁在案函請查禁再行出示曉諭禁止等情前來合行出示諭禁爲此示仰租界居民及諸色人等知悉爾等須知尸棺臭氣穢惡難聞易致疾病工部局所定向章不准停放實爲保衞居民起見自示之後不准寄柩停棺倘敢故違定干提究各宜凛遵毋違特示 
[不准翻刻]  
　　徐家匯天主堂新著報風要則一書法總領事白藻泰君照會蘇松太道蔡和甫觀察出示嚴禁翻刻略謂新著報風要則一書航海避險最關緊要誠恐各書坊賈翻刻訛悮貽害匪輕爲此出示曉諭仰各書坊買人等知悉不准翻刻如敢故違提究不貸 
[軍犯不符]  
　　積竊薛掌生前在浦東行竊朱宦巨贓破獲後訊供認實由黄大令解府勘訊此次由省發回擬定軍罪配發去後忽由前站發回黄大令倩蔣剌史訊究剌史拆閲來文因該犯面貌不符照例退回質之薛掌生供稱前由省垣發回上海路過崑山時倩不識名姓人將髮辫剪去故與解文不符求鑒剌史大加申斥判收外監候備文牘再行起解 
[未能寛宥]  
　　楊樹浦小工顧春泉投巡防局控被流氓陸榮堂攫去洋銀十五元經李葆初二尹飭勇將陸拘案訊責八百板禁押在案玆經地保查得陸榮堂並無攫取洋銀之事至原告所控縐紗襖褲一副亦被攫去此語更屬子虚二尹於前晚提齊原被覆訊以陸榮堂雖爲被告挾仇誣控然此人向不安分仍當責懲以儆爰喝令重責四百板備文派勇將原被一併移送總巡局請鍾明府訊辦 
[候勘義園]  
　　工部局洋人禀虹口同文書局後面有義園一所係江北小工停放棺木之所墻壁坍塌囑令修砌詎不依允爰將小工頭張樹棠送案請訊張供本願修砌因果育堂司事謂此園係堂中之産不准修理求鑒張直剌商之慈繙譯以張一面之詞殊難憑信候往察勘再行核奪 
[痛子情深]  
　　日前甲乙兩孩在陳箍桶橋堍互相爭扭碰翻湯糰鋪水鍋甲遭滾水泡傷斃命旋甲父訪知乙家在是處開設麫店因向 
 
 

Page 4

 
 
之理論乙視若無事也者昨孩父將屍擡往乙家見雙扉緊閉招人將門撬開詎屋内空空詢之鄰右據稱昨夜三更時均已遷去甲悔恨萬分將柩暫停橋上終日如醉如痴大有不肯干休之勢也 
[均非善類]  
　　前報紀賈祥發周阿榮二人互傷擡騐經蔣剌史訊責交差聽候復訊昨日蔣剌史升座飭提賈祥發到案供稱周阿榮前因有事央小的出勸許給酬勞後忽失信故此向伊索取至其小船實未撑匿求鑒訊之周德福供前與賈祥發爭毆後船忽失去心疑祥發挾嫌所到現已尋獲始知錯誣求恩剌史得供謂爾兩造均非善類判令各責一百板具結完案 
[醮妻捲逃]  
　　有張氏婦者川沙産也青年作寡不能賡柏舟之詩遂再醮與法界醬園弄王某爲室迄今已十四載矣相安無事方冀可以偕老百年不意前晚忽將衣服首飾席捲一空背夫逃逸翌日王某開明失單投報捕房並禀知讞員鄭景溪太令移知川沙請廳尊陳司馬嚴爲查究 
[人生朝露]  
　　美租界北河南路第七十六號門牌萬安客寓二日前有不知姓名之某甲投宿到棧後猝患時症延至前晚身死棧主范阿蘭據情投告捕房捕頭飭傳頭圖地保周老關查明有無屍屬妥爲料理○前晚有江北人某甲行經漢璧禮路因病倒地氣息如絲忽然斃命昨早經二百六十三號華捕報知捕房旋經屍屬到來備棺收殮 
[上海巡局紀事]  
　　十六鋪汛捕前日在南市祥記碼頭拘獲擺攤聚賭之丁阿懷蔣阿妹吳扣仔等三人解至十六鋪巡防北局經局員楊聘侯二尹升堂提訊判令各責一百板具結交保開釋○竊犯陳長生前日潛往南市毛家弄碼頭水利局中竊取枌板三塊比至楊家渡地方有丁金樓徐文奎兩人冐稱捕役向陳訛詐適被汛捕查見立卽拘至十六鋪巡防北局請究經局員楊二尹提訊之下判將陳重責一百板其結押逐出境丁金桂徐文奎等本應重究姑念有人來案代求從寛具結交保 
[美界捕房紀事]  
　　劉阿二陶阿村二人在新閘張振新醬園内串竊陳酒十罈報捕後昨經包探韋阿友緝獲拘解捕房押候送廨訊究○竊賊張阿才屢經懲究遞解回籍兹又潛來仍理舊業昨爲包探韋阿友查獲拘解捕房押候送廨訊辦○昨有老虎黨流氓在穿虹浜地方滋擾店鋪報捕後經捕頭飭通班包探前往拿獲江北小龍陳榮生二人立卽拘入捕房押候解送英界公廨訊辦 
 
 
 

Page 5

 
 
   
 
 

Page 6

 
 
   
 
 

Page 7

 
 
[上海美昌公司]  
本公司機器打米已遠近皆知米色之好斤兩之重幾至人人稱許所以用米之人誠樂用機器打白之米也且公司中棧房寬大　貴客如欲糙米存棧守市亦可緩日碾白卽押欵拆息保險其費亦極便宜一切誠實無欺格外公道以廣招徠此佈 
[杭州萬利源]  
英十二月呂宋票全張廿四元得洋廿萬元分條一元二角收兌紅票兼售嗬囒國英金票全張二元得洋一萬八千元分條二角半住珠寳巷 
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲阜所深信現在格外赶緊印出售人皆先覩爲快閲者鑒之 
[訊鞫凶徒四誌]  
　　南市施家弄萬裕錢莊出店人馮阿長被兇徒攔劫不遂戮傷身死一案嗣經十六鋪地甲裘鎭拿獲著名滬氓朱長華又續獲兇黨朱蓮生張桂生研訊供出黨羽楊金華等多名當將人証移縣訊鞫兹又由十六鋪地甲夥在滬北外虹口地方見楊金華在虹橋堍鴻泉樓茶館樓上啜茗爰尾隨而往甘言誘至十六鋪橋地方卽上前拘獲到局是晚三鼓時局員蔡蓉卿二尹升座提訊楊供係本邑東北鄉人年二十有一父母俱亡向隨胞兄在南市萬聚碼頭向各米行承接打米包現又在滬北楊樹浦相近洋布局畔打包餬口素來安分不敢與歹人往來二尹謂前日朱蓮生等已將爾供出今旣到案可將實在情形供認明白本委尙可超豁楊供稱朱長華等小的雖曾認識然其拆梢等事從不敢隨同附和二尹謂然則朱長華所爲之事爾必深知可將情節略述一二供稱小的曾知其在浦東張家浜刃斃其同黨羅金發一事餘不細知二尹又詰以朱蓮生張桂生平日行爲楊供張桂生從未相識朱蓮生曾有一面之緣本年五月在南市相遇向小的借洋一元答以無有伊卽拔刀恫嚇小的畏其勢燄不敢與爭卽挽友人爲之付給二尹問朱蓮生所持之刀如何式樣供稱長約四寸餘柄用紅木裝成二尹謂上月廿九日晚間毛家弄之案聞爾亦在其中帮同行凶爾可實供不必抵賴楊供稱此事實係不知二尹命勇丁將錢板令跪良久復命鞭責籐條一百下供稱此事實未在塲係由朱等誣扳務求格外超豁二尹謂然則爾之混名小卵者因何而得供稱幼時由兄長將下體擠傷故有是名始由本村人藉以爲戯迨後漸漸播楊致盡人皆知作爲混號二尹謂爾旣有此混號平日斷非安分之要楊堅稱不敢胡爲復命鞭背五十下仍矢口不移訊至此已鐘鳴三下二尹遂命地甲捕役帶下嚴行看守當卽備函派令團勇數名地甲捕役各帶通班夤夜護解入城旣至縣署由差役禀奉黄大令著小心看守候訊 
[懲責賭徒類誌]  
　　前晚保甲總巡鍾明府親自出外巡哨路經登雲橋聞人語喧譁察知小飯館内有人賭博飭勇破扉直入將各賭徒一并拘獲帶回局中昨日明府升座提訊先據店主老關供稱是日家内有人患病倩王小山等保福事竣後備酒酬勞以爲時尙早將牌消遣實無聚賭抽頭情事求鑒汪雲卿王小山陸連生同供與老關是朋友請小的保福鬥牌消遣不敢聚賭明府謂爾等犯賭本委親自拘獲尙敢抵賴老關叩頭求恩明府判令各責數十板著具改過切結備案從寛斥釋○嚴子和施福郎張二郎顧高郎四人前晚在大純廠對面某號屋内賭博巡防局委員李葆初二尹巡查至此聞有喧譁聲喝勇入内將四人一併拘回訊問之下飭令重責手心四十下各具改過結釋放○章長興張榮生在新豐客棧内被周金生誘之賭博騙去衣服由棧主投報捕房轉解英界公堂經張直剌訊供之下押候過堂復訊前晚由帮審委員邵大令提案訊問章供向爲糖坊生理被周金生先後騙去綢袍褂褲等件無顔回家不得已借宿客棧今由黄包探查獲原贓求恩給領張榮生供與章係中表弟兄亦被周金去騙去綢縐衣服典押洋十九元有零誘至虹口賭博輸去洋銀五元求恩追給質之周供蘇州人在本城侯家浜玉器公所爲掮客張之衣服乃伊自已典押賭博輸去前日張約小的至同信昌烟館借章之衣服典押洋五元同至虹口又復賭輸小的並無騙衣誘賭等事實被誣指求恩明察大令判張榮生將當本十九元有零繳案外罰洋十元章長興罰洋五元以爲少年　　之警並令一併交保周金生騙衣誘賭雖無實據事非無因實爲可惡着責三百板押候核辦 
[嚴辦誘骟]  
　　蘇婦朱張氏被趙渭仙誘騙來申在戴生昌小輪船碼頭爲吵爲捕送廨由張直剌升座提訊朱張氏供在蘇州帮傭度日日前由趙渭仙領至上海曾許荐爲傭工每月可得工洋二元九月廿五日行抵上海詎趙在蘭芳里開設花烟間逼勒小婦人賣娼自念清白之身不甘淪爲下賤意欲趁輪回蘇故此在路爭吵被捕拘解案下尙有布衣等物在趙家内並求追給質之趙供詞支吾直剌命掌頰四十下始供認小的之母係開花烟間叩求恩宥直剌判責三百板管押一年朱張氏暫送棲流公所知照其父交案具領布衣等物俟飭差至趙處吊取給領 
[飭呈退據]  
　　宋選卿扭控周景堂謝朱氏勒詐洋銀二百元前晚由英廨讞員張賡三直剌倩幫審委員郡大令提案訊問宋供前有謝梅記在瑞記洋行承攬塡坭因悮工程由洋東囑小的接辦謝梅記立有退據收去洋一千零五十元　　清字條爲愚今忽有自稱湖北知縣之周某唆使謝妻朱氏至小的處妄稱積欠欲勒索洋銀二百元是以扭案請訊質之周景堂供係浙江西安縣文生並無自稱湖北知縣之語謝朱氏向宋索欠邀生員爲中証故被扭案求察謝朱氏供氏夫因案在押宋處雖有收條銀却未曾收清故命往取小婦人係女流之輩邀周同往理説並無勒詐情事求恩察斷大令判著　選卿將退據呈騐再核 
[英界公堂瑣案]  
　　包探黄四福禀稱崑山人顧阿全捋取小孩銀鐲一只由小的　獲送案張直剌提訊之下顧俯首求恩乃判令管押捕房三月遞解回籍○倪包探禀稱陳阿三行竊嚴宏生油衣等物請爲究辦陳供一時貪小求恩寛宥直剌判押五天○張包探禀王瑞生失竊綢衣八件查係張金財所竊拘案請究直剌判責一百板○竇包探禀盛阿金章阿寳串竊王阿二烟袋等件請究直剌判押捕房一月○金包探禀陳阿大行竊俞子興布被一條請究直剌判責一百板○張三初禀王阿林張恒利串竊木板十餘塊請究直剌判責一百板 
[法界捕房瑣案]  
　　昨日禮拜五午後四點鐘時鄭景溪大令蒞捕房命提小東門外竊蟹之賊犯陳阿五及竊取菉豆之賊犯周阿二至案略詰數言飭令照原斷各笞責一百板○陳子卿陳敬三二賊犯串竊招商局所儲紫銅前經大令訊明昨日著照原斷各荷枷三日發馬頭示衆期滿再行責釋○賊犯方子卿竊取某姓家衣服王阿二竊取某行鮮魚陳福壽竊取某輪船衣服李關寳竊取某姓家袴子陸春竊取某姓家衣服一包前經大令一一訊取口供昨日著照原斷各笞責一百板從寛開釋○張子友費祖根馬雲洲三人强占安慶輪船客位并乘間串竊某客考籃經某包探拘獲解入抽房昨日解經大令訊明判令各枷號半月發碼頭示衆期滿再各笞責一百板○某姓所雇車夫陳阿二竊取主人家中銀水烟袋衣服質得洋銀於賽馬時賭博輸盡經失主拘送捕房捕頭令包探解請大令訊供迭記報牘昨日大令著各枷號一月期滿之日再各笞責二百板○賊板顧仁炳竊取三德堂金姓教士之洋銀十六圓由金送入捕房捕頭令包探解請大令訊供大令判令枷號半月期滿之後再笞責二百板○賊犯張阿五竊取某　家孩帽二頂經包探拘入捕房捕頭令解請大令訊供此亦前報所已紀者也昨日著照原斷先枷號一月期滿之後笞責二百板○賊犯顧二竊取郭荃榮家烟槍捕頭令解案經大令訊供昨日着照原斷笞責一百板○枷犯李阿慶現已期滿昨日大令著帶案開枷笞責二百板釋之使出 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年十月初七日京報全錄]  
　　宫門抄○諭旨三道錄前○二續前摺○江督劉奏遵旨協撥快槍赴廣西邊防片○湖督張奏爲委解本年東北邊防經費掃數解清片○監督文奏爲揀派税務委員摺○湘撫陳奏委員接署臬篆片○浙江學政陸奏爲瀝陳下情摺○漕督松奏武員不職請旨革職片○閩督邊奏爲應購外洋各項器具摺○蘇撫趙奏甄别知縣留省補用片○東撫李奏爲調員到省派辦下叚河工片○十月初七日推班○綿宜明秀謝賞朝馬恩○徐琪吳士鑑張亨嘉謝在南書房行走恩○彭壽假滿請安○召見軍機○皇上明日卯正一刻至仁壽殿入宴○二續前摺署南寍府知府上思廳同知張塏横州知州賴久棠均無不合前永安州知州候補知縣江鑑查無得贓放米情事均應與例不廻避之試用縣丞向淦一併請免置議候補知府前梧州府知府徐炳文業經交缷候補副將彭惠俊千總鈕士權均無實在劣跡亦請免議試用同知董嗣鎔應飭由藩司游智開督同善後局飭將所領軍械機器銀兩勒限報銷分别核辦臣覆查廣西地屬巖邊素稱多事而民貧吏敝伏莽潛滋誠如原叅所稱前粤匪之亂可爲殷鑒惟賴撫臣勵精圖治辨别賢否力求整飭拊循潜銷患氣當此時局艱難卽有公忠亷正精能過人之材尙未易措置裕如有稍縱卽逝之患史念祖諳練吏事尙有能名乃自任廣西巡撫以來溺於宴安驕蹇疲玩之習在所不免以致信任非人事權旁落綱紀不肅物議繁興臣旣訪查得實不敢自蹈欺罔曲爲之諱應如何懲儆之處伏候聖裁所有遵旨訪查據實陳覆緣由是否有當謹恭摺具陳伏乞皇上聖鑒訓示謹奏奉硃批另有旨欽此○○劉坤一片再臣欽奉上諭蘇元春奏請飭解無烟洋槍以備邊防等語著劉坤一酌量撥給二三千枝發交該提督防營俾盗應用等因欽此臣查江南購存無烟悏槍數亦無多第廣西邊防關繫緊要自應不分畛域遵旨協撥濟用現准蘇元春派委候補直隷州知州全炤等來寍請領業飭金陵軍械所酌撥後膛比國快槍三千杆酌撥無烟藥彈一百五十萬顆皮袋三千套點交來員妥愼管解並飭江南籌防局在防費項下撥給銀三千兩以資運費惟此項槍彈若由内地水陸並運需費較鉅適廣東南武官輪因公至滬因飭該員將前項槍彈附裝該輪運回廣東再行解赴蘇元春軍營以期事便費省又上年冬間准蘇元春來函請撥無烟槍三百杆經臣酌撥後膛奥國快槍一百杆無烟藥彈五萬顆所有槍枝已交來員守備　全寳領回應用其藥彈尙未領解現亦飭交此次委員一併搭解除咨明廣西提臣蘇元春並咨部查照外理合附片陳明伏乞聖鑒謹奏奉硃批知道了欽此○○張之洞片再前准户部咨豫撥光緒二十三年分東北邊防經費奏撥江漢關六成洋税銀十萬兩行令遵照辦理等因所有江漢關奉撥前項銀兩業經委員管解第一二三三批銀八萬兩赴京交納均經奏咨在案兹據湖北漢黄德道江漢關監督瞿廷韶詳稱在於所徵六成洋税項下動支庫平足色銀二萬兩作爲本年第四批東北邊防經費飭委候補知縣朱宗翽試用知縣朱承均管解赴京交納所有本年奉撥東北邊防經費銀兩現已掃數解清等情詳請奏咨前來臣覆核無異除分咨外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此○○奴才文興跪奏爲遵照所章揀派税務委員恭摺仰祈聖鑒事竊查盛京省城牛馬税局於光緒十年四月初九日准盛京將軍來咨擬由監督查照左右翼税務監督委員成案於省城各署官員内擇其妥實可靠者酌委一員責成常赴總局綜理一切税務其在總分各局當差之家丁書吏巡役人等統歸稽查經欽派查辦事件大臣徐桐等奏准照辦等因歴經前任監督遵辦在案奴才現蒙恩管理税務自應援案揀派妥員以昭愼重查盛京禮部郎中文綽當差循謹辦事細心堪以派委認眞稽查倘總分各局當差之家丁書役有勒索賣放等弊一經查出應由該委員禀知從重懲辦若該委員有扶同徇庇情事亦由奴才隨時叅撤更換斷不敢以奏委在前稍存廻護以防流弊而重税課所有奴才揀充税務委員緣由理合恭摺具陳伏乞皇上聖鑒謹奏奉硃批知道了欽此○○陳寳箴片再新任湖南按察使李經羲欽奉諭旨來京陛見應卽交缷起程北上所遺篆務查有新授湖南鹽法長寳道黄遵憲業已來湘尙未到任該員係欽奉諭旨簡放實缺人員堪以署理除檄飭遵照外謹會同湖廣總督臣張之洞附片具陳伏乞聖鑒謹奏奉硃批知道了欽此○○新授浙江學政内閣學士兼禮部侍郎銜臣陸寳忠跪奏爲叩謝天恩併瀝陳下情仰祈聖鑒事竊臣今秋奉命典試山東九月初九揭曉之日由監臨巡撫臣李秉衡傳到本月初六日電旨徐樹銘著來京供職浙江學政著陸寳忠去俟出闈後卽赴新任毋庸來京請訓欽此跪聆之下莫名感激伏念臣以疏淺蒙被厚恩三年之中由編修遷二品捐摩頂踵無以爲報但有委任不辭劇易何况學政爲儒臣榮遇臣以奉使在外之人蒙皇上垂念及之其爲感激圖報十倍恒情豈敢復有陳懇以瀆聖聽惟是臣之下情有不能不瀝陳者臣母廖氏今年八十有三病在牀褥已逾一年臣此次出差未及兩月日夜惓念心不遑安出闈後接到京寓家書知臣母病勢八月中旬以後日見增加聞信之下心顔罔播臣門祚單薄終鮮兄弟左右就養惟臣人一今若經歴三四年去京數千里迎養旣勢所不可違難則心實惶惶臣之處此實爲狼狽夫人情於日暮頺唐之際顧子孫侍側而能益精神而人臣當方寸瞀亂之餘雖竭蹶辦公而必多叢脞浙江大省學政重任臣以方寸瞀亂之身徒蒞其事必致貽誤以負委任届時雖欲陳情亦已遲矣再四思維惟有籲懇天恩另簡浙江學臣俾臣得回京供職庶冀退直之暇少盡烏私倘臣母見子頓减沈疴則臣母有生之日皆臣戴德之年伏維聖慈念臣不得已之苦衷曲遂其請實爲厚幸不勝屏營待命之至謹缮摺瀝陳伏乞皇上聖鑒訓示再此摺借用山東巡撫關防合併聲明謹奏奉硃批另有旨欽此○松椿片再衞所千總有領運之責非明白事理者難期勝任兹查山東德州衞正帮千總胡勝海領運光緒二十一年東陵曁密雲兵米交兑諸多貽誤經糧儲道另行委員料理始克竣事似此閶茸無能未便姑容據山東督糧道桂春詳揭前來相應請旨將該千總胡勝海卽行革職以肅漕政所遺員缺除咨部照例銓選外理合附片糾叅伏乞聖鑒訓示謹奏奉硃批著照所請該部知道欽此○○頭品頂戴閩浙總督臣邊寳泉跪奏爲閩爲應購外洋各項軍火器具數目開單恭摺具陳仰祈聖鑒事竊照各省購買外洋船械槍砲等事應照新章於未經定議時先行奏咨俟核定後再行購辦遵照在案兹查光緒二十三年分閩省水路各軍練兵防勇及各砲臺砲勇操防需用硝磺火藥銅帽皮紙水呢法蘭絨　嘰帆布繩索油漆等項或局庫無存或撥剩無多亟須添購以備撥用謹遵新章酌核應購數目開單奏咨嗣核准後派員分赴上海香港福州等處向各洋商議價定購運儲備用應需價脚隨時漲落不定難以預先核計請俟購運到閩分别核給開報據閩省善後局司道詳請奏咨前來臣覆查無異除咨户部核覆外合將應購外洋各項軍火器具件數謹繕清單恭摺具陳伏乞皇上聖鑒謹奏奉硃批該衙門知道單併發欽此○○趙舒翹片再准部咨道府州縣無論何項勞績保歸候補班人員卽以到省之日起予限一年詳加考核奏明分别繁簡補用等因歴經循辦在案兹查儘先補用知縣程慶明自光緒二十二年正月十一到省之日起扣至二十三年正月十一日止試看已滿一年據蘇藩司會同臬司加考詳請甄别具奏前來臣查該員桂慶明辦事謹飭人亦安詳堪以繁缺知縣留省序補除將履歴咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○李秉衡片再臣前奏綢直隸道員用候補知府大名府同知勞乃寛開缺來東辦理河工先後奉旨尤准欽遵在案查該員勞乃寛現已到東經臣派委督辦下游下段河工前派暫行兼辦之候選道馬開玉仍飭令專管下游上叚各專　成除檄飭遵照外謹附片具陳伏乞聖鑒謹奏奉硃批知道了欽此 
 
