# 1901 - 185 - 4910207

 

Page 1

 
 
[書嚴治流氓新章示後]  
七月二十七日本報紀上海縣出示曉諭奉督撫憲批示嚴治流氓新章内開嗣後蘇松常鎭太各屬凡拿獲流氓如係初犯罪止枷杖於左面刺流氓兩字取保釋放將刺字緣由具報如該流氓三年無過准將刺字起除如釋後再行滋事從重核辦即使罪止枷杖詳明監禁三年限滿分别釋辦其訪有平日佩帶兇器刀械恃强逞兇並確有綽號雖無滋事重大實跡卽飭拿到案枷責刺字後鎖繫鐵桿一年攺悔釋放不攺再繫一年如敢帶枷滋事或毁桿脫逃逞兇拒捕卽鎖繫巨石五年如罪名擬徒者卽攺爲監禁十年均於限滿時察辦其有並非訪獲佩帶兇器刀械並綽號匪徒如犯事到案訊係流氓其罪名已至徒者卽詳請監禁分别情節酌定年限巳至軍流遣者卽照例科斷詳辦其罪干斬絞監候者亦照例擬辦如情節較重核諸律例巳至斬决者卽錄供禀請委員覆審將犯就地正法云云執筆人閱之不禁爲之稱快夫流氓之爲害於地方已匪伊朝夕矣魚肉良懦敲詐鄉愚久視爲尋常事甚至身佩兇器動輙傷人黨羽衆多官差巡勇亦幾無如之何故身犯重案逍遙法外者比比皆是雖由民風日薄民氣日囂與世道之盛衰相維繫然究誤於不能嚴辦以致縱恣而無所顧忌養癰之咎官憲亦有不能辭者矣細揣歴來官憲不能嚴辦之故非畏事也非縱容也其視流氓也若無足介意初不料其流毒之至於今日也今日者流氓之多較從前奚啻倍蓰從前各處雖亦不無地痞土棍然不過稍稍敲詐未聞有如今日之兇横者今之所謂流氓實與盜匪無異擄人勒贖强姦逼醮非盜之所爲耶成羣結隊身藏兇器非盜之所翌耶且爲害較酷於盜盜匪行劫非常有之事人尙易於防維而流氓則土著居多情形旣熟易起風波其未發也近之不能遠之不可及其旣發勢不敵而不能與之角懼結怨而并不敢訟之官良民之膽愈怯流氓之風愈熾卽有被發到案若非人命重大事情不過枷繫耳覊押耳釋放後依然兇横以爲官之所辦不過如此而良民愈無如之何矣是非從重懲辦曷足以害其瞻而警其頑如今新章所定苟能認眞照辦則流氓雖多吾知不數月間皆可盪除盡凈地方悉致安謐所慮者定章雖嚴而辦之未必能認眞耳流氓而果犯事被拿到案南面者自不難照章懲斷不致寛縱姑容若不被控發則官憲何由而知然亦儘有控發到官南面者雷厲風行飭差追緝而差或畏之而不敢前往或庇之而姑事因循直至遠颺始空言禀覆致南面者亦有鞭長莫及之勢雖欲懲之無從而懲之故蒙謂定章固不可不嚴而訪拿尤不能不力方今滬上五方雜處流氓肇事幾於無日無之幸有捕探嚴查若輩不無忌憚故雖多而尙可懾服若鄉鎭之間去官旣遠忌憚更無向之所謂土棍者不過在市鎭之中二三人而已而今則鄉僻之子往往惰於耕作游手好閒並有一村或數村結爲死黨日至街市横行向不過誇男兒好身手欺負良懦今則皆身藏利刃手槍酒寮茶肆之中出以示人毫無顧忌故論其始固差役汛兵之不力而觀今日之勢則似非差役汛兵所能拿獲矣然則不能拿獲而遂任其無法無天乎則惟發兵以拿之拒則剿之若謂割雞焉用牛刀而不欲小題大做吾恐此種亂民將來必爲亂鄉里效尤日衆亂勢一成何堪收拾小不忍則亂大謀亦意中事也杞人之言不知有民社之責者以爲河漢否也 
[本館接奉電音]  
　　昨日西安行在陸續飛電傳來上諭四道旨一道懿旨一道敬謹譯登○七月十六日行在内閣抄奉上諭崑岡等奏遵旨續查殉難官員第十四次懇恩賜卹一摺當諭令軍機處酌覈具奏兹據該大臣等開單呈覽或臨難捐軀或闔門殉節自應悉子褒揚以彰忠烈四品頂戴驍騎校鳳啓四品頂戴護軍校富亮均著照四品官陣亡例從優賜卹尸部筆帖式潤普著照主事陣亡例從優賜卹副護軍叅領雙福著照護軍叅領陣亡例從優賜卹委署主事筆帖式景伊著照主事例賜卹其母王氏妻伊氏均著准其旌表伊子錫璋錫敦錫佩錫珩錫璜均著照八品官例賜卹伊弟六品藍翎侍衛普惠著照五品官例賜卹候補筆帖式增益著照主事例賜卹伊弟幼丁增溥增英增春伊姪幼丁錫琪錫瑞錫泉均著照八品官例賜卹增惠之妻張氏增益之妻韓氏增溥之妻蘇氏女一名均著准其旌表護軍舒慶著照護軍校例賜卹伊姪披甲培德著照驍騎校例賜卹伊子幼丁德潤弟幼丁雙慶姪幼丁平德姪孫幼丁瑞山錫琦錫瑜錫珪均著照八品官例賜卹伊妻劉氏子婦何氏孫瑞啓弟婦馬氏均著准其旌表六品銜筆帖式恩榮著照主事例賜卹伊母李氏妻高氏均著准其旌表伊弟六品銜苑副恩成著照六品官例賜卹弟婦王氏著准其旌表皮庫匠役趙金恒伊母趙氏妻劉氏均著准其旌表伊子閒散順林順元著照七品官例賜卹伊女三名均著准其旌表拜唐阿六品銜福明著照六品官例賜卹拜唐阿司匠銜雙允伊子拜唐阿金啓均著照七品官例賜卹披甲吉瑞幼丁崇來著照八品官例賜卹筆帖式保英之妻張氏子婦氏孫女一名女僕趙氏披甲永啓之妻劉氏女三名伊姪崇謙之妻王氏子榮玉女一名筆帖式世楫之妻張氏校尉馬明保之妻姚氏披甲連美之妻趙氏徵惠之妻郭氏固山達諸慶海之妻劉氏端保之妻林氏趙靠山之妻陳氏閏散趙榮喜之妻林氏披甲趙辰山之妻趙氏均著准其旌表養育兵王良文著照驍騎校陣亡例賜卹披甲永宿伊子披甲福長均著照驍騎校例賜卹幼丁福通阿元成均著照八品官例賜卹永山之女二名養育兵慶穗之妻王氏均著准其旌表馬甲吉順阿昌阿均著照驍騎校例賜卹領催阿東阿之妻當氏著准其旌表三等侍衞常陞著照四品官例賜卹伊妻恩甯伊子庠福林厚均著准其旌表庫掌連通著照八品官例賜卹伊妻趙氏著准其旌表伊弟筆帖式連和著照主事例賜卹庫掌裴吉昌著照八品官例賜卹伊妻王氏子一名字婦張氏女一名均著准其旌表護軍趙文斌著照護軍校例賜卹伊妻王氏著准其旌表領催趙興全著照驍騎校例賜卹贊禮郎趙得興著照五品官例賜卹筆帖式鄭德甫著照主事例賜卹牧丁邢松安虎均著照八品官例賜卹閒散宗室溥裕之妻王氏宗室更新之妻陳氏工部主事趙蘭瑞之妾李氏女于趙氏均著准其旌表筆帖式康芬著照主事例賜卹伊妻王氏子一名均著准其旌表護軍校鄧連瑞著照委護軍叅領例賜卹伊妻張氏著准其旌表披甲黄奎立著照驍騎校例賜卹伊妻賈氏著准其旌表拜唐阿薛玉森著照七品官例賜卹伊妻張氏女四名旗人王大福伊妻王氏女一名伊弟王二格及伊妹一名均著准其旌表幼丁徐嵩貴著照八品官例賜卹伊妻趙氏子蓮保孫女一名領催慶雲之女一名子婦崔氏譚氏崔氏孫玉珍孫女一名均著准其旌表領催惪喜著照驍騎校例賜卹伊妻張氏子文陞榮餘子婦全氏妹一名婢一名均著准其旌表　槍護軍海明著照護軍校例賜卹九母瓜爾佳氏弟海壽海景妹一名子二名監生李德垣之母王氏原任盛京將軍輶興阿之子婦愛新覺羅氏副尉常保之 
 
 

Page 2

 
 
妻富氏護軍校恩賀之妻瓜爾佳氏李佳氏女三名馬甲黄永桂之妻　氏六品頂戴孫建勳之妻陳氏　軍德崑之妻氏子崇慶女一名均著准其旌表八品軍功郭宜著照八品官例賜卹景山官學候補教習廪生寳山著照七品官例賜卹伊妻程氏姪懋祺懋禧懋祿懋祐監生金鏡竹之子翊龍女二名廪生陳紹元之子陳枚卿母宋氏妻趙氏均著准其旌表文生陳學元增生張頤均著照七品官例賜卹馬甲文啓四慶斌忠增慶均著照驍騎校例　卹增慶之母周氏妻周氏姪吉祥女一名弟婦馬氏陳氏台吉祿吉祥官女一名均著准其旌表護軍春英著照護軍校例賜卹伊妻佟佳氏女三名郎中崇祿之妻扎庫况氏馬甲色楞額之妻關佳氏養育兵富勤洪額之妻氏均著准其旌表六品頂戴護軍榮貴著照六品官陣亡例從優賜卹護軍崇興著照護軍校陣亡例從優賜卹藍翎長雙桂著照護軍校陣亡例從優賜卹馬甲興岱存桂均著照驍騎校陣亡例從優賜卹護軍慶陞定崑均著照護軍校陣亡例從優賜卹七品頂戴馬甲桂安馬甲清秦巨泰烏林興海養育兵永潭文斌隆德存富寛常壽全祿海玉英均著照驍騎校陣亡例從優賜卹護軍世喜著照護軍校陣亡例從優賜卹閒散景成云林松貴常山秀斌松玉多山均著照七品官陣亡例從優賜卹護軍崇福著照護軍校陣亡例從優賜卹養育兵俊成著照驍騎校陣亡例從優賜　育兵劉長立文成三祥世增烏愛阿廣林廣俊松蔭松茂延蔚成明廣瑞均著照六品官陣亡例從優賜卹馬申雙福著照驍騎校陣亡例從優賜卹閑散慶成署照七品官陣亡例從優賜卹前鋒文英榮昆副前鋒景通均著照前鋒校陣亡例從優賜卹藍翎長松崇山海秀烏林秦萬明玉斌均著照護軍校陣亡例從優賜卹養育兵貴全凌山恩啓保崇領催長慶均著照驍騎校陣亡例從優賜　護軍瑜斌常福崇安惠德謙恒奇兆芳隨喜同廣崇敬惠斌桂祿三格均著照護軍校陣亡例從優賜卹馬甲崇慶雙奎雙海立福德保潭秀養育兵慶林　祿隆福均著照驍騎校陣亡例從優賜　閒散玉泰崇祥七品頂戴領催杜緒著照七品官陣亡例從優賜卹馬甲榮福桂啓廣祿富通明喜慶林文常玉佑成富恩沾連陞養育兵宜緒廣堃長奎祐泰永春璆玉琳玉椿山領催景岡文惠全富貴常保昌連英均著照驍騎陣亡例從優賜卹六品頂戴領催景常六品頂戴馬甲聚泰均著照六品官陣亡例從優賜卹敖瑞布德林著照驍騎校陣亡例從優賜卹欽此○八月初一日行在内閣抄奉慈禧端佑康頤昭豫莊誠壽恭欽獻崇熙皇太后懿旨兵部左侍郎李昭煒等奏安徽大水爲災請飭放振一摺據稱安徽自五月起大雨兼旬山洪江潮同時汎溢致圩堤衝塌甚多大江南北各處州縣田廬木稼人口牲畜漂失不知凡幾請速籌振濟等語此次安徽被水灾區較廣前據王之春奏陳當經諭令妥速振濟深宫軫念災黎殊深憫惻著頒發内帑銀五萬兩交王之春核實散給並著察看災情分别輕重迅卽多方振撫毋任一夫不得其所欽此同日奉上諭本日召見之在任候選道四川資州直隸州知州沈秉堃著以道員在任遇缺卽補並交軍機處存記欽此○初二日行在内閣抄奉上諭通政使司叅議著陳鍾信補授欽此同日奉旨蘇州織造著縀庫莭中榮銓去欽此同日奉上諭本日召見之翰林院編修銜梁鼎芬著以知府發往湖北遇缺補用欽此同日奉上諭人才爲政事之本作育人才端在修明學術歴代以來學校之隆皆以躬行道藝爲重故其時體用兼備人才衆多近日士子或空疏無用或浮薄不實如欲革除此弊自非敬教勸學無由感發興起除京師已設大學堂應行切實整頓外著各省所有書院於省城均攺設大學堂各府及直隸州均攺設中學堂各州縣均攺設小學堂並多設蒙　學堂其教法當以四書五經綱常大義爲主以歴代史鑑及中外政治藝學爲輔務使心術純正文行交修博通時務講求實學庶幾植基立本成德達材用副朕圖治作人之至意著各該督撫學政切實通飭認眞興辦所有禮延師長妥定教規及學生畢業應如何選舉鼓勵一切詳細章程著政務處咨行各省悉心酌議會同禮部覆核具奏將此通諭知之欽此 
[總統擢升]  
　　美國總統例有正副二人昨得美京華盛頓電音悉前日麥根利被刺而　刻已將其副羅森威擢升正總統矣 
[俄將被戕]  
　　俄京聖彼得羅堡來信云前者俄廷曾派覺羅夫將軍督率親兵携禮物往西藏修聘問之禮某日行經靑海突被土爾扈特部落人約二千名圍而攻之致將軍以及所率親兵同遭殺害註土爾扈特部落爲西藏所屬在靑海境内西藏之東北方 
[越裳民變]  
　　西貢來信云法國簡駐越南總督多馬氏竭力加徵貨稅以致商民胥有怨言旅居西貢之華人近竟紛紛遷徙刻又稅及苗民凡年在二十以上者每人歲抽洋銀四圓苗民心不能甘羣起揭竿爲亂戕害經收稅項之某法員割取其頭及兩手盛以竹籃携往各苗村示衆旣而亂勢益盛附近諸法商突遭搶掠不安其居駐越法官遂派出土兵若干會同法兵馳往剿辦 
[德儲入伍]  
　　西字報云西歴本年七月七號爲德皇次子在德拍司敦入營効力之期德皇勉之曰汝現在所爲之事第一須保護祖宗留傳之土地汝所應寳之物卽汝身常佩之寳劍汝所應寶之衣卽德兵所穿之號衣凡爲兵者務必心堅如鐵始稱有勇知方汝能遵此力行始仰不愧於上天俯不怍於父母今日係汝爲兵之第一日願汝謹守此言勿失也 
[俄國軍容]  
　　日本某日報云俄國海軍部近又派出運送水雷船及帶甲戰艦各一號添入駐泊太平洋艦隊中計太平洋艦隊現有帶甲戰艦六號一等巡洋艦八號二等巡洋艦二號水雷母艦五號水雷艇若干號合而計之都載重干四萬三千五百二十七墩安置巨砲二百一十六尊小快砲六百八十八尊其中巨砲十二寸口徑者二十尊十寸口徑者四尊九寸口徑者八尊八寸口徑者二十四尊六寸口徑者一百六十四尊如火如荼誠足爲各國海軍之冠矣 
[法還鐵路]  
　　日本某日報云頃得天津電信略謂法軍之分占直隸保定府附近者悉於西歴八月下旬撤赴京師所有由京達保定之鐵路業已交還中國地方官另派華軍駐守矣 
[星軺戾止三志]  
　　那琴軒星使行抵東京拜會日本外務省大臣請將國書省覽云云已登昨報兹又見日本某日報云星使於東歴九月六日午前十下鐘時請内閣總理大臣桂子爵太郎入朝陳奏爲之先容適宫内省式部長三宫氏於是日由日光攬勝而回遂與之議定一切接待儀注當星使由大阪乘火車赴東京時某報執筆人與之同車談次星使言聨軍之駐京師者除某國外現已有陸續撤退之意外人每謂京城之外時有匪徒出没每夜槍聲不絶於耳此訛言也實則目下京城頗爲安謐皇太后皇上定期回蹕當不攺更京師人民聞之無不安居若堵至於日本山水清淑勝於中華中華惟北方萬壽山或可與之比肩所苦形勢較爲狹隘耳星使又言我之來此實係欽承簡命不能多作勾留大約小住二旬卽須言旋本國矣 
[奏請迎鑾]  
　　武昌采訪友人云湖廣總督張香濤制軍近奉行在電傳諭旨敬知兩宫已定期八月二十四日啓蹕回京因念車駕取道豫中與鄂省相距不遠疆吏受恩深重自應竭誠迎謁以申瞻雲就日之忱且現值舉行新政之初頭緒紛繁非奏牘所能詳盡一切整頓之法必須造膝敷陳爰奏請暫卸督篆趨詣豫鄂交界處恭迓鑾輿所有任内事宜由湖北巡撫端午橋中丞暫行兼理意者朝廷必俯鑒藎忱仰邀兪允也 
[衢案結清]  
　　紹興訪事人云浙江衢州府各屬邇來教案繁興除去夏戕官燬堂巨案歸入京師議結外其餘各縣尋常案續亦復不少現署衢州府趙漁衫太守督飭所屬各員將民教詞訟秉公核斷隨訊隨結因之各教士深爲忻感遇有教案並不苛求六月上旬西安江山開化三縣之案已均結清惟龍游常山二縣償欵急切難于籌措嗣經太守嚴催龍游縣葛大令先行墊欵以償然後向民間捐集至常山縣强大令不 
 
 

Page 3

 
 
久卽當卸署以故向懸宕迄今近由法教士董和二君到衢辦理教中善後事宜隨經金衢嚴道憲郭榖齋觀察偕太守與之妥議大約不日亦可一律議明矣 
[誼重邦交]  
　　安慶訪事人云七月二十一日駐九江英領事樂民樂曁英水師統領巴德計日本陸軍少將福島安正陸軍大尉小山秋作同赴撫轅謁見安徽巡撫王芍棠中丞中丞殷勤欵待宴於求是學堂簉坐者爲洋務局總辦馮鏡人觀察以及司道各官直至日下崦嵫始盡歡而散 
[調勇駐廬]  
　　安慶訪事人云日前省憲檄調練軍兩哨馳赴廬州府駐紥一時市井謠傳謂有土民聚衆刼掠兹聞客秋彼處曾招募新軍以防匪亂兹者和議大定各處撤防中丞遂將新軍遣散以節餉需嗣以各處水災時有難民過境恐散勇勾串滋事故調令星馳而往藉以鎮懾之也 
[捕盜遇盜]  
　　京師訪事人云近日京外各郡邑盜風甚熾傷人刼物視以爲常七月初旬有五城練勇六人暗藏手槍赴西山捕盜方入山口卽有數人尾隨其後不數里復有人接替前進遞進遞換儼如按站迎送者然大勇大疑步入山村小茶肆中呼茗解　意將小憇以覘動靜旋有人翩然入座與之互談及詢以來意云何大勇憶及夙與山中琉璃窰宫匠趙六相識遂僞云來自京中將赴趙六家祝壽迨茶罷而出若輩直尾至趙門外始去及與趙相見詢知來意不覺大駭曰山中匪黨以數千計君等何能濟事且若輩四圍散布消息一洩君等恐難免性命之憂矣六勇聞而大窘乞趙救援趙躊躇良久言且緩圖乃炊飲餉客丨搨欵留六勇竟夜不敢安眠四鼓時趙呼之起遺一僕相送繞越後山　路而行中途見路旁小廟中燈光閃爍聞有數人聚語似欲劫留六勇六勇心益惴惴蛇行而過黎明得出山口乃令趙僕返抱頭鼠竄而歸自此不敢再議捕盜矣 
[粤省官塲紀事]  
　　廣州友人來信云廣東正副兩主考持節南下行將抵粤上憲札委海大令洪前往途中迎　大約八月初旬前驅可抵粤境矣○新任雷瓊道吳觀察永欽承簡命請訓陛辭隨由西安取道鄂垣進謁督撫兩憲然後擇吉啓行聞觀察此行携有官眷大約日間可安抵羊城矣 
[鳩邑官塲紀事]  
　　蕪湖訪事友人云上月中旬某日新任安徽太平府龔太守道出蕪湖僑寓江口五顯廟前某客棧徽寗池太廣兵備道吳季卿觀察率同蕪湖縣陳雲湘大令設席洗塵太守小作勾留即赴任所　前任直隸大名縣高鼎三大令籍隸無爲前因北地兵災解組歸里近見和局已定思復爲出岫之雲因於上月下旬某日假道鳩江小寓裕興仁紙店大約不日卽須馳赴京師矣○無爲州吳直刺目擊此次水災各處圩堤皆被衝决小民室家蕩盡謀食維艱爰派人至廬州購米散振初次購得三千餘石不久已空諸所有不知將何以爲善後之圖也○蕪湖武衛楚軍統領李本卿軍門自奉上憲委令兼統精健營後目擊精健營勇積習巳深半多老弱爰擬大加裁汰所遺缺額悉以武衛軍補之亦整飭營伍之先聲也 
[上海官塲紀事]  
　　昨日川沙廳撫民同知陳桓士司馬因公來滬詣蘇松太兵備道轅謁見道憲袁海觀觀察面禀一切旋又至上海縣署拜會縣主汪瑶庭大令大令延入花廳茗談良久而别○昨日江南輪船支應局總辦王旭莊太守因公至縣拜會縣主汪大令晤商良久然後辭别○前日上海縣主簿孫立幹少尹詣縣禀知赴鄉收取烟膏捐昨日公畢而回謁見汪大令禀知一切 
[釋菜盛俄]  
　　昨爲上丁釋菜之期遲明上海縣汪瑤庭大令率同縣丞劉二尹典史趙少尉趨詣學宫會晤教諭邱廣文旣而蘇松太兵備道袁海觀觀察提右營參將廖楚材叅戎松海防同知劉乙笙司馬以及守備程守戎城汛周千戎先後命駕而至致祭如儀旋又赴黄婆菴及水仙宫致祭 
[奬勵捕頭]  
　　蘇松太兵備道兼江海關監督袁海觀觀察查約南市新馬路捕頭王經年統帶印捕在馬路中彈壓閒人頗爲　愼爰於上月杪起加給薪資銀十兩印捕五名亦添給洋銀二十八元以示鼓勵 
[興修馬路]  
　　本邑南市馬路工程局總辦翁子文太守見沿浦木駁朽壞馬路漸漸傾陷迭次履勘以便興修旋於昨日飭地甲在各叚標揷樣樁上懸紅色小旗大約不日卽當開工修葺矣 
[美國喪儀]  
　　美國總統麥根利被刺而薨已登昨報前日午後滬上美總領事署及美兵艦俱下半旗昨日清晨六下鐘時浦江中各國兵船次第鳴砲以吊至薄暮始止駐滬美總領事古衲君旣遍訃滬上各國官紳隨於昨日午後五下鐘時在英界大馬路菜市前洋樓受各國官紳慰唁素冠素韠座爲之盈 
[暫停發落]  
　　昨日禮拜一爲法租界讞員杜枝園大令蒞捕房發落各案之期捕頭查得上期並無應責人犯因禀知大令暫停發落一期 
[印兵演陣]  
　　昨晨有駐紥下海浦之印度兵約一百餘名統以某武弁肩荷洋槍迤邐至楊樹浦左近荒地上操練各種陣法至亭午時始整隊而返 
[捕頭調回]  
　　虹口捕房藍副捕頭前因英界福州路老巡捕房好副捕頭抱病回國調往代理迄今巳六閱月刻下好副捕頭病已全愈於前日航海來滬照常辦公故藍副捕頭遂於昨日仍回虹口捕房供職 
[合浦珠還]  
　　江北人毛桃根賃居本邑美租界靶子路第二號門牌屋内生有一女小字阿巧年已及笄上月下旬某日被同鄉小車夫施耀齋誘至蘇州靑陽地串通蟻棍賣入某姓花烟館偪令爲娼言定身價洋銀六十五元成交巳有日矣事爲某華捕所知將施及阿巧一并拘入捕房旋經地方官訊得確情將施按例懲辦阿巧解回上海捕房捕頭卽傳毛到來領回管束 
[影戯大觀]  
　　本月初二晚黄浦灘規矩堂有西人陳設影戯中西士女咸驅車往觀繡幰雕輪絡繹於道所演各事如英后紷多利亞出殯盛儀及南阿非利加洲交戰無不繪聲繪影栩栩動人寓目之餘如身與執紼挽歌血薄肉飛時景象聞西人尙須擇中國梨園一演是戯俾春申浦上皆得眼界一恢也寄語如雲勝侣尙其拭目俟之 
[南市紀聞]  
　　松江人陳玉如在南市董家渡潘正大花衣行内爲庖丁前日途遇同鄉人彭周氏及其女小妹詢以來滬何事周氏歴述艱窘情形言欲依大戶傭工苦無門路陳許暫住數天爲之推薦隨同至竹行弄附近爲之賃屋半椽氏感其誠居之不疑詎料是晚陳至彼處見氏已熟睡强欲姦汚其女其女抵死不從極聲呼救氏及比鄰先後驚覺詢悉情由急喚地甲到來將陳扭住解送十六鋪巡防南局局員陳禾亭二尹傳到氏及其女聽候質訊核辦○日前某輪船到滬裝有馬若干匹小泊法界太古馬頭起岸時中有七馬狂奔至新馬路楊家渡撞倒某老虎灶挑氷夫穆仁泉及賣魚人蔡洪發蹴傷頭面等處穆傷勢尤重經人舁至馬路工程局聲訴總辦翁子文太守飭送仁濟醫館求治昨日醫館中人投局報稱穆愈而復發勢頗危殆未識太守如何辦理也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[捐廉勵學]  
　　浙江寍波府鄞縣正堂徐爲出示曉諭事照得　山書院原定章程自三月至十一月每月朔望二課一文一詩惟三月八月之朔及五月十月之望兼課經古通年僅古學四課每課僅取生童各二十名未免專重制藝不重經古方今國家議開經濟特科朝廷疉下求賢明詔轉瞬士風丕變實學振興　邑生童志切觀光必皆講求經史策論不屑囿於帖括因念書院爲作育人材之地若拘守成規不圖擴充何以示鼓勵而資觀感本縣蒞任以來整飭地方疉辦要公未遑加意課士心常耿耿仰叨上蒼護佑地方安謐急宜增課經古獎勵生童本縣捐存廉銀預備花紅定於本年八月朔課爲始特添經古試卷除照會監院外合行酌擬條規出示曉諭爲此示仰闔邑生童一體知悉爾等如有長於經古自願應試者可即查照後開條規自赴監院處照甄别原案報名領卷按期考試依限繳卷聽候評定甲乙給發花紅從此講求實學藉以拔取眞才本縣有厚望焉切切特示計開一本縣擴充鄮山書院經古課藝先行倡捐一年花紅洋銀四百二十元自本年八月朔課起推廣經古講求實學除四月七月朔仍遵　章聽候道府二憲按期考試無庸添課外嗣後每年自三月起至十一月止凡遇本縣朔課於制藝之外添課經古一卷遇閏照加所課經古不僅詩賦詞章舉凡經史策論測算時務皆可命題考試一應試古學生童每年按照甄别原案若甄别未曾錄取續後不得插卷甄别有案而不願考經古亦聽其便一制藝向限二日繳卷經古向限三日繳卷今擴充經古稽核必須精詳議論必期充暢限五日繳卷俾各生童悉心研求從容繕寫至課題有不能全作者亦必須兩三藝如一卷一藝槪不錄取一錄取經古名次不拘定額視試卷之多寡課藝之優劣分别生童酌量錄取另行榜示取列前茅者每課由本縣捐廉給發花紅洋銀六十元視名次之前後定花紅之重輕儘數挨次分給以示奬勵本縣先捐一年花紅如遇交卸移交後任按月支給嗣後縣中作爲捐欵在任之員分别有閏無閏按年勻捐按月奬賞業經通禀各大憲立案垂諸久遠一奬賞花紅名次在前得奬洋銀數元及一二元者卷面判明洋數均係大洋不搭角子名次稍後者奬洋幾角係屬角洋亦於卷面判明每課所發花紅大小銀圓以散合衆仍符大洋六十元之數以昭大信一經古卷仍請監院備辦俟本縣命題送院隨同制藝一體　發俾免生童分投領卷之勞其卷宜加長二頁每課卷資錢由本縣另捐於出案時連同花紅洋一併送交監院分别給發歸墊如僅領卷而不願作准將原卷交還監院查出不交者卽於下次扣考以示限制一每年二月八月原定經古花紅仍照向章按額定名次給發以示優厚而資鼓勵一山長望課悉循其舊無庸新增俾書院經費無虞支絀與前縣禀定章程亦無窒碍 
[上海縣署瑣案]  
　　潘元直扭妻陳氏至縣請懲前晚縣主汪瑤庭大令升堂研訊潘供小的係蘇州人在法租界新協成烟館值堂妻子陳氏不服管教請發善堂留養數月俟能悔悟再行俱領陳氏供丈夫於十年前甚爲貧苦小婦人以針黹度日積有餘資交丈夫作小經營後因辛苦難堪由小婦人措資押樞得至新恊成值堂兹者夫兄元周欲佔小婦人不遂唆使丈夫妄告求察大令謂潘曰善堂收養殘疾之人不能由爾之便潘堅執如前嘵嘵瀆訴大令見其形狀如癲令掌頰一百下潘叩求免責願領妻回家大令飭具結呈案○蔣沈氏控陳永安掯吞存欵經大令研訊氏供丈夫前將洋銀二百元存於陳永安酒店後永安閉歇　之索取由陳另立筆據折還洋銀一百二十元俟出賣生財得貲照付今生財巳賣仍不付還是以呈據求追中人張子鈞供存欵立據减償是實陳供小的確有欠欵惟生財現尙未賣叩求鑒察大令飭交人保出派差協同兩造至酒店查明生財是否已　禀復核奪○徐家匯武弁陳君函送宋阿同張寳泉戚道生宋雪生四人及黄牛一頭至縣大令提訊之下宋阿同宋雷生供小的等係兄弟行家住泗涇耕田爲業前晚被人竊去黄牛一頭追至羅家灣適遇張寳泉戚道生牽牛圖詢其來歴張戚欲索洋銀十元小的託詞同至徐家匯借錢得以扭局解案求恩給領張供小的亦泗涇人與戚道生同胞兄弟道生出贅戚姓前晚在滬同觀影戯回至徐家匯見一人牽牛而行小的等盤問來歴其人牽牛奔逃小的卽牽至上海意欲招認非敢圖賣求鑒戚供與相同大令命將兩人各責二百板戚再鞭背一百下仍不吐實遂飭一併管押候再訊奪牛給兩宋具領 
[英美租界公堂瑣案]  
　　流氓曹阿小在北河南路與孫阿三爭奪水果攤基并强索洋銀二元經二百六十三號巡捕拘獲解案讞員張柄樞司馬商之偉繙譯官判責一百板以儆○積賊侯阿三行竊丁阿金船上衣物報經包探顧福其拘獲解案司馬判責三百板逐出租界○馬夫許寶奎保薦郭川朗至徐義昌當東洋車夫郭心懐不良行竊徐家衣飾玉器約值洋銀四百餘元逃逸無蹤當由徐報明捕房捕頭令包探劉阿炳將許寳奎拘獲解案禀請訊追許供郭　朗係崇明人確由小的保薦司馬著發回捕房候補提訊奪○泥城外酒店主某洋人送某茶館主曹漢炳至案訴稱此人爲某包探寄信與馬夫李三形跡可疑請爲訊奪曹漢炳供小的開設茶館日前有包探來云某西人在曹家渡將鄉人擊傷巳赴英公館涉訟馬夫李三爲見證托小的寄信前去告知小的遂帶信至洋酒店並無别情求察司馬著從寬開釋○禪臣洋行跑街夥唐耀輝私造船票十三紙串同來安棧夥李曉光售得洋銀一百十七元報經包探張才寳拘獲解案禪臣洋人聲訴前情唐李供認不諱司馬判令將唐押捕房半年李罰洋銀一百元○積賊張全全行竊王阿桂等四家綢布衣服水烟袋等物報經包探竇如海拘獲解案司馬判責四百板遞解原籍○流氓魏雙喜專在新閘一帶横行不法昨經包探徐榮珊拘獲解案司馬研訊之下魏堅稱小的向來安分並無爲非情事司馬令暫行管押限三日内浼妥人保釋逾限嚴辦不貸○毛忠年竊得楊喜皇家金戒指三枚及妓女曾香月家銀水烟袋一枝報經包探金立生拘獲解案禀請訊懲司馬判責手心三百下以儆○薛永全不知在何處竊得鐵螺螄釘四十枚值洋銀二十元經包探王長桂拘獲解案司馬判責三百板○周阿者竊得某洋人家眼鏡銀表等物報經包探陸阿九拘獲解案司馬判責四百板管押捕房半年 
[法租界捕房紀事]  
　　前晚源豐祥洋貨店被賊撬門而入竊去花旗布十餘疋昨日開明失單投報捕房旋經包探查獲楊小圃小瞎子二積竊起出原贓帶入捕房捕頭令押候解送公堂禀請讞員杜枝園大令訊究○昨日有偷兒混名小馬夫者竊取某小客寓中棉被二條持至新北門外怡隆押鋪求質適爲包探所見拘入捕房捕頭令押候解送公堂禀請訊辦○前日鄉人某甲棹舟來滬停泊羅家灣新巡捕房左近被小竊混名小寗波者竊去蚊帳及布篷等物報經包探查獲人贓帶入捕房捕頭令押候解送公堂禀請究辦 
[美租界捕房紀事]  
　　昨晨九點鐘時善鐘馬房馬夫顧阿順駕四輪轎式馬車至虹口乍浦路天潼路轉角處滴家某號載貨車迎面而來兩不及讓致將馬車上玻璃窗撞損顧忿極喚令一百十三號巡街華捕將載貨車夫名大虎者拘送捕房捕頭詢悉情由以兩造均有不合一并逐出不理○前晚小竊施阿虎潛入唐家弄某甬人家竊取衣物携之而出適爲某號華捕所見拘入捕房捕頭令押候解送公堂禀請讞員張柄樞司馬訊辦○昨晨西華德路新菜市左近民人某甲投捕房訴稱頃有著名流氓名金法者借端訛詐不遂所欲膽敢行兇請爲究辦捕頭允之 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
頭品頂戴陜西巡撫奴才升允跪奏爲陜省災重欵絀奉撥恊甘新餉懇仍展緩恭摺仰祈聖鑒事竊陜省奉撥光緒二十七年分甘肅新餉銀二十萬兩前因籌解無方經前任巡撫臣岑春煊奏明殿緩准戶部及陜甘總督臣先後咨催當因無欵可籌經奴才分别咨覆在案兹據布政使李紹芬詳稱准甘肅藩司委員來陜坐催前項餉銀查陜省奉撥甘餉歴年均係依限解清從未延誤今使稍能設法騰擲事關邊餉吏議纂嚴關隴唇齒相依敢不先其濟急無如三輔荒歉需賑浩繁錢糧迄未關徵釐金又復銳减去冬猶賴各省協撥接濟並截留甘餉二十萬兩始克免勉强支持今則本省旣竭來源他省再難借助度支匱乏倍甚於前現在本省餉需及應領各欵尙苦搘拄維艱前項奉撥餉銀萬難設措懇請申明前案奏咨展緩俟錢糧開徵再行籌解等情具詳前來奴才查陜庫空虚異常竭蹶前項協餉並非藉端延欠實係無力措籌合無仰懇天恩准予展緩時日寬免遲延處分一俟年歲轉豐各屬錢糧開徵卽當儘力籌解以顧邊防要需除分咨戶部及陜甘總督臣查照外所有陜省奉撥協甘新餉懇仍展緩緣由理合恭摺具陳伏乞皇太后皇上聖鑒訓示謹奏六月初七日奉硃批戶部議奏欽此太子少保南洋大臣兩江總督臣劉坤一跪奏爲金陵關第一百五十八結期滿經徵稅釐繕具收支清單恭摺仰祈聖鑒事竊江甯設關通商業將一百五十七結收支數目開單奏報在案兹據金陵關道徐樹鈞詳稱自光緒二十五年十二月初一日起至二十六年三月初一日止係一百五十八結期滿所有徵收各國輪船及華商船隻進出口正半各稅鈔並徵收華船洋藥釐金曁照章提支傾鎔火耗及月需經費並撥解各項銀兩分别開造册摺詳請奏咨前來臣覆核無異謹分繕清單恭呈御覽除將原册分咨總理衙門戶部戶科查照外理合會同江蘇撫臣聶緝槼恭摺具陳伏乞皇太后皇上聖鑒謹奏六月初七日奉硃批該衙門知道單二件併發欽此 
　　長順等片再查伯都訥倉官海清病故一缺按照定章輪應揀放奴才等於通省應升人員内詳加遴選查有伯都訥正藍旗奇順佐領下倉塲筆帖式薩霖堪以擬正同城正白簱德勝阿佐領下右司繙譯筆帖式俊陞堪以擬陪例應隨時給咨送部帶領引見惟以去歲興關外驛路梗塞行旅阻滯現雖和議甫成而驛路仍未暢通合無仰懇天恩俯准將擬正倉官薩霖等暫緩送部一俟和局大定後再行補送引見並請旨將擬正倉官薩霖依擬陞補擬陪倉官俊陞照例記名如蒙兪允恭候命下之日奴才等卽飭擬正倉官薩霖到任以專責成擬陪倉俊官陞續有應補缺出卽行照例辦理統俟送部補行引見時再行循例將該員等出身履歴造册咨部以符定例謹附片具陳伏乞聖鑒訓示謹奏六月初七日奉硃批著照所請該部知道欽此 
　　劉坤一等片再海門同知王賓撤任遺缺查有江寗府江防同知梁佩祥堪以調署遞遺江防同知員缺以候補同知宋振麟署理據藩臬兩司會詳請奏前來除批飭遵照外謹會同江蘇巡撫臣聶緝槼附片陳明伏乞聖鑒謹奏六月初七日奉硃批吏部知道欽此劉坤一等片　再安東縣知縣張壯彩接壤廻避應飭回省聽候揀調所遺員缺查有六合縣知縣吳大照堪以調署遞遺六合縣篆務查有調補阜寍縣知縣張樞堪以署理拋藩臬兩司會詳請奏前來除批飭遵照外謹會同漕運總督臣張人駿江蘇巡撫臣聶緝槼附片陳明伏乞聖鑒謹奏六月初七日奉硃批吏部知道欽此 
升允片再前因請補甎坪等廳州縣知缺日久未奉部覆經奴才開單奏明請旨敕下行在吏部就近核議在案兹復查有寍羌州知州馬毓華回籍修墓遺缺於光緒二十七年五月初四日俱奏以候補知州趙章華請補係按班酌補之缺蒲城縣知縣楊孝寛回籍修墓遺缺於光緒二十七年五月初四日具奏以卽用知縣李體仁請補係按班酌補之缺寳雞縣知縣李端蕖病故遺缺於光緒二十七年五月二十二日具奏以甘泉縣知縣朱弼臣請補係按班調補之缺以上各缺仍懇天恩敕下行在吏部歸併前案核覆俾免員缺久懸之處出自　裁除咨部外謹會同陜甘總督臣崧蕃附片具陳伏乞聖鑒訓示謹奏六月初七日奉硃批吏部議奏欽此 
　　升允片再准部咨道府州縣無論何項人員到省子限一年察看才具分别補用等因兹查有候補知縣李兆勤於光緒二十六年三月到省賦看一年期滿據藩臬兩司會詳前來奴才到任未及三月例不加考據藩司李紹芬查得該員李兆勤吏事熟悉才具優長堪以留陜照例補用謹會同陜甘總督臣崧蕃附片具陳伏乞聖鑒謹奏六月初七日奉硃批吏部知道欽此 
　　長順片再查花翎三品銜在任候補道吉林府知府鄂齡上年二月間三年俸滿照章應出具考語送部引見候旨升用當於光緒二十六年三月二十八日專摺具奏一面繕給咨文飭令該員赴部嗣於五月初三日原摺齎廻奉硃批吏部知道欽此欽遵在案兹據該員以上年四月到京赴部投文後適值拳匪亂起未能赴引現尙淹留在京等情函禀前來奴才查鄂齡才具開展明敏有爲亦頗洞悉邊情講求　治誠爲吉省幹練之員查鄂齡本屬在任候補道員現又知府俸滿候升合無籲懇天恩將鄂齡開去吉林府知府本缺以道員歸部銓選或分發内省候補出自逾格鴻慈除該員履歴咨部查照外謹附片具陳伏乞聖鑒訓示謹奏六月初七日奉硃批鄂齡著開缺以遺員歸部銓選欽此 
　　長順等片再吉林繙譯童試前於奏設時請由内繙書房揀派繙譯優長精通舉業者二員來吉作爲教習定以三年期滿奏請更換如果訓迪有方諸生愛戴再當專摺奏留奉旨允准在案兹據漢軍中書遇缺即補繙譯教習世泰呈稱前於光緒二十四年五月底三年期滿經前任將軍延茂奏准留學教讀計自留學之日起連閏扣至本年四月底止又屇三年期滿理合呈明等情據此奴才等查教習世泰訓迪繙譯　　尙屬有方現在又屆三年期滿擬請以報滿之日起再留吉林教讀三年以資訓迪俟下屇三年期滿卽行咨送回京當差之處出自恩施逾格奴才等係爲繙譯敎授得人起見是否有當理合附片具陳伏乞聖鑒訓示謹奏六月初七日奉硃批著照所請該衙門知道欽此崧蕃片再據署延榆綏鎭總兵龍得勝呈稱鎮屬鎭靖堡都司趙吉祥得患時疫病症延醫診視服藥無效延至光緒二十七年正月二十八日在都司本任病故委查屬實取具該故員原領都司劄付及委員承查鈐甘各結呈請核辦前來奴才覆核無異相應奏明請旨開缺除札付鈐甘各結咨送兵部外所遺鎭靖堡都司員缺陜甘現有應補人員奴才另揀請補理合附片陳明伏乞聖鑒謹奏六月初七日奉硃批兵部知道欽此 
　　劉坤一片再署九江鎭總兵王國權前由江西儘先副將借補撫標右營遊擊員缺嗣於光緒十七年間經臣奏保堪勝實缺提鎭奉硃批著交軍機處存記欽此欽遵在案該員老於兵事曉暢戎機上年委署九江鎭總兵篆務正值江西各屬　教之後人心不靖胥動浮言　員　壓巡防處以鎮靜地方安謐深資得力新授該鎮總兵張行志到任尙需時日王　權現署鎮篆一時未能飭回　擊本任擬　天恩俯准將該員王國權開除江西撫標右營遊擊底缺以副將攺留兩江歸原班補用俾免員缺久懸除取該員履歴咨送軍機處兵部科查核外理合　片陳請伏乞聖鑒訓示再所遺江西撫標右營遊擊員缺係陸路部推之缺兩江現有應補人員應請扣留由外揀員請補合倂陳明謹奏六月初八日奉硃批著照所請兵部知道欽此 
 
