# 1880 - 359 - 4902757

 

Page 1

 
 
[鏡花緣出售] [  本舘告白]  
　　鏡花緣一書相傳爲北平李氏所著竭十餘年之心力而後成其中言孝言忠可歌可泣以餘力作爲詩歌酒令亦復出風入雅　逸淸新並曰　官小說實足以益人神智坊本字多帝虎披覽不能瞭然本舘今以活字板重爲排印校對詳愼裝訂持工刻已告竣定於十二月初一日卽禮拜五出　計十二本每部收回工本洋六角正售處仍照前例諸君幸卽賜顧爲盼 
[任伯年喜繪山水總神圖出售] [  點石齋啓]  
　　催殘臘鼓歲將更新萬家報賽莫不以祀神爲第一事本齋曾以重潤請任伯年先生用小李將軍山水神軸之式繪成一幅計長六尺由本齋石印而成山水着以靑綠秀色可養山水之間流雲四布長松插天松下四神並立一城隍一土地一灶君一招財惟井神則盤膝而坐松旁有白石　一　上爲符神位快馬飛　神來發越又左有可花臺右有石藏畫欄環繞曲徑通幽山之嶺則有天臺一座奇峯並峙日月合壁則帥位也其畫筆　不　人懸諸堂中洵堪奪目現在本舘申昌書畫室發售計墨色者價洋五角着色者一元已裱者另加裱工洋六角正此佈 
[論僧道化緣]  
　　僧道化緣乃最討厭之事往往藉修建廟宇之名廣勸善信出資以飽其私囊而佐其淫財之費甚或並無造廟之事但憑其一本緣簿而更以三寸舌助之愚夫愚婦信其不欺因而搜刮貲財變絕產業以結此善緣至於婦女則尤有母瞞其子妻騙其夫典　衣飾以與僧道者此中弊實殆不可言更有受其欺誑拋棄資財繼而知隨術中而靑蚨化去不復飛回猶竊自解嘆曰我寍被人欺彼假神佛以漁利罪過乃彼受之於我則盡心竭力可告無罪於天也此則愚騃之言處無可如何之勢不得不如是耳吾輩達人茍有多財亦當善其用於天下斷不使游僧淫道得售其奸然天下受僧道之騙者抑何多耶夫佛寺道觀盛於齊梁以及唐宋然當時皆朝廷尙此凡有寺觀均係敕造賜建而民間並無淫祠也卽如極盛之世宋徽宗敕建道觀幾徧天下南宋崇尙佛教杭州駐蹕之後叢林紺宇滿於名　若西湖昭慶聖因淨慈雲林四大寺以及城內城外僧房古剎勝蹟留遺皆南渡以來數百年物也其餘雖不及都城之多而且大而浙東西諸郡亦皆有之蓋自二氏之教行於中國建造寺觀以爲點綴湖山之助文人騷客詩酒流連而其中畧居僧道數人爲主管香火供奉神佛之用登山臨水者亦樂與往還談風月說禪機語仙怪賞心樂事寄興遙深不過如斯而已乃習俗害人僧道不自知其所居何等往往以寺觀爲產業而頹垣敗剎大費興修易姓改物之後從前敕造之處無復以官理之於是紳民有施捨之願而僧道有募化之緣漸至游方僧道指廢基古蹟發誓興修烈日寒風沿街抄化居民鋪戶憫其苦志勵行於其功完期滿之時大捨金錢鳩工創造荒煙蔓草一旦巍煥如新而愚婦孺不知所供何神無論是仙是佛或爲人鬼壹以燒香念佛爲事歲時供養如騖爭　不値識者之一笑然惟有此而後僧道乃愈有奸計可售竟以募建佛寺道觀饗受常年香火爲營利之舉卽非破敗古蹟亦得擇一隙地而　造之而於是淫祠幾徧天下募化之法亦愈出愈奇矣試思今各直省郡縣中除至聖廟文武帝廟及諸爲官吏朔望拈香之外眞係古蹟所留者能有幾處而僧道則徧城皆是其何以爲生耶　其借建寺觀爲名以私營利者其弊正不止於持簿　緣也夫持簿書緣所投贈者某人幾兩某戶幾元固可一覽而知而其興工蓋造實用若干則僧道自爲出入茍有不敷則又懸工以待必至於盈餘而後已而廟成之後猶須紳富佽助或給以田產或優以月糧視其地之大小紳富之多少爲衡夫此已不啻爲僧道創一分家業矣乃至於妖言惑衆不知其來何方其去何在者亦竟有人焉出資助之舉國若狂恣談神怪以遂其牟利之志者則甚矣人情之好怪也昨述章門柏葉道人到處露宿不與人言亦未求乞竊謂此道人亦前杭州武林門外活佛之流彼活佛者後至於哄動城鄕爭捨金錢爲之蓋廟又示期涅槃以騙男女老少之出資叩送者乃杭人之自愚也若杭人亦如章門人之不理道人又何至喧擾一時徒費金錢而卒歸於無用也前者滬上有坐關募化之僧一僧飽飲而去繼之者踵至卒爲旁人覬破而此風遂絕然而僧道之謀又愈出愈奇猶有所謂佛店者歛錢收徒弊不可究安得有人下拆毀淫祠之令而驅逐游方僧道以勒之還俗也 
[剿辦客匪] ○承平之世干戈久戢官吏與斯民優游于化日光天偶有無識頑民結會聯盟山林嘯聚直如人身癬疥之疾似無足患然涓涓不塞流成江河星星不滅終致燎原赭寇之亂蹂躪至十餘省騷擾垂十餘年在史册亦不多見　國家遣將調兵經數大員先後勦除費盡經營方就殄滅而推原其始直一么麼小醜舉手便可成擒特以地方官隱諱姑容養癱成患漸至滋蔓難圖然則凡遇奸人蠢動詎可以跳梁忽之哉粵東陽江等處與赤溪縣屬毗連客民雑處其中良莠不齊匪類多成淵藪茲傳聞客匪聚衆數萬刦掠附近村落拒捕傷兵橫行無忌且整備軍器建立大旗分地扼要呼吸靈通勢將爲亂居民憂之地方官赴省稟報聞經札飭鄭心泉鎭軍帶兵馳往查辦或勦或撫相機而行又聞肇慶府鶴山高明兩縣亦有土匪滋擾亦委員弁協同營縣帶兵剿捕想不軌之徒行將授　矣官兵到彼能卽掃院與否尙容探明再錄 
[無足能行] ○自東昏侯令　娘裁帛裹足此風相沿至今遍處皆是而　　蓮瓣步履惟艱獨有一種江湖 
 
 

Page 2

 
 
技女足瘦削不盈握能於空中牽繩索作橋狀長數丈飛行其上如履平地人呼爲走繩索允稱絕技然此　以足小踏　奇之耳乃近閱香港報有無足能行之女奇人奇事可資談助而廣新聞請備述之香港日耳曼育嬰堂遇有貧家幼女不能養育者收入堂中飲食而教誨之　長爲之擇配誠善舉也今該堂第十三次報章內開堂中女子大小八十一人本年嫁去者二人此二人中一人雙足均已刖去而珊珊之步較勝尋常查此女姓李名安年二十五歲本由羊城發來蓋此女乃穗垣人幼時父母乘其病危潛棄於博濟醫舘門外主醫席者知之收入舘見其兩足已經冰死茍非刖去必傷性命遂刖之而爲治病病痊女遂成廢人該醫館不能　之終身遂送交此堂數齡後女師教以女紅比長其女紅出人頭地因使教導各幼女針線循循有師範焉其雙足躡物仍可行走蹇澁不形本年有華人某由舊金山歸帆入堂擇配堂中司事告以女之來歴及其所長某不以其無足而知之也遂娶焉然則此女固天不能廢而某之求凰又不膠常見者矣 
[冒親脫騙] ○山西寍武縣之廣邱鎭王宅巨家也日前忽有操中州音者至其家年約二十餘衣履甚都自言本係晉人王姓幼時爲人抱去撫養爲子繼又遭際某大令育爲螟蛉救養兼施遂得通籍成進士現在官居淸要亟欲尋求親生父母是以特至原籍訪查王家雖未深信姑招留之少年乃日往來族黨家多方誇耀族中勢利之徒爭厚待之冬間又言欲往汴城接取家眷族黨爲之餞行　以多儀壯其行色而一去之後竟如黃鶴音信寂如是殆念秧者流與然亦見人心之狡獪矣 
[示禁毒猫] ○本報前登救猫慘死一事茲接揚友來信亦謂時交冬令匪人每剝取猫皮賣於皮貨店再由該店裁成方塊一律濺色所謂假紫貂是也惟剝取猫皮其狀最慘最毒先用木架將猫四足縛於架之四角再用竹篾寸餘撐開貓嘴旋以熱錫或鉛從口灌入貓卽痛死而毛皆竪立色澤光潤然後剝下出售可得善價現聞揚郡紳民繪圖貼說勸人於冬令先將所　之貓自行將毛尖剪去故令毛片不齊彼竊貓者自不致見而色動此眞保全之妙法幷聞已具稟江都縣主請出示嚴禁蒙縣主批准江甘兩縣已會銜出示飭凡開皮貨店者不得私售若經查出定干究辦云 
[章江失愼] ○南昌惠民門外之蓼洲於本月十三夜失火維時星稀月朗紅光一片映射半空遠望如明霞燦爛有登城窺以顯微鏡者　毫畢現大約被焚三十餘家城內雖已吹號　鑼而城門未啓無人赴救十六午刻章江門內某家又兆焚如幸日間人多水便警鑼甫傳而火已撲滅矣 
[挑東湖] ○江右之東湖統城內溝澮之水而會聚焉潦則洩之旱則　之亦藉以資挹注之用而非僅爲地方勝景也故向來傾棄煤渣垃圾皆垂　禁乃日久漸弛徐致納汚含垢淸流變作濁流每當冬令最深之處水不及膝而値春水生時則又氾濫爲患茲大憲深知其弊特調城外衡字雄字兩營勇丁暫免操練飭令挑濬日來業已興工想轉瞬汪波千頃仍復舊觀浸潤田疇其利溥矣 
[本邑開倉] ○本邑於昨日開倉莫邑專昨晨帶同衙役粮差至小南門內漕倉循例開倉征收本年漕米云 
[詳述焚船] ○孟買輪船被焚本報前已略述茲閱西報較爲詳細爰譯登之該船前係英公司輪船後經該公司之賣辦某購去已閱數年嗣某逝世其子仍托該公司經理聞是船可裝貨七百四十二墩此次將開往汕頭上禮拜四兩點鍾行至吳淞船上載棉花及油等物禮拜五又在吳淞裝米四千三百六十包因爲時過晏不及出口故將火機停息擬俟次早開行船主等皆收拾安睡命更夫小心照管中艙載有棉花一千二百包是夜將近十一點鍾尙安然無事俄而更夫見船稍棉花內忽然出烟趕卽喊醒諸人共往撲救見棉花兩包業經燃着勢猶未猛乃擬將燃着之棉投諸浦中詎包忽爆散適値西北風緊因而延燒船中人竭力施救幷將棉包拋入水中而火勢已成竟難施力火乘風勢自後稍側首漸入中艙延及稍房是處亦載棉花火勢益　人不能近船上繫有小船六隻四大兩小大者可載四十人無如火威甚烈有繫船繩索爲火燒斷墜入浦中者有已經被火焚壤者二副忽將小船數隻命華客下船渡至岸上時有電線公司船及大英公司船停泊於該船相近之處者皆相帮撲救約三刻許全船皆着搭客及水手等均離船逃命該船第二檣係以鐵爲之被火所逼熱不可當嗣第一檣倒下壓於第二檣上折而爲三各船之停泊該處者深慮殃及急欲發電音而其時電行已閉無從傳信議欲開砲將船打成涸穴使之沉下苦無小火輪駛來至禮拜六兩點鍾有一中國小火船至使之開砲放炮三門惟一炮中於船身船身內俱係堅木炮發無功繼又思船沉則他船之來往者殊多不便卽行停止英公司船主於早晨發電音至公司行言該船失火之狀囑發小火船數隻及領江者數名前來帮助至八九點鍾有兩小火船載有新關洋人及另有外國人數名同往查看及至該處火勢如故不可饗邇無從爲力有某船主者冒險上船繫繩於該船上欲曳之使前比及繫定衣屢已焦赶卽跳下而所繫之繩亦被燒斷繼又以小火船繫以鐵錬拖離失事處約三里許他船始免貽累是日下午二點鍾又有小火船兩隻駛至竭力灌救亦無如何至前日下午尙有兩小火船在彼沃水直至傍晚火始漸熄船內諸人惟船主頭鼻受傷有一司機器者迄今無著又有一華水手墜水獲救聞其機噐雖經火焚猶無大害至所燒之貨物若干尙無確數想今日該船必須拖囘方可查其細情也 
[新船將成] ○怡和洋行新造往來長江之輪船刻聞將次竣工將由浦東船廠下水不日卽可駛行矣 
[查獲漏稅] ○近來米船之偷稅者頗多雖復認眞嚴查仍難淨絕禮拜一晚間江海關洋人在一外國輪船上查獲漏捐之米六十袋未知如何究辦容再探錄 
[屢中大彩] ○近來滬上之打呂宋票者往往獲中英十二月大票刻已接到電音頭二兩彩皆係滬上所得想因購　者多故屢獲命中然空費購資迄無一中者究亦不少意外之財可恃而實不可恃也 
[天寒恤犯] ○昨　朱明府臨捕房發落各案與法捕頭斟酌謂似此嚴寒在犯人等亦宜體卹葉阿三王桂林等兩人着先責二百板 
 
 

Page 3

 
 
餘俟枷滿再責至情節可疑案內之施阿香騐得的係發疝　罰洋四元充公張唐氏亦減責仍着荷枷游市衆云 
[拐誘被控] ○前晚九點鍾時有寍人童阿桂　捕扭送邵姓夫婦到法捕房稱被伊等誘拐妻室韓氏爲娼等情當經管押昨晨巡捕頭審訊童阿桂供稱原籍象山縣捕魚爲業在家日少妻韓氏娶已多年去歲被邵氏婦誘至寍波府城爲娼嗣後尋至稱已借貸多多不能歸　若要領回須交淸洋元方可因苦手頭竭蹶兼之懦弱怏怏而返今年十月底復往寍郡找尋而邵氏謂爾妻已往申江若要尋人須赴彼處故於本月初同邵氏到申而邵住法租界鹿鶴春茶館後西德興里稱韓氏現在抵與人家已取帶擋計借項及衣服盤費等項用有洋一百數十元着寫責據洋一百五十元卽作賣與邵姓找出洋元可當回家盤費等語我申地一時難覓熟人而邵氏之夫亦由寍郡赶到逼勒寫據伊等卽倩陳其倌代筆着我打指印爲憑我並不識字不知內中所載何語正在爲難適幸有數年不見之表兄路過當訴緣由卽同嗚捕送請管押法捕頭以事涉拐販着押俟今日解歸公堂訊斷云按水販蟻媒屢經申禁嚴辦何以懲者自　犯者自犯耶 
[仙人荷校] ○昨日上海縣署據董家渡對開浦東塘橋鎭三官堂和尙孫鼎誠控稱住持此廟業已二十餘年素守淸規不與外事地保隣里咸知自今年秋後到今廟中香火稍盛而近處有陸姓者在我廟結草屋供佛亦稱三官堂幷有一人名王老虎揑稱仙人自謂能通陰陽看鬼神人家有病可代取仙丹仙水招謠引誘無所不爲誠恐肇生事端則彼此皆三官堂難分皂白爲此特求明察立案等情當經莫邑尊准詞飭差協同地保將陸某拘案訊詰而陸已聞信遠屬祇將揑稱仙人之王老虎拘到邑尊詢其何敢招謠答稱我不過陸某托爲照顧應酬並不知其所爲語言遁飾故邑尊着卽枷示飭發該圖地保帶回該處示衆以儆效尤 
[贖押成訟案移縣] ○前報列贖押成訟一案會審官因東洋人住英租界令原告兪敬和卽文和赴英公堂控告林淸和住居法界恐有傳質等情故着暫行交保茲聞兪於禮拜二又到法公堂稱已經赴英公堂呈遞稟詞蒙批着爲送縣辦理卽於稟上批明但林淸和住居法界爲此赴捕房訴知已將林傳到等語朱明府得供兼閱原來稟帖亦不細詰謂旣經英公堂批稱送縣卽著護勇押林送縣候質云 
[責令贖人] ○尋女控媒一案迭經列報茲又探悉由陳太守訪問廣肇公所紳董函覆聲稱聞得連嬸在滬慣爲蟻媒販賣婦女逼良爲賤況其家中尙有來歴不明之婦女二口是否實在應請查究等語太守隨飭差立將連嬸家尙存之婦女二口提案據差回稟連嬸家門已封鎖寂無人聲等語隨飾將連嬸帶案究問二女下落答稱家有二女是實大者十九歲係鄒某家七奶之婢女向在四馬路爲娼因懷孕不願爲娼七奶將女寄存我家擇配旋小婦人被鄭蔡氏控告到案奉押七奶已將此女領去其小者年祇五歲係我親生現因無人照料故已寄養於別家云云太守謂據供是否眞情應將二女交案以憑訊究至鄭蔡氏控追之女阿順旣經被爾爲媒價賣與蔣姓作妾爾當備洋將該女贖回交案察究答稱備洋贖女實属無力況我羈押在案更苦無人調停可否求恩交保放出俾叩求蔣老爺將女交案至價洋實係柏仔收去太守謂本府訪得爾慣行不法家甚豐厚務着備洋贖女如遠嚴比答稱情實寃枉卽大老爺打死小婦人亦無銀洋贖女求恩限期二十天將女交到太守隨喝掌責五下限令卽日備洋贖女延則從重掌責尙須鞭以籐條仍交官媒收管原告鄭蔡氏則叩請追還女兒云該女究由連嬸交案否容再探錄 
[罰洋養傷] ○賣水洋人至英公堂稱水船傍岸時先有米船停泊阻止不讓排船致與爭論被米船之洪阿福洪阿二持篙毆傷我船夥沈中園之頭面是以訴捕拘案請究沈供與同二洪均供不敢逞兇只求恩斷陳太守騐得沈中園固受微傷隨判罰二洪洋半元給爲養傷費完結 
[控竊無據] ○開酒店之洋人赴公堂稱前日見工人許阿保床上遺存我箱上鎖匙查問始知係歇去之工人林寶原張得生拋下以前時常失物林張二人備有鎖匙行竊之事可疑是以訴捕將二人拘案請究許供洋東見我舖上有鎖匙盤問來歴我確不知洋東便要將我交捕旋思我在房中無人入內惟林張二人曾經到過故向洋東說知經伊尋獲二人送案林張二人同供並未拋遺鎖匙前在洋東處傭工工資無着曾投英按察司控追尙未傳訊洋東竟將我等交捕送案伏求明察陳太守謂控竊無憑本不准理至林張二人旣稱在英按察司控追工洋均着交保俟訊供判斷再行候示云 
[毀物判賠] ○昨有少年程梅卿者衣履翩翩赴英公堂稱昨夜至復興酒店飲酒嘱備白雞一盤店夥稱雞已賣盡乃櫃上置有白雞全隻是以向論據云時候已晚零碎不賣我說買汝全隻何妨豈伊一味恃　爭毆我身邊携有珠花一對金鐲一付鍍金戒指四只其中戒指二只竟致失去是以將店夥二人交捕送究珠花鍍金鐲等呈閱復興店主投案聲稱昨夜一點鍾時店已閉戶此程先生進來要吃酒因伊是房東家人故不能回絕豈伊點一盤白雞囘伊無有伊見有全隻舉刀便割致店夥與論被毆並被毀壞盌盞價値無幾亦不敢與較量詎伊竟訴捕前來拘夥交案所遺失之戒指實在不知所毀盌盞呈閱店夥陳瑞生王文哉供同陳太守得供詞謂程身帶生物深夜入酒店滋事原屬咎由自取卽物件全失無憑亦不准理至毀壞之盌盞確有明證着賠洋半元完結觀審人咸服太守此斷爲至公至允云 
[射中燈虎] ○老妓回心　我龜旣厭　硤石聽　館主百尺樓主懲窒齋主同射○娃娃擺酒　總角之宴　古香居士射○橫　半林黃葉　莫愁湖漁隱高陽生嬾乞生同射○文王之民　昌黎　北湖散人消寒會圍鑪客紫庭散人古吳夢龍生懶乞生蓉仙氏惜紅生同射○非徒無益而又害之　謂語助者　消寒會圍爐客射○李師中謂安石似王敦　爲多白眼　紫庭散人惜紅生同射○大壯變初爻如月之恒　紫庭散人射○陵　上墳　古吳夢龍生籌耕軒主同射○阿房宮賦　而爲之牧之者　懶乞生射○嗣爲西伯　立發　籌耕軒主射 
 
 

Page 4

 
 
[黃高峯樵自湖北郵寄潤資索題助書畫册率成四律奉贈] ○水旱災深物力　人生大患是饑寒野無靑草奇荒至室有黃金續命難未必天心乏仁愛可憐民氣劇凋殘米珠薪桂談何易蒿目時艱發浩歎　鴻　嗷嗷劇可憐儒生有志在安全撣毫共灑憂時淚結社爭投潤筆錢始信文章能造福果然人力可回天琳琅滿紙勞珍襲同結騷　翰墨綠　江郎年少耽風雅　史縱橫樂嘯歌至性文章傳世易趨庭詩禮得聞多到門索畫思題鳳遠道求書好寄鵝一片熱腸消不得撫時感事奈愁何　學書學劍負光陰壯志蹉跎百感侵浪得虛名同燕石翻勞遠道餽兼金十年湖海相思切千里郵筒結契深自媿濟時無妙策高歌且勵歲寒心[  冬月旣望飯顆山椎初稿]  
[光緒六年十一月十三日京報全錄]  
　　宮門抄○發抄　旨四道○上諭三道錄前○都察院宗室麟　奏爲請　旨摺子○將軍銘等　奏擬請泒員招墾荒地摺子○閩浙督何等　奏爲甄別各員夾片○滇撫杜　奏請署鹽大使摺子○湖督李等　奏叅革各州縣分別追抄摺子○大臣榮　奏爲循例奏明摺子○十一月十三日禮部宗人府欽天監正黃旗値日無引　見○芸公溥英奎潤各謝賞伊子翎緞　恩○許庚身續假十五日○耀年續假十日○侍衛處奏派口外賜　之大臣　派出英煦○召見軍機　○發抄　岑毓英奏思南府蔡同春飭赴本任又以候補簫得源委署普安直隸同知奏　旨知道了欽此○又請將候補縣丞董繼舒革職永不叙用奉　旨董繼舒着革職永不叙用該部知道欽此○又請以副將曹有富等八名留黔補用奉　旨著照所請兵部知道欽此○又請以蔡興國補遊擊奉　旨兵部議奏欽此　○○都察院左都御史臣宗室麟書等跪　奏爲奏　聞請　旨事據河南廩生周世濟以兇搶滲殺重案延擱等詞赴臣衙門呈訴臣等公同訊問據周世濟供年二十八歲光州光山縣人緣生家今春二月初一日夜被賊萬長林等聚衆强刦一空重傷生父生弟等生呼鄰尾追獲曾克純一犯報縣委騐緝賊余名宋裴思言到案初十日生父斃命生復報騐僅將曾克純余名宋收禁餘槪不問生邀鄕約楊正興拿獲萬長林送縣迄未提訊生屢上控批縣究辦亦未定案等語餘與原呈大略相同臣等查該生周世濟控稱伊家今春夜間被賊萬長林等强刦並傷伊父伊弟等伊呼隣尾追獲賊曾克純報縣委騐後伊父死伊復報騐該縣緝捕不力伊拿獲萬長林送縣迄未提訊伊屢上控批縣究辦亦未定案等情控關被搶殞命稽壓含寃亟宜嚴切根究　抄錄原呈恭呈　御覽伏乞　聖鑒訓示再據該生結稱在本州控告二次本道臬司巡撫衙門各控告一次均未親提合併聲明謹　奏奉　旨已錄　○○臣銘安臣吳大徵跪　奏爲三姓東南查有可開荒地擬請派員試辦招墾以廣地利而裕餉源恭摺仰祈　聖鑒事竊臣銘安前因阿勒楚喀所屬瑪延河地方未墾荒地與三姓管界毗連奏請　欽派三姓副都統長麟阿勒楚喀副都統富和等會同查勘該處方正泡一帶與二吉力楚等山接壤恐與產　貢山塲有碍未便招墾　請奏明封禁在案本年七月間臣銘安與臣吳大　面商墾荒事宜適値臣吳大徵前赴三姓就近訪查三姓境內有無可墾之地總期與餉源有益與旂民生計　貢山圍塲兩無妨碍自可逐漸推廣招民領種旋經臣吳大徵會同三姓副都統長麟詳細籌商札委奏調吉林委用道顧肇熙佐領順霖英林等前赴三姓東南查明地勢察度情形據該道等稟稱三姓東南兩面附城百餘里封堆內係八旗官庄丁民原設佔居坐落毋庸招民墾種外查得倭肯河東南百餘里至巴胡力河又南至奇胡力河均有可墾荒地東西三四十里南北一二十里不等自嘠什哈嶺以南有平川地一叚土厚泉甘南北約三四十里東西約七八十里中隔倭肯河一道水路往來甚便舊有古城子並無民人居住又循釣魚毫迤南至分水嶺以南爲小鵰翎甸大鵰翎甸中有荒地一叚南北約三十餘里東西約二十餘里以上各段均係膏腴之地除山岡陡嘴河　水外約略核計不下二三十萬晌向無居民私墾與東路赫哲人等捕獵圍場相去尙遠亦與產參　貢山無碍如准招民承令開墾應請另派委員逐段淸丈安設村屯卽就倭肯河南北岸先行試辦實於三姓地方有利無弊等因並據該道等繪圖貼說稟請核辦前來臣等伏查三姓所轄境內有產參之　禁山有採捕樺皮箭　之地有納　貢貂皮之赫哲部落屢經三姓副都統派員查勘均照舊章咨請封禁自因愼重　貢山起見現旣查明東南百餘里封堆之外尙有荒地可墾自當因時制宜未便拘泥成案相應　奏明試辦招墾惟三姓邊地苦寒民居寥落將來招佃能否踴躍承領押荒徵租能否照各處放荒章程一律辦理統俟奉到　諭旨會同三姓副都統長　遴委妥員確切查勘出示招徠辦有端倪再行詳細具陳咨部立案所有臣等擬請試辦三姓放荒事宜緣由是否有當理合繕摺具陳伏乞　皇太后　皇上聖鑒訓示遵行謹奏請　旨軍機大臣奉　旨據奏三姓東南百餘里封堆外尙有可墾荒地卽著派委妥員詳細查勘畫淸界址明定章程試辦招墾該部知道欽此　○○閩浙總督臣何璟福建巡撫臣勒方錡跪　奏爲試用期滿人員甄別留閩序補恭摺仰祈　聖鑒事竊查定例捐納分發各官必俟到省試用一年後方准題咨補缺等因遵辦在案茲福建道員吉大文通判劉學海知縣胡炳升先後試用期滿俱應照例甄別據藩司陳士杰臬司鹿傳霖會詳請　奏前來查該員吉大文穩愼老成處事詳審堪勝繁劇之任應請留閩遇有道員缺出先行照例補用劉學海年力富强心地明白堪以通判留閩胡炳升年健才優辦事詳練堪以知縣留閩分別按班序補除將各該員履　咨部外臣等謹合詞恭摺具　奏伏乞　皇太后　皇上聖鑒謹　奏軍機大臣奉　旨吏部知道欽此　○○雲南巡撫臣杜瑞聯跪　奏爲遴員請署選缺鹽大使以裨鹽政恭摺仰祈　聖鑒事竊照雲南阿陋井鹽大使恒福前因患病呈經咨部開缺聲明遺缺現有應補人員扣留外補在案茲准吏部於光緒六年七月初五日行文知照按照限一百十日減半計算應以六年八月三十接到部文之日爲開缺日期歸八月底截缺是月分選缺大使僅祇此缺毋庸掣　查奏定章程嗣後雲貴兩省自道府以至未人流部選各缺比照該省請補要缺章程無論何項缺出由該督撫擇其人地相宜之員請補俟軍務平靖另起序補班次等因遵辦在案茲阿陋井鹽大　選缺臣督同司道在於應補人員內逐加遴選查有分發雲南前先補用鹽大使卓兆蕃年四十歲四川華陽縣監生考取謄錄遵例報　鹽大使職銜充　實錄館漢謄錄官全書告成議叙以鹽大使本班應得之缺分發各省試用一年照例題補同治七年三月十二日奉　旨　議欽 
 
 

Page 5

 
 
此呈請分發嗣經騐看分發雲南光緒三年十二月初十日經　欽派王大臣騐放照例發往十一日覆奏奉　旨休議欽此領照於四年十二月初九日到省因先經克復貴州興義府等處出力保奏光緒元年正月十六日奉　上諭着以本班歸候補班前先補用並賞戴藍翎欽此先於同治十三年十一月初一日離營當據稟經咨部於五年十二月初九日准部議覆以接到此次部文之日作爲該員候補班前先補用鹽大使到省日期照例序補等因在案臣查該員卓兆蕃年强才裕辦事勤能以之請署阿陋井大使洵堪勝任據藩司升泰臬司李德莪鹽法道鍾念祖會詳前來合無仰懇　天恩俯准以補用鹽大使卓兆蕃署理阿陋幷鹽大使實於鹽政有裨如蒙　兪允該員係補用鹽大使今請署鹽大使銜缺相當毋庸送部引　見仍俟試署期滿如果稱職另請實授所有揀員請署選缺鹽大使緣由謹會同雲貴總督臣劉長佑恭摺具陳伏乞　皇太后　皇上聖鑒勒部核覆施行再此案應以六年八月三十截缺之日起扣至十二月三十日限滿今請補係在限內合併陳明謹　奏軍機大臣奉　旨吏部議奏欽此　○○頭品頂戴湖廣總督臣李瀚章湖北巡撫臣彭祖賢跪　奏爲物叅虧短正雑錢糧銀兩之已革已故各州縣請　旨分別押追查抄恭摺仰祈　聖鑒事竊照湖北省交代經臣等嚴飭司道按限淸理不准稍有延次前有查出虧空之已革房縣知縣郭俊欠解任內正雑各欵銀七百三十一兩七錢八厘已故候補知縣朱榮實欠解署應山縣任內同治七八兩年耗羨及扣存減平等銀一千九百六十八兩四錢七分三厘署廣濟縣任內同治十一年扣存役食空曠減平等銀一千九十一兩八錢九分八厘已故教習試用知縣朱華欠解署石首縣任內正雑各欵銀四百三十九兩九錢八分七厘四毫經臣李瀚章同前撫臣翁同爵藩　先後奏明勒追並咨會各該員原籍催解迄今並無解到應請查抄家產備抵又續查出已故應山縣知縣周道源欠解任內正雑各欵銀九百四兩六錢六分七厘已故來鳳縣知縣袁　欠解署黃梅縣任內雑欵銀六百六十兩四錢九分五厘先行勒限追繳據湖北布政使王大經按察使龐際雲督糧道惲彥琦會詳前來查已革房縣知縣郭俊係順天宛平縣人已故候補知縣朱榮實係安徽涇縣人已故試用知縣朱華係江西南昌縣人相應請旨勒下順天府尹檄飭宛平縣查傳革員郭俊安徽撫臣檄飭涇縣查傳故員朱榮實家屬江西撫臣檄飭南昌縣查傳故員朱華家屬均勒限押追一面查封家產周道源袁　各虧短銀兩應請勒限原籍家屬於六個月內完繳解鄂歸欵如勒限無完亦一體嚴追辦理除咨戶部曁順天府尹安徽江西撫臣外謹合詞恭摺具陳伏乞　皇太后　皇上聖鑒謹　奏奉　旨已錄　○○奴才榮毓榮頣景瑞跪　奏爲循例奏明　陵寢急修各工請　旨飭交本年查勘歲修工程大臣敬謹勘估分別緩急修理以昭敬愼事恭查本年應報　陵寢各工據該管司員等開列各項呈報前來經奴才等親詣各處詳加履勘除情形稍輕並方向不宜者俱經劃除外應請修理者三十項敬繕淸單恭呈　御覽冉本年並無風折松樹亦無回乾柏樹合併聲明謹此恭摺具奏伏乞　皇太后　皇上聖鑒謹　奏軍機大臣奉　旨工部知道單併發欽此 
[浙省撫轅事宜] ○十一月十十一日傳澤鴻差人稟謝藩粮委幫辦滬局差叩謝　同知銜分先前補用縣曹礪成服滿由籍領咨　省稟到　補用縣戴鴻禎稟見叩辭管解海運經費赴滬局　改發浙江分缺先補用巡後周諧由京來省稟到　○二十三日學臺　拜會　蔣淸翊交缷濮院厘局來省稟到銷差　○二十四日分發江蘇試用道丁兆基服滿自歸安籍來省請咨稟妥 
　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
