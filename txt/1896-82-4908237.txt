# 1896 - 82 - 4908237

 

Page 1

 
 
[小輪船出售] [  美查有限公司啓]  
　　本公司有小輪船一隻名元寶泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[新印王叔和脉經青雲集試帖詩出售] [  圖書集成局代啓]  
　　王叔和爲西晉太醫令素以醫學著名所箸脈經膾炙人口顧輾轉翻刻貽悞良多兹從黄氏原刻及錢氏守山閣叢書釐訂校讎印成善本毎部四　價洋一元又青雲集試帖詩選擇精良雅合絶時眉樣爲應試者不可不讀之書毎部四太價洋六角賜顧者請臨北市掃葉山房及各書坊購取均可 
[中日戰輯出售] [  三馬路申昌書室啓]  
　　是書爲東莞王煜初先生所輯縷紀中日戰事自同治癸酉韓日齟齬以迄去歲李傅相在馬關定約原原本本洽見殫聞而唐薇卿民王扼守臺灣改稱伯理璽天德諸事亦附見焉外有水陸戰圖春秋地圖十八省圖地毬圖臺灣圖六幅界畫明細五色相宣刻已印釘告成毎部實價洋銀一元二角諸君子有留心時事者請惠臨選購可也 
[論掘墳慘報事]  
　　城市人家墳墓多在鄉間或一二里或一二十里不等非皆取其地之幽僻而遠隔也居人稠密之區旣無隙地而且滄桑易變故卜葬者以鄉間爲妥以沈寂爲宜并有惑於風水之積習不遠數十里以訪牛眠者雖親骸得所而照顧殊難卽孝子慈孫念切祖塋亦不過祭掃逢期一年一度或有一年兩度斷不能常川往視故或托近墳人家照顧或專雇人管理毎年稍酬其植或有墳屋者卽招貧乏之人守塋餘田不取租值且酬其工食之費俾得常川照顧以免薪木之被殘牛羊之踐踏且以杜匪徒掘墓倒棺之患然名雖看守而其實亦未必經心築墳之時旣欺生而多方要挾旣築之後又以耳目之不及而暗地摧殘在有勢力者鄉人尙莫敢誰何否則墳主頗難駕馭此世俗之通弊也然看守墳墓者謂之墳丁猶家人僕隷之類若知其不能盡心管理墳往可以呵斥驅逐另招妥當之人而不能常受其挾制也若杭省則謂墳丁爲墳親視之如至戚待之若上賓昔人有諺聨云宰相墳親大和尙爲杭省之土産對狀元戲子小夫人爲蘇省之鄉風可知杭省墳親之尊大由來久矣别處所謂墳丁者雖皆近墳之人然不過如奴隷輩耳杭省墳地大半得之墳親儼然賓主雖售地與人已得善價而仍若爲其世業也者自錢塘湧金門外萬山叢疉杭人墳墓多在其中非熟識墳親不能得其地非要結墳親不能葬其地所以墳親之權爲尤重也前報紀掘墳慘報一節不特墳親之挾持墳主爲可惡其忍心害理卽得慘報亦不足以蔽其辜者矣據云杭州清波門外雞籠山地汪某向以管墳爲業兵燹以後查知無祀墳塋甚多因利其地可得善價乃私將無主之墓開掘一空塡平泥土以充吉地另售與人安葬如其風水較好則其價亦倍蓰數十年來積資甚鉅去冬汪又平得古塚一所其妻驟然得病未及數日而殁而一子一女亦相繼而殤家中祇存一女今正聞某富紳欲購墳地央人則合將所平之地售去進城領價後比至家中卽昏倒於地次日一命嗚呼徧身皆青腫云云按刑律凡平治他人墳墓爲田園未見棺槨止一塚者照律杖一百如平治多塚毎三塚加一等其因平治而盜賣墳地得財者均按律計贓准竊盜論加一等贓輕者各加平治罪一等知情謀買悉與犯人同罪不知者不坐因平治而見棺見屍并棄毁屍骸按例應擬軍遣斬絞凌遲者仍照各本例從其重者論國家定例何等森嚴乃汪某利令智昏不顧官法之繩不顧暴骸之慘以爲無主之墳且年代深遠可以惟所欲爲詎料陽法雖逃隂譴難寛妻子驟殁之後自當翻然悔悟或可挽回而又悍然不顧求善價而沽此種人可謂至死不變而卒自殃其身一家絶滅與無主之墳等無主之墳當時非無葬之祭之者若汪某者恐更無人葬之祭之矣雖因果報應之說渺渺無憑而據理以言爲惡斷無不執之理况律載發掘常人墳墓開棺見屍爲首者斬立决汪某已不僅掘一人之墳墓一家相抵亦不爲過夫所謂風水者不過取其地之得氣耳風水原不可盡信而就風水而論則葬過之地其地氣已洩不堪冉用乃第據形勢以欺人而不知者遂爲其所愚如以熟地爲無用何形家不能看出地氣之已洩未洩使　然葬之斷不能望發跡則不特前葬者被其害後葬者亦將受其害且旣爲無主之墳其地之不善可知矣如以熟地爲有用則何地不可爲葬而何必講求風不水哉竊謂平地盜賣之事未始非世之惑於風水者多有以起其漸而動其貪也風水其可過信乎哉 
[本館接奉電音]  
　　昨日清晨京電傳來上諭二道敬謹譯登○本月十一日奉上諭貴州按察使著希蓮補授欽此同日奉上諭廣東瓊州府知府員缺著鹿學良補授欽此 
[電信譯登]  
　　本月十一日京師來電云由京至漢口鐵路由粤東及直隷人招集公司禀准恭親王承辦所需之欵公司中先籌一半其餘招各華商入股俟建成後數載始交與國家又云駐京法國使虑商之總署請在廣西建一鐵路直達龍州迤邐與越南東京鐵路相接 
[東沽兵變]  
　　天津西字報云開河之後官吏擬將所有湘軍五千名調回湘省旋有若干名附海定公平二輪船南下其餘在東沽另候他船附載本月初四晚忽然起事互相接戰直至初五日尙在交鋒計斃弁勇其十八人事定之後將屍抛入河中大沽砲臺統領知肇此禍急帶勇彈壓湘軍一見卽欲與統領爲難統領立飭部下開槍擊死三人傷一人直隷總督王夔帥得報卽調兵二千名帶格林砲前往將湘軍器械收回然後限令上永清輪船載回原籍查肇禍之由各勇皆稱守候在此日食不給枵腹難捱故向上游求食至官弁則又謂若輩因賭錢啓釁實不知其究竟若何也 
[西報譯登]  
　　某西報云答浪施華利人前與英員陳生互閙事後答人嚴爲防範某日議得英國大有俯視一切之概恐欲與我等不和兹擬永遠不准與英國相合預備各人同心竭力毋稍疏虞有渝此盟决不寛恕又云俄德法三國互相聨絡德造之意以爲我國極應與俄人和好是以函達俄廷申明此意并言擬親赴俄京賀加冠之禮 
[日本議院紀聞]  
　　日本西字報云華歴正月二十九日國會開議時衆議院言去年三浦公使在高麗有事時我國曾告知駐俄公使令轉奏俄廷表明日本人心跡并請將三浦重懲俄國外務大臣答言三浦之重懲與否與我國無干至我國若何舉動我朝廷自有權衡公使謂請問舉動若何外務大臣答以本國機宜不足爲外人道也 
[日事二則]  
　　日本西字報云日廷現在定造輪船數號來往歐洲目下各船尙未工竣因租賃三船按期來往 
 
 

Page 2

 
 
一船賃自英國容積五千九百噸二船賃自德國各容積三千五百噸又云保國運往日本之木棉多有攙水者日本木棉商深爲不悅遂議開設木棉會社凡所到木棉先由社中人查察其費毎一百斤抽銀一分 
[宣南雜錄]  
　　署兩江總督張香帥等奏請江南二十一年分冬漕河運十萬石仍由河路起撥運通交倉至海運米石請一半運米一半折色於二十二年正月初五日由内閣抄錄原奏到部奉旨著戸部迅速籌議辦理欽此兹經部議覆河運米石照常運通刻已先行飛咨該督撫等照辦水脚剥船各經費亦仿照前案辦理江北河運十萬石照江南一律辦理至所奏海運一節聞剛子良少司農恐兵倉短少人心惶惑折解一事迄未畫押部臣酌核未定故尙未覆奏云○同文館添設漢教習一員於正月二十八日總理各國事務衙門示傳應補此缺之候補教習李祚培係四川江安縣拔貢生限於十日内到署倘逾限不到另傳扣補○國子監算學二次出示招考漢算學生舉貢生監俊秀人等願報考者取具五六品同鄉京官印結迅速報名限於二月二十日截止又欽天監因肄業天文生懸額無補刻亦出示招考各直省舉貢生監以及俊秀人等情愿報考者取具五六品同鄉京官印結迅速報名限於三月初一日截止○前門内願學堂義學春季大課定於二月初五日開考當日清晨報名領卷○某甲京南馬駒橋人因欠債被控逃避外出經原告偕同官役指傳其婦到案交官媒看押忽一夜婦死於官媒家官媒家居南官園地方係屬南城地面經本城司官帶女仵相騐仵謂係因病身死嗣不知因何突於正月二十四日詳請會騐廿五日五城城憲派各司官會騐至曾否騐出别情容續訪再錄○戸部陜西司某司員車夫因與某經承勒索節規彼此口角車夫倚勢揪打被某經承禀明堂司各員堂憲飭將該車夫荷校部署前示衆一月○西便門外白雲觀年歴正月開廟自上元後至十九日遊人蜂擁紛至沓來今年十七日有兩太監同車往遊行至廟前適有一車在前奄人之御見前車不整乘輿人衣服平常甚藐視之又值路隘奄人之車飛越不得兩相齟齬後御怒毆前御兩奄人下車相助被西城察院派來彈壓局勇解散詎前車中乃某京憲也見其御被毆乃出名片送辦局勇見名大愕至車前請安京憲囑將後車三人交城憲發落局勇遂將二奄曁御人鎖赴廟中而去○客冬雖屢得雪惜未深透今正京師糧價復有增漲之勢新正廿六日驟爾隂雲密布五更後祥霙飛舞次日竟日大雪向晚積可盈尺雖春雪不如臘雪而四野霑足二麥可望有秋大田亦易於布種矣 
[北通州近聞]  
　　訪事友人來函云客有自蘆溝橋來者述云蘆溝橋鐵路業已平墊灰石附近地方多有人購地預備建造棧房戲園茶社飯店等刻下工匠麕集一俟瓦木到齋卽大興工作矣○近聞鐵路工程復擬由蘆溝橋接至京西房山縣以爲將來連煤之用○立春後氣候日見和煦河氷漸漸開釋不意正月十五日後東山北山連日大雪東北風狂吹嚴寒貶骨滴水成凌以致河氷復結直至二十四日風息天氣漸漸回煖北運河現已開凍由牛郎山開至武清縣地方大約二月初旬船隻可以北上矣○沙石兒通州人因疉犯路刼重案捕獲鎖押外班房去冬某夜趁看役酣睡時偕同在押刦犯張長立兒越墻逃逸各自分散張旋在齊化門外被獲沙石兒逃住口外充兵一日因酗酒滋閙事聞於管官本擬按軍法懲治因同營兵環跪乞求寛恩送縣縣官研訊之下沙改稱王姓僞供順天昌平州人當堂重責二百板遞解回籍前日路經通州寄監被捕役看破據情禀官邑尊提訊供認原名沙石兒通州人歴訴在前逃逸情形不諱隨將夥犯張長立兒提出對質供認夥刼逃逸等情案無遁飾飭差釘鐐收禁此誠天網恢恢疎而不漏此犯原擬軍流今罪上加罪將來定讞時恐難免身首異處也○年例北關三官廟於正月間演戲祀神恭待水火二部今届雇定梆子腔公順和班於正月二十三至二十六日演戲四天士女往觀者人山人海幾無容足之地凡赶會經營之輩無不蜂擁而來眞可得數天熱閙也○務關廳同知姚小浦司馬承修温榆河工修補知縣苗韻軒大令承修潮白河工前日到通謁見道憲禀商一切現因天氣尙寒氷塊未能盡釋改於二月初三日開工上憲限三月杪一律工竣勿得悞南漕運道○去年入冬後雨雪愆期雖經地方官疉次設壇祈禱總未普降祥霙正月二十七日早晨隂雲淡淡雨雪霏霏繼而雪花如掌飛舞半天直至日暮始止雪深尺許次早天開雲霽旭日東升遍地氷雪融釋盡渥田疇矣○年例東街衆鋪商捐資演戲祀神今届雇定京都小鴻奎班於正月二十九日起在東海子演戲四天班内名角極多銅琶鐵板幾於裂石穿雲燈彩尤變換無窮悅人心目兩旁看臺百餘間甚有樓高四起者棚匠按看臺之遠近定價值之低昻距戲臺較遠者大約毎間亦須租錢七八吊文無不獲利三倍○東關某姓有男孩二一七歲一五歲在門口嬉戲被拐匪用迷魂樂拐去行至橋頭適爲孩之母舅所見上前攔阻二孩目瞪口呆不能言語當將拐匪扭住究詰一味游言卽報該孩之父母將拐匪送州究辦 
[都轉回轅]  
　　訪事友人來函云兩淮運憲江都轉日前因公晉省謁見劉峴帥禀陳要公已紀昨報兹聞運署接省中電信悉都轉業已公竣於初七日禀辭言旋本署各項執事均於初八晨出城伺候直至下午四點餘鐘憲舟始抵碼頭隨卽升輿排導回轅 
[扶桑雜記]  
　　日本某日報云東歴本月十三號日本派高雄軍艦赴元山保護商人十四號又派吉野軍艦赴仁川按高雄其者爲塔卡哇吉野其音爲尤希諾○中日通商條約議久未結近日我華駐日大臣裕星使與日本外交官某君談及此約我中國人與貴國人共望速成然恊議不决之處非當局者之怠慢也實因事出艱難耳猶憶去年所訂馬關條約就中以列國交際最惠之國待日本一條關係至重且大刻下李傅相奉命赴俄接辦者方訂期續議大約彼我締結當在五月間矣○日廷遣赴俄國賀加冠禮之山縣大將有朋因病未獲與伏見親王同行兹者病已小愈擇期本月十五號由東京起程送行者不下二千餘人午前八點鐘時乘火輪車至横濵神奈川縣知事以次文武官員數百人迎於道左當啓行時伊藤首相西鄉大山西園寺各大臣及山地中將等數十人同往至十一點鐘時登美國公司船此次所帶國書於本月二號裁定凡五百餘言繕以金地菊花桐葉紋貴重之紙又風傳山縣氏此行除致賀外尙有外交重要公務意在與俄人恊議同盟云 
[整頓租界]  
　　漢口采訪友人云鎭上五碼頭租界中鋪戸如雲終日甚囂市塵上兩岸餅攤水果攤肉攤菜攤分排如雁一望成林以致九逹通衢轉使行人擠擁一遇馬車轆轆而過執鞭者大有掣肘之虞英領事官某君見之特飭西捕華捕連日將各攤盡行驅逐復經工捕局派土工多名培修馬路以利車行 
[春寒料峭]  
　　訪事友人來函云揚城入春以來天時極和煦本月初時或隂雲靄靄時或旭日曈曈地滑如酥礎潤欲滴氣候更覺温煖居人易裘而棉猶汗流不已至初五頭上片雲大有催詩之意傍晚雨師果惠然肯來初尙細洒廉纎沾衣欲濕迨夜過半陡聞空際霹靂一聲遂如銀河倒瀉未炊許卽止而西北風遽起鳴條拔木無殊虎嘯龍吟氣候亦由是轉寒瑟縮情形不减四九晨起見硯池茗碗俱結厚冰萬家鴛瓦一白如銀因風柳絮猶飛舞堦前至九點鐘始止阿香滕六兩君並駕齊驅向所罕見至初七晨風聲猶怒吼不休聞城外各鄉茅屋多有吹倒者江口亦止渡一日迨初七下午箕伯之威始歛春寒料峭無不高聳詩肩彼典衣貰酒者當亦意料所不到也 
[武林選勝]  
　　杭州采訪友人云本月初五日清晨天大雷雨繼之以風午後略放晴光入晚星光皎潔而峭寒驟至幾於獸炭無温初七晨密雲不雨至十點鐘後溟濛細雨溼欲沾衣至申初又北風怒號屋宇震動雨猶未息間以雪珠淅瀝之聲不絶於耳初八日起視鴛鴦瓦上依然密洒瓊瑶居人御重棉猶苦山肩雙聳也○詁經精舍爲舉貢生員課經古之所廖中丞示期本月初六日甄别委向子冕太守人冠點名給卷題爲不作無益四句數之法出於圓方賦以題爲韵賦得先後筍爭滕薛長得爭字五言八韵重設海軍議限初七日繳齊 
[粥廠停止]  
　　金陵訪事人云粥廠由官發給倉米煮粥散放例以三個月爲限計自去冬十一月初旬開廠至正月底止限期已滿昨經 
 
 

Page 3

 
 
藩憲瑞方伯曁城内保甲總局章觀察城外保甲總局袁觀察赴督者禀知撤廠各局員以次銷差廠中就食窮民土著有限客民居多半係江北逃荒來省者刻下料理歸田謂自此無飢寒之患不料月内暢晴天氣尙覺和煖出月以來隂晴不定時寒時燠初五鎭日隂雨至薄暮電光閃閃雨點更粗屋瓦俱震檐溜聲淙淙不絶於耳侵曉朔風怒吼頓覺寒氣砭肌身御重裘屋添獸炭猶是高聳鳶肩彼無袴公依然蝟縮街頭思念黄棉襖子不置一寒至此何怪迢遞歸途者尙須束裝以待也 
[茶務將興]  
　　漢口采訪友人云韶華易逝歲琯逼人九十春光又將虚擲漢上值茶務待開之候浮梁賈客絡繹而來布置一新以便錦標爭奪上下客棧氣局輝塵而新年失業之人多若恒河沙數各尋門徑包攬附莊採茶諸事宜終日皇皇幾至鐵鞋踏破矣 
[啓征上忙]  
　　訪事友人來函云揚州甘泉縣向例仲春啓征昨方大令特頒貼紅諭一道示期本月初二日開征本年上忙錢糧仍照向章於大堂設櫃令民自行投納隨時給串不准胥吏多索分文想各花戸具有天良定必輸完踴躍也 
[嘉惠士林]  
　　杭友信云近來紳富崇尙西學毎多幣聘西人教習所苦修脯甚巨寒士無進身之階現在英教士集君在皮市育英義塾開設西學館願學著毎月减取修金四圓如係極寒之士當可酌减嘉惠士林可謂至矣 
[演戲酬神]  
　　揚城訪事友云江西會館毎年春秋佳日必演戲數旬以答神庥本月初旬會館外臺業已開演笙歌嘹喨袍笏鮮明有某青衫聲色俱佳尤爲全班翹楚聞某日演賣胭脂一齣媚態柔情幾令見者魂銷心醉而臺下觀者一時柏掌喝采之聲不啻春雷之發一時人如湧潮致將西邊女臺擠例一半臺旁卽係後院角門其未遭傾跌者咸紛紛扶掖而出然釵横鬢亂狼狽不堪矣 
[嗜賭喪身]  
　　金陵采訪友人聚寶門内城西倉頂上某姓帳房學徒某甲年未成童素有劉盤龍之癖平時居停約束甚嚴故尙能恪守本分去年度歲時積得壓歲錢若干新正各處賭風甚熾遂不免故智復萌日前携資與牧豬奴游五木無靈三戰三北連賭旬日除資本罄盡外並將所借居停之皮馬褂質錢輸去狼狽而歸自念設遇盤詰有何面目對人於是神色沮喪潛購阿芙蓉膏背人吞服逾時毒發經帳房同事知覺延醫灌救醫言躭延過久藥力難施旋即一命嗚呼事後帳房夥述及其父曾爲本店同事因宿欠被累服毒自盡故主人將甲加意優待兹竟蹈其覆轍本支並無姊妹兄弟宗嗣以絶噫慘矣哉 
[恭匾額]  
　　滬南商船會館供奉天后聖母神像經前蘇撫憲奎大中丞奏准頒賜匾額定期本月十二日敬掛已列報章昨日清晨由總董王介眉部署一切排齊全付儀仗進小南門往西門因萬壽宫恭迎匾額由陳市安橋過三牌樓繞縣署迤邐往南出大東門至會館敬請懸掛前導除旂鑼傘扇外有天上聖母春秋祭祀等銜牌十餘對衝風灣號皇命馬執事馬對馬令旗馬數十匹更有看馬一乘掛綴綵球燦爛如錦全付鑾駕簇簇生新逍遥傘四頂掌扇一對八拍一班清音兩起沿途奏樂音韵悠揚更有督標奇右兵撫標滬軍營提標右營整隊護送毎隊皆有武員乘馬押隊衣冠整肅翎頂輝煌勇丁咸執大旗大刀共有二百名黄亭二座一安聖旨一奉匾額其文澤被東瀛四字上挿金花再有御賜玉如意一枝殿其後者有花衣對馬八人經過之處觀者如雲 
[恪恭將事]  
　　致祭文昌已登昨報昨日清晨本城道營廳縣以及佐雜各官先後命駕至城南也是園文昌閣拈香致祭恭行三跪九叩首禮衣裳濟楚穆穆皇皇禮成退入官廳茶點後坐談片刻分道而回 
[讌賓聨志]  
　　俄羅斯駐滬總領事聶君鼎定於昨晚在公署陳設大餐讌出使俄國大臣李傅相七點鐘時傅相偕邵小村中丞黄幼農觀察及伯行仲彭兩公子同往聶君殷勤欵接暢談時事至十一點鐘始席散亦一時盛宴也又探聞出使英法義比大臣龔仰蘧星使之公子心銘太史定於今日讌李傅相於張氏花園並招菊部演劇昨日已飭人在園准備一切矣 
[西筵讌客]  
　　機器紡織局總辦盛觀察假法界密采里西　設筵恭請傅相橋梓及出使隨員諸君傅相因有要公辭不赴席長公子伯行觀察偕各隨員乘坐馬車於前晚七點鐘時駕臨密采里西館由總辦躬邀入席觥籌交錯賓主盡歡直至斗轉星横各興辭而 
[巡員請假]  
　　本城巡防西局委員候補縣丞楊二尹顯樞因事赴道轅禀明請假回籍道憲黄觀察准如所請卽行札委候補道庫大使樊二尹恭振接理樊二尹奉到憲札不日當赴道轅謝委赴局接差矣 
[幸未成災]  
　　本城八鋪晝錦牌樓西首小弄内丹陽人李寶寶家做金箔爲生前晚因撥翻脚爐灰於柴窠内當不知覺不意星星之火易致燎原延至三更竟爾烈烈轟轟滿室通紅舉家驚惶萬分猛力施救得以息滅然房中被褥物件均成灰燼矣亦險已哉○某姓住居英租界鼎豐里於前日之晚燃點洋油燈照尋物件偶不經心致將洋油潑翻燒去蚊帳等幸其事尙早大聲呼救經鄰里畢集極力施救得即息滅雖未成災然受驚已不淺矣 
[火警續述]  
　　美界火警已登昨報兹悉所焚之洋房四圍並無牆壁亦無鴛瓦均以木板造成咸呼爲板房第十二號門牌在吳淞路有恒路嘴角居住是屋之西人聞在某領港輪船執役其時尙在輪船豈知家内竟罹斯刦查其起火情由據說樓上置有火爐一架因火力太猛以致火光炸裂延及板墻立時上熾捕房瞭見卽鳴鐘告驚虹口皮帶車首先馳至黎捕頭督領中西探捕臨塲彈壓迨英法二界水龍車轆轆而來祝融氏早以返駕祗燬板洋房一幢云 
[立碑徵信]  
　　本城邑廟前年秋間經董事曹寄耘等勸捐籌欵重修大殿頭門吹鼓亭等處並開光神像支欵所費不資皆賴各信士捐集而成刻已工竣事畢曹董遂將興工始末情由並禀帖示諭以及徵收各戸捐欵刊碑勒石共成碑石十三方字跡甚清砌在大殿東西墻垣之中俾衆一覽而知亦足照徵信矣 
[英公堂瑣案]  
　　前日有一小孩在途中徘徊啼哭被包探倪順全所見當將小孩帶至捕房捕頭飭將好好看住解送公堂安置昨届堂期訊案倪探將孩解案請問據稱年甫九歲餘言含糊屠别駕命暫爲留養俟其家屬到來認領○二百六十六號巡捕解送陳生甫至案請爲訊究陳供昨往華英藥房購取戒烟藥偶然貪小乘間竊取香水瓶兩個適被巡捕所見如今只求恩典别駕著將陳生甫管押五天以儆○包探黄四福投案聲稱前曾犯竊之巴來狗王和尙等今又來竊取住居泰安客棧錢芝增珍珠烟袋衣服等類由小的緝獲人贓送案請訊錢芝增申訴前情並請領贓巴來狗王和尙俯首求恩屠别駕得供之下著將巴來狗王和尙各押捕房一月以儆吊出之贓給失主領去○一百十八號華捕解東洋車夫陸根郎到案聲稱昨日祥茂洋行西人坐包車行經某處突有陸根郎推車飛馳而來致將洋人坐車撞斷車擋當卽扭住交小的送案請斷陸供詞支吾屠别駕著陸根郎賠洋十元以償修車之費陸又稱小的貧苦異常無以交付别駕以陸旣無力著傳到車行主朱竹成到案再訊○四百四十九號華捕解吳和尙汪蘭桂陸祥生等至案請爲訊斷吳和尙供伊等無端尋事致將小的痛毆今拘案下請求恩典汪蘭桂陸祥生供實因細故口角以致互扭成毆旣將小的等拘案請求宥恩屠别駕以流氓打架有干例禁著將汪蘭桂陸祥生各責一百板以示薄懲○三百七十九號華捕解送在途拉客之野鷄妓女陸二寶及傭婦裘李氏至案請爲議罰陸二寶裘李氏同供係蘇州人實不知租界規矩以致悞違定章以後决不敢再犯矣屠别駕以無知初犯格外從寛著交家屬領回以後不准再犯陸等叩謝而退○某號水巡捕解送林華氏張盛金王 
 
 

Page 4

 
 
松私等至案聲稱林華氏等不應裝載火油停泊河中有干租界章程是以一併拘送來案請罰林華氏等供小婦人小的等皆以撐駕剥船爲生昨裝法租界錦章洋貨號之火油運往某處交卸適被巡捕所見拘來案下求開恩典屠别駕著林華氏罰洋十元具不再犯切結張盛金正松和各罰五元各具切結存案候查○該捕又解划船婦陸周氏船夥張銀生至案聲稱彼等輪船尙未停輪遂卽跳上接客有干例禁拘案請辦陸周氏張銀生供以後不敢矣屠别駕以輪船未泊跳上接客實爲險事著各罰洋二元具結以儆將來○三百八十二號華捕解送錢姚氏錢士桂錢阿比到案請訊錢姚氏供係寗波人士桂是小婦人之姪阿比是小婦人之子阿比時來向吾取使用由士桂帮同前來小婦人不依伊等瞻敢將小婦人辱駡毆打實干法紀士桂阿比供借錢是實不敢辱駡毆打求爲恩典屠别駕著將士桂阿比各重責二百板以儆○施包探拘送竊賊王阿三周永全二人至案禀稱王等係船上人某日在碼頭上竊取舊鐵若干斤小的查獲人贓送案請爲究辦王阿三周永内同供以後不敢再犯屠别駕商之領事以駕船爲竊實屬可惡著將所駕之船充公再各枷號七天贓俟失主領去○二百四十九號華捕解韓太盛張阿大至案請訊韓供被張竊去衣服等物張認竊不譁屠别駕著將張笞責一百板贓交失主○邵小牛扭楊開明至案稱小的開茶肆爲生昨有楊前來啜茗無錢惠鈔反來尋事吵閙致被擲去碗盞等物請訊楊供下次不敢矣屠别駕著將楊開明責一百板押七天以儆將來 
[福奠蒼生]  
　　無錫隠名善士因念災區孔亟親臨敝堂助賑洋一百元培桂軒賑洋二百元寶山周昌齡求病愈賑洋五十元許季生洋四十元京口願壁誠心堂洋三十元蘇垣恒孚銀樓正月分集桶捐洋三十一元銅洋三元章存德堂洋五十元又助施粥洋十二元銅洋九元值此湖南十二州縣遍地餓莩朝不保暮之時乃蒙先後惠助賑欵俾垂斃哀鴻得慶更生敬爇心香莫名感謝惟是眼前籌捐弩末所望同居覆幬共齊持艱力持大局福奠蒼生感召天和災黎幸甚[  上海六馬路仁濟善堂籌賑公所施善昌堂謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[船戸待保]  
　　糧米船戸汪瑞興周必得任常庸三人在閔行滋事打毁醉　園酒館物件經黄浦司巡檢陳二尹查獲並將帮同滋事之王章照等九名一併送縣訊辦王等收所後由船主保釋汪周任枷號在案前日枷期届滿由差保具禀請示前日旁晚時帮審委員曹明府蒞縣升堂飭堤汪等到案嚴斥再三喝令開枷交差看管候覓到妥人取保方准放去 
[法捕房瑣事]  
　　永興里十四號門牌爲閩人某甲賃居因雇小車一輛裝運米石停車路側鄰居八號門牌有八齡之孩子出外玩耍適該車倒翻車夫悞爲該孩有意搬倒在頭上輕拍一下孩父某乙以該車夫不應擅責幼孩與該車夫理論牽涉甲夥某丙互相爭扭爲巡街捕拘入捕房捕頭命車夫押候解堂訊究○昨報紀小偷竊取長檯一隻以事在新北門城脚飭送北局辦理兹悉經局員訊問之下以失主仍在租界送回捕房飭傅失主領贓該竊又供出醬園弄舊貨阿二收買竊贓捕頭飭探查詢阿二一味强項帶回捕房禁押一并解堂訊究○三道頭捕鄭湘寶在小東門查悉跑灘之某丁於正月元旦在興聖街失愼搶火潛逃迄今未獲昨日在途遇見帶回捕房捕頭命押候堂期解訊 
[美捕房紀事]  
　　積竊朱福生昨晨在崑山路爲包探范進才查獲詰問之下知打靶塲一帶陸續失竊均此賊所爲因卽拘至捕房押候查明送廨訊究○粤産某氏婦賃居百老匯路第七十四號屋内向曾爲賣笑生涯與同鄉曾阿二情密所擲夜度資不可數計今者氏去邪歸正與粤人某甲姘識不復作倚門生活矣而曾之囊資早已揮霍一空殊形窘迫因慮前情前晚尋蹤而至登門告貸氏竟以閉門羹待之曾大怒奪門而入預帶糊椒一包遥撒氏目遂乘勢攫其所帶金戒指一枚而遁氏卽奔訴捕房捕頭派包探范進才前往拘拿早已不知去向○本邑人胡阿三住北四川路第一百六十八號屋内前晚八點鐘因事至南市及回已十二點鐘矣見洞門盡啓屋内諸物已不翼而飛立卽投告捕房求請查緝捕頭頷之 
 
 
 

Page 10

 
 
   
 
 

Page 11

 
 
[光緒二十二年二月初二日京報全錄]  
　　宫門抄○新撫陶奏揀員升補同知摺○又奏委署司道片○又奏委署道員片○護陜撫張奏彚報委　　署詶　各缺摺○又奏甄　　縣各缺片○又奏陜省各官年終密考請由督臣辦理片○將軍長奏伯都訥右翼烏拉各恊領請飭　補用定章片○晉撫胡奏請派員查閱營伍片○二月初二日刑部都察院大理寺正黄旗值日無引見○潤貝勒謝前引大臣恩○鍾公明秀各假滿請安○鳳鳴因伊姪以文職用謝恩○承侯雍和宫聽經覆命○景星謝授陜西陜安道恩○湖北荆州府知府舒惠謝恩○李紱藻伊克坦謝充日講起居注恩○濟澂謝授右庶子恩○候補知府陳兆慶謝恩○大額駙續假十日○信侯續假五日○召見軍機景星舒惠○皇上明日寅正至社稷壇行禮畢還宫卯正入座喫肉後至頤和園皇太后前請安畢還宫○○頭品頂戴甘肅新疆巡撫臣陶模跪奏爲揀員升補要缺同知以裨地方恭摺仰祈聖鑒事竊據新疆布政使饒應祺鎭迪道兼按察吏銜丁振鐸會詳稱英吉沙爾直隷廳同知李慶棠因病開缺回籍係光緒十九年四月二十四日奉旨按行文例限計算應以是年七月十一日接到部文之日作爲開缺日期所遺英吉沙爾直隷廳同知係衝繁難三項要缺應卽揀員請補以重職守查南路新設各缺經前撫臣劉錦棠奏准由外先生揀補一次以後出缺援照甘肅變通章程辦理查章程内開丞倅州縣以及佐雜各要缺將現任各員按照應升官階任内無論有無升案並是否到任實授以及歴俸試俸未經期滿各員准擇其人地相宜者一律升調又定例現任人員保舉以何項官階肜及以何項官階補用凡係指定官階應歸候補班内補用人員除應升之别項缺出仍照例升用外如遇所保指定之項缺出祗准歸於候補班内請補概不得仍行請升各等語今英吉沙爾直隷廳同知要缺於現任人員内逐加揀選查有在任候補直隷州知州迪化縣知縣黄袁年五十三歲湖南善化縣人由附生於同治十二年在湖南援防捐局報捐運同經歴指分廣東加鹽課司提舉升銜並免赴部騐看是年十一月經湖南撫臣騐看給咨十三年五月十四日到省試用旋經前陜甘總督臣左宗棠因該員前在軍營効力於克復烏魯木齊等城案内彚保光緒三年九月初五日奉上諭着免補本班以知縣仍留廣東歸候補班前儘先補用欽此六年復奉委赴甘肅偵探軍務十二月十八日行抵湖南原籍便道省親適於七年正月二十一日丁母憂九年四月二十一日服滿起復經劉錦棠調營差遣新疆六載邊防案内彚保十年十月初四日奉上諭著俟補缺後以直隷州知州在任候補並賞戴化翎欽此是年委辦總理文案事務十一年留省候補八月十七日禀到十二年奏准留於新疆委用十三年奏補葉城縣知縣是年九月初一日經部覆准照例以奏文准補之日作爲直隸州知州到省候補日期十四年十一月二十七日到葉城縣本任十六年奏請調補迪化縣知縣經部覆准是年九月十五日交卸葉城縣事十月二十九日接署疏附縣篆務十七年四月二十七日交卸疏附縣事八月二十二日到迪化縣本任新疆城署各工案内彚保請俟補直隷州知州後以知府在任候補經部議准十八年十月初八日具題奉旨依議欽此十九年三月十八日交卸迪化縣事八月初一日接署和闐直隷州篆務新疆七載防戌案内彚保請俟歸知府班後加三品銜並加一級旋經部議請加一級核准誩册所叙之加銜應改爲俟離任歸知府班准加鹽運使銜是年十二月初二日具奏奉旨依議欽此二十年八月初八日交卸和闐州事二十一年十月十七日仍回迪化縣本任查該員黄袁宅心和厚辦事精詳在新疆年久邊情熟悉歴任各缺辦理一切諸臻妥恊以之升補斯缺洵堪勝任人地亦極相宜等情詳請具奏前來臣查該員黄袁老成穏練辦事勤能合無仰懇天恩俯念要缺需員准以在任候補直隷州知州驼化縣知縣黄袁升補英吉沙爾直隷廳同知員缺洵於地方有裨如蒙俞允俟奉部覆併案給咨送部引見以符定例謹恭摺具陳伏乞皇上聖鑒訓示再所遺迪化縣知縣係衝繁難三項要缺應請扣留外補至該員各任内並無叅罰案件合併聲明謹奏奉硃押吏部議奏欽此○○陶模片再新疆布政使饒應祺奉旨署理新疆巡撫所遺布政使員缺應卽派員護理查有鎭迪道兼按察使銜丁振鐸堪以護理遞遺員缺查有伊塔道英林堪以調署英林未到任以前鎭迪道兼按察使事務仍由丁振鐸暫行兼理除分别飭遵外謹附片具陳伏乞聖鑒謹奏奉硃批知道了欽此○○陶模片再伊塔道英林業經奏明調署鎭迪道兼按察使銜篆務所遺伊塔道員缺查有二品頂戴遇缺儘先題奏道李滋森堪以委署除由臣檄飭遵照外謹會同伊犁將軍臣長庚附片具奏伏乞聖鑒謹奏奉硃批吏部知道欽此○○頭品頂戴護理陜西巡撫布政使臣張汝梅跪奏爲彚報委署調署州縣各缺恭摺仰祈聖鑒事竊各省州縣無論奏調委署代理毎屇三月彚奏一次等因歷經遵辦在案兹查陜西省自光緒二十一年七月起至九月底止大茘縣知縣張守嶠調署武功縣卸事縣缺委武功縣知縣張琦調署寶雞縣知縣蕭聚星年老告休卸事遺缺委候補班前知縣程壎署理署邠州直隷州知州安守和病故遺缺委坐補定遠廳同知余修鳳署理三原縣知縣劉青藜因病請假卸事遺缺委新選華州知州黄世瀛調署涇陽縣知縣張爾鍔病故遺缺委卽用知縣梁乃賡署理洛川縣知縣王嘉言因病請假卸事遺缺委試用儘先同知張炳均署理代理武功縣知縣黄肇宏卸事遺缺委大茘縣知縣張守嶠調署等情由署藩司李有棻署臬司馬相如會詳前來臣覆核無異所有光緒二十一年秋季分委署州縣各缺緣由理合恭摺具陳伏乞皇上聖鑒謹奏奉硃批吏部知道欽此○○張汝梅片再准部咨道府州縣無論何項勞績保奏歸入候補班人員到省予限一年察看才具分别補用等因兹查有候補直隷州知州孫庭壽儘先補用知縣李炳蓮均於光緒二十年十二月先後到省連閏扣至二十一年十一月已試看一年期滿例應照章甄别據署藩臬兩司會詳前來臣查該員孫庭壽才具敏捷辦事勤謹堪以繁缺直隷州知州留陜補用李炳蓮從公惟謹堪以留陜照例補用謹會同陜甘督臣楊昌濬附片具陳伏乞聖鑒謹奏奉硃批吏部知道欽此○○張汝梅片再向例毎届年終各省督撫應出具兩司及道府考語密封恭呈御覽查光緒五年前護撫臣王思沂係藩司護理撫篆年終密考奏請由督臣覈辦在案兹臣於本年三月甫到藩司之任四月護理巡撫篆務今值年終出考之期信思督臣楊昌濬兼轄兩省陜西各官咸在節制之中平日居官賢否優劣均所素悉現在督臣尙未交卸所有陜省各官年終密考應請照案由督臣楊昌濬查核辦理並可將本任藩司考語一併列入以昭愼重除咨明督臣外理合附片具陳伏乞聖鑒謹奏奉硃批知道了欽此○○長順片再吉林省城漢軍缺少人多升途最隘卽如恊叅領各缺除省城專設叅領一缺外其外城恊領僅止五常一處不分滿蒙漢揀員請補伯都訥右翼烏拉兩缺准滿漢間用現在五常仍照舊章辦理惟伯都訥右翼烏拉出缺自同治初年以漢軍奏補後至今但用滿洲人員迄未滿漢間用毎遇缺出滿洲漢軍人員毎致聚訟紛紜奴才等飭令兵司查明定章該司以事隔年遠無案可稽等情禀覆復查檔案惟前將軍景綸於咸豐十一年烏拉恊領出缺時以佐領明祿擬正開單奏請補放單内註明祿係屬漢軍又同治元年以寗古塔右翼恊領祿昌係鳥槍營廂曰旗人前在軍營奏補滿洲恊領人缺未宜查明伯都訥右翼恊領係滿洲漢軍間用之缺卽將祿昌奏請調轉各在案是伯都訥右翼烏拉各恊領爲滿漢間用之缺已無疑義但從前如何　章此時已難沿流溯源相應請旨飭部核議示覆以便永遠遵守謹附片陳明伏乞聖鑒訓示謹奏奉硃批兵部議奏欽此○○胡聘之片再准兵部咨光緒二十一年二月初九日奉上諭本年輪應查閱山西陜西四川甘肅等省營伍之期山西即派張煦等因欽此時值原任撫臣張煦奉旨入都陛見四月回任後未及查閱卽於八月初十日因病出缺臣奉命調撫晉疆甫經到任查山西緑營並練軍各兵丁前因隴回不靖沿邊沿河多與陜轄境毗連當經調赴各路設防一時未能歸伍所有查閱營伍自應緩俟明年防務告竣再行舉辦以昭愼重惟應改派何員查閱之處相應請旨遵行謹附片具陳伏乞聖鑒訓示謹奏奉硃批卽著胡聘之認眞查閱欽此 
 
 

Page 12

 
 
[光緒二十二年二月初三日京報全錄]  
　　宫門抄○直督王奏查明知州被叅各欵摺○將軍依等奏查明特旨交辦未完案件摺○二月初三日工部鴻瀘寺正白旗值日無引見○銘公續候十日○提督衙門奏拿獲偷竊園庭木植賊犯楊十兒等七名請交内務府○又奏兵部候補主事敬廉服毒身死請交刑部○召見軍機○○直隷總督臣王文韶跪奏爲遵旨查明知州被叅各欵恭摺據實覆陳仰祈聖鑒事竊臣承准軍機大臣字寄光緒二十一年九月初六日奉上諭有人奏知州庸劣最著列欵糾叅一摺據稱直隷遵化州知州陳以培嗜好甚深公事未能親裁門丁吏役内外勾結案以賄成又縱令捕頭王連生坐分賊贓各欵分晰糾叅請飭查辦等語直隷地方吏治廢弛已久所奏如果屬實此等劣員必當從嚴叅辦著王文韶按照摺内所指各欵確切查明據實具奏毋稍徇隠原摺著抄給閱看將比諭令知之欽此遵旨寄信前來當經臣密札藩臬兩司將該知州陳以培先行撤任一面委員前往不動聲色按欵確查去後兹據委員候補直隷州知州趙執詒查明禀由兼署藩司臬司季邦楨具詳前來臣覆加查核證以平日所聞敬爲我皇上陳之如原奏之常平倉存榖價數千金毎年賤買貴賣將餘利提出肥已一節查該州常平倉榖除歴前任因公動撥外僅存本色榖九千餘石並無存榖價數千金之事惟舊有義倉榖三千七百餘石借存常平倉光緒十七年及本年春間陳以培因地方荒歉糧價騰貴民不聊生兩次禀准酌提榖三千石减價平糶秋後買補還倉以盈餘之欵作爲修理倉嚴並東關石壩之用並非侵吞入已原奏又云義倉存榖八萬餘石毎年春借秋還所收息榖多入私囊存榖反大减原數一節查光緒六年該前州遵飭勸捐積榖一萬一千餘石存儲年久霉變堪虞經管紳董禀請於青黄不接之時借給貧民秋後加息歸還荒年免息願照市價折交者亦聽其便以爲推陳易新之計現存本色榖二千七百餘石折價發當生息榖三千七百餘石未買榖二百餘石民欠榖二千九百餘石收養貧民修輯志書城垣施種牛痘等項借動榖二千二百餘石合符原捐之數其歴年共收息糓二千一百餘石陸續爲倉長斗紀飯食並彌補霉變折耗等項公用均經禀報有案原奏又云修輯志書浪費數千金復於城工存欵二千四百金内提借七百金還憒又以募勇看守衙署爲名盡數提解一節查遵化豐潤玉田志書該州陳以培於光緒十二年禀准修輯迨十七年告竣呈經前督臣李鴻章查閱因體例間有不符批令重加叅訂兩次延請紳士纂修所費不貲計集捐並該州捐廉共銀二千一百餘兩不敷應用遂請提用積榖本息又在於城工餘欵内提出一千六百餘兩備用嗣因志書未成欵亦未經用竣去冬海氛不靖該州界連口外奉飭募勇巡防經費無出禀准動用城工餘欵七百兩志書餘欵一千四百餘兩實係保衛地面非僅看守衛署亦無提借城工存欵七百金還債之事原奏又云修理來泉堂攜妾宴游演劇掘義地墳墓以拓其基乾没何姓捐欵並以文社爲妓寮一節查光緒十八年該州具禀倡勸捐欵修理北門外來泉堂並於來泉堂之西增建房屋作爲龍泉文社課試生童當有候選鹽大使何萬川莊頭温潄玉遵其父母命捐助工銀數在千兩以上經前督臣奏准照例建坊並非提用榖息何萬川等均係樂輸亦非勒借捐戸非止何温兩姓至今民人遷去墳墓數座均有發給遷費當時並無異言文社房屋派附近龍王廟僧人看管家丁李學海僅令稽查該州與官紳商議公事毎在該處聚集尙無携妾宴游之事惟落成後門吏下人往往游宴其中後經該州查知分别斥逐嚴禁原奏不爲無因又如所稱唐各庄古廟失去黄萯草十餘束誣良爲盜草菅人命一節查光緒二十年十一月二十九日黄昏時分新店子人范二小子因貧偷竊唐各庄古廟董事胡貴忠家垜存稗草經工人李得旺瞥見通知路捕曹德明追獲扭帶進城尙未送案范二小子之妻范唐氏聞信懷枹産甫七月幼子范柱兒至胡貴忠門首用刀自戕身死范柱兒亦因凍斃命經該州詣騐因牽涉捕役廪請委員會審經臬司札委候補知州丁崇雅前往訊明范唐氏實因其夫行竊被獲羞忿自盡范柱兒亦因母死凍餓所致當將捕役曹德明擬以杖枷完結該州以曹德明在押不安本分續經禀請監禁十年是尙非庇護不辦至遵化營遊擊常安與胡貴忠交好屬實此案該遊擊並未干預尙無賄託私和情事又如原奏云去冬今春盜賊蠭起該州止知募勇護署並不拿賊捕務廢弛一節查該州冬春間災荒極重　民無食率多向富戸借糧如三里莊魯姓張家坎陳姓城東北紀各莊馬姓染子河秦姓等均被饑民强索糧物大都未經報案　河店城子峪莊龍山莊白水頭洪水川西莊周家橋何北莊南寨莊等處訪查無搶刦實據北宅莊徐姓家被賊臨時行强鎗傷事主係前署州馮清沗任内之事業經差緝通詳魯家峪刃傷事主身死本地居民僉稱并無其事惟口外三逹子溝史占榮家被賊傷人未死獲賊一名送案訊立餘賊尙未弋獲原奏或卽指此直省毎遇荒歲饑民向富戸强索糧物名曰均糧所在不免但究非强盜可比地方宫祗宜設法解散如果嚴拿懲辦轉恐邀成事端該州界連口外遇有盜賊易於遠颺緝捕亦難於他處陳以培募勇六十名分派城鄉巡緝捕務尙非不力現在年榖順成地方已臻安靜又如原奏云該州領賑濟銀六千兩散放未能平允不恤民瘼一節查該州本年春撫由局撥銀六千兩委候補縣丞楊景時等會同查放楊景時辦理不善卽經籌賑局訪聞撤委嗣道員劉啓彤前往查賑該州面求加撫又經發欵散放一次災黎受益良多尙百不恤民瘼原奏又云公和肉鋪州累積角七百餘金以致東家趙克綿避債逃走掌櫃徐大吞烟自盡一節查趙克綿開設肉鋪因負欠太多閉業逃走徐大卽徐家玉爲其司帳一時愁急輕生訪查該州用肉均係隨時給價並無短欠所稱似傳聞之訛以上各欵明查暗訪大略相同伏查該州陳以培前充督署文巡捕初補欒城縣知縣距今已二十年是否由鑽營而得無從深究嗣調補靜海天津升任遵化直隷州地方均無貽誤近數年來該員多病曾經禀請交卸前督臣以其才具司用調署天津河防同知俾以閒曹藉資調理人見其身體孱弱以有嗜好疑之近上年夙疾全瘳精力尙好故於秋間檄飭回任此次委員查訪詢攄紳民人等僉稱該員兩任遵化於地方公事尙能親裁整頓交卸後知其景况拮据尙須典質稱貸方能辦治行裝其非操守貧污自可共信門丁戎深查無招摇索賄情事該員亦不惟言是聽書吏徐維泰張松齋差役嚴國柱均查無内外勾結朋比爲奸劣跡捕頭回民王連生雖無坐分賊贓確據惟與王占魁均屬怨聲載道該員居心寛厚平時約束不嚴其創設龍泉文社原爲嘉惠士林起見乃門吏下人游宴其中並查知後立卽斥逐禁止究屬失察於前相應請旨將遵化直隷州知州陳以培交部議處該員現已撤省仍當隨時察看如果不能勝任再符據實叅辦候補縣丞楊景時委辦賑務諸多任性不洽輿情應請卽行革職門丁戎潔書差徐維泰等及捕頭回民王連生王占魁雖無不法重情惟旣招物議究非这分之徒應飭分别驅逐革役以昭儆戒所有遵旨查明知州被叅各欵緣由謹恭摺據實覆陳伏乞皇上聖鑒訓示謹奏奉旨已錄○○奴才依克唐阿鳳秀跪奏爲遵旨查明欽奉特旨交辦案件未完緣由恭摺具奏仰祈聖鑒事竊查咸豐元年七月初六日奉上諭給事中焦友麟奏吏治因循亟宜綜核名實一摺各省大吏有察吏安民之　卽如緝捕一端已疉經申諭力求整頓之方若如該給事中所奏近來四川之嘓匪河南之捻匪湖南之齋匪湖北之痞匪以及山東兗沂曹安徽廬頴地方匪徒結黨成羣幾於所在皆有若不亟力搜捕何以除莠安良著該督撫等名飭所屬文武嚴密查拿以其消患未萌毋得因循坐誤並著於年終將特旨交辦事件並拿獲盜案除辦結外其未完若干分晰開單并將現辦情形具奏以備查核至於　事之遲速獲案之多寡卽可騐屬吏之勤惰該督撫等如果表率有方吏治必有起色奸宄何至潛蹤斷不可似前玩泄自蹈愆尤負朕諄諄訓誡之意也將此通諭知之欽此欽遵咨行前來今届年終遵查奴才等欽奉諭旨飭交會同審辦各　除辦結外尙有未完三案或因行提人證未到或因飭緝逸犯未獲未能審明擬結之緣由理合將未完各案另繕清單恭呈御覽伏乞皇上聖鑒謹奏奉硃批知道了欽此 
 
