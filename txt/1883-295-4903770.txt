# 1883 - 295 - 4903770

 

Page 1

 
 
[淵鑑類函出售] [  點石齋主人啓]  
　　類書昉於六朝而尤盛於唐然博而不緐簡而能敷者實鮮前明俞安期著唐類函頗稱詳括其祖述歐陽詢類聚又稍删存書鈔初學記白帖通興　　益之旣缺宋以來書而唐以前亦有脫漏者國朝康熙年間諸儒臣奉命臚采原本唐類函所載諸書并唐以後諸家事類及二十一史子集裨　　爲蒐羅句櫛字比凡日星河岳禮樂兵農以及道德性情禽魚艸木罔不辨晰音義提挈綱領其間典故事對詩賦雜文會萃百家精詳宏博書成計　　五十卷聖祖仁皇帝錫名淵鑑類函製序刋行誠類書之大觀矣本齋石印佩文韻府旣爲海内士林所珍賞今又不惜重價購得初印殿版淵　　　縮爲石印彚訂十冊校核則愼之又愼摹印更精益求精毫髮無遺鬚眉畢現盖技以久鍊而熟料以選擇而工較勝佩文奚啻倍蓰至其字畫之精　　朗雖入老年之目亦如觀掌上螺紋無煩臨鏡正不徒雕鏤夾板裝飾時綾輝增鄴架巳也攷古家各置一編昕夕欣賞其有裨於　文者豈淺鮮激兹　於九月初十日出書每部十一元售處悉照曩例 
[新印風月夢出售] [  申報館主人啓]  
　　卯上衆人著有風月夢庋藏行篋未肯輕以示人盖皆其身所經歷目所親覩者現知本舘有活字版可以代人排印因諄託刋刷　　族　無事　一　閱誠足喚醒痴迷不僅爲紅粉青衫寫照也兹定於念七日出書每部三十二回訂成四本價洋三角正售處照　 
[本齋告白] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將卽另　　書館並信致外洋速購機器多副一俟屋宇造成機器運到立卽開工有願附股者務祈迅來預定此布 
[論監犯脫逃]  
　　監獄之設所以拘禁罪犯何等愼重故國家設官凡有監獄之衙門皆專設一官以司其事出入啓閉必親臨騐視以防看管人役或有疏虞致罪犯脫逃上干叅處而定例凡遇監犯逃出有獄官罪止鐫級罰俸管獄官則革職　問雖由獄官卑小秩微巳極無級可降然亦責成之專不得不示以嚴譴也夫管獄之官内而刑部外而按察司各府廳州則曰司獄其餘各縣則皆有典史司獄之階稍進於典史然亦止差一間從前捐例未開此等卑官大都由吏員供事出身朝廷於科甲保舉世襲各項出身之外特寛其途使庶人在官者皆得名列仕版用人之法可云大備而此兩途則專　佐貳雜職者蓋此等人員熟諳公事深悉例案又能奔走先後勤苦耐勞因材器使擇地用人法良意美之至者也官　卑微而得之亦頗不易責成之重卽身家所關係焉安肯置得失於不問哉夫佐貳之職大抵閒曹供職十年不過循例考成課最者坐待升遷若平日則並無事可以見長至司獄典史則所管者罪人俸銀微薄而責任匪輕更難於輕照丞簿諸官矣竊謂監犯脫逃之後僅加罪於管獄之微員於事亦云無濟不若於監獄之制略加整頓使罪犯無可脫逃之爲愈乎盖獄房湫隘就縣署大門内右首隙地而爲之其屋低平身如鄋瞞之長者入必鞠躬若凶惡之盜犯有力如虎本不難毁柙而出所恃者手足皆釘鐐銬卽有飛詹走壁之技無從輕試耳然扭斷鐐銬者往往皆是管獄之員雖奉公勤謹但於朝暮親視啓閉不假他人巳完其分所應爲或更時時入監點名檢騐刑具案輕而罪微身體孱蠲賦性平善者固不慮其逃逸至强盜命案審擬死罪之犯則未有不將其刑具加緊者然使管獄者日夜親住獄中嚴加防範則其勢固有不能此非責成更夫看役未免過於勤苦矣竊謂更夫看役不可不以厚資與之使其專心防範足贍身家也自來衙署給役之人無論司門值堂灑埽挑水支更以及官出充當前導執事者無不敝衣藍縷狀如乞丐緣州縣額設役食其數極微坐支於錢糧耗羡之内往往以解司之欵劃抵然銀歸於内並不按名給發往往僻小之縣官署清閒給役之人應用十人者改用五人使一人而兼數事若官出行香拜客下鄕勘案執事者皆由辦差家丁臨時雇喚街頭丐子應聲而來每名則　給錢數文而平日役食一欵内外可以中飽此署中大概情形也監中更夫看役明知重地需人　不敢一律省蝕然所用之人率皆如丐以其貧無生活易於微資雇給也盖管犯之責夫役之外尤必有牢頭約束每犯進監其　他事非竊盜者或猶有資斧携入與其家人看視餽送錢物自牢頭以下皆有分派故夫役人等初不藉官　之口糧而管監家丁得以營私入己甚而囚糧囚棉亦均尅扣此等夫役與家丁通同一氣惟利是圖然則安能以嚴　正色約束之而訓飭之哉每見逃犯之奏叅者有獄官固云先期出門因公晋省而裝點情節必曰是夜典史進監騐視各犯刑具完固督飭夫役小心防範至夜分風雨交加更夫看役皆巳睡熟該犯乘間扭鐐越墻上屋夫役驚覺喊追犯去已遠等　各省辦理之案幾於千萹一律蒙謂此欺言也盖監獄中實並無眞有更夫幾人看役幾人終夜住宿者不過一二人輪流看守而且難保無烟酒誤事也總之監獄房屋限於隙地原不能改建高大堅固之屋以居諸囚第管　之法正當變通官卑祿微首先體恤而夫役人等尤關緊要賢有司事無大小躬親率理於管獄家人必選勤幹者爲之優其賞賜而不使營私然後例編役食實成給發無尅扣侵蝕之虞夫役人等卽無身家而亦有性命安得不朝夕寢息於其間而使兇犯無間可乘哉 
[得地復失]  
　　數日前曾有電音言馬達加斯加地方爲法人所得者已有數處爲土人奪轉兹復見字林西字報載有初五日倫敦發來電報云近日該處土人益形　勇法人更覺怯懦故頗有不便之勢也 
[津信摘錄]  
　　西人由天津發來近信載於字林　字報言李傳相已將與法公使德理固商辦諸事詳細具奏經發交總理衙門核議矣現聞中國擬簡彭雪琴大司馬籌辦滇粤邊防恐黑旂或爲法人所敗勿令入中國邊境云 
[防海傳言]  
　　金陵來信謂法使在津與李傳相會議頗有違言朝　赫然震怒特簡彭　琴宫保爲欽差大臣招集舊部馳赴粤東督辦軍務其南洋海防仍由左侯相節制調度江防則會同長江提督李軍門商辦北洋海防仍命李伯相經理並命吳清卿京堂由吉林酌帶勁旅三千航海馳赴津門帮辦一切現在金陵新舊各管聞此消息無不意氣激發同殷敵愾之心卽城中紳富家亦有漢卜式爲國毁家之願左侯相現定於初十後起節赴滬並察看各路　台恐中法和局將從此而隳不復能以玉帛相見矣金陵之傳言如此但本館則未見明又至彭宫保赴粤前曾錄報但聞爲查辦沙基燒燬洋房一案亦未聞爲防堵海疆也 
[懸賞緝盜]  
　　蘇省司監脫逃盜犯二名疉經登報兹問該犯於初四晚扭斷栅欄將監内之廢舊囚籠拆開　 
 
 

Page 2

 
 
將直楞短木用草繩接　愈接愈長豎靠外圍墻猱升而上旣登其　復將木桿移出墻外溜下卽扭斷脚鐐而逸直至次晨點名各犯相視而笑始知疏忽急報司獄官飛禀臬憲隨卽親謁中軍　右營傳令閉城搜查迄未查獲現巳電知丹徒縣派捕兠拿盖恐其竄回原籍也賞格錄左按察司理刑廳李爲懸賞事切照司監于九月初四日四更時逃出盜犯二名係上元縣案内一名王二身長面白無鬚左面剌有强盜二字髮長年三十二歲原籍係沐陽縣人氏再一名彭　誌長身微鬚面黄髮長左面剌有强盜二字年四十二歲亦沭陽縣人俱穿破衣赤脚爲此仰諸色人等知悉如有遇見拿獲者解送來廳卽賞給銀一百兩倘有知風報信因而拿獲者賞銀五十兩决不食言切切此格 
[茶客猝斃]  
　　吳中觀前玉樓春茶肆最稱熱閙茶客亦最盛初五日向晚有盛某向在倪姓租棧司事入肆品茗坐定喚條髮匠薙頭畢忽稱腹痛蹲跌而下已不省人事且不能開口該肆急喚輿夫用門板舁送回家途甫半已僵斃矣何委化之速耶 
[火災彚誌]  
　　漢皋花樓第一碼頭後面八月念二晚一點鐘篷屋内居民忽高呌救火緣聞篷外有炸裂之聲隨起身出視撲救順便高喊救火幸尚有未睡者相助得以應手撲滅均謂此係篷外起火必爲匪徒所縱也二十七晚七點鐘黄陂街頭鮑家巷又失愼紅光燭天傳言肇衅者係某作房徒弟執紙捻蘸火油上樓取物旣而將殘捻擲於帽襯紙堆内人卽下樓故致燎原隔壁係馮怡興帽作瞬息蔓延四處皆是幸龍局衆多四面圍救約焚二點鐘之久方得撲滅計前右燒至黄陂街口夏同太疋頭店止左則燒至萬順祥帽店而止後至夾街東則以王源興帽店與對面汪宏興包頭店爲止西則以畢恊興帋店與對門彭大興帽店而止形如曲尺所災者有祥興帽店永昌小布店胡勤裕絲線店玉豐　園其餘盡係絲線帽結帽子包頭等店約災户四五十家此災均言胡勤裕與玉豐爲最但被災時文武官及兵勇手執刀矛排立察看不准閒人擅携物件故未災者皆頌官府督令之嚴云 
[江撫閱兵]  
　　潘偉如大中丞有於八月十六日從省垣起節赴九江閱兵之信是以潯陽四鄕百姓均操舟來城圖看熱閙計共有一萬餘人詎潯城柴菜皆貴居大不易又以連日北風中丞坐船停泊吳城不能揚帆下駛接差者固望眼欲穿鄕民之斧資亦俱告罄甚有典衣購食而歸者直至二十八日中丞坐　始抵姑塘印委各員均呈遞手本中丞於接見鎭道府縣各員後隨開帆逕往湖口縣二十九日冐雨閱湖口炮臺及湖口鎭標水師丁軍門將各路長龍舢板調齊排列江面操演陣圖極爲純熟中丞大爲優奬聞中丞抵吳城時清軍府某司馬送席至舟巡捕及旗牌各員在船頭接遞内有一旗牌立脚不稳落河身死中丞良用惻然曉諭沿途地方官以後概不准送席所以憲舟過鄱陽湖時遇風卽泊遲至九月初一日始抵九江碼頭也是日辰刻先經德化縣金邑尊飭差搭蓋東西轅門吹鼓亭及左右官廳浮橋直搭至河中上搭五色華蓋及彩布紮成牌樓繡毬紅彩宫燈等件極其華麗七點半鐘大紅船十艘魚貫進口沿江長龍舢板以及選鋒新勁三營隊伍相繼升砲聲若連珠鎭道及印委各員均駕小舟呈遞手版傳見者數員十點鐘時中丞由坐船登岸營隊及砲船復升砲恭迎中丞乘八座緑呢大轎前行馬隊二十名大旗二十面洋鎗隊二十桿旗鑼傘扇冲天棍提爐銜牌惟備迤邐進西門由甬道往大教厰一路士女拱立道旁瞻仰丰彩者蓋以數萬計中丞風度端凝圓領巨腮烏鬚白面端坐輿中望若天神進西營門時遊守千把各員均頂盔擐甲拜伏道左中丞卽下轎拱手登輿旋至演武廳升坐公案朱鎭軍恭迓後亦升旁座府縣遊守各員均參謁鵠立兩旁隨請令操演各陣畢接演洋鎗隊陣圖旗幟鮮明戈矛雪亮進退合法洵屬壯觀至下午五點半鐘操畢中丞賞　隊錢八百串文洋鎗隊銀四百兩隨升輿回船初二日黎明復進城詣教廠閱看馬隊及各官馬步箭打靶各技藝亦有賞賚下午收圍鎭道公讌中丞於鎭署至晚九點鐘始回坐船初三日黎明卽起節回省文武各員均駕小舟遠送出境云 
[地劵無存]  
　　石頭城北妙相菴一帶竹園甚夥斜陽翠篠洵足娱情皆係名公巨卿式微之産亂後契帋多失急欲轉售抵押苦於毫無憑據畫地爲址相沿則可若易其主恐向隙者必持首鼠以相抵此亦治斯土者之缺陷也從前准由縣禀給三聯單一時房屋基址紛紛各請一紙以爲世守惟此項竹園僻在偏壤咸以爲與世無爭置之不顧不意刻下已將請單一事停止於是無單者竟如江上清風山間明月任人携取玩弄而終不得變一錢上月杪有人以賊偷去園契三帋請保甲局查追局員知其爲將來求給聯單地步未審虚實不准具案可謂秦鏡高懸物無遁影者矣 
[考事傳聞]  
　　馬星聯頂替吳恩照考試教習一案早巳見諸邸抄兹聞都中傳言有知此事之原委者據云七月旣望考試教習塲中有應考舉人吳恩照預倩内閣中書馬星聯頂替入塲馬因任大責重索值頗昻言明考取前三名當酬三百金三名以外不取分文吳本巨富當卽允許因同鄕印結認眞查核取具不易忽有戸部　事陳鴻年代爲出結而馬竟冐吳入試及至榜發而吳名果取第三至覆試之期外間頗有　論馬乃不敢復替吳自入塲試畢而出志甚揚揚遂邀馬至正陽門外龍源樓飯庄讌飲談及塲屋中事二人均甚得意馬謂吳曰君若延請他人替試未必能列前茅今名列第三君心慰僕　伸矣於是豪談縱論盡叶隠衷適　某甲者係御史耳目亦在該樓宴客與吳馬僅隔一板壁盡聞其詳告之侍御會侍御早有風聞遂據實入奏奉諭嚴辦等因馬星聯則畏罪避匿傳聞於上月杪自縊身死但未敢信以爲確姑照錄之以符有聞必錄之例云爾 
[屠門大嚼]  
　　沙巿秘師橋離郡西門外不十里而地多無賴屢有聚衆拜盟魚肉良善之事有李某者年七十託業鼓力稍蓄有千餘串遂爲無頼所覬前歲李之夥被人毆死衆嗾其家控李於官李耗錢數百千事得解遂自誓不復入公門而諸無賴聞之愈大喜日思所以肆其計前日秘橋演花鼓戲皆無賴招之以爲聚賭聯盟之媒者適盛疫優人死者五人衆咸檯入李家强其出卹葬之費李勢孤不能禁又鑑於控官申訴之仍須耗費也竟捐錢二百千與衆分潤而無賴咸欣然得意曰吾固知鼓刀之屠夫不敢對簿公庭也 
[作歌告哀]  
　　寳山地利專恃棉花間有種稻者鄕人謂之輪稻除高原沙壤可以歲歲種棉外平田必三年一輪每畆約需蒔柍錢五六百文包車水錢八九百文買荳餅錢三四千文而租　不與也榖種不與也一切身工不與也輪稻之年必罄其所有其不足者又稱貸而益之爲培植來年種棉地氣田旣輪相卽小熟亦不敢種種則秋成必減俗謂之麥討債以其分地力也迨棉花下種費巳不貲逋負重重均俟取償於秋後故本邑棉花一項爲身家性命所關亦屬　勢使然去歲尚稱中稔然歷年積歉什不一償今年二麥少收猶冀秋成大有民困賴以少紓不意夏杪秋初疉遭風雨已覺减去四五成年勢旋於七月二十二十一等日狂風大作繼以急雨傾盆晚間旋風愈緊揚沙走石河水爲之逆流竟將吹剩花鈴一齊擠落霽後循行田畔敷百畝不見一鈴此誠本邑數十年來未有之奇荒也早稻正當吐葩擢秀之時亦遭摧損彌望都成白榖邑侯王明府親身履勘備悉災况據實申詳迄今未蒙派員覆勘而道路傳聞明府又將奉調赴蘇想履新者必能蕆其事也刻下鄕民擔柴入巿尚可稍易米麥一到冬間衣食俱無定屬不堪設想安得如汲長孺其人者發官倉而普賑斯民耶俚言四絕用代告哀金鈴十萬委泥砂誰把天公羯鼓撾辛苦三時抛一旦空將枯眼泣枯花出耕人息枉　功四壁篝車件件空煨盡枯柴磨盡麥後來性命吸西風十家八九甑生歷斷 
 
 

Page 3

 
 
續炊烟起比鄰忍凍解衣思換米門前還有索租人嗷嗷鴻鴈欲霜天典到寒衾不值錢誰向茅擔謀活計勉搘餓腹過殘年東海飢農稿 
[錢店倒閉]  
　　本年上海巿面各項清淡以致折閱者頗多昨悉永安里純泰德興里泰來兩錢莊先後倒閉司帳人等均逃避一空看此情形一到年關或尚有步後　者貿易塲中殊多荆棘矣 
[兵船裝炮]  
　　前報列浦東祥生廠所造砲船開往製造總局裝砲等情據聞是項船隻連前之五號兵船名鎭海者擬裝該局鑄造之亞呣斯郎炮以作海防之用鎭海現尚在塢修理須待工竣後或俟左侯相臨滬閱看再行　砲云 
[失愼卽熄]  
　　八仙橋西浜有某牛作於前晚煮湯宰割不戒於火延燒屋簷幸經近隣撲滅不致蔓延也時有某立於屋上不知意欲何爲有挑羊肉　者見而謂曰汝思搶穴否其人卽用瓦片擲傷頭額賣羊肉者疾聲呌喊屋上人巳逸去矣 
[糾衆尋仇]  
　　上月二十九日法公堂據戴金福控稱仝友在興聖街吃烟有素不相識之王勝荃向我借錢不遂隨將我簪衣服取去喝捕送案王勝荃綽號小野鷄據供二十七日晚　點鐘時在興聖街隆興烟間吃烟見伊等四五人不知如何爭競我在旁解勸因遷怒於我指爲折梢翁太守以其深夜在烟館肇事均屬不安本分姑着將王勝基暫　候查明再核嗣因法包探查無証據而王勝荃巳管押多日故禮拜六復解公堂翁太守着卽釋放而　出外後於禮拜日下午在吉祥街吉祥樓啜茗復與戴金福相遇戴爲銅匠頭目卽口出大言謂爾不服禮我不干休王勝荃謂我名鐵　不怕銅匠爾將奈何於是銅匠卽糾合二十餘人麕聚於吉祥樓與鐵墩尋仇旁有兩天津人正在啜茗見此情形笑謂曰爾等以數人敵一人未免不武銅匠聞之以其硬要出頭卽蜂擁而前與天津人互相打架鐵墩則乘間逸去事聞於捕房派捕往拘獲到六人均巳管押待訊 
[移提竊犯]  
　　昨日英會審署派差在虹口公和祥碼頭守候華利輪船抵埠查拿竊犯詢係陳太守奉道憲札准九江關道移准英領事哲照會據九江新關二寫斐麗斯禀有上海裁縫徐阿用雇用做工被竊女飾又在别家騙去洋銀聞搭華利輪船回滬已電知上海平巡捕頭一俟華利船進口就近查　照會查辦等因是以派差在碼頭守候也 
[逸犯被拘]  
　　長洲縣境徐子新家被盜刼去銀洋金飾衣物等件約共值洋　千元光景開單報縣飭緝當獲盜犯供出同黨之董三張老小等避跡在滬由長洲縣備文派　來滬投遞上海縣衙門請爲協緝旋經長洲縣捕役帶同眼線在英租界眠雲閣烟館撞見張老小立卽會同會審公廨捕役趙金拘獲張老　送上海縣將張交來差并添差護送歸案等因曾列前報兹悉該犯在長洲縣衙門尚未承認是以暫押在飯歇詎被乘間逃脫由原差禀明長邑尊飭將原差及看役之家屬收禁限令赶緝逃犯一面懸賞緝拿詎該犯又來滬上前日薄暮時在英租界四馬路生泰成烟館吃烟適逢柴樛名下之夥周阿桂魏德卽魏連名下夥周四壽立卽知照會審署捕役趙金張福等拘張此時張正横臥烟榻吞雲吐霧該捕夥等喝曰張老小爾何又來上海耶張聞聲而起右手執烟槍左手執烟扞向捕等熟視知卽前次遭獲之原差亦在其内隨曰原來多係自家弟兄各請開燈吃烟捕夥周阿桂挺身上前欲拘張又言且漫動手我在此間乃籠中之鳥插翅難飛惟尚有數語爲諸君陳之我所犯者蘇省長　縣境之事前旣來滬被爾等所拘我確甘心聴憑移解歸案在途亦毫　倔强旣巳歸案則爾等業已有功我又在長洲縣班房脫逃與爾等更不相干緣何屢欲　我耶爾等可容則容周阿桂曰衙門捕役凡遇竊盜案中之要犯莫不一體緝拿不能寛容語畢隨扭張之髮辮張卽拒捕各捕役一齊動手獲張張則雙目炯炯顧周大聲曰我與爾或是前身寃孽否則何得如是將來必當報爾之仇殺爾全家以洩我胸中之忿及出該烟館門口又逢巡捕同　捕房該捕役等申訴前因捕頭將張暫押昨晨解送英公堂該捕役等又具禀聲明張老小供南京上元縣人年三十二歲向曾當勇並未犯事前次無端被拘解送長洲縣覊押班房當日適因班寓之鎖落下遂得脫逃捕役又禀張前供揚州江都縣人今又改供南京上元縣人聽其口音則是安徽人張又供我確是江都縣人前已直言捕等不信只得假說上元縣人捕又將張身畔搜出之當票五帋呈閱陳太守閱張當票所當者何物張答稱皆是自已之衣服太守隨飭將張老小押候備文送由上海縣再行遞解犯事地方官衙門至該犯年不過三十餘身材亦甚矮瘦云 
[津人受責]  
　　西包探麥根捉獲津人吳學連孟啓香解由陳太守押候查辦等因已列前報兹悉伶人周春奎曾投案求請將吳孟二人開釋太守不准昨由西包探禀稱吳孟二人實係持刀至伶人處訛嚇圖詐該伶人恐若輩報復不敢出　具控吳孟同供初次來滬從未犯事不知何故拘案賈副領事謂若輩凶横巳極甚致被訛之人不敢出首此風斷不可長　重辦以儆陳太守隨判吳孟各責百板再行送縣核辦 
[英界公堂瑣案]  
　　包探康阿順稱局賭花樣愈出愈新昨見少年人張子鈴在正豐街地方啼哭詢係帶洋六元錢五百文經過新橋堍見賭徒用長凳一條中有麻繩一條雙摺而盤成一圈再用筷一只觸在圈中再將繩放開筷適繫住繩者爲得彩張因此賭輸洋錢當往拘獲熊長生吳阿壽　賭具究問熊得洋二元錢五百文如數交出尚有一人得洋四元巳被逃脫吳係另起局賭之人爲此送案請辦洋二元錢五百文賭具一併呈閱張子鈴供與同并稱浦東高家行人來滬購辦物件熊吳二人均俯首無詞陳太守判熊枷一月吳枷半月賭具存銷起案之洋錢交張領去○美租界下海浦地方開酒店之英國婦人愛而登失竊鐵　緣由已列前報兹由該西婦又至捕房訴稱竊箱遁逃之人係朱阿表所荐者由捕房派捕拘朱昨日解案西婦申訴前因并稱鐵箱之金銀共值銀千餘兩朱供前在主母處做廚司巳經辭歇另在輪船生意後又路遇主母囑我荐一侍者我又轉托名阿東者保荐現可交到阿東請究陳太守商之賈副領事飭　捕同朱前往指交阿東再訊○平總巡稱祥生廠之鐵匠在自來火行做鐵過不知如何擾衅各受傷痕中捕拘案請訊祥生廠洋人供廣帮匠頭李阿田同無錫帮匠頭張阿樂分别督匠在自來火行做工因李張口角毆傷各工人李供張係小工頭糾衆覇阻我做工以致工人鄭保陸省蕭昭歐陽萬勝等均被毆傷張供並非工頭亦是鐵匠頭與李分别各做半鍋李勿許我做工我名下之丁阿五解勸遭毆受傷丁供與同并稱被持鐵榔頭毆打胸前三下背後二下臀尖一下受傷甚重請爲騐傷究辦鄭陸蕭歐陽等四人供與李同陳太守商之賈副領事飭李張各具甘結嗣後各做各工不得尋衅兩造均有受傷之人着投仁濟醫院醫傷 
[勸募棉衣啓]  
　　夫西伯治岐凍餒無患仲父謀國衣食惟先良以小民剥膚之災飢寒最甚仁者同體之念推解難忘故無麥無禾特筆大書魯史而授衣授褐善政首詠豳風也本年各省水災山東直隸尤爲奇重人民死傷無算其幸存待救者巳蒙朝廷軫念遺黎截留漕米給發帑項量爲賑恤而各大憲又設法籌賑及諸善士恊賑惟是被災過重計口授食備欵猶恐難周因念西風巳起北地早凉嗷嗷者方待哺之不湟颯颯者又禦寒之無具則民卽不死於飢且終死於凍矣爰擬合萬人善會每會洋一元會數多寡惟力是視集資製辦棉衣解彼兩處散給縱杯水車薪無裨大局而寸縷尺布悉屬隂功倘有同仁惠助請交蘇州電報局賑寓掣取收條[  蘇州恊賑同人公啓]  
 
 

Page 4

 
 
[感事六章和浩然子]  
　　恃險當年說趙佗蒼梧殺氣久消磨聖朝不發連山騎壯士誰横下瀨戈玉帛千年周會好金繒百萬宋求和古來論理包容善大度具如玩宼何弱小從來恃大邦齊桓曾此失黄江巳嘗鼠雀非常困尚顧龍麟未忍降縹緲雲旂何處豎幽遐星鼓幾人撞祝融痛哭呼將伯充耳天閶有吠尨表海泱泱大國風千軍行止托元戎張皇深算拳簧鎖鄭重奇謀折矢弓上將貔貅揚武緩下臣蟣　進言空澶淵宼準徒孤注笑煞前人計已窮潢池弄罷計逃生餘力分疆國勢成千古惡名空錮黨一朝義憤起干城風馳丹檄中原快電掣蒼旌異域驚助我無功撓我罪漢家何以服人情尋常榻畔忌鼾聲何况窺邊象己呈八表豕蛇心倐忽九關虎豹狀狰獰蔦蘿有托攀松柏瓜李何恩報玖瓊爲語嫖姚持重甚但憑勝算不勞兵自問原非與政人可知忠悃鬱齊民懷中長策言何補紙上浮譚氣亦伸湖海憂天空下士廟堂謀國屬元臣惟餘知己相酬倡一付西風卷作塵[  鎭洋庚星化身懷川陸咸清吟稿]  
[蘇省撫轅抄]  
　　九月初五日刑部四川司員外郎湯似瑄常州籍來起服赴都候補同知温世京禀知奉委鎭江上游厘局差四品銜同知直隸州用候補通判王振鏞順天人禀到彭錫恩禀知派蘇差委指發江蘇試用巡檢傳廷淦浙江人禀到○初六日蘇總捕同知徐禀知今日接兼理蘇管糧通判事長洲縣金禀知今日接兼理元和縣事元和縣陽禀知交缷候補縣陳炳泰錫金厘局來並謝委署丹陽縣事○初七日候補縣王椿蔭江北提發審脩金回謝委署南匯縣事並銷發審局差咨補長洲縣典史周道深謝飭知赴任於本日接印從九姚麟書禀知交缷長洲縣典史事 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[贈蔡嵋青觀察王松堂韻]  
　　拜紀從來尚　羣論才如此合登雲有情天地還容我何物江山竟毓君咳唾流傳烟九點笑談消受月三分異時撫馭諸方略講授猶應溯大昕[  懷川陸咸清稿]  
[秋蝶和曹石竹運昌]  
　　是亦曾經得意人繁　閱盡不成春寒依危葉禁風怯瘦抱殘花咽露匀北苑新詩吟逝水南園舊夢幻飛塵唏嘘訴出當年事零落秋魂　夙因[  懷川陸咸清稿]  
[接元靈藥]  
　　丸散膏　粤中稱最近年以來分設滬上者亦旣日益衆矣英界四馬路之接元堂爲南海何君雲裳所設何君精於醫理而所聘藥　又係著名妙手故其順氣化痰曁衛生戒烟等丸皆不脛而走購者踵趾　錯何君自言不敢居濟世之名但　廣眞藥之效庶幾利人利己兩得其便　言足徴其不欺故樂爲述之 
[蘇州電報局賑捐公寓八月分三旬收解總數清單]  
　　本月共收補水銀二百另一兩六錢五分○洋七千五百五十九元五角内有病洋三十員換見補水銀五千另八十五兩九錢三分五厘○指明銅洋十四員換見補水銀三兩五錢○九八規元四兩換見補水銀三兩七錢寳銀一兩另五分欠平四分實重一兩另一分○對開二十六個四開一個換見補水銀六兩九錢五分三厘○銀小鐲六只重二兩另二分換見補水銀一兩七錢九分一厘○錢一百三十八千一百另五換見補水銀八十三兩六錢七分一厘○○以上八項共計補水銀五千三百八十八兩二錢一分○除七月分墊解銀三千六百六十五兩三錢五分細數己　八月十五日申報附張○本月初八日解鎭江張亷泉柳少雲手洲賑補水銀五百兩○十四日由金州鑛局轉解直賑補水銀一千兩○三十日又轉解東賑補水銀二千兩又轉解直賑補水銀一千兩解靖江王晉岩手洲賑五百兩○○本月共解補水銀五千兩除收連前實　解補水銀三千二百七十七兩一錢四分所欠七八兩月墊欵庄息銀四十六兩八錢七分五厘另有善士捐認不另開支○再敝公所七八兩月共解過直東兩省及鎭江靖江賑欵補水銀一萬兩合再聲明○再本月所收原舊棉衣念件新棉衣一百九十五件　存敝所尚有楊姓善士樂助新衣五百件刻在　做容交到一併起解又收四書考輯要一部石印子史精華一部陸研北先生墨蹟蘭亭大字樣四本翡珮一件又七月分存石印味根錄四部容銷見若干再行登報 
[蘇州電報局直隸山東沙洲賑寓經收九月初一日至初三日止細數清單]  
　　徐佐庚募九百三十六號十一戸六員八角又九百三十七號五戸四員又九百三十八號八戸九員又九百三十九號十戸三員七角又九百四十號十五戸廿四員五角錢二千以上五戸實收洋四十九員對開一个錢三戸五十文江隂厘局來一千一百另六號五戸念員無錫知仁庄募三百廿八號廿七戸九十二員疁城王御香募一千一百七十三號廿四戸念八員常熟凝善堂來徐大豫求父病愈十員楊乾豐募八百五十六號四戸四員泉記對開一個聚星社第二次交來洋七員對開一個錢一千七百六十五文嘉興塘渭章兆仁十圓正心崇善局來潄石子指捐靖江三員泰山堂張來七百八十四冊十戸十六圓金匱學來楊叔翁募保裕典棧十圓大昌號由永和局來東菜介珮氏求子病愈合家平安五圓公記求平安十圓杭沈淩閣來張少鶴募如意冊電四十二號五戸念圓恒興來無名氏五圓許韻和募五百七十二冊王姓公助十員又募高陽程吳氏求保孫小和官身强四圓黎里毛且安來梅冠百募八百廿五冊四戸三十八圓甘露惜榖局來章德光五十圓又來章希圓三十圓壽萱堂五十圓愼仲氏爲媳産平安移放螺螄兩圓程履祥一圓潘仲翁交到醬字如意冊第八次三十圓七千八百四十五文肇祥來裕源庄念圓不留名陸對開二个不留名徐六百六十文凝善堂來鄒綬紫募三百四十六號十一戸三十圓施擁百募四百七十四號六戸五圓吳亮翁來電八十六號二戸三圓朱省之來九百五十三號九百五十五號兩冊廿六戸十三圓四開一个恒大成一文願十圓 
[九月初七日代收順天山東賑捐第六十五次清單]  
　　滬上心許人祈保合境平安由方錦黼交來捐洋五十元慈谿不留名病愈求妻産平安捐洋十員愿心人求疾速愈捐洋十員求消過脫災人祈合宅眷屬平安捐洋十員無名氏捐洋六員葉吳錢李蔡節浪費由滬報館來捐洋五員大塲楊世照爲曾孫祥熊祈平安由正源局來捐洋五元大馬路吟梅仙舘三次續捐洋三元知過氏完心愿捐洋二元隆恩堂吳求諸事順遂捐洋二元新溪人求母疾愈捐洋一元上海北市盆湯衖絲業會舘主施少欽謹啓 
[接錄上海陳家木橋金州礦務局内直隸山東賑捐公所經收九月初七日第十五次賑捐清單]  
　　醒家緣善冊一百員知非子經募青蓮居士一百員杭州榮貴書屋十員張植記爲母病愈酬愿四　勤業書屋兩員修德堂念員志本堂朱一員凝瑞堂許三元公興典衆友六員胡翼清三員翼記求病速愈兩員嘉定諸亦文經募六戸三屬南滙王貫芬爲祖考忌日誦經費移賑十員浦東鄭仁大錢六百文○福裕南交來厦門無名氏規銀一百三十二兩○劉河王简甫交來劉湄水　子書畵潤筆九員又八開一个不留名吕二員又錢一百文吳淞松秀堂汪經募三戸一員陸德新五員秦繼輝三員保母平安五十員 
 
 

Page 12

 
 
[光緒九年八月二十八日京報全錄]  
　　宫門抄○上諭三道錄前○署粤督曾等奏委解銀兩起程日期摺○都統恭奏請奬叙摺○大臣文等奏揀補總管仍請賞加副都統職銜摺○大臣喜奏泒令官兵護解餉銀軍火各項由驛撤回情形摺○廣西撫倪奏委署知縣片○八月二十八日吏部翰林院廂藍旗值日無引見○蓋州城守尉祥翰鳳凰城守尉靈熙各謝恩○貴州叅將王永安謝恩○廉公續假二十日○景廉請假十日○内務府奏派勘估中正殿工程派出瑞聯薛允升○召見軍機王永安○○革職留任署理兩廣總督一等威毅伯臣曾國荃廣東巡撫臣裕寛跪奏爲籌解光緒九年分京餉及内務府經費第三批鹽課等銀分别匯兌裝鞘委員解京謹將起程日期恭摺具陳仰祈聖鑒事竊照承准軍機大臣字寄光緒八年十一月初八日奉上諭戸部奉預撥來年京餉等因欽此並清單一件内開擬撥光緒九年分京餉廣東鹽課銀二十萬兩帑息銀五萬兩當經恭銀轉行欽遵籌解隨據署理兩廣鹽運吏潘駿猷先後在徴收光緒八年分省河鹽課項内籌解京餉銀一十二萬兩帑息銀二萬兩内務府經費銀三萬兩作爲本年第一二批京餉及内務府經費分别匯兌裝鞘委員解京詳經奏報在案兹據兩廣鹽運使周星譽詳在於光緒八年分省河鹽課項内籌解京餉鹽課銀六萬兩帑息銀一萬兩並鹽課隨解一五加平飯食銀一千八百兩作爲本年奉撥第三批京餉又在鹽課項内籌解内務府經費銀一萬兩並隨解平餘擡費等銀三百三十兩作爲本年奉撥弟三批内務府經費擬仍查照起解本年第一二批京餉成案以起解現銀與交商匯兌兩者並行所有本年應解第三批京餉鹽課銀二萬兩帑息銀一萬兩一五加平飯食銀六百兩共銀三萬六百兩遵照部行概行裝鞘飭和大挑知縣王琦璠候補縣丞烏凌兩由内地押解到京前赴戸部投納其餘京餉鹽課銀四萬兩一五加平飯食銀一千二百兩内務府經費鹽課銀一萬兩平餘擡費等銀三百三十兩共銀五萬一千五百三十兩兌交殷實銀號百川通新泰厚蔚長厚匯兌至京飭委雷州府知府叚錫林候補鹽大使蔡繼昌候補縣丞聯科候補未入流尚宗良領賚匯單文批附搭輪船進京支取銀兩前赴戸部曁内務府投納據該委員等具報均於本年七月十八日在省起程合將籌解光緒九年第三批京餉鹽課等銀分别交商匯兌裝鞘解京將匯兌商名委員職名起程日期詳請奏報等由前來臣等覆核無異除核繕文批飭令妥爲解運並咨明戸部内務府分别兌收其餘未解京餉等欵銀兩仍飭陸續籌解外謹合詞恭摺具陳伏乞皇太后皇上聖鑒謹奏軍機大臣奉旨該衙門知道欽此○○烏魯木齊都統奴才恭鏜跪奏爲遵保烏魯木齊歷辦邊防善後已逾六年尤爲出力文武員弁勞績異常籲懇天恩優予奬叙恭摺仲祈聖鑒事竊奴才緣烏魯木齊奉委各員勞績屢著曾於光緒七年十一月間奏請擇尤優保八年正月十四日兵部遞到原摺後開軍機大臣奉旨准其擇尤保奬毋許冒濫欽此伏以烏魯木齊原任都統英翰光緒三年到任維時北路新復南疆未靖其奉委各員雖守後路實接不敵於分防助勦各差巳有微勞可錄比奴才四年接任復將各員量材收用並添委一切文武員弁分任其事無如地處窮邊民物凋殘軍事未已懷才之士每不肯遠道歸來是以歷年辦公求才極爲不易兹該員等効力邊徼巳逾六年每馳驟於寒燠非常之地戍防於戈壁不毛之區均能勵志堅貞始終罔懈此數年中忍苦耐勞尋常逈異奴才終以朝廷名器爲重本不敢妄懇恩　兹邊事底定如防案照章開保向以三年一次今奴才與前都統英翰任内前後七年巳逾部定兩次請奬之章該員弁等於練勇設防旂務糧餉屯田修渠築城浚濠而外各處盜賊零匪游勇出没無常尤能隨時飭帶兵勇聞警不避險阻馳赴　捕以期無遺餘　消患未萌洵属著有勤勞自慮分别等次遵旨開保以勵前功而昭激勸除武職微末各弁擬保把總外委曁酌給六七品軍功頂戴咨送兵部核議外所有在事文武各員其出力稍次或在營年淺者均經奴才大加删減擇其尤爲出力者悉心酌核共計一百七十九員名謹繕清單恭呈御覽合無仰懇天恩俯准分别優十奬叙並懇飭部按照異常勞績核准之處出自逾格鴻慈所有遵保歷年邊防善後尤爲出力文武各員弁緣由謹恭摺具陳伏乞皇太后皇上聖鑒訓示遵行謹奏軍機大臣奉 
旨該部議奏單併發欽此○○奴才文緒祿彭跪奏爲遵照部議揀補新設興安城滿洲總管並援案仍請賞加副都統職銜以重體統恭摺抑祈聖鑒事竊奴才等現准兵部咨開會議鄂倫春牲丁編旗建治設官添兵各事宜一摺光緒九年六月二十三日具奏奉旨依議欽此欽遵抄錄部議咨行前來奴才等伏查此次新設興安城營制事屬創始舉凡應辦一切事件諸關緊要應卽詳加辦理再行隨時奏咨外惟奴才等原奏添設滿洲總管一員請加副都統銜作爲掌印經部議准以請加副都統銜品級較崇恭候欽定並此次新設滿洲總管作爲何項之缺應令奏明辦理等語查新設滿洲總管一缺旣經部議照准自應卽時揀員請補以便舉辦各事俾得早成管制以資統馭查齊齊哈爾正紅旂滿洲藍翎協領穆克德布前經派　鄂倫春設官建治一切悉臻妥善該員明逹事體熟悉情形以之請補斯缺洵堪勝任惟此項鄂倫春人丁本係由布特哈抽出另爲管制該牲丁生長山野粗莽性成旣經　籠教　殊非易易新設滿洲總管有督率號令之責若與新添鄂倫春總管品秩相等無足以崇體統相應請旨將新設興安城滿洲總管一缺仍照布特哈總管之案隨任賞加兩都統職銜以崇體統嗣後出缺作爲滿洲公缺由恊領内揀補其應支二品俸銀俟奉旨允准再行咨部辦理所有奴才等揀員請補總管仍請加副都統職銜緣由理合恭摺具奏伏乞皇太后皇上聖鑒謹奏軍機大臣奉 
旨着照听請該部知道欽此○○前庫倫辦事大臣奴才喜昌跪奏爲奴才謹擬交缷後卽將暫行挑留十一起官兵等護解餘存餉銀軍火各項由庫啓行馳驛進口撤回情形恭摺仰祈聖鑒事竊奴才本年七月初二日准察哈爾都統咨開本年五月二十九日承准軍機大臣字寄光緒九年五月二十七日奉上諭吉和等奏軍台亢旱成災駝馬斃盡請飭部速撥銀兩以資撫恤一摺等因欽此遵旨寄信前來等因恭錄諭旨知照前來奴才恭讀之下仰見皇仁軫念藩部撥欵以恤蒙古而紓台力不獨膺差蒙古兵益加勤奮感激圖報而於西北邊亦甚亦裨現奴才接准新任庫倫辦事大臣桂祥函稱八月中旬方能到庫奴才等候桂祥接任後卽遵旨回旂照例馳驛時下被災各台雖經整理誠恐駝馬難以照數供應奴才由庫倫隨帶長駝送至圖古里克由該台用台站駝馬進口惟奴才暫行挑留吉林官兵十一起隨奴才同撤回駝隻路費照章給發各緣由前巳奏明仰邀慈鑒在案現該委員及吉林官兵等應支月餉發至八月十五日止自十六日起照章發給三个半月路費俟奴才交缷後該官兵等護解存餉銀軍械各項由庫撤回取道台路行走各台毡包薪價前經發訖兹毋庸再給第穆赫爾嚘順各台亢旱成災雖駝馬一時難以備齊而毡包糞薪自應照常預備以免軍飢　宿所幸圖古里克直至張家口沿途青草雖未一律豐茂而駝馬　能飽食而奴才商之那穆濟勤端多布囑由車臣漢圖什業圖漢沙畢三處派撥駝百餘隻以備撤回官兵等乘騎並隨帶口糧軍火駝載解部餘存餉銀等咱送至圖什業圖以恤累台而利軍行倘長駝途中偶有疲乏應由各台補撥前進庶免阻滯但該盟長車林多爾濟鄂特薩爾巴咱爾喇嘛商卓持巴車登多爾濟向稱用駝無多情願泒送不敢領價實屬勇於急公深堪嘉尚第庫倫至圖古里克路遠二千餘里奴才由防餉項下提銀一百五十兩以作賞號送　通事蒙古口糧之費不發駝脚價銀惟撤回官兵等自察哈爾屬圖古里克界進口騎用駝馬不用廪羊綠該官兵所需駝馬無幾諒台站之力尚能應付以官兵騎用台站宫駝應毋庸另給脚價　節帑項非同大隊過境駝馬不敷供給另行雇辦者可比現當庫存未裕可省之費自當節省而必須之項亦應籌給兹將賞發備駝送差蒙古銀兩曁撤回十一起官兵夫役等月餉路費除併案造册送部核銷並抄摺稿咨行戸兵部察哈爾都統查照外所有奴才交缷後卽令第十一起官兵護解餘存餉銀等項由驛撤回各綠由理合恭摺具陳伏乞皇太后皇上聖鑒謹奏軍機大臣奉旨知道了欽此○○倪文蔚片再署融縣知縣隆年署事期滿照章調省所遺員缺查有准補永淳縣知縣曲福綬勤樸老成亷靜不擾堪以署理據兼理藩司臬司國英具詳前來除檄飭遵照外謹循例附片陳明伏乞聖鑒訓示謹奏軍機大臣奉旨知道了欽此 
 
