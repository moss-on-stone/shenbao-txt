# 1902 - 184 - 4910496

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[亟鑄金幣說]  
　　上古之世以珠玉爲上幣黄金爲中幣刀布爲下幣所謂刀布者卽大錢之名也然珠玉黄金爲世難得之貨所通行者惟銅而已故九府圜法自周以來未之有攺但銅錢雖爲自古迄今通行之品而當漢時黄金白銀之幣亦未嘗盡廢至魏晉以後金日少而貴幣始專用銅雖六朝迄唐交廣之域嘗以金錢爲幣顧祇限於一隅未能遍於通國也至金時鑄銀名承安寳貨以銀爲幣之制乃始以爲常迨前明中葉令各處税糧得收納白銀而銀之用由是益廣我朝銀錢兼權上下通行二者初無偏廢自日斯巴尼亞銀圓流入於中國而中國之用銀爲之一變自墨西哥銀圓繼入於中國而中國之用銀又爲之一變雖銀錠銀錁之類原未嘗廢匯劃之票類準乎銀然通商口岸市廛行用率皆以銀圓爲便於是中國乃自鑄銀圓以相抵制愚謂中國旣知自鑄銀圓矣何獨不思更鑄金幣乎攷泰西各國金銀銅三品之幣無不具備宜用銅則銅宜用銀則銀宜用金則金而要無不以金爲準則故英例凡先令行用以十九爲斷至二十先令以上皆用金磅折合西人窺知我中國之用銀而不用金也乃以時抑銀之價昻金之價而我之以銀與彼貿易者乃暗受其虧數十年來奚止恒河沙數今以賠欵之故西人　謂宜折合金磅以爲算中國則執約定銀四百五十兆兩以相爭往返咨商迄尚未定要之我無金幣之爲害也然則中國曷爲而不自鑄金幣乎曰以金少之故夫中國之金前此未見其少也兩漢賜賚黄金之數振古未見迄五代宋遼中官宰相貪黷窖金不出至有無百萬金不得爲宰相家之語古之金何爲若是其多今之金何爲若是其少說者每謂今之少金半耗於浮屠氏屑金爲箔傅之於偶像而塗之於宫室半耗於齊梁一代民間衣服侈靡玉盤織金線流風所煽遂至婦女釵釧環珥之屬無不用金此二千年來黄金竭蹶之所由致也愚竊以爲不然近日黄金之少初不盡繫乎此蓋大都爲洋人所購而以其金磅困我銀價也試觀國初江左金不過十三四换何以至道咸年間五口通商而金價卽陡增至二十餘换厥後日增不已自光緒甲午以後則至三十四五换以至四十六换今更馴至於五十换嗚呼設非轉運出口何至若此之貴哉夫我以不用金之故方謂售此無用之金可以得倍蓰之餘獲利殊厚而孰知彼之貿易必以銀價折合金磅是我以二三换售出一金者卒至以四五十换償其一金也况乎洋貨之來有加無已暗中損耗靡有已時我苟不鑄金幣將何以塞其漏巵耶爲金之計國家宜採仿四制亟鑄金幣而亦以金爲準則凡有貨來賄遷之事皆當以金爲準使彼此無所損益而中國始不受外人之虧或曰欲鑄金幣其奈中國現時之金已日見其少何則應之曰是不難其法一在開一在禁所謂開者將吉林黑龍江蒙古恰克圖邊外阿爾泰新疆南北青海西藏四川雲南等諸凡産金之地悉數開其礦也所謂禁者凡金葉金飾以及抽線屑泥杯巵屏障佛像廟宇宫室招牌等之擅用金者一律禁止而收買之違者藏者罪擬大辟如是則金不虞其少盡以畀鼓鑄金錢之用當亦無患其不能充矣質之當軸其亦不河漢斯言否 
[諭旨恭錄]  
　　五月二十一日奉旨廕生鰲功著以旗員用截取給事中徐土佳艾慶瀾俱照例用擬補内閣中書繼成著准其補授烏里雅蘇臺辦理内閣事務章京著興惠去奏留吏部額外員外郎錫琅著准其留部保舉雲南候補知府李昌運著照例用補授直隷晉州知州王秉謙著准其補授病痊前任甘肅伏羌縣知縣晉榮著照例用分發四川試用知縣錢人麟吳朝清趙光普張爾琨周瑞謙孫世奎廣東試用知縣陳蔭桐李繼堯譚襄雲羅宏鍇李之韶張濤倪祖培榮瑞鍾佘萃斌張恩孝汪拱宸姚廷幹白懷清廣西試用知縣王煦吳永治勞文璜雲南試用知縣黄序榮梁昱墀莊濟郭宏佐范修明貴州試用知縣陳洪九湖北試用布庫大使衡謙陳覃恪兩淮試用運庫大使多祥河東補用鹽大使趙宣哲福建補用鹽大使顧維周長蘆試用鹽大使任承濟兩淮試用鹽大使陳恩潞馮杰程蓉齡汪守堃朱溥章琦魏國慶山東試用鹽大使程夀萱河東試用鹽大使李益綬兩浙試用鹽大使祝葆元福建試用鹽大使黄曾達賈燾張延益李存初徐兆熊李世升顧振聲張學餘潘伯實廣東試用鹽大使鄒瑞鋆俱照例發往京察一等裕陵禮部郎中阿禮罕孝東陵禮部贊禮郎錫恩景陵禮部贊禮郎達隆慕陵工部員外郎伊里布俱著准其一等加一級京察逾歳景陵禮部贊禮郎松夀著照舊供職盛京户部本處員外郎員缺著吉瑞補授盛京禮部千丁處七品官員缺著屈秉魁補授欽此 
[宫門抄]  
　　五月十九日外務部正白旗值日無引見克王續假十日倫貝子請假五日召見軍機外務部封奏三件吳鴻甲封奏一件本日皇太后皇上升乾清宫美國使臣康格帶領水師提督婁哲思覲見二十日吏部翰林院正紅旗值日吏部引見七十六員泰寗鎭總兵慶福請訓仁堃謝授鑾儀使恩慶公假滿請安阿王續假五日鍾泰桂全各續假二十日周馥伺候召見召見軍機及周馥慶福張百熙遞封奏三件政務處一件徐德沅一件二十一日户部廂白旗值日無引見廣東總兵蒯德浦請訓熱河副總管聨榮請訓崑中堂續假十日英侯續假十五日禮部奏派恭請神牌派出禮王睿王恭王醇王李紱藻崇勳松夀唐景崇召見軍機及醕王蒯德浦聨榮 
 
 

Page 2

 
 
[使臣會議]  
　　西字報云頃得京師專電悉西歴六月二十號卽華歴五月二十三日駐京各國使臣會議交還天津之事各都統所擬之疑類皆愜心貴當並無異詞惟中有一條尚未决定 
[擬設銀行]  
　　西字報云署直督袁慰庭宫保近擬設一國家銀行凡北省所征賦税以及礦産報銷等欵皆歸行中經理特未悉貲本將何從籌劃何日始告成功也 
[英使出京]  
　　聞之天津友人云駐大沽口之英水師副提督於上月二十五日督帶隨員由塘沽乘火車至津郡迎迓英國使臣迨二十六日清晨七點鐘時英使由京師命駕遥臨隨偕水師副提督及各隨員乘八十二號火車詣塘沽鼓輪赴旅順威海衛游覽大約歴十餘日始返天津 
[兵艦記數]  
　　天津直報云自庚子拳匪亂後各國均派兵艦駐泊大沽口外并用輪船運送軍械糧餉此來彼往絡繹如梭計五月二十七日停泊大沽者有英國二艘美國一艘法國一艘俄國一艘奥國一艘義國一艘以上共得七艘蓋較前又大减矣 
[赫總税務司原擬印花税辦法]  
　　天津直報云外務部會同户部奏請試行印花税前已載諸報章兹又由京覓得總税司赫鷺賓宫保原擬辦法七條照登於下一擬由户部先定一通行印花票之式樣每張註明定價十文發交刻印印妥後由部分發各地方領賣黏用一擬由户部釘定册簿兩項每簿每頁分存根正照兩截此兩項册簿一爲買賣房産田地之用釘妥後分發各地方官領用凡有房地交易者應赴該管衙門内報明領取此項印照註明賣價若干完税若干將正照交本人黏於契上其存根亦均照塡俟每簿用完卽將存根仍還户部所有經徵之銀報部聽撥此印花照應有定價如房地價在一百兩以内者照費一兩五百兩以内者照費五兩千兩以内者照費十兩以此類推此則親赴官署當堂領票之印花税也房地之外如欲添何項事業須用當堂印花者亦即由部隨時隨事照上項辦理一擬由各地方官於屬境内擇殷實可靠便於民之鋪户發給部頒之印花若干張作爲官准售賣之局所每月底由該局將所領之印花所賣之價銀開單報明交價凡民間應用印花而不必當堂領辦者卽可任便赴此等局所買取黏用一擬於開辦時應用通行印花各項事由列後一婚帖一借劵一合同一發票一收條一銀票一鈔票一當票一招帖一考卷一禀帖一民局一送信函一報關單以上所列每件均須黏通行印花一張方爲合例不黏者以犯法論若遇有爭訟者無印花之單不能視爲憑據此則開辦通行印花之條目俟辦理有緒隨時酌添一擬將當堂領用之專項印花照上亦再加用通行之印花一張一擬凡貼用印花者須再註明事由月日其字跡須在印花曁原紙之騎縫處眞寫未註明者與無印花同若復用已經註過字跡之印花以犯法論一擬奏准先在順天所屬各州縣開辦由府尹專管俟有端倪再行次第推廣如此擇地試辦與户部相距不遠一切事宜可以隨時妥定不致與地方無益與百姓有損 
[無損于民]  
　　聞之京師友人云近有人奏請在京城創行房捐車馬捐每歳可收一千萬金之譜政府議定先將鋪户官宅及所養之車試抽計每房屋一間月捐當十錢六百文每車一輛月捐當十錢六千文蓋取之有力之家於小民並無所損也 
[節麾雙蒞]  
　　金陵訪事友人云今屆爲通商各國攺换條約之年適值議裁釐卡歸併洋關並酌加洋貨入口税欽奉上諭特派工部尚書吕鏡宇大司空商務大臣盛杏蓀宫保會同南北洋大臣博訪周諮斟酌盡善五月二十七日大司空偕宫保蒞省垣暫就行臺駐節蓋欲與兩江總督南洋大臣劉峴莊宫太保密商一切機宜也 
[入都從緩]  
　　金陵訪事友人云兩江督憲兼南洋大臣劉峴莊宫太保原擬於三四月間入都陛見嗣緣公務未竣而止兹又值所吕盛兩星使連鑣來省會商攺約事宜加以籲俊闢門秋闈伊邇以故深覲是之心不得不從緩北上也 
[關侍御奏叅知州貪虐摺]  
　　山東道監察御史臣關榕祚跪奏爲知州貪虐昭著據實糾叅請旨嚴飭查辦以維吏治仰祈聖鑒事竊臣於正月二十四日恭閱邸抄見直督袁世凱查覆署易州知州馮清泰被叅一摺其中聲叙含糊僅將該牧開去底缺顯有不實不盡情弊兹詢之官塲叅之輿論得其貪虐實跡殊令人憤恨也當拳匪初起時該牧一切縱庇及匪勢已敗乃借剿匪爲名到處騷擾該州有黑山村　民數百家人情平善頗稱富庶該牧使其家丁洪姓任姓帶勇假說有匪恐嚇鄉愚因斃數命索得財物不計其數其婿景長春係直隸通判在署辦事城内陳姓孀婦家亦小康洋兵到易在其家居住迨洋兵去後景長春率領勇壯到陳宅聲言洋人遺下之物理應充公陳姓因係已物不允及詢知州官至戚向其理論彼此口角景長春發恨將該孀婦打罵掠取財物拉回署中上下分受如此行爲不止一次不止一家其子馮榮桂係直隷縣丞尤爲兇横一日與其家丁洪姓分贓不均彼此相打被洪姓毆傷手足該牧將洪姓收覊洪姓不服旋卽放出令其管帶壯勇赴塘湖地方詐取民財其拘到鄉愚悉置之木籠必得銀錢然後釋放該牧私造非刑有木籠八具至後任始行銷毁此確有憑據者又用倉米振民作正開銷其子開設小押均實有其事該州設立城防局養勇數百係商民捐助共捐過錢約二十萬串該牧飽入私囊洋兵到易其兵官在一官鹽店居住一切係該店張挪墊用欵項招呼周到故洋兵不甚肆擾亦未索賠欵覆奏内稱該牧有勞足錄妄也將交卸時因小事反詐取該店銀六百兩又挪用各錢店銀六七千兩覆奏内稱該局出入各欵聞係局紳冷玉輝等恐被帶累爲之彌縫並非事實現後任催收捐欵借補該局虧空頗費拷扑也總之該牧以子與婿爲爪牙以家丁洪姓任姓爲鷹犬論者切齒聞者迕心現聞洪姓任姓已被督臣拿交清苑縣監禁該牧與其子婿種種不法第坐落此兩人卽不難究出眞情近來疆臣於查辦事件無不廻護無不解釋督臣袁世凱到任日淺於屬員之賢否究有未知聞藩司周馥道員晏振恪與馮清泰共事日久意存袒護故於該牧被叅各節不甚詳究並其子若壻官階亦不弊叙不然豈以已經到省人員而司道有不知之理而僅以察明驅逐一句空話了事乎伏思方今大亂之後急須整頓吏治以培根本以靖閭閻若於此等貪虐之員任其逍遥無事將何以爲治耶擬請旨飭令直隸督臣再行秉公詳悉確察一併從嚴叅處分别懲治庶足以彌怨謗而儆貪婪伏乞皇太后皇上聖鑒訓示謹奏 
[同歸於盡]  
　　西人在烟臺設一學堂專課瀛西子弟門羅桃李絃誦琅然蓋已歴有年所矣昨日滬上忽得電報謂堂中有毒斃十有二人之事駭而詢之則上禮拜六諸學生晚膳時庖人以雞龜進註鷄龜係粤語西饌中有將雞肉刴爛以麫和油作餅烤而食之粤人呼之曰龜蓋取其形似也洎翼晨凡曾食此味之十二人皆毒發而殞細加考察則凡作鷄龜者頂上必開一小孔俾熱氣外宣此次庖人未開疑有毒氣蒸鬱積其中致肇此禍或曰我滬向有諺語謂每年六月雞喜食蜈蚣是以老饕者流輒因食雞中毒顧究因而致斃者未之有聞初不料海外孩提 
 
 

Page 3

 
 
竟應斯讖斯亦奇已 
[兵船慘劫五誌]  
　　金陵訪事友人云月前開濟兵輪船在下關失火慘斃多人事後兩江總督南洋大臣劉峴莊宫太保飭將管帶李田拘繫電請江南提督李夀亭軍門來省籌商軍門堅請宫太保作主宫太保遂將李發交中協看管旋經新關税務司安格聨君赴戟轅緩頰宫太保因交金陵關監督徐叔鴻觀察保歸靜候查辦本月初一日復傳至督轅嚴訊李惟崩角叩首自稱辜負憲恩宫太保謂此船購時費銀一百二十萬所配槍砲軍火之類亦不下三四十萬金爾家産能有幾何悉數查抄亦難備抵如能籌一妙法使本部堂不受朝廷譴責則本部堂亦無不樂從也諭畢叱令暫退速具清供又聞軍門查悉船上水手未遭是刼者尚有二十餘人因商之宫太保資遣回籍漂流在外窮無所歸宫太保允之軍門遂於某日傳集行轅每名除給以一月恩餉外並按距原籍遠近加賞川資至遠者得洋銀十五元至近者得洋銀二元一時歡聲若雷咸稱欣然束裝歸里 
[江西勸辦蠶桑章程]  
　　一開通風氣旣有官府提倡尤賴紳士得人今省局已延致公正紳士四人住局經理使與地方聲氣相通各屬亦宜仿照設立蠶桑分局如無熟習蠶桑之人可由地方公舉一二人來省局學習以備充當教習俟二三年後實在辦有成效准由本府給以匾額或詳請上憲奬給功牌一湖種桑秧每株連脚費需錢十餘文之譜民間如願集股搭買不拘百文千文至數十百千文均可將錢於十月照繳由該縣彚齊解赴省局聽候委員前赴湖州一帶購買於次年春分前後運回按股分領除桑價外毫無花費至栽成亦斷無加征抽税情事儘可放心購種一平時無湖桑可購先照蠶桑說於四月間佈種桑子俟次年春分後再接湖桑其接桑湖種准其赴省局請領或於近處有湖桑之家討取但不許其自翦致傷桑樹違者鳴官查究一辦事以經費爲先各屬設立分局開闢桑園購買湖桑蠶種以及雇募工師在在需錢或由殷户捐資或邀衆人集股或借公中閒欵悉聽就地體察情形酌辦一省局本年收買湖繭按照時值公平給價並無絲毫尅扣惟土繭不收蓋土繭與湖繭利息厚薄相懸民間誠知湖桑之利勝於土繭務宜一律廣育湖種以趨時尚一各屬如有官荒地土查明並非侵佔不致涉訟者准共呈報地方官覆查作爲樹藝公業其民間自種或用田地或用屋角牆隂聽其自便一省局雇有湖州工師民間穎悟子弟願學習種桑接樹飼蠶繅絲織綢諸法准其長年住局給以飯食學成之後量其技藝推升工師赴各州縣轉相教導以廣其傳一考農圃諸書凡沙泥夾雜之地可種瓜果是以安徽之梨山東之棗北方之三白瓜蟠桃外洋之葡萄等類皆獲厚利江西荒地隨處皆有種桑之外可於高山種桐子茶子水鄉種烏柏蘆葦沙地種瓜果膏腴之地種靛已諭局紳與各鄉紳耆各就土宜講求務使鄉無惰農野無遺利一講求種植宜防偷竊以及牲畜踐食應由各鄉紳耆聯名禀請府縣出示嚴禁有不遵者准其指控拘案懲辦 
[趙州雨雹]  
　　有客從直隷趙州來言及州之西南各縣天時亢旱禾稻皆枯至五月十九日忽黑雲蔽天狂風捲地冰雹陡下約閱兩時附近民房被傷不少田中五榖亦摧毁良多李左車眞惡作劇哉 
[蘇垣决盜]  
　　姑蘇訪事友人云上月二十八日江蘇撫憲恩藝棠大中丞接到刑部釘封文當卽轉行臬轅臬憲效述堂廉訪披閱之餘立刻札知吳縣田春庭大令大令飭差由司府縣各獄將盜犯一十四名提至大堂略詰口供叱令綑綁會同營汛督帶兵士數十名押赴北寺大校塲斬决 
[統轄分卡]  
　　南昌訪事友人云江西距萍鄉縣城三十里有一市鎭名曰湘東扼江楚之要衝商賈往來終日如織設有釐卡已歴三十餘年去冬上憲整頓釐務擬添旱卡以免奸商繞越走私札飭馬大令良基相度地基建造卡屋今春擇定萍城小西門外荷蕘橋設立分卡二處惟萍醴鐵路第一叚車站卽在小西門外第二叚車站則在湘東將來全工告成商旅爭趨非嚴以稽查不可以故縣主備文咨會釐卡請禀知上憲將湘東卡攺名萍鄉兼湘東卡所有各分卡概歸管轄以一事權 
[上海官塲紀事]  
　　簡任湖南臬司黄花農廉訪建笎由京赴天津乘某輪船南下於昨日午前抵滬隨卽命駕詣道轅拜會蘇松太兵備道袁海觀觀察繼至上海縣署縣主汪瑶庭大令飭丁擋駕○浙江候補縣丞姚燕耕二尹近奉撫憲任筱沅大中丞札飭來滬查訪事件昨日命駕至上海縣署拜會縣主汪大令大令飭丁擋駕○昨日午前本邑南市馬路工程局總辦翁子文太守命駕至上海縣署拜會縣主汪大令互商要公移時而别 
[示定試期]  
　　上海縣正堂汪爲科考事奉府正堂余札奉督學部院李札開照得該屬生童業經通飭取齊在案今本部院試畢太倉卽行按臨該屬科試准於六月十一日齊集松江聽候示期考試等因下縣奉此合行出示曉諭爲此示仰闔邑與考生童知悉遵照示期齊集松江聽候學憲按臨考試均毋違悮切切特示 
[賢守大殮]  
　　日前正任江寗府知府沈碧香太守在滬城大南門外江蘇海運局感疫而亡由家丁飛電報知家屬至昨日午前眷屬乘舟抵滬擇於申時大殮上海縣汪瑶庭大令親往拜奠以敦寅誼 
[平糶防弊]  
　　蘇松太兵備道袁海觀觀察籌辦平糶事宜就滬城内外設局一十二處惟浦東唐橋楊家渡爛泥渡等處未經設局因於日前札委保甲總巡朱森庭明府前往分設以惠貧民明府奉札後卽傳浦東各巡局員會議章程定於本月初三日開辦隨復出示曉諭大略謂奉道憲開辦平糶事宜定價每升大錢六十文查浦東通行秤米兹公議定價用新會館秤足十四兩四錢機器大白米每斤大錢三十五文以八斤爲度小洋照衣牌每角八十四文旣又訪悉唐橋圖董嚴春山先在遠處私設買票局每票收錢二文令貧民屇期持往局中領米無票者不給營私舞弊衆怨沸騰乃親往稽查俾得嚴行禁止 
[侮官服禮]  
　　前日南市二十三七鋪巡防局員盛雨村二尹行經鈎玉弄見成衣店主陳姓女當街曝衣叱令收去遽爾辱詈因函致上海縣主汪瑶庭大令請卽提懲大令飭傳二十三鋪地甲錢德研訊錢供是日盛老爺經過叱令陳女收衣略延片時遽加申斥陳女不服反唇相稽後命小的傳陳陳又抗違不遵以致訴諸案下大令飭錢甲勒令陳速至巡防局服禮如再延玩定當提案究懲 
[上海巡局瑣案]  
　　江北人兪學偉之妻袁氏近被浪子沙三誘匿蔡陽弄兪偵知事由袁三勾串所致將一干人扭至十六鋪巡防南局局員賈叅軍略加研訊判將袁沙各責三百板袁氏掌頰一百下交兪領回管束○前日張茂金投二十三七鋪巡防局控馬松濤積欠房租局員盛二尹提馬研訊判令掌頰一百下限日遷移 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　浙江平湖縣人徐鳳石誘拐潘海文之妻女逃至閔行由潘追獲畏罪投浦自盡報經上海縣主汪瑶庭大令委典史趙敬臣少尉往騐屍親堅稱有傷大令遂親臨復騐一再開導始肯具結備棺收殮當少尉往騐時彼處無賴喧閙不休事爲大令所聞特於前日飭傳地保張榮夀訊究張供當趙老爺相騐時屍親同鄉人某某在塲閒看稱係被人勒斃後抛棄浦中某槽坊小主人及各流氓從而和之肆行胡閙小的向之喝阻被衆兇毆叩求究辦大令叱令退去著查明各無賴姓名提案訊究○流氓王和尚等日在羅家灣一帶魚肉良懦無惡不爲五月十二日之晚糾黨至李某家索詐攫物事爲縣主汪大令訪聞飭捕役徐文嚴密偵查前日獲諸南門外當晚大令升堂訊究王供小的向藉工作餬口曾被李某糾衆攢毆積不能平因於上月十二日放工後偕二友報復並未攫物叩乞施恩大令飭責二百板枷號五日發犯事處示衆期滿再懲 
[馬路工程局紀事]  
　　日前南市億康小錢莊執事人賈培生控稱萃豐馬頭順昌恒煤油號股東周志善串合同興裕夥江翰齋等將同興裕及泰記遠期支票掉去卽期票銀一千四百四十四兩有奇至期向收無著旣而周所開順昌恒無端倒閉逃避無蹤等情總辦翁子文太守飭傳一干人倩襄讞委員黄衡堂二尹研訊暫交萬年堂藥鋪主韓廉卿保去前日賈遞禀求催太守飭韓將周江二人交案韓祗交到江一人太守大怒飭將韓交差看管勒限交周訊核○偷兒陳三潛至浦濱竊取某姓家傭婦某氏所浣之衣經巡街捕拘入捕房轉解工程局太守倩襄讞委員黄二尹研訊判責八十板以示薄懲 
[英美租界公堂瑣案]  
　　包探陳金標解還俗僧姚夀福到案禀稱此人不知在何處竊得洋銀四十元是以拘解請究姚供小的係蘇州人六年前來滬在老閘某骨董店學業後被匪拐至湖州售與西門外西鼎寺僧爲之摩頂受戒兹竊得師父洋銀潛逃回籍讞員張柄樞司馬商之海副領事判令遞解蘇州洋銀充公○倪桂生串同陳阿二向王金山訛詐洋銀由包探李星福拘解請究王投案聲稱倪糾合探夥陳阿二借端訛詐堅索洋銀五元叩求究治李探禀稱陳乃葉探之夥不應訛詐求卽嚴究司馬判責倪三百板陳責五百板各押捕房六個月○馬夫葉阿東駕車至浦灘加鞭飛駛巡捕見而禁阻葉竟逃入法租界中捕急吹號呌招令他捕帮同扣住昨晨解案請懲司馬判罰洋銀四元○王小董行竊許德生家衣物由包探米順拘解請究司馬判責五百板逐出租界贓給許具領○陶仁生不知在何處竊得衣服數件由包探沈阿岳拘解公堂禀請訊究司馬判責五百板○施榮郎行竊大昌生衣物由包探徐榮山拘解請究司馬判責手心二百下○楊金全行竊袁雲祥家衣物若干由包探方長拘解至案禀請究懲司馬責四百板遞解回籍不准再來○王坤和行竊蔡阿興家金戒指一枚由包探劉光震拘獲解請究追司馬判責四百板戒指給蔡具領 
[法租界公堂瑣案]  
　　李金寳潛入菜市街某行竊去提貨單一紙經失主報捕查獲解案請懲讞員杜枝園大令判責一百板○鞔工韓良生爲某西人修整皮鞋乘間竊去鞋靴各一雙致被西人送案大令飭交保出外限五日内繳到原贓○信孚洋行永遠承租寳山縣頭圖居民徐關榮之田一畝議定價值先付洋銀五百元繼被徐子廷卿另租與愛爾德洋行信孚洋人遂控諸公堂大令提徐研訊供稱地保姚俊從中阻撓大令因移文寳山請派差提到姚保及中人姚竹廷徐春榮張秀德訊究之下姚保供徐子廷卿現在避匿不見大令飭押候廷卿到案再核餘人交人保去○前日有人在新闢租界中平瑞樓茶館聚賭巡　聞之將茶館主林根泉賭徒沈福基林鳳生孫桂生孫仲岐劉清卿一并拘入捕房昨日解案請訊大令判罰林根泉洋銀二十元沈福基等人各罰洋銀十元○偷兒陳阿二在新闢租界中竊得皮箱一口旋被包探緝獲解案大令判枷一月責四百板○王金友在安慶輪船竊取衣服被包探拘獲解案禀稱小的查得此人迭次犯竊前曾遞回通州今又來滬務請重懲大令判枷一月責五百板○某飯店夥謝翠寳收買竊贓懼罪逃逸包探因將店主楊瑞林拘案大令著交謝候追迄今尚未交到昨日大令飭提覆訊著賠繳洋銀十元另罰五元○張濟廷前控忻寳元私收客帳盜賣生財等情經大令押候交保理處昨日張投案訴稱忻已央人理明求恩銷案大令准之王阿全求追所騙洋銀八十元大令著將忻押候繳到洋銀再核○前者李蘭生控蔡陳氏誘匿伊妾經大令押追在案昨日李投案訴稱蔡陳氏有買女一口年已十五請代押捕房將蔡陳氏釋出找尋逃妾蔡陳氏供小婦人並無買女叩求鑒察大令惡其刁狡逭刑著押候從嚴比究 
[美租界捕房紀事]  
　　昨晨甲乙丙三人曳貨車至新橋北首偶不留心將甬人楊某之子撞仆於地碾傷足踝適爲巡捕所見拘入捕房捕頭令將楊子送入同仁醫院醫治甲乙丙押候解送公堂禀請讞員張柄樞司馬訊辦○前晚徐阿才混入篷路某姓家竊取衣服數件携之而出不虞爲某包探所見拘入捕房捕頭令押候解送公堂禀請懲辦○昨日西華德路倒斃一無名男子適爲某號華捕所見投報捕房捕頭令地保往查如無親屬在申則當設法購棺收殮 
[蘇省官報]  
　　五月二十一日正任江寗府沈錫晉禀辭直隸州文林禀銷東路總巡卽到中路總巡差委署金匱縣張委署吳江縣劉均禀辭赴任知縣沈運樞禀知到東路總巡差陳其夀銷中路總巡差王慶徵由滬來試用縣丞李玨湖南人由籍起服回省禀到二十三日代理奉賢縣許之珏禀辭赴任通判徐敦業由上海出口捐局來委暑元和縣周莊司巡檢楊錦章委署崇明縣典史申士林均禀辭赴任新選東臺縣典史徐育贊禀辭赴甯典史謝希賢禀辭赴甯指分江蘇試用巡檢楊樂言浙江人遇缺先補用典史余家驤江西人均禀知奉撫憲騐看到省二十四日藩轅牌示照得震澤縣平望司巡檢王政叅革遺缺前以遇缺先巡檢鄭金鏞咨補其寳應縣槐樓司巡檢陳嘉樹故後葉　遞推更補兹奉部文業經歸選今平望司巡檢遵飭仍以在前之遇缺先巡檢楊哲謀堪以更補知縣王慶燿禀銷丹陽泰興會勘新灘回金銓禀知由滬回攺指江蘇拔貢試用知縣李明智上川人由京起服來省禀到鍾期藩禀知由京騐看回省指分江蘇試用府經歴梁耀恆四川人縣丞羅兆翺湖南人均由京騐看來省禀到學憲李於明日辰刻由胥門登舟起節按臨太倉二十五日花翎指分江蘇試用知府宋學周安徽人由京引見來省禀到委署松江府柘林通判熊良瑞禀辭赴任調署丹陽縣正任武進縣施沛霖由寗見制憲回孫多澳禀謝奉委發審局帮審差藍翎五品頂戴指分江蘇遇缺先補陽府經歴金潤棠浙江人由京騐看來省禀到二十六日候補道張錫疇廣西人由寗來通判徐數業禀辭回上海出口捐局調署丹陽縣施禀辭赴任知縣王培鈞禀辭赴溧公幹王慶徵禀辭赴滬花翎同知銜試用知縣李嶽蘅由京引見回省禀到東山縣巡檢瞿傳墫專丁來省禀謝飭知准補武進縣小河司巡檢缺指分江蘇試用縣丞王延熙浙江人由京騐看來省禀到二十七日知府胡玉　禀辭管解貢品進京陳詒知府憲委在城隍廟監督經壇許溎祥禀知赴十里亭稽查火藥新庫本日卽回蘇州府照磨姚定信禀知奉府委監放長元吳三府孤貧口糧卽銷差二十八日委署常熟縣郭禀辭赴任並銷發審局差直隸州文林禀謝奉委調辦上海貨捐局差阮尚夀禀知由鎭江衛催提屯田清册回許慶春禀委赴溧陽守提漕項差卽辭縣丞張體賢禀銷海運滬局差署周莊司巡檢祝騰年禀知期滿交卸回省沙濟由滬專丁來省禀銷海運滬局差税課大使胡棨光禀知奉府委赴丹徒公幹卽辭管帶撫標親軍中營水師正任江淮衛掌印守備羅長華禀知巡查各哨二十九日辦理金陵商務局候補道劉世珩由寗來知府莫枚禀知赴楓橋覆查二蠶繭出運直隸州德堪昨日禀謝奉委發審局卽到差並銷假正任寳山縣調署元和縣金禀到 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年五月十八日京報全錄]  
　　宫門抄諭旨均錄前○雲南巡撫李奏請坐補選缺知縣摺○又奏請將勸捐鉅欵各員保奬異常勞績片○烏里雅蘇台將軍連奏爲司員擅行無印咨文越分提案請旨革職摺○廣西巡撫丁奏爲甄别知府留省堪以繁缺補用片○閩浙總督許奏委署知縣片雲南巡撫臣李經羲跪奏爲坐補選缺知縣以裨地方恭摺仰祈聖鑒事竊准吏部咨行單開另行請補雲南呈貢縣知縣查有赴省坐補原缺之王廷棟一員係屬合例員缺送歸外補等因坐二十八年正月初五日按照部中行文作日照限咸半計算扣至二月二十九日限滿應歸於二月底截缺日期咨部在案查定例坐補原缺各官如赴省坐補坐署原缺人員有到省適在原缺已出之後其缺尚未題咨補用有人仍准將該員題咨補用等語今呈貢縣知縣選缺查有坐補該縣知縣王廷棟年五十三歳山東滕縣府附生中式同治十二年癸酉科舉人光緒六年庚辰科會試大挑一等騐放堪以知縣用覆奏奉旨依議欽此籖掣雲南截留回籍十年奉文咨取十一年二月二十四日到滇試用期滿甄别留省補用歴署寗州太和等縣州縣卸事於剿辦猓黑夷匪案内出力保奏請以本班前先補用並加同知銜十六年五月初九日奉旨依議欽此請補呈貢縣知縣奉文覆准十七年四月二十七日到任試署期滿報請實授在案嗣開缺回籍修墓二十三年正月丁父憂二十五年四月服滿起復請咨赴部坐選原缺在京遵新海防例報捐分發原省坐補原缺二十七年五月二十八日經簡派大臣騐看六月初五日復經騐放堪以發往覆奏奉硃批依議欽此七月初十日領照起程光緒二十七年十二月初九日到省委署通海縣知縣臣查該員王廷棟清廉正直切實耐勞以之坐補呈貢縣知縣實屬人地相宜與例亦符據布政使林紹年按察使全楙績會詳前來合無仰懇天恩俯准以該員補授呈貢縣知縣實於地方有裨如蒙兪允該員係坐補知縣今補還原缺毋庸送部引見除咨部查照外謹會同雲貴總督臣魏光燾恭摺具陳伏乞皇太后皇上聖鑒勅部核覆施行謹奏奉硃批吏部議奏欽此 
　　李經羲片再滇省代辦秦晉賑捐時值六馭西巡飛鴻徧野上繫宸衷廻與尋常振務不同臣前於藩司任内設局開辦遴委行勸各員或在局辦事未支薪水或自備夫馬分途勸辦雖歴時五月即奉旨停捐實官而合計勸獲捐欵已共得銀一百萬兩有奇業經掃數解交秦晉兩省並將實官銜封等項員數銀數分别造册奏咨曁分咨山陜勸捐銜名亦經咨部彚奬各在案旋准山西撫臣岑春煊電稱滇省捐欵較多爲各省冠所有出力人員順直之奬章可援卽仿照甘肅請奬成案由臣會核奏時因覆查直隷賑捐奏請飭部立案原奏内開凡勸集銀至三萬兩以上准予列入異常勞績給奬按六個月開單請奬一次光緒二十七年六月初九日奉硃批著照所請該部知道欽此等因在案而甘肅捐獲銀十八萬兩即請保異常勞績七員尋常勞績六員是又按秦晉原奏勸獲銀六千兩以上給予内奬也以前項捐欵而計各滇員等卽不按甘肅勸獲六千兩以上卽准從優給奬而捐勸獲三萬兩以上列爲異常勞績係已奉旨准奬且經部臣覆准有案自應援照辦理惟臣竊以爲整肅紀綱首在嚴兹爵賞若只務崇寛大則賞之而不勸實與懲之而不儆者同失臣自仰蒙聖恩擢膺疆寄日求所以馭吏之方庸劣不職者固已劾之不遺餘力其廉能素著者亦未嘗輕登洊牘非苛也法立知恩之言實古今不易之治法必使賞無可倖而後人才於以奮興抑其躁進之心乃益堅其懋功之念也滇省素號脊區財力枯竭捐事已成弩末而以鑾輿駐蹕之地兩省待振孔殷是時情形重於順直明詔屢頒軫恤備至臣屢以忠愛之忱時加激勵各員感奮從事集捐竟逾百萬兩克濟急需兼營善後俾兩省均臻靜謐仰慰 
　　聖懷實爲滇捐從來所未有亦臣初衷過望所難期當此振興庶政籌餉尤爲最急之務臣誠不忍没其微勞而究不能不嚴加綜核臣督同會辦該局捐務藩臬兩司詳加酌議除集捐銀三萬兩以上人數較多照章給奬似嫌稍濫擬請列入尋常勞績分等彚核奏奬外其有集捐至六萬以上較之順直准奬異常勞績之數已逾一倍較之甘肅所奬則逾數倍可否仰懇天恩俯准將滇省勸捐各員集捐至六萬兩以上才識可造就者查照異常勞績　保數員以昭激勸如蒙兪允卽由臣等分别彚核保奏庶於照章奬叙之中仍寓格外愼重之意除咨部查照外謹會同雲貴總督臣魏光燾陜西巡撫臣升允山西巡撫臣岑春煊附片具陳伏乞聖鑒訓示謹奏奉硃批著照所請該部知道欽此 
　　奴才連順奎焕跪奏爲司員擅行無印咨文越分提案請旨革職以示懲警而重公務恭摺仰祈聖鑒事竊於本年二月間據札盟盟長呈執適准庫倫管理商務事務衙門咨開緣有庫倫商民孫同海在扎盟扎薩克台吉那不凱多爾濟旗下貿易於上年九月間有該旗喇嘛錦巴等因向該商鋪買取鼻烟致起口角並有搶取貨物情事現派皂隸趙本生等前往該旗提取人犯來庫對質審辦咨令轉飭遵辦等情查此案曁關係搶奪要件自應卽時呈報辦理何乃久延時日且該商民等現今仍在該旗貿易其中顯有可疑情弊若照依部員來咨辦事實與例章大有不合除飭將案内人證看守聽候辦理外相應呈請指飭等情前來奴才等閱牘之下殊深詫異查向來三札兩盟有與庫倫關係事件必由庫倫大臣咨明奴才等會商辦理定制宜然從未有以部員任意越分行文派人提案之事復據該旗轉將該部員原　無印咨文呈遞到烏並據該盟長轉據該旗聲覆此案各節亦與該部員咨内情形大相懸殊詳查此次來咨旣非庫倫大臣印文又無該部員關防印記只以清楷封印二字戳記處處並用詐充印信欺嚇蒙人及被該旗窺破其奸該部員英廉始行呈明庫偷大臣咨請此案或在烏城辦理抑或來庫了結查該員似此朦蔽營私胆大妄爲若不立予究叅誠恐紛紛效尤致使蒙人無所信從而生玩視之心除飭扎盟盟長赶緊派員卽將案内人證解交庫倫大臣訊辦完結並將該部員原飭無印咨文咨呈軍機處備查外所有請將庫倫管理商民事務章京英廉請旨卽行革職以示懲儆而重公務是否有當理合恭摺具陳伏乞皇太后皇上聖鑒訓示遵行再蒙古叅贊大臣親王那木濟勒端多布現在請假回旗修墓未經列銜合併聲明謹奏奉硃批著照所請該衙門知道欽此[  旨革職摺]  
　　丁振鐸片再前准部咨嗣後道府州縣毋論何項勞績保舉歸入候補班人員令該督撫卽以此項人員到省之日起予限一年詳加察看奏明分别繁簡補用等因在案兹查有候補知府英凱業已試看一年期滿據藩臬兩司出具考語詳請留省補用前來臣查該員英凱才具明敏辦事細心歴經差委並無貽誤堪勝繁缺知府之任應請留於廣西遇有知府缺出照例補用除將該員履歴咨部外謹會同兩廣總督臣陶模附片陳明伏乞聖鑒訓謹奏奉硃批吏部知道欽此 
　　許應騤片再署福建莆田縣知縣蔣唐祐捐升知府請咨晋行遺缺先委興糧通判楊萬清兼理兹查有現署永安縣本任侯官縣知縣劉玉璋局度安詳堪以調署所遺永安縣缺應卽飭令調署沙縣之本任永安縣知縣葉新第回任供職遞遺沙縣缺查有候補知縣周有基任事實心堪委署理至劉玉璋赴任尚需時日莆田縣政務殷繁楊萬清難以兼顧查有准補光澤縣知縣劉錫渠明幹有爲堪以先委代理所遺光澤縣缺查有候補知縣敖文焕心地明白堪委署理據福建藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十八年五月十九日京報全錄]  
　　宫門抄諭旨均錄前○暫留會辦船政大臣沈奏報任事日期摺○直隸總督袁奏請陛見摺○河南巡撫錫奏報征收新舊錢糧並漕項銀兩完欠數目摺○又奏揀調守備緣由片○又奏委署副將片○又奏請酌復塘額咨部立案以節糜費摺○又奏籌解大學堂經費片 
　　暫留會辦船政四品卿銜四川鑛務商務大臣臣沈翊清跪奏爲恭謝天恩報明任事日期仰祈聖鑒事竊臣准福州將軍臣景星咨稱承准軍機大臣字寄光緒二十八年三月初三日奉上諭景星奏船廠勢難兼顧請派專員一摺四川補用道沈翊清前已賞加四品卿銜派充會辦四川鑛務商務大臣兹據該將軍奏稱船政關係重要總督將軍皆有職守勢難常川赴工必須另派專員以資統攝自係實在情形沈翊清著暫留閩省會辦船政藉資熟手等因欽此臣恭設香案叩謝天恩隨准兼署福州將軍督臣許應騤委員將兼管總理船政木質關防賚送前來臣祗領暫存二次隨時啓用並會銜印發伏念臣以庸才疉承恩命甫將趨闕暫復留工溯船政創立之初惟臣祖實承其乏造端不易當日視爲長駕遠馭之圖時會屢遷及今已竭彌縫補苴之術臣智絀能鮮資淺望輕考工而兼柔遠之艱振墜况有圖新之責何敢視同傳舍負聖主之殊知曷由勉就規隨尋先臣之遺緒昕宵循省進退傍徨謹遵旨於本月初八日赴工任事仍隨時會同兼管船政大臣籌商辦理冀殫駑鈍之微才仰答鴻慈於萬一所有微臣暫留閩省會辦船政任事日期理合繕摺報明恭謝天恩伏乞皇太后皇上聖鑒謹奏奉硃批知道了欽此 
　　太子少保北洋大臣直隷總督臣袁世凱跪奏爲叩謝天恩籲請陛見恭摺仰祈聖鑒事竊臣恭閱邸鈔光緒二十八年五月初四日奉上諭袁世凱著補授直隸總督兼北洋大臣欽此跪誦之下感悚莫名當卽恭設香案望闕叩頭謝恩伏念臣猥以輕材渥叨殊眷遭時多故奉詔奪情墨絰臨民旣見譏於名教赤畿攝任曾莫效夫涓埃方負疚之彌深倐流光之迅轉禮弗敢過俄屆釋服之期情未及陳復拜眞除之命受恩愈重報稱愈難查直隷爲九州牧任所具瞻北洋乃萬國梯航所薈萃治内交外視各省而倍極鉅艱善後圖新較平時而彌形盤錯臣資輕望淺智短計疏辭讓旣不免於近名畏難更非所以報國而承乏數月未著寸長復於此時實　斯任鵜濡良憂其不稱蚊負益懼其難勝惟有趨詣闕廷跪聆誥誡瞻天顔而嚴對越藉攄依戀於九重禀宸訓而識率從庶寄生成於萬一所有微臣感激下忱曁籲請陛見緣由理合恭摺叩謝天恩伏乞皇太后皇上聖鑒訓謹奏奉硃批毋庸來見欽此 
　　頭品頂戴河南巡撫兼管河工事務奴才錫良跪奏爲光緒二十七年分征收新舊錢糧並漕項銀兩查明完欠數目恭摺具陳仰祈聖鑒事竊照每年征收新舊錢糧完欠數目例分上下忙專摺奏報業經前撫臣將光緒二十七年上忙征收數目具奏在案兹據布政使延祉查明光緒二十七年下忙各屬征解地丁錢糧銀數分數及帶征二十五二十六兩年地丁銀兩並據糧儲道王維翰將二十七年漕項完欠各數目分浙開單造册詳請奏咨前來奴才覆查無異除清册咨部外相應彚繕清單恭呈御覽伏乞皇太后皇上聖鑒謹奏奉硃批户部知道單併發欽此 
　　錫良片再撫標期滿雲騎尉候補守備羅斌魁業經前撫臣裕長奏補歸德鎭右營守備員缺奉硃批交部議覆奏奉諭旨依議欽此由部發給劄付轉發承領在案尚未繳飭赴任兹據撫標中軍叅將玉夀詳據該守備羅斌魁禀稱伊祖籍歸德府鹿邑縣因承襲時年幼託族鄰由寄籍開封府祥符縣代辦聲明原籍鹿邑縣移居祥符縣伊先不知自蒙補歸德鎭標右營守備員缺卽經族人言及始知係屬本府例應廼避請轉詳揀員對調等因當經奴才查該員請襲文内雖有原籍鹿邑字樣而檢核官册及補缺各卷均未聲叙駁飭該叅將玉夀查明所禀委係實情並無規避情弊等情詳覆前來奴才查准補歸德鎭標右營守備羅斌魁旣籍本府例應廻避隨揀選現任合例人員調補所有南陽鎭新野營邵冠英係江蘇徐州府蕭縣人堪以對調合無仰懇天恩准將邵冠英調補歸德鎭標右營守備羅斌魁調補新野營守備以符定制所有揀調守備緣由理合附片具陳伏乞聖鑒勅部議覆施行謹奏奉硃批兵部議奏欽此 
　　錫良片再信陽協副將谷國棟調補山西蒲州協副將現已奉准部覆自應遵　調省考騐槍砲給咨送部引見所遺印務查有候補遊擊李葆玉堪委署理除分飭遵照外理合附片陳明伏乞聖鑒謹奏奉硃批兵部知道欽此 
　　頭品頂戴河南巡撫兼管河工事務奴才錫良跪奏爲請酌復塘額咨部立案以節糜費而資馳遞恭摺仰祈聖鑒事竊據提塘塞勒琿禀直隸磁州以北原設塘馬因遭兵燹散失不全墾復舊制等情當經批司核議去後兹據查明豫省塘撥自直隷磁州起至北京止額設二十一撥每撥塘馬二匹塘丁二名嗣於乾隆十七年奉文將北路十九撥每發添馬三匹丁二名統共歳支工料銀六十餘兩前年直境文報阻隔攺道西行當調安陽等縣驛馬另設馬撥目北道疏通文報照常接遞塘站理宜規復惟向例塘遞公事係表本等項原屬無多現又遵旨攺題爲奏一切摺報率歸州縣驛遞塘務益形輕簡當庫帑空竭自應撙節酌復擬將續奉添設各撥丁馬並歳支銀二千七百三十六兩又磁州添設工料銀二百五十二兩卽行一併裁去以免虚糜所有額設塘丁四十二名塘馬四十二匹應請照數補足查塘馬現存三十一匹尚短十一匹應在庫存塘撥工料項下照例給價買補並將應發工料銀兩自上年十一月初四日起照舊核給用示體恤至節省添設工料倒馬價銀等項統歸裁塘項下按年造報等情由藩臬兩司會詳請奏前來奴才覆核無異除咨部立案外所有豫省議補塘站額馬並裁革添設丁馬曁節省工料等項銀兩以免糜費緣由是否有當理合恭摺具陳伏乞皇太后皇上聖鑒飭部覈覆施行謹奏奉硃批該部議奏欽此 
　　錫良片再前准管理大學堂事務臣張百熙咨欽遵諭旨舉辦大學堂所需經費大省每年籌銀二萬兩中省一萬兩小省五千兩等因查豫省學堂經費銀兩係在各州縣征收地漕平餘銀兩酌量提解專欵存儲備用前因籌解俄法英德償欵磅價不敷經前撫臣裕長奏明借動在案本省現辦學堂亦由本欵内動支今京師大學堂籌欵甚殷自應遵照按中省每年認解銀一萬兩在於徵收本年學堂經費項下先行籌提銀五千兩委令管解頭批京餉委員試用知縣韓兆瀛搭解進京交納下短銀五千兩隨後再行籌解據布政使延祉詳請具奏前來奴才覆核無異除咨部查照外相應附片陳明伏乞聖鑒謹奏奉硃批知道了欽此 
 
