# 1900 - 118 - 4909715

 

Page 1

 
 
[新印傅青主醫書出售]  
　　是書共分男女二科男科後附以兒科女科並附胎前產後各症按病列方用藥和平辨症明晣詳載各種治法凡病家按圖而索便可一目了然誠渡津之寳筏濟世之慈航也今由煥文書局主人以家藏善本托本局用大號新鑄鉛字印成校對精詳紙墨明朗每部價洋三角在本埠三洋經橋煥文書局外埠漢口鴻文順記書局湖北省城煥文書局發兌 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祇釆自道光以迄同治雖名臣奏疏私家著述已有美必收而海防礦務諸學尙付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔部爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[書福州陸路提督程從周軍門籌餉練兵摺後]  
　　福州陸路提督程從周軍門擬請練兵十萬參用西洋諸國練兵新法訓練成軍繕摺上之朝廷以待聖明採擇本報曾照錄其摺而復作一論於報端以爲中國不難於練兵而難於籌餉旣而思之非特籌餉之難卽練兵亦匪易語也何以言之天下事凡有名無實者皆得謂之無益中國之營伍有名無實久矣湘淮各軍暮氣已深無一可用中東一役敗覆接軫南皮張香濤制軍痛之以爲戰事之不能精由於操演之不得法欲講求操演之新法其惟習洋操於是倡立自强軍專習洋操自後各直省營伍亦有改換洋操者夫處今日之時勢練兵誠爲急務練兵而改習洋操亦屬舍我之短用彼之長習之未爲無益特不可徒耀外觀有洋操之名無洋操之實洋操之無用他省非所敢知卽就所知者而言已足令人齒冷如江南營伍金陵鎭江江陰均重兵所在江防之門户繫焉然竊觀各處規模砲臺非不多也壁壘非不整也後膛克虜卜過山毛瑟漫利夏諸槍砲之新製者非不堅且利也然而仍無足恃者以用之無其人也何謂用無其人今之統兵者類多湘淮舊部或由交情援引而升或因門蔭勳勞而顯高麾坐擁厚祿虚縻彼於中國之操事尙未能刻意講求一旦進之以洋操彼亦惟作壁上觀上自統領下至營哨各弁均不深究其所以然故雖日日談洋操而仍與不習洋操者等此將之不足用也至於兵則固屢經裁汰矣向所謂偷惰散漫頑梗無知之輩似可以剔除罄盡矣然沿江各防營舊餘之疲卒居其半甫集之新軍亦居其半徒然整飾其戎衣磨練其槍械鮮明其旗幟逐物仿照西式居然得其形似矣然其操也　力不齊心志不一勉强遵從洋教習之調度而彼爲洋教習者亦且爲之宣口號亦且爲之演陣圖如戲劇然不過輪當塲之耳目而已至臨敵之有用與否彼教者固不問也彼操者亦不計也彼閱操者更茫然不知也此兵之不足用也至將與兵均不足用以言洋操其爲無益也明甚且一省如此他省可知由是以推卽令洋操徧天下而仍不足以禦外侮雖聲勢虚張或亦自强之一道無如我軍之習氣與底藴西人早已深知名爲練洋操其實將仍無識無才之將兵仍無紀無律之兵一二主持號令約束軍士者惟洋管帶之命是聽惟洋教師之意是從設軍中一日無洋人則我軍卽不能自操操且不能戰於何有苟倉猝有事洋人束手不爲我用而我洋操之兵又未能得其精妙平時專賴洋人指使一旦失其主腦則心必亂氣必餒心亂氣餒雖有精槍快砲亦徒委爲敵資而不能禦敵然則中國之兵必不可用洋操乎是又不然中國欲改習洋操須先設學堂今之所設武備學堂陸師學堂亦在有名無實之數不足恃也吾以爲中國不欲練洋操則亦已耳如欲練洋操必先專設兩學堂大學堂練將小學堂練兵行之以實心實力而非徒鶩其名如是始足以有用彼西人武備所以勝於中國者良以彼中執戈之士未有不徒學堂出身者也故其將類能通大義明陣法精測量明算數其兵亦類能識字通算洞曉機變法度海軍規制凡由幼卒而升至隊長由輪夫而升至總司輪由考工生而升至考工使由隊長而升至統領悉由學堂考騐而進俄國陸軍規制凡新募之兵必先送入軍隊學堂肄業使之讀書寫字旣識字矣復必使之習算蓋不如是不足以成勁旅也此外各國訓練之道大率類此不探其本徒效其末有名無實之洋操有何益哉程軍門欲叅用西洋諸國練兵新法訓練成軍殆亦徒驚乎洋操之名而未嘗計其實也僕故爲之進一解蓋又非徒籌餉之難矣軍門其鑒及焉 
[節麾返省]  
　　金陵采訪友人云官塲前接天津電信知正任兩江總督兼南洋通商大臣劉峴莊制軍涓吉三月二十四日由津起節准於二十八日抵滬月晦當可蒞省垣署理兩江總督鹿滋帥因遣督轅文武巡捕前赴滬江恭迎節鉞迨二十八日又接吳淞來電報稱憲節已過淞口省垣文武各官遂於二十九日清晨齊集下關標防各營亦以次出隊候至二鼓未見節臨各官始返駕翌晨江寍將軍崇右廷留守江南織造增壽臣尙衣江寗藩司恩藝棠方伯會同滋帥命駕蒞下關鵠候鐘鳴十下瞭見濃烟一縷蕩漾於江天浩淼之中桅端大纛迎風知是憲舟已將次戾止各官爰整肅衣冠鵠立江滸俄而憲舟駛至江口各營隊伍皆升砲鳴槍志敬各官咸乘水師砲艇遞職名請安制軍飭材官告乏旋乘小艇渡登彼岸小憇接官廳各官齊跪請聖安禮畢以次入座茗談片刻制軍隨乘馬車由儀鳳門至節署 
[中丞過境]  
　　金陵采訪友人云新任安徽巡撫王芍棠中丞由蜀藩欽奉恩綸升授是缺入京述職航海而南省垣各官聞之卽派某兵艦赴上海恭迓三月三十日午刻節麾蒞省文武員弁齊集江濵中丞接見之餘命駕至湘軍公所行轅小駐傳聞須俟正任兩江總督劉峴莊制軍接篆後始筮吉赴皖上履新也 
[升署運司]  
　　揚州訪事友來函云兩淮運司江蓉舫都轉於三月二十九日因病出缺公子傳電至省禀報一面將印信敬謹封儲運庫邇聞署兩江總督督鹽憲鹿滋帥已遴委現署江安糧道柯遜菴觀察逢時來揚署理淮南局員得此消息立卽飭役將左衛街總局内督憲行臺洒掃潔清以備憲旌暫駐惟觀察是否俟正任糧道吳仲懌儲憲交卸蘇藩篆務仍回本任然後至邗上履新抑將糧道篆交他員暫攝刻尙未得確音也 
[府試改期]  
　　金陵訪事友人云江寗府屬文童前經府尊王鹿峯太守定期四月初十日考試嗣以正任兩江總督南洋通商大臣劉峴帥旌節重臨署督憲鹿滋帥卽須交卸太守隨班迎送公務較繁爰改爲初十日取齊十五日開考 
 
 

Page 2

 
 
[津門火警]  
　　天津訪事友人云三月二十一日宫北街張家胡同　源永洋貨鋪廚房失火幸附近水會中人竭力施救而熄迨二十三日午後天后宫旁張仙閣香爐餘燼被風吹入神座立時烈燄飛騰經附近水會中人馳救得未釀成巨災二十五日午後狂風怒吼黃沙漫天忽聞報警鑼喧詢悉河北三條石某姓家不戒於火直至上燈時始救熄 
[白門火警]  
　　金陵采訪友人云四月朔日午後南門外城捕廳署前某姓家午炊時遺火積薪中致召祝融之駕近處茅簷蔀屋著火卽燃雖水龍之赴救者多而一刹那間茅龍卽更衣而去計燬草舍十數家鳩形鵠面之流從此當更備嘗露宿風餐之苦矣 
[津郡官塲紀事]  
　　天津訪事人云三月二十三日正任兩江總督南洋通商大臣劉峴莊制軍請訓出都午後一點鐘時乘火車抵津郡督憲裕壽帥率同司道以下各員赴車站恭請聖安制軍旋卽馳赴塘沽乘某輪船南下○永平府董暘谷太守燠因公至津郡禀見督憲裕壽帥並詣夫人靈前致祭事畢卽於三月二十三日乘火車回任 
[浙省官塲紀事]  
　　杭州訪事友人致書本館云署理浙江錢塘縣正任平湖縣吳殿英大令佑孫前奉藩憲惲菘耘方伯飭回本任因卽交卸錢塘篆務正欲起程適太夫人患病甚危醫藥罔效遽於三月二十二日駕返瑤池大令純孝性成哀痛欲絶隨命家丁赴上憲衙門呈報丁憂所遺員缺方伯委卽用縣陳大令敬修署理○署理温州鎭總兵白海珊鎭軍桔生於三月二十四日因公赴省省中四營將弁排隊赴馬頭迎迓鎭軍隨命駕赴撫轅禀見劉景韓中丞面商要公旋往各署各營報竭○三月二十五日藩憲惲方伯牌示餘杭縣縣丞缺委候補主簿譚銘瑞署理上虞縣學訓導缺委坐選瑞安縣教諭陸費煦署理○甯波府屬漁圑局由撫憲劉中丞札委候補知縣王大令德勛辦理大令奉札後已於三月二十四日首途矣○省垣武總巡范副戎銀安現奉撫憲劉中丞委管帶定字中營防軍三月二十八日交卸總巡差禀辭赴甯波防所所遺總巡一差大憲委候補遊擊何遊戎文友接任○新右軍統領陶總戎應科前由乍浦防次來省禀謁撫憲劉中丞面陳公務現已於三月二十七日回防矣○前辦嚴東關釐捐局候補府舒端甫太守大章交卸回省上月某日因患中風仙逝其喆嗣舒復初太守筮仕江蘇方權松江府事接到電音立卽呈報丁憂星夜匍匐來杭親視含殮現在將届終七擬擇日扶柩回里先於三月二十八日開吊省中官紳士庶咸往祭奠曰馬素車相屬于道 
[鄂省官塲紀事]  
　　武昌采訪友人云湖北德安府汪太守因病出缺督撫憲奏請以施鶴生太守補授斯缺嗣因與例不符經吏部駁斥署藩司瞿賡甫方伯爰詳請以候補班前先補用知府洪太守超更補刻已牌示轅門矣○本年值庚子恩科鄉試湖北巡撫于次棠中丞有監臨之責日前已札委署鹽道逄子政觀察爲内提調候補道凌晴霄觀察爲内監試至外提調事務例由藩司主政想瞿賡甫方伯又當黽勉從公矣○文闈供給向歸江夏漢陽兩縣主會同經理本年江夏縣陳介菴漢陽縣何石萊二大令以政務殷繁不遑兼顧向大府一再力辭署藩司瞿賡甫方伯遂札委齊太守耀珊黃司馬秩炳會同辦理以專責成○沙市籌餉局史大令賡雲報丁内艱遺差由善後局朱惠之觀察札委包别駕希藺馳往接辦○孝感縣小河溪釐局委員沈少尉雲駉瓜期將及由督撫憲會委熊少尉文錦接辦○宜昌鎭總兵傅弼卿鎭軍湖南候補道張子遇觀察先後因公來鄂本月某日赴督轅禀見 
[潤州官塲紀事]  
　　鎭江訪事友人來函云本月初三日午時長江水師提督黃芍巖宫保乘開濟兵艦赴白門謁見正任兩江總督南洋通商大臣劉峴莊制軍及署兩江總督南洋通商大臣鹿滋帥籌商防堵事宜瀕行江勝各營官曁全軍總巡周錦堂都戎咸赴江干恭送○上月下旬某日揚州保甲總局王觀察灃命駕蒞鎭江拜會各當道旋於本月初三日赴金陵○官塲探悉署兩江總督南洋通商大臣鹿滋帥將回蘇撫本任鎭江係憲節必經之地爰於本月初四日在六吉園馬頭搭蓋綵棚以便恭申迎迓○本月初三日鎭江府知府向子振太守乘官舫赴白下叩賀正任兩江總督南洋通商大臣劉峴莊制軍回任之禧○代理丹徒縣莫嶼香大令由蘇省蒞鎭定於本月初二日接印任事○本月初三日蘇松鎭總兵兼統南洋兵輪船陳印波鎭軍乘南琛兵艦過京口下椗江中躬往文武各衙門拜客初四日辰刻展輪赴江寗象山砲臺鳴砲恭送禮也 
[邗上官塲紀事]  
　　揚州訪事友人致書本館云東關外迤北陳家溝一帶爲由邗至邵伯鎭往來孔道前者橋梁傾圮經紳董禀請運憲江蓉舫都轉派員估修近已工竣由淮南局員戴分轉前往騐收○安徽巡撫王芍棠中丞之介弟季棠觀察總辦揚州保甲事務此次中丞由京南下順道往訪藉聯棣鄂之歡三月二十八日午刻憲舟駛抵徐凝門外馬頭駐防各營咸赴河干恭迓中丞命輿至彩衣街觀察公館樂叙天倫小駐一宵然後辭别○前者兩淮泰州分司所轄廟灣塲大使某鹺尹因事開缺江蓉舫都轉以候補大使鄧鹺尹彝鏡詳請叙補三月某日部覆照准經鹿滋帥轉行到司月杪都轉牌示轅門併檄飭鹺尹遵照連日寅僚之赴鹺尹公館道賀者絡繹於途○正任儀徵縣知縣張大令樞籍隷南皮係湖廣總督張香濤制軍之族姪公館在揚城流芳巷本月初二日爲其哲嗣完姻坤宅趙姓爲皖中華胄是日寅僚紳宦均往道賀蹌蹌濟濟冠蓋如雲 
[上海官塲紀事]  
　　署理松江府知府張子虞太守探知正任江蘇巡撫鹿滋帥交卸署理兩江總督兼南洋通商大臣篆務卽日回蘇因於昨日乘舟來申恭迎署上海縣戴子邁明府聞之卽命駕至舟次拜謁旣而太守乘輿詣蘇松太兵備道轅謁見道憲余晉珊觀察然後至縣署謝步明府飭丁擋駕蓋謙不敢當也○昨日英美租界讞員翁笠漁直刺命駕入城拜會署理上海縣戴子邁明府茗談良久而出○昨日爲本邑開徵上忙錢糧之期清晨上海縣署書吏在大堂恭設香案安置糧櫃禀請縣主戴子邁明府行祭櫃禮明府旋命糧差傳各圖地保至署伺候諭話 
[府札照登]  
　　昨日署理松江府張子虞太守札行上海縣署内開詳查接管卷奉署理江蘇布政使司吳札奉護巡撫部院陸札開准督辦鐵路事務大臣盛咨據辦理淞滬鐵路分局潘道禀稱竊洋人勘測寍滬一路前過鎭江據民人來報後復細加訪察僉言有意人二名華人四名於去歲九十月間由蘇州測量至鎭江就職道上年所勘最好路上名湯家寉一路加釘誌樁直往金陵而去鄉民因無華官導護議論紛紛難免日後滋生事端旣回上海再據陽湖縣劉令青照函禀以佘道昌宇墳墓在常州便子橋地方被洋人丈量在鐵路圈内乞爲保護並詢此事之眞假職道當函答請其查明速復以便根究旋佘道昌宇又自來信大略相同可見洋人測勘屬實查上年曾有人冐充公司委員帶洋人在鎭江測騐礦產之事後經憲臺飭職道查明禁止今該洋人彰明較著能否禁阻尙難臆料就便果能禁阻而伊旣花費豈肯某休勢必據爲口實以肆要索職道慮其滋蔓愈深要索愈甚卽枝節愈多均非總公司之福惟有據情馳禀憲鑒早賜核奪咨明督撫憲轉飭所屬各州縣妥速查復並嗣後凡有洋人入境必須騐有華官文憑方准逗留境内以免後患未知怡和是否知情抑另有托辭有人未敢臆斷也等情據此查滬寍鐵路係由本大臣遵照總理各國事務衙門奏咨與英商怡和洋行訂立草合同由英商借欵承辦並不與意人干涉曾經本大臣抄錄怡和合同咨請貴前撫部院曁兩江總督部堂轉行經過各該地方官遵照在案現因英國銀市不佳暫從緩議將來仍須照約由鐵路總公司籌借怡和洋欵辦理此次意人勘測自係假冐應請貴部院轉飭經過各該州縣嚴行查禁嗣後如再有人前往測勘經過各該州縣務當查騐華洋人等確有眞實憑據 
 
 

Page 3

 
 
並奉有保護明文方准入境勘測否則自應詢其來歴驅遣出境以杜窺同而免轇轕除批示並咨明兩江總督部堂外咨會查照飭遵望切等因到院合行札飭札司立卽分飭經過各州縣一體遵照等因到司奉此合就轉飭到前府移交前來合併轉行札到該縣立卽飛移松屬沿途經過各縣一體遵照辦理以杜窺伺而免轇轕毋稍玩忽仍將遵辦情形隨時報查一面遵照前飭查明自滬至寗道經松屬何縣刻日詳細具復察核毋違此札縣主戴子邁明府披閱之餘已遵札分别轉移各縣矣 
[公廨停訊]  
　　署理兩江總督鹿滋帥交卸督篆仍回江蘇巡撫本任昨晨由金陵來滬英美租界公廨讞員翁笠漁直刺隨同關道憲余晉珊觀赴江干迎迓爰知照英總領事署繙譯官梅爾思君暫停讞政 
[訂期會訊]  
　　前者新閘北卡委員陳君祖煒在租界中拘拿漏捐棉花之某鄉人事爲捕頭查知令包探連巡丁拘押捕房陳君倩某律師繳存洋銀一千元始得回卡然巡丁車夫依然管押也邇者英美租界公廨讞員翁笠漁直刺將情禀明道憲余晉珊觀察觀察札委洋員福開森訂期前日會同訊斷旣而福君以他故辭觀察爰復札飭直刺照會領袖總領事另派洋員改期會訊 
[棍黨成禽]  
　　淫棍王寳寶盤踞浦東陸家行一帶横行不法月前糾率同黨王新泉卽混名脫底新泉等將羽士徐少山之媳盛氏刼至荒僻處强姦事爲蘇松太兵備道余晉珊觀察訪聞飭傳洋涇鎭巡防局委員葛鳳笙二尹到轅諭令明問核辦二尹卽向董事陶雲橋查訪原委不意陶董素與王棍友善非惟曲爲諱飾且潛使人示意遠颺以致吞舟巨魚依然漏網觀察因於日前札飭川少廳陳桓士司馬設法查拿司馬正在飭差購線嚴緝而王棍所居之屋已被鄉民拆毁一空洎差役至彼其黨王新泉竟敢率衆拒捕刀槍並舉勢甚洶洶幸鄉人併力協禽得將新泉砍傷一臂拘獲帶回 
[緝獲兇黨]  
　　上月初旬某日浦東楊家渡人陳煜堂與某紡紗廠小工甯波杏生等不知因何起釁被誘至某渡船刃斃後棄屍浦中案發經署上海縣戴子邁明府騐明屍傷飭捕嚴緝兇手前日縣差某甲偶至南市新馬路見杏生之黨謝掌華在指南白玉茶樓因卽拘獲帶往浦東指拿餘黨以便解案禀請訊辦 
[唆訟受責]  
　　前者李王氏投英美租界公廨控李顧氏乘喪奪產前晚讞員翁笠漁直刺倩襄讞委員張柄樞司馬研訊李王氏供小婦人係淮安府屬鹽城縣人年三十歲丈夫曾由李三撫爲義子邇者李三因病逝世所私之李顧氏竟糾集流氓謀奪遺產求恩究斷李顧氏供李王氏係小婦人之姪媳姪兒病故後不守婦道是以退回母家事歴多年未經來往今聞丈夫李三已故遂串同范裕劉國元爭奪產業投案朦控以圖先發制人求大老爺明察范劉同供小的等因聞李三病故由江北來滬料理身後事宜並不敢有奪產之事司馬謂此案顯係李王氏凱覦財產本應究辦今姑格外寛容著李顧氏給洋銀二百元范掌頰四十下劉掌頰一百下 
[移提禀復]  
　　前者宋金生投法界公堂控湯沈氏誘匿其妻讞員朱森庭明府訊共之下飭將湯沈氏交保出外帮同尋緝旣而宋復訴稱妻子已在蘇州尋獲被府署前開設烟館客寓之陶阿虎霸阻求卽備文前往關提明府准之飭包探帶宋赴吳縣署投文縣主田大令派差協同包探將陶及陶氏帶回縣署押候備文移解歸案訊懲昨日包探已回滬據情禀覆矣 
[新娘自盡]  
　　本月初四日本城太卿坊汪姓爲子完姻不戒於火甫成合之禮新嫁娘卽大受驚惶邇者家人皆咎新娘爲禍水冰言冷語殊覺難堪新娘無可如何潛將金約指二枚吞下移時卽香消玉殞命赴黃泉母屬聞之大爲不服糾人往論憧憧往來未知能免訟則終凶之誚否 
[觀華倫馬戲記]  
　　華倫馬戲去歲曾來滬上開演一月有餘一時中西士女之往觀者幾乎舉國若狂余以無暇未得往觀未幾而華倫卽往他埠不啻交臂失之以爲此輩游歴四方飄蓬靡定天涯海角未必重來至今猶以未得一擴眼界爲憾乃不意日前又在虹口白老匯路試演爰偕友人乘車而往至則燈火通明觀者圍坐維時音樂迭奏一老者驅六馬出白者二花者二黑者二相間而馳無稍差亂馳至數轉老者忽傳口令六馬卽排列如雁行一馬首向左則五馬首皆向左向右則皆向右少選老者又傳口令六馬卽魚貫而退旋二人滾一木毬出其一穩立毬上毬滾而兩足若行路然可行可止可進可退其一在旁相撲爲戲又出一板長約丈餘中植一架而虚其兩端置毬於中間蹈之使上復蹈之使下遲速從心旣而一人跨馬而出周圍飛馳始則安坐繼則竪立時翹一足時屈一膝宛如蜻蜓點水四角復張長布馬從布下飛馳而人則從布上躍過一若不見其離鞍者未幾從人舁一方桌出高約丈許旁倚一梯二人衣緑衣緊如其身皆倒立以手代足循梯而上復循梯而下往復數次桌上又加方凳五如寳塔然更番豎立其上凳上又加木塊左右各四其人兩手分據竪立并能將木漸次抛擲然後翻身而下旋於圍之偏隅綳一鐵線一衣紅半臂之女郎飛奔而出緣杆而上持一東洋傘步行線之中間往復如履平地較中國之繩妓其技愈妙演畢老者復出操西語如告畢然斯時西人有出外者余以爲演畢亦將起行同坐者告余曰暫停當復演也西人之往外者飲酒解渴耳非觀畢而去也於是余復安坐俄而班中人張一網上懸鞦韆架三無何二女郎出衣金黃半臂容貎美麗膚白如雪緣繩而上左右對坐中虚一架相去各約丈許左架之女郎忽倒掛於架下右架者竄至中間之架由中而左互持以手旋卽易手以足復由中架而歸本位如是者數次捷如鶯梭輕似燕剪在後右架者偶一脫手跌入網中始知其張網之由然已往復數次其忽然脫手者蓋故意駭人非眞傾跌也一人驅小馬出教之坐立教之銜鈴教之寫字猪則驅之跳圈犬則使之踏圈無不盡如人意又一人以火筒三互擲皆不脫手易以毬亦如之昔之宜僚弄丸至今盛稱想亦不過如是最險者以一盆盛一洋瓶將瓶抛起而承之以盆邊迨瓶落下適在盆邊之上旣不偏倚亦無響聲又將木匣三疉起上加以保險燈火光熊熊亦承之以盆邊舉手一抛而落地而燈仍落盆邊之上并將燈翻轉抛擲油不稍洩火不稍動悉以盆邊承之技至此亦可謂觀止矣厥後羣猴騎馬而出飛馳數四於是樂止而戲遂畢衆客皆離座出園余與友人亦遂摩肩接踵而出及歸旅齋已鐘鳴十二下矣恐有遺忘挑燈誌此苟有同志其亦前往一觀乎 
[春賽三誌]  
　　昨爲寓滬西商春季賽馬之第二日計賽十次第一次十一馬共賽怡和洋人首至第二次仍十一馬共賽順全隆洋人首至勝第三次三馬共賽祥茂洋人首至第四次七馬共賽禮和洋人首至第五次十二馬共賽仍順全隆洋人首至第六次十馬共賽第七次八馬共賽均洋人榜顏首至第八次四馬共賽臺惟洋行非司首至第九次七馬共賽祥茂洋人首至第十次十一馬共賽又臺惟洋行非司首至於時夕陽在山暮烟四起洋人均分道揚鑣觀賽者亦遂共歌陌上花開之句矣 
[美租界捕房紀事]  
　　近者工部局新定章程令界内居民有豢犬一頭者每歲繳洋銀一元昨日藍副捕頭恐各户尙未周知派包探沈翠濤知照如敢故違定須拘送公堂禀請讞員翁笠漁直刺究罰○昨日亭午時甲乙二木匠在外虹口白老匯路某茶肆索取舊欠一言不合遽以老拳相敬旋扭至捕房聲訴捕頭以事關錢債令自投公堂具控○前晚虹口朱家木橋左近王阿德家被小竊張阿陶竊取衣服若干件當塲拘獲送入捕房捕頭令押候解送公堂禀請訊辦○昨午流氓計阿福至西華德路某飯館果腹不名一錢揚長而去值堂人向之索取反被毆傷遂扭入捕房聲訴捕頭令押乞丐牢半日以儆 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　去年正月十六日之夜本邑西門外萬生泰炒貨店被盜行劫併斃老嫗邱梁氏報經前上海縣主相騐後派差赴海門關提形跡可疑之林子和至案訊供收押前晚縣主戴子邁明府飭提覆訊林供小的年三十有五向住海門與邱梁氏同鄉素來相識其女嫁與胡姓爲簉室在上海開萬生泰炒貨店前年十一月二十五日邱梁氏命小的伴至滬上暫居店中去年正月十五日伊女欲回海門掃墓命小的同行不料十六日之晚邱梁氏卽被盜勒死其時小的已至海門何由悉其情節叩求明察大令研詰再三林矢口不承乃飭押候再訊○今年正月某日本邑大南門外金根生家被盜行刼報經前縣主飭捕緝獲袁福泰陳春山范海春三犯屢次訊供陳袁兩犯俱經供認范則狡賴不承前晚縣主戴明府升堂覆訊袁陳同供此案實由范海春爲首糾往行劫小的等被其愚惑求恩原宥范初尙不認後經明府研詰再三始供此案係李姓起意小的不過爲從而已叩求恩典明府令一併收禁 
[上海巡局紀事]  
　　前日許阿五與陳某等在小九華左近索取欠欵互相爭閙適爲十六鋪巡防南局委員曾虚齋二尹所見帶回研訊以釁起細微略加申斥揮之使去○前日董家渡龔祥泰鞋店主向北市某鋪購得牛皮四張雇車載回行經十六鋪車夫某甲陡起不良之心串令同黨周某換車乘間將皮吞没幸被汛捕查見拘送十六鋪巡防北局局員楊聘侯二尹研訊之下判責一百板牛皮存候失主具領○前日巡局勇丁拘獲擺設紅黑籌賭攤之甲乙二人解送十六鋪巡防北局局員楊二尹研訊之下判令各責二百板從寛斥釋○前晚輪應十六鋪巡防北局會哨之期二十三七鋪巡防局委員盛雨村二尹事畢言旋道經江蘇海運局門外見王阿大弛衣高臥知非善類提至輿前略詰數語此令掌頰二十下然後揮之使去及行至利川馬頭見周阿鴻挈一粤孩徘徊某雞鴨行門外向之詰問稱從吳淞領來二尹喝令掌頰二十下著將孩送回○南市董家渡大街前由自來水工人埋設鐵管致損栅欄近經二十三七鋪巡防局委員邱友林盛雨村兩二尹函致同仁輔元堂經理自來水之曹寄耘請轉商自來水公司執事人設法修整 
[馬路工程局瑣案]  
　　前晚南市小船帮流氓奚根壽王供寳等潛將大馬頭王阿順所駕之船掉至中流王大聲呼救經鄰船户恊力拘獲一干人交水巡丁　入捕房捕頭轉解馬路工程局禀請總辦程雨村大令研訊王阿順供小的係嘉興府屬平湖縣人日前由原籍運生薑至滬暫泊浦濵夜半突被奚糾集多人闖至船上聲稱奉官票捉船將船撐去小的駭極狂呼幸由鄰船户追獲叩乞究懲奚供小的係蘇州府屬吳江縣人在萃豐馬頭駕船裝運各米行米石以資餬口不敢滋生事端叩求明察秦海潮供小的係本邑人與奚同業並未爲非大令謂爾等旣稱安分營生何以深夜至王船滋擾答稱此事實非小的等所爲大令怒其刁狡判各責四十板荷雙聯枷一月以儆○前日浙江海運滬局委員飭人拘送盜賣糧米之船户龔長林俞新庭至捕房寄押一面函知工程局總辦程大令大令研訊之下龔供小的係鎭江府屬丹徒縣人承裝浙江嘉善縣漕糧不知如何忽少米三十一石俞供小的係安慶府屬　陵縣人此次裝運米石均由米經承姚金泉分派迨後忽少二石二斗五升求鑒大令著將龔俞交姚帶去令將缺少之米如數繳還如敢不遵一併移送上海縣署請縣主戴子邁明府訊追○前者船户邱立良控同業人楊萬昌欠洋銀三元前日經程大令研訊邱供小的係阜甯縣人前者楊倩小的代購米二石除已付洋銀五元外尙少三元屢索無著求恩究追楊供小的前代友人倩邱賒米二石稍有蒂欠不敢行兇大令著將欠欵呈繳以便給邱○新馬頭江北船户陳大牛之妻魏氏卽小獅子賦性淫蕩不安於室屢戒不悛恨之刺骨昨日午前又占脫輻之爻陳忿不能平掣取白刃將氏手足刺傷氏負痛扭至捕房捕頭令解至工程局禀請程大令研訊大令謂魏氏不守婦道本應重懲姑念已被夫刺傷准予出外醫治陳惡妻不聽約束儘可來案控究何得輙爾逞兇著發回捕房管押三日俟魏氏傷痊再核 
[南市捕房紀事]  
　　日前本邑南市新太平馬頭左近某姓家有喜事被人竊去門上所掛彩綢徧尋無獲後見王阿元偃臥門前疑卽此人所竊遂飭僕役扭送捕房捕頭以指竊無憑著管押片時卽行開釋○日前船户劉芝有承運某縣漕糧至滬停泊南市浦江迨將米卸空船夥朱正元李金治等向之索取黑費黑費者凡漕船將米攙水舞弊必船主與夥通同一氣蓋謂其心已黑不顧天良也劉不允所求致相爭執旋互扭至捕房聲訴捕頭令押候送請馬路工程局總辦程大令訊核至晚卽由同業某甲保釋不知大令尙須究追否也○掮客朱春山前倩周坤元至湖北販運落花生數十包來滬卸載後結算帳目不符以致齟齬昨日遇諸馬路中復申前說互相爭扭朱之左耳略受微傷十二號巡街捕見之一并拘入捕房捕頭令押候解送馬路工程局禀請總辦程大令訊究 
[法租界捕房紀事]  
　　滬上貪利之徒往往於豆油内攙入棉花子油食之最易致病歴經各前憲嚴行禁止不啻三令五申乃邇者護城河畔萬興油店仍以棉花油攙入豆油向各餅攤求售昨爲包探查悉將店夥某甲拘入捕房捕頭命押候堂期解請讞員朱森庭明府從重究辦○偷兒某甲潛入招商局煤棧竊煤被巡丁拘獲某乙在某茶肆竊取水烟袋一枝被茶博士拘獲送入捕房後捕頭命押候解案禀請訊懲 
[白門官報]  
　　三月二十八日統領親軍等營劉見候補道黃承暄專丁來省禀知飭代蘇州關監督遊擊沈學寛到廣東知州王學釗到四川來知縣郭冏朱桐均辭赴河運差江寗布倉大使周殿魁禀知倉存榖米盤收清楚缷署倉廳楊元勳禀知倉榖交清辭赴揚領餉北上候補道趙燮請假赴滬措資藩轅牌示委辦瓜洲司差缺徐葆昌病故遺差查有試用巡檢崔效尉堪以接辦 
[江西官報]  
　　刑部主事楊增犖由新建籍來省前湖南臬司蔡希邠奉督辦電報大理寺少堂盛札委總查江西全省電報事務貴谿縣楊焜禀見禀謝申道發由吉安查哨回候補道張瑄由金陵回補用縣劉昌言往彭澤公幹徐紹渠解漕折由京回丁憂建昌縣嚴租彭缷事清理交代回新喻縣丞姜寳綸由廣信措資回禀謝飭知又禀知　賑捐局奬加五品銜候補道庫董正由樂平辦保甲回候補府葉佩蒼禀謝起服行知瑞金縣章乃正銷辦牙釐局事務方恆接辦牙釐局事務馬肇修代南昌下鄉公幹從九王燮侯往萍鄉林品楠往石城邱景行往安福俱催　平鄺鴻彬往崇仁催地丁凌剛往浮梁催道欵廖國楨委辦泰和緝私卡樂安典史陳鋆往鄱陽催稅契福建候補縣張嗣留解協餉回閩南安府文炳缷事回禀謝保舉卓異請咨進京補用縣饒宗羲禀謝加一級紀錄二次行知張炳華禀謝起服行知邢景彬解額木京回劉震鴻解漕折京回向步瀛解籌備京回候青照由湖北查籌餉章程回洪子煃解漕折亦回王儀度由蓮花廳催墊欵回並往都昌催漕折 
[皖省官報]  
　　三月二十四日委辦華陽釐卜知州黃建簃署和州章寳善調署宣城縣宗能徵均辭缷署五河縣陳正源到交代清楚回丁艱候補知縣倪善慶到缷辦太白厘卡回並辭回籍守制○二十五日指分安徽試用府經　毓嵩到湖北人○二十六七日舒城縣蕭仁丙到候補直隸州丁翰年謝奉　知儘先委知縣萬琅知奉　赴濳山催辦積榖通判王鏡涵到赴廣東上海探磺價回府經侯雲瀚吏目李登洲典史范守正均知奉府委解秋審人犯縣丞丁士圻巡檢胡承烈胡森蔚均知奉府委秋審差丁朝棟辭赴天津奉天探磺價○一十八日委辦運漕厘卡知府龔鎭湘辭烏溪釐卡知此譚祖綸和州釐卡直隸州王懋勳鳳凰頸釐卡通判孔廣洋均到知在省賑捐奬叙花翎缷署廬州府同知朱雲驥到署涇縣楊學海到交代清楚回新選廣德州州判劉時新到陜西人知縣揭傳淵知奉府委秋審點名差○二十九日候選道孫多鑫辭行候補知縣沈葆衡知奉府委秋審點名差從九方兆麟解人犯劉兆梅陰慶階州同梁爾燕縣丞 
 
 

Page 10

 
 
評崇熙巡檢孫寳瑝周洪陳凌漢本任滁州大鎗司顧氏喦以上均奉府委秋審差○四月初一日指分安徽先補用巡檢姚永恭到直隸人候補知縣高振鍇知奉委　審局邦審張奎漢副辦上行走陳寳學習均知奉委發審局差按照磨錢正家到起服來省典史朱茂身知奉府委秋審差巡檢李宏猷辭赴湖北採辦京棕 
[邗江官報]  
　　三月二十三日范鹺尹元鎔辭赴繆灣鎭卡吳鹺尹元惠辭回差次項鹺尹兆騋委六閘提溜○二十四日監掣張司馬從省公幹回揚分轉永錫由姜埝卡來揚公幹○二十五日蔣分轉志圻辭回孔涵卡柯鹺尹鈺銷新城差○二十六日陳大令玉麟委解京餉起程吳分轉毓鑫辭回淮北○二十七日正任分司徐分轉紹坦禀到缷事回南批騐江鹺尹到揚公幹 
 
龍馬酒之頃刻可以見功不獨絕未之見且絕未之聞盖此酒製煉固比衆精良而用藥尤比衆認眞其功用之神奇好在可當面試騐如逾二刻而效者非但不足爲奇且可原洋奉趙若非實有奇效焉敢誇此大口無論體質强弱年紀大小只須略飲少許立刻陽物雄壯堅如鐵石雖衰弱老翁竟可任意房事百戰百勝况少年飲之其精力之强盛不言可知且藥性補而不燥滋而不滯絕非霸烈宣淫之品故日飲一杯弱者立能轉强老者無異少年久服烏鬚黑髮齒落重生補命門堅筋骨培元固本開胃健脾去濕追風滋陰養血凡諸虛百損五勞七傷夢遺滑精腰酸腿軟等症服則立愈眞延年却病壯陽種子第一奇藥也大瓶四元小瓶二元雙料加倍如用雙料則藥力大而取效愈速如購十瓶九扣○參茸芝术海狗腎汁壯陽種子龍馬丸每料雙料廿兩卅六元每兩二元功同酒單料减半○外貼煖腎壯陽種子膏更妙每張一元二角調經種子卽孕丹每料八元○北冰洋眞正海狗腎每條十元如假退換廣東宏仁堂鋪分上海丹桂戲園南首朝西轉灣正豐街中市便是假冐甚多認明牌號地址勿誤 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年三月二十八日京報全錄]  
　　宫門抄○越撫劉奏爲核銷浙江省光緒二十三年分各防軍支應銀數摺○齊撫袁奏報銷堵合壽張楊莊等處漫口動用工欵銀數摺○護黔撫邵奏爲上年秋成歉薄懇恩敕部撥發振欵摺○四川礦務大臣李奏爲陳明辦理礦務情形片○齊撫袁奏爲交卸學政關防片○三月二十八日兵部太常寺太僕寺正藍旗值日侍衛處引見二名兵部二十三名鑾儀衛六名廂白滿十名廂紅漢五名廂藍滿四名兩翼三十名○溥侗由東陵回京請安○存恒盛桂預備召見○召見軍機存恒盛桂○○頭品頂戴浙江巡撫臣劉樹堂跪奏爲浙江省光緒二十二年分支應各營旗薪糧等欵銀兩列爲防軍善後第十四次報銷恭摺仰祈聖鑒事竊照浙江省歴年支應軍需用欵自同治三年七月起截至光緒八年年底止節經先後列作九案分别奏咨核銷並遵部行新章光緒九年起應按一年一造不准再列軍需名目業將光緒九年起至二十一年止一切用欵分爲防軍善後十三次報銷造册先後奏咨核銷其光緒二十二年分第十四次報銷用欵銀數經臣於光緒二十五年十二月二十四日先行開單奏咨備核各在案兹據各局員將光緒二十二年正月起至是年十二月底止經收經支各欵分别册報除前經奏准立案之海防案内收支各欵遵照部行剔歸另案專辦外計本案共收藩司曁厘捐總局各欵銀一百四十七萬七千七百餘兩内照案登除防軍第十三起報銷案内欠發薪糧製造等銀七十一萬九千一百九十餘兩本案實收銀七十五萬八千五百餘兩共應支楚湘水陸各軍薪糧及巡洋水師弁勇口糧曁統兵各大員津貼公費並各練軍津貼口糧文武員弁鹽菜騎馱例馬卹賞採辦製造書役工食等項共銀一百四十九萬七千六百餘兩收支相抵共實欠發各軍薪糧採製造項下銀七十三萬九千一百餘兩經防軍支應報銷局司道督飭局員逐欵釐剔悉心勾稽均係核實支發悉與本案相符遵照部行統造全册列爲浙江省第十四次防軍善後報銷聲明本案支給留防水陸各軍薪糧等欵均遵部行新章核發應請准予照銷又所收釐捐等欵皆係銀洋錢三項並收現仍照案一律合銀開報等情詳請奏咨前來臣復核無異除將收支各欵清册分别咨送户兵工三部查覈外謹會同閩浙總督臣許應騤恭摺具奏伏乞皇太后皇上聖鑒飭部覈銷施行謹奏奉硃批該部知道欽此○○山東巡撫臣袁世凱跪奏爲報銷光緒二十五年堵合壽張楊莊等處隄堰漫口動用工欵銀數恭摺仰祈聖鑒事竊查光緒二十四年夏間壽張縣屬之楊莊大堤曁八孔橋羅樓吕店等處民堰漫溢成口所有堵築合龍日期均經前撫臣張汝梅奏報在案兹據河防局司道詳稱該處工程先堵羅樓吕店民堰繼卽進築楊莊大隄而河水自八孔橋民堰串入氣勢極長若不從八孔橋施工勢難得手故又先堵八孔橋漫口繼合楊莊龍門旋又以雙李莊民堰漫溢大溜直射楊莊致將南壩迤南稍有衝塌復經搶堵始克竣工此案收支督飭承辦各員將用過正雜料物土方價值逐一彚覈共用銀二十萬五千二百八十一兩三錢三分八釐前項工欵與王家廟桑家渡楊史道口等處工程奏明截留光緒二十四年京餉銀十五萬兩並在藩庫各欵項下籌撥銀十二萬兩運庫籌撥銀三萬兩共銀四十萬兩嗣以銀價大賤暗中折耗經費不敷續經奏明再由藩庫籌撥銀十六萬兩復因楊史道口等處口門刷深單占萬難抵禦改用雙占需費較鉅又經奏准在藩庫收存昭信股票欵内提銀二十萬兩統共撥銀七十六萬兩内除王家廟用銀一萬五千二百八兩八錢六分九釐一毫桑家渡用銀十一萬三千七十五兩三錢九分五釐六毫業經分案册報本案作收銀六十三萬一千七百十五兩七錢三分五釐三毫内除本案動用銀二十萬五千二百八十一兩三錢三分八釐外仍餘銀四十二萬六千四百三十四兩三錢九分七厘三毫應歸楊史道口大工案内另報以上動支銀數俱係實用實銷並無扣存成平銀兩造具細數清册出具印結詳請奏咨前來臣覆覈無異除册結咨部所有報銷光緒二十五年堵合楊莊八孔橋羅樓吕店等處漫口動用工欵緣由恭摺具陳伏乞皇太后皇上聖鑒勅部覈銷施行謹奏奉硃批該部知道欽此○○護理貴州巡撫布政使臣邵積誠跪奏爲查明黔省上年秋成歉薄及現在籌辦情形籲懇天恩敕部撥發賑欵以惠災黎恭摺馳陳仰祈聖鑒事竊黔省去歲自春及夏雨暘應時早晚兩稻禾苗芃芃頗有豐收景象不意入秋以後陰雨連月禾稼大傷加以久雨不能刈穫半多霉爛勢必成災當經前撫臣飭令司道委員分赴各屬查勘田榖被雨情形於上年九月二十五日附片陳明前奉諭旨飭查亦經據實覆奏在案現經各處查勘委員先後禀覆臣查核情形被災之重在大定府屬畢節威寗爲最其次如貴陽貴筑普安水城平遠黔西清鎭等處均只五六分或二三分不等臣查去冬因米價昻貴已札飭貴陽府督同官紳於省城設局辦理平糶大定一帶亦經籌發公欵銀二萬兩飭令廣西道嚴雋熙由川邊附近地方採購榖米以濟民食並由省倉撥榖一萬石接濟滿望小麥成熟人心卽可安定乃交春以來仍少晴霽晨霜嚴雪沍結陰寒所種蕎麥生機不暢收成尙無把握必至秋收成熟乃可無虞此次督臣崧蕃由滇至黔言及沿途目覩情形深爲焦灼臣查貴州地瘠民貧户鮮盖藏一遇偏災立形竭蹶去歲經臣稟商前撫臣妥籌辦理安輯飢民幸獲無事堪以上慰宸念惟是災區太厪爲日太長山路崎嶇輓連不易黔省帑項異常支絀深恐難於爲繼除由臣會同司道竭力籌辦外可否仰懇天恩賞給帑銀十萬兩飭部撥發由臣核定被災輕重分别委員前赴各屬會同地方官紳實力經理以惠災黎而廣皇仁所有查明黔省上年秋成歉薄及現在籌辦情形理合恭摺馳陳伏乞皇太后皇上聖鑒訓示謹奏奉硃批另有旨欽此○○李徵庸片再臣於光緒二十五年六月十三日奉旨前往四川辦理銅務遇有銅鑛事宜准其與四川總督奎俊會商聯銜具奏等因欽此當經奏明請開銅捐以作銅本於六月十九日奉旨户部知道欽此旋准户部咨行現辦新海防捐輸關繫部庫餉項及按照銀數給奬實官恐與新海防捐輸大有妨碍應令凡捐輸銅本者只准請奬虚銜封典貢監翎枝等項其每石報効銀一萬兩以上者准其專摺奏明請旨優奬等語咨行遵照在案臣維銅捐實官旣與新海防捐輸有碍而虚銜封典貢監翎枝各項又不能與各省振捐减折爭收有礙報銷况四川僻處一隅與南洋一帶消息不通尤難籌欵惟報効銀一萬兩以上者奏請收鑛稅以作銅本經部議准咨覆在案而華洋合辦收稅尙需時日是年九月十六日臣奉旨專充督辦四川礦務大臣查銅務卽在礦務之中礦務尤以銅務爲重現會商督臣奎俊擬飭開礦者卽先開銅與雲南聯絡一氣俟銅多時或解京或留川届時奏明請旨飭遵現仍就川省礦務總局兼辦不必另設銅務局以節糜費是否有當謹附片陳明伏乞聖鑒訓示謹奏奉硃批著照所請該衙門知道欽此○○袁世凱片再前學臣榮慶丁憂開缺當將關防等件交由臣署封存業經奏報在案兹新任山東學政臣尹銘綬於本年二月十四日到東所有學政關防等件自應移交已委濟南府學教授韓鏡容齎送交接清訖理合附片陳明伏乞聖鑒謹奏奉硃批知道了欽此 
 
 

Page 16

 
 
[光緒二十六年三月二十九日京報全錄]  
　　宫門抄○諭旨一道錄前○護吳撫陸奏爲審明圖財謀殺一家期親二命按例定擬摺○齊撫袁奏爲兗沂東昌三府各屬拿獲情重盜犯審明就地正法片○蜀督奎奏上年剿辦勒摹夷匪請將陣亡武員議卹片○兼滇督丁奏爲派員辦理金銀礦務片○蜀督奎奏勒摹糯米各境添設土官片○三月二十九日刑部都察院大理寺廂藍旗值日無引見○榮廷英麟預備召見○步軍統領衙門奏拿獲交拿人犯宋二卽宋華臣一名請交刑部○召見軍機榮廷英麟○○二品銜護理江蘇巡撫按察使臣陸元鼎跪奏爲審明圖財謀殺一家期親二命重犯按例定擬恭摺仰祈聖鑒事竊查接管卷内六合縣客民馮得勝圖財謀殺船户張朧仔等一家期親二命屍身無獲一案兹據該署縣趙興霙騐訊詳報經前撫臣鹿傳霖批飭復審招解去後兹據該縣擬議由江寗府復審解經署臬司朱之榛勘轉經前撫臣提犯親訊無異未及核辦移交前來臣復加確覈緣馮得勝籍隷江寗縣游蕩度日先未爲匪與已死張朧仔張呆仔素識無嫌張朧仔與張呆仔係同胞兄弟向在江寗境下關地方駕船度日馮得勝因聞張朧仔等欲修理船隻蓄有錢洋憶及貧苦難度起意將張朧仔等謀害圖財使用稔知其船内僅止兄弟二人俱係懦弱自揣力大可以下手光緒二十五年五月二十三日下午時馮得勝獨自一人走至江寗縣下關見張朧仔兄弟與其堂兄張玉田等各將船隻停歇彼馮得勝卽假向張朧仔等雇船揑稱赴江北有事言明送至卸甲甸付給錢三百文張朧仔信以爲眞當卽應允馮得勝下船卽令張朧仔等將船開行張朧仔在船頭盪槳張呆仔在後艄把舵傍晚時分駛至離縣屬梅官營約二里許江面馮得勝走至船首見該處江面寛大回顧無船往來乘張朧仔不防在其身後用力將張朧仔推跌落水張呆仔瞥見携取舵棍赶向馮得勝不依馮得勝乘勢奪過舵棍又將張呆仔推跌落水復攀住船旁喊救馮得勝又用舵棍向其頭上狠毆一下張呆仔喊痛鬆手沈入水内馮得勝在江面探看多時不見張朧仔等鳬水蹤跡維時亦無過往船隻料已被淹身死卽在船内搜得錢洋至次日將船撑至南城外季同和船行適吳春林在行看視船隻馮得勝卽揑稱因有要用意欲變賣吳春林等不疑當由季同和作定價值洋八元賣與吳春林得洋各散而張朧仔之堂兄張玉田等因張朧仔日久未回各處查尋無蹤至六月十三日吳春林駕駛原船路過下關地方張玉田等瞥見認係張朧仔等船隻上前查問吳春林　知購買情由張玉田等卽將原船扣住與吳春林查找馮得勝不知去向正擬報縣卽經趙興霙訪聞前情將馮得勝獲案張玉田等亦卽赴縣呈報訊供押犯詣勘飭撈屍身無獲先行禀報復經備文移准沿江各州縣查覆並無撈獲無名男屍報騐案據集訊通詳批飭審解兹據審擬解勘到前撫臣未及核辦移交前來查例載殺一家非死罪二人者擬斬立决梟示酌斷財產一半又圖財害命得財而殺人命者首犯擬斬立决各等語此案該犯馮得勝因聞張朧仔等船内蓄具銀錢起意圖財害命謊雇船隻將張朧仔張呆仔誘至江心推毆落水斃命雖被害之張朧仔等屍身無獲第供證確鑿案無疑義查張朧仔張呆仔係同胞兄弟服屬期親該犯致斃一家二命若照圖財害命本例科斷罪止斬决自應按律從重問擬馮得勝合依殺一家非死罪二人者擬斬立决梟示例擬斬立决梟示左面刺兇犯二字吳春林訊係誤買贓船與說合之季同和均不知情應免置議犯係赤貧並無財產亦免斷給失贓並免追賠起獲船隻飭縣給屬領回兇器舵棍解騐發回存庫備照除供招咨部查照外謹會同署兩江總督臣鹿傳霖恭摺具陳伏乞皇太后皇上聖鑒敕部核覆施行謹奏奉硃批刑部速議具奏欽此○○袁世凱片再交州沂州東昌等府界連江南直豫盜風素熾鹽梟馬賊出没靡常溯自咸豐同治年間以來拿獲情重盜匪均經歴任撫臣奏准就地懲辦嗣於光緒二十四年九月間欽奉懿旨嗣後除土匪馬賊會匪游勇情節較重者仍准就地正法其餘盜案一律改歸舊制等因欽此當經轉行遵照旋因曹州濟寗伏莽尙多盜風未息其兇暴情形與游勇馬賊無異復經調任撫臣毓賢奏請將曹濟兩屬盜案罪應斬梟之犯由州縣訊明通禀撫臣察核情節批飭該管道府提審取具確供禀請就地正法仍按季彚奏等因奉硃批著照所請該部知道欽此欽遵各在案臣於上年十一月間到任因各屬禀報搶劫案件層見疉出屢經諄檄該管道府督飭各州縣整頓緝捕實力查拿以期安良戢暴無如近今盜匪百十成郡擄帶洋槍等械刦掠村舍擄人勒贖放火殺傷事主甚至拒敵官兵愍不畏法習爲故常而兗沂各屬邊境皆山人迹罕到最易藏垢納污上年費滕泗水寗陽一帶盜賊梟匪勾結滋擾飽掠民財動輒搶劫數十家復敢擄人逼脅入夥有不願隨從者割其兩耳非理凌虐每遇官兵往拿公然拒敵同夥中拒捕退後者立殺二三人儼如軍令又有分哨分號衣隊目群呼匪首爲總命兇悍猖狂實與土匪無異居民受其荼毒日不聊生現在此等匪徒經該地方文武員弁分投搜捕疉有弋獲若仍照例解勘動需時日不特長途疏脫堪虞卽使解至省監設或病斃不能在犯事地方正法轉致倖逃顯戮殊不足以昭炯戒而遏亂萌兹據按察使胡景桂具詳前來臣悉心酌核擬請嗣後兗沂東昌三府各屬拿獲情重盜匪鹽梟罪應斬梟斬決者援照曹濟章程審明後禀准就地正法按季彚奏一俟盜風稍息再請一律規復舊制儻案情略有疑竇以及罪止斬絞監候各犯均應照例解勘以昭愼重理合附片具陳伏乞聖鑒訓示謹奏奉硃批著照所請刑部知道欽此○○奎俊片再上年剿辦勒摹夷匪官軍失利業將陣亡各弁附片請卹在案兹據管帶誠字前營都司張輔舜禀稱該營左哨哨弁遊擊易有順後哨哨弁外委朱正榮差弁把總劉開山外委古光龍五品軍功石得榮陶文暄等六名均係隨軍進剿在齒格山梁同日陣亡前管帶王金成漏未稟報又查馬煥文一員傷於陣前受傷被匪擄禁夷巢現已回營并未身死聲請更正等情當經飭據建昌鎭總兵閃殿魁寍遠府知府唐翼祖查明屬實稟覆前來查遊擊易有順等殁於王事情實可憫未便聽其湮没除飭取各弁履歴送部外相應請旨勅部將前請議卹之馬煥文一名更正並將易有順朱正榮劉開山古光龍石得榮陶文暄照例議卹以慰忠魂理合附片具陳伏乞聖鑒謹奏奉硃批著照所請該部知道欽此○○丁振鐸片再前欽奏奉諭旨飭將金銀礦務設法興辦等因欽此業經督臣崧蕃奏委雲南藩司會同署鹽法道興祿認眞督辦經督臣奏委藩臬兩司總司其事並派署糧道全楙績等會同辦理各在案查雲南布政使李經羲業已到任自應照案派委該司會同原派各司道將滇省金銀礦務鐵路總局事務逐一妥爲經理以專責成除分檄飭遵並咨總理各國事務衙門統轄礦務鐵路總局及户工部查照外理合附片陳明伏乞聖鑒訓示再雲南巡撫係臣本任無庸會銜合併聲明謹奏奉硃批該衙門知道欽此○○奎俊片再查勒摹糯米各夷向不知有法紀此次相率歸化實皆懾於兵威雖據具結矢盟交夷作質而支族繁衆野性末馴其中狡悍之徒未必不久而生玩自應設法覊維方足以資約束擬請於井家曾札糯米長耳阿底賈鳥六支各設土千户一名黑旦一支設土百户一名牛牛一支設土百户二名於黑夷之中擇其爲衆信服者充之每年照章給予口食令其管束所部安分住牧不准出境滋擾有犯惟其是問用以鈐制夷衆是否有當理合附片具陳伏乞聖鑒訓示謹奏奉硃批知道了欽此 
 
