# 1893 - 112 - 4907188

 

Page 1

 
 
[赶印京報放大附張啓] [  申報館主人謹曰]  
　　臣工章奏薄海願聆偶一濡遲無不延頸跂足是以本館特情妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁汉饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纎悉靡邇綴録報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其附賜鑒察爲幸此啓 
[論革除浮費]  
　　州縣徵糧各處章程不同而各處之有浮費則同所謂浮費者正項之外加而又加者也此項浮費有官染指者有胥役入腰者要之皆民之脂膏也諺有之曰官出於民民出於土惟共謂民出於土一若可以取之不盡用之不竭而不知土之所出者有限民之待養者無窮且不獨民之自養而己待民以養者又不知凡幾而官乃悉索乎民民將不堪命矣顧但有官之悉索民雖怨咨猶不至於脂枯膏竭也衙門中之胥役其蒙馬之皮假虎之威者無不奪民之食以爲食剥民之衣以爲衣官或知之而故縱之民固受其殃官或不知而誤任之民尤罹其酷卽如錢糧一項有有漕之州縣有無漕之州縣有收地丁者有徵徭役者有征南米者有稅田賦者其情形種種各别而無一不取之於民夫錢糧爲維正之供凡在食毛踐土之倫誰敢或有後言而抑知維正之供有定額而溢乎維正之供者轉無定額有定額者民所樂輸也無定額者民所不得不輸也夫至於民見爲不得不輸而怨聲起矣一米價也每縣之數不一有每擔折錢二三千者有每擔折錢五六千者一地本也有每兩收錢三四千者有每兩收錢六七千者試思米價極昻之時民間食米亦不過三千餘至四千止矣惟髮匪蟠踞之時曾貴至每石十千以外而有幾處州縣又有差墊一節差墊者官先收糧差之然而截串以授之差持串以往擇肥而噬民間完糧往往不肯爭先必俟糧差催之而後繳該差等見鄕戶之有錢而懦可欺者則本年竟不一催迨次年則往收之曰我己爲爾墊出厥串在我手中於是高擡其價如官定米價每擔五六千者至次年必倍取之則每擔米價在十千以外與髮逆之時等矣其地丁之銀價銀然竟有銀數一兩而納錢至七八告得其完米而不收折色者在官自以爲此至公無私之辦法也孰知收米之時以大席鋪於地置斛於席上鄕人納米者多盛以袋負而至啓袋口傾之於斛其或者狼藉於席上者皆不得收回且斛必堆尖司量者或俟其堆尖時蹴之以足使之零落滿席不准掃取悉數歸之糧庫聞鄕人納米一擔有多至二三擔者地丁田賦雖有自封投櫃之法然各州縣亦不多見卽有之而外費仍所不免至於掣票有費過印有費算帳有費落簿有費種種費雨其數不可以儘指計皆所謂浮費也夫朝廷愛民如子而官與胥差等乃視民如魚肉置之砧上供其宰割是何說哉昨報登有福建安溪縣糧書包徵錢糧縱差損民一案業硜被控補提五櫃糧書訊辦在案嗣悉代理安溪縣挽求暫緩傳提以便開徵上忙上憲己俯如所請惟嚴飭該書差不得如從前之任意抽收一面出示曉諭仍照泉州府定章每兩以二千六百文完繳其餘浮費規例盡行革除並在各鄕泐碑以垂永久果如斯也安溪闔邑花戶聞此消息有不歡聲雷動頌許觀察不愧萬家生佛者哉顧竊以爲浮費之應革者正不獨安溪一邑而己也他處吾不能盡知江浙則固生長之鄕釣遊之地也其錢漕諸弊聞聞見見耳熟能詳民間不但苦於催科而且憚於納糧推原茯弊大都由於糧書之包徵包解夫有人焉爲之包徵包解彼爲州縣者固可藉此省事節營而一切委之於若輩自有此法民間之受累者遂無窮期蓋彼旣有他解之責卽不得不子以包徵之權旣有包徵之權則卽可以借此作威福肆私見凡一切浮費有加無己而官則不能過問民亦無處控訴試思彼敢於自任包徵包解者豈眞公爾忘私國爾忘家者哉又豈眞念本官之勞苦催科而特爲之代任勞勩哉無非爲利而己如其利而己矣於民何裨於官亦何補哉書竟不禁爲之擲筆三歎 
[諭旨恭録]  
　　三月初三日奉旨江西德興縣知縣著陳祥燕補授河南羅山縣知縣著愛仁補授浙江金華縣知縣著林孝恂補授廣東鶴山縣知縣著梁榮補授廣西昭平縣知縣著王宗武補授湖北長樂縣知縣著彭祖春補授甘肅安化縣知縣著陳慶驤補授甘肅華亭縣知縣著楊鼎新補授戶部筆帖式著善慶補授工科徝帖式著文治補授禮部筆帖式著壽趾補授通政使司筆帖式著續連補授刑科筆帖式著潤芳補授翰林院筆帖式著寶芝補授通政使司筆帖式著鍾秀補授察哈爾都統衙門筆帖式著扎拉芬補授鴻臚寺少卿著方汝紹補授鶴取郎中方連軫保舉直隷侯補知縣王毓葵俱照例用奏補廣西歸順直隷州知州保舉在任候補知府王方田著准其補授照例用前貴州思南府知府陳廷樑著准其開復原官照例用吏部騐封司郎中著何剛德補授吏部員外郎著李錫彬補授擬補吏部主事孫承烈著准其補授保舉湖北補用道李謙著以道員仍發湖北儘先卽補並交軍機處存記前湖南巴陵縣知縣周至德著以知縣儘先卽補前西城副指揮江蘇補用知縣田寶榮著以知縣卽補欽此 
[詳述高麗亂耗]  
　　朝鮮亂耗前己略紀報端兹接日本來函云韓京各黨鳩聚數萬人黨分爲二一名大學派一名東學派二黨意見不同各謀傾陷一時謡傳四起人心惶惶按大學派卽儒道派曾榜揭京城各巿街曰可斥東學可破邪教凡宗吾大學者刻期以備驅逐彼等云云東學派亦榜示曰三月三日外人務宜退去否則必加害云云又榜於四大門曰羽檄告示我東學諸士今有湖南章甫者聲言於二十有三日斥我東學蠅集烏合奔走經營則襄日之我等昧死闕下赤誠心事當付荒蕪矣然則我東學士子留京者豈卽默爾而止耶乃卜期於二十三日會於南山山頭啜血相誓應有决計若無故不參則皆阿諛時流者耳互相傳告切勿後期翌日大學派大會同人互議各事東學派聞之又於二十五日在鑄洞第三號公使館領事館中榜示曰吾東學者立誓而斥外人將樹保國之根本居留日本人若不速退則所誓期日當有禍害勿悔此示甫貼卽經日人揭去當肇事前日本駐韓公使大石君正己卽備情電逹日本政府十二號政府命八重山軍艦由横須賀駛至神戶急載煤糧赴朝鮮保護我中國亦派致遠靖遠二兵艦寄椗仁川袁星使復請添派若干船由永師提督丁禹廷軍門汝昌帶領前往英法美俄聞信亦各派軍艦以衞商民美艦多至四 
 
 

Page 2

 
 
艘旣而韓京電逹釜山云目下政府已覺悟其非著東學黨即時解散大約可保無虞矣又聞東學派痛斥耶穌教作為恐嚇之詞欲將外國人一律驅逐云 
[津火紀聞]  
　　客有來自北洋者據云本月初七日下午天津河東地方忽然失火其地多經紀小民結廬而處火龍夭矯頃刻卽破壁而飛致焚去數百家之多誠浩刦也所有詳細情形請俟訪事人書來再行照録 
[西貢火災]  
　　安南西貢來信云附近潭海地方忽有吳回稅駕火勢左衝右突銳不可當是處多華人所居計焚去鋪戶一百五十家始能戢其烈燄有某甲者新產一孩甫經六月父母惟知搶救雜物此孩不遑拯出事後痛定思痛懊悔已遲是所謂財重身輕者歟 
[英電彚登]  
　　英京電報云現在埃及人常不服英人所為且有大臣從中煽惑雖對英員面有諛詞實則心多懷恨云又電云阿爾蘭經略大臣現在禁止軍火入阿甚爲嚴厲電文止此想因阿省近來時有鼓噪之事也又電云郎加士打有地名羽者諸工忽然停役英廷聞之卽撥 
砲船二艘前往駐紮并防守船澳蓋恐猶尼因黨起而爲亂也又電云某日歐洲地震成災計被震者共有三處一日衡加釐一日文加釐一日沙威亞至震動之鉅細若何以及是否為害來電尚未道及也 
[緬疆近事]  
　　英京信云有議員名巴越者請於外部侍郎日西三月六號太晤士日報登是月五號仰光來電言埃勞華知東境加眞山各工概行罷役并有華官一員在緬甸上游禪馬地方被人殺害此事虚實如何更有別情否願公明以教我侍鄭答稱此事誠然然近來接印度來電稱是處滋擾之事現己敉平至於華官被害一節則我國朝廷尚未接有信息也 
[遊旌補述]  
　　奥王太子遊歴新加坡己詳本報今太子己赴噶羅巴等處矣當遊新加坡之際尚有餘事數則未經録入兹特補之以備酒後茶餘流覽焉當太子之到也曾往各處暢遊有詢以遊屐所經以何處最為愜意太子謂抵此以來所遊各地以東陵柔佛蘇丹府第爲最美迨抵柔後遊其宫苑更覺綺麗無方屈指此次東游所歴各區無有能出其右者然則太子欣賞穌丹宫苑概可知矣聞太子赴柔時將車蓋撤去以便沿途流覽景物見郊外遍植加非靛青朝椒等物意甚欣然所飲加非最喜來卑隣一種謂為無上上品是以種植加非之西人軒士剌特以此種精選一包奉贈俾供中途飲饌至所食亦不甚豪曰惟略飲蘇打水至晚餐始略用香餅數杯而已鮮果一項頗有所嗜惟甚不喜望吃一物謂其氣味酸澀爲菒中之劣品獨柔佛所産尚佳然終不能可人故其每食望吃會不能盡一枚也又聞太子曾至各差館及其眷屬住居之所遍游云觀穆拉油婦人無一略饒姿色者至於印度婦人則尤惡劣誠令人望而生怖性好禽鳥曾將生平獵獲之珍禽異鳥剝其皮而以棉絮實之令與生者無殊置諸座中以備縀時流覽其在新加坡時有留其多住數日者太子答以非不欲暫留奈行期甚迫因所奉程限於西木年九月卽須到黄石花園最遲則十一月間返國也 
[西報譯存]  
　　中國近來金價日昻識者皆謂為多運往外洋之故近閱英京來信益復曉然據言西歴去年十月由中國運入英屬之金計值英銀一十三萬零三百八十二磅前年十月分則祗值一萬四千六百三十磅又查去年自正月至十月計十閱月内運入英國之金共值英銀二百零九萬六千一百十一磅前年十閱月共值英銀九十萬九千三百三十五磅兩兩相較去歳約多英銀一百萬旁有奇中國金價安得而不貴至去年由日本運入英國之金亦值英銀二萬餘磅大抵去年金錢價貴故善權子母者咸趨之也來信又言去年十月分由英京運到中國之洋銀計有十七萬七千七百三十四圓前年十月分則有二十五萬三千三百四十八圓○美國於芝加高開設賽珍大會又名萬國教法公會其意以爲會中所賽者皆係有益於人之物而益之最大者莫如教故欲合五洲之教法以評其優劣此為亘古未有之事中國已派駐美使署某隨負赴會宣揚儒教現經會中董事核算自議設此會始至西歴去年底止所用者計英金二百六十九萬二千四百零六磅其中稱地建屋之費二百三十三萬磅且尚欠工費七十一萬一千五百五十磅有奇至於各處捐助之資則有二百七十五萬九千磅左右尚有己認而未繳者預核進支之數他日收齊時除支銷外可溢英金二百萬磅云○近年各國知鐵路便民無不竭蹶興建蓋無事可以載運貨物以通有無有事卽能徵兵運糧以禦外宼也土耳其久爲積弱之邦其君臣向無大志恒拘守繩尺不肯出與各國爭雄雖於歐洲强國目染耳濡仍不能步其後塵振興政治俄人虎視其側而不敢肆併吞之志者以其國爲歐洲門戶若加兵於土則法英德意澳必興問罪之師故土人得以安然無事也數年來君若臣漸知收鐵路之利意圖興築今經營伊始雇意國人為之督率歳申尚可築成數百里將來日推日廣可為國家開利路之源矣故志之○中國與俄國所立基亞打電線原以五年爲期今催趲工程大約數月後卽能告竣俄員亦甚望此線速成得通歐洲消息按基亞打近於蒙古爲俄國屬鄰俄國人多居其地以茶爲業 
[甘賑續述]  
　　揚屬甘泉縣各鄕定期本月朔日施放春賑己紀前報兹悉官紳會議以倉厫地俠難容多人瓊花觀粥廠現適停止遂移至廠内施放届期查賑委員許太守會同甘邑宰曁本郡紳耆於黎明時衣冠戾止仍照向章由雷塘鄕放起按日挨鄕給放錢數與冬振同現已放至揚獸壩北鄕公道橋甘泉山等處約計初七八日卽可一律告　聞振務旣　太守卽　棹赴省軃委署理揚州府事 
[變通配運]  
　　兩淮通泰兩屬産鹽向有尖鹽和鹽名目其質之最佳者於尖和之外又有眞梁正梁頂梁各名然此三者出產無多計兩屬二十塲中産此三項亦不過寥寥數塲各岸配運向有定章如某塲配某岸不能紊亂近日湘岸各商以餘西塲眞梁脫擋豐利塲正梁又復銷竣刻不容緩經廟灣塲官收丹記赴儀棧遞禀大略云湘岸餘西眞梁不敷配數授照無眞買正無正買頂之案請以廟灣正梁抵配等因當奉棧憲曾觀察批云查湘岸甲秋新綱開辦已逾一月之久因餘西眞梁脫擋各運商均未訂交亦是寶情業經札飭總局查照從前無眞買正章程酌核在案兹據禀請前來核與例案相符仰候札行淮南總局曁分棧查明辦理可也湘岸各商聞之大約日内卽可訂交領運矣 
[秀州雜録]  
　　上月廿三日午前統領太湖水師某軍門過禾入城拜客下午卽解維而去○廿三日午後文武各官出境迎接浙江提督馮軍門憲舟並不停泊卽過北麗橋而去聞軍門此次由杭來將回寍波也○廿二日小火輪拖帶數船由杭來經過叱麗橋被木排攔阻該輪船上人怒鞭排夫排夫急欲前行無暇與之計較不意拖船夫扯取兩木排夫見而向索船夥卽持樹棍作當頭之棒喝閃避不及痛極而踣一夥復持挽篙擊傷排夫頭面鮮血淋漓岸上見者咸抱不平遂將輪船及拖船扣住喚地保前來處置幸排夫逾時漸醒船夥自知不合情愿出資為醫藥費交還原木以了其事○嘉秀兩縣於廿五日考試文童定於廿七日出案廿八日招覊○張協戎調取各外汛弁兵入城操演以待崧中丞按臨大閱想各兵摩厲以須燒香抱佛脚當不减老秀才之應歳考也○連泗蕩劉玉廟經鄕民及網船帮迎賽劉王勝會廿五日至王江涇鎭廿六日由鎭起馬繞至各鄕村氓巷女結伴縱觀者有如水如雲之盛禾城塘鎭鄕民又於廿六日舁威靈王出迎亦頗熱閙○北門外各路航船齊赴秀水縣署俟劉邑尊拈香回時攔輿遞禀次日齊赴府轅跪香聞因抽收善舉捐欵作不平之鳴也○西塘鎭西棚口近奉撫憲檄飭乍浦駐防范統領分派半營以資彈壓 
[簪裾盛會]  
　　福　水師提督楊西園軍岐珍於本月初一日偕陸路提督孫庚堂軍門開華由省起程是日至馬用　　　塵次早楊 
 
 

Page 3

 
 
軍門乘坐超武輪船往厦孫軍門乘坐琛航輪船赴泉文武各員恭送旌麾頗形熱閙譚制軍希軍憲因楊軍門遠來擬啓行之先一日在八旗會館設宴洗塵孫軍門及澎湖鎭王蘭亭恊戎芝生均在座珍陳水陸美盡東南洵一時佳話也 
[吳下委談]  
　　蘇州祥符寺巷某姓家母姦一人素不和睦往往因些微之事遽爾唇槍舌劍旂鼓相當雖曰婦女無知夫亦倫常乖舛乎本月初六日忽又爭競時正午飯初罷几列杯盤其母將碗擲來女卽閃身躱避母怒無可洩飛步而上將女抱住意欲奉以老拳不意嬌客適來見此情形急急護持其妻以致東牀妙選竟與泰水然爭一時遠近傳聞無不引爲談柄云○有某甲者携得珠寶數事包以手巾至玉壽仙茗肆與掮客項某議價忽有蔣某者貿貿然來初與項閒談繼詢甲姓氏知甲擅歧黄術遂縷述其女病狀欲求妙手回春甲不疑其有他也隨至其家診畢正在開方用藥驀聞骰聲淸越則某紳之姪輩方在喝六呼么旣而蔣餂以言曰先生在杏林橘井中久能出手得盧曷不於此一試手采耶甲置之不理且以正　　之若輩聞言怒從心發爭相唾罵幾欲飽以老拳一時或挽或推甲所携手巾包忽然失去現己控於某署不知能否追還也 
[憲節將臨]  
　　昨晚八點三刻時本邑官塲接到電音悉江西巡撫德曉峯中丞入都陛見將次抵申縣署辦差人遂赴金利源碼頭預備迎迓 
[關防例示]  
　　欽加總鎭銜儘先恊鎭江南提標右營上海叅鎭府廖爲出示曉諭事照得爲政貴乎整肅杜漸首重關防本叅府奉補斯營蒞任方始事無鉅細悉出親裁所有隨從人等祗供驅使之職並不假手於人惟上海爲中外互巿之區人烟稠密良莠不齊恐有無知之徒或假托鄕親世誼或冐稱幕友官親依草附木因緣爲奸在外招摇撞騙無所不至除嚴查密訪外合行出示曉諭爲此示仰軍民人等知悉自示之後倘有前項情事許卽拿送究辦决不寛貸其各凛遵切切特示光緒十九年三月初十日發署前實貼 
[讕言姑志]  
　　本邑西鄕法華鎭左近有孀婦某氏年甫廿餘齡姿容艶麗不甘獨宿潜與鄰人某甲結露水因緣海誓山盟願同生死邇者醜聲四播其翁稍有所聞向氏正言斥之冀其回心攺意氏以春光己洩視翁若眠中之釘私告甲以被辱情由甲曰旣己機關敗露我與爾恐難地久天長語云先下手爲强曷弗籌一善策耶氏問何策甲曰刃之則有血跡勒之則有繩痕以藥毒之方無痕跡卿其有意乎氏曰可甲遂於本月初七日購得砒石數錢携回家内意欲暗遞與氏和入食物中毒斃其翁午後忽隂雲蔽日雷電交作甲意觸雷神之怒奔至墻上口中喃喃道與氏串通購買砒石謀斃其翁之事旁觀者遂勃然大怒各持水棍痛毆之直至體無完膚始各釋手甲痛極而仆滾　路旁茅厠中迨扒起則木樨香己染透衣衿移時雨止而雷亦息 
[幾釀火災]  
　　寍波人某甲僑寓本邑南巿鐵錨弄前晚十二點鐘時家中人因祀祖焚化寓錢火勢炎火延及樓板嗶嗶剥剥竟若僚原甲見而大驚極聲呼救幸鄰人畢集取水灌之雖不致於滋蔓難圖然己受驚不淺矣 
[聚賭宜懲]  
　　有東王家宅者毗連虹口地極荒凉江北人之來滬作小工者往往結廬其間藉蔽風雨物以類聚良誘不齊有揚州人田光裕賃屋三間開設小客寓入此室處者大抵皆短衣盤辮無一衣冠濟楚之人邇來引類呼朋大開賭局凡有劉盤龍之癖者無不如蠅逐臭如蟻附羶牌骰之聲晝夜不絕前晚有婁蔡二姓因賭負而致用武互相毆扭以决雌雄旋經旁人勸解再三始各釋手噫賭之爲割至於如此奈何有地方之責者竟付之不見不聞耶 
[求免騐屍]  
　　吞烟請騐己見報章昨日午刻十二圖地保顧調梅在南碼頭養心堂塾師劉玉卿門前預備屍塲下午鐘鳴二下上海縣黄愛棠大令帶同仵作書差人等命駕親臨旣升座飭傳屍夫張秀春至案問爾妻因何吞烟自盡張供稱小的在此開設薙髮鋪己歴廿餘年妻子生有一子二女子名阿金長女嫁北巿某姓爲室次女小字阿銀去年被玉卿之子劉義和卽劉夢花勾引成姦七月初八日私生一孩妻子秘不向小的告知卽將女許字夢花詹吉是月十二日迎娶迨小的知悉則己無可挽回祗得將就了事奈劉姓滬上並無家室是以夢花住在小的家中月貼小的錢四百文旣而女兒時與夢花勃谿妻子惡之遂於本月初五日將小夫婦逐出初七日復送至劉家後知夢花原籍早有養媳己於去年十二月二十四日成親本月初八日夢花與伊父逼令妻子立據保女兒無走失事情以致妻子一時情急吞烟現在小的情願自行棺殮求免騐視阿金供稱小的來案作抱告母親宋氏年五十一歳今雖死於非命求恩免騐阿銀卽劉張氏供稱小婦人年十七歳與夢花先姦後娶本月初五日母親因小婦人夫婦不睦送往北巿親戚家暫住二日至初七日由夫叔劉瑞春領顺家内初八日母親又與劉家口角是日十點鐘時忽吞服洋烟及知悉則己無從施救矣玉卿供稱小的又名福春南匯人現在治下養心堂訓蒙兒子娶張姓女意欲帶回家内其母忽出頭掯阻向之論說不知如何吞服生烟夢花供稱小的年二十九歳娶張女阿銀爲室成婚後阿銀時時出外本月初七日由叔父尋回次日小的等向妻母告知不知妻母因何服毒及斃後妻父竟將屍抛在父親牀上瑞春供稱姪媳確由小的尋回大令謂張曰爾雖求免騐但本縣旣己到此不能不騐視一周隨著官媒仵作入内察看屍身旋據仵作禀稱小的察得宋氏委係吞烟躰鐑大令著張自行棺殮一面飭將通案人証帶回候訊 
[上海巡局瑣案]  
　　前報紀徐浪亭投爛泥渡巡防局訴稱妻妹張氏被南十七圖民人張阿華　匿等情局員高介臣二尹准詞立飭勇丁將氏及張一併提到前日研訊之下徐訴稱現住治下陸家行行醫爲業日前妻妹忽然走失當卽四出尋訪並央親戚陸掌華代尋旋在張家尋見張氏房中之物向之究問始悉張氏亦在其家張氏供稱小婦人出外閒遊並非私奔叩求明察陸供稱小的與徐爲戚串是以代緝張氏下落張供稱小的係本地人家世耕田不預外事與張氏有葭莩誼是以來家暫住並無誘匿事情二尹判令將張笞責二百板枷號一月發唐橋鎭示衆張氏給徐領去陸無干喝退○浦左楊家渡東首瑞裕槽坊出店人某甲投爛泥渡巡防局訴稱小的遭義渡船戶混名小西洋者毆傷叩求提究局員高介臣二尹飭勇提小西洋到案研訊之下甲訴稱昨日小的有事至浦西迨回乘小西洋船渡浦船上己有數十人小西洋尚延不解纜小的向之催促小西洋竟將小的兇毆小西洋無可置辯俯首求恩旋有伊母某氏投案代求二尹著將小西洋重責二百板交其母領回管束夫本埠渡夫之兇横可謂極矣渡船而裝至數十人亦可謂險矣本館前己屢紀情形且更著爲論說而若輩性成頑梗依然怙惡不悛然則本館筆舌之權至此而亦己盡矣嚴加整頓能不有望於愛民如子之義渡局員哉○前日本邑人劉亭權有事至十六鋪浦灘忽被王阿順所碰向之理說王卽糾合張阿大袁順發等行兇劉力不能支奔赴十六鋪保甲北局喊控局員祝翼雲二尹立飭勇丁將王張袁拘到升座研訊劉歴訴緣由王張袁同供稱小的等均在此間小本營生無意中與劉相碰不敢逞兇二尹判令各笞責五十板著其攺過切結交人保出旋有毛徐氏將袁保去 
[上海縣署瑣案]  
　　林永和仁記信局與永和合記信局涉訟一事本報己屢記情由前晚帮審委員葉司馬傳點升堂勸令林兆元將申局改牌依舊開張貿易成中亦不准在蘇州常州兩處添開永和信局其餘仍照舊章兩造允之同於切結上載明情節呈案備查○何紹義控稱夥友曹榮生秦屏聞欠銀不還請爲提究前日黄大令飭差李明恊同十六鋪地甲裘鎭前往拘提 
 
 

Page 4

 
 
[英界公堂瑣案]  
　　嚴陸氏訴稱丈夫嚴阿寶素以操舟爲業昨日刺舟某處碼頭突有周松培等人駕船而至强使讓開以致口角忿爭突被毆傷是以報捕拘拿送案丈夫現在某西醫院不能投質大約閱兩禮拜方可到堂周及陶坤林楊渭仁余秀林同供稱小的等均係篙工是日釁由排當而起不敢逞兇蔡太守飭押候受傷人投案覆訊核辦○包探唐寶榮偕一百十一號華捕禀稱小的等奉捕頭之令往楊樹浦一帶租界内知照李長春等所蓋存積稻草之草棚或拆卸或遷移李等不依是以傳送案下李及徐王氏李張氏蔣和尚李毛頭方有林陳阿三吳金生烏梅寶陸阿仁楊子林徐阿來李長林張生福王福雲同供稱小的及小婦人等以耕田治圃爲生相約結茅藉以照料求恩寛限攺造瓦房蔡太守限一月内鳩工改造逾限則勒令拆去○包探黄四福禀稱竊賊張瑞生前己前請大老爺遞回原籍今又來此是以拘案請懲張供稱小的係寗波人現己改過自新不再犯法矣蔡太守判令笞責一百板押候再遞○包探張九意禀稱挑水夫張長千逐日送水至東洋人某姓家一日東洋人忽失自鳴鐘一架見張行竊獲交巡捕詰之不認今特送案請追東洋人訴稱前日大便時見張由後門入將鐘竊取急起追赶己無蹤影今得尋見伊己允賠償張供稱小的以挑水爲生何嘗行竊突被東洋人毆擊無奈允許照賠今見靑天務求昭雪蔡太守飭交人保同俟查明實在如何再行核辦○三十八號西捕禀稱昨日見王曾來所駕野鷄馬車並不將捐照釘在車上是以拘請罰鍰王供稱小的駕車出門時曾將捐照放在車上以後當恪遵定制不敢再違矣蔡太守判罰洋銀一元充某處西醫院經費○包探秦少卿禀稱崔鳳郎竊取林阿慶家衣服七件及水烟袋釘鞋等物件查獲人贓送案請辦林阿慶投案領贓崔供稱小的 
月贓給林領去○三百七十三號華捕禀稱船戶李六梅控被張仁卿毆擊小的因拘張暫押今日傳李備質則船己開行是以祗將張送案張供稱小的亦是船戶彼此爭泊船之處以致口角並不行兇蔡太守飭將張開釋○包探顧阿六禀稱龍飛馬房某西人稱馬夫徐雙壽竊取銅圈徐不承認今特送案請究西人訴稱馬房中時時失物今查見徐竊取銅圈是以送押徐供稱小的並不行竊乞賜恩寛蔡太守飭暫行管押俟查明再訊○三百五十七號華捕禀稱昨日小的巡路時見王德勝深入醉鄕沿途蹩躃幾撞馬車之上是以向之拘拿不料王竟向小的逞蠻以致失去號呌今特解案請卽訊懲王供稱小的被　生所悮此後誓不重上糟邱矣尚乞施恩以全顔面蔡太守判令管押一禮拜 
[法界捕房瑣案]  
　　包探王榮培禀稱粤東人陳姓僑居瑞福里内前者曾失去皮衣等物開單投報捕房彼時曾言明若得查獲原贓願謝洋銀三十元嗣經查獲闊賊朱春林解送大老爺案下搜出當押票一百餘張陸續將贓吊出由諸失主具領惟陳家所失尚有皮衣兩件質在城中一時難以往吊日前陳倩某西人至捕房向捕頭訴稱包探屢次索取酬儀三十元并言若不照酬定將未吊之皮皮掯阻竊思陳失物之後小的等若非認眞查緝安得獲住人贓業經查獲反被寃誣亟宜澈底澄淸以免覆盆永戴陳遺邱光林投案請追所失皮衣葛同轉問爾主誣包探索酬之事究竟由誰指使答稱有一粵人來家云及包探索洋銀三十元同轉謂皮衣業己吊到惟平空揑誣例應究辦著將指使之粤人送案再行核奪○前者山裕香控妻子趙氏捲逃嗣經包探拿獲葛同轉集訊之下山求將趙氏發善堂留養其中情節業己屢紀報端趙氏進堂後忽患痰厥之症勢巷阽危昨日葛同轉莅捕房包探王榮培禀稱現有善堂董事朱某來函稱趙氏時時患病請飭山領回同轉飭探將趙氏帶出候過堂後交山收管○張桂生誘領孀婦馬金仙來滬偪令賣娼前報已屢登讞語昨日金仙之母蘇吳氏及花烟館龜子顧太李德才投案供訴前情葛同轉飭將張帶案覆訊張仍抵賴不承同轉謂是年三月爾將金仙帶來滬上送入龜子雙喜所開之花烟館爾亦寄膳三月前日雙喜已來案供明今日尚能抵賴乎張稱小的實於二月間獨自來此並非誘領金仙同轉謂此事早經質明豈能狡展遂判令掌贋一百下謂現己查知爾所呈婚據及拆婚據比對筆蹟皆爾一人所繕供稱拆婚據雖小的親書然未簽押謂今已衆供確實且有証據可憑尚何推諉遂飭責四十下金仙到案問爾被張凌虐共有幾次用去洋銀若干答稱小婦人共被張凌虐五次用去洋銀六七十元同轉怒謂張日威逼爲娼情殊可惡著仍照原斷枷號三月期滿貴釋復謂金仙曰爾旣己孀居安可隨人出外本應究辦今且從寛著交的實人保去速返揚州一面諭令顧龜不准再開花烟館如違提究○林德和用鉛餅掉包一案已記報章昨日包探王榮培等將十六鋪北所獲之賀德貴帶案太古東棧夥將立成按案請追賀供稱二月二十日小的與林由金陵同船來此同居治下老德記客寓葛同轉謂爾等持僞金押髮簪及鉛餅在巿上朦騙愚民且復掉包竊物其中罪狀林己供明豈能由爾抵賴乎鉛餅究由何處製成今須從實供認賀供稱鉛餅實由林倩老北門内某錫鋪製成同轉謂他人身畔洋銀爾用何法暗中掉換供稱小的與林串通一氣終日蹀躞街頭故意將偽金押髮簪遺諸地上如有他人拾得則小的卽佯爲從旁目覩向抬者索令瓜分迨至索得洋銀置諸身畔卽有一人僞作慌張形狀一路找尋將小的扭住搜之其時己將索得之洋銀易爲鉛餅繼復搜拾物者之身畔將原件取回拾物者必向小的索取洋銀小的卽將鉛餅付給問爾作此等事共幾次矣答稱上月二十七日在治下興聖街以此法騙得洋銀六元日前又在十六鋪南首騙得某猪客洋銀十三元九角同轉謂本委聞爾等專慣攘奪人家洋銀追赶之時卽將鉛餅掉換果有之乎答稱大老爺如查出小的搶人洋銀甘領死罪同轉著將林賀一併管押俟追出掉去之洋銀再行核奪○郭士傑控黄少齋欠銀一千兩其案情己屢列報章昨日限期將過郭又投案請追葛同轉飭提黄至案謂今日已過限期爾爲何不將所欠之銀繳案黄未及答黄妻某氏卽投案聲稱丈夫所欠之銀業經中人理勸將妥洽矣求恩免究郭稱前者曾有人來說願還銀一半月下又云抵還三百兩同轉以黄案懸日久尚不赶緊理料著責手心四十下仍還押所限三日内理淸 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[歇浦叢談]  
　　陸松林者篙師也棹一葉扁舟往來上海金魏橋等處其子名小弟年未弱冠猶有童心前日剌舟南巿王家碼頭下午登岸游行見地上遺有靑蚨若干俯身拾取忽有輿夫某甲自後奔上言欲瓜分力大如牛將小弟毆傷倒地松林聞信奔至將甲扭住喚十六鋪地甲至爲之調停不知如何了結也○本邑人某甲就縣署西首開設小烟館百結鶉衣之子時時一榻横陳前晚收巿時將烟槍十餘枝儲諸箱内至夜半忽有小竊毁扉而入將箱挖破竊取一空當時甲己深入睡鄕直至天明始知其事疑躭擱館内之某乙所竊向之究問一味支吾遂倩捕役前往稽查未知能珠還合浦否○大南門外桑園附近有高姓者文定江北人某姓之女爲媳童養家中女素患瘋溼去年病勢日重一日竟至癱瘓不起延至前日溘然而逝旣無親族父母又遠隔江天孤苦伶仃殊可憫己突有地棍蘭姑娘金姑娘及一眼敖子等口稱女日被凌虐身死不明與高爲難意圖訛詐旋由二十七鋪地甲陶小弟爲之理勸令高從豐棺殮並設道塲超度始得無言嘻地棍也何竟以姑娘呼之意者其不願雄飛而甘爲雌伏乎然其街頭蹀　學爲白賴靑皮則不免露面抛頭大失姑娘之規範矣一笑○昨日午後三下鐘時有某甲者衣服麗都丰神俊俏高騎駿馬由小南門飛駛而西不料馬性未馴忽然跳躍將甲抛下登時頭破血流慘緑衣裳頓現桃花顔色臥地良久始怏怏而回金勒馬嘶芳草地玉樓人醉杏花天正在春風得意之時抑何狼狽乃爾 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年三月初三日京報全録]  
　　宫門抄○諭旨一道録前○將軍裕等奏委署知縣片○雲督王奏揀員請補開化鎭中營遊擊摺○又奏恭報出省查閱東南兩迤營伍日期摺○又奏揀員請補開化鎭後營遊擊摺○河督許奏查明光緒十九年正月分各湖水深尺寸摺○湘撫吳奏恭報出省查閱西路營伍起程日期摺○又奏在籍大員病故代遞遺疏摺○三月初三日戶部通政司詹事府廂黄旗值日無引見○前任凉　副都統德魁病痊請安○會章續假十日○召見軍機熙敬張蔭桓德魁○○裕禄興陞片再正任安東縣調署海城縣知縣　文鐸禀請開缺回旗終養業經題報在案所遺海城縣員缺查有准補奉化縣知縣徐鉞勤明穩練堪以委署又海龍廳通判陳國樑調省察看所遺員缺查有調省差委之正任開原縣知縣祥瑞才識明敏堪以委署除分檄飭遵外謹附片具陳伏乞聖鑒謹奏奉硃批吏部知道欽此○○雲貴總督臣王文韶跪奏爲揀員請補遊擊員缺以實營伍恭摺仰祈聖鑒事竊查雲南開化鎭中營遊擊劉正甲於光緒十八年十一月初十日在任病故據署開化鎭總兵何雄輝轉報前來除另行具題外臣查雲南開化鎭中營遊擊員缺係題補第四輪第二缺應用儘先人員按照部咨查有儘先名次在前之升用叅將儘先補用遊擊雲南武定營中軍守備崔廷樑營務熟諳守城著績堪以請補除將該員履歴送部查照外應懇天恩俯念員缺緊要准以崔廷樑補授雲南開化鎭中營遊擊實於營伍地方均有裨益如蒙兪允俟接准部覆卽行給咨赴部引見以符定制所遺雲南武定營中軍守備員缺係題補之缺應另揀合例人員請補所有揀員請補遊擊員缺緣由謹會同雲南巡撫臣譚鈞培署雲南提督臣蔡標恭摺具奏伏乞皇上聖鑒勅部覈覆施行謹奏奉硃批兵部議奏欽此○○雲貴總督臣王文韶跪奏爲恭報微臣出省查閱東南兩迤營伍日期恭摺仰祈聖鑒事竊臣於光緒十八年遵旨查閱雲南通省營伍當將查閱迤西各營情形於九月十九日專摺奏報並聲明迤東南各營請展至本年二三月間冉行次第前往在案兹定於二月初六日自省起程先赴迤南次赴迤東將各路緑防各營次第認眞校閱用飭戎行而修武備臣出省後所有本衙門日行公事即檄委雲南藩司史念祖代拆代行遇有緊要事件仍包封遞送行次核辦往返約須四十日除俟東南兩迤事竣回省據實　奏報外合將微臣查閱迤南迤東營伍日期恭摺具奏伏乞皇上聖鑒謹奏奉硃批知道了欽此○○雲貴總督臣王文韶跪　奏爲揀員請補遊擊員缺以實營伍恭摺仰祈聖鑒事竊查雲南開化鎭後營遊擊廖本惠上年請咨赴部引見於光緒十八年四月十一日領憑出京六月初三日行至湖南龍陽縣香爐洲地方病故據署雲南河陽縣知縣張坦轉報前來除另行具題外臣查兵部奏定章程儘先各官均按奉旨先後挨次補用各督撫奏補時必需按名揀選如實在不得其人或員缺緊要亦須將名次在前各員按名指實於此缺何項不宜方准將名次在後之員聲明請補又儘先班次在前各員除親喪降革病故廻避本籍告假離營候升各項均准其聲叙外如係聲敘人地不宜至多不得過二十員逾限者卽行議駁等語兹開化鎭後營遊擊員缺係題補第四輪第一缺應用儘先人員除前經請補遊擊員缺案内曾經聲明病故及久未在標曁行查叅革各員外現在名次在前之崔廷樑一員己另摺請補開化鎭中營遊擊趙秉忠饒敏儂興忠等三員各原籍均距開化鎭後營遊擊缺在五百内應行廻避王新民薛占鰲錢汝淸劉洪玉余世臣潘恩順善雲龍李順祥李萬華馬銘袁培勳王起勝丁鳳祥等十三員均與此缺人地不甚相宜未便遷就請補惟查有儘先補用遊擊陳偉材力開展熟悉邊情以之請補開化鎭後營遊擊實屬人地相宜與例亦符除將該員出身履歴送部查照外合無仰懇天恩俯念員缺緊要准以陳偉補授開化鎭後營遊擊實於營伍地方均有裨益如蒙兪允俟奉准部覆卽行給咨送部以符定制所有揀員請補遊擊緣由謹會同雲南巡撫臣譚鈞培署雲南提督臣蔡標恭摺具奏伏乞皇上聖鑒勅部覈覆施行謹奏奉硃批兵部議奏欽此○○頭品頂戴河東河道總督臣許振褘跪奏爲查明光緒十九年正月分各湖水深尺寸謹繕淸單恭摺仰祈聖鑒事案查嘉慶十九年六月内欽奉上諭湖水所收尺寸每月查開淸單具奏一次等因欽此所有上年十二月分湖水尺寸經臣於正月二十二日繕單具奏在案兹據山東運河道耆安將本年正月分各湖存水尺寸查明禀請核奏前來臣查徽山湖定誌收水在一丈匹尺以内嗣因豐工漫水灌汪深量湖底受淤不敷濟運奏准加收一尺以存水一丈五尺爲度一年十二月分存水一丈四尺三寸本年正月内消水八寸實存水一丈三尺五寸較上年正月水大二寸此外南旺湖水無消長蜀山馬踏二湖長水四寸及三寸昭陽南陽獨山馬塲四湖消水六寸八寸不等計昭陽湖存水六尺南陽湖存水六尺二寸南旺湖存水四尺三寸獨山湖存水六尺六寸馬塲湖存水三尺五寸蜀山湖存水八尺八寸馬踏湖存水七尺二寸以上各湖存水尺寸較上年正月水大自三寸至一尺三寸計馬踏湖較大一尺三寸蜀山湖較大一尺昭陽南陽獨山三湖均大六寸馬塲湖較大五寸南旺湖較大三寸查本年正月間各湖水勢因天氣晴霽日曬風颺是以有見消耗者亦有消長相敵者惟上游蜀山馬踏二湖仍因興挑塘河煞築汐壩攔水分注故而稍見增長刻逾春分往後雨澤應時湖水可冀增益臣惟有督同運河道廳嚴飭司湖文武員弁將入湖河渠認眞挑濬並檄飭各州縣督同民夫將圈湖提埝加倍高厚以爲浮送新漕　步以仰副聖主利運重儲之至意所有本年正月分各湖水深尺寸理合謹繕淸單恭摺具陳伏乞皇上聖鑒謹奏奉硃批工部知道單併發欽此○○頭品頂戴湖南巡撫臣吳大澂跪奏爲恭報微臣出省查閱西路營伍起程日期仰祈例鑒事竊臣前奏湖南省請旨改派大員查閱營伍一片光緒十八年十月二十一日奉到硃批着派吳大澂認眞查閱欽此此時聖臣與藩臬兩司覈辦計典現己事竣省中一應事件亦經妥爲部署兹定期於十九年正月二十七日輕騎减從帶印出省馳赴省值常德辰州州鎭筸一帶將各標鎭協營兵依次認眞校閱並順道查看苗疆邊備及各地方情形所有各營官兵容俟查閱竣事再西詳細奏報至省署緊要公事曁防營禀牘仍隨時遞送行次覈辦此外一切日行公事及尋常題咨巢件仍照例委藩司代印代行行應勘悉者卽由該司代爲提勘其中有應行陳奏之件仍封送行次由臣察覈具奏合將出省查閱西路營伍起程日期恭摺具陳伏乞皇上聖鑒謹奏奉硃批知道了欽此○○頭品頂戴湖南巡撫臣吳太澂跪奏爲在籍大員病故代遞遺疏恭摺仰祈聖鑒事竊前任山東巡撫陳士杰於光緒十二年請假回籍修墓事竣因舊疾時發原籍桂陽州廬舍傾圯寄寓衡州府城養病兹於十八年十二月十九日在衡州寄居寓所病故據淸泉縣申據該家屬遣可呈報並將陳士杰口授遺摺呈請代奏前來臣查陳士杰由拔貢生考取七品小京官籖分戶部咸豐元年憂在籍適己故大學士臣曾國藩在衡州辦理團練延襄軍務發縱指示多所贊助旋經前湖南撫臣駱秉章檄辦鄕團嗣後經歴任撫臣檄帶練勇防堵上游立營號爲廣武軍捍衞湖廣南東西路鎭遏嶺嶠維時郴永桂陽邊地千里髮逆土匪奔突肆起廣武軍當其衝要扼險固守賊不敢犯會賊陷江蘇省城曾國藩以該故撫臣沈機有謀保荐蒙穆宗毅皇帝特逹之知簡授江蘇按察使該故撫臣因郴永桂陽時有邊警呈請前撫臣代奏留籍養親並督團勇防遏賊宼嗣荷皇太后皇上恩眷特授山東按察使洊擢浙江山東兩省巡撫該故撫臣整頓吏治勤求民隱所至有聲其最著者在浙則以海塘歳修爲民病改用巨樁長石計工比往歳十倍費减五倍食於塘工者皆怨謗而十年無損坍調任山東正植勘辦河務衆論紛騰該故撫臣堅持分河减流之議凡疏引河四道築歴城至利　隄三百餘里東阿至利津北岸隄四百餘里民埝千五百餘里堵决口最大者五頻年奔馳河干不避勞怨臣前會辦北洋防務巡歴登州烟台等處　省士民咸稱道之故得知其梗概伏查該故撫臣謀略素裕捍衞桑梓卓著勳勞居官勤廉尤爲人所難及今因積勞成疾在籍病故殊堪惋惜查該故撫臣生有九子長兆璜分發陜西試用道次桂森指分江蘇試用同知次兆棻江西補用知縣次兆棠四川候補知縣次兆葵翰林院編修次兆蘭州學附生次兆熊山東候補知縣次兆奎州學附生次兆璇業儒孫十七人合併聲明謹將該故撫臣遺摺一件附摺呈遞伏乞皇上聖鑒謹奏奉硃批旨己録 
 
 

Page 13

 
 
[光緒十九年三月初四日京報全録]  
　　宫門抄○諭旨一道録前○護廣西撫黄奏揀補烟瘴要缺知府摺○張家口監督溥奏差滿回京循例齎交盈餘銀兩並關稅徵足無虧摺○御史王奏請飭查放賑積弊片○三月初四日禮部宗人府欽天監正黄旗值日無引見○方汝紹謝授鴻臚寺少卿恩○候補道府李謙等謝恩○方連軫預備召見○濂貝勒續假十日○容貴興恩各請假十日○禮部奏請換戴凉帽日期旨著於本月十八日○召見軍機景善王方田方連軫○○護理廣西巡撫布政使臣黄槐森跪奏為烟瘴要缺知府需員籲懇天恩俯准揀員補授以裨地方恭摺仰祈聖鑒事竊准部咨泗城府知府黄仁濟開缺以道員用光緒十八年十一月十四日奉旨等因應以奉旨後第五日行文按廣西照限一百日减半計算扣至十九年正月初九日作爲開缺日期應歸正月三十日截缺所遺員缺係烟瘴要區三年俸滿撤回内地候升之缺例應由外揀員調補前准部咨此缺水土最爲惡劣別省人員不甚服習應於内地揀選廣東福建湖南雲南貴州五省人員調補又定例烟瘴苗疆缺出應於太平泗城鎭安慶遠思恩等五府歸順百色二廳内先儘籍隷廣東福建湖南雲南貴州等省人員揀選調補如人地未宜准以别省人員揀選再八地不宜於别府别州內先儘籍隷五省人員揀選倘人地又不且始准以籍隷别省人員揀選又定例州縣以上應調缺出現任人員調補如無合例可調之員准以候補正途人員題補如係奉旨命往或督撫題明留於該省候補並著有勞績保奏奉旨儘先補用遇缺卽補者毋論應題應調應補之缺准該督撫酌量才具補用又道府以至佐雜升遷調補所遺題調要缺凡係由部題覆奏覆卽以題准奏准奉旨後第五日行文以接到部文之日作為開缺日期各等因遵奉在案查泗城府地處亟邊兵燹之餘元氣未復一切整飭撫綏尤賴表率得人非熟習幹練之員弗克勝任查太平等五府内皆無籍隷五省之員其籍隷别省者非現居要缺卽人地未宜一時實無可調之員其准補歸順直隷州知州王方田請咨赴部引見尚未回省百色直隷廳同知顧國誥歴俸未滿至别府别州内雖有籍隷五省及別省人員或不耐烟瘴或情形未熟於此等邊要之缺難期勝任亦無合例應升之員臣與藩臬兩司於藉隷五省應補人員内逐加遴選查有候補班前先補用知府張璧封現年五十二歳廣東順德縣人由附監生挑取同治庚午科鄕試謄録籖分國史館中式癸酉科順天舉人遵例報捐内閣中書分發行走派充國史舘校對官嗣因國史舘承辦畫一臣工例傳告成保奏光緒五年十二月初九日奉旨著賞加五品銜欽此六年二月十一日補授内閣中書旋遵例捐免試俸歴奉八月二十九日進單奉硃筆圈出記名外用欽此十月由記名同知指分廣西歸候補班補用嗣因方略舘承辦軍機漢檔告成議敘列為一等加一級紀錄三次復因恭校穆宗毅皇帝本紀告成保奏七年七月十四日奉旨著以知府仍留原省歸候補班前先補用欽此十年四月初十日蒙欽派王大臣騐放復奏堪以照例發往十一日奉旨依議欽此二十一日領照起程光緒十年七月十五日到省因剿辦南寗等處匪徒出力保奏請俟補缺後以道員補用光緒十五年八月初一日具奏奉旨依議欽此復因邊防五年期滿在事出力保奏請加三品銜光緒十八年三月十八日具奏奉旨依議欽此業己試用一年期滿甄别留省補用在案該員精明練逹識卓才長能耐烟瘴以之請補泗城府知府員缺實屬人地相宜與例亦符據署藩司胡燏棻臬司張人駿會詳前來相應仰懇天恩俯念邊疆員缺緊要准以候補班前先補用知府張璧封補授泗城府知府於烟瘴要區可收得人之效如蒙兪允該負係保舉以知府仍留原省歸候補班前先補用之員今請補缺銜缺相當毋庸覈計叅罰亦毋庸送部引見合併陳明謹會同兩廣總督臣李瀚章恭摺具奏伏乞皇上聖鑒訓示謹奏奉硃批吏部議奏欽此○○張家口監督奴才宗室溥頲跪奏爲差滿回京循例齎交盈餘銀兩並關稅正額徵足無虧尚短收盈餘銀兩恭摺奏聞仰祈聞鑒事竊奴才荷蒙天恩派管張家口稅務於光緒十八年三月二十四日到任接據前任監督端方代徵日期覈算自光緒十六年十一月初二日起至十七年十一月初一日止代徵一年銀兩錢文又接據前任監督端方另文移交自光緒十七年十一月初二日起至十八年三月二十三日止代奴才代徵後任一百四十二日銀錢奴才除將另文移交代徵後任銀兩錢文循例歸入後任報銷外接據移交自光緒十六年十一月初二日起至十七年十一月初一日止計一年關期徵收正額盈餘銀兩及零星稅錢並動支覈减以及馬駝皮張變價銀兩各數目曾於光緒十九年正月二十七日逐欵分晣具奏奉硃批戶部知道欽此欽遵在案查奴才接據前任監督端方移交代徵後任自光緒十七年十一月初二日起至十八年三月二十三日止計一百四十二日稅銀一萬七千五百五十七兩二分制錢一千零八千六十文奴才自三月二十四日接期代徵起連閏至十月初一日止計二百十八日稅銀二萬一千一百九十七兩八錢四分制錢二千三百四十一千八百文連前任移交統計一年共代徵銀三零八千七百五十四兩八錢六分制錢三千三百四十九千八百六十文又自光緒十八年十月初二日起至十九年二月二十三日止奴才代後任徵一百四十二日稅銀一萬七千五百五十一兩六錢九分制錢一千十五千六百五十文遵照例案一併移交新任監督莊健接收彚入下任錢糧數内報銷查張家口一年例徵正額盈餘銀六萬五百六十一兩零今奴才等代徵一年正額盈餘銀三萬八千七百五十四兩八錢六分制錢三千三百四十九千八百六十文抵銀二千二百三十三兩二錢四分二共銀四萬九百八十八兩一錢內除正額銀二萬四兩二錢一分徵足無虧外計徵収盈餘銀並以錢抵銀共二萬九百八十三兩八錢九分覈與額徵盈餘銀數計短征盈餘銀一萬九千五百七十二兩九錢查此項短徵盈餘銀兩前任監督端方在任一百四十二日應征銀二萬三千八百八十七兩九錢五分該監督端方代征稅銀並以錢抵銀共一萬八千二百二十九兩六分計短征盈餘銀五千六百五十八兩八錢九分奴才短征盈餘銀一萬三千九百十四兩一分伏查張家口稅務向以南茶並恰克圖皮毛等貨爲出入兩大宗咨則進口牲畜均係入地商賈往來興販是以從前稅課豐旺及至俄國通商後所有大宗茶貨俱由俄商自行販運悉皆照章免稅內地商賈漸多歇業因之每歲徵額均屬短絀奴才自接任以來竭力經理不敢佾懈兾得規復原額以期涓埃稍報無如大宗茶貨俄商販運較前又多華商貨物實覺稀少雖經奴才竭力稽徵設法招徠商貨係屬零星稅課仍無起色至牲畜一項上年口外各處自春徂夏天時亢旱六月後又復大雨連綿以致水旱成災馬駝牛羊不但拏生旣少而且倒斃甚多稅課亦屬短少是今歲情形與上届相等計奴才任內所徵銀數雖較前數年均屬有增究與原額不敷實係事出有因非敢稽徵不力所有俄商販運大宗茶貨業經造冊呈報戶部以及總理各國事務衙門查覈至奴才任内馬駝皮張變價銀三百七十八兩八錢照例交廣儲司查收共覈减銀九十兩節省制錢二百九千四百六十四文易銀一百三十九兩六錢四分三厘循例另文解交戶部查收所有光緒十六年十一月初二日起至光緒十七年十二月初一日止計一年徵收正額銀二萬四兩七錢一分盈餘銀一萬八千四百三十二兩八分制錢三千三百四十四吊四百三十文前經奏明除動支並覈减及以錢抵銀外實存盈餘銀五千九十兩八分八厘奴才關期報滿正額徵足無虧惟短收盈餘銀兩實係事出有因非敢稽徵不力查張家口上年短徵盈餘銀雨部議减免四成四厘七毫奏奉諭旨允准在案兹奴才等所虧盈餘銀兩情形雖與上屆大致相同而徵收較前有增惟有仰懇天恩敕部覈覆酌量奏請從寛减免成數其餘不敷銀兩著落遵限賠繳謹將關稅期滿緣由理合一併陳明爲此恭摺具奏伏乞皇上聖鑒謹奏○○御史王傚片再山西官塲積現已久前者丁戊太祲經欽差稽察賑務前大學士閻敬銘前山西巡撫曾國荃派員四出稽查各處侵漁尅克之弊層見疉山迨經將吞蝕賑銀之知州叚鼎燿奉關旨正法事機方有起色此次因災辦賑不得不就地勸捐乃臣聞各州縣因奉有派捐明文卽從中漁利派一千者揑作數千派數千者或增全萬餘金以致己足額猶事誅求人稍有餘卽行徵歛民閫不知原委遂受無窮騷擾是因災辦賑不啻被災之外又加一災也應請飭下山西撫臣遴委妥員明查暗訪如有前項弊端卽行嚴叅庶貪墨懲而民生可保矣臣爲賑務大局起見是否有當伏乞聖鑒謹奏 
 
 

Page 14

 
 
[光緒十九年三月初五日京報全録]  
　　宫門抄○直督李奏揀調河同知摺○又奏揀署河同知摺○湘撫吳奏己故知縣虧短交代錢糧延不完解請旨革職勒限嚴追摺○閣學惲奏晉省邊地災情尚未輕减請勅疆臣冉行查奏並懇恩撥欵俾籌春撫摺○又奏請准商販運糧赴晉免抽厘稅並飭官沿途保護片○又奏請勅直隸督臣派員赴晉恊賑片○衘史王奏山西災情甚重賑務方長懇發給帑項購運糧石摺○三月初五日兵部太常寺太僕寺正白旗值日無引見○繼公銘公各假滿請安○海公續假二十日○祥祺續假十日○召見軍機崇禮洪鈞崇光○○大學士直隷總督一等伯臣李鴻章跪奏爲河工要缺同知擬請揀員互相調署恭摺仰祈聖鑒事竊永定河南岸同知一缺管轄南岸上游五汎近年險工增多關係綦重必須得人而理方無貽誤題署南岸同知陳汝勳辦事雖尚穩愼而於險要工程未甚熟悉與是缺人地不宜據藩司裕長臬司周馥永定河道萬培因請與署北岸同知孫錘祥互相調署會詳前來臣查署北岸同知孫鍾祥年四十六歳江蘇金匱縣人由監生遵籌餉例報捐通判復在晉賑捐局報捐指分北河試用並戴藍翎光緒九年三月初十日騐放四月初五日到工十二年辦理海運出力保加四品銜十四年搶辦永定河南七大工合龍出力准以同知補用十六年搶辦永定河北上汛大工合龍出力准俟補同知後以知府在任候補十八年二月奏署今職經部核准五月初九日奉旨依議欽此是年隨辦海運出力准俟歸知府後加三品銜復因搶辦永定河南上汛合龍大工出力准以道員在任候補十一月初三日到任該員精細幹練熟習河務前經委署三角淀通判在工四年修防勤愼歴保安瀾以之調署南岸同知要缺實屬人地相宜其所遺北岸同知員缺工程較簡卽請以南岸同知陳汝勳調署仰懇天恩俯念員缺緊要治理需人准以該員等互相調署實於河務有裨仍俟經歴三汛期滿如果稱職再行保題實授理合恭摺具陳伏乞皇上聖鑒勅部核覆謹奏奉硃批吏部議奏欽此○○大學士直隷總督一等伯臣李鴻章跪奏為河工同知要缺照章揀員請署恭摺仰祈聖鑒事竊永定河石景山同知竇延馨保升道員於光緒十八年九月二十六日奉旨應以十月初十日接到部文之日作爲開缺日期歸十月分截缺所遺永定河石景山同知一缺係河工要缺例應在外揀選請署前因缺關緊要一時未能遴選得人不克依限辦理咨部展限在案定例河工同知缺出先用先儘次用次儘兩項相間輪用先儘無人仍用次儘次儘無人仍用先儘至第五缺用投効分發試用一人又新章河工同知等項先用鄭工海防新班及特旨留工截取記名分發正途並曾住實缺服滿回工之員查直隷河工同知一項上届用過常捐河工試用儘先同知謝賡揚今永定河石景山同知一缺按例應用特旨留工人員現在此項並截取記名分發正途曁曾任實缺服滿回工及鄭工遇缺先海防先海防卽舊例銀捐遇缺先遇缺新舊例分缺先等項均無人其鄭工並新舊例海防試用本班亦無人應用籌餉例試用本班人員據藩司裕長臬司周馥永定河道萬培因查有籌餉例河工試用同知張恩霨堪以請署會詳前來臣查張恩霨年五十五歲江蘇清河縣附監生由試用巡檢遵例加捐同知指分北河試用光緒三年十二月初十日騐放四年正月初十日到省分天津道差委是月二十五日到工七月補額是年辦理海運出力准俟補缺後以知府用先換頂戴六年隨辦通商事務出力准俟同知開缺歸知府班後加三品銜該員老成明練勤愼修防請署永定河石景山同知實堪勝任與例相符應請准其署理仍俟經歴三汛期滿再行保題實授送部引見理合恭摺具奏伏乞皇上聖鑒敕部核覆謹奏奉硃批吏部議奏欽此○○頭品頂戴湖南巡撫臣吳大徵跪奏為已故知縣虧短交代錢糧延不完解請旨革職勒限嚴追恭摺仰祈聖鑒事竊照州縣經徵錢糧乃國帑攸關不容稍有虧空兹查己故之本任相潭縣調署藍山縣知縣陳嘉榆係福建寗福縣人所有藍山縣任内交代前據後任禀報虧空錢糧銀四千伍百八十八兩四錢七分陸釐迭經嚴催該家屬完解並飭該管桂陽州扣留該家屬就近委員勒催迄今初叅己逾未據絲毫解到實屬任意拖延現值認眞交代之際亟應從嚴著追據布政使何樞按察使王廉會詳前來相應請旨將己故前署藍山縣知縣陳嘉榆先行革職勒限兩個月嚴追該家屬迅將欠解前項錢糧銀兩如數完解限内全完卽請開復倘逾限不完或完不足數查明是侵是挪再行照例查抄監追以重庫欵謹會同湖廣總督臣張之洞恭摺具奏伏乞皇上聖鑒謹奏奉硃批著照所請該部知道欽此○○内閣學士兼禮部侍郎銜臣惲彦彬跪奏為晉省邊也災情尚未輕减請勅疆臣再行查奏並懇恩撥欵俾籌春撫以拯民命而廣皇仁恭摺仰祈聖鑒事竊查山西邊外七廳及近邊之大同朔平等府去歳始則亢旱田禾盡槁繼則霪雨補種雜糧復遭淹没又復風雹霜雪無災不告遂致賴粒無收被災處所以豐鎭歸化等廳及大同之陽高懷仁應州山隂朔平之朔州右玉等州縣爲尤重該處民貧土瘠戶鮮蓋藏猝遇奇荒則束手待斃雖經前護撫臣奏明撫卹而災情太重補救殊難加以冬令嚴寒爲從來所未有小民饑寒交追道殣相望現在雖己春初而口外解凍尚早野無靑草將者流離轉徙弱者就死溝壑臣接天津及南中向辦義賑各紳來函據稱各災區官紳屢函告急備述災民困苦之狀慘不忍聞現在該紳等雖已禀由直隷督臣李鴻章集欵十餘萬兩前往散放而爲數無多恐亦未能徧及伏念頻年似來各直省稍有偏災一經入告無不立沛恩施徧與周卹今邊地窮黎水旱凍餒備極慘苦現值靑黄不接若不亟籌春撫則關内外千有餘里災民難望更生可否仰懇天恩諭令山西撫臣速卽查明詳晰具奏並乞勅撥鉅欵俾得一面籌辦道路荒遠挽運維艱早得一斗之糧卽多全一人之　臣所聞旣確不敢不據實上陳伏乞皇上聖鑒謹奏○○内閣學士惲彦彬片再晉省運糧均由陸路馱載脚價甚費邊外草地挽運更難現卽派員各路採買亦恐車薪杯水所濟無多總須道路暢行糧販輳集方可無虞遺乏而現在流離滿目商民裹足不前惟有籲懇勅下直隷山西各省督撫臣停收粗糧厘稅並多發護照廣招商販勸令赶運前往並請諭令山西撫臣徧飭沿途營汎遇有糧運無論官商一體護送飭各屬曉諭毋許抑勒糧價俾前者獲利則後者接踵而糧多自然價减與派員採辦並行不背而獲益較多愚昧之見謹附片具陳伏乞聖鑒謹奏○○內閣學士惲彥彬片再晉省局面狹小此次災重費鉅若僅就本省籌欵恐難敷用義賑究屬棉薄豈能集此鉅資因思直隸之宣化府屬與晉省毗連萬全懷安等縣被災亦復相倣現聞直隷督臣李鴻章己派員前往賑撫可否懇恩勅令該督臣一併派員赴晉酌量協賑該督巨素日仰體朝廷懷保之心凡遇各省告災無不廣籌恊濟光緒四年山西亢旱該督臣撥欵至一百餘萬之多足徵為國為民不分畛域今該省又復遭此奇荒該督臣諒無不惻然動念現在近畿舂撫已辦有頭緒宣化府屬雖亦報荒而地止數縣似救災卹鄰餘力尚可兼及如蒙兪允飭卽籌欵赶辦災黎實深慶幸臣爲賑濟大局　見是否有當伏乞聖鑒謹奏○○江西道監察御史臣王傚跪奏爲山西災情甚重賑務方長懇發給帑項購運糧石以資接濟而廣　皇仁恭摺仰祈聖鑒事竊山西去年夏秋旱潦成災經護理巡撫臣胡聘之奏明籌欵開倉賑撫嗣又奏請開辦賑捐荒政之舉行己不遺餘力矣惟臣採訪鄕論山西去歳六月下旬始霑普雨補種晚田滿擬秋成有望民氣庶可少紓乃北路則嚴霜早降晚禾盡枯南路則霪霖為災嘉榖被害通計災荒州縣有五十餘處之多入冬以後饑寒交迫流離滿目歸綏七廳食賑者至五十二萬餘口困苦情狀實有不忍睹聞者查光緒三四年間晋省仍歳大祲幸賴聖恩浩大發帑截漕不惜鉅費得轉危為安今閭閻殘黎皆我皇上起溝壑而重登衽席者也詎意元氣未復又遘奇災現雖委大吏竭力支拄無如災區甚廣賑務方長南路尚有麥秋可冀北路向不種麥直待秋成方能補救萬一賑欵不濟恐丁戊景象復見於今日矣伏見去歳畿輔被水蒙皇上撥給江蘇江北漕糧以備賑撫凡在臣民同聲感戴竊維山西之災不减於順直而購糧轉運之艱視順直爲尤甚現值慶典宏開一視同仁惟有籲懇天恩發給鉅欵勅下山西巡撫派員購糧源源接濟庶災黎可甦而隱患亦弭矣臣患昧之見是否有當伏乞皇上聖鑒謹奏 
 
