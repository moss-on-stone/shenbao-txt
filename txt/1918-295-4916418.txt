# 1918 - 295 - 4916418

 

Page 1

 
 
   
 
 

Page 2

 
 
時評 
[和平會之程序（冷）]  
　　和平會似已成立矣然而其進行之如何尚未見有切實之方法也 
　　余以爲第一步當述應和之原因通電兩方面問其願和與否如有勿願者則更剴切以勸之如均願矣則請兩方各推議和之責任者如均推矣然後再請兩方各提議和之條件而後議和之成不成則由所議之條件而决此自然之理也 
命令 
[十月二十六日大總統令]  
　　任命陳恩燾爲海軍部司長此令 
又令　陸軍總長段芝貴呈科長宋邦翰另有差委請免本職應照准此令 
又令　陸軍總長段芝貴呈請任命王亮爲科長應照准此令 
又令　外交總長陸徵祥呈請任命沈成鵠爲駐古巴總領事周啓濂爲駐紐約領事均照准此令 
又令　趙炳麟晉給二等嘉禾章此令 
又令　張季煜給予三等嘉禾章此令 
又令　萬成春給予四等嘉禾章此令 
十月二十七日大總統令内務總長錢能訓呈准吉林省長郭宗熙咨請任命王懿訓試署省會警察廳警正應照准此令 
又令　史紀常榮厚段芝淸均晋給二等嘉禾章袁金鎧孫百斛曾有翼王迺斌王家勳闞朝瑣劉香久陳錫正蔡平本鄭殿陞均給予三等嘉禾章此令 
又令　周元柄楊光湛均晋給二等嘉禾章張明九張 
奎武張濟元谷芝瑞張仁均給予三等嘉禾章此令 
又令　楊志澄羅述稷均晋給二等文虎章郭克興胡炳燾均晋給四等文虎章此令 
又令　張作相張海鵬均給予四等寳光嘉禾章此令十月二十八日大總統令徐世襄晋給二等文虎章陳席珍晋給三等文虎章此令 
又令　寳忠良吉拉嘠拉吉哈斯布阿木爾凌貴金梁德春阿敦科爾札布巴圖來赫嵩崑桃格套木色音白玉山拉達那巴斯毛喜札布那登白音古魯拉結倫敦各平巴元登拉希蘇各巴那存白音拉希敦魯巴均給予四等文虎章此令 
尃電 
[北京電]  
　　趙炳麟來電言與岑陸接洽皆甚傾向和平政學會派運動和平尤爲奮進惟激烈派尚堅持岑陸恐與北和無把握亦不敢公然主張現已北上過寗有數日勾留此行成績頗佳俟面陳（二十八日下午六鐘） 
[北京電]  
　　平和期成會今日午後四時在徐佛蘇宅開談話會籌商進行（二十八日下午六鐘） 
[北京電]  
　　五族和平合進會開會到滿蒙王公回藏敎首漢族要人共百餘人通過章程及通電稿（二十八日下午六鐘） 
[北京電]  
　　滿蒙回藏要人發起五族和平合進會午後三時開會擬通電全國略謂不先統一内部國際地位焉存法律政治問題皆可從長計議五族組國禍福共之懼受棟榱之壓用垂泣涕之忠（二十八日下午六鐘） 
[北京電]  
　　倪嗣冲致平和期成會宥電言歡戰將終非籌統一無以禦侮苟能和平統一尤所禱祝貴宗宗旨極表同情惟軍人不必列名又曹錕宥電亦極贊成和平主戰派已全變態度（二十八日下午六鐘） 
[北京電]  
　　東海於院中人員每加以府中帮辦名義並將院遷入公府後辦事實行聯絡實際已變内閣制爲總統制（二十八日下午六鐘 
[北京電]  
　　徐對於張懐芝本擬以魯匪理由使之離省卽令張樹元爲魯督而張則暫令代理陸軍爲彼下野過渡張到京後各方又反對其代陸軍因又未决（二十八日下午六鐘） 
[北京電]  
　　孟恩遠明日動身來京（二十八日下午六鐘） 
[北京電]  
　　童保暄電留浙二團已到厦飭防同安灌口（二十八日下午十鐘） 
[北京電]  
　　各省匪勢日熾此剿彼竄參陸處奉徐諭通飭各省聯合防剿（二十八日下午十鐘） 
[北京電]  
　　敵軍二千餘謀奪劉存厚器械經川軍合甘軍擊退（二十八日下午十鐘） 
[北京電]  
　　唐繼堯圖陜鄂政府催吳光新即日回防並電鄂督令張使從速進攻以復洵白（二十八日下午十鐘） 
[北京電]  
　　駐湘各軍秋寒病多餉服未給張督請撥鉅欵接濟（二十八日下午十鐘） 
[北京電]  
　　財部以庫空不能應付各省之催索請示東海卽通令各省毋再逼索俟籌就分别滙發（二十八日下午六鐘） 
[北京電]  
　　湯化龍追悼會到 
五千人東海遣田文烈代 
 
 

Page 3

 
 
表致祭（二十八日下午六鐘） 
[北京電]  
　　日本希望管理黑龍江鐵路已有種種準備（二十八日下午六鐘） 
[北京電]  
　　農部與日實業公司借欵一千萬頃江次長言非但無是此事實亦未有此提議絶對否認（二十八日下午六鐘） 
[北京電]  
　　俄隡瑪爾黨人因俄領扣留俄商貨謀搶伊黎伯領咨照新督請保護（二十八日下午十鐘） 
[北京電]  
　　協約國擬在北滿設密探總分局經鮑督派員交涉正在議訂條件（二十八日下午十鐘） 
[揚州電]  
　　黄旅長今日申時蒞揚（二十九日下午七鐘） 
外電 
[倫敦電]  
　　薛西爾貴族今日在下院宣稱政府現正考慮實行萬國禁止鴉片條約所訂條件數欵或全加實行而不待署押各國修正該約之問題（二十五日） 
[倫敦電]  
　　中國備欵一種計英金六十萬鎊八釐起息十年償還每百收一百零五鎊在倫敦發行無何即募逾定額二十一日開募翌日即截止（二十三日） 
[倫敦電]  
　　星期銀市報告云市况仍佳印度因貿易風不利停止運銀似不足牽動銀之用途至重要程度（二十五日） 
[瑙威京城電]  
　　西班牙流行病現傳染於瑙威各鎭（二十六日）以上路透電 
[北京電]  
　　本日各國公使會議之結果（此處電文不明）最近英國公使要求政府在黑龍江方面設一機關嚴密監視敵國及俘虜之行動政府將於明後日提出於國務會議（二十八日） 
[北京電]  
　　據某外國公使館員之談話云目下協商國方面各公使關於勸中國停止内爭之舉每遇有機會即互交換意見終必將成爲事實今所未决者祗餘時間問題耳云云（二十九日） 
[北京電]  
　　和平期成會昨日開會决議對於總统是出建議案主張認南北兩方面在對等地位由兩方面各派代表開妥協會議會於今日起草關於此事之文件不日將由熊希齡等代表該會面謁總統（二十九日） 
[北京電]  
　　聞曹汝霖與徐樹錚爲支出參戰軍費事互生意見或竟因此分裂曹將與舊交通系相提携亦未可知（二十八日） 
[北京電]  
　　將張家口開作商埠以察哈爾都統爲其督辦之議案不日將付國務會議（二十八日） 
[北京電]  
　　馮國璋因加河間府掃墓於今晨九時四十五分附京漢火車啓程中途將在保定會見曹錕（二十九日） 
[廣東電]  
　　徐世昌討伐令其原稿係徐謙起草措詞極爲激烈而此次所發表者已由温和派加以删改避去討伐字樣止宣布徐東海之罪狀因此急進派及議員中一部分大不爲然異常憤恨云（二十八日） 
[廣東電]  
　　軍政府已布告徐世昌之罪狀全文計五百餘言其前叚述西南護法之目的及勸告徐世昌勿就非法總統任及吳佩孚譚浩明以下對於非法選舉發表通電之苦衷及護法各軍之决心後叚述徐世昌不聽南方之勸告竟就非法總統任實屬藐視國憲破壞統一而足以釀内憂外患之禍者然尚欲欺我國民唱道统一鼓吹民政假裝文明而忘法規其罪與袁世凱無分軒輊軍政府因護法治亂爲責任所在不容假借茲特依從民意宣告徐世昌破壞民國之罪且期望共伸國法以舉共和之實云云（二十八日） 
[廣東電]  
　　唐繼堯電告軍政府云近日北方發表稱由唐繼堯提議妥協條件三條或謂六條並無此事决不可信請勿爲所愚（二十八日） 
　　 
[廣東電]  
　　二十五日開政務會議討論司法獨立大理院設置問題自是膀移入軍事會議關於福建前敵之攻略有所協議（二十八日） 
[奉天電]  
　　張作霖將於明日偕孟恩遠同車進京（二十九日） 
[奉天電]  
　　東洋拓植株式會社總裁石塜英藏於今晨到奉天將於明日赴哈爾濱（二十九日） 
　　以上東方通信社電 
[東京電]  
　　就於南北妥協問題内田外相向唐紹儀及章士釗曰日政府之披瀝所希望雖世每以此即謂爲勸吉妥協實則日政府本意只望華人以自入圓滿妥協而已（二十九日） 
[東京電]  
　　海參崴電曰美軍司令官與西伯利亞政府締約於海參崴港頭之俄羅斯島中設置强大之無線電報（二十九日） 
[東京電]  
　　日本之對美貿易因須經煩雜之特許手續故近出帆之加茂丸政餘約一千噸之空儎次回出帆之香取丸亦將仍同此狀今雖耶穌降誕節迫近而日海边界寂寞已極（二十九日） 
　　以上共同通信社電 
[北京電]  
　　東海宴各要人席間擬議對西南以岑陸唐爲主體電勸先令所部停攻其非岑陸唐部曲不受節制者概以抗命論分别剿撫（二十八日） 
[北京電]  
　　東海擬請岑陸同來京面商和平解决辦法由陳光遠轉電寄聲（二十八日） 
[北京電]  
　　旅京外人於特赦張勳咸議爲太驟慮演出謀和之障礙行動（二十八日） 
[北京電]  
　　西北邊防籌備處領開辦費四十萬暫在京大佛寺賃屋組設定下月一日成立（二十八日） 
[北京電]  
　　收拾軍事需大宗欵項徐囑梁周籌備（二十八日） 
[天津電]  
　　奉軍副司令孫烈臣被張奉督開去二十七師底缺歸張作相接統頗怏怏聞有辭意（二十九日） 
[天津電]  
　　曹錕俟張作霖到京即赴京會議（二十八日） 
　　以上中孚通訊社電戰電 
[里昻無線電]  
　　德國外相索爾夫在答覆美總統之牒文中反覆說明稱德國之政治業已改革並稱德國之媾和談判現由國民政府主持軍事權實附屬其下獲有實力上及憲法上之權力可以决宣一切牒文末復宣稱德國國民政府現靜俟協約國休戰條件之提出（二十八日） 
[里昻無線電]  
　　奥匈政府宣布答覆十月十八日美國通牒之公文完全承認威爾遜總統之條件關於美總統末次牒文中所論列之奥匈民族之權利及捷克斯拉夫巨哥斯拉夫之權利奥匈政府亦表示同意奥匈政府並不待他種磋商之結果宣稱預備與對敵國談判媾和及在奥匈國全陣線立即休戰（二十八日） 
[里昻無線電]  
　　據奥國消息羅馬尼亞軍隊已入托泊魯薩報紙登載此項消息稱羅國雖與德國訂結蒲加萊斯脫和約尚有武裝軍隊约八萬人留居摩魯逹維亞及倍薩拉比亞羅馬尼亞流血告終之期爲時已近無論何國均爲之欣忭而法國尤甚云云（二十八日） 
[巴爾電]  
　　佛蘭克費特報載稱德國覆威爾遜總統上次通牒之文大約將於今日遞出（二十七日） 
[丹京電]  
　　德國聯邦議會以大多數通過以軍事權附屬國民政府下之議案惟保守黨反對之 
（二十七日） 
[亞姆斯特丹電]  
　　某報柏林訪員電稱德皇不日將發表淸除惡氛之宣言德皇遜位之流言復起 
（二十六日） 
[倫敦電]  
　　路透電社得悉協約國須俟德國答覆上次威爾遜總統通牒後再行宣布休戰條件（二十七日） 
[亞姆斯特丹電]  
　　維也納電稱陸軍大臣向奥國陸軍代表委員會演說請各代表協助當局解除奥匈陸軍之動員（二十七日） 
[亞姆斯特丹電]  
　　維也納電稱當道下諭準備解除陸軍動員（二十六日） 
[亞姆斯特丹電]  
　　興登堡上將懇乞國民勿先氣餒若然恐難免受納屈辱之條件且謂德國必須訂體面之和约否則寗願戰至力盡而已西班牙流行病現傳至德國死者甚多佛蘭克費特報視威爾遜總統之通牒乃明白諷示德皇該報且望德皇早作聰明之决議陸軍大臣在聯邦議會宣稱陸軍未被擊破軍火出數日見增多並承認缺乏坦克砲車惟謂抵制方法日有進步華沙之猶太國會代表波蘭猶太人三百萬人要求自决前途 
（二十七日） 
[亞姆斯特丹電]  
　　昨日德國聯邦議會開會時保守黨抨擊改革憲政過事操切且以未列席政府爲憾社會黨宣稱憲政改革尚未充分副首相巴葉氏允續事改革惟謂事體重大未能一蹴而就丹麥議員要求自决北希萊斯维格之權波蘭人主以該地併入新波蘭外相索爾夫博士皆加反對 
（二十六日） 
[倫敦電]  
　　倫敦得確實消息土耳其現漸仇視德人土屬亞細亞常有德兵受土人之凌辱（二十五日） 
[巴黎電]  
　　法國輿情協約國如以爲今日可與其軍事領袖商確休戰事宜則海陸軍嚴厲之條件與無條件屈服三端皆屬必要協約國政府關於德國所謂改施民治一無所知且法國或其歐洲之與國均未得有保證故今宜下軍令約束該問題僅由協約國陸海軍大將决定何種保證爲必要云下院曾討論流行病問題今傳染之勢已减（二十七日） 
[倫敦電]  
　　公報局宣稱首相外相與海陸軍官數員已赴法國（二十七日） 
[里昻無線電]  
　　法軍對於德將魯登杜夫去職所含之意義絶不置念仍乘勝進攻特白萊將軍之軍劇戰三日後沿廣二十五啓羅邁當之陣線由奇斯之西北直至麥蒂爾在數地點深進八啓羅邁當德軍委棄俘虜四千人大砲二十尊機關槍多架抵制湯克砲多尊第十軍在克萊細塞爾塞勒之北奪獲一二三山脊第五軍激戰二日後攻克細森尼及夏圖波森間之德軍新陣線勒塞爾東之美軍在愛的尼之東福萊田莊方面得有進步（二十八日） 
[里昻無線電]  
　　塞軍雖遭敵軍之頑抗繼續緊追敵軍在瑪拉伐河流域行抵克拉奇齊伐資南之高地現塞軍進臨克泊里薩南之邊際（二十八日） 
[倫敦電]  
　　今晨海格上將報稱昨晚敵軍猛轟後奮力猛攻勒開斯洛瓦西北鐵路上英軍陣地爲英軍所敗大受損失今晚報稱昨日英飛機擊落敵飛機八架又逐走三架英飛機失蹤者九架英飛機以炸彈八噸半擲擊重要火車站獲有佳果夜間復有飛機擲去炸彈三噸諸飛機均安然飛回（二十七日） 
[巴黎電]  
　　今晚公報云今日法軍在瓦斯河與塞爾勒河間猛攻且以坦克砲車助戰迫令敵軍退出鞏固之防務法軍佔據數村俘虜甚衆西松勒與夏圖波爾細安問之德軍屢次大舉反攻處處敗退法軍自昨日至今在該處俘虜二千二百人某師獨獲機關槍數百架（二十六日） 
[巴黎電]  
　　今日下午公報云敵軍已在瓦斯河與塞爾勒河間全陣線退走（二十七日） 
[巴黎電]  
　　自瓦斯河至愛恩河廣四十五哩之戰線法國第一第十第五軍所守之部分昨日幾同時發生戰事法軍戰略目的多已達到特白萊將軍開始大舉抄攻句維斯鎭更南孟琴將軍已渡塞爾勒河拖同一目的現已穿越更東之德軍抵禦線前進圭洛瑪將軍擊破亨定丶斯台倫陣線猛禦之敵軍且有多數坦克砲車衝擊衛守愛恩河北岸之德軍故德軍不能保有其陣地（二十七日） 
[倫敦電]  
　　英軍大本營路透訪員昨日電稱英國五軍現不使德軍稍得休息德軍苟小止即軍施打擊今日勒加圖與摩貝區間摩爾瑪森林西邊一帶有惡戰該森林長可十哩敵軍抵禦雖猛卒爲英軍所敗戰地敵軍棄屍甚多足徵其抗拒之劇烈德軍圖决水以止英軍進步不果天氣頗爲晴燥（二十七日） 
[倫敦電]  
　　美軍大本營路透訪員電稱美軍鏖戰終日稍得進步惟所得之地極關重要尤以高地爲甚（二十七日） 
[羅馬電]  
　　意國公報云意軍在格拉巴山境終日交戰固守昨日所得之地且擴張之俘虜二千一百四十九人意軍佔據配蒂加山與伐爾特羅山阿爾巴尼亞之奥軍退走之際爲阿爾巴尼亞兵加以重創（二十六日） 
[倫敦電]  
　　意境英軍司令部報稱第十軍進攻大獲勝利意軍刻在河之東面前進與英軍相接是日俘虜萬餘人（二十七日） 
[倫敦電]  
　　路透電社得悉亞里波（東土耳其亞里波州之首府）北面之士兵一萬二千人見英軍開抵即退走距亞里波六哩之鐵路交义點尚未由英軍拈有惟土軍不致固守其重要陣地 
（二十七日） 
[倫敦電]  
　　叙里亞與巴力斯坦之戰報云英軍前鋒馬隊及武裝汽車昨晨佔據亞里波敵軍僅稍事抵禦（二十七日） 
要聞一 
[北京特别通信（靜觀）]  
　　中央農商行政之現况國内屢次變亂所有積極行政均無從著手况在今日政令不能及於地方督軍可以包辦一切中央雖有行政機關巍然立於其上而實際則無一政策可以設施事實彰彰無可爲諱如農商行政在今日民貧財盡之秋其重要尤較甚於他部然試一攷其現况果如何則曰（一事不能辦）此眞有心人所爲太息不置者也在民國初元袁氏以位置人物起見特分實業部爲農林工商以便分設兩部總長維時宋遯初實長農林宋氏在職雖無多日而頗有一種偉大計畫迄今猶足令人追思迨民國二年農林工商復合爲一命新名曰農商部是時南通張季直任總長歷時僅年餘而一切規畫亦有可觀初入手則制定各種法律俾全國官商有所遵守繼則創設棉業試騐場三所種畜試騐場三所以爲興國内棉業與牧畜業之預備蓋鑒於棉貨入口之額已及一萬數千萬兩幾佔全輸入額三分之一國民之膏脂將涸勢不能不亟籌救死之方也老成謀國瞻言百里此等見解豈普迪老官僚所能夢見此一年中可謂農商行政極盛時代過此以往則章宗祥以兼理名義署名以外無他事周自齊任職雖較久中間曾開國貨展覽會一次然亦未見十分大效虹果惟聞周與部員感情尚好因其爲人素以長者著稱待人頗厚也五年至六年谷鍾秀任總長八個月六年張國淦任總長四個月均當政變之後頗冀有所興作谷氏對於改良關稅問題曾督率部員爲一度之研究張氏則大簡各省實業廳長冀將全國實業行政中外聯合一氣然地方制度未能釐定地方權職未經劃淸驟然設此機關在未成立之省中央對之固不免掃 
與即已成立之省實際效果恐亦未必能如初願以償也迨田文烈繼長農部到部之初即對部員宣言謂（我素未做過京官且不懂農商行政請諸位帮忙）說者謂此君尚能講幾句老實話也任事以來全憑因位司長照日常公文成例處理一切可謂無毁亦無譽目下在普通人眼光固認此爲閒部而政府視之亦以爲在可有可無之間悲哉就現在部内况狀以言仍分四司一廳廳無廳長設文書统計會計庶務四科此四科除统計一項對於農商行政能發生影響外餘三科則直接之關係較少會計雖屬重要然編製預算調劑一切仍賴主管各司四司以鑛政司事務較忙因年來請領鑛照者甚夥而調查事件亦多也農林司關係農業林業兩部可辦之事頗多然以限於經濟厄於時局之故亦復書空咄咄無能爲力所行者僅准駁各省農會呈文與監督各附屬機關耳工商司有管轄全國商商公司及特許專利等任務日行公文頗覺不少漁牧司則較閒近則設立漁業技術傳習所三處合以三處種畜試騐場則附屬機關亦有五六矣除司廳外有秘書處參事廳公報處又有張國淦時代所增設之經濟調查會（會員額無限制）其初每科不過實缺僉事一人或二人主事三人或四人繼則增辦事員及學習一人或二人至最近則每科所添之辦事員僉主上任事往往過於實缺之數矣多者一科十五六人少亦近十人事未必較昔爲多而人則較昔爲衆（部員共計二百餘人每有俸給五六萬圓）每日所辦者無非紙面文章長官所據以攷核屬僚之成績與夫員司所據以矜誇個人之功能則咸在辦稿數目之我寡夫以積極行政而僅斤斤計較公文之多寡則行政之效果亦可知矣惟値此時局雖欲有所作爲實亦無從着手此亦所謂雖有善者末如之何也現在東海任職伊即屢次宣言皆曰民生主義不知所謂民生者究將何在中央農商部爲全國農商行政最高機關何以保育工商何以振興農業經營擘畫皆屬其應盡之職司斷非敷衍了事者所能成功頃聞東海有借重張季直仍長農商之說果爾則誠農商行政之大幸矣然亦必待政象淸明秩序大定乃有措施政策之一日也 
[和平令發表後之形勢]  
　　和平命令發表之前當局博採衆議曾通電各省徵詢意見各省前昨兩日已有復電謂當遵從中央意旨進行就中如鄂督王子陜蘇督李秀山諸人來電尤極懇切西南領袖如陸岑唐數氏對於當局發表之命令及通電因道途遥遠尚無復電惟接近陸氏之林紹斐接近唐氏之由宗龍接近岑氏之谷鍾秀等時有函電往還據謂陸唐岑最近私電中望和甚切對於東海頗致殷勤之意現聞政府已派定專員專管和平進行事務一爲國務院僉事趙廷珍一爲銓叙局參事傅嶽棻其進行辦法則交熊希齡莊藴寛專任其事 
　　北京商學兩界發起和平請願會事已見前報茲聞該會學界中由中華大學校長姚君主持商界則由全會商會聯合會會長卞君主持昨前兩日已將陛聯絡辦法商定學界以中學以上每校出一人商界以各行商會中推出一人組織請願團體不日實行請願又蒙古王公回敎阿衡藏廟喇嘛八旗世職聯合組織一五族和平合進會表示五族共望和平之意凡五族人民年滿二十歲與該會宗旨相同經幹事一人介紹者得爲會員現已擬訂章程設立事務所於順治門外達智橋四十二號 
[西報述日人對華態度]  
　　字林報二十四日北京通訊云日使署發出申辯書如下外間各報關於日本退還庚子賠欵一事有日本曾向中國提出條件此種條件如受納之即足將中國在列强議和大會中之地位完全置諸日本管轄之下等語其實日本匪特從未因退還賠欵一事有何建議涉及媾和大會問題即於其他各事亦决不涉之日使署見此種消息流傳殊覺歉仄兹特宣布如右吾人今得日使署此種聲明誠可欣喜華人深慮國家最後一點之權即將長别以換取此間人士所指爲一杯羹者今聞此言尤當歡迎但前傳日人意向之消息實出諸可恃方面此方面之言證諸前事無一不確此後吾人猶未便視爲不可恃也記者並非對於告我以消息之華人有所感激或有所信任但有不可不述者衆所信爲本將擔任關於此事之日本顧問者今日到京而日使署大約先必電致東京然後始可發此辯言就日人觀察點而言全部事件可謂時機未熟蓋列强旣已緩付庚子賠欵五年則斯事並非急圖除非日本可樹一慷慨模範以爲歐洲各國之先導耳如賠欵之取銷不即實行而曹汝霖復能鬻中國之所有以换取日洋供給北方武人之用則日本未嘗不能於取銷債欵事有所佈置使中國續借新債以實行其取銷賠欵之條件也 
　　二十八日路透電社北京電云北京各使署會談數月之久卒向協約國提出聯合調停中國政局之議前者日本取觀望態度衆恐其將爲中國和平之大障礙今則日本不復持此態度矣惟日本續行供給借欵問題亦須商訂辦法蓋中國軍人黨如能得欵以充戰費决不致低頭也閩省日本借欵一種現方充實軍人之囊槖北方政府則方請撥關稅羡餘南方現取獨立國之規模此與日本擬同時在京奥進行談判視若兩政府之意志似無抵觸總之日本之認柗加入調停可謂極足滿意恰合時機蓋華人今方智盡能索且可因以打銷前議不必日本參與之其他聯合行動此舉近嘗視爲不可不行者更有言者中國軍人黨如長此於國内倒行逆施一若小專制政府然則中國參與歐洲媾和大會之機位將遥不可接此固可依情理推料者也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[ 
[紀北京總統府之茶會]  
　　北京總統府昨日午後四時在懐仁堂茶會招待各使館員及中外新聞記者所有來賓俱由新華門下車入府乘船至瀛台或乘車或步行循東岸遊行至瀛台經大圓境中卍字廊春藉齋出寳華門齊集懐仁堂各使館員及新聞記者到者男女約二三百人由黄大禮官陸外交總長吳府秘書長及外交部員等分别招待此外各部總次長及各機關重要人物商會代表等亦均到會在野名流如趙爾巽熊希齡諸人亦俱被邀而來約四時半東海及東海夫人出見當由外交總長及唐寳潮夫人毓女士等爲之介紹與各國來賓握手後進用茶點畢更由招待各員導引來賓經由寳光門紫光閣觀歷代帝王像由福華門出府而散本日席間由大禮官黄開文散布油印之東海政見十餘條内容如下（一）時局問題决以和平辦法統一南北現各方面均有人來京接洽大約可以達到目的（一）外交政策實行友邦親善主義事事出以和平正義（一）輸入外資確定用途不准移作他項使用（一）遵守法律俾中華民國國體永遠鞏固如有私圖己利破壞國體及假借復辟名義者當與國人共棄之（一）實行普及敎育開發民智尤須注重道德以確定靑年之趨向（一）任人民官吏信敎自由（一）改良法律趨於大同預備將來收回領事裁判權開内地雜居之基礎（一）擴充路政疏浚河道俾内地出產易於流通更須添建工廠講求製造庶生利之途日漸加增而人民獲自食其力之益（一）興辦林政以除水患採用新法墾闢 
勵開採並一面酌改鑛律招徠投資以補人民之不足（一）學校敎育兼重體操俾人民各有尚武精神語曰有强健之精神乃能建强健之事業即將來舉辦民團捍衛地方亦易爲力此尤當與道德敎育同時並重者 
[錢内閣有提出兩院說]  
　　内閣問題入延不决其最難者爲陸軍總長問題東海之意必須田文烈擔任則對付各省較爲便利但田意仍尚堅决不就其二則錢兼内務與否問題周樹模之來東海擬以内務一席敷衍之然聞錢氏不願爲總理僅願保守内務周如來則以總理讓周此與田之願守農商同一穩健宗旨又張懐芝來京本欲求一差使當局初意擬令暫代陸軍然山東匪患如此人民攻訐軍界沸騰若猶綜管軍符未免貽中外以笑柄故張之回魯旣成絶望而代理陸軍亦恐不成事實外間近傳姜桂題督魯趙倜調熱河張敬堯調河南吳佩孚爲湘督張懐芝則與以中央之一差使但政府方面尚不承認 
　　合肥引退後段香岩早有與合公一同下野之宣言故日前屢次表示辭意且不到部辦事昨日東海特派吳笈蓀前往私宅勸慰段氏打消辭意段表示雖甚感激但不願戀棧之意甚爲堅决大約至内閣改組時或即掛冠而去 
　　又據某方面消息東海現已决定提出正式國務總理交新國會同意聞總理一席决提錢能訓至於閣員近日方在醖釀中 
[外交界對我之新態度]  
　　協商國公使昨日午前時在某國公使館開會以中國爲協商國之一其由歐戰所發生諸問題應向中國政府交涉者有所討論又一消息則謂昨日公使團會議内容其關於吾國者有歐戰終結後所有東方之種種問題而對於近日津浦路時常不通妨礙列國在華之交通頗有主張向我外部提出質問者惟結果則决由某公使先向我國爲口頭之質問據國民公報云近日外人對於我國參戰後之措置頗有不充分盡力之責言而於對付敵僑一事尤多非難昨有某西人談及此事甚形憤激謂德人漢納根行動詭秘早應囚禁而竟放任之敵僑密集會議理應禁阻而熟視無覩德國紅十字會亦未封閉皆爲中國無意援助協商各國之明證且協商國之對敵僑計畫每爲敵僑所知似亦中國官吏所洩漏凡此種種不一而足若中國政府不加以嚴厲之處分協約國難以坐視云云並聞外國某要人警告當局所述各節與此略同大致爲寛縱敵人軍紀腐敗濫用借欵等事謂中國若不力改前轍恐將來和平會成立時中國不得參與其更且各國擬在中國設立萬國委員會雖以他故未見實行然以中國不能制敵之故爲便利協商各國起見或竟成爲事實亦桫可知云云不知當局能否覺悟也 
[京華短簡]  
　　副總統問題自十六日選舉無結果後主張速舉者並未中止運動近數日來進行極爲活潑對於緩舉派之梁燕蓀多方磋商據聞梁意似已活動昨日且向王揖唐聲言願負疏通之責目下該問題大有舊案重提之勢 
　　東海以近來各省督軍任意廣儲軍實事前旣不呈報且有擅自截留或向外洋私訂契約情事此種舉動易滋流弊特令參陸處轉飭京外各軍事長官嗣後購留槍砲彈丸及種種軍用器械須先將數目種類呈報中央核准後方可辦理倘再自由行動一經查覺或事後吾報定予嚴懲政府召集各省督軍來京磋商時局此事係陳光遠建議所有各省督軍擬分爲數期第一期應召者爲直隷之曹江蘇之李湖北之王安徽之倪現聞倪已北上江蘇之李聲明須暫緩北來又浙江之楊亦有不能來京之電 
　　財政部近因需欵孔亟飭據稅務司報告本年關稅收入款項截止年終止除應付洋賠各欵外大約尚有盈餘規銀二百八十餘萬兩即行咨請外交部咨轉各公使請求援照去年兩次提用關稅成案提前撥動規銀二百五十萬兩以資救濟外交部當即轉咨外交團從速答覆聞各公使方面以此項提議與洋賠各欵尚無妨礙且係成例日内可望覆允 
　　據共同通訊社消息中日實業公司與農商部交涉之一千萬元借欵已於本月二十五日午後在農商部正式簽字此項借欵内容因當局嚴守秘密無山探悉 
　　京師烟酒公賣局督辦丁乃揚已簡放長蘆鹽運使定於本月杪赴津履新所遺督辦一缺財政部擬以參事上行走丁道津簡任或以會辦李恩藻升任日内可望揭曉 
　　童保喧急電財政部謂請欵未發擬請撥給公債票八十萬元以便開支欠餉 
　　熊秉三蔡子民汪伯棠王亮疇諸君發起協商國友誼會前日在熊宅開豫備會中外到者三十餘人舉出籌備員十二人英法美日俄意比等七國各一人我國爲蔡孑民王亮疇張君勵金鞏伯葉叔衡等五人先由十二人擬訂章程後再開正式大會 
　　晨鐘報中華新報因登載新聞交通社大借欵新聞京畿警備司令部認爲有擾害治安行爲故將該案送交地方廳審辦茲聞地方廳對於該案刻正在預審中約本星期三四即可公開審理 
[遷移中之國務院消息]  
　　昨日（二十六）國務院例會之期閣員出席者僅五人段芝貴曹汝霖朱深均未出席更因向三海遷移院中事務殷繁各科設備均經移動原列議程各案皆屬於軍事財政範圍因主管閣員未出席不克開議臨時亦無提案遂一案未議祇將近日各方拍來要電分别傳觀即行散會聞下星期二國務會議將在三海開議國務院廳局各機關自前日起均已實行遷移院秘書廳法制局銓叙局則均於昨日完全遷至懐仁堂及萬字廓之四福堂前政事堂洋房等處統計局前本擬佔瀛台後以該處在水中央亭榭多於房屋風景固佳而實不適辦公之用遂商由錢總理改爲院中藏書樓作全院同人憇楔之所统計局另佔指揮處八所惟房屋壤爛尚須修理昨日該局僅移十分之二明日或可搬完聞此次遷移修葺等費事前均由錢代總理分别批定計秘書廳遷移修葺費一萬元銓叙法制兩局各六千元統計局三千元此種款項已經交部核發前日開始遷移之後即由秘書廳函催撥付以便應用咋日已由部照數送院分交各局領用矣又聞院中各機關現已先後遷移竣事明日星期一即可在三海開始辦公另一消息國務院遷入三海業於昨日一律遷竣本日起即在三海辦公國務院一廳四局除印鑄局未遷入外其餘均經分配停當秘書廳佔豐澤園全部房屋第一科在遐矚樓二科在松壽齋三科在含和堂兩廂四科五科在崇雅殿參議辦公室在含和堂秘書辦公室在純一齋總理秘書長辦公室在春藕齋统計局佔居八所全部房屋法制局佔居舊政事堂洋房銓叙局佔居四福堂各所至公府所屬秘書廳禮官處指揮處庶務司侍衛武官處承宣處及參陸辦公處各機關則均移至中海寳光門内由西苑門出入國務院各機關人員則仍由新華門出入此舉令府院兩機關易於接洽不至更生隔閡東海自住集靈囿舊國務院各房屋不在三海居住騰出三海各房專作辦公地點 
[張懐芝難回魯督本任]  
　　張懐芝此次來京因魯省匪亂問題已表示不回本任聞東海方面亦决不令張氏回任山東匪亂即責成張樹元剿辦督軍一席亦决定以張樹元署理對於張懷芝則别謀所以位置但目下尚未决定 
　　山東全省商民昨爲匪患問題已有公呈遞至公府歸咎張懐芝縱匪殃民力請調離魯省此亦張不能回任之一原因也其呈文略云東省匪患自去歲而漸急至今日而益甚搶掠架贖成其慣技始不過擾害鄉區近則攻陷城邑悍然無所顧忌向使剿辦得力么麽小醜未嘗不可一鼓盪平而縱匪殃民不得不歸咎於正任本省長官也自來疆吏得人則一省蒙其福失人則一省受其害然剛愎自用營私背公未有如今日之長此土者也土匪猖獗日甚一日焚殺姦淫慘無人理去歲匪亂始萌剪除尚易乃一味高居衙署日事酣嬉除縱賭狎娼外無所事事雖外縣警報時來置之不理從未聞扎飭各營縣若何嚴拿若何剿辦有功者賞有罪者誅遇有以匪情相告者輒答曰土匪非我帶來以致養癰成患馴至今日不可收拾之勢自有援粤之名更藉逍遥事外雖護任有人而大權仍攬事事受制於彼呼應不靈號令幾同虚設又安望大張誅伐迅掃賊氛是此人一日不去山東之亂一日難平長此以往勢必匪燄益張全省糜爛夫東省爲京師左輔海疆要區津浦路綫尤南北交通關鍵設一旦或生間隔不但有害於本省其牽連於大局更可慮也爲此懇請總統鑒察將此人調往他省畀以京員速離東境以活兆民實爲萬幸且此人貪暴成性平日尅扣糧餉以飽私囊御下少恩久爲將士所憤恨誠使一旦去職不但民情快慰實亦軍界歡欣再者東省兵力太單並望請撥得力軍隊會同兜勦庶滋蔓之勢可凈松株某等四公起見嫌怨毫無惟賴鼎力維持東省受福無量 
[京訊中之山東匪患]  
　　魯省土匪日形猖獗政府昨日明令申戒該省文武嚴行剿辦頃聞衮州鎭守使唐天堯所部前日在萊蕪縣境與匪接仗已大獲勝利現正在追擊中政府昨日又接護督張樹元電稱匪患日熾前商准留奉軍一團在魯協剿駐紥津滯路線令第二十混成旅在西南會同曹州張鎭使協剿並將新來直軍補充第一旅日内開赴韓莊以防南堵北望將軍費隨時撥寄以資支撥另一消息魯匪猖獗民不聊生政府連日嚴密籌備電令與魯省接境之河南安徽江蘇直隷諸省不分畛域協力兜剿现面責成各路剿匪軍隊限期肅淸並分定奬勵及處分方法一面責成軍部發足槍彈責成財部籌足餉糈勿令缺乏汴督趙倜蘇督李純均有復電報告派出各隊合力進剿招集各處軍隊圍剿不免複雜參差於指揮統率殊多窒礙近有另簡大員督剿消息近有熟知魯事者據其所談云魯省匪禍日熾固由吏治腐敗所致但最爲貽誤者厥有三事一誤於上下之泄沓也當土匪初起時大杆不過四五十人小僅十餘苟有數十捕快足以擒之乃當道以爲鼠竊狗偷毫不介意旣種養匪之因今者匪焰滔天遂食不可收拾之果二誤於政策之主撫也去夏匪勢已形猖獗破曹縣陷博興悍不可當中央旣任四省剿匪督辦以專責成乃不議剿而議撫杆匪逋寇均受營長或派稽查是直以官職爲盗賊之奬勵品彼游手亡命焉得不聞風興起爭相效尤呼三誤於主張之不定也當道對於招撫之策從前極端反對乃晏成一役張護督親臨戰線不但顧得棼未克弋獲而且軍隊頗多傷亡故日前致電參陸處有剿不勝剿之語並擬剿撫兼施呈請備案殊不思各處土匪自顧得林變後頗疑官軍以撫爲弭故皆合夥以謀抵抗縱使再議收撫詎肯率衆投誠且前淸搶案處分極嚴四參限滿莫不革職民國以來此例久廢無論明火執仗之案地方官不擔責任即失守城池亦無何等懲誡甚至知事庇匪統領通匪迭被人民控告率以事出有因查無實據置之不理尤爲養匪之最大弊政 
[張作霖節制三省軍隊]  
　　巡閱使大權之段内閣於下野之前一日釐定張作霖之巡閱使職權曾吾奉河間批准兹追錄其呈文如下查長江及兩廣先後設置巡閱使歷屆訂定使署章制均極詳明自可參照辦理惟奉吉黑三省地居邊要現當歐戰期内我國加入戰團爲共同防禦計畫有事境外所有各該省省防軍事極關緊要必須提綱挈領統籌兼顧始足收聯絡策應之效擬請准將東三省軍隊悉由該巡閱使節制調遣會同各該省督軍籌辦實於安邊固圉深有裨益俟邊務稍定再行體察情形隨時酌量辦理至巡閱使署經費應准每月開支三萬元由財政部撥給以資辦公 
[中學會議與專校會議]  
　　中學校長會議二十五日上午九時繼續開會仍討論文實分科課程當將文科主科實科通習科主科課程一一通過並議决辦法凡未滿一學年之學生一律均用分科制已滿一學年以上之學生仍照向章辦理惟有須變通之處由各校校長報請各該省區敎育行政長官報部核奪遂省略三讀通過次由袁希洛報告審查總長交議第六題之結果第六題　關於體育問題者衆以報告中對於運動標準尚未答復請山原審查人再行討論加入備明日提出大大公决二十六上午九時繼續開會仍討論敎育總長交議之體育問題諮詢案審查報告逐條表决於原審查案修正文字之處甚多至十一時始行終了休息十分鐘隨由童斐報告總長交議之第七題審查報告第七題係諮詢應如何注意管理訓練養成中堅之人物原審查報告大旨以管理訓練應由各校善於運用方法云云衆無異議照原案通過十二時三十分散會 
　　專門校長會議敎育部所召集之全國專門以上校長會議於昨日在西城手帕胡同通俗敎育會場所開成立會聞各省區校長到到列席者已有四十九人由敎育總長指定北京大學校長蔡孑民君主席報告開會後首由傅沅督總長致開會辭主席蔡孑民代表會員致答詞聞敎育部對於該會議共提出議案二十餘起其中有涉及交通方面已由敎育部咨請交通部臨時得派委員出席該會議 
[軍府代行職權案近訊]  
　　廣東通訊云昨日午後二時參衆兩院關於討論軍政府代行國務院職權攝行總統職務執行條例開談話會衆議院副議長褚輔成主席審查會報告由趙世鈺說明大致謂審查結果認爲國務院之職權由國務會議行之今由軍政府代行其先决問題在决定軍政府代行職權時孰爲組織國務會議之分子（一）各總裁（二）各總裁及各部長兩說均有人主張表决時多數採用第一說此根本的先决問題旣已解决此外當然不成問題云云報告畢由王福緣曹振懋說明修正案之旨趣因恐審查報告之原案過於簡略故曹王兩君皆主增多條文繼起發言者二人郭人漳爲反對之發言張知競爲贊成之發方相持甚久然多數議員則以前所宣布三次宣言委託代行責任已完執行條例不過代行之手續軍政府自優爲之無勞議員諸公之紛紛提案反致延日持久而無結果也故表决結果多數贊成打消此種條例案俟軍政府自行規定而此談話會遂告終局矣惟聞一部分議員對於此次委託軍政府代行責權案以不足法定數堅執前說大起反對日前已以國會議員二百五十九人之名義通電各省矣其文如上 
　　快郵代電天津黎大總統北京馮代總統徐菊人先生上海孫中山先生孫伯蘭先生請轉唐少川先生南京李督軍永州吳佩孚師長馮旅長武鳴陸巡閱使陳省長重慶唐聯帥熊督軍楊省長葉總司令黄總司令石總司令顔總司令趙總司令夏招討使盧副司令施南柏總司令黎總司令石總司令章太炎先生辰州張總司令田總司令明總司令王總司令永州譚聯帥譚組安先生程馬林韋總司令雲南唐代督由省長貴陽劉督軍漳州陳競存總司令洪鎭守使許李熊各司令南寗雲南貴陽各省議會上海申報新申報時報民國日報中華新報轉各報館公鑒本月八日兩院聯合會議决國會第三次宣言委託軍政府代行國務院職權並攝行大總統職務一案當表决討論終局時在場人數不過三百六十三人迨表决草案時在場人數因經秩序擾亂僅餘三百二十二人距法定人數尚欠百餘人而議長竟宣付表决經議員王欽宇等質問是否足法定人數議長答稱不足法定人數然一面稱不足法定人數一面表决致國會竟開空前未有之先例以不足法定人數之兩院聯合會議决變更政局之大案查議院法規定法定人數須有過半數議員列席今人數旣未過半則是違法表决當然無效同人置身立法機關以護法爲職志只知守法以討非法斷不能先自陷於非法對於此次違法表决原絶對不能承認惟同人等爲西南大局計不願因此惹起政潮因提出意見書主張八日之表决爲手續不完另由議長定期再開兩院聯合依足法定人數再加一適法表决以爲補救庶幾可以保國會之威信詎議長仍悍然不顧於十四日之談話會竟置同人提出意見於不理似此違法開議武斷表决出乎情理以外同人依法力爭不果勢不能甘認非法爲此聲明是日表决同人不負責任誠恐傳聞異詞特將是日詳情奉達尚祈明察幸甚國會議員二百五十九人叩删 
[廣東憲法促成成發起]  
　　憲法早成一日國本即早定一日護法者亦早告完全成功一日故憲法之宜速定不惟全國人所屬望亦爲國會諸君所最注意現聞日前國會諸君在國會議員俱樂部議决該部簡章時經衆議員羅家衡家數十人提議人擬具該會簡章草案一通茲錄如下第一條本會以促成中華民國憲法之成立爲宗旨第二條國會議員皆爲本會會員第三條本會得設委員若干人分别擔任促成憲法各項事宜第四條本會每星期開常會一次但得開特别會第五條本會俟憲法成立日解散第六條本會暫假國會議員俱樂部爲會所第七條（附則）則章得會員十人以上提議得提出修改國會議員在東園俱樂部發起憲法促成會並提出會章七條日昨午後二時開會除修改原案之委員爲幹事並確定每省二人（參衆各一）外均照原案能過並限定各省於一星期内推定幹事報告開會以便協商進行方法昨日又决定速開各省招待會調查現在離粤人數聞衆院現已足三分二參院亦所差有限 
　　國會議員李洪瀚昨提出提議敦促議憲案云人民望治久矣自鼎革而後摧專制而建共和孰不欲並駕歐西同享共和之幸福無如憲法未成我國數千年來沿用柔性法律未能與歐西民主國家同受剛性法律之保障民國興起雖有臨時約法又未臻詳備巨蠧神奸得以行使柔性法律之慣技小則任意而出入之大則蔑視而蹂躪之以遂私圖而護持約法諸賢前仆後起再接再厲卒未獲完滿之解决是非憲法成立未易齊民志而固國基者也民國肇造距今七年而憲法未定溯其經過時期自天壇草案告成無何而一遭波折第二讀會將終無何而再遭波折遷延歲月至今未成全國人民遂無所措手足雖曰壞法諸元惡之罪而我國會亦不可不亟起維持而補救之也惟是今日開議憲法而駐粤議員不足全體三分二以上人數未合法定不有開議鄙意以爲欲求開議須先足數欲求足數須先預約否則未來粤諸議員以爲無甚要事開議有執意非議憲不來者有因别就軍政職務者有因家事回籍者不免觀望不前放棄責任倘預約前來開憲法會議國家大法關係至重吾知未來者必接踵而至旣來復去者必踴躍而回則法定人數轉瞬已定永久憲法計日可成矣是否有當請公决提出者李洪瀚連署者許哨嵩陳子階陸榮鈞陸祺陳紹元邱福鈞鐸關文王欽宇蘇佑慈何詮繩楊榮春葉夏聲李淸源葉成玉李炳琨符夢松黄明新林伯和楊夢弼孔昭扆 
[厦門近况之外訊]  
　　字林報十月十五日厦門通訊云近一二星期内此間附近戰事已止南軍似知占據厦門非其權力所能及惟爲保全南軍在閩之威望計必須固守漳州聞漳州現有粤兵三四萬人皆屬陳炯明部下故該城可保無虞閩省其餘南兵泰半乃招募之土匪未受正當之訓練戰線現自江東橋起至同安止廣約二哩灌口已入北軍之手議和之說傳者頗盛華人似多望英美二國居間成之英租界之防兵業已撤退戰事發生以來商業凋零僅及平時十之一二今已微有起色厦門與漳州現復開始貿易南軍每日限定放行若干人各給執 
照取費若干但禁止旅客携物至厦門北軍之失守閩南之一大部分追原其咎實出於兵士之賭博當北軍大舉退走以前龍巖附近駐有北軍若干其中某團長一日往晤他團團長見營中兵士紛以若輩取諸鄉民之金銀約指環鐲等物賭博迨入與團長談話乃讚其兵士之節儉蓋以有餘資能購金銀飾品也團長聞言即傳一屬員問以兵士是否有以金銀器賭博情事該屬員諱稱無有旣出即事查究並以團長之言告知兵士兵士大忿謂必他團之兵媒蘖其短乃挾械攻之他團之兵爲自衛計自須抵禦南軍聞北軍自相水火急起施擊彼務賭博之兵素無紀律一旦受壓咸不戰而逃餘兵隨之南軍因得大獲勝利乘勢追襲敗兵旣抵山城報知主將謂彼等因南軍勢盛不支而退南軍行將追蹤而至主將得報驚惶失措旣未一探虚實亦未籌畫補救惟下令穿漳州而退聞當時兵士因餉銀欠發至三月之久匪特毫無鬭志且多有將槍械子彈向南兵易錢少許者北兵多屬直隷饑民不習戰鬭故直可謂爲烏合之衆耳因賭釀禍之某團團長抵厦門後即爲李厚基槍决其罪狀爲臨陣脫逃縱兵殃民也山城之司令則褫職留任聞浙兵紀律頗佳惟僅任防守之役而未參與戰事聞北兵占據一地即由浙兵守之俾仍進前作戰北兵如克復漳州則所占全土皆將 
 
 
] 

Page 7

 
 
歸於浙兵南兵苟能攻陷厦門則浙軍將不戰而交出今所守之土云上星期内有某船懸日旗駛抵厦門載有龍兵二千人當道因聞此輩多屬搶匪不許登是岸 
[江西之財政界]  
　　江西財政廳長楊慶鋆前以軍費浩繁庫空如洗兼之短期借欵及地方公債共三百餘萬元期限將屆無欵應付故奉陳督使命於上月親自晉京請求財政部撥欵接濟屢向財部籌商均未就緒以故久滯京師此次陳督晋京已將贛省財政困難情形懇請東海曁錢代閣維持始允借撥中交兩行京鈔三百萬元七年内國公債票五百萬元當經楊廳長向財政部請領甫將出京忽得封翁在津逝世警耗楊遂回籍奔喪日前楊電促其瀛眷即日赴津楊眷得電後全家均已起程回籍戚省丰以楊丁父艱一時不能來贛該廳爲全省財政樞紐不可無人主持特委該廳總務科長郝爾泰暫行代理廳長職務以維現狀其財政部所借之中交兩行京鈔三百萬七年内國公債五百萬不能視同現欵仍難應付經楊電告携赴上海抵押現金後即滙來省以應急需聞此項債票業已向上海某銀行抵押將現欵四百萬元除償還臺灣銀行短期借欵百八十萬日幣外其餘款項均由該銀行滙與本省中國銀行以備歸還江西振商兩銀行墊欵及地方短期公債票之用果爾則市面添此鉅欵金融必漸見活動矣 
[皖議會之悲觀]  
　　此次皖省議員概由某會開單呈請倪督指派人所共知以故開會以來已經多日無一議案提出惟瞻仰當道意旨奉命維謹如查丈洲地案前議會業經否認咨復省長而省長竟實行之此次又行追認鹽斤加價案各縣商商及旅各省官紳函電紛馳上書請願而該會諉爲省長尚未咨交毫無表示現每日但開本年度地方預算案審查會遷延時日該會雇員本有定額如書記向例八名今則添派十餘名惟其月薪仍在八名内灘派僧多粥薄咸有怨言前日忽有盧質甫（管卷書記從前月薪二十元現减爲十元）在會縊死之怪劇令人莫名其妙此亦可謂該會開幕後之一紀念也 
[蘇議會之第二次大活動]  
　　吾人所希望於省議會者在全部規劃之民意的活動而不取局部的活動本屆劃分省欵主管機關爲全部活動之第一正劇記者前已報告於讀者諸君矣至昨日（二十八日）而第二正劇之胚胎居然出現記者欣幸不已敢爲讀者諸君约略述之二十七日敎育團歡迎會終了之後議長發出第五號議事日程定於二十八日下午一時開議其議題如下（一）徐議員瀛提議請願政府先行恢復縣自治緊急動議案（二）顧議員希曾提出咨請電部速定地方自治制度建議案（三）屠議員宜厚提議恢復本省縣市鄉自治并聯合各省請求中央速頒地方自治法制案（四）宋議員銘勳等提議恢復縣市鄉自治案（五）請議審查會提出宿遷蔡源瀚等請議恢復自治案（六）盛議員元音提議各縣應宣佈自治經費案（七）朱議員積祺等提議各縣帶徵附稅雜捐均應切實公布以維地方公益經費案（八）顔議員作賓等提議淸查各縣自治經費案（九）蔣議員培元等提議縣公欵公產經理處暫行條例案（十）徐議員瀛等提議制定縣公欵公產經理處規程咨請省長通令實行組織案（十一）龐議員振乾等提議開徵遲延不得認爲滯納加罰案（十二）戴議員思恭等提議查辦行政官吏宜先詳細審查案（十三）請議審查會提出南滙秦始基請議南滙縣知事違背法令隱匿徵收費請照前案撥還地方案（十四）請議審查會提出嘉定章欽亮等請議勒追前嘉定縣知事張鏡寰欠發敎育費案（十五）朱議員紹文等提議請將上屆議决淮揚徐海平剖面測量全案咨復省署轉令遵照案 
　　昨日又因火車失時至三時十分方足法定人數隨即鳴鈴開會計出席八十二人續到者五人錢議長宣布（一二三四五）議題合併討論朱積祺屠宜厚主逕電政府請願並電各省協請朱紹文黄守孚主各案辦法宜組特别審查會審查確定方針不可僅以電報做面子朱紹文並謂若僅請願則或遭拒却或受敷衍均屬無益宜一面請願一面預備体省單行方法陳大猷贊成之謂當捨名就實不必徒炫美名轉遭官吏之擔塞惟主付内務審查不主組織特别審查會黄炎培等贊同之會場發言者頗多均不出此三種論調率以成立議題付内務審查表决得大多數次議（六七八）三案議長宣布合併討論朱翼雲主（六八）兩案合併討論逕咨省長第七案交付審查而議員中主一併付審查者頗多故其結果二案均付審查次（九十）兩案合併討論屠宜厚徐宗鑑王鴻藻謂旣請願自治則組織公欵公產便不免抵觸主本案不成立盧瀚蔭張宏業薛學潛華彥銓主成立付審查爭論頗烈黄守孚謂公欵公產經理之名詞爲本會所定有名稱而無規定各縣因之不得組織成立故議定規程實爲必要一以彌補此議决案之缺憾二以便於實行藉表希望自治之决心三以表示自治之能力自治成立則經理處繼起有人當然不成問題並無所謂抵觸若就現在請願恢復自治之際便認爲自治已成實屬大誤總之本會若欲將此議題認爲不能成立必先將上屆第一次第四次臨時會議决之公欵公產經理處派人監視知事交代及公款公產經理處會同辦理收存公欵編製預算各節咨請省長取消而後可試問可乎不可云云朱積祺請議長以付審查表决衆無異議表决大多數隨由議長宣布討論第十一案並宣布法定時間已滿延長二十分豈知議長宣布甫蒔議員外出者八九人急令會場小使往請已去遂以不足法定人數宣告散會定今日開財政内務敎育請議四股審查會其目如下財政股審查事件（一）各縣應宣布自治經費案（二）各縣帶征附稅雜捐均應切實公布案（三）淸查各縣自治經費案（四）制定縣公欵公產經理處暫行條例案（五）制定縣公欵公產經理處暫行規程咨請省長通令實行組織案内務股審查事件（一）電請政府銷燬烟土案（二）請願政府打銷存土製藥案（三）聯合浙贛鄂咨請轉陳廢絶存土製藥建議案（四）聯合蘇浙鄂贛拒絶存土最後對付方法案（五）重申米禁拒絶烟土案（六）調查省政案（七）請願政府先行恢復縣自治案（八）咨請院部速定地方自治制度案（九）恢復本省縣市鄉自治并聯合各省請求中届速頒地方自治法制案（十）恢復縣市鄉自治案（十一）恢復自治案敎育股審查事件（一）請將本省近數年留學經費金鎊盈餘之欵移充組織敎育參觀團經費案請議股因隨時有續到案件通知中未便列舉 
[南京快信]  
中央召集督軍會議李督因病復電緩期北上 
李督病仍未痊昨日尚未見客 
魯張懐芝昨由京致電李督决辭援粤總司令職並請他督轉電前敵楊春普張宗昌堅守原防維持現奘狀徐州張文生昨又來電請李督轉電中央改任張勳爲四省剿匪督辦 
　　泗陽贛榆又有匪警軍署電白寳山馬玉仁兩鎭守使飛派得力軍隊合力兜剿以淸匪孽 
　　楊春普張宗昌軍餉中央電令由蘇財廳墊撥六萬解往前敵發放 
　　長江巡閱使倪嗣冲派乃婿王平階爲江防司令巡視長江上下游江面 
　　警備隊會辦李明遠因丁母艱請假回籍治喪 
龔心湛昨日午車由寗北上　 
寗省火車每日行駛單班仍多延誤時間以致趕津浦滬寗車之搭客頗稱不便 
　　藍建樞二十八日抵寗適李督政躬不豫派參謀長何恩溥接見藍以江海防務不可廢弛擬加派軍艦來寗駐防昨特赴下關海軍養病院及魚雷槍砲學校視察日内即將返滬 
　　魯省會覆蘇蘇電云南北妥協交倡和議如響隨風舉國同聲人心可見即兩方主動之人亦僉有悔禍之意倘各省羣起環籲必可早就和平敝會已電大總統國務院及西南要人懇其降心讓步俯順輿情祈即協力主張速弭戰禍魯議會叩寢印 
地方通信 
[北京]  
　　湯濟武追悼會昨日（二十七）爲湯濟武追悼會之期自早八時起素車白馬絡繹不絶與祭者約達五千餘人公府方面特派農商總長田文烈代表致祭并讀祭文更備有長篇演說稿由田總長向大衆宣讀午前敎育傅總長率全體部員吳總監率警界重要人員中國大學姚校長率全校敎職員學生衆議院警衛隊長率全部警衛隊甲辰同年會湖北旅京學會女子師範方校長率學生工業專門學校學生進步黨各省支部在京職員平政院夏院長率全院職員均備有祭文祭席致祭又治喪事務所同人於午後三時由夏仲膺君代表黎黄陂主祭除京中軍政治界要人致祭外更有曹經略使代表與劉督軍顯世代表劉顯治（昨晚由滬來京）曁各省督軍省長代表均到會弔祭外人方面到者甚多如法國卜公使美公使代表丁參贊福開森鐸爾孟兩顧問丁嘉立曁丁夫人等 
[杭州]  
　　安定中學之校役敎育安定中學校校長陳伯園以一般校役失學可憫每於開會中爲學生言之現由學生蔡欽賢等爲校役籌辦補習夜課已於本月六日開課科目分國文珠算修身三種每科半小時以晚間餘暇爲之又於每得期晚加授白話尺牘半小時關於敎授上一切事務完全由學生擔負目下承認敎科者人數過多暫定每人以兩禮拜一輪値至於校役所用書籍課本紙張筆墨等一概由學生捐助本星期一午後七時尚須假座禮堂補行始業式云 
　　省議會正議長揭曉二十八日下午省議會選舉第六次開會出席議員一百三十四人三時入席臨時主席李昌鑫報告開會日程畢陳鍾祺發言主張選舉票上加蓋戳記又有人主張選舉票上蓋用臨時主席私章許祖謙以此事並非規定可毋庸議旋由書記分組依次給票先後書寫投櫃畢秘書長宣告開票逐票唱名周繼瀠得九十四票當選爲正議長阮性存得二十八票其餘有寫馮國璋者有只一段字者有寫金錢議長者有寫今具浙江省議會一座奉送三長合資公司台收者唱名畢臨時主席李昌鑫報告大會謂現在正議長業已選出鄙人理當退席當由新議長周繼瀠登台報告選舉副議長是否待休息後繼續舉行衆贊成四時十分復席因不足法定人數宣告延會副議長兩席亦爲競爭之點據最近消息第一次被選之副議長當爲何紹韓第二次則有陳琪姜會明兩說又有人主張當留一席以讓諸浙西之陳某云 
　　現洋接濟甬市寗波總商會日前電請省長轉令中國銀行解現百萬元接濟市面此案業經財政張廳長與中行蔡行長商定就杭行撥發現洋一百萬元維持甬市由杭裝往源源接濟不日即可起運想甬市有此大宗挹注金融前途可釋恐慌矣 
[嘉興]  
　　區敎育會改選職員嘉興第一區區敎育會以各職員任滿一年定於二十七日召集全體會員遵章改選先由會長報告經過情形及收支概略次即公推各部職員計編輯員程覺僧金漢聲陳震甫夏鳳章陳知禮張覊萍田毓夫等七人評議員沈耕陽姚霽山馬季生高朶靑沈子才程恭夫寓新民姚覺民沈繼淸陳竹君莫少齋等十一人幹事員邱子久沈英斧周建萌張舒霖李祥林戴詠裳陳榮昌周夢龍周涵朗等九人現定於十一月三日再由各部職員公選會長 
　　警所禁售臭腐猪頭嘉興縣商會以本年秋季天氣失和致疫癘盛行而鄉間陋習患病之家除延醫診治外往往供設猪頭祭享神鬼以求懺悔各肉舗之猪頭供不應求乃由他埠販來以致日多臭腐愚民餕餘充食實於衛生大有妨碍特函致警察所出示諭禁各肉舗禁售臭腐猪首以重衛生現警所已於二十七日通飭各警所飭警查訪一面示諭各肉舗遵照辦理違者拘案嚴懲决不寛貸 
[安慶]  
　　桐城否認鹽斤加價之公電桐城縣議會提議鹽斤加價一案僉以此事民命攸關不能不設法抵制昨致省議會電云鹽斤加價案承前會消極抵制實感再生頻年饑荒閭閻困極窮至乞丐萬難淡食加重擔負民何以堪諸公來自田間深知民隱務懇勿徇勿屈一致否認毋讓前會專美至爲迫切 
[鎭江]  
　　托詞租屋之盗刦鎭郡對江二橋地方王姓家僅有老嫗一人居住近有空屋數間招人賃租前日忽來一女兩男以看屋爲名入室後即將該嫗綑縛以棉絮塞口使不能作聲遂將衣箱打開盗去現洋十餘元棉衣二十餘件事後鄰人微聞呻吟聲遂率衆往視始知被盗該嫗釋縛後歷訴情形聞該嫗僅有一子在滬貿易云 
[揚州]  
　　中學聯合運動預誌鎭江第六中學潤州中學及揚州第八中學第五師範美漢中學特發起聯合運動會假五師操場爲運動場業已佈置一切定期十一月二日舉行 
　　郵局請頒出入城證揚州郵政局現因瞬交冬令潮水淺涸揚鎭晚班小輪抵埠城門已閉郵袋不克進城殊形不便二十七日函請防守劉司令給發成關出入證以期無悞郵務 
　　漏稅與誣陷之互訐江都縣公署據公賣酒類支棧經理陳瀚函送在東關街毛巾廠内拿獲榮昌酒行夥佘二無照私酒一擔請予照章罰辦當委徐承審傳訊據供酒經行東蘇幹臣報過實無偷漏行爲提訊行東蘇幹臣則稱陳瀚自經理以來曾向商民借貸未遂兼之同業馮德茂等因陳違法聯名控告挾怨誣訴特檢呈省定罰章求斷審官判查核罰章再訊 
　　轅門橋火警傷人案本城轅門橋街尾亨得利鐘表號開設未久二十七日上午三時許不愼於火致肇焚燒該號同人半居樓上有三人從夢中驚覺由樓下跳跌傷頗重業送醫院療治其一生命可危幸各水會洋龍施救得以撲滅未殃鄰店云 
　　縣公署磋商花捐之加額花捐一項前因徵收短絀收歸警所代徵現邑人程鋭自願包認每月繳捐五百元提一成爲公費覔有商害作保以一年爲期呈縣察核趙知事謂每月能繳五百元更覔妥保始可允准　　軍隊抵揚第一混成補充旅黄振魁旅長所部一團一三兩營及機關槍隊二團一營及砲隊均於二十七八兩日由鎭分道來揚散駐各防地軍容頗爲嚴肅 
[蘇州]  
　　温知事到任之舉動新任吳縣温棟甫知事到任後已將各科人員分别委定其向設内署之雜稅等處機關亦將盡遷至宅門以外司法收狀處將改名爲繕狀處特派收狀員六人專司其事署警一項將大加裁汰二十七日承審員雷公濟君傳集署警親加點騐後諭令正署警十四名每日輪派二名値班帶案預備警須俟補後方可服務又聞有復用承發吏之說未知確否至於微收一部分中督徵員（即總書）薛少泉是否蟬聯尚未發表現已派第二科主任周冠吳會同前任第二科朱科員（吳任之第二科主任徐獻廷已於前日病故）及督徵員薛少泉等將移交之徵糧印串簿據各項從二年起逐一查點約須二十天方可蕆事云　　藉案抗訊之揭破南京人蔣國璋前控其妻馬氏對於尊親屬加以强暴行爲因而致死訊与氏並無强暴行爲刑事不成立免訴蔣國璋來蘇州高等檢察廳提起抗告又經高等廳以無理由駁斥蔣又聲明赴京師總檢察廳抗告而蔣馬氏自涉訟後即同居母家日久延宕無以過度即同其叔馬實秋狀訴蔣國璋於江寗地方審判廳蔣國璋藉口未奉總檢察廳决定刑事並未終了民事不能訊理抗不到庭又經蔣馬氏具狀高等廳請求咨催總檢察廳速行决定茲奉高檢廳批云狀悉本案奉總檢察廳指令查蔣國璋並未來廳遞狀仰卽轉行知照等因當經本廳訓令江寗地檢廳知照去矣該氏如有聲明逕向該廳具訴可也蔣馬氏奉批後以刑事終了已爲明文民事即可訊理已回寗呈請地審廳核辦矣 
專件 
[法國高等專門學校調查記（二）]  
　　國立美術學校千七百六十八年法國王家圖畫及彫刻會會員著名歷史及動物畫家一巴希里賢氏慨捐巨資在巴黎設立圖畫學校一所入校肄業者不收學費巴氏設立此校之目的在於養成實業界之繪圖人才並改良巴黎裝飾品之製造該校最初以安頓學校屋宇爲校址敎授花草動物裝飾品等畫並幾何及建築術未幾巴黎技術家紛紛遺派子弟入學其後事聞於法國王室蓬巴杜爾夫人音先贊助之千七百六十七年距該校之成立已兩載路易十五世特降諭賜金幣千枚並自任爲該校之保護人一時朝廷貴族及宫眷等羣解囊相助巴黎音樂家亦發起組織音樂大會籌欵以助經費千七百六十八年學生總數達一千五百人凡捐助該校經費者得送學生一名入校肄業不取學費學生畢業恒在蒂勒里宫舉行典禮其後路易十六世以該校辦理成效卓著乃於千七百七十五年賜以聖角斯曼外科醫院巨厦一所於是該校之基礎乃固千七百九十年國民會議以該校辦理完備乃改爲國立義務圖畫學校每年經費列入預算千八百三十九年復改爲王家圖畫算術學校千八百七十九年共和政府正式改爲國立美術學校千八百九十年復在賽納街設立分校添設女子部綜觀該校成立之歷史殊與五十年來法國之美術界有密切之關係該校敎授各種實用技術之高深學理造就人才至夥近世美術界名人如加爾巴氏加尼賢氏拜比氏達魯氏蒲文氏加靜氏夏百栢郎氏洛蒂氏尚生仔者如羅定氏勒閣斯氏萊深脫氏拉利克氏均出身該校故該校於法國美術界極佔勢力凡法國及外國美術家出身該校者均卓然成爲名家不特法國美術界受其賜外國美術界亦獲益非淺法國美術學校及各州之實業學校以該校課程爲模範者約三百所在千九百十四年該校男女學生約共一千二百人敎員二十四人現由著名美術家洛朗氏任校長之職 
雜評一 
[和會與和費（默）]  
　　今日之各界紛紛設和平會中央則召集督軍會議各界之和平會不許軍界列各督軍之軍事會議亦不有各界列席議論之政客與事實之軍人分途亦進未知果能共趨於一致否也果共趨於一致而後謀和乃可着手吾謂着手第一難題即爲籌辦此大宗收拾軍事費從前之戰費可陸續籌措而將來之和費非可久延故東海運動和平之有無實力於此爲第一步見端而西南之承認與否且勿論焉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[華僑創設汽船公司]  
　　歐戰連綿商輪稀少茲有華僑在滬擬創設一汽船公司行駛太平洋一帶惟以鋼鐵缺乏創製輪船需費過鉅特向招商局議租商輪行駛裝載貨客現經該局董事會開會籌議决定將新康新昌廣利公平愛仁致遠等六艘租於該公司聞每月租金需洋十萬零五千元將於日内雙方訂約云 
[總商會談話會續紀]  
　　上海總商會正副會長朱葆三沈聯芳今届被選連任訂於十一月四號（陰曆十月初一日）到任並於二十七號開談話會討論意見等情已紀前報茲將是日特别議案補錄如下一沈副會長發表意見二通和洋行開送商品陳列所建築概略附送投標函件建築慨略是否合式投標函件定何日開標請公决三陸費伯鴻君請改良會報如何改良應核定方法四報告衣業公所請將朱李二君註銷代表名義報告朱念陶君請取銷裕源紡織裕順麵粉兩公司代表名義五介紹入會本會入會會員除各業各帮公推代表爲會員無須介紹外其餘行號或個人入會均須有會員二人介紹擔負入會者完全責任俟常會通過認爲會員由會發給證書茲查會員介紹書中介紹人二人有一人已出會者應否通知該會員另邀介紹一人補具介紹書連同原發證書一併送會仍交常會通過另給證書以紹愼重之處請公决當時沈會長所發表意見與各會董互相討論良久所有各議案俟下次常會時再行公决 
[决勝公債昨日之募集]  
　　法國决勝公債開募以來至昨日下午四時止業已募集九百十二萬一千佛郎東方滙理銀行佔六百二十一萬六千佛郎中法實業銀行佔一百六十七萬七千佛郎華俄道勝銀行佔一百零七萬五千佛郎滙豐銀行佔十五萬三千佛郎昨日所得之數較前日幾多百分之五十聞此次法國公債發行之價率爲七十佛郎又八十生的是其利率名爲四釐實五釐六五而在中國允有特别之利益蓋因目前滙兌率以中國銀幣合佛郎較前增多一倍之價値也是以此項新公債發行後購者頗爲踴躍云 
[日本商家之紗廠熱]  
　　日商某資本家近於楊樹浦及浦東之洋涇兩處購地造大紗廠一節已誌本報茲聞又在天津於中國政府補助之下設立直隷模範紡紗公司及裕元革新二廠直隷有五萬椗子裕元係日本人資本有二萬五千椗子革新爲日本人所經營資本一百六十萬元亦爲二萬五千椗子預定十一月底開始營業尚有日本資本之某紗廠正在着手其資本爲八十萬元椗子一萬五千頃定明年三月可以開業至於靑島有内外廠之工場以二萬椗子營業云 
[防範碼頭匪徒之攫竊]  
　　淞滬警察廳長徐輔洲昨日訓令南市第一區警察署曁浦沤水巡隊云案據虞紳洽卿函稱頃據上海機器麵粉公司公會丞稱敝同業各麵粉廠應用原料小麥就漢口一帶購辦裝運貴公司輪船來滬爲數頗巨每屆出貨雇裝駁船之際時有碼頭匪徒三十六個黨或在浦灘或用小船聚集駁貨船邊割破包袋任意偷竊貨物船户禁阻反被毆打曾經官廳嚴懲在案詎若輩人衆專恃輪船碼頭刦取行旅商貨爲生愍不畏法十月二十一號福新麵粉廠會同辦貨客號至貴公司輪棧出貨裝運駁船時突有寳華輪船駛進碼頭因駁船避讓稍遲該輪水手責打船户該匪黨瞎子寳生小無錫小和尚張生等喝令衆匪帮打駁船户四人並抛入浦江幸經舢板小船救一已被打傷三人水巡聞警趕至該匪徒已竊取貨物鋪蓋逃匿雖經水警廳罰令寳華輪船水手出給養傷費了結但該匪黨帮打船户落水不顧人命原爲乘鬧肆刦貨物地步前在租界各碼頭肆虐經各輪船公司派人彈壓並禀官緝懲稍知歛跡現專至華界碼頭擾害商旅若不設法驅除不但商貨受損即貴公司輪運客貨亦斷不忍令貨主在棧房碼頭起卸貨物遭此意外損失引起恐慌有碍彼此營業素仰貴公司優待客貨務祈鼎力妥籌善後辦法轉請官廳嚴飭水陸巡警緝獲按律嚴懲以維商業而保治安等情查南市鴻安碼頭一帶時有小竊乘間偷取貨物及强刦毆打情事客家遭其荼毒人人切齒確係實在情形仰乞鈞廳多派警士在鴻安碼頭一帶嚴加巡缉以資保衛至級公誼同深感禱等情據此除分代行外合亟令仰該署隊遵照轉飭所屬警探於該碼頭輪船起卸貨物之際多派警探隨時嚴加保護不使匪徒乘間攫竊是爲至要切切此令 
[再誌嚇詐之連類而及]  
　　庽居北浙江路新平江旅館三十二號房間之湖北人陳慧仁（即柳聘農）蕪湖人陳雲卿因與法租界霞飛路一百八十五號門牌湖南人王國生王鑑臣於本年三月間起至十月止迭次書寫揑名信函向虹口天潼路六百零六七號門牌恒義生絲線店陸格夫嚇詐不遂復將炸彈一枚遞至該店内希圖索詐洋一千元被陸報由捕房派探蔣阿林協同西探目利扶司分别拿獲抄出私造之民國八釐公債票多張解由公共公堂訊供判押候查在案茲經捕房查得該被告等非但尚有私造中華民國八釐公債票情事且王國生一名實係由湖南直隷兩督軍賞緝拿之王天鵬化名故於昨晨派探傳同證人復將該被告等解堂由西探目利扶司上堂禀明前情繼由被告代表律師到堂聲稱此案情節重大供詞頗長應請堂上另行訂期開訊張襄讞商之美副領事詹君判陳等四人還押候星期四上午再行研訊 
[楊杏城作古]  
　　招商局總董楊士琦字杏城近因江寛輪船被撞一案奉徐大總統電召赴京磋商本擬即日起程嗣因赴杭觀潮感冒成病展緩行期請蘇州醫生曹智涵來滬診治繼請各西醫投以西藥均無效騐昨晨七時病故於靜安寺路遇所内業由家屬訃告親友並電告北京政府聞楊君行五昆仲共有八人因須俟乃兄到滬方始成殮故擇於後日舉行大殮云 
[工部局發表虹口鬧事之特别報告（三）]  
　　本月二十八日公共租界工部局發表之虹口鬧事報告書原文甚長前昨兩日本報均已譯載茲續錄函稿等件於後 
[工部局請公正人審查之函]  
　　八月十日工部局總董分别函致安頓（怡和洋行）傑克淼（揚子保險公司）斯泊萊（美孚油行）三人請其審查證據與紀事致安頓氏之函稿如下謹啓者工部局擬將捕房所錄關於虹口鬧事之證人陳詞及總巡所編鬧事之紀錄先交警務董事討論後再呈工部局議董核議請閣下會齊傑克淼與斯泊萊兩君共同審查未審閣下首靑否至於傑斯二君處工部局已發與此同樣之請函矣閣下如允襄助爲理實深感激審查辦法錄載於下（一）審查所得之各種證據如遇必要時可傳召證人重行詢問（二）如認爲必要時可另召何種其他證人以資詢問（三）證實或遇必要時修改捕房關於鬧事之紀錄此案中何種詳情請直接問諸總巡當一一奉告也丕爾斯具 
　　同樣函件亦送交傑克森與斯泊萊未幾三君皆有覆函願接受工部局之請求 
[日捕之殯費]  
　　八月三十日捕房總巡以日總領事關於七月十九夜遇害日捕殯費之函送至工部局原函如下麥高雲君鑒余依日僑居留會之請現將遇害日捕澤田之殯費單及敢據附送尊處此項費用共六百二十元八角已由居留便代工部局支付請以此欵支單直接送居留曾或送本署可也八月二十三日有吉明具内附八月十二日所結算日僑居留會代工部局支付遇害日　之殯費淸單計刋登上海日報輿上海日日新聞　報日捕死耗與道謝送殯人之廣告兩起費洋五十二元八角坎地所需物品洋四十九元一角屍身防腐藥品與停屍室費洋二十元殯用物品二十三元火葬費十元嘷經酬僧各費一百零八元汽車馬車租費一百四十九元二角雜用各費一百八十七元七角七分電報費二十一元合結洋六百二十元八角七分 
[審查員之覺書]  
　　九月十一日安頓氏函致工部局總董如下啓者依八月十日尊函茲余謹以傑克森斯泊萊與余三人合擬關於七月間虹口鬧事之覺書附呈核閱安頓具覺書如下（一）審查員於工部局請函得悉下述審查辦法（甲）審查所得之各項證據如遇必要時可傳召證人重行詢問（乙）如認爲必要時可另召何種其他證人以資詢問（丙）證實或修正捕房關於鬧事之紀錄（二）余等再三愼重展讀討論一條至一百四十九條各項證詞並取此與鬧事紀錄互相比較余等斷定此種紀錄僅爲取材於證詞之一種短簡報告凡證詞之重要處紀載中皆列入之此紀載實係編輯證詞而成並不逾出證詞範圍（三）如審查員之職務限於審查以第一叚所規定者爲限度則在余等意見殊無組織審查會之必要蓋此種審查若由警務董事爲之則以其所有之方法當可較余等爲善也是以余等以爲工部局之所以請余等審查者其意當不欲余等僅僅從事於核較紀錄也因是余等對於與鬧事有關之情勢就其所見敢貢數言（四）由余等所讀之證制及所得之證據余等乃得一意見以爲在此鬧事未發生以前虹口境内中國平民與日本平民間久有若干種族上之惡感但余等願表面出之者依吾人之意見此種種族上之惡感限於兩國之下級社會虹口境内現有中日兩國人民之粗暴分子管理此輩實爲警務上之難點此則似無可疑者也（五）依余等之觀念七月十六日之事件並非此後騷亂之主因第此種事件適加薪於將燃之火（六）余等查知七月十六日被拘之日人二名於拘送虹口捕房後轉交日總領署日本當道即釋放之就余等所聞並未加以何種之處治其理由何在宜詢明也（七）余等研究證詞及證據覺捕房日捕對於騷亂時已身所處之困難情形其舉動之狀態尚無可加指摘之處（八）華捕之應於十九夜十一時上夜差者破壞紀律似無可疑在余等觀之華捕如此行爲之基本理由乃有所畏懼蓋恐出差時爲日人之粗暴分子所毆擊也華捕之有此畏懼或非無因但若華捕果不持械而出差將發生何等亂事則並無證據可證明之也（九）就吾人所得關於七月十九日午後七時至十一時在虹口出差華捕所領之短銃子彈與日捕所領之手槍子彈各種報告察之中日巡捕皆放槍若干響此乃觀於巡捕繳回之槍彈粒數而可知者但在佘等思之若謂子彈之射出者僅限於發出粒數與繳回粒數兩省相差之數則並無確切之證據也（十）余等以爲如預料七月十九夜虹口將發生鬧事（其時顯已有事變將作之傳言）則捕房當道應預先格外戒備調集較多之印捕於虹口區域並設法召集團練兵一隊以資防備余等對於此事雖不能發表切實之意見但不得不一討論之也（十二）余等甚以爲憾者余等於審查之中查見與虹口捕房短銃有關之一事依余等意見此事應付懲戒據余等所得證據捕房於查騐七月十九夜虹口華捕所有之短銃以期查明何者曾經開放何者未曾開放之時竟未能得確切之結果其故顯因槍管已經數星期未曾擦凈也余等依據證據查知此項短銃本須逐日擦凈並有西人捕弁專負監視此事之責余等深知租界西捕之人數因大戰事致形缺乏而現有西捕之職務因此較前繁冗但余等以爲旣不大費力又不大費時之檢視槍枝一事竟因余等所視爲不充分之理由而放棄矣此種玩視職務之責孰應負之非余等所可置議但余等不得不請工部局究間此事也（十二）余等於審查之際查知日總領署内僱有日警五人日警長一員而此警長並兼任日領署之警務裁判員據聞此項日警大半用於與租界日僑註册有關之事件但余等知此項日警並且充當關於日人之民事刑事案件中之法警也此事想工部局或已知之余等以此非余等審查範圍内事但亦不能不喚起工部局之注意也（十三）當此戰事未了西捕缺少之時余等殊不欲批評捕務但余等竊謂一遇適當時機宜組織委員會調查並報告公共租界現行警制之全部事狀也安頓傑克森斯泊萊同具 
[總巡之報告書]  
　　九月三十日總巡以其報告及文牘數件送呈工部局其文如下此報告書内附有下述文牘（一）鬧事之紀錄（二）一百四十九件證詞之案卷（三）鬧事地點圖（四）查騐槍枝之呈報文此報告書紀鬧事調查之結果其撰述之所以展　者蓋待工部局採用余議而委任之審查會發表其核較證據與紀事並證實或糾正各詳情之報告也審查會於九月十一日繕發報告其第二設有紀事文金由證詞編輯而成無可指摘諸語蓋謂今與一百四十九件證詞一併送呈之紀錄皆可認爲鬧事之實錄也證詞分爲六事如下（一）七月十六夜八時四十分吳淞路二百九十五號華人鐘表舗事（二）七月十六夜時半吳淞路二百九十五號鐘表舗夥爲日人毆擊事（三）七月十七日午前一時半日人在吳淞路被葡人毆擊事（四）七月十七日午前三時半華人看門者在吳淞路某弄被日人毆擊事（五）七月十九日午前十二時半華捕在吳淞路鴨綠路爲日人毆擊事（六）七月十九夜十一時五十分中日人大起衝突事鬧事之紀錄不過爲根據證詞之紀事文其中不載理論或意見今在報告書發表理論惟報告書僅略述鬧事情形故紀錄須詳細展閱以鬧事詳情盡在其中也 
　　（一）衝突之原因華人對於日人感情不佳已有多年不獨租界中爲然即中國各處亦無不如是也聞此種惡感之起亦自有原因姑勿具論第華人每遇非常事件輒有對於日人施行報復之勢此種氣象實不僅見諸華人之施行報復且常用和平抵制之方法捕房屢在租界各街撕下煽惑之傳單並拘捕與此有關之人觀此情形足見重大風潮之有由來矣捕房於近數年來屢須應付無秩序之日人以日人見其同國人之被捕輒憤憤不平也無論何時凡遇此種事件捕房不難迅速彈壓之至於此報告書所言之風潮則起於七月十六日某華人鐘表舗中是時巡捕即拘獲日本水兵數名當地許多日人大爲憤怒聲稱捕其水兵即啓其國家吾人顯有理由可信多數日本水兵脫其制服穿上和裝與聞是夜繼續發生之騷亂就第一夜事件而言苟無虹口日人之一部分極無理之舉動則可無慮亂事之發生十七十八兩日未有亂事發作集合之羣由巡捕驅散殊不費力迨至十九日侵晨發生預先佈置對於華捕之攻擊（參見證詞第五事）取十六夜拘獲鐘表舗内日兵之華捕號碼與被日本攻擊之華捕號碼兩相比較則確見日人毆擊十六夜拘人華捕以 
圖洩憤之意但不免誤認其號碼耳姑無論是否欲圖洩憤第此種有組織之攻擊加以前此虹口日人襲擊華人之舉動已使華捕與華人爲之不寗就華捕與日本平民而論捕房預料即有衝突不難鎭壓所可處者惟在華人方面耳若華人一被激動則共結果必至不堪設想余抱此觀念遂於十九日晨往見日總領事告以已經發生之事件請其設法警告 
其國人勿再有類此之舉動自貽伊戚日總領事答稱渠將施行各種必要之方法余亦告以捕房當採行各法以阻中國平民之報復行爲是日佈置各種防備以察視華捕之動作每於華捕上差時輒向之勸導當六時半持械華捕上差時殊無風潮將起之現象三時半换班之際余親自在場余見其並未預先商定一致行動也 
　　再者是日及是晚至十一時三十分止包探常在鬧事地段校巡並未見境内有非常氣象不過見華捕集於菜市場耳其集合之故已於紀錄中釋明之及將近夜半時華捕忽然發動就證據察之華捕此舉顯爲大隊日本遊民採行仇視態度並攻擊一華人而起是夜六時半與七時上差之華捕備受日人陽凌辱面人斯潑林非爾氏所述之證詞可爲一證其他亦可概知此種凌辱與前此之毆擊殆已激怒華捕至於一觸即發之地步故一見日人之毆擊某華人華捕遂决裂而趨入全出意外之激烈動作矣 
[朱博士之互相提携說]  
　　上星期日（二十七號）四川路靑年會德育演講會主任鈕立卿君特請聖約翰大學敎員朱友漁博士演說（互相提携）大致謂現在爲競爭世界英國特爾文哲學家曾提倡競爭學說謂人無競爭之心則世界無進步後爲識者反對以爲人僅知競爭而無互相提携之心則世界必至滅亡如幼稚無長者之提携則焉能發育旣無發育則世上亦無所謂英雄異蹟耳由此觀之互相提携爲吾人不可少者也不但人類須互相提携即小至飛禽蟲蟻亦知互相提携然而互相提携須先由家庭着手蓋一國之存亡全賴家庭之興盛家庭之氣象新則國家之氣象亦新吾國民之家庭極重古禮如忠孝節義無不盡守惟以不能夫婦平等爲憾往往姑嫂妻媳仰給一人之撫養或爲夫長可逍遥於外而婦則苦工斗室以汗血金供其夫之揮霍且婚姻不能自由亦吾國家庭不興之原因夫婦旣隔膜愛情必不富愛情不富焉能永久相愛而互相提携耶若非公共事業之發達則又須賴社會之互相提携蓋一人之力終莫能勝十人之力今吾國之公共事業稍見發達矣惟不能互相提携所以不能高出歐美各國至於政府與人民亦須互相提携政府須恃人民之養給人民須恃政府之保護爲國民者又須以愛國心視爲第二生命蓋國民之愛國心彷彿軀殻與靈魂靈魂一失軀殻即至强亦無用矣今比利時雖爲德國所蹂躪行將滅亡然而歐美各國皆贊賞之以其人民愛國之重耳此次歐戰畢後將提倡萬國之互相提携計劃不以競爭爲目的但此可奇之議論基督敎已建倡於先矣然則欲家庭社會國家之發達亦惟賴國民之互相提携耳是晚德者甚衆全座絶無聲息可見朱博士偉論之感動矣演說畢由曹雪賡君稱述朱博士之要略并云互相提携爲造福國家之根本望諸君各相勉勵云云 
[學生會徵求會員近訊]  
　　寰球中國學生會本屆舉行第八次徵求大會以來瞬將一月成績頗爲優美徵求隊中人物如名譽團長蔡廷幹總團長錢新之副總團長聶管臣隊長朱友漁宋銘黄沈輔倫李登輝吳和士許兆豐曹錫賡孫粹存歐彬沈叔玉及杭州隊周靜涵北京隊劉大鈞天津隊章元善均係熱心社會者昨聞該會又有前廣東省長朱慶瀾允任第十三隊隊長力爲徵求云 
[中國科學社中國工程學會聯合年會記]  
　　中國科學社與工程學會此次在美開會結果頗佳茲由該兩社會駐滬會員交來開會記事閱之頗有趣味特爲照錄於下 
　　中國科學社之有常年會以民國五年秋始中國工程學會之常年會則自今秋始故此聯合年會在科學社爲第三次常年會而在中國工程學會則爲第一次常年會也到者五十四人假美國康乃耳大學校舍與其大同會所爲會址會期凡四日以民國七年八月三十日始九月二日终 
　　本記專爲報告兩學社社員以聯合年會之開會情形及過去一年之社務大要而作故記事從簡一切演說僅述大旨其詳當於科學月刋另載　 
　　八月三十日（星期五）會員註册以是日下午二時始先期到者二十餘人與繼續來者十餘人皆以是日下午在大同會所註册八時二十分開歡迎會是爲聯合年會之正式開幕主席者爲趙元任博士趙君先道歡迎辭次略述兩社之歷史與科學社常年會三年來之進步遂介紹康乃耳大學文科科長鐵勒敎授演說其演說大旨謂中國人最弱之點在輕科學西方人最强之點在重科學中國之進化離科學而獨行其極不能越希獵之範圍蓋同偏於形而上之學也然欲脫天然界之束縛役萬物服天行捨科學末由達西方科學進化不過近數十年事其源流因果可得而考也末復言偏重科學之弊人與物當並重乃爲眞文明演說畢主席請湯靄琳女士奏琴一曲旣終掌聲雷起女士謙謝不肯復奏次爲中國科學社社長社鴻雋致辭略言東西學術不同之點在一憑懸想一重歸納的方法中國科學社之設立實以矯正中國弱點今世强權即公理故救國當從昌明科學始末代科學社全體謝康乃耳大學與大同會襄助開會之盛誼繼爲中國工程學會會長陳體誠君致辭首述工程會成立之略史次言中國工商所以不振與科學敎育所以不興之故陳君退湯女士奏琴周若安女士唱歌歌竟主席介紹班斯敎授演說敎授爲大同會之會計亦爲始創建築此間大同會所者也其辭略謂今日得中國兩學社於此室開會使吾益覺此屋不虚築外國學生常生吾欽慕奮發之心以其志遠大也諸君能成科學社吾國學子能以科學進步爲念者少矣敎授辭畢已夜十時五十分主席遂宣告閉會請會員與來賓進冰食盡談笑之歡 
[紅會赴紹醫隊之續報]  
　　中國紅十字會赴紹醫隊曹文貴等昨致沈仲禮會長函云醫隊抵崧時已有鮑君函吾一切諒早達鑒茲於二十四日文貴與屠子香君往上虞縣請知事袁堯村行文佈告救疫臨時醫院暫設崧鎭義學内送診給藥不取分文一面通告縣屬東南北各區調查有疫之處立即報告本會醫隊前往救治並請各鄉自治會派人勸講善後衛生之法以期一律肅淸不留後患爲宗旨今將崧鎭自治會坐辦兪怡園君之痰封送由民局寄奉請爲查騐因兪君亦患時症頭痛發熱吟嗽目下頭痛發熱已退而吟嗽痰多精神憊乏類成肺癆崧鎭之四鄉於上月下旬至本月上旬斃命最多據棺木舖道士兩方面云丹餘之間患疫死者二千以外此指上虞西鄉崧鎭區域而言其南鄉時症亦盛現正在調查候得實情再行奉達二十四二十五兩日此間臨時醫院共診一百四十餘號内中以頭痛寒熱胸悶痢疾爲最多皆可望治愈區域以外不來醫者死亡之數亦已大减近日所患時症之人其勢亦稍緩不似從前之急不及醫無從救藥耳考察今年之時症發生乃由天久不雨空氣乾燥而又悶熱貧苦之人炎天烈日之下赤身躍入曬熱之濁水河浜中浸洗受毒夜臥露天飮食不潔因而受疫所以貧民之死亡者爲多數凡一人一家患疫之後又有蚊蠅之傳染更有病者穢物洗於河内鄰家即於此種毒水内淘米洗菜因而傅染者亦屬不少現在天氣漸冷河内海水流通蚊蠅漸少傳染之媒介旣去病症亦漸稀少矣善後之法須將尸棺設法理葬以免穢氣傳染庶易肅淸謹此奉告 
[英屬招募華工近訊]  
　　駐滬英屬招募華工辦事處前接巴斯勒等廠來電囑令添招華工千名曾經派人在滬漢兩地陸續招募其頭批業已出發餘俟續運經紀前報茲悉該辦事處自據漢口招工員將應募工匠譯員等二百四十二人運送到中後因添招工廠需用甚急故由主任洋員將滬地所招合格之二百七十一人連同漢地所招計共五百十三名於前日商由招商局新寗新康兩輪於開赴香港班期遣令該工匠譯員等乘搭赴港然後轉乘公司輪船前往目的地並聞下月三四號尚有在漢應招工匠二百數十名來滬會同本埠所招者亦有二百餘名同乘某公司船由滬直達小亞細亞巴斯勒等埠運送各工廠故連日該辦事處對於考騐身體藝術及給發起程工資等手續異常忙碌云 
[財政廳注意畝捐]  
　　上海縣知事公署近奉江蘇財政廳第二三八九號通令云案照蘇省地丁項下帶收二分畝捐先後奉准撥充水利用途由運河工程局曁江南水利局分籌支配自五年分起各縣徵起捐數概不報解廳署前經通飭查明收數按旬造報而遵辦者甚屬寥寥以致某縣某年畝捐已徵若干已解若干尚欠若干本廳無從查核合亟令仰該知事遵照迅將五六兩年捐欵截至本年九月底止徵解存欠各數查開淸摺限文到五日内具復亟待彚核母得違延此外四年分畝捐尾欠有應歸本廳列收者亦速淸出掃解並即知照 
[燈塔公物失竊之查緝]  
　　江海關馮監督昨致海軍司令公署曁吳淞水警第一廳温廳長公函云據本關流星船主報告該巡船近自外海巡察燈塔回滬駛經崇明縣白節山時查見該處燈塔旁存放物件小屋屋門被人打毁屋内所儲繩索電線盡行偷去聲請核辦前來查該燈塔孤懸海外爲航行警浮關係重大祇有漁户人等往來其間情形至爲緊要除咨行地方官嚴查務獲外相應函達請飭各艦巡嚴密巡查至級公誼 
[電請接護赴京德僑]  
　　盧護軍使交涉員昨致江蘇李督軍齊省長徐州張鎭守使段道尹北京陸軍内務兩部京兆尹電云接杭州楊督軍齊省長廻電開莫干山德僑北哈格又沙木羅浮及妻女各一經内務部核准移居北京本日由杭乘車赴滬宥日由滬乘車赴寗經津浦路北上請查照飭知沿途軍警照章接護等因該德人業已由杭到滬乘車北上除電經過各處沿途接洽辦理外合行電請照章接護云云 
[奥僑由潯來滬]  
　　奥人立敦白（譯音）向居九江茲欲移居上海報由該管荷總領事照會駐滬交涉公署保護現悉該奥人已由九江乘坐江華輪船於昨午抵滬上海縣公署特派偵探前往碼頭迎護送請交涉公署妥爲安揷 
[新監獄工程繼續進行]  
　　上海地方監獄原設於本城老縣前其中並附設陸軍監獄近因老縣前一帶房屋地基經官產處賣於興市公司故該監獄應遷往他處典獄長敖雲亭曾奉省令在本邑西鄉漕河涇鎭購地數十畝建造新監獄預備遷移自今春雇匠建造迄今工程業已過半嗣因省欵支絀工程延不進行但興市公司業已一再催遷故敖典獄長據情詳請省長撥欵以便新監獄趕速竣工經齊省長與高等廳往返函商之後復於前日派令委員須某來申與敖典獄長接洽同詣漕河涇工程處察勘一過飭匠急速完工云 
[兩警佐布置冬防]  
　　淞滬警察廳一區二分所王淸和二區一分所馬鳳山兩警佐各奉徐廳長令飭舉辦冬防並將所轄區域如何布置造册呈報即經王馬兩警佐查得九畝地與勸業場民國路新北門一帶各支路均應加派雙崗業於昨日分别造册呈復徐廳長請爲核示矣 
 
 

Page 11

 
 
[閩省病兵遣回原籍]  
　　閩省患病兵士李得標等十二人由閩來滬請求護軍 
使署遣回原籍昨經盧護軍使令由憲兵營代購船票十二張押乘輪船送往南京轉送徐州遣散 
[第二紗廠女工罷工紀]  
　　楊樹浦路上海第二紗廠布機房女工三百餘人近聞洋東將定取締辦法如各女工停工不到即將替工之人補作常工故於前日午後互相集議後一律罷工出廠昨日淸晨該女工等復麕集於廠門外喧鬧不已經該廠主用電話通知楊樹浦捕房捕頭强生飭令華探目陳銀松與一百八十二號西探率同季立仁程明德李和卿蔣阿二等通班探捕馳往彈壓並向各女工善言開導始各散去 
[石路烟紙店被刧]  
　　前晚十句餘鐘突有四人至公共租界福建路（即石路）三百二十六號門牌某烟紙店一人在櫃前把風餘者躍入店堂各出利刃向店夥學徒人等嚇禁聲張將賬檯上大洋八元鈔票六元小洋二百五十九角銅元一千五百枚一併攫取分投逃逸當經五百四十六號八百四十八號兩華捕瞥見即與包探湯榮生尾隨追捕拘獲朱大一名搜出利刃兩柄銅元數百枚拘入捕房昨晨解送公共公堂經王襄讞與美副領事德君會訊當由一百八十四號西探開納上堂禀明前情並請展期并審以便緝拿同黨到案併究中西官判朱大押候查緝逸盗原贓到案於下星期二再行訊核 
[貨船被擱傾覆]  
　　前晚七時新閘橋堍南翔航船埠頭阿和尚之船由滬開行載有靛靑麫粉南北雜貨共値萬餘金當解纜時船身擱在河底石塊之上（此項石塊係舊新閘橋之椿基未經起盡者）船夥等用力猛推以致船即覆没船中人均經救起未致傷命昨已撈獲麫粉雜貨數十件所受損失聞頗不少云 
[食鹽越界侵銷]  
　　上南川鹽公堂前與北市公茂鹽棧訂立合同租界方面食鹽歸公茂認銷在案前日午後公茂鹽棧稽查劉經譽在十六舗橋查見小車四輛推運食鹽五六十包一車已經行致租界三車尚在橋面劉即上前查問詎車夫與押運之人均棄車抛鹽而逃劉俟良久無人顧問遂雇人代運至第一區警署陳明前情趙署長飭送警廳司法科核奪昨日經鹽運副使及蘇屬緝私第二營薛營長得悉當即派員前往查詢事實以憑核辦 
[聖經學校師生之聯絡]  
　　四川路靑年會聖經學校本學期開課以來成人部報名者計有一百五十餘人頗頗發達已上課四星期開敎員會二次惟此期内除照例授課外敎員與學生極少接談之時主任鈕立卿君有見於此故特定於今晚即三十號八時就各敎員寓所開敎員家庭交誼會邀集學生赴會以連絡師生感情而於校務亦可更期進步云 
[麩業公會循例開會]  
　　南市麩業公會岐秀堂前日因新麥上市循例開會一次研究營業狀况上午十時開會到者四十餘家正會長趙茂華副會長沈春江等亦均蒞會由文牘莊曜初報告舊曆本年正月起九月止之銷數共計大包二十五萬六千九百九十七包小包三十一萬八千八百三十包繼由各會員互相陳述營業上一切經過情形至午刻散會 
[菉筍公所開會記]  
　　菉筍同業領袖因現届冬貨笋乾上市惟本年中秋節後銀根奇緊且閩省產地又遭兵燹收成大爲减色而同業中舊曆七月份之貨欵至今尚未結淸是以邀集同業各行在靑雲堂公所開會議定辦法如同業有被客家拖欠於七月份應付之欵尚未結淸者務於九月底一律掃數歸償逾期不付惟有報告公所通知同業一律拒絶定貨不與交易衆皆贊成遂决定實行 
[緝私營長之賞罰]  
　　蘇屬緝私第二營薛營長昨日令行所部各隊文二照得是非混雖中材亦甘自暴棄賞罰明即下愚亦爭思奮勉本營長任事伊始即通知蘇屬緝務弊混已達極點非施根本救治實無以杜私銷而暢官引爰於查防之時每到一處必傳集正副隊長船長兵夫等剴切諭以身爲緝私官兵均應顧名思議認眞嚴緝以盡厥職旣不准勾通私梟得利朋分更不准收納私賄縱放使逃誠以緝私通私罪在加等國法森嚴理無幸免自今日始與各官兵相約從前之或纯或疵概置不論以後之信賞必罰斷在實行本營長言之諄諄初不料隊長船長竟有廳之藐藐者查有第一隊隊長王廷珍第二隊隊長王錦鑄膽敢巧立名目私收邵依仁之捐欵洋一百二十元擅行均分任令魚船夾帶之葷鹽公然在大關橋一帶包卸走漏本營研訊明確後曾經呈奉統領發交執法官依法判决王廷珍王錦鑄免去緝私營隊長本職各處五等有期徒刑五個月並各科罰金九十元以示懲戒此外尚有船長因通賄而得官隊長因 
得賄而鬻差以及暗受小賄包率縱放各庸劣不職之員俱經本營長一律呈奉批准撤差另委賢員接充所有勤愼從公歷著勞效者如第五隊隊長沈增祥已經呈奉准調升第二隊隊長第一隊副隊長張秉月奉准提升該隊正隊長第一隊五號船長陳雪甫奉准提升該隊副隊長第一隊二號巡船舵兵宋得標奉准提升該隊八號船長第二隊一號巡船舵兵周國安奉准提升第二隊十號船長第五隊八號巡船正兵趙得勝奉准提升該隊七號船長各在案誠恐各隊長船長以及頭舵兵夫未能週知合亟令行仰即一體俱知可法可戒自爲審擇勿得自貽伊戚是爲至要切切此令 
[三誌李春來之債務]  
　　昇平舞臺按目頭目王春生前延達商律師代表至法公堂控告經理李春來不還按目押櫃及借欵共計洋二千三百元請求追繳李亦延賚美律師到案代辯判候核奪在案昨又傳訊據被告賚美律師聲稱該舞臺係由王玉山林長生兩人發起開設後因意見不合是以推舉李春來張順全兩人爲經理共有四十二股李個人名下得有八股開設以後爲日未久虧去洋三千餘元所以按目押櫃亦係虧本墊去閉歇後被告即至大世界演唱訂立合同後由原告至大世界向被告索取被告當時承認伊名下得八股及借洋三百凶共認還洋一千餘元情願出立摺據每月拔還二百元原告已經允從不知如何反悔又至捕房以刑事具控將李拘案大世界因被告業已涉訟遂將合同取消况被告並無避匿情事豈能以刑事具控應請堂上察核原告律師稱原告所存被告處之押櫃照例不能私用詎被告竟擅自用去及至閉歇後理應如數歸還乃被告與張順全非但不還且又不别而行故以刑事具控仍請堂上訊追並由王春生聲稱李雖允每月拔還二百元祗認共還一千元商人故此不允中西讞員以李旣爲經理應負責任判令退去候再覆訊核奪 
[第一次攤派晉泰債欵]  
　　王友松等四十六户舉王叔炎爲代表控晉泰典主王範吾執事王遠堂等倒欠存欵並往來銀兩共本利銀九萬數千兩一案前經地方審判廳訊明判决因王範吾並不到案將王遠堂收押限繳在案茲悉此案閱時已久王範吾仍不到案王遠堂挺押不理但各債權人屢次催王代表續行催追茲經該代表禀由陸審廳長商准上海縣沈知事將晉泰典劃存典業公所之架本銀兩除扣還公欵外其餘准送審判廳支配陸廳長遂提出銀二萬兩交與王代表領去按成先行分給各債權人其餘欠欵再行補提王範吾等到案追繳昨日該代表知照各債權人並單獨起訴之傅子鶴與婦人黄張氏等當即前往事務所將領欵先行攤派云 
[狎客大鬧妓院]  
　　西棋盤街十七號門牌么二妓院妓女情花之狎客董長才劉裕田不知何故突於前晚糾合十餘人擁至該妓院内向鴇婦陳氏尋釁搗毁雜珠並將門首所懸之妓女牌子十八塊除去當被該鴇報由總巡捕房飭探將董劉兩人於昨日拘解公共公堂經中西官訊據陳鴇聲稱被告董長才於上節積欠情花局賬向索懐恨昨晚糾衆到來吵鬧請爲訊究質之董劉兩人同延律師到堂代辯中西官判兩被告各罰洋二十元充公以儆 
[並無逼娼證據]  
　　老閘捕房聞得山東路三百三十六號門牌雉妓院鴇婦曹媛媛收買十六歲良家女子王雅芳有逼令爲娼情事當派包探將曹鴇與王女一併拘解公共公堂訊判曹鴇存洋一百元保出王女暫留濟良所候核在案昨晨又經捕房將曹鴇與王女解廨復訊據王雅芳供稱父母均已故世於今年六月間被人賣於被告處學習彈唱求恩超豁質之曹媛媛延博良律師到堂代辯中西官以曹鴇並無逼娼證據判令開釋王雅芳發濟良所留養 
[藥店不戒於火]  
　　昨日下午五點二十分時法新租界愷自邇路新首安里口同仁堂藥材店樓上不知如何起火殃及貼鄰合珍居炒麵店及首安里過街樓等後由捕房飭探前往將該店主帶入捕房聽候查明起火情由再行核奪 
[護軍使壽辰之熱鬧]  
　　昨日（二十九號）爲松滬盧護軍使壽辰除蘇浙各機關均派員祝嘏外本埠軍警行政紳商各機關無不前往祝賀滬海道屬各縣知事亦間有到者該署陳設壽堂招待來賓非常熱鬧壽筵共數十席並佐以軍樂惜入暮天忽下雨賀客散時不免冒雨而歸也 
[誘拐女防之指控]  
　　新閘梅白格路三德里居户徐禮忠指控陳維忠誘拐伊家十一歲女孩小丫頭等情昨晨由捕將陳拘解公共公堂經中西官訊供一過判陳押候查明再核 
[馬車撞傷行人]  
　　昨日上午十一時許某號馬車駛經南京路勞合路口將寗波人羅中德撞跌碾斷右腿骨倒地不起由老閘捕房五十號印捕到來將馬車帶入捕房一面將羅中德車送仁濟醫院旋持西醫所簽傷單歸報捕頭候核 
[木匠失足跌傷]  
　　公共租界大馬路裘天寳銀樓現雇瑞記木作修建房屋昨有木匠施小狗於工作時由高失足墜下跌傷頭部由老閘捕房二百五十四號華捕雇車送入仁濟醫院醫治 
[婦人吞烟自盡]  
　　新閘橋北長興里五十七號門牌揚州婦人徐楊氏因乃夫不顧家用時相反目於昨日潛吞生烟旋經其夫徐長生察悉趕即送往仁濟醫院救治業已不及旋即殞命經其夫將屍舁歸備棺收殮 
[奮勇捕匪之奬勵]  
　　趙慶榮前晚在法新租界芝蘭里内搶取婦人朱李氏手上所戴之金鐲一只圖逸該氏大聲喊捕即經旁人劉根壽蔣阿福兩人帮同追捕詎趙突出利刃將劉頭額戳傷後由巡捕到來帮同將趙拘入捕房昨解法公堂先由原告禀明被搶情形請爲訊究繼據見證劉根壽蔣阿福稱民人等住在文安坊内是晚聞該氏大聲喊捕當即上前帮同拘獲詎被戳傷頭部且又咬傷臂膊求究詰之趙供認搶飾行兇不諱中西官判趙押西牢一年期滿永遠逐出租界贓給原告領去並以兩見證帮同追獲匪徒奮勇可嘉當堂奬勵數語而退 
[毆傷婦人之聲辯]  
　　錢陳氏昨至法公堂控稱日前淸晨被鄰居趙文慶無端行兇以致受傷幸有巡捕到來將趙拘獲現在婦人傷勢已痊請求訊究趙文慶供因陳氏於淸晨將糞桶置在民人門口民人善言囑伊將桶搬去詎原告非但不聽反持糞帚向民人行兇故此憤恨回擊誤傷是實中西官判罰洋五元充公另賠原告損失洋五元了事 
[寓客病斃續誌]  
　　滬南十六舗福美里老爱如客棧内寓客台州人錢明才因病逝世當經該棧夥王慶餘偕尸友黄常珍報告第一區警署並電招尸屬來滬已紀昨報茲悉昨日尸親未到是以由十六舗地甲偕黄赴地方檢察廳報請相騐午後四時林廳長委任檢察官毛檢騐員蒞棧先向該地甲及棧夥訊問一過然後騐得該尸年約四十餘歲委係因病身死並無别故因尸屬尚未到滬飭黄代爲棺殮取具切結存查 
[黄浦江中之竊案]  
　　北市茂生洋行前日雇船户周其桂倪生林倪囝囝等駁船三艘儎運鋼條五十三梱詎該船户等本與竊賊陳德標同黨裝貨後即通知陳德標糾合羽黨張雲林陸春夫李月生等駕舟到來竊取鋼條一百二十六條計値銀六七百兩事爲水巡捕房探目何阿春查悉立率探夥駕舟駛往拘拿陳匪知事敗露急雇張鶴福之杉板船逃逸何探目當將張雲林陸春夫李月生周其桂倪生林倪囝囝等一併拘獲連贓解入捕房嗣又將杉板船户張鶴福拘入捕房經梅捕頭詰訊張雲林等六人均供認行竊不諱並稱係由在逃之陳德標主使民等皆曾拜陳爲老師得贓變價後某人應分若干均憑陳分派云云質之張鶴福供稱撑駕杉板船爲生今日載陳德標至浦東其昌棧登岸餘事不知梅捕頭除將原贓給予祥藏洋行具領外立即備文飭探將張雲林等六人連同張鶴福一併押送地方檢察廳昨經檢察官預審之下判令分别收押候緝拿在逃之陳德標到案再行訊究 
[婦人被人毆傷]  
　　住居閘北四區二分所轄境十五間地方之江北婦人李孫氏日前門前曬晾布衫一件被人竊去據其隣居滕姓婦人言適有拾荒小孩經過此處情有可疑等語詎此語被拾荒孩王鳳雲所聞歸告其兄王鳳年趕來將滕婦痛毆受傷甚重旋由李孫氏喚到巡警將王拘獲連同受傷人一併轉解司法科段科員命將王收押候辦滕婦送醫院請爲療治 
[介紹新刋]  
　　商務印書館英語週刋第一百六十一期業已出版昨承以一册見貽書此誌謝并爲介紹 
中華職業敎育社通訊 
[職業敎育出版]  
　　敝社以對於職業敎育之正當解釋尚未勒爲專書以貢獻於敎育界故新近特將美國施訥金登Snedden博士所著職業敎育問題TheProblcmofVocntionalKdncation一書輯譯爲華文名曰職業敎育施訥登博士在加崙比亞Columbia大學講職業敎育名聞全國馬薩區賽刺省MascaCbueltsI當道旣立設施職業敎育之新計畫遂聘博士爲敎育司長經營策畫三年成效大著辭職回大學任敎授故其言根據學理而兼經騐原本於一九一○年出版後即風行全國其價値之重要可想茲由徐君甘棠節要草譯經蔣夢麐博士審訂黄君炎培沈君恩孚顧君樹森參酌國情略加增損俾研究職業敎育者有所依據全書凡分十七節琜附各國職業敎育在學制上之位置圖吾國現行學制中設立職業敎育之位置圖各一幅尤足以資參考業已出版每册售銀一角 
來函 
[民國六年郵政事務記述（二續）]  
　　山東夏季復辟並因此而軍隊由内地撤回致使本省各地之翦徑匪氛復行熾盛郵件每於中途被刦單縣城陽兩局亦經被掠至其經濟情形已由上年擾亂之中於年首徐徐平復乾今則益見不佳是年天旱小麥失收其後隨以近德州之運河水漲遂成爲數年來山東未見極劇之水患其在德州附近津浦鐵路交通阻斷而與直隷各地方之郵務交通係以船班維持至在山東招募華工甚速者係賴郵務之便利此項舉動須經傳布且各華工多自遠村而至今旣有郵務之便利一面可將通告傳達華工一面華工内附　票之信函得以投遞是以招募及郵遞事務雙方均見踴躍尤以滙票營業爲獨多 
　　東三省查政治之變更歐洲之大戰及俄國之革命匪徒之搶刦以及前所未有國外貨幣之起落無常在在不寗狀况致碍本區郵務之擴張惟郵務辦公事荗計有多數部分顯見加增俄政府禁輸商品包裹入境致阻包裹之進步夏季南滿東淸兩鐵路列車上之郵件專欄不敷因致包裹堆積於奉天寛城子哈爾濱者以千百計其堆積之時期甚久迫得對於包裹之收寄特行予以限制其在黑龍江松花江之郵班因水淺　開辦甚遲旋因罷市及船夫失意遂復解體東平縣及朝陽鎭兩局遭火焚燬張家灣則有匪徒攻刦該郵局長爲匪戕害景星鎭則有蒙匪侵入該處郵寄代辦所一併被掠總之黑龍江省及沿東淸鐵路一帶之郵務極爲俄國革命及盧布跌價二事所妨碍此二事中俄人民深感痛苦四川本省爭雄之軍事相續不停至本年而蔓延已達於從未經見之極點上年雲貴軍隊侵入四川至本年四月間成都發見戰事係由侵入之軍與川軍激戰三日滇軍甫行撤退損失生命財產無算而無家可歸者約一萬五千家叙州府一處即成爲雲南軍將來軍事行動之根據　該軍因將所有通至該處各要道之地方均行佔領其在成都附近一帶地方除近於西北區域不計外現時尚爲桂軍所守而在各處則有盗刦横行七月初復辟問題成爲再戰之緣由川桂兩軍開戰十二日之久致將成都全城毁損八分之一所失生命以數千計旋將戰事展至全省是以無地不受軍務之影響開往四川維持中央政府威力之北軍與四川某某營之叛兵决定作爲南北之戰於是戰事繼續無已雲南四川兩軍佔據重慶即爲此役之一端所有商務之阻礙以及前所未有之水災並人民所受之痛苦均爲郵務營業之障害然而郵務天然之增進其成績顯係超過往年雖各項郵件改由開銷較鉅之路途運送用欵因之增加而郵局經濟以及他項情形仍見興旺特運送郵件任在何時縱得兵士保護往往亦仍有被刦之情事致使進出包裹郵件總包難免時遇耽延所可異者惟未完全阻斷而已維時往來運貨得有安然無恙之機者郵局直爲唯一之機關是以郵局經辦之包裹亦得因是而增益 
　　湖南是區開年以來全省均在不靖之中且伏於戒嚴之下遂致各局均有檢查郵件之舉十月將盡搶刦已成爲流行及至十一月間長沙城内不法之暴行乃延至一星期之外其在保慶及永豐郵局曾被刦掠公欵旣被刦去至局中職役之物亦均失落代辦所之被掠被毁者約二十處郵差被刦之案計有四起自十一月以來經沅江以達貴州之包裹船班因有搶刦之匪滋擾於洪江沅江鎭遠之間遂致予以停止而往來貴州之包裹因即改爲經由重慶取道四川夏季水災區域甚廣五穀之收穫已爲所毁人民困苦異常進至湖南本地官銀行之鈔票按其票面價額竟跌至三分之一之譜 
　　江蘇本區之結果繼續進益惟因逼於國内之失序以及國外之戰爭致使進步限於緩慢倘在常年定可如其所期而在津浦路上因運兵隊甚或用爲兵房曾將列車並鐵路所用之各種車輛予以徵用並不預先通知於是該路之定期交通大受影響（未完） 
[上海奥僑商業聯合會章程]  
　　第一章總綱 
第一條　本會爲上海粤僑商界所組織故定名曰上海粤僑商業聯合會 
第二條　本本以聯絡鄉情研究商務固結國體雜持公益爲宗旨 
第三條　本會旣名爲商業聯合會凡我會員均可隨時到會以考鏡商業之盛虚市情之消長平時則交換智識進步改良有事則休戚相關守望相助羣策羣力以圖商業上之公共福利 
第四條　本會爲排難解紛之義務如會員有因商務交涉或意見爭執得請本會理處以釋爭端而敦睦誼 
第五條　凡入本會之各公司行號工界及各業或因商業上受人牽累或因公事上受人傾陷如會員個人或有無率被人寃抑奉會同人當協力維持同爲輔助以伸公理而盡同舟之誼 
第六條　凡人本會之各公司行號工界及各業或因同行中行規之爭執或因與本會内不同行之行號交涉及與外帮因商業上之交涉本會應秉公出爲排解以期息事寧人 
第七條　本會設事務所於上海江西路恒安里一百八十一二號門牌第二章　會員資格 
第八條　會員共分三項（甲）普通會員無論爲字號爲洋行爲公司爲工業及各業無分府縣界凡我同鄉爲正當之營業遵本會之章程由本會會員二人介紹經常會投黑白球通過公衆認可者皆可爲本會會員（乙）代有會員凡粤僑各公司行號及無踰各業遵本會章程由本會代表會員一人介紹經常會投黑白珠通過公衆認杏得得舉代表爲本會會員（丙）名譽會員凡熱心同志捐助鉅欵或產業以充經費者或富有商業上學識經騐由本會聘爲顧問者 
　　第九條　會員入會之後如查有品行不端或倍本本名義而行範圍以外之事於本會名譽有碭者得有會董五人會員二十人以上報告會長經常會通過後函知本人將名取銷若會員自請出會者須以正式書函通告本會 
　　第三章會員之義務權利 
第十條　會員有輔助本會發達及缴納會費之義務 
第十一條　會員有擔任本會職員之義務 
第十二條　會員有選舉被選舉之權 
第十三條　會員有提議評議之權 
　　第四章　職員 
第十四條　正會長一人主持會務副會長二人輔助正會長辦理會務如正會長缺席時副副長得代理其職權 
第十五條　會董三十三人内舉財政會董四人四季輪管公箱（管箱章程另訂之）幹事員無定額察看情形隨時酌定（會董三十三人正副會長在内） 
第十六條　會計員一人管理會中日用收支賬目及庶務帮抄寫等事須有妥人擔保 
　　第五章選舉 
第十七條　正副會長會董財政會董各職員每届開常年大會時由會員投票選舉一年一任連舉連任（選舉章程另訂之） 
　　第六章經費 
第十八條　凡熱心同志欲入本會者皆有捐納本會基本金之義務無論多寡均所歡迎捐欵在一百元以上者照第八條丙項所規定推爲名譽會員 
第十九條　行號公司每年納會費洋十二元會員每年納會費洋六元定額之外如有樂加者尤見熱心 
第二十條　會員入會後三個月内仍不繳納會費及欠交交費過期三個月仍不見付者應致函催收如過半年再不繳即將其名註銷但因事離滬經知照本會者不在此限應俟回滬時再將會費補繳 
第二十一條人本會開辦伊始收支多寡遽難確定倘荷各同志大力捐輸或籌有的欵即擬購地建築以垂久遠俟歲入充裕確有餘積當察酌情形次第舉辦一切公益 
　　第七章　會期 
第二十二條　大會每年一次以夏曆正月第四星期日舉行之大會之日報告上年會務及收支欵項懲議應興應革事宜并選舉職員 
第二十三條人臨時會遇有特别事件由會長或會董五人以上及會員二十人以上之提議得邀集開會 
第二十四條　常會每逢星期四下午八時舉行（會議章程另訂之）　　第八章　附則 
第二十五條　本會事所大小賭博一概永禁并不得摺致妓女 
第二十六條　本章程自宣佈之日起發生效力如有應須修改應有會員二十人以上之提議經大會多數通過得修改之 
雜評二 
[華僑之汽船公司（訥）]  
　　所謂商戰者必有戰之武噐試問中國將以何者爲武器乎整理工商業之機關團體猶戰之訓練軍隊也計劃工商實業之進步猶戰之製造槍礮也預謀航行權利之發展猶戰之擴張運輸交通也我國商戰之武器亟應籌備而均未見其有所設施今華僑汽船公司之設其殆爲籌備武噐之一端乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[機器說] [  琴魂]  
　　機器可造物也目今機器盛興幾無物不用機器然此特有形之機器耳雖婦孺皆能辨之若有名非機器其製造能力且大於機器者則機器之用誠廣了故鴉片者造窮之機器也妓女者造病之機器也庸醫者造死人之機器也雀牌者造喪家之機器也編輯黑幕諸君才造盗造淫之機器也主戰諸君者造貧造弱造刦掠姦淫造鰥寡孤獨至大之機器也若金錢則更造種種機器中之機器也 
老申報 
[印度異人記上（見光緒十四年六月三十日）]  
　　印度有異人焉其生也不知其何年其死也不知其何日其來也不知其何處其去也不知其何方其事跡之怪怪奇奇實有人目所未見耳所未聞者噫是殆鍊形之士乎近閱歐洲報載有某英人來稿一則稱述異人之事甚奇據言某於十四年前往印度地方遊歷凡該處之士君子多與之遊有一友係印度部民固年疝有德者流閱歷甚深見識甚廣因與爲友常與談論天下事一日友突如其來怱怱而言曰有一異事君願聞之否緣近有一異人新到本境不知其從何而至且不知其歲幾何想與靑山同壽矣其人善死死而復活活而復死曾無已時今其人已算定死於本城君其欲觀其死葬以及復活否某聞之念天下之奇安有奇至於此諒爲無稽之語然旣有是說亦不可不一往觀之因曰旣有此異余深願得一見之不知君肯爲余介紹否曰是何難今其人所定死期仍未能屆乘其未死與之結識得以暢談今古何如某喜極因偕往訪焉旣至見其人貌古樸望之似四十許人身甚壯頂踵不留毫髮目灼灼有異光因與之言詎異人英語甚精無煩通事以爲代達因與閒談瑣事友乃附耳而言曰君可問上古大水陸沉時事抑部印度開闢情形某聞之不禁惘惘不知所爲以爲人縱爱神安知數千年前之事因爲問及里士斯沙之事其事在一千五百零三年時迄今已將四百年矣異人聞問乃一一縷陳并言此事當日余曾在場但其中情形後人所傳者因世遠年湮故不無有稍歧之矣某聞語益詫異不勝因又問勿里文仰事按勿里文仰乃美國人數十年前曾奉美廷委爲猶打地方總督自創模文教稱爲聖人雖仍奉美之正朔然自主其敎美亦不敢爲之過問固亦一時之雄也某以此事爲問異人曰此事亦嘗聞之惜道阻且長當日尚未與其人會晤也某復與論吉里付爵臣在印度所行之事言之娓娓其語甚詳且言吉爵當日在印之時與之往來甚稔云嗣某與談印度當日情形異人曰當日西人在馬打刺士第一次登岸時余曾目覩也所言之事多非人間語談未久某即興辭而出沿途思索摇摇如懸旌念天下之奇何至於此 
雜錄 
[鷄病及治法] [  赤霞]  
　　鷄體鷄舍一不淸潔均足以引起害蟲之發生使飼育者而不善爲治療輕則羸弱疲敝難於茁壯或失產卵力徒費餌料甚者須臾倒斃垂成之功化歸烏有其有關於養鷄家前途之利害實匪淺鮮曩見某君之鷄病治法因連類述之以備實騐家臨時對症之需焉 
（一）疹癬病此病由於鷄體寄生一種害蟲而起多發於鷄冠及脚部罹此病者肉冠發白色斑點叚叚腫脹搔之則生惡臭鷄之自身覺非常痛癢治療法（一）先以水洗滌患部次塗抹水銀軟膏（二）以温湯洗患部後溶昇汞一分於酒精二十分中而塗之（三）溶藥石鹼於温湯注入病鷄患部而以刷子充分摩擦之（四）以硫黄華二分炭酸加里二分豕脂八分混成軟膏塗諸患部 
　　（二）張嘴病此病由於寄生淡赤色之小蟲而起初時羣生於鷄之咽喉漸侵入氣管病鷄因而時時張嘴作嘔吐狀食慾衰減繼則顆粒不進而斃治療法（一）取鵝或鶩小羽之尖端五六分浸於石腦油或的列並油中靜張鷄口入毛而左右迴旋之徐徐引出則寄生之小蟲隨之而出因以死亡惟是法非有熟練之技術者不能（二）置純石炭酸少許於金屬皿中下燻以火使發白色濃烟次引鷄頭部呼吸其上小時蟲即死滅過久則鷄頗危險（三）如上法以烟草燻蒸之（四）内服以樟腦的列並油少量（五）以浸有哥羅仿謨麻醉劑小布置於鷄之鼻孔旁嗅之使失知覺然後切開氣管除去病蟲此法亦頗難能也 
　　（三）羽蟲舍内鷄糞之堆積運動塲之不潔其結果皆足以發生此病此蟲形小如虱患者異常苦悶肉冠萎縮失其鮮紅色雌鷄則停止產卵治療法（一）夜間鷄立塒木可灑除蟲菊粉少許於鷄脊羽虱即死如一次未凈可繼續行之（二）以噴霧器祺石油於羽毛之内部驅除亦效 
　　（四）縧蟲凡鷄寄生此細長之縧蟲者感覺遲鈍體軀衰弱亦有因而下痢者在雌鷄必失其產卵力治療法（一）混少量硫黄於餌料并飮以喜馬西油（二）以新鮮檳榔子末三瓦與牛酪混爲丸藥給與之 
　　（五）華苦謨此蟲亦由鷄舍運動塲之不潔而生患者衰弱苦悶又能誘起各種病害治療法（一）同治羽虱條（二）發生此蟲之鷄舍防除之法頗不可緩可置若干兩硫黄華於鍋中燒成白烟移入舍内則潛伏於間隙之蟲無不聞氣而斃（三）以石炭酸石灰灰乳烟草汁洗滌舍内亦可减輕蟲害而 
舍内之蠅類能盡行燒棄則尤佳 
[世界小新聞] [  日新]  
　　蟻災墨西哥附近海中之小島上於今歲八月中發現一奇異之災害有數千億兆之巨蟻自山巔而下蟻之大身長可達半寸許所過之路一切細小之植物一掃而空即飛禽走獸之止於路者不及遲避亦遭毒害人民受累不淺圃中蔬菜皆被食盡一入家中則尤患不忍言凡衣服器具食物無不有蟻并常齧人以至居處不安無不畏之如虎乃點火於路阻其進行蟻則繞道以進人民其有遷徙以避之者若逢小河則前驅者投入河内填成可通行之路後者蹈之而過源源而來不見其少一般人民束手無策後經大雨盡被驅入海中其患始絶 
[家庭常議]  
　　避油漆氣凡房屋器血新經油漆者其氣難聞將菉豆煮滚取器黨之其氣漸收或以菉豆汁洗之更妙 
　　去黑跡法墨汚綢綾皮棉衣服者滑石爲極細末和水調上乾即掃去自除或用赤石末更妙 
　　墨污紙絹書畫者燈草水浣又方硼砂一錢百草霜二分明礬五分用鷄蛋一個去黄留白將藥爲末調和裝入鷄蛋内晒乾用時塗字背面待半乾用指輕彈墨自落[  王大年]  
　　藏扁豆法扁豆一物生植甚易人家每人少若食之不盡不可棄之可置之鍋中置水少許煮之至沸再從鍋中取出晒乾置罐中雖藏至冬日可不壞用以和肉煮之色美味佳與鮮者無異[  王大年]  
益智新畫 
八万像圀字 
小說 
[偵探奇遇] [  常覺覺迷同譯]  
　　女郎曰露西亦嫻繪事嘗在美術院中與予並坐臨畫因而相識賽鷹曰然則汝當稔露西身世矣願舉以告我女郎曰否吾人雖則並坐一起實則未嘗交談遑論身世賽鷹曰奇哉汝儕年齡相若又爲同志何乃落寞纛此女郎曰是則咎不在予蓋露西性至乖戾不肯近人至院以後從未與人一爲周旋故吾人每日相見乃遂未嘗相稔賽鷹曰汝嘗聞人述其身世乎女郎曰無人述之故其姓氏予且未知至於露西之名亦但聞諸女傭口耳賽鷹曰汝視露西景况亦富有乎女郎曰是殊未必曰除女傭之外亦有他人過訪歟曰無之而予視女傭且非已雇蓋其窘困之狀與予不相上下不類雇有傭媪也賽鷹聞語頻點其首旣而曰汝何名哉女郎曰予名薏瑟賽鷹曰恕予予因親信汝之故敢叩尊　女郎曰謝君賽鷹遂曰實告汝予此次遠涉重洋至此者實即爲覔此畫中人後裔耳女郎曰我料當不致有誤君但覔露西即得之矣賽鷹曰予亦作如是想汝盍重思之露西住址亦有線索乎女郎曰是殊無之曰視露西舉止亦類上流女子歟曰然露西實爲美術家而於繪事造詣已深賽鷹曰然則其畫亦出售歟女郎曰此事予殊不知曰汝儕同事幾何時哉曰六星期耳曰六星期中女傭至院幾次曰止一次殆報消息耳賽鷹瞿然曰然則汝亦有所聞歟女郎曰殊無所聞但聞呼爲露西姑娘而已賽鷹曰露西於院中始終未與人接談乎女郎曰嘗有一次來一男子與之逗談賽鷹亟曰所談爲何曰男子似欲購其畫詎櫻露西之怒立自收拾畫件拂袖而去賽鷹曰以前汝嘗見此人否女郎曰見之蓋此人數數至至則遥立一隅目灼灼其有光注意露西但露西未之覺也賽鷹曰聆汝言此人似與露西素昧平生突與逗談無怪觸露西之怒惟是自後此人仍蒞院乎女郎曰蒞之惟露西則從此不再至矣賽鷹曰男子何許人汝亦能揣測乎女郎曰似爲匈加利人視其服裝至爲華貴不失爲上流社會中人也賽鷹曰其人品貌若何女郎曰是則不能以予一言爲定評矣蓋吾儕女子心理每以俄羅斯與匈加利男子爲最醜故無論品貌若何厭惡之心輒横梗於胸中也賽鷹曰汝亦疑匈加利人爲愛慕露西之故以致開罪露西歟抑此人亦爲畫家欲得露西爲範本致攖其怒歟女郎曰此予不知矣曰汝遇女傭及匈加利人時亦能指出之歟曰能蓋兩人面貌實至顯突即在千萬人叢中亦能指出之矣至是賽鷹忽曰女士盍以汝身世告予此語出女郎艴然曰先生予爲繪事而來乃亦問及予身世君誠不憚煩者賽鷹曰予爲美國人與汝誼屬桑梓汝亦何必故吝不言實告汝予爲偵探受人委託特爲覔露西來者女郎詫曰彼謪人間之仙女乃亦犯案乎是誠奇矣賽鷹摇首曰否否吾儕偵探亦豈專緝兇犯哉須知露西行將承襲一注鉅大之財產予因信託汝故敢罊肺腑而予叩汝身世尤有理由蓋予視汝儕景况平平予將有以調劑汝耳女郎曰誠然吾家今日貧且不能舉火無君惠顧則吾母女兩人必致餓殍矣賽鷹曰然而不第汝畫得售且有機緣可致多金女郎曰信耶曰信也汝但助予探得露西蹤跡者即獲鉅額之奬金天殆特欲救汝之貧吾人乃於無意中相識蓋此事唯汝能助我成功耳又曰汝旣識女傭及匈加利男子汝但助我覔此兩人則吾事成功可操左劵汝果襄助予者即以五百元酬汝此語出母女兩人面面相覷旣而媪出聲曰先生乃欲吾女爲何事哉賽鷹曰但須令女助我覔得女傭及匈加利人耳此外要無他事也媪曰即此兩事君乃以五百元爲酬乎賽鷹曰夫人不過此兩事耳媪曰吾誠不解事甚簡單而酬金何以如此之鉅賽鷹曰何足言鉅須知此事實有數百萬財產關係也 
[自由談之自由談] [  不冷]  
　　醫學上投稿關係人生利害非淺貿然登載殊有不安本報爲鄭重起見 
特請医學博士陳一龍先生爲名譽顧問 
 
 

Page 15

 
 
   
 
 

Page 16

 
 
   
 
