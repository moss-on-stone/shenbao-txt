# 1899 - 41 - 4909279

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[弭火患説]  
　　邇來滬上火患之多殊足駭人聽聞聞之去歳西歷十二月中時僅兼旬而租界中以火警報者多至二十有二起其大者燬屋數十幢喪資數萬金小者亦棟宇成灰衣物蕩盡西人之操保險業者不堪賠累羣議萬全之策擬請道憲飭下英法租界會審署凡有縱火之案罰必從嚴竊以爲從此鋪户居家當毖後懲前不復敢輕惹祝融之禍矣乃年頭歳尾本館停發報紙祇六閲晨昏而初五日報中已載有火患七起初六日又載鄉村火警滬北火警及失火即熄三起毒燄漫天狂颷捲地雕梁畫棟頃刻灰飛嗚呼噫嘻古今來慘目傷心孰有甚於此者哉或曰西人何以知其爲有心縱火曰捕頭查之鄰右訟之每有佐証昭然確確鑿鑿者此西人所以深惡痛絶而齗齗然請官吏懲之也夫縱火之事不一端而其故皆由圖財而起曩者每有匪人爇炬燬屋乘人多手雜之際刼取人家衣物以供嫖賭之資即或案發到官而官之姑息養奸者輙略訊口供貿然改刦爲竊薄責數十板不復深求於是若輩計愈毒而膽愈豪往往擲火種於空屋之中或以火油潑大門焚之以便刼掠報章所載幾於竹罄南山今者英法租界兩公堂鄭朱二大令精明强幹一洗從前俔俔伈伈之習事發到案務必嚴懲若輩遂輯羽潛鱗不復敢肆行無忌乃自市面日益頽敝向所謂長袖善舞者漸皆外强中乾當夫逋負如山無從彌補故意情各公司保巨欵未久即付之一炬以冀夙逋可免追索且能責取償金於是縱火者不在無藉之棍徒而多在有業之商賈我不敢謂各處火患皆由縱火而成然聞諸業保險者之言証以輿人之誦則謂縱火者似居其半不得盡諉之於天災焉幸上海縣王欣甫大令明察秋毫寛猛互用目擊此弊出示通衢其文曰匪徒縱火圖財向照强盜懲辦一經當塲獲到不分首從皆斬兹特申示定例俾免追悔恨晚商民雇夫廵邏合力晝夜防範局勇縣役地甲分叚協力勿懶民夫不得多事勇役不得阻難由縣移會局廨務令聲氣聨貫總期有犯必獲以弭地方巨患循誦再三覺義正詞嚴實足寒匪人之瞻想關道憲蔡和甫觀察素日愛民如子嫉惡如仇亦必札飭租界讞員一律懲儆庶縱火之案或可稍稀乎顧僕猶有設焉向者出使大臣吕鏡宇星使備兵上海時土棍張桂卿方嘯聚黨徒横行於楊樹浦一帶擄人攫物無惡不爲星使乃懸兼金布眼線拘拿訊實戮諸市曹稔惡之徒從此稍稍歛跡至衛静瀾中丞撫浙廉知省垣縱火刼財之事幾於無日無之遂拘爲首者戮之懸首藁街以昭炯戒竊謂匪人縱火共惡不亞於張桂卿而處以極刑浙省已有成案所願爲民上者以治張桂卿之法治之庶幾懲一以儆其餘比户皆得安枕而臥否則惡棍愈衆市道愈衰縱火之事愈多良民之受其累者愈甚江前日下世道將何以挽回耶僕愚竊以爲如此辦理在不知者以爲過於嚴厲實則適與律意相符謹按大淸律例雜犯類凡放火延燒官民房屋因而盜取財物者斬監候兹之匪人縱火斷無平空燬人居處而不乘間刼取貲財者核之例文毫無紕繆至於因虧耗而縱火以圖賴欠且可責令保險公司償銀昔時尚無此種奸謀故定律時未經撰入然窺其心蹟其惡實與縱火圖刼者適相等倫罪狀既昭豈容寛宥因箸爲是説以貢諸有志爲民除害者 
[本飾接奉電音]  
　　○昨日淸農京師飛電傳來上諭一道敬謹譯登○正月初五日奉上諭黄槐森奏藩司因病詳請開缺據情代奏一摺廣西布政使游智開准其開缺欽此 
[議定錢制]  
　　○廣州博聞報云泰西錢幣各有制度不相流通當中國同治四年比利時與法意瑞士諸國會議通行法之佛郎克須視國中人數每人以六佛郎克爲限顧佛郎克有大小自半佛郎克至五佛郎克爲度其大者約一千分內有净銀九百分餘係銅鉛蓋取其堅也小者銅鉛以次加多大約一千分內祗净銀八百三十五分厥後德國改用金錢以致瑞士銀錢爲之積壓溯公定錢制時銀錢與金錢以一與十五又五爲比例嗣改定以爲一與十六爲比例近則銀價日低頗多不便爰商諸法國派員公議金銀比例并更定鑄錢多寡之限聞瑞士國人以爲如公議仍主金錢則宜請罷前約比法二國商人則以改用金錢爲合宜云 
[英使將回]  
　　○英國駐京使臣某君適抱采薪之憂擬俟北河冰泮後第一次輪船開行即挈其夫人赴滬然後附公司輪船遄返故國養疴 
[皖省招軍]  
　　○安慶訪事友人云各省防營自奉旨裁兵節餉之後兵力甚單常有不敷佈置之慮近者渦陽之變撫憲鄧中丞運籌帷幄將省垣駐防各軍調往剿辦城中未免空虚遂擬招募兵士二營以資塡紥一面據實奏陳一面委員至皖北募集六百人尅日訓練成軍當開招時每人每日給米一升錢十文至成軍後始發給口糧惟此輩飢餓餘生强弱不一初募之際未及淘汰及經中丞委員點騐汰去老弱每名給錢二百文先發一劵令持至某店照支若輩以爲不遠數百里而來區區二百文何能資以回籍勒索二千文衆口一辭肆行喧閙市肆中深以爲患未知當事者將何策以遣之聞韓統領督軍駐紥臨渙集亦以土匪馬隊甚多深恐一旦死灰復燃不敷剿滅已禀請中丞就渦淮添募馬兵一百四十名藉資防禦矣 
[電催解欵]  
　　○京師訪事人云上年户部應放欵項甚多計臣因庫欵支絀飛咨各省督撫將軍將應解各欵一 
 
 

Page 2

 
 
律迅速解京遲至臘杪均未解到嗣經敬子齋王夔石兩大司農於十二月二十四日發電催促想各省即有報解者亦須在二三月間矣 
[照登禮親王等議奏請禁丁漕浮收摺]  
　　○和碩禮親王臣世鐸等謹奏爲遵旨會議具奏事光緒二十四年十二月初一日軍機大臣面奉諭旨有人奏地丁漕糧請實徵實解等語各省丁漕錢數折合銀兩叅差不齊自應酌中定價以歸畫一著軍機大臣會同户部妥議具奏欽此查原奏內稱各省地丁漕糧向來原有定額惟現時銀價僅抵制錢一千二三百文而官吏徵收制錢各地方均按二千數百文甚至三四千取之於民其浮收之數反倍多於正供以閭閻奉公之欵徒供吏胥侵蝕之資積弊相仍牢不可破似宜嚴飭各督撫轉飭所屬將一應地丁漕糧均按實徵錢數折合銀兩酌提若干以爲地方辦公而耗羡解費亦另定畫一數目其餘均實徵實解涓滴歸公每年約可增錢漕三分之一等語臣等伏查例載各省田賦凡地丁耗羡皆以銀數爲定而徵收事例又載應交錢糧願折錢交納者該督撫於開徵之先按時價合定收大錢若干等因原以民間通用制錢徵收尚少虧耗故例准折錢交納以爲便民起見第從前銀價甚昻折錢較多而民不爲累今則銀價日賤折錢照舊而民已不堪臣部檢查檔案如江蘇每銀一兩折錢二千五百八十二文山東折京制錢四千八百文至徵收漕糧每石折錢三千四百餘文及三千七百文不等按之時價均屬大相懸殊此外無確數可稽者叅以人言每係折錢完納比較時價總不免有浮多且浮多之數互有不同不惟此省與彼省不同即一省之中亦復不盡相同此丁漕錢數折合銀兩各省叅差不齊之情形也上年臣部於議覆給事中龎鴻書條奏地丁折錢案內奏令各省各就本地完納情形暨向來徵收章程酌量議减漕糧折錢亦一律酌减又附片奏准照江西减徵錢文及加解平餘成案令各該省將向來折錢若干此次减徵民間者若干提歸公用者若干分晰奏報本年五月間復於議覆御史徐士佳條陳帶徵學堂經費案內奏明地丁之內添設帶徵别項欵目恐爲百姓之累令各省除照臣部奏案减徵丁漕及提出歸公不計外均按現在銀兩錢數已徵收在官者每銀一兩每米一石各提出制錢五十文本爲學堂經費此又臣部因各省徵收丁漕折錢較多分别减徵提用之辦法也現在復有臣工條奏將地丁漕糧均按實徵錢數折合銀兩酌提若干以爲地方辦公奉諭旨飭令酌中定價以歸畫一仰見朝廷取民有制規畫周詳之至意臣等竊維近年銀價日落錢價日漲丁漕折錢在民照常完納在官已多盈餘臣部上年奏案分别减徵提解下以省百姓折徵之累上以應公家至急之需所謂利國利民而不利中飽者某法蓋不外是乃自奏准通行後各省照辦者江西以外僅有江蘇安徽浙江河南湖北湖南等省此外並未照辦實屬未能畫一兹既擬令實徵實解涓滴歸公應由臣部再申明前奏凡未减徵提解各省應仍令就各該州縣折錢盈餘數目詳細覈定减徵民間者若干提解歸公者若干分晰報部以備查覈撥用不得見好屬員輙以賠累爲詞致正供所餘悉歸中飽至各省銀錢價值市面間有叅差究不至大相懸絶惟丁漕徵錢折合拆數火耗輕重不同運解遠近不同因之折錢多寡亦各有不同其無名之費用額外之誅求尚不必計今欲酌中定價莫如先令各省概以時價爲衡時價既不相上下而傾鎔火耗解送運脚實在必需者亦明定確數無稍含混此外一切巧立名目藉端浮收各項概行删除徵收方爲核實應請旨飭下各省將軍督撫轉飭各屬查照本省銀錢通行市價參以向辦徵收章程將每地丁一兩每漕米一石按時價應折錢若干以錢合銀無論該省平色若何均按庫平庫色爲斷應需火耗若干再加以運送脚費統計至多不過若干至少不過若干通盤算明即由各該將軍督撫酌中奏定數目徵收以歸畫一儻具奏以後價值又有漲落仍准隨時奏明辦理總期實徵實解較若畫一毋任稍有叅差所有遵旨會議緣由理合恭摺具陳伏乞皇太后皇上聖鑒再此摺係户部主稿會同軍機大臣辦理合併聲明謹奏 
[漢皋火警]  
　　○漢口訪事友人云去冬十二月二十三日之夜四鼓時漢鎭大新碼頭河街某姓家潑翻燈內煤油致肇燎原之禍旋經各水龍夫馳渠救熄然已燬去民房四十餘椽同時漢陽西門外亦告火警逾時始止 
[鄂垣官塲紀事]  
　　○武昌訪事友人云去臘下浣某日署武昌縣陳矩亭大令偶感微疾遽歸道山遺缺由藩憲檄飭本任俞大令成慶到任未到任以前由武昌府經歷吕叅軍暫行代理○徐太守家幹侯大令昉前奉督憲委送出洋學生赴滬刻已事畢回鄂銷差○署理鄖縣胡慈圃大令已届瓜期上憲檄令交缷回省遺缺飭新選之曾大令囿藻赴任○鐵政局自開辦以來已歷數載支用各欵尚未報部核銷現由户部行文飭查張香帥遂飭局員分晰造册委試用同知高司馬松如齎解入都 
[禁苑祥光]  
　　○京師訪事人云圜法日壞私鑄充斥官吏雖懸厲禁而犯者仍不能免前年臘杪户部放出各欵每銀一兩搭放制錢一吊扣銀四錢錢之背面均經户部寳泉局工部寳源局鑄有天地元黄宇宙洪荒等字樣蓋以此項錢質甚輕示與私鑄有區别也○直省州縣佐貳各班之需次候補者其多若鯽浮沈宦海聽鼓年年卒歳無資情殊可憫因是每届年終例有津貼貧員之舉其銀兩由治中給發去冬陳治堂以貧員人數極多或已有差使或請假他往爰委州縣數員詳細查核蓋以冀無濫無遺也國家朝賀大典自宜整齊嚴肅不可隕越貽羞而諸王大臣屢有越班致失體制者本年元旦排班行禮之處先期派侍衛數人監視如有逾越者監察御史即指與侍衛拿究以昭嚴肅○正月初一日致祭太廟後殿奉旨遣溥静行禮欽此已見邸抄嗣經太常寺由內庫領出白蠟五十斤藏香三十枝沈香降香各二十斤並由犠牲所領出黑牛十三頭以備祭祀之用各部院陪祀司員則吏部郎中成光主事代綸員外郎陸輔淸主事陳恩壽户部郎中惟馨員外郎英琦主事丁述曾李濂禮部員外郎崇瑩主事彦忠員外郎劉思翕主事吳學曾兵部郎中伊精阿員外郎景豐主事傅廷霖趙寳書刑部郎中覺羅蔭秀員外郎文超主事董汝翼李淸芬工部郎中嵩連員外郎宗室孚會主事賈貴馨王瑞麟等均於臘月二十九日赴內廷朝房住宿元旦寅刻俱穿朝服伺候陪禮○日前欽奉上諭正月初十日孟春時享太廟著派慶親王奕劻恭代正月十三日祭祈穀壇著派怡親王溥静恭代行禮欽此已見邸抄嗣禮部尚書啓大宗伯將元旦致祭太廟表文並正月初十日孟春時享太廟表文正月十三日致祭祈穀壇表文繕呈御覽届期經禮部堂官由太和殿護送表文黄亭飭校尉擡至壇廟供奉俟臨祭禮成然後焚化 
[潞河雜錄]  
　　○北通州訪事人云滿堂坐糧廳寳湘石部郎二年任滿經倉憲奏留四閲月兹復届期由吏部咨取宗人府提督衙門及吏户禮兵刑工六部名次在先之司員各一員帶領引見恭候欽定奉硃筆圈出户部郎中增厚至何日接印尚無定期也○城西北十五里地名長營者居民五六百家良莠不齊時有爲非作歹之事去冬十一月十九日傍晚突有盜匪六七人各持刀棍至西街務本錢鋪刼取銀錢擊傷執事及夥友二人旋即呼嘯而去鋪主投報州署後許直刺立即帶役履勘懸賞嚴緝迨二十一日京師遷公府毓公府差官乘轎車往東陵換班行至長營天色昏黑忽有數人攔路搶刼以致失去皮衣銀兩隨即報官由捕役拿獲四人解案審訊旋又在京北拿獲一人聞係搶刦錢鋪之犯姓管名二狼子刑訊數堂終無實供刻下尚未定讞也○中西兩倉開放俸米已於去冬十一月二十六日報竣○南關王恕園北關吕祖祠東關積善齋三處粥廠前已次第開放城內敦化堂敬信齋二處粥廠均於去臘初一日開杓○直隸藩憲札飭通屬各典商於臘月初一日起减利一月原當三分者减去一分原當二分者减去六厘蓋以惠貧民也○客臘天氣和暖河氷盡釋似有三春景象説者謂天時不正恐今年疫症流行衛生者不可不愼也 
[鶴樓晴眺]  
　　○湖北訪事友人來函云武漢粥廠業于去冬停辦而襄沔等處飢民仍扶老携幼源源而來宿露餐風情殊可憫善堂紳董 
 
 

Page 3

 
 
見而惻然擬籌集鉅欵散給米票俾臘尾春頭窮黎稍資鼓腹惟需欵甚殷籌捐不易所冀紳商慨解善囊與人爲善亦方便之一端也○私宰耕牛久于例禁無如鼓刀而屠者利令智昏往往視爲具文毫無顧忌署按察使岑馥莊廉訪惄焉傷之爰於去冬檄飭各屬出示嚴禁以恤物命而重農務○浙人張某向業綢縀家頗小康素有摴蒱之好去冬被賭棍誘入迷龍陣屢戰屢北不數日已將所有搜刮一空淸夜捫心不能自慰遂於某日夜深人静時至天符廟外解帶自縊適更夫擊柝而至急爲解救并喚廟視帮同勸導送之歸家賭之爲禍烈矣哉 
[江漢炳靈]  
　　○漢口訪事友人云躐鼓聲中宵小蠭起漢陽府余堯衢太守爲民除患不憚勤勞每夕率同縣主李廣侯大令督帶勇役周歷大街小巷嚴密梭廵戴月披星不遑啓處居民高枕無憂莫不感頌不置○長江會匪頭目某甲前經督憲張香濤制軍委高玉華叅戎赴簰州等處設法擒拿雖獲羽黨十餘名而甲神通廣大依然法外逍遥杳帥恐渠魁未殄後患難防因又委某武弁嚴密跴緝務獲重懲蓋亦除惡務盡之意也 
[翼軫星芒]  
　　○江西訪事友人云南昌縣屬各鄉凡遇命案屍廠及棺木等費動需錢數十百千積習相沿牢不可破前年設立康濟堂釐訂章程酌定價目不得婪索此風爲之稍息惟棺價錢四千文由差代購尚多周折縣主孟子卿明府聞之爰于去臘出示曉諭曰南邑命案前經文前縣酌定康濟堂相騐章程每案由堂辦給棺木一口計價四千文如屍親嫌棺不佳情願自備者聽其自購毋庸給價出示曉諭在案兹據紅班差役熊壽等以伊等承辦命案均遵定價備棺詎舊歳高田胡姓及現在徐章氏各命案屍親格外需索逞刁滋鬧伊等情難賠墊懇乞嚴禁等情具禀前來查命案定立章程由康濟堂備給棺木原以杜屍親勒索惡習乃各屍親等仍敢訛索滋閙殊屬瞻玩據禀前情除批示外合再剴切諭禁爲此示仰闔邑諸色人等知悉嗣後凡有命案報官相騐之後屍親務遵康濟堂章程領棺收殮如嫌棺不佳情願自備者准按定價四千文聽其自購自示之後倘敢故違向承辦差役格外訛索滋閙除飭地保棺殮外定提屍親嚴行究懲决不姑寛各宜凛遵毋違特示○宜春煤礦自開採以來頗著成效去歳嘉平月某日日本游歷人員某君帶同礦師查勘鍾坊林田兩礦據稱是處煤質甚佳煤苗亦旺可獲厚利勸用泰西機器挖之較爲迅速聞現在已開十餘井日出煤四五千擔除就近售諸鄰縣外凡裝船候運及局廠所存約有數萬墩倘能添足資本努力從事此礦之利當不亞於開平也 
[攔截流民]  
　　○去臘兩江督轅援通州知州某直刺禀牘略稱海州一帶無業流民各持僞照借逃荒爲名成羣四出擾害地方當即拘獲數名訊實後備文遞解回籍交該管地方官管束詎若輩解至中途抗拒官差紛紛逃散實爲藐法之尤禀請核示等情劉峴帥據報當即通飭各州縣嗣後遇有此項災民到境無論執持何處護照均宜一體截留查拿嚴辦兹由松江府濮紫泉太守照錄憲札轉行上海縣署縣主王欣甫大令業已遵札辦理矣 
[讞員返滬]  
　　○英界公廨署理讞員鄭瀚生大令前以時届新春赴蘇垣叩賀各大憲年禧事畢後已於昨日乘小火輪船返滬署中各役迎迓如儀 
[讞員謁客]  
　　○昨日午刻法界公廨讞員朱森庭明府命駕入城至上海縣署拜會王欣甫大令面商要事大令延入花廳茗談良久然後握别 
[嚴懲賭棍]  
　　○楊樹浦著名流氓綽號小百金者横行不法魚肉鄉愚昨日在大純紡紗廠對門糾集羽黨擺設賭檯被是處廵防局委員姚殿卿二尹所聞立飭局勇數名勒令停歇不意若輩膽大如天突出利刃刺傷局勇之臂血流如注局勇回禀二尹二尹大怒飭傳地保帶同全班差勇馳往將小百金拘獲略加研訊命重笞七百板解送縣署請縣主王大令從嚴懲辦 
[分廉濟困]  
　　○湖北武昌府屬武昌縣人陳協堂向在原籍藉縫紉餬其口某年襆被來滬僑寓法租界菜市街要之棘之仍操舊業去冬移住英租界麗水臺後日前其妻胡氏乘舟來滬尋陳未遇爰至南市新馬路肇家浜橋欲附原舟旋里苦乏川資以致投水自盡幸爲四十一號廵街捕所見急爲之設法救起解送捕房交捕頭王榮培轉解馬路工程局請總辦朱森庭明府發落明府即命差役傳陳協堂到局訊問供稱小的年二十有三向業縫衣前在法界某成衣店工作現居英租界妻子胡氏自幼童養在家前年生一男孩産後忽患瘋癲之症不料未及周歳孩即因病呑殤妻子痛子情深瘋癲益甚此次舊病猝發投浦自盡幸爲廵捕救起得慶更生明府謂爾家中尚有何人與胡氏成親已歷幾載供稱小的之父在英租界四馬路某公館當家丁小的於十七歳時完姻今已六閲寒暑矣明府見陳夫婦衣衫藍縷貧困異常惻然憫之命家丁給與衣服肴饌並賞給洋銀二元慰以好言命將妻領回完聚 
[未免玩公]  
　　○日前蘇松太兵備道蔡和甫觀察赴松江賀江南提督兼自强軍統領李壽亭軍門年禧臨行以保甲總廵戴子邁明府須赴江甯蘇州等處賀年因傳見馬路工程局總辦兼帮辦城廂內外保甲總廵朱森庭明府諭令督率廵員稽查各處明府奉諭後特於前日命局差傳頭鋪地甲施福二鋪潘亭三鋪陸升四鋪陸貴七鋪劉貴八鋪沈裕九鋪李升十鋪張仁十二鋪金文十五鋪張鑅十六鋪裘鎭十九鋪楊馥二十鋪陳勝二十二鋪金茂二十三鋪錢昇二十七鋪陶陞及頭二鋪汛捕徐慶三四鋪汛捕陸慶九十鋪汛捕陳財十二鋪十九鋪汛捕李桂十五鋪十六鋪汛捕俞德二十鋪二十二鋪汛捕王松二十三七鋪汛捕張順到局諭曰本委業奉道憲大人面諭稽查城廂內外各廵防局深恐爾等未知故先傳諭届時務須小心伺候衆皆諾諾而退前晚三鼓後明府率領差役廵查各處先赴城內東局後至西局中局南局北局旋出大東門往十六鋪南北中三局暨二十三七鋪廵防局各局委員均降階迎謁惟城內某局委員並不駐局各鋪汛捕亦無一到者他日觀察圖轅想須禀明核奪也 
[加惠車夫]  
　　○寓滬西人雇坐東洋車每以錢票給之車夫或憚於領錢則售諸零兑小錢莊每票必折短青蚨數翼英美租界工部局董意良不忍議製車票自二十五文至五十文分爲數等售與坐車之人車夫得此可持至工部局領錢毫不扣折聞西歷三月內准將此票發行矣 
[失火即熄]  
　　○前晚英租界北坭城橋左近某姓家悮將火油燈潑翻延及蚊帳烈烈轟轟勢將不可收拾幸人手衆多得即撲滅不至成災 
[英界火警]  
　　○昨晚十點鐘時忽聞捕房警鐘亂鳴旋分三下急出詢之知火起英界大馬路北河南路天津路南轉角之某號房屋內一時烈烈轟轟勢不可遏救火會各西人驅皮帶車先後馳至急開自來水管竭力澆灌移時始熄至其緣何起火及焚燬房屋若干容俟訪明續錄 
[浦左火警]  
　　○去歳除夕浦左姜家渡居民朱姓草屋忽然失火霎時冒穿屋頂勢甚飛揚旋即延及張姓南貨店及某烟館等房屋十餘間均付刼灰事後朱姓婦疑張有意縱火投是處廵防局控訴局員某君即派勇丁拘張管押張妻陸氏自稱寃憤難伸投上海縣署控告想一經提訊不難畢顯真情也 
[鳴謝雅貺]  
　　○樂善堂藥房爲東瀛岸田吟香所設臚列丹砂木札赤箭青芝以肘後之奇方爲濟人之寳筏懸壺廿載譽滿神州兹當慶洽履端特以中東西合歷見贈五光十色絢爛新奇妙出心裁别開生面誠佳製也披覽之餘特書此以申謝悃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 [G 
[廣東陳恒德堂　淋濁妙藥　珍珠琥珀立止白濁丸]  
此丸專治五淋白濁小便刺痛難忍溺管閉塞點滴不止日久不愈致成血沙等症無論一切淋濁此丸服之立刻清濁止淋止痛利便消腫化毒去濕袪熱輕症兩天重則四天包可全愈倘若不效原洋奉趙輕者一大瓶重者二大瓶定可除根愈後非但病除而且身壯體健培元養精眞治淋濁之第一妙藥也每大瓶二元小瓶一元分設上海英大馬路萬康醬園對門德仁里内石庫門交易 
[換主新開]  
啓者新開天福園主非向者之天福也但前天福鶴鳴慶樂三次茶園皆係武姓所開倘是彼三園之糾擱並内外存欠之欵一切概歸武春山料理與新主張定義毫無干涉特此申明 
[新正月初六日鐵銀洋並匯票行情列左]  
新匯劃收市　七錢三分二三七五 
銀拆　三分 
龍洋找頭　七錢二分 
錢找頭　八百八十文 
市錢　一百十九千文 
卡錢　一百十八千文 
衣牌　九百文 
足赤　三百七十一兩五 
遠期標金　 
現貨標金　三百六十六兩兩 
[頂上美國麵粉]  
啓者本行常有上等白洋麵粉到售其價格外公道貴客光顧請移玉至本行樓上進口洋貨寫字房處面議可也二馬路瑞記洋行具 
[美昌公司告白]  
啓者本公司於光緒二十五年正月初一日卽元旦起代人舂糯米每担收洋一角五分粳米每担收洋一角二分秈米每担收洋一角一分照此價値不折不扣從前所舂之米每担扣錢五文以後永除此例又明正初一日後所來之米存儲本棧第一個月每担收租銀一分半以後每月每担收租銀一分倘存儲本棧之米非本公司所舂第一個月每担收租銀四分以後每月每担收租銀二分特此佈聞 
[工部局示　第一千三百三十一號]  
爲曉諭事照得本局自西三月一號起出賣東洋車票每票一號計錢二十五文三十文四十文四十五文五十文等票每錢九百文作洋銀一元每禮拜三次由捐務寫字房西人收票發錢該三次及詳細章程當在捐務寫字房宣示衆知如欲買者請至捐務寫字房購取可也　西一千八百九十九年二月十五號總辦濮蘭德諭 
[附送頭等好月份牌]  
澳門號單已到請來對號兌洋現售第四會票頭彩二萬五千元全張六元分條六角華來賜票十四到電四元二元一元又六角三角信購指棋盤街北首 
[燕製補丸　善能利大　膏四肢等]  
此丸專治肝病膽汁不和胃不消化大便閉結身熱腦筋不安痔瘡膀胱與内腎等症無不統治凡各症宜用經瀉者此丸洵推第一小盒洋一角大盒二角五分此藥各大藥房發售 
[上海華英大藥房　照相噐具材料]  
兹由英國名廠每日運到新奇各樣照相鏡頭鏡箱等件鏡明如水攝影最速無論人物山水惟妙惟肖乾快磁牙各片及放大鏡紙軋光機器巴筩蛋紙藥水等一應齊備鏡箱之精巧玲瓏莫能言宣且牌號洋字譯明華文詳載用法瞭如指掌今貶價格外招廣生意特此佈啓 
[包愈遺精丸及膏藥]  
專治極重多年遺精見色流精未交先洩小便頻數腰膝酸軟四肢乏力體倦神疲頭暈眼花胃寒脾弱或稍爲用心勞力或稍動慾念當晚卽患遺精俱宜急服此丸一盒永無後患如患症過重兼外貼遺精膏萬無一失丸每盒膏每張俱一元售處在虹口中西書院内括打藥房 
[義記洋行保險]  
[MANCHE　STER　FIRE　義記洋行]  
啓者本行於英一千八百九十六年二月六號起經理孟皆司德火險公司計存本銀一千五百萬兩正在上洋承保各家房産生財棧房貨物等件其保費格外公道遇有賠欵極其迅速如欲保者請至本行面議可也　主人謹白 
[老太古告白　太古火險公司]  
倫敦格崙西火險公司叭喇定火險公司阿德來火險公司勞洽愛司具火險公司 
啓者本行經理以上四保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙巿烟臺天津牛莊等處　貴客欲保者請臨面議可也特此佈告 
[失物謝格]  
油江西路五十四號西婦於十二月廿九日下午自靜安寺梵王渡一路回家遺失鍍金表一只内有照像一個并鍍金練一條上有紅寳石五六粒如有人知悉送信謝洋十元送到謝洋卅元决不食言此佈袁煥渂 
[英商公裕保險] 　 
本公司首先開在英京一千七百十年實足資本英京金四伯萬磅合現元二千七百萬兩本行專保中外棧房絲紗花廠當質店號生財器具衣服保費公道如遇不測賠償迅速並無異言本行自有權衡如貴商欲保者請至外洋涇下麥邊洋行樓上第二號本帳房面議可也本行分設外埠天津烟台牛莊漢口九江寗波　上海總經理人蜜司法拍司買辦王明河 
[明治火險]  
三井經理多年賠欵迅速如有房屋貨物傢私均可照保價極克已如蒙賜顧請臨四川路十七號面議 
[東京水險]  
專保中西各口洋面平安水瀆均照英國章程接辦設有不測立卽賠償無論禮拜夜深均可盖印賜顧者請送交三井帳房 
[尋人]  
寗波人小兒年五歲名阿子舊十二月二十三夜走失身穿元色洋布棉襖元色洋布棉褲花肚斗頭髮堂浪圈穿索下身大亂臺仁人君子報信謝洋十元送到謝洋廿元决不食言送到六馬路潘永興糕糰店便是特此告白 
[大清郵政收信時刻曉諭傳單]  
寄往何處　輪船名　某日　截止收信時刻 
吳淞　火車　初七日　上午八點鐘　上午十一點下午一點半下午四點鐘 
寗波　江天　又　下午三點 
蘇州杭州　又　下午四點 
北京牛莊天津大沽　驛傳　又　下午六點晚八點至九點 
烟台　新豐通州又　又 
廈門汕頭　黄埔　又　又 
汕頭　景星　又　又 
香港廣東　富順　又　又 
福州　福山　又　又 
鎭江南京蕪湖九江漢口沙市宜昌重慶　江永　又　又 
掛號信件應於所限時刻前一點鐘送郵政局郵票每日上午八點售至下午四點又晚刻八點至九點鐘止 
銀行電匯銀票　二先令八辦士八之三 
銀行現銀票　　二先令八辨士八之三 
銀行三十月期票二先令八辨士八之四 
銀行四個天期票二先令八辨士八之五 
[新正月初六日進口船禮拜三]  
北京　輪船　由寗波　太古公司 
[新正月初七日出口船禮拜四]  
普濟　輪船　晚往寗波温州　招商局 
富順　又　晚往香港省城　招商局 
大井川丸又　晚往長江　郵船株式會社 
西來施　又　晚往横濱神户　禪臣行 
景星　又　晚往汕頭　怡和行 
勢德丸　又　開往神户　壳件行 
江天　又　下午往寗波　招商局 
江永　又　晚往長江　招商局 
新豐　又　晚往烟台　招商局 
福山　又　晚往福州　怡和行 
黄埔　又　晚往汕頭廈門香港太古公司 
通州　又　晚往威海烟台　太古公司 
[新正月初八日出口船禮拜五]  
圖南　輪船　晚往汕頭廈門　招商局 
吉和　又　晚往長江　怡和行 
寳德　又　晚往長崎　華友行 
青島　又　開往膠州烟台　美最時行 
嘉興　又　晚往汕頭　太古公司 
北京　又　下午往寗波　太古公司 
[新正月初九日出口船禮拜六]  
神户丸　輪船　下午二點半鐘開往長崎神户横濱等埠　郵船株式會社 
萬國丸　又　開往神户　壳件行 
長安　又　晚往長江　鴻安公司 
安慶　又　晚往長江　太古公司 
三河丸　天明三點鐘直放神户　郵船株式會社 
[新正月初十日出口船禮拜]  
盛航丸　輪船　直放神户　東福行 
[新正月十一日出口船禮拜一]  
華利　輪船　晚往長江　麥邊行 
 
 

Page 9

 
 
[團練章程]  
　　○去冬廣東舉行團練已將團局總辦水師提督何軍門所出告示照登迨臘尾又經督撫憲釐定章程會銜出示曉諭云太子少保頭品頂戴兵部尚書兼都察院右都御史總督廣東廣西等處地方軍務兼理糧餉譚頭品頂戴兵部侍郎兼都察院右副都御史廵撫廣東地方提督軍務兼理糧餉鹿爲出示曉諭事本年疉奉諭旨飭將團練保甲切實籌辦等因節經通飭各屬欽遵辦理不得虚應故事現准水師提督何咨報淸鄉之便督辦團練從東莞新安兩縣辦起衆情踴躍計東莞鄉局二十六處集團丁七萬有奇得練丁四千人新安鄉局八處集團丁一萬五千有奇得練丁二千五百人由各鄉自籌欵項專給練費不給練糧保甲亦一律查辦費省功速可見事在人爲各屬均應仿照辦理除札地方官遵照外合行出示曉諭爲此示仰闔屬軍民人等知悉當各仰體聖朝德意聽從官紳實行團練兼辦保甲庶幾衆志成城匪徒斂跡上可報國下可保家教民亦同鄉共井之人應無分畛域互相保衛共樂昇平本部堂本部院有厚望焉勉之光緒二十四年十二月日示其章程云　一各街坊應酌量大小籌集口糧自行募勇以資捍衛須知此次係奉旨勸辦民團惟開辦伊始誠恐各街坊未能一旦集事已由本局商請大憲酌撥安勇以爲倡率現將安勇擇要駐紥惟城廂內外地方遼闊不敷分布凡屬商民人等亟宜各就街坊體察情形酌募勇額互爲聲援已辦者實力奉行未辦者迅速舉辦不得恃有安勇置爲緩圖尤不得藉端營私虚應故事庶幾可爲持久之計　一各街民居鋪户均宜自設響號或銅鑼或銀鷄一遇有警即先鳴號各街團勇聞號立行赴救分路截緝毋得觀望不前致于查究　一團練宜先靖內奸擬仿古人保甲遺法如有窩聚匪徒聨盟拜會處所各街應即報官嚴密拿究俾奸宄所無藏匿　一凡明火持械破門搶刦及放火搶刦諸重犯如能當塲捉獲一名報局送官審實即賞銀一百大圓如因捕匪受傷斃命報官騐明即卹銀一百大圓賞卹銀俱七兑其止係受傷者亦許報局分别輕重酌給醫藥銀兩以示鼓勵 
[上海縣署瑣案]  
　　○前者凌晉奎控周蓮溪賣屋不交經前襄讞委員李二尹訊供未結去冬十二月二十九日王大令又倩馬明府研訊凌供周將房屋賣與小的計價洋九百元收受之後逃避蘇州雖經小的尋回然延宕至今不將房屋交付言欲以城內住屋作抵又祗肯交出樓房兩幢披屋兩間小的無奈應允惟求飭匠估價核算周供稱住屋係家中公産祇能劃出兩幢兩披作抵明府准之諭令官匠估價禀復核斷○去臘王柏春投新閘廵防局控稱妻子顧氏被顧關和姦誘逃逸局員將案中人五名函送至縣馬明府提訊之下王供妻子顧氏由小的之胞姊金王氏薦至本城晝錦牌樓孫紳家傭工不料與轎役顧開和有姦被顧誘至鄉間小的偵知顧在新閘因偕胞姊及親戚陸阿根尋見扭送廵防　局員老爺詳加詰問供出小的之妻寄匿沈德方家嗣由地保夥役阿海私往通信因復逃逸願限五日交出迄今尚未交到是以局員老爺移　案下求恩究辦金王氏陸阿根供與相同顧關和供川沙人在孫翰林家當輿夫王顧氏與小的私識租屋學宫左近同居一月後風聲漸露爰　滬北香粉弄賃屋暫居繼念終非穩妥之計是以領至鄉間娘娘廟寄匿舊　沈德方家及小的被扭至局顧氏又逃往他方現在實不知其下落求恩寛限尋交陸顧氏供是關和之姊在鄉接得關和來信托尋王顧氏及尋獲至家住宿一宵擬於次日領來交代不料天未黎明又被逃脱明府謂顧關和陸顧氏供詞均不盡不實飭將關和收押自新所陸顧氏發官媒收管限三日內交到王顧氏 
[上海廵局瑣案]  
　　○前日傍晚江蘇撫標滬軍營廵街哨弁張君廵至南馬頭見張桂福等多人設攤賭博遂將一干人拘送二十三七鋪廵防局請局員邱友齡二尹訊究張桂福供湖南某邑人俞友發供本邑人同稱新年無事偶然聚賭叩求恩宥張福堂王阿寳袁掌金同供在趙寳咸處承裝平湖縣糧米偶爾閒觀不敢犯賭二尹判將福堂及俞王袁各責一百板桂福責二百板諭以新年已過務當各謀正業嗣後如敢再犯定予重懲决不寛貸○前日惡丐祝米仁在大馬頭某洋貨店門前拾得葉金林所遺儲洋銀之皮袋葉給以小洋銀二角索還原物祝佯爲允諾迨取得小洋銀即置之不理葉怒甚扭送十六鋪廵防中局請究局員潘仲泉二尹提訊之下飭將祝責一百五十板傳丐頭到案笞責二百板令帶往管束 
[英界瑣聞]  
　　新正初二日僑居泥城橋迤西新馬路之姑蘇人某甲身穿華服閒游租界中薄暮而歸行至昌壽里左近被宵小剪去甯綢皮袍後幅及知覺竭力窮追已望塵弗及賊亦狡矣哉○前日滬南某局委員之女公子珠圍翠繞乘肩輿至英界某姓親串家賀歳輿夫漫不經心驀將水菓擔撞翻以致互相爭閙由二百六十八號廵街捕一併送入捕房捕頭以事起細微著賠小洋銀數角揮之使去○前晚妙手空空兒某甲在四馬路人叢中竊取行人眼鏡一副適爲某包探所見扭入捕房押候解送公堂禀請究辦○前日之晚二馬路某姓家嘯侣命儔團坐賭博桌上有青蚨一千數百翼忽有無賴數人突如其來攫之而逸與賭者爭出追赶扭住一人其人情急拔刃相向衆始懼而釋之任其揚長而去 
[法界捕房紀事]  
　　○野鷄娼婦某氏者以皮肉爲生涯極性情之淫蕩登徒子輩如蟻附羶所得夜度資囊中頗裕其子甫十歳寵若掌珠邇届新正飾以華服鈕扣上懸金對時表一枚挈之至公館馬路新協成烟館開燈流氓見之大爲覬覦前日下午其子出外閒玩被流氓將金表攫去飛歩奔逃氏即投報捕房請爲查緝捕頭頷之○有某甲者在英租界供執鞭之役生有一子年僅六齡洎妻去世故寄養他家前日其子出外閒遊迤邐至法租界迷失歸途在路啼泣廵街捕見之帶回捕房捕頭詢問之下即飭包探送交某甲不意甲貧無立錐無資俯畜不得已依舊帶回捕房捕頭命暫爲留養俟堂期解請讞員安插 
[美界捕房紀事]  
　　○小竊羅阿二闖入裏虹口某姓家竊取布衣途遇包探沈生全以其形跡可疑帶入捕房押候解送公堂禀請讞員鄭瀚生大令究辦○昨晨偷兒王某竊得木板數方被廵街捕拘獲解入捕房押候解送公堂禀請訊辦○粤人梁阿如在蘇州路十七號門牌某西人處當細崽前日竊取西人衣服旋由包探洪阿寳查獲人贓送入捕房押候解送公堂請辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年十二月十三日京報全錄]  
　　宫門抄○諭旨三道錄前○都統祥奏爲補購駝馬摺○提督董奏爲懇恩豫撥行餉摺○伊犁將軍長奏爲量移營制片○湘撫俞奏爲道員到省飭赴新任片○十二月十三日內務府國子監正黄旗值日兵部引見九名侍衛處六名○耆齡請假十日○克王假滿請安○鄭王等塲差覆命○德茂謝授委散秩大臣恩○河南藩司景星請訓○張英麟謝准其抵銷恩○成章謝授宗人府府丞恩○補用道府馮詠蘅等謝恩○裴維侒晉昌松秀預備召見○提督衙門奏交拿人犯林大等二名又拿獲結夥搶刦施放洋槍偷竊官鐵賊犯趙二等十一名均請交刑部○召見軍機　景星　晉昌　松秀　○○奴才祥麟奴才明秀跪奏爲軍台各站冬雪夏旱災荒較重人畜餓斃甚多實難應差亟須恤賑户口補購駝馬免悮要差恭摺具奏仰祈聖鑒事竊奴才等前據穆霍爾嘎順叅領多爾津等迭次報稱本屬台站自上年十月至本年三月大雪過多所有牧廠之草俱被漫壓牲畜不能啃食致有瘦斃入夏以來又無雨澤疲駝羸馬無資息養倒斃幾盡近來由台馳遞公文一切差使較前繁疲值此駝馬額缺已難支持每遇大小差使需用烏拉不能如數預備兹復加以災荒甚以疲斃台弁人等倍形苦累若不赶緊補救必致貽誤要差可否援案籌欵購買駝馬抑或由商都太僕寺牧羣內調取駝馬分别被災輕重飭查倒斃確數均匀撥結以節帑項奴才祥麟曾於本年七月間恭摺具奏奉硃批兵部議奏欽此旋准兵部議覆查駝隻事隸户部應行知照户部辦理其馬匹一項所請調取之處臣部向無辦過成案未便置議至所稱籌欵購買一節查上年五月間該都統以布魯圖等台被災曾經奏准購買馬匹每匹價銀九兩七錢三分當經臣部以軍台馬價每匹向銷銀六兩五錢今開九兩七錢三分既經奏准自應照辦嗣後不得援此爲例以示限制行文該都統遵照在案今穆霍爾嘎順如實被災該都統奏請設法補救復稱籌欵購買其各台站倒斃若干匹既未先期奏報應買若干匹亦無確數可稽均未詳細聲叙臣部碍難率准奏奉硃批依議欽此又准户部議覆查上年臺站布魯圖叚內被災係該都統聲明購買數目奉旨允准之案除馬匹由部覈議外其駝隻倒斃原奏內並無數目無論購買調取臣部無憑核定應令詳查駝隻倒斃若干確切查明被災實在情形應如何補撥之處自行奏明請旨辦理等因前來正在核辦間復據賽爾烏蘇管站部員純錫報稱本屬各臺入秋以來未得透雨水草不生蒙衆受灾致有餓斃駝馬無草啃食倒斃幾盡穆霍爾嘎順六臺被災尤重卓布哩等五臺被災稍輕所有極貧男婦老幼甚多若不設法恤振必致貽悮要差等情禀報前來當即飭派張家口管站部員耀豫前往挨臺認真詳細查勘旋據禀覆現在各台實係未得透雨水草不生蒙衆受災駝馬傷殘其所報駝馬倒斃數目核飭該管站部員純錫禀報大有相同奴才等伏維軍台各台往來差徭全賴駝馬供送而駝馬尤賴水草以資生養今穆霍爾嘎順叚內去冬大雪今歳夏秋又復亢旱水草枯乾接連十一台站之地面千數餘里沙漠荒災尤甚內地現經委員查明皆係實在情形自應赶緊補救俾免户口凋零台站貽誤惟有仍懇慈恩俯念塞外荒災交困台差窘廹准照上年辦過舊章補購駝馬以資補救並查明被災户口極貧者酌給銀兩以示體恤而廣皇仁奴才等按照原額虧短數目內應購補駝八十六隻馬七十九匹查張家口外等處近年因各省採買馬匹甚多馬價異常奇貴必照兵部咨開嗣後馬價不得以九兩七錢二分開銷援此爲例實屬碍難購辦現擬遵照辦過前案每駝一隻合價銀三十二兩每馬一匹合價銀九兩七錢二分共需銀三千五百一十九兩八錢八分其被災蒙民大口每名賑濟銀四兩小口每名賑濟銀二兩共大小蒙民六百七十二名口共需賑濟銀二千二百七十二兩一並交賽爾烏蘇管站部員純錫穆霍爾嘎順叅領多爾津等自行就近購買駝馬採辦米糧妥爲拯救分别散放其購買駝馬賑濟銀兩由歳收茶馬厘捐項下動用併案報銷所有軍台各站災荒應購補駝馬恤賑户口緣由謹繕淸軍恭呈御覽伏乞皇太后皇上聖鑒訓示遵行謹奏奉硃批著照所請該衙門知道單二件併發欽此　○○太子少保尚書銜甘肅提督奴才董福祥跪奏爲估計甘軍二十五年分行餉懇恩飭部指撥的欵以濟要需恭摺仰祈聖鑒事竊奴才前准户部咨開光緒二十　年八月十九日附奏甘肅應需二十五年分行餉擬仍于甘餉封存欵內湊撥供支奉旨允准欽遵咨行前來原片內開二十五年分甘肅新　臣部仍按四百八十萬兩撥給內有節省封儲各欵銀七十餘萬兩尚係有著之欵該軍二十五年分餉項擬仍於上次封存欵內就近湊撥如　不敷再由臣部設法撥補等語查奴才所部甘軍歩隊十八營砲隊一營馬隊十二旗合爲二十五營按照行糧發餉用口糧及統費薪水加米　乾以及柴薪並擦砲油胰等費每大建月應領銀九萬八千餘兩每小建月應領銀八萬七千三百五十餘兩二十五年計七大建五小建共應　銀一百六萬七千四百餘兩又採辦帳棚及旗幟號衣約共需銀一十一萬七千九百一十餘兩月操奬賞約共需銀一萬六千餘兩實共應領銀一百二十萬一千三百餘兩部撥甘肅封存項下七十餘萬兩尚不敷銀約在五十萬兩內外應懇天恩飭部一併指撥抑奴才更有請者行營月餉必須稍有存餘如本年八月將自正定移赴京畿祇以餉項無餘無以給道途之費直至由西餉到始得成行以此爲常豈不誤事各直省承撥恊餉實已不遺餘力然軍行遲速有關大局又不能不爲無已之求應懇天恩飭部轉咨務令提前赶解俾得常有贏餘以備緩急則尤幸矣所有估計二十五年分行餉懇恩飭部指撥各緣由謹恭摺具陳伏乞皇太后皇上聖鑒訓示謹奏奉硃批户部議奏欽此　○○長庚片　再伊犁新設軍標漢隊一千人前經護理伊犁將軍富勒銘額奏明編爲歩隊三營馬隊四旗並聲明分防守備帶馬隊一旗駐紥惠遠城關內外並防鐵路廠溝一帶左營都司帶馬隊一旗駐紥惠甯城內分防守備帶馬隊一旗駐紥惠甯城外並防闢里沁溝一帶等語經兵部議覆令將駐紥處所相距府廳州縣程途里數造具淸册繪具圖説送部查核奴才連年因廵視卡倫考察屯政便道查看各營旗駐紥之地按照原奏頗多窒礙有不能不量爲改移者查惠甯城即巴彦岱承平年駐領隊大臣自逆回變亂失陷迄今三十餘年城垣悉已傾圯闃無居人若令都司駐紥必須重加修理工程浩大籌欵不易且該處所防者闢里沁溝之路而闢里沁溝口距惠寧城尚四十餘里實係難於兼顧其分防守備駐紥惠遠城七十餘里原設分防守備駐紥惠遠城關內外欲令兼防尤屬鞭長莫及察度形勢亟須另行擇地駐紥以資控制奴才前於移駐惠遠新城時當飭馬隊各旂分布城外扼要紥營設卡奏明在案查惠甯城北面滿營屯田蘇拉工城方東距闢里沁溝口十七里西距鐵廠溝口二十二里擬將軍標左營都司移紥蘇拉工地方以防闢里沁溝並於鐵廠溝口分紥一卡可資兼顧騰出分防闢里沁溝守備馬隊移紥惠遠城西南烏哈爾里克河東岸兼顧南通錫伯營伊犁河渡口騰出分防鐵廠溝守備馬隊駐紥惠遠城東南二工地方護通惠渠屯地並東通甯遠縣路如此量爲改移似較前聲勢聯絡呼應靈通庶於營伍邊防兩有裨益除飭將相距程途里數詳細造册並繪具圖説咨部查核外謹附片具陳伏乞聖鑒訓示謹奏奉硃批兵部知道欽此　○○俞廉三片　再新授湖南鹽法長寳道湍多布於光緒二十四年十月十七日到省自應飭赴新任以專責成除檄飭遵照外理合附片具陳伏乞聖鑒謹奏奉硃批知道了欽此 
 
