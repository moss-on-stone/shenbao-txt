# 1901 - 212 - 4910167

 

Page 1

 
 
[勸募順直秦晉急振] [  申報館協振所謹啓]  
　　畿輔一帶白遭兵燹居民流離轉徙家産蕩然困苦情形筆難殫述而秦晉兩省又旱魃爲災徧野哀鴻嗷嗷侍哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疉降恩綸勸募振捐以救被災黎庶本館協振所自漸綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[書求通民隱後]  
　　署鎭江府許東畬太守蒞任以來恐民間有難逹之情爰飭就各城門口及大街要隘處分設木箱令民間一切詞訟及各店鋪或被青皮營勇藉端詐擾者俱繕禀投入箱中每晚飭親信家丁將箱携回親自啓視以便立時提究此事本館既由訪事人函述紀之本月十九日報端標其目曰求通民隱執筆人閱之從而書其後曰太守此舉眞得古良吏愛民之意哉夫國家設官所以爲民也而府州縣尤爲親民之官民間或因戸婚糾葛或因田土紛爭或以細故而啓鬥毆或以微嫌而生釁隙或被無賴之訛詐或受匪人之侵陵凡此種種不平無不思控諸公庭得賢長官一言藉以平爭而釋憾倘南面者果能廉明公正剖斷如流雀角鼠牙不難消於頃刻無如今之印纍纍而綬若若者於斯民利弊之所在固懵然無所知而又養尊處優高自位置寄耳目於僕隸布爪牙於吏胥羊很狼貪幾成痼習民間之以事控訴者寫呈有費進禀有費出差有費抄批有費迨至兩造到案曲直未分而剜肉醫瘡脂膏已竭然此猶事之至尋常者也其或案情稍有曲折若輩尤能上下其手奸詐百出防不勝防故柔懦良民咸以涉訟爲最畏之事毋寗受人之滋擾爲人所欺陵忍氣吞聲自甘緘默斷不敢以控詞一紙輕入公門夫健訟固爲民間至惡之習例禁未嘗不嚴然民有冤而官爲之伸民有枉而官爲之理亦屬理所宜然乃小民既以赴愬之難相率而三緘其口在上者亦惟是縱情酣樂羣高臥治之名於是貴賤之分日懸上下之情日隔揆諸國家爲民設官之意夫亦大相刺謬哉今太守有鑒於此特設法以逹民志通民情差役不得肆其奸書吏無從舞其弊除暴安良之法誠無有善於此者雖然竊有進焉夫太守既慮民間之進禀牘署中人或有需索不能逕逹其詞爰爲此簡便之法以通德而類情所用家丁諒亦能以主人之心爲心謹愼從公未必有作奸犯科之事然禀詞既非親遞弊寳究難盡除萬一於每晚携回之時先發其扃私行啓視何者宜揆擱何者宜隱藏小試詭謀何從察核故僕謂太守而但博循聲於一時也則已如果欲振刷精神爲斯民興利而除害則宜仿平湖陸清獻公之法行之吾聞清獻之治嘉定也終日坐堂皇凡民間有事控告者卽時傳至案前詳加研詰苟非事甚切已即勸令回家不必蹈訟則終凶之語或不能不爲提訊即著原告往傳不須墨牒朱符而被告自無不投到有時或輕車减從親赴各鄕與諸父老同商疾苦民有以細故爭論者樹下籬間隨處皆可剖斷一言苟能解惑兩造卽可息爭是以訟簡刑稀而閭閻咸登袵席今太守既欲求通民隱倘能規仿其意似較之設箱收詞之法尤覺切實而可行允若兹行見不數年而輿頌之聲洋溢於瓜步蒜由之側僕雖愚猶將摛藻揚華振筆而上循良之頌焉 
[本館接奉電音]  
　　昨日午後一下鐘越十分時西安行在飛電傳來懿旨一道敬謹譯登○六月十六日行在内閣欽奉慈禧端佑康頤昭預莊誠壽恭欽獻宗熙皇太后懿旨翰林院侍講學士朱益藩等奏瀝陳江西水災情形請飭迅速振濟摺據稱江西贑州吉安撫州饒州等府自本年五月初間大雨旬餘江流暴漲隄防坍塌甚多省垣水漲已有月餘義寗等州縣城内水深丈餘廬舍人民禾稼牲畜漂流不計其數請迅速振濟等語江西此次猝遭水患民間蓋藏本少早稻又未收穫悉被淹没災區較廣昨據李興銳馳奏率屬捐廉振恤仍恐不能周溥深宫軫念災黎殊深憫惻著頒發内帑銀五萬兩交李興銳核實散給並著察看情形多方籌振迅速接濟毋任一夫不獲欽此 
[述德皇太后]  
　　前日得英京倫敦來電驚悉德國皇太后鸞馭上賓此已登諸昨報昨日德英法美駐滬各兵艦俱照例下半旗白清晨八下鐘時至正午十二下鐘時鳴砲以表哀思隆隆之聲聞於遠近謹按德皇太后享年六十有一爲英先后維多利亞之長人驻生於中國道光二十年十月二十一日迨咸豐七年十二月十一日釐降普魯士國太子　按普魯士於戰勝法人後改爲德意志時普太子贅於英國越二年始于歸先後共生世子及公主七人長卽今德皇威廉第三當普先皇宴駕後太子繼體踐阼甫九十九日卽因病而殂德皇太后自此鬱鬱不驩深處慈宫終不能怡情悅志矣 
[俄窘德員]  
　　香港循環日報云德國陸軍守備波亞氏前隸聯軍統帥華爾德西麾下上月某日擬取道滿洲由西伯利亞言旋故國俄員掯不發給路照蓋恐行經内地窺探事機也波亞氏無可奈何繞道烟臺前赴琿春以便由水路回德 
[輪船璧返]  
　　西字報云有中國北洋巡洋艦名海容者去夏拳匪之亂被西軍據而有之并將獵水雷船四艘悉行奪去兹者海容已交還中國某提督四獵水雷船目下亦由某軍門設法索取矣 
[議訂稅章]  
　　華歴六月二十二日英京倫敦來電云日前各國使臣已議定中國稅關則例舉凡向之免稅者兹准一併徵收惟食米及五榖之類何不收稅 
[維持財政]  
　　日本長崎埠訪事人云前者銀根緊急銀行紛紛倒閉何至數十家日皇病之飭大藏省議定將國中各處小銀行互相歸併設一監督以莅其事俾遇有緩急呼吸相通庶商務不致有碍亦整頓市面之要務也 
[日人談疫]  
　　日本報云傳染之症有八其中如霍亂　日語謂之虎列拉如核疫註日語謂之撲斯敦如赤痢此固人所共知者本年霍亂及核疫患者祗各一人赤痢患者十四人因之殞命者十三人獨爛喉痧一症註日語謂之實布垤里亞患者非常之多計至月前已有三百五十人因之殞命者一百三十六人殆愈者半而不治者亦半矣目下當局者方孤詣苦心力籌弭禍之策大　患此症者多係十歲以下幼孩成人者祗百人中之一二原其故係幼孩性喜玩弄其毒卽由玩具傳來家有寗馨者盍于此加之意哉 
 
 

Page 2

 
 
[日員慘斃]  
　　日本長崎埠訪事人云東歴上月二十一號日皇太子由青山練兵塲啓駕時供奉東宫武官陸軍步兵少佐川田平吉所乘之馬受驚跳躍以致墜鞍而殞日皇憫其舊勳賜加一級按川田君前啓任威海衛守備隊長此次已將奉升授叅謀之命一旦遽遭慘斃聞者惜之 
[示迎邸駕]  
　　醕親王奉命使德行旌所指本館備記報端兹得南洋友人手函云邸駕約於本月十五日道出新加坡我中國南洋各埠總理事官羅觀察先期出示曉諭曰欽加布政使銜儘先候選道代理新加坡兼轄海門等處總理事官羅爲出示曉諭事照得本總領事接奉欽差出使英義比國大臣羅電示恭悉醇親王欽承簡命出使德國於本月初五日乘德國巴燕郵輪船由滬啓節約計本月十五日星軺行抵本坡查坡埠我華寓旅紳商世沐皇恩眷懷君國此次欽逢天潢貴胄持節遥臨凡屬士民咸思瞻仰自應虔誠致敬以抒受戴之忱合行出示曉諭爲此示仰諸紳商一體知悉務於十四十五等日各鋪戸門首懸插龍旗英旗各一幟並兩日夜掛綵燃燈以伸欽敬切切特示光緒二十七年六月初九日 
[奸謀敗露]  
　　南昌采訪友人云近有湘省歹人誆稱曾紳廣鈞禀請湘撫俞廙軒中丞批准創設寳源聚公司招股開采萍鄕白煤等情四出招摇誘人入彀紳士患之呈請縣宰顧勴堂大令通禀各大憲發其底藴以遏奸謀旋由大令出示曉諭曰特授萍鄕縣正堂顧爲曉諭禁止事據闔邑紳士前陝西三原縣知縣歐陽炳琳等聯名禀稱近有外來商人欲開設公司購運白煤雖以推廣利源爲說然萍邑自采辦焦煤以來白煤價值亦已頓增數倍若併此爲餐人所奪恐有家不舉火之勢禀請查案嚴禁以保利權而全生計等情到縣查此案先於本年三月二十五日有湖南人饒禮元等以湘省紳士曾廣鈞饒智元周瑞三名具禀稱伊等集貲開設寳源聚公司專運萍鄕柴煤塊炭禀蒙湘撫憲俞批准仰長沙府札飭各縣示諭在案因脚夫船戸有攙和偷竊情事請爲出示禁止等情正在核批間據禀前情本縣查萍邑煤炭自光緒十九年蒙兩湖督憲張督辦鐵路大臣盛先後委員駐萍設局采辦旋經奏明不准别立公司等因其白煤一項雖不運往漢廠但向供民間炊爨爲日乃要需自油煤外運白煤價亦增昻民間已形不便迭據本邑正紳禀請禁止外運經本縣於光緒二十六年正月通禀各憲所有萍邑礦務應照奏章專歸官局督率紳商辦理奉有批示在案上年九月間又據邑紳舉人蕭家駿等赴省城各憲衙門具禀白煤一項若爲外人所奪恐有家不舉火之勢不能歸外來奸商開採等情禀奉上憲轉行到縣是白煤之不准外運不得别立公司歸外人採辦儼若疉矩重規今湘紳曾廣鈞等所禀採運萍煤據稱係光緒二十四年奉湘撫俞批准何以數年之久並無隻字咨會到江所禀已難取信而四月初三初五等日奉湘撫俞會辦商務大臣盛電諭湘省並無批准咨文開設寳源聚公司之事長沙府亦無飭屬出示之案實屬荒謬且曾紳廣鈞現在省城當經函詢復稱伊實不知確係假冐請卽嚴行查禁等因到縣查本縣前據蕭紳立炎來信專爲該職周瑞說項並未牽涉曾饒二紳今湘撫憲謂詢之曾紳實不知情前禀爲盜名呈遞已可概見實屬譸張爲幻情殊可惡除各禀分别批示外合亟示禁爲此示仰闔邑煤業商民人等知悉萍邑煤務歸礦局督率紳商辦理不准别立公司業經奏明有案如有外來無籍之徒或假揑公司牌號或冐稱奉官採辦概係招摇撞騙凡爾商民愼弗爲其所惑墮彼術中輕與交易至於白煤一項爲民間炊爨日用所需祗能留供本邑之用久經示禁私運出境該寳源聚公司實係假冐正紳揑造憲批自應勒令封閉爾等切勿受其誑騙此後倘仍逗留境内或别有奸民貪價私售許各該處居民保正人等隨時赴案禀究自示之後倘敢故違一經訪聞或被告發定卽拘案嚴究本縣言出法隨决不稍從寛貨宜凛遵毋違特示一 
[韓江水漲]  
　　廣東潮州友人來函云五月初五六等日大雨時行韓江之水陡漲數丈初八九兩日上游流下箱籠器物泛泛如鳧之狎水中有屍骸不下二三百具傷心慘目幾不忍言旋經承善社撈起掩埋其不及撈者大半漂流入海尤可異者初九夜某舟子方弛然而臥聞有物驀撞其舟厥聲甚巨推篷視之似是大木一株亟喚舟夥竭力撈起置之舟中洎天明諦觀乃　器也不得已舉而瘞諸荒原事後始知大埔石脚壩被水衝决民人之依山傍水者不下百數十家左近村墟店鋪亦以數十計是日急雨傾盆山水驟至鋪戸悉行衝去民人咸付波臣其得走避及遇救援者不及十之三四十二日又有女屍五具以繩　結在水次浮沈承善社中人正在打撈忽有甲乙兩人坌息而來撫之慟哭異而詰之泫然曰此五人者四娣姒一小姑昨宵一去無蹤因從下流奔訪至此詰以何以同歸於盡則緘口無一言嘻是何故歟執筆人固不能以逆臆之詞形諸楮筆矣 
[救荒善政]  
　　九江采訪友人云潯中苦潦民不聊生兼之奸儈居奇米價因之頓貴德化縣沙珠垣　府病之籌欵購米平糶以惠飢民并出示曉諭事曰本年六月十三日奉府憲孫札開照得江北堤潰水浸米價翔貴貧民謀食維艱本府正籌議平糶間據紳士舉人羅綱領面稱現商邀城外客商自願備價運米回潯减價平糶仍隨賣隨運周而復始以濟民食洵屬好義可嘉除出示曉諭并札委保甲總局分局各員彈壓照料外合亟札飭札到縣立卽遵照督帶差役會同保甲總查及分局各委員帶同巡丁於本月十六日城内在於塔公祠城外在於賓興莊所管茶棧二處彈壓聽貧民自行交價起票卽持票領米務須常川在彼妥爲照料俾免擁擠喧譁滋事此係善舉不得任聽差役呵叱索擾生事是爲至要仍俟事竣具報查核毋違切切特札附杪减價平糶米石章程六條等因到縣奉此除飭差彈壓照料外合就照錄條規出示曉諭爲此示仰闔邑被灾軍民人等知悉爾等務各凛遵條規内所列事宜交錢領票不得擁擠喧譁恃强多糶倘敢故違定卽立拿究處各宜凛遵毋違特示計開平糶章程六條一此次運到之米核定每熟米一石糶九八大錢四千二百文一每人所糴至多不得過二斗一糴米之人憑内先至塔公祠後進交價起票後再持票至後進領米城外先至賓興莊所管茶棧交價起票後再持票至後進領米一定本月十六日交價起票開糶升斗較準大小一律照市一米價隨時漲跌不一續運之米於開糶前一日禀候本府核定用印條大書實貼糶米處所曉諭周知一領米之人不得擁擠喧譁量付之人亦當公平和氣以全　舉而免滋事合併諭知光緒二十七年六月十五日 
[杭試誌]  
　　浙江提督學政李文坡大宗師考試杭郡生童已登前報兹得杭垣訪事友手書云本月初七日宗師考試杭州闔屬生童經史詩古時務西學生員賦題漢武帝潯陽射蛟賦以題爲韻詩題未詳時務題近來講求時務當以何學爲最要惟搆解必須切實弗以道聽塗說人云而云經濟題先有司赦小過舉賢才講義童生賦題綠天賦官韻未詳史論題明太祖不能臣王保之論時務題維持兩浙鹽茶議此外尚有報考泰四化學　地格致金石學繙譯算學之類者題目皆未詳初八日歲試海寗富陽餘杭臨安於潛新城昌化七州縣學生員海寍四書題修其祖廟富陽西書題陳其宗器餘杭四書題設其裳衣臨安四書題薦其時食於潛四書題踐箕位新城四書題行其禮昌化四書題奏其樂經題詩題俱未詳初九日考試闔屬優生四書題學而優則仕詩題賦得經神得經字初十日考試駐防及杭州仁和錢塘四府縣學生員駐防四書題子入太廟章杭州四書題哀公問政於宰我一章仁和四書題逹巷黨入曰一章錢塘四書題大宰問於子貢曰一章通塲經題篠湯既敷三句詩題賦得文采珊瑚鈎得鈎字 
[鄂省官塲紀事]  
　　漢口采訪友人云前月湖北武昌府屬通山縣境蛟水爲災饑民載道藩憲瞿賡甫方伯惻然憫之札委王大令秉壽親赴災區查勘大約一經禀覆卽須集資振恤以免庚癸之呼也○漢陽鸚鵡洲竹木釐金局員胡大令鈞溥瓜期已届上憲札飭留辦一年○前 
 
 

Page 3

 
 
者康梁逆黨潜伏漢皋謀亂夏口廳同知陳少石司馬函請漢防營某統帥撥勇五千名在署旁駐紥兹者司馬已交卸廳篆接署之張堯臣司馬面商管帶譚君將此項勇丁暫留備用勿庸拔隊回防○新署夏口廳同知張堯臣司馬以讞局委員劉蔭如司馬折獄精良堪資臂助商請留襄讞政 
[贛省官塲紀事]  
南昌采訪友人云江西鹽道缺出輪應外補撫憲李勉林中丞請以正任廣信府調署南昌府查大令恩綬擢升業己具摺馳奏矣○江西撫憲李勉林中丞慨念本省水災之後繼以炎威深恐災民轉徙於赤日如火之中不免因而病暘又查得經訓書院原存書籍遺失良多爰飭藩憲張筱船方伯籌集閒欵委黄少尹席珍往漢皋購辦暑藥及經史諸書以便拯彼災民惠此多士　當今要務也○上月下浣洪水爲災江西上下游各處電線電竿類多損壞日來電報局員惲明府學基已親臨查勘督匠興修矣 
[松郡官塲紀事]  
松江訪事友人云本月十一日往來松滬之某小輪船行至周家嘴遭風失事松江城守營遊擊楊克明遊戎慘罹斯厄江南提督李壽亭軍門以職守未便虚懸檄飭正任是缺之曾鏡庭遊戎迅速赴任所統副營練軍另委現署前營遊擊鳳山垣遊戎兼統○華亭縣林尉生大令以押犯游手好閒無所事事一旦釋出無可謀生仍不免流蕩爲非爲閭閻之害因特集資創設勸工所俾得各習藝爲日後餬口之資法至良意至美也嗣以基址狹隘就屋後添建數楹並鑒前者醫生封理生乘間脫逃之事圍以高垣嚴爲之備 
[神京雜俎]  
京師訪事人云上月二十九日之夜駐京法弁某甲在内城某處讌飲席間燃放爆竹以相娛樂西四牌樓居民聞之咸往縱觀法弁醉後突開槍擊斃華人九名亦可謂无妄之災矣○正陽門迤西各民房向被德兵佔踞本月初一日德員海氏以聯軍已撤傳令各業主即日將房屋收回○收城各處自歸五城察院管理後即添派練勇巡查日前某勇巡至南小窪葦蕩内見有屍身一具因卽回禀城憲派員臨騐未知有無傷痕也 
[九派江聲]  
九江訪事人云江水泛濫四鄕一牌汪洋下隰高原無從辨認本月初旬某日江寛輪船駛至華陽鎭萃利輪船駛至湯羅洲皆因悞入岸灘致遭擱淺○本月初六日之夜美大輪船行至琵琶亭畔有某甲者乘小划船渡登巨浪飛來船遽傾覆甲隨波逐浪頃刻間卽蹤跡杳然亦可憐也○本月初二日午刻狂風怒號幾若龍吟虎嘯沿江一帶摧毁樹木甚多旋又大雨傾盆萬斛銀泉從空倒瀉直至次日清晨尚未停止江水較前更高尺許○洪水爲災四野皆成澤國市上物價無不繼長增高次白米每石須錢五千文左右小麥麫每百斤須錢四千文切麫每百斤須錢三千二百文菜油每百斤須錢七千二百文居民之爲朝饗夕飱計者殊覺輾轉爲難也○邇者江北一帶大水爲災江西撫憲李勉林中丞特委候補知縣許明府前往查勘以便妥籌振撫廣饒九南兵備道明華亭觀察商諸九江府孫景裴太守慨捐俸銀五百兩購米若干石委潯郡保甲總巡黄麗生明府運往小池口分别散放 
[泖水凉波]  
松江訪事友人云前在上海縣境戕斃徐福全之兇犯邱少卿卽麻面邱六眼經縣主汪瑶庭大令訊明口供解府覆勘連日迭經松江府余石蓀太守刑訊迄未承招六月十三日太守復升堂推鞫邱依舊逞刁處以挺棍良久始供稱小的係南通州人曾在英界包探竇如海處當彩役與傅羊羊積不相能徐福全之死實由瞿小狗誘令小的帮毆所致此案　係正兇務須獲案訊供方能水落石出太守頷之飭卽鬆刑還禁○前者上海縣兇犯陳阿妹因釀命案經縣主汪瑶庭大令訊明口供解府勘訊近日松江府余石蓀太守迭委讞員沈大令悉心研鞫狡展不承甚至鞭背千餘跪練良久依然閉目熬刑默無一語本月初十日大令飭提覆訊令上天平架移時始一一招認與縣訊相符乃飭吏將供單朗誦一遍令陳犯蓋上指模還禁婁縣獄中以便備文申解省垣請臬憲覆勘定案 
[上海官塲紀事]  
閔行釐捐總辦趙嶼秋司馬由蘇回局道出滬江昨日命駕赴道轅謁見蘇松太兵備道袁海觀觀察繼至上海縣署縣主汪瑶庭大令延入花廳茗談良久而别○昨日邑紳王介眉部郎及稽察膏捐委員陳若香明府相繼命駕詣上海縣署拜會縣主汪瑶庭大令大令均以禮延見○江蘇候補道趙觀察有倫因公來滬昨日先後詣道縣各署　刺拜會 
[聖節訊]  
昨日禮拜三爲法租界讞員杜枝園大令發落各案之期恭逢本月二十六日皇上萬壽聖節前後七日不理刑名因飭丁告知捕頭暫停讞政 
[凶犯順供]  
本邑凶犯張榮生戳斃民人張阿弟一案上海縣主汪瑶庭大令訊實後詳奉督撫憲批飭解省勘招核擬前日大令飭典史趙少尉提犯至案騐明面貎箕斗至晚飭提順供張供詞一味狡展大令謂爾前已在土地神前一一供認今何忽然翻異豈不畏本縣嚴刑耶張懼直認不諱大令飭書吏將供詞朗誦一遍隨令在單上蓋印指模還禁候解又有女犯盧鳳金者因被光棍姚阿弟誘姦致伊父盧艮錗羞忿自盡大令錄供申詳之後經上憲批飭解省遂於前晚提案研訊鳳金呆若木雞一味稱是大令飭書吏朗誦供詞鳳金傾耳聽之不發一語大令飭加印指模還禁女獄 
[控縣受責]  
陳利生拾得紫霞閣箋扇店所失發票持往索詐店主控諸保甲總巡局經總巡朱森庭明府訊責枷示嗣以此票初被比鄰黄仁昌箋扇店夥李炳松拾得李與紫霞閣主夙有仇怨不肯交還私交同業歇夥朱秋生朱復串令陳利生出頭致肇此事迨李朱見陳枷責内不自安妄指總巡判　不公　控上海縣署縣主汪瑶庭大令立飭值日差將一千人送至總巡局請明府歸案辦理明府傳到黄仁昌店主黄月泉質明貲事判責李炳松一百板枷號半月朱責八十板枷號十日陳再枷一月一併發邑廟内示衆黄懼責苦求願罰路燈捐若干始得從寛轄免 
[反目輕生]  
江北人秦某駕舟爲業家住南市竹行馬頭妻子徐氏二九年華姿容楚楚前日不知何故遭秦斥辱遂潛購阿芙蓉膏服之迨毒發呻吟始經秦覓藥施救然已返魂無術未及半响玉殞香消矣哀哉 
[鳴砲志哀]  
德國皇太后鸞　上賓本館已接有電音登之昨報昨日清晨八下鐘時在滬德兵艦鳴砲六十六響以志哀思既而英法美日本各兵艦以次鳴砲應之直至十二點鐘時隆隆之聲始止 
[法租界捕房紀事]  
寗波流娼某氏於去年來滬在英租界胡家宅某鴇所設野鷄妓院賣娼近忽與某甲相約潛逃匿跡小東門外法租界某小客寓前日被鴇尋獲一併扭入捕房捕頭詢悉情由令押候解送公堂禀請讞員杜杜園大令究辦○前日狂風大作捲地聲雄紫來街某姓高墻頽然而仆壓倒比鄰唐萬成木器店後進房屋三幢傷及店夥二名傭婦一口巡街捕見之回告捕頭昨經捕頭勘得萬成存貨過多以致房屋壓倒令速雇匠修整受傷人自行延醫治之○甲乙二偷兒掩入某店竊取衣料十餘件携至護城河某押鋪求質適爲包探所見一併拘入捕房捕頭令押候解送公堂禀請訊究 
[跋光緒乙未年後奏議輯覽]  
自光緒乙未歲中日和議告成朝廷振興庶政内外臣工競言富强之術如變科舉開學堂改稅章更兵制以及商務礦務之推廣船政郵政之措施無不奏牘紛陳藉備聖明採擇嘉謨讜論歴歴可觀大興李君蔭柏彚而緝之得文一百六十餘篇付諸梓人籍供同好昨承普通學書室主人以一帙見貽特書數語聊誌謝忱并告世之留心時務者 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[清理街道]  
　　安慶訪事友來函云久兩初晴途中積潦縱横幾難涉足保甲總局瘙觀蔡深　暑氣薰蒸居民易染疫癘遂捐廉製造本車十輛每輛雇夫二名由局給付工食責令逐一掃除是亦關心民隱之至意也 
[飢民攫米]  
　　蕪湖訪事人云安徽和州含山一帶自黄家圩被水潰决後災民無所得食羣以刼掠爲生附近大胡村人某姓素有富名白粲黄粱儲積甚裕災民聞而羡之竟於本月某日糾約二百餘人蠭擁而往刼去白米一千餘石某姓以寡不敵衆祗得任其所爲並未報官請究 
[上海縣署瑣案]  
　　僧人若塵前因盜賣晏公廟義塚地控經縣主汪瑶庭大令訊責收押隨遵斷繳還原價將地贖回仍歸同仁輔元堂經管前晚大令飭提覆訊判令笞責二百板開去脚鐐驅逐出境○楊家渡巡防局員某君函送强牽趙新發家耕牛之趙阿寳及姚阿四朱掌華到縣前晚大令升堂研訊趙阿寳供小的冋當小工後因患病久賦閒居不得已向叔父新發商借洋銀初已應允後忽爽約故牽取其牛倩姚阿四代爲豢養冀得善價而沽不意行至中途卽被叔父喚同局勇拘送案下姚供此事小的並不與聞大令惡其刁賴喝令鞭背八十下始供趙囑小的牽牛至朱家寄養餘不知情朱供姚給小的小銀錢二枚命將牛喂養不知其爲强奪得來大令判令戕朱鞭背四十下連姚趙送交改過局覊禁 
[上海巡局紀事]  
　　陸石寳僑居大東門外馬天興弄中文定風箱弄某姓女尚未成婚前日行經某姓家門外驀見唐福生與未婚妻同桌而食不禁勃然盛怒大踏步入内將唐曳出肆毆旋又互扭赴十六鋪巡防南局禀控局員陳禾亭二尹研訊之下惡陸無理取閙判責二百板○前日費勳三在大東門外篾作街調戲某氏婦氏怒其輕薄申申詈之費變羞成怒向之遑兇氏亦不甘下人遂互扭至十六鋪巡防中局局員黄衡堂二尹訊鞫之餘費稱小的在縣署某書吏處充寫人並未調戯婦女二尹飭地甲帶出調停以全顏面○有陳大者窶人子也其妻某氏於去年産一男孩意欲棄之荒郊比鄰老虎灶茶肆主顧二見而憐之代爲撫養邇者陳時往索借並唆使其妻登門滋閙顧忿甚控諸十六鋪巡防南局局員陳二尹訊得情由將孩交陳領回另斷陳貼償乳食洋銀十元各具切結呈案 
[馬路工程局瑣案]  
　　前日無錫船戸方國泰　馬路工程局遞禀聲稱本月十七日夜小的泊舟浦畔葆泰馬頭繫纜許元喜所駕巢河船上夜半狂風陡起許將纜割斷以致船卽傾覆所載小麥二百二十石盡付東流今特扭許至案叩請追償入晚總辦葉孟紀司馬升堂研訊方供訴前情司馬詰以爾先禀控富大及葛園二人斷爾船纜兹何又將許扭控先後情節殊屬不符究竟許斷爾纜有誰目見可作證人方稱有小的船夥目覩其事司馬提許訊供許稱小的係山東某邑人泊舟毛家弄馬頭方所駕之船另泊葆泰馬頭烏能將纜繫于小的船上求恩明鑒司馬向方再三開導命具結息訟方不允堅求恩斷司馬怒喝令退去聽候移送上海縣署請縣主汪瑶庭大令訊核○去年浦東洋涇鎭人楊金華之妻楊王氏私逃出外蹀　馬路中巡街捕見之拘送工程局總辦葉孟紀司馬訊悉情由斷令伊姑蔡氏領回並飭地保薛景齋具呈切結然後交諸松濤保去不料前日王氏重復私逃至滬被巡街捕拘送捕房捕頭令轉解馬路工程局司馬檢查原卷飭差傳到保人升堂質訊楊蔡氏供媳婦王氏自幼童養並無凌虐事情邇者因患瘋癲以致時時逃出司馬令具領歸家好爲照料隨著褚薛具呈保狀存案備查○竊犯嚴連發竊取旅客某甲所携短衫一件當塲拘獲送入捕房捕頭令轉解工程局司馬研訊之下嚴供小的在浦東祥生船廠工作初次犯竊求恩寛宥司馬判責二十板飭捕驅农出境不准逗留 
[英美租界晚堂案]  
　　蔣勝廷投英美租界公廨控徐蔡氏以單田抵借洋銀延不取贖等情前晚讞員張柄樞司馬提集兩造升堂研訊蔣勝廷供光緒十九年徐禮生以田單一紙計田一畝浼張宗仁介紹向小的抵去洋銀四百元言明每月利息六元以一年爲期詎料到期不贖僅收到利息三十元嗣徐去世小的向其妻蔣氏索取置之不睬叩乞究追徐蔡氏供故夫抵借屬實現在小婦人無力歸還叩求寛限張所供略同司馬令徐蔡氏自中秋節起每月拔還洋銀一百元分四個月歸楚兩造皆遵斷具結而退 
[英美租界公廨紀事]  
　　昨日英美租界公廨讞員張柄樞司馬備文照會駐滬英總領事署副領事官梅爾思君并告知英美租界各捕房所有應行訊判之案統俟明日解堂研訊○昨日爲英美租界公廨讞員張柄樞司馬懸弧令旦清晨闔署書吏差役人等均衣冠入内叩祝如儀 
[英租界捕房紀事]  
　　流妓李小寳偕傭婦李王氏在福州路一帶拉曳狎客經五百零二號巡街捕拘入捕房捕頭令送至英美租界公廨押候堂期禀請讞員張柄樞司馬訊斷○前晚陸愼三手持銅質僞洋銀行至雲南路適有印兵得得而來遂向之騙令調換經包探陳根寳拘入捕房捕頭令押候解送公堂禀請訊辦○馬夫王仁法停車漢口路以待坐客睡魔忽至蜷臥車中經一百八十四號巡街捕拘入捕房旋存洋銀若干元得以暫行釋出○張柄成拉車至福建路有礙路人經四百九十八號巡街捕拘入捕房張願存洋銀若干始得暫行釋出○馬夫李阿生牽馬不愼致馬飛馳逸去經六百零九號巡街捕拘入捕房李願存洋銀若干元得以暫行釋出○積竊沈阿四在虹口某姓家竊得洋傘衣物經包探何阿春拘獲帶入捕房捕頭令押候解送公堂禀請訊辦○有歪嘴阿三者不知其姓在某輪船上竊得綢衣等物經包探張才寳拘獲送入捕房捕頭令押候解送公堂禀請訊究 
[美租界捕房紀事]  
　　著名賭棍唐阿和蘇阿弟許阿廷陳阿祥胡阿來莫阿元繆阿桂賃得天潼路第八號門牌房屋開塲聚賭貽害鄕愚昨爲愛副捕頭訪聞率同五十四號西包探及華包探張阿五石金榮孫阿新等人前往一併拘獲帶回押候解送公堂禀請讞員張柄樞司馬訊辦○甬婦王張氏年逾古稀龍種衰邁昨日亭午行經頭壩路驀被舟子李阿左撞傷勢甚沈重四百八十九號巡街捕見之蔣李拘獲雇車送氏至捕房捕頭令轉送同仁醫院求治李則押候解送公堂禀請訊究○昨晨工部局掃垃圾夫施老虎行至裏虹口莊成元家門前窺見室中閴寂無人潛入圖竊被莊所見扭入捕房捕頭令押候轉送公堂禀請懲辦○昨晨甲乙二小販爭向篷路菜市設攤互相毆擊某號華捕喝阻不服遂一并拘入捕房捕頭令押候解送公堂禀請究辦○昨日黎明時積竊王阿仁混入百頓路第一百九十九號門牌粤人某姓家竊取衣被携之而出適爲包探孫阿星所見拘入捕房捕頭令押候解送公堂禀請懲辦 
[行仁有術]  
　　昨蒙同和公號賈潤生善士惠函云二十四日爲關帝聖誕津帮年例於是日祀神宴客兹聞災區甚廣特將筵資移充賑欵以祈神明默佑普被庥嘉計交到洋銀一百元又陸鴻觀善士洋銀五十元慈北翁舟山氏求頸瘡速愈洋銀五十元又崇禮堂翁求合家平安洋銀五十元張瑞熙求母居太夫人腿恙束愈洋銀五十元洪述庵子未子厚三昆伸求資先父冥福洋銀九元又來耕餘氏洋銀十五元無名氏洋銀九元分别祗領級感實深竊以陝災未澹需欵正繁敝所昨接辦賑紳士潘振聲先生電催解欵甚迫仔肩莫卸負負頻呼待澤孔殷多所益善仁人君子如有可以設法之處務乞不吝齒芬多方集腋是所切禱者耳上海六馬路仁濟善堂籌振公所施則敬等謹誌 
[蘭州官報]  
　　五月初五至初七日署平番縣知縣朱遠繕辦理條城釐局知縣奚銘敬督標後營遊擊戴福祿由陝引見回補用叅將張少柳由靜寗州補用守備王鳴崗由西安俱進省雲南試用知縣鍾鼎銘叩謝賞給傳牌咨送回滇委署循化廳主簿兼辦馬營厘局楊承澤赴任調辦清水厘局巡檢趙培基赴局 
 
 
 

Page 10

 
 
   
 
