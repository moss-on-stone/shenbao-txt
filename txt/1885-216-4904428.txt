# 1885 - 216 - 4904428

 

Page 1

 
 
[四十七號畫報出售] [  點石齋主人啓]  
　　中法和議旣成之後兩國各退防兵仍歸於好乃越南阮氏兩夫人恨法人無道糾集義兵攻法人於北寗從此女子知兵婦人赴敵古人不能　美於前矣圖之以供衆覽報首畫譜兩圖均係任君伯年所繪其筆墨之妙賞鑒家自能辨之准於廿六日出售後仍附淞隱漫錄圖說一則此佈 
[分送募振啓] [  申報館主人識]  
　　本年兩粤水災眞所罕見其情形早疉登報牘以備公鑒滬上諸大善長聞此消息卽投袂而起籌募不遺餘力更得各仁人不分畛域急起輸將陸續將賑欵寄交俾得彚解愛育堂散放似此急公好義天必錫之以福可爲操券惟是災區太廣梁資鄉嚴佑之兩君雖邀聚同志五六人並賑銀三四萬兩先後赴粤然在後尚須八萬十萬火速接濟方可救人救澈是以籌賑諸君日來萬分焦灼特刊印募捐啓託本舘今日隨報分送廣結善緣務祈閱報諸君或代募或自捐迅解腰囊俾不負籌賑者之仰望實所禱盼 
[新選石印小題宗海] [  點石齋主人啓]  
　　盖以億兆人之衆十八省之廣各塾師命題課徒又經刻意删攺以成傑搆者日不知出凡幾惜乎各人據爲窗作秘不示人故雖時下選本疊出購閡之仍是此竄彼竊陳陳相因間有佳文亦數見而不鮮文匯舘主人獨闢新裁爰集同志各出平時所作小題窗課並取歴屆試草以及各處社課各義書院課與名家稿本時賢摘本親自校讎嚴定去取凡文不極其佳而題不極其難者概置弗錄其巳見於小題文藪小搭珠華等集者更不闌入一文并不相犯一題滲淡經營力闢雷同力避習見約之又約精之又精得文一萬六千餘首分爲初二兩集交本齋石印約八月初告成揣摩家其亦聞而竊喜也乎此啓 
[購辦軍火宜籌善法說]  
　　溯自咸豐庚申天津和約旣成東南各省之遭髮逆者調集諸路官軍相機收復知從前擡鎗鳥鎗不及外洋軍火之利適洋商以其國械廠所造諸器求售於我於是各省標兵練勇皆習洋鎗以資剿賊漸推漸廣至於舊式火器一無所用鎗以制臨陣之死命礮以拒遠來之悍匪不三五年而百萬紅巾妖氛凈掃未始非外洋肯資利器之大效也然則通商亦何負於中國哉髮捻旣平海疆無事而逆𤞑竄擾於關外有苗反側于滇中自中原出師輙萬里而遥轉運維艱崎嶇不易統兵大帥曾轉戰於東南諸省使用外洋器械大有駕輕就熟之致於是設立轉運糧臺在適中之地又設立採辦糧臺於海口外洋軍火歳歳捆載來華車䭾舟載不惜重費所以增廣各國鑄廠之利者不知幾千萬萬而𤞑苗卒以克殄當事者遂謂制敵之器非西國新式者不可用蓋器之利鈍涉手便知旣有利者但覺其用力少而中雋多則誰復肯用其鈍者我朝龍興遼瀋間以火器定天下順康之世東征西討王帥所向洗盪無遺非鎗礮之是賴而奚賴哉當日有所謂紅衣大礮佛郎機礮者蓋由俄羅斯展轉而入於蒙古征服諸盟時蒙酋以之獻軍前是西國軍火早資我用特通商之約未徧歐洲無自購取且各國所造實亦不如今日之利然而稱大將軍之名已足令人生畏矣至於洋鎗鳥鎗不過製造日詣精工昔之夯蠢者今易而爲纎巧昔之重滯者今變而爲輕靈大凡成器不加攺作雖千百年後猶是舊觀國家耀武戢兵數傳而後太平無事誰敢建言以軍器舊式爲宜易新制者因是儲之武庫雖有巧匠無所見長若歐洲之俗則不然漢唐之後列國分治大小兼并變局頻仍故其人雅尚武功嘉道之世法王兩拿破崙黷武窮兵侵人疆土歐洲大震合縱連横儼成周末載國之局于是小如荷蘭比利士者亦莫不講求製造以輪舟鎗碾爲立國之本軍火之利倍於中華良有以也同光以來秉鈞大老深知歐洲諸國富强之故而又甚惜購辦軍火銀流外洋思有以挽止之乃建議仿造延洋匠購洋器機輪汽管無一不備而又廣招生徒以資習學優贍工匠以奬材能始設於廣東繼建於上海然後金陵天津次第開局各省之有海關税項與存留雜欵者無不奏請興辦歳費又不知若干萬然苟海疆有事調集防營所需鎗礮仍不能取諸宫中而購置於洋商蓋各局所成之器尚不能如外洋而外洋各廠工匠日運具心思材力俞精愈巧層出不窮有後膛者出而前膛皆舊式矣有九門七門者出而三響五響又不中用矣我方出資選購用功仿造而彼更有相勝者使我不得不舍舊而謀新以故造者自造而購者自購也善夫戈登之言曰中國之與敵兵相持在乎守海口而不在乎戰海中第曰守也則凡鎗砲不必務求新式但全用前膛用志不紛亦足取　蓋鎗炮之利貴有用之之人若人執新式之鎗而十九不能中其去於舊式幾何也戈登英人前在中國軍中深知中國兵官教練兵士不能如西國之專精惜其有器而無用故以爲不必徒費重帑務購新器也雖然取法乎上僅得其中敵有利器而我亦以利器當之尚不能得其平况明明自處於不利之勢乎且購辦新式之器正以資製造者之學步耳以中國直省之大人才之多遲之又久安知不有材能出衆之士運智凝神駕乎歐洲所造之上然則言制器者甚不可以惜小費也獨是購買鎗炮責任不爲不重大吏委員安所得精通製造者而任之撥帑籌捐其來匪易倘出重價而不得利器豈不同於虚擲洋商不欺而洋商左右之人弊竇百出合同之文不能遽解問答之語須人而傳而况有軍火掮客隱　洋行牌號者則其貨物之眞假市價之低昻尤屬易於弊混也耶竊謂近時法欵雖成海防方亟各省所設之軍不能遽撤添置軍械在所不免而其事其人均處萬難之勢意者製造旣廣開官局而採辦亦專設大員凡屬軍火皆由一手經理但須匯解欵項一紙公文不必委員親與洋行交易則庶乎欵歸實銷而器足利用也 
[諭旨恭錄]  
　　六月二十三日軍機大臣面奉諭旨昨據順天府奏夀婦節婦請分别旌表等語四品命婦沈孫氏年屆百齡應如何給予旌賞之處着禮部議奏沈姚氏著准其旌表欽此同日奉上諭劉銘傳奏神靈顯應請頒匾額等語福建滬尾地方歴來崇祀天后及觀音大士清水祖師每逢旱潦災祲瘟疫等事祈禱輙應並保衛地方神靈泆著實深寅感着南書房翰林恭書匾額各一方交劉銘傳祗領分别敬謹懸掛以答神庇欽此同日軍機大臣面奉諭旨御史黄煦奏請旌表節孝婦女各等語張黄氏朱田氏及盧繡姑均着准其旌表禮部知道欽此同日奉旨巡視東城事務着鈺昌去欽此同日奉旨巡視南城事務着何崇光去欽此同日奉旨着俊乂鄭訓承監試欽此○二十四日奉旨鴻臚寺少卿員缺着陳錦補授德克精額准其一等加一級着交軍機處記名以道府用欽此同日奉 
 
 

Page 2

 
 
旨錫珍現在出差所管廂黄旗漢軍都統着麟書署理欽此 
[越法戰耗]  
　　維新報稱昨西貢報錄有越軍攻擊順化都城法提督高斯一節言提督高斯於西歴六月十七日由河内前赴順化帶同軍兵甚多護送赫奕以致越人驚恐羣起攻之聞其所帶前往之軍則有第三旂蘇威士軍又有第十一旗嘉沙士軍共一百五十人並炮船五艘當其抵順化之時無有迎接者迨後函達越王越王着行臣禮來謁高斯不允因移文東京提督請撥軍兵前往保護用防不測等云比至七月初四日夜間越人恚恨忽爾糾衆進攻高斯衙署殆所謂出其不意攻其無備也現據高斯七月初九日刊報各官塲則謂初四夜越人無端猝至順化將我攻擊我軍驚醒立卽力拒戰至天曉始將越人擊退後查越人之死于城外者計有一千五百之數而我軍死傷不過五十人之數耳并云我軍現已全據順化且逹知東京統兵提督經將其所接法國兵部大臣電音遍諭各軍致謝出力人員等云又越王與兵部大臣當法人來順化時已逃往他處聞所往之處欲另建城池立國内地未悉是否耳法人於順化王庫中獲有銀元六百萬另有土絲等物甚多越土何辜見蹈國破家亡之變耶又　當越軍潰敗時有越臣偕同牧師出見高斯報知越王與大臣經巳逃亡自言此次之役曾經力爲勸止並經函致高斯將越土出奔之事一一詳報並書明時日來攻故高斯得以准備遽將原書發回不肯輕見於此可見一斑矣彼越臣者不忠於君而忠于敵求榮賣主吾無取焉越之不識賢奸若是無怪家國覆亡也夫又據中外新聞稱德國火船馬利前由越南會安開行於二十五晨候抵港據該船舟師等述稱當在會安駐泊之時傳聞廣海地面土人不服揭竿而起將入法教之人不分男婦遇便戕殺約計二千有奇以故民心惶惶勢等鴟張其時會安法官聞警卽調砲船兩艘並發軍兵水陸並進務得土匪而甘心惟本船展輪在邇其後作何辦理則未得而知焉 
[退兵近信]  
　　香港西字報言中國關外之兵俱已退入關内惟劉淵亭提督部下各軍約須至本月初十邊始能退盡一俟劉提督入關卽飭在思恩縣地方駐紥以固廣西門户云 
[拐風愈熾]  
　　廣東拐風近日愈盛凡女孩之被拐以去者日有所聞凡有懷保赤者宜何如留意提防也 
[吵閙公堂]  
　　前報甬東瑣錄條内鄧叅戎以守城兵目悵桐擅收兩洋提到責革一事兹得甬反信云賊竊衣箱兩只將從南水門而出被張桐攔截賊卽棄箱而遁張遂報知三法卿保甲分局待失主認領嗣查得係王姓所失王將衣箱領歸出酬洋四元不意該局委員將酬洋放起僅以青　四百與張張不甘心訴知他局委員事被陳太守所聞遂將該局委員撤差該委員挽醋務橋巨紳之季弟某進府署力請開復原差太守以此缺現巳另委斷難遵允將來當以别差補之某必欲開復爭論之下語涉諷刺太守怒其無禮離座將入内署某亦罔顧是處爲公堂太守是官長踢翻公案開口大駡太守怒喝令差役管押一面親詣道署無如差役雖有太守之命不敢動手某更大肆吵閙咆哮如虎且謂今日若不管押明日定必入都幸程邑尊聞知卽入府署盡心力而勸之某始歸家次日太守反至某家謝罪某猶避匿不見太守怏怏歸署擬將上省面請撫憲發落幸巨紳之姪某庶常不忍坐視代某詣府署請罪事始得寢以上係甬東訪事人所述照錄之以質諸知其事者 
[力辭上賞]  
　　傳聞劉淵亭軍門永福蒙恩賞給依據德恩巴圖魯名號三代一品封典諭旨到滇統帥將士無不望闕謝恩軍門堅請岑彦帥代爲奏請收回成命彦帥善爲勸慰語以皇太后皇上優待臣工有功必賞之意軍門始謝恩領賞後左侯相得知此信亦卽函勸軍門聞軍門以中法已和未克滅此朝食全越土地畀予他人尚未得一洗從前恥辱故不忍受此厚賞若軍門者眞忠義貫日者哉 
[日下傳聞]  
　　六月以來雨暘時若米糧日漸貶價現玉米每石已减銀二錢麥子減四錢而零售糧店仍奇貨是居奸商把持誠可惡也○六月十八日張朗齊中丞具摺奏請捐助廣東災賑綠中丞曾授粤東提督故一聞該省水災立卽倡此義舉拯民水火固有朝不待夕者也○前門外東西兩河沿道北房屋皆背臨護城河河堤舊時丈尺有案可稽年代已遥居民不無侵佔刻將興修河工經工部丈量基址東河沿尚無其事而西河沿各處幾於此户皆然未知將如何變通辦理也○清眞教寺爲回民所創每值禮拜之期寺中例必施捨錢文賙卹教中貧户六月十八日有一貧婦至前門外羊尾巴胡同寺内乞錢同民以其並不入教揮之使去婦言我教施粥廠中汝教人時往就食何汝教不能施捨一文教中人不之理婦啜泣不肯行移時有一年老回人唤婦至一旁與以錢數千始稱謝而去○前報列京西人家髮辮被剪獲到紙人一節兹聞日前平則門外富新庄某甲屋後置一貯水缸其妻偶啓缸盖見浮一紙人長三寸許面目四肢悉具左手持剪右手持刀不知何時落水甲急取紙人揉碎焚之後亦無事○六月十七日自某甲携紅靛鴚一頭往西直門内大街路南天德茶社啜茗撥開籠門使鳥立桿上頃間某乙亦提鳥籠往將籠懸甲鳥之旁甲見而怒囑乙移開乙不聽始而口角繼卽揮拳社中人急爲解勸各不肯依竟揪赴本地面官廳涉訟云○六月二十一日内廷廣儲司銀庫開庫撥銀一萬兩交宫内以備皇上聖節需用○二十二日晨八旗滿蒙漢驍騎槍營擡槍鳥槍練兵齊集德勝門外教塲演習合操以備八旗各專操王大臣會同閱看先一日圓明園三旗精捷營官兵赴中海紫光閣演習馬戱總管内務府大臣等前日閱看藉試該處馬道展長修理是否合式以備聖上閱看○甘肅莊浪城守尉缺出兵部咨行值年旂轉行八旂兩翼前鋒八旂護軍内外火器營及侍衛處名將三品人員擇其諳練營務堪資表率者保送三員造具出身履歴印册咨送到來以便奏請欽派大臣揀選○宣武門内安福胡同楊某不務正業其母屢加訓斥若罔聞知上月十六日卓午賭負而歸欲將家具變錢以作孤注禀諸母未允嬲之不已母怒極大駡楊忿無所洩將家中什物盡行摔毁母遂訴諸本管地方官廳該廳步軍校聞係忤逆立差官兵數名至家鎖楊至案問明原委飭廳兵鞭責百餘至日暮轉解步軍統領衙門懲辦○張朗齋撫帥行文工部奉宸院調取京城内外河道河身面寛槽深尺寸數目底册以使按照成案開挖該部院未能卽將成案檢出撫帥遂謁見醇邸禀明恐悮工作等情醇邸諭該部院務將河道底册赶緊檢齊以備查核辦理云○徵貝勒溘迹後靈柩在府停寄二十七日唪誦僧道喇嘛各經二十一日擇定七月初七日始奉移暫安處○孫少司空毓汶沈大京兆秉成續京堂昌均奉旨在總理各國事務衙門行走總署得旨卽具照會恭錄諭旨分行駐京各國欽差查照俟照覆後卽由該大臣備函訂期躬往各署拜會此亦禮尚往來情聨中外之意也 
[白下清談]  
　　某甲在鐧銀巷相近開整容店世俗患淤脹痧者必倩剃頭匠爲之刺其瓜甲刮其手背巷左某乙素業機亦句容人一日遣其子赴太平門收經絡中途腹痛甚不得已賃長耳公代步以歸纔入門便倒地不省人事乙夫婦年五十祇此一子視如掌上珠急延甲如法針治甲爲刺曲池少商兩穴皆有血而不流作紫黑色遂謝不復針夜分已死三日後乙夫婦痛子情深竟向甲索償其子之命不由分辯硬欲拖甲赴上元縣擊登聞鼓此處距縣頗遠里人惡乙無理取鬧遂約數人挽之於途乙見衆附甲而不附已益忿擬舍甲而與隣里爲難正不知懵懵者果何所取義也○莫愁湖跨白鷺洲最爲名勝每當紅藕花開住持僧輙窓開三面以伺游人泉不必中泠茶不必顧渚而耳食者流早已鞭摇寶馬裙拂香車來看六郎眞面邇來雲淡風輕麴塵不起湖上履舄益盛於前惜草草勞人日疲神於筆耕墨耨未獲向鬱金堂畔與雙棲海燕閒話夕陽耳 
 
 

Page 3

 
 
[皖省紀聞]  
　　皖垣近又少雨北門外附城各鄉禾苗半皆枯槁農民遂紏集數十人頭揷柳條至龍神廟城隍廟跪誦佛號祈油甘霖○邇日赤帝驕人寒暑針升至一百零數度居民科頭跣足猶且喘若吳牛東門外潘家園某甲年四十許帮同戽水歴一點鐘時驀然倒地而斃某氏婦年在三十以外腹孕珠胎車水片時陡然氣絕城内大拐角頭行路某乙路經書院前無端倒斃魂赴重泉人生若薤上露不誠然歟○某甲家住北門外正街後丁家嘴年逾而立耕種爲生族弟某乙年甫及冠分宅而居日前因採菱口角甲持篙刺乙腹乙卽倒地身亡乙母年已周甲恃膝下供饔飱死後族衆調進由甲備棺收殮并出洋元爲乙母養膳費奈甲妙手空空屋産通計祇值其半地保知徒費唇舌遂報請首邑尹明府臨廠相騐想當按律定讞也○皖垣四鄉禾稻可收兩熟每歳六月初十後早稻可收閱數日再揷晚稻日來早稻俱已登場農民因炎熱異常時虞疹癘故晚稻猶未蒔秧云 
[預俻行轅]  
　　欽憲行程已登昨報兹又悉前日滬地官塲接得津電知錫席卿大司宼於上月二十八日陛辭出都由津乘輪南下約計本月初六七日定可節抵滬江行轅預備在江蘇海運局昨日蘇垣亦發電音云衛靜瀾中丞於初二日出轅隨員人等當先于初二日抵申泊舟新閘其行轅須俟中丞蒞滬再行擇定然滬地辦差人等早於浙江海運滬局預先布置矣至前報云莫邑尊奉文飭辦差馬二百匹刻聞實係二十匹云 
[恭送行旌]  
　　長江水師提督李與吾軍門於前日下午乘南琛輪船由吳淞口駛進滬江船泊南市董家渡碼頭南首李軍門登岸拜客後卽回兵艦於昨日午刻十二點鐘起椗上海縣草邑尊及製造局總辦等均在金利源碼頭恭送行旌浦中各兵船咸升炮相送該船身本係淡黄色今改爲青灰色其管帶官仍係記名提督袁鶴亭總戎云 
[翦綹送捕]  
　　有某鄉人於昨午前扭翦綹者兩人到法捕房據稱因買物來滬携錢一千被彼等剪去爲此扭送法捕頭查得兩人中有一人於昨日甫經放出卽行犯事可謂怙惡不悛卽着暫押候解公堂 
[僧人遞籍]  
　　紫竹林下院住持僧智參一案前報已疉次錄登前日下午莫邑尊回署時忽有一僧攔輿喊寃邑尊詰訊情由該僧自稱法名廣大起造紫竹林下院一事實遵前憲之示並非智參起意募捐現奉發封故特投案叩求恩恕邑尊飭值日差將僧暫行看管至下午飭提至案大加申　謂該院已經本縣發封爾何膽敢揷身涉訟遂立飭遞回原籍毋得逗遛 
[覆訊盜犯]  
　　昨報列盜犯發回一節兹聞該犯等解府後時太守察閱供單以案情不符飭卽發回嚴訊前日下午莫邑尊飭提李文明小仁寶干香泉陸小長徐金標五犯復加詰訊李信口遊移較前供大相逕庭小仁寶等四犯則與前供無異邑尊飭先行帶出復將李嚴加詰訊依舊聖不肯承邑尊大怒飭令跪練并上天平架三次仍復逞刁邑尊飭卽鬆刑暫同四犯帶回收禁再候覆訊 
[研訊拐犯]  
　　騙貨報捕一案昨由包探陳阿九將瑞生和號主李仁山解案并起呈綢　單夾棉皮衣服多件金表一隻旋據譚同興號夥訴稱瑞生和向租同興房屋被欠租銀二十兩葉福訴稱家主開設瑞豫火腿鋪瑞生和號夥蘇侣賓來購火腿二百只計價銀一百七十七兩八錢并取去值洋四百元之金表一只查該號係粤帮字號故不見疑不料向索銀兩一再遲延繼而號主司帳人等盡皆避匿幸報捕役拘獲起出金表聞火腿擬運他處尚未出口請卽究追袁叙記稱是均益號夥前有同德昌洋貨鋪中林春年引瑞生和號主李仁山來取去各貨計洋六十八元向收無着林供因與該號爲鄰故同取貨不疑其有歹心現幸獲到號主卽請懲追譚昆山稱開昌記木器舖該號來買樹凳各器計價洋二百二十六元現諸物均在伊屋内孫永清稱在裕大新衣鋪爲夥該號來定新衣四十四件價洋二百二十七元今已由捕房吊到幾件吳家瑛稱是錦章衣庄夥該號來定新衣先後送去計價銀二百七十七兩另代辦絲線銀三十兩有奇長豐號稱被欠衣價銀三十餘兩顧雲卿稱被欠銀二十三兩朱寳生稱是裕豐衣莊經手人該號先來買元縀六疋繼更續辦六疋又添花縀二疋共價銀二百五十兩更有元利亨德興昌陳天一元萬盛瑞昌永泰棧潤寳齋譚名記申源號等家亦聨名呈遞禀詞聲明各被拖欠葛大令商之佩副領事以此案頭緒紛繁姑飭捕房將李及起案各物帶回棧房午後再訊佩君然之 
[英界公堂瑣案]  
　　妓女李　卿遭鴇母王巧珠毒毆及葛大令命王將該妓身契呈案各情節登前報旋據王母王李氏呈出身契大令提訊該妓曰爾前日所供遭毆各情本分府曾詢之醫士黄君據說受傷甚微殊見爾所供不實又向傭婦張陳氏曰本分府聞有陳姓欲娶該妓由爾一人唆令揑供本當辦爾因在皇上萬夀期内姑予從寛以後再勿多事又向王巧珠曰爾初受押該妓時出洋二百三十元繼買絶時加至二百七十元然乎否乎王稱是大令又曰今將該妓發堂擇配身契存堂設照該妓所供爾應重辦本分府姑從寛免着具嗣後不再開花烟館切結斥退○甯人陳阿五訴稱向爲馬夫日前妻兄徐某躭擱我處忽有妻弟徐阿榮赶來向索欠洋四十元徐某不允阿榮卽出小洋刀自勒咽喉因報捕房送案阿榮供被兄借洋向索不還氣忿自勒葛大令飭阿榮立投仁濟醫院療治然後邀同兄長投訊○小伶宋來子訴稱小的在天仙茶園唱戱前有織造署中某人失竊金表託小的投報捕房已緝獲人贓爲此投案請領張定桂認竊求恩并稱表已質錢與王阿標分用王供張託小的質表曾向借錢並不知是竊得葛大令着宋給還押舖半本原贓給領張管押一月王押半月 
[文報局籌賑叢譚七]  
　　本埠長源泰號謝君筠亭工書法而無名士氣業懋遷而無市井氣秉性樸誠治事勤幹故凡所設施無不轉敗爲勝滬中不可多得之良友也聞兩粤災屢索捐册遠散四方兹承交到湖北督銷鹽局經募肆百陸拾餘兩邱藹翁經募洋一千元其餘以百計十計者無算敝所非募欵較多便以善人君子溢譽也曩有人焉許捐五千金而必引爲同事若捐納收捐董事者然笑而却之矣○隱名氏示云籠中之鳥固屬　憫今廣西災民求食不得視籠中之鳥更悲可以人而不如鳥乎特將買放籠鳥洋二十元助賑等語同人再拜受之曰是能得孔聖不問馬之意○英租界會審分府葛蕃甫仁憲向爲敝公所首董也此次粤災疉蒙發到罰欵助賑洋若干元均已登列申報惟所犯何案仰體葛仁憲得情哀矜之意清單中不盡登註理合聲明○敝所承諸善士交到勸賑公啓籌賑條說無不抄送報舘惟因報紙篇幅有限登錄未免稽遲屢承催逼敝所實難爲力兹當隨時節錄叢謂中先副德意幸乞諒鑒○再叢譚第二次所載寶裕隆同發源利源長三寗號篤念梓桑助米千石句下脱去請由蕪湘道憲給發護照由公和輪船運粤一語 
[來信照登]  
　　六月廿七日蕪湖米帮同義堂捐助賑粤水災白米一千石怡和行輪船裝運至申轉裝禪臣行北京輪船至粤所有水脚蒙兩寶行豁免荷仁人之樂善畛域無分而災黎咸沾大德矣書此以誌銘感[  廣肇同人啓]  
[上海北市絲業會館經解兩廣賑欵啓]  
　　謹啓者上海諸同人邀請嚴梁諸君親往兩廣查賑敝公所今籌解英洋萬元裝成兩箱拜託嚴佑翁帶往查放兩廣來函被災甚重幸滬上諸君子不辭勞瘁代爲勸募集腋成裘方可補救萬望各處善士再請發棠源源而來災黎幸甚今特登報奉聞卽請公鑒[  山東兩廣籌賑公所施善昌拜啓七月初一日]  
 
 

Page 4

 
 
[上海三馬路與昌絲棧陳竹坪經收廣東廣西賑捐六月二十九日第二十七次清單]  
　　與字三十七册潘玉泉大善士募來潘韻笙洋一伯元又養閒轉募洋一百元○無名氏洋二十元汪永亨洋十元審安堂洋八元求眼光好入來銅英洋六元童文齋洋三元無名氏爲小女病愈還愿洋二元葉門沈氏求病速痊洋二元鮑錦記洋二元無名氏聚源志成信恊和朱信隆隱名氏劉鏡清楊清柏八户各洋一元顧鐵君馮如玉二户各洋五角王子善恊記二户各虚對開洋一元浙慈邑人錢六百文順誠合記應疏移助賑錢五百六十五文○嘉興復源紙號續募由全盛信局寄來金子記虚對開洋一元○與字一百二十一册譚任之翁續募來永大號洋一元義豐號洋五角采成號虚對開洋一元○與字一百册譚任之翁募來楊杏村公記布號無名人三户各洋一元○共收英洋二百六十元零五角虚對開洋四元銅英洋六元錢一千一百六十五文合并聲明 
[浙省撫轅抄]  
　　六月二十六日蕭芳澤禀知厘捐局委箬裏厘捐丁憂通判沈夀銘禀知交卸青田厘局回省禀到咨署江漲務大使林祖勳禀銷鳳山水門差候補巡檢吳栻禀知臬司委鳳山水門稽查差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[因瘋殺人]  
　　本邑人汪關慶在石路致遠街南首東香粉弄開設木作年在花甲以外妻室己亡膝下二子俱及而立家中窮苦尚未成婚長子素患瘋癲時發時愈去年忽持斧斫斃店夥由捕房傳地保報縣騐殮帶案訊供監禁兹巳在監病斃殮埋次子金保素無瘋症前日將晚忽持刀戳傷隣人陳彩生肚腹二處鮮血直流傷勢頗重正在喧嚷間比隣烟館主林新芝赶至詢問汪又傷其腹旁二處旋自言欲投捕房路人阻住交捕帶回捕頭命包探顧阿六知照受傷人家屬舁送仁濟醫院醫治陳父良昌察得兒子被傷命在頃刻不願舁送院中林經夥蔡夀明送去昨日黎明彩生在家身死捕房遂傳地保馮昌報縣馮邀良昌同往良昌謂子死甚慘然與汪金保素無仇恨或者汪亦患瘋所致不願報官馮謂然則應至公堂禀明候示昨晨捕房將金保解案并傳各人候訊麥總巡禀訴前因包探顧阿六將凶刀呈案侯阿狗供昨日傍晚道經香粉弄口見金保持刀向西狂奔有人呼喊追趕爲特阻住交捕良昌供寗波人年五十九歳向在弄中開設舊嫁妝鋪子名彩生與隣人汪金保毫無仇隙昨從外歸甫至門口突被汪持刀戳斃小的久知汪關慶年巳老邁長子犯事監斃今次子又將我子戳死設或報縣勢必抵命然我子不能復生汪老絶嗣無依甚覺可憫乞免臨騐蔡夀明供嘉應州人在同鄉人林新芝烟舘爲夥昨林聞比隣喧鬧前往問訊突遭金保持刀戳傷腹旁兩處由小的送至醫院據醫生云或可無碍汪關慶供年六十三歳在弄設舊貨攤長子犯事監斃次子素無瘋症近日似有二鬼繼擾前日被鼠嚙破鞋子後時有狂言譫語昨竟無端戳傷陳林二人陳傷重身死請卽按律重懲大令隨研訊金保初祗俯首無詞詰至再三始答稱年三十一歳素日安分營生陳時常說我不好并言我偷鷄且欲致死我我實無顔見人故先下手大令問然則何又戳林答稱陳林均有分大令問刀從何來答稱在大橋邊拾得大令問何時拾得答稱隨拾隨戳大令謂何若是之巧答稱小的自甘抵命大老爺何必研求大令商之佩副領事謂此係命案理合送縣佩君然之大令又諭地保曰陳良昌雖求免驗屍然爾例當報縣着陳自行禀縣請免可也隨飭差將汪金保及兇刀解縣再備文派捕押至城門該差用鍺械汪手汪極聲呼喊求免累及父親大令曰此事本與爾父無干隨向其父曰爾所生二子先後持刀殺人實亦平日失於教訓之故汪稱實綠小的命苦大令斥令退出 
[喬遷貢儀移助賑捐]  
　　謹啓者今有江干釐局憲周君印之楹篆樹成本月十七日欣逢喬遷之吉同人咸擬備儀恭賀祗以周君再四辭謝僉多歉仄廼樹翁亦深恐一意固却有負衆友盛情心尤不安因念山左粤東目下俱罹水災情甚急迫爰商諸同人彚集賀儀之費移作賑濟之需庶彼此皆得各盡其心藉可兩全其美用特具柬俾各周知凡我同人計一百四十七號集得儀洋二百元移作賑欵請絲業會館施少欽封翁彚解災區則惠及飢饉定當獲福無量矣此啓謹附勸捐啓一紙又善户清摺一扣吳崧厲憘齡王九如樊萇齡王大鏞鈕夢熊王榮張廷鏊李沅洪樑張瑛胡祥鈺熊有祥番士瀛章震南楊貞吉王震黄耀祖林祖勳蔣大錕陸繼昌章瀛張運超錢堃同具 
　　附啓者接誦周樹成仁憲賜函并附謝柬有敬代災黎叩謝當登報章收條爲憑字樣敬悉仁憲俯閱報章知水災迭出惟廣東爲尤甚心甚急泊爲此邀集同人藉徙居一事勸捐助賑幸蒙各友忻然金諾取次玉成今來勸啓一紙又善户清摺一扣并洋二百元望察收移賑爲禱請登報牘懇給收條所有迄未收齊者容二次彚寄等語鶯遷吀吉瞻廣厦以趨蹌燕賀移資解災區而接濟新更爽塏仰荷仁帡用副厪懷藉伸謝悃[  上海籌賑公所施善昌少欽氏謹誌]  
[館榖助賑]  
　　秉性愚拙絶少交遊計甲一周歴申卅載惜門庭之不振念親戚之多艱赧設夀筵敢云移賑節省館榖聊以濟飢謹具畨餅八枚擬作滄海一粟敬求貴報館送振東粤爲感[  金陵覺痴道人拜上]  
[燕山楊耀卿譜兄同炳膺福州招商局之聘詩以送之]  
　　匡時經濟本難量久播聲名翰墨塲己藉文章通姓字要憑詩酒寫行藏四千里外依人去二十年中作客忙畢竟中朝樂柔遠輪帆依舊許招商才人有例溷天涯酒賦琴歌閱歳華北地胭脂宵入夢南閩瘴霧晝飛沙燕王臺下人初去螺女江邊客憶家指點馬江爭戰處將軍壁壘尚吹笳[  吳縣藜牀舊主初稿]  
[上海四馬路浦灘文報局經收廣東廣西賑捐六月下旬清單]  
　　廿七日收羅店永大福洋一元○明經氏募一百廿三號單釋過氏知非子二户各五角忠補氏紅杏山莊補出軒紫來軒四户各四角無名氏不書名氏書蓮書屋知不足氏勉力子知足齋六户各三角有心無力人三省齋修月軒退省齋無名氏不書名氏蠲愆子無名氏八户共二十户共收洋六元○汪樹之募一百廿四號單平陽樹記王恆源曹恭恕堂源美泉金培記天香履清平陽香記鳬山珍記八户各一元徐金生愼德堂節留心求安氏樹德堂宜昌行新泰江新有何大源洪達厚聲王荃吳長崧義興號宏順號義豐號同聚號德豐祥記十七户錢各七百文義茂全江裕泰二户各五百文王予太瑞豐二户各四百文無名氏二百千文卅户共收洋十九元小洋一角○漢口鄭滋生募申字一百廿五號單南山氏二元保安氏養性氏無名氏鄭雲祥四户各一元退思山房金鑑堂無名氏濂溪氏紫荆堂無名氏六户各一千文共十一户共收洋十一元錢一百廿五○長興居德記二百文堂櫃公記三百十二文隱名姓錢一千六百八十八文三户合收二元○周裕豐茶號規元一千一百兩蕭山求福子五百元環翠閣一元十齡童子省瓜錢三百文巢居閣洋一元○蘇州胥門外天水趙募滬字三百八十九號册沈太太江太太李太太吕太太陳太太五户銀各一兩王太太顧太太史太太張太太宋太太義和號加和號裕昌號乾裕號信昌號德昌號福昌號恊大行世美號恆大號沈大官二小姐李小姐吕小姐吕大官王小姐顧小姐史小姐張大官宋二官善寳官福寶官成大行乾號致大號卅户銀各五錢趙天水銀二兩四錢共卅六户共收銀念二兩四錢○漢口招益三洋七元○益夀堂求病卽愈洋十五元○陳樸卿先生瞿姓醫金六百文品硯齋洋三百元○蘇城潘姓募申字一百廿六號單晚翠軒雪現居士二户各二元海寛黄春源張吳周信隆號邱九祥雲鄒鋧亭六户各一元共收洋十元○常郡武署郁募滬字三百五十五號册竹林小舍洋十元將就主人乞鄰生二户各四元長春花舘嗇人力不如願子力不從心生河間章竹素園主人六户各一元共收洋念四元○郭煜興内彭錦雲翁募申字一百廿七號單顧詠年率子清鵬洋念元煜興隆煜盛祥二户各十元郭煜興洋六元郭永和郭廣隆盛康煜盛豐四户各四元郭同成郭咸亨郭永利林德泰乾豫五户各二元郭炳興增古堂張公安田永隆徐添盛秦裕豐姚順茂郭源成保豐莊徐添興麗篔堂益和十二户各一元共收洋八十四元○丁慕亭洋十元泗安吳受垿洋四元○維心子募申字一百廿八號單玉芝堂胡啓探王仲候張心齋羊文記五户各一元顧春記王琴甫積善堂陳厚載兪子良胡榮記維經氏應詩型景小坡九户各五角力薄氏愧心子二户各二角半共收洋十元○杭城存養齋主人募滬字三百七十號册補讀書齋萬善壇侍者存養齋三户各二元阮仁夀金友竹二户各四元朱時帆陳儒成祝保平安氏愼思堂志遠堂隨善樂六户各一元共收洋念元○本日共收洋一千零念五元現銀念二兩四錢小洋一角錢一千零廿五文規銀一千一百兩 
 
 
 

Page 10

 
 
   
 
 

Page 11

 
 
[光緒十一年六月廿三日京報全錄]  
　　宫門抄○議司七道錄前○鴻卿鄧奏叅監司聞警移眷先逃請旨革職片○護豫撫孫奏裕州被水情形片○陜撫邊奏請扣除逾限職名片○雲督岑奏請賜卹瘴故各員片○聞楊督奏恪靖管餉由閩支放片○署晉撫厓奏爲揀員請補直牧要缺摺○又奏委員署理道篆片○大臣左奏請攺奬片○將軍金奏懇恩釋回犯官片○六月二十三日内務府國子監侍衛處值日吏部引見十二名兵部五名理藩院一名○順天學政孫詒經到京請安○馮爾昌謝放江南正考官恩○景善伊崇阿各請假十日○海英續假十日○兵部奏派查齋之大臣派出倭恒額承綬阿昌阿大額駙溥偀恩佑秀吉岳林○内務府奏派紫禁城内值年之大臣派出巴克坦布○又奏派致祭内外城隍廟派出嵩申德慶○又奏派致祭風雲雷雨四廟派出長有成端椿夀立瑞○掌儀司奏二十八日祭奉先殿澤公行禮○召見軍機○○鄧承修片再臣前閱邸抄左宗棠等查辦福建市政使沈保靖叅欵吏部僅議以罰俸九月都下喧傳詫爲異事臣檢閱原奏其他劣跡是否消弭尚未可知惟摺内所稱聞警之際該藩司移眷出署至今異口同聲曾詢諸督撫臣亦稱難保其必無在該司自言係其弟挈眷回家然彼時人心惶惶形跡疑似之間未能阻止亦有不合請交部議處以示薄懲等語夫異口同聲者卽衆供確鑿也同城之督撫亦不敢保其必無者則耳目難掩也卽此二証該藩司之移眷先逃已成鐵案矣不此之據而惟該藩司自行禀覆是據有是理乎乃覆奏者已爲此疑似之說以嘗試朝廷議覆者遂擇其最輕之條以開脱猾吏巧則巧矣如國法何且此次臺防旣保案該藩司又復忝然濫邀優叙夫未戰而挈家逃避旣和而崇級屢加功罪不明朝廷尚得謂之有賞罰耶應請旨將查有實據聞警移眷先逃之藩司沈保靖卽行革職以肅軍律而儆將來至查覆議覆此案之疆臣部臣未能據寔定議均屬有意徇縱應否交部議處出自聖裁謹附片紏叅伏乞宸斷施行謹奏奉旨已錄○○孫鳳翔片再據裕州知州朱柏夀禀稱該州境内龍泉寨爲南北大路寨外居民甚多五月十一二等日大雨如注山水驟發平地水深丈餘寨外民户五六十家全行冲毁並淹斃人口及過客車輛現在親詣查勘籌欵撫卹等情禀報前來臣查該處居民猝遭山水漲發冲毁五六十家之多並有淹斃人口及過客車輛情事殊堪憫惻此外有無冲淹地畝及人口房間實數亟應查明核辦除飭將詳細情形馳禀一面赶緊疏消積水撫恤災民並札飭南陽府確切查勘禀覆到日再行具奏外合先附片陳明伏乞聖鑒謹奏軍機大臣奉旨覽奏被災情形殊堪憫惻卽着飭屬詳細查勘妥籌撫恤毋任一夫失所欽此○○邊寶泉片再前准户部咨循例奏叅春撥未到各省一摺内開陜西十一年地丁春季撥册未據依限到部應知照吏部查取職名議處至甘肅福建雲南歴據奏咨展限應行查遲誤緣由再行辦理等因奉旨依議欽此欽遵咨行到陜查陜省自軍興以後度支告貴每年應造估餉撥册歴經奏明展緩上年十二月經部議令照例造送當卽飭司遵辦現將光緒十年冬撥十一年估餉春撥各册先後造齊咨部在案惟上項估册展緩二十餘年舊牘塵封叅考匪易估造一切欵目逐股稽覈頭緒紛繁斷非奉文一兩月所能竣事現在春撥甫經咨送秋撥瞬又屇期接續赶辦實有萬難依限到部之勢伏思陜省歴屆奏咨展緩與甘肅福建雲南事同一律遲延委屬有因合無仰懇天恩俯准敕部將陜省十一年春撥逾限職名扣除自十二年爲始再行依限造報出自逾格鴻施謹附片具陳伏乞聖鑒訓示謹奏軍機大臣奉旨着照所請户部知道欽此○○岑毓英片再各營瘴故員弁迭經臣附奏請卹在案兹續查有巳革補用副將蘇成林已革都司銜補用守備楊兆麟已革武舉王楨祥補用副將李成興補用叅將馬起鴻補用遊擊沙懷珠補用都司張鴻儀副將銜儘先都司劉忠補用守備朱殿魁守備銜補用千總袁起雲馬觀文楊開基把總楊正清張紹良鄭克臣陳秉權外委朱其臻五品軍功劉相玉楊應仕黄文玉燕大章四川補用通判劉雲章藍翎候選府經歴周璜福建補用州同柏昇文生龍國儲監生盧世祥等二十六員名均奉撤入關先後在途瘴故據記名提督何秀林吳永安總兵丁槐等呈報前來臣查該故員等隨征外域屢立戰功染瘴捐軀深堪憫惻合無仰懇天恩賞准將該故員蘇成林楊兆麟王楨祥等開復原官勅部並同李成興等二十三員名分别從優議卹　慰忠魂謹附片具奏伏乞聖鑒訓示謹奏軍機大臣奉旨蘇成林等均著開復原官與李成興等分别從優議卹該部知道欽此○○楊昌濬片再上年七月臣由清江咨調恪靖銳營正中營炮隊正副兩營援閩當由金陵防營支應局發給八九十三个月行餉原議到閩後仍食江南之餉曾經報明在案嗣准兩江督臣曾國荃咨稱該軍月餉須由閩籌發所有隨臣恪靖四營月餉自十年十一月起概歸閩省善後局支放除咨部外謹附片陳明伏乞聖鑒謹奏軍機大臣奉旨户部知道欽此○○頭品頂戴暫署山西巡撫調補直隷布政使臣奎斌跪奏爲遴員請補繁缺直隸州以重地方仰祈聖鑒事竊照忻州直隷州知州　熾昌告病經臣具題接准吏部咨覆准其開缺業將補行截缺緣由咨部查照在案所遺係冲煩中缺例應在外揀員請補該州地冲差劇賦重政繁非精明幹練之員弗克勝任查定例應題缺出應先儘記名分發人員酌量請補如果人地不宜准以各項候補人員題補又應用候補時先儘科甲出身人員請補等因晉省候補直隸州知州雖有記名分發並現任州縣勞績保舉在任候補升曁應調應升各員非人地未宜卽現居要缺稍涉遷就惟查有候補直隷州知州許涵度現年三十三歳係直隸清苑縣舉人同治中戍科會試中式貢士光緒丙子恩科補行殿試三甲進士朝考三等引見奉旨着以知縣卽用欽此籖掣四川親老告近攺掣山西是年十月十五日到省於晋省辦賑出力案内保奏請俟補缺後以直隸州知州用經部議准五年二月三十日奉旨依議欽此嗣經題補鳳台縣知縣奉部覆准以是年七月初五日奉旨後第五日行文按照限減半計算扣至七月二十五日作爲該員候補直隷州知州到省日期五年十月到鳳台縣任六年調赴山海關防營當差七年三月初八日丁父憂服滿起復回省候補九年八月接准部覆准予起復以直隷州知州仍留山西補用查該員年强才裕明幹有爲係曾任寔缺保舉應升之階候補照章毋庸甄别以之請補忻州直隷州知州實堪勝任與例亦符合無仰懇天恩俯念員缺緊要准以候補班補用直隸州知州許涵度補授忻州直隸州知州洵於治理有裨如蒙兪允該員係候補直隷州知州請補直隷州知州銜缺相當應俟接准部覆再行給咨送部引見據署布政使馬丕瑶署按察使丁體常會詳前來理合恭摺具奏伏乞皇太后皇上聖鑒謹奏軍機大臣奉旨吏部議奏欽此○○奎斌片再歸綏道阿克達春六年俸滿並大計保荐卓異例應併案給咨送部引見所遺歸綏道係邊要旗缺管轄七廳事煩任重且有經徵關裞之責必湏遴委妥員接署方足以資治理查有遇缺題奏道岳夀謹飭廉明任事勤懇堪以委署除檄飭遵照外理合附片陳奏伏乞聖鑒謹奏軍機大臣奉旨吏部知道欽此○○左宗棠片再臣前在陜甘總督任内各省關籌解餉出力人員請將浙江候補知府郭慶潘俟補缺後以道員用光緒六年正月二十八日奉旨該部議奏欽此旋於是年八月初九日經吏部議覆奏准欽遵分别行知在案兹據該員郭慶藩禀稱前因籌辦晉豫賑捐出力蒙山西巡撫浙江巡撫會銜奏保侯補缺後以道員用已於光緒五年十二月初九日經吏部議覆奏准保舉重複請爲攺奬等情臣查軍興以來各省保案重複例得以後案指項攺奬浙江候補知府郭慶藩於晋豫賑捐案内得保俟補缺後以道員用經吏部議准在所先有籌解甘肅恊餉一案該員著有微勞保案重複理合籲懇天恩俯准將郭慶藩甘肅恊餉案内得保補缺後以道員用攺爲隨帶加三級出自逾格鴻施謹附片陳明伏乞聖鑒訓示施行謹奏軍機大臣奉旨吏部知道欽此○○金順片再巳革遊擊歸部選用都司劉鴻恩前因設局開賭經署盛京將軍奉大總督崇實審依棍徒擾害例發極邊足四千里充軍係帶勇武弁應發新疆其時新疆道路未通照章攺發黑龍江又因黑龍江爲吉林鄰省攺發軍台効力贖罪旋因該革員由台潜逃回籍聞拿復囘配所經刑部審訊供認不諱定擬從重攺發新疆効力贖罪到配後枷號一個月光緒四年六月二十日奉上諭劉鴻恩着照所擬從重發往新疆効力贖罪等因欽此於光緒四年十二月經陜甘總督將劉鴻恩遞解到奴才行營維時伊犂尚未收復當卽令其隨營効力贖罪數年以來屢充苦差毫無貽悮且歴年剿辦竄匪該革員隨隊兠勦力斬多逆尤屬　勉異常當此全疆大定之時正推廣皇仁之日可否仰懇天恩將已革遊擊銜歸部選用都司劉鴻恩准予釋回之處出自逾格鴻施謹附片具陳伏乞聖鑒謹奏軍機大臣奉旨着照所請兵部知道欽此 
 
 

Page 12

 
 
[光緒十一年六月二十四日京報全錄]  
　　宫門抄○諭旨四道錄前○發抄旨四道○副都統德奏爲據情代奏懇恩開缺摺○御史熊奏爲豁免民欠請飭直省照浙省章程摺○楚督裕等奏特叅知縣摺子○總兵李奏接署鎭篆日期○粤督張奏補署知縣夾片○六月二十四日理藩院鑾儀衛光祿寺廂黄旗值日無引見○錫珍前往江蘇請訓○耀年長順各假滿請安○掌儀司奏初一日祭奉先殿載瀾行禮○召見軍機醇王錫珍明日聽戱辰初入座○發抄○陳士杰奏鄉試房考援案遴選卽用分發人員奉旨知道了欽此○又江北漕船全數渡黄入運奉旨知道了欽此○裕祿等奏漢陽協周瑞龍調督標中軍副將奉旨兵部議奏欽此○劉秉璋奏請將短欠交代之夀昌令等叅追奉旨吳京培着摘去頂戴歐陽烈着暫行革職並勒令袁積慶等均限兩個月一律招解盤交餘依議該部知道欽此○○凉州副都統奴才德魁跪奏爲城守尉舊疾復發據情懇恩賞准開缺回旂調理恭摺具陳仰祈聖鑒事竊奴才據莊浪城守尉銓興呈稱竊維城守尉於咸豐年間奉調出兵二次因在軍營腰腿積受潮濕之症凱旋後雖係時發時愈尚能勉力當差光緒十年二月内仰蒙天恩補放莊浪城守尉於是年五月十一日接印任事惟有勤愼供職操演兵丁至十月間莊浪地處寒冷烟瘴過大以致舊疾復發雖經延醫診治服藥未能如效今歳正月以來腰腿勉强支持力疾從公至三月間四肢麻木實難動轉再四籌思攸關職守合無懇請代奏開缺回旗調理等情結呈前來奴才德魁當卽差委佐領夔勝前往查騐去後旋據覆禀遵查城守尉銓興患病屬實將來病痊尚堪起用加結呈請核辦前來奴才德魁覆查無異所有城守尉舊疾復發據情代奏懇恩俯准開缺回旗調理緣由理合恭摺奉聞伏乞皇太后皇上聖鑒訓示謹奏奉旨已錄○○山東道監察御史臣熊景釗跪奏爲欽奉恩旨豁免民欠請飭各督撫仿照浙省章程分别官欠民欠核實辦理恭摺仰祈聖鑒事光緒十年八月初五内閣奉上諭所有各省積年民欠正耗着各督撫將光緒五年以前實欠在民者詳細查明所屬州縣銀數若干開單具奏候朕降旨全行豁免等因欽此仰見聖恩寛大嘉惠閭閻之至意臣恭繹諭旨所謂寔欠在民則已完在官者不准揑爲民欠可知矣溯查同治年間奉旨豁免民欠以後十餘年來各省間有水旱偏災或荒田未盡開墾或流亡未盡復業積欠在民誠所難免至若丁漕並徵省分民力不逮所欠尤多若夫此短徵鉅欵誠屬有捐庫儲然果盡係實欠在民則此次查辦豁免窮簷蔀屋猶得普霑聖朝浩蕩之恩乃近年以來貪猾不肖州縣往往徵多報少任意侵挪迨新舊交代之時輒將侵挪之數列欵濫抵並將徵存未解混入民欠項下希圖豁免朘邊氓有限之脂膏飽貪吏無窮之谿壑欠粮之名歸於民免粮之實歸於官積習相沿各省一轍近見邸抄浙江撫臣劉秉璋奏查辦豁免民欠錢粮先追濫欵一摺洞悉此弊於欽奉恩旨後密委妥員赴各府州縣勒提未攺换之交代等册到省發局查覈不准將徵存未解之錢粮混稱民欠辦理甚屬認眞臣誠恐前項弊端各省皆所不免擬請飭下各督撫仿照浙省清理民欠章程委員勒提各州縣歴任交代册籍及歴年徵收錢粮三連串底到省詳核倘有隱匿已完錢粮混人民欠侵挪濫抵者一經查出不准豁免仍勒限提解部庫外並治以應得之罪庶庫儲少一漏巵而貪吏知所儆畏小民卽受實惠無窮矣愚昧之見是否有當伏乞皇太后皇上聖鑒訓示施行謹奏奉旨已錄○○頭品頂戴署湖廣總督臣裕祿頭品頂戴湖北巡撫臣彭祖賢跪奏爲特叅擅責生員並藉案科罰之知縣請旨交部議處恭摺仰祈聖鑒事竊照前署督臣卞寳第會同臣祖賢訪聞前署鄖西縣知縣李澤芳有因案擅責生員並興修廟宇工程藉案科罰情事卽經札飭安襄鄖荆道確查詳辦去後旋據該道盛植型詳稱此案先經該道督同鄖陽府知府許有麟訪聞並據生員周才斗赴道呈控行提人証卷宗到道訊因該縣編查保甲各鄉保正查造户口門牌各户向有帮給紙筆錢文該前署縣李澤芳查知禁革一切由官捐辦光緒九年十一月生員周才斗傳聞伊前與張斗南等公舉之保正楊昌桂不遵禁令私向烟户索費恐受牽連卽私列張斗南等姓名赴縣禀請斥革並舉已革舊保黄端昌更名接充該署縣李澤芳傳訊楊昌桂並無索費之事張斗南等亦未聨名禀革另舉當向周才斗申飭多事周才斗不服狡辨李澤芳將其掌責四十開釋又光緒十年二月間該署縣李澤芳因縣民多有冒充監生在鄉生事飭差查貴往傳監生胡大舉呈騐執照以憑核明眞僞註册適查貴另有緝拿竊案携帶鐵練經過生員朱錦城門首與胡大舉會遇查貴欲令胡大舉赴縣騐照胡大舉不允致相口角朱錦城聞閙出看因見查貴帶有鐵練疑爲鎖拿胡大舉用言向斥查貴分辨朱錦城掌毆其腮頰經人勸散查貴回縣禀經李澤芳提訊當將查貴責懲並以朱錦城不應毆打差役將其戒飭八十完案又李澤芳勒罰各案由該道飭據該管知府許有麟就近查明禀覆有梅鶴年因祝方翰續娶其族人梅昌隆之女爲妻梅鶴年向祝方翰勒索錢一百二十串互控到案李澤芳訊明將梅鶴年責懲追繳錢八十串充作修理衙署之用又民人吳先治因奉諭勸捐文廟經費並不秉公勸辦自圖减少被武生黄登第等告發經李澤芳以吳先治不應取巧飭令捐錢一百串充作此項工程之用又生員潘鴻賓等因堂兄潘容泰砍伐伊母坆塋樹木向潭容泰索賠錢八十五串呈控到縣經李澤芳以所索過多飭令退出錢六十串作爲修理考棚之費又監生袁世珠因祝方梓向其子袁太和索討賭欠爭閙涉訟經李澤芳訊明照例枷責示懲並以袁世珠不能約束其子又復帮同混控本應並究因據自願捐錢八十串發商生息充作收養額外孤貧之用又職員鍾盛祿因還客民楊文祥米價攙用私錢被控經李澤芳訊明以鍾盛祿不應違禁行使罰令捐錢一百串充作修署之用以上五案共計罰捐錢四百二十串内充作文廟考搠工程及收養額外孤貧用項者均歸紳士經理其修理衙署工用者係由李澤芳自行承辦曾於卸事時開列細帳移交後任有案並無侵蝕入已究屬違例科罰等情揭由湖北布政使蒯德標按察使黄彭年核明詳請奏叅前來臣等伏查該署縣李澤芳於周才斗竊名禀革保正濫舉巳革舊保並生員朱錦城毆打差役二案並不會同教官在明倫堂撲責擅自戒飭已違定例且於修理地方各項工程曁收養孤貧並未先行詳報乃輒藉案科罰梅鶴年等錢四百餘串充作公用雖查明尚無侵吞肥已情事實屬任意妄爲相應請旨將署湖北鄖西縣車候補知縣李澤芳交部照例議處以示懲儆而肅官方謹合詞恭摺具奏伏乞皇太后皇上聖鑒訓示謹奏軍機大臣奉旨李澤芳着交部照例議處欽此○○記名總兵署山東登州鎭總兵奴才李楹跪奏爲恭報奴才接署鎭篆日期叩謝天恩仰祈聖鑒事竊奴才接奉山東撫臣陳士杰行知光准十一年三月十三日内閣奉上諭山東登州鎭總兵員缺著章高元補授欽此查該員現在福建帶勇到任需時所有登州鎭總兵員缺奉委奴才署理等因遵卽自臨清起程由省東行於光緒十一年五月初九日抵登州府城十二日准鎭臣蔡國祥差委署中軍遊擊馬蓬瀛將總兵官關防一顆王命旂牌五面桿火牌三張並文案書籍等項齎送前來奴才隨恭設香案望闕叩頭謝恩祗領任事伏念奴才才識庸愚軍營轉戰迭蒙隆施賞换花翎荐以總兵記名簡放賞給饒勇巴圖魯名號歴署水師陸路副將涓埃未效兢惕方深兹復渥荷殊恩權任海疆愈難報稱查登州逼近海濵現值多事之秋彈壓控馭在在吃緊奴才前署登榮水師副將粗悉沿海情形惟有殫竭駑力倍矢勤愼督率員弁認眞訓練營伍加意巡防地方不敢稍涉因循以期仰答高厚鴻慈於萬一所有奴才接署鎭篆日期並感激下忱謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○張之洞等片再署澄海縣事試用知縣葛肇蘭調署海豐縣知縣所遺澄海縣知縣篆務查有海豐縣知縣魏長熙才長守潔吏治素嫻堪以調署該員任内有盜刦已起四叅之案在恩詔以前應請豁免據藩臬兩司會詳前來除檄飭遵照外臣等謹循例附片陳明伏乞聖鑒謹奏軍機大臣奉旨吏部知道欽此 
 
