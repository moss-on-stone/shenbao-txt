# 1913 - 20 - 4914338

 

Page 1

 
 
　　 
社論 
[英藏交涉始末記（七）]  
　　達賴所以中止派遣使節者雖有許多理由然若庫倫之獨立歸於失敗則西藏必表示柔順於一定條件之下與民國媾和萬一庫倫得達獨立之目的則西藏亦乘此時機以脫民國之覊絆無可疑也以此推之則鍾辦事長官電致政府之報告謂達賴擬向英政府爲七十萬鎊之借款一面整軍備一面購入糧食云云決非無因之言矣 
　　惟逹賴雖屢爲庫倫之活佛所聳動謂宜急傚蒙古獨立之舉而卒未表同意者此其理由非他因逹賴與英國之關係及英國對於西藏之位置較之活佛與俄國之關係及俄國對於外蒙之位置大異其趣故也 
　　夫達賴雖爲近代西藏喇嘛中最傑出之人物然往往縈於私利私欲而大局轉若置之不足重輕之勢現西藏之興廢一繋於彼之一身而逹賴乃使部下干涉印度鴉片之輸入而貪其暴利此其例證也故袁總統知達賴爲人無確乎不拔之定見而有貪欲又當彼歸錫於西藏間接直接皆受英國之保護其結果西藏之實權漸有移於英人掌中之勢而不無後悔且懼其易迷於外人之甘言也乃嘱其派遣使節於北京與之直接開講和交涉達賴亦旣允之矣而袁總統派遣馬吉祥姚寳來赴西藏之命令即此結果也此不但齎封號與達賴與交付俸金也且欲使一般西藏人知共和之利益不由講和談判之形式而收講和之實故該二册封使節當出發北京之前一日即十二月十六日謁袁總統請訓總統語以大旨其詞如左 
　　西藏爲中國之門户此次達賴傾心於共和誠五族之幸也但喇嘛中不知共和之利益者甚多一到西藏速將中央政府之情形及中央對於西藏人之所有希望向彼等十分解說至其餘中央與西藏之融洽策可與鍾辦事長官尹鎭撫使等恊商後適當處置之云云 
　　然則該册封使之派遣雖不能即視爲媾和决定之使節然其實質上實帶有重大之使命彼等入藏後於其折衝上所生之效果如何是即民國與西藏間親疏向背之所由繋也（未完） 
時評 
[與俄人交涉（無名）]  
　　與俄人交涉當以實力不當以空言也今俄人以兵脅我以財逼我兵之事且勿問庚子賠款之不能延期金我民獨不能拚擋一切效法人償德之賠款乎若然則俄之技自窮各國之敬自起國基自固民權自張民國前途之希望自無窮 
 
 
 

Page 2

 
 
命令 
[一月二十日臨時大總統命令]  
　　茲制定蒙回藏王公等爵章條例公布之此令任命周紹昌爲直隷司法籌備處長王耒署奉天司法籌備處長廖世經署吉林司法籌備處長秋秱豫署黑龍江司法籌備處長張一鵬爲江蘇司法籌備處長李國棣署安徽司法籌備處長徐元誥署江西司法籌備處長高种署福建司法籌備處長趙儼葳署湖北司法籌備處長蕭仲祁署湖南司法籌備處長龔積柄署山東司法籌備處長李兆珍爲河南司法籌備處長劉緜訓署山西司法籌備處長葉爾衡署甘蕭司法籌備處長劉長炳署新疆司法籌備處長邵從恩爲四川司法籌備處長未到任以前由裴綱暫行署　陳融署廣東司法籌備處長張仁晏署廣西司法籌備處長黃德潤署雲南司法籌備處長周沆署貴州司法籌備處長此令 
　　任命王祖同爲河南内務司長張鳳臺爲河南財政司長未到任以前由王祖同兼署李時燦爲河南敎育司長謝桓武爲河南實業司長此令 
　　任命沈銘昌爲河南開歸陳許鄭觀察使胡遠燦爲河南彰衛懷觀察使陳善同爲河南河陜汝觀察使呂調元爲河南南汝光淅觀察使此令 
　　陸軍總長叚祺瑞呈核覆鑲白旗滿洲都統擬以得奎善　均補佐領請予准補等語應照准此令 
　　署察哈爾都統何宗蓮電呈稱東蘇尼牮王　贊共和並擬進京謁見等語該王深明大義殊堪嘉尙應由該署都統先行傳令獎勉俟該王到京謁見再予優賚以勵忠誠此令 
　　署綏遠城將軍張紹曾電呈稱伊克昭盟鄂爾多斯左翼中旗扎蕯克多羅郡王特固斯阿拉坤胡雅克圖翊贊共和請予進封等語該郡王傾心内響洵屬深明大義應即晋封新王並由該署將軍查明有子幾人呈請給封以示優奬此令 
　　前據山西都督閻錫山電呈河東籌餉局局長南桂馨被河東觀察使張士秀旅長李鳴鳳拘禁拷打一案當經電令將南桂馨提省訊辦茲據該都督電稱派員守提並四次電傳張士秀迄無隻字回復李鳴鳳復敢派兵圖犯省垣非用武力難期解决懇請派兵剿辦等語晋省自改革以來秩序漸復惟河東一隅佔收糧賦終未解繳擁護軍隊不服編裁已屬形同割據南桂馨係閻錫山電明中央委任局員竟敢擅行拘禁加凌虐第一旅旅長已派孔繁霨接充尤敢抗弗交替現且有派兵赴省情事似此横蠻抵抗逆跡昭彰實屬罪無可逭着參謀部陸軍部酌調軍隊前赴河東勒令交出南桂馨並將張士李鳴鳳嚴拿懲辦兵到之日河東軍隊如果服從命令應飭聽候編裁倘敢抗拒即着嚴行剿辦並着河南陜西兩省都督各於毗連隘要一體扼防以杜竄擾此令 
[專電]  
　　北京電財政部與銀行團磋商墊欵周總長要求一千萬鎊各銀團祗允五百萬鎊後增至七百萬鎊兩方允洽聞該墊欵合同已於十八日簽字一二兩月各付二百萬鎊三月内再付三百萬鎊 
　　按此電與路透電相矛盾未知孰是 
　　北京電東三省籌邊使章太炎電請該三省自度支司道以下各員歸其節制 
　　北京電章宗元日内即將赴歐 
　　北京電巡警總監一缺確將以言敦源充任 
　　北京電政府將以朱啟鈐兼署敎育總長 
　　北京電中國銀行主任唐瑞銅農林次長梁賚奎均辭職 
　　北京電駐京日使伊集院以日内即將赴奉昨特謁見袁總統辭行 
　　北京電河南彰德袁宅衛隊滋事經某團長殺斃一二人衛隊大譁袁總統得悉後即電召該團長晉京異常嘉獎 
　　北京電田際雲即伶人想九霄此次被舉省會議員咸爲詫異實則初選時即以二千餘票當選可知其法力素大 
　　天津電此間外人傳言調署上海法總領事甘世東君不日回天津領事本任所遺上海總領事缺由法政府委馬奇亞氏來華接辦 
　　奉天電日前張都督電告俄軍屯駐在全滿者約共有三萬七千八百八十餘名 
　　哈爾濱電上月間庫倫軍隊閙事時有俄商及俄兵死於亂者刻由俄領事向活佛索償一百萬羅卜 
　　武昌電黎副總統電請大總統將俄庫情形速行報告列强並聲明全蒙爲中華保護區域 
　　南京電應省長電飭各縣知事定於二月二十日召集省議會議員舉行參議院議員選舉 
　　南京電南京府昨日（二十）起已實行改爲縣知事 
　　南京電大勝關泗源溝荷花池東台四處釐金局長現已年滿昨國稅廳長金鼎特保薦八人請應省長擇任不日發表 
　　南京電桃源宿遷等處匪勢未已饑民到處搶劫 
　　杭州電浙省將實行軍民分治都督府定二月内遷前軍司令部辦事 
　　杭州電禁煙督辦張載揚因台溫等處反抗禁種甚力特提早於二十四日出巡 
　　福州電本日（廿一）閩衆議院第一區選舉揭曉額定四名共和黨佔三名林萬里鄭德元歐陽鈞柄當選 
[特約路透電]  
　　北京電財政總長今日覆書六國銀行團深以該團不能繳付墊欵爲憾且謂中國已儘力依從銀行團之要求而該團竟不能早日缴欵故中國不得不移就他團籌欵云云其措詞極爲和平仍留日後與六國銀行團磋商之餘地外交總長陸徵祥明日擬往謁見贊助六國銀團之各公使正式陳明中國所處之地位及不得不另行借債之理由聞六國銀行團皆謂中國於近今談判一切舉動極合規則此則尙覺差强人意云 
　　北京電中政府現就商其他資本家願照六國借欵之條件借債若干以未經抵押之鹽課羡餘厘金入項及直隸山東河南江蘇四省之烟酒稅爲抵押品 
　　北京電六國借欵依舊停頓惟據該銀團駐京代表所接歐洲來電觀之前途似已稍形進步 
　　倫敦電英國外交次長阿克倫君在下議院答議員琴萊爾君之質問謂六國借欵所訂條件之中並無購買上海及他處積存洋藥一欵合同之中全無關於鴉片之條件琴萊爾君復問曰政府是否堅令中國認賠不欲購入之印藥價値阿克倫君答曰否 
　　北京電外交總長陸微祥昨答俄使云中政府在伊犂所發紙幣跌價一節當咨照財政部惟處目下時局恐財政總長亦無能爲力尙希轉飭道勝銀行暫撥款項接濟伊犁俄商俄使詢及該國應得庚子賠欵之交付辦法陸總長答稱財政部現正在籌議此事且深知本部對於此事至爲注重俄使謂中國關於蒙事答覆該國之公文仍未能令人滿意陸總長謂中國甚望將來或可設法提出辦法俾較俄國現所要求者更爲滿意惟望俄國亦回復去年所持之態度俾將根據一千八百八十一年之中俄條約締結新約惟俄國之通商權利須加以較爲明晰之解釋俄使謂此事久懸終非中國之福若長此遷延恐中國於明年今日又思俄國回復此時之態度矣總之現在形勢無不利於俄國之處故俄國敢明吿中國此種形勢不能有所變更陸總長答稱此事當報告袁總統與國務院俄使旋問中國擬用何法剿辦現在侵擾北滿之胡匪陸答稱現在政府尙未接有關於此事之公文自當派員前往調查俄使末謂昨日路透電所傳庫倫活佛致北京之電俄使館深信必有其事未知中政府已接此項電文否陸總長答稱不知 
　　聖彼得堡電據庫倫電稱蒙藏協約除前報各欵外尙有達賴喇嘛承認庫倫活佛宣布爲蒙古君主庫倫活佛則承認西藏之獨立而以達賴喇嘛爲該地君主並約定始終交相協助及交相保護人民 
　　北京電據中國博醫學會之報告宣稱中政府等竭力掃除中國鴉片積毒該會深表同情故已通過下列之議案鴉片爲害中國深而且久今中政府力謀掃除此毒本會深爲欽佩願表同情本會同人切昐中國能早日完全告成此偉功云云袁總統已致書送别該會各代表並以已之肖像分贈各員 
　　北京電袁總統現請各國公使赴宴計發出請柬四百餘份華員實佔多數惟此舉是否能作爲非正式宴會殊難懸斷 
　　武昌電此間已宣布關於訴訟行爲之章程訴訟者須親自到庭不得委託他人代表並禁納賄 
　　廣州電廣州英總領事現向粤督抗議禁煙新律中之某欵惟粤都督以此律乃中央政府所訂非廣東所訂故　然置之 
　　廣州電據廣州稅務司報告本年自一月一日起至十五日止入口之鴉片較之去年同時入口之數减少三分之一 
　　東京電日本國會已延會至二月四日開議 
[譯電]  
　　北京電據倫敦電稱六國借欵因巴爾幹風雲正緊故目下殊難付欵聞中政府已准財政總長周學煕自由向他處借債以供陰歷新年之急需據傅財政總長已與美國白乞爾銀行團籌商此事六國借欵談判則已中止 
　　北京電歐洲風潮一日不靖借欵問題殊難活動合同條件雖經訂定而倫敦之六國銀團領袖皆恐巴爾幹戰事復興故不肯先行繳欵昨晚（十九日）財政總長函請六國銀團切實示覆究竟能否卽行繳欵以供中政府陰曆年底各要需如無欵繳付則中政府不得不急向他處籌欵云云 
　　北京電山西山東兩省近來頻聞不靖消息山東北部盜匪日出行劫 
　　北京電濟南府知事近調任武定府知事該員須俟准撥重兵護送始允履任據此亦足見該地之不靖矣 
　　北京電駐京日使伊集院明日（二十一日）擬赴長春會晤日本新任外相加藤男爵後將同至安東乘便討論中國之時局 
　　漢口電黎都督定期本月二十二日私宴各國領事及外國海陸軍軍官各員接請柬後因非正式宴會均允蒞臨 
　　君士坦丁電聞星期一日土耳其達逹納爾海峽海軍軍官曾起激烈之爭訌蓋軍官中有王張速繫希臘艦隊者有謂土國海軍非希臘海軍之敵者旣而彼此揮拳互鬭軍官傷者十五人後忽發現通告書一紙其上署名者皆土耳其之女子内謂各砲臺統領當自行轟沉土耳其各軍艦蓋其軍官皆懦弱無血氣者流不堪與希臘一戰云云於是巡洋艦哈米地號始單獨駛出海峽冒險一戰 
　　倫敦電達達納爾海峽一役各方面之消息極爲矛盾據土國政界聲稱土艦轟傷希艦數艘後卽奏凱駛回逹達納爾海峽據君士坦丁消息星期日土耳其與希臘之海軍復見大戰兩方面損失頗巨惟此事尙無確報 
　　柏林電列强之意如土耳其堅持執拗之態度則各擬嚴守中立聽令續戰 
　　倫敦電據路透電社聲稱現信土耳其致列强之覆文决不致絶對無所抗辯惟將留一線之隙以爲續開談判之餘地倫敦巴爾幹各邦代表宣稱此後之行動全由列强主斷余等今先靜候列强之意見暫無舉動惟土耳其如拒絶要求列强不能急行對付方法則余等未便虚待土耳其無日期之好意不得不自行主張云 
　　君士坦丁電土政府决議於星期二日召集國會俾與討論維持大局方法由此觀之其答覆列强之公文數日之内當不致遞出云 
　　東京電桂太郎首相已正式宣布將爲統一立憲黨之黨魁該黨全以他黨之脫籍黨員組織之日者桂氏曾邀外國及日本之新聞記者開談話會當衆宣言謂身任首相已八年之久今因國會制度實有更改之必要不日將以政策程序公布於衆云政友會現議於國會彈劾内閣一月二十一日爲國會集議之期大約尙須延會至二月五日以候財政大臣提出豫算案此時恐將解散國會云 
　　東京日日新聞載稱内閣雖已更易而當局者對於朝鮮增師之决心仍未稍變據彼等宣稱朝鮮增兵兩師團之舉實爲國防上要務不得因内閣更易而作罷日前陸軍大臣曾與首相開非正式之談話曾以討論該問題 
要聞一 
[劃一地方制度頒布後之政府意見]  
　　參議院議員彭允彜等因政府以命令公布暫行地方制度一事曾具質問書請政府答覆國務院業於十五日會議經趙總理會同諸國務員討論答覆辦法當日已由張國淦秘書長起草覆文呈請諸國務員核定趙總理當令該秘書長會同梁士詒秘書長商酌後卽呈大總統鑒定以便答覆文中大意卽援照初八日之命令解釋並非官制乃係謀行政統一之一種暫行辦法聞趙總理是日會議時以參議院自易歲以來未嘗開會一次該院旣爲法定立法機關應與政府共負完全責任所有交議各要案如此稽延亦殊非是擬於日内出席該院除將質問各節分别答覆外另向該院商榷務於二月十五日以前將前交各項重要議案一律議决咨復以便於臨時政府期内分别實行 
　　聞十五日上午大總统曾特派梁士詒秘書長密晤參議院吳景濂議長說明政府公布地方制度一案謂現時内省邊陲均處阽危凡我國民正宜同舟共濟誠不應以此小端又起衝突大總統所亟亟宣布地方官制者實因參議院久不開會而臨時政府行將告終萬難再待故不得不權宜辦理内加現行字樣者亦卽爲此今參議院旣如此認眞惟有再請修正俟表决後即將前者所頒布命令聲明取消云云 
　　政府因劃一各省行政官廳組織令參議院旣嘖有煩言各省執行又多觀望計自組織令頒布以來各省來電詢問實行細則及陳明窒碍者已有二十省之多現山東周自齊都督來京亦爲此事非將省　 
 
 
 

Page 3

 
 
　　制趕緊頒布終不能收行政統一之效故於十五日國務院例會時復將前由參議院撤回之修正省制省官制等草案提出會議討論約兩小時之久决定於十七日在國務院再會議一次略加修正卽提交參議院議决以便頒布據聞此次修正大綱仍係參照前在總統府所議用廢省存道之制其前頒組織令特設觀察使一缺者亦緣於此云 
[大借欵問題最近消息]  
　　大借欵交涉雖日漸進步而仍不爲正式之解决茲經詳細調查探得最近各種消息如下 
[（一）倫敦會議之情形]  
　　此次倫敦銀行團會議原以初十日爲期嗣因當日未能議决故又推展一日至十一日仍在倫敦會議將條件中之大致通過惟於墊欵及交欵次數日期尙未能一律議結委由匯豐銀行總經理人阿衣司氏主持一切其餘各銀行代表已均離開倫敦 
[（一）倫敦會議後之情形]  
　　自十一日倫敦會議之後即將議定之條件寄交北京銀行團聞十四日各銀行代表曾在匯豐銀行開議對於倫敦會議所擬定之合同底稿又稍加改正因倫敦改定各條件較前稍有加重之處周總長頗不滿意現由北京銀行團又修改一次封交周總長大約不致再有意見衝突之處惟此種條件仍須由倫敦總行主持將來是否能得總行之同意此時尙不可知云 
[（一）墊欵問題之未决]  
　　周總長要求銀行團於簽字之後即先墊欵若干以濟急需日前北京銀行團亦曾議及此事惟據倫敦來電對於墊欵一事尙未允認其原因則以歐洲巿面日形緊急巴爾幹問題會議久無結果現又有二次决裂之說此項問題與全歐金融巿面關係頗鉅各代表皆持愼重態度不肯輕於然諾在中國政府一方面希望至切如提前交欵一層不能辦到即有難以應付之勢是以周總長對於此事異常注意 
[（一）交涉延滯之又一因]  
　　此次借欵交涉屢次頓挫至今日尙無正式之解决其頓挫之原因一則關於巴爾幹問題一則仍關於谷利斯浦取消合同問題必俟谷利斯浦交涉辦理完結之後六國銀行始允正式簽押 
[駐張第一師暗潮紀聞]  
　　駐張家口陸軍第一師何宗蓮所統之軍隊近發現一最可駭人之暗潮當何師長未來京之先該師某連有一兵士在戲園鬭毆被稽察查悉拘送至司令部該部執法處欲殺之示衆何師長以該兵士之罪尙不至死擬晋京　口接更定懲閘不意何師長晋京未久又有兵士四人持槍搶劫某錢鋪之案出現該司令部執法處卽判定死罪並聲明將前在戲園鬭毆之兵士綁出陪斬不　至法場後將此搶刦之四兵士梟首畢並將已經聲明陪斬之兵　斃刀下全軍中下級官長及兵目等聞之　代抱不平幾欲立將該執法官捉食其肉而甘心幸經人撫慰尙不至暴動現聞該師已電促何師長回張如不將該執法官從嚴問罪恐旦夕又有意外之變云 
[財政部幣制委員會改組内容]  
　　財政總長周學熙以改良幣制關係重大非專設機關討論一切不足以明得失而定取舍本部於去年設立幣制委員會疊次開會討論幣制重要問題辯明利弊粗有眉目惟會員均係部員兼充責任不專亟應改組以圖進行業已擬就委員會專章着手改組已於本月十四日呈請大總統核准茲探得該委員會之組織大致如下 
（甲）幣制委員會之職員該會職員分特任專任兼任三種特任委員以財政部總長次長駐外財政員中國銀行總裁副總裁匯業銀行行長泉幣司司長充之專任委員以中外幣制專家充之限定五人兼任委員以他種種機關職員富於幣制學理經騐者充之至多不得逾八人 
　　（乙）幣制委員會之權限該會以討論關於改良幣制事件爲主要其應行討論之事如下一本位問題二貨幣之重量成色三主幣與輔幣之比價四處置舊幣之方法五紙幣政策六關於貨幣一切問題討論公决之後除應送國務會議者外卽由財政總長交泉幣司執行之 
記日本巽博士之言論 
　　日本早稻田大學講師巽來治郎博士月初來遊京師 
僑庽扶桑館内某華字報記者某君曾往訪博士談話至二小時之久記其言論如下 
[西藏佛學之研究]  
　　博士爲外交史大家人所共知而於佛學深有興趣所藏漢文日文佛學書籍八千餘卷冠絶海東博士言大智渡論藏文原書約一千卷而唐時譯本僅祗百六十卷大般若經約六百卷今所譯者亦非全部然玄裝三藏譯經至十九年之久爲僧界未曾有之偉業也日本有寺内婉雅者曾入西藏爲達賴喇嘛弟子著書一卷號曰十萬白龍多西藏古代神話爲唐人所未譯者庚子事變北京喇嘛寺爲日軍占領其中所藏金經爲日本所得亦不完全常思籌集金錢得二萬六千元即可繙印大藏全經但須得達賴許可耳 
[印度滅亡之眞因]  
　　博士又言印度爲佛所誕生地而國家滅亡正由大乘敎衰小乘敎熾蓋顯敎密敎二乘所同而積極消極則宗旨各異印僧末流窮修獨善日入寂滅已爲宗門敗類加以波羅門舊敎與新佛敎互相爭鬥自速其亡孔子卒後七十子後學流派各異至今民國竟以孔子忠孝之說爲詬病然亦視所以解釋之道何如而一國之精神界無一偉人奉爲依歸則其危險殆不可思議斯賓塞康德之　學千言萬語不能出孔老範闈之外而物質學說時時變更如近時栢林大學某敎授竟倡光線非由以脫傅達之說亦可知其變換無常非若精神哲學之理一成而不可易也 
[人物分量之必要]  
　　博士謂於前清光緒二十二年來京謁見李文忠正値中日戰爭以後庚子事變以前李由北洋轉任總署其時上下信用均不甚深余曾接談數次並賦呈漢詩二章藉表敬意以爲李之人物的分量究能鎭壓羣流日本前參謀總長川上藻六於三十年前在朝鮮得見今總統袁公其時年甫逾冠川上歸告國人謂袁某必爲中國非常政治家余前進謁總統深信川上之言不我欺妄蓋中國現時聰明才物雖衆而其分量能繫物鎭俗斷當首推袁公斯則鄙人公正之評當不以爲妄謬也 
[木筆大書之絶技]  
　　博士趣味多端尤善大書其法用圓木塗墨淋漓紙上遒勁絶人昨爲本願寺寫光明遍照四大字尤虎虎有生氣博士於書法獨得奥妙著有十筆自在無碍三味六十四種目曰金柱寳筆四品曰石柱寳筆十二品曰角柱寳筆三品曰牙柱寳筆四品曰骨柱寳筆六品曰羽翖寳筆三品曰貝榖寳筆一品曰樹松寳筆二十九品曰竹枝寳筆一品曰綿塊寳筆一品其木用金南栗天菩提豫章碧桐無所不可其書甚有意趣又好考求中國金石甚稱陶齋吉金錄模印之工歎中國國寳無人收拾云 
雜評一 
[政府責備之言來矣]  
　　似解散非解散之參議院國民方日申其責備然而政府一方面則尙未有責備之詞也今趙總理因該院責政府公佈地方制度之侵權而卽以不能開會延擱要案責議員之失職議員責政府之侵權政府尙能以暫行辦法解之政府責議員之失職不知議員亦能以暫行缺席解說否耶 
[河東今始主剿耶]  
　　政府對於河東今已主張派兵剿辦矣然而河東之叛亂不自今日始也政府之言曰河東一隅佔收糧賦擁護軍隊已屬形同割據夫知其形同割據而不削平之至釀成實行擁衆獨立之變局我於是歎政府政策之迂緩我於是恍然於中央統一之爲難 
[是眞草菅人命者]  
　　兵士在戲園因事毆鬭罪本不至於死該軍執法處判以死刑已屬故入人罪况旣經何師長决定减等於前又經該處聲明陪斬於後而無端寃殺是故意草菅人命也宜乎軍心之不服矣我謂非將該處長按律論抵不獨無以平全軍之氣抑無以持法律之平 
[日本增師問題之復活]  
　　日本西園寺内閣之解散解散於反對增師質言之卽解散於服從民意反對武人派之專橫也日本人聽服從民意之内閣解散聽武斷内閣成立吾人已足見日本人民權之程度今日本武斷之新内閣復主張增師矣是直與日本人民挑戰耳吾不知好大言之日本人其終甘心忍受否耶然而日本人可憐矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[大理院判决邱樹人和姦案判詞]  
　　廣東省會議員邱樹人和姦陳五妹一案經廣東高等審判廳判决後邱樹人不服上訴昨經京師大理院判决宣告無罪此案大理院以不認一夫多妻制之存在爲前提而法律上又不能以人爲目的物故廖禮耕之對於陳五妹遂成爲絶無關係之人而不能取得告訴權觀之此案吾國之多妻者其當知所警矣茲將判詞錄後 
　　大理院刑事判决元字第二十九號判决上告人邱樹人廣東鎭平院人年三十歲廣東省會議員住省城高華里（右上告人委任辯護人楊光湛）上告人陳五妹廣東番禺縣人年十九歲住省城大塘街廖禮耕之妾上開上告人對於中華民國元年九月廿一日廣東高等審判廳就上告人邱樹人和誘陳五妹並和姦一案所爲第二審之判决聲明上告經本院審理特爲判决如左原判對於邱樹人及陳五妹宣告罪刑之部分撤銷邱樹人及陳五妹之所爲應駁回公訴不予受理事實陳五妹（卽細喬）前淸宣統二年爲廖禮耕之妾三年禮耕還籍將五妹託其母舅住居大馬站之李純之照料卽移宿李宅純之有表親賴何氏與純之比鄰開設客棧營業五妹時至賴何氏處與其女芙蓉作伴習以爲常本年二月二十日有蕭姓投該棧租房寄宿蕭之友邱樹人時來探訪五妹與之相識常在蕭房互相談笑三月十六日蕭姓遷去五妹亦曾携取包裹乘機欲遁爲賴何氏截回交還李純之管束廿日五妹出街不返禮耕得信後回省設法探知五妹在社仁坊與邱樹人同居託廖聰詭作送信又託廖葉氏作爲賴何氏所使調查得實遂在廣州地方檢察廳呈訴送案理由查本案被告邱樹人臚列上告論點無非主張犯罪証據不充分及條件不完備以是爲廣東高等審判廳原判之違法核其理由殊有未當陳五妹上告意旨亦係從事實上抗辯無足深論邱樹人委任辯護人律師楊光湛追加論旨第一第二點與被告邱樹人所述大致相同第四點係爲陳五妹辯護認爲踰越委任範圍惟第三點謂和誘係親告罪廖禮耕無告訴權自屬正當但其解釋法文說明理由之處不免誤會該辯護人所稱和誘罪之成立須親告乃論觀暫行新刑律第三百五十五條之法文而明卽第三百四十六條及三百五十三條之罪須告訴乃論且次項有被略誘和誘人與犯人爲婚姻者非離婚後其告訴爲無效力之規定則本案非被和誘之陳五妹告訴不能成和誘罪廖禮耕係毫無關係之人焉能有此告訴權卽再讓一步言之姑從習慣著想謂陳五妹爲廖禮耕之妾廖卽假定視爲本夫然於和誘之場合雖尊親屬及本夫亦無告訴權其告訴權祗限於被害者卽被和誘之本人是也觀暫行新刑律第二百九十四條之法文有親屬或尊親屬或本夫云云而關於和誘罪之第三百五十五條僅云須告訴乃論及非離婚後其告訴爲無效等語足徵本案非陳五妹告訴不能成立云云查調暫行新刑律第二百八十三條至第二百八十六條之姦非罪告訴權屬於被害人或其親屬而有夫姦罪之告訴權專屬於本夫若親屬相姦之告訴權屬於婦女之尊親屬或本夫至其他之親告罪爲社會公益計於被害人之外不能不認被害之人法定代理人及其本夫亦有告訴權略誘和誘罪即其類例之一該辯護人乃以第二百九十四條與第三百五十五條相比强指第三百五十五條之罪非被害人不能告訴殊屬非是蓋此案要點全在陳五妹爲廖禮耕之妾文明國家法律上斷不能認一夫多妻制之存在故妾在法律上之地位不能認爲有婚姻關係故不能有夫之名義在私法上更不能謂其當然取得法定代理人之資格而何有於親告權之可言本案邱樹人之所爲因無合法告訴則是訴追條件已有欠缺本案犯罪不能成立至於陳五妹之所爲其無合法告訴而欠缺訴追條件亦同第二百八十九條之犯罪亦不能成立據以上理由本院應卽撤銷原判自爲判决對於邱樹人陳五妹之所爲宣告駁回公訴不予受理故特爲判如右本件經總檢察官李杭文蒞庭執行檢察官之職務中華民國元年十二月初三日大理院刑庭審判長推事姚震推事林行規推事潘昌煦推事張孝移代理推事沈家彜大理院書記官彭昌楨本件爲被告邱樹人及陳五妹不服廣東高等審判廳就被告邱樹人和誘陳五妹並和姦所爲第二審之判决聲明上告一案判決正本証明無誤大理院書記官彭昌楨中華民團元年十二月初四日十二月十六日送到 
[籌築梅潮軍路]  
　　梅州綏靖處現擬修築梅州至潮州軍路測勘工程估計需洋二十三萬八千餘元此項軍路前總綏靖業經議定以全省賭盜會鬥之罰欵撥充該處鍾總辦以所收罰欵祗萬餘元不敷甚鉅擬提各縣所收罰欵俾資辦理惟梅縣查封房屋數間均以公産不允撥充茲該處恐各縣效尤且以委員薪水等月需數百元無欵不能興工徒糜公欵特呈都督請示辦理都督據呈已指令民政司會同財政司籌議辦法矣 
[廣東禁煙之認眞]  
　　廣東省城内高第街許宅爲前淸已故鉅紳許應騤府第屋雖近巿而不染塵囂故其子弟婦女嗜煙者不知赅幾以爲無人知之也日前爲禁烟調查員偵知直入察視以其知法犯法當將犯禁男女十九人一併拿去并搜出烟具無算問官擬處以罰金十餘萬元而許氏猶以虚辭强辨意圖倖免現此案之結果如何尙難豫料而調查員能破除情面認眞辦公則固可爲各省禁烟調查員之模範也 
[鄂省將鑄禁烟紀念鐘]  
　　湖北民政長夏壽康以鄂省近來厲行烟禁成效大著迭據各縣知事報告全鄂境内已無栽種罌粟之處吸户與烟膏店報絶者亦有十數州縣惟武漢及各大城巿尙有煙民數萬現在土膏專賣俟六個月後即將餘膏焚燬不准人民再吃本月以來雖隣境土藥間有少數奸商違禁運入然均被破獲則鄰土已可告肅清至印藥雖未明禁運輸然土商以漢口存土過多無法銷售多有運赴上海求售者是印藥已有不禁自絶之勢此誠民國開國之盛舉不可不留一紀念爰擬收集煙具上廢銅改鑄鉅鐘一座置於黃鶴樓頭鐘上鐫刻鴉片烟治罪法律俾人民摩挲其下者得以觸目驚心現已命令内務司巡警廳涌諭各屬縣警自治機關查照規定價値收買各項烟具其無銅質者即行就地銷燬附有銅質者則彙齊解省以便鑄造至各縣具報查禁種賣吸情形辦理固稍合法然恐不無敷衍掩飾之處現在駐京英使已派專員來鄂考查誠恐發見烟苗爲外人藉口故並密飭内務司立派禁煙調查委員二十餘人分往各廳調查遇有烟苗立會軍警拔除並嚴治該知事以敷衍之罪云 
[敎育部注意敎科書]  
　　江蘇敎育司接敎育部十三日通令云據本部第二十一號部令以前各學校所招學生仍按入校時爲學年之始期毋庸紛更等因是向來春季始業之學生仍宜採用春季始業之敎科書無庸更換秋季始業用書其理至爲明顯惟聞近來各處學校頗有將舊班學生驟改爲秋季始業以致多所窒碍爲此重申前令凡以前各學校春季所招學生仍宜照舊採用春季始業敎科書其今年八月新招各生及以前有在秋季招收入校者宜一律採用秋季始業敎科書以重學業而符定章此令 
[蘇省提法司改設籌辦處]  
　　蘇省提法司奉文裁撤而高等審判廳又不允接收以致數日以來蘇省高等司法機關幾至不絶如縷前日鄭倓忱司長忽接到司法部來電奉大總統命令頒布劃一現行中央直轄特别行政官廳組織令又奉部電内開提法司改設司法籌備處已見本年敎令第六號所有該處印條未頒布以前准自行暫刋二寸二分長一寸五分寛木質關防文曰某省司法籌備處之關防以期劃一此令各等情當即遵令改設並照刋關防即先以金獅巷房屋爲辦公所委任各科長科員等於一月十八日開始辦公矣 
[津浦南叚鐵路局改組]  
　　津浦鐵路總辦孟錫　十七日南來宣告南叚總局名義取消更名分局一切人員酌留一半局内開支核减三分之二每月約開支萬元另設善後工程處專辦工程報銷及將來南段鐵路修理一切事宜前局長現任交通部視察官陶遜奉部令視察津浦全路陶君定於二十日開始視察專注意於商情凡鐵路貫通直魯皖蘇四省之出産與行銷貨物並轉運情形擬卽詳加視察列爲表式通告四省商會爲振興商務體恤商艱之計劃云 
[紹興木匠罷工]  
　　紹興陸知事因徇工黨之請勒令城鄕手工一律納捐致勞働界羣起反對粗細木工首先罷巿二十日經商界代表電禀都督謂紹興魯班四業集資自設公益正在提倡問知事被工黨朦蔽給示勒捐衆心不平業經罷巿請即電紹知事飭速止收一面求派幹員查辦商界代表王祝軒等公叩效 
[浙商救難受屈之呼籲]  
　　浙都督府於二十日接准台屬太平縣紳商學界王敏陳强等二百餘人公電略稱該邑商人梁子友等結帮放洋路過蘇省上海相近洋面突遇袁少溪商船被某輪船撞碎將沉該商等火速赴救全活九人袁力求兼撈貨物自願三七均分一面就近赴金淸港公行拍賣一面送伊等回鄕及再行駛該處靜候袁到不料突有奸商唐行泉等希圖貪佔揑報浙洋水師統領電飭鮑管帶反將梁船連貨帶交唐行泉等實行變賣似此救難受屈慘無人理各界憤激乞速電飭王統領轉飭鮑管帶釋還船貨並將唐行泉提省究辦以儆奸險鼓吹公道等語現聞朱都督已轉電浙洋水師統領秉公查辦以衛商旅云 
[銀印儲待汪民政]  
　　贛都督咨覆國務院文云二年一月十二號准貴院咨開江西民政長印信現經印鑄局鑄就呈送前來相應將印一顆咨送查照轉發祗領並將啓用日期具報可也此咨並銀印一顆等因准此遵卽照領惟贛省民政長汪瑞闓現因就醫赴滬尙末履任印信一顆由本督暫行存儲一俟民政長假滿到省後當卽咨送除啓用日期由民政長接印後另行呈報外相應咨復貴院查照 
[贛省匪案彙述]  
　　奉新縣屬上富鄕地方洪匪異常猖獗現聞已有大股匪徒散居縣城並於各要隘處所密布黨羽造作種種謠言詞意悖謬殊堪駭人聽聞茲錄其佈書云照得貪官汚吏萬民共棄木山堂素抱俠義心思務除害民之賊准於本月某日某時起事先殺貪官後劫庫藏届時舉火爲號内外夾攻不愁此彈丸城池不破也凡爾商民務宜安靜不得外出恐致誤傷等語該縣知事吳亮勳聞信異常恐慌密選幹役四出偵探確實消息一面飛禀晋省要求李督添派大兵馳往鎭攝云 
　　萍鄕電云南昌都督李鑒三號夜萍邑黃平中家被搶並放火焚斃該民妻妾及媳三人廳房具燬當委課員勘驗屬實旋獲搶犯羅麻子易長生二名據易長生供稱我雖同往實未下手至放火係羅麻子喻仁源二人所爲羅麻子則直認焚搶不諱並據易長生供屬實易長生仍在一同在場助勢而未下手之列擬俟拿到飭犯質訊另辦惟羅麻子旣敢焚搶復斃三命罪成俱發死有餘辜按諸新律第二百七十四條及第一百八十六條第二百零一條據處以死刑亦不爲遇此間搶案迭生匪風不息維持不易深切隱憂伏乞迅賜電示准先將羅麻子一名就地正法以儆效尤地方幸甚　長高錫庚知事宋立權同叩 
　　龍南信豐兩縣地處邊要向爲匪盜淵藪駐紮贛州旅長蔡森就近派撥第七團五八兩連官兵會同該地民團紳士攻撃匪巢傷匪多名詎該處民團良莠不齊暗受匪徒運動狼狽爲奸胆敢在軍隊後面開槍擊傷官兵實屬猖獗已極當經蔡旅長密電報告李督閱電大爲震怒當卽復電云所呈如果實屬深堪痛恨自非寛猛互用搜捕匪首解散脅從恐治絲面棼轉多窒碍該旅長捍衞地方素具熱誠希卽妥愼辦理相機　辦必不姑息養奸云 
地方通信江寗 
[國會覆選]  
　　二十日爲江蘇第一區衆議院覆選舉之期仍在丁家橋省議會地方爲投票所軍務司巡警局照前日省議會覆選例各派兵士六十名到場守衞上午七時覆選監督陸蓮孫及各監察管理員齊赴投票所總監督應季中内務司馬俊卿巡警局長游靳戎相繼蒞臨是日照法定時間自上午八時起下午六時止投入票數計共三百九十三人當埸由各監察管理員宣示票數封閉票匭由覆選監督轉交特派管理員保護訂於二十一日上午十時開匭一俟此項衆議院覆選票開畢後卽將十九日省議會重選之票接續開匭 
蘇州 
[電話局長撤差]  
　　蘇城電話局長江鄂生因吞没局員花紅屢被訴訟江即借端逃避近被馬鵬程偵知將船扣住江不得已將花紅如數交出然馬竟因是被押七十天刻爲應省長查悉已將江宗濓撤差電話局局長一差另委杜道宗來蘇接替矣 
[僞檢查員破獲]  
　　山塘虎邱民人黃錫榮家本月十九日忽有姜少臣沈斗東兩人手持僞造警局檢查員楊均查煙證書入室搜查黃當在旁細觀知其意並不在烟因是露出破綻爰出其不意將其僞證書奪下姜卽乘間逃逸及黃追至門外極力喊救四隣咸集乃帮同將沈斗東追獲並扭交四區警局押候懲辦矣 
[出賣禀紙]  
　　吳縣知事宗君以前奉大總統頒布公文紙張各項程式原爲統一公牘起見所有本署應用各項紙張現已由縣分别遵式刋印齊全嗣後人民凡遇有民事案件來縣投遞禀詞者即來署購買禀紙每件銅元二枚若仍用從前之白禀槪不接閱等情通告人民一體知照矣 
[槍斃盜犯]  
　　前月經飛划水師營拿獲搶刦蠡墅鎭團防局並劫掠槍械之盜匪陳天福袁明高陸南仙三名業由軍政司訊明口供證據確鑿又東涇鎭巿舖杜家港梅𣹐鎭一帶積匪張明山亦被飛划營緝獲解送軍政司訊實無悞均當按律治以死刑二十日奉到都督執行命令於下午二時押赴盤門瑞光塔畔空地槍斃示衆人心均爲稱快云 
[限制宰牛]  
　　吳縣巡警總局現已會同縣知事議定嗣後蘇城只准義興鎔林兩公司每天各殺牛兩隻不得藉詞多宰該二公司亦不准頂替接開並不准推廣營業違則查究等情呈奉都督府核准飭遵又由巡巡局頒示通告矣 
常州 
[議員被控]  
　　常州新選國會議員朱溥恩省會議員奚臻二人均屠氏私黨當屠任民政時朱爲總務課長奚爲主計課長二人均因侵吞公欵濫用威權被控有案按照選舉定草本在停止公權之列現武進公民已於日前敍其劣迹具陳省長請將朱奚兩議員遵章取消以重選政未識應省長能破除情面切實辦理否 
浙江 
[開濬錢湖]  
　　鄞縣開濬東錢湖事關三縣公益必須三縣知事會同勘驗以冀核實而昭鄭重茲定於一月廿一號（卽陰歷十二月十五日）在湖上月波寺再開成立大會除通告外業已函請知事蒞會矣茲錄其呈文云竊開濬東錢湖一案去年三月間奉都督蔣民政司楮飭令鄞奉鎭三縣知事召集三縣紳葷并自治職員公同彙議嗣於郡廟疊開三縣聯合會並經過三縣縣議會討論章程公舉董事僉稱東錢湖水利關係三縣八鄕自宋以來久經失濬淤塞侵佔年甚一年一遇旱乾三邑田畝不敷灌漑中華以農立國固有之農田水利豈容聽其廢弛茲已籌有墊欵七千元開辦在即凡計方估工按畝造册種種手續次第進行以便春季招工起土理合呈請三縣知事會銜出示曉諭俾三縣人民知千年盛舉重見今茲唐宋名宦陸李胡王諸成續不致頽廢地方幸甚國家幸甚云查東錢湖於前淸光緒庚子年間曾經開濬以湖上之月波寺爲工程局立有成案及去年繼續議復乃請以城中絲巷弄仁安公所爲總局湖上錢湖校北餘屋爲工程分局均已呈請江前知事有案茲定於本月廿一號在湖上月波寺開成立大會云 
[禁米出口]  
　　浙海關監督王君幼庭訪悉甬屬各縣有運米出口情事特於日昨函致商會略謂寗屬自前歲歉收由商人自外埠購米接濟再由寜波分運所屬各邑以濟民食法至美意至良也乃近聞由寜波運往定海米石每有私自轉運台灣及日本等處銷售每石可得洋二十元左右因而有獲利甚厚者查此項運往定海接濟米石均憑貴會來函給照騐放出口現檢存根核算自元年六月起至二年一月止已共有二萬七千餘石之多定海一區區島嶼食米何必如此之鉅是私運台灣日本之說恐非無因似此誠於敝聞名譽有碍自應妥籌辦法以儆將來况食爲民天民國成立財困民窮而米之貴賤關係生命甚鉅如年豐穀賤則地方安歲歉米貴則地方亂此中利害無論富貴貧賤莫不影響及之凡我國人具有天良尙望公益是圖豈可忍心害理轉以謀利自此以後凡遇有由寜波運米往定海一帶及沿海各處務請尊處確查底細加具蓋印保單同送來關倘再查有弊端應由貴會負其責任因責守所在不得不認眞從事也 
江西 
[國會名單]  
　　江西第一區衆議院覆選當選人　張于潯黃懋鑫　王恒　徐秀鈞　李國珍　梅光遠候補當選人　　　陳友靑　張益芳　又第六區覆選衆議院當選人羅家衡　歐陽武　彭學凌　邱冠棻　賀贊元 
[續辦森林]  
　　前淸勸業道傳在官前在廬山東林寺栽有森林十餘萬株光復之後乏人料理棄置不顧殊爲可惜現經實業司查照臨時議會議案呈請李督令飭財政司撥給經費英洋一千元委任農務科員高南陽前往實地調查接續整理以興實業而關利源 
廣西 
[兩會名單]  
　　廣西第二區衆議院覆選當選人　　程修魯龔政　鍾業官　蒙經　陳繩虬　程大璋　陳太龍候補當選人張鴻炎又第二區省會覆選當選人蔡任方姚芳榮　謝宗淸　楊書靈　鍾立藩　盧瓊恩　謝　澤甘紹相　梁士模　朱錫昂　呂炳先　劉景雲　吳元矩廖培勳　劉錦才　何奎光　覃炳崧　林運全　劉明鑫梁慶修　陳啓棠　朱廷楝　牟慶庸　陳　彜　李受經覃液露　何梅芳又候補當選人　陳炳熙　吳資華覃華昌　黃鶴年　蕭崇勳　龐成宇 
[瞎子驚慌]  
　　南寗自焚殺瘋人後各瞎子亦十分驚慌四處走避其無可逃避者則閉門日夜悲泣蓋恐禍將及已出現經警察總局派人分往演說譚浩明統領亦出示遍貼街　說明坑焚痲瘋之理由並非仇視痲瘋誠恐其毒延染於人耳爾等若非痲瘋可回家安業不可聽信謠言以致漂流異地等語故目下始略爲鎭靜云 
河南 
[國會名單]  
　　河南第四區衆議院當選人張嘉謀　金　壽凌　鉞　陳景南　袁振黃　彭運斌　林英鍾　劉奇瑤劉榮棠 
山東 
[梁山墾務]  
　　鄆城縣屬梁山地勢險隘南宋以來卽爲盜藪故去年巨匪李四考負山爲固抗拒官軍未始非地理使然近來施鎭從濱爲蕩平盜穴起見乃就該山李匪所修之山寨内駐紮防軍地營又勘定山田數區使兵士更番耕種借爲餉需之助云 
雲南 
[新開鹽井]  
　　試開東昭鹽井委員張際泰致雲南實業吳司長電云委員已將紅花井數丈深之河截斷另外取著鹽滷約三根碱筒大忽煎變成熱滷鹹加幾倍又鹽井渡新開八口第一口三根大竹筒扯不退二兩根竹筒扯不退三有大拇指三股餘所鑿之土均熱不久亦能取滷鹹加三倍半札西取着一股約茶鐘大其鹹頗佳現在各處加工添鑿猶不止此嘉哉萬姓頌祺我滇不久可望富國也此非委員之能力實我軍府洪福也請轉都督各部司長及臨時議會并求登報電示祇遵以爲全省父老慰焉（按此電文不雅馴姑照錄之） 
雜評二 
[有妾者鑒]  
　　多妻素爲民國之玷今旣倡行一夫一妻之制則妾在法律上之地位自不能認爲有婚姻關係即不能更有夫之名義而妾與有妾者直可稱爲泛泛無關係之人并可稱之爲姘識今日之擁有多妾者盍一讀邱樹人和奸陳五妹之判詞 
[當局者鑒]  
　　近日來各省匪勢復熾猖獗於閩粤者旣如彼而横行於贛魯者又如此立國以安内爲第一義今之現狀若此非特一縣一省之害也且將影響於國際外人見我地方不靖益藉爲推諉承認之口實當局者何尙漠然視之耶 
[吸烟者鑒]  
　　卾省擬搜集烟具上之銅器製一禁烟紀念鐘竊謂宜釁以煙犯之血再鑄以烟鬼之像他日黃鶴樓上鏜然一聲當警醒國人不少也 
 
 
 

Page 7

 
 
本埠新聞 
[江蘇都督蒞滬續紀]  
　　江蘇都督程雪樓君於廿號來滬駐節旅泰西式旅館已誌昨報茲悉程都督本擬攷察松滬各處軍隊嗣因在嘉興遊歷煙雨樓時稍受風寒並患目疾是以於經過松江之時未經登岸而滬上水陸各營亦已奉諭仍各照常操防槪免校閱至吳淞要塞砲台關係尤爲重要仍須察看惟行期刻尙未定 
　　又悉程都督此次出省本擬順便至蘇浙内地考察民情並領略風景今亦因患目疾已作罷論昨日午後上海縣知事吳懹疚君都督府軍事參議官陳漢欽君駐滬四川交通事務所黃復生君以及高而謙王人文陸懋勛諸君均至旅泰旅館晉謁程都督因目疾正劇槪不延見且因天雨將各處宴一律謝絶 
[楚金山主就擒]  
　　駐滬江防軍探訪營管帶黃新泰因悉滬上近有票匪散放票布希圖擾亂是以密飭各探嚴加查緝業於前日在滬南西街十二號屋内拿獲匪首謝榮華一名並搜獲毛瑟槍子數百顆及三合恊進會票布等贓證即由該管帶研訊據謝供稱承充楚金山山主有所刻下正在聯合九龍山幹事分赴各處秘密運動所有同謀之郭松棋現適因事外出不在滬上等語該管帶除飭各探偵查郭松棋蹝跡嚴密拿辦外即於二十號上午十時派弁駕坐安濤兵輪將謝解往吳淞請江防軍章師長研訊究辦 
[發見私運軍火]  
　　巡警局偵探前日午後查見烏龜壳駁船一艘停泊浦濱其形跡頗爲可疑當卽報告附近警區協同巡警上船搜查船中已並無一人旋經查出後膛槍一百支槍彈一千顆立即帶回警局禀奉局長穆君諭將槍彈送至上海縣公署暫存一面仍飭該探調查裝運此項槍彈之人及船户等以憑拘訊穆君並即備具公文面呈江蘇都督請示核辦 
[查復吸烟人數]  
　　禁煙局嚴局長昨據調查員查復上海城廂及四鄉吸食鴉片者共有三千七百七十三人每日吸烟共需四百三十五兩二錢六分九釐刻已列表報告上海縣吳知事查核矣 
[禁煙調查員之怨毒]  
　　禁煙局調查員陳若霖王裕志因向陳全記牛皮作主陳永祿索贿洋四十元由地方檢察廳派員預審押繳賄洋並令陳永祿繳呈保証金洋一百元保出候訊詳情已迭誌前報昨日又據陳若霖王裕志到廳具訴略謂本月六號革員等前赴該作搜查見陳永祿並伊嫂及孫巧生王景淸團聚一室正在吸烟其時革員等本欲拘捕因陳永祿再四苦求聲稱年關已届且關商人顔面請勿解局革員一時受愚囑其以後切勿再吃於是出外彼則送給酒資洋四十元此雖革員故犯然永祿吸煙証據現已吊案永祿同搜及孫王等實是煙犯不難傳騐等語廳長以陳永祿業已保出遂定於星期五日飭警傳訊再核 
[檢察廳審訊烟犯]  
　　地方検察廳連日據禁烟局及商埠巡警局解送私吸洋烟之胡金奎程新舟李廣和吳阿二汪和祀楊瑞卿姜榮昌楊張氏以及各種煙具到廳前日午後由檢察官提案預審胡等男女各人同供無知誤犯或稱現已戒絶所有烟具係從前遺下之物判分别收押候起訴審判廳復訊判决 
[私造銀行劃條續誌]  
　　江西路義生錢莊夥高德春因私刻匯豐銀行假圖章僞造劃條收據冒元春莊之名向道勝銀行冒騙洋一千六百七十元經該銀行西人察出報捕將高拘獲並抄出假圖章及空白劃條等物一併解送公共公廨訊據供稱另有主謀之人判高押候澈查在案昨晨十時復經王襄讞會同英俄兩副領事升座特别公堂研訊先由中西包探禀稱奉諭往查並無串謀之人並由匯豐用人葉子綬道勝用人嚴仲藩先後上堂證明高冒騙情形訊之高亦供認不諱惟求寛宥中西官會商之下姑念圖騙未成從寛判押西牢半年抄獲之僞圖章等物一併銷燬 
[縱火圖賠之下場]  
　　虹口西華德路衡泰祥協記洋貨號縱火圖賠經捕房查悉已將該號股東何培康之寄子張金寳學徒湯和尙一併拘解公堂押候勘明火場再核在案茲經中西官勘得該號樓板均有火油氣味並查有油浸花絮實係縱火無疑遂於昨日飭知捕房將張湯二人帶案訊究先由捕房禀稱該號開設年餘生意淸淡後於十月十九日向公和保險行保有火險銀一千兩其縱火情形已經堂上勘明請爲嚴究訊之湯和尙供在該店學業該號係城内眼鏡店离何培康與陳富田股開起初共有夥友八人已歇四人後屋租人開設老虎灶用板隔斷當起火之日店中囑我往買火油一聽門莊上售去一半其餘放在後樓至晚陳向店内支洋據稱領孩回鄉迨收巿後又囑挑烟膏二角張陳與店夥顧阿江同至樓上吃烟我卽安睡起火後幸由巡捕入内救出否則必至焚斃至張等三人何時走出及如何起火並不知悉詰之張金寳供稱是晚陳顧閑談我先安睡實不知如何起火乞鑒堂上向張一再研詰堅執如前孫襄讞商之美領蓋君以張等縱火無疑雖未成災殊碍治安判張押西牢三年仍飭緝提在逃東夥究辦至該號所存貨物候定期　賣得價若干撥充棲流所仁濟醫院中國醫院等經費湯和尙訊無串謀准予交保開釋 
[柴船被劫續誌]  
　　停泊滬南外陸家浜之稻柴船户顧秀忠朱富堂前被流氓多人夤夜上船以勒索乾用爲名乘機攫去洋銀皮衣等物已誌前報茲經第二區巡長趙彦卿查得此事係江北人所爲已在南會館馬頭緝獲彭小二子曾小三子解區詰問彭等承認由大辫子沈四麻子二冬子小賤子等糾仝前往代爲接贓惟事後並未分得贓物後又拘獲供出之張小順子楊小四子到案訊問據供年俱十六歲分得小洋四五角區長以其情同盜劫未便寛縱卽着一併拘留候緝獲在逃之大辫子等到案解送商埠巡警局嚴究 
[催緝大擾亭林鎭之盜首]  
　　華亭縣謝知事以縣屬亭林鎭被盜搶刦一案迄今已届三月盜首尙未就擒若再遷延則匪胆愈大劫案愈多實爲商民之害爰於前日呈請江蘇都督再行通今催緝一面函請混成第三旅李旅長嚴飭駐滬各軍隊赶緊查緝務獲解辦 
[浦江船户之大驚]  
　　昨日南巿浦江中所泊各船因狂風暴雨相逼而來頃刻間走錨斷纜喊聲四起雖經水巡區及救生局各巡船紛紛出救亦難爲力直至潮退風息始各安靜聞尙無傾覆傷人之事云 
[捆保覇持忙漕]  
　　上海縣知事吳君查悉浦東廿一保四十二圖梱保金如林蔣坤元孫文順唐榮桂張國興李金宗等及七圖捆保王雪齋何雨濤六九圖捆保徐栢松唐桂春十三圖捆保胡昌榮胡關卿等現皆串通將民國元年份上下忙及漕粮覇持不繳實屬不法已極昨已飭派催徵吏丁招榮持票下鄉逐一拘案以便追究 
[軍艦由煙回滬]  
　　海軍司令部藍左司令裝運餉銀駕乘海琛巡洋艦由滬前往烟台給發駐烟各軍艦薪餉業已事竣於二十號回滬又飛鷹驅逐艦亦於前日由煙台駛回上海聽候差遣 
[私賣石墓基地]  
　　拱宸門内南城脚有前明劉氏古墓前面有碑石及石人石馬等物當前淸時代曾有人冒認祖坟意欲盜賣嗣經劉氏後裔以該坟載在縣誌會同地方公民稟奉前淸上海縣汪懋琨扣准俻案永遠不准變賣今又有某甲冒認祖坟私賣於常州人某乙將欲成交當被地方公民某某等得悉以此種古墓極應保存業已函致西北城地方會請爲查禁并請轉移縣議會憑衆議决聞會長接函後擬卽擇期開會以便公决惟該古墓業已築有圍笆界石則未經竪立不知尙能保存否 
[城内]  
　　縣知事批○（公民衞家珽衞家瑞禀批）前據自行呈明此項巷基與民田有别是以不追旣往酌给拆費今閱來禀該公民等誤會體恤之意仍扭抵押之說昧於事理殊屬非是查縣志載長壽巷明隆慶元年僧德湛建康熙間僧鍳修乾隆四十六年游繫重修咸豐三年兵燬今以石皮弄官房撥歸營署改爲巷舊基已廢等語是在咸豐初年長壽巷已爲官産且已另撥官房移建石皮弄此項舊基自歸官有無疑察閱粘單於咸豐六年由僧寳太等抵押無論田單已失即使單據均金按照法律亦不生效力况一紙白契乎本邑綠營光復後一律取消前奉省令所有營署基地均歸本署收管淸理此項巷基無論爲營建爲公有以及巷旁營地俱爲公家應收之産非該公民等所能主張私有本應飭吏押遷姑念禀叙未敢過户轉租迹其初心尙於圖佔有間經此次劃准批示之後不得再有砌瀆聽候令催派去課員赶緊查勘酌定在地舊屋之拆費具領速遷倘再故違則是有心玩抗定干未便也 
　　是虚是實○荳巿街萬豐米行執事場河淸昨至地方檢察　訴稱有童學詩孫元泉陸子江等定貨不交串通避匿曾經禀控第三初級廳將童提案訊供交保後童又逃逸無蹝案延未結爲此來案上訴請求傳齊人証訊究陳廳長以一面之詞難以憑信論候移請該廳查明原案再行訊辦 
　　省釋無辜○王朱氏薛阿培等男女拐匪十一人及被拐男女小孩十四口由水巡捕拘送地方檢察廳訊辦在案茲悉内有婦人許李氏所帶之幼孩貴連實係親生業經檢察廳查明該氏實由夫弟由藉函招回里誤拘該案昨已諭將該氏母子開釋並將行李檢還 
　　改期檢驗○浦東楊家渡陳掌林之子身死不明一案經地方檢察廳委派檢察官黃石巷定於二十一日前往開棺相驗已紀昨報昨日届期適因天雨不便檢驗改於二十二號實行 
[南巿]  
　　自取其咎○鄔阿友前晚見有多數人在街剪辫鄔因自已之辫亦未剪去恐懼奔避旋仍被人追獲正欲下剪又被極力掙脫以致頭後被剪擦傷迨逃至一區境内卽由崗巡攔住解區詰問鄔則怒不可遏堅求將剪辫之人查拿嚴究區長以其咎由自取着將髮辫立刻剪下並着拘留候究 
　　累及保人○洞雇山碼徐義興茅蓬店前在第二初級檢察廳擔保被告人蕭陰藩限期措繳欠銀茲因蕭延久不理且已脫逃昨由廳長派令承發吏協同法警巡士將該店發封備抵 
[閘北]  
　　先害自己○李鵬所設之新民戒烟藥膏公司私製僞土料膏經司法科飭探逮案移請第一初級檢察廳訊辦已紀前報前日下午經王檢察員預審判李暫行交保候將起案料土送禁烟局化驗再行核辦 
　　冒牌漁利○二妙堂墨庄重查濟淸控住居來安里之兪敖假冒用該堂牌號一案前日由三區解至巡警局經凌司法長提訊一過判送檢察廳訊究 
　　本夫捉姦○婦人毛湯氏與貢萬甫私姘賃居唐天喜家前日被本夫毛福生姦所捉獲扭控五區經龔區長略訊一過解送司法科轉解檢察廳究辦 
　　拐逃已久○黃開禘控張子林於去年六月拐伊舅母徐陳氏偕逃由二區區長解送巡警局經凌科長提訊一過判送檢察廳審明核辦 
　　棄妻重娶○婦人李謝氏日前至檢察廳訴稱丈夫李馥堂向爲報關行生意近忽棄妻重婚求請離異前日下午經王檢察員傳案預審供因妻淫蕩是以另娶判李交保候查明再核　 
[公共租界]  
　　秘密賣烟○郭姜氏因在虹口頭壖路九十二號屋内私開煙間經捕房查悉昨派包探將氏並烟客李阿根陳榮生等一併拘解公堂訊供不諱中西官以沈應士侯文泉梁寳生保出不到着將保洋充公李陳各罰洋三元郭姜氏押女所三禮拜烟具銷燬　　無可抵賴○禮查西飯店遣式拉夫蔡少厚等控小西崽沈連生吞没寓客西人交付賑洋七十元昨由捕房將沈拘解公堂請究蔡與寓客西人上堂証明訊之沈堅不承認中西官以証據確鑿無可狡賴判沈押三月以儆 
　　定貨紏葛○德商泚彌文洋行買辦周桂生控陳阿揚不交承定芝蔴二百担前日午後由廨會訊原告代表葛福來律師上堂譯訴前情請追虧損銀一千六百二十五兩並由該行大班西人投訴當時承定此貨立有合同應請照追被告亦延德雷斯帮辦律師到堂代辯王襄讞商之德領師君判陳交保候禮拜四午後復訊核斷 
　　還本讓利○英商新瑞和洋行控趙發茂不理抵欵本利銀五千餘兩由廨判趙管押候原貨查明家産復候再核在案茲經原告查得趙子美朗及其弟媳均有産業可以抵償禀奉公廨於前日午後將趙帶案訊追趙供此項房屋係九房公産不能作抵求請寛限料理孫襄讞商之英領康君以趙在押日久准其交保減去子金限一月繳還原本如違嚴遣 
　　攤還欠欵○美記祥記厚隆等賑簿店控祥和外國賑簿號經理劉延瑞黃志斌不理貨洋四百餘元前晚由廨復訊據盤頂祥利这胡耀庭延担文帮辦律師上堂聲明胡處尙有盤价存銀請爲核奪中西官會商之下判被告仍交原保諭令原告開明賑目同赴該律師處商明將欵公攤如有不敷再向祥利女主陳王氏補追 
　　分期料理○方錫根因欠馮以莊借洋二百元被控由廨判方交保限於七八兩月拔付在案茲因方延不遵繳復於前晚由捕房傳案請追原告延福崗律師上堂聲明前情請爲嚴追訊之方供現實無力求恩寛限判方交二百元人洋並保限兩個月分期理楚 
　　拐匿小孩○南京人馬坤龍因誘拐西門内袁少榮家七歲男孩寳子藏匿於孟納拉路小茶館内圖賣被袁偵悉報捕將馬與孩併解公堂經關讞員會同美領海君訊實判馬押西牢半年孩交其父領回 
　　被告候訊○協生米行控姜林生王美才不還米洋又姚金榮控陸鴻飛不理布價等案昨由捕房將被告各人傅至公堂交保候訊 
　　串攫金飾○黃包車夫季連餘困串同匪類攫取坐客莊許氏金飾被控昨由包探將季拘解公堂訊供不認判押候查明訊辦 
　　凌虐女子○汝文軒向在前淸長州縣署充當漕務總書近與眷屬來滬寓居湖北路孟淵旅館喜字房間前日因將買女蘭珍痛責經同寓之史某將女與戒尺一併送至濟良所昨晨由所解廨經中西官驗明右目受傷惟據該女供稱係自行碰撞判發濟良所留養候核 
　　堅執不認○新閘捕房華捕繆阿四桑連才與竊賤陳阿二等患竊耿臣久等各户衣物由探將各人一併扣解公堂押候查究在案茲經捕頭查得在押西牢之周福朱和尙均係是案同黨昨將二人帶案質訊之下困繆捕等仍不吐實判仍分别押候查明再訊 
　　尋獲逃妻○木匠魏仁貴紹興人其妻周氏於去年私逃來滬匿居武昌路七百二十六號屋内昨被魏尋獲扭控捕房捕頭准予領回管束 
　　少婦何往○住居新記路一百二十六號之顧應氏昨報捕房謂伊熄周氏年廿六歲忽於前日出外不師請爲查緝捕頭准之　　請緝逃婢○昨有李奕至捕房報稱住居乍浦路二十四號家一婢名重喜年十三歲前日忽然逃逸四尋無着捕頭諭候派探查緝 
　　誘匿婢女○頭　路一百九十五號譚某家婢女阿琴前日被康洪萍拐逃藏匿昨譚將康尋獲扭赴捕房請爲究辦 
法租界 
[並非拐來]  
　　粤婦湯梁氏前日帶領小孩如意乘輪他往被暗差巡捕查見拘捕送廨請究訊據氏供如意係由伊父售於婦人爲子出價洋四十元並非拐帶質之孩供因家中貧苦由父親出賣是實並據包探禀稱查得如意之父將孩售去後已回鳳陽原籍聶讞員判氏覔保將孩具領完案 
[生財抵租]  
　　德生木匠店主及王渭記俱因虧欠房租數十元棄逃避匿當由收租人及該木匠店之二房東吳正祥先後報知捕房命赴公堂請示核辦昨晨由聶讞員傳諭各將棄下之生財什物收管作抵 
[展期理楚]  
　　至大烟膏店主蔡志鈞今年春間誘騙源大土行雲土兩箱逃走後經該行主戚鳳樓控奉公堂諭將該店發封拍賣抵償繼因不敷將蔡拘案判令交保料理迄已日久昨又由原告投案聲稱蔡雖來料理祗肯還現洋五百元餘出期票拔付商人不允仍求訊追蔡供再求寛限十餘天卽可理楚判展限兩星期理楚如違押追 
[粤婦買孩]  
　　粤婦倪阿新帶領男孩一口至輪船上被探查見拘解公堂訊據供稱是出洋買來爲子因夫病故帶回廣東原籍旋經捕房查明該孩實由孩父得洋售下稟覆公廨交氏領回了案 
雜評三 
[商民之所宜注意者]  
　　縱火者徒貪保險之利不顧他人之生命財産實屬罪不容誅此次衡泰祥案尙未成災而即判以監禁三年燬剩貨物拍充善舉似乎過嚴然推縱火者之意於道德法律已全然不顧爲維持治安計雖科以重刑亦不爲過 
　　雖然此等貪利忘義之徒久視弄法如無物前者受懲後者踵起時届舊歷年底此風尤甚各居民各商舖各自留之意焉可耳 
來件 
[華法聯進會宣言書]  
　　國於二十世紀其内政不以世界的政策爲進行標其外交不以國民和交際爲出發黠勢必不能竸立於國際大舞臺而國非其國况當國體變更之際内則人心因友邦之未承認而時或虞其動搖外則友邦恐人心之有動搖而時或緩其承認内憂外患倚伏相乘一髮千鈞稍縱卽逝於此而欲排除大難鞏固邦本其必由於國民之自負力者半更必由於友邦之贊助力者亦半不待識者而後知已蓋先進國與後進國固各有應盡之義務也其在十八世紀爲正統主義盛行之時代舉凡其時之内政外交蓋無不以君主爲中心點國民　伏於專制淫威之下而不知集個人心理以成社會更不知充社會心理以組國家者勢也然自維納公會斯丹氏主張以國民主義定列國將來之關係以來於是各國民之故傳習慣言語氣質等固有資性始漸爲列國間所研究尊重迨至十九世紀後半此主義之影響竟不脛而走全球自是以後不惟國土之分合國政之改革咸以是爲標準即甲國與乙國或丙匣間欲爲何等國際的團結亦無不恃一般國民爲指導之權輿蓋國民者淡於功名心者也渴望平和者池急欲擁護國家的利益以發達國際的事業者也其志趣同故其趨向同其作爲同其所發揚表見者亦無不同環球各國民現在雖各有不同之點而人同此心心同此理若有國體同一之國民間先爲一具體的聯合於知識上則互相交換於利益上則互相提携於國防上則互相防禦則現在之不同者將來必趨於同且可使國體不同之國民互相觀摩互相奮勵各基於國際的正義人類的本福以併趨於大同之一途而維持世界平和於弗替且夫現在最高尙之政治莫不首推爲其和而創造此共和之大國民則歐洲之法蘭西也其相繼而起者除小邦不計外美洲則有合衆亞洲則有中華之三國者雖革命有先後締造有難易而卒能共揭平等之旗同撞自由之鐘以華嚴璀燦於亞歐美三大陸鼎足而爲共和政治之主人翁者則以先進之法能援後進之美而後進之華又能以先進之法之美爲模範之故也三國民之故傳不同習慣不同方語不同氣質不同而竟能同開共和之花東西輝映是蓋所謂天然的投合有非人力所能企及者有後進國起必來取法是則我華法美三國之國民尤不可不以樹立國際的正義發揚人類的幸福維持世界的平和之三大主義爲我三國民所共同擔負之天職矣且就全球地勢而論太平洋與地中海爲圖執牛耳之國所必爭然地中海則法國海軍力所支配也太平洋又華美海軍力所共有也吾人自保持之足矣况更迥首而顧大陸則巴黎北京間之歐亞橫貫鐵道有非吾人莫能共同經營者何則中華可供給其敷地法美可共出其資財也夫舉海陸交通而槪歸吾三國民之掌握則凡現在及將來有欲以單獨或同盟之力强逞野心而求貫澈其進取的政策破壤世界的平和者吾三國民直可視爲國際之蟊賤而一鼓平之蓋吾人之所謂平和者爲人道正義之平和而非現所謂政治的經濟的之平和其平和乃眞可恃也不然法美兩國民之希望平和也埀四十年所盡力於平和事業者亦云瘁矣而究之近來之國際戰爭仍不免於二年半一次至於最近則更呈一戰未平二戰又起之觀强壯者暴原野老弱者塡溝壑交戰國之慘禍無論矣而馴至國際人心爲之 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[戲擬椿樹胡同葵香女史貽獅髮長某君書] [  亡是公]  
　　獅髮長某君足下昔虞卿敝屣侯封從魏齊而行遯雷義力辭郡辟因陳重而徉狂彼以苔岑偶契且將萍海與偕何况肉體團泥忘形骸於爾我眼光付汝種緣法於氤氲者哉是以巫臣不恤覆宗挾夏姬而入晉西平匪遑憂國爲陳沅而投遼在昔有然今胡不爾香以陋姿猥承靑睞自謂情天不老永開並蒂之花豈圖孽海生波頓觸屬垣之耳于時長夜方期赤鳳之來宮何物宵人乃縱白猧而亂局如天之福珊其來遲祗因緣外之緣遂演錯中之錯於是城門失火頗殃及於池魚因而仲尼圍匡翻有造於陽虎迨前關之已斬乃後騎之徐臨桃（音逃義通）之夭夭幸値代僵有李鴻飛冥冥生防再弋張羅香於爾時悸魄未寜迴腸自轉在請君而不入甕亮推柱石多才但有女而不同車未免煙花薄命君旣翩然香難久駐河名多惱洋是零丁雲水蒼茫牛渚無可橋之鵲人天恍惚鳳巷乏隨埀之龍第以香私衷忖君雅愛香雖飄蕩君忍獨安風聞四面楚歌無非竹槓一杯蛇影頗起葛藤與其跼蹐官場轉受官場之束縛孰若逍遙花界儘多花界之自由前淸之九尾郵傳富翁如故當代之楊梅都督勛位特高均公前路之師可作他山之助香爲君計莫如逕學相如遨遊蜀巿或者遂同管仲高築女閭藉昔宦囊充今股本改良新法開長三么二之托辣斯推廣利權聚雪白蠟黃之阿堵物獅髮獅髮好官不過多得錢求富何妨一執鞭倘有意乎無任翹竦葵香襝衽（三） 
[又致儂琳長某君書]  
　　儂琳長某君足下君與獅髮以同靴（北人以同眤一妓爲同靴不知何取疑即連襟連袂義推廣之）之誼遭竹槓之横敲香以鼠牙有穿屋之嫌逐風花而飄泊情均懹埒望絶道窮鳥是流離灘爲惶恐心膏自灼眉筆誰拈回思曩在亦華時陪曲燕懽場秒夜散自由之天花醋海無波結共和之團體都督有風流之目合佩楊梅之章夫人有臨時之稱同證頻婆之果香車自在大會何遮豈期打鴨驚鴛偏來惡客合沙射影坐負良宵蜂有豺聲浪遂尋芳之蚨蝶龍困魚腹困于撼樹之蚍蜉雖云牛代羊災似關前定究覺兎爲應逐太可憐生歧路又歧誤入桃源之路錯中生錯險投虎落之中幸而季子多金蚨飛不恤兼以西門小巧（水滸傳西門慶五字訣之一）蠖屈偏工用能解已繫之鈴翩然飛隼脫埀吞之餌逝矣游魚然香自是則花不合懽藥常獨活夢邊紅淚着粉難消鏡裹孤粧因颦自嬾伏念君從許子之後頗好神農居靈橋之旁群推大樹自黍稷以逮稊稗由梧槚以數荊榛誰不予以裁培俾資發達况如香者初胎紅豆雅苦相思剛蕊娼桃最宜銷恨而乃葵折心傾難迴日照香焚意可慣惹風吹椿老起蜉蝣之悲樹倒動猢猻之感章台之柳聽攀折於他人太液之蓮怯分明於憐之竟不一施雨露俾免冰霜於私爲負情在公爲失職香爲君媿兼爲君傷頃聞司農仰屋愁無粉飾之方寒林滿山大有動搖之懼如斯跼蹐何可久長香已另柬貴靴兄獅髮囑其脫身宦海放胆情天特創煙花托棘司藉羅黃白阿堵物君其速入優先之股大開利便之門香旣樹可搖錢當然總理君等材皆盈斗（老斗之斗）合并分曹竊思百斛珠量易如反掌曾是一官匏繫而足縈懹從茲五六兩郎備鶴監之供奉蓉薔二賈隨鳳辣以盤桓用布葑菲佇聆金坟葵香手肅（三） 
澄廬筆記 
[朱棣垞] [  瘦蝶]  
　　浙江朱棣垞先生諱啓連註籍於粤學行高岸人無不知先生素攻古文而詩詞隷草無不工絶作詩尤有風趣嘗爲友人題扇云扇子團團織蘭絲故交相强寫新詞讀書尙且無聊賴那得工夫去作（去聲）詩心情淡到化秋烟眼　何郎明月篇持視諸公渾莫笑棣非復十年前先生善詼諧往往發言寓妙傾倒一座晚年酷好琴自謂精意獨得千古無二可稱琴皇帝其友聞之因鐫一玉章以勸進其文曰聊以自娛蓋刺取趙侘傳中以語調之也粤俗婚娶多用朱牌書官銜以相誇耀先生爲猶子娶親獨屏不用家人請之先生笑曰只索書大明皇帝耳餘區區不足數也聞者絶倒先生少不事舉子業嘗一應京兆試同行者皆載書盈簏先生獨挾荀子一卷以行坐臥舟車以此消遣嘗自詡闈墨爲生平得意之作先生以布衣助大府治官文書多爲當代鉅公所敬禮義寧陳右銘中丞尤傾倒備至嘗遺書云自往歲識君嶺表遂時時有斯人在意中挾意以求之數年以來足跡所至相與過從上下其議論者雖皆吾心之所慕悅要有所以自立而蟬蛻塵之表志於嶄於古人文學超乎儔類閶然自晦不以中之所有希世之知世亦卒鮮知之如埭垞者蓋未可一二觀也云云張香濤督粤時號爲禮賢下士首延先生入幕中而數日不出晤先生憤然貽書賚之即襆被而出其生平狷介類此 
[歸濤賦]  
　　寳應王濤生有異禀五歲時客命屬對曰魯男子濤卽應曰徐夫人四座歎賞客有難其更對者濤又曰莽大夫客愈驚方入塾師敎之讀神童詩濤笑曰吾能作也何必讀請讀九經日記千言三年而畢年十九不肯娶婦雖父母無如何也甲子秋夕命奴掉扁舟遊射湖月鏡當空湖光如雪濤獨酌酒臨流興致閒適婆娑月中口哦所賦詩奴親見濤行水上如履平地漸遠不知所之蓋已隨屈大夫遊矣兄泓哭之慟一日檢遺篋得歸濤賦一篇中有曰喜溢流之茫洋悲康衢之陂陀追伍公於胥江招屈子於汩羅署陽侯而轚鼓洛女以放歌路漫漫兮浩森天不旦兮奈何蓋早爲之讖矣 
劇談[  玄郎]  
[紀二十夜之新新舞臺]  
　　高福安演拿商登爲破題兒第一遭武工體態尙楚楚可觀惜嗓音太緊高登之登字代馬之馬字俱頓得不雄壯（人來代馬圍場上）一名亦失之平疲暴戾瓷睢之神氣遂不能活現出來實力不足唱白中時以得宇音取巧尤覺討厭溜馬恣態兩腿伸縮自如尙應從容不追惟稍欠夭矯很潑用大刀長鎗與李人俊韓春福猛鬭兩場步步緊逼節節合拍身段矯健傢伙嫻熟精采頗好而尤以與馬長德一場打得更爲出色馬爲高之伴當鬭筍關節素所熟悉自較他人爲搭當昔尙和玉以打工之好名譟一時亦賴有王來喜雲裹飛張福來等之良好搭配耳惟侮場臨了兩腿一蹬身段一聳摹架子處平執大刀直挺長槍格式未合遂不見得機得勢諒係初次試演關目尙未純熟之故滬上近日兪派武生盛行一時拿高登一劇楊小樓兪振廷沈華軒尙和玉小寳義馬曉峯等曾俱演過綜數人而細較之自以振廷爲最優洵家學淵源而可推獨到者也百凉樓一劇即朱太祖大赴興龍會火燒一場佈景頗妙肖做法與火燒連營彷佛此劇江湖班中以蔣忠爲重要人物用武二花去之拔箭歸位時跌甩甚多煞費力量該台前晚用劉松亭去之扙箭時一拔即了甚形草率 
小說 
[政治小說鐵血男兒（四十）] [  常覺獨鶴]  
　　第十四章 
　　尼古拉前行烏突隨其後神色怱遽排闥而進白見之如釋重負梅亦狂喜呼曰阿兄歸來矣風塵勞苦固無恙否尼趨前握梅手迴顧烏曰殿下當不復識兒時遊侶矣復指烏謂梅曰此卽烏突殿下烏躬身向梅爲禮梅亦以數語致敬意尼與烏見白立爐架旁俱駭然呼曰白君何忽在此白微笑曰君等少安毋躁容僕述其梗槪 
　　三人環白立白乃舉前事擇要以告尼烏傾聽久之全神貫注木立不少動白以手指門曰君等幸勿再事遲延國人已望眼將穿呼聲不絶耐無可耐矣僕所衣軍服在尼君室内殿下其速衣之而出一安衆心使陶賤獲知個中情節必怒不可遏然事勢至此黔驢之技已窮固無足懼 
　　時外間喧呼益厲尼與梅聞聲相視蓋百姓久待烏突不至頓形失望乃易而呼萊司聲極哀摯梅注目觀烏覺狀貌與白彷彿惟較魁偉然覩其神情舉止頗覺不愜於心深怨阿兄當日不從國民之請自以鐵肩担當宇宙乃忽舉西奥司蒼生社稷託付此人未知果能克勝艱鉅獲免隕越否也尼謂烏曰白君所言切中竅要當即遣賤价敬導殿下入鄰室更衣僕可先出宣慰大衆 
[俠情小說洞庭波] [  天竩]  
　　我請先與讀我書者論拳法之沿革拳法有内家外家之别内家之長在靜以待動其創始者爲宋徽宗時丹士張三峯說者謂三峯之術乃由神授閱百餘年後流傳者以陜西王宗盡得其秘王宗有徒温州産盡得其術歸傳其鄉人内家拳術遂蔓衍於温州嘉靖間張松溪最著松溪之徒甚夥但或精或不精然習内家術者遂夥餐家者示與内家别也以勇尙傳自少林少林以拳勇名天下共蔓衍亦廣 
　　鄭岱湖南人少無賴然性直好嗚不平遇困乏者典衣以周不稍惜貪官汚吏守財虜則痛若寇仇以健鬭嗚鄉里間其手下聚椎埋惡少近數百人一夕飲於巿大醉而歸途中悞觸一石仆於地適一老叟過其地岱見之破口大駡握拳欲毆叟叟攪其背曰汝醉矣我不與汝較岱覺背上如負數千斤石再視叟已在數丈外時岱酒已稍醒乃歸翌日岱覆遇叟於巿故以肩排之叟行如故岱已顚於數武外慚且憒復大駡叟笑曰今又何故欲相較盍明言若是何爲我居於東城外石棋村若仇我者暇盍來此言已自去岱平時行於巿無敢攖其鋒者今自度不能勝然不甘退讓於稠人廣衆中乃追及叟大聲告以次日當至村一較叟笑頷之 
　　岱歸家無策繼思盍以今夜往石棋村得便剌殺之豈非妙法乃裝束懹利刀往至村寥寥僅二三家稍遠處一宅尙壯麗乃急踰垣入此宅穿數庭院至一室見叟靜坐室内乃飛身伏箭前以覘之少時見一少女年十餘自廊前入室呼阿爹尙未安息耶即坐叟側嬉戲久之復入内謂叟曰阿爹盍早睡勿令人心急時岱伏簷前聞言大驚疑其諷已不覺失足落下方起身思遁見窗前翩然如飛燕下墜己身已如被縛不可稍動視之叟也叟笑曰壯士何爲夜入吾廬岱慚愧無地自容伏地請罪叟釋之令去 
　　岱還家念天下多能人己素負大志安可效惡少行爲自貽伊慼次晨復往叟村登門求見請爲徒叟初不許曰若血氣未定好勇鬭狠恃此爲侮人之具前日非値我若他人不知受若如何痛苦矣岱指天誓日力言改行乃許以暫留觀後效數日中叟百端挫折岱毫無怨意叟乃收爲徒自是巿井中不復見鄭岱矣 
　　如是者數年一夕叟謂岱曰吾曩見汝卽以爲可敎今吾技已多半授汝吾無子惟一弱女今方二十三歲年雖長然尙少汝數歲吾篇覓海内曾未獲一可靠人今汝已翻然盡改前行殊爲可敬吾欲以弱女妻汝汝意云何岱聞言驚喜過望曰受師恩萬分尙虞無所報今若此實過分之榮叟大喜卽夕爲岱完花燭自是叟盡以其技傳岱次年叟卒岱與女仍家於石棋村 
　　女亦得乃翁敎授技與岱相若居村中數年一日忽有自稱浙江陳姓者投帖謁岱見之蓋陳爲富商慕叟名特聘叟保鏢岱具言叟殁已數載已爲叟婿乃留陳姓飯己入内告妻思自薦蓋岱久靜思動叟女懼客之不允岱乃出告己意言如蒙不棄當勉效微勞客念旣不獲叟其婿當亦不弱乃允所請岱請夫婦偕行客亦欣然許之自是岱夫婦業鏢師者二十餘年所向無敵名振海内岱出每以紅旗上書一鄭字爲識人率以紅旗鄭呼之（未完） 
 
 
 

Page 11

 
 
   
 
 

Page 12

 
 
   
 
