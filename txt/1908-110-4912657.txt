# 1908 - 110 - 4912657

 

Page 1

 
 
   
 
 

Page 2

 
 
   
 
 

Page 3

 
 
論說 
[論海軍難辦之點（忍）]  
　　政府惕於各國無海軍不能列頭等國之論。亟亟以恢復海軍爲務。樞臣之集議辦法者屢矣。然其所以躊躇而審顧者。不外三事。一曰經費。一曰人才。一曰軍港。而孰知根本上之解決。則此三者猶非最難之事也。 
　　政府之言曰。欲興海軍。當先籌經費。練軍備餉購艦製械。無一不取給於是。今日庫空如洗。責之各省督撫。督撫有難色。加捐於國民。而國民之困乏又如此。果實行者。則國民將不勝其擔負。而大亂且起。此誠爲難之事也。然而爲國民者。亦豈不知海軍之重要而不可緩。政府之貧窮而無力籌辦。第恐在上者。以是爲浪擲之資。而終無成立之效果。政府苟示以實行憲政之憑證於民。而先予民以監督之權利。則爲國民者雖自掬其脂膏。以献於上毁其身家。以紓於國。或亦所不惜也。 
　　政府之言曰。欲興海軍。當先儲人材。自管帶以至弁兵。一切指揮駕駛等事。無不取資於人材。今中國海軍養成所之設。祇有北洋海軍學堂一所。亦屬無濟。此又一爲難之事也。夫海軍人材。本非倉猝所能儲植。然使爲政府者。苟先有以證明此舉之所以衛民。而予民以参預軍政之權。使全國曉然於利益之所在。則國民自當崛起以供奔走。而研究海軍者。自必益精其學益効其忠矣 
　　至於軍港一事。則政府方以無從選擇爲慮。沿海七省。門户無阻。自鴨綠江口。西襟盛京而南。又襟直隸而東南。又南襟山東之北而東。又南襟江南浙江之東。又南襟福建之東。折而西。襟其南。又西襟廣東之南。以至雷瓊。在在可以窺伺。西國輪艦飆忽。自印度洋而東。一過蘇門答臘。即可長驅直入。或遼或粤或閩或浙或蘇。無不如志。所以然者。大沽之砲臺已撤。而遼海無根據地。威海衛歸英。膠州灣屬德。而渤海無根據地。至於浙海。則意大利久有三門灣之索。舟山久爲英人垂涎。蘇則吳淞已開爲商埠。砲壘早墟。僅恃江陰一口。爲阻敵由海入江之路。然而伏莽徧地。天險與共。是江浙又無根據地。繇斯以談。勘擇軍港。誠亦一爲難之事也。雖然。有形之軍港固重。而無形之軍港尤要。所謂無形之軍港者。民心是已。民心 
 
 
 

Page 4

 
 
苟固結。則不得已而求其次。猶有餘地可以設法者也。旅順喪。威海亡。直隸海軍之根據地雖失。而猶有塘沽可以措置。吳淞之要口雖失。而江南海軍之根據地。猶有寳山可以經營。舟山等雖有外人覬覦。苟及早設守。則浙江之海軍根據地。猶可保全。臺灣雖入於日本。苟布置海壇。則福建之海軍根據地。猶未盡失。廣東之南澳。爲閩粤之關鍵。虎門爲全省之咽喉。今雖九龍入英。廣州灣入法。然以較之他省。形勢猶稍完固。可以逐漸展布。政府近亦注意粤省。曾由粤督調查軍港。以惠州之大鷼峽榆林兩處爲有適宜。而屬意於霞浦。（見近日報紙）亦以粤省爲尙可爲也。然則政府苟得民心。豈眞無地可爲軍港也哉。 
　　以上三者。雖爲興復海軍必要之事。然皆可以經營而得。所難得者。民心而已。得民心則民自願出其資財以供海軍。而經費無慮。得民心則民自願出其才力。以謀海軍。而人材無慮。得民心則民自願出其忠藎。以守軍港。而海軍之根據地。亦可無慮。然則得民心之法奈何。曰、從民心而已。今日國民所欲得者。開國會而已。政府苟許國民之要求。而速開國會。則事無不集。有國會而後國民有監督財政權。款項虚縻。可以詰問。則海軍之經費自足。有國會而後國民有參預軍政權。軍備廢弛。可以詰問。則海軍之人材自奮。有經費。有人材。則軍港之守備自易。然則今日政府而果欲興復海軍者。安可不先與民以取信之道哉。 
專電 
[電一（北京）]  
　　德麟奏請試探直隷煤礦業由農工商部與楊督商議試辦 
[電二（北京）]  
　　政府電詢江督各國銀行果有不用中國鈔票之議當速與上海商會商議對付辦法並允將中國發行之鈔票由度支部擔保 
[電三（漢口）]  
　　昨日（二十四日）午後大風傾覆民船四艘 
[電四（廣東）]  
　　粤督電覆政府粤商抵制日貨事已勸令停止 
緊要新聞 
[兩宮幸湖消息北京]  
　　現在西直門至頣和園一帶止在修理馬路並湖内一切工程均限定三月底告竣且今年兩宮赴湖擬去轎改乘馬車前月某邸某督獻贈馬車二輛内務府督率僕夫在西直門外業經演習一月技已純熟聞四月十四日幸湖之時即當改用馬車或又謂慈宮歸政後常駐湖中更宜大興工程云 
[京師禁烟彚聞]  
　　鹿大臣暫緩回京自降旨開辦禁烟所該王大臣等尙毫無布置日昨袁軍機請旨寄諭鹿傳霖速將墾務查竣迅即回京聞鹿大臣電覆到京謂目下由歸赴綏頭緒紛繁非旬日之間所能完結回京之期須在端節前後云云 
　　各大員紛紛請假自降旨堂官大員得指名請旨發交公所查驗之命下各部院堂司各官沾染嗜老者均慄慄危懼近如莊王請假十日陸寳忠請假二十日梁敦彦請假十五日均係因此之故頃聞某侍郎亦將緣此請假 
　　滿章京容身無地軍機處滿章京長明簡常州知府後缺額應傳記名在前之員充補乃是日傳到之理藩部掌印員外郎春某素有烟霞之癖由樞堂當面騐出即日咨回原衙門改傳記名在後之伊密揚阿充補及春某回至理藩部原衙因其已經軍機處驗出嗜好亦不准進署又復咨回該旗當差不知該旗又將若何安置也 
　　外務部首先查驗十九日外務部用機器考驗司員有無嗜好當塲共驗出六人即已咨回吏部聞各部均擬仿此辦法度支部定期二十日用機器考驗 
　　吏部諭令開單吏部各堂傳諭各司掌印云此次奉上諭嚴催禁煙此事萬勿容稍緩惟各司員筆政以及謄錄人等爲數甚衆是否吸烟斷難周知惟有責成諸君實力考察如有素日吸煙或已戒斷而未淨盡者即行開單禀覆愼勿瞻徇倘有違悮定當叅處不貸 
　　農部諭令具結農工商部各堂日昨傳齊闔部人員溥尙書起言如諸君實無煙癖及吸而戒絶者各須具結一紙嗣後一經查出定予叅處 
　　官賣局暫擱不議禁烟官賣局已有旨着民政度支二部酌擬章程民部本擬於四月間先定草案會同度支部具奏嗣因特旨開辦禁煙公 
 
 

Page 5

 
 
所故度民兩部所擬官賣局辦法暫擱不議 
[西潼鐵路議歸商辦陜西]  
　　西安函云西潼鐵路自丙午年官辦失敗遂致因噎廢食自辦之望久歸烏有久人乘隙要求者日甚一日近有紳商鄭尙貞趙元中崔志道等於二月二十三日在敎育總會所集議商辦是日會友認派者至二十餘萬股（每股二兩）以秦人之鄙處西陲久不受外界剌激而第一次開路會議竟得如是之效果豈人意料所可及耶 
　　又聞恩撫言如集至三十萬股時即奏准商辦故近日集股者分外踴躍學堂之齋夫路旁之乞丐寺内之尼姑認股者亦屢屢焉其紳士倡辦之力於此可見惟甘督升允反對甚力謂西潼與洛潼造成無益於國家並謂商辦終恐無成不如由國家籌欵從北草地一帶建築一軍用鐵道云云聞此摺已入奏矣惟此道延長七八千里不知由何處籌欵方可成功其出於借洋欵乎則升督之心眞不可問也 
　　陜省紳士得此消息後謂升督在陜甘數年無一建樹前此紳倡辦鐵路而官奪之數載無成今此紳辦而升督又别出花樣以破壞之恐西北大局不可收拾因決議始終堅持以成此巨功想郵傳部必有以維持之也 
[湖州續開集股保存會詳情]  
　　二十日午後湖州紳商學界借愛山中學堂講堂續開集股保存會到者四百餘人其應議各事如下（甲）述開會詞（乙）推舉臨時主席（丙）分别演說（一）報告湯總理熱誠（二）詳告洋工程師聽總理雇用（三）仍是商辦（四）宜速集股免動存欵（五）認股請限四月終先繳（丁）公議辦法（戊）報告本日認股（已）派各勸股員分赴各鄉開會續勸認股（庚）閉會 
　　一句四十二分鐘開會首朱蓮夫君述開會詞次張君弁羣俞君寰澄報告湯總理受任三年不取辛資熱誠可敬又演說洋工程師係歸公司自用受總理節制且借欵雖成歸政府抇承用關外鐵路作抵與公司絲毫無涉并未损失商辦主權願督伯父老同胞赶將已認者速繳五成之一并請再認以足代表認招五百萬之數當有鈕君志伯起言人民因慮國家宗旨不定難以着手俞君即答若集足股本始終不動存欵政府斷無再變之理俟滿十年借欵全數歸淸中英公司亦不致再行硬借何用疑慮於是元通新盛二典首先各認四百股濟興恒有東謙泰恒裕四典各認二百股有成恒有北各認三百股其餘或三十二十二一二股不等共有一千餘股認定後當衆報告以昭核實復公舉勸股員分赴各市鎭開會續勸催繳以盡義務五點三址分散會 
[粤督示禁倡言抵制廣東]  
　　粤督張爲曉諭事案准日本國領事函稱以省内外各大街角有張貼國恥紀念歌並抵制日貨字樣近來日本國商業已有損失若不即行禁止實有傷本國在粤商業請飭嚴禁各等因准此查我國與日本邦交素稱輯睦彼此通商各商人均挾有自由貿易之利權賈賣應聽各便母得舍已從人亦不得强人就已前年抵制美貨業經禁辦有案此次辰丸事結即訪聞有希圖造謠生事之輩當即示令商塲母聽蠱惑一律相安並飭廣州府督同南翻兩縣前往誥誡商董廣爲勸導各在案誠恐或未周知因商塲中現正調查各國洋貨議集設工廠講求推廣製造實業以致無知之徒誤會其說亟應劃淸界限分别勸禁如有倡言抵制侵犯自由貿易權限是爲理法所不許即屬顯干禁令定卽嚴行查究决不姑寛合就曉諭出示爲此示仰所屬人等一體知照其各凛遵毋違 
[印山毁學案又起波瀾台州]  
　　印山天主敎民毁學一案經洋務局函致趙主敎通融辦法一節曾紀前報現全台學界聞此消息大爲不平開會公議咸不承認遂電禀撫藩學各憲云印山案現代表洪士俊回述洋務局致趙主敎函内容云云學界憤極印山建築費原係取之地方敎堂早經推還此時何用淸算法文列入隨意科違背部章已非喪失國權甚夥台學界開會誓不承認懇迅轉洋務局取消全台學界楊晨周繼瀠等公叩 
[西報譯要]  
　　英報注意海關管理權文滙報二十四日倫敦電云英國泰晤士報評論中國總稅務司赫德在華之成績實爲空前絶後之事業今已大功告成殊堪稱讚惟西人管理海關之權僅經中國口允承認赫德委蛇其間無所抗辯未免可惜若海關西員果爲華官之屬吏則中國今日口允之詞日後必不足恃英國外務部宜加意提防免使中國違背前言也 
　　又青島電云中國總稅務司已趁海關巡船行抵此間（赫氏星期一日可以抵滬寓好博遜稅司處下星期六日即擬放洋） 
　　中國允准停築砲臺又二十三日柏林電云葡萄牙京城立斯旁電稱中國政府已允停築澳門對岸之砲臺 
　　漢口大風爲災又二十四日漢口電云此間今日有大風怡和公司之某船竟被吹至岸上停泊岸邊各輪船均急開駛離岸始獲無恙此外碼頭及船隻之沉毁者無數 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
畫史 
要摺 
[民政部奏考核各省民政通飭造册送部摺]  
　　奏爲實行考核各省民政擬按照政務處奏定章程通飭各省分造州縣事實册送部會核請旨勸穂以重吏治恭摺仰祈聖鑒事竊臣部前於光緒三十二年十二月十七日會同軍機大臣具奏民政部官制章程内開臣部管理地方行政等事凡直省民政等官臣部皆有統屬考核之權各等語欽奉諭旨允准在案良以臣部職掌略與各國内部相當凡地方行政之得失有司之賢否均應詳加甄察嚴定考成以收統一内治之功而免彼此隔閡之弊惟現行制度地方官吏銓選除授之事屬於吏部而激揚舉劾之權又分屬於各省督撫臣部雖有統屬之名曾無考核之實夫親民之官莫要於州縣今部以民政爲名而於州縣事實無所聞知甚非設部之初意伏思光緒三十年五月十四日曾經欽奉懿旨著各省督撫將各州縣分别優劣開列簡明事實奏到後交政務處詳核具奏請旨勸懲等因欽此旋經政務處奏定通行劃一章程遵照辦理嗣後政務處歸併考察政治館又改爲憲政編查館因歸該館核辦查此項事實表册於各地方政績之良窳進步之多寡分類臚陳逐年比較以之考求吏治雖不敢謂事無遁形詞無虚飾而循文責實亦庶幾有所憑依實於整飭地方推行民政不無裨益臣部職司所在自應黽勉從事以企成功擬請飭下各省督撫將州縣事實表册除照章咨送憲政館外另造一分咨送臣部詳細考核俟核定優劣分别等第後仍行咨請憲政編查館王大臣覆核主稿會同臣部具奏請旨勸懲其章程表式如有應行增修改訂之處爲臣部所見及者亦擬隨時酌定會同具奏庶使内外相維名實相副用收監督地方行政之效而饜朝廷實事求是之心如蒙俞允即由臣部通咨各省並咨行憲政編查館欽遵辦理所有實行考核各省民政擬請通飭各省分造州縣事實册送部會核緣由是否有當謹恭摺具陳伏乞皇太后皇上聖鑒訓示謹奏三月十三日奉旨依議 
分類新聞 
政界 
[考試候補人員辦法南京]  
　　寗藩繼方伯奉到憲政編查館來文考試本省候補人員前已懸牌曉示轅門兹聞擬將分寗留寗各官除有差缺外一律逐細考騐俟考畢後共分四等以爲黜陟列入最優等者立予署缺優等者酌派差事中等者留省補習法政次等者勒令回籍以是候補中之儉腹者近日頗形恐慌云（新） 
[加發巡警月餉杭州]  
　　杭州巡警改良以來因款項支絀所有巡士等餉概從簡薄近聞總辦崔觀察以百物昻貴特於三月分起將巡警弁兵人等月餉一律加給以資辦公計頭等巡士每月九元二等八元三等七元地殂頭等巡長每月十五元二等十三元三等十元警捕每月二十五元區長每月六十元局長每月一百元較之舊額約增四分之一五 
[州牧撥助自治經費通州]  
　　通州關剌史炯前奉札飭籌措自治經費當與各紳議定將典規如數撥給并於户漕辛工項下撥錢二千串作爲經費現將以上各情禀復督轅當奉午帥批示云現當試辦地方自治之時經費大都不敷全賴官爲扶助該署直牧撥給典規每年五千四百串又於户漕書辛工津貼内每年撥錢二千串作爲自治經費足見公 
 
 

Page 11

 
 
爾忘私視地方事如家事近今牧令中殆所罕見不禁嘉與深之除行自治局外仰寗藩司轉飭遵照仍候撫部院批示繳 
[戒烟總會會議禁烟廣東]  
　　十九日戒烟總會會議先由主席宣讀禁烟上諭隨宣佈議案三條（一）禁煙辦法現經政府與英國訂定三年戒烟條約迭奉諭旨飭實力奉行並奉民政部催促多設戒煙會其已設立者一律造册報部未設立者應責成地方紳商從速分設亟應妥籌辦法通函各分會切實舉辦衆議本會去冬詳訂辦法禀請警局出示淸查煙籍轉換新牌本年正月已經警局出示淸查現應由會舉員再行淸查以杜冒濫即請警局從速定期轉換新牌預算專賣否辦法以期禁令實行隨公推胡瑞峰督同本會護勇嚴寗稽查（二）州縣事繁全賴各分會熱心辦事以匡不逮似應禀請警憲通飭各地方官實力保護以收指臂之助衆贊成（三）禁烟尤以各族各以家法禁戒爲最易收效此事權在個人由各家族自行組織應將此項辦法播爲歌謠以期家喻户曉衆贊成 
[調查局規則尙待討論南京]  
　　江南調查局詳送辦事規則奉端午帥批示云查閱淸摺條序明簡足見用心庶務處及收發員規則尤爲切實可行惟該局治　通則第一條所云尅日辦完之件即令帶歸補辦等語雖屬權宜之法究竟流弊曷滋具餘各條亦間有未能斟酌妥善之處應再研究修改以期完善夫一局之有規章猶之一國之有憲法必須擬定精當方足以資遵守况調查事體重要視聽所關倘所訂規章未能反覆考究切實可行不獨局員無遵守之效力即將來刊印傳佈亦不免有人訾摘仰該局總會辦督同局員再細討論將應行修改增損之處妥爲厘定是爲至要 
[創設調查禁煙社温州]  
　　温郡大小各烟間於去年六月間經前任永嘉縣丁維晉大令嚴申禁令已一律閉歇後尹澄甫大令到任不甚注意仍逐漸復開邇來大街小巷到處皆是較之往年爲尤甚紳十徐伯英等爰于前日紏集同志議設調查禁烟社以助官力之不及其所訂章程悉照杭州禁烟社辦理（通） 
[蘇州官事]  
　　糧道惠觀察於二十日乘火車赴無錫驗視第三批糧米蘇撫陳中丞以原有文案不敷辦公添委候補通判唐惠勛專司文案已於二十一日到差嘉防水陸各軍統領兩江補用叅將徐人驥二十一日因公來蘇謁見督辦瑞方伯面禀要公（出） 
交涉 
[印發敎案約章廣東]  
　　日昨粤省洋務局將約章内關於敎案辦法各條一律撮出挨次編印成册札發各屬研究遇有外國敎士交涉事件按約切實辦理至平民敎民同受國家法律一切案件悉按定律持平判斷 
[勒令日商閉歇腦棧杭州]  
　　新任衢州周太守禀報西安縣地方去歲由日商三五公司到衢開設行棧辦理腦務到任後以該日商違約設棧業已勒令閉歇派送出境特將辦理情形呈報（白） 
[德隨員參觀學堂軍隊安慶]  
　　德使署隨員石克謀於日前到皖參觀學堂軍隊營式當經皖撫派委馬營管帶洋務局繙譯員妥爲招待並看視陸軍小學堂經該堂總辦王觀察明德陪待參觀旣畢仍晤談良久即於當晚乘輪赴漢（友） 
軍界 
[陸軍部派員查辦要案續誌蘇州]  
　　陸軍部委查寗軍槍斃平民案之陸軍部軍諮處副使哈漢章及兩江督練公所總參議舒淸河於念二日到蘇後卽將新陽縣詣驗情形及省委各員查勘會訊等一切實牘詳細閱看當由舒參議商請撫臬二憲遴派專員赴崑山催提全案人証解省候會同督委榮觀察訊核又聞哈漢章奉委來蘇兼查一二兩標新軍前日抵蘇後即商請蘇撫飭靜平寳蘇二小輪開赴溧限等處將該軍一併調回聽候定期校閱（出） 
[嘉防統領請兵協防蘇州]  
　　嘉防統領徐人驥前日來蘇謁見瑞藩司面禀要公曾誌前報兹該統領以蘇嘉毗連之各鄉鎭時有梟匪出没嘉防各營不敷調用因請藩司酌派二標新軍若干分駐各該處以資協防現藩司已准如所請矣（出） 
[派定見習士官長沙]  
　　湘省陸軍學堂速成班已於去冬畢業現由該堂監督詳禀撫帥將畢業各生九十餘名派爲見習士官限六個月見習期滿再行分别派充常備軍差使此六個月内其第一第二兩月以兵目待遇月給薪糧四兩第三第四兩月以下級士官待遇月給薪糧六兩第五第六兩月以中級士官待遇月給薪糧八兩去歲畢業試驗時某某兩學生携有夾帶當經搜出未許畢業僅給修業文憑此次來堂仍予一體見習同時派定莫不服撫帥及監督之寛厚云（少） 
[粤西防匪兩誌廣西]  
　　猺匪散聚猺山近日趨重潯州柳州兩屬聞李鎭事吳觀察已嚴飭各牧令聨絡營團扼守要隘李鎭軍率隊由門頭猺出百丈一帶搜捕作爲游擊　師又十萬大山一帶峒匪近又麕聚二三百人此處毗連思陸忠州防城各處上思蔡守已禀准東西會勦並分布營哨以爲防範（黄） 
[撫卹被匪槍斃官兵海州]  
　　淮北緝私營李定明鎭軍以巨匪傅三鎗斃官兵情形禀奉江督端午帥批示云據禀匪首傅三率黨在海州韋豐莊窩聚經官兵探實往捕膽敢開槍抵拒致傷五隊什長鄧金元七隊什長彭少雲身死並將正勇賀永全刦去焚斃實屬兇悍不法嗣據官兵進擊將該匪首傅三格斃生擒匪黨五人焚毁菲莊餘皆竄逃是此起匪徒雖未全數拿獲而匪首已殲匪巢已燬爲地方除一巨案實屬奮勇可嘉所獲之王小桂子黄小貓子涂海科陳同山孫懷賢五名旣經解交海州收審應飭謝牧迅速提案研訊明確錄供嚴擬禀辦一面將匪首傅三屍身驗明詳報備查該什長鄧金元等奮不顧身致遭匪害深堪矜憫應給予什長鄧金元彭少雲各撫卹銀一百兩正勇賀永全撫卹銀五十兩由財政局發給該鎭祇領一面仍飭認眞查拿逸匪務獲解報（七 
學務 
 
 

Page 12

 
 
[學堂聨合運動松江]  
　　華婁高等小學聨合懷新高等小學城西高等小學定期二十八日就小校塲舉行春季運動會府中校則擬俟秋季踵行（使） 
[第二期招考法政長沙]  
　　湘省法政學堂現值第二期招考已由該學堂監督禀知提學司於本月二十日起按日試驗每日止騐八十人按報名先後以次遞騐規則甚爲整齊（亦） 
[電催留學經費安慶]  
　　蒯道光典由滬電致皖撫云考取留歐學生皆到前次議定由路礦兩局認籌經費祈飭迅速匯解以濟要需（賢） 
[英文專修科定期招考蘇州]  
　　蘇州毛提學擬設英文專修館已紀前報兹悉提學本擬假高等學堂考試現因報考者人數衆多該堂難以容納爰定期念六日改假貢院考試業已傳諭投考諸生知照（必） 
實業 
[密雲奏辦煤礦北京]  
　　密雲副都統德麟奏稱據密雲官紳農商等呈稱密雲滿營迤北十里東智莊臥水窰山塲一帶經礦師採有煤綫各山相連計有十五方里煤以開採議定山主本處官紳農商集股與官合辦等情奴才除牌知密雲縣外即派委員先行試辦三月如礦産暢旺獲濟公家即應妥訂章程集成股本再行復奏咨部立案照礦章補納稅課倘此礦産微薄於公無益奴才赶緊卽飭封閉三月十六日奉硃批着農工商部會同直隸總督察核辦理 
[商務輪船會社議案廣東]  
　　二十日商務輪船會社柬邀同人集議到會者百餘人决議如下（一）總會社銀兩總歸担任財政人員全權收放管帳人員應由八員選用所有存放銀兩至少須有担任財政三員簽名方得提用（二）公司辦事人應分定職守凡關於經手銀兩人員均須担保以昭愼重（三）同人分班輪值辦事應定五日一班每班十員於該五日内有議决各事之權于下五日内有稽查各事之權互相維繫均於逢五逢十尋常議會期交代遇有要事開特别會議（四）迭接外洋來函對千本會社均極踴躍應速舉定代表禀領護照赶赴南北洋及省外各埠會商一切衆公舉陳惠普赴安暹南洋各埠陳章甫赴沿江各埠方靖山赴潮汕埠會商一切所有川費由公欵支送惟不受薪水並速禀請督憲立案給示以昭信守 
[臨平客車提早開行杭州]  
　　前紀浙路杭嘉線自艮山站至臨平一叚定期四月十五日開車一節現悉該叚石子業已一律鋪齊決議提前開車准四月初一日賣票搭客云 
雜記 
[誣告革命黨劣紳就獲紹興]  
　　上虞誣告革命黨一案經上憲嚴札該縣蘂令密拿劣绅王廷耀訊辦迭紀前報惟王羽翼旣多消息靈便以致久未就獲廿一日傍晚該劣紳濳行歸家葉令即飭差往捕乃差役通同一氣抗不奉命經葉令嚴比數次並令跟役往拿該劣紳猶敢拒捕將葉令跟隨痛打葉令大怒立刻會營圍捕始于廿二日早晨就獲聞葉令擬即親解府署歸案究辦云 
[徽商會議防盜杭州]  
　　去臘嚴陵馬目埠烏石灘徽信船屢次被盜旅浙徽商在杭垣安徽會館及新安惟善堂連日開會籌商徽江善後之策公推李蠡蒓侍郎爲會長汪子榖甲商爲坐辦舉定庶務員四人專司其事一面由金衢嚴徽商發啓人在　郡組織事務所添辦巡船數艘常川梭巡藉資保護（川） 
[緝私勇連次行兇揚州]  
　　緝私勇分佈各塲向有賣放私監向良民訛詐等事昨日又有鹽勇傷斃通州鄉民兩人砲勇擊斃東台民人兩案已經通泰兩分司先後禀報經趙都轉飛札立即查拿（苟） 
[臨封遺漏羊毫筆漢口]  
　　漢關道桑觀察查閱羅田縣危令禀呈該縣習藝所成績各品以及辦理情形尙屬認眞惟所稱賚呈羊毫筆十六枝未據賚到諒係臨封遺漏已批令補呈到署以憑試騐存案（今） 
淸談 
[閘北民人之頰]  
　　租界之巡捕。喜打人。閘北之馬巡。亦喜打人。租界巡捕之打人。喜擊背。閘北馬巡之打人。喜批頰。租界巡捕。慣擊違章車夫之背。閘北馬巡。慣批安分平民之頰。姑舉一例。則此次閘北馬巡劉振玉。因馳馬衝突。而痛毆張否生。因好意解勸。而遷怒鮑佐淸。拍撻拍撻不絶聲。批頰也。以平民之頰。供馬巡之怒。面隊官楊某爲之向黄巡官廻護。向汪總辦說情。然則閘北居民之頰。殆皆閘北馬巡之玩耍品歟。吾聞租界車夫。有犧牲其背。而常敢違章者。楊隊官者。殆欲閘北居民。犧牲其頰。以備所屬馬巡之快意歟。寄語閘北居民。各預。備其淸脆可聽之頰。 
[城南商人之頰]  
　　工程局裁判所役。善打人。道署之護勇。亦善打人。裁判所役之打人善。戒責。（俗名打手心）道署護勇之打人。善批頰。裁判所役。僅打犯人之手心。道署護勇。乃批體而商人之頰。如昨報南市瑣聞欄。載源盛錢莊主葉品侯。在蔡陽弄行走。適道署護勇劉錦三。誤踐葉足。與之理論。劉錦三乃倚道台之勢。批葉頰兩下。扭控總工程局。雖用裁判所役之戒尺。打劉勇之手心。以手抵頰。已不足償其踐足擊掌之辱。而李管帶。恐勇之或打手心也。乃持片到局。帶回自辦。彼之心目中。視護勇之手心何其重。而視商人之面頰又何其輕歟。從此華界可無體面之商人。 
紀事（二續） 
[雪寃記]  
　　乃謂叔達曰。僕無他術出君。惟有一言相贈。若他日縣令重訊時。君謂汝嬸母曰。嬸母余不過强姦一次耳。何故下此毒手。督達聞言詫曰。君何出此言。僕堅不認。尙曳縲絏。况承認乎。某生曰。君不承認已出獄乎。督達未對。某生曰。君即不承認。亦不能出獄固矣。君姑認之。如不能出獄。亦不過永遠監禁而止。君姑言之。一驗我說之不謬也。叔達心疑之。然亦何奈。某生將行時曰。君記取僕言。不累汝也。越日。縣令復傳集人證訊容。刑杖森列。觀者如堵。均不爲之感泣。叔達至。即如某生言。語其叔母。叔母即曰。何止一次。何止一次。縣令聞言大怒。即拍案叱曰。胡說。姦有幾次可强。爾輩豔其家産誣控强姦。情節顯著。叔達旣屢次强姦。而爾尙至其室。是爾使其强姦也。如不實供。將用大刑。某氏懼。盡吐其實。叔達寃遂得雪。叔達歸。乃厚謝某生。某生曰。此實由於令之淸明。非僕之功也。婦人女子本無深識。言語倉猝。不及致思。每致欲加人以罪。而反曝之。此亦必然之理也。僕何功之有。（己完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說奈何天一名身外身（三十）]  
　　一刹那間。安息之愉快無倫若有所得。乃大聲問范立生曰。君力决此女子。必與死者克洛夫。有財産上之爭論。以致酿此大決裂之慘劇乎。范立生曰。吾意中至以爲然。安息曰。今羅加喀勒何往。何以君竭其偵緝之手段。而不能得此罪人之影響。范立生曰。此羅加喀勒者。心計至深。吾無所用其偵緝。然數日之頃。或有捕獲彼之希望。安息曰。君何以能捕雪蘭海倫。而不能捕羅加喀勒。語至此。睨視范立生而笑。范立生一時不能遽答。則大愧恧。 
　　踰此事之一日。安息約尼已得白克買德之復電。展視旣竟。撫掌而笑。乃立詣范立生許。而問之曰。君何以持一已之偏見。舉一柔婉之弱女子。而加之以爭産殺人之罪。范立生聞安息之語。乃大詫曰。僕從不敢持一已之意見。以陷入他人於罪網。此女子殺人之證據。至爲明確。加此女子以爭産殺人之罪者。非他人。即吾國之法律也。安息曰。今姑勿論此。君加此女子以爭産殺人之罪。則此殺人之原因出於財産上之問題。君亦知克洛夫與雪蘭分内。財産之總數乎。問至此。范立生木然曰。此則不知。安息微哂曰。此則不知。而妄加人以爭産之名目。此胡可者。蓋克洛夫與雪蘭二人。合得海倫伯爵之遺産。共一百七十萬磅。而克洛夫之博負乃有九十萬磅。克洛夫分内。已無應得之財産。今之財産。皆雪蘭一人之所有。君對於此事。尙未明瞭。任意以羅網。加諸女子之身。此胡可者。范立生聞此數語。面乃大赤。覺已之意見。至覺鹵莽。然猶力致其辨曰。綜言之。無論爭産與否。此女子必爲殺人之凶手。安息又曰。吾尙有問君之一事。君亦知克洛夫伯爵。於數月之前。有至美游歷之一事乎。范立生曰。知之。此克洛夫者。或與雪蘭不期而遇。安息哂曰。克洛夫至美數月。倫敦人士。絶不聞其有回國之消息。今無故而至康沙爾者何故。計自倫敦以。至美境。與自倫敦以至康沙爾。一東一西。道路乃大相左。安有自美至英。而道出康沙爾者。且吾於一日之頃。已遍察克洛夫前日至此之蹤跡。乃不能得其要領。果克。洛夫於數星期之前至此者。則當寄宿於此間之旅舍。吾遍查旅舍之庽客。又絶無克洛夫之一人。以吾之意見察之。此克洛夫者。乃不知其來自何許。兹事乃至可怪異。 
本埠新聞 
要事 
[催送官膏專買章程]  
　　江督前飭滬道轉請新關稅司查抄日本之在臺灣英國之在香港所訂官膏專買章程迄未錄送兹端午帥以官膏專買開辦在即爰又札催滬道飭令從速抄送 
[瑞督辦派員調查淸鄉]  
　　蘇藩觀方伯前赴杭嘉湖蘇松太六屬調查淸鄉旋因夫人逝世中途折回尙未查畢現方伯札委緝捕淸鄉提調候補同知王元章前往各屬代查一面咨由滬道札飭所屬各廳縣一俟王丞到境迅即會同查察 
[密飭緝拿著名梟菲]  
　　松江府戚太守昨發密札到縣略謂奉藩憲瑞札開有著名梟匪十九名自余孟亭夏竹林等伏法四散逃避上海係租界地方易容躱匿爲此札飭轉札上海縣密派幹差嚴查按名拘拿並移會英法兩讞員一體協拿務獲解府聽候嚴辦並飭重懸賞格功名銀錢聽從其便云 
[估勘添闢城門工程]  
　　上海城垣擬再添闢四門曾由莫錫綸姚文枬等禀奉滬道詳請上臺批准在案兹紳董蔡正蒙等飭匠估勘每門城圈高以一丈七尺寛一丈五尺爲度以鐵栅爲門估計工料每門需銀六百餘兩吊橋等類尙不在内此項經費業已由城内富户葉姓認捐三千金以爲之倡餘歸各紳勸募惟原有一門擬在參府署西首開闢兹因該處建有皇宮及淸節普育等堂難以興市擬移至守府署西首開闢原有小浜一條塡平築造馬路業已繪圖黏說禀陳滬道查核矣 
[商團公會選舉隊長]  
　　南市商團公會因防採燈花搶刧之事操務不免廢弛現該會職員以爲夜間雖在巡邏而早晨操練不可久廢議定再開選舉會重舉隊長票上寫明各舉中隊長一人小隊長三人定於四月四日二時在操塲開筒職以半年爲期 
[拿獲私造炸藥之匪徒]  
　　桃源縣人葉德令私造炸藥等物接濟梟匪經滬道訪聞派令偵探查明匿跡蘇州於前日乘坐火車赴蘇拿獲連夜解回禀知蔡觀察押發上海縣釘鐐收押聽候研究 
[救火會追悼會員]  
　　二十四日上午十時救火研究會會長李君平書曁職員等十一人齊赴京江公所公祭會員劉愼之君下午四時復至公益會開會追悼來賓及會員到者共二百餘人先由蔡君山泉佈告開會宗旨次由會長李君平書演說大旨謂此次開會非僅表追悼之意望諸會員念及舊歲仰山堂開職員會時劉君有救火不當徒事外貌務求熱心行事等語切實照行此會自不難日益進步并叙述劉君生平善事最後各行一鞠躬禮 
[札催查拿惡棍]  
　　蘇撫陳伯帥以前經飭拿之著名惡棍某某等迄今仍未拿獲故特札行本縣李大令徒速設法嚴拿務獲詳辦 
 
 

Page 19

 
 
[格致書院春季課題]  
　　（策論）漢武帝命張鶱持節使西域孫權遣甲士萬人浮海求夷洲亶洲皆與今日各國所謂殖民政策相近試博攷其成效而詳論之振興上海南市條議（算學）問九童古術云五雀六燕集於衡雀俱重燕俱輕一雀一燕交相處而衡適平今倣具法增爲六雀七燕計五雀一燕與六燕一雀輕重適等但取相等并不限定分兩總數則每雀每燕應重若干試演其理問滬杭甬鐵路借欵除存上海匯豐銀行利息吃虧一欵匯費一欵十年外加還二磅半一欵均由郵傳部另行籌撥外餘如中英公司之九三扣及九三扣虚息提付餘利及提付餘利虚息還本小二五行用還利小二五行用倫敦有欵四釐虧息購料包用及購料包用虚息共九欵由度支郵傳兩部江浙大吏籌墊即以蘇浙兩公司謹認年息五毫及報効餘利中二十分之一儘數歸墊假如兩省大吏墊欵年息五釐則蘇浙兩公司自第五年起每年餘利一百萬須若干年歸墊淸楚能簡明以對歟此次係蘇松太道蔡觀察輪課限匝月繳卷 
[嘉道又復請解書吏]  
　　乍浦商會前以公廨書吏畢端甫拾得陳源興花行發票冒託日商蔭山又吉訛詐禀由嘉杭湖道移請滬道提畢解浙在案現嘉道啓觀察又復移請蔡道札催公共公廨查提畢端甫歸案訊辦 
[商務分會會議銅圓]  
　　南市商務分會近接某商人補救銅圓意見書定今日午後開會集議辦法意見書附後 
　　一正本位中國號爲用銀之國其實並無本位之可指（中國銀尖錢皆爲無限法償直可謂無本位）今擬明定銀本位俾上下幣制歸於劃一 
　　一定法償旣定銀本位自餘他幣皆常爲補助品而限其法償民間貿易滿大洋者用大洋滿角洋者用角洋百文以内用銅元 
　　一限價值本位之幣與補助各幣須定劃一價值據現市論每銀百兩兌銅元一百五十九千或竟作爲定價其餘大洋小洋仍照洋厘核定不准再有紳縮 
　　一嚴禁令銅元之充斥半由外省之輸入過多今宜禀請從嚴禁止倘有境内私鑄等情尤宜加意查緝如此則禍源旣絶市面易平 
右擬辦法四條如能實行公私均有裨益國家不失造幣餘利州縣可免錢漕虧空商無折閱之虞民無物貴之慮不然者近蹈京師之覆轍遠紹咸豐鐵錢之禍至爲可危几我同胞勿以爲一業一人之事急起而共同維持或能補救於萬一 
[巡警總辦回滬]  
　　閘北巡警局總辦汪頡荀觀察前日奉蘇撫電諭赴蘇兹已公畢於昨晨回滬 
[校閱救火會操法]  
　　英美工部局各議董昨日校閱救火會操法會中各西人先至白大橋堍會齊隨由南京路往跑馬塲操演操畢由各議董核明一年内各人到過火場次數分等奬給金牌銀牌以示鼓勵 
瑣事 
[城内]  
　　整頓淸道路燈○一路巡警分局游巡官昨出牌示略云城内淸道路燈於月初切實整頓後稍有起色惟街頭弄口或仍有無知小民傾倒垃圾僻靜處所燈火亦恐有偷減情事現擬另訂罰章規定時刻詳禀總局宣布并於每早九點鐘下午三點鐘酌派司事巡丁各五名出查街道兩次遇有不潔之處立喚掃夫掃除每夜九點鐘至兩點鐘仍派司事燈夫各五名各帶燈鈎出查路燈兩次遇有將燈撲滅或燈光過小者一律補點倘再查有小民任意抛棄垃圾或燈火偷懶扣油者小民處以重罰燈夫扣減工食重則責革决不姑寛 
　　提訊舊案○蔡品山偕妻沈氏於五年前呈控沈裕香沈根全覇棰岳母沈徐氏遺田一案久懸未結前晚經本縣李大令提訊蔡供岳母故後無嗣由妻與小的出資成殮今所遺之田被沈根全沈裕香覇種請求追究訊之地保沈雪南族長沈國堂沈全生等同供遺田七分已由沈徐氏之夫賣與王姓後由沈徐氏贖回囑沈根全等耕種是實沈裕香等同供田由小的出錢贖回蔡品山肆意妄爭求鑒判着沈裕香等交差限三日將單契交案再斷 
　　學徒行兇○三勝樓麫店學徒丁祥榮李花奎與押店小主蔡正如口角將蔡毆傷由工程局送縣審訊原告蔡正如之父慶林投稱兒子正如傷勢甚重叩求將丁李兩人嚴辦訊之丁等一味求恩判收押俟蔡正如傷痊再核 
　　疑案待查○小車夫朱洪寳李叔高因失去女客余氏考籃由法公堂送縣審訊朱等同供日前有男女兩人在南市大碼頭喚小的兩人車載行李衣箱至三洋涇橋交缷迨至彼處即指稱失落考籃内有鈔票等物值銀四千餘兩鳴捕送至公廨訊責數次實不知如何失去求宥判收押候查 
　　積竊改裝○著名積竊陳阿三犯案纍纍前曾逃至東洋改裝易服近又回至上海於前日黄昏時在北香花橋浴堂洗澡被汛捕查見拘送縣署收押候訊 
　　官事○吳淞釣船局委員陳景韶江蘇試用巡檢李應霖主簿徐寳源巡警畢業員鍾韻洪王文潮江蘇候補知縣王禮峘昨均到道禀見 
[南市]  
　　浦江風浪○前日午後狂風大作董家渡某柴船及張家浜某渡船均被風浪捲覆幸未傷人 
侵佔街道○新碼頭迤西小橋堍現正由總工程局興築馬路昨路政處查知該處萬祥鹹貨行房屋估出四尺有餘當即知照房主勒令拆去 
　　洩漏電氣○前晚一點餘鐘總工程局前電燈桿上忽然洩漏電氣火星四射局中當即用電話知照該公司關閉總門設法修整 
　　何爲絮語○黄煜淸之妻康氏逃出後黄偕見証土阿根扭陸祥卿至工程局控稱王目覩陸在洋行街曾與康氏絮語求恩追究詰之陸堅不承認判交保帮尋 
　　因賭勒遷○印阿元借住老白渡施泰豈蔴袋店樓上因料人聚賭被衆鄰具控昨工程局傳同房主施阿才研訊判限月底遷出 
[閘北]  
　　留學生送縣○薛水生即薛壽如自稱曾在日本留學畢業現充南洋師範學堂體操敎員至巡警局謁見汪總辦朦薦陳鵬華充當偵探經偵探長汪少尉查知劣跡禀奉總辦訊押在案昨警法科員　司馬已派差將薛送縣請爲訊空 
　　小東洋收押○著名流氓小東洋僙行不法昨經巡士查獲解至總局押候究辦 
[新租界]  
　　浮屍何來○東袋角東曰欄杆旁昨晨氽來無名男尸一具年約三址左右身穿席法布棉袄元色布夾袄内襯衛生衫藍布單據有襪無鞋由水巡捕船查見將尸帶赴新閘橋畔囑令救生船報堂收殮 
　　大風爲患○新閘路三角場源和昇煤炭棧之圍墻前日旁晚被風吹倒幸該處行人稀少未肇禍端 
[英租界]  
　　六人各押五日○張阿炳張寳天張四楊永連王厚琴蘇良興等與山東人王俊亭即王二因賭起釁用刀將王俊亭戳傷由探一併查獲解廨訊究判六人各押五天張阿炳係起事之人另罰洋十五元充公 
　　八人共罰百元○雉妓王三寳等八人違章拉客由探傳至公廨請究判到案四人各罰洋十元不到四人各罰洋十五元充公 
　　自應澈究○周秀昌控石福洪偷竊東洋車一案業已了結昨石復延博文律師投廨 
 
 

Page 20

 
 
稱有包探翁松林向石索詐洋三十元由陳阿唐過付請爲澈究中西官判候查明於禮拜二再訊 
　　仍須上控○日商森禎隆控汪耀記違背合同前經公堂訊斷繳銀在案昨注偕哈華托律師投案繳呈票銀二千三百兩聲明仍須上控中西官准之遂將票銀存廨候核 
　　不交花衣）日商三井洋行向管金林定購花衣延不交貨控由公堂派探將管傳案押候訂期會訊 
　　均非善類○匪徒潘金生丁德交王友發沈子全李小耳李紀林丁榮品並婦人丁李氏先後由探在閘北緝獲昨解公堂訊究判潘金生押西牢一年丁德交押九月丁榮品李紀林交保候查丁李氏釋放餘人各押西牢半年 
　　拐妻○陸阿福控王阿根誘拐伊妻范氏昨由公堂復訊王仍不認判押候查明再訊 
　　迷路○小孩唐順川迷路由捕查獲解廨中西官諭飭留廨懸牌招領 
　　騙洋○沈元豈控俞幼山騙取銀洋一千元昨晨山探傳俞到廨中西官諭候過堂訊理又顧姚洲控沈芝才騙洋判將沈押候查明於禮拜一再訊 
　　欠銀○金振泉控徐鯉庭欠銀一案由滬道飭發公廨訊斷昨晨將徐傳案飭候過堂訊理 
　　丹徒犯人○韓寳裕在丹徒犯案逃匿滬北由該縣移廨派探查獲飭送上海縣解往丹徒縣歸案訊究 
　　公堂竊案○顧王氏控王沈氏行竊金簪昨日復訊沈氏仍不認竊判交保候查陸阿福竊留聲機器押候查明失主於禮拜六再訊周阿壽竊李寳順衣服顧桂生竊高阿善皮衣各押兩禮拜 
[美租界]  
　　恐是贓物○李順金昨携綢衣多仲至西華得路某押店質錢由捕盤詰言語支吾當即帶入捕房押候查辦 
　　累及店主○王周氏至寳和里口老虎灶買水因事口角被某夥兇毆經該氏鳴捕到來某即逃去乃將店主葉阿春拘押候訊 
　　江北拐子○江北人陳三子蕭如棠汪李氏楊張氏等誘拐男女幼孩數口由包探翁某偵知一併拘押候究 
　　無端兇毆○陳阿昌被沈阿坤無端兇毆並用尖刀刺傷頭部昨投捕房控告捕頭諭今日後遇見鳴捕送究 
[法租界]  
　　中人舞弊○張聖咸前將方單托余德榮陳文朝抵於嚴桂記後被余陳私自贖出向某洋商多押銀一百兩張得悉後即投公堂控告現陳所用之一百兩已經交出而余用之八百兩押久未交據稱有洋二百元存　嚴處傳嚴詢問云余於去年已取去九十八元尙存一百零八元惟余另欠小的洋二百餘元以此扣除應再找給一百餘元等語旋據原告禀稱道契須向陳文朝　究万有着落品司馬判嚴退去余還押候傳陳到案再訊 
　　作頭受累○大昌洋行控木作頭徐桂祥將田單抵銀一千兩届期不贖昨由公堂派役至縣署將徐提回訊問據供田單由該行買辦倪瑞卿石吉甫借去小的並無抵銀之事訊之倪供徐若無抵銀之事豈肯立據簽字中西官以徐不能推諉判仍送縣還押候再提訊 
　　强姦處女○高世周昨投公堂禀稱有舊鄰混名黑炭者勾引某甲强姦小的年未及笄之孫女應請提究聶司馬諭令退去候示 
　　串拐女孩○周章全昨扭蔣世福至廨控被串同戴某將女孩拐去蔣供並不串拐戴某有無拐騙亦不知情到押候查明再訊 
　　究辦小竊○楊金昌竊王田得家銅元七千衣服四件昨由公堂提究判枷一月押捕房二月 
國外新聞 
[英倫春行冬令]  
　　二十四日倫敦電云英倫全境連日雨雪頗大喀立斯爾地方寒暑表降至冰點十一度 
[俄造戰艦]  
　　二十四日倫敦電云俄國政府已命克萊特船廠建造戰艦五艘内有最新式奪雷特大戰艦一艘 
[俄將逝世]  
　　二十四日倫敦電云聖彼德堡京城已得有滿洲統兵官尼維克將軍逝世之消息 
[航船互撞]  
　　二十四日東京電云昨日英國航船勃里考歇與日船門克其丸在馬基互撞門克其丸船首洞穿一孔幸無大礙 
[津貼航務公司]  
　　二十四日倫敦電云德國聨邦議會已將津貼腦提斯克航務公司之議案批准按年仍付該公司津貼費五十萬馬克俾得發達新其利澳大利亞及日本之航業以上譯字林報 
[不允改訂海軍議案]  
　　二十四日紐約電云美國上議院不允改訂建造戰艦四艘之議案現在議院中對於此事舌戰頗烈 
[意國民政黨選舉]  
　　二十四日紐約電云意國立腦益司省之民黨議會擬於西七月丹浮舉行國會時命代表選舉貝揚爲總統 
[美總統受謗]  
　　二十四日紐約電云今日美爾内倫省議員萊納在上議院演說謂羅斯佛總統干涉各省自治之權殊不合理以上譯泰晤士報 
[各國立約彚記]  
　　二十四日字林報倫敦電云北海領士之約已由法蘭西瑞典兩國在德京柏林簽押又波羅的海濱諸國關於波羅的海之約亦在俄京聖彼德堡簽押又英法兩國一千八百五十五年所訂保全瑞典主權之約已在斯托克哈姆批銷又文滙報柏林電云北海條約業已簽押此約可以證實與此相關之各國皆篤念邦交互欲保全北海沿岸之大局日後遇有事故足以损陽目下之地位者各國可以互相傳告以籌善策又電云波羅的海之約現亦簽押此約亦爲保全波羅的海沿岸之大局惟約中並未提及愛倫島及俄國經營是島砲臺一事又電云德法英荷丹麥瑞典諸國互訂北海條約現均簽押建議者爲俄人波羅的海之約建議者爲德人現兩約均和好告成 
[印度邊界戰事]  
　　二十五日倫敦電云據維絡克將街電稱印度邊界回民起與英兵相抗擬截斷交通之路當即率領兵隊灼亂黨驅散英兵死傷六十人亂黨死傷之數未詳譯文匯報 
振務 
　　　保安堂經募雲南旱災正月十三日起至三月二十三日止淸單○方　羊大洋十五元趙鏡華大洋十元葉寄漁大洋五元聶光垣大洋一元朱勤生小洋十二角裘子麟錢一百五十文慶裕生銀洋一元鴻昌銅大洋十二元大豐祥銅大洋八元銅小洋二十角大生銅大洋四元銅對開一元老公茂銅大洋三元洽餘大慶銅大洋三元謙餘銅大洋一元同三和銅小洋三十二角共大洋三十一元小洋十二角錢一百五十文生銀洋一元銅大洋三十一元銅小洋五十二角銅對開一元又桶捐正月十三日起至三月二十三日止淸單○一號門首錢三百八十六文銅大洋一元銅小洋十二角二號紅廟大洋二元小洋十八角錢二千五百六十二文銅大洋十七元銅小洋二十六角六號大王廟錢三百十文七號城隍廟小洋五角錢八百十二文銅大洋一元銅小洋七角九號郉后宮小洋三角錢六百七十三文銅大洋二元其大洋二元小洋二十六角錢四千七百四十三文銅大洋二十一元銅小洋四十五角英大馬路保安堂司董謹啓 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
來件 
[蘇路恊會重行組織之宣言]  
　　諸君亦知今日蘇路股東已處於背水陣之地位非死戰不足以求生乎滬杭甬存欵旣定我股東呼天搶地之痛急不擇言之聲今且稍稍息矣豈謂事已失敗不可收拾而心索氣絶不復措意耶抑謂無論成敗已有定局無庸復擾擾爲耶不知失敗非失敗去臘初九初十等日代表轉部電轉圜吾股東機關不欲冒意外之險而承認部借前此之萬口誚讓代表旣非眞相即萬口誚讓轉圜亦恐未識吾上海各團體之苦心也存欵賴代表力爭不認七釐之息以五釐半定議今浙路方在勸股而已議定不用存欵吾滬嘉路股早已有着豈有飲酖自甘擅動存欵之理此項年息五釐五之存欵但使公司經理得宜於股東一方面爲利爲害少知營業者當可了然故拒欵之不能達其目的不能獨咎代表而减息之有益於公司不能不推代表之功故曰失敗非失敗也且定局非定局前此蘇浙公司祇顧造路他無轇轕直可云閉關時代今洋工師將來善用之則工作必更可恃不善用之則同舟有敵國矣郵傳部存欵將來善儲之則轉息可爲厚利不善儲之則欵一耗折而此路直接爲國有間接且或非爲國所有甚且波及滬杭甬以外之蘇浙他路線矣受存欵之利益即擔存欵之危險故曰定局非定局也 
　　抑諸君亦知今日蘇路股東所擔之危險更較浙股東爲得之意外乎諸君向以爲浙之杭甬路長蘇之滬嘉路短對於浙路重輔車之感情對於蘇路轉輕剥膚之切痛豈知章程宣布以後部虧仍由江浙督撫認及六成而蘇與浙各半代表楊翼之本係本會職員昨來會報告章程内容第七條擔任淸還存欵本息之責者應稱江浙兩公司之滬杭甬路局郵傳部止肯稱江浙兩公司代表往復力爭五次僅得加滬杭甬路局五字而無之字是防我滬杭甬局之不足負擔而以兩公司均其責任以厚其存欵淸還之力也今讀章程全文第六條將來彌補部與督撫之墊虧則用兩公司報效餘利奏案是猶曰奏案在兩公司不在滬杭甬路不得不尃稱兩公司也乃第七條又故去之字顯示其不恃一路線而恃兩公司之意第八條則三見兩公司第九條則兩見兩公司第十條亦兩見兩公司皆關還本還息之事可知第三條第五條之稱江浙兩公司之滬杭甬路局以承受存款提用存欵而言至淸還存欵之責則全歸兩公司是路局止有權利兩公司止有義務滬杭甬一缐屬蘇浙轄境者有短長負還存欵之義務之兩公司關蘇浙全省者無大小諸君諸君向存一浙爲其難蘇爲其易之心者今不一朝夢醒乎 
　　以上二段前日職員會當止研究及首段情事已知吾常設機關之不容已今得楊君報告會員無不震慓失措益知吾股東之負擔甚大且艱不得不急訂章程聨屬吾股東之血忱以求死中求生之法浙人之驟輕其仔肩揆諸共濟之誼吾不敢妬亦不暇羡且去年風潮正劇吾蘇人本無自處從屬地位之意代表留京之多且久任事之勞且怨無一不由蘇人當其衝今願諸君更激於公義視部欵爲鴆毒視淸還如調飢即應視監督保存此存欵之任寗可蘇人獨爲其難而不以蘇人之負荷加重浙人之負荷減輕復有謫言以傷唇齒之誼特留本會爲意思機關日夜籌紏督公司輔助公司之策改國民之名義以避政社之嫌而爲股東常設機關之眞面目平時認勸股之責有大疑難則效監史之勞定會費之額以持久會員中萬一有尙未認股者在會同人有彼此强迫勸股之義務否則寗可聽其退會以符股東機關之實際事經公决無所於讓分關公益非恤其私會章若干條並前日本會之成蹟即日印成求諸君賜鑒無論散處之股東與各屬之已成勸股團體者共有紏督公司輔助公司之天職以本會爲總機關共表章見互相匡正會員加多集思加廣凡我股東自無不表同情者也江蘇鐵路協會謹啓 
[江蘇鐵路恊會致蘇公司函]  
　　總協理大人鑒近悉代表事竣對部交涉已了而組織滬杭甬局協議不日開始去十九日敝會特開職員研究此叚得意見八條開送台端即希覈復爲荷鐵路協會幹事員啓 
　　一浙路公司報告舉施觀察爲滬杭甬局總辦意思由蘇公司發起確否　　二此次存欵部虧除由京部分認外餘歸蘇浙督撫各半分認是否還欵之責任亦兩省相同 
　　三報館論說存欵與造路不當混爲一事語最痛切公司能解免此嫌疑否 
　　四杭甬方在勸股已議定不動存欵滬嘉路股本現成其爲不動存欵更不待言不動則有保存之責十年爲期任重道遠人事變遷難可逆料應如何嚴定共同監督之法 
　　五此次路事本係兩省人民之事非僅股東實負其責將來路股利益如何尙難尅期懸擬而十年後以還欵淸累則爲我蘇人惟一之善後良策集股以期欵之不用於路應如何籌備共同擔任之法 
　　六滬杭甬總辦究以造路爲責任乎抑以對付存欵爲責任乎敝會以爲觀於總辦之命令工師似造路乃其專責施觀察果由蘇舉則請問曾否將責任提淸若由蘇舉之說爲不確則蘇在替成之列是否以此責任商明施觀察而後定之 
　　七上開各條浙公司是否意計相同相同後始有協議之基礎否則相對茫然非特徒費時間並恐轉生衝突 
　　八股東會議定得股東意見書爲協議之根據敝會今聲明意見協議時敝會要求推舉會員參加議席公司是否承認 
　　按以上兩稿昨日送來已晚不及登載今特補錄於此 
 
 

Page 27

 
 
   
 
 

Page 28

 
 
   
 
