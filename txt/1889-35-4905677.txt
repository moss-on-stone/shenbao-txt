# 1889 - 35 - 4905677

 

Page 1

 
 
[附送捐册] [  本館謹啓]  
　　昨有仁濟善堂大善士送來捐册若干本託本舘代爲分送盖仁濟堂施醫給藥經費頗繁全賴四方仁久解囊捐助現在擇於本月十一日開堂施粥施醫施藥惠澤頻頒善緣益大而所費更屬不貲伏願見此册者惻然動念慨然解囊則善舉之克成諸君亦與有功焉茲於今日隨報分送閱者鑒之 
[書報更正] [  點石齋啓]  
　　本齋向有畫報係仿照西人成式一切新聞皆採自中外各報去年八月間登有縮　異術一節十月間登有格致遺骸𢦤尸類誌各節雖係各有所本嗣經確探始知事出子虚本齋正在登報更正間適奉憲諭傳知合亟登報聲明前誤以釋羣疑 
[治河芻言]  
　　黃河爲中國患至今日而愈亟自古以來治之實無善法昔神禹之治水也在順其性而導之行其所無事夫水性之就下　人固無不知之其不能强水之性使順我意人又無不知之子輿氏稱禹治水之功曰疏曰瀹曰排曰决其所鑿九同亦因勢而利導之耳賈誼新書所謂大禹鬟河而道之九牧者也夫河播爲九下流之暢極矣然則何以終塞蓋以分支多則力弱力弱則沙停而淤淤高則橫溢此勢所必然非人力之所能爲也自禹至殷之中葉爲時七百七十餘年始有河患至五遷其都以避之禹之明德亦遠矣哉九河之湮當在春秋之季治河者不事宣洩而專講隄防障蔽當在戰國之時白圭自詡治水愈於禹盖以人力爲之堵塞此孟子所謂以隣國爲壑者也然則今之治河不因水性之自然而惟藉人力以制之狃於目前之利而實貽無窮之害也漢賈讓治河下策云繕完故堤增卑培薄勞費無巳數逢其害當今治河以此爲上策竭天下之膏血給河工之煩費國病而民亦病焉更可嗤者官員藉河務而升遷吏胥藉河决爲利藪故寗使水患之頻興而不顧民生之大計功利之中於人心其害有不可勝言者居今日而籌水患必求至當不易之策爲一勞永逸之計度量地勢之高卑尋求水所歸宿山陵當路者鑿之城郭受衝者遷之宣導積潦排决歸路不與水爭咫尺之地而後民安其居水歸其宅然此未可貿焉從事也必用測繪之法徧測近河各州縣廣輪高下合爲一圖　於直隷山東河南安徽江蘇五省令精通算法者詳細測繪平面圖又輔以直剖面圖則河道之分合水面之高低上下曲折形勢顯然可睹而河工亦有所藉手矣論者謂歴代河决之患其故不由天而由人則以治之未得其道也夫水性在順流而就下併流則其勢急分流則其勢緩苟時加疏通多分支流順勢導之以入海俾水有所宣洩乃不爲害則安瀾可慶橫决無虞若强欲阻之使之就我範圍斷所不能故往往此處方欣合龍而彼處巳告堤决幾無異乎挹彼而注兹焉嗚呼近日水利之不修也久矣古者稻人所掌以瀦蓄水以防止水以溝蕩水以遂均水以列舍水以澮瀉水爲蓄爲止爲舍使水有所積所以備旱也爲蕩爲均爲瀉使水有所歸所以備潦也自秦以後溝洫盡廢旱則無所積潦則無所歸因循旣久不知疏濬之宜决塞之道猝遭水旱而上與下皆無所措其手足法當於東南地之卑下者凡濱大河則築大隄小河則築小隄以爲之防西北地之平衍者則隨其地勢各爲大渠以逹於河又隨其地勢各爲小渠以逹於大渠其間或東南而有宜於穿渠者或西北而有宜於築隄者變通以善其術持久以要其成總取其足以備蓄洩而恒無水患而已河南鄭州决口業已堵塞東省近來雖免河患然須仍防其北徙或謂東省河身日高河道日窄豫省之水未必便向北流若欲挽之使北則民堰卑薄修守綦難其費甚鉅今以高下之形度之河必向南而流設若任其南徙以遂其勢則舊　隄堰半巳廢缺淮揚之民不將有其魚之歎哉况自鄭州决口而後黃流灌淮淮河向以洪澤湖爲壑故今日洪澤盛漲洪澤之下游爲高寳邵伯湖亦漲邵伯之下游爲運河夾運河之兩旁者曰西堤曰東堤下河七州縣之屏蔽也今運河之水較前增長數倍幸隆冬雨澤稀少設日後春汛盛發大雨滂沱上游之水汩汩其來東西堤勢難支持或恐潰决卽不決隄不能不開壩閘壩閘之水已足爲七州縣之患矣說者謂黃水灌淮欲治黃非先治淮不可欲治淮非開通海口引淮入海不可淮入海則淮水安淮水安則黃水亦少殺矣或以濬海口不如開江口不知江水倍低於淮洩之誠易導淮注江法似便捷然恐沿江居民將罹水患何故相度情形莫如亟濬海口得丈則丈得尺則尺自射陽湖迤東至海不過數十里射陽湖迤西至淮不過百餘里誠於此二百餘里中開通一河引淮入海則黃流減洪澤亦減高寳邵伯湖更減運河下河胥因之而減七州縣安得復有水患哉如慮射陽湖東西等處多沙礙難開挖海口更甚恐勞而無功虚糜帑項然何不取法於西人乎荷蘭國治水之法皆用鋼絲機帚刷去其沙一面用機船拖刷　法最良故荷蘭通國皆在水中而並無水厄此一說也或謂宜將鐡鈴關一帶開浚俾黃河向西北出海使中國永無水患此又一說也竊謂黃水攺向西北非惟費大其勢亦難荷蘭治水之法雖可採用然僅可於開浚之後歲加修刷不能恃以成功鄙見以爲宜將河身一律展寛五里深七八丈每十餘里建築一閘用西人山上設閘之法每閘五六門鑲以鐡牐并用鐡門相地形之高下酌放閘門河兩旁皆墾稻田荷池及一切須水之物俾時資汲灌水膏漸枯蓋水性流激則怒靜止則　黃水之濁皆係流沙故到處易於淤塞若河身旣寛逐節有閘不能逕流則水勢易平水平而沙旣沈下然後時時取去其沙放其牐門次第放水水盛則多開牐門不令一瀉千里則流勢不猛而鉅患可平矣 
[諭旨恭錄]  
　　十二月十九二十兩日太常寺題止月初五日祭祈穀壇看視牲隻奉旨遣魁斌視牲奎　看牲欽此又題二月初一日祭先師孔子廟奉旨遣徐恫行禮兩廡遣翰林官二員各分獻崇聖祠遣盛昱行禮欽此又題二月初二日祭文昌帝　廟奉旨遣凱泰行禮後殿遣徐致祥行禮欽此又題二月初二十祭社稷壇奉旨朕親詣行禮欽此又題二月初四日祭惠濟祠河神廟奉旨遣巴克坦布行禮欽此又題同日祭昆明湖龍神祠奉旨遣帥曾行禮欽此又題同日祭先醫廟奉旨遣文興行禮兩廡遣周之楨莊守和各分獻欽此又題二月初十日祭文昌帝君廟奉旨遣魁斌行禮後殿遣李端遇行禮欽此又題二月十三日祭關聖帝君廟奉旨朕親詣行禮後殿遣徐致祥行禮欽此 
[本館接奉電音]  
　　昨接在京友人發來電音有本月初九日上諭三道敬謹譯登○正月初九日奉上諭 
 
 

Page 2

 
 
衛榮光奏查明各屬荒産並新墾田地請將地漕等項分别蠲免一摺該撫卽刊刻謄黃徧行曉諭務使實惠均霑毋任吏胥舞弊用副軫念民艱至意該部知道欽此同日奉上諭衛榮光奏查明各屬災歉田地請分别蠲緩地漕一摺該撫卽刊刻謄黃徧行曉諭務使實惠均霑毋任吏胥舞弊用副軫念民艱至意該部知道欽此同日奉上諭甘肅西寗鎭總兵員缺着張俊補授欽此 
[輪船失事]  
　　昨日接到外洋電報言怡和洋行之格倫各輪船在英國海面失事船中人淹斃者計有五十四名云 
[鎭江閙市續聞]  
　　此次鎭江滋事適道府縣均公出初六晚焚燒洋房之後次日午後適附近洋房處巡捕住房内灶屋遺火人情疑懼驚惶其時洋人寸步不能行本地居家亦多張惶幸有南洋通商隨員胡芸臺觀察家禎因公道出京江電禀督憲奉諭彈壓料理安慰中外商人胡觀察於洋務人情均熟悉是夕會督營勇巡防始得安靜人心漸定今楊觀察己回必更妥爲辦理此係初七八九三日之情形也並聞所不見之印捕刻己查得卽係參戎所帶以進城者固無恙也惟有兩西婦一因産後一因患病竭力救出恐不無性命之憂其被印捕踢傷之康麻子則巳斃命傳聞如是合亟登之以俟後聞 
[蕪市春聲]  
　　奉宸苑堂官近奉皇太后懿旨前因中海内地方狹窄將蠶池口等地方圈入近擬建造宮殿地基仍復不敷著由奉晨苑前往附近圈入之處逐一勘丈再行向西推展數十丈所有應行圈入鋪户住户房屋給限移居仍照前章由官給發房價旋經奉宸苑人員會同步軍統領衙門人員帶商前往蠶池迤西逐一勘丈擬由曾經圈入蠶池口迤西之新開路胡同北口起除城隍廟外向西直抵大光明殿廟之東牆冉折而南以直抵南皇城牆根爲止所有拜斗殿石板房椅子胡同等地方全行圈入海内己飭繪圖貼說卽日覆奏恭候欽裁俟命下之日再行復爲勘丈以便傳示應圈之居民鋪户限日遷移并令房業主呈騐契紙照案分别給價計現勘丈擬行圈入之基向西約有五十餘丈向南不下二里云○年例十二月初六日起由管理中正殿喇嘛　務處傳大小喇嘛一百二十八人在内廷中正殿唪洞里克經壇成前跳布札送巴答三日其第二日皇上躬往拈香並由侍衛處派侍衛二十員預備捧茶供茶等差唪經之喇嘛等例予賞賚有差○馬蘭鎭現懸鎭標左營十總一缺經英鎭軍廉於標下各營汛之把總中擇尤拔補揀得把總郝作霖擬正把總金印擬陪造具出身履歴淸册咨文由該員齎持入京赴部投納經郝作霖等赴兵部武選可投　以備由部帶領引見○前紀車臣行汗札蕯克郡王密希克棟　嚕布之祖母太福晉薨逝一事當經理藩院援照成案移會侍衛處查照兹聞侍衛奏請口外賜奠派員前往奉硃筆圈出委散柣大臣恩輝欽此一俟祭文撰就恩大臣卽當請訓前往我朝優　蒙藩恩隆誼美無論内外蒙古王貝勒貝子公以及福晉一經薨逝卽奏請派員賜奠凡在藩屬宜何如感激恩施哉○八旂世襲除動舊世管佐領一項出缺之子於百日孝滿卽行帶領引見承襲外其餘自公侯伯子男輕車都尉騎都尉雲騎尉恩騎　俱於每歲年終承襲雖外省駐　出缺亦將應襲之人咨由京旂辦理此定例也去歲將終人旂各固山都統巳先後將本管固山應襲世職考騐馬步刻已分日將世爵世職之宗譜進呈御覽後再行帶領引見此次承襲人員左翼四旂於十二月十六日帶領引見右翼四旗於十二月十七日帶領引見此下由該各固山分日傳令應襲之擬正擬陪列名人等衣冠佩帶荷包手巾赴本固山衙門演習口背履歴一切禮節○户部爲片傳事所有廂紅正藍廂藍三旗各固山應領十二月兵丁甲米折色銀兩本部庫於十二月十一日已　開放相應片傳貴固山派員於是日赴庫支領又片傳步軍營應領宦兵恩賞半月錢糧及十二月分兵餉本部庫於十二月十二日辰刻一併開放又片傳各衙門應領十二月分官兵馬乾津貼等銀本庫於十二月十二日辰刻開放○奉天猝遇水患淹没之區實繁孔庶田禾旣付洪流人民致呼庚癸户鮮蓋藏薪糧騰貴軍憲飭屬妥爲賑撫俾災民免成餓殍而奉天八旗宫員兵丁亦被此災糧價日漸增高官兵生計維艱餬口匪易其例支俸餉數有定額除供備差操外仰事俯育恒覺不易苦累情形不堪言諭擬照成案借支俸餉一年以紓窮困仍按官兵分年于應領數内扣留八年還稱以淸欵項而重庫帑軍憲先籌挪欵項按名支發後專摺人陳黼座俟批摺回奉再將借支俸餉官兵數目移咨户部備查足見軍憲深悉官兵苦困設法以周濟之誠有古大臣之風焉 
[除夕失火]  
　　除夕三鼓揚州得勝橋某店樹房忽遭回祿是時該店主正在夫妻共飲團圓酒兒女歡爭壓歲錢陡然聞警惶惑異常手足幾無所措幸門外有某甲經過見其施救甚不得法赶急帮同指麾令人在下風澆灌始得撲滅僅焚平屋半間說者謂若非某甲解厄殆有不堪設想者矣 
[潯陽火警]  
　　斜倚薰籠方撥爐中之獸炭是誰縱炬幾焚幕上之燕巢去年嘉平廿七夜初更時候九江西關外火光熊熊上燭霄漢選鋒新勁等營兵弁均出城救火直至大碼頭瞭望係距城五里外之官牌夾地方失愼焚去江岸茅店數家卽熄各兵弁乃各收隊回營二十八日一點鐘時城内八角市義和南貨店有夥伴數人在樓上工作遺落火星於花爆藥桶内一時猛火飛騰烟焰冒穿屋頂通街人聲鼎沸鎭道府縣均出彈壓幸選鋒左營逼近石營　寳靑卽督同三哨官帶領營兵扛水龍赶到奮勇搶救故不致殃及粼右惟焚去該店屋前進當樓板燒燬時壓傷店夥數人營兵抬至營内灌救得甦惟店徒一人焦頭爛額火毒攻心旋卽斃命亦云慘矣是夜北岸又有火光燭天查係小池口茅房失愼勢成燎原何祝融氏之不憚煩耶 
[浙撫到杭信息]  
　　蘇電到杭知新任浙江巡撫崧振靑大中丞定於新正初六日由蘇起節用小火輪船拖帶憲舟准於初八日可抵杭州下馬頭由武林門進城仁錢兩首縣已在制憲行臺鋪張一切備作新撫行轅聞新撫瀛眷幕友家丁上下約及百人云 
[調補杭府]  
　　杭州府陳仲英太守丁憂開缺兹悉許星臺方伯已經擬定詳請衛靜帥奏請以嚴州府李士彬調補杭州府缺矣 
[金陵火警]  
　　去臘廿四日上燈以後大街小巷多循例祀灶爆竹喧天忽紀姓爆竹店失愼該處當鏇子巷口爲南門閙市時候又早一時水龍聞信爭先撲救僅延燒隔壁曾開鞋店已歇之門面一所而止當火時有與該店同姓同業湖北人名國章者臘月中旬以牽涉流娼常州四姑娘呑烟身死案内被押江寗外所至是聞火由紀姓而起疑爲已店卽浼求管獄官轉禀縣主得經保釋由是爲一爲二傳者未免魚目混珠至兆焚之先實由該店夥因瞰飯時爭碗大碗小始而口鬥繼而拳揮致將洋油手照撞翻在火藥桶畔不禁近火先焦矣尤奇者是處距膺福街可半里中隔秦淮一河忽一火星隨風飄至某香燭作坊乾樹皮堆上立刻燃灼聞店主最殷實架本巨萬鋪面壯麗有四五進風墻皆高矗如雲故自始至終隣居得無池魚之殃者以此火後或謂店主性儉而刻以生平慣享荆布裙釵從未領略過人間豓福適有綽號騾子者約其至丁字簾前稍問津於某校書之粧次心愛焉而未敢親芳澤也由是足將進而趦趄口將言而囁嚅騾子悟其意卽以氷上人爲已任而此人之鄙態遂日流露於倚紅偎翠間矣夫人生行樂耳卽不揮金如土以爲快亦不致一錢如命以求容所眷見其較及錙銖早欲絶此老厭物奈藕絲不得斷至是聞火踉蹌而去户外人有爲之謝天謝地者則其刻之入骨可知况人情莫不溺於所好今此人一生僅區區床第之愛而心上又時刻不離一秤非吳回誰能破其慳而空其算幸造宅時意計中所以防人之不測者至是亦不以不測累人故惜隂書院盧雲谷山長華宇與之毗連而竟無恙否則王敬則捧紗帽以呼事須及熱韓安國對田甲而笑灰寍不燃世無袁公誰以危言博莞爾哉頃據其人云六丁所收香料足值三千金 
 
 

Page 3

 
 
果爾則此一炷香當更巨於燼餘之一條炭 
[金陵雜錄]  
　　金陵吏治之考由來已久名爲鼓勵人才實則利之所在盧藏用所謂終南山佳處未嘗非仕宦之捷徑去冬閱卷之韋觀察於臨出塲時忽令加葢一戳練每屆過戳後多有懐卷由竇而出就顧愷之爲點睛計者此次觀察聞人言故出其不意定爲雙戳者閱單戳者不閱當下人人頌觀察之公生明有爲殷仲堪之感激者與其友不覺流淚三行焉其題爲六經而後文體三變離騷南華史記其源可皆導于六經論計就試者大班四十八人小班一百四十餘人遺珠之數恰如寢衣之長一身有半聞之此中人語云食肉者必用酸秀才捉刀往往似禹以前之九江其名非落孫山之外其文卽居弱水之間令人莫解閱者之何具隻眼○窮年無捧檄之期鵲將簷笑舉室有待炊之感雞已醯生此某省候補客謝司憲啓也究竟此班人其來也歡天喜地如拔宅之上昇其久也雲淡風淸類飛沙之不振每當天寒歲暮油鹽柴米前則譬如積薪今乃急於束濕又誰不恨點金無術磨鐡難穿也哉江寗府李太尊查悉向來候補自知府下至從九未入有年終津貼一項名爲貧員而設無如官塲習氣往往託黔婁而諱猗頓因於去臘十七十八兩日將在省大小班一體傳見面諭人在省者照章具領其丁憂病故兩項卽僅家屬在此亦一體發給惟常年不在省者不准假手代領所以示限制而存體卹查人數以安徽浙江爲最多兩省各有一百五六十人因此兩省首事未免吹毛求疵將太尊一片　心全然付之流水故向隅各員多擬聨名乞分侏儒之一囊粟緣皖浙兩省每屆首事各有贏餘數百千不等故也聞津貼章程知府領四十千同通領三十二千州縣理問領廿四千縣丞以下槪領十六千有冬防保甲曁各短差之員均准照章領半向來於丁故兩項拒之最嚴今太尊乃許推恩并及其妻子用意可謂深厚能不舉手加額而頌之曰子産衆人之母○緑營員弁人數正復不少卽貧無聊賴者亦復不少向例標下亦有月課由制府委候補道及中協等官於每月下旬在小營内看閱鎗靶分一二三鎗之中否爲等第去冬王軍門幼山體恤僚屬特請提前考試故彎弓躍馬者口碑載道又鍾山尊經兩書院應補月課膏火去冬合補三次江寗府李太尊以落在一等之卷未免向隅過甚議將膏火提出一分統計一等若干卷照數匀攤就使一卷僅攤銀數錢亦於埋頭窗下呵凍塲前者不無小補因念太尊自移官曰下以來於四民之事無一事不關其心曲卽無一事不爲之興其利除其弊迥非託諸空言而終無實事者所可同年而語雖曰百姓之事皆分内事究竟視公事如家事者能有幾人哉 
[團拜誌盛]  
　　兩淮運司向例於除夕五鼓率領同城文武印官恭詣萬壽宮行慶賀禮禮畢運憲卽回轅團拜去臘杪福都轉拜牌後傳示先至財神廟拈香屬下各員聞悉咸至該廟站班伺候故山門外儀從輿馬較往歲倍形熱閙俄頃都轉至行香後卽於後殿行團拜禮是時文武畢集藉聨寮寀之歡冠盖紛如頗極蹌濟之盛云 
[桂撫過揚]  
　　前廣東布政司升授廣西巡撫高紫峯中丞崇基交卸藩篆後例須入覲客臘除夕道出揚州闔城文武印委均至馬頭龜迓次日適逢元旦憲舟遂暫泊河干於初二日午刻揚帆上駛聞擬行抵淸江方可遵陸北上云 
[邗水迎春]  
　　本年新正四日立春地方印官例於先一日郊迎乃初三日適逢國忌揚州府陳太守遂於初五日辰刻率同江甘兩邑宰各具朝嚴乘坐顯轎用全副儀仗出大東門至東郊迎春復詣瓊花觀内迎芒神春牛繞越大街入小東門回署沿途觀者熱閙非常至晚間九點鐘太守復出行鞭春禮禮甫畢而牛身所糊色紙巳被人搶取殆盡蓋俗諺謂搶得一蹄半角歸者必大吉利而牛角上所懸之黃豆歸與未出天花小兒食之出痘必稀以故堂下觀者皆各爭取也習俗相沿由來久矣 
[皖江吉語]  
　　去臘十七日安慶某公館僕人手持錢票向三牌樓德昌祥錢店取錢店夥給以三千文僕言尙有一千何以不發店夥謂爾票祗有三千僕則執定四千以至互相爭閙經人調處令備香燭同赴神前盟誓然究不知店夥故意侵呑抑僕有心訛詐也此中曲直請還間之聰明正直之神○五鄉人某甲年巳四十餘客臘二十三日由張家港附船至安慶省城同船十餘人均端坐艙中惟甲不知何故翻墜水内約流半里許得一漁舟救起○省垣各屠户前經公議禀請地方官給示不准將猪肉灌水客冬同行查得某肉案有灌水情事罰錢二千六百文爲茶錢鞭爆錢 
[攺委騐屍]  
　　新春園浴堂有無名男子斃命地保報縣後由捕廳錢少尉申請華亭縣來申相騐云云曾登昨報昨日少尉悉華亭縣晉省賀年乃復禀請道憲札委松海防同知劉司馬代爲檢騐云 
[歸案辦理]  
　　法捕房昨將梅春山卽楊春山及劉或山解案請訊原告爲西人逹力多在去年十一月初九日控案稱被開九香戯園之吳理卿借去洋一千二百元係十五年正月底期另有三百元九月底期與該戯園主本不認識鄧楚才經手中保爲楊春山及劉成山借時曾云將園中行頭作抵梅春山在法界開有楊恒豐水烟袋店現在閉歇而吳理卿於八月間往漢口一去不回爲此投控等情經王雁臣司馬研問着將梅春山等交保而梅則無人取保管押至今昨日捕房將梅劉解訊逹力多投案候示經葛蕃甫同轉研問謂梅春山爲何有兩姓如何做中保經手借洋現在吳理卿到何處爾等立有限期洋元如何了結梅供稱湖北人年三十七歲與人合開楊恒豐烟袋店憲差來卽將我作爲楊姓今吳理卿往漢口一去不回我與該西人及吳均不認識係有鄧楚才託爲中保同轉謂劉成山爾是中人旣不認識兩造爲何閙出事來梅供現在新衙門有人管押亦爲此事係鄧姓送押葛同轉商之祁繙譯官謂中國人與中國人借項尙多轇轕不淸何况外國人與戯園交涉此事須着原告邀鄧到來爲是祁君卽諭逹力多該西人稱當立刻邀來旋出外將鄧邀到據稱與吳理卿是同鄉伊開九香戯園去年八月間戯園閉後托我介紹　逹力多借洋一千五百元將行頭作抵戯園復開後伊到漢口措資一去不來去臘禀請英公堂蔡太守轉禀道轅備文至漢　德道衙門請飭關提二十四日派差前去我亦遣人隨往嗣得回信悉吳理卿往黃州同轉訊其現在戯園開設與否答稱現在仍開是孟七與沈韻秋所做去年底孟會言過再要借洋二百元連前一千五百元於正月底可還如不借則一槪不理年底逹力多無泮再借孟七便不肯管帳同轉謂此等話實堪詫異現在胡辛田往何處梅劉兩人押此總不得了爾意若何鄧稱吳之姨夫現在逃走伊舅子亦走後來到漢口追回送押英公堂戲園祗好閉門况孟七現亦欠吳理卿洋九百元我現在派人看守并不許伊將戯園招牌攺換葛同轉復商祁君以此案旣由英公堂禀道關提當將梅劉兩人及原告所呈筆據一併移歸辦理祁君曰然卽諭知逹力多着爲遵照同轉又着鄧楚才詳晰具禀呈英公堂聽候核辦鄧與原告退出梅劉兩人卽行移解包探又將劉成山身畔抄出之正月底九香園票計洋八百元并小皮袋一隻銀牙籖二個回明後一槪給還 
[英界公堂瑣案]  
　　華捕稱昨見周洽昌烟館内擾毆爲往拘拿有吳阿虎之髮辫不知被何人拉脫今一併送案吳阿虎供昨往烟館玩要見店主周永源向陳阿虎索欠口角爭毆找被混毆在内適巡捕至連我拘拿以致拉落髮辫一綹周永源供開周洽昌烟館被陳積欠烟錢五千六百餘文向索無着反敢出言不遜與論逞凶由捕拘拿且被毁壞傢伙呈騐陳阿虎供爲𩝣餅生理欠周烟錢約伊遲日措還伊不依以致口角今求寛限大小月底陸續拔付蔡太守謂陳阿虎所欠錢文姑准陸續拔還惟毁壞傢伙及吳阿虎所控拉脫之髮辫究竟何人逞　着包探查明覆候核辦旋據包探禀稱己經查家吳阿虎之髮辫實被陳阿虎拉落傢伙亦是陳毁均與巡捕不涉太守隨飭吳阿虎另行呈控并諭周永源 
 
 

Page 4

 
 
開明所毁價值再行核斷○張雲蘭稱開鞋子店陸續失竊鞋子四十八雙計共值洋十五元初不知何人　竊後來盤詰學徒顧嘉斌言見夥友蕭阿順二次竊鞋恐其說出曾給洋四角又請其吃炒麫等語向蕭盤詰言語支吾又查所竊之鞋均已典質錢文滿期不能取贖蕭確有荐保今先交捕送案顧嘉斌供與同蕭阿順供不敢行竊今旣訊明只求恩斷蔡太守隨判蕭阿順管押一月所有失贓着張雲蘭向蕭之薦保人理償○沈蘭卿稱住居德鄰里曾於初六夜失竊銀洋二十元及元縐背心等件昨見王壽林所穿背心的係我之失贓問其來源據言有宋再郡賣與伊將王交捕摺交宋再郡一併送案請究王壽林供我向宋再郡買背心言明價洋六角巳付四角尙須找洋兩角昨被沈蘭卿認爲失贓因卽指交宋再郡宋再郡供江北人推車餬口前幾夜在德隣里門口拾得背心賣與王壽林不敢犯竊蔡太守謂宋再郡旣稱在路拾取姑准從寛　保至沈蘭卿報失銀洋現無實據着先將背心具領再飭捕房查緝王壽林無干省釋○林雲卿稱昨在東洋公司碼頭上花衣工人劉阿三許奶助割開花衣包行竊花衣十二磅交捕送案包探王阿二禀稱林雲卿送劉阿三等至捕房後查得尙有蘇阿大王隆狗等串同行竊一併獲案請辦劉阿三許奶助同供小的等行竊己蒙訊明只求施恩與蘇阿大等確不相干蘇阿大王隆狗同供伊等行竊與小的等不涉蔡太守隨判劉阿三許奶助各押七天蘇阿大王隆狗各押三天以示薄懲起案之贓交林雲卿領去○三百三十三號華捕稱在留春戯園管門昨夜有柏桂卿硬要進來看曰戯阻止後伊卽糾同吳阿金等前來尋釁爲此拘案柏桂卿吳阿金徐漢卿蔡阿明等同供我等均在公館當差胙往尋友被阻口角不敢逞蠻蔡太守以釁起細微從寛開釋 
[法界公堂案]  
　　捕房昨解剪綹汪小徽到案法包探將搜出之薙刀一把洋十一元呈案並禀稱日來會館有戯汪見天津人身畔有洋從十六鋪内尾隨至租界伺隙動手將天津人馬甲袋割破落出洋十三元散在地上及拾起巳少二元諒被别人拾去此係失主當塲拿獲葛同轉詰之汪小徽據供徽州人年三十五歲向做麫店生意父親做醫生我七八年未到上海近今始到因有病住小棧想回丹陽同轉謂旣稱卽日要去着從寛責一百板釋放○法包探土榮培禀稱挑夫顧祥祥有人呌伊挑茶葉四包碗一担及板鴨等到虹口萬利店詎顧竟挑至别處令陳明友私自賣去得洋分用今已查到悉茶葉賣在彩　街富順蛋行内因將該店主應進才傳到一併管押今日解案在陳明肥身畔抄出信件知是萬利之貨因卽知照原失主到案據粤人歐陽炳李阿狗訴稱茶葉及盌由漢口裝太古上海船到滬船中有名阿六者令伊挑來　阿六與顧認識未曾押送詎伊挑至别處賣脫事在去年十二月二十一日曾報捕房葛同轉詰之顧祥祥據供浦東人年三十一歲阿六是船上廚司伊識得我令我挑伊尙欠我洋二元茶葉賣與蛋行得洋三元板鴨賣與三洋涇橋廣東店家得錢五百文盌賣與邑廟中盌店得洋五元三角陳明友供不知其來路不明應進才供見有水手同挑夫來兠買因之買下若無水手亦不敢買葛同轉謂應進才此事本應懲罰姑念爾巳管押一宵從寛免辦下次不可貪小　退去又謂失主歐李二人所有阿六爾却認得然不應遽託匪人着罰洋三元充公繳到洋元再領茶葉失主稱上海船須十五　方可抵埠同轉謂候伊來時再領否則爾先繳洋三元待阿六到時追還爾等亦可所有碗盞旣賣城内　備片飭包探赴東局請派人往吊又詰顧祥祥所得錢洋何在供稱皆已輸去同轉判將顧祥　責二百板枷號一個月示衆陳明友判責一百板以儆捕房解到在小東門偷魚之江北人袁爐子原告未到據供住泥城橋敲捕房石子早卜替土雲橋挑鮮魚到小菜攤每日如是昨日王不賣我　曉得前往挑魚伊說我偷魚　是寃　葛同轉謂今日原告不到姑予從寛倘下次再犯一併重辦　卽斥釋○捕房昨解闖夜之祁昌德請訊據祁供本在城河浜協順衣莊爲夥現在做考籃店生意實在不慣思覓他就途遇表見戎玉甫託伊引荐伊家住紫來街宋家弄内約我在鴻泰烟館守候多時不見到來到伊家尋訪黑暗中誤推别家門户旋被拉　痛打送捕葛同轉謂旣有表兄着伊到來具採○包探查獲竊脚爐水烟袋之孔德貴解案請訊并將物件及另有脚爐票質錢五百文一併呈案據孔供脚爐烟袋在城内人家門口順手取得票中之爐在南門地方竊來今日卽要離上海明日若見請拘來重辦葛同轉念其人尙爽直姑准從寛免辦令其卽日回籍○工部局送廚　姚阿五下竈張阿寳兩人到案葛同轉詰訊據供與女傭口角打架同轉以該女傭未到無從質訊着仍帶回候今日蒞捕房訊理○無錫人孫三福投案聲稱在小東門外長興飯店爲移娶妻王氏江北人年二十五歲新止初八日同劉王氏啜茶一去不回葛同轉詰其何年所娶可有媒妁答稱去年十一月初五日所取有媒有據媒人現在太平碼頭曾去說過伊等言不至逃走現將劉王氏送案據劉王氏供江北通州人年五十三歲住新橋頭念一間内伊妻之母與我爲姊妹行在於江北去年十二月十九日出外泡水遇見孫三福妻向我啼哭稱無故將伊打駡等語并云伊被拐到滬於十月初四日賣與孫三福拐子得洋八十元爲要打駡不願跟從如今一人搭船回通州與我不干况伊稱有媒人可以向媒追究葛同轉謂爾旣不與聞何以知一人搭船回去明是爾送伊下船婦女上茶館卽不守規矩人却要爾交出着將劉王氏管押限日交人同轉又謂孫三福爾費八十元成親兩月人卽跑去爾亦做事不妥着再去找媒人來孫三福叩謝而去 
[本館聲明]  
　　昨日本報之首曾刊另出附張字樣嗣以遲至晚上京報並未郵來是以未經印出盍急更正以釋羣疑 
[謹呈醫藥捐啓]  
　　謹啓者敝堂施醫給藥自戊子年正月分起本堂自設藥局專辦道藥地材法製飲片虔合丸散延請内外醫科公議常年施給因洋塲五方雜處人烟稠密貧病求醫萬分之難敝堂施醫每逢單日扶掖擁擠莫不共見共聞惟是創始未幾毫無恒産全賴在滬紳商解囊樂助以資接濟兹查上年來堂求醫内外各症六萬一千二百號有奇給出藥四萬六千九百七十一帖計藥本錢三千七百四十八千五百六十五文内外醫科轎金膳費以及藥局開銷薪水紙札計一千四百餘千文總共五千一百四十餘貫幸蒙申報舘代送呈咸有一德一文願捐册乃荷本埠以及外省諸大善士樂助交還原册陸續共收洋一千二百五十六元零五分銅洋三十四元錢四百廿九千三百九十文規銀廿三兩八錢八分四厘又收本埠各善士常年月捐一文願錢五百五十一千八百十文洋三十二元八角餘外求去治病靈符病愈後自願捐助藥資洋一千八百元總共合收捐數四千二百餘貫尙少之欵敝堂於各善舉項下以補不足一切細帳另刊徵信今先登報叩謝仁施本年仍定於正月二十一日起每逢單日照常施醫給藥乃因經費浩繁若不廣爲勸募竭蹶堪虞今仍印就咸有一德捐册一萬本拜懇申報舘代爲分送務祈本埠紳商四方善士不分畛域一視同仁使貧病黎庶均沾冉造之恩共戴重生之德仰荷仁人早發仁囊積眼前實惠之功培後來無窮之福停經費無慮於匱乏病黎幸甚敝堂幸甚不勝祈禱之至謹佈報章並賀新禧上海六馬路仁濟善堂同人施善昌蔣毓棻葛繩孝陳德薰何芸思頓首謹啓 
[開廠施粥]  
　　謹啓者敝堂去冬施粥發到大除夕爲止惟是日本埠貧黎乞丐蜂湧蝟集恐致滋事蒙會審太守蔡憲派護勇四名西亦巡防局憲朱明府派巡勇四名前來彈壓給發米票仰荷仁憲恩威震懾使貧黎均沾實惠安靜如常敝同人不勝感戴本年定於新正月十一門開廠施濟公議照向章發到三月底爲度兹因枵　枯腸缩瑟寒庶每日來廠食粥者二千餘人良莠不齊誠恐滋閙仍請朱森庭明府光臨彈日派勇照料並請新署蔡憲咨商領事致捕房每日撥巡捕兩名並派護勇監督施濟俾無擁擠之患均頌旣飽之歌不惟貧黎含恩於靡涯敝堂壓戴德於無旣矣今將開廠之期謹登報聞佈呈公鑒[  上海六馬路仁濟善堂董事施善昌蔣棻葛繩孝等謹啓]  
 
 

Page 5

 
 
[觀牡丹花演血手劇歌]  
　　刀光閃閃明西市劇盜臨刑共有四總爲闍黎生厲階就中屈煞某公子龍鍾老父携酒漿一見嬌兒哭難已爲言暮景迫桑榆今爾若斯吾孰恃其時尙在辰巳間號砲三聲猶未起老翁向隅悲不禁退向人旁獨流涕忽聽歌喉抑復揚恍然鶯轉柳隂底褰　搖曳玉人來縞素周身凈如洗帶雨梨花淺淡粧疑是霜娥并月姊粉汗淋漓雲鬓鬆皎然逾覺容光美仙乎仙乎伊何人卽所謂牡丹花矣侯門嬌女何出行毋乃私奔不知恥出門倉卒少人知惟有隨身一小婢見說兒夫遭極刑特去法塲親祭酹且泣且歌不忍聞趲程踏破雙鴛履如絲細喘愁難勝安得長繩繫日晷努力奔馳趾不停湘裙亂颭隨風駛舉頭白刃忽交加一縷香魂驚欲死捨命衝鋒强自前凝神定息頻偷視赭衣纍纍階下囚難認藁𥑮若個是倐見頭陀憤不平柳眉顰蹙髮爲指痛恨難誅鬼蜮心嬌嗔頓切瓠犀齒回頭遙睹意中人嗚咽摧哀傷骨體那惜金枝玉葉身膝行投入郎懐裏繁絃促節凄以酸幽艶愁容曠無比自矢貞誠婏孟姜呼天搶地城垣圯誰知禁口太無情相對無言若桃李亟呼阿婢問乃翁欲將聲勢誇藩邸焉識昔時丞相尊下獄之時不如吏聊拔鸞釵當酒錢含辛茹苦重相遞珠還璧返事非常難得差胥知大體其奈郎君鐡石腸百折不回情如水靴尖踢處何可當眼底娟娟况此豸死别生離在須臾夫妻恩義胡竟爾噬臍雖悔莫能追萬喚千呼難唯惟强　牙梳淚又垂靑絲撩亂風前理更取香羅結束成迥身奠酒還焚紙耳邊隷卒更連催腸斷一聲鵑血紫臨下塲云不中用了四字悽入心脾獨絶千古牡丹花最擅長之句也蓮步姗姗却下塲啼粧換罷雲屏倚好花看到半開時神龍見首不見尾妙曲終時耳亦聾後來閒事何須紀吁嗟我愛牡丹花心靈手敏神乎技卽此描摹兒女情幽絲苦緖何其似當年我嘆張翠兒豈期至今方觀止不解伊師魏小林何修得此佳子弟廣座長筵大有人知音不僅區區耳[  太痴戲作]  
[惜紅生以詩見贈仍次霧裏看花客題壁韻答之錄請高昌寒食生指政]  
　　小酌圍爐斗室中尖乂韻鬭蠟燈紅雪窗别具消寒策風雅除君孰與同無邊春信報南枝照寫寒梅替補詩記否畫樓同覓句滿林香雪月明時[  玉梅花館主筱卿朱霞初稿]  
[嘉平廿四夜快雪初晴偶偕陶然生過訪玉梅花館主圍爐啜茗細訴衷腸大有抑鬱沈淪之感爰賦四絶以慰之錄請高昌寒食生點定]  
　　○無端消瘦到眉峯底事工愁損玉容幽恨滿腔消未得一燈靜對訴喁喁靑衫紅粉不勝愁深夜圍爐語未休省識淚痕今尙在座中誰是白江州小謫紅塵豈偶然悲歡離合亦前緣此身縱化媧皇石難補人間有憾天香動梅梢月滿林名花獨抱歲寒心風塵莫謂無知已一曲瑤琴遇賞音[  惜紅生初稿]  
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖十四年十二月十九二十日京報全錄]  
　　宮門抄○太常寺題旨九道○諭旨三道錄前○發抄硃批五道○臺撫劉奏叅革知縣勒緝摺○又奏委署知縣片○江督曾等奏遴員補缺開單呈覽摺○又　奏誤繕底銜聲請更正片○大臣色奏叅革旗員摺○晋撫剛奏知縣互相調補摺○又奏甄别知府片○十二月十九日禮部宗人府欽天監值日○鳳林謝授安徽頴州府知府恩○長桂由籍回京請安○景善續假二十日○慶福請假五日○召見軍機奎潤鳳林蒙古王公○十二月二十日○惇王等謝賞綢縀恩○召見軍機徐桐吉恒白桓海緖○發抄李鴻章奏病痊銷假奉硃批覽奏具悉仍着加意節勞醫藥調養以期早日復元用慰厪系欽此○又知府湯紀尙留省奉○硃批着照所請該部知道欽此○又筆帖式恩緖送部引見奉硃批該部知道欽此○又候補道麟春期滿甄别奉硃批吏部知道欽此○又臬司周馥飭赴新任奉硃批知道了欽此○○頭品頂戴福建台灣巡撫一等男臣劉銘傳跪奏爲縣城一夜連刦請將知縣從嚴叅革勒緝以重捕務恭摺仰祈聖鑒事竊據代理鳳山縣知縣高光斗詳報光緖十四年十月初三日據該縣城内大廟前開張專妙號烟店事主洪朝陽禀稱伊店於本月初二日夜四更時分被賊十餘人撬門進内行竊伊驚覺喊捕該賊用刀嚇禁搜刼復由伊店無墻隔斷之後天井轉過間壁王元記開設之和美號烟店刦奪銀物拒傷其店夥蘇枝財携贓仍由伊店逃逸開單請勘騐緝究等情曁據王元記禀同前由並經該縣先行訪聞督帶役勇追捕無蹤會營親詣失事處所勘明被刦情形並騐明蘇枝財傷痕填單訊據洪朝陽王元記各供與禀詞同查訊蘇枝財供亦無異傳牙估得專妙號被刦銀物共值銀一百八十兩零和美號被刼銀物共值銀三百六十三兩零造册會同詳報前來臣查此案逸賊雖先刦專妙烟店復由其無墻隔斷之後天井轉刦和美烟店惟該事主洪朝陽等旣係各立字號各開門面出入生理並非一家况縣城重地盜匪橫行一夜連刦兩家並拒傷店夥時非俄頃該縣事前旣不愼加防範事後亦無追獲贓賊其捕務廢弛實較諸僅止疏防城内一家被劫與尋常道路村莊一夜連劫者更甚未便稍事姑容自應從嚴叅辦勒限緝拿以重捕務除將該代理縣高光斗行司撤任勒限兩個月留於地方協緝並遴員前往接署會同地方文武一體嚴拿贓賊務獲究報外所有縣城一夜連刦勒限嚴緝緣由謹會同兼管福建巡撫事閩浙督臣卞寳第合詞具陳相應請旨將代理鳳山縣知縣高光斗從嚴革職留於地方協緝以示儆戒是否有當伏乞皇太后皇上聖鑒訓示謹奏奉硃批高光斗着卽革職餘依議該部知道欽此○○劉銘傳片再代理鳳山縣知縣高光斗撤任遺缺查有咨調來台之本任寗德縣知縣張兆芝精明勤幹任内並無承緝盜案將屆四叅限滿以及經徵錢糧降調處分堪委署理據台灣布政使邵友濂台灣道兼按察使銜唐景崧會詳請奏前來除檄飭遵照外理合會同兼管福建巡撫事閩浙總督臣卞寳第附片具陳伏乞聖鑒訓示謹奏奉硃批吏部知道欽此○○兩江總督臣曾國葵長江水師提督臣李成謀跪奏爲長江水師提標中營右哨都司各缺遴員擬補恭摺仰祈聖鑒事竊長江水師大銜借補小缺一案經前督臣曾國藩酌議章程嗣後借補各員如遇升轉隨時酌量奏明等因欽奉諭旨允准在案兹續查有長江水師提標中營右哨都司謝詩才等所遺各缺由臣成謀遴選歴練營伍熟諳水師之員會商擬補計請升補都司王昌齡等七員核與定章均屬相符理合開列淸單恭呈御覽合無仰懇天恩俯賜照准查王昌齡前於升補守備案内引見未滿三年今升補都司照例毋庸送部應請與千把各弁照案勅部頒給劄付以昭信守除飭取履歴咨部查核外謹會同江蘇巡撫臣崧駿安徽巡撫臣陳彝合詞恭摺具奏伏乞皇太后皇上聖鑒訓示謹奏奉硃批兵部議奏單併發欽此○○曾國荃片再江蘇試用縣丞崔煦前於全黔肅淸案内在事出力奏保光緖元年正月十六日奉上諭湖南試用縣丞崔煦着免補本班以知縣仍留原省歸候補班補用欽此查係原保淸單將江蘇試用縣丞底銜誤繕湖南字樣禀請奏明更正前來臣查該員前由監生於道光三十年報捐縣丞指分湖南試用復於同治三年在皖捐局捐離原省攺捐江蘇四年八月到省是該員早經攺歸江蘇候補因嗣在黔營出力得保知縣單内底銜悮繕湖南自應聲請更正相應請旨飭部查照更正註册以昭核實謹會同江蘇巡撫臣崧駿附片陳明伏乞聖鑒謹奏奉硃批吏部知道欽此○○奴才色楞額跪奏爲特叅侵冒軍餉之旗官請旨革職勒令回籍恭摺仰祈聖鑒事竊奴才前因伊犁兵多餉絀擬就現有餉力飭據各統將陸續抽撤勇丁數百名分撥起程委令假撤哨官管帶回籍仰賴聖主威福莫不歡欣鼓舞次第成行是試辦尙屬得宜斷無他慮乃有軍標左旗步隊官署伊犁鎭標右營都司黃金倉居心巧滑罔知軍紀現以抽撤營勇所呈名册多有舛錯難保無意存欺飾侵冐軍餉情事當經按册駁詰輙復藉詞搪塞希圖掩過奴才以事關軍餉不容稍涉含混遂派軍標遊擊馬隊統領記名提督王鳳鳴營務處候補知縣陳純治馳往該旗逐名點騐面詢各勇年貫箕斗入伍日期造册齎呈核與該旗官所報新舊册籍均不相符顯係有意欺朦藐法已極雖餉項尙未入手究屬貪鄙不職值此裁兵節餉之際若不從嚴叅辦竊恐各將領羣相效尤尙復成何事體且查該員前因失察營勇交通會匪本應照便懲辦姑念隨征有年暫從寛免曾經嚴加申飭以觀後效此次造册撤勇又敢如此謬妄實未便再事姑容除撤去左旗步隊管帶右營都司署任另派妥員經理該旗事務領發撤勇餉銀照料刻晶卢程外相應請旨將花翎副將銜陜甘督標儘先補用遊擊署伊犁鎭標右營都司黃金倉卽行革職勒　回籍所遣都司員缺容俟揀員接署以專責成所有特叅侵冒軍餉之旗官請旨革職勒令回籍緣由是否有當理便恭摺具奏伏乞皇太后皇上聖鑒訓示謹奏奉硃批黃金倉着卽行革職勒令回籍餘依議該部知道欽此○○調補江蘇巡撫山西巡撫臣剛毅跪奏爲中簡知縣互相調補以裨地方恭摺仰祈聖鑒事竊照絳州屬之河津縣係冲繁中缺地濵黃河商賈絡繹界連　省客土雜居撫馭稽查以及詞訟民團積穀等事在在均關緊要非精明練逹實力耐勞之員不足以資治理現任知縣茅丕熙現年五十歲山東歴城縣附貢生由軍功班前先補用知縣於光緖三年十一月題補今職四年十一月到任因辦賑出力保以直隷州知州在任候補六年調署曲沃縣事二月接印八年五月交卸飭回本任十一年十二月調署稷山縣事十三年二月交卸三月仍回河津縣本任十四年四月撤省察看該員辦事迂拘與此缺不甚相宜自未便稍涉遷就查有沁州屬之沁源縣知縣賀榮驥現年四十七歲湖北蒲圻縣舉人由大挑知縣簽分直隷光緖六年五月到省八年題補高邑縣知縣十年調署南樂縣事旋調慶雲縣知縣十三年三月因與長蘆運使賀良楨廻避攺掣山西十一月交卸十四年二月領咨到晉六月題補沁源縣知縣奉部覆准聲明該員由大挑知縣題署得缺尙未實授仍令照例題請實授等因十月到任該員才具練逹器識明敏且臣前在直隷臬司任内深知其辦事精詳誠實可靠現經臣另行恭疏題請實授以之調補河津縣知縣可期措置裕如所遺沁源縣知縣地偏事簡卽以河津縣知縣茅丕熙調補亦堪勝任該員等均無有關降調違碍處分與例亦屬相符據署布政使嵩崑按察使沈晉祥會詳請奏前來合無仰懇天恩俯念地方緊要准以沁源縣知縣賀榮驥調補河津縣知縣所遺沁源縣知縣卽以茅丕熙調補如此一轉移間人地各得其宜實於治理有裨如蒙俞允該員等中簡知縣對調銜缺相當毋庸送部引見除咨部查照外所有中簡知縣互相調補以裨地方緣由理合恭摺具陳伏乞皇太后皇上聖鑒勅部核覆施行謹奏奉硃批吏部議奏欽此○○剛毅片再前准部咨嗣後道府州縣無論何項勞績保歸候補班者令各該督撫於此項人員到省一年後詳加考核等因歴經遵辦在案兹道員用候補班前補用知府陳澤霖於光緖十三年十月到省現已一年期滿據署藩臬兩司詳請甄别加考具奏前來臣查該員陳罣林才具穩練辦事勤能考以律例亦能曉暢堪以煩缺知府補用除將履歴淸册咨部查照外理合附片陳明伏乞聖鑒謹奏奉硃批吏部知道欽此 
 
