# 1895 - 146 - 4907940

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論臺民義憤當籌持久之計]  
　　天下惟衆志可以成城亦惟猜忌足以敗事無論國家大事卽一家一邑莫不皆然試言一家之中擇一才能者挈其大綱開誠布公無私蓄無私營無獨行已志而弟兄叔姪各務其業姑媳妯娌不相嫌妬兢兢業業耕者耕讀者讀商者商工者工輕視錢財重視道義衣食不相炫飲食不相羡勢分不相軋氣分不相爭如此熙熙浩浩而其家不蒸蒸日上者未之有也其或始而和繼而忌終而乖卒致覆亡而不可救迨其旣敗則雖有善者亦未如之何也已矣一家如此一邑如此推之一國亦無不如此此俗語所謂義氣也顧人之生也義氣與之俱生所以人無論事之切己不切己一聞不平之事卽代爲憤憤作色甚至如郭解輩古所稱游俠者流舍已之死生安危救人於患難之中雖赴湯蹈火而不辭况其爲身家之所系性命之所關順逆之所分華洋之所别有不忠義奮發同聲相應者乎然而人之義氣往往發於一時而由漸而衰者何也由其任血氣之勇無堅忍之性而私意間之也蓋血氣之勇有似乎義氣而不能持久者不必爭名爭利因猜忌而事機不密卽一旦氣衰力懈遂至虎頭蛇尾迄於無成反令袖手旁觀自命爲熟練世務之人所竊笑因之積習相沿有鑒於義氣之不可爲而天下遂以委靡不振爲解事嗚呼豈義氣之眞不可爲哉亦有義氣者之無以善其後而有友貽之譏也夫旣曰義氣自不得以私意雜之使千百人之中有一懷私之人出乎其間則遂爲瓦解之機所以握大權而臨衆者務宜博采衆議廣攬英才推心致腹無一毫私意存乎其間其輔佐者亦宜盡心規畫知無不言言無不盡勿存意見勿挾私謀永矢一心始終不忒以期共濟時艱如此則上下有父子之親衆庶同骨肉之誼發一謀有以孚衆望作一事有以洽羣情如身使臂如臂使指措施自如使一方之人無不從命豈尚有土崩瓦解之慮耶吾觀古今來成大事立大業膺大祿足以振爍千古焜耀史册者孰不以義氣相終始乎堯舜之吁咈都俞尚矣伊尹致戒於咸有一德周公再三於百工布和漢高祖則有蕭曹之流光武則有馮鄧之輩先主於孔明則如魚得水大凡雄才大略之君莫不有患難之交心腹之寄推誠相與以底於有成若夫項羽之不能容一亞夫以致身敗名裂爲天下笑無非以私意介乎其間故也彼陳勝吴廣方其振臂一呼四方向應不可謂非一時義氣之所激然不旋蹤而覆滅者不用立六國後之計而私心熾民淮南子曰權勢者人主之車輿大臣者人主之駟馬體離車輿之安手失駟馬之心而能不危者古今未有也是故御馬不誠王良不足以取道君臣不和唐虞不足以爲治和氣致祥之說合大小而皆同統家國而一致誠千古不刊之訓也故作事不難於始而難於繼當其始也意氣方盛將謂精誠所至金石爲開義憤所激番黎亦化豈有食毛踐土之倫同具天良同懷忠義而肯同於秦越之漢不相關哉然而時非一時也人非一人也事非一事也容或時有變遷人有智愚事有難易將意氣同者有時歧矣勢位等者有時殊矣妻妾衣服宮室一切饗用或有優絀之分或有盛衰之異一自私意者視之不啻向之厚者今爲薄向之分者今爲私而猜忌生矣凡猜忌不生於始事而生於已事不發於危難之交而發於晏安之日及夫猜忌旣生始而怨繼而爭終且各分門户各携黨類一暌而莫可復合而回思始事之初義高霄漢頭可斷而志不可攺者今竟何如也噫晚矣今臺郡諸公之忠憤足以感動天下矣但古來之成敗昭昭在人耳目以衆和而成無不可以不和而敗鯫生千慮之愚竊以臺郡輻圓之廣人民之衆米穀之富礦產之饒近可以聨絡琉球遠可以借助歐西孟子所謂猶可以爲善國者想諸公奮勉必籌持久之計若有始無終倭奴得志臺民其有噍類乎 
[本館接奉電音]  
　　昨日午前京師飛電傳來上諭二道敬謹譯登○五月初五日奉上諭山東布政使湯聘珍著來京另候簡用欽此同日奉上諭昨據熙麟奏殿廷考試大臣閱卷是非倒置當經諭令翰林院掌院學士將戴錫之等七卷封固呈覽戴錫之一卷疏詩尚非失體詩多費解伍文琯詩中出韻未經簽出李瑞清曹葆勳二卷簽出之處均屬筆官之疵吴維炳寫作尚屬可觀而越幅黏貼殊屬違式除伍文琯業經攺授知縣外戴錫之著攺列三等三十九名並註銷庶吉士交吏部簽分省分以知縣卽用其餘原列等弊尚非倒置均著毋庸置議卓孝復寫作俱妥著攺列二等第一百名曹元弼一卷字蹟模糊原置二等殊屬失理著降列三等五十名其原列三等第四名至五十名俾次第推陞所有原閱戴錫之卷之吏部右侍郎廖壽恒原閱伍文琯卷之工部左侍郎汪鳴鸞原閱卓孝復卷之理藩院尚書啓秀原閱曹元弼卷之都察院左都御史徐郙均著交部查議欽此 
[臺電譯登]  
　　昨日臺灣來電云刻下倭國兵船及運兵船麕聚淡水口外岸上華軍皆摩厲以須預備攻擊若此則日内必有一塲惡戰矣然臺民情深敵愾早已萬衆一心倭人其奈之何哉 
[法艦守臺]  
　　厦門訪事人云臺灣一島議和後本地紳民食毛踐土者心如金石誓不歸日本管轄在臺官憲亦不願輕葉其民必得與倭人决一死戰以報國恩刻下仍添募雄兵劉淵亭軍門在臺南恒春鳳山一帶扼守尤格外佈置精嚴近日法國派大鐵甲兵輪船十五六號分紥南北各海口以禦日本兵船深恐臺灣一隅倭人未易於佔取而臺民亦難免兵戈之劫也 
[北通州近聞]  
　　四月二十四日祥許二倉帥由京署起節按臨通州行轅是日闔城文武紛紛出城在西門外天成庵預備茶座恭迓憲駕二十五日倉歸親到各衙署拜客二十七日英葛二坐糧廳憲傳集漕糧經紀一百家白糧經紀二十五家當堂印烙斛袋布陸續運發一俟到齊卽由經紀承辦頭役禀請倉憲坐糧廳憲騐收發縫○入春以來米麥缺少巿價騰貴近日尤價高倍徙白麥每石通制錢十八吊五百文紅麥每石通制錢十六吊八百文玉米每石通制錢十二吊二百文高梁每石通制錢十二吊小米每石通制錢十四吊八百文天米每石通制錢十四吊八百文青豆每石通制錢十五吊據糧商云麥秋尚須時日糧價仍當騰貴也○現在青黄不接之際糧價昻貴農民乞食無方鄉村居民率多採取樹葉刨挖草根充飢度日因之體腫肢浮面黄肌瘦殘喘餘生大有久病不療之狀兼以瘟疫流行旣病 
 
 

Page 2

 
 
且飢死亡交近如此奇災疉遇高年者僉謂近數十年來所未有也○近日北鄉出一種蝕苗蟲俗名拉拉蛄串地專食禾苗竟至尺寸之址聚有十數個之多捕不勝捕鄉民皆無計可施恐荒災未有艾也○程車門統帶皖軍駐紥張家灣董鎭戎統帶甘軍　紥河西務傳言陜西紅鬍子捻匪大有蠢動之意來電飛調甘皖兩軍帮同助剿營勇云有信於五月初旬甘軍皖軍各撥八營先行起程赴陜餘營聽調果如所言外亂甫定内患又興軍馬倥偬正未知何時休息也○李傅相奉命出使日本辦理和議議成後回津請假現在假期已满行見進京覆命也○寗河縣知縣謝大令希芬有署理東路廳捕盜同知之說前報謝玉凱司馬補授斯缺係傳聞之誤緣謝玉凱司馬現在丁憂也○閘橋旁長義軒茶社三面臨水地處中央茶客往來日常满座有駛船李姓者啜茗於此因堂倌鮑姓呼應不周大肆咆哮兩下揪扭勸解不開李姓隨取切菜刀向鮑當頭一砍鮮血迸流鮑不復與鬥奔至州署喊控琴堂矣○新城龍泉庵有一甜水井附近居民仰食於此前日水夫汲水提出一辮子赶卽打撈撈獲幼童年約十歲左右四肢浮脹已不識本來面目矣惟誰氏之子尚無承認者 
[三照會彚登]  
　　三兵費此次戰事中國並非首先開釁之人戰端已開之後中國亦並未侵佔日本土地論理似不當　令中國賠償兵費　上年十月間我政府因戰爭不息美使願出調停有允償兵費之說原爲息事安民起見本年正月二十三日又由日本電致美國駐紥北京公使聲明如所定數目公道本大臣自當應允載入和約欵内惟據日本聲稱此次戰事日本之意在於欲令朝鮮自主然中國於上年十月二十五日業經聲明願認朝鮮自主是縱使勒令中國賠償兵費亦只應算至中國聲明願認朝鮮自主之日而止過此不應多索且估定兵費數目亦應酌量中國財力能否勝任如中國財力實在短絀一時勒令立約畫押後來不能如數賠償日本必責中國以負約之罪兵端必因而復起現查日本所索兵費數目必非中國現在財力所能償現如將内地賦稅加增百姓必至相率爲亂蓋國家屈志求和百姓已引爲深恥如復横征暴斂貧民豈能相安如將洋關之稅加增而現在未届修約之期各國何能應允且一時縱可修約必待各國衆謀僉同方能開辦亦屬緩不濟急至商借洋債一節亦必以新關稅欵爲質查西歴本年三月初一日江海關稅務司報稱因借洋債以爲戰餉西歴一千八百九十五年新關應認還洋債關平銀三百九十三萬七千四百二十兩九十六年應認還六百二十八萬一千六百二十兩九十七年應認還五百一十四萬二千二百三十八兩九十八年應認還三百六十四萬四千五百一十六兩九十九年應認還三百五十二萬七千五百四十六兩二十年之内應由新關認還洋債七千八百零一萬七千一百零三兩此係西歴本年三月初一日新關應行認還洋債之數自本年三月以後中國所借尚不在此數之内中國從前借欵甚易利息亦輕自中日交兵以後洋商居奇中國借債聲名大爲减色洋債行息周年竟至七八釐半其六釐之債爲數不多且須折扣據殷實銀商云中日和局已定後中國如擬借洋債不折不扣周年之息非六釐半至七釐不可自西歴一千八百九十年至九十三年新關所收正稅及子口半稅並洋藥釐金拉算每年約得關平銀二千二百五十四萬八千一百五十兩中間六成應撥歸各省督撫作爲本省公用如將此欵挪移作爲賠償兵費之用則各省公費必須另籌欵項加賦添稅而百姓不願如借洋債以償日本周年行息六釐半連本帶息　二十年還清必須關平銀六百九十兆如此鉅欵豈中國所能賠償且和局已成之後中國必須辦理善後事宜在在需欵卽如　散兵勇皆成游手搶刦生事國家自必設法彈壓且内地百姓不以國家之屈志求和爲然亦必憤而思亂國家辦事必更棘手不但新添之稅難收且恐原有之稅旋失故必仿用西法訓練陸兵造船簡器重整海軍方可以自保其利權夫練兵造船二事非有鉅欵可指何從措手如中國一面須賠兵費一面須縲陸軍海軍何能有此財力至中國擬辦内地一切興利便民之事更無論矣故非請日本將擬索兵費之數大加删减不可且日本所索賠　旣　爲兵費似卽指此次用兵之費而言其迄今所費詳細數目未覩官中簿籍雖非外人所能周知然較之日本所索之欵恐不及其小半日本　報班班可考似可得其兵費大槪之數如稍有錯誤應請貴大臣代爲更正查兵端未開之先日本大藏省計存現洋三十兆元中間計用多少作　兵費外人雖未確知今姑將全數作爲兵費而論迨兵端旣開日本復借國債洋一百五十兆元作爲兵費西歴本年二月二十日日本首相伯爵伊藤於廣島和議不成之後回至東京在下議政院宣言曰照戰後現在情形而論不知和議何時能成從前所籌兵費恐因日後戰事不休必將告罄是以不得不請諸公預先籌及等語據此而言是第一次國債洋一百五十兆當時尚未用盡非至戰事不休一時無從告罄且日本字新報内　新籌之欵現在並無用處須待至西歴本年六七月間方需此欵首相伊藤乘議院未散之先令其預籌並非一時急用也等語西歴本年　月二十三日東京英字新報云第一次國債洋一百五十兆元中有五十兆元股票尚未銷售其八十兆元股票雖經售出而銀洋究未收齊等語此外尚有民間報効之欵如大藏省存欵所借國債等項統共合算日本與中國用兵所費迄今似必不能過一百五十兆元之數且日本此次用兵旣已得勝所得中國兵船軍械軍需折價爲數甚鉅自應從擬賠兵費中劃出扣除且限年賠費復行計息更屬過重不公亦難照辦本欵旣鉅　以子母相權中國財力有限曷克勝此尚望貴大臣詳細思之[  此稿未完]  
[金陵火警]  
　　金陵訪事人云水西門内安徽會館東轅門口某姓家於本月初一日午炊不愼延燒房屋幸隔壁武卡中人手衆多帮同救護及各水龍聞警馳至吸水灌救則火勢已漸誤祗焚去臨街平屋二間後進二間然衆鄰已受驚不淺左首衣莊及西轅門外當　更搬遷不遑矣 
[統領公旋]  
　　前紀有山東靖建營行抵瓜洲來揚雇船運載北上兹聞此軍現不往北昨於揚河内雇船若干艘帶至瓜洲據稱載此金陵聽候征調統領徐鎭軍景川在揚勾留一日會唔運憲江都轉曁五台山駐防高鎭軍面商要公後隨亦遄返行營云 
[刃斃緝凶]  
　　天津小稍直口係半村半郭之區爲城西往來孔道四月廿一晚出有路案一起死者不知姓名年約三十餘歲身穿藍布褲褂白襪青鞋上身外罩青布長袖棉馬褂一件似係兵勇裝束脖上以及肋下共受刀傷數處屍身棄置墻間路有血跡蓋係刃斃之後移屍在此者地方報案後縣署委員當往相騐塡錄屍格標誌掩埋候屬認領並飭拿兇手務獲究抵但茫茫宇宙止不知於何處購覓正兇　 
[廣匪搶土]  
　　江西省垣下游五十里有華元街焉爲旱程孔道鋪户數十家儼成巿集行旅多出其途酒飯生涯亦頻熱閙雖無佐貳駐劄而派有馬兵守汛防範維嚴上月初七日有挑洋烟土客多人投宿該處某飯鋪夜半突有匪徒數十人撞門而入亂抛火蛋硝包强搶烟土馬兵聞知勢孤不敢出捕猱升屋脊大呌捉賊合巿聲應如響該匪慌張僅搶四挑奔跑有一土客膽壯力大手扭一匪不放被匪燃火蛋燒其一脚忍痛不住始行釋手頃刻鋪户皆起數十人一路尾追該匪隨抛大土一件以緩之計檢回十八件并遺有匪鞋係廣東式或謂上月江私鎮門殺哨官什長某字後營廣勇犯事後逃回廣東道出此間强搶烟土作盤費情勢頗合尚非妄猜次日省垣聞之卽派兵差飛往吉贑等處追拿當不難悉入羅網也 
[揚郡天時]  
　　近來揚郡天時甚爲不正前數日則熱如炎夏　悶異常街頭力食者流袒裼裸裎尤覺汗流浹背迨廿六七日則又谷風習習居人非衣絮棉不可氣候反覆如此靡不詫爲罕覯所幸邇日天氣暢晴隴上黄雲可占豐稔惟據鄉農云本月廿四五日東南各鄉麥田内忽生一種花虫長不满寸首赤周身有五色花斑成陣飛落嚽麥有聲鄉人以竹竿驅之旋卽飛去見者皆不知名是可異已幸大麥已熟各農現已洒掃哂塲以備及時刈割免爲所傷云 
 
 

Page 3

 
 
[式宴嘉賓]  
　　甘肅布政司沈方伯晉祥乘坐官舫由北南下於本月廿六日駛抵維揚識棹旣定城内外文武各官均紛至碼頭呈越手版禀謁當蒙接見有差憲駕隨命輿登岸一一答拜運憲江都轉特於是晚在本署設筵邀請公讌以伸地主之誼陪座者爲丁蘭生觀察嘉　旨酒美盡東南直至鼓報譙樓始盡歡各散方伯回舟小泊一宵於天未黎明卽傳諭揚帆而去 
[工局鶯遷]  
　　揚屬運河堤工總局向在城内埂子街中兹聞督辦郭觀察以局中房廊容狹不敷辦公且時交夏令尤非所宜當覓得南河下西首有某宅屋宇軒敞因卽租賃筮吉於上月廿四日鶯遷觀察曁瀛眷先於是日卯時進宅一時印委各員均往道賀衣冠輿馬頗爲濟濟云 
[東粤官塲紀事]  
　　新任兩廣總督譚文帥涓吉四月二十日午時接篆届期前任李簽帥委廣州府周太守中恊黄副戎恭捧關防文卷往貢院行轅文帥朝服出迎望闕行三跪九叩禮謝恩接受視事屬下各官均往叩賀○前兩廣總督李筱帥俟經手公事交代一清卽須移節黄埔水陸師學堂擇有穩固輪船附之回里○南海縣李大令徵庸經上憲糾叅不久卽當交卸因何絓悮外人不得而知或曰大令考試文童第三塲首題爲我能爲君約與國戰必克今之所謂良臣三句意涉譏諷致觸上游之怒亦未可知也 
[布置江防]  
　　江西門户在湖口而武曲港梅家洲二砲臺尤扼要衝關繫殊非淺鮮當中倭開戰時德曉峯中丞遴委妥員前往湖口布置防務爲有備無患之計四月二十日中丞復擬親臨湖口查勘砲臺防營是否布置合宜聞中丞查勘後當順道親詣金陵拜會張香濤制軍面商要公 
[好雨知時]  
　　杭州自立夏節後天氣驟暖人皆香汗淋漓養蠶之家咸謂可卜八九分收成無不歡忻雀躍惟連日晴霽農人望雨甚殷現在蠶巿將闌天忽漸冷自四月廿六日雨師稅駕疉沛甘霖鄉民如願而償羣頌天心仁愛云 
[河水暴漲]  
　　杭州河水向甚清漣近來嚴州以上忽發大水順流而下以致城中各河道陡漲四五尺許其色變而爲黄　城長壽橋某姓家孩童年方十歲某日爬上橋欄遊玩忽然失足墜入河中此處人迹甚稍幸有糞舟停在橋邊挑糞傭見之急將篙抛去孩童得以緣之而起 
[携李看雲]  
　　嘉興縣劉邑尊因公赴省已於月朔回署○嘉善塘有男屍一具聞係販牛人日前販牛數頭來此途遇歹人遂被截劫蓋因相拒不敵入河淹斃也不知確否○王店鎭各絲行定於初七日開巿東栅口於初八日開秤其餘各鎭亦在此數日間耳各處厘局當卽多派巡船以資巡緝 
[武弁月課]  
　　定例武弁之在省候補者自都叅遊以及千把總每月由大憲考試一次以定優劣從前均用弓矢今則攺用洋槍凡命中者皆有奬賞蓋於甄别中寓鼓舞人才之意也四月二十五日金陵各武弁悉至小營教塲考試閱視者爲三營營主鎭日槍聲隆隆至下午四點鐘時始試畢 
[小麥生蟲]  
　　鄂省自四月望後晴多雨少麥壠禾田待雨尤殷黄岡陽邏一帶小麥忽生硬壳黑蟲數日之間穗葉均被食盡幸大江南北歉者自歉豐者自豐三農當不虞枵腹也 
[琴堂讌客]  
　　本縣黄愛棠大令設筵於本署花廳昨日午刻飭丁持柬邀請提右營廖楚材叅戎滬軍營統領蕭雲卿軍門振武軍統領王雲笙軍門滬防左營管帶徐叅戎滬防右營管帶劉叅戎砲隊營管帶劉大令先後命駕蒞止黄大令恭迎宴飲水陸紛陳觥籌交錯冠裳畢集極盛一時直至日落崦嵫始各興盡而散 
[幸未成災]  
　　本城道前街某成衣鋪前夜晚炊火勢太猛烟囱内火星四射濃烟密布烈𦦨騰空家人大聲呼救幸時在初更衆隣聞呼畢集竭力施救卽行撲滅尚稱幸事然已受驚不淺矣 
[循例减刑]  
　　時交夏令天氣炎熱向例有熱審减刑之條本縣黄大令循照成便定於本月初七日起至七月初一日爲止行杖均减八折以示體恤 
[縣案一則]  
　　趙費氏杜周氏李阿春等家去年十月被拐匪張阿三串同趙費氏之子阿榮拐賣男女孩四口由粤婦何王氏　羅氏經手賣去前經英公堂將原被人証一併移縣黄大令研鞫再三供明住何羅氏先後賣於美界青雲里麻子某氏婦一賣於永平横街何氏處一賣於粤人張心寳處大令得供飭差帶回何羅氏恊同英公廨差役前往拘提張心寳等到案訊斷等情已詳前報原差奉飭後持硃單移文　英公堂派差恊提帶回何羅氏指交張心寳何氏麻子某氏並拐失之孩晚東林四入帶縣禀明黄大令奉飭暫爲看管候帶同張　三等傳　各原告再行一併復訊 
[英界公堂瑣案]  
　　包探沈金隆禀稱保元洋行主雪而佛投捕房報稱華人王益卿冐宏泰報關行之名至關報破布三百包銀尚未付而宏泰則又戤保元洋行牌號恐其有碍聲名請拘解訊究雪而佛又稱王如此行爲於行中聲名大有關係請重辦以儆效尤王供稱　後不敢再犯矣如今自願罰鍰宋通剌據情商諸傑繙譯謂本應管押一年姑念生意中人略從寛宥判令管押九月○二百四十三號華捕解牝賊袁阿翠至案禀稱此女屢次行竊曾送請老爺辦過五次今又竊取凌仲記家磁盆一具適經小的拘獲請卽究懲凌遣人投案領贓阿翠供稱小婦人原籍嘉定實因烟癮甚大度日彌艱不得已而作賊可否求恩送入棲流公所戒烟通剌令遞解回籍○包探倪順泉解行竊布衣三件之朱金茂到案禀稱此人曾經竊物今又犯此適爲小的所見解請究懲朱供稱小的行竊情眞惟失主何人已記憶不清矣通剌判令笞責一百板○包探范進才解吴金林到案禀稱吴至沈長生船上强取櫓一枝經小的拘獲請究逃投案申訴前情吴供稱沈曾欠小的洋銀五圓向索不還故取其櫓沈稱小的所欠洋銀情願於日内措還通剌令沈長生具限措繳洋銀櫓先行給領○蔡戴氏行經劉阿寳家門外被劉悮傷頭額經巡街捕拘入捕房昨晨解案通剌見氏所傷甚微判令劉出洋銀一圓給氏爲養傷費○昨日偷雞賊楊勝榮捱入洋人惠得而家竊取雞數頭經包探顧阿六緝獲送究惠得而投案申訴前情楊供稱小的係本地人因雞在門外是以貪小竊取通剌判令管押三月○水包探唐寳榮解丁阿狗姜永泉到案禀稱伊等俱客棧中接客夥昨日冐險上船爭攬搭客有違工部局章程是以拘解請訊通剌判令各罰洋銀五圓○水包探唐寳榮解浦灘傾倒煤灰之朱阿寳朱阿福請究通剌判令各罰洋銀一圓○方成探王友登誘騙衣服質錢使用通剌向之研訊主訴稱小的家有衣服甚多意欲售去王多方誘騙持出質錢是以報捕送究王供稱此衣由小的向方母處取出適有急用質洋銀三十二圓通剌判令管押一月○包探倪順泉解流氓陳阿三到案禀稱此人爲某處賭臺上望風故解請究辦陳供稱事爲仇人誣陷餘供一味支吾通剌判令遞解回籍　　　川 
[法捕房瑣紀]  
　　前晚節届端陽遊人如蟻法捕房捕頭深恐滋事特派郁孫朱三包探在小東門及新街蘭芳里一帶分投彈壓至新街某花烟館見一無賴與烟妓調笑以致口角該包探喝阻不理拘入捕房又蘭芳里某花烟館門首包車夫某甲與烟妓調笑爲西門局勇所見將肩相碰互相口角爭毆該包探一并拘入捕房以上三人捕頭命禁押一宵翌晨卽予釋放○新街二號弄内居人某乙家前晚九點鐘時爲偷兒掩入竊去棉被一條衫袴一副質錢四百文逾時復往圖竊爲包車夫追出行至新街口適與過路之某丙相撞以致跌碎眼鏡責令賠償其時偷 
 
 

Page 4

 
 
兒已爲巡街捕拘獲一并送入捕房捕頭命搜身畔當票尚在飭押吊贓解送公堂眼鏡責令車夫照賠釋放○金利源碼頭某號巡丁拘獲竊米一袋之偷兒一名送入捕房捕頭命押候堂期解訊 
[美捕房紀事]  
　美界百老匯路西華德路相近某籐椅店屋内所懸磁照三連燈一盞前晚七下餘鐘懸繩中斷轟然墜地火光四射勢幾成乎燎原幸其時尚早左右隣人咸集帮同撲滅然已籐椅籐牀等焦灼無數矣事後經四百零五號走街華捕將店主某甲拘送捕房捕頭訊問緣何疎忽險成鉅禍甲堅稱後日不敢稍疎此次實因無意捕頭謂下次有犯定于重罰甲唯唯而退○美界漢壁禮路第二百號門牌萬生祥京貨店自去歲杪被竊洋銀貨物等卽報知捕房已紀前報爲日已久尚未破獲前晚經包探竇如海查知係鄰居某荳腐店串竊當將該店主林海運夥陳阿發張桃桃等共六人一併拿送捕房捕頭訊悉同夥者共有十人所竊之物耗費一空捕頭命將林等六人拿獲其餘四人再行併送英公廨究辦○本邑人某甲昔在崑山路某西人處爲傭刻已辭歇惟辛工未曾給楚甲日往索取西人迄無以應前晚又去索取西人不採甲忿解下腰帶就内懸樑意欲自盡西人瞥見急卽救下喚某號走街捕將甲送至捕房捕頭命押候核奪 
[賑務要函]  
　　嚴佑之先生致楊子萱善長曁則敬函云十六日安抵津沽晤杏翁與士翁得悉永平一帶已有官紳分投往辦褚敦翁往查廬台沿海新災初三四五大雨傾盆三日不出海嘯軍械營兵漂没無數居民廬舍淹斃甚多此天數也非人所能料頃敦翁查回擬帶三萬金與高養兄同辦惟奉省錦州未有人去弟思錦廣一帶大兵之後繼以大荒困苦情形可想而知前此兵民未能和洽人心渙散藩籬不固亟宜撫恤以收已散之人心保奉省卽以衛京師不可分畛域與季士翁盛杏翁約先由籌賑局及備賑項下挪用二十萬金陸續籌欵接濟此去非籌百數十萬金不能拯救况倭人在遼東放賑我中國更當從重體恤俾災黎咸感聖恩之浩蕩二公深以爲然次日謁𧃍帥亦如是云云制軍允爲提唱奉直並籌擬各省發信勸募杏翁幕友錢少雲兄已切託來往公事災况電信長與滬上消息相通吾兄擇要登報天下之大誰無忠君愛國之心豈有不激發天良踴躍輸將者義舉之事祗要專心致志一片眞誠彼蒼未有不默佑者務乞諸善長大人大發慈心直視爲身心性命之學此則鄙人所禱祀而求者也十九日坐火車至榆關隨帶九萬金陸續解濟俟到錦後再爲電申怱泐敬請台安愚弟嚴作霖頓首四月十八日上海北巿絲業會館恊振公所施則敬子英甫鈔登 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省試事彚登]  
　　安慶訪事人云李筱崖宗師於四月二十一日卯刻發太湖縣文童案照額取進四十二名○宿松縣文童正塲首題王立子沼上顧鴻次題而知之者次也詩題賦得四月秀葽得葽字○二十二日卯刻發宿松縣文童案計取三十七名○是日考濳山文童正塲首題莫能破焉詩云鳶飛次題其次致曲詩題賦得麥天晨氣潤得潤字○牌示四月十八日考太湖文童内有西章三西思染中西優七中東秋九等卷文理尚堪造就均著給予佾生以示鼓勵仰該學查明遵照註册○又諭各學文生應輪歲貢廪生等知悉仰卽備具卷册　呈　調官轉申於四月二十五日卯刻進院考試 
[石試事]  
　　金陵訪事人云四月二十四日爲上元江寍兩縣舉行縣試之期與試者每縣約二百餘人黎明咸整　衣冠赴上下江考　領卷而入是日上元縣已冠首題則安之至相夫子未冠是誰之過與通塲次題不願乎其外詩題賦得會見麥青霍得青字　江寍縣已冠　題久而敬之子曰臧文仲居蔡未冠則以學文子夏曰通塲次題而易之以羊也詩題賦得鍾山龍蟠走勢來得來字 
[巡局紀事]  
　　南巿某飯店主趙丫頭投總巡局控告成衣匠高小林桂福兩人前來吃飯欠缺飯資遂致口角滋擾似此强賒硬欠非請提究難以安業夏芝蓀明府以事于生業然一面之詞碍難憑信非提訊問不明批候提案核訊 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
