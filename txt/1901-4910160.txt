# 1901 - 205 - 4910160

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[保民食以防隱患論]  
　　自丁酉年江浙告饑米價飛漲貧民艱於謀食皆有朝不保暮之憂其間桀驁不馴者乘機而起遂有沿途搶米之端人心皇皇幾致激成大變大憲統籌全局始知前此奸商販米出洋之害嚴密防維一面諭令各州縣開倉平糶不足更派員購自外洋以益之天佑吾民閱三四月秋稼豐穰人心漸定蓋江浙與皖省同稱産米之區平時閩粤人民皆仰給於此一旦頓失所恃更將何以爲挹注之資其得藉義倉社穀以延殘喘也亦險矣哉自是以來民間旣鮮蓋藏倉厫亦多缺乏苟有深謀遠慮之君子懲前毖後自當預籌足食之道不再悔及噬臍乃吾觀近數年中收成縱號有秋米價仍不稍减而前之借發倉穀原議按年買補者非惟不能買足或且並未議及焉是豈以他省災歉頻仍需粟過多未暇爲自全之計與非也間嘗悉心推究之而知其病源仍在奸商販運出洋蓋外洋遇有飢饉之年每不惜重價廣爲羅致此輩涎其獲利之厚又自恃神通廣大毅然爲之無人禁阻而不知内地千百萬身家性命已因此而岌岌可危嗚呼其肉尚足食乎執筆人嘗箸爲論說痛陳以上積弊大聲疾呼冀動當軸之聽於是蘇之鎭江關皖之蕪湖關嚴申禁令繼念粤省待哺孔殷又以大局攸關始允粤商之請准其購運議定俟貨到須將關單騐明繳回期以四旬以杜取巧向使此法能持之以久幷令各海關一律照辦有何民食之不可保全無如南省各城市大都以米爲生意之大宗旣望利之源源而來安能使貨之不源源而去他處吾不及知卽以滬上論聞去冬十二月中出口之米多至三十萬數千石若以此月例之彼月由此關推之他關積而久之吾不知其數百萬石數千萬石矣不遏其源無怪米賈壟斷居奇其價有增無减也近日霪雨兼旬河水驟漲揚州鎭江江寗等處皆成澤國滬上米價竟至一日中每石驟增洋銀四五角目下約需洋銀五元六七角設竟歲收歉薄向所恃以接濟他省者至此將無以自全恐欲如丁酉年之賴倉穀以資補救亦不可得將如之何况目今除秦晉順直沈災未澹外江西廣西水災甚大江西已由撫憲李勉林中丞籌欵平糶廣西則由撫憲黄植庭中丞函請廣東各善堂紳董籌欵恊濟大約得米二十萬石方可暫濟目前將來爲日方長需米之多不待智者而决不知有何良策俾免失所之虞此外若湖北之興國州通山崇陽通城武寗黄梅孝感等縣湖南之瀏陽衡州益陽安徽之徽州府及涇縣靑陽蕪湖繁昌等縣浙江之杭州府嚴州府衢州府紹興府皆以先後發蛟洪水驟至田廬人畜相繼漂流其幸而存者衣食蕩然待振孔迫且聞閩省延平府屬及漳州府治之浦南鎭龍巖州境之白沙鄉亦有水患雖災不甚廣撫緩尚易爲功然合而計之嗟彼嗷鴻已不可以僂指數不早爲之所恐飢民皆流爲宼盜或與各種會匪勾結爲患天下事尚堪設想乎竊以爲東南夙稱完善之地縱今日淫霖迭告尚未知異日能否免災而欲爲亡羊補牢之計萬不可再任奸儈施其狡謀禁之防之是在關心民瘼之賢父母 
[本館接奉電音]  
　　昨日午前十下鐘時西安行在飛電傳來上諭一道敬謹譯登○六月初八日行在内閣抄奉上諭劉坤一奏遵保文武各員以備錄用各摺片江蘇特用道杜兪試用道沈邦憲候補道汪嘉棠毛慶藩記名提督吳恒山金德恒記名總兵譚用賓前陜西延榆綏鎭總兵蔣雲龍補用副將王世雄均著交軍機處存記欽此 
[英計軍需]  
　　英京倫敦來電云英國戸部大臣克必治氏在下議院宣言於衆曰我英派往中國軍士已費至四百三十五萬金磅然但就陸軍計之水師尚不在其内也 
[被毁索償]  
　　英京倫敦來電云傳聞華人向美國政府索償美金五十萬圓蓋以西歴一千八百八十六年美國布特及蒙達那二城民人作亂時寓居彼處之華人財産多被毁損故也 
[俄人圖島]  
　　英京倫敦來電云傳聞俄人有垂涎腓南都浦島之意按此島在非洲西海之濱長四十四英里寛二十英里西歴一千七百七十八年曾由西班牙人收入版圖至一千八百二十七年英人在島中開闢租界並賃取港口屯泊水師迨一千八百四十四年西班牙人仍復收回至月前俄人已蓄有此意矣 
[改償爲借]  
　　英京倫敦來電云上月某日英員祈蘭般氏在下議院宣言於衆曰各國議和全權大臣已允中朝將償欵攺爲借欵年輸利息四釐兹已印成借劵分交各國使臣至於前此所議以賦稅抵還一節刻亦已大致楚楚不至頭緒茫然矣 
[銓選有期]  
　　京師訪事友人云自去年聯軍入京後吏部銓衡之典久付闕如兹者和議告成凡有志功名者皆情殷効用本年五月杪順天府接到吏部移文卽轉飭大興宛平兩縣會銜出示俾各省候選人員之在京者於六月初一日起遵例赴部投供大約開選之期當不甚遠矣 
[還我薇垣]  
　　保定來函云聯軍退去藩署已空由轅門以至宅門欄檻窓櫺摧毁特甚惟大堂前恒裕三庫幸尚完全回溯聯軍初到時銀庫存銀若干錢庫亦有錢十餘萬串今者庫銀已搬運一空錢則尚存三四萬串日内藩司高仲瀛方伯方諭令庫大使帶同庫中書役逐日點騐以便造報上游 
[德人運柩]  
　　保定來函云本月初四日有一德弁帶同兵士二名舌人一名拜會直隷淸苑縣吳大令談次告以此次來謁並無他事惟請准將敝國殁於拳亂之人靈柩運回本國大令頷之德弁乃握手言别 
[意兵不法]  
　　京師訪事友人云日前東單牌樓意國妓館中有一奥國武員留宿不知緣何觸意兵之怒致被揮拳毆斃事後奥員將各妓館一律標封一面緝凶懲辦 
[華官受紿]  
　　京師訪事友人云日前步軍統領衙門忽接德國某員照會請將所押甲乙二要犯立時開釋未及細察遽允所求事後始知德員並無此項公文明係匪人揑冐急命番役嚴緝而已蹤跡杳然惟有自悔孟浪而已 
[議和全權大臣商辦京城教案奏稿]  
　　奏爲謹陳商辦京城各教堂教民賠恤並議立碑碣情形請旨飭 
 
 

Page 2

 
 
部迅撥的欵以應急需恭摺仰祈 
　　聖鑒事竊臣等前准法國使臣畢盛照稱此次拳匪倡亂京内教會教堂養病院育嬰堂以及學堂墳地均被焚燬請派大員會同駐京主教議定賠欵辦法早爲淸理等因臣等以法使旣有此意各國亦應一體辦理幷與議傳教善後章程以弭釁端當經照會英德俄美義比各使旋准照覆各派主教等商辦又和約大綱第四欵内開中國國家須在各國人民墳塋曾遭汚瀆發掘之處建立碑碣以表滌垢雪侮之意亦應迅速照辦擬派前内閣侍讀學士張翼直隷布政使周馥專司其事電請軍機處代奏於光緒二十七年二月二十四日欽奉電旨法使照稱議賠欵立碑碣等事卽派張翼周馥妥爲辦理惟善後傳教章程最關緊要必須詳細妥議秉公持平務使民教不致相仇方能彼此有益幷著督飭張翼周馥悉心酌覈詳定章程欽此卽經札行遵辦嗣張翼因公赴津不及兼顧復派雲南糧儲道總理衙門章京李毓森會同辦理兹據周馥等詳稱兩月以來督同印委各員詳細考覈與各國教士往復商議舌敝唇焦至今始克就緒計京城應賠法國天主教堂銀一百五十萬兩美國耶穌各教會教堂銀八十五萬九千零九十九兩英國耶穌倫敦會教堂銀十二萬二千三百七十九兩另有英國安立甘會教堂應賠洋銀六萬元情願不索賠償俄國教堂賠欵議以房屋地基抵換另具合同英美各教士已允自行開單報明伊本國使臣歸入大賠欵内彚算惟法國主教樊國樑等方昔年將蠶池口教堂移建曾蒙皇太后皇上賜帑賜匾並賞伊三品頂戴至今感戴不忘安敢格外要索但西什庫教堂北面住屋全被地雷轟毁各大教堂片瓦無存教士棲身無所力求先給賠欵以便建造擬允付銀五十萬兩以外尚有應賠銀一百萬兩連英美各教堂倂計仍要賠銀一百九十八萬一千四百七十八兩均經商允歸入大賠欵之内訂立合同又准日國領銜大臣葛絡幹照稱諸國全權使臣核定京師一帶汚瀆各墳塋每處付銀一萬兩此項不在賠欵之内應交各使兌收周馥等分往踏看計阜成門外法國遠所塋地五處安定門外俄國塋地一處西直門外英國塋地一處閱法國塋地各碑有順治康熙年間湯若望南懷仁輩供職欽天監有功恩禮優渥予謚賜祭以後効力外臣賜葬銀者甚多今横遭此亂莫不仆碑破塚塋地七處每處給建碑銀一萬兩共七萬兩碑石由彼等自辦祇請諭旨矜惜幷禁止後來横暴似應准如所請墳墓歸彼自修其欵請歸和議賠欵之内與建碑無涉至京内遭難教民應加撫恤幾難數計細加查訪實在焚燬傷害損失各若于與教士送到單册核籌剔减總計法國天主教美國公理會美以美會長老會英國倫教會俄國東天主教會各教民應給撫恤銀一百四十三萬兩各教士力求兩月之内請欵散給俾教民及早安業所佔官宅民房逐漸騰讓以上三端共應請撥現銀二百萬兩皆係急需碍難久待懇卽具奏請旨飭請如數迅速指撥匯解來京以免遲悞等因此摺未畢明日續登 
[議結直隸宣化府屬天生教案合同]  
　　立合同某等今因直隷宣化府屬之宣化縣延慶州懷安縣赤城縣龍門縣懷來縣蔚州西寗縣等八州縣於光緒二十六年拳匪作亂所有被燬天主教堂及教民房屋業産人命前經本道府教士委員等公同議定賠償撫卹一切在内宣郡統共認賠宣錢平寳銀一百四十四萬兩分期交兌各情於本年三月十四日先立草約聲明半月後另換詳細合同在案兹應遵照另立合同並訂妥善章程以保民教永遠相安之處各無異言爲此繕立合同章程四分一存道署一存府署一存京教堂一存宣教堂各報爲據計開善後章程八條一各處教堂載在條約應由各地方官認眞保護不准稍有疎忽平民教民同係中華赤子地方官自應不分民教一視同仁一體約束凡有詞訟責成地方官秉公判結不准稍有偏袒儻有恃强藐視官長等情無論平民教民俱從重懲辦總期不致再啓釁端保全睦誼一宣郡認賠銀欵本年四月底交銀二萬兩五月底交銀二十六萬兩八月底交銀二十九萬兩十一月底交銀二十九萬兩二十八年三月底交銀二十九萬兩六月底交銀二十九萬兩以上統共一百四十四萬兩至期交兌决不遲悞一賠償撫卹各欵其中教民瓦房每間作銀五十兩土房每間作銀二十五兩被殺教民大口每名卹銀八十兩小口每名四十兩失物照瓦土房每間銀數加倍計算均在正欵之内理合聲明一以上銀欵如至交兌之期現銀不足亦可通融交錢每兩以九八宣錢三千六百文合數無論銀價漲落概不增减以歸劃　一各屬拳匪業經中國官軍及各國聯軍痛加剿洗並經地方官隨時查拿就地正法所有賠償教堂撫卹教民諸大端亦經本道府及委員會同教士詳悉議明結案此後教民自不准再指拳匪控告舊案株累良民前此教民强搶訛案平民各案凡在三月十五日以前亦一概從寛不究此後倘有前項情事卽以亂民論不稍寛宥一宣郡賠償撫卹等欵爲數甚鉅萬不能不按戸攤捐儻有托詞抗違之戸口由地方官拘案追繳此爲籌欵重務力求裨益起見任憑中國地方官設法辦理教堂並不干預一前經本道撫卹被難教民兩次共銀八千兩穀一萬石前與教士言定於此次正欵内劃除歸欵今於正欵之内並免扣抵以示優待教民至意一現在立訂合同並訂妥善章程永遠遵守前立草約應卽作爲廢紙無庸查取銷燬合再聲明 
[阜平匪亂]  
　　保定來函云直隷阜平縣自法兵退後突來匪痞恣行焚劫某日掠取村民糧米裝載數十大車呼嘯而去縣令深恐後再肆掠刻已禀請鎭憲擬卽懾以兵威矣 
[閩疫未已]  
　　福州訪事人云今歲自三月以來時疫日盛一日城廂内外大街小巷幾於無地無之甚至旬日之間有一家而連斃數命者以故紳富家紛紛遷避於古山鼓嶺以及各鄉僻雖不少因而獲免者然疫氣隨之而往四處蔓延致古山某寺衆僧及鼓嶺居民慘遭斃命者亦復不一其人南臺人民素喜佞神邀福至此遂擇吉上月二十四日迄二十六日恭舁張聖君偶像遍游街市以驅疫鬼所過之處結綵懸燈達旦通宵喧闐不息甚無謂也 
[湻安災狀]  
　　客有自浙江嚴州府屬湻安縣赴杭者告本館訪事友人云本年五月梅雨兼旬天瓢怒翻浙東金衢嚴各屬大半被災而嚴之湻安爲尤甚湻安西鄰徽歙新安江自界口入境曲折緜亘歴百六十餘里東至芹坑入建德界瀕江市鎭六七大者纔數十百家民不喜樓居而無家不樓將以備水患慮至遠也地勢甚高平時離江面二三丈不等每遇大汛時或平隄拍岸至淹及街衢然數歲中不常見本年端午節後雨勢太猛山洪暴漲加以皖境屯溪一帶猝然發蛟濁浪排空建瓴而下邑首當其衝至初九夜室中可没髁居民相率登樓及旦而樓上之水且没脛及腹不轉瞬將滅頂矣維時雨聲濤聲呼救聲湁潗鼎沸慘不忍聞湻安縣主夏蕉飲大令立飭丁役雇船援救往返數四不憚其勞幸際亭午未傷一人乃開各廟及校士館以庇災黎按口行糜水退始止其居下塘者十室無一完墻傾壁摧不成間架甚且整架逐波而去片瓦寸椽靡有遺者筐篋儋石之儲更無論矣轄境各鎭與縣治同旁及沿江三五里内大小村落與各鎭同不意一波未平一波又起十四五兩日傾盆之勢不减於前諦視漲痕僅差六七尺耳農田一淹再淹禾則旣爛且槁豆則莢而未實偃泥沙中不復能活矣高區可攺種雜糧至低田積水則與諸穀皆不宜若石壓沙淤倉猝未易挑墾哀鴻阻飢兼乏棲止目擊情狀殆難爲懷淳邑素稱瘠區諺云富不滿一萬貧不至討飯騐之良然今　沈災無富無貧同罹斯厄公欵無銖黍之積官振有施濟之病不米而炊巧婦所難頃聞大令已偕本學兩廣文函致上海各善士求振想滬上諸善士浙人居多仁問義聲綿帀區宇維桑之誼當必有不忍膜視者 
[五誌襄江水患]  
　　蕪湖訪事人云本月初三日之晚風雨交作江水奔騰麻埠圩頃刻水溢和州黄家圩亦有洪流灌入移時和州姚石泉直刺曁無爲州某刺史命駕戾止飭人搶護圩民以兩州牧遲遲吾行心滋不悅堅請巡視圩堤帶水拖泥殊形狼狽赭山及接嶧磯各圩地勢 
 
 

Page 3

 
 
卑下時亦驚波駭浪捲地而來幸楚軍勇丁堵禦有方屹然未勸惟太平府屬某處官圩被水衝塌四十餘里江天浩渺一覽無邊廬墓農田皆浸淫於洪濤漭瀁中四野哭聲慘不忍聽殊足爲彼都人士憫也至初五日天稍開霽初六七日日光普照而江潮依舊滾滾滔滔徽寍池太廣兵備道吳季卿觀察以水已浸入署中不能辦理公務暫假中江書院爲行轅水師遊擊劉遊戎亦移至湖南會館暫駐以故彼處市廛近日頗形熱閙也 
[好行其德]  
　　南昌訪事人云江西危子垣善士見災民鷄棲城上者以數千計露宿風餐情殊可憫因每口給錢二百文另捐銀一百兩購辦餅餌之類携往各鄉散給省垣輔善公所則購辦麫餅數十萬枚自來火數千會運往水災較重之各鄉散給刼餘黎庶無不歡　異常旋又得丁瑾臣部郎捐備憗餅十餘萬枚往振吳城一帶是皆好行其德者故類記之 
[畏疫停試]  
　　福州訪事人云福州府試本定五月二十四日舉行後因省中時疫叢興遂攺遲至六月初二日無如屆期疫氣仍有加無已外縣童生之應考者咸視爲畏途以故提籃負笈而來者甚屬寥寥無幾也 
[上海官塲紀事]  
　　昨日午前新委本邑南市馬路工程局總辦翁子文太守命駕蒞局拜會新委巡捕營管帶葉孟紀司馬司馬迎入廳事中茗談良久而别○昨日本邑城廂内外保甲總巡朱森庭明府因有要公命駕至上海縣署拜會縣主汪瑤庭大令大令延入花廳晤談良久而别 
[臬憲恤囚]  
　　前日上海縣署接奉江蘇臬司朱竹石廉訪札開刻屆季夏炎威逼人所有待質自新兩所押犯或因人証未齊暫押待質者或因欠欵未淸限令措繳者此等覊押祗可暫不可久今旣天熱飭即淸查核明如可取保料理者飭妥實人保釋以淸押所而保民命等因縣主汪瑤庭大令隨於昨日諭令各房書吏檢查在押各犯卷宗呈送入署查核施行 
[監司課士]  
　　蘇松太兵備道兼江海關監督袁海觀觀察定期本月十八日考試敬業書院肄業生童諭令于黎明時聽候點名給卷限戌刻繳齊 
[委辦膏捐]  
　　上海縣汪瑤庭大令自奉江蘇巡撫聶仲芳中丞諭令籌辦烟膏捐除本城已委各巡防局員分叚辦理外各鄉鎭尚未舉行昨日派差至浦東三林塘鎭令彼處巡防局員某二尹遵照辦理猶恐鎭上各烟膏店抗不遵依傳諭地保如有藉故抗違者准卽解案訊究 
[病犯發堂]  
　　流氓卜小毛糾黨至滬南六福生船上攫取所裝之米被捕拘押旋又緝混名野蜘蛛之唐松林屢經上海縣主汪瑶庭大令研訊唐堅不承認因飭分别收押兹者唐在押所患病看役據情禀報大令隨於昨日飭提至案騐侍患病屬實著卽發交某善堂妥爲醫治毋任疾苦呻吟 
[醋海興波]  
　　有吳某者携其梅鶴僑居本邑南市賴義馬頭而與所私傭婦某氏另營外舍其妻某氏妬之突於昨日亭午時糾合娘子軍前往大興醋海之波吳大怒詈其無恥掣利刃將氏兩頰肉割去血液林漓不堪逼視自知釀禍乘機携傭婦逸去一時鄰人畢集咸抱不平檢取凶刀報請二十三七鋪巡防局員提究 
[法界火警餘譚]  
　　前晚三更時法界公館馬路興昌里口三元錫箔店不戒於火延燒左右鄰泰山堂藥店徐源泰絲線店迨救熄後捕頭派包探將徐源泰夥王雲亭拘入捕房解經讞員杜枝園大令研訊飭交人保出候提店主復核昨日徐源泰主徐錦元投案訴稱起火之三元錫箔店係黄吉卿所開黄於肇禍後匿跡城内旋經捕頭查得三元錫箔店曾倩某洋行保火險銀一千二百兩情有可疑因令包探將黄吉卿拘獲暫押捕房聽候堂期解訊旣而法總領事署代理繙譯官聶君偕大令詣起火處察看見儲有火油六箱幷將木花在火油中浸透　係有心縱火隨將王開釋黄則務須照例重懲 
[二訊包探釀事案]  
　　包探徐榮珊與英租界後馬路寳和錢莊出店人陳栢林口角釀事控經讞員張柄樞司馬會訊已紀本月十五日報章昨日午前十點鐘時司馬復會同梅副領事升堂研訊原被各延律師到堂陳柏林供小的在寳和莊執役前禮拜二午後莊上執事人囑送洋銀五十元並銀票二紙至新廣泰道經天津路天成昌烟館門首見有多人圍繞其間因之向前凝視徐探舉手阻之致將小的所携洋銀擊落於地復以足踢之使散小的赶卽收拾徐探意猶未槏扭住小的髮辮勢甚洶洶同事王阿榮見而不平將徐探扭住時小的不知徐係何人向之詰問知是包探隨令王阿榮釋手王欲回告執事先生旣而聞小的呼救聲遂回扭徐探同赴捕房行至泰記弄口小的因手内尚有銀票須回莊交明因邀徐探同往時有華捕隨之入内將小的及羅炳其拘至泰記弄口交與印捕沿途任意毆擊迨至捕房見張梅祥等三人立在寫字房知亦被拘厥後見印捕將王阿景拘入由華捕向身畔大加搜索問明名姓收入押所被乞丐將小的等推至小房内後有小犯來喚小的出去小的不允致被老犯拖至鐵攔杆畔包探將小的恣意痛毆二犯助之小的痛極呼救探始釋手供至此德國醫生福先生上前聲訴前　拜二晚陳柏林來言脇痛囑爲醫治當經細察見其傷在肺實係拳棒擊傷脇骨所致供畢而退王阿榮供是日小的路經彼處見彼等正在酣鬥因卽上前將徐扭住後已釋手欲報知寳和莊聞陳又呼救命因復回扭徐探以致同被拘至捕房收押後見陳由犯人拖出兇毆彼遂喊救羅炳其供是日小的在莊内見有多人同包探至坐簷下椅上陳因手持銀票須入内交兌囑小的將包探看住小的卽立在包探身後手執其辮並無捆吊情事後由巡捕將小的及陳栢林等拘去關入牢中餘供與陳相同張梅祥供是日因事出外見伊等被拘向前詢問遂被牽連夏阿仁供小的因聞喧擾聲出弄視之見包探拘住陳王兩人上前詢問伊等聲稱失去洋銀小的遂不復問不意亦被拘去交與印捕一路拳擊直至捕房始已至七點鐘存洋銀六十元始得釋出後陳柏林在牢中被毆小的未知其事厚大莊王光仁卽王錫五供是日有人來知照稱跑街夥已被拘入捕房小的卽出後戸視之見夥果被探拘住因告以此人係本莊之夥實非寳和莊所用包探不由分說一倂拘去後存洋銀六十元與夥同時釋出見證葉杏林供小的前在天津操吕宋票業現住棋盤街必得成票店是日路經彼處聞巡捕吹呌聲上前細看見捕在莊上拘人以出或言是寳和出店人旋又見拘出數人内有一年輕者時包探鞋子已失沿途啼哭幷將年輕人掌頰一卜又一見證人顧棣山供在萬順洋行司帳是日在天成昌吸烟見車夫上樓言語包探卽下去冋車夫爭閙責令賠償小的在洋臺上見陳栢林在旁包探聲言自家之事不許人觀將陳掌頰一下二人遂互相扭住老巡捕房坐守寫字房之十號及四號三道頭西捕均操西語喃喃申訴旋經担文律師之律副師起而言曰請堂上將包探控六人之案註銷包探則應開除卯名照例懲辦此事均是包探一人之過伊車停在彼處以致聚衆滋事現在兩造見證人等均已供明當時陳柏林欲同包探進捕房順道過弄口及至弄内偶一拖曳事或難免迨到莊後不逾時卽有四百七十號巡捕到來今包探聲言曾被吊打何以衆被告供詞並無一語提及且初次已拘去三人後復來拘身無牌票何得貿然至莊上辦公之處再拘三人可見彼之所言均不能信至於鐵欄杆前毆擊一節六人在牢内或供目見或供未見查得均係實情並無虛語且醫生明言肺實被人擊傷照此而論應請堂上將此案銷去再將包探究懲高易律師操西語辯駁良久司馬商之梅君謂被告律師所辯各節悉合事情至毆擊包探一事係包探先行毆人所致應將被告六人開釋至於包探係工部局用人須俟捕頭斥革送案再辦其所存洋銀六十元給還原主 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴辦鬥牛]  
　　廣州訪事人云佛山鎭靑雲街劉某所設牛欄有某甲者於本月某日入局鬥牛輸錢七十餘千致被鎖押勒贖事爲海關委員錢君知悉入謁同知劉分府面訴情由適是日署中家丁某甲送銀至某處路經牛欄外亦被誘入賭錢除現銀輸罄外復欠若干遂被拘禁不釋分府聞而忿甚立卽飭差發封將甲釋出一面提牛欄主劉某訊究劉冐稱教士聳令某西人到署辯論謂牛蘭係西人所開請將輸錢之人交西人帶回監禁翌日復遣賭徒函索分府向之訊鞫言語支離爰飭解交南海縣訊核務須查明劉某是滞教士西人是否假託然後禀請各大憲核示嚴懲 
[荆沙鯉簡]  
　　沙市訪事人云雲南某府經歴程君在任病故眷口扶柩回籍行至某處悞觸於礁以致全家覆没惟家丁某甲遇救得生旋由某漁戸在白鶴套撈獲女屍一具懷中猶緊抱小孩家丁聞而往認則主人之冡婦小兒其次孫也越日又在蝦子溝撈得男屍一具年約二十左右則爲主人之次子刻下均已買棺收殮矣如此人者誠不愧古之義僕哉○武昌府人蔡某在荆州大北門外開設飯店其妻頗具姿首邇被魚販某甲引誘成姦蔡知之陡起殺機然恐力非甲敵因商諸密友某乙乙許竭力助之乃於某夜手持利刃偕乙破扉直入見妻與甲共枕酣眠不覺怒氣塡膺舉刀亂刺二人皆立斃牀上次晨割取首級持往江陵縣署報官縣主楊葆初大令督同仵役騐明飭卽領回埋葬○某國某兵輪船由重慶下駛本月某日抵埠某水手帶有絲土等私貨被沙市關巡丁查出禀知司榷者罰停一禮拜以示微懲○教民某甲籍隸濳江開設傘店其婦與店夥某乙有染而甲未之知也去年甲病故後乙愈無忌憚幾欲鳩占鵲巢甲叔某丙知之將乙辭去乙去後復來强索錢物不與則滋擾不休不得已指交地保管押地保以事甚微細一笑釋之不料次日乙復持刀至店逞兇婦不及避身受數傷幸經旁人將刀奪去用繩綑縛解送縣署聞婦受傷甚重恐不能免性命之虞也○上月二十八日李公橋左近某紅紙作坊中人遺火積薪未及覺察逾時憑藉風力勢遂上炎幸得衆工人登時撲滅然亦險矣 
[華捕邀恩]  
　　南市捕房各華捕向章每季按名奬給小洋銀一角至三角不等昨日適逢夏季給奬之期捕頭王經年開列各捕名册呈請馬路工程局總辦葉孟紀司馬傳案酌賞以示奬勵 
[上海縣署瑣案]  
　　前日孟濟銘扭吳海雲到縣訴請追給金對時表價至晚縣主汪瑤庭大令升堂研訊孟供小的原籍川沙素業洋廣貨上年十一月某日由銀茱顧冬生經手價買吳海雲之金對時表一枚議定洋銀五十四元當日卽如數付淸至本月初一日小的在治下美租界購物途遇王姓等三人謂小的前買之表係洋人所失擁至某茶肆串出冐充包探夥之張桃桃婪索洋銀數十元小的恐受毆辱允給十元元當付二元餘央秦姓擔保今將原表呈案求向吳追給洋銀吳供小的在本　老學前某銀飾店爲夥此表于前年購得質票措資贖出托同業顧冬生售與孟姓得洋銀五十四元大令飭將吳收押表暫存案俟失主來領追還原價倘無人承認容再給還浦東五十三圖有柘林營東溝汛營地一畝八分近由汛弁查知被地鄰陸金和盜賣因移請上海縣訊追大令准之飭差將陸提到前晚升堂研訊地保黄海河禀稱小的查悉營地實祗八分無人盜賣惟四週之地均由各業戸售與招商局立有界石陸供小的有蘆蕩五分七釐單已遺失祇存糧串前被升科局充公何嘗盜賣營地大令謂旣有糧串速卽禀報升科至營地則著地保查明究竟若干禀候核示○瞽者徐阿生控鄰婦王阿姐及無錫嬸嬸將妻子羅氏拐逃前晚大令傳訊徐處傭人葉少揚葉供小的與徐同係甬人雖常在徐家出入然伊妻被拐之事實不知情至王何姐及無錫嬸嬸向均相識現不知匿跡何處大令著交人保出聽候核斷 
[上海巡局紀事]  
　　前者寡婦王曹氏毒虐養媳賄通地甲私行息事旋經二十三七鋪巡防局員邱友林二尹訪悉飭勇傳到一干人研訊之下將地甲嚴加申斥命氏交到伊媳騐明傷痕再行核辦兹者二尹以事延多日爰飭地甲拘氏研訊限三日内交案如延比究○小南門外桑園街有名阿毛者不知其姓前晚突被梁上君子撬門而進竊去零星衣物迨至次晨始行覺察察具失單投二十三七鋪巡防局禀請查緝局員盛雨村二尹允之命捕役往勘屬實予限偵查 
[法租界捕房瑣案]  
　　沈掌發張阿九因賭起釁將趙根泉毆傷報經捕頭扶送某醫院醫治旋將沈張解請讞員杜枝園大令訊供笞責昨日大令蒞捕房命提沈到案覆訊一切喝令重責三百板張罰洋銀五元○徐菊生不務正業喜與流氓爲伍經其母送入捕房解由大令訊供判令笞責五百板枷號二月俟期滿察看能否攺過再行核奪○甬人陳阿來深夜獨行致被包探疑竊拘送至案大令訊無犯竊形跡准予父人保出○偷兒王坤泉沈金生朱洪生均由包探拘獲解經大令訊明著將王枷號一月期滿責釋沈朱各責一百板○偷兒章金生張阿勝均由包探拘獲解經大令訊明判令各責二百板 
[美租界捕房紀事]  
　　湖北人杜少華何習整容業性情恣横動輙行兇昨日午後不知何故糾得販賣私鹽之同鄉人王四高陳阿才劉先三王阿在閔南光等數十餘人將向在西華德路開設整容店之魯彩朋拽至鄰近萬丈茶樓肆行毆擊魯大聲呼救爲四百五十四號五百八十九號二華捕所聞上樓喝阻杜等不服與捕爲難二捕急吹號呌召集他捕杜見勢不佳用茶碗砸損頭顱裝作毆傷之狀肇由捕將杜王等九人一倂拘入捕房捕頭見魯傷勢非輕令送同仁醫院醫治杜王等押候解送公堂禀請讞員張柄樞司馬訊辦○昨日午前甬婦曹朱氏由英租界雇乘二千二百八十一號范丕仁所拉東洋車行至乍浦路橋北堍范一時不愼將車傾翻從車中顚出傷及面部血溢如泉二百四十六號巡街捕見之將　及氏送入捕房捕頭察得氏受傷屬實令送同仁醫院醫治范押侯解送公堂稟請訊究○前晚小竊陸阿仁混入西華德路金祥記家竊取綢布衣服携之而出適爲某號巡街捕所見拘入捕房捕頭令押候解送公堂禀請懲辦　昨午江北小工李和羣王世美竊取公和祥馬頭貨棧中舊鐵適爲管門人所見扭入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴署理浙江巡撫兼管鹽政湖南布政使臣余聯沅跪奏爲請補塲員以專責成恭摺仰祈聖鑒事竊照崇明塲大使鍾志沆於上年十二月十四日丁憂開缺業經詳咨扣留外補應以本日作爲開缺日期歸十二月分截缺是月祗此一缺毋庸掣簽應卽按班序補查定例各項出缺先用坐補原缺裁缺卽用廻避卽用留省另補又新章定例無論何項到班以五缺爲一週第一第二缺用新海防遇缺先人員等語前次長亭塲缺用至新海防分缺間人員請補上續出雙穗塲以新海防先人員請補在案今崇明缺坐補原缺裁缺卽用廻避卽用留省另補均無人應仍用新海防遇缺先人員請補據布政使榮銓署鹽運使許貞幹查有新海防遇缺先用鹽大使賈芳現年四十九歲順天大興縣人祖籍浙江山隂縣由監生遵新海防例報捐鹽經歴指分浙江試用光緒十九年十一月初一日到省又遵新海防例在兩淮鹽商捐輸案内改捐鹽大使仍指兩浙試用呈請給咨赴部騐看二十六年七月十三日吏部帶領引見奉旨著照例發往欽此是月二十日給照九月十五日到省加捐本班儘先補用免試用又遵新海防例加捐遇缺先補用接准吏部過班知照於二十六年四月二十日行文按浙省照限五十五日减半計算應扣至五月十七日作爲到省日期核計崇明塲開缺之日已滿六個月限外署運司到任未及三個月例不加考經藩司看得該員才具開展辦事安詳以之奏補崇明塲大使員缺洵堪勝任與例亦符詳候察核加考會奏前來臣查該員賈芳年强才敏堪以請補崇明塲大使員缺合無仰懇天恩准其補授以專責成如蒙兪允該員係新海防遇缺先鹽大使今請補崇明塲鹽大使銜缺相當毋庸送部引見亦毋庸核計叅罚惟係捐納人員仍今試俸三年另請銷試除將履歴淸册送部查核外謹會同閩浙總督臣許應騤恭摺具奏伏乞皇太后皇上聖鑒敕部核覆施行再題補員缺現准部咨改題爲奏合倂陳明謹奏四月二十三日奉硃批吏部議奏欽此 
　　出使大臣工部左侍郎奴才楊儒跪奏爲叅隨等員三年期滿援案請奬恭摺仰祈聖鑒事竊查出使章程隨使人員三年期滿按照異常勞績請奬歴經遵辦在案兹查有駐俄二等叅贊官花翎鹽運使銜分省前先補用知府胡惟德前經奴才隨帶赴美光緒二十三年四月由美奏調到俄二十四年二月二十七日接叙前資三年期滿彚案保奬在案計自二十四年二月二十八日起連閏扣至本年正月二十七日第二屆三年期滿又駐俄二等繙譯官同知銜卽選知縣陸徵祥於光緒十八年正月到洋二十三年經奴才奏留差遣是年十一月初二日第二屇三年期滿彚案保奬在案計自二十三年十一月初三日起連閏扣至二十六年九月初二日第三屇三年期滿該員等重洋遠涉備歴辛勞派充各差均無貽誤實屬殿常出力自應援案請奬擬請將駐俄二等叅贊官花翎鹽運使銜分省前先補用知府胡惟德免補知府以道員分發省分歸候補班遇缺儘先前補用並賞加二品銜駐俄二等繙譯官同知銜卽選知縣陸徵祥免補知縣以直隸州知州不論雙單月遇缺卽選並賞加知府銜合無籲懇天恩俯准給奬以示鼓勵除將該員等出身覆歴造册咨送總理各國事務衙門轉咨吏部查核外所有贊隨等員三年期滿援案請奬緣由理合恭摺具陳伏乞皇太后皇上聖鑒訓示祗遵謹奏四月二十三日奉硃批著照所請該衙門知道欽此 
　　升允片再據陜西籌振局司道詳准花翎四品銜福建福鼎縣知縣丁芳禀稱陜省被災過重籌解維艱竊願以通籍二十年來儉積庫平銀一萬二千兩交匯號兌陜備振藉竭微忱等因查賑捐章程捐銀萬兩以上者准其奏請奬叙該員憫念陜飢慨捐鉅欵核與新章捐升道員在任候選銀數有贏無絀由該司道詳請奏奬前來奴才覆查該員丁芳報効叵貲以濟災振實屬好義急公所捐銀數核與例章亦相符合可否仰懇天恩准將福建福鼎縣知縣丁芳從優給奬以示鼓勵之處出自聖裁謹會同會辦振務大臣刑部尚書臣薛允升合詞附片具陳伏乞聖鑒謹奏四月二十三日奉硃批丁芳著以道員在任候選欽此 
　　升允片再准調署西卿縣事咸陽縣知縣周良玉禀稱遵奉秦晉振捐新章捐升雙月候選直隸州並捐離本任懇請開去咸陽縣本缺赴部候選由署布政使李紹芬詳請具奏並聲明所遺咸陽縣知縣員缺係要缺陜省現有應補人員等情前來奴才覆查無異相應請旨勅部將周良玉開去咸陽縣底缺以便該員赴選除履歴咨部外理合繕摺具陳伏乞聖鑒再此係題案因關缺分是以遵章攺題爲奏合倂陳明謹奏四月二十三日奉硃批吏部知道欽此 
　　袁世凱片再本年二月間臣以購糧運陜艱滯紆緩擬請攺恊銀兩以濟急需奏奉硃批戸部知道欽此欽遵由臣飭司卽在原奏收存上年漕折聽候部提項下借撥庫平銀三萬兩飭委候補知縣吕耀良營解前赴陜西撫臣衙門交納兹據署布政使胡景桂詳請奏咨前來除咨部查照外理合附片陳明伏乞聖鑒謹奏四月二十三日奉硃批戸部知道欽此 
　　升允片再據籌振局司道詳稱陜災至鉅地方辦振紳董有貪徇誤公者自應隨時詳請叅辦兹查有渭南縣紳士舉人樊宜春赴鄉查振於生員田種玉勒索糧鋪銀兩未經舉發轉令田種玉代付來往車價火食銀十五兩又因淸源福號求免抽糧事後受謝禮銀九兩四錢五分由署渭南縣知縣高明德禀經前護理巡撫臣端方批飭西安府提案審擬轉據該司道等詳請奏叅前來奴才覆加查核紳董襄辦振需宜知檢束該舉人與田種玉等索銀開鎖曁事後受謝旣經訊有確據未便姑容查樊宜春係由渭财縣廪生於光緒二十年甲午科中式第三名舉人相應據詳請旨將渭南縣舉人樊宜春卽行斥革以肅振務而儆將來除咨禮部查照外謹會同會辦振務大臣刑部尚書臣薛允升合詞附片具陳伏乞聖鑒訓示謹奏四月二十三日奉硃批著照所請欽此 
　　袁世凱片再東省伏莽素多而西北各屬邊境又處處與直隷接壤自經匪亂奸宄益蕃彈壓稽巡在在需員佐理查有丁憂山東陵縣知縣倪嗣冲忠勇樸誠饒有膽略服官東省素洽輿情而緝捕尤爲勤能盜匪均甚畏服堪以札調來東委辦營務飭令會同各營隊認眞巡防以綏地方而資得力謹附片陳明伏乞聖鑒謹奏四月二十三日奉硃批知道了欽此 
　　甘肅新疆巡撫臣饒應祺跪奏爲揀員請補都司各缺以實營伍恭摺仰祈聖鑒事竊照巴里坤鎭屬哈密恊標左旗中軍都司許明耀因病呈請開缺經臣奏明又阿克蘇鎭屬烏什恊標中軍都司趙達元調赴東防管帶甘軍新左營遠駐海疆難以回任呈請開去底缺亦經臣奏明奉旨允准在案所遺各缺均應揀員請補各專責成兹查有花翎補缺後補用遊擊留甘儘先補用都司濟木薩營中軍守備陳天榮勤謹樸誠營務整飭堪以請補哈密恊左旗中軍都司員缺花翎補缺後補用遊擊留陜甘儘先補用都司阿克蘇鎭標中營左旗中軍守備徐彪强幹精明辦事奮勇堪以請補烏什恊中軍都司員缺該員等在新補署各缺操練巡防均稱得力以之請補都司各缺均能勝任人地亦極相宜合無仰懇天恩俯准以陳天榮等二員請補都司各缺以裨營伍如蒙兪允並懇飭部發給劄付俟防務大定卽行給咨送部引見以符定制至陳天榮等所遺守備各缺容臣另行揀員請補除飭取該員履歴淸册咨部外謹會同陜甘總督臣崧藩署喀什噶爾提督臣張宗本恭摺具奏伏乞皇太后皇上聖鑒訓示謹奏四月二十四日奉硃批兵部議奏欽此 
 
