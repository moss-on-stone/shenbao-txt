# 1896 - 308 - 4908422

 

Page 1

 
 
[重校皇朝經世文編出售] [  圖書集成局代啓]  
　　善化賀長齡先生所輯皇朝經世文編一書分門别類分吏户禮兵刑工爲六門首列學術治體舉凡經世之學可謂賅括無遺其中登選諸公　　儒卽循吏閱是書者能得是書之益則亦無不可謂名儒無不可爲循吏可以爲當今士大夫指南之車渡津之筏有志之士皆宜各置一編而一行作吏者更當翻閱始知體國經野之模安上全下之道須於是求也今掃葉山房主人倩本局用新鑄鉛字以連泗紙排印字旣鬚眉畢現無魯魚　豕之訛紙尤白凈如綿如玉潔晶瑩之美裝訂每部計二十四一碼洋四元欲閱是書者請移玉至三馬路申報舘申昌書畫室蘇申掃葉山房購取可也 
[繪圖隋唐演義出售] [  圖書集成局代啓]  
　　隋唐演義一書久巳膾炙人口雖裨官小說而皆摘取正史筆法清新旣無齷齪委瑣之句洵爲雅俗共賞之書因坊本漫漶故賞奇齋主倩本局鑄鉛排印板旣精工紙尤潔白每部碼洋一元二角欲購者祈至本埠各書坊取閱可也此佈 
[觀劇客譚]  
　　淫戲之害甚於淫書余旣論之詳矣客有乘槎至海上者揖余而言曰子知近今淫戲之害亦知近今新排之戲有足以感發人者乎余曰久眈沈寂未暇此觀也客曰請爲子述之疇昔之夜嘗與二三同志歡飮於酒樓席間所談大都生平感遇事酒酣耳熱覺胸中塊壘殊未消盡信步至戲園觀劇園中適演人頭當夜壺一齣始知卽係戰國時范睢事其始演范睢之落魄須賈之奸詐以及魏齊聲勢之赫濯栩栩欲活令人意不能平旣而至於折脅至於坑厠至於獄卒義釋而又有穰侯逐客之令之厄則以歎士之處亂世而欲展其志之難也及王稽薦之秦王秦王長跽受教而後向之所顚連困苦萬死一生者乃得揚眉吐氣一伸於知己之前亦可慨已由是而二本三本四本無夕不演無演不觀而奸詐如須賈卒至膝行請罪夾匕而食使若馬牛然赫濯如魏齊則又聞風逃遁至於情急自刎以其頭爲溺器而其間虞卿解組之高平原赴關之勇廉頗鬥陣之力以及當時獄卒之得意秦王之奢願莫不痛快淋漓描摹盡致如令人置身戰國親見范叔之復仇者且夫范睢特游說之士耳偶一得志卽快其意之所發以報平日之所仇亦足見笑於天下後世而必取其事以演之一新海上人之耳目殆亦欲使今之爲魏齊者惕然有所懼而不敢肆其丞相之威今之爲須賈者皇然有所顧而不敢用其小人之術如是而近今新戲安在不足以感發人乎余曰子何言之深也嘗攷戲所自始起於周穆王時之偃師然此特刻本象人能自歌舞卽今所謂傀儡戲也至春秋時優孟着孫督敖衣冠以諷楚莊王今之演戲實濫觴於此自元人以詞曲取士劇本　傳爲吳中崑戲所本詞藻之美科白之妙雖非古樂足稱雅音明季士大夫家每有梨園子弟以供侑酒者沿至國朝此風未息當康雍朝物阜民康海内稱全盛嘗有達官値國諱唱戲致被彈劾罷官日有句云可憐一曲長生殿斷送功名到白頭可想見當時崑腔之盛自二黄西皮梆子諸腔繁絃急管流播於時而南北諸曲不免江上峯青漸流爲廣陵散矣近今滬濵風氣則又以花旦爲重聞某園新到花旦則逐臭之夫相與麕集而觀屏息而聽幾有萬人空巷之勢至若忠臣孝子義僕烈女等戲反謂司空見慣而薄之爲不足觀此亦世風遷變而好惡之不同也今該戲園所排人頭當夜壺一齣推演六國時事旣無花旦之足以動人亦不過老生常談已耳而子顧言之深若此益令我不能無慨焉方今五洲之大駸駸乎成戰國之勢若英若法若德若美一韓魏燕趙齊楚中山也俄羅斯古謂之犬秦國一當日之虎狼秦也觀其加冕一事泰西各國莫不遣親信重臣前往朝賀我中國亦特簡李傅相銜命於數萬里之外雖睦隣修好禮當如此而俄國聲威已可概見斯時各國使臣設有奸詐如須賈者播弄其間安知當世執政柄者無魏齊其人安知當世能游說者無范睢其人如或有之歐洲各國俄爲大將使復仇者以俄爲秦奉辭致討無論小弱之國危如纍卵卽使英法德美諸國富强相埓而海疆之上不將有烽燧之警乎况戰國之秦僅長陸戰今則水霞鐵甲蕩决於洪濤巨浪中一炬之餘所費動數千百萬戰國時未有火器今則紅衣之砲毛瑟之槍其製造之精實中國四千年來所未見爲禍之烈不且什伯於當日之秦哉嗚呼杞人之憂曷有極也客曰僕論戲而子謂我言之深子聞僕之論戲而憂及於天下子不幾更深耶天下大事固非草茅所敢議特惜海上一隅戲園林立而新排之戲若此之足以感發人者不可多得旣得矣而又命其名曰人頭當夜壺亦未免俚俗太甚余曰何爲俗也海上自通商以來風氣轉移全視乎富商巨賈之趨向苟易以美名彼略識之無者旣不知前世有范睢事又安肯相約而觀惟以是名名之乃足刮其目而鼓其興庶幾座上客常滿乎租界中凡園子妓館無事不然所謂仁者見仁智者見智也且余更有爲之解嘲者司馬子長作范睢傳嘗明言諸公貴臣皆溺之矣則是名也與誤太史公爲何科進士者不有間乎俗云乎哉客笑而退余乃泚筆而記之 
[本館接奉電音]  
　　昨日清晨京師飛電傳來上諭一道敬謹譯登○八月十九日奉上諭陶模奏特叅庸劣不職各員請旨分别懲處一摺甘肅在任候補知縣高臺縣毛目縣丞蔡世德性情乖張修理衙署擅派民錢創設差局任意科歛試用通判李附枝工於牟利前辦河州釐金收報不實候補知縣柏以麗性情粗鄙前署海城縣任詳報命案任意欺飾候補縣丞王榮德遇事侵欺代營領餉籍詞乾没均著卽行革職准調海城縣知縣劉藜光才具平庸前在渭源縣任内値河州回亂毫無布置惟文理尙優著以教職歸部銓選餘著照所議辦理該部知道欽此 
[詳述小吕宋作亂緣始]  
　　七月二十六日本報登電傳小吕宋亂耗嗣後未得其詳蓋以小吕宋地方官約束電局郵局甚爲嚴密是外間無從得有確信率皆以訛傳訛也目下始有人自小吕宋來始詢知眞實情形其言曰小吕宋之肇亂不自今日始矣事緣歐洲各商平時多欺騙小吕宋民人地方官皆自歐洲派來訊斷之餘未甚平允傳教士出爲勸導每謂歐商須一秉至公官吏亦不可任情判斷歐商及官吏有聞而不悅者七月二十一日衆民揭竿譁譟官兵出爲剿捕拘獲一百數十人下之於獄亦有當塲格斃者先是有一女郎向傳教士密陳亂民謀叛之信傳教士駭甚急禀知總督總督並未備兵亂民遂未及期而起事一見官兵整隊而出卽鼓譟而逃中有爲首之十三人悉行獲住向之訊鞫定以槍斃之刑總督隨電禀日斯巴尼亞政府而亂民日漸嘯聚煽惑各處次第稱戈官兵約只一萬數千人不敷分剿因又電請政府厚其兵力計調出歐洲兵一萬數千人想到時定可將亂民平定也目下官兵方四出緝捕已弋獲數百人云 
[暹法齟齬]  
　　暹羅一事去冬十二月初一日英法兩國訂立約章將湄江一帶之地劃分英法管理至本年七 
 
 

Page 2

 
 
月中忽然肇事緣有加底者不知因何殺斃一人八月初一日暹官拘拿研訊突有法國駐暹使臣携同翻譯官到堂聲稱此人係法國屬民貴處不能訊斷前已屢次照會貴國外部大臣倘貴處必欲訊斷則本大臣必有後言言已復語加底曰暹官如向爾詰問爾不可答應旣又向暹官致歉忱命駕而去去後暹官卽退堂以便熟商一切重復升堂諭以此案俟後定讞目前暫置不理事後法廷札詢西貢法員略謂此事恐日後不免以兵戎相見不知西貢一埠有兵士若干可以徵調法員奏稱八日之内可豫備法兵三千名土兵七千名再閱八日無論何處用兵皆可赴敵觀此情形此事若不早爲調停恐地毬東半邊又不免一塲戰禍矣某西字報論及此事謂去年英法訂約時法人多有不喜此事者謂應劃出地若干處歸入法人版籍不宜祗存管理之名是以斯時法人早已生心擬將華人暹人及旅居是處之各國人視爲自已子民今加底已屬法人因卽借此事端與之齟齬云 
[俄又調兵]  
　　數日前泰西來電云俄國又調兵船至太平海一爲大鐵甲船及頭等快船六號二等快船兩號水雷快船兩號砲船六號水雷輪船七號按太平海中俄國兵船本已不少兹又添調許多不知是何意見也至於各日報皆謂俄國於東方一帶所調陸軍數亦甚多每逢商船由俄至琿春必帶兵士數百人或數千人目下滿洲境上共集俄國陸軍十六萬五千人琿春及附近諸處另有十一萬二千人兩共俄國陸軍之在東方者都至二十七萬七千人紅十字會中人更汲汲焉預備醫院一切大爲整頓各兵營以竹支搭一望如林蓋海陸兩軍皆已有躍躍欲試之狀誠不解其是何居心攷俄人素不畏寒深恐今冬又不免於大戰矣 
[江西火警]  
　　本月十七日本館接江西采訪友人初九日所發之函云省垣棋盤街蘿葡巿向多火串某年延燒百餘家廣潤門城樓亦遭殃及事後屋主陸續鳩工重建刻始落成不虞本月初八日下午又被楚人一炬東至萬壽宫口北至合同巷口西南至廣潤門口西北至翹步街口焚燬鋪户百餘家甚至風火磚牆亦有被火而倒火勢猛烈羅洪泰藥鋪四圍皆高築土庫前兩次火發幸保無恙兹則火從曬臺延入由上而下遂致百物蕩然當火熾時各水龍聞警馳來四圍澆灌無如火燄愈撲愈熾龍夫有力難施約閱二時許祝融氏始敗興而退城樓雖略有黑色卒獲保全德靜山中丞駐立總鎭坡督率文武員弁水夫竭力救護傳聞某剪刀鋪主某甲未及逃避葬身火窟之中亦甚慘已其起火之由僉謂某布鋪熬恫油過熱火從鍋中猝發冐穿屋頂霎時間卽勢若燎原云至初九夜三更後葡萄巷某姓泥木匠鋪又遭火厄延燒四户焚斃一人 
[女犯凌遲]  
　　江西訪事人函云撫憲德靜山中丞前日牌示云據署按察司審解安遠縣民婦因挾嫌謀毒親夫未死致將翁姑誤毒斃命逆婦温李氏一口聽候本部院於七月二十八日已堂督同司道會審辦理仰卽一體遵照云云屆期八點鐘藩臬糧鹽府縣營汛督率差役兵勇人等聚集撫轅一時觀者沿途不下萬人未幾提温李氏至問差役曰今日何如此人衆答曰皆看審者不汝禍也迨九點鐘中丞陞坐大堂提問温李氏數語卽飭綑綁氏至是始知臨刑大哭不止綁畢用無頂小轎經中軍鮑叅戎恭請王命押赴德勝門外法塲凌遲處死 
[定期開關]  
　　杭州采訪友人云此間開埠通商設立洋關奏請由杭巡道攝榷政已奉諭旨准行刻下署道鄒渭清觀察仁溥奉到總理各國事務衙門札知查照中日和約内第六欵載明沙巿重慶蘇州杭州設立碼頭自應遵照辦理以符前約除沙巿重慶另行舉辦外所有蘇杭二處開關日期定於八月二十日爲始等因復接蘇關道咨文轉奉江蘇巡撫部院趙札飭現奉總理衙門電開所有蘇杭兩埠開關日期應以八月二十五日爲准相應咨照杭關道照辦等因觀察因將開關一切事宜急爲舉辦并出示曉諭俾衆咸知 
[蟂磯秋籟]  
　　蕪湖訪事人寄語云鈔關便商委員郭春岩州司馬近奉藩憲牌委署理無爲州州同行將卸差赴任所遺便商一席道憲遴委候補典史現辦昇平鋪保甲黄少梁少尉接辦飭令於月之初三日先行到差然後再詳撫院至遞遺昇平鋪保甲則遴委候補巡檢岳潤青少尹廷枚亦於同日莅事○上下水各商輪載客抵埠保甲局向派一文一武帶勇彈壓俾免宵小生心爲害行旅是以數年來他埠不時失物蕪湖雖啓篋以行亦可無虞久爲過客所感頌近日查輪文員莊稼生少尹因接竹報丁内艱上禀辭差星夜奔喪所遺查輪一席道憲以稽查官輪解王生少尉兼辦蓋官輪事簡人稀益以商輪則勇丁旣可兼顧而薪水又可無需洵一舉而數善兼備也○今屆秋成蕪地鄉民雖亦歡騰魚夢白雪欣占而低窪之田夏間被雨漂没至今沈淪水底不少縣宰朱明府迭次下鄉履勘祇得俯准鄉民據實禀報是以日來鄉董之來城報災者趾錯於途聞當塗縣災情尤重幸縣宰謝公自陽侯泛駕以至水平督率三農幾經疎鑿於南阡北陌孰荒孰歉爛熟胸中今預訂格式分爲全收歉收白水三等必須分别開報倘有混淆出入卽日本縣親履覈騐一經查出除將該圩全征外並將爲首報災之紳耆治以應得之罪故今屆小民旣感賢父母之能恤民疾苦而復憚其明察秋毫災呈多寡無敢稍欺聞日内各縣已彚集災呈禀由府憲親臨履勘一俟勘畢核定分數上之藩轅卽可擇吉開征云○駐紥攔江磯之精健右營奉檄移調來蕪業紀報端兹悉該營管帶沈副戎已於上月下浣飭令中哨哨官徐鳳鳴都戎先帶部隊一百名到蕪將營房通加修整煥然一新副戎大隊則定於本月初十左右督帶前來刻聞麾下軍士已於初六日自該處拔隊登舟約初八九卽可擁旄建節以臨並聞精健全軍統領韓止雲軍門現已接統省城馬步砲隊等營所遺精健全軍統領卽委沈副戎承乏從此威望日隆愈足壯我江鄉矣○日前江裕輪船由滬上駛載到津沽散勇二百餘名來蕪遣散保甲總局先一夕接得招商局函知卽會同蕪湖縣朱邑尊保衛營饒守戎各帶差勇親至江干彈壓並雇紅船多艘停泊以待該輪一到卽就江心接運而下不准一名走散一帆風順載渡對江俾各逕返桑梓不致潦倒半途緣該散勇卽前年賈軍門由皖北招募出關之勁旅也當此銀河洗甲環海銷兵各壯士咸有鄉關之意遂由利運兵輪載回滬凟轉運來蕪隴頭夜月塞外刀環想從此無煩慷慨悲歌矣○今夏霪雨匝月河流暴漲水底百怪不待温太眞燃犀以燭卽自隨潮上泛畢露眞形者已見不一見昨又有人從寗國某處捕得活穿山甲一條來蕪冀得善價而估該甲自首至尾實長八九尺頭若龍形惟嘴帶尖通身鱗甲亦全似龍惟多四爪張其口雖極大肥鴨可以活吞而長齒撩於吻外望之尤覺可怖當抵蕪時已出水匝旬猶盤旋活跳但兩目被鋤擊碎已類瞽者是以尙能馴致聞其來意以爲西人好怪必可售得重價詎一連數日過問無人遂仍舁之他去不知所終當在蕪時遠近男婦來觀者幾於萬人如蟻塞巷闐衢 
[潤州雜誌]  
　　鎭江訪事人函云瓜洲東嶽廟向來殿宇崇嶐不知建自何年邇來爲兵燹所燬今春該鎭紳商擬變舊觀集資鳩工它材雲斤月斧亦旣有日現已落成殿閣岧嶢棟宇金碧山門以内煥然一新東岳夙著靈騐爲瞻仰者所畏敬故每日焚香頂禮實繁有徒兹定於本月初七日舉行安位典禮諸紳耆以下均於是日清晨赴廟拈香○鎭郡東門外有某嫗老態龍鐘兩目已不甚了了僅有一媳奉侍饔飱小户人家未能先意承志然與嫗動輙相違憾之久矣月之初六日其媳往親串家囑姑看守門庭且曰毋稍疏忽亦可聆其聲口之惡矣不料爲偷兒混入室中探囊倒篋將所有物件搜括一空固不聞不見也迨媳歸睹此狀查點所有始知阿堵物已不翼而飛斥姑疏於防範申申不休嫗無以自明且念垂老年華不能自在噉一盌飯猶朝夕受此不肖婦之勃谿苟活人間有何意味生不如死傍晚自以三尺懸梁畢命幸爲鄰佑所知急爲解救得不死然此婦罪已如山矣○德興輪船鎭江向無躉船碼頭搭客上下須用小舟渡到江心由江心搖登彼岸殊形不便日前有某客挈其梅鶴欲作滬上遊詎知登輪時繫舟於輪船之旁人多舟小被浪所撞客共三人俱失足墮水舟子急爲援手兩人得慶更生其子甫及陸郎懷橘 
 
 

Page 3

 
 
之年不慣風浪早已立足不穩卽蒙龍君召入青宫某夫婦失去掌珠遊興頓阻祗得折回啜泣而歸○西城外牌灣陳某家資小康年逾而立近抱鼓盆之戚遂納土妓某爲小星愛生憐憐生長未幾遂扶爲正室居然中饋夫人矣去秋陳作漢臯之遊甫言旋染疫不起妓下賤性成相對孤燈終嫌寂寞由女傭串引某甲藏之密室朝往暗來非一晨夕鄰人嘖有煩言陳父深以爲恥亦不顧其不當捉姦與否忍耐不住某夜漏下三商偵悉甲已入室卽喚傭工一擁而入將妓先用繩綑縛一面遣急赴妓母家謂其女現患急痧須速臨視妓母聞信奔至所聞不如所見默然不發一言而去嗣有魯仲連其人者出爲調處令妓從其母去卽刻出門准將房中應用各物運之以往以爲養育資甲則任其鼠竄而去不子深究陳父唯唯 
[領事到營]  
　　法國兵船送天津法領事到營因教中商欠債務教士屢用照會將軍關署查照約章教士不能用照會遇事祗可禀呈領事或無領事處所禀呈地方官照約駁回教士以多年用過今忽不准故請領事來營辯詰也 
[弧帨同懸]  
　　葡萄牙國皇及后俱生於西歴九月二十八日年適逢華歴八月二十二日葡總領事濮君出有告示合諸西字報定於午後四下鐘至六點鐘在署中接待本國百姓及屬民往賀 
[因事停訊]  
　　滬南製造局總辦劉康侯觀察之夫人仙逝後滬上官塲擇於昨日在西門外斜橋南之湖南會館公祭英讞員屠别駕亦於清晨九點鐘時乘輿而往所有公堂案牘停訊一日今日又値禮拜故捕房各案須俟明日彚解云法讞員鄭大令亦因公祭飭丁持片咨照捕房將應訊各案歸下禮拜二彚案集訊 
[偷洋被騙]  
　　崇明人薛萬同其父薛某向爲靛青生意有匯票洋五百元被其子竊出另帶現洋一百六十元蒞滬後卽向該莊取洋寄存英界虹廟弄左近之某碗店薛與法大馬路章同茂酒店夥朱某素識遂同作狎邪遊現洋將次用罄又令薛將所寄之洋盡數取出薛果如所教並將金約指一枚一并交朱代收翌日造門請謁朱已效黄鶴矣騙詐之事層見疉出寄語旅人尙其愼諸 
[心病可憐]  
　　寗波人董阿洞之妻吞烟而斃由英公堂送縣已詳本報兹悉董回家時見門己洞開所有衣物已被宵小竊取一空而其妻死在仁濟醫院無力收殮旋由同鄉朱君葆三出洋十元始得將妻棺殮董至此自念人財兩失無以爲生以致咄咄書空狀似瘋癲滿口自願速死等語經親友爲之早夕經心時加慰問然終不能醫其心病吁可憐已 
[忍氣輕生]  
　　三河樓弄内花烟館龜子阿戅以其妻金寳有外遇屢戒不聽前晚夜深人靜時懸梁自縊迨妻知悉解救已不及矣　 
[附航墮水]  
　　小東門碼頭高橋航船昨日開行時有甲乙二人同舁軋花機器一輛偶一不愼同墮波心立卽援救僅得其一尙有一人已與波臣爲伍矣屍身尙未撈獲傷哉 
[馬車肇禍]  
　　昨日清晨九點鐘有四輪馬車一輛由北泥城橋下飛駛向東執鞭者正在叱撥自得之際適有一小孩在門首嬉戲不及避讓致被撞倒碾傷手指當由該家屬將馬夫扣住正欲扭送捕房經好事者出爲排解以孩傷尙不甚重不若略得傷費之爲愈該家首肯該馬夫出洋兩元事乃寢 
[墜傷求醫]  
　　楊樹浦某姓家雇水木工匠興造房屋數間刻已加蓋屋面將次工竣浦東人楊瑞桃水匠昨日上午忽從屋頂墜至平地腿骨折斷同夥舁至同仁醫院求療醫生騐得雖無性命之虞難免殘廢矣 
[邑令騐屍]  
　　水雷廠小工陳福與子藥廠小工佘大洪互扭以致滾入日暉港身死控發後黄大令於本月十八晚訊供著將陳交差役趙勝鎖帶前往赶緊打撈屍首十九日經差保在日暉港口製造總局船塢旁將大洪屍身撈獲派夥役協同二十五保十五圖地保顧隆基看守立刻回署禀陳昨日午刻大令呵殿出城旣抵日暉港差保已將屍塲預備旣升座地保沈瑞興禀稱前晚大老爺提訊小的卽協同差役打撈兹經撈獲叩求察騐屍妻佘嚴氏泣訴稱丈夫慘遭陳扭入港中淹斃叩乞伸寃佘訴稱小的是大洪之姪張四朱大朱和尙同供稱是日陳將大洪扭入港中小的等自後遙見及赶上救撈已無影蹤陸向大洪借洋銀小的等確曾解勸實係大洪無可借經迭次却之致被扭墮河中慘死大令飭帶陳福至案訊供陳供稱小的與大洪均高郵州人本月十七日向索所欠兄長之十六千文兩次經張等解勸至傍晚時小的守在日暉港畔又向索取彼此揪扭同入河中小的旋卽扒起大洪竟無影響前晚奉訊後小的跟同差役趙勝等在日暉港外口撈獲並非有心將伊扭下亦未毆伊大令令仵作細心察騐旋唱報屍身仰臥面色浮腫發變肚腹膨脹微拍有水聲赤足足心白皮皺起手爪泥污係生前被扭落水身死大令離座親視一周飭卽爲之棺殮一面令書吏塡明屍格飭案中人各具結兇手鎖帶回署諭令屍屬靜候審擬詳辦旋鳴騶回署循例至土地祠拈香然後升坐大堂排衙畢施放鞭爆時已鐘鳴四下矣 
[英廨瑣事]  
　　南京人高國瑞在英界滿庭芳街開設小錢店曾用卞漢章爲夥今年二月高以洋七十元托卞出外購錢豈知卞一去不回四處找尋杳如黄鶴直至前日始在四馬路遇見因向詢問據言本於三月間卽欲了理當時因有友人吳錫甫言高已投報捕房包探四處捉人不若暫避之爲妙一時悮信其言卽又折回蘇州所有用剩之洋五十元則寄存吳處於是一同將吳尋獲互扭至捕房捕頭以事屬錢債未便准理高等各人遂扭入英公廨値日差詢明情節入禀屠别駕著一併看管候訊○昨據三百九十七號華捕拘送迷路女孩王阿彩到廨請安插値日差向問緣由據言年十一歲家住新閘左近父名王赤來馬舟爲業此次因家中失去銀簪一枝繼母吵閙不休因而出外至今已將匝月現在不敢回家等語當卽入禀别駕著暫交官媒收管候領○野雞娼婦陳王氏卽陳衫雲雖貌若無鹽偏喜抺粉塗脂每日彳亍街頭見有衣衫略整之人卽上前拖拉前晚十一點鐘又在胡家宅一帶拉客適爲三百八十九號華捕所見拘入捕房捕頭飭轉送英公廨别駕著交官媒押候明日公堂會訊○病民姜榮順臥牀已久久住客棧資財已罄不得已於前日出外找尋親友意欲稱貸行至英界二馬路左近倒臥於地由巡街捕轉送英公廨别駕飭差舁送棲流公所醫養 
[法捕房事]  
　　法界西新橋南首第三弄陳士卿家數日前被已歇車夫周和尙將二齡之孩誘抱出門鬻於南巿十六鋪郎家橋左近之福建人丁禮炳家陳失孩後卽登申報告白並將周兄某甲扭送捕房偵騎四出直至前日尋獲向丁根究始知由蟻媒徐趙氏及高得全轉輾托賣出洋七元收爲義子當將一干人扭送十六鋪巡防局判將周和尙笞責五百板高得全笞責三百板並蟻媒徐趙氏一併移送縣署懲辦陳請將子領回代求免究局員准之徐趙氏姑念年邁從寛免責著罰洋四元交陳帶回陳請將此欵助賑一面帶同周和尙至捕房伸訴事了請釋其兄捕頭以誘拐幼孩理應重究姑念代求准將甲釋出事遂寢○吉祥街金裕興客棧有操江西口音之甲乙二人來棧投宿私刊該棧圖章向某質鋪掛失原主持票取贖來棧根侒棧主以甲乙不應私刻圖章冐名掛失欲拘送捕房適有鎭江開洋棚之殷正元與甲乙認識罰出鴻運樓酒筵一席代請免究詎甲乙實鼠竊一流其同黨在捕房供認捕頭飭探帶至該棧拘提不圖先已聞風逃逸遂將擔保之殷正元及該棧主拘入捕房交人保出俟堂期著保交案解訊○偷兒小六仔前因案爲探夥所拘現在案破小六仔以爲誣已與該探夥爲難拘入捕房捕頭從寛釋放不准再向尋釁○某甲手携幼孩雇東洋車一輛至西新橋將入英界所帶牙柄洋傘爲車夫吃没當卽扭送捕房請究 
 
 

Page 4

 
 
[美界捕房紀事]  
　　虹口爕昌自來火廠相近張和尙整容店内聚賭致將吕寳生毆斃報經上海縣相騐屬實當將帮兇唐毛毛等二人拘禁飭拿正凶金林弟高連坤在案兹悉金林弟自肇禍後遁往蘇州因腰纒告罄於前晚附舟來滬行至虹口適爲包探倪順泉所見當卽拘入捕房捕頭令押候送廨移縣訊辦○前晚十點鐘有年約三十餘之某甲倒斃在新虹橋東首經巡街捕報知捕頭昨晨飭傳二圖地保奚坤寳查得並無屍屬亦不知其爲何許人因報請善堂給棺收殮○積竊劉阿昌經包探獲解英公堂奉判遞回原籍當經帶回捕房昨日午後捕頭派包探范進才送至法界附永清輪船解往廣東○西穿虹浜錢業公所後面第三百四十號房屋係江北人某甲開設車寓江北車夫麕集其門每値無事輙以賭博消遣昨日上午正在興高采烈突有流氓五六輩闖入捉賭各車夫知其假冐羣起拒敵流氓寡不敵衆紛紛敗北致將落後之陳雲生毆傷四百號巡街捕赶來兩造均散惟陳尙臥於地當將寓主某甲及陳併送捕房捕頭詰問謂陳等冐充捉賭亦非善類寓主容留賭博理應懲究遂令禁押送陳至同仁醫院醫治俟傷痊併送英公廨訊究○前晚有用乙丙三日本人在南潯路將本地人某丁圍住攢毆三百零一號華捕到來甲等遷怒捕因號召二百四十六號一百六十一號二華捕帮同拿捉甲乘間逸去當將乙内送捕禁押尙未知若何發落 
[更正]  
　　昨報紀高昌廟局勇拘獲流氓小鬎鬁由局員轉送縣署一事兹悉該流氓姓陳名福並非剌死羅錦發案内之要犯也 
[潮災乞賑]  
　　奉泰分司轉沈君子承來函内開敝泰分司屬下之丁溪草埝伍祐新興廟灣等五塲均係瀕臨大海兹於六月十三夜半陡遭東北大風海潮乘勢上湧潮頭高至丈許近海數十里之内頃刻變成巨浸廬舍人牛悉遭淹没死亡之慘難以言狀其遇救得生者復因託命之煎𪣿蕩然無存亦幾幾乎生不如死現經會同運憲委員周歴查勘並竭力捐廉又勸諭官商紳庶先行設法擇要辦理一面禀奉督運憲動支庫欵作撫恤災丁修復塲竈之計而爲日方長需欵甚鉅轉眼秋風告緊將啼饑之後繼以號寒必更有不堪設想者因憶光緒七年敝屬海嘯爲災曾蒙嚴佑之先生倡募巨貲賁臨督辦現聞諸大君子樂善之心有加無已用敢專肅寸函敬爲數萬災黎仰求矜恤至應如何辦理之處想貴局自有定章不敢妄凟總之早一日則災民早活一日多一分則厚德多積一分衆生苦惱我佛慈悲自媿拙於言詞未得形容萬一幸卽鑒察施行不勝延首待命之至○附啓者本年被災各省如順直營口山東河南安徽湖北廣西等處均電飭籌欵接濟敝所點金乏術實屬分撥爲難且前因河南江西山東三處需賑孔殷曾電請各大憲墊發鉅欵允卽勸捐歸繳現尙欠解銀二萬六千兩急切無從設措核計每月所收連仁濟堂不過二三千金是欠欵尙難彌補不敢再行請墊所望仁人君子大發慈悲解囊慨助庶幾源源解濟得以袵席咸登一瓣心香至深禱盼上海北巿絲業會館籌賑公所制施則敬子英甫鈔登 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[追尋失車]  
　　前晚有爲洋貨生理之陳某在　園觀劇有包車一部停在門首車夫隨同主人入内比出遍尋此車早已不翼而飛陳賁車夫賠償四處找尋旋在胡家宅地方見某甲所拉之車與失者無異上前扣住究問來歴甲答以昨出洋十元購得爾何得過問於是紛紛擾　扭作一團旋卽扭至某茶肆評理不知若何了結也 
[上海縣署瑣案]  
　　福利公司某洋人駕船至西南鄉塘口獵鳥悮傷鄉婦某氏額被鄉人將船上之櫓取去洋人禀諸該管領事　會道轅黄觀察札飭黄大令提到東溝某圖地保凌殿卿研訊禀稱小的圖中並無此事訪得洋人實在浦西塘口被鄉人攫櫓大令恐洋人原　地名錯悮禀明道憲飭傳塘口某圖地保前日差役將塘口二十一保二十九圖地保孫仲墨解案晚間十二下鐘時親坐花廳訊究孫保禀稱八月初七日福利公司洋人共三名帶同通事嚴姓乘船登岸開搶獵鳥槍子飛去擦傷饁婦孫某氏經伊夫孫金山及孫姓闔　人民團團圍繞向之理論洋人見氏受傷屬實給以洋銀半圓香烟一匣并告以願給醫傷之費孫等定索現銀一時人多手衆將船上火櫓二枝取去比小的聞知　人已散嚴通事言洋人是肯出醫傷費無如身畔未經携帶令將櫓交還隨至上海領取并出護照給示小的携取護照奔至孫家取櫓回浦畔　知船已開去後訪尋福利公司無著無從送還當時並無勒索三十圓之事護照呈案大令謂洋商禀稱爾從中硬索洋銀三十圓觀　人之意　得給以五圓卽可了事遂命從重笞臀二百板掌頰四十下著速將櫓取來協差傳提孫夫婦及附從滋事之人帶案候訊○法界公堂讞員鄭大令函送已革包探夥陶阿全請辦前晚黄大令倩蔣刺史升坐花廳研訊陶供稱僝年三十有九浦東川沙廳人父親開設豆腐店小的於光　二年起在法租界充包探夥役至光緒二十年斥去現橾坊人業並不在外招搖撞騙叩乞施恩刺史判令送入改過所收押○前者韓　藥將　　季少亭之羽黨張振生扭案蔣刺史研訊之下着收入所中限交李到案前晚帶案嚴比張供稱小的係安徽某邑人李卽陸老八並不與之同　惟前在金陵曾經相識聞伊黨羽甚多時時改易名姓誘騙往來過客小的此次因蕭軍門之親戚某姓函招來滬以後如遇李隨時扭辭卿究可也刺史着交的實人保出尋李交案如無保人收押再核○月前朱錦文控朱蔡氏私贖家産等情黄大令屢訊未結朱旋投松江府上控　太守批仰上海縣覆訊前晚大令倩蔣刺史升堂提訊朱雲江供稱是錦文之子胞兄鳳鳴因病未到父親上控後於六月中逝世家有住宅田單抵押在外被弟婦朱蔡氏贖去向論不啋叩乞照追陳建山供稱雲江是外甥朱蔡氏偕弟蔡煥英上堂供稱田産係小婦人失備價贖　刺史以入証尙未齊全碍難核斷著俟鳳鳴病痊再訊○引翔港鄉民奚吳氏控朱丫頭盜葬棺木等情黄大令已訊未結朱因病發善堂醫治　卽身死營晚蔣刺史飭提案中人研訊奚吳氏訴稱道光年憑中價買朱姓墳田三畝七分後曾因盜葬涉訟現求恩斷奚炳銓訴稱吳氏是小　　母邢秀山壞稱小的充當寳山縣頭圖地保地與治下二圖毗連朱姓田畔有古樹一株可認田中浮曆三柩吳秀芳訴稱此事小的已屢　胞　　　解　無如堅不聽從朱掌發供稱丫頭是外的故父小的向在鎭江電報局做工墳地售歸溪姓　收錢六十八千目下田價甚貴　　　回　　　　是實刺史謂朱張氏未到案難懸斷著赶緊邀齊備質一面邀公正人理勸　　　　　　　　　　　　　　　　　　　　　　　　　　　 
 
 
 

Page 10

 
 
   
 
