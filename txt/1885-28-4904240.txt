# 1885 - 28 - 4904240

 

Page 1

 
 
[二十七號畫報出售] [  申報舘主人啓]  
　　親迎爲大喜回祿爲奇殃兩事而並出於一家賀者未離吊者接至不獨袍帽欹斜舉止失錯之可歎亦可笑也　之以博閱者一粲再法人　聚　　不用媒妁彼此致書約期聚會於一室以花骰子置器中輪摇核色占多者爲奪慓焉事屬創聞故圖之以新人耳目兩圖俱福入此次二十七號　　准於初六日出售後仍附淞隱漫錄圖說一則閱者鑒之此布 
[訪購殿板康熙字典啓] [  點石齋主人啓]  
　　本齋創行石印書籍以來荷蒙海内君子同聲許可年來精益求精故消售之數日益加廣現因需用康熙字典一書藏書家如有殿板初印祗張　白字畫深黑願從割愛者務請寄至上海點石齋或議值或酬書均無不可尚祈不吝賜敎爲幸此啓 
[書港督禁售軍資示後]  
　　香港總督包制軍近有示諭禁以煤糧軍裝等物出售於中法兩國盖格遵公法而守局外之例也本館聞之亟錄入報而綴以數語謂香港旣守局外之例而法船之經由新加坡者仍自添購煤種此又何故顧新加坡尚在西貢之西卽不以煤糧售諸法船而法船尚可在西貢添備也若由西貢而東則香港也澳門也日本也吕宋也皆係局外諸國之屬地而法船之東來者安知不於此數處購辦軍資因而思此事亦中國所亟宜籌及者也夫中法相爭軍資斷不可少中國以主待客以逸待勞卽使度支匱乏然究係用兵於本國以本國之資糧濟本國之軍用初無慮其不足若法國則與中國相去數萬里遠隔重洋輪行四五十日倘中途無添購之處則其勢必窮若全賴由本國裝運而來或僖賴西貢一處之接濟亦不免有不給之憂卽此一事足以坐斃法人而無俟乎師武臣力已今之明示以守局外之例者但香港一處耳中國此時亟當以宣戰之意佈告各國卽以英國之例爲例俾各國各埠感爲遵守則中國本無事乎將伯之呼法船乃不免有告　之日卽成預備充足而所食者無非鹹物兵必致疾倘預儲于西貢而後由西貢運至中或則不但終苦不便而且船需分裝費用更巨勢必不支此策之最上者也日前高麗之亂日本人實有與謀之意說者謂法人主使將使中日兩國一旦搆釁棄好尋仇而法人乃得以結好於日國以遂其志而逞其謀日旣與中絶則與局外之國不同法人欲借日本之地以之屯兵灣船添煤購餉無所不可於是乎法人之資用不竭而乃可以與中國曠日持久以相從事此其說雖或出於臆度者之口然法人狡計百出安知其不果有是謀卽不然而中日旣經開釁法人亦必因利乘便以結日而仇中是亦必然之勢也幸而中國秉軸諸君調度有方布置得法高麗亂首立正典刑亂黨失其所主無所適從不能濟事而日兵又爲華兵及高麗義民所逐敗而出走謀不得遂計不得逞始嗒然不能必行其志而中國防營之在高麗者迅速飛電請發援兵中朝立派大員吳續兩欽差前往查辦我直彼曲各國皆知理旣不直力又不逮於是　井上卿赴高將就立約重申和議中國亦不與深求因卽化干戈而爲玉帛日高之好復合中日之隙遂弭法人之計亦不得而逞日本仍當守局外之例而不能爲法之外府任其取攜此一舉也所關乎大局者實非淺鮮今香港又有此禁令煌煌示諭英人皆應遵循法人之氣亦當中餒矣而此外如澳門一隅本係中國之地而自歸葡國營轄以後中國至今並未問及雖未見有立約明文而此地卒爲葡萄牙所屬則葡國之與中國初亦無所間隙法人無從搆釁中國但以一紙書告知葡廷明言與法人示戰葡人必當恪遵公法謹守局外而以香港爲成例如此則澳門一路接濟法人又無可恃矣至於吕宋乃日斯巴尼亞屬國日國本與中國無嫌當此之際亦屬例居局外而吕宋政令無非禀命於西廷倘以宣戰之事告知日斯巴尼亞朝廷而請其飭下所屬共循公法如此則吕宋之地法船不得駐泊煤糧軍械不得向該國置辦似此辦理吾知法人之船雖堅法人之砲雖利法人之兵卒雖多而船行無煤將何以行砲械無彈樂將冋以施放士卒無糧食且將槁餓以死又何以戰此非不戰而破法之上策也乎惟尚有可慮者中國之兵船亦不能無煤而行中國平時兵輪各船所用之煤大半由外洋購辦而來若各國一守局外之例旣不能售之法人自亦不能售之華人中國之兵船亦不免於坐困然中國邊防皆係陸軍兵船可藏而不用且因此而益可使中國知煤礦開採之有益無損而凡有煤有鐵及産五金之各礦皆速行開辦由各處就近以資軍實此尤爲中國目前之要圖所不可一日緩者也中國礦務近年以來頗無生色聞者或談之而色變然其所以不能生色者非中國之無礦亦非中國礦産之不佳在辦理者不能得法耳雲南銅礦辦理得人目下已見實效利國煤鐵礦日進有功卽此類推苟得其人煤鐵各礦將有取不竭而用不窮者矣又何待借資於外洋又何慮西國之禁售也哉 
[本館接奉電音]  
　　昨北京友專發電信來館内有初九初十日上諭二道謹敬譯登○初九日奉上諭都察院代遞山西試用從九品李昌振陳奏劉錦棠金順張曜明敏漠視邊疆侵蝕軍餉習氣驕奢一摺覽奏殊堪詫異　錦棠如果似此辜恩溺職自難逃朝廷洞鑒李昌振係山西試用人員濳赴新疆投効又復臚列各狀呈由都察院代遞顯有所欲不遂挾嫌攻訐情事恭讀仁宗睿皇帝聖訓國家求言之意原兾各抒讜論然必定以官階予以限制嗣後不應言事之人不得妄行封奏違者按律治罪等因欽此干廣開言路之中嚴防　亂觀聽之獘訓諭煌煌至爲嚴切乃李昌振以微末人員輙將疆臣優劣封章入奏寔屬胆大妄爲着卽行革職遞回原籍交地方官嚴加管束不准出外滋事嗣後不應具摺人員有懷欲曰着懔遵咸豐三年二月十一日諭旨由該員具呈各該堂官酌定冉行代奏不准自行具摺以符體制欽此○初十日奉上諭吏部奏遵議詹事府左中允樊恭煦處分可否准其抵銷一摺樊恭煦著照部議降一級調用不准抵銷欽此 
[吳中官報]  
　　欽憲孫於初九日下午由滬抵蘇舟泊胥門大碼頭各官仍往恭迓次日憲駕登岸乘輿入城答拜三大憲及道府三首邑據官塲中人傳述欽憲須由蘇拜摺後然後再回袁浦度歲大約旌節駐蘇尚有三兩日勾留然所備之八旗會館行臺仍未進駐也亦可見星使之體恤僚屬矣 
[氣吞狂虜]  
　　左侯相前擬親自渡台以摧怯人而閩省紳士堅請坐鎭省城居中調度諭者咸重閩人之愛戴 
 
 

Page 2

 
 
而益服侯相之忠勇是以兩次批禀均已錄登本報以誌一時盛事近聞金陵接到閩中的信得悉侯相已派定王蒓農觀察率領五營渡海援台侯相自請身臨前敵駐紥馬江以便就近策應伏思侯相以杖朝之年總師干之任忠勇激發大有不破樓蘭終不還之概行間諸將士宜如何戮力同仇以稍釋侯相之憂勤哉 
[鳳城新話]  
　　刻内務府復會同户部議定各關稅虧短賠欵新章自目下起一年爲期如有願交者由户部遞呈交五免五逾限仍照十成收兌盖因餉務殷繁故重立新章云○津人丁姓僑寓京師前門外煤巿街小椿樹胡同傭十觀音寺洪順洋藥局近被辭退賦閑窮愁抑鬱竟於十一月二十三日自服阿芙蓉膏而死越日經中兵馬司相騐聞身畔藏有狀辭不知所訴何寃也○大興縣何邑尊宛平縣蔡邑尊會銜出示曉諭兩縣文童定期十二月初二日赴縣署審音設有年貌語音不符察出冒藉者卽行扣除初三日黎明入塲考試○邇來洋藥局開設日多亦有資本無多專以走私漏稅漁利者刻正在嚴禁烟館之際地面官乘便向各土局稽查聞有數家藏頭露尾形迹可疑遂收押在署不知其如何了結也○前報列候選主事李續午與候選道吕某因財涉訟毆傷局勇一案嗣經北城察院入奏奉旨送交刑部審訊供出起事之由緣李父現任江西知府與吕素稱莫逆李不務正業素不得乃父懽近李父匯寄白金二千餘金於吕託其代還帳目二千金另撥百金與李李得父書疉次問吕索金未能到手李黨賈四回回等皆不逞之徒一聞是事卽唆使用武蜂擁至吕寓逞兇吕乃以刼掠報官官遣局勇至孫二孫三烟館捕賈被賈攅毆遂致釀成巨案刻諸犯已獲李發往軍台効力賈及二孫均擬充軍其餘帮兇之甲乙等罪有差等云○前報列東月墻移屍一案迄今尚無尸親認領兇手亦未弋獲十一月二十七日中城二憲將在監被押之更夫暫行釋放本地面鋪户首事各人飭差發坊取保死屍寄埋義園俟有屍親到塲再爲辦理○京東三河縣劉姓務農爲業家頗小康膝下一子年已逾冠因於十一月念一日爲之行合卺禮北方風俗迎娶多在夜間是晚彩輿首途已交三鼓風高丹黑路廻霜突有緑林客數十人各執器械截住刼奪輿夫執事等人紛紛逃避盜遂將新婦刼去劉聞之四路追尋查無蹤跡隨卽鳴諸官署哀請飭捕緝兇吁光天化日之下竟有如此不法之徒捕務廢弛不可概見乎○總署劻貝勒之意以日人願與朝鮮自立和約不欲中國與聞其事中國因法事孔亟亦不欲與日人失好故日高和約能如是速成云 
[蕪事雜紀]  
　　聞郭善臣軍門欲招水勇二營以資鎭守現雖未見明文然行園前已整造炮船刻字店中亦刊有總統卓勝水師親兵字樣圖印大約明春卽須開招也○前日郭善臣軍門派有委員乘輪往上海置辦軍裝有備無患誠哉禦係有方也○鄭洽記土棧房屋本已　朽日前因被雪壓東邊墻角忽然坍倒適自賣水菓人坐簷下磚石打中頭顱鮮血淋漓昏暈欲絶該棧見而惻然當卽舁往醫生處施冶諒不致有性命之虞也○俗傳臘月初八日爲掃塵日鄕人咸以竹葉紥茹帚上入巿求售歲云暮矣百彚皆除舊更新獨我輩作嫁依人依舊送窮乏術讀荆楚歲時之記不禁感慨系之已 
[西信譯登]  
　　天津西人來信云近日北洋防務大變從前氣象防兵所用洋槍一律改用新式粮食亦極充足北塘布置尤極嚴密洵屬無懈可擊不出數年可以悉成勁旅令人不敢正眼相覷云云按西字報載此說與前此本館庽津訪事友人來信不甚懸殊若非勦襲爲工卽可見其意見相同矣 
[津沽近事]  
　　天津電線設已數年電桿或虞朽蝕現已興工將沿路各桿全行更換電報學堂又新招穎秀子弟數十人入堂肄業限日學成藉收指臂之助仁記曁薩寶實有上下兩行上行在天津下行在紫竹林相距六七里已安設德律風彼此傳話無異覿面聞嗣後添設者尚有别家也○近來德國武弁二十一人計分撥山海關者三人小站三人大沽兩人此外新城練軍天津練軍及旅順威海各要隘處俱經分撥前從奥國學習馬隊回華之千總巫炳修亦由傅相札往小站教習盛軍飛騎營馬隊刻下北洋防務甚爲周密蠢爾法人不足畏也○北五省民生刁敝旱潦頻仍嘉道以前不至屢蠲屢賑者恃有河運也自改行海運而民生困矣然沙衛等船運粮到津百貨雲集亦生意之大宗也江浙兩省每帮若干船耆舵水手每船若干名往來小貨在不計外親友之餽遺盤川之花費正不可以數計聞明春海運此等船隻全數不來津人均蹙額而相告矣江北河運俗謂之窮八帮雖有之亦於巿面無補云○農家之望雪無異於望雨天津未入九前雖得兩次雪然土膏尚未沾潤將交三九仍未見六出紛飛鄕曲老農無不怨騰六之狡獪也○五慶堂小連牛前與親兵營范四齟齬范四責革五慶堂亦發封此事已列前報小運生向搭如意班連日避禍暫不開台大沽防營遂邀之去唱演十日時有小長奎等亦雛伶中之傑出者挾以偕行該處人遂詫爲見所未見然係堂戲外人無從窺視一日高姓家開演高之戚某不速而來願作將軍座上客而不得閽者以鞭垂相示某訴於高氏將興問罪之師嗣將戲停演經人轉圜始得罷休刻下如意班已回天津范四已至小站五慶堂當可揭封照常開演矣 
[儉德可師]  
　　湘中楊厚庵制軍咸豐初年以水師戰功敭歴文武位至兼圻迹其偉烈豐功赫赫在人耳目間者垂三十稔江淮五尺之童靡不震懾威名可謂極人臣之榮遇矣旋在巡閱長江水師任内以椿萱垂暮請叵籍終養得旨俯兀嗣是定省晨昏優游珂里又幾更寒暑此次朝命敦迫奮袂出山招募舊部督統援台將弁以老成宿將而斧鉞宣威飲至策勲指顧間事乃昨有自三湘投効回者言及制軍在籍之清貧况味殊與窮老諸生無以異而太夫人之儉德尤弗可及當旌節蒞武漢時已屆冬令憲躬僅服灰布棉襖而罩以羊絨馬褂至謁見鄂省督撫時乃易破舊灰鼠馬褂天縀面子幾乎片片欲飛盖厚帥居官奉差日素不蓄積一錢家居日久遂爾一清澈骨比離梓里雖高堂極孺慕之忱而君父之命義不可違告辭日以邁親畏寒特製狐裘一襲奉獻太夫人以爲禦冬之計詎太夫人怒謂余生平從未服此輕暖之衣恐福弗能勝將爲身之災亟擲出屏不御噫膝下兒官至極品老人家壽屆九旬一領狐裘猶日無福消受彼尋常百姓之家被體章身之侈將毋福全德備宜享人間富貴耶 
[太守新政]  
　　蘇府憲魁太尊下車伊始出有示諭三條嚴禁妓寮烟館賭場此雖到任之例示然魁太守威重令行或者省會地方此等風氣可以掃除淨盡也 
[九江近事]  
　　潯城某公館内某姓婦前年購得一婢有十一歲平日百般凌虐苦不堪言日前又因細故以敗絮塞口中褫去外衣紥其手足懸諸檐下垂楚無算婦旋閉門而臥晨起見婢已凍斃爰殮以薄棺棄諸郊外噫猶是人家子女祗以飢寒交迫靦顔事人何該婦竟忍心害理若此耶劍樹刀山正爲若輩而設身後之報烏能逃哉○仁貴西鄕五里橋農人某甲近日患病輾轉於床遂致不起家人置備衣棺擬于翌日成殮屆期將抬屍入棺忽起坐呻吟呼妻喚子旋又自床躍下談笑自若親友初疑屍變奔避不遑後其妻審視情形知係死而復蘇於是轉悲爲喜咸慶更生云○江北小池口某甲爲其子聘某乙女爲媳經媒某丙說合議定聘禮若干擇吉迎娶丙有挾而求向甲稱貸甲不允丙遂唆聳女家勒索聘禮甲欲中止而事已垂成勢難翻悔由是憂思交集思欲雉頸經鄰人見而解救不致遽赴泉途旋女家聞知知爲媒灼離間仍如禮至致期行聘云 
 
 

Page 3

 
 
[廣陵談塵]  
　　揚州府宜　守莅任以來勤愼小心時以除莠安良爲念近訪聞上月中五城巷某妓被刼首飾並刃傷從人一事係痞棍夏添幅所爲赫然震怒當卽密派幹差購線嚴緝前日將夏獲住發交江甘兩大令訊明從重嚴懲查夏係著名痞棍澄皮訛詐無惡不爲今竟天網恢恢疏而不漏想謝朱兩明府定能按律究辦也○定例南北鹽船不准出江皆由儀河運送至棧兹因該河淤淺雖經勘估挑濬必至明春方可蕆事刻下邗江鹽船愈聚愈多自南門以下集泊千餘艘賈舶往來殊形不便楊子穆觀察因與程都轉籌商令南鹽船派員打壩引水導塘再行浮送至棧其北鹽禀准督鹽憲全行轉江已於本月初四日在瓜洲四里鋪設立提江局各鹽船紛紛報騐一俟風順卽行出江云 
[兵船到閩]  
　　日前由吳淞口開往閩洋之兵艦計南琛南瑞馭遠澄慶開濟共五艘均歸吳提督安康統帶聞昨晚吳淞防營接有來電知該兵艦於昨晨一律到閩矣 
[輪舟分班]  
　　飛雲不輪船往來淞滬載客生意頗盛隨有某添造流雲小輪船與之爭利近由旁人從中妥議每日每船換班輪流不准爭攬兩船主已均允洽矣 
[江干漁話]  
　　昨日虹口頭壩地方有一恪靖營銳軍水師丁勇欲雇小車往吳淞而故靳其值車夫不允該勇竟恃刀逞强衆皆不服扭至捕房捕頭將該勇誡斥一番揮之使出○聞上海隂陽學李某邇來擅自拘人每晚坐堂笞責但該學係專管遊方僧道乞丐類並無民社之司不知每晚所訊果何案件也 
[喉症盛行]  
　　本埠入冬以來極多喉症初不過生一疳毒無關痛癢不數日潰傷小舌喉卽失音竟爲不治之症善攝生者尚其各保千金於寒煖飲食間加之意哉 
[小工械鬥]  
　　昨上午十一點鐘時本埠法租界金利源碼頭小工人等奪裝糧米聚衆械鬥將同黨王阿順毆傷小東門捕房某捕頭立飭捕役往拘爲首之人隨獲到胡阿三一名餘均鳥獸散時公堂訊案未畢遂將王胡二人解案請訊王供前在高昌廟當小工停歇後經人薦至金利源碼頭工頭阿四處帮裝粮米詎昨日虹口工頭胡阿三紏人來與阿四爭奪生意在鳳凰臺茶肆講理今日胡復紏聚五六十人分執軟鞭鐵尺連環棍及匾担木棍等件蜂擁尋仇我等二十餘人被傷七八人我則身受重傷求請究辦翁太守詰訊胡阿三據供由局中瞿老虎着我在該碼頭爲裝糧工頭已閱四五年阿四及丁阿小等本係夥計不料今年阿四無端來奪生意我等祗二十餘人寡不敵衆請爲查訪便知明白太守謂奪爾生意雖屬不應但爾等聚衆將伊歡傷更屬非理着將胡帶回管押飭王送仁濟醫院騐明傷勢如何一面往該局詢明胡是否已做工四五年再爲核辦 
[緝獲拐匪]  
　　前報登寓客拐孩一則兹悉徐蔭庭投報虹口捕房後捕頭卽飭包探王阿二查得粤人李王氏專收拐販男女孩出售該包探遂遣人至李家飾言某姓欲買一男孩年須約三歲該氏答稱適有一孩正在待賈而沽其人卽令抱至某姓家該氏欣然而往經徐認明無悮包探遂將該氏拘入捕房據供係崇明人張少山抱來及往拘張臥病在床乃將其妻王氏拘送公堂管押並查得拐匪曹富郎暫住張處亦卽拘入捕房管押想拐人子女律有明條三尺森嚴斷不容匪人漏網也 
[售地轇轕]  
　　崔茂榮控周文華盜賣租地一案莫邑尊訊供後著兩造出外自行清理在案詎崔抗不遵諭反赴道署上控蘇松太道邵觀察仍批發上海縣覆訊前晚帮審委員王司馬提案　訊崔供咸豐十一年租得周姓二十五保二圖之地方建造平房十間並未立有年期現周忽將該地售諸洋人令我拆屋讓還但我該房造時費洋九百餘元迄今尚未歸本况周並未知照忽令拆毁以致情迫上控求請恩斷周供崔於咸豐　一年向我租地造房義定以七年爲限到期拆卸迄今二十餘年屢屢欠租不付現該地已售與洋商令伊拆房伊非特不允反敢控諸道轅求請恩斷又問崔謂周令爾折房爾意如何答稱周地據稱賣得洋五百元望乞斷令照價改售與我庶我房不致拆卸否則將房賣與周姓我祗須價洋五百元周稱崔屋已經坍壞並不值洋五百元司馬謂然則可令官匠估價崔稱定必得洋五百元少則不能司馬又謂一經官匠估價則有公無私崔尚嘵嘵置辯司馬喝令掌頰旋其子上堂願爲代責司馬允之令掌頰二十下飭卽管押崔斥釋並諭周交保候官匠將房估價後再行核斷 
[檢騐監犯]  
　　監犯汪益元病斃後由縣詳請上憲派員詣騐各情昨已詳登本報昨日午後由府派委華亭縣楊邑尊赴上海縣相騐仵作報稱該屍實係因瘋身死邑尊親騐無悮隨飭棺殮發壇旋赴署内莫邑尊晤談片刻設席欵留當晚卽命返駕回郡 
[英界公堂瑣案]  
　　華何氏控華吟生等一案早列報章嗣華吟生不將兩女交出太守傳地保到案笞責百板限三日内交人昨地保將兩女華阿金華昭林交案并稱華吟生已將兩女領回鄕間奉限後卽着華赶緊函追來滬爲卽解案華何氏申訴前因并稱我兒已註家譜今由族長華聚隆帶有家譜前來華聚隆亦上堂稱　華姓族長華洪富興我是弟兄輩伊先病故兹妻又身亡其子阿榮亦已早世媳華何氏生有男孩已經上過家譜奚容族侄立嗣家譜呈閱太守謂華阿榮死有四載華何氏何得生有七月之孩華聚隆答稱是遺腹子太守謂安有人死四載而有七月之遺腹子者乎隨卽斥退華吟生蔡雲卿各訴如前華阿金供年十五歲父母早亡由華周氏領養爲女今華周氏病故臨終時言明由哥哥華吟生擇配太守問華何氏是何人答稱並不相識惟華周氏死後始來言是我之兄嫂然兄阿榮旣死四年兄嫂如何有未滿歲之孩太守又問幾時從吟生回鄕幾時復來答稱前月下旬囘鄕嗣因函追昨始來滬太守又問吟生作何生理答稱在小東門外清芬堂煙館司帳是規矩人太守又問現願從誰答稱願隨吟生太守謂吟生旣爲烟舘夥計恐難可依託設被賣爲娼妓爾梅無及昭林供年十四歲餘供與阿金同華何氏又稱照林已經許字出有婚據華吟生亦稱照林已配與人西包探頭目麥根禀稱查得蔡雲卿是專做蟻媒者二女初被領去確在蔡處後始另行藏匿及奉限後始函追交出設被華吟生領去深恐仍入蔡姓之手難保無賣入娼寮情事應　斷交華何氏領去易繙譯請太守照判太守謂將二女發交善堂擇良婚配最爲妥當祭雲卿無干省釋華吟熏因另有范有春控欠之案未便開釋留候質訊核斷○孫述甫訴稱有繡貨寄存城内楊天祥消售昨被劉永卿擕至租界押鋪質錢由捕看見拘案爲此投案請領楊春山稱係天祥鋪主與劉永卿爲親戚求請免究餘供與孫同劉供因有急需欲將此貨暫押再行贖還黃太守謂旣據楊稱與劉關親誼毋庸置議開釋貨交孫領○包探陳阿九稱木匠店主粤人李太初家門口停有自已置備之東洋車碍路屢經巡捕喝令移開李非惟不依反敢逞蠻爲特禀請派差恊捕傳李請究李供東洋車暫停門口並非有心礙路巡捕喝移豈有不允之理不知何故被控傳案易繙譯謂李屢次違章碍路請爲重罰黃太守判罰洋十元撥充棲流公所經費○周馬氏稱失竊衣服由捕阻獲人贓今蒙送案請辦給領竊犯楊阿大認竊求恩黃太守判押十四天贓交該氏領去○蔡梅林訴稱被阿幅竊去路燈當卽拘獲人贓交捕送案陳供實因飢寒交迫初犯行竊惟求格外從寛黃太守判押候笞責五十板贓交蔡梅林領去 
 
 

Page 4

 
 
[法界公堂瑣案]  
　　邵觀德控周友堂盜賣石印字典一案因周供稱五十部售與文瑞堂浦鑑亭處係店夥陳茂生經手爲卽將浦陳二人傳到訊追種種情形已兩登本報禮拜六邵到堂訴稱浦央人來說願出洋四十元着我具結了案我復以旣已成松自當靜候堂斷浦稱誠有此說但祇許洋廿元並無四十元之語太守隨斷令浦出洋五十元浦尚再三求减案遂不能訊結昨日堂期兩造仍執如前太守問浦陳二人究竟是否曾許四十元答稱此係中間人調處之言太守謂旣有是言著如數出洋以免延訟浦卽取出洋三十五元五角稱邵曾取過洋四元五角太守問邵可曾取過答稱並無其事太守謂此事二人均說取過斷不平空誣爾着邵領洋并諭周處諒難追出俟下期解送公堂核判○前　列張慶園扭控姜聚之圖拐幼孩翁太守妍訊之餘着張將同　之兒嚴阿龍於下期邀到再鞫昨張挈孫女秀英及阿龍到案太守詰問屬實遂判姜重責一百板枷號二十天以儆○王譚氏訴稱家住法界念一間地方十月二十六日有收買紙錠灰人路經門口遂將錠灰售與講定每洋一元賣灰九斤計灰五十六斤作洋六元嗣因欲减去半元致不成交嗣我有事出外囑對門賴江氏照應門户詎買灰人趁　不在將灰取去鄰人問及誑稱已將洋交我及我回來始悉其事今日途遇將伊拉送捕房見証人現外面翁太守詰訊賴江氏供亦略同買灰人毛小七供稱家住小南門内某典鋪對門去年三月間由兒子經手買過錠灰洋一元今年並未買過何得平空誣我太守見兩造各執着毛暫退問王譚氏究竟作卸事情錠灰有如許之多王稱家有佛座人來燒香化錠積聚有年太守謂此事咎在賴江氏旣經他人託顧門户何意任人取去隨着將毛帶進斥其嗣後須隨處留心當卽釋出又謂王譚氏所稱家有佛座明係開設佛店招留婦女　香所作何事大都不堪設想着三日内將　收拾如違懲辦并飭包探查明王譚氏所住門牌以便追究○法國人大立多卽阿三控董茂恒卽董茂衡欠去銀四百九十兩又七百五十兩恒德莊沈瑞卿控董欠去銀一千二百餘兩又出夫票元十三張計銀一千三百兩洋六百元董曾前後繳　廢票共計十張何有三張稱在阿三所用買辦劉某處又兩次繳到票洋百元合計銀數恰符先還洋之四百九十兩一項并稱餘俟陸續措歸案擱多日大立多現將在漢口特至　堂聲明另請一外國人代理此事逢訊到堂候示前日堂期沈瑞卿以董未經保人交案到堂哀哭謂實被挨延不過太守着包探傳保交人昨董由保交到太守問此事如何料理董供挽人向恒德莊說過因伊要現銀故未了結太守問沈可有人來說過答稱並無其事太守謂董處處逞刁現究竟如何完結董又稱禮拜四有煤船進口已訐虹口之孫炳榮將煤變價償還外國人之銀至恒德莊一項禮拜六亦可清理亦託人在彼說妥矣太守著捕將董帶回管押以俟兩期繳銀有英公堂公差持黃太守名片信函稱有人控案請將董移歸辦理太守謂已知照捕頭晚上派人送訊訊畢後仍交來人帶回可也　着該差先回去將情禀明本官 
[潘筠谷宫保潘孝子傳]  
　　閱邸鈔同治元年閏八月二十五日内閣奉上諭福建粮儲道趙景賢在湖州本籍守城其子趙深彦與叔趙景廉在湖南道庫大使趙清彦任所聞湖州府于五月粮盡城陷風聞趙景賢殉難深彦年甫十二歲痛父情切悲泣號咷于六月初七夜濳行服毒身死至性奇節可嘉可憫著禮部議給奬卹以彰篤行欽此余讀而喟然曰今東南兵燹蔓延蹂躪焚殺之慘極矣其原實由于習俗之頽敗人心之澆漓致于天怒必草薙而禽獮之根株痛斷乃已消而復息宜必有微陽萌抵于沈隂錮閟之候于人則天良未泯每發現于童惟之輩于趙深彦後又得余從姪曰兆全兆全者從弟筠坪廣文之第三子也天貧聰敏十一歲讀木見書輙自解十之七八十二歲讀十三經並註皆畢十三隨母避亂歴盡艱險乃得至休寗筠坪寄寓温習已讀書一過卽背誦無滯次年學爲文下筆輙排奡如有夙慧者每于夜深人靜或自課小講一首或膽寫讀本批尾一通意盖汲汲得其門也賦性尤極　摯侍坐侍食于二人前無不致其誠敬嘗書一十人字銘于座側曰不得乎親不可以爲人不順乎親不可以爲子適母受暑邪疾飲食殊少進全切切憂慮旣久未痊起坐不支全晨起整衣祈禱于庭願以身代見者咸訝之至中元夕竟以微恙逝矣筠坪哭之慟旋有嘖嘖祈　事者訊得其詳而增傷矣或以痛子過甚不免以妄塞悲余獨信之非信于祈禱之時而信于平昔敬親銘座之日盖至性所迫其中殆有固結不可解者此固默動乎上蒼矣九蜂蔡氏謂匹夫匹婦一念誠孝足以感格鬼神顯有應騐者良不誣也如全之與趙深彦均以至性死孝趙死以激烈人遂驚傳全死以從容人易忽視余乃感于時事所值不禁重哀而詳述之以警世焉全育于全椒學署故名之曰兆全字之曰椒生生于道光二十九年已酉四月二日午時卒于同治元年壬戌七月十五日亥時實十四歲云同治癸亥秋七月旣望錫恩書于閩鹽法道署之頤志軒時年七十有九 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[琴川風月]  
　　昭文一名琴川以城河七條如絃得名山水清淑小家生女秀慧者輙學琵琶習彈詞色藝冠各邑以故滬上書寓率帖琴川某先生非琴川者亦冐以引重也然琴邑女說書初不甚行間有訪枇杷門巷者亦不過就温柔鄕中淺斟低唱求如滬上之呌出局者無有也前數年有某紳壽辰偶迎詞史侍酒客皆沾醉此風一開羣相趨步上自縉紳下至商賈遇有吉事必喚女先生少者一二人多至十餘人名花媵爵清謳發聲滿堂賓客欣然醉飽主人亦顧而自豪若其家無出局則羣客各鳥獸散於是謹厚者亦復爲之因此北里羣花日形繁盛而狎游者亦濟濟一時計邑中現在詞史不下二十餘人以坤寶淑寶曾寶爲最坤以風雅勝淑以姿韵勝曾以聲技勝個中人戲呼爲三大憲相遇必問今日上衙門否聞者絶倒某農部戯于愛花諸君中擇其風雅而有才藝者得二十八人目爲雲臺二十八將諸君欣然受之琴俗喜啜茗有鶴嶺泉茶室者雲臺諸人日在是室茗談人遂目其室爲星宿殿坤寶姓顧名素英性嗜書籍近執贄曾茂才講許氏之學於六書源流極精熟尤工詩有送人遠游詩云歎筵無奈是離筵一曲琵琶涙黯然不識春萍分散後好風吹聚更何年頗楚楚有致以故文士多喜之客自琴州來于酒闌燈炧時絮絮述之亦香國之佳談花叢之實錄也 
[德清蔡瑜卿瑾有弟十歲能屬文蓋神童也年甫廿有四而殁瑜卿悼之取謝康樂西堂夢弟之意作西堂思夢圖徵諸名人題繪爲賦長歌一章]  
　　池塘露冷春風怯鶺鴿原上子規泣塵封大被夜床空帳中髣髴聞鳴屧霜壺漏滴蓮花銅此時萬籟皆無蹤只有素娥愛岑寂翩然飛落塵寰中風吹紫荆半稿死認得幽人此居里緑窗面面扃不開凄絶吟聲徹牕紙知是幽人愁未眼排闥相看涙如雨素娥好事近前揖借問主人胡太息主人再拜殷陳辭願爲姮娥訴胸臆颼流自昔數南國王謝才華世無敵就中何人最逸群康樂先生吾所式先生有弟才角總筆端如山撼不動丰姿蕭爽更可人每見先生詩思湧春暖西堂夢醒時頓使先生身價重我亦有弟頗不騃世上兒子何足齒十齡對客揮柔豪少者惆悵長者喜寡兄無弟步康樂令弟已過謝家子鬼伯恃權肆殘刻常向人間拔奇特白玉樓成長吉殂滕王閣賦子安溺天帝沉醉不管事任下塵寰弄狡獪公然入我西堂來又教奪我文龍逝緑章上奏叩九閽閽者佯聾而不聞亟呼巫陽爲招引巫陽頓首謝不敏電掣星流一刹那棣花零落當階隕古人有弟永相守海北天南還叙首今人有弟永别離楓林關塞長相思長相思愁看白日浮雲馳從此每逢詩思澀西堂無復神來時主人訴罷涙凝膈雄雞三號雲四塞素娥怕聽腸斷聲飛入沉雲天地黑[  辛已冬虞山寄客錢唐徐彝著]  
[題友人羅浮香影圖]  
　　開皇遺人老去後浮羅千里塵埃封璿房瓊室杳不知其在何許千百年來徒聞神仙眷屬來往游戲於其中何物畵師盜得造化一枝筆竟爾如魂如夢描出洞天福地之芳蹤天帝怒爾偷漏春消息特遣姮娥素女夜半揭去眞形容東君有情憐爾一番意肯留半痕疏影隱約於雲峯世間得此一幅好圖畵有時懸之堂上猶能有一縷半縷香飄空嗟我瓠繫東海東不能親見徒忡忡願君從此好收拾愼莫懸之當長風空中恐有仙人過并此携去蓬來宫[  癸酉春硜士徐彝著]  
[題友人菊牕病趣圖]  
　　秋風一夜秋草黃東籬冷淡秋花香秋花寂寞倚窓外自開自落凌秋霜秋霜如刀花坎坷主人有病忘勞瘴病中一片惜花心不忍教花等閒墮抛殘藥鼎與詩囊獨向秋窻扶病坐秋窻今日天氣佳蟬聲蟲聲相和諧秋花亦知主人意爭妍鬥艶明台階秋花不爲秋枯稿主人不因病潦倒秋窗病趣若箇知殷勤訴與天公曉不願年年秋病痊但願年年秋色好霜天月上夜深時秋風侵肌凉不支欲掩秋窗猶未得窗前花影惹相思[  壬申秋錢唐徐彝香蓀甫著]  
[滬上竹枝詞并敘僕隸籍鹽官客游滬瀆印尋鴻雪俄驚星次將周景覽鶴沙似覺風光頓易就見聞之所及聊掇拾以爲辭信口吟來 
不免語多鄙俚吮毫寫去無非屬新奇權當吳謳錄請郢政]  
　　當年申浦記曾游僂指光隂十二秋壬申冬自蘇來滬逗遛一月卽整歸鞭生面别開風景易好將詩句望中收轆轤聲裏任盤旋車馬如雲夕照天漫說冶游春日好衣香人影目年年車仿東瀛襲最工往來馳騁各西東片時坐較籃輿勝風景都歸一瞬中租界高懸電氣燈照人渾訝月華升天工巧被人工奪到此城宜不夜稱球製空靈可騐時日中升降候無差騐時球每日十一點三刻升起半桿十一點五十五分升至桿頂至十二點鐘球卽落下以便騐對時刻報風還把大機測晴雨分揚各色旗報風旗每日上午十點鐘扯起遞報吳淞口外風信旗無定形色惟視風之所向隨時改懸兼騐晴雨縱横線索硬　空水陸分程萬里通一制聲飛逾電疾帛書可不藉鱗鴻地脉遥通水暗瀦來如瀑布瀉瓊琚自來水甚清潔勝他竹覓將泉引青條塵懷莫問渠驀從空際把燈傳奚藉蘭膏桂燭燃一片光明成夜巿萬家樓閣壓芳烟張協有谿谷壓芳烟句言燈燭　煌也不經摹勒不　鎪古畫奇書徧網求點石卽能成善本教人眞贋辨無由點石齋刷印書畫精妙絶倫物採瀛寰盡異珍理崇格致務求眞就中學更分光化格致書院有光化兩學亦西學中名精義推叅妙入神法仿巴歐製造精機隨輪轉霎時成機器局製造精快百般器械　新　奇巧都　竟匠生氣吐如虹響若雷殊方又見鼓輪來從兹利涉周寰宇萬里重洋任往回杼柚隨機縷自分繅三盆手女如雲絲廠繅絲皆女紅終歲不輟緣何葭管灰飛後鎭日車聲軋軋聞羅天仙衆詠霓裳菊部名新義錦揚疑是廣寒宫闕在香飄丹桂月流黃天仙詠霓義錦丹桂皆戯園肴核羅陳色色精聚豐鴻運浪傳名聚豐園鴻運樓俱仕商讌會之處漫將風味誇南北番菜還宜細品評明月清風第一樓一層層上小句留茶經譜罷回頭望眞個身從閬苑游閬苑第一樓凡四層爲滬上諸茶寮之冠彈丸大小樣玲瓏勝負羣爭一擲中休說習勞同蹴踘呼盧競學泰西風商民閒時在彈子房競擲傳采浪說餐霞骨盡仙五雲深處任流連五雲深處煙室頗精兼貰酒層樓曲榭何精緻除卻清明不禁煙羣聚仙園曲細評管絃終讓女先生引商刻角分南北　　珠喉脆囀鶯聚仙園書室陸月舫金情娥胡瑞卿沈文蘭吳蘭洲諸眉史色藝雙絶可爲彈詞中翹楚路入棋盤里巷叢評花問柳任東風此間卽是銷魂地樓閣高低夕照中霧鬢雲鬟半古裝茶寮精潔喚東洋客來也學吳儂語鳳餅龍團細品量閣敞青蓮淨絶塵甕頭釀熟螘香新青蓮閣酒肆几案整潔無塵俗氣呼朋閒覓黃爐醉剛值寒消九九辰冬節纔過便近年家家揷緑徧門前西俗度歲用冬青柏子綴於門首那知西歴更除夕恰遇當頭月正圓冬旣望適遇西歴元旦寒燈挑盡漏遲遲底事推敲笑我痴濁酒盈樽梅繞閣倩誰低唱竹枝詞[  甲申冬日浙西惜紅生未定稿]  
[上海北巿絲業會館籌賑公所施少欽經收山東賑捐十二月初四五日第五百世二三次清單]  
　　本埠仁濟堂董事程何印宣甫岷江文旬榮慶節省壽筵移助五十元苕東仲氏二十元由徐曉春兄交來壽萱室主人爲子求病速痊十元南徐無名氏四元漢口有心無力氏二元嚴卡帳房一元誠其意一元○高郵丁君鏡齋第十一次募粲華堂五十元○泰茂洋行募萬善同撜昌字一萬一百七十號册韋玉亭何少山泰茂洋行帳房鄭遜南四户各一元○承茂號募昌字一萬四千九百八十八號册金蘭森四元承茂號二元張介甫一元○本埠徐姓募昌字一萬三千九百三十三號册悔過子代女求暗病速愈無名女史求暗病速愈二户各棉衣欵四元○盛記募昌字一萬八百二十九號册盛記自助一元○大成源募昌字一萬四千八百八十九號册陜西梁寶森二元陜西德慶祥陜西大盛元陜西高步樾陜西鄭成章陜西永成恊五户各一元由盤記交來○武林平陽氏募昌字二千二百一號河莊厫二元得且居鍾靈毓秀滄冥客三户各一元又募二千二百二號册不書名四元又募二千二百三號册無名氏十元又募二千二百四號册雲挺堂祝一經堂祝二户各十元又募二千二百五號册吳復寶二元江雲莊江兆蓉朱源遠堂衛記周祖懋四户各一元朱松土馮念堂程耀庭吳王氏四户各虚對開一元無名氏蓮子姑二户各五元開一元又募二千二百六號册無名氏上黨氏二户各一元無名氏梓田氏萃耕氏武陵氏四户各虚對開一元又募二千二百八號册趙貽燕堂趙廷記王秀峯三户各一元以上七册共合來洋五十元　對開八元五開二元○杭州同善堂募昌字六千五百五號册念修堂十五元又募六千四百四十三號册通濟典十二元又募四千二百八十號册富陽實和興舊棉衣二十件以上初四日○太記九八規銀二十一兩四錢吳潘氏前因夫主左手紅腫將成外症許願求诠兩日已愈還願五十元河鎭乾茂美舒子庾二十三元青浦隱名二十元中山醉候節酒　移助十元北公估局十元張氏求病速痊十元杭少　募同人酒席費七元四明崇德堂張折酬愿四元戈禮璋求母外症速愈二元杭學成求痢疾速痊二元無名氏一元無錫城南隱名氏求風病速愈一元姑蘇李森泰一元不留名莊棉衣欵五百文閩福寗右營署潮揭三居林長春因兒病愈完願建洋一百十三元○臨穗春米行王君卿國募富貴源頭同字二次一千八百五十七號册無名氏五十元無名氏二十元穗春十元源源義三元源源義三元厚生庄源裕春二户各二元震泰生泰義大通裕號韓榮章無名氏無力人素位氏補過氏九户各一元○萬福來募萬善同發昌字一萬四千六百五十八號册萬福來一元葉壽卿洪雲卿二户各四開二元有心無力子一角三元鄭基黎近榮徐福昌鄭松有心無力氏譚氏李安州李范氏李佩之李黃氏李渭川李符氏李利姑李鴻鑑李鴻喜李鴻錎李鴻煇十七户各八開洋一角以上二十一户合來洋一元四開十元八開八元○常州陽湖學朱印端募昌字五百二十五號册沈乾泰范政甫不書名不書名四户各一元敬信堂五百文不書名二百文又募五百二十六號册不書名費歲寒堂樵善堂不書名不書名季馬永順何永祈七户各五百文吳耕之二百文以上兩册共來洋十二元核算尚有三百餘文據來示云後首并寄○無錫范君世清募昌字二千四百四十一號册程世亷求女病痊十元挑裏汪六順堂致逮堂敬修堂四户各三元德蔭堂志遠堂二户各一元○豐泰洋行募昌宇一萬三千九百八十三號册末士沙石二元豐泰洋行同人八元曹志方二元○禪臣洋行梁君寶鑑募昌字一萬四千八百十六號册梁泗利陸元梁而康堂四元馬玉亭陸敬南二户各二元鐘沛泉梁月樵陳瑶記張星初梁海籌吳永鏡黃蔭亭七户各一元余茂祥宋金福吳遷梅鄭澄溪黃逹生梁子香卓富記趙辰在八户各半元以上十九户共來洋二十五元○旗昌洋行募昌字一萬四千八百五十三號册劉少蘭銅洋四元○京都賑濟書書局碑帖畫五十五種原估作銀四十八兩九錢○本日售出彩票一張計洋二元以上初五日 
 
 

Page 10

 
 
[光緒十年十一月念二日京報全錄]  
　　宫門抄○發抄旨三道○御史汪等奏爲據實糾叅請飭議處摺○又奏請籌餉加廣以示優異夾片○雲督岑奏請議卹片○豫撫鹿奏叅革知縣歸案審辦摺○又奏爲臬司暫緩交卸摺○川督丁奏請奬勵摺○西撫潘奏爲調署知縣片○大臣慶奏爲巡道飭赴任片○十月二十二日工部鴻臚寺正藍旗值日無引見○尚宗瑞富勒渾泰各假滿請安○莊王續假十日○本謙續假二十日○工部奏派查勘東西陸工程之大臣派出敬信徐用儀○又奏派查核錢粮數目之大臣派出烏拉喜崇阿熙敬許應騤○福魁遞遺摺○召見軍機○發抄張凱嵩奏補用同知蕭宗瑀等署雙水同知等缺奉旨吏部知道欽此○又俸滿撤回候升之石膏井大使姚鈺補按板井大使奉旨吏部議奏欽此○又普洱府城於九月二十七等日連日地震委員查勘撫恤情形奉旨知道了卽着該撫飭令委員詳細查勘妥爲賑恤毋任一夫失所欽此○○江西道監察御史臣汪鑑等跪奏爲據實糾叅以重典禮恭摺仰祈聖鑒事恭查嘉慶八年四月奉上諭凡遇天壇大祀諸王以下及頭品大臣年在六十五以上者着加恩准其乘轎至二層門外仍各嚴飭家　管束轎夫人等毋許嘈雜等因欽此又道光十七年九月奉上諭壇廟祭祀典禮攸關門禁禮宜嚴肅以照誠敬嗣後着稽察之王大臣嚴密查蔡毋許一人混入行禮時尤當認眞查察無論何項差使人員概不准　自出入等因欽此今本年十一月初五日冬至大祀天於圜丘睿親王魁斌恭代行禮臣等恭往糾儀見班行均屬整肅惟正在行禮之時忽有轎夫數人擅從外壝南門出入喧譁深堪駭異迨禮畢察詢則已颺去陪祀百官共聞共見僉謂不成事體應由糾議官叅糾以警將來並有知此數人係睿親王之橋夫者臣等職司糾儀應卽據實糾叅請旨飭查議處以警將來而重典禮是否有當伏乞皇太后皇上聖鑒謹奏奉旨已錄○○御史汪鑑片再福建廣東鄕試如果議准各分定額按屬取中共懸流額通省取中並擬請飭部查照從前籌餉成案妥議捐廣暫額永額章程令地方官紳分屬勸捐將來卽可分屬廣額如有一屬能急公好義捐成鉅欵應核准廣中額一名者除將該捐户等照例賞給匾額外每科鄕試應於定額流額取中之後再搜羅該屬遺卷另行取中廣額一名書榜亦於正額後特書某屬取中廣額一名以示優異而昭激勸似亦籌餉之一端也謹附片具陳伏乞聖鑒奉旨已錄○○岑毓英片再隨營瘴故文武員弁迭經臣附奏請卹在案兹續有補用遊擊劉占春補用都司顧嘉賓吳湘榮補用守備莫永隆補用把總吕旌南倪正有高應鳳馮亮廣西賓州營外委把總莫茗高台灣道派來坐探委員留閩委用知州吕嘉曾候選縣丞陳人安州同職銜張錦鳳六品頂戴陳名揚王順美曾爾福夏承霖徐玉成未滿吏周泰本共十八員名均於八九兩月内在營瘴故據各將領禀報前來臣查該故員等隨征外域久著勤勞現均染瘴捐軀深堪憫惻合無人懇天恩賞准勅部將瘴故遊擊劉占春等十八員名分别從優議卹以慰忠魂謹附片具陳伏乞聖鑒訓示謹奏軍機大臣奉旨劉占春等均着照所請交部分别從優議卹欽此○○河南巡撫臣鹿傳霖跪奏爲特叅知縣催收緩徵錢糧請旨先行革職歸案審辦恭摺仰祈聖鑒事竊查前奉諭旨飭查前息縣知縣武勷催收緩徵錢糧致斃人命等因欽此當將查辦大概情形先行具陳並聲明再行確查據實奏報在案當卽一面嚴飭該管道府州逐細訪查並將致斃人命案証提省飭發開封府訊辦兹據藩司詳稱轉准南汝光道及光州禀覆訪得武勷於本年五月以前徵收被灾鄧灣等里停　錢糧一百餘兩均裁給事票有據等情揭叅前來據此臣查武勷旣經出示聲明被灾十九里緩至麥後啓徵復敢先期違例催收灾緩錢糧實屬胆玩荒謬已極除催調徵册流串及勒傳糧書人等來省嚴行訊究是何情弊據實懲辦外相應請旨將前署息縣候補知縣武勷先　革職以便歸案審辦理合恭摺具陳伏乞皇太后皇上聖鑒訓示謹奏軍機大臣奉旨武勷着先行革職歸案審辦餘依義該部知道欽此○○鹿傳霖片再准吏部咨開光緒十年十月初三日奉上諭甘肅按察使着陳彝補授欽此當經轉行遵照查河南按察使唐咸仰前因布政使孫鳳翔奉旨署理漕運總督札委署理藩篆開歸道陳彝兼署臬篆奏明在案兹准新任漕運總督吳元炳咨已於十月初八日接印則孫鳳翔不日來豫卽可各回本任應令陳彝暫緩卸署臬司以省更替之煩俟孫鳳翔抵汴再飭交卸起程其開歸道篆務自應先行遴員接署以專責成查有候補道何福奎老練安詳辦公盡心堪以委署除檄飭遵照外謹附片陳明伏乞聖鑒謹奏軍機大臣奉旨吏部知道欽此○○太子少保頭品頂戴四川總督臣丁寶楨跪奏爲大邑縣匪徒入城滋事經調派營勇剿捕立將首夥各匪陣斬擒獲全數殲除地方一律安靜恭摺仰祈聖鑒事竊查臣於九月初四日將大邑縣匪徒楊紅中等入城焚署刧獄搶掠各情經調派營帶壽字長勝各營將官丁鴻臣等帶領弁勇於八月三十日黎明馳往剿捕追至高塲該匪胆敢抗拒經督飭各弁勇奮力剿擊立將匪衆陣斬生擒多名各情形先行奏報在案嗣據丁鴻臣及卭州知州等禀報該匪經營勇擊敗後率領悍匪及餘黨二百數十人由高塲過江堰山頂分路四散奔竄該營官等督飭各勇亦卽跟蹤追剿不令喘息當生擒悍匪侯玉珍張蠻子等二十五名首匪楊紅中楊紅玉楊洪林弟兄帶領死黨拚命奪路逃逸丁鴻臣等以山路紛歧隨卽分隊圍剿追逼至水口地方截扎山脚該匪等復聚集山半隘口拒敵郝錦富飭勇丁辜洪順等由後繞至半山施放洋搶轟擊該匪躱避未中猶敢挺予狠鬥將辜洪順等拒傷該將丁鴻臣郝錦富督飭弁勇一齊撲上復斃匪犯十餘名並立將首匪楊紅中楊洪玉楊洪林等生擒並搶獲名單洋砲刀劍等物其時餘匪仍捨死抵拒經我軍極力猛攻又見首匪就擒始各四散逃逸該將等復分督各營四路連夜竊搜初四日又於水口山斃匪數十名生擒四十六名各處團保亦隨同拿獲十八名各奪獲軍械數十件先後一併解省經提至臣署會同司道訊據楊紅中等供認八月二十九日糾約匪黨濳混入城焚署刼獄並將印信刼去捶毁登時殺斃書吏三名搶掠街民十餘户沿途割辮拉人入夥等情不諱當將首匪楊紅中楊洪玉楊洪林並悍匪侯玉珍高玉南葛老三周旺長張蠻子徐志有楊文義李志有徐揚名侯遇甫李奇複趙老十楊有漳十六犯立卽於訊明後分别正法梟示其餘五十餘名内有監犯張開萌王老二二名均經陣前殺斃餘尚有數名仍發回大邑縣查案辦理其餘均解回各省原籍分别繫桿枷號保釋現在首夥各匪殲除凈盡地方百姓均各安堵如恒惟查此次大邑匪徒倉猝滋事匪數甚多所幸五日之内各營將官弁勇卽將首要各匪及餘黨全數陣斬擒獲凈盡不使一名漏網地方亦未受蹂躪足以彰國法而快人心所有在事出力員弁勇丁三四日内奔追數百里奮勇出力迅速蕆事不無微勞足錄相應籲懇天恩准給獎叙以示激勸所有此次尤爲出力之副將銜儘先叅將壯勇巴圖魯劉功化請免補叅將以副將儘先補用副將銜儘先叅將克勇巴圖魯丁鴻臣請免補叅將以副將儘先補用遊擊銜儘先都司郝錦富請免補都司以遊擊仍留四川補用壽字副前營副將銜留川候補叅將劉喜一請以副將卽補同知銜直隸州用補用知縣吳樹聲請俟補直隸州後以知府用先換頂戴儘先遊擊何炳蔚請賞加副將銜副將銜儘先游擊叚世勲請以叅將補用儘先叅將曾有明請以副將補用守備閻鳳儀請以都司儘先補用儘先千總張得勝韓明恩儘先把總丁榮升宋得勝均請免補千把以守備留川儘先補用閻鳳儀等並均請賞戴藍翎儘先遊擊王標請免補遊擊以叅將補用勇目辜洪順唐得明曾長發請以把總儘先拔補並賞戴藍翎丁丑科歸班選用知縣胡微元請以知縣歸本班儘先選用知縣用侯補縣丞桂斯香請以知縣留川補用候補班前先補用鹽大使李道源請俟補缺後以知縣補用四川試用州吏目史悠文請以府經歴仍留原省補用候選從九品楊玉堂請以縣丞不論雙單月選用文童吳積經王之緒均請以從九品不論雙單月歸部選用其餘出力受傷轉保勇丁由臣分别酌給賞恤用昭奬勵至大邑縣所失公欵以及燒燬衙署並投監人犯搶掠街民等情容俟逐一委查訊明另行辦理並咨部外所有大邑縣匪徒入城滋事經各將官營勇勦捕得力立將首夥陣斬擒獲分别訊明正法餘黨全數殲除地方一律安靜請將出力員弁隨案保奬緣由理合恭摺具奏伏乞皇太后皇上聖鑒訓示謹奏軍機大臣奉旨覽奏均悉劉功化等均着照所請奬勵餘依議該部知道欽此○○潘鼎新片再署來賓縣徐雲棟調省另有差遣所遺員缺查有新選修仁縣知縣王增禧宅心仁恕悃愊無華堪以調署據藩臬兩司會詳前來除檄飭遵照外理合附片陳明伏乞聖鑒謹奏軍機大臣奉旨吏部知道欽此○○慶裕片再新放奉天驛巡道興陞現已領憑到省應卽飭赴新任以專責成除檄飭遵照外理合附片具陳伏乞聖鑒謹奏軍機大臣奉旨知道了欽此 
 
