# 1885 - 73 - 4904285

 

Page 1

 
 
[三十二號畫報出售] [  申報舘主人謹啓]  
　　本齋印行畫報早蒙海内君子争相購取物美而價廉洵有目共賞也兹又不惜重資求得時下大名家如任阜長任伯年沙山春管劬安諸公分　人物花卉翎毛山川諸畫幅筆墨奇奥逈異凡庸從此次三十二號畫報爲始先將任君早長所繒羅漢印就兩圖裝入畫報之首以後按號分送覽不　斷可裝册頁可作畫譜而畫報仍然九圖亦不減少末附淞隠漫録圖説一則價洋照舊不加分文諸君子其亦先覩爲快乎此佈 
[書招商輪船運漕局告示後]  
　　日前招商輪船運漕局出有告示本舘録以入報示内言局中備有棧房可以裝儲米石其應用麻袋繩索一切皆係局中置備不費各州縣一毫外用云云此舉眞可謂體貼人情之至者矣夫江浙漕米自去年各大憲飛催從解意欲赶先運北各州縣知事關軍國奉檄之下不敢懈弛陸續催繳次第批解至目下而解至滬江者計己不下數千船其中又有經商人包辦者亦皆匯聚於滬滿擬開河之後即行起運乃法人不顧理義指漕糧爲兵米宣言阻截不准各國商人承運而於是前此太古怡和旗昌等三洋行業己承攬包運之米保過兵險米己裝入船者一旦皆日戒心悉行卸中其細情疉次登録報章漕務至此殊形棘手盖並非懼法人阻截北方致有乏食之虞實則如許漕糧羣萃浦江無從安頓此事最難設法也夫米之爲物性不耐久積聚數月即防霉爛而上海一隅之地安得驟然有此若于空屋以爲屯積之地若不使上棧則米在船内船汎水中其潮濕之氣尤易蒸入米色更易霉變既不能即時起運洋商雖有電逹各國朝廷與法人理商之舉而往復商辦需時幾何苟非有棧房以儲之恐漕糧之壞愈速在各州縣則以爲奉命提先赶解今則既經解到而吾之責可以謝矣然糧道在滬尚未騐收是各州縣仍未能全卸仔肩於此而不有以體恤之各州縣及包辦之商人其苦有不可勝言者矣今招商局出有此示是亦思深慮遠曲體人情殊足令人欽佩第招商局承運之米人都不過十中之四其六成則另有他人承運現聞太古等行仍行照收棧租以及麻袋繩索等一切費用皆須照算以視招商局不亦有上下床之别乎夫洋商前者承攬漕運原以求利也今既不能如約承運則利己一無所獲若必員以上棧而免取費其勢固有不能然僅恃招商局一家之棧房則又何足以容到滬如許之漕米此其事當亟爲籌策矣且米之恐有霧變猶其一端耳各處解米來滬皆以船隻裝載合江浙兩省有漕州縣所批解之米應用船隻幾何屈於刻下停在滬江之米船其數當以千計一船之中舵工水手若而人此輩每係粗鄙蠻野之流久聚於上海安保其不生事端即如前此己有兩船户滋鬧涉訟情事此不過其見端耳沙船帮以漕米分運迄今尚未定議若輩守候日久日用不貲日前沙船公局遂至有鬧事之舉不但該公局門窗什物悉被打毁而且邑尊偕海防分府至彼彈壓竟被喧譁滋鬧甚至將筍輿擊碎官長大受窘迫直至調到滬軍營勇拿獲爲首肇事者六人始得解散即此可見若輩情性素來蠻野日日在此守候而無所事事必致滋生事端此一役也實無理取鬧之尤者也各處解糧之船户固不與其事而日久在滬難保其終於太平雖曰情形不同而人聚既衆良莠不齊則終防易於肇事爲今之計所亟當籌良法以處之顧漕粮則不能起運上憲則未即騐收若輩實有進退維谷之勢欲籌良法殊苦無從計不如將己來之米悉子騐收上岸落棧如招商局之不取棧租　爲最妙即太古等行之仍欲照收棧租亦止得暫時租用庶幾漕米不至立時霉變而船户水手諸人亦得以概行遣散不至羣聚日久滋生事端至於上棧之米倘一二月中各洋商與法人商義停妥可以仍前起運固屬美事如其不能則與其躭擱日久致成紅朽計不如發往他處銷售或即在滬令人販運他往而以其所售之價歸入官庫即以作漕糧之折價如此則雖不無耗折尚不至於全歸烏有至其所耗若干則苟得督撫爲之詳細委曲拜摺陳明朝廷深悉其中萬不得己之苦心亦必曲加原諒童子減免斷不至令各州縣毁家以賠補夫然後法人之計雖毒而尚無所大損於我中國當亦有聞而氣沮者己非然者中國之事往往誤於因循害於延緩目今米在船上不早爲計而聽其潮蒸如許船户火手羣萃滬濱而不早令散歸將來倘有肇事則嚴辦之而不免寃及無辜輕縱之而不免有傷政體漕米不能運北坐令數百萬糧米漸成朽腐豈不大可惜哉嗚呼使人人皆如招商局之曲體人情吾知此事當有不難設法者矣其如能曲體人情者僅有一招商局何此論甫脱稿聞太古亦有讓去棧租之説見義勇爲曷勝欽仰 
[西報彚譯]  
　　字林西字報載有倫敦發來電音云英國外務大臣宣言於議院謂英國家己向法廷詰間格倫雷輪船裝載鉛斤爲法扣留之事想該貨當可索還也又有天津電音云日本伊藤公使與其隨員數人均於初二日入都又云甬江來電言鎭海口外有法兵船四艘在彼游弈又云李傅相於正月念八日爲國家借洋債計銀四百萬兩雖未知係由何國告借而己有成議矣 
[傳言姑譯]  
　　文匯報謂中國邊陲某大將近忽吞金自盡云云按本舘並無所聞該報所言諒係謡傳姑存其説而隠其名 
[碰船譯聞]  
　　文匯報言傳聞登州洋面有中國新造水雷船二艘因風浪過大互相碰撞一船遂沈良可惜焉 
[阻粤帆船]  
　　賚賜洋行之華寳帆船於上月二十九日由長崎駛進揚子江船中裝有中國行家且辦之煤途遇法兵船名桑潑楞者遣兵官上船查看搜出華商信一封兵官閲後派水手數人在船看守且囑船主停泊以待俟禀告孤拔再定行止該兵官即往鎭海見孤拔詢局外船隻爲中國行家裝煤是否違例及二月初二日兵官回見該船主傳孤拔之意准令駛人揚子江在後風聞該洋東意欲赴法公館索銀五百兩以該船被法人阻留擔延時日故也説見晉源報 
[又賦悼亡]  
　　昨早十一點鐘滬上文報局接得出使德奥意等五國大臣許竹篔星使自德國柏林京城發來電報驚悉其夫人高氏於初三日丑刻小産後猝故當委文報局函告嘉興公舘云云按初三丑刻在上海則天尚未明在德國則己午後矣而電音己於初四早傳到其神速如此惟念星使鸞膠再續鶼翼又分海外　游其能無錦瑟華年之感耶 
 
 

Page 2

 
 
[手刃劣弁]  
　　厦門來信云楊宫保東渡時先調長勝兵船到泉州伺候詎有某營叅將出言狂妄力阻援師宫保盛怒即照軍法在長勝兵輪上手刃之三軍之士莫不震懾 
[甬東紀要]  
　　自法人侵犯甬防遠近商民皆欲尋消問息昨得該處訪事人郵音所述情形瞭如指掌因亟臚陳於左俾留心時事者有所考焉○江北岸泗洲塘爲甯波鎭海來往之路現將此塘開斷以阻敵人來路○甬江各行號之貨物恐爲法人所掠均託廣源洋行保兵險○鎭海城廂内外大小各店舖均己閉歇不作交易惟當舗僅開半日當本以一千文爲限聊濟貧民無如米糧甚少苦於無處告糴雖經江邑尊勸諭各米鋪照常發賣而不知米石早己運空一時不敢運回是以難遵憲示也○道光年間英人犯甯官憲特招黑水黨偷斬首級以却敵人今法人侵犯鎭海江邑尊出示招漁户諸色人等如有能偷法兵首級一顆者賞銀五十兩并賞頂戴如得頭目首級一顆者賞銀加倍如有私通法人接濟法船者一經察出全家坐罪云云此令一下亦可以寒敵人之胆○上月二十六日有法船五艘分泊油山蟹栩兩處二十七日晨四艘同泊油山一艘不知去向至九點鐘時法鐡甲船遥擊小港砲臺連開十四砲臺前後中三砲轟壞民房五間泥墻一埭臺身無損我軍並不開炮抵禦蓋此臺之炮早己移至青苧嶺也當法人攻小港炮臺時招寳砲臺前有油山阻隔不能援應故祗得任其轟擊法人船泊油山不敢逼近者實懼招寳山之砲也○近日法船游弋洋面一切商船皆不敢進出日前北帮立生號之山東船被法船擄去船中共有二十人迄今仍未放回各家屬念船既被擄人不放回料無好意俱向該號壩哭流涕然亦無濟於事法人之荼毒生靈眞令人聞而眥裂 
[嶺南叢話]  
　　大憲訪聞有漢奸某代法人招兵三千潜聚僻壤一俟撲犯時即爲内應云云故立飭營勇嚴密查緝前日在河南緝獲一人送交讞局審訊據供平日安分營生并無廪爲不軌惟有一族姪似近招摇早經與之决絶矣問官恐其飾詞諉卸飭先監禁俟緝到其姪再候核辦○池餘興爲某營火夫日前兵士試砲池在旁閒看忽炮炸將池擊斃營官深爲憫惜詳禀營務處請爲賞卹隨蒙批准照前佛山藥局例卹銀三十兩旋經屍妻復赴營務處遞呈言貧寡無依求送入卹嫠局俾資養贍未識列憲能允所請否也○三元里創建藥局開一大濠直逹村前早經列報刻己開工舉辦所經禾田菜地任意掘毁并不補回價值恐鄉民阻撓派武弁二員帶同安勇五百名前往監工附近鄉民皆取怒而不敢言○十九日有軍裝二船開往欽廉二州由善後局札委鹽知事鄭紹基押解又有紅單船五艘滿載炮子開往龍州派委補用同知羅家煦管押同日揚帆前進○沈臬憲十六日出沙角與彭雪帥禀商機密十八日回署○魚雷局擬移建增步地方前經列報刻己加工庀材不日可告成云○捐抽房租一律舉辦其中以多報少者在所難免現在局憲嚴定賞罰如有瞞隠者罰加十倍許隣近指訴查訊果確即將罰欵内撥三成犒賞其隣如此嚴辦居民當不敢欺飾矣○上元節後各鋪户皆開門貿易惟生理淡泊獲利甚難是以各家皆省却夥伴以節費用凡雇工餬口者視昔尤難矣 
[秣陵瑣記]  
　　薛慰農山長有於本月愈八日在薛廬開吊之説上憲現聘盧雲谷學士爲尊經書院掌教○鍾山書院報名者一千五百餘人尊經書院報名者七百餘人均於二月初二日在下江考棚扃試江甯府孫太尊己回明制憲是日并不准給燭想掄取眞才以備蹌躋一堂之選不得不如是鄭重也○鍾山書院内另設　業生横舍四十間終年虚置今歲爲大比之期有志之士欲得風氣之先者己負笈擔登掎裳聨襼而至矣○南門外之棉花火藥局初係試辦現在一切均著成效又届海防孔亟故火藥一事不妨精益求精局内有水雷學堂用文學生十名專習算法以算藥力準頭用武學生十名專習製水雷放水雷手叚來項學生均歸泰西人教習惟聞其中巧妙該教習不欲輕易示人云○上元縣楊丹山大令己奉部覆准補通州聞藩憲一面飭其履新一面即委前江甯縣陸春山大令接署上元遺缺并聞陸大令有於二月初八日接印之信惟楊大令近抱喪明之痛六十衰翁欲從此罷休不復植甘棠於狼山峯頂未知能如願否○江甯北捕通判楊别駕於上月念五日因病出缺現在上游己委南捕鄧司馬兼理矣聞楊别駕身後蕭然雖非貧不能殮然嗷嗷十數口覊遲客地何以爲生現由鄧司馬帮貼三閲月資斧俾得扶櫬歸里九泉有知應亦生感○向例未聞印以前司道必公請總督及將軍以次遞降至州縣小署皆各有春宴聨鄉誼叙寅恭杯酒之歡殊有報答昇平氣象今歲海氛不靖此宴遂罷士事靡監不遑啓處於此可見一班○普德寺大倫和尚無法力而有勢力前經保甲總局批飭驅逐大倫依舊潛跡城内且聲言如有敢舉戒僧爲普德寺方丈者大倫必手刃之以故臥佛等寺雖奉有保甲總局飭令公翠戒僧之命究竟畏大倫作梗付諸不論不議之列刻下普德寺僧以大愉席捲一空香積廚至不能舉火故各散依菩提樹下乞片時之蔭云○南門外現來外國商人自稱在九江貿易由其買辦戴姓者代在製造局隔壁買得民地數十丈意在蓋造房屋百姓恐不爲地方之福咸議投洋務局具呈公阻尚不知如何批覆也 
[觀察閲兵]  
　　江西内河水師統領賀觀察元彬奉撫憲委勘湖口九江各炮台己於上月十六日抵九江是日湖口鎭丁軍門派有舢板數艘護送九江文武員弁均詣舟次投遞乎版觀察傳見有差隨即登岸先閲鎖江樓炮台次閲岳師門炮台開化營二哨官列隊恭迎觀察升座後營弁即請令飭炮勇挨次演放大炮一時大聲發於水上烟焰迷空有翻江攪海之勢其砲彈皆能命中及遠觀察大爲奬許隨升轎入城往各衙門拜客是夜住老棚行台次日同府縣各員出大南門往譚家坂詣周濂溪墓致祭旋即回城二十八日赴鎭署公讌與朱軍門晤商軍務二十九日晨刻登舟回省九江文武各員及選鋒新勁等營列隊江岸恭送憲旌又聞賀觀察由省起節時出鄱湖至彭澤小姑一帶溯流而上察勘各要隘處擬於彭則小姑兩處禀請德中丞添造砲台兩座以固江省門户果如此則長江又添一重鎭鑰矣 
[都中瑣言]  
　　聞初三日英國駐京巴公使拜謁恭邸邸中回事護衛答以病未大安不能接見公使遂赴慶邸拜會護衛傳言如有公事晤談須過初八日在總理衙門相見○初五日福大司空錕出城拜客事畢進崇文門回宅將至該門面諭門領久聞此門關閉甚晚諒係爾等有意徇私尚復成何事體嗣後務須循照閉門時刻定章若再如此瞻徇本堂定行嚴劾云○聞户部友人言該部銀庫自去年十二月十五日起至二十八日止共收山東山西河南江蘇湖北湖南等省應交京恊各餉及各雜欵銀共二百八十餘萬兩俱己儲庫備放矣督辦福建軍務左侯帥派委候補副將張恊戎德永齎摺奏請由户部銀庫借發銀五十萬兩以濟餉源奉旨着户部先行借給欽此續又由驛奉請飭下户部再爲挪借銀三十萬兩一併發交副將張德永押解福建軍營亦蒙恩准飭部着照所請辦理欽此該副戎於封篆後到京户部遂於新正初二日己刻開庫放銀副戎具領後由順天府發給官車四十餘輛裝赴福建軍營云○管理户部三庫之延大宗伯煦素聞銀庫郎中豐紳額員外訥欽太勾通庫書吏役及騐匠庫兵徇私作弊朋比爲奸凡各省關赴京交納銀兩先赴伊家講明費用然後交入庫中否則百般挑剔勒索多端正欲清理積弊涓滴歸公而豐正郎己奉旨外效惟訥副郎經宗伯奏叅咨回原刑部當差其庫書吏役騐匠庫兵面諭如有前項弊端一經發覺定行嚴責革退云云足見大宗伯愼重庫帑清理積弊之至意也○技勇練兵逐日駐紥各廠一事己歴登前次報章見聞左右翼尉擬由正月初一日至初五日所有步軍營四廠内駐紥之技勇練兵每名按日加給過年錢三百文以昭激勸○西直門内大街路北曹公觀例於每年正月初一 
 
 

Page 3

 
 
日開廟至十五日止一切玩物食物羅列滿前謹書唱曲賣藝之流更高搭布蓬邀人觀覽鞭絲帽影屧响衫痕人海人山幾至萬人空巷初三日午後山門内路東什不閑塲内演劇人因索錢不與譏誚過苛有好事者聞而忿甚躍上高臺遽以老拳奉敬什不閑之包頭人等紛紛逃避託人向其服禮事始寢息説者謂其大煞風景無異製園所演打店故事云○前報列神機營派委侍衛景亨等前往熱河杳看礦苗一則兹聞該員業己回京面禀容澤元鎭軍貴稱此礦在豐潤縣屬周圍履察惟沙金二三成不甚豐旺據礦師云旺否須俟開採後再察目下利益尚無把握鎭軍據情轉禀醇邸尚未見有示諭也○熱河圍塲内仍有土匪遯跡容鎭軍將情面禀醇邸醇邸口奏皇太后請發廷寄著熱河都統派兵除餘孽務盡根株云○神機營機器局現在趕做連環炮炮車水雷槍砲藥彈以及各項機器所需物甚鉅己開單咨行直隸總督在就近之天津購備並派委機器局總辦候補道恩觀察佑帶領官弁赴津提解以濟要工並請由天津撥兵護運來京該總辦諏吉正月十八日由京起身矣○去冬起惇王染患脚氣入内須人扶掖本年正月初十日惇邸登乾清門臺堦時叱退扶掖之人詎舉步維艱不克趨上崇玘濂公内監蘇拉見王如此急前攙扶王不允竭力步入乾清門云○伯王口奏蒙吉塔布囊等處海防戒嚴軍務孔亟願報效煽馬二百匹以充軍用乞恩賞收並不敢仰邀議叙再此項馬匹悉屬馴良口輕力龍開印後即可抵京聽候交納何處旋奉旨此項馬匹著即賞收俟到京即交神機營使用塔布囊等著該衙門查照給將欽此藩臣故忱慷慨輸指苟非聖恩優混曷克臻此○密雲國副都統俊請訓赴任召見時上諭以密雲爲京畿保障訓練官兵係第一要務履任後務當實心教練總期兵得實用餉不虚糜云云並詢以由何出身都統奏稱奴才前充神機營專操練兵一事頗知講求上聞而甚喜此可見聖上愼重軍防之心無時或釋矣 
[通州瑣述]  
　　元宵節二更後鐘鼓樓上看燈游人謂見有黑風一陣因即蜂擁避下無如梯高路窄致擠斃幼男三幼女一其餘臂折腿嘔血者不計其數幸神機營禍察兵弁與州署差役彈壓將栅欄門關閉阻住來人得以魚貫放出故十六日即息燈閉門禁止花炮矣○某中由浦濟閳坐冰床回通行抵八里橋西因外泮人床俱陷幸爲挖河人望見得即救起○督尹兩憲札委候補道周觀察逹武督辦畿東圑練赴寳抵勸捐不日來通高州尊諭城關八圑宜整齊隊伍聽候閲操○運河兩岸地勢低窪夏季河水漲發東西盡成澤國甚至行糧到壩每因無地風扇以至停騐並督河廰李督飭千總郎俊等在東西兩岸修堤築壩各一千餘丈工成告竣該千總禀請高邑尊轉詳君憲將被堤壓佔地畆量加體恤兹蒙批准每畆給京錢四吊定期赴　開放 
[澄江鯉信]  
　　黃田港口之鎭江鎭湖鎭河鎭海等水砲臺近各添設前後膛砲一尊聞長江水師提督李與吾軍門與各防營統領會議擬將水砲臺四座移置峨嵋洲下與岸上各營聨絡一氣水炮臺上之炮勇優給口糧且令各員弁具連環保結如有偵事則一并科罪○曾爵帥於上月杪解銀三千兩至江陰犒賞各防管軍上歡聲雷動每日兩操益形勤奮○前由登瀛洲兵船從金陵載南字兩營到江陰尚有三營聞即日亦可到防○兵勇雲集難保無肇事之慮故山地方官曉諭各烟舘上燈時即當一律關閉違干究辦三鼓後不准行路每日　營中派弁嚴查使匪類不得混入防務之嚴於此可見○黃田閘久經淤塞兩岸亦多坍損若欲興修則工程浩大經費難籌去冬大憲定議於閘傍另開一小河由監工委員王明府會同江陰縣陳鈞堂明府勸諭紳士捐集二萬金於去年十月内開工每日石匠人夫約二百餘人迄今尚未竣工也○澄波輪船由金陵來泊於黃田港口○大灣山土人呼爲大萬山與小灣山形勢聨絡傍有馬鞍山黃山諸山綿亘十餘里各防營駐紥山中前臨峨嵋洲安設砲臺有一人當關萬夫草開之勢○各兵船擬添用三江子弟一節兹己派定一百二十名先至水炮臺學習放砲每臺三十人俟嫻熟後即當分隸各兵艦○統領南字選鋒營劉連捷方伯另派哨官四名至水砲臺上訓練士卒○李與吾軍門查得兵船水勇每於晚間結伴上岸任意游行是以出令於每日下午六點鐘不准各兵離船另委員弁三班以二十人爲一班各持令箭在烟舘酒肆逐細嚴查如有犯者立責軍棍○策電船泊守黃中港外日前有甯波水勇三人結伴上岸至三更後始雇擺江船而回不料是晚風浪甚急行至中流即遭傾覆一人稍知水性得以更生二人則均溺斃該家眷得信前來欲求管帶官賞給恤銀官又該勇之死實屬咎由自取故不准給該家屬祗得飲泣而去○近聞法船在洋面游弋飄忽無常是以守砲臺之兵勇無爲驚夜輪流瞭望不敢少休李與吾軍門時坐小輪船至江口查緝可謂勤勞王事矣 
[甬電述聞]  
　　前日十一點鐘吴羅蕃野鎭海發來電音言是日十點鐘法水師提督孤拔乘坐兵輪從鎭海向西北而去不知何往現在鎭海仍泊有法船三艘云 
[嚴杜接濟]  
　　上海縣莫邑尊以稍樓甯軍中要需自應嚴禁走私以杜接濟敵人特飭差查境内各花爆藥舗每月應用硝磺若干務須報明向官局購買不得私行賣買致干查究 
[匪徒縱火]  
　　英租界西　粉卉口一千二百五十四號門牌空房内前夜一點鐘時忽覺烟燄迷漫附近居人急人内觀看則火勢己熾樓板椽木均己焦灼當即大聲呼救經鄰人及中四捕取水灌救始得擈滅事後查得係匪人挖開空屋門用道旁之破東洋車載木花柴片推入屋内然後縱火當經管房屋人報捕查究矣 
[船帮鬧事紀餘]  
　　船帮鬧事一節業己兩列報章兹悉商船公局之廰堂側廂及廚房等處均被打毁一空惟樓上未經損毁昨日己雇匠人將被毁之虚動工修葺局門首仍有撫標滬軍營親兵數十名彈壓縣署前亦有滬軍營親兵二十餘名護衛立飭各差役輪班看守至前日所獲滋事之人實有七名係施愈喬朱開彭玉松彭鳥松俞阿二阮順之劉福金也莫尊邑定於昨晚將一干人嚴行訊究一切細情俟詢明再述 
[鄉人未斃]  
　　昨報碾斃鄉人節兹悉鄉人徐阿南被王阿增所駕馬車撞倒碾傷當時昏絶人遂誤爲己死逾時蘇甦由捕送至仁濟醫院昨因傷不能投質惟將王阿增送案黃　守飭將王阿增帶回捕房俟查明徐阿南傷勢如何再行核辦 
[兵船懸旂]  
　　昨日浦中各兵輪頭桅十俱懸日本旂號蓋係日本國皇登位之期故懸旗以伸慶祝也 
[戰艦來滬]  
　　昨日早有吴　營二號輪船一艘由白茆防次駛至淞口乘潮進浦聞係調防上海製造局也該船管駕官係宋千戎云 
[大風覆舟]  
　　昨日黎明時西北夙人係静以雷電有拔木折屋之勢楝宇爲之震動浦中浪湧如山大小船隻移錨斷纜者不可勝數蘇州河内有米船三艘煤船二艘柴船二艘爲風改翻以致沈溺　泰碼頭前面英公司船之錨練亦被震斷該公司船順水流至下海浦相近後用小火輪拖回原處新閘西首周太伯廟卡前有鳥山船裝載油糖雜貨風雨大作竟被潑沈幸人口無恙南黃浦有一船滿載火油又有一船載糧米三百餘石均己問諸水濱一時風聲雨聲呼救聲號哭聲喧成一片又聞一船載有八人覆溺後七人經鄰船救起一人則遭滅頂之凶四處打撈尚未得其屍身也又英界三馬路西會香里被風吹坍房屋三幢幸係空屋不至傷人云 
[含忿自縊]  
　　浦東陸家巷左近陸　　因細故與某乙口角大漕詬辱甲含忿莫伸旋於初二晚人静時懸梁自縊當經屍妻陸嚴氏恊 
 
 

Page 4

 
 
同該處念四保四圖地保陸勝蘭於前日下午投上海縣報請相騐矣 
[續獲賭犯]  
　　包探嚴頌眉探得安樂甲有人聚賭即密帶探夥多人破扉直入賭徒不及逃避當被拿獲四人及賭具錢洋一併解入捕房諒於今日送案也 
[花國奇談]  
　　小東門外某烟舘主婦素來放誕自喜固巾幗中之無賴也前晚竟與無賴輩賭東道無賴等謂汝能到花烟舘吃花烟則我等情願服輸該婦聞言竟忘却本來面目公然至阿金所開花烟舘内吞雲吐霧興盡而返阿金者亦無賴也聞知其事紏集娘子軍至該婦所開烟舘内興師問罪舌劍唇鎗兩不相下尚未知作何了結也 
[銅帽解道]  
　　前報載俻捕頭在洋涇浜五十號門牌劉錦茂店中查到銅帽十二箱一節經翁太守商之于副領事轉逹葛總領事請將前項銅帽解歸道署聞于君業己允准矣 
[英界公堂瑣案]  
　　揚州婦人周陳氏稱貧苦無依賣女爲娼改名李保珠昨夜突有津人劉大喜前來尋釁與論遭毆我即奔告捕房及同捕到家女兒己被劉之友人郭秀華領去故又同捕拘到劉郭及女兒一併解案請究李保珠供周氏確是我母我欲嫁郭被母掯阻昨夜不得己隨郭以去劉係解勸者郭供略同劉供郭欲娶妓我確調停並無行兇之事該氏又稱女欲從良理無不允惟不許嫁伶人郭秀華黃太守謂該氏既將親生女賣娼己屬非是該女既欲從良情尚可嘉惟不准嫁郭姑發善堂擇良婚配該氏與郭劉均斥退○陳桂壽稱唱戱餬口同業周福海與我有怨昨夜行至盆湯弄中突見持刀劈而砍來我躱避不及即將右手遮攔以致受傷衣服亦破及我呼喊周己逃逸爲特報捕拘周送案當時無别人經過故無見証周供亦是唱戲者燕入荐張谷英唱戲口角一事陳程壽與我均係排解之人詎陳誤怪我致被裝傷妄控我實無持刀行兇之事如陳果受傷衣服定有血痕請騐有無太守騐得衣無血痕姑不准理惟着兩造嗣後不得再行擾釁○二號西捕稱昨在路見二人舁一死孩抛築給中當即拘獲送案死孩己交地保收管沈洪林供丹陽人開麵店因我子患病身死與夥楊阿福舁往穿虹浜會館在路暫停詎被西捕送案楊阿福供與沈同西捕堅稱二人　係有心抛棄死孩黃太守商之翟副領事判罰沈洪林洋五元以儆效尤死孩仍着舁送會館安埋○沈龍海稱是工部局糞頭因有朱掌華等一起人常來竊糞昨因争論遭毆由洋人好司報捕拘到朱掌和一人先行送案求請騐傷究辦太守判朱管押七天尚有别人着沈投捕房指名提究○包探王阿二稱有人到捕房訴被包阿桂顧春林剥去棉衣及拘包顧二人果有衣服今特送案惟原告不到包顧同供前日聞有人喊捉賊旋見一人奔逃由我阻獲詎又被脱衣逃走投捕妄訴太守判包顧各押七天衣存捕房待領○余子衡稱朱銀大常到我家纏鴣鳴捕拘案朱供先與余賭輸錢己經照給在後我赢伊錢伊不付致與争執朱王氏稱是朱母遞禀請究太守隨飭朱銀大以後不得向余子衡饒舌斥退○毛氏稱丈夫搭船往福州甫到船上失竊衣包一個報捕獲到竊賊並起贓衣三件請爲給領再究餘贓包探禀拿獲積竊汪阿兩搜出當票吊到贓衣當夥請追當本太守隨判汪阿雨管押三月該氏着給一半當本始准領贓 
[賜捐聲明]  
　　今由江西省垣寄到隠石蔭士同捐山東水災春賑江省九三八公議平銀二百兩正合收到甲市九八規銀二百十三兩四錢八分隠名樂善功德無涯合先登報聲明以供衆覽[  上海籌賑公所施少欽謹啓正月廿八日]  
[鉅欵助賑]  
　　今有江西豐城縣人記名提督統領直隸督標親慶全軍黃松亭軍門捐助景德鎭粥廠經費制錢一千串情殷桑梓慷慨　施實足令人起敬但願軍門掃平鯨浪早建侯封此千萬災民同額首而抃祝者也亟請登報誌感江西景德德鎭粥廠同人公啓 
[蘇省撫轅抄]  
　　初二日候補府周運禀知奉委善後工程周提調即辭回丹陽河工候補同知郭元昌禀銷鎭江下游厘局差從九張尚謙卸署丹徒縣丹徒司巡檢事回○初三日藩轅牌示照得嘉定縣諸翟司巡檢朱瀾現己飭赴調印被缺查有試用從九品孫臯堪以委署候補直隸州蔣煐禀知奉委辦理海防捐輸昨日到差准補武進縣典史朱淋金陵來禀謝奉飭知即辭赴任候補按經歴朱杲禀知奉北澤宋臣奉辦浙江嘉興電報局差使即辭赴局 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[一家終年無病助賑謝神啓]  
　　少欽封翁大善長大人賜鑒竊僕以西浙之鄙人作寓公於滬上今年六十三矣悼亡十二年老母於上年見背室無姬侍僅一子娶一婦生有三孫男兩孫女適成八口之家僕自五十三歲時臥病月餘自後加意攝養居然十年不病然感冒時復有之亦不免偶需醫藥而豚兒則於乙亥戊寅壬午三次大病瀕危兒婦亦於戊寅大病瀕危長孫於壬午病危次孫於辛己病危醫藥之費不可數計當其病危之時僕爲一面料理醫藥一面捐助晉賑豫賑直賑皖賑共計捐過五百餘元筆耕所獲不惜倒篋出之即無大病之年一家大小時患小恙延醫服藥幾無虚月獨有今年自蘇移家來滬栗六三遷一門長幼絶無病人豚兒於夏間遠游東粤月報平安亦未患病惟九月朔日兒婦忽患胃病臥床一日僕並未延醫但爲捐賑十元交貴公所即令以捐票焚化冲服次早便霍然而起僕自入冬後偶患左臂痠痛但購衍澤堂膏藥貼之即愈計此一年之中一家之人竟未請過一醫服過一藥實爲生平未有之遭感　神　獲此異數今届歲除允宜叩祖申謝因見申滬兩報所載貴公所收捐各户中有因病助賑獲愈者幾於史不絶書而因一家無病助賑謝神者則尚未之見用敢請自隗始謹捐洋四十元取四季平安之意聊結善緣以酬神貺聞彩票尚未滿號請即購票二十張約定如能僥倖獲彩仍將彩物變價助賑且請於神前立愿以後如仍能一家平安無需醫藥誓當源源捐助以答神庥倘四方樂善君子有聞風興起者大可援以爲例可否奉懇代將此函删節登報於有病助賑求神之外開此無病助賑謝神之例想海内好善之人無不樂援其例也 
[貧交行贈愛竹軒主人即希方家指謬并請霧裏看花客高昌寒食生大吟壇政刊]  
　　古人定交未遇時今人失意無相知古人求友不 
愛多今人求友常患少古今交道無二端古今論交不同道君不見膠　　交稱雷陳佯狂被髮走風塵又不見巨卿執紼有死友仲舉懸榻無凡賓烏羊擔酒短轅側此禮豈足當羞珍但將青眼對知己何用黃金贈　入末俗人情多嶮　共悲岐路泣素絲翻雲復雨在倐忽千金何處買駿骨同君生同君死此言猶在耳君乘車我戴笠他日下車捐中道相乘成參差至今泜水東西馳交道如此那可説輕薄甚於風中雪交惡不聞儀與秦彼縱此横誰優劣白首按劍日相仍言之不及捫朕舌吁嗟乎交道如此那可説東陽兄弟不可當弱冠齊名工文章長公携手與吾善少公相繼遊帝鄉狥監不于楊得意青鞋白襪訪我於醉月之章堂鸕鶯杓琥珀光張南衛北劉中央花正好夜初涼雲飄飄度銀漢月娟娟滿羅裳物性訢然貴自得形骸座上共相忘君聞我言跫然喜昔人聞之歎未己今人聞之投杖起[  鑑湖漁隠朱慶礽筱艇弟呈稿]  
[春曉曲]  
　　紗窗窈窕鏤白紵十二闌于流鶯語楚女嬌眠玳瑁床曉風剪斷巫山雨西園桃李幾留賓南浦管絃誰作主有酒勸君當盡醉蛾眉畫了日亭午○春夕洒醒即示鏡湖釣徒花影參差月滿庭禽聲嘈雜夢初醒酒邊愛聽霓裳曲憶到鮫綃十二屏[  鑑湖漁隠稿]  
[上海絲業會舘籌賑公所施少欽經收山東賑捐正月廿七廿八日第五百八十五六次清單]  
　　友恭堂江求父病愈二百元認辱主人規銀陸十四兩四錢二分嘉定耕心書屋求母病愈二十元葑溪漁隠年終新正省雜貨移助四元王秋農三元胡臧氏一元○可園主人募富貴源源同字二次三十五百六十三號册陳俞記錢少兩蔡麶記桂隸川氏四户各一元陳雲記紋銀三錢陳善常虚對開一元四開一元九齡童子殷敬穆省小食資移助錢五百文幼女夢媛省一月點心資移助三百又共八户合來洋四元風對開一元四開一元錢八百文紋銀三錢○壽椿室主人募萬善同登昌字一萬五千八百八十九號册壽椿室十元天佑堂二元益吉齋二元春暉堂鑒湖草堂植軒樹窟　屋　庵勉善于樹滋堂白雲紅葉中人八户各一元醒園錢二千文行素堂一千文福幼生一千文黃雨人二百八十文古歙黃氏一百四十文共十六户合來二十六元○朱君師堂募昌字一萬六千七百七十二號册英國教士規銀二十兩黃耕山聶澤三朱子翁無名氏四户各一元馬天佑錢一千文應　記三百文魏榮軒窮人祥裕三户各二百又嚴海亭沈世煥娶人唐長生周郭氏蕭逸齋方一誠七户各一百文朱師堂一元共十八户合來規銀二十五兩一錢六分由滬報舘交來○漢鎭敦實堂救生總局募第四次賑欵昌字四千七百二號加　宅以錢六千八百文黃逹五五千文無名氏三千文○又募昌字四千七百十二號册藜照堂十千文金位三十千文汪益徵十千文無名氏十千文江永與誠正堂戚席臣周家祥四户各五千文鄔式臣周殿光方繡韋三户各四千文無名氏三千文魏炳堃三千文張祝卿二千文○又募昌字四千七百十四號册唐俊記九八五平紋五十兩○又募昌字四千七百十九號　大生全廣生神蔚昌祥三户各銀一兩黃繼昌余瑞記劉仁山如松和孔義合文琨山豫升長茂昌昇森記九户各錢一千文○又募昌字四千七百二十號册立恆昌銀六千文王坤之一千文晏萬服一千文不書名銀六錢○又募昌字四千七百二十三號册正順聲鉽二千文以上六册合洋例紋一百二十四兩四錢五分九七五合來規銀一百二十七兩六錢四分○又募第五次賑欵昌字四千七百二號册續募休甯誠心子求吐血速愈六十元休邑有心子求保父母安康二百元以上銀洋統注胡紹庭翁交來○態君鼎莾募昌字四千五百八十六號册袁竈港三十元○張君叔儼募昌字四千五百八十九號册無名氏十二元無名氏四元范蔭堂二元黃茂萱徐慈福黃衍熙顧壬季四户各一元共七户合來洋二十二元以上廿七日○本日尚有河口敦本堂舒君燿來洋五十元由蔚長厚號交來先出收據未塡捐票俟開來補給此稿未完 
 
 

Page 10

 
 
[淫戲宜禁]  
　　邇來蕪湖到有湖北戱班專唱黃梅調淫劇紅氍初上盡態極妍舞態歌聲竟有仇實父秘戱圖中描摹不到之處一時城廂内外鋪户居民老的少的男的女的村的俏的莫不聨袂掎裳争先快覩且戲資甚賤肯捨青蚨二千頭便可盡一日之樂以故此處尚未演竣彼處又欲登塲敗俗傷風莫此爲甚舉凡桑間濮上待月迎風種種荒淫半由此而起有識者方衋然傷之奈何爲人上者竟爾不聞不見耶或曰其中必有護花鈴在雖欲禁之烏得而禁之 
[倉穀遭災]  
　　金陵旱西門内穀米倉常儲穀十萬石以資冬賑上游委州縣班一人管領倉務而以佐雜司事輔其耳目之所不周倉内有礱廠廠十一楹排列碓五張礱十張日用工人數十名或簸或揄或舂或揉一年三百六十日無少間斷其穀采自六合蕪湖等處舊者既没新者又登意美法良非等奉行事故上月二十一夜分後倉中司更人忽報火警上下人等悉從睡夢驚覺查知礱廠被祝独氏所燬是處去水尚遠旱西門又稍偏水龍赴救者俱有鞭長莫及之勢未及數刻竟己焦土可憐事後倉員盛大令研訊起火之由咸稱廠中定例工作者黎明時即執役纔向午碾者篩者杵者均告竣汎掃一過扃扉而出例不准擕火種入廠内故廠無一引火物此次之禍或爲兒童燃放爆竹遺紙射人亦未可知又查建廠時材料係將某倉舊屋拆用屋爲前明所創閲數百載星霜應罹刧火牛未變青蛇己奔赤理固然與大令據清禀明方伯願備資斧賠修不費公家寸土尺木尅日鳩工庀材約閣閣而椓槖槖甫及浹辰上椽下甓早己煥然一新聞費至未提六七百金論者謂太令擁膏腴千頌如卓王孫故能不吝慳囊咄嗟立辦云并悉是日火熄己久而烟尚騰騰蓋有糠數百担燃未燼遂黑霧蔽空不知者指之爲似烟非烟是謂慶雲眞可發一噱也 
[窮途覓死]  
　　京口西門外盆湯弄内東路恒記堆棧有出店名周中小二子者家居樸樹灣於客歲娶妻彌月後即到棧中服役假則往花街柳巷中流連忘返不念床頭有結髮人矣如是數月囊資漸罄多方乞貸債負纍樂棧主遂下逐客令周乃寄身逆旅既不得點金術又難覓避債臺遂服阿芙蓉膏以圖畢命毒未發時尚至巡捕房與相識者訣别相識者恐受其累將伊舁送東路恒記逾時斃命棧主於前夜暗將周屍舁至江邊以爲無事矣適值常州府尊泊舟於此見有屍身隨傅地保詰問始知周曾充棧役立命該棧主棺殮瘞埋棧主己允收殮惟瘞埋須待其母妻到來作主也 
[袁江官報]  
　　初八日正任淮北監掣同知錢維福自京引見回浦旋赴揚州南河候補同知張諴赴漕轅禀知起服回工十三日蘇州城守營叅將劉光才自京引見回浦旋赴蘇省候補閘官翁德澍奉漕憲委西城門稽查候補千總杜紹武奉漕憲委西城門稽查候補千總張孝廉奉漕憲委南城門稽查候補都司稽百年奉漕憲委北城門稽查候補叅將徐彬奉漕憲委小北城門稽查候補都司朱金聲奉漕憲委南岸東土圩門稽查候補外委葛殿元奉漕憲委南岸西土圩門稽查候補都司趙承庥奉漕憲委北岸東土圩門稽查候補從九馮祥濟奉漕憲委北岸西土圩門稽查候補把總蕭詠春奉漕憲委北岸水渡口土圩門稽查候補叅將陳德雄奉漕憲委北岸草大王廟土圩門稽查 
[皖垣官報]  
　　上月廿一日藩轅牌示准補壽州知州王鼎臣現奉部覆准補應即飭赴新任又示五河縣知縣一缺飭候補知縣單光禄前往署理廿三日示渦陽知縣符兆鵬仍回本任職以專責成 
[湖北省漢口鎭敦實善堂寄到賑捐]  
　　今有本埠南市恒福寳號内胡紹廷仁翁交到湖北省漢口鎭敦實善堂執事諸君代募第四批賑捐計三十五户共合九八規元一百二十七兩六錢四分又代募第五批賑捐計兩户休邑有心子求保雙親安康益壽延年敬助山東春　洋二百元休寗誠心子求吐血病速愈敬助山東春賑洋陸十元以上銀洋照數收到併解灾區來函委善昌具禀敝會舘關聖神前代求一保父母康健益壽延年一保吐血速愈至誠感格助賑救災定能仰邀神佑另俻竈神疏文兩扣請向灶神前叩禱焚化復函并疏文今交江孚輪船帳房施子香五小兒帶到漢口飭送敦實善堂台收先行登報聲明餘俟按户抄登清單挨日排印報章再當奉聞上海北市籌賑公所施少卿謹啓正月二十八日 
 
 

Page 11

 
 
[光緒十一年正月二十日京報全録]  
　　宫門抄○上諭一道録前○發抄旨五道○江督曾奏遵辦河運查明起運米數摺○蘇撫衛奏叅革職官審辦摺○大臣謙奏查明陳請奬勵摺○將軍古奏循案揀選候補筆帖式夾片○正月二十日吏部翰林院侍衛處值日無引見○莊王續假數日○宗人府呈進星源集慶○召見軍機靈中堂○發抄李用清奏候補道袁開第等期滿甄别奉旨吏部知道欽此○又候補通判黃道安期滿甄别奉旨吏部知道鈔此○又朗洞營叅將熊得勝署古州鎭總兵奉旨知道了欽此○又荔波令崇俊署清江通判奉旨吏部知道欽此○又記名提督張錫卿留黔委用奉旨着照所請兵部知道欽此○○太子少保革職留任兩江總督一等威毅伯臣曾國荃跪奏爲光緒十年江北冬漕遵辦河運查明起運米數恭摺馳陳仰祈聖鑒事竊查江北各屬歴年漕糧遵奉部議仍行河運本年白當值辦據江寍布政使梁肇煌江安督糧道張富年會詳稱上届漕船徑由楊莊入中運河底水甚小節節淺阻當飭各船逐起提剥設法前進趕過宿遷瀠流等閘多雇人夫晝夜儧行挽上臺莊韓莊等閘因十字河挑工甫竣來源尚弱當將前後十帮分作兩起灌塘套送挽抵濟寗維時汶源不旺將南柳林閘倒下嚴板使汶水全向北流不令涓滴洩瀉挨閘層遞套灌行過安山戴廟一帶河身高　時虞膠洩節節起剥迨至十里舗新閘測量清黃水面高下懸殊禦黃壩一經啓放涸可立待守候月餘黃汎始發即渡黃挽抵陶城埠察看黃水陸續增長當即啓壩進北運口乃船甫進一百三十餘號水忽消落遇淺不前趕將河城閘下板托水一面逐船起剥輪挽幸得大雨通宵逹旦水復漸長而口門己被沙淤復又雇夫撈挖竭三晝夜之力始將全帮挽入運河趕抵臨清灌送入衛押催北上雖交倉尚無貽悮實己煞費經營惟河運乃經久良法不得不力爲其難妥速籌辦以期漸復舊規查光緒十年分冬漕江淮揚通四府州屬共徵熟田漕米一十萬三千七百四十餘石内除節省給丁耗米六千三百四十餘石抵充運費外實該起運米九萬七千三百九十餘石按數採買交兌又徐州府屬漕糧前奉部飭不准再請籌撥自當遵辦所有本年應徵熟田漕糧米二萬七千九百一十餘石内除節省給丁耗米四百六十餘石亦循案抵充運費外實該起運米二萬七千四百五十餘石徐屬向徵粟米近來出産無多採辦維難仍照成案按數改辦大米運通以期便捷等情詳請具奏前來臣查各漕必先治河東省十字閘年挑年淤自汶水口至十里新閘河道多年未挑節節淤墊安山戴廟一帶高仰尤甚若不大加疏濬漕船行抵十里新閘一經起壩立有膠擱之虞陶城埠口門及河城七級一帶尤關緊要湏將新舊積淤挑挖净盡至由臨清出汶入衛亦甚艱難署臨清州知州彭虞孫本年承修該處河道極其寛深所築大壩甚合機宜自應循照辦理應請飭下東河督臣山東撫臣嚴飭該管河道各員認眞疏濬務期一律深通俾利漕行除飭該司道將雇船兌運一切事宜提前赶辦外謹曾同漕運督臣吴元炳江蘇撫臣衛榮光恭摺由驛馳陳伏乞皇太后皇上聖鑒訓示謹奏軍機大臣奉旨户部知道欽此○○頭品頂戴江蘇巡撫臣衛榮光跪奏爲職官開塲窩賭毆斃人命請旨即行革職以便　審定擬恭摺仰祈聖鑒事竊據長洲縣知縣王樹棻詳報光緒十年十一月十六日訪聞城内有流寓之湖南人陳姓在家聚賭致釀人命情事飭差查　即據屍親朱錦山以伊子朱阿金邀同俞阿二等四人於十五日夜偕往陳維新家拿賭被看門之楊萬柱喝令王阿松等捆縛毆打伊子傷重旋即身死報經該縣詣騐朱阿金委係因傷斃命提訊楊子雲　楊萬柱供認湖南長沙縣人由水師營勇丁克復蘇常等城歴保藍翎儘先補用守備在提督陳維新管帶太湖水師左營充當哨弁嗣陳維新撤差流寓蘇城開場窩賭伊亦帮同照料陸續得錢分用是夜王阿松等前往賭博即有朱阿金等突入拿賭伊將門關閉王阿松與金洦大三首先動手揪住朱阿金髮辮用繩捆縛倒地王阿松用脚將朱阿金踏傷俞阿二等護救亦被王阿松等捆毆致傷伊見朱阿金傷重即令開釋放走詎朱阿金於次早身死等語質之陳維新據稱湖南湘潭縣人咸豐四年由武童投効軍營轉戰數省迭保至花翎記名提督管帶留防太湖水師左管後因傷病請假撤差寄寓蘇城聚賭屬實詰以有無主使捆毆情事堅稱當時伊居内室並未在塲飭拿王阿松等均己逃逸現在勒緝等情前來臣查陳維新由軍功歴保至記名提督不知自愛竟敢聚集多久開場窩賭己屬大于法紀楊子雲亦保奬至補用守俻甘作爪牙以致毆斃人命且與陳維新均供無威力主使捆縛毆打情事誠難保非恃符狡展有心避就相應請旨將記名提督陳維新補用守備楊子雲即楊萬柱一併革職以便提同全案人証研訊確情按律定擬除行臬司親提人卷督飭蘇州府詳加確訊並飭勒限嚴緝逸犯王阿松等務獲究辦外理合會同兩江總督臣曾國荃合詞恭摺具陳伏乞皇太后皇上聖鑒訓示謹奏軍機大臣奉旨陳維新楊子雲即楊萬柱均着革職研訊按律懲辦餘依議該部知道欽此○○奴才宗室謙禧跪奏爲查明剿辦多倫逆匪案内之文職實係打仗異常出力懇恩仍照原保升階銜翎給予奬叙以示鼓勵恭摺覆陳仰祈聖鑒事竊前因魚泡子逆匪楊長青等竪旂謀叛竄擾圍場盤踞内圍並窺伺赤峯豐甯等縣地方經佐領全齡等會同赤峯縣知縣隆舁大廟縣丞蓋永貞刑司司員格圖鏗額陳慶萱等分帶兵勇合力剿捕先後在塵土坡黃榆栅等處迭獲勝仗生擒首要數十名陣斬百餘名地方一律肅清前任都統繼格於奏報肅清摺内擇其打仗異常出力者隨摺酌保文武共十六員欽奉諭旨允准在案嗣吏部咨覆以官員拿獲巨匪應分别首先恊獲並將何員拿獲何犯幾名令即詳細聲覆再行辦核等因奏奉諭旨依議欽此轉行欽遵亦在案正在詳查核辦間於十二月初二日接准兵部咨以剿辦逆匪楊長青案内之武職恊領文桂等所請加銜升階翎枝均核與定章相符業經遵旨註册行文知照前來奴才查魚泡子逆匪竪旗起事謀爲不軌始則佔據劉家營子繼則竄擾圍場盤踞内圍復敢分突四出窺伺赤峯豐甯等縣街市以爲進據地步實與尋常匪犯僅圖搶掠財物並不佔據地方者逈不相同當賊勢猖獗之際設非該文武各員督率兵勇在黃榆栅等處奮勇擊殺赤峯大廟街市幾遭蹂躪且赤峯縣知縣隆昇等所帶鄉圑義勇均係捐資招募並未請領餉需是不特奮勇殺賊尤屬急公好義若照拿獲匪犯章程按名聲叙該員等均係冲鋒對壘斬擒相半生擒者尚可約計陣斬者碍難强分况該逆等盤踞内圍恃險設伏官兵鄉勇多有傷亡該員等均能不分畛域勇氣百倍不避險阻攀崖越嶺踴躍争先節節掃蕩圍境一律肅清較之攻克一城一邑者情形尤爲棘手現准黑龍江咨稱逆首王端仁等均被拿獲僉稱被熱河兵勇擊散改名逃逸是該員等打仗出力己有柄據刻下黑龍江出力員弁己邀恩給奬熱河出力武職亦照原保註册而同一衝鋒冒敵斬擒要逆之員因係文職獨不能一律邀奬似不足以昭激勸且前任都統繼格親見該員等身冒矢石掃清圍境赤峯豐寍縣街得保無虞是以擇其異常出力者隨摺保奬文職僅只六員實屬愼之又愼奴才再四思維惟有仰懇天恩俯念該文職各員均係打仗異常出力可否將理藩院員外郎格圖鏗額等仍照原保升階銜翎給予奬敘之處出自逾格鴻施並請此外不得援以爲例除另繕清單恭呈御覽並咨明吏部外所有查明勦辦多倫逆匪案内之文職均係打仗異常出力籲懇仍照原保升階銜翎給予奬敘緣由理合恭摺覆陳伏乞皇上聖鑒訓示謹奏軍機大臣奉旨吏部議奏單併發欽此○○古尼音布片再杭州駐防候補筆帖式一項迭經前任將軍奏請在於八旗兵丁内認眞揀選清漢通順之兵奏請候補業蒙恩准在案今查候補筆帖式馬甲椿梁領催祥麟均補授九品筆帖式現因候補人員業己補竣奴才等遵照成案在於八旗兵丁内認眞揀選查有廂紅旗領催依鏗額正白旗領催貴林二名清漢文理均尚粗通字亦端楷堪以筆帖式候補合無仰懇天恩俯准將依鏗額貴林二名以筆帖式候補之處出自逾格鴻慈理合附片具陳伏乞聖鑒訓示謹奏軍機大臣奉旨着照所請吏部知道欽此 
 
 

Page 12

 
 
[光緒十一年正月二十日京報全録]  
　　宫門抄○缺單○川督丁奏請敕賜封號匾額摺○將軍慶等奏爲據情代請擬加學額摺○將軍希等奏審擬犯婦並叅革獄官摺○東撫陳奏請奬勵片○將軍金奏請優卹片○直督李奏甄别知縣夾片○將軍希奏爲進呈參枝摺○正月二十一日户部通政司簷事府鑲黃旂值日無引見○掌儀司奏二十三日祭奉先殿瀅貝勒行禮○關防衙門奏初一日大光明殿拜表慶王行禮○召見軍機○○光緒十一年正月分缺單知縣山東城武吴錫綬革直隸威縣項寳善降江西雩都龐福祥丁巡檢江西贑縣涂襄治丁典史廣西上林曹乃樹故○○太子少保頭品頂戴四川總督臣丁寳楨跪奏爲廟祀正神功德及民懇恩勅賜封號匾額以答神庥恭摺具奏仰祈聖鑒事竊雲陽縣屬舊有張桓侯廟俯瞰大江凡士宦商船往來瞻仰溯侯本燕人入川役鎭守閬中以忠勇稱從征荆州盡義捐軀迄今千有餘載英靈之氣懔然如在沿江數千里險灘林立自萬縣至巫山之東洋廟磯瞿塘灔澦堆灘高浪險行旅視爲危途一經祈禱無不轉危爲安近年官運鹽鉛船隻亦迭邀呵護嘗考雲陽縣志載侯之立廟有宋人安剛中廟碑記足考且河中上下船隻每日必有順風三十里歴歴不爽是桓侯之靈應非始自今日本年春間解運京銅鉛過境及川鹽下駛各船詣廟虔禱履險如夷洵屬靈應顯著據該縣府道詳由藩司轉詳具奏前來臣查廟祀正神實能禦災捍患有功德於民者例得請加封號匾額兹查雲陽縣張桓侯廟夙著靈異保衛行舟功尤顯著洵屬有功於民合無仰懇天恩勅加張桓侯封號並頒賜匾額一方由臣飭縣敬謹懸挂以答神庥是否有當理合恭摺具奏伏乞皇太后皇上聖鑒訓示謹奏奉旨己録○○臣慶裕裕長朱以增跪奏爲據情代懇天恩加添漢軍合字號學額以勵士心而儲人材恭摺會同具陳仰祈聖鑒事竊臣等據奉天漢軍内閣中書張平格及舉貢附生等三十人聨名禀稱爲籲請學額懇恩代奏事竊維盛京旂學國初本附京師迨康熙年間以赴試雲遥改歸奉府維時初興文教額進無多厥後至今遂屢有增益内惟合字一號勢較向隅推原其故總由名色過多八旗漢軍外凡三陵千丁内務府户禮二部王公門下包衣旗人統入合號讀書之子考試外鮮有進階伏查合字號歴試文童箭册咸豐同治年間己三四百名不等每歲科以額滿見遺者己自不少光緒年來且五百至六七百名紳等身隸旗僕原不敢妄兾恩施第京中合號歲科投考者不及三百名取進在六十名外同一合號同一文童在京則獨荷優施在奉則未邀曠典查滿號文童每歲科約在三百名取進二十一名承德縣民籍二百數十名除撥府不計外取進十四名其餘各廰州縣以至吉林黑龍江滿合民籍類無額少人多乃合號者比歲以來准廣奉天鄉試中額興京新民二廰暨昌圖府東邊帶新設各廰州縣均准立學在合號亦添廣禀增仰見聖恩加惠士林有加無己現據合號文童名數歴試己在六七百名歲科遺卷太多紳等族類攸關爲此合詞籲請會同代奉叩乞天恩垂念下情破除常格俯准於合號比照人數加廣定額以儲異日英傑之材紳等不勝感激之至等情禀請代奏前來查奉天學額滿蒙八旗作爲滿字號原定十一名後於咸豐同治年間漸次加廣永遠定額每次取進二十一名而歲科赴試文童僅及三百名承德縣民籍赴試文童三百數十名尚可取進十四名之多惟漢軍八旗及雜項旗丁作爲合字號原定學額八名嗣漸次加廣止准取進十六名爲永遠定額近年文風頗盛赴試文童不下六七百名實屬取進不易每次遺卷之中不乏可造之材奈因額數限制以致志士進階無路滿漢民籍同屬國家赤子以滿字號並承德縣民籍取進學額較比合字號人多額少未免向隅臣等公同熟商惟有代爲籲懇天恩俯准將漢軍合字號學額再加四名共二十名作爲永遠定額以鼓士氣而示同仁是否有當理合將該員等禀請緣由並擬加學額名數謹會同合詞恭摺奏請伏乞皇太后皇上聖鑒勅部核議施行謹奏軍機大臣奉旨禮部議奏欽此○○奴才希元恩澤跪奏爲罪應擬絞犯婦越獄潜逃被獲請將疎防獄官革職照例科罪恭摺仰祈聖鑒事竊據三姓副都統恒元咨報管獄官雲騎尉儘先防禦倭克精阿於光緒十年二月二十七日夜疎防致外封監禁擬絞犯婦馬蘇氏乘值班兵丁睡熟扭脱刑具並將封門鎖鑰扭壞潜逃等情當即派員勘驗屬實查該犯婦馬蘇氏因與民人李泳青通姦致姦夫在途起意用火鎗放傷本夫馬幅身死同逃被獲犯案罪應擬絞之犯婦飭派官兵丁役訪拿一面咨報通緝在案嗣於三月初八日據練軍統領恊領承順報稱步隊西丹凌玉在開普喀屯地方將馬蘇氏拿獲送案當即提同疏防官兵等當堂質訊據該犯婦馬蘇氏供稱委因被禁想念幼孩起意乘值班官兵盹睡扭脱刑具並將封門鎖鑰扭壞潜逃旋被獲案值班官兵實無鬆刑賄縱情獘再四研詰並無别情等因録供咨報核勘前來奴才等隨督飭刑司部員詳加覆核緣倭克精阿係三姓正黃旗訥蘇肯佐領下雲騎尉儘先防禦奉派管理監獄差使音福係廂白旂順霖佐領下甲兵賽坎圖係廂藍旗成安佐領下閑散成禄係正紅旗文哲佈佐領下甲兵德成係鑲紅旂喜忠佐領下甲兵三福係正藍旗額特佈佐領下甲兵均在監獄值班看守人犯光緒十年二月初三日經左司交管殺死本夫馬幅之姦夫李泳青姦婦馬蘇氏二名口倭克精阿當將李泳青收禁内監將馬蘇氏收在外封係依法看守至二十七日夜輪應音福賽坎圖二人看守外封成禄德成三福在内監看守倭克精阿督同防範五更時倭克精阿與音福賽坎圖等因均夜深困倦一時盹睡以致該犯婦馬蘇氏乘空扭脱刑具並將封門鎖鑰扭壞潜逃及至驚覺分路追尋未獲呈報後於三月初八日經隊兵凌玉將馬蘇氏獲案屢加研鞫供認前情不諱詰無賄縱情弊矢口不移即應擬結查例載覊禁罪應斬絞重犯越獄脱逃將管獄官革職拿問若審明禁役並無賄縱故縱情事果係依法看守偶致疎縱脱逃者擬以杖一百徒三年又載監犯越獄如獄卒果係依法看守一時疎忽偶致脱逃並無賄縱情獘審有確據者依律减囚罪二等限内如他人捕獲不准免罪各等語此案雲騎尉儘先防禦倭克精阿奉派管理監獄漫不經心輒因盹睡失防致罪應擬絞之犯婦由外封脱逃雖犯經他人捕獲仍應照例科罪倭克精阿應請旨革去儘先防禦並雲騎尉世職合依顯禁斬絞重犯越獄脱逃將管獄官革職拿問審無賄縱情事果係依法看守偶致疎脱者杖一百徒三年例擬杖一百徒三年甲兵音福閑散賽坎圖等在外封值班並不小心防範致犯脱逃且係他人捕獲雖訊無賄縱情弊亦應按例問擬音福先行革去錢糧與閑散賽坎圖均於該犯婦馬蘇氏絞罪上减二等各擬杖一百徒三年俟奉議覆與倭克精阿均照例分别折枷發落甲兵成禄德成三福訊係均在内監值班該犯婦馬蘇氏係在外封脱逃並非伊等看守尚無不合均請免議其倭克精阿所遺雲騎尉世職另行承襲除將馬蘇氏全案暨該官兵供招一併咨送刑部查覆並分咨兵部外理合將審擬緣由恭摺具奏伏乞皇太后皇上聖鑒敕部核議施行謹奏軍機大臣奉旨刑部議奏欽此○○陳士杰片再查刑部主事丁壽鶴因山東黃水爲灾民情困苦捐助賑銀四千五百兩以資散放據振撫局司道詳請具奏前來臣查核主事係四川督臣丁寳楨之子上年東省被灾丁寳楨眷懷舊治自解廉囊並多方集腋迭次寄京助賑今伊子復捐鉅欵足徵盛德萃於一門爲他人所不及可否仰懇天恩俯准將該主事丁壽鶴從優奬勵以昭激勸之處出自逾格鴻慈謹附片具陳伏乞聖鑒訓示謹奏軍機大臣奉旨丁壽鶴着户部核給奬叙欽此○○金順片再奴才所部吉林三姓正藍旗防禦頭品頂戴記名副都統阿勒金巴圖　慶福從戎多年屢立戰功因打仗不遺餘力遂致積勞成疾醫治罔效延至光緒十年六月二十日在綏定營次病故其所遺防禦一缺除由軍營另行揀補外查該員因多年積勞立功後病故殊堪憫惻合無仰懇天恩俯准將該員慶福照軍營立功後積勞病故例勅部從優議卹以慰忠魂謹附片具奏請旨軍機大臣奉旨慶福着照軍營立功後積勞病故例從優議卹該部知道欽此○○李鴻章片再同通州縣勞績保歸候補班人員應自到省之日起察看一年甄别等因兹查有候補同知直隸州知州袁焌文候補知縣趙啓心許顯鈞周兆簧張丙嘉均到省一年期滿例應甄别據藩臬司具詳前來臣查該員袁焌文才具明練趙啓心年力正强許顯鈞事理通逹周兆簧勤愼耐勞張丙嘉辦事周詳均堪留省照例補用除履歴册咨部外理合附片陳明伏乞聖鑒謹奏軍機大臣奉旨吏部知道欽此○○奴才希元跪奏爲續採參枝專差呈進恭摺仰祈聖鑒事竊於本年十月二十一日業將前派恊領富爾丹等採辦參枝專差呈進並於摺内聲明令該恊領等赶緊安爲採辦續有所得再當呈進在案現據該恊領等又採得大枝山參八苗中枝山參十二苗計重八兩九錢可稱上品共需工價銀一千零二十二兩六錢仍由所收參税項下以錢易銀照數發給奴才謹將續採參枝親加查騐分盛二匣嚴密包封飭交雲騎尉玉林齎京呈進仍飭該恊領等留心採辨再有所得即行呈進除咨照内務府騐收外所有續探參枝緣由謹恭摺具陳伏乞皇太后皇上聖鑒謹奏軍機大臣奉旨知道了欽此 
 
