# 1886 - 144 - 4904714

 

Page 1

 
 
[丙戌科會墨出售] [  申報舘主人啓]  
　　本屆丙戌科會試揭曉後本舘除先後將電傳題名錄登報外並託都中友人將官板題名錄并會墨迅速馳寄其官板題名錄已列入十九日報中所有會墨亦卽付工晝夜赶緊排印仍將題名錄列於首幅訂作一本刻已將次工竣定於本月二十四日出售白紙每部收回工本洋八分正想諸君當無不爭先快覩矣售處仍照曩例先此布聞 
[七十七號畫報出售] [  申報舘主人啓]  
　　福利公司新到外洋救火藥水日前在白墮橋邊演試照會中西仕商同往觀看以驗功效見者無不喝彩本齋之圖之也蓋望四處居民分叚購儲以備不測更望好善君子開此風氣留以待失愼之家之所需以取信於目所未覩者則造福實無限量畫報之末仍附淞隱漫錄圖說一則准於二十六日出售此佈 
[再再論火油肇禍]  
　　天下之事有一利必有一害此不必求之於遠也但就眼前日用之物徵之可矣中國但有菜油荳油淸油以供燈火之用其上則用蠟燭止矣自有外洋火油運入中國於是咸愛火油之明而以蠟燭油燈爲暗風行海内銷行甚盛然火油之爲物豈遂有利而無害乎無論用火油者必用玻璃燈罩偶然失手時有破損常須添換所費不貲此猶其弊之小者設或偶然不愼一經翻倒立卽延燒火油流至何處火卽延至何處倘倉皇之中沃之以水以爲可勝火也而不知油浮於水面仍然到處蔓延反以得水而淌流愈速此其禍尚堪設想哉前者曾有火水焚船一事昨報又有俄國尼逹浪輪船裝載火油三百墩由黑海之百戈口甫經開行忽然炸裂奇禍猝發猛迅非常以致船中上下十有三人同時併命血肉横飛屍身虀粉嗚呼慘矣而且船旣炸裂則所裝火油悉數漂浮海面遍海皆火幸而未聞該處另有船隻行經其地否則池魚殃及駛避不遑其禍尤有烈焉者彼以火油爲利者又豈逆料害之若是哉顧火油之害近日所聞數日之中已疊見兩次前此之遭此禍尤屢書不一書宜乎販運此物者必能格外小心矣而利之所在人爭趨之見中國人之用火油者多可以爲奇貨之居販運來華以及販往各口者仍復時有所聞貪其利而不顧其害良可悲矣說者以爲上海租界本可無需乎此地火之管到處可接穿房入户曲折逶迤無不如志倘居人而皆相約用地火則不但無處滅熄之炸碎跌倒而且無須買取火油其光則較火油燈尤勝其事則較火油燈尤省卽曰所費稍巨然苟無一家不用地火　則地火行生意大盛其價必然漸减當亦與火油不相上下如是則可以有利而無害乎然而一室之内倘鐵管稍有洩氣之處室内無可發洩悶於其中一經火引立時滿室皆燃其猛烈與火藥等可以立刻將屋轟去四面延燒其禍之　速有較火油而尤甚者安得謂之無害也或又謂近來電燈公司其所製電燈光明煥發每燈可抵二千枝燭光可謂明矣其光較地火燈且不啻倍蓰價雖昂貴設居家店鋪凡需用地火燈十許者併用一二電氣燈亦足以鑑如核以火油燈之數則數十而抵一焉其燈並不用油且無須燃點抑且有光而無火雖投以紙煤而不能焰撫之冷而不熱斷無失火之虞苟人人盡用電燈其價亦必日貶如此則可以有利而無害乎然電燈之爲用全賴電氣電氣之足否全賴機器機器之力有完缺卽電燈之光有明暗或有慮及於此而不便常用者且機器激動電氣隨時而發其電線偶一觸之　適中電氣卽有不測之禍是亦不無危險之處又安得謂之無害也乎由是而言電燈固勝於地火地火固勝於火油而卒不得爲無害轉不如中國向來常用之油燈蠟燭雖亦有害而害尚不若是之烈且迅雖曰明或不如然試問設此時尚未與外洋通商並無所謂火油地火電燈者又將用何物以翻新出奇此各處官府所以時有火油之禁也顧鄙人有說於此食吾知其利人食而噎吾知其害人因恐其噎而槪禁人之食可乎鄭子産有言火烈人望而畏之故不死今之人則明知火油之烈而徒以利之所在不顧其害滿艙裝載火油欲藉此以發財而反因此以喪命此其禍寔由於自取非謂火油之不可販此等貨物本不可以多貯也租界地方存貯火油店家各有額制逾額則捕房得拘而罰之其屯積棧房則遠在浦東且四面孤處絶無隣居蓋卽防患未然之道苟得其道則不但常用中國之油燈蠟燭者無虞其害卽用火油亦可無慮其害卽用地火用電燈皆可無憂其害不得其道則不特火油與夫地火電燈可致不測之禍卽油燈蠟燭何嘗不可致禍聞之故老油紙堆積久自能生火油簍堆積過多亦能出火彼被焚之家查無起火痕迹而諉之於天火者安知非此等物件之自然出火以致延燒也然則道在愼之又愼而已外洋裝運火油何地蔑有而尼逹浪等船獨受其害而不得稍沾其利或委之曰有幸有不幸我則以爲此事非盡關天數也船中上下人等必有偶然大意不甚經心之處以致此禍特全船盡燬無從察其形跡已耳裝載火油至於盈三百墩其數逾五百萬擔可謂多矣而顧可不愼以取禍乃歸咎於火油之有害也哉 
[諭旨恭錄]  
　　四月二十日軍機大臣面奉諭旨御史殷李堯奏請旌表節孝貞烈等語孝子徐家瓚孝女曾靜莊范炳根烈婦屈蔣氏張王氏潘楊氏翁潘氏貞婦陶邵氏陳張氏繆談氏繆楊氏均着准其旌表禮部知道欽此 
[福州來電]  
　　劉省三爵撫將莅福州一事前已綴諸報端昨日下午六點三十五分時福州訪事人飛電報稱爵撫於二十三日節莅榕垣二十七日遄返王事賢勞不遑啓處其爵帥之謂歟 
[日下紀聞]  
　　穆軍帥調取神機營馬步各隊官兵充作三省練兵教習云云迭登前報兹聞派往東三省之教習經神機營酌核每人除例支口分外給發行裝銀五十兩定於本月十三日由京啓行○前聞慶邸欲偕醇邸莅津兹聞慶邸因總署交涉事多日不暇給且現在假期未滿是以不得出都云○奉宸院堂官交諭本廠工頭於中海西苑門内對門建蓋琉璃照壁一座計長十丈厚深二丈高三丈六尺並建造南北琉璃門二座面寛二丈六尺深一丈三尺上面均須用黄緑琉璃磚瓦花片下座悉用白石一律細巧加工鑲做尤須尅期告竣應需工料銀欵核實估辦勿稍浮冒云○皇上欽派肅邸睿邸豫邸徐大冡宰潘大司空麟大司宼奎大總憲徐少宗伯薛少司宼崇少鴻臚前往盤查三庫該王大臣等訂於本月十二日起由銀庫盤兌查核云○前湖南藩司崇方伯於本月初六日已刻殁於宣武門内羅圈 
 
 

Page 2

 
 
胡同本宅方伯係故大學士桂相國良之侄恭邸送經六日賻銀千兩並遣府内管事護衛前往襄理一切盖誼屬姻親故若斯厚贈也○初六日日本駐京欽差赴總理各國事務衙門會晤閻相國等未悉議商何事也○八旗冒領庫欵一案前已明降諭旨勒令攤賠并將勾串舞獘之　餉處經承七名各杖一百徒三年刻已交順天府起解矣其餘辦稿上庫管稿等書吏二十餘人則均杖責斥革○十一日晨有一人由崇文門外大街策騎向南飛駛將至石路馬驚而顚騎者仆於地馬遂亂蹶踏斷騎者鼻梁血流不止騎者昏暈欲絶經行人拯救得蘇鼻暴腫幾如五石　傳聞其人乃内城某宅長隨因有要事出南城至罹此禍云○越日前門外紙巷子興隆染坊舖夥某甲喚修髮匠爲之整容奏刀砉然劃破眉額甲以其出自無心不加譴責次日頭顱暴腫如斗言語昏迷神魂顚倒延醫診治云係破傷風生死不可預卜云○初八日前門外琉璃廠沙土　朱姓女吞服阿芙蓉膏而死經北城司官相騐然後殮埋次日朱之比隣陸姓女亦潛服洋烟而斃至其致死之由均不得而知惟傳言兩女素爲閨中密友至此同歸泉壤不知有何牽纏也 
[淸溪風月]  
　　金陵夫子廟一帶多有就道左設水烟桌藉博蠅頭者亦貧民無聊賴之生涯也向只龍鍾叟媼爲之閒及游手好閒等輩邇來無恥之徒竟以其床頭人作香餌搽脂傅粉盡態極妍其中翹楚咸推陳姓婦婦海陵人年約二十餘杏靨桃顋一笑百媚雖蓮船盈尺而腰肢裊娜亦覺飄飄欲仙加以裙布荆益饒雅潔鶯聲婉轉柔脆動人髻上花枝隨意横斜皆有風趣行經其側略一轉瞬靡不眞個消魂婦翁與夫餅師也刻以婦起家居然賃開茶社纏楚人之粽題劉郎之糕食客塡門獲利數倍然猶不忍舍其舊每日必令婦掌烟桌事陰雨則改而當　烟桌旁置長凳二有上坐下坐之分機匠某與婦相識多年日居上坐調謔特甚本月十一晨匠來稍遲上坐爲某公舘司閽所占匠酸氣勃發醋海掀翻遂至互毆婦見之掩袂而笑嗣經地甲喝散賢有司整飭風化盍於此加之意哉○寳珍校書在釣魚巷小四子家來從邗上色藝並佳姊妹花中允當首屈一指某甲者本武弁子竊附文人幸得一衿遂覺顧影翩翩風流自命而花叢覔醉從未稍破慳囊龜鴇屢揶揄之甲怒甚月初忽招寳珍侑酒寳珍畏其勢不敢違龜鴇待至掌燈時玉人猶杳如黄鶴知被甲所挽留前往負荆懇釋甲堅拒之欣欣然准備作錦屏計至十七日突奉縣票提質陸春江大令審訊之下兩造各執一詞大令成竹在胸判得小四子買良爲妓咎不可逭笞臀二百五十板以示薄懲甲忝在膠庠不守臥碑習於無賴責戒尺一百廿下儆其將來寳珍墮落烟花殊爲可憫發交官媒擇良婚配觀者咸服大令之公嘖嘖稱道不置 
[金陵火警]  
　　金陵自拿獲火匪吳義順後經保甲總局及江甯府出示嚴禁縱火之事爲之稍戢都人士咸得高枕無憂至本月二十一日晚十一點鐘時忽報大板巷朱滄洲紙號樓上擊翻洋油沿及紙張遂成燎原之勢焚去三開間房屋四進左右隣居則以墻垣高厚未曾殃及池魚惟對門威儀齋帽店周姓成衣鋪門窗俱已燒焦猶幸四出鳴鑼水龍驟至竭力護救得以保全其曹永隆宣紙號逼近火道某篾作店油　店德茂昌廣貨店均在下風尤爲險極兩邑尊曁南捕鄧司馬南二叚保甲分局張司馬丁少府次第到塲彈壓獲住搶火匪徒二名訊得大豐厚洋貨莊失物最多公茂盛染坊公和茂綢莊亦在比隣竟得秋毫無損亦大幸也 
[江西近事]  
　　上年夏秋以來各學月課多未解送盖書院向有膏火花紅諸生欲博蠅頭無不專心致志月課無之是以懶於動筆也梁湘南宗師深悉情形曲加體恤自經抵任並未苛求近始行文各學教官催舉月課想各學師仰體憲意必不過事吹求也○上年江省水災冲决堤圩不少業已興修完竣分委候補縣吳有驥錢淵李寳權彭厚基李和卿陳翰光等前往鄱陽德興建昌彭澤餘干南昌新建等縣騐收日前已先後回省後又添委耿士璟就近騐收新建鄉亦已銷差從此永慶安瀾不禁禱祀深之○本月十六日未刻合同巷某紙店樓上工人遺烟灰於碎紙堆中突然火起雖經水龍灌救頃刻已延燒十餘家幸南向春榮號有石庫門北向總鎭坡有照牆祝融氏始退避三舍西北角屋比如鱗延燒最易幸各水夫將某姓屋拆毁他家得免於殃○洪都書院向歸南昌府課試上年賀幼甫太守籌欵增添膏火士人皆頌德弗諼本月十六日爲甄别之期生題則可以贊天地之化育要以賛天地之化育童題已千之詩題賦得雨後山餘一髮靑得靑字生童不下二千卷可謂盛矣其閱卷委員爲胡欽王純祖慶錫庚汪恩濰徐敦仁賀義行張鑌黄嘉爾羅大冕周鳳藻顧家相何品玉共十二人皆科第出身文名素著者○祥刑坊公地店房上年焚燬無存經按司獄招令殷實鋪户改建土庫磚牆以期永杜火患久之無應示者至今春仍許其照常建屋不數日鋪户卽庀料鳩工從新盖造現已竣工矣 
[衣錦榮歸]  
　　臺灣富紳林詩甫學士維源去歲擢列淸班今春又奉旨幫同劉爵撫辦理撫番開墾事宜此誠曠典也兹聞林副欽憲已出京擬坐輪船先至福州拜會制憲然後渡臺云 
[憲示照錄]  
　　余澂甫太守奉李傅相奏派督辦東三省電綫於三月二十四日由津起程乘坐温州輪船東渡月杪抵營口換車四月初六日抵奉天省城赶速布置一切擇於初十日開工前進午節前大約可入吉林境矣兹將其告示錄左奉派總辦東三省電綫運使銜直款候補道兼雲騎尉佘爲出示曉諭事照得本道案奉欽差北洋大臣直隷閣爵督憲李奏奉諭旨特派展辦東三省陸路電綫以重邊防而資保衛業由津滬調集華洋員弁工匠機器料物馳抵奉省擇吉開工節節前進合亟出示曉諭爲此示仰沿途軍民人等知悉本道歴辦南北各省朝鮮等處大工事必躬親權無旁落所有沿途經過地方秋毫無犯隨丁車馬人夫按站發價食用各物現錢購買一草一木無須取給官民凡遇墳墓園林村鎭房屋槪行設法繞避總期無碍民生爾等務宜買賣公平切勿高抬市價商民各安生業本道泳弁稽查如有隨帶人等擅離工次滋擾招摇强賒硬欠等情准卽扭禀來工立予嚴究爾等亦知奉旨要工各宜協力保護勿稍阻撓生事自取重咎凛愼毋違切切特示 
[一麾出守]  
　　新簡浙江衢州府榮太守堃係兵部郎中軍機章京熟悉條例爲守兼優去歲京察保薦一等引見後奉旨以道府交軍機處記名適浙江衢州府劉太守國光奉旨開缺送部引見遂以榮太守簡授是缺出都就道約在桂秋時候矣 
[蕪湖紀事]  
　　太平府聯仙蘅太守日前因公來蕪在縣署小住二日卽於廿三日乘輪晋省○邇日粤客辦米者又復紛集廿一日江干泊有輪舶九艘是日適遇英皇誕辰各船咸掛彩旗以誌慶賀風景殊可觀也○前任粤藩沈芸閣方伯去冬病殁任所靈柩於本月二十二日過蕪湖闔城官紳均詣舟次祭奠方伯曾任太平府循聲卓著該處士民迄今猶謳思弗替云 
[福州銀市]  
　　福州南街錢鋪十三家每家約有票數十萬恒借貸於茶商不靳重息當商欲平銀價在關旁廟會商同行集票十餘萬　錢鋪以票支票現在内藏空虚勢必變賣現銀以備支抵此銀價所以不平而自平也現當票每元只換一千百三十文左右錢商每家出公項若士貼當鋪酒席之費藉以講和想銀價不能再貴矣 
[蘇臺新語]  
　　洞庭西山航船向由胥口登岸日前某航船繞道南湖將至瓜涇港口白楊灣突遇匪船劫去贓物五六百金是處爲吳縣及吳江交界迨鳴保報縣吳邑尊立卽會　詣勘船出溪鎭口適太湖協廖鎭戎帶同瓜涇汛洪把戎巡哨而來當卽過船相見　　緣由協戎　飭把戎會同邑尊往勘事畢把戎親駕杉板送邑尊至溪口而别聞該航船因載私繞越致遭盜劫故勘騐之際把戎將船户大加申斥諭令嗣後 
 
 

Page 3

 
 
不得由此駛行云○織造書嚴鏞被某侍御訐奏由撫憲訊明承差張安揑稱駁退綢匹訛銀一千六百兩因分别收禁擬議覆奏科以官吏以財營求之律與受同罪均應擬流惟張詭譎奸惡應加一等足四千里充軍贓銀照追入官日前飭縣提追鋃鐺被體瑟縮堪憐淸夜自思能無悔恨耶○桑柘影稀吳蠶登箔所謂豆花香裏蠶上山也西商均由小火輪拖帶坐船由胥江逕至木瀆横涇一帶資購蠶繭聞今年吳鄉蠶事足稱中稔惟望絲價略昻庶得稍甦民困云○前紀某紳子毆兄詈母飭提避匿各情日前某紳子已中差提到馬邑尊本擬按律懲辦姑念一再乞恩暫緩收禁須求母兄聲請從寛方予免辦閱日其母王氏到案叩求邑尊令當堂自責手心百下向嫡長兄前叩首乞饒并令房族長及親房兩兄出爲具保方能酌量寛恕現仍還押捕署云○陸墓鎭向有賢聖廟神像紅髮靑面兇惡猙獰相傳係岳武穆部將吉某齊東之語未足信以爲眞年例鄉人醵資賽會今屆格外稱盛廿三日由齊婁各門外至城内北街臨頓路繞越一周各廟助人旗傘執事及茶箱小轎等不可勝計故閶胥各户雇舟向東西匯停泊聚觀者粉白黛緑鬥麗爭妍大小快船排比如櫛而駔儈頑童亦趁此招逆水船花蒲鞋盡一日之興吳兒好事良可慨也 
[照譯三月十五號中二月初十日紐約孖素乙華底沙日報]  
　　本報接美京訪事人消息云限制華人之例歴來由上議員米罅代嘉省人主持一切米罅向充外交事務主席所有外國事件皆由彼先行酌定然後交議院酌奪今米罅經已身故無論沙文或係伊華士抑或何人補授斯缺大約限制華人之事將來未必致如從前之甚也但事關大衆以致動招物議想亦非一人所能主持者然而此事日形重大雖欲稍爲補救殊非易易也至中國政府以我限制其民一事今時意見如何亦不可不追究一二是以訪事人昨訪得確鑿消息據稱中國沿海地方人稠而中朝甯欲其民徙居西方之曠地不欲其出洋遠往外國如有往外洋者本屬犯例非似英德兩國之助其民往别國也惟是華人至　皆爲助美國人利益起見故須以公平相待乃反以華人在美爭工奪利競受擾害驅逐而歐洲人來美多逾華人之數竟無受人擾害者豈中朝尚未深知其事乎竊計中朝現欲與美國如何理論或須因時因事而辦理矣邇日因華人事公文往來料必由兩國澈底根究實情使彼此心滿意足乃可以妥商一切然中國政府自與法人在東京開仗之後舉凡中外交涉事宜雖或忍讓然應如何辦理亦必甚有定見云云觀此則美國人寓居中國者恐難免中國人之憎嫉而於我貿易及傳教兩端尤有窒碍至中國現擬創建車路及各項西學我美人旣見惡於中國誠恐中國人不肯招我代爲辦理盖中國人不能霑我利益我國人則上下圖謀冀佔中國大利中國人未必若是之愚也 
[杭郡試期]  
　　浙江學憲瞿子玖宗師歲試嘉郡現已竣事前日杭郡接到馬牌定於二十五日取齊月内卽須開考仁錢各學均定於廿三四日塡册當此午節將臨蒲酒未斟芹香先採當爲諸君預賀也 
[信船被劫細情]  
　　廿五日本報曾登信船被劫一事兹得其詳爰再錄之本月廿一日全盛正源正和各局信船五艘由杭來滬廿三日申刻行至婁邑小崑山北十二圖地方突遇盜船三艘盜匪三十餘人口操北音身穿白色短衫褲黑布馬甲擁至趙阿孟船上刦去寄物三十九件内洋一元信包内匯票諭單十一封另一舟子名王友邦者見勢不佳卽將銀洋總捆抛入河心其餘三船各自逃避事後卽赴婁邑報案噫行路之難至於此極天荆地棘何處非險機哉 
[巨案立破]  
　　捕夥追賊昨已略紀情形兹悉二十五日晚夜已過半英界德鄰里姚公館被賊竊去大珠兩顆值洋一千元小珠一百四十顆值洋五千五六百元及珠花碧霞翡翠白玉瑪瑙等貴重之物共值洋萬元此外尚有水烟袋紫絨衫等不計其數事後報請捕房請緝包探前往查勘疑係傭婦有串竊事情隨卽拘到盤詰詎此賊潜蹤西門附近經法包探嚴頌眉王榮培偵知帶同探夥拘獲二賊悉數搜出原贓研究之下該竊供稱失主家正在遷居因於晚上乘人不備挨進後門匿身廚下俟人靜後上樓行竊云云法包探隨將二賊及各贓一併解入捕房俟解公堂詰究英包探聞已破案卽至法捕房索取人贓想似此巨案不崇朝而卽已破獲羅太守讞定之下必當嘉法包探之能令事主酌量給賞也 
[瘋子尋歡]  
　　前晚三點鐘時三和軒弄某烟妓扭一瘋人至法捕房據稱此人入門卽攔腰抱我口稱我與爾已姘六月何竟視我爲陌路蕭郎因將其人及同來者扭請送懲捕頭以彼等夜深胡閙殊爲可惡着一併押候發落 
[遵諭繳洋]  
　　湯阿東賭負竊洋一案懸擱多時翁太守因湯供有洋三十元寄存姨母陳吳氏處因飭將氏傳案氏稱湯果寄洋惟去歲爲之訂姻早經用去且尚墊洋三十四元太守着該氏出外設法繳洋三十元始可將湯從寛辦理以上情節前已詳列報端昨晨太守臨捕房時該氏投案繳洋二十元叩求寛减太守謂念爾已繳廿元今日暫免比責然此欵務須追足除倪國才首已賠繳洋十元及金戒衣服等作抵外下期爾可再繳十元諭畢揮令退去湯及林阿坤仍還押所 
[札縣會訊]  
　　法捕房押犯王阿毛卽屠阿毛偕衆脫逃被華捕李阿二追毆致斃報經莫邑尊騐訊提李等情疉詳前報日前法總領事赴道轅商請湯小秋觀察札縣赴法公廨提李會訊觀察允之昨日莫邑尊接奉道札定於今日出城會訊云 
[盜犯直承]  
　　觀音閣盜案獲犯送縣等情已見昨報前日下午莫邑尊飭提該犯陳金龍研鞫該犯供認不諱邑尊飭卽釘鐐收禁 
[耳朶受虧]  
　　小耳朶者滬北著名流氓也昨至法界河沿某姓舊貨店中冒稱英包探楊阿炳之夥藉查贓爲名向之訛詐被店主阿　扭入城中縣西某茶肆評理口角之餘復欲扭赴巡防總局小耳朶自知理屈挽人勸止抱頭鼠竄而回 
[初犯從寛]  
　　潮人陳其門卽陳其明等私運銅帽由捕拘入捕房解經翁子文太守訊供送縣各情已登昨報昨日下午莫邑尊升堂研訊陳供小的向在往來滬粤之某輪船爲小工銅帽由烟臺某筆店出洋十四元託香港購來無知誤犯叩乞從寛邑尊問該筆店購辦銅帽作何用處尚有陳可是否爾之同夥答稱陳可雖與相識然此事寔不與聞筆料皆用獸毛故筆店中託購銅帽以供打獵之需陳可供稱小的操杉板船爲生並不與其明同黨販賣邑尊謂私販軍火例禁綦嚴姑念初犯從寛免究着將兩陳分别交保銅帽儲庫 
[小孩待領]  
　　昨晨有小孩在路啼哭由捕房送至英公廨據孩稱紹興人今年十一歲名阿根現住西門内夢花樓地方因同兄出外購物在人叢中走失羅太守飭送棲流公所留養俟其父兄認領 
[强姦未成]  
　　蘇婦某氏有七齡女孩阿昭住老閳東首潮州人某甲所開烟館樓上前夜甲之夥某乙突至樓上欲將幼女强姦幼女大聲呼喊其母聞聲赶至乙卽下樓奔避雖未成姦而女已大受驚嚇矣聞其事者莫不髮指謂乙固禽獸之不若也 
[棲流所來函照登]  
　　滬北棲流公所來函云前蒙會審憲羅縣憲莫分給示諭續勸經費并經敝所分送捐啓已承各業董踴躍補輸計有求補軒捐助洋一元同源煤炭店主周紀翁認助月捐錢三百文聯性號月捐洋一元勤泰號月捐錢五百文以上四户首先慨助當代流民九頓首以謝又收到閬仙茶樓二次繳到捐洋四元對開洋三元閘北巡防局員應梧孫大令交到代募括蒼十一齡童子呂元祥助洋一元一角布捐局諸友捐洋二元藍宅捐錢二百文顧宅捐錢二百文侯雲記助錢二百文當已掣付收單特請登報鳴謝 
 
 

Page 4

 
 
[招認屍骸]  
　　昨有友人投函本舘云本年二月間時和輪船駛至台州洋面沉没至三月初由魯意師摩洋行將船身拍賣當至該處打撈四月初五日浮起男屍一具年約三十左右身穿白洋布小衫紫花布緊身單背心雪靑熟羅小綿襖湖縐大綿襖湖縐長袖馬褂雪靑湖縐寸行套褲元縀套雲鞋手帶玉釧隨卽備棺殮瘞並將各衣剪下一塊鞋一隻帶至中江以便屍親辨認欲知底細者請臨鄭家木橋施豐泰米舖問訊可也 
[照錄嚴佑之先生告急函]  
　　少欽先生大人閣下頃奉二號賜示又接綏兄初四電信知尊處前後已起解一萬八千兩此巨欵接濟灾黎可慶再生執事洵東省之萬家生佛也大局情形黄河一日不治河患一日不了非先籌定欵項待時而動挑河中之土加兩岸民埝使水由地中行不能澹此沈災另圖呈閱卽知梗槪伏乞先生發大慈悲立此宏願能籌畫十萬金可辦一縣之民埝籌得百萬可辦十縣之埝此釜底抽薪辦法得一縣是一縣愚公尚可移山豈有不能治之水患乎所難者人與欵耳公能籌欵弟死不辭齊靑濵蒲利南岸已放約用京錢廿二萬餘串高苑事月内可竣濟陽已分去查惠民最爲吃重大溜直貫徒河非巨欵不能往辦俟續欵到卽前往矣知念附陳令郎子英兄貴恙現愈否念念吉人天相定占弗藥祈示知以慰鄙念專此佈復敬請台安[  愚小弟嚴作霖頓首四月初十日高苑泐四月廿五接到]  
　　抄奉山東放賑紳士嚴佑之先生飛函告急善昌拜讀之下蒙嚴大善士一片熱腸苦口婆心救山東億萬生靈囑籌鉅欵刻下毫無把握以致坐立不安躊躇至再未卜有何良策賜教萬不得已今將原函拜登報章恭呈各省大人先生諸大善士慈鑒[  絲業會舘賑所施善昌啓]  
[和聽濤居士贈嬌鳳詞史原韻]  
　　年如碧玉貌如花一種温存自可誇倘得春風先借取重逢何事泛僊槎臨歧一曲唱驪歌珠涙盈盈喚奈何怪煞郎君緣太淺聚時不及别時多[  鹿門山人戯稿]  
[同人宴集雙珠畫舫卽席賦贈雲棲校書並博同座諸君一粲遥呈東武惜紅生正和]  
　　緑波蕩漾畫簾斜一舸尋春綺思賒儘許芳情 
傳荳蔻指本事莫教新贡誤琵琶過江名士多於鯽絶代佳人艷似花相見時難離别易扁舟明日又天涯[  詠花生倚裝稿於錢塘江上]  
[蘇省撫轅少]  
　　四月廿一日候補縣蕭煥靑禀辭奉藩憲委赴常熟縣查騐倉厫差○廿二日三品銜浙江補用道候補知府鄭桂生吳縣人禀知接准蘇州府照會公舉　管郡城育嬰堂紳董事務○廿三日總辦上海機器局三品銜刑部員外郎聶緝槼湖南人由滬來候補知府余慶祺服闋回省禀到候補縣蔣一桂謝委署南匯縣事○二十四日三品銜升用道江西候補府馮芳植奉江西善後總局委赴南北洋公幹來蘇刑部員外郎聶緝槼辭行回滬請補吳縣陳汝欽謝飭知准補縣丞李啓錕禀知聞訃丁親母憂○二十五日委署南匯縣蔣一桂禀辭赴任候補縣呂鳴謙上海來禀知由松滬局札調五庫釐卡差祁德昌禀知奉委發審局差章寅禀辭回滬從九周天祐禀知奉牙釐局委解浙省塘工　餉差卽辭赴浙江沙濟禀知奉首府委監放吳邑孤貧口糧差撫標親兵水師營中哨哨官升用游擊儘先都司楊元祺禀知赴震澤查哨 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年四月十九日京報全錄]  
　　宮門抄○諭旨三道錄前○皖撫吳奏審明定擬摺子○湘撫卞奏請調補知縣摺子○又奏知縣虧欠繳足請予開復夾片○廣西撫李奏請調署知州夾片○四月十九日刑部都察院大理寺廂黄旗值日無引見○睿王等場差守竣覆命○大額駙假滿請安○奕杕謝授太常寺卿恩○楊正儀預備召見○召見軍機楊正儀○○安徽巡撫臣吳元炳跪奏爲審明拿獲强盜殺人案犯按例分别定擬恭摺仰祈聖鑒事據廣德直隷州知州張崇詳報事主韓心甲家被劫銀洋衣物並拒傷其子韓得富身死一案獲犯陳大剛等勘訊緣由經前撫臣裕祿批飭緝審詳辦嗣報盜首陳大剛解審發回在監病故禀道札委甯國縣知縣惠恩騐訊實係因病身死刑禁人等並無凌虐情弊詳批覆訊繪具圖結覈入正案擬辦去後旋據該州以逸犯弋獲無期將現犯審明議擬解經徽甯道梁欽辰勘訊照章移由署臬司丁峻核議轉詳前來臣詳加覆核緣陳大剛卽陳老三又名得剛萬老六卽萬錦山李春富卽李春禾又名李麻孜劉蕢裕卽劉幗義又名春花魏得彩分隷河南光山羅山桐柏等縣萬老六等均在外遊蕩度日陳大剛販鴨營生時在該州宋陳保吳漢忠家住歇因與吳漢忠村隣韓心甲認識光緒九年六月間陳大剛販鴨乏本稔知韓心甲有錢放帳屢向商借不允起意乘間糾夥行劫曾向吳漢忠告知吳漢忠未向阻止是年九月初七日陳大剛在浙江交界地方會遇已獲之萬老六告知前情邀令同往行劫得贓分用萬老六允從並轉邀素識已獲之李春富劉蕢裕魏得彩在逃之李老小入夥一共六人約於是日傍晚在僻處會齊屆時劉蕢裕因行至中途忽患腹痛不能行走在空廟住宿魏得彩赶到過遲不及同行陳大剛李春富李老小分携木棍萬老六帶洋鎗短刀三更時分偕抵韓心甲家門首陳大剛慮被韓心甲認識用泥塗面與萬老六撬開大門韓心甲長子韓得富驚起出捕陳大剛喝令萬老六用刀砍傷韓得富顱門倒地留李春富在外把風自與萬老六等進内韓心甲同妻韓阮氏次子韓得財俱各喊捕亦被陳大剛萬老六各用刀棍拒傷分搜刼得銀洋衣物李老小當將自帶夾被丢棄一同逸出與李春富携贓逃逸次日尋見劉蕢裕魏得彩告知行劫得贓拒捕情由分贓花用各散詎韓得富因傷身死事主投保報經該州張崇會營勘騐勒緝先後拿獲陳大剛萬老六李春富劉蕢裕魏得彩五犯訊供詳報批飭緝審嗣據報盜首陳大剛解審發回在監病故禀道札委甯國縣知縣惠恩騐訊實係因病身死刑禁人等並無凌虐情弊詳批覆訊繪具圖結核入正案擬辦旋據該州以逸犯弋獲無期先就現犯審明議擬解經徽甯道勘訊照章移司核議轉詳到臣覆核此案旣經徽甯道提犯勘訊據各供悉前情不諱贓雖無獲惟所供行劫月日贓數拒捕下手情形尚與事主原報相符且有吳漢忠相證正盜無疑查例載强盜殺人不分曾否得財俱照得財例奏請審決梟示又律載强盜已行但得財者不分首從皆斬又例載共謀爲强盜夥犯臨時因病及别故不行事後分贓者發新疆給官兵爲奴又律載知人謀害他人不卽阻救首告　杖一百又奉准刑部通行尋常盜案實係距省窵遠地方酌照秋審事例將人犯解赴該管巡道訊明詳由督撫分别題奏各等語此案陳大剛因向韓心甲借錢不允起意糾夥行劫喝令萬老六用刀拒傷事主長子韓得富身死並拒傷韓心甲等平復實屬不法自應按例問擬陳大剛卽陳老三又名得剛萬老六卽萬錦山應如州道司所擬合依强盜殺人不分曾否得贓照得財律斬決梟示例各擬斬立决梟示李春富聽從行劫在外把風得贓亦應按律問擬李春富卽李春禾又名李麻孜亦如所擬合依强盜已行但得財者不分首從皆斬律擬斬立决劉蕢裕聽從行劫臨時腹痛魏得彩赶至過遲均未同行上盜惟俱事後分贓亦應按例問擬劉蕢裕卽劉幗儀又名春花魏得彩均合依共謀爲强盜夥犯臨時因病及别故不行事後分贓者發遣新疆給官兵爲奴例各擬發新疆給官兵爲奴仍照名例改發極邊烟瘴充軍以足四千里爲限到配後帶鐵桿石墩二年該犯等事犯到官覊禁雖在光緒十一年正月初四日欽奉恩旨以前惟犯係强盜且招解在後毋庸查辦陳大剛雖在監病故仍應照例戮屍飭各照例刺字李春富一犯尚有聽從尹大其夥劫該州事主張順海家得贓一案已於另案解省訊明罪名相等請歸此案擬結吳漢忠於陳大剛告知欲劫韓心甲家未向阻止事後又不首告實屬不合應比依知人謀害他人不卽阻救者杖一百律擬杖一百事在恩旨以前應請援免餘訊無另犯窩夥竊刼别案及同居親屬分贓牌保得規包庇並逃後知情容留人家應與各犯在外爲匪無從覺察之原籍牌保及陳大剛在監病故訊無凌虐情獘之刑禁人等傷巳平復之韓心甲等均無庸議陳大剛李春富之兄不能禁弟爲匪事在恩旨以前請免移籍提懲買贓之過路不識姓名人並免查提陳大剛係屬盜犯在監病故管獄官例無處分各屍棺飭埋盜械洋槍等件案結發回儲庫備撥逸犯李老飭緝獲日另結冉此案首夥六人已於疏防限内拿獲五名獲犯過半兼獲盜首請免關叅所有協獲隣境盜犯四名應叙職名係署浙江湖州府烏程縣事正任武康縣知縣趙煦烏程縣典史劉啓彦除供招並圖結分别咨部查核外理合恭摺具陳伏乞皇太后皇上聖鑒勅部議覆施行謹奏軍機大臣奉旨刑部速議具奏欽此○○頭品頂戴湖南巡撫臣卞寳第跪奏爲省會首邑要缺需員循例揀選調補以資治理恭摺仰祈聖鑒事竊照湖南善化縣知縣王必名升補桂陽直隸州知州於光緒十一年十一月初八日奉准部覆十一年九月二十八日奉旨照第五日行文按湖南省程限七十日减半計算扣至十一月初八日接到作爲開缺日期歸於十一月分　缺詳咨在案查善化縣知縣爲省會首邑係冲煩難兼三要缺政務殷煩時有發審案件必須明幹有爲之員方足以資治理例應由外揀選題補伏查定例應題缺出先儘候補正途人員題補無人准以應升人員題升如無合例堪以題升之員准於現任人員内揀選調補又有必須更調者查係由三項要缺更調四項要缺及最要之缺更調附省首邑該員委非另有不合例事故卽行議准又首府首縣缺出應於通省正途人員内揀選調補各等因湖南現在雖有候補正途人員俱與此缺人地不甚相宜亦無合例堪以題升之員自應於現任人員内揀選調補臣督同署藩司崔穆之署臬司但湘良於通省正途各員内逐加遴選查有邵陽縣知縣孫毓卿年四十六歲山東平度州人由優廪生應同治壬戌恩科並補行辛酉科本省鄉試中式舉人戊辰科會試中式進士欽點主事籖掣户部分江西司兼湖廣司行走三年期滿呈請改歸知縣銓選同治十三年遵例報捐同知銜籖掣祁陽縣知縣　憑來南光緒元年十一月到省三年三月初九日到任調補邵陽縣知縣奉准部覆六年十月初九日到任該員精明幹練辦事勤能現在調署善化縣措理裕如歴俸已滿三年以之調補善化縣知縣洵堪勝任邵陽縣係繁雖要缺今請更調附省首邑與例亦屬相符應專摺奏懇天恩俯念員缺緊要准以邵陽縣知縣孫毓卿調補善化縣知縣實於治理有裨如蒙俞允該員係現任知縣請調知縣銜缺相當毋庸送部引見所遺邵陽縣知縣例應在外題補俟接准部覆再行照例辦理再該員係由祁陽縣調補邵陽縣今調補善化縣係再調人員任内叅罰案件已奉恩詔寛免又此係光緒十一年十一月分之缺應於十二月初一日起限除去封印日期扣至十二年三月初十日揀補限滿合併陳明理合會同署湖廣總督臣裕祿恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○卞寳第片再湖南另案降調前任桂陽縣知縣鄭錫庚虧短光緒七年錢粮牙稅等銀三千一百二十兩二錢六分三厘五毫業於光緒八年彚案奏叅革職勒限嚴追嗣據該員陸續完繳銀二千一百九十一兩六錢八分八厘尚欠銀九百二十八兩五錢七分五厘五毫屢催未完上年接准部章嚴催交代復經臣照案奏請勒限半年完繳各在案兹據署布政使崔穆之署按察使但湘良會詳據該員鄭錫庚禀稱前在桂陽縣会内正值光緒七年廣東仁化地方匪徒搶奪滋事縣境曾匪勾結正多曾經禀明添募勇丁防範一切口糧用費均係挪墊應付所欠錢粮牙稅等銀實係因公挪用並非侵蝕入己請查照新章减免五成並據設措五成銀四百六十四兩二錢八分八厘完解到司查桂陽縣與廣東仁化縣毗連前次匪徒滋事添勇設防曾經該員禀明有案所稱因公挪用尚係實在情形委無侵蝕揑飾等弊查上年二月奉准部咨開源條欵内開凡因公虧短光緒九年以前核定有案未經奏准豁免扣抵完結者擬减五成賠繳五成等因今該員欠解前欵實係因公虧短光緒九年以前奏叅核定有案與减免章程相符旣據解繳一半銀兩到司所有叅追原案自應准予開復詳請查核具奏前來相應奏懇天恩俯准飭下户部將該員叅案核銷免追謹會同署湖廣總督臣裕祿附片陳請伏乞聖鑒訓示謹奏軍機大臣奉旨着照所請户部知道欽此○○李秉衡片再全州知州姚淸臣丁母憂遺缺查有新甯州知州戴煥南老成練逹辦事勤明堪以調署又懷集縣知縣陳善寳調省察看所遺員缺查有馬平縣知縣胡昌祖才識沉穩政事詳明堪以調署據藩臬兩司會詳前來除分飭遵照外理合循例附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十二年四月二十日京報全錄]  
　　宮門抄○諭旨三道錄前○陜撫鹿奏爲審明游擊僞造假銀定擬摺○廣西撫李奏甄别知縣片○江督曾等奏爲揀員調補要缺同知摺○黔督譚奏爲揀員請補通判摺子○四月二十日工部鴻臚寺正黄旗值日無引見○澤公由𩫶髻山回京請安○八額駙續假五日○内閣奏派騐放之王大臣派出怡王烏拉喜崇阿祁世長徐樹銘○侍衛處奏派保和殿賢試之王大臣派出頭班那王希朗阿克侯誠公卓凌阿二班瀅貝勒那公德隆愛隆伊薩布○禮部奏派讀卷之大臣派出福中堂張中堂景善翁同龢除郙潘祖蔭廖壽恒沈秉成○又奏派鈐榜之大臣派出敬信○召見軍機○○頭品頂戴陜西巡撫臣鹿傳霖跪奏爲審明遊擊僞造假銀誑騙行使按例定擬恭摺仰祈聖鑒事竊查前據郃陽縣知縣蔡福謙詳報訪獲遊擊吳寳林商同冷宗周等僞造假銀誑騙侯永益鋪内銀貨等情經前撫臣邊寳泉附片奏叅光緒十年十二月二十四日奉旨吳寳林着卽行革職該部知道欽此欽遵行司飭府提審擬辦解司因案情未確發委覆審兹據西安府知府李楹審明議擬詳由臬司張煦勘轉前來臣親提覆鞫緣吳寳林冷宗周洪岐發原籍分隷安徽涇縣河南襄城湖北孝感等縣寄居河南安陽彰德山西榮河等處吳寳林由武童投入湖北振衛及山東鼎字等營打仗出力歴保花翎儘先補用遊擊冷宗周銀匠手藝先與吳寳林並不認識洪岐發向在振衛營當勇曾與吳寳林熟識均先未爲匪光緒九年吳寳林因振字營裁撤來陜覓事十年四月道經河南彰德府雇洪岐發同行喂馬議定每月工銀二兩五月初旬行至山西榮河縣連日陰雨寄居客店適遇冷宗周會談彼此間知姓名來歴遂與交好冷宗周央允吳寳林帶陜投營閏五月不記日期道經黄河西岸不知何處所轄地面吳寳林川資用盡知冷宗周素習銀匠起意僞造假銀騙錢使用冷宗周允從吳寳林隨令洪岐發買得傾銀模子戮記錫鐵水銀銀箔紙等物是晚携帶銅盆濳至僻處破窰用盆鎔化錫鐵傾入模内造成假銀大小四十九錠每錠約重二三兩不等盖用戮記復用銀箔紙包貼塗抹水銀原用銀模戮記隨時燒燬吳岐發等一同行走中途將假銀二錠先後換給過路不知姓名人得錢五串文俵分花用是月二十一日傍晚行抵郃陽縣東關吳寳林令冷宗周等在關等候自携假銀進城走至西街侯永益銀鋪誑買首飾侯永益取出銀首飾十一件共重九兩四錢吳寳林揑稱須將銀物携至店中給與同夥看明合式再行議價先取假銀九錠用紙包好存鋪作質侯永益因天色將晚未能認出吳寳林將首飾携回向冷宗周等告知情由一同逃逸侯永益久候未至取銀細看認係假銀知被誑騙連日追赶無獲正具報間經該縣蔡福謙訪聞差緝二十三日吳寳林等逃至韓城縣蘇家廟地方經韓城巡役協同該縣原差將犯贓假銀馬匹腰刀等件一併起獲送案原贓傳主認領訊供詳據由司詳經前撫臣邊寳泉將吳寳林奏叅革職飭府審辦議擬詳司因案未確發委西安府覆審兹據訊明議擬由司勘解經司提審各供前情不諱案無遁飾查例載用鐵錫僞造假銀騙人行使爲首枷號兩个月杖一百發雲南兩廣烟瘴少輕地方爲從枷號兩个月流三千里至配杖一百等語此案已革遊擊吳寳林起意商同冷宗周洪岐發用錫鐵水銀僞造假銀騙人行使實屬不法查騐假銀並未用銀攙和亦非包用銀皮自應按例分别　擬吳寳林除誑騙計贓輕罪不議外合依僞造假銀行使爲首例擬發雲貴兩廣烟瘴少輕地方充軍照例以極邊足四千里爲限係三品武職應從重發往黑龍江充當苦差仍遵刑部現定通行照舊改發新疆係職官免其刺字冷宗周洪岐發聽從僞造行使應依爲從例擬枷號兩个月流三千里枷滿定地發配折責安置洪岐發據供親老丁單在外遊蕩忘親應不准其留養吳寳林等各犯雖事犯覊禁在光緒十一年正月初四日恭逢恩旨以前惟應否减等條欵内未據賅載相應聽候部議原贓給主認領騙錢照追入官腰刀存庫馬匹變價充公該犯等僞造假銀地方據供不知何處所轄應與訪獲究辦之前郃陽縣知縣蔡福謙均免查送職名前署韓城縣知縣林耀廷首獲隣境擬軍人犯一名擬流人犯二名應請照例給予議叙無干省釋除全案供招咨部外所有審明武職僞造假銀誑騙行使按例定擬緣由謹恭摺具陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○李秉衡片再查定例大挑舉人到省後試用一年期滿該督撫隨時甄别堪以知縣用者卽以該員期滿之日作爲甄别日期又准部咨無論何項出身凡係補缺應具題者試署期滿由督撫甄别具奏各等因兹查有大挑舉人簽分廣西試用知縣李懷庚業已到省一年期滿例應甄别臣查該員樸寔安詳任事奮勉堪膺民社據署藩臬兩司會詳前來除將該員履歴送部外謹會同兩廣總督臣張之洞附片具奏伏乞聖鑒訓示謹奏軍機大臣奉旨吏部知道欽此○○太子少保兩江總督臣曾國荃頭品項戴江蘇巡撫臣衛榮光跪奏爲揀員調補要缺同知恭摺奏祈聖鑒事竊照蘇州府總捕同知徐致和捐升遺缺奉准部咨坐光緒十一年十一月初五日行文按照限減半計算扣至十一月三十日作爲開缺日期應歸十一月分截缺所遺蘇州府總捕同知係煩要調缺駐札省會捕務旣關緊要復專管寳蘇屬鼓鑄事宜彈壓城外踹坊時有商賈控訴案件政務殷煩非精明强幹之員不足以資治理臣等於通省現任同知内逐加遴選惟查有蘇州府海防同知王恩晋年五十六歲安徽婺源縣人由供事議叙未入流報捐州吏目選用咸豐六年在天津捐輸海運餘米案内請以同知分發江蘇補用七月初七日引見奉旨着分發江蘇以同知用欽此十月十七日到省辦理六年分海運出力保歸候補班酌量補用七年分海運出力保俟補缺後以知府用九年九月丁母憂接丁父憂回籍於克復浙江遂安等城出力保俟補缺後以知府先用同治三年三月服滿回省四年分海運出力保舉先換知府項戴五年分海運出力請加隨帶二級五年題補蘇州府海防同知奉部覆准八年六月二十四日到任十一年分海運出力保舉俟補知府後以道員升用十二年分海運出力保加三級光緒二年分海運案内奉改俟補交六班及離知府任銀兩後准以道員在任候補三年分海運出力改加四品銜四年分海運出力保俟得道員後加二品頂戴俸滿赴都蒙欽派王大臣騐放回省七年十月初一日回任新章考試取列二等覆查該丞辦公老成人亦精明歴俸早滿三年本任亦無叅罰事件以之調補蘇州府總捕同知洵堪勝任與例亦屬相符據署蘇州布政使李嘉樂會同署江蘇按察使朱之榛詳請具奏前來臣等覆核無異合無仰懇天恩俯念員缺緊要人地實在相宜准以蘇州府海防同知王恩晋調補蘇州府總捕同知寔於要缺有裨至請調要缺任内一切因公處分例免核計該丞係實缺同知請調同知銜缺相當毋庸送部引見謹合詞恭摺具奏伏乞皇太后皇上聖鑒訓示再所遺蘇州府海防同知雖係選缺惟江蘇省現有應補人員應請扣留外補合併陳明謹奏軍機大臣奉旨吏部議奏欽此○○頭品頂戴陜甘總督臣譚鍾麟跪奏爲揀員請補通判要缺以裨地方恭摺仰祈聖鑒事竊據藩臬兩司詳稱化平川直隷撫民通判張潤丁憂開缺業已截缺報部所遺係煩疲難三項要缺例應在外揀補前奉部章甘肅升調補缺變通辦理知縣要缺一項初任候補並揀發委用以及到省在後各員均准通判揀選題補其試用人員無論正佐各官如遇要缺一併准其請補等語今化平直隷撫民通判缺查有分發甘肅分缺先補用通判張彦篤年四十一歲河南光山縣監生報捐通判指分甘肅同治十二年三月到省歴委署理甯州巴彦戎格通判各缺辦理悉臻妥恊該員才具開展辦事勤能在甘有年於風土人情最爲熟悉以之請補化平川通判實堪勝任會詳請奏前來臣查張彦篤年力精强公事明白仰懇天恩准以該員補授化平川通判寔於地方有裨如蒙俞允銜缺相當毋庸送部引見仍俟試俸年滿另請銷去試字該員並無叅罰案件謹恭摺具陳伏乞皇太后皇上聖鑒訓示謹奏軍機大臣奉旨吏部議奏欽此 
 
