# 1910 - 20 - 4913279

 

Page 1

 
 
   
 
 

Page 2

 
 
[宫門抄]  
　　十二月初九日召見軍機錫齡阿琦璋 
論說 
[小說界之評論及意見（樊）]  
　　吾人須知小說者。乃社會敎育必要之書類也。而撰小說者。乃文學家又敎育者之事業也。 
　　小說旣爲社會敎育必要之書類。故不合於社會敎育之小說。吾人寗勿著勿譯小說旣爲文學家敎育者之事業故其人苟無文學之素養及敎育之經。騐寗勿著勿譯。 
　　余所謂社會敎育者。指全社會普通之人。知書識字者而言。非一部分之文人而言。故凡所作小說。只能供文人學士之瀏覽。而普通之人。不能解其文義。及洞其道理者。决不得謂爲合於社會敎育也。 
余所謂文學家敎育者者。指其人能通哲學社會學心理學敎育學生物學倫理學論理學法理學而言。其業至博至難。故凡僅僅能作雅逹之文字。及用典贍之字眼者。决不得以文學家敎育者目之謂彼足當小說家之席位也。（因小說家必須備以上諸種之知識否則不能下筆成一字也） 
　　世人亦知小說所占之地位。頗爲重要。又知文學家敎育者之不易爲。於是捨撰著而事繙譯。以爲吾。苟能以歐美名家所著之小說。譯爲邦文。則不耕而穫。不織而衣。豈不用力省而成功多哉。此十年來所生之新觀念也。 
　　凡人初生一念。未嘗不思立於最完全之境地。因其種種不得已。遂不得不退而即於遷就之途小說之捨撰箸而事繙譯此遷就之途也余非絶對反對此遷就之不可爲。亦非有意與今繙譯小說諸君爲難。以余自問尚無繙譯小說之才。安能對諸。君肆其攻擊也。但余不能不攄余之疑問。以就質於當世之大雅。冀聚大衆之智慧。以解釋此問題。則亦余與諸君。對於社會之責任也。 
　　余第一疑問。則繙譯小說者。其人是否必須略知文學之梗概。及敎育之原理原則。乎夫苟但執斯業而言。則余固言之矣。此爲文學家敎育者之事業也。然今旣難得其人。則捨撰著而言繙譯。事本。出於遷就。自不得不降而求第二等之人物。所謂第二等者。即略知文學梗概。及敎育原理原則。之人也今試問若其人並不知文學梗概。及敎育之原理原則。只能作美術的之文字者。其人果足繙譯小說否。 
　　余之所以發此第一疑問者。在余一人之意見。以爲苟其人並不知文學梗概。及敎育之原理原。則者。則所繙譯小說。必有二病。今略舉之。以供世人叅攷。 
　　（一）種類不知選擇是等人旣不知文學梗概。及敎育之原理原則。則其常識不完全。自不知選擇種類。顴别良否。故欲求其所譯小說深有益於社會及有高。尚之理想者。必不多覯。 
　　（二）事實不知酌裁小說之事實。與歷史事實不同。小說幻也。歷史眞也。若必以作信史之筆。繙譯小說。則珠玉糞土。胠筮務盡。不審。 
 
 
 

Page 3

 
 
美惡之宜分。可哂孰甚。夫社會心理。國各不同。而國民程度及禮俗。亦絶不。相等。彼中名家著作。皆係對彼社會立言。吾乃無意識而盲譯之。則鸚鵡學人。豈審言中之旨趣。（日本初興敎育時不能自編敎科書以美國國民讀本充作小學堂之用不知國性不同甲不能適於乙用吾國盲譯歐美小說書方自詡足當社會敎育之稱其可笑殆與此相等也）故往往在彼見爲不可少之事實。不可省之言語。而在我直可削除不用。（如彼人迷信宗敎每事必祈禱每語必稱上帝吾存其一二可也全譯則殊不必以小說事實非歷史事實可比無紀實之必要也）此中剪裁去取。殆非余所謂第二等以。下之才。所能勝任。（未完） 
專電 
[電一（北京）]  
　　皇上典學事攝政王頗注意擬於明年簡派師傅 
[電二（北京）]  
　　樞垣又議令各省督撫奏保人才 
[電三（北京）]  
　　軍諮處奏陸軍留學生回國當派遣各省分别委用奉旨依議 
[電四（北京）]  
　　又奏軍官學堂歸軍諮處直接管轄奏旨依議 
[電五（東京）]  
　　齋藤海軍大臣於昨夜招待現在横濱港之美國太平洋艦隊將校開晚餐會 
[電六（東京）]  
　　日本現在吳横須賀兩船塢建造奪雷諾脫式戰鬭艦二艘一名河内一名攝津各載重二萬零八百　較之已經下水之薩摩號船身稍大定西十内月下水 
緊要新聞 
[澳門界務仍無進步廣東]  
　　粤督袁制軍近據勘界維持會禀稱據香山紳耆函告澳門量地官嗱咤帶同葡人二名到灣仔由上沙測量至下沙復帶葡人三各由下沙測至上沙又帶葡人四名於上下三沙遍行測量該處居民異常震動聯懇立予照會阻止并添員駐守以杜奸謀而案民心等語袁督據禀榮已照會葡領嚴飭該量地官等嗣後不得私赴内地測量致滋事端一面分檄前山同知香山縣隨時嚴行密察切實巡　以免生事 
　　附電文二則北京軍機處外務部列憲鈞鑒葡佔澳地辱國欺民人心極憤乞定宗旨挽危局定民心梧州粤商全體李漢昭等叩北京外務部堂憲鈞鑒澳門界務求在京力爭議結勿交海干以免後患神户華僑全體叩 
[粤省議定繳提鹽餉辦法廣東]  
　　粤省承包鹽務籌抵賭餉問題迭誌前報兹悉日來已將籌抵辦法議定凡商人所繳按月鹽餉應按期繳由官銀錢局照收以某月爲起餉即以某月爲停收賭餉期並先一月將承餉抵餉停餉各事由大吏核示遍諭全少各屬一月後即行照辦約在明正宣布二月初即一律實行至原日賭餉其番攤餉係由善後局支給撥充緝捕巡防經費山舖票餉由勸業道各處支給藉充支解各費現旣籌議禁賭所有此項抵餉應由運司總理按月在官銀錢局提出照數分解道局各處收用又部提加價二文全欵亦併由運司按提照案遞解 
[澈查粤路弊混之次序廣東]  
　　查辦粤路一事自龍叅議抵粤後益加認眞現悉龍林梁三員已議定在省城設置查辦事務所卽於日内起每日由龍叅議親行次第查辦各事林梁兩員則分任調驗核算諸事項其預定查辦次第如下（一）公司用欵（二）公司收欵（三）收支處存觺（四）各銀號存欵（五）工程處支用各欵（六）車務處工程各欵附列細目尚有二十餘項昨日已將應查各事與督袁海帥詳細商酌議辦 
[郵部派龍建间查路原奏北京]  
　　郵傳部日前奏派龍建章回粤查路現已抵粤調查等情迭誌本報兹覔得郵部原奏照錄於下宣統元年八月廿四日欽奉諭旨粤漢鐵路鄂境川漢鐵路事宜着歸郵傳部妥協接辦欽此旋於九月間據前督辦粤漢鐵路大臣大學士張之洞所派經理路事委員將文卷檢點封交由臣部選派司員接收業經奏明在案查接管卷内粤東路境其整頓之方自以清查帳目爲入手關鍵迭准兩廣總督電稱粤路弊竇叢生現經王道秉恩澈查均有 
 
 

Page 4

 
 
確據一俟禀揭到部請嚴重主持以維路政等語竊維路欵一日不清股東一日受害豈容若輩長此欺朦雖未據該道詳報仍當趕緊清查當經於九月間委候補四品京堂林炳章員外郎梁用弧小京官張國鈞親赴粤路切實調查嗣據十月間准兩廣總督將委員王秉恩查明弊混禀揭轉咨前來正核辦間於十月廿六日内閣抄出兩廣總督袁樹勲奏粤路公舉查帳現已查明弊混確據一摺本日奉硃批着郵傳部切實查辦片併發欽此欽遵到部臣等思粤路之資本皆百姓之脂膏路棍任意侵没殊屬不成事體亟應嚴行查辦以儆其餘兹擬派臣部候補參議龍建章帶同道員于焌年調部行走知縣張思仁工程顧問員沙海昻前往澈底嚴查如有查出弊混應行提訊及路工辦事人等或有違抗隱匿情事即由臣部嚴參歸案審辦庶幾可望尅日清理惟是整頓粤路非止參辦一二人便可畢事此外一切善後事宜擬由臣部實行監督籌擬辦法另行奏明辦理除咨兩廣總督協同嚴辦外所有派員查辦粤路緣由謹恭摺具陳伏乞皇上聖鑒 
[贛路股東駁覆學界之意見江西]  
　　江西學界前以贛路糜欵誤工曾於開股東會時致函詰問兹經各股東覆書云學界胡君十八位左右二十五日股東會塲展得貽書警惕狀朂嘉言娓娓佩甚感甚旣聞命矣當經同人就所列問題六條公同研究大要憂路之不成慮借欵之無着人非凉血具有同情惟區股東與國民爲吳越畫現有與將來以鴻溝同胞謂何悵觸無似謹備條答重賴優容不旣一風聞鐵路有再借巨欵之說是否屬實按來書引上海報章自係指外欵而言前聞神州報載贛路借某國欵云云下注九江函字即經切詢公司均云確無其事並已經十月十七日該報登電聲明後聞日本留學界及旅寗贛人亦有電函來詢公司均已答覆未有後言自是讕語一以前所借百萬之欵宜請將合同揭載報端按以前所借英欵合同曾經公司錄呈郵部及督撫兩院日本留學界亦曾抄去公司並宣言無論何法團有代表調查儘可檢閱自無疑竇若事隔三年忽焉登報恐資談炳徒亂人意應請亮察一以前所借百萬之欵股東是否與聞現在存欵已垂盡股東是否能負償還之責任倘路工不成償欵有誤是否歸現有股東擔任籌欵償還按以前借欵股東雖未與聞而未嘗不知其事同人勉力入股者原欲爲我父老兄弟之前驅倘響應有人則路成必速即無餘股還欵紅利亦可取償現有股東對於鐵路對於社會似無罪過是否負責中西法律未之前聞至路工不成擔任償欵尤所不解第以爲同人集股百萬稽核人數僅全省萬分之一耳寖假十倍非理想無垠何工不成還欵亦易所慮惑於謡諑相率不前致文明高尚如諸君亦不念現有股欵之垂盡解囊相助反以債務巨欵相詰難若股東投資百萬爲購債務之担任　來者贛事前途尚可問乎是否歸現有股東担任願還以質之於諸君子也一路欵尚差四百萬現有股東所認股資不及六发之一試問現有股東能否增加股本及如何續行籌股之法按現有股東誠不及六分之一能否增加各視其財力及熱度之何如續行籌股之法昨已决議或特别認招或隨貨抽納或派股陸續勸集要不敢儘現有之股東爲限如各界熱心投資或一股或百千萬股同人倒屣歡迎惟路貴速成緩不濟急從前遲滯原因甚多總因實由無欵若再停工待欵損失滋多昨議一面向中國銀行借欵興工一面招股還欵增加現有廣勸未來要皆仰賴我愛國愛鄕之學界諸君登高一呼爲各界倡則同人所薰沐再拜馨香禱祝以俟之者耳一請股東决議不借外欵按不借外欵早已决議幸釋厪念 
[旅贛鄂路協會之熱忱江西]  
　　旅贛鄂路協會業已開會三次其前二次由湖北同鄕各界認定三萬三千餘股第三次會不分省界又認定六千餘股兹聞該會以拒欵要在集欵而集欵又以愈速愈多爲要因定期本月初八日開第四次會業已刋布傳單略云本會三次開會已集有四萬餘股惟贛省所有人數到會者尚不及百分之一誠恐傳單未遍不得周知兹特多印傳單廣行布散定期本月初八日上午十二鐘仍在湖北會館開第四次集股大會無論何省何界熱心志士均祈届期蒞會認股爲幸 
[鑪邊近事]  
　　勘路由鑪城至榮經向無直逹之路因層崖疊嶂險阻異常非僅向無人行卽獸蹄鳥跡亦所罕到前經邊務大臣札委瀘定橋巡檢寶君前往查勘攀藤附葛艱苦備嘗現已將山路勘竣以備興修 
　　自治鑪城民情尚未開通辦理一切新政易生阻力廳城統計委員周君麟係北洋專門法政畢業生以調查事項與人民有直接關係故凡關於調查户口自治選民各事細爲演說該處漢番人等初猶欵慮現已逐漸領會辦理尚稱順手 
　　學務鑪霍屯楊令禀川督文略謂近來夷民子弟多在喇嘛寺掛名 
 
 

Page 5

 
 
藉爲護符以冀免入學堂喇嘛寺更百計把持造謡惑衆夷民迷信奉之若神此所以較他務尤爲棘手者也屯務以爲敎育之道端資學堂學務不廣興民智更無從開化矣無論如何抗阻仍當設法興辦縱有萬難屯員當力任其難本擬今冬禀請就屯先添半日學堂一所明年再及四村循序漸進繼查本屯漢夷居民僅百餘家丁口僅四百餘十六歲以下之子弟除喇嘛寺爲僧者亦屬無多稍稍聰頴者已入屯内官立初等小學堂矣其餘皆頑劣不堪曾經剔退且經費無出不如暫從缺略先就四村開辦兩堂以兩村合一堂民智漸開風氣漸轉籌有所欵再議推廣查兩堂開辦費非四百金不足其一切衣履書籌筆墨紙張等項均須由公家給發又必購自内地敎員不厚給薪貲誰肯應聘出關所以多費也此外仍須開學地百畆方足兩堂學子之食此欵雖不爲多本屯已無處可籌可否仰懇憲恩俯念辦學爲敎育根本本屯係瘠苦之區無欵可籌仍沿吳令辦學之例准由賦稅項下開支開懇學地費准由屯糧項下開支查本屯原定章程就地徵賦不動庫儲近年支欵加多尚屬有餘可否請由屯糧項下開支如再不足下年收賦彌補寅支卯糧移緩就急將來墾户漸多升科納粮地利旣興籌欵或較此時稍易也抑屯員更有請者查辦學首重學齡屯務到任後因辦轉運各事不暇及此惟查前任吳令曾奉欽帥飭查學齡已經造册申報漢夷學齡二百一十八名但係臨交卸時所申册尾又申明夷俗迷信黃敎家有子弟多寄爲僧名曰札巴若於札巴外查取學齡十不獲一請開堂時先行飭令各寺一體遵照等語然則所查學齡并不確實屯員擬俟陸軍過後挨户詳查以期實行仍乞憲恩札飭喇嘛等以免把持實爲公便 
時評 
[除獘果務盡歟]  
　　魯撫孫中丞嚴禁差徭通飭曰。除去一分弊政。即可爲小民養一分元氣。仁哉斯言。 
　　雖然。言之匪艱。行之惟艱。差役之需索之尅扣。往往假州縣吏爲護符。陽托官差之名。而隂即以遂其漁利之計。 
　　是故官吏之差徭。猶屬易除。差役之假州縣吏以漁利者。恒百出其計。以阻撓官吏之行。政而往往爲盛德之累。 
　　所願除獘者竭力實行。除之務盡。勿徒以一紙公文。養小民之元氣焉。斯可耳。 
[協約竟有效矣]  
　　滿洲鐵道之中立。其事固不利于日本。然東京各新聞何以知英國必將以强力拒絶也。夫曰拒絶。則拒絶矣。亦何必以强力助人者。 
　　說者曰。此爲日英協約之故。噫嘻。此協約也。而竟有如此之效力耶。我竊惜夫我國之不與人協約。而令國勢之陵夷。一至此也。 
雖然。設以我國與人協約。其效果將何如者。 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙藩通飭各屬開辦印花稅杭州]  
　　浙藩顔方伯日前移文勸業道請轉飭各屬略謂印花稅票大致略分二類一則於民間財産貨物權轉移之證據貼用印花以爲確證一則於氏間應行納稅之物貼用印花以代納稅現欵第一類概准民間自行貼用故無騷擾之弊第二類則因事不同各設專律要不外乎求便利而杜中飽其規定支配發售稅票係招致殷實商人限期繳價承領由地方紳士或商會結保請發執照酌提經售發售費用並又明定商民貼用違章罰則不准旁人告發地方官亦無庸派人查騐雖云疎節闊目略植初基而立法防弊已極周詳照章地方官奉到印花稅票後三個月爲施行之期現藩司衙門二門内原設有稽核契稅房捐局所尚屬相當應即於此局内附設印花稅票處遴委妥員專司管理發售事宜兹查有現辦房捐局文案候選縣丞黃恩緒堪以派委駐局兼辦不支薪水以節糜費現定以本年十一月初一日爲司署開辦之期省外各屬遠近不一招致領售轉輾需時應以奉文之日爲施行之期由司將前奉部章及前撫示稿司中詳移通飭各文牘移送官紙局刷印成本通行各屬遵辦以期劃一而昭妥愼除詳請督撫憲核咨外希即轉飭各屬一體遵辦施行 
[滇省採銅之成績雲南]  
　　滇省銅礦日見發逹經滇撫於前日奏報略云滇省承辦京銅已歷年所前雖每年認解兩批而多主整頓實祗解到一批或兩年三批尚形竭蹶光緒三十三年創設造幣廠需銅尤多乃奏設礦政調查局加增銅價策勵商民由是羣情踴躍三迤礦業日見發逹復因京運向解毛銅塊頭零星長途轉運時虞損失經前督臣錫良奏請提煉凈銅改成磚塊遴員研求費省質純前解二十七起二批淨磚銅經度支部考驗成色旣佳斤重亦有盈無絀二十八起頭批京銅已奏報委員起運惟銅出於礦礦出於丁而發本濟商尤須因時乘勢於是以時補助嚴密督察卽丁計礦按礦征銅綱要旣握措施遂裕爐𥕢各户因衣食之旣充即踴躍以爭赴自上年起每月各廠比較均有盈餘近據報七八兩月分收銅十萬餘斤年内可續解一批查從前解運概係毛銅每批五十一萬五千斤煉成凈銅計須毛銅六十三四萬斤方足一批若每年解運二批須銅一百三十萬斤之譜加以本省機器局造幣廠所需約共一百七八十萬斤較前已增至一倍若再切實擴充成效更必大著 
[訪緝劉士驥被戕案近狀廣西]  
　　桂紳劉士驥觀察被戕一案前經伊子劉作楫訪悉係保皇當主謀即經禀請桂撫咨行粤督札飭南番兩令訪緝兇手國事報主筆陳宜侃及何其武等務獲在案兹聞南番兩令已經禀覆略稱陳宜侃卽陳季宜自上年七月起確在國事報充當主筆本年四月因事辭退初猶往還省港無一定之住址近數月來未知蹤跡其家屬亦不在省垣居住現在國事報查係李閎經理編輯等事該報館集股開設股東甚多亦無眞實姓名一時驟難清查更恐稍露形跡則在逃各犯有所戒備遠颺難獲至陸逸君何其武徐君勉梁文卿等聞亦逃匿外洋何其武一名先年曾在河南鄕間伊之族人何姓家寄住現查何家久已遷徙此在附近訪緝之情形也自本案發現之後知縣汝敦密派妥實偵探前往港澳暹羅新嘉坡各埠跟蹤查探並訪諸紳商各界查得劉紳未經被害之前行抵美洲已爲黨人搆陷獄中事解返粤該黨排日登門爭論衝突不止一次以至永安里住屋門户路徑悉爲若輩所熟識遂有四月初九日被害之事証諸到案人犯駱木保所供何其武到塲下手一切情形歷歷如繪所查當屬不虚何其武實爲案内要犯必先弋獲該犯則如何搆衅誰實與謀不難水落石出故派出偵探於何其武之行蹤最爲留意原擬誘其回籍乘間捕逮該犯於五月間逃往東洋酒醉滋事拘囚警廳者多日甫經出獄又返金山陳宜侃亦於九月間由缅境出南洋近仍往英美各屬埠知一出祖國外人不爲干涉故敢昌言無忌掉臂游行惟其黨派紛呶騰諸報章者不一其說且又巢窟孔多蹤跡靡定旣有重洋阻隔不便禀請照會指名拿解此派出偵探在外訪查之情形云云以上各節業經粤督據詳縳咨桂撫查照 
分類新聞政界 
[籌議豁免南田歷年墾租杭州]  
　　寗屬南田島孤懸海中地叚廣漠居浙海形勝特駐專員從事開墾居民稍稍繁庶惟墾户散居征賦不易歷年負欠積數過鉅本年迭奉恩詔經該處官紳一再陳請業經藩司具詳撫憲請示日前又據該處紳士舉人林典等聯名陳請兹奉批謂南田墾租尚未升科本與田賦有别歷届並無豁免之案本年恭奉恩詔豁免前欠錢糧理據該委員田令請示是否一律照辦禀奉撫憲批示即經由司核議自光緒十四年起至三十三年止歷年所久逋自已多同屬實久在民應准一體豁免以廣皇仁等因詳復補發騰黃飭發遍貼曉諭在 
 
 

Page 11

 
 
案據禀前情仰南田墾務局委員田令遵照一俟騰黃頒到實貼曉諭普將應免各莊户造册具報其應繳光緒三十四年曁宣統元年新舊墾租並即遵章催完報解毋任藉端延欠以重正賦等情即行專札飭知矣 
[政成鄕自治公所成立常州]  
　　陽湖政成鄕紳商學界於初六日在戚墅堰法古學堂召集鄕圖董會議設立鄕自治公所當舉定上角鄕董孫其仁君爲正所長下角鄕董馮希賢君爲副所長某某等十餘人爲參議等職員即以該鎭芳渚寺爲公所并請城自治公所派員前往演說現聞已函告城自治公所代爲申報成立矣 
[藩庫空虚之眞相江西]  
　　贛省漕項前歸糧道經催每年當冬臘之間只漕米變價一欵約收四五十萬之多因此欵每年應解江海關道衙門轉付償欵銀六十萬兩故歷年有盈無絀自今年二月糧道裁缺改歸藩司衙門經管現在此欵祇收廿四萬之數其餘漕項各欵收數均比往年大减似此困難已逹極點除由劉方伯在大清銀行借銀三十萬兩以資接濟外若各屬再不大批報解恐來年開正應放各欵難於應付也 
[華容工賑辦法湖南]  
　　湘撫岑中丞批岳州府魏太守華容縣謝大令禀云該縣東西南三鄕最苦之劉濟大等垸修復潰堤自應酌借公欵限期歸還母庸起息以歸一律其護城官垸據稱田少工多最屬危險有關閭閻生命所請分别借撥錢四萬串以五千串撥修護堤能否照准所借欵内應否查照南洲廳等案分給佃民津貼以工代賑仰籌振總局會同布政司迅速核議於三日内詳覆核奪一面委員前往督修並飭該印委督飭各垸首趕緊照章集費認眞修築現值冬深工急勿稍遲延尤須遵照迭次檄飭切實整頓愼毋稍涉疲玩是爲至要至另單禀東鄕沿江一帶良少莠多每届冬令搶案迭出所請撥兵一隊駐紥之處已檄飭東路巡防隊統領袁副將於常德調回第加隊内酌撥駐緝矣并飭知照交涉 
[查覆敎堂租地之交涉廣東]  
　　博羅縣倫敦敎會日前永租屋地數處迭請督憲嚴催該縣早飭投稅經該縣王令恩章特將查辦情形具復督憲略謂查得前奉通行洋商在通商口岸永租屋地應用永租屋地契紙其敎士在内地祇在置買敎堂公産另編地字號契紙並無在内地永租屋地明文該縣並非通商口岸並無永租契紙今該敎會所繳契紙五件僅得一件係斷賣其餘均永租字樣且有訟事轇轕以致未能迅辦 
[保護游歷洋員彚誌長沙]  
　　湘撫岑中丞准鄂護督咨日本領事函稱有日本人山下治平河合與黎松廣岡忠一中島太郎等來湘游歷請飭照約保護等因得已札行長善兩縣及各巡警局區一體遵照矣又長沙關道朱觀察先後接准英日各領事函稱有英國敎士韓光臨郭秀峯日本國人高木信行來湘游歷請咨行各營隊照約保護等因昨已通行各處一俟游歷到境應即派勇沿途接替護送無稍疏虞 
軍界 
[部飭詳查廣西養馬地宜廣東]  
　　粤督現准陸軍部咨開軍乘司案呈查各省馬政及東三省牧羣節經條列章程飭行整頓在案查本部奏定應編三十六鎭爲時已迫需馬甚鉅必宜設立育成所以備隨時充補振興牧政且近來各省軍馬或採諸外洋或取之北地輸送艱阻氣候異宜平日旣多耗費戰時必悮戎機本部總持戎政以馬匹爲軍中利器未可視爲緩圖惟兹事體大尚須統籌合局兼資并營方無顧此失彼之慮查養馬之地宜高燥且有水草宜有平疇而不礁确方爲合宜查廣西素號要荒究竟能否適用擬先行調查再行核辦除咨西撫派員勘查各該處地方縱横廣袤共若干里距邊地遠近若何山坡平原川泉草草各類是否宜於養馬能宜若干馬匹並勘明四至繪圖貼說咨部酌核情形奏明辦理外昨并咨行來粤會同妥籌辦理 
[陸軍學生差委之限制長沙]  
　　日前有自費留學日本東斌學堂畢業生胡煜囘國來湘禀求差委昨經大憲批示略謂查該生前在鄂省武普通學堂肄業自備資斧遊學日本畢業回國洵屬有志之士惟近來迭准陸軍部咨本届陸軍游學畢業各生業經欽派大臣會同本部考試分别等第奏奉諭旨給予出身補授軍官與尋常陸軍畢業生有别該員到省後凡有陸軍軍隊學堂局所各項差缺應儘此項人員委用等因現在湘省學生咨回差委者不少自應查照部咨辦理即有差委該生恐難輪及云 
[陸軍採購騾馬到湘長沙]  
　　湘省陸軍自上年添練工程輜重騎兵各隊所需駝騾戰馬前由楊協統禀請派員赴張家口一帶採購現在所購騾馬已於日前押解回湘以資應用 
學務 
[常郡中學經濟之狀况常州]  
　　常州府中學堂係惲紳莘耘籌欵欠辦並爲該校經濟總董旋由各縣自行籌欵八邑經費多寡不一屢次創解因之該校經費異常困難日昨由長太守邀集八邑學紳會議公舉惲莘耘任逢辛兩紳爲中學經濟紳董並核减明年經費三千餘元監督屠元博君並自請減去月薪五十元藉資撙節明年校事想可大定不致仍前困難矣 
[武陽小學減收膳宿費常州]  
　　武陽公立小學現由楊效蓀君辦理爲便利學生起見凡四鄕來學者概准寄宿惟原定全年學費十二元膳宿費三古三元深恐學生或因欵鉅輟學特再設法每人核减膳宿費五元藉圖學生便利已重行廣告矣 
[修業學堂加撥補助金長沙]  
　　湘省公立修業學堂開辦數年類著成效前經吳學使酌給常年補助金一千六百兩現在推廣名額整飭敎科需用較前尤鉅吳學使嘉其成績加撥常年補助金一千兩已由該校監督奉文遵照隨時具領矣 
實業 
 
 

Page 12

 
 
[銀行維持商巿之展限杭州]  
　　杭垣大清銀行前因巿面銀根緊急呈請撫憲以五釐月息向運庫借撥銀五萬兩洋十萬元以三個月爲限現因期限届滿適值年關洋用浩繁銀根愈絀迭次掉期拆息飛漲商業恐慌全巿岌岌日前據情呈請運憲乞將是欵展至明年正月分籌還以資維持等情即經王耜雲都轉具詳撫院請示兹奉中丞核准謂該銀行息借庫欵批定自本年七月二十三日借撥之日起以三個月爲限届時本息清還不得逾期延宕在案據詳該銀行實因節届殘年洋用浩　銀根奇絀可否援案接展移請轉詳核示前來查此欵借欵攸關庫儲本未便一再請展惟所稱係爲維持巿面姑准再予展限三個月此後不得續請展緩至限内如遇支放要欵仍當照數撥還毋稍諉延 
[湘繡研究所請官維持武昌]  
　　湘繡各物爲中國美術之特品鄂省前有職商成伯齡君創辦文明湘繡研究所招致女工剌繡人物花草各件頗能行銷前因經費不足曾禀准勸業道示諭各界認股提倡現因武漢勸業奬進會奬給該所金牌各大吏又再三嘉奬該所經理人成君遂擬擴充辦理爰於日昨具禀護督請息借官欵五千兩並撥合式高爽公屋以資維持當奉楊護院批飭勸業道核議復奪 
[鐵路協會續開認股會漢口]  
　　湖北商辦鐵路協會日前開招股大會當將京中三代表迭次來函宣佈其來會諸君均表同情踴躍認股兹復定於本月初六日十三日兩期在漢口四官殿開認股大會昨已遍佈傳單矣但前兩次開會每次不過認股欵數千元兹源源開會雖極力勸導恐亦只此數耳 
雜記 
[隊官凌辱賭官之結果武昌]  
　　陸軍四十一標三營現駐沔陽州一帶巡查匪類彈壓飢民該處淮鹽分銷局委員酷嗜賭博竟日夜聚賭呼六喝么聲逹户外地方官亦不之問日前該局又因賭打降適三營隊官楊震亞率兵查夜見聲勢洶洶恐釀火患遂往干涉該委員恃勢不服肆口詈辱楊隊官大怒立將該委員扭至營中擅用軍棍痛責該委氣憤已極又因博負多資無力償還遂吞煙斃命日昨沔陽州左剌史據情電禀來省張處臣統制已乘輪往查矣 
[兵士閧閙叅府衙署紀聞揚州]  
　　運署衛隊王某等三人日昨往多寶巷某煙妓處尋歡與揚州營兵趙某醋海興波大起衝突王等以趙係營兵扭赴叅府請辦而府署各人均趙同營不無偏徇衛隊不服將叅府班房窗槅什物全行搗毁叅府聞知即飭將署門緊閉吹號招調各營救援一時揚營各官莫不率屬冒雨馳往先將衛隊三人綑縳擬欲送辦適值運署統帶彭都司得信前來查問將該衛隊等帶回核辦叅府以該衛隊衙署尚敢冲打閭閻更可想見不加嚴懲難遏兇暴當即面謁地方官告知情形並禀請增都轉派員履勘不知如何了結也 
[僕户紛紛請編户口廣東]  
　　粤省各鄕大族多有僕户尤以南三等縣爲最其中竟有僕多於主者自放奴之諭下西樵一帶僕户遂聯合一會以圖抵制主户故日前三水九命案有疑係僕户所爲因此兩縣紳士擬將此事投請諮議局决議轉禀大憲以善其後近日每三八夘期南海縣必有三四起呈詞均係僕户請編户口册藉者 
[天鼓鳴廣東]  
　　潮州府屬惠來縣上月十九晚黃昏時隂雨之際忽有聲如大銅鼓又如大銅鐘鳴於空際響逹數百十里之遥斷續相間及半夜而其聲始止聞者莫不異之殆史所謂天鼓鳴歟 
[大雷雨温州]  
　　温郡自入冬以來天氣異常温暖幾與幕春無異上月十九日夜忽雷雨大作至清晨仍天氣清朗人家均無須穿着棉衣云 
[三怡破産案之近聞漢口]  
　　漢口三怡錢莊虧倒官商鉅歟一案現派往揚州查其店東黃家瑜産業之李文石觀察回鄂移知署藩高方伯謂黃氏在揚産業除扣還揚欠外約存現錢二萬一千串文現銀四五百兩尚有住屋四所小輪一隻約值銀二萬七千四百兩高方伯以現錢現銀應卽詳請護院咨請蘇撫提歸鄂省併案攤還各欠其住房小輪等項應否照值變價滙鄂特飭武昌府伍守夏口廳馮丞會同漢口商會妥議具復 
宦海紀聞 
[某志士之熱心]  
　　某志士因國債會發現後。海内外聞風響應。都中學商各界。雖皆開會演說。如火如荼。而内外城地面廣闊。恐難家諭户曉。兼之未開智識之住户。不知匣債捐爲應盡之天職。遂置此事若罔聞。擬即捐資刋刻廣告。標明籌還國債四大字。下註以勸捐白話。張貼通衢。以便周知而資勸導。 
[某方伯之熱心]  
　　新授某省布政使某方伯。好爲趣談。不拘小節恆熱心於仕宦。日前御臬事時。忽對僚屬云。今世一運動世界也。我授某省藩司難乎爲治。倘有力運動。尚可調往他省。以展吾志。記者曰。志士之熱心。固足以諷世矣。然方伯之熱心。亦大足以警世。寄語某方伯。好自爲之。請拭目以觀其後。 
　　記者又曰。志士方伯易地則皆然。 
雜著 
[彗星說（高葆真）]  
　　世人恆有八大行星。環繞日輪之說。此係常星。不足爲異。不知除行星外。環繞日輪者尚有多數之彗星。其軌道係屬　圓形而非圓形。或自遠至。或從近入。　各行星軌道不同。非人所常見。用比例法觀之。蓋日輪所轄之全境。謂之太陽糸。猶人類之於一國者然。行星似遠行之火輪車。周圍於國内。彗星更若火輪船然。有時在國外之海而。有時在國内之河道。悉按定時往還。自今觀之。無所謂灾異。亦無　用其疑懼。 
　　自有書契以來几彗星之爲人所見而載入簡册者不下八百有。餘近自大天文鏡發現徐。望之愈形清晰。其數亦較之往昔爲多。即據光緒十六年至二十六年測之。此十年中每歲少則二三。多且十數。但大衆未常見及而各國天文學家。則一一確有証據。又如上年秋季。有一彗星。爲旅華某西人在上海用小千里鏡測見。特星光微小。肉眼不之見耳。本年秋季復有彗星一。現於地球南部。較他彗星明亮。各國天文學家業於數處見及。書輩常人至明年正二月間。始亦可以肉眼見之。至明年五月間爲止。現距此星明亮時期已邇。特編淺說。藉以問世。以表愚者千意之一得云。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
來稿 
[廣西士紳陳請建議書（再續）]  
　　附論桂林與南寗比較點 
　　甲軍事之比較 
　　廣西軍事全在邊防鞏固邊防南寗爲第一根據地前書已具論之今試以桂林與南寗比較其關於軍事者更得諸要點如徵兵如練兵如調兵一徵兵廣西練新軍實行徵兵之制徵兵者召集民兵之謂也國民皆具有當兵之義務國民即有應徵兵之時期廣西地形其支河皆南北流以西江爲總滙桂林偏於北隅外府來此者皆與其山脈河流成最大斜面之向上線其路程非半月或月餘不能逹南寗地勢則適與桂林一點爲反比例徵兵令下風氣不開居民且相約匿避若慮騷擾苟復跋涉千里行路艱難則於徵兵時必增加一阻力况道路愈艱費用愈鉅（檢查旅費入營旅費）於國家練兵經費亦多耗此無謂之金錢此徵兵之便利桂林之不如南寗也 
　　二練兵廣西之外敵爲法越廣西之練兵即爲邊防練兵而不識邊防之地形練兵而不習敵人之情勢兵家所謂知已知彼者已先自處於必敗之地今練兵不於南寗而於桂林去邊防二千餘里地形敵勢兵士皆不能得正確之觀察爲臨戰時預備之演習兵家貴實地練習耳熟邊防之事目習邊防之形南寗實天然之兵士實地練習塲此練兵之實習桂林之不如南寗也 
　　三調兵國際不能常保其和平即不能不有以武裝相見之一日廣西地鄰法越一旦邊防有事勢不能不出於調兵調兵之由南寗與調兵之由桂林其中經歷路途之遠近時間之久暫與其事機之遲速皆能於軍事上之成敗生絶大之關係又况運機轉餉並形不便此調兵之快速桂林又不如南寗也 
　　乙政治之比較 
　　政治爲一省之整理機關省會爲行政之區域其關於政治的活動前書亦已及之今試以桂林與南寗比較其關係於行政者如官廳行政如地方行政 
　　一官廳行政省會者對於全省有最高行政權省會之官廳行政即一省之中央行政也一方面要迅速視察其關於各地方行政上之事情一方面要迅速傳逹其對於各地方行政上之命脈令反之而地方官廳旣當有速報奏其事情與速奉行其命令於省會官廳者其中要搆成其交通機關使實得其迅速之活動則必先搆成其道路交通之系統而後四通八逹乃能完全其上級官廳之行政權也道路之交通比較南寗通而桂林滯矣此官廳行政之在桂林不如其在南寗也 
　　二地方行政國家立憲之預備必先於各州縣地方自治之發逹各州縣地方自治之發逹又必先於省會區域地方自治之發逹省會者首善之地也地方自治之行政必於省會開始之地方自治之模範必於省會完全之但地方自治之完全不完全視乎地方之風氣開通不開通巿町村之行政費比巿町村之負担費風氣不開不知辦事不肯用費桂林風氣比他府爲閉塞故自治制尚不能行首善者如此他府無以爲標準此地方自治吾省甚慮其難發逹也遷省南寗則交通甚便風氣之開通必早成一自治模範必不難此地方自治之在桂林又不如其在南寗也丙經濟之比較 
　　西人有言行政上之國都即經濟上之國都轉言之則行政上之省會即經濟上之省會也省會之關於經濟的活動前書并亦言之今試以桂林與南寗比較其關於經濟者如農業如工業如商業 
　　一農業農業分森林地區榖農地區牧畜地區工藝作物農地區而具備此各地區之土地者依地質學家即指爲最近生之搆造之冲積層此地層係流水由高山間溪谷運搬多量之渣滓泥土經歷無數歲月徐徐沉澱遂積成肥沃之原野今南寗之土地膏腴雖在河源之上其爲冲積者居多桂林地層純爲石灰巖此巖爲海底貝殼珊等積成者絶無地味之可言所謂磽确不毛者也農業爲經濟原始的産　廣西近年極力注意開墾而南寗毗連各處官荒　荒所在多有設遷省南寗墾民將趨之若壑何待招致之勞者此農業上之桂林不如南寗其一也 
　　二丅業工業有手作工業與機械工業今機械發明手作者已不得立於經濟之地位工業之發逹必原動力（燃料水力）與原料品之二元素得窬易結合之處即其兩吸引力之相互一致時之地點地桂林磽确不毛原料絶少而燃料如石炭等亦無法得運送之便利故决不能成一工業塲南寗河流相通其原料品與原動力即至生距離時其結合亦易故南寗他日必爲大工業塲工業發逹即經濟上增進生産力之一段階也此工業上之桂林不如南寗其一也 
　　三商業商業者貨物交易之舞臺其貨物流通純爲地理的影響關於貨物流通之兩條件一交通機闕一中心巿塲是也交通機關有三要素一通路二運送具三運轉動力通路莫便于河流運送具莫善於船舶運轉動力莫良於石炭今桂要與南寗其河流不同故船舶不同實則祇因其有石炭之能力與否而異桂林本能用石炭故交通機關塞矣中心巿塲者即通路系統之結節點此結節點如道路大屈折之頂角如近於圓形之大平原之中心如取便於水陸運送機關之轉換南寗地勢略具諸點桂林無一近似者此貨物之流通桂林斷不如南寗貨物之流通卽經濟的活動之基礎的形式也此商業上之桂林不如南寗又其一也（未完） 
本埠新聞 
[串騙婦人鉅欵三誌]  
　　著名翻戲李友甫即李阿根届騙婦人陸琪玉現洋一千元並串索賭債一萬餘元一案昨由捕房傳同新君旅館主金濟堂即金恒裕與李一併解廨復訊中西官以金窩賭抽頭殊屬不合姑寛判罰洋三十元充公李押捕房　禮拜所有存案之洋當堂給原告具領 
[印花坊同業交涉案近聞]  
　　印花坊董事蔣子春前與勞文宣等 
 
 

Page 19

 
 
因同業倪姓隱戤洋商唆令各工人停工擁至倪姓坊内攫物拔人由倪報知捕房要求上海縣將蔣勞二人送至法廨訊从判押三月再賠損失洋二百五十元在案昨莊在押滿期由捕解廨蔣供因名譽攸關不願認賠聶司馬以案已判定且已禀明道憲無可更改遂商之顧副領事判蔣交保限兩禮拜照繳 
[女工辛資有着]  
　　徐鯉庭控夏叔瑾等欠銀逃逸一案昨經公堂復訊徐供夏與廠主張鴻秀捲銀偕逃請着夏交張到案以便料理中西官以張租開元豐絲廠係徐經理未便推諉判徐押候趕將女工辛資給發如違由廨籌欵於禮拜六二時代爲墊發即將該廠生財拍賣作抵旋徐一再懇求交保中西官准予覔保具結限禮拜五繳洋一千六百元以便付給女工違則仍須拍賣備抵 
[謝贈]  
　　昨承卜内門洋碱公司惠贈庚戌年五彩月份牌一幀書此誌謝 
[城内]  
　　移請緝盜○大倉州前誧地方孀婦張楊氏家曾於十月十八日　盗搶刦並拒傷該氏母女經州尊湯直剌會營踏勘飭捕查拿在案刻已日久尚未破獲昨特移文上海縣請爲協緝 
　　懸賞緝盜○法華鎭附近葉壽銘趙义胡志英等三家於八月二十七夜同時被盗行刦報縣查緝迄無蹤跡兹田大令出有賞格一道云如有人拿獲首盜者賞洋一百元夥盜五十元知風保信因而拿獲者减半給發 
　　自取其咎○許金桂前日將張阿容及妻丁氏扭至東　轉解一路巡局訊問許供張阿容昨與丁氏犯姦當塲拘獲求請斷離張阿容供認不諱許丁　供　隨丈夫回家以後决不再犯許執意不從　氏暫行發堂留養候再　斷張責二百板拘留本局二十天　　屢次私奔○東區函解張趙氏張孫氏湯逹高四等至一路巡局張趙氏供向在天主堂街開老虎灶生有一子娶媳孫氏曾於六月三十日走　直至八月二十一日始悉在滬北聖母院挽人領回令日又欲逃逸被店夥湯逹高四等遇見勸令回家不允告知巡士劉漢章帮同拘獲孫氏復敢賄給劉巡士洋二元數角巡士不收致被拘案求請將孫氏發堂俟題母到案　請定斷張孫氏供因彼婆婆凌　呈以走出判張孫氏暫行發堂限張趙氏於七天内速邀孫氏之毋到局再核 
　　道批三則○王兆泰禀批前據王礪山具呈已批廨勒提周海銓到案吊驗摺據秉公復訊究斷仰　共租界會審官速遵前批辦理具復黏禀附發顧雨海禀批前禀批未復兹又具禀前情是否屬實仰法租界會審官聶丞一併　明報核勿再遲延金雨蓮禀批案經兩次批行該廨移送商務總會查帳埋處何以尚未照辦仰曾審官寶令速即查明具復 
[南巿]  
　　盜黨就禽○縣　徐文昨偕工程局巡士在老白渡關橋地方拘擭行刦常　白茅墩某姓家贓物之盜黨衛金生包阿巧兩名解局搜出金戒三只現洋十餘元及金牙銀表各物留　該捕禀明本縣田大令備又移提歸案究辦 
　　未領執照○公義碼頭坍毁不堪現經天主堂及附近各　家出資興修業已開工總工程局路政處以未領執照有違定章昨飭二十三鋪地甲傳匠頭到局訊問 
　　仍照原斷○北巿恊盛米店主丁鴻章控西門外南陽橋荳腐店主婦張陳氏欠去荳洋一百二十七元不遠經西區長斷令還洋一百元該氏不允移移工程局訊明諭令仍照原斷折還洋一百元今年年底先還二十元餘限明年二五兩月分還 
　　枷示竊賊○陳芝明陳阿福均因竊取甯紹翁事碼頭上行李昨經工程局提訊判芝明戒責一百五十下　阿福一併鎖示犯事處三天期滿拍照樞逐 
　　船夥行竊○久大碼頭駁船夥將所裝生康花行之花衣挖竊二十餘斤在途售賣被巡邏隊巡士查獲人贓解至工程局訊明判戒責一百下交埠頭保去贓存局 
　　船户兇横○生義弄陸姓家傭婦徐周氏向垃圾船户許生發討取舊欠錢八百四十文無耆反被禁閉兇毆大去金耳環一只昨由巡士拘至工程局訊明判許戒責二百下收　責令賠洋兩元五角並交還欠欵 
[閘北]  
　　希圖索詐○住居水順里之高才生與鄰人顧阿三口角扭毆山巡士拘人四路一區昨經黃正巡官集訊高供小的之妻蘇氏被顧打失金押髮一支顧供高妻冋未戴過金飾實係圖詐判顧押候查明　核 
　　聚賭罰洋○劉子英前晚紏集王大陳恆等四人在家聚賭被巡士　獲解入四路一區經黃巡官訊實　共罰洋三元具改過結一併斥釋 
　　訊追押欵○顧雲富日前將張榮根　至三路一區控告不贖田單經德正巡官訊明判張押繳洋一百五十元在案嗣因張挺押不埋移解總局昨經孫裁判提訊判　先還一百元交原告帶出理處 
[新租界]  
　　體恤巡捕○英美捕房華捕張正巡官因時屆冬令天氣嚴寒前日特備衛生衫數件發給夜差各華捕以示體恤 
　　馬車溜韁○前日下午六時半工　局某西董之馬車在新閘路蔓盤路口忽然溜韁駛至巿浜橋將繅絲女工陸張氏等五人所坐之小車撞翻致氏跌傷足骨由三百七十二號三道頭華捕將氏帶入捕房送院醫治 
[英租界]  
　　竊訟不清○美商泰利洋行控江林記造屋不照合同前經公廨訊明係原告延不付價擬將此案註銷嗣因前美副頭事白葆維君不允是以延擱迄今未結兹原告復禀請公廨傳江之保人華榮昌到案於昨日午後復訊原告洋人投稱當時造主係洋人華特由泰利担保江林記巴造兹江在杭州未到應請向保人華榮昌究追華延律師禮明到堂譯稱華倩博文律師爲代表現博律師往漢口未回敝律師對於此案不甚深悉請爲改期訂訊李襄讞商之美海繙譯官　各退去候博律師到滬再行訊奪 
　　不認串販○虹口斐倫路二百零七號妓院廣東鴇婦王阿有與甯波婦人岳王氏串販四歲女孩王阿囡由廨訊明判兩婦各押女所一年該孩發濟艮所留養在案兹王鴇以該孩係由父母　賣並非串扳心不能甘於昨日午後延佑尼千律師幫辦費信惇律師投廨聲明代求省釋判王鴇改爲押滿三月岳王氏改爲押滿半年釋放王阿囡仍發濟良所留養 
　　暫緩訊斷○英商謙和洋行西人愛汾司控買辦干四海唐德甫違背合同一案昨日午後由廨復訊愿　延哈華託律師到堂請追虧欠銀二千餘兩千唐二人亦延德雷司律師代爲辯護判仍　原保候禮拜四再訊搶匪狡賴○流氓蔡泉一紏黨剥取戴雨亭皮袍被探查獲昨晨解至公廨訊供不認判押候查明再訊 
　　人面獸心○唐陳氏詐由濟艮所送至公　訊據供稱公公唐連三千爲不端是以投所訊之唐連三供稱並無其事判唐具安分結存查氏　其夫唐立志覓保領回以後不准虐待 
　　不愿回籍○楊慶木控鴇婦張翠寶等串誘伊家養媳徐梅姑爲娼曾由公廨判將張鴇等分别收押徐梅姑解送甯海縣飭交家屬具領在案兹徐女恐被伊翁販賣不愿回籍昨由官媒送案請示判暫留濟良所候移請該縣查明楊阿木素行若何再行核辦 
　　限交同黨○長江積竊陳阿表濳至租界被探張阿寶撞見　同王長生等向陳拆捎洋一百元不遂在途　毆山探朱阿巧查見 
 
 

Page 20

 
 
將陳張二人及陳之同伴朱阿大王德仁莊海林張實珠又窩贓婦人曾周氏一併拘解公堂公别收押在案昨日復訊讞員以採夥張阿寶希圖勒詐實屬不法判押限一禮拜交同黨到案質究餘人分别還押 
　　自愿料理○妓女鮑素雲控姚利順　没珍珠五十粒一案昨由捕房將姚解廨復訊鮑妓控爾現姚已自愿料理求請免究判姚交保理清後禀覆銷案 
　　拐案訊實○張義伯陳金福王阿金吳成照等串　錢阿牛之妻錢陳氏逼令爲娼一案昨由捕房將張等解廨　訊明白判吳押西牢一年半張陳各押三月鴇　王阿金　女所一月陳氏俟其夫來案具領 
　　主婦肆虐○老閘橋北新唐家弄二號門牌小煤炭店王婦馮俞及之買女彩香因被凌虐逃出昨由包探解廨訊據供爾年八歲於四歲時被人賣於氏家屢遭虐待晚上祇給蔴袋三只蓋於身上實因受苦難堪是以逃出判暫留本廨候飭傳該氏到案訊核 
　　騙子到案○英商卜内門洋碱公司控張柏仁等串騙值洋三百三十元之洋碱一案由探將張提至公堂押候補提人議再訊 
　　尚須算帳○方漢臣控鄧顯臣騙吞銀兩一案昨日由廨復訊原告延律師上堂請追判鄧仍還押候算明帳目於禮拜五再核 
　　押店罰洋○虹口翁子屏押店因收押洋人失物昨由包探將翁傳至公堂判翁罰洋十元充公 
　　控告冐牌○晉隆香烟公司控葉老五在立大輪船上出賣冐牌香　昨由捕房解廨訊明判葉押三禮拜以儆 
　　兜銷淫　○張阿星兜售淫　由捕查獲昨解公堂訊實判押一禮拜淫　銷燬 
　　淫棍荷枷○無賴王阿五調戲婦人顧高氏被捕拘入捕房昨解公廨訊實　王枷示三天以儆 
　　私收客帳○英商威麟洋行控夥沈武臣私收客帳洋八十六元昨由包探將沈解廨訊實判押滿十天 
[美租界]  
　　荆天棘地○曹某前晚行經伯頓路忽被匪徒三人攔住去路拔刀相向搶去現洋十四元緞帽一只曹即奔訴捕房派探嚴緝 
　　洋東無理○董阿貴在靶子路九十一號某西人家爲廚司昨至捕房控被洋東無端兇毆捕頭命赴該領事署控告 
　　冒名騷擾○粤人梁錦綸昨至捕房訴稱前晚有自稱探夥之某甲來家檢查衣箱等物事後查知被竊報時鐘一只請爲查辦捕頭准之 
　　因傷身死○李阿虎昨至捕房報稱妻弟董夢子向在浦東旗昌洋棧爲夥日前被買辦兇毆受傷送院醫治刻已身死捕頭因事在界外飭李赴該處巡局控告 
[法租界]  
　　交通押犯○工董局馬路小工汪松泉昨在押犯工作　私行售買香烟三包遞於押犯被捕瞥見拘解公廨請究判押三天 
　　車夫吸烟○車夫王正福前晚在車庽内開燈吸烟適被捕頭查見於昨日拘解公堂請爲訊究王供實係小的自吸並不私售姑寛開釋 
　　追繳房租○袁正新積欠金寶榮房租五個月計洋三十八元逃逸無蹤昨忽在途被收租人遇見報捕解廨袁供求寛限措繳判交保限兩禮拜繳還四個月租金准欠一月 
[通俗談（東吳）]  
　　急景催人寒威錢臘紅鑪綠酒正黨太尉行樂之時 
　　而路刦者掩竊者負債逃避者破産涉訟者亦紛紛發見於此數十日内 
　　嗚呼天地無情何以成此歌哭哀樂之世界 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[皖撫朱家寶奏請將已故提督王化成議卹並附祀摺]  
　　奏爲已故提督戰功卓著惠留桑梓據情籲懇恩施仍准優卹附祀以勵戎行而順輿情恭摺具陳仰祈聖鑒事竊據蒙城縣紳士前巴里坤鎭總兵王鳳鳴候選道于振江等聯名禀稱已故遇缺題奏提督王化成安徽蒙城縣人咸豐十年由武童投入前漕運總督袁甲三行營帶領團練克復宿州湖溝澮河等處洊保把總同治三年蒙城解圍保升守備四年雉河集解圍保升都司並加遊擊銜五年管帶振威左營隨同前安徽巡撫英翰於宿遷郯城地方擊退大股捻匪保升游擊嗣因東南軍務肅清保升叅將加副將銜復於直東蕩平捻匪張總愚案内保升副將並給冠勇巴圖魯名號七年隨前烏魯木齊提督金運昌率所部卓勝軍入陜該提督分統左軍旋於陜西全境肅清案内經前大學士陜甘總督左宗棠奏保記名總兵並換哈豐阿巴圖魯名號十年蕩平金積歷賊巢寗靈肅清保升題奏提督並加頭品頂戴嗣後駐防秦晉各邊兼統卓勝馬隊隨同金運昌出嘉峪關駐防新疆北路先後十餘年無役不從所向克捷疊奉諭旨交部從優議叙光緒六年署理瑪納斯協副將八年經前新疆巡撫劉錦棠委統卓勝全軍回豫遣散沿途舊傷觸發請假冋籍醫治詎因傷病重劇於光緒十二年八月二十日在籍病故經前任無臣沈秉成臚陳政蹟奏請恩施嗣禮部陔議以蒙城解圍一案查檢欽定剿平捻匪方略内未見王化成姓名又剿匪山陜蕩平金積堡各節未將所剿向匪所降何賊據實指出議駁在案在部議自爲愼重武功起見亦何敢再事瀆陳惟職等與該故提督或久共里閭夙同袍澤追維昔年蒙城禦冠之艱與西陲平回之績見聞旣確實有不忍終安緘默者伏查同治元年捻首苗沛霖圍困蒙城時該提督以千總帶隊三百人協同前福建汀州鎭總兵李南華嬰城固守糧盡援絶馴至易子析駭猶復誓死抵禦力保危城比及二年援軍大至始解城圍事定論功該提督以少年末弁敷陳有體故爲奏牘所未及詳而迹其嬰堞死守之艱迄今蒙城父老語及當日捍禦鄕里情形猶感泣弗忘而亦歎息其聲名之湮没也方金渾昌之統卓勝軍而西也該提督分統左軍前壽春鎭總兵宋朝儒分統右軍皆受節制於金運昌謹按同治九年正月二十二日左宗棠陳奏北路官軍進剿疊勝一摺並金運昌會剿獲勝片内詳陳干化成列隊右路三面抄擊併力與劉松山全部排山而進將西面賊壘砲臺一律踏毁殺至金積堡外壕而還其時所剿之匪即巨逆馬化漋所降之賊即馬化漋謀主彭慶章也惟是左宗棠原奏稱彭慶章係投降金運昌軍中實則該提督所誘致分屬部曲自應功歸統將是年五月初六日左宗棠片奏金運昌剿辦後路竄賊有王化成濳師夜起襲其不意攻破賊壘擒斬甚多等語此皆當日攻擣金積堡實在情形奏章可覆按也伏念卓勝軍奉調西征不下數十百戰該提督摧鋒轉鬭勞績尤高光緒二年奉調出關駐紥天山北路東起古城西至精河庫爾喀喇烏蘇瑪納斯毗連一千數百里之遥回部番族風鶴時驚該提督上下巡徼周防尤密卒以馳驅冰雪形神俱瘁積勞致疾遽殞千城回憶與該故提督同時立功各提鎭大員如李得勝李南華宋朝儒李桂聲等均仰荷天恩得邀曠典而該故提督獨以格於例案向隅重泉職等追思勞烈感嘆彌深謹據實臚陳戰績聯名仍懇具奏仰祈恩施准將已故頭品頂戴遇缺題奏提督哈豐阿巴圖魯王化成照軍營立功後積勞病故例從優議恤並附祀蒙城縣前安徽巡撫英翰及迪化城前烏魯木齊提督金運昌專祠等情造具履歷事實清册呈由前兩江總督臣咨送前來臣伏查該故提督王化成宣力西陲歷十餘年之久轉戰陜甘兩省冰天雪窖喋血相從實已卓著勛績而堅守蒙城一役忍飢摶戰力保危城功在桑梓尤爲都人士所盛稱訪之輿評稽之奏牘捍疆土而保人民其勛勞殆有不可磨滅者現據各紳等一再籲請事關興感臣亦何敢壅於上聞惟有仰懇天恩俯准仍將已故提督王化成照軍營立功後積勞病故例敕部從優議卹並附祀英翰及金運昌專祠以勵戎行而順輿情出自鴻慈逾格除將履歷事實清册咨部查照外謹會同兩江總督臣張人駿恭摺具奏伏乞皇上聖鑒訓示謹奏宣統元年十一月二十三日奉硃批禮部詳核具奏欽此 
譯件 
[英國保護幼年勞工策（章乃煒譯倫敦時報）]  
　　議者曰弱齒單寒零丁孤露作苦營生亦未始非計况工作一事童而習之將來投身工業界之種子即可於斯時播之者乎是其說固似也然工作之事不一端往往有幼年爲之不但不足資習練而反足以傷身體者如在火車站充負戴行李之役是也又有幼年所執之役終日勤動茫無所知將來不足藉以謀生者如在工廠執機器雜役者是也其他種種害幼年勞工之工作不可枚舉彼雇丄家固直視幼年勞工爲　産器具曷當計其將來而吾儕則不得不亟籌保護之策焉兹舉其策如下 
　　一採用强迫敎育制度設續期學校令幼年勞工入校限至十七歲爲滿期其未滿十七歲而操工作者工作時刻責令減少其幼年習練工業之藝業學校須設法改良使之發逹 
　　二嚴定幼年勞工離校年期廢去半日入校舊制度 
　　三幼徒離校後而爲之代謀職業與所學相合而又人地相宜者則幼徒職業主務員之責也此主務員平時與工作界及各地小學校互通消息故臨時代謀無不恰當英國早有此類主務員惟其制度尚須力求發逹 
　　思幼年沿街賣物年在十七歲以下者一律禁止 
　　以上四策所謂設立續期學校者其議已上諸議院所謂定離校年期者其說頗爲人主張大率欲求幼徒離小學校之年其所學習須已得工業智識者至於代謀職業本係急務自有幼徒職業主務員以來而幼徒離校後不得職業者歲尚以數千計是此類主務員制度惡可不亟求發逹也其幼年沿街賣物則數年前已有人建議禁絶者矣 
[述法國煤礦爆裂之試驗（章乃煒譯英國機器工程報）]  
煤礦炸裂危險殊甚法國自哥列歐斯煤礦爆發轟斃千餘千餘人而後爭議 
 
 

Page 27

 
 
補救者不一其人設所試騐炸裂即起於此時此類試騐所今已風行歐洲矣 
[化學試驗所]  
　　欲攷察礦地炸裂之朕兆沮遏其危機尤非設立化學試驗所不可法國礦工中央主務員曾議定辦理經費計建築費萬二千磅支養費歲三千磅其礦工程帥則由政府選定塔番訥爾氏今其擔任斯役塔番訥爾氏先往普魯士察看佶爾森構沁化學試驗所又往比利時察看福蘭牟來斯化學試驗所然後繪圖起築於一千九百零七年西七月竣工 
　　其試驗所位置在列汶礦地間接近電氣發生所及性質易於爆發之礦所中屋宇成長排形分作事務室藏書室化學室另置有蓄氣噐二一貯蓄煤礦中洩出之爆烈性輕炭化水素以備所需驗察時之用一專爲空氣而設裝有平面水力輪喞筒可以供給空氣以備製爆烈性混合物藏煤房附麗所中正中間屋宇煤塊分部存貯藉覘其經久後遭若何變動其碎煤機僅設一副碎成末後輸入試驗樓 
[試驗樓]  
　　試驗樓中建有爆裂室爆裂室隔以蠟包裝紙與外不相通其與籎一爆裂室接連之試驗樓建築異常堅固加堅處置有徑三十米利邁當（每一米利邁當約合中國工部尺三釐三毫三之鋼條此外另有木料築成之試驗樓計長七十五邁當（每一邁當約合中國工部尺三尺三分三）將來再加擴充可長至五百邁當 
[瞭望室]  
　　瞭望室接附試驗樓遮護甚密用以遠察爆裂之發動瞭望時察有爆裂之警則藉炮號以資救助其燃炮則用電氣發動電氣瞭望室司之 
[試驗法]  
　　一空氣一立方邁當含屑末四百五十格來姆（每一格來姆約合華量二分半）試以爆烈性輕炭化水素燃之屑末不致燃著又將燃烈性輕炭化水素加其重量復試燃之又不著然後仿用其法實地試驗此蓋加意求穩而避去危險也 
　　二一立方邁當空氣含屑末與上同若用炸裂彈元質八十格來姆使之發生猛烈之爆裂其爆裂所生之火燄與烟則噴出試騐樓之外其火燄播揚之速率約一秒鐘逹八十邁當 
　　三依前法試騐迭次爲之其於混雜空氣中含有百分之十爆烈性輕炭化水素者燃以炸裂彈元質其爆裂更形猛烈然其所含之爆烈性輕炭化水素於爆裂時不能使火燄加長但能　火燄傳逹加速 
四又依前法試驗若空氣中所含之屑末百分之四十係灰或石粉雖燃以爆裂彈元質經爆裂發動後不復有屑末颺起此類含灰含石粉之空氣在試驗煤礦爆裂者尤當注意試騐如試驗得法則穩便無加自較用水測驗法更勝一著 
小說 
[歷史小說愛國涙傳奇（三）]  
　　第一齣慟哭 
　　（哭介）你看今日的國勢啊。你看今日的人心啊。 
　　（皂羅袍）你看這據座客星雄悍。莽乾坤不忍見那今日的愁雲慘烟。哀哀啼血唳天鳶。巍巍高處燎堂燕。夢酣獅嬾。癡魂未還。海枯魚亂。殘生苟延。望同胞抖擻精神個個雄心遠。 
　　我想美利堅當日。重稅軛制。比我匈人。還是苦惱呢。華盛頓輩倡言獨立。竟能脫離母國。把這新美洲創建起來了。我想意大利當日。國土分裂。比我匈人。還又悽慘呢。瑪志尼輩奮起革命。章能合併南北。把這新羅馬組織起來了。即如瑞典一波羅的海岸蕞爾小國。其王亞多法士。乃敢奮其螳臂。以萬六千精兵横行歐陸。拯民水火。豈不於歷史上有光榮的麽。（哭介）你多數的國民啊。就是不曉得倚賴服從的苦楚。難道不怕蹈波蘭印度的故轍麽。 
　　（北江梅令）你不見波蘭屬俄人權賤。你不見衰微遭英諞。你不見奸刁的梅特湼擅威權。你不見倚賴服從是一種奴才見。生也涕漣。死也涕漣。狐兎縱横陵古國。豕狼奔突徧中原。唔要學血戰抗英的美利堅。唔要學横行歐陸的小瑞典。坐也難安。睡也難安。只願這同胞團體。血風狂煽。 
　　（自語介）想起匈牙利現在情形。眞有今不及古之嘅。叵耐我國民放棄責任。坐視種族之淪亡。個個死心塌地。俯首蜷伏那專制政體之下。我噶蘇士雖一介書生。亦有國民責任。難道跟他們垂頭縮尾。俞活在黑暗世界不成。（哭介）肆行壓制。豪傑灰心。排斥自由。英雄垂涙。今日已如是。不知到後日又將何如呢。 
國外新聞 
[日皇御容送會陳列]  
　　初八日東京電云日皇已准將日本賽會委員倫敦事務所之御像及皇后繪像至英日博覽會陳列 
[俄報反對鐵路中立策]  
　　初七日柏靈電云俄國財政大臣之機關報近載長論謂美國所倡將東清鐵路改爲中立之說俄國不便承認 
[俄后病况近聞]  
　　初八日倫敦電云泰晤士報駐俄京通信員電稱俄后近患驚怯之症日來頗不安靖星期六日有神經病專醫多人會商醫治之法 
[匃加利組織新内閣]  
　　初八日倫敦電云匃加利獨立黨前謀與粤大利亞劃分財政權黨經奥皇阻撓未果風潮起伏一載於兹今已由前任克洛亞沙總督希特維里伯爵組織新内閣 
[英國選舉事宜續聞]  
　　初八日倫敦電云現所選舉之員連昨報 
 
 

Page 28

 
 
告者在内其數如下聯合黨九十二員自由黨七十七員工黨十六員國民黨十三員聯合黨已獄三十七席自由黨獲七度工黨獲一席第一次選舉之結果經濟界中不能滿意故股票價值現已漸落聯合黨預有操勝之望公債券已落值半成自由黨各報紀載昨日選舉結果情形頗爲滿意因以實業著名各城助之尤力之故聯合黨各報載稱聯令黨在米特蘭斯之得手雖可爲爭論改革稅則之佳兆然倫敦及英倫北部之結果則殊令人失望云 
來件 
[海参崴中華商會照會上海商會文]  
　　（爲張仙洲還債事） 
爲照復事案於本月初四初八等日兩准貴總會照會以源來德倒欠王大昌等七家布欵及裕豐仁等四家貨欵今悉該號有災欵可領先後由各該號禀經貴總會照會將欵如數滙解公攤等因到會適源來德號主張仙洲於初三日由煙來崴據略稱領出災欵原欲歸償滬債等語因即一面飭具呈報領一面轉請桂領事將災欵如數扣解去後據復該號災案有夥計衣服行李均經該號主併報在内應否分别提出等情當經會查明案内確有代報夥友行李衣服因諭暫勿提出先將欵交會再行核提免致朦混旋於初十日經領署解到俄錢四千七百八十九羅布九十九戈比並經該號櫃夥紛紛報領即傳張仙洲到會同面照提俄錢一千二百八十羅布二十戈比交各夥分領去訖當據張仙洲禀復略稱商號於光緒三十三年三月間因虧歇業所欠上海華洋各户之欵經債户華商王大昌及西洋商友興等在上海地方衙門呈控押追奈商實因生意虧賠無所抵償於三十四年間經蒙祝紳蘭舫從中調停按一成措繳現銀一千二百兩了結南巿王大昌等十户其餘西洋商友興等雖亦有在上海公堂呈控並未酌償結案再有唐信和等各户均未呈控問於心終屬愧對今旣領到災欵自應如數滙滬按户分送惟災欵共領到實數俄洋四千七百八十九羅布九十九戈比除償恤衆夥友衣服行李撥去俄洋一千二百八十羅布二十戈比凈存俄洋三千五百零九羅布戈比商揣思若親自到申分給恐不能取信於災户今謹如數交到商會但商自失業後一貧如洗來歲三次具領災欵川費均由友人借給今按照除還各債户計規元二千九百四十兩八七合俄洋二千三百七十九羅布三十二弋比所餘洋一百三十羅布四十七弋比當蒙體恤撥作來往川資兹特開具清單除王大昌等十户已經還過一成不能再攤以昭公道東和公一户已經該客莊在商會呈控欠銀四千五百二十八兩判交該崴莊客銀四百兩外所有西洋商友興意商老羅行及友興代保之潘明記三户計攤銀九百五十兩正請移上海會審公堂轉給結案爲妥其餘唐信等十户計攤銀一千五百九十兩請轉移上海商務總會照單傳案分給至單内所關之償還祝紳銀一百二十兩拒債主乃調停王大昌等十户時代假欵銀一千二百兩故亦按數分攤以上各情務乞總協理董事恩准照移實爲公德兩便計呈清單一紙九八銀二千五百四十兩正等因查該號應領災欵除去償恤夥計衣服行李外實存俄錢三千五百零九羅布七十九戈比照該號主張仙洲所開單内二千五百四十兩及經會付去東和公莊客銀四百兩外實僅存一百三十羅布四十七戈比恩念該主來崴具領災欵川費無着由會撥作川資此外該主並無留用之欵至所稱王大昌等十户經祝紳蘭舫調按一成了結是否屬實殊難懸揣應請貴總會就近查問或由王大昌等自向張仙洲追問可也以上緣由除據禀照提銀九百五十兩滙解會審公堂外所有唐信和十户照單應交銀一千五百九十兩取由成泰義滙票一紙理合抄單照復貴總會請煩查照按户飭傳具領望切見復施行再成泰義號寓東和公號内合併聲明 
來函 
[薛穆如來函]  
　　僕於本年十月間在老北門内購地造屋經友人介紹高鴻　推薦匠頭陸晉卿承攬此工并願爲作保僕以其開張尚屬近情又有體面人作保諒必可信遂憑中保酌議以實價工料銀一萬二千兩訂定合同承攬除將舊有水木料抵銀千兩外其一萬一千兩議定分四期交付當時均無異言詎料付至銀九千兩後忽爾停工要求加價僕以有合同在前不允陸匠遂停工三月之久以至木料有　爛者僕即擬具禀控告嗣因陸晉卿一再哀求另挽瞿君旭堂出塲擔保商懇加銀三千兩重立合同准於九月底完工僕以瞿君情面難却復慨然照允合同旣立即付銀二千兩嗣復陸續付銀三千兩連前次承攬上應找之欵一併付清均由瞿君經手且執有收條爲憑方意自此以後該匠當趕速完工不至復生枝節矣不料瞿君因事赴京該匠頭即譸張爲幻匪特不即完工并揑稱造價掯不付清等詞矇控上海縣又不候訊斷忽於本月初三日紏衆六七十人將新屋一切裝修盡行拆去巡警上前攔阻陸恃衆逞蠻置之不理巡警亦無如何僕以此事始終以寛厚待人理直氣壯陸匠欺僕客籍迭肆其狡獪手段殊屬忍無可忍已禀控縣憲請爲從嚴懲辦想田大令明鏡高懸必能洞燭其奸秉公判斷惟念陸晉卿如此行爲受欺者將不止僕一人爰復陳顚末請登貴報來函門内以爲後之用陸匠者告 
 
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
