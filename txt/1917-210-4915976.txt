# 1917 - 210 - 4915976

 

Page 1

 
 
   
 
 

Page 2

 
 
時評 
[國力（二）（默）]  
　　國力之眞精神國民能力是已 
　　吾所謂國民能力者不在經濟力之强弱也亦不在知識程度之高下也而在國民對於中央有無特别信仰心而已國民信仰政府能知宗敎家之信仰其神像則政府欲用民之力不待勉而始盡欲用民之財不待勸而始獻此其故何也蓋一國之所以與立必有其全國共同最高之信仰以控搏國民而鼓鑄之然後國民乃能於不知不覺中供其所有於政府而毫無隱飾用以禦外禍則齊心以向之用以平内亂則一致以赴之國家能用民之力而民樂爲所用此乃國力之眞際也 
　　非然者政府無以維繫國民之心而國民之信仰乃不專一於是政府之命令不能行於國内而國民之能力遂亦不能盡爲政府用或且分其力以反抗政府則國力烏有焉今之政府能善用民力與否此其試騐時哉 
[命令]  
　　八月四月大總統令　陸軍總長段祺瑞呈請任命張廣義爲近畿陸軍第二旅步兵第四團團附周春芳爲近畿陸軍第二旅步兵第三團第一營營長袁家讓爲近畿陸軍第二旅步兵第四團第一營營長應照准此令 
　　又令　陸軍總長段祺瑞呈請任命陳玉洲爲陸軍第一師步兵第二團第二營營長應照准此令 
[專電]  
　　北京電　昨閣議確定宣戰日期爲一星期内又議决國際政務委員會即發表（五日下午一鐘） 
　　北京電　宣戰案因某方布置未妥尙擬稍緩但兩星期以内必發表（五日上午十鐘） 
　　北京電　宣戰不言加入在避日美誤會内容仍傾向協商方面（五日上午十一鐘） 
　　北京電　朱邇典將復來京（四日上午十鐘） 
　　北京電　馮定六日接見外交團新比使亦呈國書（四日上午十鐘） 
　　北京電　荷使以外部答捕錫克案諉爲陸部主辦未將情形披露俟調查再復認爲不得要領三次提出抗議（四日下午二鐘） 
　　北京電　平川策略改定授段芝貴以總司令吴光新爲副統三師一混成旅三萬五千人分四路進發即以段督川吴督湘 
（四日下午二鐘） 
　　北京電　段以財政需理欲促梁士詒上台故特赦帝黨令决下（四日下午二鐘） 
　　北京電　黎暫不出京湯濟武昨謁黎因黎託覓住屋事 
（五日下午一鐘） 
　　北京電　黎在六國飯店所設之舊秘書辦公處已収消（五日上午十一鐘） 
　　北京電　馮聲明此後力袪府院誤會之弊與段一致（四日下午五鐘） 
　　北京電　馮昨訪段屏左右談兩鐘即留餐偕訪徐世昌歸途回謁王士珍不及政治（四日下午二鐘） 
　　北京電　　黎不受七月分俸確已退還（四日下午二鐘） 
　　北京電　林學衡携衆院大印議長秘長小印三顆存欵七千餘應吴景濓召赴粤仍充秘長（四日下午二鐘） 
　　北京電　公府組織未改惲寳惠暫代秘長（五日上午十一鐘） 
　　北京電　李思浩金還分頭籌小借欵已得數百萬元（五日上午十一鐘） 
　　北京電　吴光新李長泰均回防（五日上午十鐘） 
　　北京電　徐樹錚赴滬與盧議江 
 
 
 

Page 3

 
 
浙閩聯防事蔡成勳將率部駐浙閩間（五日上午十鐘） 
　　北京電　陳光遠不赴綏馮意於長江方面予一位置李純調蘇後陳或督贛（五日上午十一鐘） 
　　北京電　湘譚督又聲明前致黎電係揑造（五日上午十一鐘） 
　　北京電　倪嗣冲電呈取消南路司令（五日上午十一鐘） 
　　北京電　陸部向各兵工廠提到大批軍械有機槍二十四架備前敵用（四日下午二鐘） 
　　北京電　浙運使將換李賓四（四日下午二鐘） 
　　北京電　林長民上整理司法計畫要點審級改三審制速編刑律施行法嚴限律師資格現有機關經費由國稅支應（四日下午二鐘） 
　　北京電　内外農三部籌議改善華僑在海外地位之方法在注意選擇資格與待遇敎育等項（四日下午五鐘） 
　　北京電　中銀行將裁汰百餘人（四日上午十鐘） 
　　北京電　京津政學會宣言絶不參與兩方行動非正式國會選舉時不着手進行（四日上午十鐘） 
　　北京電　張鎭芳已經總檢廳豫審因瘾發病重恐斃命難執行呈准仍押陸部現尙未起訴張已聘汪子健辯護（四日下午二鐘） 
[外電]  
　　北京電　國務會議原定三日開會因段總理另有要公延至四日昨日之會議係就對德宣戰同時發生事項並宣戰後各省應取如何手續等協議大　已經决定俟星期一二兩日内再開會議協議一次後即發表據聞中國先行布告對德宣戰次加入協約國方面後再布告對奥宣戰（五日） 
　　北京電　江蘇督軍擬定以江西督軍李純調任（五日） 
　　廣東電　七月三十一日駛抵汕頭第一艦隊中之永豐同安豫章三艦已於三日開至廣東下流之虎門地方旋於四日駛抵該處之海圻等艦偕至黄埔歡迎者甚盛唐紹儀等乘軍艦至虎門後即由該處歸省香山鄕里大約二三日可來省李烈鈞吴景濓王正廷等均於昨日到省（五日） 
　　漢口電　王督軍三日通電陸榮廷及各省督軍省長贊成段内閣提議召集臨時參議院之意並求各省一體贊成（五日） 
　　奉天電　日來大雨遼河汜濫目下鄭家屯全被淹没危險非常人民不知下落者甚多交通全爲杜絶現殊無術救濟惟有靜待水退而已（五日） 
　　南京電　海軍部有電來甯謂因商議海上警備特煩齊省長轉促薩鎭冰速即入京（五日） 
　　南京電　軍艦鈞和號昨由下關開赴上海（五日） 
　　南京電　軍械局長王者化奉馮代總統電命於昨日北上（五日）以上東方通信社電 
[戰電]  
　　俄京電　俄境西陣線總司令戈爾柯將軍業已就逮第十一軍司令歐特萊將軍爲奸人於其背後開鎗擊斃農務總長祁吉士氏辭職已邀准農人黨議員幹事部主任亞克林台夫氏已任爲内務總長賴特柯將軍已免除第十二軍司令之職西南陣線俄軍軍監報稱柯細洛夫將軍所統之軍現力禦攻入俄境强盛之敵軍以第十一軍爲最勇（該軍之數聯隊近嘗自行退走）第七軍則在格里西亞汀境猛攻俘德兵多人俄軍士氣復振可望盡其責任（三日） 
　　俄京電　政府已命解散芬蘭議會定兩月内舉行新選舉（二日） 
　　倫敦電　外間近傳德國法爾根漢將軍已赴巴力斯坦之加柴鎭土軍陣線今據雅典電稱土國陸軍當道現甚注意叙里亞之戰事已集大軍於亞里波此軍或用於美沙波太米亞或用於加柴視戰局之發展以定之 
（三日） 
　　倫敦電　船主人之領袖呈請首相從速建造郵船不宜僅造貨船（三日） 
　　亞姆斯特丹電　柏林電稱德政府因西班牙下令拘留避匿西班牙各港之德潛艇已向提出抗議（二日） 
要聞一 
[北京特别通信（一百三）（飄萍）]  
　　汪外交總長之外交談 
　　二日之臨時國務會議 
　　對德宣戰問題爲我國對外最重大問題之一其時機已益緊迫愚前函曾略述之顧混言對德宣戰辦法如何利害如何尙無具體的消息想讀者諸君亦深抱此種缺　也爰於二日早晨七時特與外交總長汪君約談於外交部之官舍記其可記者如左汪君履任以來從未聞與本國新聞記者詳談此段記事留心外交者幸其注意 
　　汪君之言曰方今之所謂外交問題唯一重要而急切者即爲對德宣戰此固政府預定之方針亦外交步驟所不能不至之境地也溯自與德斷絶外交關係以來我國内政上之騷動據外交界所得消息幾莫不有德人之蛛絲馬跡出没於其間蓋斷交而不宣戰則我國對德防範之手段難達於使德人不能有所活動之程度而德之對我則斷交與宣戰其惡感同一方協約國對我之希望一旦冰冷各種外交問題將益緊迫而無廻旋之餘地故苟不能貫澈預定之方針中道而止是不啻自刎之政策也即以財政上之關係言之我國今日所賴以維持生活者厥以鹽欵爲大宗銀行團固每月以此項餘欵交付我國然各種零星小借欵爲數至夥苟各國與我無共同利害關係之希望（對德）將各種小欵盡行扣除鹽稅餘欵即不獲爲政費之用此不過其一端耳而困難已可立見况外交上之糾葛决不止此乎更從積極方面言之國家欲達振興之目的在國際上不可以無友今則覓得多數好友之機會也故無論消極積極兩方我國皆處於不能不對德宣戰之地位今且其時機殆成熟矣 
　　記者問新内閣成立以來各國因此問題對我有何表示 
　　汪君答曰各國並無特别表示惟希望甚切屢屢向我探詢催促而已 
　　記者問美國與協約國方面其度態同否 
　　協約國中之各國其態度同否 
　　汪君答曰美國爲首先對我勸誘之國今美已與德國宣戰自希望我國出同一之態度惟美曾聲明彼雖首先勸誘我國苟我國有特别困難情形則彼亦不勉强並謂此係應爲中國之自動的行爲美國無絲毫强迫之意至協約國方面態度皆爲同一而法國對我之希望尤具熱心俄國以他種外交問題（如吏三省問題等）其情形稍異日本與美國國際上間有小小誤會之處我國當力弭兩國之誤會而爲不生他人誤會之行動 
　　記者問倘果對德宣戰加入問題如何與　　倫敦巴黎各種同盟發生關係否　　汪君答曰若果宣戰乃我國單獨對德宣戰暫不加入何種戰團如倫敦不單獨媾和條約及巴黎經濟同盟等亦擬暫不加入 
　　記者問對奥如何 
　　汪君答曰以言對奥或將與對德同惟此層今未可以明告 
　　記者問宣戰案之宣布對於國内之法律 
　　上將用何種手續 
　　汪君答曰在法律上所規定宣戰案應先求國會通過惟國會今未召集時機又復緊迫或將先宣布而待將來追認 
　　記者問宣戰之時期若何 
　　汪君答曰此案經數次密議本應及早宣布惟馮總統今始蒞京今明當與總統商議重行研究以定其時期惟實行殆已不遠 
　　以上爲汪君之議論及記者與汪君之問答更有關於條件種種今未可以明記惟外間所傳以權利讓諸他國或有如何不利益之條件等說汪君均絶對否認爲無此事記者深願其言之甚確也 
　　愚與汪君談話約一小時歸寓以後得某方面秘密消息即有本日（二日）下午開臨時國務會議之說蓋馮總統蒞京而後各種重要新聞將逐漸披露乃預定之事實也國務院方面對於今日之會議非常秘密且明日星期五旣有例會（本預定明日會議外交問題）今日何以特開臨時會議殊有探索之價値以愚所知下午二時各總長均蒞國務院會議時間約一小時半會議旣畢即齊赴總統府再與馮公爲聯席之會議愚從某方面所得確實消息則所議者即爲對德宣戰問題並聞府中聯席會議之結果總統已與内閣懷同一之意見其宣布殆不出三四日内外（聞宣戰文業已擬就）雖會議内容未能詳悉（聞以外交財政兩總長議論爲最多）證以上述外交總長汪君之談話則讀者可以思過半矣聞明日（三日）國務例會將仍續議此項問題之手續當俟再記 
　　附言　外交總長之談話關係外交問題至鉅如篇中有誤 
　　記之處應記者負其責任汪君可以更正或取消之 
[總統問題與調停政策]  
　　段總理曩者晋謁黎黄陂於日本公使館談次得悉黄陂有赴津之意當即懇請黄陂俟馮河間抵京後再行黄陂亦歡然允諾現馮河間已於一日拜訪黄陂請其復職嗣終不得請始與辭返府茲據所聞馮代總統對總統問題准於今明日中將勸告黎總統復職情形通電各省並嘱各省長官再行勸告黎總統復職黎總統亦擬不日將不得已辭職之苦衷及其决心與希望馮代總統繼任之皆通電各省俟各省覆電後馮氏即行就任此種手續蓋基因於中國之習慣以聊爲外表之周旋云爾總統問題决定後馮氏即當就任黎氏亦當遄赴天津以便渡日惟目前則尙難出京耳又聞河間到京後當晚卽發出通電一件惟其原電甚必不能詳悉昨據共同通信社所傳則述其内容大略謂余到京後即訪黎公勸告復職而黎公不允似已無政治的意志故余不得已準據約法代行大總統職權云云不識與原電是否相符也 
　　又據某要人云現下南方不認政府命令亂階已肇紛紛討伐之說聞者多信爲事實惟政府内部則有兩種主張少壯軍官及閑職軍人等其提倡討伐之呼聲甚高一部文官亦雷同此議而政界中之老於軍事者則云討伐爲最終之方法南方之根本目的同是贊美共和其所以互相反噬者僅不過手段之一端苟有人出而調停又未始無轉　之餘地聞段總理現在之主張似多採後說對於南方正研究調和之方策至萬不得已時始變用前論云云 
[南京快信]  
　　李純督蘇改張敬堯督贛已確定明令不日將發表張部已有一團由隴海鐵路轉津浦車抵浦即轉輸赴贛 
　　督軍李純有不日來寗說 
　　軍署參謀長師景雲之瀛眷昨已專車北上師因事尙未成行 
　　江蘇督軍署軍械局長王者化奉馮代總統電召卽於昨日乘車入京 
　　張一麐之眷屬昨由蘇來寗旋卽轉車北上 
通海鎭守使管雲臣隨馮代總統北上留京將有重要位置所遺通海鎭守使缺以第七十六旅旅長張仁奎繼任即發表 
　　徐海各縣經辮兵譁變大受損失齊兼督特委汪本源程學修等分往各縣辦理善後事宜 
　　剿匪司令官劉恂昨由徐乘車來省謁齊兼督軍商處置徐州辮兵辦法 
　　第七十四混成旅旅長趙俊卿昨謁齊兼督禀辭即率所部開㧞離寗赴阜寗一帶剿匪 
　　代理督軍署軍法課長周學源因海屬解來匪犯十餘名昨特謁齊兼督請示辦法 
　　齊兼督委任用道尹韓聯基爲警備隊事務所帮辦兼管軍械事宜 
　　齊兼督委任用道尹俞壽璋赴江北一帶慰勞防軍 
　　齊兼督委李世璜赴豐縣撫慰辮兵 
　　饒懷文已在寗就海軍總司令職總司令部即遷設南京 
　　鈞和兵艦昨奉齊兼督令開赴上海運械來寗 
　　南琛軍艦昨亦由寗開赴下游巡弋 
　　徐海省議員馮士奇等面謁齊省長請示防剿辦法 
　　省議會近以種種要政急待籌商有請求省長召集開臨時會消息 
　　省警廳長王桂林近添稽查十八員專司稽查警員之勸情 
　　齊省長派遣高等師範敎員張鍔赴美調查敎育狀况藉資考鏡 
　　寗商會昨電財部請勿更動江蘇中國銀行行長談荔蓀 
　　財廳長胡翔林因各屬解欵寥寥軍需孔亟昨謁齊兼督商救濟辦法 
　　武進縣知事陶文煥被控省署委候補知事張某前往密查 
　　丹徒稅務所長程學恂已交卸回省銷差 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[閣議中之對德宣戰案]  
　　昨日（二日）段總理召集各部總長於國務院開特别國務會議各總長於上午十一時齊集在總理辦公處開會由汪外交總長陳述關於對德宣戰之意見由梁財政總長說明財政狀態其餘總長各具陳宣戰後之處置愼重審議卽將宣戰案决議至三時始散國務院秘書長張志潭氏於三時半特赴府學胡同謁見段總理受緊要訓旨再赴總統府謁見河間將是日國務會議結果詳細報告併請馮裁可茲聞馮對於宣戰决議已表同意但卽日尙未蓋印想該案發表期已不遠矣並聞宣戰文現已脫稿其理由與暹羅國宣戰理由大略相同並聞宣戰案現已籌備成熟馮河間曾言該案仍須臨時參議院通過後方爲合法聞段總理與梁總長等雖亦贊同但恐時機已熟有追不及待之勢故一時頗有先行宣布臨時參議院召集後再行追認之說至於條件一節政府方面已决定爲無條件之宣戰所有前此向協約國表示之希望條件於宣戰以前槪不交涉蓋恐因條件而多延時日也 
中德絶交以後德國在華利益本托和蘭代表現因宣戰之期迫在眉睫駐京和使特於前日通知僑京德人早作準備昨日德僑中之有力者乃集會於和蘭使署商懇和使切實保護聞和使之意其官中人員現在居住中國尙未出境者如前駐滬德領克尼丙領署秘書瑟梅爾戰事記者瑟爾凱駐津德軍司令哈尼根駐津兵弁遜梅爾德華銀行經理哥狄斯行員葉凱林克等七人當即送往和領爪哇安置其餘普通德人將於我國警察監視之下仍行僑居我國又據日人方面消息德華銀行已定於今日起停止營業矣 
警犬研究所雇用之德人錫克日前因案爲我警廳拘捕駐京和使因有代表德人在華利益之責曾向我外部提出抗議外部因案關重要尙未答覆聞和使已重行提出抗議矣 
[七督軍贊成臨時參議院]  
　　召集臨時參議院一事國務院前發通電徵求各省督軍等意見浙江楊督軍齊省長覆電曾記前報茲再將安徽奉天福建江蘇直隸湖北山東七省督軍覆電原文錄下安徽倪嗣冲督軍電云頃奉國務院敬電以遵照約法組織參議院爲國家立法機關徵集政見依序施行仰見尊重法律集思廣益之至意嗣冲竊維國體新復百廢待興經緯萬端自以制定憲法爲目前切要之圖憲法未定以前必先遵守約法組織立法機關一切法律問題乃能循緒而理卽民國統治權乃能完全無缺國會喧擾信用全失已旣明令解散自無再行恢復之理而改選改組又非旦夕所能觀成窮則返本惟有神明於約法之中組織國會所自出之參議院以濟立法之窮庶幾法律事實雙方得以並顧嗣冲對於政策極端贊成諸公愛國熱誠百倍嗣冲知必發抒偉論救濟艱危俾立法機關得以尅日成立國基益臻鞏固翹首雲天曷勝禱祝謹貢鄙誠鵠候明敎倪嗣冲勘印奉天張作霖督軍電云敬電謹悉其和重光海内喁喁望治立法機關不容久虚新國會旣無召集之可能舊國會復無恢復之餘地惟有依照約法組織參議院庶幾於法理事實均舞窒礙救時之策無善於此作霖深表贊同謹布區區伏維垂察張作霖　印福建李厚基督軍電云敬電奉悉蓋籌極佩國家不可一日無法而責任内閣制度尤不可無對於負責之立法機關蓋國家之利病民之休戚皆視法之良否以爲衡而最高立法機關尤爲重要必依法以組織非可苟焉已也憲法未制定以前約法効力與憲法等約法上之參議院實爲國會所胚胎固最合法之立法機關也國會旣經解散以吾國廣土衆民交通不便選舉召集旦暮難期而現在法律不完所需於立法機關者又至切在尙未選召以前自應依據約法召集參議院以行使立法職權於國事旣屬相需於法律亦無不合救時主恉極所贊同論者所持恢復舊會及改舉改組之說鈞院分項論列於事實法理推閳已極精微竊以改選改組當屬相對之利弊並無絶對之是非至云恢復舊國會一說查議會解散確有先例若重召舊會法律果何所根據環球上未之前聞破甑誠爲妙喻紛擾自在意中無論何人但使訴諸良心上之主張可斷言其一致否認也辱承遠問謹表同情李厚基叩勘印南京齊耀琳督軍電云敬電奉悉舊國會旣經解散斷無復活之理就理論觀察自以改選爲宜就事實立言尤以改組爲便顧改選之說程序較繁且組織之未備如故則異日之紛爭如故懲前毖後不能不捨理論而就事實此陸巡閱使所以主改組之議也獨是政法分權不宜侵越欲謀改組之便利必求法定之機關院議根據約法召集參議員以解决制憲問題修正組織各法實爲根本久遠之國初非補苴一時之計蓋籌碩畫極端贊同敬希立予施行以維邦本耀琳艶印直隸曹錕督軍電云奉悉民國建謀首重立法舊國會旣已解散新國會急難成立爲尊重國體維持現狀計惟有依據約法召集參議院至爲適當鈞院策畫錕極表贊同敬乞早日實行至爲翹昐曹錕東印湖北王占元督軍電云敬電祗悉國號共和立法爲重國會根據於約法約法產生於參議院現國會不良旣經解散重召改選諸說又無切於事實欲爲改絃更張之計不得不爲返本溯源之圖民國約法在憲法未定以前大有完全效力約法上參議院爲民國立法之基所有關於立法問題自應仍由參議院解决所謂於法爲宜於理爲順救時要圖計無逾於此者鈞電指示各節重在依據約法以召集約法上之參議院依據約法上參議院之職權以解决制憲等問題蓋籌碩畫極表贊同謹此奉復敬乞垂察占元叩沁印濟南張懷芝督軍電云敬電悉國體旣號共和三權自不可偏廢立法旣關要素議會尤不可緩圖然而黨派互攻言無一是新舊交替事在兩難遂不得不假定特種機關作中間過渡之津梁杜外部相攻之予盾此鈞院所以有暫設參議院之規畫也謹按鈞電所舉四條詳加討論理由充分毫無疑義誠救時之善策合法之良圖敢再就愚見所及推閳精微又有六利生焉夫恢復舊國會及改選改組三說旣如來電所慮諸多困難而欲藉代表言論補闕拾遺倉卒之間實乏善法今以參議院爲臨時權宜之計名義旣正集合較易其利一也復辟打消民國再造一切建設與民更始當此情形正與民國初年無異卽適用臨時約法之參議院誰曰不宜除舊更新改良手續其利二也憲法未宣布以前約法效力當然存在參議院根據約法第十六條行中華民國之立法權讒人無可藉口其利三也約法第十八條參議員各省選派其選派法由各地方自定不受黨會脅制其利四也約法第二十八條參議院以國會成立之日解散　承遞嬗是蓋有相輔之精神今國會忽焉中斷三權缺一不可終日即以參議院補苴目前適合立法原理其利五也約法第十九條第一欵參議院議决一切法律案當今憲法旣爲民國切要之　參議院一經成立約法修正憲法即可公布施行而選舉新國會即由憲法產生舉重若輕其利六也旣有此六利是主張參議院之說金湯屹立無懈可攻凡我國民自當多數贊同此盛舉惟尤有進者各省選派參議員時手續務望規定完善勿使良莠雜進　蹈從前覆轍是所昐禱愚味一得統乞鑒原謹電肅陳無任悚惶張懷芝東印 
[補發國會議員歲費日期]  
　　補發國會議員歲費一事財内兩部往返磋商後聞第一次已撥到六十萬内部因即决定從六日起分日支發昨已發出通告其文云補發兩院議員歲費並冋籍旅費　由本部民治司統計應發數目咨請財政部照撥在案現由財政部第一次撥到六十萬元茲定於本月六日起按日分省支發所有分省發給日期附表列後希請諸公按照後列分省日期每日二時至五時止各由本人親帶圖章及證書或徽章並印花二分到本部民治司領取如圖章與原底印樣不符者不發特此通告（八月六日）西藏　蒙古　青海　新疆　（七日）雲南　貴州　四川　甘肅（八日）廣西　吉林　黑龍江　江蘇　（九日）安徽　江西浙江　福建　（十日）湖北　湖南　陜西　廣東　（十三日）華僑　山西　山東　河南　（十四日）奉天　直隸 
[直豫水災之電訊]  
　　七月以來連日大雨如注各處河防潰决時有所聞昨日直隸曹省長河南田省長俱有電來京報告各該省水災情形兩電原文如下　曹省長電云本月一日據定興縣知事呈稱自七月二十一起連日大雨如注陡於二十七日早四鐘距西北城里許之易水忽漲二丈餘洪波洶湧直奔北城知事聞報親率警隊百數十人先將北城關閉搜羅各商家蔴袋盛土堵塞以次分報西城南城東城均將城門關閉堵塞城内幸未成災圍城居民房屋傾圮坍塌飄没殆盡等情據此查直隸各縣連日大雨據報河水爲災者定興之外現尙有永年灤縣樂亭饒陽等四縣除分别情形輕重飭派妥員趕放急賑並確查詳情另行咨報外先此電達等語田省長電云豫省連日大雨山水暴發河流泛溢汲縣新鄕安陽等處漂没房屋淹斃人民業據各縣知事電呈到署除斟酌災情隨時撥欵賑恤外謹先電聞等語政府接電後聞已電覆允撥欵賬濟矣 
[湘省督軍問題之西訊]  
　　大陸報七月三十日長沙通訊云譚督軍致電馮國璋等反對馮段專權聞其發電理由之一乃欲阻止盧永祥之督湘耳譚非貪位戀祿者且素不嫻習軍事而復無武人專横之習對於去留自不致有所介然惟湘人則不欲戴北方之人爲督軍往者湯薌銘督湘頗有建樹第以助袁稱帝之故遂爲湘人所惡故盧永祥或其他北人如來湘代譚則恐將促成活動之事變且今已漸露端倪矣如第一師趙師長第二師陳師長均與譚督軍感情甚洽方謀以湘軍加入他軍同抗北方軍人黨之狄克推多制吴光新近將奉命赴川抵禦入川之滇黔軍故岳州方面不致續起騷亂省議會常住員現議决各員不得兼任政界與私家職務如有兼職省必須辭去云 
[奉天近信]  
　　奉天張督軍前將二十八師師長馮麟閣遺缺擬委孫烈臣接任嗣又收回任命狀改爲自行兼領其中變幻不測外間幾莫名其妙嗣聞變幻之故係因汲金純張海鵬兩旅長曁該師團長八人營長二十人曾開會議决一致反對謂師長關係重大委撤之權應操中央况該師自成立以來於地方之保衛不無微功今師長出缺不由本師之人循級擢升是目該師中人皆爲無用故咸抱不平張不得已乃將該師由已直轄不再另設師長而以孫烈臣代理二十七師師長其暗潮始息 
前二十八師師長馮閣忱在京歸法庭訊辦早經奉省各界去電保證而張亦竭力營救迄無效果現二十八師軍官等均懷念舊恩力圖營救聞張以拍電無效擬另籌相當籲懇至李副官赴北鎭即係道達此意蓋因北鎭縣曾因馮在京被押由各界公舉代表陳文伯等七八人赴省晋謁督軍擬請保釋馮氏回任并報告該縣最近情形以定處理之策故令李赴北鎭磋議一切也 
奉天張督軍以現値青紗障起防務吃緊亟宜妥爲籌備特於日昨召集參謀長楊宇廷副官長單世俊軍械廠長丁超政務廳長史耀五財政廳廳長王永江等籌議暫由財政廳稅欵項下提出大洋十萬元購買新式巨砲數尊快槍若干桿俄連珠子彈數萬粒不日卽可遴委前往天津向某洋商訂購矣又聞黨匪金鼎臣數年以來勾結胡匪擾亂各屬去歲在懷德撫順等處迭經官軍剿捕匿跡年餘今値時局未定之際該匪復行蠢動日前由連赴蒙大施鼓惑以備重樹旗幟吴鎭守使已電告該軍嚴加防範自中日調劑金融辦法協定後爲期僅半月各銀行現正預備履行此項辦法其最注意之點則爲收回小洋票發行大洋票中交兩行及官銀號原有大洋票龍江銀號興業銀行原無大洋鈔票聞已與官銀號協議一律發行官銀號大洋票以資統一至各行小洋票其滿一元以上者於半年以内一律收回以免阻碍市面其關於不滿一元小洋票發行仍有限制至資本不充之銀號現正設法取締向未加入銀行團體之華富銀行數日以來即有不穩之耗該資金與發行票額原能相抵惟倉卒兌換反致難於應付是以商會楊崔兩會長工會薛李兩會長均向該行會商保全任用辦法現正預備將内幕清理以便使資金與票額相抵免其再生恐慌也 
[福建之新恐慌（赤水）]  
　　兵禍與雨災 
　　兩月以來福建之恐慌屢起屢息張亂平定後局勢粗安十閩之民以爲可以稍事休息略安枕席矣不期謠言又起日來省防軍隊紛紛開赴厦門詔安昨前兩日駐紥西關外及陸軍學校之十旅一團由福康福安兩差輪裝運赴厦隨帶有湖北兵工廠原箱毛瑟槍及子藥等百餘擔團長賈文祥之兵完全集於詔安方面今日第一十旅砲兵營（原住南較場）用海壇商輪開赴厦門軍隊屢動人心惶惶商家更爲吃苦平日日售三百元今不過三十元而各樣捐欵紛至杳來故無不憂形於色至軍隊所以調動之故蓋因當道探得廣東决定出師林葆懌率海軍艦隊方聲濤率陸師准備水陸並進故李一面下動員令一面急電段總理報告情形請派海軍前來協防聞中央准派軍艦四艘來防福厦海面前晚有巡艦一艘入口（其名未悉）李爲劉冠雄之門生想此事劉必竭力帮助也聞厦門有無軍艦駐泊尙未偵悉再浙江之態度殊未明瞭李厚基特派第一旅姚建屏旅長調駐上游之兵駐於要隘以便防浙 
彭壽松爲辛亥光復福建之第一人物後因與閩人意見不愜屢起風潮遂去而之漢改業貿易當福建獨立時彭曾派其心腹某某等入閩勘察一切近聞渠親身前來住厦門租界内擬招集舊部爲捲土重來之計又前閩軍師長許崇智亦使舊部納其餘黨合力圖閩李厚基對此非常注意近且偵騎四出矣 
福州自七月十三號忽起颶風隨以大雨夜以繼日直至十八日稍晴十九日又雨天色陰沉氣候幾如深秋大雨時滿街河流日必數次每次必數句鐘連日竟夜不稍休止至於今日（二十八日）猶復點點滴滴若斷若續也自大雨至今接連凡十餘日城台居民之房屋坍塌者不計其數福州居屋之牆壁皆泥土積成其壞至易省城本四面皆山惟城隅一點平地當此淫雨之際全憑溝洫以導入閩江城内如北西門多有溝因積穢水流不通以至居房被浸居民紛紛移於高原城外四鄕尙多已熟之禾可以登稻場爲民食者今亦被水所淹試登余山一望則四面一片汪洋惟見山頭與人民往來之艤舟耳又荔芰爲閩中特產現當熟落之時亦爲雨所害據出產較往年減去十分之六業此者深爲歎息米價陡漲番洋一元至兩元之多窮民非常叫苦至於菜蔬亦漸增價城台各當店本爲窮民通融之處自獨立影響以來當本有出無入典商非常危岌今已有十餘家准贖不當以保血本其餘准當之處亦取消極主義平日當價一元者今不過五角是以窮民益復呌苦不止本年省城之花因爲雨侵珠蘭茉莉均不暢旺其餘草花更不待言而收花捐者急如星火不准遲延其他如屠宰房舖各捐亦如之至催徵丁漕印花之吏財政廳不畏風雨連續派出近又新立壳子捐不論何種壳子均須納稅壳子小販雖反　之亦無益也福州濕霉最重久雨之後霉氣熏人因之染時疫而暴亡者實繁有徒所謂警察廳衞生隊則躱入草棚中高臥不管事閩侯知事則自今日起禁屠三日入廟降香以求禱於神明矣 
[最近粤東時局之要題]  
 
 
 

Page 7

 
 
　　省長問題　招待議員　滇桂軍隊 
　　日昨省議會開議有人提議挽留朱省長一案衆以朱省長現並無辭職之意表示北京政府之命令又當然不必服從故不必爲毫無意味之挽留談論間有提議廣東自主雖曾由督軍宣布而省議會爲人民代表宜正式宣言以表示全省自主之意時有數人竟極力反對至謂恐將來取消自主而盡以此重責歸諸議會豈不將以議員爲亂黨耶云云簡經綸容伯挺等起而痛斥其非秩序因以大亂遂無結果而散至關於朱省長調任一節省會前曾提出質問茲聞朱省長刻已咨覆省議會其文云民國六年七月三十日准貴議會咨開本會議員林中靈提出質問曾否收到省長調任僞命電報有無確據明文暫行自主期内此項僞命應作何等對負一案核與本會暫行法第十九條之規定尙屬相符相應抄錄質問書咨送貴省長查照如期答復以釋羣疑此咨計送質問書一紙等因准此查廣東自主前准陳督軍宣布於前今得貴議會主持於後慶瀾忝爲廣東省長當然以多數民意爲從違今黎大總統未經復任國會未經回復中央政府未經依法正式成立陳督軍曁貴議會未經協議變更自主主義以前雖有非法内閣之命令當然認爲無效至於慶瀾德薄能鮮無補時艱久懷引避賢路之心時凛虎尾氷淵之懼是又在貴議會準酌時宜以求國家地方之幸福而慶瀾個人之進退不足置爲輕重茲准前因相應將自主期内不受非法命令緣由依期答覆咨覆貴議會查照可也云云 
三十日省議會開會出席議員八十九人陸議長主席秘書長宣布文電畢劉佩書動議謝議長辭職後羅議長相繼辭職應請一致挽留至吴林兩議員亦當同一辦法譚民三附議議長宣布表决多數通過楊吉動議海軍行將抵省唐紹儀程璧光曁國會議員亦均同蒞粤本會應預備歡迎譚民三附議衆無異議盧伯寅動議陸巡閱使尙未回粤刻下時局危急請再電促其移節來東伍于簪附議衆無異議隨即開議譚民三建議實行稽查監獄案表决多數通過同時孫中山於黄埔公園接上海無線電云寓滬兩院議員曾接粤議員電全體南來廖仲愷叩云云陳朱兩當道當經面諭警廳即將廻龍社舊烟酒公賣局（係康有爲物業）交由簡琴石管守以便佈置爲招待國會議員之用頃警廳并加派特務警察十名前往保護以促進行惟聞陳督軍因議員人數多衆恐舊烟酒公賣局地狹不敷應用現將派人商租舊海珠酒店又聞兩院議員通訊處昨山上海來電稱駐滬議員决定全體即日分投南下故佈置如是忙碌又聞朱省長因在粤重開國會一事極表贊同昨已派冷雨秋前往上海敦請議員尅期來粤以示歡迎又聞孫中山與陳督鈕惕生胡漢民汪精衛陳炯明及軍界各要人等晝夜磋商擬照去年辦法先組織軍務院爲統一軍事機關大兵分三路出發並擬定第一軍總司令爲鈕永建第二軍總司令爲李烈鈞第三軍總司令爲林虎一俟上海國會議員到粤齊集會議通過卽實行動員出發未知事實將復何如也桂省軍隊邇奉陸使命　　遣來東先後抵肇者有高司令賁旅長等部三營其餘各營亦由梧繼續東下日内當可到齊頃李鎭守使特將駐紥府城之古日光所部肇軍一律調出城外而以騰出營房留駐桂軍并將法輪寺實業學堂各處房舍掃除潔凈俾爲各司令軍駐節之所平日城中各學校原不准軍隊佔紮以免阻碍學務曾經大吏明白宣示飭屬遵照但桂軍此次東來與其他軍隊略有不同故以學舍供司令駐節之預備又聞滇軍張方兩師長因所部聽候出發調省旣衆而適於屯駐地點亦殊非易擇頃特請予撥給欵項將北郊營盤繼續興工趕速建成以便各軍移住未悉能否邀准先是滇軍軍長李烈鈞於兩旬去粤當時多未知其眞相者茲聞李氏離粤時對人云滇軍餉項維艱余與督軍省長磋商已有頭緒嗣後滇軍可保無饑餧之虞余之志願雖未能全償然亦不孤負此一行至余來粤所抱之宗旨原擬率師聲討叛督今叛督已取銷獨立張勳演而爲復辟余又擬率師聲討惟聞段祺瑞已在馬廠出師不日克復京師以余所見粤省必不出師而亦無庸出師且余久在粤省防招粤人之疑現在滇粤軍將衝突之說紛至杳來余實不忍聞故余决意返上海諸事由張方二師長處置云云 
[孫中山招待粤報界之茶會]  
　　昨午孫中山柬邀廣東各報記者到實業團茶會到者六十餘人首由孫起言今蒙諸君不棄惠然肯來至爲忻感兄弟由滬啓程來粤之初原欲由廣東出兵以征討復辟逆賊而以海軍爲輔迨抵粤時復辟已遭打消然打消復辟者並非眞擁護共和兄弟以爲今日救國之第一步即當恢復國會尤宜在粤開會中華民國之　法明定主權主人民全體國會爲人民代表議員之任期未滿當然可以恢復有國會然後有統治機關一切問題皆可由此解决所惜者廣東報界之言論尙未一致在外省或外國之人不察内容將疑我廣東尙多紛擾故言論不一致其害實深兄弟非謂持反對論者必須棄已見以盲從我但不妨互相以誠意討論之苟反對者之見解較兄弟之計畫爲高兄弟必肯降心相從如以兄弟之計畫爲善則務宜一致贊成故今日邀請諸君相會甚願各發揮所見指教一切尤願持反對論者暢所欲言或有懷疑亦請說出兄弟當盡所知以答覆之某君起言辦大事者以財政爲先欵項如何籌措孫答曰中國本不患貧惟理財乏術遂覺困窮若假以一二年之暇日整頓本無難事然爲救急之計則此一年内商借外債或亦不免然此須俟國會開會後成立政府而後可得外人之信用吾人若依法組織政府外人可無問言欵項籌措不必過慮况各省原有繳解中央之額政府成立當然照常解交應用而外洋華僑亦皆樂於贊助故兄弟以爲財政問題甚易解决也某君起言觀察持反對論者者其理由不外四端一恐南北分裂二恐人心厭亂三慮力不足與北方對抗四慮外交困難最好請孫先生解釋其惑孫答曰倘以南方之力統一北方自然無分裂之憂否則南方人民亦未肯爲北方武力所征服兄弟主張恢復國會即爲謀統一起見蓋來粤之議員各省皆有黑龍江亦有先到者此皆足以代表各省維繫統一者也至於人民厭亂殊非實情反對復辟與僞共和者聲浪最高且以理論之厭亂必須求治譬如火燭豈能因厭煩擾而不救又如乘舟觸礁斷不能厭煩擾而安臥以待斃若論南北之實力南方必佔優勝况海軍握全國勢力之一半此次第一艦隊宣布擁護共和即爲得勝之先兆也第二艦隊雖未表示態度然皆長江一帶之兵輪其力不足與第一艦隊比第一艦隊現有十艦將來粤以兄弟所得之消息計之今日當可到汕頭如非因避風或落煤則明後日可以到虎門吾人得海軍之助力若出兵北上十日可到武昌握中原要點外交尤無問題國會開會政府依法成立不待他國之承認也惟若南方久不組織正式政府則北京政府雖非法所許可而外人將以爲國民已默認之此則可慮矣故吾人非急速進行不可也某君起言國會在粤開會若不足法定人數則奈何孫曰國會中之民黨議員已佔多數故到粤者必多若以在滬者而言已有二百餘人必能到粤如不足法定人數則可以開非常國會也討論旣畢遂茶會而散 
[杭州快信]  
　　前充十五旅旅長葉騰在許衙巷自申旅館以嫌疑被逮現經一再查訊聞不日有保釋希望 
省署總務科科長王國鐸請假回湖南原籍至今逾期未到來電别有他就所有科長一席擬以實業科科長吴憲奎調充 
已故省公署秘書長陳培龍昨由昭慶寺發引運柩回籍齊省長派員料理喪務并延本署秘書長馮學書警備隊秘書長陸鍾渭爲之題主合署同僚咸往吊唁 
當開統捐局長羅念慈因案本擬撤差財政張廳長以該局比較爲通省之冠力爲保留有與艮山門絲捐局長田程對調消息 
浙省地方實業銀行訂期九月二日開股東大會各縣經征機關上月份欠解各欵屢催罔應張廳長昨又分别派員守提 
菸酒公賣局已遷移至柴木巷部委新局長雲韶（督署秘書長）常駐本局上午至督署辦公 
永嘉米業董事戴桂生朦縣另抽公所月捐衆商反對電省查究已令縣實行取消 
軍學補習所已假滿開課惟外縣學員報到者尙不及三分之二 
地方通信 
[松江]  
　　指控謀夫之疑案　西鄕四十一保二十五圖本城袁姓墳屋内墳丁趙阿黑向在上海爲傭家中尙耕種田畝稍有積蓄古曆六月初趙又向人租田耕種因田面價不足於初七回家欲糶去白米二十石俾付田價詎趙妻阻止糶米以致夫婦口角趙即負氣出門而去翌日該圖吉祥滙港内忽發現男屍一具手足俱無面已腐爛經趙之母妻往認謂死者所穿之洋紗褲確似趙物餘均糢糊難辯故不收殮一面即使人於趙常往之上海張堰等處分投尋訪迄將旬日尙無下落今日（三號）趙母偕媳再往江邊認屍以爲的是已子而趙妻仍謂糢糊茲趙母以媳素悍潑前曾聳恿其夫將伊驅逐此次子之出走又爲與媳口角所致難保無謀害情事遂扭媳來城解送西門外第三分駐所徐巡官請爲訊核唯趙妻已年逾四旬據其隣近所述又無外遇故謀夫一節是否事實尙難證明但屍身之浮於港内已經九日故徐巡官將趙妻收訊之後即轉報縣署派員檢驗候再核辦 
[鎭江]  
　　稅所長交代有期　丹徒貨物稅所程所長以比較短絀經財廳命令撤差另委候補知事趙國琛接充趙奉到委狀後即赴財廳謝委當經胡廳長面諭現在餉需孔亟每月應征比較務照額定之數有贏無縮萬不可任意短少有妨税則所有程任内會計文牘批算巡查及各分所主任扦司人員須一律撤換以清宿弊等語故趙所長擬就省垣軍政各機關推薦人才量予收用以爲接辦時改絃更張之預備該稅所内外部執事人等聞此消息咸抱恐慌紛紛運動要人說項以冀蟬聯聞刻下圖謀成熟者僅有顏某王某高某方某四員其餘恐難達目的至交代日期昨已接趙所長來信准於陽曆八月十一號蒞差視事 
　　禁烟將歸省辦　江蘇齊省長以蘇省各縣辦理禁烟大率皆敷衍門面毫無成績前經飭發政務廳議定辦法擬每縣委一專員專司辦理禁烟之事其薪水公費各縣知事於地方公益項下作正開支並飭各該縣調撥警衛隊士四名以資差遣聞本埠禁烟專員已遴定前充駐鎭陸軍三十二旅一等参謀朱雨蒼充任 
　　揚軍調駐南通　駐揚第七十六旅旅長兼揚州防守總司令張錦湖昨接齊兼督軍電令督率所部二團移駐南通留顧團長部下一團駐揚防守一面由新任兩淮鹽運使張季煜隨帶游擊贛軍三營到邗塡防茲張司令業於日昨派弁在洋子橋瓜洲等處封雇民船多艘以便載兵赴通 
　　水警師船調防　瓜洲水警第一專署趙署長近以時値戒嚴期内梭巡事宜須加意佈置昨特調令師船十餘艘分駐沿江七濠大港揚中新洲下游一帶扼要區域梭巡游弋以資防守 
[安慶]  
　　渦陽辮兵調宿編制　日前渦陽縣有由京遣散之辮兵過渦人民大爲驚恐經該縣知事籌欵勒令回籍以安人心惟該縣尙有留駐之辮兵第五路三十一營排尾隊兵因無歸束軍心不免搖動以致人民又起恐慌茲經宿縣包知事派委賈三傑到渦謂奉省令將該軍開赴宿縣編制該縣知事即將該軍七八兩月分薪餉籌墊并雇船隻裝運該軍赴宿渦陽人心始定 
　　會議防護淮潁河堤　潁上縣淮潁河堤自潁至霍綿亘百餘里兩縣人民生命財產皆賴該堤保障去歲經公家撥欵建築計公私欵項約費二萬餘金功逾半載始克告成現聞該堤被河浪淘刷勢將潰决潁霍兩縣官紳已會籌防護方法禀請省署備案 
[杭州]  
　　清查户口加嚴　省會警廳以近來時値戒嚴省城各居户留客住宿責令隨時報告曾出示佈告茲聞又訂於五日起凡住户中有出入人多與原報户口册不符者責成該管警署一律實行檢查又因清查户口所有第二區第三區第四區各警察署爲各所總彙機關事務較繁特爲酌設臨時書記以資襄理並聞已委萬咸炘爲第二區警察署清查户口臨時書記李壽昌爲三區警察署清查户口臨時書記吴澤均爲第四區警察署清查户口臨時書記月各支薪洋十六元卽於八月五日到差以户口辦竣之日即爲該書記等裁撤之期云 
　　探查軍艦消息　軍界消息前月二十九日下午由砲臺望遠鏡窺測約計二十餘海里外面之立江洋有軍艦　隻時隱時現一面又得偵探報告象山港内亦有停泊軍艦數隻魚雷艇二隻運煤船一艘至夜間張總台官伯岐會商外海水警王廳長派員雇乘瑞運商輪出口探問各艦停泊是何宗旨各軍艦見瑞運靠近喝令停止各兵手持鎗械對凖瑞運輪船幾乎開始攻擊後由該委員託詞對付始免危險至天明該委員回鎭報告停泊軍艦共有海圻同安福安永豐舞鳳五艘均係往象山港會齊同赴廣東云 
　　又獲嫌疑黨人　居住灰團巷之張某聞係退位軍人近以由滬回里行動詭秘跡涉黨人嫌疑昨聞已被第三連之憲兵偵悉於前晚八時前往搜查獲得類似符號四十八塊又聞同巷陳某家亦搜出手鎗兩枝當將張陳二人並所獲之符號等一併解送軍署轉飭軍法課訊辦 
[江西]  
　　李督調蘇聲中之種種　贛省各界自聞李督軍調蘇消息於上月三十一號由紳界黄大壎學界宋育德商界龔士材盧芳羅人驥等十餘人在商會籌議挽留僉謂李督軍坐鎭江西於今三載地方人民均賴保護値此時局未定戒嚴期間更不宜遽然移節公决一俟明令發表當電請中央收回成命即請商會文牘聶芸牧先行擬定電稿俟八月一號再行開會將電稿傳閱斟酌修正卽行拍發　又昨得軍署消息李督調任江蘇之明令一二日間卽可發表李督軍因行期在卽預備一切已停止見客所有星期二之軍事會議亦未舉行又督軍署各處課長員於昨午十二時公讌第三混成旅第一團少校以上軍官並請第六師二十一團少校以上軍官作陪蓋第一團新自吉安來省與軍署各官佐闊别多時而軍署各官佐又將隨節赴蘇故此日之席一以洗塵一以叙别也 
　　九江警察廳長履新　九江警察所長陳其達因事撤差遺缺經閻恩榮處長於上月三十號呈准戚省長正式委令韓振山接任並令韓從速起程韓奉令後當卽預備行裝定於舊曆本月十五日乘南潯路車前往履新 
[山東]  
　　東平汶上之水患　東平汶上兩縣襟山帶河每値夏季大雨東平境内之大汶河與汶上縣之汶河屢有决口之虞蓋因一則爲黄河所灌注一則與運河相接連也本年入春以來久旱不雨五月之交始降甘霖農民方慶喜雨不謂繼之以大雨滂沱兼旬不止故附近汶河之榮房戴村壩等十餘村莊田廬皆被淹没馬踏湖一帶至今猶屬一片汪洋幸該處一帶居民平素多備有船隻故未危及生命而東平靠近大汶河之村莊如王谷莊七里舖等數十村水災尤烈聞地勢稍高之房屋亦大半倒塌云 
　　流離失所之難民　平原縣境日前到有難民甚多男女老糼約數十人或百人爲一羣匍匐道路前仆後繼絡繹不絶該難民多係禹城人因本縣境内土匪滋擾加以淫雨之災無以爲生故赴平原避難旣抵城則見城門已閉其三只留一面蓋縣知事聞有多數難民直向城垣進發以爲係土匪竄來故只留東門以便交通而備不虞旣而查知爲無告之難民則令吏役等驅之出境不使麕聚 
[廣東]  
　　提倡女子職業教育　朱省長派員赴日本菲律賓游歷視察教育狀况回華後擬舉辦敎育工廠事宜現雖政局未寗而省長對於此項計畫仍進行不懈昨菲獵濱敎育局長馬葛君到粤向省長條陳謂美國現最通用之通花夏布（卽花邊鑲在胸袖等處者）暢銷極廣美人視爲女子之職業各女校多添設此手工一科今菲獵濱亦然蓋其成本極廉而贏利極鉅以粤地購取此項物材并工値計之約需二元便可織成一套販美出售可得回美金四元有奇（約合華銀八元有奇）以美國現在銷場計之則粤省雖使有十五萬女子作工亦不患無銷流地等語聞省長已决意集貲設廠興辦馬君并允介紹美國人來粤敎授此項手工云又馬君昨日到高等師範學堂演說亦極力發揮職業敎育之必要并留贈敎育影片多張旋即於昨晚赴澳門游歷一二日後卽將赴港返美國一行 
雜評一 
[印（一子）]  
　　國務院外交總長之印前隨伍氏南來矣大總統之印復隨丁氏南來矣今衆議院之印據京電又隨林氏南來矣惟外長之印總統之印經一番波折而仍歸於北今衆議院之印將長在南方乎抑亦仍將北返乎 
　　夫印者不過一機關行使職權之證物也非有此證物而機關卽隨以轉移也然而今日之印紛擾若此是亦足以代表中國之政象也歟 
[立法]  
　　今之對於立法部以恢復舊國會爲不可行改選改組爲繁重於是乃有召集臨時參院之一法而一般言法理者譁然贊助之多方以證明其利諉之爲從權其言辯矣然吾謂尙有兩疑點其一以今之行政部言是否有尊重約法之誠意其二以立法部言是否根於主權直接作用而成立造法是否爲主權之直接作用而屬於國民如舍此不問而斷斷焉曲爲解釋是不啻以胥吏舞文弄墨之手段施於政治甚非政治家所應爾也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[代運印布委狀之敗露]  
　　松滬盧護軍使昨晨據稽查員雷應春報告據眼線人密報滬地謀浙黨人甚夥業已秘密會議决定即日次第出發所有各該部屬委任狀等因檢查甚嚴暫不發給俟到境補發其印布委狀等係託某國人代爲運浙今日（五日）係某國人携帶印布等前往浙江之期爲特據情報告請飭查拿等情盧使得報後除仍飭該稽查員帶同眼線飛乘汽車馳往滬杭車站守候外即加派許陳等稽查員前往協助迨至七時許果見有某國人二名及某國女人一口華人一名携有皮包卽經該眼線人指認無誤立即跟隨上車在皮包内搜出印布等證據及東南護法軍總司令印一顆當將某國人等一併押乘汽車解回軍署略加詰問聞據某國人答稱係有人出銀二萬嘱爲代運其同行之華人則爲河南人田璧成云 
[再誌指拿暗殺趙禪之逃兇]  
　　浙督軍署長趙禪被刺殞命一案近有武姓眼線報告稽查處伊可證明刺趙正兇業由法捕房協同拘獲夏永生及同謀孫權五解捕押候今日解送公堂訊問等情已誌昨報茲由盧使將捕獲情形電告楊督軍即派軍署稽查處處長 
吴長齡搭早車蒞滬詣松滬護軍使署會同鄧振淦軍法課長開特别預審將寄押軍署之車夫寗波阿根（即李阿根）詳問一過以備今日（六日）派員帶往公堂指認並悉吴稽查長現駐四馬路振華旅館云 
[搜獲鎗彈後之查究]  
　　匪黨劉月紀毛錦田張吉順　於三號午後在西藏路徘徊被總巡捕房包探張子卿西探海明惠查見以其形跡可疑即將三人一併拘住在劉身畔搜出勃朗林實彈手鎗一支帶入捕房解送公共公廨訊判押候查明曾否犯案再行核辦茲悉該盜等帶回捕房後即經捕頭詢知該匪等尙有同黨匿居法租界内當於前日派令中西包探至法捕房協同法界包探查拿同黨未獲祇搜獲鎗珠三十餘粒帶回捕房並查得劉等與前在新垃圾橋北堍擊斃華捕一案似有關係候再解送公堂請爲澈究 
[釋放抛擲炸彈之疑犯]  
　　美租界愛而近路二十六號洋房皖紳李瑞九家被人抛擲炸彈炸毁門窗等物李即報告滙司捕房請爲查緝嗣由總巡捕房華探目陳雲忠包探張林泰偵悉安徽人吴廣福李錦敖劉發海姚德標四人與此案有關因即禀明捕頭協同六十二號西探將吴等先後拘獲解送公共公堂迭經中西官研訊已詳前報前日午後又由捕房傳同見證將吴廣福等四人解廨經關會審官曾同英卓副領事升座刑庭復訊原告李瑞九延代表律師上堂陳述案情並將先後接到之恐嚇信函多封呈案請察繼由見證羅義甫投案供稱我在李公館爲帳房被告李劉姚三人均由主人雇爲保鏣惟吴廣福並不認識我主人迭接郵遞恐嚇信函後卽據劉發海聲稱此事係由吴廣福所爲故於去年十二月間吾主人將洋五十元交與劉發海轉交吴廣福詎後又接到揑名恐嚇信函多封故即報捕請緝等語又據見證謝錦芝投稱我與吴廣福是同鄉吴曾至我處說伊至愛而近路二十六號門牌李瑞九家抛擲炸彈一枚僅燬什物並未傷人並云尙有手鎗一枝借與劉發海云云被告吴廣福延律師到堂向兩見證逐層駁詰之下復向堂上聲稱原告所控之案並無確實證據足以證明被告之犯罪行爲應請將案註銷中西官會商之下以原告指控證據尙欠充分遂判將案註銷被告一併開釋 
[水警派船剿匪]  
　　梟首管大肚子屢經水陸軍警緝拿迄未就獲近復遣其黨羽郭楊二匪駕船五十餘艘率黨二三百人各携鎗械至奉賢沿海灘裝鹽旋至金山縣之洙涇鎭登岸滋擾當爲該縣詹知事令調法警兜拿得獲梟匪一名而該匪等亦將法警一名擄去聲言如縣知事將匪懲辦伊等亦將擄去之法警同一對待倘將匪釋放則所擄之法警亦可送回决不在該鎭擾事故該縣將匪釋回法警一名亦得安然回縣衆匪始各開船遠去本月二號晚該匪等又至松江縣境之亭林鎭向各商舖勒借洋三千元否則定欲滋擾嗣爲松江縣知事聞悉密函水警第一專署請派師船往剿經專署長沈葆義於四號調派舢板師船十六艘並水警各官兵携械飛往亭林鎭查剿一面因恐該匪等竄至平望（浙之嘉善縣境）故又飛函嘉善縣知事會同駐防水陸軍警合力兜捕勿使竄擾 
[樹興里發生盜案續誌]  
　　法新租界徐家滙路樹興里三號門牌楊姓家被盜搶刦已紀昨報茲悉楊姓主人名偉恩寗波人係協隆保險公司之經理於前晚七點半時突來匪徒三人先由身穿白香雲紗長衫頭戴草帽操鎭江口音之一匪推門入内至客堂内坐定袖出白郎林手鎗一支置於檯上聲稱我們民黨借洋五百元大頭目在外等候語甫畢卽有身穿藍短衫袴操寗波口音之二匪進來將門掩上並將楊姓男女傭人等攔入客堂内看守又以手鎗嚇禁聲張二匪卽上樓入房翻箱倒篋搶去金戒一只銀鐲兩副大洋十元及衣服等物共値三百餘元携贓而逸後由事主聞單投報嵩山路捕房派令十七號西探目及華探目沈德福包探姚金福前往查勘一週當即據情禀復捕頭諭飭各探務將該匪等拘案訊辦 
[通緝持械夥刦之盜黨]  
　　糾黨持械夥刦美租界乍浦路二百七十一號門牌葉炳倫家現洋鈔票之盜匪徐阿根被捕拘獲搜出勃郎林實彈手槍一支解送公共公廨訊供管押曾誌本報茲經美捕房中西探目將徐帶至寫字聞詰得尙有同黨綽號小田鷄逃匿華界故特禀奉捕頭除請公廨出單外轉禀麥總巡懸賞通飭各捕房中西探捕一體跴緝逸盜務獲解究 
[鈞和巡艦由甯調滬]  
　　松滬盧護軍使以本埠浦江爲通達浙省之要道當此戒嚴期内防務尤關重要惟邇來海軍各艦均經調往長江各要口駐泊致南市黄浦江各港口及兵工廠一帶現無軍艦防守查鈞和游巡艦前由馮總統於督軍任内調寗刻下寗垣江面旣有海軍各艦駐防則鈞和艦當可調回浦江防守故於三號電請齊兼督軍飭該艦迅速駛滬鈞和艦長董仲發遵於四號由寗開行已於昨日下午駛進淞口仍泊兵工廠浦面以資防範 
[軍需長携欵潛逃續誌]  
　　陸軍第十師三十七團第二營軍需長魯鳳麟於本月二日領到該營應發餉銀若干携欵潛逃經該營長電禀陸軍部咨請各省督軍通緝等情已紀昨報茲悉松滬盧護軍使接到部電除已令知軍警各機關協緝並令該營長趕緊飭弁限期緝拿務獲解究外又函致交涉員照會租界領事團轉飭各捕房一體協緝 
[請弭川患之迫切]  
　　旅滬川商以本省屢演慘劇商民生命財產損失殆盡乃近日又得梓鄕電訊謂劉存厚負固滇軍進取致新任督軍周道剛未能赴任又有戰事發生地方糜爛不堪設想等情故於昨日（星期）在商帮協會集議電請政府速弭川患萬不能再事姑息坐待劉存厚糜爛無餘云 
[催請議員赴粤]  
　　旅滬國會議員通訊處昨致各省旅滬議員函云逕啓者迭接在粤同人函電催請諸公從速赴粤俾得早日開會以促進行茲特調查開往粤港輪船出口日期列表奉覧務希台從尅日首途不勝盼禱 
[法國續招華工]  
　　駐滬法國招工洋員陶吕德氏近因法國造船工匠不敷工作尙須在滬招募精於車牀鉗牀打鐵冷作各匠送往法國工廠工作故與普益洋行訂立合同擔任招募該洋行設在法租界南褚家橋敏體尼蔭路二百九十五號門牌業於前日開始招募定本月二十三號送乘法郵船亞爾夢培依號載送往法 
[烟酒聯合會議定大會期]  
　　昨爲星期日中國烟酒聯合會例開常會討論各種事件各業領袖到者頗多首由主席陳良玉提議現接京函悉公賣歸併財部業已實行應照從前本會請願宗旨直接上書財政部要求照國會通過之原案迅予改良烟酒稅則以期裕國便商早收效果公决本會請願早經通過前因被鈕氏從中梗阻以致議案等於虚設繼又受時局之擾亂遂致擱而不行現旣實行歸併財部亟應將此案提交文牘部即日起稿分送各省兩業同人徵求同意再行繕發次提議本會成立以來業已一年期滿照章應行改選公决照章將此案提交通告部即日預備通告徧發全國各機關定期舊曆七月二十三日星期日在上海公開大會更舉職員修改章程并徵集全國各同業意見力圖進行次王君宣布有現辦公賣局人因鈕氏解職之後凡有連帶關係者位置勢必動搖故欲借名開會要求同業預備挽留手續我同人急宜注意俞葆康云我同業中决無受其籠絡之事惟恐被其揑名列入不可不注意耳次宣布京師及外埠所來函牘畢時逾五鐘搖鈴散會 
[續陳截清洋商租契之辦法]  
　　上海市經董陸文麓副經董朱開甲等因截清租契一事續呈省長公署云爲續陳事奉縣知事二九六號指令内開該經董等呈請截清租契一案已奉省長令行財政廳會同滬海道尹江蘇交涉員核議並先奉財政廳交涉員道尹令行縣局核議除遵令議復候令遵辦外仰即知照此令等因奉此經董等自當恪遵縣知事指令靜候官廳核議施行茲尙有不能已於言者若照前呈切實辦理最爲正當但洋商一面勢必有所藉口其理由有二一日押欵之關係凡押欵之交易非預租契不辦其期限或半年或一年並有延至多年不能卽轉道契者比比皆是其藉口之理由一二日費用之關係凡地保蓋戳有二釐費用廢舊契立新契何堪再耗其藉口之理由二以上二理由大都反對者心理之所欲出殊不知前呈中聲請以六個月爲限者原以杜絶地保預用名戳之弊但押欵一層亦有補救之法一届六個月由業户會同押主呈送會丈局加一戳記註明月日又届六個月亦如之則於押欵毫無關碍其第一說之理由不攻自破矣費用一層亦易解决查各圖有循環簿章程甲蓋戳乙承認乙蓋戳丙承認丙蓋戳甲乙承認彼租契而的實也據舊契換新契由現年地保蓋戳不准再索使費亦可懸之公令現會丈局於遠年之租契本有現年加戳之辦法其第二說之理由亦不攻自破矣夫官廳行一令洋商以爲不便起而反對官廳因其反對而終止交涉之謂何且使交涉者果係洋商猶可說也殊不知反對者之仍是華人洋商其幌子也是在官廳與地方之熱心毅力保如耳彼寳山縣之辦法獨不可借證乎應請訓令縣局嚴重對付此外更有三辦法一日截清日期以前所呈之租契請以本年六月底爲截止之期令縣局通飭各圖地保查明該圖共有租契若干紙每紙立於何年月日某圩某號幾畝幾分呈報會丈局由局呈報道尹交涉員備案此後不得再有發生二日編列號數本年七月初一日起凡各圖立一租契通飭各地保呈報會丈局由局編册某圖甲契係一號某圖乙契係二號挨次呈報道尹交涉員備案俾不至漫無稽攷三日官賣租契查永遠租契向由紙舖印板出售應請定一格式加蓋官印此後由官專賣隨官契頒發各市鄕分辦印契處出售歸各地保購用旣可稽察而於公家亦增一種收入以上三辦法誠能起而力行之則從前之積弊可以一切掃除矣近日黄紳慶瀾出洋購地有單有串而地已轉立道契多年損失不資張紳軾百年祖墓爲假單盜賣屍骨不知何往涉訟公堂糾葛不了如此之類罄竹難書若不嚴辦取締流弊伊於何底經董等爲整頓地方起見爲再披瀝上陳伏乞省長鑒核施行 
[金銀進出口之調查]  
　　東洋滙水迭次增漲一般做出口貨者皆以兌換金洋運滬較爲合算故上星期内運來値銀二百餘萬兩之金洋昨日又運來金洋十七箱合銀三十七萬兩又麥加利銀行由太平洋郵船載來大條銀三百三十九條此外客帮亦從大連灣裝來金洋一箱合銀二萬八千餘兩又銀五千兩又洋二萬一千元調查出口則祗有廣帮裝往香港廣東墨洋六萬六千元又小洋十六箱合洋五萬三千元 
[海關七月份之收入]  
　　上月初時局糾紛商業停滯幸爲口未久遂卽平靖各路客帮生意漸見起色聞江海關七月分征收華洋進出口稅銀共九十六萬五千七百二十三兩九錢六分二釐比較六月分多收銀十萬二千一百九十兩七錢五分八釐連前統共收銀六百二十八萬八千二百六十一兩八錢六分三釐 
[鐵路更夫私鬭開槍之結束]  
　　滬寗鐵路管理局復淞滬警察廳函云案准貴廳函開案於本月二日據第五區警察署警正呈稱竊於昨晚十點三刻鐘時據第二派駐所巡官章恩溶呈解因私忿争鬭擅自開槍之鐵路威海衛路守門警于文起一名並原告馬茂昌等請訊前來當經警正訊據原告馬茂昌供稱九點三刻時新綸絲廠隔壁第四十二號洋房内有人來至民人所開之米店内以小洋一角兌換銅元因其所用小洋係爲殘版少給銅幣一枚其人自去當卽有鐵路派往威海衞路之守門警于文起來店争論店中因補給銅元一枚崗警瞥見亦即將于勸歸不料于回屋後竟取洋鎗來向民人店内開放一響當有見證談雲芳眼見旋經崗警馳至始得將鎗奪下等語據見證談雲芳供與原告相同惟驗其左手有微傷一處訊係因于文起開鎗激起公憤致在人叢中被擊提訊于文起承認擅自開鎗不諱察驗脊背㣲有傷　訊因開鎗致動衆怒被路人叢毆所致維時崗警聞聲到場　　彈壓不及而于文起擅自開鎗强暴脅迫情節較重理合呈應　核等情到廳據此發交司法科預審據各供前情于文起自認擅自開鎗不諱查該于文起以現在鐵路服務之人膽敢擅用鎗械對於原告馬茂昌强暴脅迫實屬罪有應得若不從嚴懲辦何以儆將來而保治安該被告旣任貴局範圍僱用之人當未斥革以前似未便僅予處分爲此備函詳錄事實將該被告于文起一名解還貴局希請查照從嚴懲辦或請於開革後交付法庭治以應得之罪統祈酌奪辦理見復等因並于文起一名洋鎗一支刺刀一柄子彈三粒到局准此查此案昨承貴廳電話知照由敝局警務所蘇副巡本廉趨前接洽旋由該副巡帶回文件請示辦理奉悉前因具見貴廳於地方治安鐵路職務並重兼全莫名感佩並據蘇副巡查明該犯于文起係本路所用看守廠棧之威海衞更夫是晚適値在洋員馬錫蘭比支爾住宅看門所有鎗支係洋員馬錫蘭之物等語當飭該副巡將該犯于文起送交洋總管開除職務後仍送警務所看管候辦一面函飭洋總管嚴詰洋員馬錫蘭等收藏軍器何得漫不經心任人擅取妄用並飭洋總管查明此外各洋員有無此項軍用物品一并交由該總管彙收妥存專員保管並以此項更夫係在鐵路服務以後非奉核准不得派至私宅守門以杜後患各在案茲據蘇副巡呈請以訊明該更夫實因酒後誤會衝突被衆毆急誤放空鎗並驗明該更夫肩背等處確皆受有微傷念其開革職務身處異鄕情實可憫 
 
 
 

Page 11

 
 
現已拘留數日可否從寛發落免解法庭准其覓保開釋之處伏候鈞裁等情敝局長復查該副巡所稱尙係實在情形除飭傳諭各更夫以後務各安分守法不得酗酒滋事外姑准從寛一次免送法庭相應具函奉復敬祈察照具紉公誼 
[廣東俱樂部開幕誌盛]  
　　昨（五日）爲本埠廣東俱樂部開幕之期下午一時許各來賓陸續蒞止如總商會正副會長朱葆三沈聯芳會董陳潤甫席立功南商會副會長蘇筠尙寗波同鄕會代表錢達三方椒柏柳玉堂洪承祁樂葆庭周星伯紹興同鄕會代表田資民華商旅滬維持會曁仁榖公所代表張樂君南北報關行代表徐菊如志成公所代表直炳如集義公所代表徐潤卿山東會館代表王修五泉漳會館代表童廷璧曾少坡徽寗會館代表汪允輝曁該俱樂部會員伍秩庸温欽甫楊小川譚幹臣梁綸卿陳輝庭郭竹樵陳青峯郭玉堂黄少岩伍梯雲温佐才陳炳謙張裕釀酒公司張劍豪南洋兄弟烟草公司簡照南等共有四百餘人三時奏樂開會首由全體會員歡迎伍秩庸君行開幕禮畢由伍君演說東西各國設俱樂部之歷史又稱外人旅居上海者亦莫不有俱樂部之設現我粤僑組織此俱樂部以固結國體研究商業爲第一要義中國人積習往往人數愈多意見愈雜我望我會員破此積習消除意見庶能收集思廣益之實效云云繼推陳炳謙君爲主席陳君卽當衆報告成立情形略謂上海爲全國商業中心點我粤人僑居斯土生齒日繁年前曾有嶺南總會之發起以事遷延迄於今春重事組織名曰上海廣東俱樂部以聯絡鄕誼固結團體研究工商改良社會爲宗旨其尤注意之點如茶業糖業油業紙業煤業金業絲業航業棉紗棉花花衣洋布疋頭麵粉五金雜貨各業其市面行情由會員中精於其業者每日預爲報告以期消息靈　交換智識並組織會報以誌各業之消長盈虚及會中之事實以資考鏡而策進步經營擘畫藉羣策羣力四閱月而告成此本俱樂部以前之經過及現在成立之大槪情形也抑又聞之流長者源遠本固者枝榮現以臨時地點先植其基俟覓得相當之地即擬從事建築以埀久遠此本俱樂部將來之希望也茲當創辦伊始籌備諸恐未週尙祈來賓諸君賜之教言俾得隨時改良不勝厚幸云云述畢由總商會正副會長朱葆三沈聯芳兩君及寗波同鄕會錢逹三君先後登臺致頌詞餘如紹興同鄕會田資民君華商旅滬維持會張樂君君南洋兄弟烟草公司簡照南君肇慶同鄕會李用行君亦各致頌詞旋由譚海秋君代表全體會員讀答謝來賓詞畢由主席邀楊小川君演說略謂旅滬粤僑十餘萬人向有廣肇公所潮州會館潮惠會館等團體乃地點各處一方同鄕未能時刻常叙深滋有憾茲有本俱樂部結成一總團體乃可常集實深欣幸惟祝會員共策精神力圖進步尤祈各界來賓匡助進行並謝來賓厚意云云并由同人贈開幕紀念品繼推温欽甫君演說略謂外人視俱樂部爲至重每晨及午晚必到俱樂部蓋爲考察商業市面行情之地非徒爲飲食聚會之區所冀我會員不徒爲形式上之競爭務爲精神上之結合始終如一到底不懈實深頌禱云云演說畢經主席邀請來賓欵以西式茶點並在會場上分贈各酒及香烟皆張裕公司南洋兄弟烟草公司所送以表提倡國貨之意飲畢散會已鐘鳴五下晚間又備有西餐邀全體會員歡叙頗極一時之盛茲將頌詞答詞錄後 
　　總商會正副會長頌詞居上海之人有百分之九十五均係客商獨我廣肇兩帮人士創設廣肇會館廣肇山莊廣肇公所廣肇醫院凡公益事務無一不備可見廣肇紳商經商於上海者爲最早人才爲最多今日又有廣東俱樂部之成立異是美滿完全爲他省所不可及所舉俱樂部兩部長非但貴同鄕所一致歡喜即别省在滬紳商亦莫不心悅誠服有此俱樂部有此會長將來貴同鄕之辦事聯絡接洽尤比從前更進一步且可作爲别省之榜樣所以鄙人等今日來此觀瞻開幕大禮心腦之中有非常之歡樂有無窮之希望所歡樂者因目覩廣肇兩帮紳商向來鄕誼敦厚辦事認眞今將會館醫院山莊公所俱樂部處處做到極完善之目的可以發動别省人之熱心所希望者布望别省旅居上海之紳商大家設立俱樂部將來可以聯合二十一省之俱樂部組織一個極大極好之總俱樂部對於此後之商業如何改良如何進行祇要心精力果萬衆一致如分設各國之銀行往來各國之輪船均可由我商家自行想法免得依傍他人到那時間豈非均要想到今日開幕之廣東俱樂部實有極大之思想極遠之作爲不但聯合鄕誼而已請在座諸公大家注意是則鄙人等所極誠盼望者也恭祝民國萬歲廣東俱樂部萬歲 
　　寗波同鄕會頌詞　廣東俱樂部開幕辱承寵招同觀厥盛謹綴詞而爲之頌頌曰晚近之世俗尙日偷紛華美麗競事虚浮嶺南多士識越庸流狂瀾不挽曰世道憂爰剏盛舉大費蓋籌維桑與梓相與優游虚糜是節公益是謀智識交換衆美兼收羣賢畢至其樂悠悠謹貢一言永泐千秋 
　　全體會員謝詞　今日本俱樂部開幕蒙諸君子惠然肯來非常榮幸本俱樂部雖名爲上海廣東俱樂部而同人素持大同主義况目的所在爲研究工商交換智識與商帮各業皆有密切關係凡宗旨相同者無不樂爲歡迎俾資敎益而匡不逮同人以爲欲結大團體必先結小團體欲結遠團體必先結近團體將來由近而遠由小而大合四萬萬同胞而成一團體使中華民國皆成樂土中華國民同抱樂觀皥皥焉熙熙焉同樂其樂此則同人之希望而尤賴來賓諸君提倡鼓舞有以成之也茲者高賢蒞止蹌濟一堂厚誼隆情感紉靡極謹此鳴謝敬祝中華民國萬歲來賓萬歲 
[江南中學發起人開會]  
　　江南中學創辦以來聞日校報名者數達一百五十名以外夜校報名者將近滿額日昨下午三時開第五次發起人會議（一）報告學進行手續（二）宣讀過去之賬目（三）發起人正式簽名蓋印（四）擬先開舊日學生同樂會一次均由校長徐紉蓀詳告一切兼謂現得寗波宣化等處友人來函謂有人在該處冒用本校名義騙募捐欵宜用何法對付衆謂本校經費均由發起人及校董公任籌足旣發現此事當用公函直接該地方長官以憑查辦卽時表决末由劉立人謂振刷國民精神體育一科實與各科學並重宜加定鐘點戈朋雲則謂於體育部中宜附拳術一門此實我國之精詣爲泰東西各國所崇拜者於個人家居外出隨在有益經衆認可餘更討論進行計劃遂略用茶點而散 
[通惠學校定期開學]  
　　打鐵浜水木工業私立通惠學校於本學期起另聘湯頌康爲校長湯君係交通部工業專門學校畢業生擔任該校教務有年故於校内情形亦頗熟悉現聞已將校内一切事項布置完備定陰曆七月初七日開學 
[警官調任]  
　　浦東洋涇鎭三區二分駐所警佐馬恩起經徐廳長諭飭調任徐家滙二區三分駐所警佐遺缺卽以一分駐所警佐王簡文調任昨已分别到差視事 
[巡警棄職潛逃]  
　　浦東洋涇鎭三區二分駐所巡警劉金林於前日午後托言出外購物一去不回該警積欠各棚長警銀洋及各店舖貨物共有百餘金各店舖得悉之下紛紛向該所查問各長警亦羣向王警佐禀請追緝昨經王警佐將該警年歲籍貫面貌開單呈報徐廳長通飭各區一體緝拿解究 
[詳報七月份印花稅欵]  
　　縣商會正副會長近接上海縣知事沈寳昌及印花督查員李堯欽等函催將上月份經銷印花稅稅票數目迅行造報以憑彙總報解當即將七月份承辦經銷稅證數目核實詳報計共售得稅欵洋三百數十元 
[車站電線仍通滬局]  
　　滬寗鐵路局接上海電報局函云敝局閘北分局進線因有碍貴局新建之車頭房於本日開工移置業經函逹在案惟内有滬寗車站與上海相通之一線前因地線心損壞不敷支配故改接閘北局現在地線心均經修復業由敝局呈請交通部核准規復在案現擬於月之二十五日仍將車站線接通上海局相應函請貴局轉飭電務處查照以期接洽是荷 
[車站長警查獲煙犯]  
　　北火車站警廳檢查所長警前昨兩日查獲烟犯葉德義顧耀卿錢桂森王阿大王松山程禮卿等六名抄出烟斗兩只烟土烟灰二十餘兩烟泡兩個一併解送司法科段科員判送地檢廳核辦 
[對付寄厝屍棺之朦蔽]  
　　西門内學宫東首同興泰紙作坊主白利文糾衆毆斃趙庭章後央人向尸屬私和備棺收殮旋被官　訪悉並經尸子趙如松等投法庭告發將白及經勸人袁少榮（即袁再林）分别拘案收押旋經地方廳沈檢察官親蒞京江公所開棺騐得趙庭章生前實被兇毆斃命詳情迭紀前報茲悉該所董事查得舊曆本月十二日上午係由白利文來所報稱頃有鎭江人曹昌齡因病身故意欲將棺寄放遂遵章許可是以材票上塡寫曹昌齡字樣故官廳前往該公所調查時並無趙庭章尸棺嗣經一再調查始悉曹昌齡即爲趙庭章當時白將尸棺易名妄報實與公所定章有違特於前日邀集各董開會討論咸謂趙庭章尸屬頗衆白利文不應將材票掯不交與尸屬並將趙庭章移名易姓顯見居心叵測設或此案並不發覺趙庭章之尸棺由白持票來所起出湮没則將來尸屬前來領棺時將如何應付似此舉動實與本公所名譽有碍遂議决具函地檢廳請求將白從嚴究辦 
[籌商墊解稅欵]  
　　稅務總公所高所長前接江蘇財政廳長電令因近來公欵奇絀動需浩繁着將應解稅餉即行彙解外並向各業認商商榷先行籌墊稅欵報解以應急需等因遵即向各商籌商先期將七月份之稅欵如數墊解在案茲將八月份之認稅欵項仍與各業代表商議將所認稅數先行提交半月或一月以期彙總報解 
[婦人控告夫兄]  
　　現居浦東爛泥渡之南京婦人黄劉氏今年二十二歲自去年十月間夫故後爲人洗衣度日邇來該氏夫兄黄子怡串通蟻棍某甲强逼該氏再醮該氏不從子怡遂日至該氏處尋睘該氏被擾不堪鳴警將子怡拘入三區警署轉送地方廳前日下午經檢察官預審之下判黄子怡收押該氏退去候示 
[欠租勒限繳清]  
　　收租人方殿揚前至法公堂控房客陳毛毛虧欠租洋二百二十元向索避匿茲經尋見扭案請爲追究等情判陳還押俟將生財拍賣再行核辦在案昨日覆訊先由捕房禀稱除將生財拍賣作抵外尙少洋五十六元應請核示陳毛毛供因在押一時難以措還請求釋出陸續料理判陳交人洋兩保出外限七天如數繳清 
[淞滬警廳招領女孩之傳單]  
　　爲招領事案據二區警察署呈送迷路女孩一口當經發科訊據該女孩供稱名琴香年十歲其父母姓氏籍貫住址均不能說出查該女孩圓面孔穿藍夏布背心藍夏布褲赤足頭梳小辮紅繩辮根手帶黄銅戒指耳帶黄銅圈除將該女孩送新普育堂留養外合亟通傳招領仰該迷路女孩琴香家屬迅即前往認領可也此傳 
[迷路女孩待領]  
　　女孩王老三頭梳小辮身穿黑點子破洋紗衫白夏布開襠袴赤足在法新租界迷途啼哭爲捕查見帶入捕房昨送法公堂詰問據供本地曹家渡人年十二歲家有父母父名王壽三餘言含糊聶讞員判送善堂留養候其家屬認領 
[書作學徒迷路]  
　　三區警署解警正昨據招商局華棧第二派出所解送迷路男孩張小扣子一名詰據聲稱清江人年十三歲在虹口小菜場書作内爲學徒被師父責打逃出家内無人只有母舅名勝三現住四卡子路拉塌車等語昨經解警正轉送警廳出示招領 
[扭控鄰人拐女]  
　　浦東陸家渡鹽城人喬四竹之養女貞玉子現年二十二歲於前日捲物潛逃四處找尋無着昨日經喬訪悉係鄰居山東人杜阿六所拐將杜扭控三區警署請究當經解警正略詰一過判原被併解地方檢察廳訊辦 
[拐賣女子之追究]  
　　通州婦人李姜氏前在原籍誘拐姜朝忠之十八歲女兒名翠娥來滬由蟻媒范徐氏沈董氏經手賣於鐵路北沈家宅地方之沈彥春爲媳計身價洋八十元李收七十元范沈二婦得十元近被姜偵悉將該拐婦扭控南通縣公署一面來滬報告閘北偵緝隊由隊士張福將該女及二蟻媒一併逮案解請司法科訊辦　又台州人陳西德有女名阿香年十三歲向在閘北雙烟囱絲廠爲打盆女工去年十月間被小販王阿朝拐賣於虹口粤婦陳阿寳家爲婢得洋八十元今春該婦携女往天台進香適被該女親戚遇見卽在寕波涉訟田女父前往領回前日陳西德轉獲王阿朝扭控四區警署轉解司法科押候究辦 
[被訴人傳案交保]  
　　程謹記在公共公廨呈控金恒義佔地建屋請追損失銀九千二百六十兩又潘其新控蔡品芝不付存欵洋五百元業由捕房將被告兩人傳至公共公廨禀奉中西官諭令分别交保候訊 
[塌車碾傷小孩]  
　　向在小南門外水神閣售賣荳腐漿徐祥熙有十四歲兒子壽生前日清晨在該處被汪阿福所拉塌車碾傷左足由警將汪與壽生一併帶入一區三分駐所轉送地方廳經檢察官驗明徐壽生受傷屬實交由伊父徐祥熙領回自醫汪押候壽生傷愈再核 
[小孩爭鬭之釁端]  
　　江北婦人劉王氏庽居閘北陸家莊前日與隣居曾二曾三曾俊子等因兩家小孩互毆起釁被曾等毆傷頭部由四區一分所崗警一併拘住昨解司法科經叚科員質訊一過判移地檢廳核辦 
[小生意人爭端]  
　　小販侯紀才李正榮錢寳慶陳木林金六八何阿良前日午後因爭奪生意在蘇州路互相扭毆當經九百五十一號華捕等查見以其違章一併帶入捕房經捕頭訽知事起細微諭各存洋一元保出聽候公堂傳訊 
[傭婦累及薦頭]  
　　美租界漢壁禮路一千另十五號門牌楊順興薦頭店前將某氏婦人荐至鮑哲泰家爲傭未及數日氏卽竊取値洋二十五元之衣服逃逸經鮑將該薦頭楊順興扭控捕房捕頭以薦保用人係屬民事着赴公廨起事 
[花面娘子之兇狠]  
　　住居新閘路一千一百八十一號門牌某錢莊主陳某之妻湯氏因兩目嘴唇生有白點人皆以花面娘子呼之該氏素性殘忍時將四歲女孩菊英任意凌虐前日又將女之兩手縳住痛打女卽倒地面部流血不止經鄰女張鳳珍吴阿囡等代喚一百四十一號華捕到來將氏與女一併帶入捕房經捕頭訽悉前情諭令將女送請濟良所醫治陳湯氏飭送公共公廨拘留候究 
[雉妓大駡巡捕]  
　　勞合路二十七號門牌雉妓院妓女王金寳前因在途拉客被九百四十八號華捕拘入捕房罰洋開釋故與該捕有仇前晚王妓在南京路與該捕遇見任意辱駡該捕向之理論以致争扭當被帶入捕房經捕頭詢明諭將王妓轉送公共公廨押候訊究 
[與質贓物之敗露]  
　　杭州人包阿生前晚在大沽路小菜場内竊得某姓綢衣五件携至某押店付質適被包探韋金福查見即將人贓帶入捕房押候解廨訊究　浦東人黄長林前日在福州路一百九十五號門牌張嘉廷處竊得舖蓋衣箱等物携至虹口某押店付質被美捕房包探蔣阿林查見當將人贓拘入捕房押候解廨訊究 
[討債不應行兇]  
　　住居新閘山海關路四百二十七號門牌之甬人鄭榮甫昨晨在愛文義路小菜場内與王芝成索欠起釁遽將王之頭面毆傷當被包探何正喜查見一併帶入捕房經捕頭訽問一過飭將王送醫院醫治鄭押候解送公共公廨訊究 
[查獲失竊洋紗]  
　　浦東其昌棧九號棧房前失竊洋紗一大包（價値銀一百餘兩）報經三區警署緝獲嫌疑犯賈鳳來季三王扣海馬連標等四名轉解警廳請訊在案茲經三區劉巡官帶同長警在其昌棧地方婦人陳張氏許張氏家内抄出原贓洋紗十八梱又零星十九絞遂將人贓併解至署經解警正訊據陳張氏等供稱此項洋紗係不認識之二人挑來出洋三十六元買下並不知係贓物等語解警正判解警廳歸案訊廳 
[竊船賊解送地檢廳]  
　　駁船户章四福向在各輪船碼頭裝載客貨上月間章之駁船停泊於順泰碼頭晚間無人看守至次日章往該碼頭該船已不知去向當即投報水巡捕房請緝在案茲經探曰何春生查得此船實爲陳元泰許喜子王福全及周二等串竊售賣於蘇州地方得價三十三元彼此瓜分故於前日分投將陳元泰等四犯拘入捕房由梅捕頭向之詰問陳等供認竊船不諱諭送地檢廳訊辦 
[西人失竊白金表]  
　　南京路三十五號門牌新利洋行西人失竊價銀五百兩之白金表一只報經總巡捕房前日派探周志仁查獲竊賊魏開華一名帶入捕房押候轉送公廨訊究 
[串攫現洋鈔票]  
　　清江人李東生前日午後在廣東路串黨攫取蕭德林現洋鈔票六十餘元圖逃由探曹錦𤩎帮同追獲帶入捕房禀明捕頭押候解送公堂訊辦 
[匪徒攫取金線圈]  
　　民國路住户金萬順家九歲女孩月娥於前日下午在附近購買食物突被匪徒葉根才等數人上前將耳上所帶金線圈一付攫取奔逃月娥大聲喊救由警追獲葉根才一名餘均逃逸贓已無着由警將葉解送一區二分駐所傳到原告併送地檢廳訊辦 
[收贓人自願賠償]  
　　馬顧氏前至法公堂控被素識之錢阿四竊去珠壓髮一只業已查明報捕扭案請爲追究訊之錢供認不諱判令還押俟吊到原贓再行核辦昨日由探杭光福將收贓人葉阿二拘獲解送法公堂訊據葉供此壓髮出洋四十二元向錢收下現已售去無從取回今願賠洋一百三十五元請求察核中西官准如所請遂判錢阿四押滿二月以儆葉阿二不應收取來歷不明之物除賠償原告外着再罰洋五元充公 
中華職業敎育社通訊 
[土山灣聖母院手工間調查記略]  
　　徐家滙土山灣聖母院中有手工間專收貧家婦女在内工作其性質與男子工藝局同亦爲法國敎會中人之慈善事業也手工分刺繡花邊洗衣織襪四部每部均以西婦爲主任入内工作之婦女每視其能力而爲之分配能治針黹者則令其習刺繡花邊織襪不能治針黹者則令其司洗衣平時在内工作者有八百餘人天熱時稍減均朝入晚歸不宿焉刺繡及花邊均由西婦製樣分配於各女工其出品多直接銷售於歐美洗衣間有水門泥製之水槽四裝置自來水管及洩水管每一水槽可容二三十人之地位更有極大之蒸鍋一洗時先將肥皂遍擦衣服上入鍋蒸之然後再至水槽洗濯與洗衣連帶者則有熨貼處修補處各勤其事不相攙越織襪間中有機器七以織絨襪及絨衫褲爲主盛夏則織線襪計其四部工作中以織花邊者爲最多而其所獲工資以此爲最豐也工作之婦女准將小孩携帶入内另闢一室以居之室中並備有牀帳以便小兒安眠惟乳必以時每隔兩小時鳴鐘一次俾各女工入内哺乳非時不得入也且規定在十八個月以内之小孩准其以時哺乳若逾此而猶不斷乳則必扣其工資年齡稍長者則令其入幼稚園延保姆爲之監護更長則令其入女工敎室敎以粗淺之女工六歲以上之男孩則送入男子部之工藝局男女不同處也此所以入内操作之婦女均能專其力於工作不至以兒女粉擾減少其工作之時間也 
雜評二 
[截獲謀浙黨人（步陶）]  
　　謀浙黨人之在浙破獲者據官廳宣布多謂由滬而往今滬地稽查員又有黨人行將入浙大舉之報告同時且於車站截獲印布等物焉夫滬地交通四達歷來各處黨案多用之爲策源地今此稽查員之報告當亦本於斯旨以形勢言浙滬皆非用武之要區當地軍事當局防備又特爲嚴密謀而無成無論矣即使有成以四周情勢觀察守之亦自非易而况今日解决中國大局之開鍵滬浙又尙非其主要之地域也然而防者自防謀者自謀雖有失敗而前仆後起初不因以稍息此其故果何爲也耶 
　　偵探之藉以邀功與黨人之藉以報銷黨魁之鉅欵與否則雙方仇怨已深終將無術以解免與要之以武力制人者人亦以武力應之以機心對人者人亦以機心對之今日中國全局何莫非滬浙間官廳與黨人之情勢特局中人當不自覺耳嗚呼 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
泰西名人傳 
[惠林敦傳（或作威靈吞）] [  瘦鵑]  
　　拿破崙馳騁歐洲喋血萬里身經大小數十戰所向無敵而其唯一之勁敵則惠林敦也惠林敦者Ａ·Ｗ·Ｗellington英國名將以一千七百六十九年四月生於都伯林Ｄublin少時讀書伊頓Ｅaon未露頭角轉入法國盎伊爾Angerg陸軍學校習軍事之學畢業歸國爲七十三營步軍旗手後擢中尉入十二營輕騎兵隊累次遷擢得爲少佐從約克公爵Duke　of　York出入戰陣頗著勇名一千七百九十七年率其所部赴印度喀爾喀太Caloutta時拿破崙方征埃及國取印度買索Mysoro大酉梯北Tippoo親法叛英一千七百九十九年氏卽與哈立司將軍Geneigl　Haryis大軍合敗梯北於麥佛利Malvalli并取西林加柏太姆城Serin　gapatam居司令之職擘畫軍事無不井井翌年任買索總司令旋擢少將一千八百零三年又有二大酓合起叛亂氏以一萬之衆大破之卒得奠定印度奏凱歸英時則一千八百零五年也翌年備位議院參與軍國大事尋復奉命之科本海根Copenhagen逐丹麥人一千八百零八年往援葡萄牙與法蘭西大軍戰又獲勝時半島戰起爲勢彌烈法蘭西攻西班牙甚急西班牙不能支乞援於英英以惠林敦統大軍往卒逐法軍於西班牙境外長驅入法下都羅士城Tolouse惠林敦名已大噪英人無不知之者政府中旌其功授爲陸軍中將并晋公侯伯子男五等爵采邑遍各地而西班牙葡萄牙二政府亦以貴爵錫之一千八百十五年持節赴巴黎居公使職迨拿破崙居哀爾巴島Elba時氏方統軍尼塞蘭Netberlandg以一月之力募兵十五萬人將俟拿破崙歸與之一戰而普露士大將白蕗苟Bluoher亦以十萬人遙相策應是年六月敗拿破崙部將奈氏ney於加脫爾勃拉Quatre　Bras而白蕗苟則於利尼Ligny一役爲拿破崙所敗氏驟失臂助不得不退旣至滑鐵盧Waterloo忽與拿破崙大軍遇氏大奮以壯語激勵士卒全軍奮進十蕩十决適白蕗苟來會遂於六月十八日大敗拿軍事定放拿破崙於聖海倫那St·Holeng孤島由是惠林敦名震世界國人皆崇拜之後此三十年中迭居國中要職功高望重爲國家光以一千八百五十二年卒春秋八十有三 
家庭常識 
　　糟黄魚　黄魚洗凈烹前一小時將老糟塗其内外置器中蓋密勿令洩氣臨烹時將糟粕　爲刮去仍如常法烹調食時另有一種風味[  山安]  
　　　豆　先將豆浸入冷水中數日取出入油鍋内煎之取出用糖　和之其味廿美[  汪永齋] 不受酬 
　　西瓜醋　壞西瓜及西瓜白（即第二層白皮）可勿棄去貯罐内入以白糖置日中俟罐中積滿再卽入白糖愈多愈妙（約小罐一個白糖一斤）蓋好數日渣滓浮起用小綳篩濾淨使成純水數月後可用以調羹其味酸而潔誠良醋也此法余家於去年曾試習之成績頗良 
　　指甲　指甲一物爲用極廣而又甚便茲將其効用述之於下（一）指甲剪下瓦上焙枯研末吹入喉頭可愈諸骨卡喉（二）指甲磨水多飲之可解蜈蚣毒敷蜈蜈咬神效（三）指甲磨水滴入眼中可去白　甚效（四）各種毒物咬傷皆可磨水敷之（五）指甲用文火烘脆研末　喉症藥治雙單蛾極效[  一]  
工業須知 
[象皮印之製造法（二）] [  栩園居士]  
　　（三）模型　製法有二最簡便者卽木刻圖章翻　象皮任何式樣字體不爲所拘（其高度當與鉛字同約比鐵框高一分許）　法則用鉛字排成須購東洋現成之象皮圖章模型大小各式全組實則乃銅製之空壳中間實以鉛字其空隙處則用火柴木幹剪短𪧲緊即得須至拈起不致漏落鉛字乃始適用以不便利故市上多用木刻用時即將模型置方鐵框内將木　　住使勿搖動即得 
　　（四）製法　先將石膏粉八份白　粉二份攪匀加入冷水適　以刮　在磁碗内攪之成漿即傾於石膏盤之中心用玻璃壓平使與底板之邊齊平而滿（底板之邊此時宜再襯以等大紙板兩條厚約一二分）更以雲母粉少許撒於粉面乃將模型連框壓置其上再將鐵蓋板蓋上先用重物（用砝碼最好）居中壓下使其切合不致移動乃移入烘架中（不用壓榨器亦可）將螺旋絞緊置烘爐上以微熱烘去水分（勿太乾致裂）冷定乃鬆螺旋去壓物並去蓋板將模型鐵框揭起（勿搖動致碎）則石膏粉已凝固成爲陰文之模型矣更　雲母粉少許（宜薄而匀且徧）乃剪軟象皮一塊較模型稍大覆其上（若用象皮粉尤便但塡滿型中並使堆高溢出分許）另以廢名片二三張略浸濕（勿可太濕）蓋於象皮之上乃將鐵蓋面壓住置烘架中（不用烘架亦可但用砝碼壓之其效力相等）輕輕將螺旋壓下（勿重）擱烘爐上以强熱烘之（此時螺旋宜漸漸加緊）見濕片上發出之熱汽盡即爲適度離火冷定揭去蓋板名片則象皮即鎔成一片凸紋顯然乃於冷水中洗凈剪去餘邊以樹膠液膠於圖章柄上卽成（未完） 
長篇小說 
[寫情小說柳暗花明錄] [  常覺小蝶天虚我生合譯]  
　　第二十八章（三） 
　　羅倫怒不可遏曰勿聲彼爲我妻汝敢加以侮辱者我即有保護之權言次握拳透爪女故詫曰異哉誰爲汝妻汝妻非裘狄斯耶汝奈何躬自侮之羅倫怒極曰天乎汝之陰毒奚至魔鬼乃存心破壞一無辜女郎吾試問汝慧德果與汝何仇女曰慧德此名甚新其人必美殆卽汝新婚之伯爵夫人乎佳運哉此村女也羅倫不答但自言曰上帝鑒之願保護此可憐之女郎言時淚幾隨聲而堕女曰汝謂重婚之女須保護耶則汝誤矣須知汝背妻而重婚其應受法律之保護者乃裘狄斯也汝今見我將有何說而法律之處分又當··如何羅倫厲色曰止汝今勝矣我與彼不幸皆入汝彀中但無論如何法律必庇善人汝冒死者之名以欺人實犯詐僞之罪而同黨者爲蘇惠恩證據確鑿汝豈忘有親筆絶命之書以致我耶女伸手曰授我汝信何在羅倫愕然乃知蘇惠恩必以信件歸之女矣乃忿然曰但醫生之證書與死者之墳墓固可作證女失笑曰汝夢囈矣其上所書爲羅倫伯爵夫人耶此爲吾妹之姓證書亦在吾許汝欲一見否唯汝恨汝髮妻致不願用羅倫之氏　葬野外三尺孤墳而外更無他物在汝且自幸以爲今去鰲　而不知一一皆自食其報言次又　其唇曰羅倫汝行爲之卑鄙誠狗彘不食其囱矣羅倫悔恨交集不復能答但於唇際併出二字曰惡徒女曰誰爲恶徒汝謂棄妻重婚者爲惡徒耶抑謂蘇惠恩若謂彼則汝又誤矣彼爲律師何所利於汝而行此詐欺且床上之死者唯汝自認爲裘狄斯娶彼村女亦汝自爲之謀汝自喪心病狂誰則爲汝任其咎吾傾佩之羅倫乎汝至今日蓋完全失敗矣請汝試以桌上烟匣授我如何旣見羅倫不理則自取之曰羅倫亦吸一枝否凡人心緒惡劣惟此品最能提神言時以匣擲與羅倫顧羅倫不接竟墮地上女啣烟唇際斜目以睨羅倫曰汝今尙思何法以求解脫實則受欺者爲我汝試爲我思之重婚之罪吾將投訴公堂抑不告而隱忍也耶羅倫此時悲苦萬狀曰裘狄斯汝之恨我亦已　骨無論如何很毒之事皆能行之我亦下向汝求情惟汝終爲女子亦應有女子慈悲之心吾今爲一人求汝蓋其人未嘗有仇於汝且天眞　漫有如天上安琪裘狄斯不待語畢即曰已而我爲惡　焉有慈悲之心若彼則爲天女吾又焉敢望其肩背然彼實奪吾夫即爲情敵吾縱能恕法律必不恕也咄吾乃恨不立見汝二人上繯首之台言時遽噴監烟一口直射羅倫如毒蛇之吐其霧羅倫爲之一噤又曰羅倫羅倫吾受汝凌踐久矣今汝亦且伏我裙下果我一舉足者亦足以制汝死命汝當知之（二十八章完） 
 
 
 

Page 15

 
 
   
 
 

Page 16

 
 
   
 
