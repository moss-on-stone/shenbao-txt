# 1881 - 36 - 4902794

 

Page 1

 
 
[通財合力說]  
　　地球之上分爲四洲四洲之土惟我中國所處之亞細亞爲最佳而亦惟我中國內地爲最盛土脈既厚則物產必豐教化既久則滋生必繁富庶之象盖二千年於兹矣然財聚則事宜易集人多則功可共成乃自四洲諸國通商之後以中國之人情事勢揆之於外國但見外國恒處其易而中國恒處其難外國常居於合而中國常居於分不禁疑莫能解竊謂事勢之難易由於人情之分合而人情之所以分合則在乎財用一端目前知他國易於集事速於成功之故而思有以自矯其失凡西人之所利者我將仿而行之且不遽言西人之利於天下者但西人之所以利於我者我先奪而有之使中國之利仍遭歸於我中國而不爲西人攮之以出洋則我中國固未嘗不富既富矣即亦未嘗不强以我中國治我中國雖不能混四洲而有之而二千年以來之富庶可常保於今日而不爲他國所陵夷豈不幸甚然而同治以來凡所仿傚西人之事至今日而一無成效何也蓋事勢至變者也今中國仿傚西人則與西國之事勢同以中國之人情處乎西人之事勢則不知變計而無所措手矣夫中國之人情病在散而不聯自三五以來禮文相尚尊卑貴賤之等相去懸絕而其流獘乃至於上下不相通其實制禮之意雖有等威隆殺未嘗舉上下而隔絕之也試思一代之召官師相規工商進諫而且謗木善鼓民情可自達於朝廷故不以形迹之疎闊爲禮法之嚴密也自後人徒襲禮文頓無實意而後上下愈隔不惟君民不相見即公卿大夫亦漸與工商士庶不相通問而謂能如西國之通財以集中合力以成功得乎夫人之一身所恃以生活者財也惟其爲生活所賴是以重視之天生斯民而立之君民必有以奉於上者以其　治民也三代以來暴君污吏多取於民而後民於所應奉上之外不敢有所溢焉於是天下皆自私其財葢以民奉上君受之而無有以還之也若立一法以借民則安得有多取之思哉國家歲取於民皆有常額而內外大小臣工之所食法令制度之所需皆出乎此承平之也無有意外之用則量入爲出尚可盈餘若夫常用之外頓增巨欵則罄數十年之盈餘不足以供一日之用於是創設一法以取民財非民窮財盡之可憂即叛　逃亡之足慮矣目前　國家立法捐輸較之前代取民之制已不至於大獘然以民間日積月累之財博　朝廷可有可無之官欲求通顯之路而已形擁擠欲厠仕宦之列而終見鄙夷雖曰富貴亦不過一紙之榮而已且　朝廷受賣官鬻爵之名而已市井駔侩之徒處地方斯民之任吏治日壞流品日淆而爲問捐輸之銀曾濟大事成大功乎此外如抽百貨之厘亦徒供冘員之食究之　朝廷並無分厘收入庫儲並無分厘加增而民間業已苦之以其非通財於民而實斂財也通財者以國家與民合而同收其利也國與民合而收其利則民以財奉上而仍有收還之日較之捐輸自更踴躍泰西開闊不過二千年而其致富之道軼乎中國正坐與民通財合力也故其地小於中國而物產反盛其人少於中國而富商反多以中國之地與人但能通財合力豈不遠駕於四洲之上哉或曰中國積習已深富人之財苟使合國家之財而通營其利恒惴惴焉恐其一去不還然目下通商既久仿行西法時局一變但立法用人處處妥籌除其弊而計其利以　朝廷之聲望猶可堅天下富人之信不患乎建造鐵路創設銀行之不能成功也鄙人不識時務狂瞽之言非敢變古之制苐以中國而仿西法事勢改殊則人情亦當少變倘真積習難除不能使君民有通世合力之誼則一切興作與其隳於半途不若慎於先事切勿輕舉妄動終爲外人所竊笑也 
[和約存疑] ○西報云中俄和約前議曾有許其內地通商之處刻聞議定中國十八省之地一概准其開埠通商云然和欵雖未經目擊而十八省概予通商恐亦必無是事也西報載此故照譯之 
[阿患漸靖] ○本月初八日英京傳來電報云阿爾蘭之事刻已漸就平靖想英國邊陲從兹可無頑梗之憂同享太平之福不禁爲英人額手慶之 
[古傭未定] ○前報曾言華傭欲往古巴傭工一節刻聞電報云此事尚未議定大約格於土人之議恐華傭之攘其利也 
[寍郡辦志文會六年九十兩月分課案] ○九月分　漢學　超等　朱逢甲黃家橋何宗鎬翁鑒王荂　特等　楊魯曾沈壽龍王藩張鴻桷陳巨綱姜莊臨范彭壽干兆元○宋學　超等　葉秉鈞黃炳煥林頤山朱逢甲陳達燦張世訓劉孝思范彭壽沈重光王藩　特等　楊守慎黃家橋傅虞薰虞景璜章紹洙陳貞賢王荂孫晉祜王振玉謝輔熿○史學　超等　秦在鎔楊敏曾胡昌年葛世濬朱逢甲張善煒　特等　王慈戴礽金余振鏞陳達煥范彭壽陳貞賢張鵬翔林植梅○算學　超等　林植梅沈寳鉌陳光榮沈春元胡燿沈壽龍林頤山胡以銘趙鴻模周汝翔　特等　王瀛李炳章鄭繼僑林際唐趙廷謨董名煜胡彬瑞管甲榮曹辛王仲熙○輿地　超等　林頤山裘慶杓王仁鏡張鴻桷邵仁芳王慈章紹洙兪鴻杰楊魯曾朱逢甲　特等　嚴良勳陳達煥錢葆華董　年陳嘉乃沈廷襄陸允銜王瑩秦在鎔鄭獻廷○詞章　超等　張家駟範文榮張世訓陳聖培　特等　楊開第虞景璜陳祥雲 
 
 

Page 2

 
 
朱華許步雲葉廷揆葉棠傅○十月分　漢學　超等　張鴻桷翁其泰葛士濬沈壽龍葛樾嚴良動干兆元朱逢甲楊魯曾何宗鎬　特等　陳嘉乃姜莊臨周汝翔趙廷模黃家橋王兼三○宋學　超等　葉秉鈞楊魯曾方岳年黃家橋洪家芮張世訓朱逢甲劉孝思陳貞賢陳達燦　特等　周鴻謨王亨兆楊守慎范彭壽林鐘崙黃炳煥章紹洙毛震虞景璜鄭鍾祥○史學　超等　陸衍溎葛士濬范彭壽楊魯曾胡昌年秦鐏楊敏曾朱逢甲王藩兪振鏞　特等　沈廷襄金遺范介福秦在鎔周祖望張鵬翔王慈胡錫祺張善煒林植梅○算學　超等　王瀛林頤山盧連鵾趙鴻模王紹恭兪鴻杰沈春元曹辛林植梅陳光榮　特等　嚴良動兪淸瀚沈壽龍林際唐周毓英方丙南梁安周趙廷謨陳出新○輿地　超等　王荂范文榮洪曰洵楊魯曾王仁鏡朱逢甲錢葆華王藩胡定年王慈　特等　張鴻桷李鐘珏沈壽龍章紹洙朱麟　馮淸藩徐秀梃陳嘉乃范介福王仁元○詞章　超等　張笑翊楊敏曾方藻葉廷枚張世訓葛鵬飛陳聖培鄭鐘芳毛震謝輔熿　特等　王世釗張家駒朱士芳吳承墡葉廷揆毛繼萇朱作霖袁成業馮佐朝陳兆泰 
[遊民充斥] ○寍波近有一種遊民或負猴牽犬或戲拳舞棍充斥街市賣技斂錢又有遊方僧道肩挑行李向各店舖强募硬化少不遂意便出言不遜居民舖戶皆望而生畏地方官宜早設法驅逐也 
[緝案懸賞] ○初十日登報寄居鄂垣之馬姓老婦及婢身死一事兹悉江夏縣已出示緝凶用將賞格附錄左方　欽加三品銜湖北補用府調補鍾祥縣署江夏縣正堂加四級隨帶加一級紀錄三次熊爲懸賞緝拿事去年臘月初六日據新興一舖保正黃連泰報大冶縣人在省城曇華林俗呼爲桃花領居住之馬陶氏與婢玉環不知因何被人勒閉身死等情據此除會營勘騐并選差嚴緝外合行懸賞緝拏爲此示仰諸色人等知悉爾等如能拏獲此案兇犯者賞銀一百兩如能知此案蹤跡報信者賞銀四十兩此銀封存在庫决不食言其各遵照毋違特示 
[搶親涉訟] ○去年冬月念七日揚州東鄉徐家橋地方有搶親之事悞上加悞傳爲笑柄先是王甲有女甫三歲與常州人顧姓聯姻未數年王女之母死甲續娶張氏爲繼室女長而美張之內姪某見而生慕而玉容有主結網無從空以緣阻鏡臺彌增惆悵却未嘗乞憐月下訂約花前也然簾中人遠雖無消息之通李下嫌多早有浮言之起顧聞言動疑恐或成崔鶯故事遂約同媒妁於十一月二十七日黃昏時分突入王家劫女出捺之輿中飛舁入舟揚帆逕去甲在他處聞信奔回則巳女依然在家刦去者係表弟趙姓之女蓋是日趙女由戚家歸路過王氏入內小憩顧誤作王女怱怱擁去比至舟中趙女力爲剖辨始知其悞只得將女送歸趙氏趙女之父憤甚遂並控王顧二姓於官力求懲辦未知此案將如何斷結也 
[賣藝傷孩] ○耍拳弄棍走索盤缸江湖賣藝之流雖片長薄技亦有可觀月之初二日蘇閶外湖田有賣藝者舞弄雙刀觀者數百人環集如堵其人雙手舉刃上盤下旋左挑右撥正如花團雪滾電掣星飛舞者方興高采烈觀者亦目注神凝忽有七八歲孩童自　趨前首觸刀尖登時血流如注當爲總巡拘住先令賣藝者爲孩童醫傷幸傷不甚重計日可愈免其送縣究治祗令地保驅逐出境不准逗遛云 
[宮保啓節] ○長江水師總統彭宮保因送孫女于歸在蘇度歲玆於初九日由蘇回杭先一日蘇撫縣吳中丞暨潘憲譚方伯臬憲許廉訪糧道王觀察同在通和坊湖南會館餞行翌日黎明宮保啓節郡中文武各官莫不出城恭送衣冠濟濟車蓋相望云 
[除夕騐屍] ○杭城豐樂橋直街缸兒巷口南貨店隔壁某姓家於臘月二十九夜出一命案事甚駭人據聞其家係諸暨人祇一孀婦並兩子一姪同居婦年三旬有餘雖屬半老徐娘頗饒風韵兩子長者已十三歲次亦年將就傅矣婦以靑年失鷗難守空房遂有外好近與某公舘之長隨林某新相結識兩情頗密婦以家惟子姪別無外人絕無顧忌而林亦遂視野鶩作家雞竟忘其爲他人室處矣臘月二十八夜婦方敬神林某適至送神後割雞煖酒同欣受福姪見此情形不勝忿怒借酒醉爲名大肆辱駡林乃去二十九夜林尚未至姪推故先睡佯以被蒙頭而臥其實則和衣假睡也逾時林至與婦携手登樓笑語狎褻直至更餘始靜姪靜聽多時知已睡去遂起身下榻携得廚刀一把飛步登樓直至臥所揭帳見林與婦並頭而臥舉刀向林某腦門砍下斜中左額林大呌一聲人已痛暈婦驚醒大呼殺人姪即向婦亂戳婦身中數刀痛極難起姪復將林從床上拖至樓板隨手亂砍當即斃命復回身向婦舉刀欲砍幸刀口已捲不致重傷然婦已受創深重死生尚未可知也姪擲刀下樓時已三更餘親自赴縣投到除夕上午錢塘令湯邑尊帶同刑書仵作差役人等親至該處檢騐騐得死者年約三十餘自肩以下並無傷痕惟項間頭上共傷一十六刀其最重者則左額連腮一刀深有寸餘後腦門一刀深約八分闊有二寸辮髪亦削去大半屍身尚着藍袖棉袍醬色馬甲及棉襖等件騐後飭令入棺該婦以傷重不能轉動邑尊親自登樓騐傷其生死尚難預决該婦之長子已十三歲邑尊畧詰數語即令帶回衙署至兇手如何發落容續探以登 
[禁放鷂燈花炮示] ○欽加五品銜即補縣左堂上海水利廳趙爲出示嚴禁事照得現屆春令每有無知之徒以及年幼童孩三五成羣施放風箏迨至晚間上懸燈籠花砲放至空中炮線燃着炸響隨風飄落當此天氣亢晴百有餘日無雨凡屬柴堆木廠茅屋及一切乾燥之物設遇火星落下爲害何可膀言若不先行禁止誠恐相習成風何以安閭閻而除隱患除飭差查禁外合亟出示曉諭爲此示仰城廂內外各舖居民保甲人等一體知悉以後施放風箏夜間毋許懸掛燈籠花炮以防火患倘敢故違一經查出定行提究不貸地甲容隱一併干究其各凜遵毋違特示 
[新鐘工竣] ○本埠四馬路之英巡捕房新造一鐘業已告竣一俟鐘架修理完固之後即當懸掛自此蒲牢聲吼又將氣象一新矣 
[關道晉省] ○前述海關道劉觀察將赴金陵賀年兹悉觀察已於昨日午前乘輪啓行云 
 
 

Page 3

 
 
[誣控洩忿] ○法捕房據新街小煙舘主某投控有張得勝鄔得觀兩人到店吸烟係先後進內各自開燈不知其相識與否而鄔之鋪上煙鎗忽稱失去鄔指被張竊去張謂是鄔所藏爲此請拘押解訊捕將鄔張兩人解赴公堂而原告並不到案質之鄔張兩人各不認竊官謂原告尚未投到驟難判斷着押候發落白繙譯官謂往往因口角微嫌即鳴捕請拘誣指偷竊已却置身事外並不投案待公堂訊無贓証釋放則已使受一宵管押以洩私忿此等積習宜將原告反坐示懲朱明府亦以爲然詎於昨晨該原告仍不投到故即將鄔張兩人釋放云 
[馬車傷人] ○租界中往來車馬絡繹不絕於道至坐客拉韁本干例禁然性喜自試者頗不乏人前日午後有一少年衣履甚華高坐車中拉韁疾駛至英租界大馬路西首撞壞東洋車車夫右脚少年允賠修車及養傷費共洋五元事隨寢息設被巡捕眼見拘住難免俯伏公庭受罰夫乘車游覽則罄控馳驟何妨付諸僕夫奚必矜六轡在手致遇意外之事哉 
[車夫笑談] ○英租界紅廟弄口日前薄暮時有東洋車由南向北進弄江北小車由北向南出弄兩不相讓抵住路間東洋車夫喝曰我車每月捐洋兩元汝車祇捐錢四百文何不讓我乙聞言含羞退避觀者粲然噫愚魯無知之輩亦能若是之較輕重分軒輊哉 
[拐妓累友] ○英租界四馬路尚仁里金梅仙家之妓女名月仙者前日有唐某喚同乘坐馬車赴靜安寺遊玩　馬車甫至西門已預備中轎舁妓入城雖有女傭跟隨不能阻止只得回報鴇母招尋唐某無着遇見唐之友人扭交英捕房解送公堂隨奉公堂飭交保候訊 
[疑竊釀命] ○英租界別發洋行之細崽某甲因洋東失去零物疑其偷竊苦致盤問甲竟懸梁自盡及行中人知覺解救巳淹淹待　當送仁濟醫院醫治無效旋即斃命甲之眷屬至別發行吵鬧由洋東交捕送到英公堂陳太守飭令投縣申訴殊不知其如何了結也 
[法人被傷案結] ○去年十一月下旬法人寳昌託城內李恒興紅木店配製花瓶座子口角爭毆被店夥打傷頭顱一案因在城內肇事由巡防北局派勇將店夥葉阿三王桂林兩人拘送縣署轉解法公堂訊斷歷次審理緣由均經登報而公堂原斷判將王葉兩人各責五百板枷示三個月店主罰銀五十兩作爲養傷之費十一月二十八日朱明府臨捕房發落飭將王葉兩人先各責二百板枷號李恒興店主已經逃逸罰銀尚未繳案今該洋人業巳傷痊函請公堂免追養傷費并請將在枷之王桂林葉阿三從寬開釋等情白繙譯官與朱明府商酌明府亦念土葉兩人究屬手藝愚民無知肇衅准從寬典故昨晨臨捕房發落時提出王桂林葉阿三開導諭以嗣後不得任性滋事前斷罰店主之銀免繳核計在枷日數正一个半月適照原斷日數减半飭再各責四十板合之前責數亦恰得原斷之半責畢開釋王葉兩人叩謝而去 
[方便行人] ○本部城內叅府署後迤北之西倉橋河係南北橋跨東西過橋北十數家門面即折而向西通小桃園達西關之肇家浜自轉灣處至橋堍一帶浜岸祈有三四尺闊又無扶欄故每當陰雨黑夜行人往往有失足墜河之虞雖有天燈亦屬無補且地叚僻靜深夜呼救無人聞知惟潮汐未至之時河水綦淺尚可無害現有僑居滬地之某姓適因公欵餘洋二百元即以雇匠建豎扶欄方便行人又恐木欄被竊故自轉灣處起至橋堍止一律建以鐵欄與洋涇浜同式途人稱頌弗置誠莫大善功也 
[街壞宜修] ○滬城街道平整廢壞不一東半城係通衢要道店舖林立地皆鋪以石版即黃梅水發時亦尚可行走其西半城冷落僻靜地本磚砌兼之年久失修故陰雨連綿之候舉步維艱竟有陷足深至二三寸者路滑泥濘不看言狀并有地方堆積垃圾高與人齊穢氣　蒸易染疫厲詢及挑夫則云潮小船不能進城只得暫爲拋置城中掃除街道向雖自有專責幽僻之處照料固是難周尚其早日興修易嶔　爲坦道俾曳履扶傘者無傾跌之虞而頌方便之惠也 
[自題思梅圖小影錄呈　諸吟壇　郢政并求　賜和] ○寒梅本是我家樹放翁曾記留佳句橫斜疏影天地心江春未許等閒渡　高品格冠群芳玉骨冰肌自在香標實幾曾求吉士笑他桃李鬥韶光天公何苦偏多事移栽金屋增位置海棠特地聘含苞百花頭上開新試濃滋雨露妙鍾靈香雪海中撲鼻馨巡　索笑容堪掬紙帳承歡夢未醒自問閒身等　寄那堪淸福邀天賜修到不知歷幾生春酣花醉多如意　樸曾號　酣花醉詞人　何期驀地起罡風毒瘴蠻煙奪化工紘維爲愁神鬼哭胭脂一抹墮殘紅落英飛舞留難住囘生無術徒哀慕護花翻作妬花人豈真小劫有定數江城玉笛苦頻吹庾嶺春來喚不回踏遍灞橋魂欲斷羅浮夢杳轉生悲警如世上本無此佳種未濄羯鼓催何用吟肩聳東閣融和已許開自應培植常承寵嫩萼總期歲歲新淡雲微兩養輕勻連理枝頭春不老陰成子滿荷鴻鈞大都好事造物忌災罹旡妄難引避我生既非鐵石腸到此如何不揮淚天高地曠皆不見風雨晦明徒哭徧無計思量涕泗沱曷以略展廬山面因倩畫師爲補圖筆底春生翰墨儒縱使丹靑稱妙手芳魂欲出可能呼吁嗟乎繪花同繪　花相經營慘淡勞心匠寂寂春風淚暗彈披圖益覺添惆悵更將熱血付雕虫曲曲傳神阿堵中冥漠有靈如感格正宜相對泣東風君不見鐵幹琤琤暫不辱名花畢竟空塵俗知我罪我一任人覆瓿蕪詞藉引玉[  半鰥生稿]  
 
 

Page 4

 
 
[光緒六年十二月十四日京報全錄]  
　　宮門抄○諭旨五道錄前○內務府等總管大臣恩等　奏爲遵　旨質審定擬摺○黔撫岑　奏升補要缺知州摺○黔臬吳　奏恭報回任日期摺○黔撫岑　奏特叅知府議處摺○粵督張等　奏調署知縣夾片○十二月十四日吏部翰林院正黃旗值日吏部引　見十三名翰林院十四名侍衛處五十名○阿克丹謝稽查右翼覺羅學　恩○　公請假十五日○值年旂奏派專操之大臣　派出怡王○召見軍機　○○內務府等衙門總管內務府大臣臣恩承等謹　奏爲遵　旨質審將毆打太監之護軍訊取確供按例從重定擬具奏事竊臣等欽奉　諭旨交審　午門值班護軍毆傷太監一案當即飭騐太監李三順劉鈺祥傷痕平復並據李三順呈遞親供有該護軍等口稱不懂紅單　旨意將其拉倒拳打脚踢等情歷經會同宗人府提訊該護軍等據玉淋等僅供不知紅單係由　內發出將太監攔阻揪跌成傷其拳打脚踢等情因太監李三順未經到案恃無質証堅不承認臣等以該護軍等將奉　使太監輒敢肆行揪打實屬藐法情節顯然未便因其狡展稍涉輕縱當將該護軍等均照毆人成傷例治罪因在　午門重地按例從重將玉淋祥福擬以流　實發吉林駐防忠禾擬以杖流係覺羅折圈禁三年等因於本年十月二十並十一月初七等日先後審擬具奏軍機大臣傅　旨諭令再行詳訊初八日又奉　慈安端裕　慶昭和莊敬皇太后懿旨太監李三順着在紫禁城外內務府所屬官所與護軍玉淋等對質欽此臣等遵即添派司員督役押帶護軍玉淋等赴都虞司令與李三順對質隨據李三順供稱八月十二日伊奉　旨　送銀兩活計走到　午門該班的護軍攔住說有文書　能走伊說向來　賞王大臣銀子無有文書有紅單你們瞧這不是紅單他們說不懂甚麼紅單　旨意總得報　景運門才能走伊臣已要去報門打東石橋過他們大夥呌伊囘頭走到橋北他們就將伊拉　拳打脚踢拉到　午門洞疼痛昏迷以後就不知道了等語與該護軍等而質各犯先猶强辨屢加刑訊始據玉淋供認向李三順肚腹脚踢祥福供認同李三順腰間拳毆並據供稱前因無人質証又未毆有傷痕希圖狡賴今李三順到案指証祇得據實供明其餘情節亦與李三順所供大致相同臣等復詰以李三順既給看紅單稱係奉　旨　送該護軍等何以不遵輒敢攔阻毆打據玉淋等供稱伊等與李三順素不認識不知係　御前差使懷疑攔阻實係一時糊塗委非有心抗違至向李三順毆打委因見其走去報門恐銀兩有失情急所致祇求從重治罪等語臣等查太監李三順奉　旨　送賞件且有紅單可憑該護軍竟敢攔阻毆打已屬胆大妄爲迨解送到部猶敢因被毆太監未經面質不將拳毆脚踢等情據實早自供認實屬狡展藐法自應從嚴懲治以儆梗頑惟查凡有　諭旨而不遵者應照　制書有違律科罪僅止杖一百拳毆脚踢按　宮內忿爭亦罪止杖一百即比照奉　命出使被毆　罪止流二千里臣等前次　奏請將玉淋祥福忠人等依　午門傷人例擬以實發吉林駐防圈禁業已從重定擬臣等再四籌商詳稽定例罪已至極無可再加擬請仍照例將玉淋於流罪上從重發往吉林充當苦差祥福於徒罪上從重發往駐防當差均革去護軍先行枷號三個月再行發配覺羅忠禾前經宗人府擬以革去護軍於流罪應圈二年上從重折圈三年加責四十板分別治罪是否有當伏乞　欽定再護軍統領岳林所奏情節既屬不符應請　旨再交部議處司鑰長立祥章京隆昌業經議處護軍常禾訊未在場動手應請均免其置議所有覺羅忠禾罪名前摺業經定擬是以此次宗人府未經會銜合併聲明所有臣等遵奉　諭旨質審定擬緣由謹恭摺具奏伏乞　皇太后　皇上聖鑒謹　奏奉　旨已錄　○○貴州巡撫臣岑毓英跪　奏爲揀員升補要缺知州以重苗疆恭摺仰祈　聖鑒事竊查貴州定番州知州胡耀鎧業經革職應以光緒六年九月二十七日接到吏部開缺知照之日作爲出缺日期歸六年十月分截缺應行揀員請補查定例應題缺出先儘候補人員題補如候補無人准以應升人員題廾又查吏部奏定章程雲貴兩省丞倅州縣以及佐雜各要缺將現任各員按照應升官階任內無論有無升案並是否到任實授以及歷俸試俸未經期滿各員擇其人地相宜者准其一律升調等語今定番州係苗疆應題要缺所轄大塘羅斛兩州判接壤粵邊民苗雜處向爲奸宄出沒之區政務殷煩非精明幹練之員不足以資治理黔省雖有候補知州於此缺均不甚相宜臣督同　道於應升人員內逐加遴選查有五品銜軍功保舉升用知州大塘州判來震年三十八歲雲南昆明縣人由廩生投効軍營因克復楚雄府城出力保以從九品儘先選用並戴藍翎又克復貴州興義府城力出保　奏同治十二年十一月十三日奉　上諭着免選本班以州判留黔儘先前補用並加五品銜欽此又克復雲南大理府城上下兩關案內保奏十三年正月十八日奉　上諭着俟補缺後以知州升用並換花翎欽此光緒元年赴部騐看領照囘黔於二年三月二十日稟到補授今職四年二月初二日到任五年六月十五日咨部註册以知州在任升用在案臣覆查該員體用兼賅廉能素著於未補州縣實缺以前先經委署大塘州判辦理善後緝匪等事爲民苗之所悅服於該州地方情形極爲熟悉以之請升定番州知州　堪勝任與章程　符雖該員歷俸未滿六年但人地實在相需例得專摺奏請據藩臬兩司會詳前來合無仰懇　天恩　准以大塘州判來爵升補定番州知州洵於苗疆要缺有裨如蒙　兪允該員係州判請升知州俟部覆准後照例給咨送部引　見仍於新任扣滿洲判苗俸再行另請實授所遺大塘州判係苗疆要缺請俟部覆至日另行揀員請補除册咨送部科外謹將請升補要缺知州應由會同雲貴督臣劉長佑恭摺具　奏伏乞　皇太后　皇上聖鑒訓示再查該員大塘州判本任內有交民造册舛錯遲延一案罰俸九個月此外並無叅罰案件合併陳明謹　奏軍機大臣奉　旨吏部議奏欽此　○○布政使銜貴州按察使臣吳德溥跪　奏爲恭報微臣回任日期叩謝　天恩仰祈　聖鑒事竊臣於本年四月內恭謁　闕廷仰蒙　召對荷　訓詞之周備實欽感以難名　陛辭後行次天津因中途感受風寒稟經大學士直隸督臣李鴻章附奏奉　旨吳德溥着賞假一個月欽此跪聆之餘無任悚惕赶即調治痊愈束裝旋黔隨奉撫臣岑毓英飭知回任准署按察使張煦於十月初八日將印信文卷移交前來當即恭設香案望　闕叩頭祇領任事伏念臣邊隅下吏知識毫無弼教明刑深慚檮昧惟有恪遵　 
 
 

Page 5

 
 
聖訓諸事貪心隨時稟商撫臣認真辦理以冀仰答　高厚鴻慈於萬一所有微臣回任日期並感激下　理合恭摺叩謝　天恩伏乞　皇太后　皇上聖鑒訓示再臣經過直隸山東兩江湖廣一帶年榖豐收地方安堵合併附陳謹　奏軍機大臣奉　旨知道了欽此　○○貴州巡撫臣岑毓英跪　奏爲知府任意浮收錢粮民怨沸騰據實奏叅恭摺仰祈　聖鑒事竊臣於十月二十日由省起程赴下游查閱營伍業經附片奏報在案二十三日行祗都勻府城據紳民曾災堃解美觀舒紹　談錫平等呈訴自兵燹後糧冊遺失經前署知府羅應旒查明原額徵收地丁銀一千七百二十一兩零額徵秋糧並改徵米二千九百七十石零羅應旒按畝攤出地丁銀二千一百兩八錢較原額長銀三百七十九兩零攤出秋糧二千七百七石四升較原額少米二百六十五石零原以長攤地丁以補少攤秋糧之數因都勻糧價頗賤現在每石不過值銀五錢零前署知府羅應旒任內係按每米一石折徵銀一兩今現署知府陳廷樑無論地丁米折每銀一兩俱加收銀六錢六分又糧書每兩索票費錢一二百文不等上年收成豐稔已屬難支今歲收成歉簿懇請裁减等情臣恐所稟不實復傳城鄉紳民面詢無異質之該署知府陳廷樑稱因不敷辦公開支是以去歲一體改爲每兩加銀六錢六分核與臣上年到任出示嚴禁浮收之案大相徑庭當此地方初定瘡痍未復戶鮮盖藏爲民牧者宜如何仰體　皇仁加意撫恤乃該署知府陳廷樑任意朘剝罔恤民瘼實屬大負委任未便稍事姑容相應請　旨將署都勻府知府思南府知府陳廷樑交部議處以便飭司撤提訊明該員上年暨本年實在浮收銀兩及糧書勒案票錢若干全數追繳發還百姓以甦民困而儆貪污至該府錢糧現仍檄飭司道妥議章程詳定辦理是否有當謹會同雲貴總督臣劉長佑恭摺具陳伏乞　皇太后　皇上聖鑒訓示謹奏奉　旨已錄　○○張樹聲等片　再署澄海縣知縣諶命祿調省察看所遺澄海縣知縣篆務應行委員接署查有定安縣知縣蔡凌霄樸寔明練堪以調署該員任內並無盜刦已　四叅之案據藩臬兩司會詳前來除檄飭遵照外臣等謹循例附片陳明伏乞　聖鑒謹　奏軍機大臣奉　旨知道了欽此 
　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
