# 1920 - 282 - 4917118

 

Page 1

 
 
   
 
 

Page 2

 
 
   
 
 

Page 3

 
 
時評 
[軍心正搖（冷）]  
　　江蘇請廢督而政府答以軍心正搖廢督與軍心豈眞并合而不可分離之物耶廢督非廢軍隊亦非廢軍隊之長官與軍心何預况乎廢督而畏軍心之搖苟至他日實行裁兵之日又將何如耶 
　　即更讓一步言之江蘇軍隊悉係愛戴江蘇督軍者是愛戴者已故之李督而非僅僅督軍之名也故李而尙在若行廢督之事軍心之搖猶可說李督已故未來之督軍不知何人與軍隊未有絲毫之關係廢督與不廢與軍心何有焉 
　　以我觀之假使不廢督而或保張勳或主某某此爭彼奪處置不當而使人不平軍心之搖或在此而不在彼也 
[專電一]  
　　北京電和議總代徐擬錢能訓周樹模擇一而任（十三日下午十二鐘） 
　　北京電蘇人乘機請廢蘇督政府以軍心正搖慮激兵變勸審愼（十三日下午十鐘） 
　　北京電政府促王瑚速赴蘇財廳長嚴家熾亦確定（十三日下午十鐘） 
　　北京電靳語蘇人某云催王到任發表嚴財廳長均可照辦惟廢督認爲時機未至勢難辦到（十四日下午三鐘） 
　　北京電蘇財廳長俟潘復抵寧有電來卽發表蘇省議會及蘇人各電致四代表請催王瑚速赴任發表嚴財廳並一致主張廢督（十四日下午八鐘） 
　　北京電今日四時江蘇同鄉大會到數百人一致主廢督軍並巡閱推定莊蘊寬張一麐黃以霖錢崇固五紹鏊王玉樹張煊陳匪石八人代表赴府院請願向各方面接洽（十四日下午八鐘） 
　　北京電齊燮元文電派田少將齎李督遺書入京乞鑒察又請裁蘇皖贛巡閱正副使（十四日下午三鐘） 
　　北京電齊耀琳報告李純因病因時局因地方留數函後自戕並請以齊燮元署督政府以齊資望淺尙懷疑但責令共維秩序（十三日下午十鐘） 
　　北京電靳派潘復赴寗弔唁李喪兼調查死事眞相繼任蘇督徐屬意王士珍去電徵同意王回電堅辭（十四日下午三鐘） 
　　南京電齊燮元暫代蘇督令已下李馨今午到院派潘復來弔（十四日下午六鐘） 
　　北京電本日閣議對齊代督明令决定發表（十四日下午三鐘） 
　　北京電本日令張文生加上將銜朱佩蘭黑龍江政務廳長施紹常兼管理特種財產事務局評議張繼煦皖敎育廳長于駟興黑龍江森林局長（十四日下午四鐘） 
　　北京電周樹模語人在津與黎黃陂等協商鄂人定共同抱定之宗旨有三（一）鄂人當以全力發揮民治精神中央不阻碍鄂人發揮當始終服從中央命令（二）鄂人當協力求自治不宜意見紛歧自陷擾亂（三）外軍如以征服地待鄂而發展其侵略主義鄂人當誓不承認（十三日下午十二鐘） 
　　北京電吉鮑急電日軍開抵琿春者已有一中隊尙有兩中隊不日卽由間島開來所有境內韓人村落俱被佔領現吉省軍隊亦已開到三營連日分途放哨追襲匪踪又陶道尹業經馳抵該處會同地方文武官吏查勘失事情形一面并與日隊長接洽囑其飭部停止前進由華軍擔任堵剿 
　　北京電哈滿來電日軍以琿春匪警爲詞在中東路沿站增駐軍隊設立郵電檢查處總機關設在張家灣由齊狁總司一切并張貼俄文布告禁止結社集會及一切擾亂行爲違則重懲（十三日下午十鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電中東路新合同簽字後迄未宣布（十三日下午十二鐘） 
　　北京電日軍參謀長到奉謁張謂派兵過境不及先取同意希諒解張謂自由行動難承認（十三日下午十鐘） 
　　北京電旅京陜西振災會通電報告成立（十三日下午十二鐘） 
　　北京電本届鹽餘二百三十餘萬已交付（十三日下午十二鐘） 
　　北京電陳毅請到庫後准其練兵一師（十四日下午三鐘） 
　　北京電日商三井訂購久大鹽一千噸稽核所旣准復駁本日提付閣議取决（十四日下午三鐘） 
　　北京電田中玉今午抵京（十三日下午十二鐘） 
　　北京電鄂電劉成勳陳洪範攻克簡陽資陽陳遐齡派隊爲劉陳後援已開抵青神滇軍退却（十三日下午十鐘） 
　　北京電贛電李烈鈞派李明揚率隊往衡州攻粵（十三日下午十鐘） 
　　香港電英美法日領事昨聯謁岑林温莫李魏調停粵局（十四日下午七鐘） 
　　香港電莫眞日（十）（一）通電聲明並未交卸並飭屬如有私刊印信行文毋得輕信近省垣桂軍尙極力增防無和意且赴各軍警機關繳械昨海軍全體因聯名函莫勸告請維和平（十四日下午七鐘） 
　　香港電熊略新軍千餘文日（十）（二）早由汕尾到虎門聞古日光在四會宣佈獨立與李魏一致（十四日下午七鐘） 
　　香港電海軍北歸聞全爲對外計决留粵暫不北返（十四日下午七鐘） 
　　南京電京電奉張爲張勳謀督蘇（十四日下午一鐘） 
[公電]  
　　穆藕初由潼關來電申報館轉北方工賑協會本日安抵潼關全路勘竣災情確重工賑實不容緩陜欵三十萬元詳情已詳灰函請速議决電鄭盼切玥元 
世界路透電 
[五國對華新銀團會議]  
　　十二日倫敦電泰晤士報紐約訪員電稱本星期內除星期二日外舉行中國銀行團之會議英代表領袖爲滙豐銀行倫敦行長愛狄士氏美總代表爲摩根公司之拉門德氏法總代表爲台拉香氏計英美法日四國共有十六代表而駐北京美代表史梯芬斯氏亦將與會其議事日程關於中國需要者定將引起許多討論計提議事件（一）幣制改良（二）發展鐵路運輸或將擴張湖廣路線（三）銀行團監督債欵用途權之範圍（四）借欵以前穩固政治之規定如裁兵等事（五）借欵一部分給舉南方之分配（六）鹽稅關稅盈餘與其他稅項爲償還借欵之擔保品銀行團並將討論他國銀行家加入之請求 
[俄波和約簽字]  
　　十三日紐約電里加電稱俄波兩國之媾和草約及休戰條約業由雙方代表簽字 
　　十三日倫敦電昨日里加來電謂俄波休戰條約與媾和草約已於昨晚簽字里加輿情以爲此項條約僅爲避免冬戰之計畫未能視爲永久和局 
[波將佔據維爾拉問題]  
　　十二日倫敦電波蘭齊里哥夫斯基將軍之佔據維爾拉乃步武意國逹倫齊哇氏之計畫路透電社華沙訪員電稱彼曾見該將致波蘭政府之無線電報謂已組織行政會施行立陶宛中部之民政權請政府承認之 
　　十二日倫敦電倫敦半官界希望波蘭政府設法迫令齊里哥夫斯基將軍退出維爾拉巴黎回聲報載稱英法决議將該爭端由國際聯盟判决一面會同致牒波蘭政府勸勿過分 
　　十二日巴黎電國際聯盟會會長致電聯盟會赴立陶宛之軍事委員團請詳報維爾拉之事變以便設法阻止齊里哥夫斯基將軍佔據立陶宛中部委員團覆稱波蘭政府已不直該將所爲將設法對付之 
[俄國之內狀]  
　　十二日倫敦電泰晤士報華沙訪員電稱俄國已發生反過激之風潮據確實消息薩拉土夫之農民業已起事共產黨未能平之斯摩倫斯克區亦有農民起事克朗斯太之變亂則爲華兵壓平殺戮頗衆聞彼特羅夫斯基等處之社會革命黨已集於尼吉尼諾夫哥羅地方反對勞農政府並要求召集民選議會 
　　十三日紐約電薩巴斯土波爾電稱藍格爾將軍已對尼泊河後第六過激軍取攻勢 
[德國之政黨與工潮]  
　　十二日柏林電今日海爾地方開獨立社會黨大會到代表五百餘人討論應否接受莫斯科提出加入第三勞工團之條件反對派領袖狄特孟氏贊成派領袖白拉斯氏均被選爲會長黨魁克理平氏宣稱今主要爭點爲社會革命黨應否保留目下之性質或爲共產黨所吸收當經議定展緩作决 
　　十二日柏林電撤克松尼巿政職工六十萬人罷工要求增加工資萊浦齊等處現無煤氣自來水電氣及電車 
[國際聯盟會及代表管權]  
　　十三日倫敦電十月二十日國際聯盟行政會在比京開會時將討論受託代管權永遠委員會之組織辦法預料各國之有此權者均有代表加入該委員會另加他國若干俾使有受託代管權諸國居少數之列 
[美國棉業農人之要索]  
　　十二日倫敦電紐約電稱植棉各州之農夫因此届棉收希望不遂决意非至棉價每磅漲至四角時不得軋棉遴選膽壯者　夜出發在各軋花廠與棉田粘貼詞意恫嚇之通告並置燐寸於廠主或田主所可見之處以示不從其議則縱火焚棉之意黑人見此舉動大爲惶駭恐遭禍及紛紛避去故欲召回黑人使之工作於棉田今幾成不可解之事 
太平洋路透電 
[北京之辟謠]  
　　十四日北京電政府正式宣佈上海所傳駭人消息如北方復辟等說皆絶對子虛北方時局安靜如常 
[李督之後事]  
　　十四日北京電錢能訓代表總統潘復代表總理爲李純治喪華字報稱梁士詒將爲北方議和總代表今日午後蘇人集議江蘇廢督辦法多數主張任齊燮元爲特使接管廢督後之蘇軍 
　　十四日大阪電各報今日皆載李純噩耗惟皆不明其死之眞因 
[琿春鬍匪問題]  
　　十三日東京電日日新聞載稱十月三日琿春日軍擊敗鬍匪匪死傷者各四十人日兵未受損失四日黎明匪反攻失敗六日圍攻郵局　因日援兵開抵遂退去七日雙方衝突數次後地方秩序即復原狀 
　　十三日漢城電國際通訊社代表謁見朝鮮總督齋藤氏據稱日兵之開抵琿春人心爲之安定今匪仍逗遛附近一帶日員正在籌議治匪之策但信華兵必將以充分之計畫剿匪故日員尙未决議施用武力與否所恐者匪或攻擊奉省故中日當道刻正商議防杜之策 
[政府對俄之聲明]  
　　十四日北京電外交團鑒於九月二十三日總統命令及於在華其他外人利益之影響已請中政府正式聲明關於在華俄人及俄國利益之辦法僅暫時適用外交團並建議管理在華俄國利益事涉困難應由外交團代表與中政府會商之云 
[韓人抗日彙記]  
　　十三日漢城電今日有警察巡邏隊在鴨綠江左岸遇五韓婦因形狀可疑向之盤問諸婦人即開手槍轟擊警察亦開槍回擊死三婦餘二婦逃入森林中警察追於其後聞他處亦有同類之事 
　　十四日東京電八幡警察近嚴查藏匿炸藥之人聞已拘獲韓人一名八幡爲工業巨鎭政府之大鐵廠亦設該處雇用工人數千名內有韓人若干據警察聲稱該地漸成日本薰染紅黨主義最甚之處激烈派今漸得工人之附從工人多愛讀苦魯巴金與馬克斯之著作 
　　十四日北京電英商夏氏前入韓境被禁已及三月英政府且曾有嚴理之交涉乃延遲至今日人尙未擬定控訴狀故英人頗爲憤憤不平 
[日本近事記]  
　　十四日東京電朝日新聞社論謂田收豐盛米價望賤政府遽復徵米稅此乃偏護田主之政策 
　　十四日東京電政友會定十月二十四日在福岡開大會閣員六人將往與會 
　　十三日東京電讀賣新聞否認駐北京陸軍委員東武少將及東武少將現與北京政府討論取銷中日軍事協定之說 
[東俄近狀記]  
　　十三日海參崴電共產黨謂非社會黨之脫離內閣實因不贊成內閣大多數對華政策之故彼等仍抱專制時代之思解不欲依民治主義隨時勢潮流重行者慮中俄條約彼等重黨綱而輕國家政策使國家易釀內爭社會黨與農黨今仍進行民治政策其效果於近今上烏定斯克與赤塔所訂之協約可覩云 
國內要聞 
[江蘇李督軍出缺三紀]  
　　第一信李督自戕出缺各節已詳前報昨日下午由副官秦錫爵在下關購定楠木材一付出價一千二百元卽僱人運進城內今日（十三）下午二時大殮軍警政紳商學各界領　省會議員均到署弔唁入殮時齊代督齊省長宮旅長王處長王憲兵司令黃旅長均撫棺大哭李膝下無子署中除妻妾六人外祇有義子一人年齡尙幼（七歲）號哭之聲甚慘聞者　不傷感現棺尙未閉因乃弟桂山在津未到昨特别快車未趕上擬開專車又因路局未允改乘今日（十三）早車南來明午始能到寗李裝殮係着藍色軍禮服嘉禾文虎等勳章懸滿胸前神色如生絶不類慘死者今日軍警界全體官長士兵左臂均纏黑紗各機關各學校各商店下半旗一日各戲館停演一日以誌哀悼聞十日省議會行常會開會式議員曾有忠告李督演說李代表劉玉珂在會未允轉逹返署後告之副使齊爕元不意爲李所聞益增悲憤謂我之心地不能見白於天下乃江蘇人亦不能諒解奈何又昨於書案內檢出一字條係諭委楊宗漢充被服局副局長月薪一百五十元中央任命齊爕元代理蘇督命令所以遲遲未到者因徵求曹張同意之故陳調元朱熙楊春普張仁奎黃振魁各鎭使師旅長均已來省昨集於江寗鎭守使署會議宮邦鐸慮鳳書李殿臣吳恒瓚各師旅團長列席者三十餘人公决聯電中央請實授齊副使爲江蘇督軍白寶山馬玉仁來電一致贊同電當晚即發軍署連日各處來電絡繹不絶隨到隨復齊代督曁署內各重要秘書周嵩堯婁裕熊宋名璋高巨瑗余重耀魯沛文等已兩日夜未就寢昨晚八時各處課會議略聞係奉齊代督諭令照常供職不得無故外出免悞職守又南京報界聯合會昨致府院電云李故督治蘇四年功德昭著茲以國事蜩螗解决無法舍畢生之祿位拚一死以効忠捧讀遺言朗如日月誠軍人之模範洵千古之完人蘇督一席不可虛懸齊副使隨李故督歷任要職厥功甚偉旣爲李故督所推荐而尤爲蘇人所愛戴敢求明令立予接代以安地方而慰忠魂 
　　第二信李督自戕聞者駭詫乃據所聞李督之離世决心於月初已經决定本月一日召秘書周某入商要事及周某入謂之曰君看齊帮辦如何繼而又曰齊帮辦狠能幹所惜年紀不到尙少閱歷周莫名其妙李徐曰吾總望你合他同心協力才好繼而欲語不語者久之揮周去淚眦瑩然至八日召軍需長入曰軍需一切賑目須趕快結得清楚總之不要受人說話也不要帶累自己罷了至十日忽自擦手槍極潔當時人咸莫名其妙其實召周時蓋已具必死之决心矣手槍向置枕底自拿後仍置原處直至須籐發見血跡彈壳始將手槍檢視則缺一彈十一日夕作遺書時王夫人坐於側以不識字不知其何語惟李時時顧之（日間曾對之大哭）乃俟其書畢就枕始就寢初不料遽出此變端也又聞十一日午刻英威上將軍命至同時財部有以文龢回公賣局請李另提財廳電至秘書處以兩電呈閱李長歎曰我何嘗要這們勞什子怎樣又加在我頭上我又要他幹甚麽言已摔電於地瞪目有頃淚涔涔下蓋心碎矣 
　　第三信李督自戕已紀本報茲探其自戕之原因（一）以南北不能統一蓋李氏最好面子當初具無窮希望力任調人展轉蹉跎愈去愈遠現在粵桂各省相爭和平絶望大話已經出口不易收回中央又疑其藉病要挾不允給假雖疊加恩遇非其本心遂致促其速亡（二）以在蘇數年與蘇人感情頗不惡此次因省長財廳問題惹起蘇人反感報紙揭載頗覺難堪據聞保薦省長財廳雖有其事並非一意堅持連日閱報後長嘆下淚確有其事具徵其愛名之心盛也在臨死之前數日屢與王夫人相對而泣臨死之夕復對泣甚久口中祇以病不得好爲言是夜十一時齊帮辦尙送稿與閱對齊云各事統　代你辦老弟好自爲之平時並不遠送此次送齊獨遠此亦爲其具决死心之一證據王夫人云伊於齊去後即伏案作書時而擱筆旋走於室中夫人以夜深先安睡復聞其浩嘆一聲見其上床側臥（房內置二銅床夫婦各臥一床迨聞一響聲起視則聞喉頭有痰聲搖之不醒遂急召醫生診治是時見公事桌上有一紙上寫一愼字（想係寫愼終二字未寫完）筆置其上及醫至診脈已絶尙疑其爲疫也及解衣聽脈忽見一彈殻在床而槍在其旁遂知有急變迨檢身部至脇下一槍眼流血而內脈全斷已不可救尙不知其因何具必死之心當查點文件皮包發見親筆遺書多封家事國事交代詳明始憶及近日內屢作不祥之語先疑其神經有病今方知其早拚一死也今日十三日未刻已成殮衣衾棺木不過費洋一千六七百元人生要多錢何爲哉督軍一席已得院電先令齊帮辦代理俟李督恤令發表再下明令地方公安已由各地軍民官長擔任維持省城秩序異常安靜省議會於今早開談話會先下半旗以誌哀悼並公推兩議長代表全體前往弔唁並一面提案請中央實行廢督自江蘇始已列入明日議程矣餘續探詳 
　　頃得密息今午北京有人密電告督席先令齊代惟張作霖爲定武活動云云張仍思死灰復燃固在意中果成事實何堪設想聞議會中已有人聯合同志通電反對矣 
[蘇議會紀事（二）]  
　　蘇議會開會式旣成接開談話會定星期四（十四日）開第一次大會日來各議員正在預備議案彙刊亦沿舊曆出版會中所收草議案有張援等提議籌辦科學試騐所案咨請省長嚴行考核縣知事案省敎育會請議撥漕糧特稅爲義務敎育經費案龐鴻淵提議不得再弛米禁以維民食案均有價値至政治活動事項則因齊氏有以程道存調署金陵道尹護理省長兪紀琦調淮揚道尹內定之消息人民派與官僚派議員當然分道揚鑣各有活動文龢問題亦正相持不下不意霹靂一聲李督厭世於是部下軍官相與集議電請中央以齊爕元繼任並推李廷玉赴京陳述一切議員方面亦紛紛擾擾或爲其所當爲或爲其所不當爲大約一二日內必有妙文發見也 
　　省議會侵電附錄於下南京齊帮辦上海何鎭守使蘇州朱鎭守使通州張鎭守使徐州陳鎭守使海州白鎭守使清江馬鎭守使鎭江楊師長揚州黃旅長公鑒驚悉李督軍出缺地方治安務希協力維持江蘇省議會侵印 
　　續函云李督厭世事件突然發生於是蘇議員對於督軍存廢問題當然大有研究人民派均主張廢督有聯名電府院者有連署提議案者官僚派則東勸西說願爲齊燮元氏之擁戴者然議員中畢竟多知大局擁戴運動竟居極少數聞有揚屬某某二議員草擁戴電稿要顏作賓署名顏言廢督則吾所贊成繼任問題非吾所願聞故就現在情形論蘇議員中廢督派殆居最大多數而對於齊氏之迎拒殆無討論及此者至齊氏在蘇之經過事實本無甚可紀惟兪紀琦任財廳實齊所玉成議會以李督之變於昨日（十三日）開談話會由鮑副議長主席報告聞耗後向省署鎭守使署警廳請其維持秩序及通電各鎭守使師旅長請維持治安之經過事實訖朱翼雲起立宜乘此時建議中央廢督黃炎培謂目前應先由議長代表前任弔唁並通告各議員廢督案於明日大會提出衆無異議遂散會晚間發出第一號議程錄之如左民國九年十月十四日（星期四）下午一時開議（一）張議員援等提議請撥九年度預備費籌辦科學試驗所案（二）張議員援等提議咨請省長嚴行考核各縣知事案（三）龐議員鴻淵提議顧念鄰災已弛雜糧不得再弛米穀以維民食緊急動議案（四）徐議員堃錫提出籌辦積穀建議案（五）徐議員堃錫提出反對所得稅緊急動議案（六）徐議員堃錫提出解决將來自治問題建議案（七）盧議員瀚蔭提議敦促恢復地方自治制度案 
　　另一通信云李秀山自出缺後蘇之議員及各團體士董均欲乘此時機提議廢督目前督軍問題已有多說除齊燮元外又有盧子嘉說京電又有張勳鮑貴卿說因此廢督之聲浪愈唱愈高部分人言前倡蘇人治蘇因得王瑚而稍示讓步今日廢督之說縱一時未能實行如得有吳佩孚來蘇亦可稍示讓步此說未知大多數以爲何如也朱翼雲等電請政府廢止督軍自江蘇始緊急動議案錄下國家設置軍隊重在國防督軍一職其事權之所托在乎對外而非以對內蓋保衛地方責在警察統轄之者省長非督軍也自頃政綱解紐軍閥專權對於中央行政旣成尾大不掉之形對於地方行政遂釀越俎代謀之漸今全國種種問題所以糾紛而莫能解决者究其病根豈不以此耶謀國之士不得已倡議廢督外人之愛吾者亦輒以此建言口說所騰遂成輿論而爲督軍者亦或自請廢置以應潮流南北協商統一且以此爲條件之一端中央政府屢付討論所感困難者未有適當時機無從下手耳江蘇軍隊較爲紛歧力能統攝者蓋鮮其人各師旅長多明大義其維持治安之心初不因督軍存廢而分厚薄今李督軍猝然出缺其遺書有和平統一寸效未見求同胞勿爭權利救我將亡國家等語無論軍民苟有天良皆當感泣究其厭世自殺之原對於不統一爭權利二端實認爲最可痛心之事吾人深信凡在軍人感此精誠斷不忍覬覦李督遺缺以冒爭權罪戾即何妨廢置李督遺缺以爲統一先聲應請政府速頒明令廢置江蘇督軍風示天下以旌李督忠誠以促南北統一江蘇幸甚國家幸甚應否以此發電中央建議謹提出緊急動議候公决提議人朱翼雲朱祥祓荆保宸張宏業黃炎培劉伯昌周承基羅會莊朱紹文胡毓彬蔡鈞樞趙錫棻胡允恭周積偉徐承禧朱際 
 
 

Page 7

 
 
雲王發蒙鄭立三龐鴻淵陳錫榮黃守孚奚九如陸以鈞錢鼎奎王鴻飛張福增錢銘銓楊霖屈嗣奎顏作賓張逹材華彥銓徐鳳標朱毓賢徐瀛梁鴻卓劉長春孟鈞馮士寄于樹深 
北京通信（直言） 
[魯省軍民兩長之衝突與人民態度]  
　　魯省田中玉督軍與齊耀珊省長爲警備問題積不相能齊氏乃以去就爲爭赴津而後竟不復回大有不逹目的不回原任之槪魯省人民方面多右齊而左田齊氏亦以此有恃無恐乃爭之雖久中央殊無一適當之措置齊氏爲此頗形牢騷日前函靳秘書魯人某氏云老氏知止之誡孔子不較之義夙所撫膺以法律付予之職權乃無端因人而剥奪於此時尙不掛冠亦未免太不知幾矣憤激之氣溢於字裏行間而田氏則以齊見逐於浙而來以爲可欺奪其警備隊必不能抗而未意齊氏竟不甘忍受也在齊氏之意初亦想回吉暗與孫振家接洽合力共圖近以孫之京兆已疏通就緒調魯之說暫行擱置齊又勢難返吉天津魯同鄉呂海寰等曾聯電政府請速齊返魯茲復續電靳氏云虞電諒逹崇階連日未蒙覆示無任惶恐東省百端待理災賑又　縏至重務望體察齊省長辭職情由設法維持俾軍民兩長和衷共濟各持其衡各盡其職促齊省長急速回任以維地方而專責成勿任迫切待命之至海寰等非敢干預政令實緣桑梓民命所關甚重輿論迫切不得已再三冒凟務希鑒原靳氏得此電復即於昨日（十一）電津促齊回任一方即覆津埠同鄉電謂已電令齊省長迅速回任不日當可返魯而於警備隊問題及本省財政問題爲田齊爭持之要點仍未有解决之法未知齊氏果肯降心否也 
　　自蘇省發明以本省人操持財政權籍以抵制武人之專橫後各省多相率效法魯省金融自屈映光離魯時已成不可收拾之勢不兌之劵充滿市間馬良之師所費尤多更不得不以不兌劵爲之補助田氏首當其衝乃大受人民攻擊而齊氏利用時機暗允魯人可以財權歸本省人俾得合力整頓減人民負累　意大洽於魯人而惡田好齊之心遂益甚張壽鏞於中行查辦一案有功政府初以試諸蘇因武人反對而止然其底缺旣開不能不速籌位置張之至蘇齊意也今若至魯或可緩和齊田其議遂决而魯民則方醉心於地方人民參與財政之說對於張氏至魯當然不能滿意於是反對之聲乃大昌前日魯省各團體如省議會總商會商埠商會銀行公所商業研究會敎育會農會等會銜致政府一電卽爲此事爲電局所阻今始得逹其文曰東省財政非由地方人參與整理已無術可以維持故財政廳長一缺亦必須本省人材方足以去積弊而利進行種種情形業於陽電詳陳在案乃近聞國務會議有通過張壽鏞爲山東財政廳長之說張氏爲人奚若姑不具論其與山東人主客隔閡當可斷言卽此一端已决其必難勝任財政現狀已不可收拾再任外籍官吏之敗壞東省生機勢將立斬倘竟任命張氏東省人民誓不承認迫切陳詞伏乞垂鑒云云魯人此舉固欲步武江蘇然前魯人之反對屈氏也屈未至則電信紛馳抵抗甚力及屈到省而反對者竟如反舌一若本孔子之訓成事不說者遂使屈氏得以擾亂魯省金融至今爲病此次舉動不識能免蹈覆轍否也 
東三省通訊（隱） 
[琿春匪刦之各面觀]  
　　吉林省之琿春縣位　東南極邊西南與韓接南與俄接在前清時代倍極重要上月胡匪陷城幸未侵及商埠外商此次重復來攻時在十月六日早四時許分兩路攻襲一股從東門入城一股從西門攻入商埠商埠爲日本領事館所在地該領館新近落成匪攻陷時將領館之大廳完全燒燬其餘商户被燒者六七處是役殺死日本安田警部一名其餘日人死者爲若林野中·原田撫子·安藤來香·片警部夫婦及其子女·領館之下婢等秋洲副領事亦受重傷據中國官府調查計日人死者十一名警部一名朝鮮人六名延吉道尹陶彬聞信之後卽行商同孟團長先派王德林營長率隊前往陶道尹及日人齋藤恒顧問吉林軍署參謀趙維欽翟景儒等翌日前往孟團長本擬前往旋因延吉縣知事及延吉農工商敎育各會及紳民等電請省吏勿令孟團長前往琿春以免延吉無人主持鮑督以延吉地方重要所請亦屬實情卽經轉電孟富德團長勿庸離延據聞此次攻琿之鬍匪首領名鎭東全數或云四百或云六百總之此次到琿之匪未必盡屬匪人難保不有無賴臨時附和加入其中最可怪者爲俄人數名即此可以證明有過激氣味查現在俄境均由日兵把守何以任令此項俄人越境加入是否知情不得而明該匪等到琿之時携有機關槍兩架洋抬槍十餘桿砲一尊攻擊時勢極勇猛以致焚殺之後並擄去二百餘人向密江荒溝一帶竄去日本當道得此消息遂不問主權之如何用其年前開兵入城之故技卽由朝鮮境界調來日兵三百餘名藉口保護領館並在領館周圍深挖戰壕此種日兵將來不易令之退去不可謂非日人之一大好機會也方事變發生時電報不通故三日吉林省城仍未得有確報至四日先得延吉來電繼得琿春來電此皆官電也在商民方面同時亦得有由琿來電大致相同現在吉林督軍兼省長鮑貴卿氏以奉天之衛隊旅業已開到吉林擬卽設法支配大約延琿一帶可再酌添若干營去焉顧就各方面言僅添兵額無濟於事不如統一軍權使收身臂與指互相聯絡之效而我華人方面謂此係不可抗力之事日人受損亦只可委諸命運然日人方面認爲一種極重大之事而奉天之日人機關報極力鋪張以鼓動日人並使華人讀之知我國之不合而大連出版之日人報亦極力慫恿該國政府甚謂琿春慘虐事件據傳有俄過激派帝國政府今不講求適當之對策則間島（延吉地方日人每稱爲間島）將益　亂而僅隔一衣帶水之圖們江對岸朝鮮亦不免發生紛擾或竟發見第二第三之尼古拉斯事件亦未可知云云此皆日人故意作此神經過敏駭人聽聞之言以爲將來藉口交涉地步吾恐東南半壁益將多事蓋琿春介於朝鮮與俄東海濱省之中間日人不於琿春得一通路决不能出入自由此日人處心積慮而欲得之者吾願我政府澈查此事原委以備與日本將來平心靜氣以交涉也可 
廣州通信（平） 
[莫榮新願減費就和說]  
　　自粵人决定願以代價買和平於是和平維持會連日開議對於籌欵不遺餘力四號會議曾經提出議案可以籌集五十萬元然在江孔殷宣言則雖二三百萬亦不難擔任在英美烟公司可以籌借一百萬復有人擔任在南洋烟草公司亦可以借數十萬蓋粵人治粵爲一般人民所渴望倘使目的能逹而菁華薈萃之粵城不至糜爛則全體竭力籌集巨欵以爲桂人之送行費亦無不可特未知莫榮新之眞意如何耳當六日各代表晋謁莫榮新莫亦自謂願收束軍隊如能籌得二百萬元即不甚敷亦可立即開拔回桂斷不肯在廣東賴死此一席話是否眞意尙未敢必依目前形狀而論桂軍確已陷於絶地兵輪盡爲魏李所管轄水路交通完全不能自由西江原爲兩粵之咽喉然江口已爲兵輪封鎖不能飛渡卽使譚浩明陸裕光等帶領西師東下亦僅能至肇慶而止其三水河口一帶則已爲魏李駐有重兵防守港梧輪船原本每日開行兩粵聲氣息息相通今亦停擺并郵遞亦不能通前兩天西軍猶有徒手搭港梧輪船而下今則並此而無之矣惟遵陸而下由懷集入廣甯尙有交通之路但行程迂滯處處有民軍截擊亦殊多窒礙也東江前敵之兵近日紛紛運回城中此莫所恃爲護符者然五號晚三時許轟然一聲巨響而廣九車站又已轟壞或云仙村站或云石牌站疑莫能明然爲民軍炸斷鐵路欲圖大舉則可信也故六號不能通車大約目前最喫重者則惟石龍陳軍方面由潮汕接續抽運軍隊集中虎門現方猛攻東莞將由東莞撲石龍必先絶省城與石龍交通之途使其軍實無所運輸此爲一種計畫傳聞東莞石龍現已在激烈戰爭中大抵石龍得手然後乃進逼省城也並聞石灘之滇軍亦屢爲土人及民軍所撲殺不堪其苦李根源態度亦一轉對於粵軍有取中立之意思觀種種形狀莫榮新困在垓心大有丙辰歲龍濟光困守孤城之情景然龍尙有城可守今則城牆已拆僅於附近軍署之各街道立大木堆沙包設砲台爲種種巷戰之預備可謂太無聊賴矣猶憶丙辰討龍莫氏自領一軍及成功而後桂軍入粵曾嗤龍濟光之滿街皆設碉樓爲無戰術曾幾何時今亦沿用龍氏遺策其被人圍困亦與前日相同有與軍署接近者云莫榮新現亦知戰事無甚把握今所希望者惟欲東江前敵於此緊急時期打三兩勝仗然後起而收拾省局又一面託軍政府向京滬方面繼續磋商和議一有邊際立即取消自主請中央爲實力之援助云云然此種規畫未知果能如願否耳 
[湘民自治運動之熱烈]  
　　湘省自治案自龍兼公等三百七十七人之建議案發表後各界人士多贊成之學生聯合會以此憲法會議之請願非羣衆運動不爲功爰特開各界聯席會議擬於雙十節舉行市民游街自治運動大會對於政府則呈文請願懇從速召集人民憲法會議對於巿民則多用傳單旗幟喚起君衆注意協力運動各界代表到會者多表贊同爰議决辦法五項 [T13 ]一 [/T ]定名爲市民游街大會 [T13 ]二 [/T ]十月十日上午九時舉行 [T13 ]三 [/T ]在省敎育會集合 [T13 ]四 [/T ]上請願書於省政府 [T13 ]五 [/T ]公推五人爲籌備員二人爲請願書起草員於是推定龍兼公毛澤東起草吳小山魏振邦楊續蓀陳家鼐彭璜擔任籌備一切聞加入團體已有報界聯合會敎育會商會工會農會自治期成會自治研究會俄維斯研究會改造促成會律師公會敎職員聯合會基督徒聯合會青年會女青年會法政學會旭旦學會等三十餘處到會人數已逾萬名想届期必有一種空前之盛舉也 
[杭州快信]  
　　蘇督李純遺電到浙盧督異常哀悼立電告沈省長擬卽日派員代表馳往弔唁 
　　金華商會反對徵收所得稅已開大會公决（一）自治尙未開辦徵收該稅從何根據（一）國計民生槪未籌備民何能再受窘迫（一）本省水旱頻仍兼之捐稅重疊商况彫敝何能再增重責（一）南北尙未統一政令焉能偏於一隅基上理由應請緩辦昨函杭商會聯合各商會一致要求以恤商艱 
　　第六次全國敎育會聯合會在廣州舉行現因該省兵事尙須延期定十五日在滬召集各省代表如黑龍江敎育會長朱殿文湖南妙高峯中校長方克剛等昨俱乘暇到杭參觀各校 
　　沈省長昨延上海青年會科學研究部饒柏森博士到署試演無線電報電話晚間柬請盧督軍陳財廳馮政務廳　飲讌共同討論實行提倡辦法 
地方通信 
[蘇州]  
　　保墓交涉續誌蘇州保墓會長吳蔭之赴滸關鎭在宋趙彌明公古墓豎立界石並令學校拆讓該鎭人士大動公憤開會籌商對付辦法已紀昨報茲悉是日假本鎭第六國民學校開公民大會到者四百餘人先由學務委員衛顧德報告當時請領此項基地建築校舍經過情形並將各項公文常衆揭示後經大衆討論以該墓係屬古墓本校原議亦須保存毋須保墓會出爲干涉何得擅自頂立界石未免侮辱學校應用本會名義致函保墓會質問憑何依據豎立界石並令自行撤回一面報告勸學所亦向保墓會交涉務逹目的而後已並推定唐企遠爲本會代表議畢而散 
[鎭江]  
　　揚中發起國民大會策進會揚中縣國民黃子綱馬子儀戴逸民於雙十紀念日在汕坊橋鎭發起國民大大策進會特邀約臨時茶話會到者各界完全份子約百餘人公推黃子綱君爲臨時主席宣佈一切進行宗旨均一致贊同聞設會於七墩子觀音庵云 
　　瓦木工求加工資揚中縣地方瓦木工人平日工資極爲微薄際此米珠薪桂難以贍家現該業全體工人已於前日集議决定要求各作主增加工資以維生計聞作主方面尙未允許而各工人則非常堅决已籌有方法非逹目的不止云 
[揚州]  
　　李督故後揚州狀况揚州軍政各機關於十二日晚同時奉到軍省兩署會銜密電知照李督病故情形各長官遂各集僚屬報告前情駐揚陸軍黃振魁旅長聞耗即帶同副官長李伯勳星夜乘專輪赴寗團長　得勝則於十三日早晋省惟緝私統領楊恩培因遠在通州查防亦由該統部轉電通州令楊赴寗矣現各機關又奉軍省兩署密電略謂前電諒悉現遵秀帥遺命以齊燮元暫攝督　秀帥身後事宜已會同在寗長官襄辦一切諸公皆秀帥腹心諒必盡力維持　方並請暫緩來省云云現揚地雖得此耗而地方則平靜如常云 
[嘉興]  
　　布莊因放盤發生紛擾北大街元昌盛義昌福等布號近因翻建洋式房屋工竣於十二日開張放盤招徠主顧　城居民及四鎭人士之前往購買者接踵於途惟購者每於櫃夥發表價碼後必要求再讓若干或於貨物購就後要求另給毛巾數條此亦習俗相沿土人名之曰强油珠且每遇新店放盤時同業舊店亦必削碼出售故連日永瑞興等老布莊主顧亦擁擠不堪力弱者幾無插足地十三日下午四時許永瑞興布莊來有主顧二人因爭論價格店夥不善應酬致起衝突竟至用武其餘主顧遂紛紛逃逸一時人聲鼎沸鄰近商店因人衆聲雜不知究竟忽然間相率閉巿自孩兒橋北至倉橋一帶各商號均閉巿嗣經司令部及縣署派員前往勸令照常開巿毋自　擾故各商號於五時許一律開巿矣 
[安慶]  
　　宿縣開國民大會協進會國民大會協進會宿縣分會於雙十節假孔廟大成殿開會以童子軍維持秩序來賓參觀者有福音堂及各團體並師範學校諸生整隊奏樂旋振鈴開會公推周君雅章主席報告開會宗旨先由來賓劉君蔭遠演說次由該會會員蔡子平潘秀卿周岐山吳紉秋各抒意見衆皆鼓掌如雷演說畢即由發起人公推評議幹事兩部並兩部主任幹事四科舉定後齊集向南撮影而散 
來件 
[蘇人致縣公署函]  
　　雙十節蘇人在留園開會議决致函縣著另行召集原函錄下敬啓者蘇巿工巡捐局自經貴公署聘定在籍全數省議員及一二士紳爲董事之後城外商民紛紛反對僉以貴公署集議組織之時未得商會並納捐商人同意致有創議由馬路另組工巡捐局仿上海南北分局辦法以爲抵制進行而該局各董事不顧羣情操切擾攘迄今相持未下現已雙方各趨極端民意所在斷非高壓所能爲力某等里門息影鮮與致聞唯以此事關係地方治安不速消弭勢恐激成暴動以我蘇元氣所萃一旦决裂貽禍全城誰尸其咎蒿目前途深爲危慮平情論之此捐出省議員議決收歸地方其功自不可没而按捐稅全數馬路胥江四隅三公社區域擔任至十分之八亦當然有主持之公理未便剥奪其選舉董事之權捐由民納該局董事自應由商民推舉爲合法而推舉之權馬路等三公社區域旣納特别捐欵且占多數其權數亦應較多此亦共和制度選舉代議士之公例現聞捐局各董事業已具函辭職應請貴公署速飭商會另行推舉董事以昭公允其推舉辦法假定七董事之數馬路等三公社占有四權其餘各公社占有三權董事長一席即由七董事中公推俟各公社推定後函由商會轉請貴公署訂聘如此公開辦理以納捐之輕重定推舉權數之多少庶足慰民心而息爭端再局董而外應再設監察員監督收支庶昭愼重省議員有監督行政之責商會巿公社各有輔助地方之義務馬路等三公社爲捐欵特重之區域應各推一監察員以重公欵而慰人民信仰之心某等同托棠治義難坐視事機危迫敢貢排解之方法務乞迅速執行毋任禱感敬肅公函至祈亮察費樹蔚蔣楙熙袁寶璐孫本立汪恩錦潘盛年陸曜珍吳曾濤陸清翰陳任范端信顧則范吳曾源潘承謙張文壽吳允升杭錫綸韓稼梅顧賢麟尤志邁潘邦俊方炳勳程兆棟 
雜評一 
[蘇督問題（默）]  
　　嘗憶曹張出京時曾宣言曰今後用人行政悉聽內閣主持不遙制則內閣固可自由行其主張矣然而現在之內閣事事必先請命於曹張者何也每一事起政府旣須徵詢省當局又須得人民同意已覺左支而右絀况又加以第三者之曹張耶况曹之見未必同於張而張之見又未必同於曹耶傳云一國三公我誰適從今日之公且不止三政府將何從措手耶 
　　江蘇督軍之如何處置政府宜徵詢於蘇人是蓋與江蘇全省治安有關不能不從蘇人之公意也乃必先以之徵詢曹張方面何爲曹張方面之意能與蘇人廢督之意合耶政府而果徵詢曹張曹張而果各出其主張各保其所親信則江蘇將從此多事矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[齊燮元電告暫攝督軍事]  
　　松滬何代使昨接齊燮元覃日通電云頃奉國務院元電開奉大總統諭江蘇督軍一缺特派齊燮元暫行兼代等因燮元輔佐李前督軍疎忽無狀致隕元戎負疚滋深拊心已碎祇以地方重要責任攸歸承故帥之遺言感同人之敦迫不得不忍痛攝事暫維現狀茲復仰承恩命惶悚益增所賴同袍諸友協力匡扶地方長官同心贊助俾免隕越曷勝企幸除電陳大總統國務院外特此布陳統希鑒察 
[彙紀蘇人主張廢督之公電]  
　　（鈕永建快郵代電）南京江蘇省議會上海申報館轉蘇社諸君子公鑒頃致北京莊思緘張仲仁先生元電文云北京莊思緘張仲仁先生並轉錢黃儲穆四代表均鑒在京承敎至佩蒸日回滬正値國慶萬衢歡賀足徵民意李督出缺蘇人同唱廢督諸公代表吾蘇應切陳當局俾蘇省率先廢督爲全國民治倡至省軍複雜宜歡迎吳孚威爲蘇軍區長統率訓練保障東南爲國爲蘇似極有益一面仍催王鐵老早日履新以慰民望是否祈商留京諸鄉台察奪進行爲幸鈕永建元等語貴議會貴社造福梓桑夙深佩仰倘荷贊同祈即一致進行鈕永建覃（上海各公團電）北京大總統國務院鈞鑒蘇督出缺請乘機廢督實行民治上海縣商會縣敎育會慈善團救火聯合會縣欵產處巿經董辦事處（自治研究會電）北京大總統國務院鈞鑒李督出缺殊深悲悼廢督之舉請自蘇始上海地方自治研究會元（東北城聯合會電）江蘇六十縣各團體均鑒軍閥政策爲害已久凡屬國民莫不痛心迺者蘇督逝世正以吾人實行廢督之絶好機緣此時若不同心力爭則更待何時尙祈尊處一致力爭務逹目的使民治之鞏固樹各省之模範國家人民實利賴之敬佈區區竚盼明敎東北城商業聯合會叩（崑山各公團電）北京大總統國務院鑒蘇督出缺請廢督厲行民治崑山敎育會商會農會寒（川沙各公團電）北京大總統國務院鈞鑒蘇李督出缺請勿擢繼任實行廢督川沙縣敎育會商會農會寒（顧樹森等電）北京仲仁思緘駿人綬經頌萊雲摶鄉先生曁旅京諸同鄉均鑒天禍中國喪亂頻仍軍閥專橫於斯爲極中央等於木偶國家大事都聽命於一二武人唐末藩鎭無此䟦扈李督出缺天予我蘇以廢督之絶好機會及今不圖後患靡已二三日來野心家之逐鹿此席者大有人在我蘇夙以富庶著尤爲衆所注目哀我蘇民其永爲砧上肉乎最可駭者中央爲蘇督繼任問題竟需電詢某公太阿倒持無可諱言除電省議會及全省各團體合力主張外務請在京諸鄉老一致力爭廢督之舉請自蘇始若仍提人並懇駿綬兩公勿予通過我蘇生死存亡在此一舉迫切陳詞貯聞明敎顧樹森汪家棟狄福鼎管城潘文安叩寒（朱叔源等電）（一）北京大總統國務院陸軍部均鑒立國九年民困愈甚原其所由半係武人之賜故廢督之聲四方雷動蘇人雖弱亦表同情今者李督捐軀可徵衆怒難犯仰瞻政本夙標文治軍閥恣睢知所深惡敢祈俯順輿情明令撤除蘇督下民仰賴正在此時倘拂逆衆心仍依舊制雖有任命當以死拒迫切環籲幸爲矜鑒朱叔源沈礪龐淞張鑑千趙承慤吳湘融崔雁氷吳季敏姚流砥甘純權朱芾叩寒（二）江蘇省議會議員諸公鑒天福吾蘇李公殉職迅提廢督議案以符民治潮流果得實行不特蘇民受賜并可模範全國諸公是否能代表民意在此一舉幸埀意焉（名同上）（三）江蘇六十縣各公團鑒吾蘇文化不讓他省廢督動議獨居後塵殆因時機未熟故且緘默不言今値當要之時亟宜羣趨一致拒中央之任命符民治之潮流凡吾邦人君子當必山鐘響應屏營以俟無任主臣（名同上） 
[李蘇督出缺之喪禮]  
　　本埠軍警行政各機關昨日接南京齊省長齊代督寒電開李上將身故各情業經電逹在案所有治喪禮節各機關自十三日起一律下半旂三天在官員役均臂纒黑紗以誌哀悼并希轉飭一體遵照 
　　淞滬警察廳訓令各區署所隊云案奉江蘇省長齊帮辦齊文電內開李巡閱使於本月十二日用手槍自戕出缺變出意外痛悼曷勝業將出缺情形曁留下遺書分别令知在案本省軍政警全體人員曁軍警士兵應自十二日起左臂纒用黑紗七日凡到署弔奠人員一律臂纒黑紗各機關各軍隊均下半旗三日將來歸櫬旋里時再下半旗曁臂纒黑紗一日以誌哀悼而伸崇仰除候歸櫬定期再行飭知曁分令外合行電仰並轉飭所屬一體遵照等因奉此除分行外合函訓令該署所隊仰即一體遵照此令 
[李純自戕致生謠言之外論]  
　　字林報云昨日謠言愈出愈奇竟有總統出缺復辟成立之說北京來電雖多並無此種消息故謠諑之興謂爲起於李純身死之離奇可也李純遺書解釋其自戕之原因並不十分圓滿豈腦力運用過甚加以痼病綿延和局無望遂致憔悴憂鬱神經暓亂歟抑别有他種原因將有事變發生如謠言所云者致促其死歟今日中國風雲變幻固可謂無奇不有顧若謂復辟則未可確信何則彼力能復辟者今已富貴已極位高多金尙復何求哉茲有一事確切不移者李純終不失爲愛國之士不過或非豪傑性質耳李似在體質上不堪奮　故以一死了之但李曾肆力於和局而在江蘇保持和平尤當爲蘇人士所感念猶之北方災民之感念其遺命分財賑災也今日鉅公之財產能如此慷慨分散者蓋亦鮮矣 
[許交涉員回滬]  
　　許交涉員日前因公晉京事畢南回過寗時適値李督之喪致稍躭擱始於昨午後返滬一時各員均往謁見探詢李督喪况許交涉員即將由寗督署携來李督軍遺信四封之照片傳佈中外官紳觀覽咸各歎惜不止駐滬英總領事法磊斯君自由交署觀覽蘇李督軍之遺信後亦異常悼惜聞有去電吊唁云 
租界納稅華人會成立會紀 
[議定投票開票日期推舉監察管理員]  
　　聯合通信社云公共租界納稅華人會昨日下午一時假四川路青年會開成立大會公共租界各商店多高懸國旗誌慶開會時到者會員及來賓約千餘人公推王儒堂主席陶子勤紀錄全體起立向國旗行禮主席報告開會宗旨略謂本會因租界華人不能與西人享同等之權利係因租界向章有虧公道之故經多方交涉之結果始有今日之會本會任務凡關於發逹界內之自治及公共之利益範圍甚廣今成立大會所亟應討論者則爲本會之章程草案應請諸會員逐條研究其選舉上種種手續及投票日期亦應共同表决至本會成立之經過應請陳惠農君詳爲陳述云陳惠農乃登臺略謂租界西人納稅不過百分之十乃至百分之二十華人納稅百分之八十乃至百分之九十自有租界以來界內種種設施實多數爲華人所納之稅金乃華人徒有納稅之義務不能享納稅之權利不平實甚自去年夏間工部局發生加捐問題華人因之大有覺悟於是各路各團體組織一會根據不出代議士不納租稅之原則與工部局交涉要求華人參與上海巿政一面緩付捐欵至本年一月且有罷巿之事英領事及各國領事對此均能主張公道予吾人以同情惜爲洋涇浜章程所限吾人曾提具體草案請求修改一時未能成立今年三月寓滬西人納稅會决議華人顧問董事案以爲過渡辦法工部局方面亦表示尊重華人意見且關於華人事件必得顧問同意而行顧問部所受職權甚廣吾人得此遂亦暫示滿意依照工部局原案顧問部董事五人由寗波同鄉會廣肇公所各舉二人交涉使選派一人嗣寗廣兩帮同人不欲將此四名董事據爲己有官廳亦不主張選派始由各團體開會决議組織委員團籌備納稅華人會與夫選舉事務今茲成立實多時籌備之結果願諸公愼重討論云次主席請徐季龍演說徐君登臺謂政治權利不難取得難在享受吾人取得共和權利亦旣有年而所以享受者大都有名無實今茲貴會以奮　之結果幸告成立至堪慶賀惟望諸君於享受此種權利之際愼重將事云次主席宣讀章程草案逐條付討論第一二三條無異議通過第四條原文『組織及任期』本會設理事二十七人由大會選舉之任期三年每年改選三分之一（第一届選舉之理事分爲甲乙丙三班以抽籖定之甲班任期一年乙班任期二年丙班任期三年）主任一人由理事公推之代表五人由理事互選之任期一年所有理事及代表連選得連任缺席時以當年之次多數遞補之其餘職員由理事部任聘之云云主席謂本條內容複雜應分段討論首討論理事名額兪仰聖動議主張十一人或十五人主席付表决少數仍以原案付表决多數通過次討論任期唐乃安主張任期應改爲二年每年改選半數主席付表决少數仍以原案付表决多數通過又討論「主任一人由理事公推之」一段唐乃安動議應增設副主任一人付表决多數通過代表五人係根據西人納稅會議　案無討論表决通過又討論連選得連任一節李次山動議主張連選得連任應加限制「但不得過兩期」主席付表决多數通過主席以第五條付衆議無討論第六七八九各條均照原案通過又以第一條至第九條總付表决作爲三讀多數通過旋討論投票日期包世傑發言主張一禮拜陳惠農江湘浦鄔志豪兪國珍鄭鷓鴣等對於投票用單記抑用連記又投票管理員與監察員之分任互相討論良久議决本月二十一日（星期四）上午九時至下午五時爲投票時期二十二日上午九時起爲開票日期當即推舉監察員十六人鄭鷓鴣·湯節之·袁近初·呂靜齋·江湘浦·張炳榮·兪國珍·任矜蘋·包世傑··陸文中·朱賡石·袁履登·鄔志豪·胡鑑人··馮一園·趙南公管理員二十人楊枕溪·孫道生·王才運·金馥生·余仰聖·沈佩蘭·陳祖衡·梁灝賓·周渭石·朱葭琯·金友生·陸祺生·蔡仁初·胡熙生·余化龍·陳惠農·王聯芳·張秉鑫·裴雲卿·劉咸章主席又報告此次選舉爲中外觀聽所係諸君投票務必親身將事以昭愼重云云五時餘攝影散會 
　　附昨日通過之上海公共租界納稅華人會章程全文第一條名稱本會由上海公共租界納稅華人所組織故定名爲上海公共租界納稅華人會第二條宗旨本會專爲發逹界內之自治及公共之利益第三條會員界內華人凡有左列資格之一者皆得爲本會會員（一）所執產業地價在五百兩以上者（二）每年付房地捐在十兩以上者（三）每年付房租在五百兩以上而付捐者第四條組織及任期本會設理事二十七人由大會選舉之任期三年每年改選三分之一（第一届選出之理事分爲甲乙丙三班以抽籖定之甲班任期一年乙班任期二年丙班任期三年）主任一人副主任一人由理事公推之代表五人由理事互選之任期一年所有理事及代表連選得連任但不得過兩期缺席時以當年之次多數遞補之其餘職員由理事部聘任之第五條理事之資格凡本會會員住居租界五年以上有左列資格之一者得選爲理事由大會選舉之（一）付房地各捐任五十兩以上者（二）年付房租一千二百兩而付捐者第六條理事之職責凡界內華人關於切身利害之事及對於界內之自治行政有所建議或請願等事皆須經理事部審定後分别辦理之第七條會議本會每年十一月開公共租界納稅華人常會一次如經理事部之議决或會員總額十分一以上之要求得開臨時大會理事部會議無定期第八條經費本會經費由界內納稅華人負擔之第九條附則本章程自本會成立之日實行之如有未妥之處經大會到會人數三分二之决議得修改但修改意見書須於一個月前提出 
[羅素演講社會改造原理]  
　　昨日下午二時吳淞砲台灣中國公學延請羅素先生演說蒞會者男女學生曁來賓數百人首由主席傅佩青君報告並謂本校已懇請羅素先生於明年擔任本校講席羅素先生因行止尙未預定未能卽允但已申明如明年不回英國願任本校講席此可爲欣幸者也繼由羅素先生演說題爲「社會改造原理」由趙元任君翻譯趙君畢業於美國哥倫比亞哈佛兩大學回國後曾受清華學堂之聘明年尙擬赴美求學對於數理哲學極有研究演講辭如下 
　　余（羅素自稱）自來中國諸君殷勤欵待深爲感佩此實兩國國民國際交涉之良好預兆也今日所願貢獻於諸君者即改造社會之基本原理是也歐洲自大戰以還從前各種思想·主義·及潮流均完全失敗如欲改造非改用别種原理不可現在歐美各國所抱主義是己非人但各國之主義中未有適用於今日者大戰雖止而思想未變和平實無希望必須有新理想新原理始足以言改造也世界今日之所急者在得適當之建設適當之建設非不可能惜世人不能信而用之耳世界所需要之新原理果何在數千年前中國哲學家老子已先言之老子曰『生而不有爲而不恃長而不宰』是也請以近代言語釋之人之天性有兩種衝動（一）創造的衝動（二）占據的衝動一切行爲事實不外此兩種衝動所造成凡善皆出於創造的衝動凡惡皆出於占據的衝動占據衝動發現於行爲結果必致戰爭如財產私有及國家是也創造的衝動則其利益非但自己可以享受並人人皆得而享受之而於己又無損如詩詞圖畫皆有普遍性人人可以賞其美使事事皆爲創造的衝動則戰爭可消弭矣使予言爲然者則世界之改造固不外鼓吹創造的衝動減少占據的衝動也若實行此計畫中國情形與歐美不同余來華日淺對於中國情形尙屬隔膜故不敢下斷語請就歐美情形約略言之歐美實業發逹致社會起種種不平狀態如欲改造歐美則必須將資本及權力交與社會公有中國實業尙在幼稚希望將來實業發逹勿效歐美致有各種弊病蓋工人處於貧困之地位貧固非惡而一般人無生存幸福天性之發展又受種種束縛及限制不得不就次級之快樂皆現在之社會制度有以致之余愛中國不願中國再見歐美資本制之情形也余願中國實業之組織有利無弊或歸諸自由結合之商會勿爲一二大資本家所操蹤或别有良法發現於將來今姑不具論所最宜注意者眞正中國之文明則在審美一方面中國之國民富於審美思想反觀西方文明則爲沉悶的而非活潑愉快的即工作純以機械製造製成之物品千篇一律而中國特重手藝故最足發揮個性如中國實業以歐美　矩矱則中國美術的精神全失矣近數十年中歐美亦爲此問題爭持不决夫改造社會不患無方法惟恐一般人止以物質的欲望爲滿足則永無改革之望矣如以世界眼光觀之則更有種種困難如一國驟然改革固有社會制度必爲各國所疾視卽如俄國革命推翻資本家以財產歸諸社會各國皆羣起反對俄國因是坐困凡試行新法必有此種情形發生不可不注意也數月前余曾至俄國觀察情形甚抱悲觀因俄國受外國反對國民精力疲於應付反將革命原意遺忘矣一國如有基本改變决非一國之力所能支持舍實力充足不恃外援如美國者如欲改造非小心謹愼則殊非易事也中國之進步固不必隨歐美後塵如敎育上中國儘可自由進步所謂敎育者非僅指讀書各種實業上之智識皆爲敎育上之一部分他日中國國中利源日關俟歐美各國均能實行以社會爲主或以人民爲主之主義則中國始可與各國携手共進矣蓋今日卽觀英國使之立行民主主義余可决其萬萬不能也近來歐人對於生命皆無生趣不惟失敗之國即戰勝之國亦然惟有一事稍足鼓勵人心者即經濟改造是也共產爲改造之目的此亦思想上之革命惟此一端歐人知人類生命尙有事可做耳歐美實業情形以多量爲貴工廠製造出品不可勝數結果致物浮於求又廣其道以招徠之卒至消費者毫無好處而資本家坐享其利機巧變詐一至於是工人製造出品愈多愈困其天才愈無生趣此種情形决不能持久亦决不能穩固恐更有大禍在其後耳欲免此危險非思想改革不可即對於出品求其精不求其多人各有個性好惡不能强同歐美實業家視工人如機械貨物售主最適宜者須爲一種統計平均人然世界决無此種人也此爲歐洲之大問題亦中國將來之問題故外國資本主義不可不反對吾信人類須互相扶助始足以逹至治之目的也衆大鼓掌繼由勃辣克（Black）女士演說勃辣克女士爲劍橋大學畢業生現在倫敦大學研究物理學哲學仍由趙君繙譯略謂鄙人與羅素先生來華受諸君隆厚之待遇感銘無似對於中國願有所貢獻予在歐洲大學畢業所習科目及所受試騐與男生同故對於婦女敎育問題略有所見如羅素先生所言改造此不僅爲男子之事女子亦負其責卽如敎育兒童不惟爲家庭培養子弟實爲社會培養人才諸君係男子得受敎育之益但余知近來中國大學新開女禁男女得受同等敎育希望諸君扶助諸君之姊妹俾亦得受高等敎育舊觀念中以女子一入學校其家庭興趣移注社會頗不爲然不知服務社會固甚要也鄙人與羅素先生來華足見男女以友誼相處至社會改造尤須男女合力如國家之發展城巿之發展及美術等女子皆有其責也希望中國創造一新世界貫徹新少年之精神歐洲各國現在甚困倦不足以勝斯任改造之業須恃中國甚望中國改革之後並助歐美改革也衆大鼓掌末由主席致謝詞散會已四時矣）現羅素氏定十七日晨即須離滬至勃辣克女士係羅素之女弟子卽昨報攝影中與羅素氏並坐者昨報誤爲羅素夫人茲爲附正於此 
[省敎育會請羅素博士演講]  
　　江蘇省敎育會昨發通函云敬啓者本月十六日（星期六）下午四時二刻本會特開講演會敦請英國哲學家羅素君講演合即函逹務請於四時一刻以前到會爲盼 
[滬南又臨時戒嚴]  
　　松滬何護軍使前接本埠某國總領事函告滬地現有過激黨徒恐碍治安等情當令所屬軍警嚴防已誌館報茲悉何使以滬地旣有過激黨而李蘇督又突然自戕時局甚爲不安滬南設有軍廠關係重要應卽日宣布臨時戒嚴爰於昨日通令滬南各軍隊自十四日晚間起每自夜間十時至天明止凡軍事區域如滬軍營至南車站逹陳家橋望道橋高昌廟西栅及斜橋至龍華一帶均應阻止交通沿途派兵站岡禁止行人往來並於昨日起調派便衣稽查員於日間四出巡查一面知照軍廠愼重門禁又令各軍營恪守軍紀不准容留閒人免生他虞 
[商業受謠言之影響]  
　　自江蘇李督軍自戕之信傳來前昨兩日巿上又有北京不靖之謠言商界中已受影響且本年洋貨棉紗兩業前次已受虧不少棉紗因某國將貨賤售洋貨因先令滙票關係均已受損失現値秋令各貨正當發展之時又値謠諑紛起各錢莊對於往來家用欵尤爲注意銀拆雖不過大而銀根外寬暗緊故前日起凡屬投機營業如證劵股票各項期貨皆有步跌之勢 
[總商會將議弛禁米糧轉口案]  
　　上海總商會因豆米業略請函致海關弛禁米糧轉口定明日（十六）午後三鐘開第廿一期常會時邀集調查糧食巿價委員會會員開聯席會議討論函請關弛禁米糧轉口事茲將提議案錄下豆米業仁穀公所漢幫雜糧業志成公所節略一件前據仁穀志成兩公所略稱米糧來源旣旺應仍以原派司轉口以資通濟請函關規復向章並電部核示當於十月二號常會交議僉以派司客米向來轉口前爲米價飛漲本會設立調查糧食巿價委員會函請海關禁止轉口以維民食今請弛禁仍宜召集前委員會核議一俟霜降節後察看米巿再定辦法各等語在案茲又據兩公所略稱前情懇請迅爲召集前次委員會核議取消前議仍准以原派司轉口以符向章等由本會於米業民食必須雙方兼顧旣據兩公所一再略請開會除分函前委員會届時召集聯席會議外卽請公議又致調查糧食巿價委員函詞同從略 
[總商會爲租界印花事之公函]  
　　上海總商會前日爲租界華商貼用印花事公函本埠各公署云逕啓者租界華商貼用印花部令擬訂檢查議罰辦法一案在政府以印花稅爲人民應盡義務殊不知人民觀念對於現行印花稅極不滿意非於印花稅有所反對實於施行方法諸多障礙且租界與內地情形不同若益以檢查議罰竊恐於事無濟反滋流弊敝會爲格外愼重起見不能不從事審查詳加討論業於九月十九日將大略情形先行函復諒荷鑒核查是案經敝會公舉方會董積蕃湯會董富禮等爲審查員茲據先後提出意見書於十月二日交常會核議僉以方湯兩會董所稱各節均係實情實理代表輿論到會會董一致贊同相應將兩會董意見書另錄一分送請察核轉陳以備採擇而順輿情實爲幸甚此致滬海道道尹公署江蘇交涉公署上海縣知事公署江蘇印花稅分處駐滬辦事處 
[李鼎新赴閩過滬]  
　　福建馬江海軍飛潛學校定於本月十六日舉行畢業禮該校長鄭倫呈請海軍部派員監試現海軍部特派總統府高等軍事顧問海軍上將李鼎新氏前往監試並發文憑曾由海軍部電致本埠海軍總司令轉知該校查照預備一切茲悉李上將已於前日到寗轉附滬寗快車於昨日到滬當詣滬南海軍總司令公署經何代總司令品璋延入客廳茗談良久而别李上將因試期將届定於今晚乘輪往閩 
[李厚基派員來滬招兵]  
　　前充淞滬警廳保安隊隊長之馬玉齡於本年三月間撤差後即往福建投効經閩督李厚基委充差遣員現李督以閩省防務吃緊兵士缺額頗多前日委派該員持文來滬招募退伍軍警運閩以便編練 
[賄縱案範圍擴大]  
　　上海地方審檢廳承發吏王蘭生法警毛子坤丁進等前因檢廳書記官程冠吾賄縱要犯劉刁根案內牽涉當時奉諭將王丁毛三人先後拘案訊供判押候再審在案茲悉此案自奉該廳偵查後得悉劉刁根行賄得釋雖由王蘭生與程冠吾等爲之包辦嗣恐毛子坤在外聲張提出一百元送毛而毛尙不滿意將原洋鈔票點交司法警長梅南枝由梅而呈前梅檢察長請示澈究但梅廳長當時何以應受理而不受理其中恐有别情現經現任譚檢察長據情詳情江蘇高等檢廳請求飭傳梅伯蓀來案候質以憑訊辦 
[謀殺親子案五誌]  
　　蘇州河白欄杆地方螺螄船婦姚張氏糾合族姪姚阿俊等將二十二歲之親子阿炳勒斃由警將該氏並阿俊之父姚順堂證人張小弟等拘送上海地方檢察廳訊供收押並派員前往騐明聽候緝拿阿俊等到案再究在案茲悉此案地方廳譚檢察長備文函致水巡隊解責廷巡官請爲飭傳當時承辦此案之巡警來案問話解巡官當查此案由巡長趙義勝經辦乃諭飭趙巡長投廳候示昨午趙巡長遵諭到廳聲稱上星期五清晨爲巡長値班駕船出巡駛至白欄杆聞螺螄船內有哭泣聲急往調查但見該船中有一男屍此屍即爲姚阿炳哭泣者爲阿炳之妹該船時無别人當據 
 
 

Page 11

 
 
張小弟稱阿炳係遭乃母用繩勒斃所用札縛手足等麻繩早經有人解下放在屍旁正在詰問時而該氏手持阿炳成殮衣服由岸上回船遂將該氏並順堂小弟一併拘送到隊移解案下是實奉檢察官略詰一過諭令回隊供職聽候辦理 
[檢騐格斃盜尸]  
　　淞滬警察六區一分所界內沈姓家十二晚一時餘被盜搶刦得贓四散內有數盜各持衣包時鐘等物行至江灣鎭屈家橋地方忽爲五區警署巡邏警南秀峯劉鈞奎等查見以其形跡可疑上前盤詰該匪等均操徐州口音聲稱不必多事南劉二警不允不料內有一匪用刺刀亂戳致將南警右手臂連戳數下受傷另有一匪復以六響手槍開擊其時劉警見勢危急亦開槍還擊當塲擊斃一年約三十餘歲之盜匪餘匪乃將手槍刺也時鐘抛在路上逃逸無踪南劉二警遂將槍刀鐘帶回五區察得手槍內尙存子彈五粒由王金山警正禀詳徐廳長函致地方廳委派魏檢察官沈檢騐員等前往相騐騐得該匪擊中槍彈由背後擊入從前胸透出委係致命而死判令由堂棺殮發封南警右手受傷屬實面加奬慰并諭令自醫騐畢魏君返廰禀復所有槍刀鐘現存五區聽候併送檢廳 
[各方面之籌賑聲]  
　　華洋義振會華洋義振會昨接第二組調查員張賢清由豫來電報告河南旱災極重二十六縣次重三十四縣畝頃户口尙待詳查三十餘縣歸北方急振協會預購之麥散放給作麥種豫北數縣已由漢口慈善家散放急振各行政機關報告及沿途探查實情朝不保暮者挨户皆是慘苦情形聞不忍聞頃前日至開封謁軍民兩長及政府派來之會辦吳彭秋商妥統一辦法免得偏苛昨日下午至鄭州佈置一切設一本會臨時辦振所於汴洛路局以便沿途信息靈通刻定明日偕同人先至衛輝查放急振散給麥種兼保嬰工振等救濟事宜唐慕潮君已會晤亦往豫北湯陰等縣最重災區施放高養祉君刻尙未到再目睹鄭州地方各縣災民叢集大小近千咸居於鐵路橋下露宿者亦不少大者面黃肌瘦小孩悉患肚漲病諒係居臥潮濕或食瓜皮所致見之惻然現正設法救濟擬送彼還鄉俾獲生路餘容後詳張賢清灰又自衞輝來電蒸快郵代電諒逹賢昨抵汲縣豫省各災區麥種大半已發急振尙不敷希函滙新鄉交通銀行洋二萬元備撥用憑賢或朱子聞領取惟各團各辦似難藉以統一希尊處電囑高養之君等暫時與鄭州汴洛局內華洋義振會駐豫臨時所通信以通聲氣方免分歧津浦京漢長期二等免票祈速寄各五份保嬰隊鄭州已設立汲縣亦在佈置今祗電復張賢清文該會昨致北京施督辦電云東電悉今日幹事會通過滙諒二萬元交尊處購麥種特聞華洋義振會振務股長盛恩頤元今得復電云承撥購辦麥種洋二萬元謹代災黎鳴謝貴會放振員張賢清君等聞已在豫北一帶查放弟在河南道口購存麥種二萬元即交張君散放肇曾寒昨有周水氏女士偕一隱名士親至該會將追薦乃祖水陸懴費洋三千元移助北省急振并經募洋四百四十元洵足爲女界逹人如此樂善好施乃祖定早升天界矣 
　　山西旅滬同鄉會山西旅滬同鄉昨日下午三時開大會於滙　公所與會人數甚夥公推孔庸之君主席孔君即請嚴敬齋君報告山西災情嚴君報告畢即大聲請晋人速設法救晋災民並直魯豫陜之逃亡於晋者衆大爲動容繼孔君演說略謂晋省災區極大災民逃入者百萬餘人若不設法救濟非死無瞧類即流爲土匪華洋義賑會昨日即助晋救濟會賑欵五萬元中外慈善家都能爲災民踴躍輸將且嚴君爲秦人又能爲災民來此呼籲吾輩爲先祖墳墓親族友朋兼數百萬災民計請速發慈悲急謀救濟敝人敢代災民爲君等祝福壽云云繼席子祥喬紫庭趙俊甫陳輔政諸君演說率皆以災民待斃以速救濟爲指慷慨激昂掌聲如雷繼全體公决設山西旅滬同鄉旱災救濟協會推冀壽約喬紫庭趙俊甫爲幹事長嚴敬濟孔庸之孟紹先陳輔政賈雙璧董子讓賈違　爲幹事末由與會諸君分領捐册尤以喬君爲踴躍云散會時已七句鐘矣 
　　廣濟會北京路廣濟會顏院長以北省災區廣大災民衆多饑饉風塵勢必釀爲疫癘因即組織救護醫隊並特派專員赴北調查茲接調查員來電云北京路廣濟醫院顏院長鑒侵電諒逹查詢直災以天津舊下六屬爲最其災民狀况已逹掘食草根樹皮鬻賣子女程度津埠聚集災民以廣仁堂四周南開學校白骨塔左右爲多數支搭窩鋪藉蔽風雨惟衣食兩缺仍不聊生四鄉並多霍亂痢瘧等症其集聚各車站之災民隨到隨散官義各賑現正從事調查尙未散放並聞泰元 
　　滬寗杭甬兩路局滬寗滬杭甬兩路以北方災賑須聽人樂捐故對於客貨兩項加價深恐不易辦到現擬預備捐册三種計五分一角三角遇有過往旅客商家願意捐助時固多多益善即少亦無妨一俟集有成數即行報解大部彙劃災區似亦不無小補云 
　　淞滬警察廳淞滬警察廳長查有直魯豫等省被災難民挈帶男婦小孩次第逃荒來滬令飭所屬各區署所轉令各崗警注意查察如遇有前項逃荒災民過境者應着將人數造報來廳以憑設法妥爲安插并懇滬上各機關各紳士設法籌欵散賑云 
各輪船進出口消息 
[國內輪船]  
　　長江昨日怡和之吉和輪船從長江裝來之貨有白米三千九百二十五包皮油五百零六件紙頭八百零五件絲頭五十一件黑棗一百零八件苧蔴一百九十六件烟葉四十九件空瓶二十四件綢一紅茶二件當日裝出之貨有紙頭四十餘件元寶牌香烟十箱長城牌香烟三十餘箱電料十餘箱餘爲鋼鐵蔴袋·及洋紗·等貨該公司又有德和輪船昨亦從長江來裝來之貨有白米二千四百二十包麵粉四千包金針菜五十包皮油五百四十件羊毛十五件菜葉三十五件生漆四十一件絲頭一百十件苧蔴三百四十件磁器二百五十件鹿皮四件銀角五件雜貨一百十六件又日清公司之南陽丸昨日亦從長江來滬裝來之貨有麵粉四千餘包麩皮三千餘包餘爲菜子·及裕記之苧蔴三百餘件並叚木數百根鷄子百餘簍又太古之安慶輪船昨自長江裝來之貨有白米五千零九十八包小麥·黃豆·一千五百十二包烟葉七百九十件麫粉二千三百包綠茶七百三十件紙頭九百三十件砲竹五十五件棗子二千零七十包連紙五百三十件餘爲苧蔴·藥材·等雜貨 
　　港粵昨日招商局之廣大輪船從香港·厦門·等處開來於下午四時半抵埠裝來進口貨中有閩旦一千五百零五件柚子二十五件佛手十二件其餘各貨因旅客尙未盡行起岸故時届五鐘猶未起卸 
　　青島怡和之垣生輪船昨由青島來申裝來之貨有白糖五六千包水泥數千桶餘爲大件蔴袋百餘梱及粗細蔴繩數十件 
[國外輪船]  
　　中美太平洋輪船公司之委內瑞拉Venezuela號昨自新金山來申於上午七點二十五分進口停泊於招商局中棧碼頭該輪裝來之貨有大來洋行之箱銀及大宗飛艇牌香皂與普通肥皂又有罐頭食物洋貨疋頭等類現尙在起卸中至昨日進口之提督公司之愛而廷南號Eldena係從紐約來華裝來有五金雜貨二千三百噸各貨卸清後先開至小呂宋然後再往美國紐約及波士頓又福來洋行之Woonsockel號自美國之寶提滿城來申原定十二日抵此十四日裝貨還國今逾期三日尙未進口聞係在日本方面稍有稽遲致展緩數日云 
　　歐亞提督輪船公司之東方行星號原定昨日進口本日開往倫敦·及盎凡爾斯落得登等處詎該輪Eastern　Planet於昨晨至吳淞時即時便開往漢口並未進口停泊大約逕由漢口開還英國·及荷蘭矣又太古洋行之太黎昔司號Teiresias自上月二十六號由利物溥來申卸清上海貨後即開往大連至昨日還滬現定十七號開往倫敦並取道至荷蘭之矮姆司得旦連日在虹口浦心中駁裝大批麫粉又怡和洋行之忙託號Matoppo自十二號從英國來申後即停於公和祥碼頭前面之浦江中現定本日開還倫敦在上海裝出之貨爲大批麵粉云 
　　日本日本郵船會社昨日由東洋來申之筑後丸裝來進口貨有大批之金鼎·美女·大福·鳳凰·等各牌之洋紗及金剛石牙粉並火柴幹·火柴匣·原料以及火柴等又有紙柏洋布共有二千餘噸雜貨定星期六回日至出口貨中已先有菜子千餘包預備裝運矣 
　　南洋提督輪船公司之愛爾里奇號Eldridge昨自星加坡南洋各處來申裝來進口貨有木頭六千二百四十二根郵件六十八袋此外爲雜貨千餘件大約明後日開還香港再往星加坡又有愛爾卡司號今日亦可抵申在滬停留一日即須裝運大宗麫粉往小呂宋云 
[友華銀行銀巿報告]  
　　中美新聞社譯友華銀行十四日報告云昨日倫敦銀行近期漲二便士遠期漲一便士又四分之三鈕約銀行漲至八角七分倫敦紐約滙價爲三四九半此間開市時定價金鎊五先令六便士金元九六日金五二半投機家其始賣出旋變爲買進因無出口交易故巿况軟弱其結果金鎊跌一便士金鎊跌至九四半日金跌至五三半金融鬆動收巿時賣出價不逾定價昨日倫敦銀價之漲由於印度購銀之故數星期來倫敦滙價大昂一時未必跌落云 
[鎭江關查獲大宗私土]  
　　聯合通信社云近日鎭江海關在長江行駛之某商輪中查調烟土三十二箱約値價四十萬元聞係本埠東棋盤街某土行主自香港運來者事機大密致爲關卡查獲該行主人聞耗特請强有力者爲之轉圓擬出資十二萬爲之運動今又爲熱心拒土者某等察覺一而特報萬國拒土會一面電京總稅務司要求核辦云云 
[縣商會請緩加認商稅額]  
　　上海稅務所長兪琢吾擬向認稅各商量加稅額曾傳集各業認商主任到所面商據各業主任謂認稅各義由商會轉呈者居其多數請仍向商會會長接洽而縣商會正副會長以刻正辦理選舉手續加稅問題未暇提議且各業認稅期限不同未便中途變更現據各業執事來會陳述商艱謂各貨疲跌客帮呆滯營業毫無起色何能加重擔負云云故由該會長等赴所面陳狀况請爲展緩進行云 
[改良家庭運動委員會開會紀]  
　　前日（十月十三日）上午四時半改良家庭運動女子聯合委員會假崑山路十一號半女青年會開第二次會討論進行方法到會者有滬東公社代表鄭章成夫人麥倫女校代表李濬女士環球學生會代表朱少屏夫人女青年會代表姜恩士女士安息會代表陳師母歐美女子同學會代表湯藹林女士江蘇省敎育會代表張懷之女士與顧蔭亭夫人虹口景林堂代表孫聞遠夫人女公會代表帥女士中華衛生會代表Dr.Sargent看護聯合會代表韓明德夫人國民敎育促進團代表奚伯綬夫人未派代表出席者有學生聯合會上海進德會諸團體當時開會秩序如下（一）祈禱（二）讀上次紀錄（三）普通事務（四）家庭狀况研究表報告（五）住屋改良報告（六）婦女及小孩之衣服改良報告（七）家庭娛樂方法報告（八）調查家庭財政報告（九）社會服務研究會報告（十）司庫報告（十一）佈告報告（十二）祈禱閉會散時已七句鐘矣 
[浦東同人會秋季常會預誌]  
　　浦東同人會秋季常會現定陽曆十一月二十一日即陰曆十月十二日下午二時始在滬南馬家廠浦東公所內開會其提議事件（一）研究恢復地方自治方法（二）省議員預選之發票及宣佈日期（三）督促企業儲蓄之進行（四）倡行公瑩制（五）推廣長途汽車路線 
[同義學校哀悼李秀山]  
　　法租界打鐵浜中華同義義務學校以蘇督李秀山爲該校名學校董之一歷年慨贈多金作該校經常費昨日聞李督軍噩耗異常悲駭即由校長陸良政君通知全體百三十餘學生停課設位遙祭以誌哀忱並聞日來延請某名士書撰輓聯祭文擬率領全體學生乘車至寗赴轅弔奠云 
[養正學校將開二十週紀念會]  
　　養正學校定本月十九二十日開二十週紀念會其秩序（一）展覽成績（二）表演學藝（三）致祭先董（四）名人演說（五）提燈遊行（六）校友聚餐等昨已遍發入場劵矣 
[普益社五週紀念預誌]  
　　普益社定於明日（十六）下午七時假座小南門中華路救火聯合會開五週紀念會其秩序中有影戲演說西樂軍樂等昨已具柬邀請各界届時前往參觀 
[小學敎員研究會閱書部幹事會紀]  
　　小學敎育研究會於昨日午後四時開第一次閱書部幹事會到者有朱有章葉袖東王砥年高梓木孫炳章周鞠厂楊聘漁李頌唐等由李頌唐主席發表開會應議事項與列席者反覆討論表决如下一件提議組織閱書部采購書籍方法（一）采辦書籍分中東西三部（二）研究目的暫定理科算術以及其他關於研究敎育方法者（三）購辦書籍在西書部者託旦華學校調查先行采購三四種東書部託朱有章君調查亦采購書籍三四種中書部由會購備「新敎育」北高師「敎育叢刊」南高師「助敎」等並函索南北高師日刊或月刊雜志等並備敎育部「敎育公報」議畢時已入暮遂散 
[金士柏華人眼科醫院遷移]  
　　金士柏醫生所設之華人眼科醫院近以就診者多醫室不敷聞於本月十五號將遷移至靜安寺路Ｆ一二九號每日上午八時半至十一時止照常開診 
[醫校學生回蘇]  
　　江蘇公立醫學專門學校學生旅行團二十二人游覽滬杭二地已畢故於昨日（十四日）乘滬寗路之第五號快車赴蘇回校矣 
[緝獲私藏槍械之同黨]  
　　川沙藥水廟地方前由水警第三隊第一分隊拿獲私藏槍械二桿之吳朝林一名解由水警第一區解歸川沙縣訊辦在案茲據該犯吳朝林供出同黨顧庚寶一名並有盜案牽涉故由該分隊長蔣祖鴻率警按址往拿業於昨日將顧緝獲惟搜查該犯住處並無軍火當即就近解送川沙縣公署併案訊究矣 
[楚謙砲艦修竣出塢]  
　　海軍楚謙砲艦前因機器汽鍋等件略有銹爛曾出該艦長禀准海軍藍總司令撥歸江南造船所入塢興修計修理三星期昨已修竣出塢暫泊南黃浦聽候調遣 
[救火會員跌傷]  
　　閘北第三叚救火會前日下午三時許得烏鎭路失火警報陳隊長率領救火會員駕皮帶汽車駛至實山路轉角有黃包車在前行走救火汽車即欲轉灣避讓因速駛過度不及停止致將救火車翻側跌傷會員鄭沙二人鄭君略受微傷沙君傷勢稍重即送閘北濟生醫院醫治 
[昨日公共公廨訊案紀]  
　　昨日公共公廨民二庭由兪襄讞及美丁副領事會審（一）美商利逹洋行訴中華圖書館股東楊英初等十八人不理貨欵洋一千八百八十六元九角二分案前經判决限被告於一個月照數償還茲因被告逾期尙未履行堂斷故原告之律師又復到堂請追要求將該書館發封備抵被告方面之律師則聲請展限謂須俟全體股東開會選定新經理後再行清償且舊經理陸鳳竹現所收進賑欵六百餘元分文不交請着陸先將該欵交案結果再限被告於二禮拜內將判决之欵如數繳案給領（二）美商開乾洋行訴解金星將變壞猪油混售請追價洋及損失案前經判歸原告勝訴嗣解不服請求復審亦已核准候訊茲據原告之律師到堂聲明被告請求復審並無充分理由要求仍照原斷執行並與被告之律師辯論之下結果候函致化騐本案猪油之化騐西人將化騐單送廨再行核奪又民四庭由關讞員會同英包副領事訊理各案如次（一）胡伯庸訴談慕韓趙介庭趙子章不理欠欵案被告始終抗傳不到茲由原告代表朱斯芾律師到案請求准予登報傳逹結果准登報通知被告到案候訊（二）婦人唐殷氏訴其姘夫馮少雲滋擾不休請准分居及馮訴該氏捲取値洋二百三十元之衣飾藏匿張盤坤處請着交還案訊明分居一層由雙方律師到堂同意認可至馮訴氏捲物因未提出證據結果被告應與原告斷絶關係不得再有滋擾情事反訴證據不足應即註銷所稱該氏取去摺據等情着另行提出確實證據再行核判（三）三馬路競新綢莊訴已歇學徒葉滋繁不理綢緞價洋四十九元一角案先是葉在該店學業陸續行竊綢緞消贓化用店主乃以刑事起訴到廨時葉之荐保人王子儒即向原告商懇允代賠償故原告請求將刑事案停止進行詎王遂食其言是以原告人以民事訴追審時除該店遣夥周四實到堂證明前情外並由新閘捕房包探周少蓮上堂禀明當時吊贓情形而被告亦延林百克律師代表向以上兩人盤駁一過結果以案經證實應着第二被告王子儒照數還洋並繳訟費（四）孫關元訴顧鳳飛不理賑欵案被告不到據原告律師稱顧在租界內開有三元昇煙紙店請給諭發封備抵而該烟紙店即延律師持報紙到案聲明該店並非顧所開設有廣告爲證請飭孫之律師將訴狀更改以免混淆結果着原告律師將禀詞修改聽候排訊 
　　又午後民四庭由陸襄讞會同美約副領事訊理各案亦紀如次（一）蔣馳譽訴費哲甫不理存欵案費在武進縣股開某當舖近因倒閉故蔣控由該管孫知事備文到廨請爲協傳費延朱斯芾律師到堂聲明伊久住租界蔣不應在內地官廳起訴請將來文駁回結果以被告向居租界應由本公堂管轄（二）龑其祥訴何順富不理欠欵案前經判决被告保釋償還茲因被告尙有六十三元未曾還清故原告到堂請追結果候傳保人並被告到案再核（三）李招記訴蕭鳳閣不還欠銀三百五十兩案雙方均未到案未訊（四）王敬臣延律師訴外甥沈聖全擅將二十三保十一圖第六百八十四號地皮二畝餘盜賣與張根生爲業案據沈之律師辯訴狀稱該地係由原告之子王明生令介紹賣與張根生立有賣據而張之律師亦辯訴承認由沈介紹向王明生價買該地出價二千五百元以是三方而人證甚多昨祗審問原告父子供詞據王敬臣供該地方單係沈於光緒三十年冬借去民國八年冬始賣與張等語王明生供沈賣伊家地產伊不知情等語結果改期續訊 
[函請取銷竹行租地契約]  
　　滬南陸家浜沿浦灘有浚浦局管轄之公地數分前經該處某竹行向該局訂立租約租爲堆儲竹頭之用茲因對面之各木行以其堆置竹竿與木業之在碼頭起卸木植頗多阻碍即由木商會館代表函致江蘇許交涉員請轉函浚浦局工程司赶將是項租約取銷以便出讓而免妨碍 
[竹行業公舉領袖之備案]  
　　上海南北巿竹行同業徐海深等現爲整頓行規公舉朱金壽爲南巿領袖張富全爲北巿領袖具禀上海縣公署請求備案昨奉沈知事批示云呈悉旣據遵批明白呈復並稱該同業公舉領袖即爲整頓商務組織公所之預備故得全體四分之三以上同業各蓋店章等語核與前呈相符准予備案此批 
[合股販魚糾葛之集訊]  
　　唐仁志前投法公堂控合股販魚之徐元初以盈爲虧不還所墊股本銀洋一案昨日提同要證鮑華松等覆訊鮑稱本年春間商人與唐仁志徐元初合做販賣青川魚當向寅記販魚六百餘擔計洋三千二百元由唐仁志墊洋一千四百元尙欠寅記價洋約俟將魚售去歸還後將魚轉運至北沙地方魚已敗壞致售虧洋九百餘元此乃巿而使然可以查察商人並無以盈報虧情事陳　員問進貨出貨係汝經手有賑目否鮑答稱有經摺爲憑存在家中可以交出徐元初稱共計虧本九百餘元商人應認三份之一當合股時唐墊一千四百餘元其洋由唐仁志鮑華松及商人等偕同送往寅記歸鮑經手付與寅記賑房是實原被所延律師互辯一切中西議員會判鮑華松不應抗傳不到着即收押限交賑簿到案察閱徐元初還押再候覆訊核辦 
[旅館准予發封]  
　　九江路（即二馬路）三百九十二號門牌大雅旅館因故違烟禁容留寓客在內開燈吃食洋烟業經老閘捕房西探奎兒於九月二號將該旅館茶房王根生拘解公共公解判罰洋二十元充公外並着捕提該旅館主及經理人到案究辦該西探奉諭先後八次往提若叢均避不出故禀由捕頭通知工部局捐務處將所給大雅旅館營業執照吊銷着即關閉近由捕房查得其仍然營業是以刑事科於昨派代表律師到廨陳明該旅館種種抗違情形要求給諭發 
封經兪襄讞核禀商之美丁副領事判准予給諭將大雅旅館發封候再核奪 
[烏鎭路草屋失愼]  
　　閘北烏鎭路某客民草屋內前晚忽然起火延燒昆隣草屋十餘間及破船兩艘由各段救火會到塲救熄四區顏署長昨飭長警調查起火情形再行核辦 
[汽車碾傷男孩]  
　　汽車夫徐阿金昨日下午六時許開駛三千四百六十三號汽車駛經北京路貴州路口撞倒六歲男孩李福保碾傷腿足當由老閘捕房一百三十號華捕到來押令汽車載送傷孩投仁濟醫院醫治旋即帶該汽車夫入捕房禀候捕頭發落 
[汽車撞斃老叟之檢驗]  
　　汽車夫陳蘭根前日上午在美租界北四川路江西路口開駛運貨汽車突將老叟鎭江人談子明撞倒碾傷胸腹等處當經一千三百十五號巡街捕查見將談車送醫院不及醫治旋即因傷斃命當即通知捕房將屍舁入騐屍所報請公共公廨兪奠孫襄讞與美丁副領事於午刻蒞所檢驗得談子明生前委係被汽車撞倒碾傷身死遂塡明屍格升座公位捕房將肇禍之汽車夫陳蘭根帶案即據屍子談少明投案供稱死者係我父親今遭慘死要求仲雪等因經兪丁兩君得供會商之下遂援筆判曰騐得談子明確係生前被汽車撞傷身死着屍子談少明具結領屍棺殮汽車夫陳蘭根押候捕房偵查起訴訊核 
[男子受傷斃命]  
　　昨日上午有年約四十餘歲嘴有微鬚一絲不掛靯襪俱無之男子倒臥在法新租界亞爾培路徐家滙路交界之途中爲包探陳三林查見當向詢問已奄奄一息口不能言禀明捕頭車送醫院不及施救身死遂將屍身轉送輔元堂騐屍所報經中西讞員蒞塲騐得該屍遍體鱗傷傷及各要害致命查無屍屬由堂棺殮曆壇召領一面諭飭各探嚴緝行兇之人到案究辦 
[造船工匠跌暈]  
　　江南造船所工匠江北人王阿狗湖北人黃金志昨日下午五時許在美國訂造之運艦上工作失足自高墜下跌傷甚重昏暈不省人事當即由西工程師繕函派人舁送租界仁濟醫院醫治 
[請騐無名男屍二起]  
　　二十四保二十一圖地保陳錫林昨投地檢廳報稱浦東洋涇港口三井煤棧後面今晨發現一無名男屍查無家屬請爲相騐又二十五保十二圖地保顧愼霖亦到廳投稱新普育堂東煤屑路今晨亦倒斃無名男屍一具查無家屬請求檢騐奉諭候派員往騐 
[傭工被賊拒殺之相驗]  
　　浦東欽賜仰殿奚家宅沈茂卿家被刦案內被匪砍斃沈之工人江林投請地方廳候派員往騐在案昨午奉許檢察官沈檢騐員等蒞場騐明江林頭額受刀傷一處右肋受刀傷二處委係致命而死判令沈備棺收殮聽候緝兇究辦 
[誌謝]  
　　新敎育雜誌第三卷第二期現已出版昨承惠贈一册又銀行週報社惠贈第一百六十九期銀行週報一册又九畝地新舞棗新排蕭伯訥之「華倫夫人職業」一劇定於本月十六夜（即舊曆九月初五）開演昨承該棗惠贈觀劇劵四紙書此併謝 
雜評二 
[李督遺言救荒（訥）]  
　　李督之死由於如何如何者此今日一般人紛論者也李督死後政局將如何如何變化者又今日一般人所推想者也今之人心爲李督死之一事而駭而異而歎而惜而疑而懼集社會上各人之心理合而成一離奇之象而離奇不可思議之說亦因之而起又因此離奇不可思議之說而日前我人所視爲最重要之事已置之不議不論之列矣 
　　所謂最重要之事爲何即救荒一事是也李督之死死一人也蹉跎救荒之事則關係數百萬人之生命也因爲一人之死而致數百萬人之死不能救其可乎吾願一般人救荒之心勿爲一時謠言所翳障 
　　國人不見李督之死尙以四分之一之財產救荒乎臨死心尙不亂尙以救他人之死爲心國人其毋忘李督之心也可 
公布欄 
[江蘇高等審判廳]  
　　民庭判决一件吳少峰與洪昌茂爲租屋涉訟控告一案判决主文本件控訴駁回控訴審訟費歸控訴人負擔一件姜景惟等與陳秀貞等爲欠欵涉訟控訴一案决定主文原堂諭撤銷本案發還南滙縣知事公署迅予依法審判一件葉明夫爲運貨涉訟不服上海地審廳駁回聲請再審之决定聲明抗告一案决定主文本件抗告不予受理以上十月十三日 
[上海地方審判廳]  
　　公示送逹第二一一號爲公示送逹事案據邵潤　訴楊錦龍因車欵　訟一案前經飭傳楊錦龍遷避無踪傳票繕本無從送逹曾依訴訟通例公示送逹並經本廳於十月九日即時判决在案除原告判詞另行派吏送逹外所有被告楊錦龍判詞一本依法公示送逹爲此示仰被告楊錦龍知照特示民二庭推事鄭之國 
　　判决主文（民一庭）一件决定周金生對於本廳駁回抗告之决定聲明再抗告一案主文本廳民國九年九月十六日之决定更正之本件抗告另候調查裁判一件判决許鴻卿與曹金貴欠租涉訟一案主文曹金貴應償還許鴻卿房租洋二十四元賠償門窗洋七元並將所租瓦屋三間交還許鴻卿許鴻卿其餘之請求駁回訟費歸曹金貴負擔一件决定山　生與山榮海房租涉訟控訴一案主文本件控訴不予受理一件判决黃蘊瑜與張佛泉因房租糾葛一案主文張佛泉應償還聚昌公司房租洋二十七元五角交案給黃蘊瑜具領訟費歸張佛泉負擔一件判决鈕君宜與陶育臣因借欵糾葛一案主文陶育臣應償還鈕君宜借欵本洋二百元並白本年六月二十四日起至執行終了日止之按月二分利息訴訟費用歸陶育臣負擔（民二庭）一件判决王傑與胡守照祖屋糾葛一案主文胡宗照租賃坐落邑廟後福佑路第一百四十七號樓房一幢應即遷讓交還王傑修理王傑關於租金之請求部分駁回訟費王傑負擔十分之六餘十分之四歸胡宗照負擔一件决定孫長桂與戴金寶借欵糾葛一案主文本件訴狀准予註銷訟費歸原告人負擔一件判决皮新生訴徐子良借欵涉訟一案主文徐子良應還皮新生本洋八十一元利洋三元二角訟費歸徐子良負擔 
　　民一庭批一件陸桂銓聲請抄錄與陸全松在高審廳控訴原狀由聲請悉查全松在高審廳呈遞之控訴原狀並未發下所請抄錄應毋庸議此批 
　　批示一件張永年狀請執行由狀悉着即來應候諭此批一件歐六璋狀請執行由狀悉准予飭吏執行此批一件裘石平狀請勸令减讓由狀悉本案抵產業經拍定着連將該房屋騰出交應核辦毋得藉詞狡展致　未便此批一件曹品發爲髮妻携女潛逃請求備案由據呈已悉此批一件邵順昌狀交租洋由准交此批一件凌海卿狀領訟費借票由准領此批一件王冠伯狀領古畫由准領此批一件湯學釗狀請銷案由狀悉准予銷案此批一件高則誠狀請執行由狀悉准予依法執行此批一件梅建棠狀請函縣協助由狀悉准予函催該縣迅予協助執行此批一件張學義等狀請傳案由狀悉候傳案訊奪此批一件徐硯耘狀交標洋由准交此批一件許雲標狀請寬限由狀悉查本案業經確定所請應毋庸議此批一件楊碩甫狀領欵洋由准領此批一件黃東升狀領欵洋由准領此批一件何玉書狀請暫緩執行由狀悉准予暫緩執行此批一件董明發狀請執行由狀悉准予飭吏依法執行此批一件陸麗生狀交欵洋由准交此批一件顧乃林狀交鑑定費由准交此批一件李卿茂狀領欵洋由准領此批 
[上海地方檢察廳]  
　　批示陳子祺狀悉候再偵查毋凟此批高成巧狀悉所請應予照准此批范貴福等狀悉案已送審仰候宣判毋凟此批姚營嘉等狀悉候查明核辦此批王陸氏狀悉候診斷後迅行核辦此批以上十月十四日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒語 
[燕語（四）] [  燕燕]  
　　正陽門外鮮魚市口如遇淘溝時臭穢不可嚮邇以其地爲屠宰之場經年積穢鬱聚深溝偶一濬導自然一朝發洩臭於他處前歲有人經過其地因遭淘溝觸氣而亡者至今雖建築馬路康莊平衢無復以前之惡狀然一提鮮魚巿三字猶有人聞之噦惡者其當年之可怖可知矣 
　　八大胡同之名未至京師者莫不習聞之然初以爲必是如上海之清和坊杭州之金剛寺巷如是已耳有初來京者震於其名買街車至其處遍視巷口所建木標無八大胡同名目以謂車夫欺己也斷斷與之爭馴至呼警察警察告以故乃知所謂八大胡同者初非一巷乃八條胡同之總名也其八條胡同之名雖久居京者設驟間之亦莫能畢舉有人詠八大胡同詩一首將胡同細名包括於詩內頗堪作游人指迷茲錄其詩如下詩云八大胡同自古名陜西百順石頭城韓家潭畔絃歌雜王廣斜街燈火明萬佛寺前車輻輳二條營外路縱橫貂裘豪客知多少簇簇胭脂坡上行蓋所謂八大胡同者即陜西巷口順胡同石頭胡同韓家潭王廣福斜街　佛寺灣大小外郎營胭脂巷是也 
筆剳 
[碾玉記（中）] [  碧梧]  
　　越三日吾節以三千金購一汽車僱僕御之於是日必出　汽笛嗚嗚飛馳於道吾與彼貼體坐車中風來撲面彼鬢髮　亂髮端頻觸眼簾眼乃啓闔無定宛若天空明星其光閃爍又　盈盈秋水受微風吹皺水光之搖盪者然頸際五色絲巾隨風飄動雖彩蝶展翅不足以喩其美嗚呼此情此景猶歷歷在目而今不可復見矣吾旣日乘汽車不一月後已盡得駕馳之術偶或試之頗能操縱如意彼適以吾二人乘車　入一御者殊覺憎惡乃囑吾自御車行如脫絃矢情話如瀉瓶水當不患爲他人竊聽然而殺機自此動矣當吾初自御車時膽力未壯車行尙緩某日過某大坦彼此謔言戲吾吾方睨之而笑轉輪不愼車已衝倒一老者車輪碾其腹腹裂老者立斃依法律言此雖屬誤殺亦有相當之懲治然是地習慣汽車殺人者俱罰金五十元吾遂得出洋五十元而殺人之重案已結然老者死狀之慘猶印於腦中此後御車行乃愈緩而彼滋不悅嘗曰人之所以喜乘汽車者利其速耳今若此曷必乘汽車黃包車不尤較其速耶彼言如此吾何必惜人一命致令其不懌縱再殺人五十元已可畢事吾又何惜此五十元哉自此以往吾每御車必盡馬逹所有之速率狂馳於道惟圖博彼之歡心他則非所問也 
劇談 
[余叔岩之李陵碑] [  老拙]  
出場之次句回　腔（盼嬌兒不由人珠淚雙流我的兒吓行腔仿譚音韻凄凉含蓄不盡快三眼（七郎兒回雁門搬兵求救）一段句句精采（怕的是我的兒一命罷休）罷字摹仿譚氏老還童之嬌音尤爲酷肖搖板三段稍弱二場反調（嘆楊家秉忠大宋扶保）保字行腔極抑揚頓挫之妙（到如今只落得兵敗荒郊）以下均曲折有致二段原板（到呌我年邁人無有下梢）至雙板（那時節東西殺砍左衝右撞）一段一氣呵成酣滿圓耍刀花一節扮演者須形容出劇中人武藝固屬高强無如年邁人氣力不勝之　狀此爲老譚絶技叔岩雖竭力摹仿尙未能臻斯絶境三場搖板（當年路過五台山）及（老丈說話理不通）二段殊挺拔蒼勁捨甲丢盔及碰碑時之身段俱恰到好處是劇叔岩雖未能盡善盡美然尙不失爲大純小疵也 
新聞拾遺 
[節婦睡中拒暴] [  幻夢]  
　　桐域西門外有柏氏婦者年　花信忽喪所天停辛佇苦誓守柏舟閭里䣊戚莫不交口譽之詎鄰有惡少邵某以節婦年輕或不甘孤寂疑爲可乘使某媼致意節婦大怒斥去之邵志不得逞恚甚夜分踰垣入節婦室欲乘其睡夢中污之節婦大驚號抵死支拒邵大怒舉刃刺之節婦　死邵亦逸去及旦節婦家屬知覺亟報官立請迅爲捕　官開訊之下大爲震怒因親自詣騐通牒緝邵未久卽爲弋人所獲縛縶至署邵知己罪無可逃乃自認不諱遂狀於法 
[農人夢裏捉賊] [  警世人]  
　　湖州東門外丁聖堂有農民陸阿多者素患夢魔之症前晚十時許阿多已高臥深入睡鄉突從夢中躍起拔門關門大呼捉賊四鄰聞聲驚起咸出協助有湯和尙者年少氣盛奔入阿多室中稱覔賊影阿多見和尙卽扭住亂打並呼賊已捉住一時鄰人畢集共覩斯狀知阿多發病抱扶入床呼喚良久始得清醒向稱鄰人多事擾人清夢而和尙無故被毆祗得自認晦氣云 
[新房打鈸] [  諤]  
　　本埠老靶子路王君陰曆九月初一日合𢀷良辰賀客踵至門庭若巿新人送入洞房後賀客各施閙房伎倆而同學李某尤甚彼携銅鈸匿牀下及華堂家散正帳暖芙蓉之時忽鈸聲大作新郎驚起取杖擊牀下大聲呼喊戚友咸携燈至見李某挾鈸隱於帷畔亦可謂惡作劇矣 
[喫白米拆梢] [  吳秉恬]  
　　五馬路某微麵舖昨來一客身着藍布長衫似貿易中人就坐後呼食狂狂啖旣畢忽言有馬甲一件置衣架上今已不見索賠於堂倌致起爭執肆主某素識其人乃慣喫白食者從容謂之曰客旣來此果腹必携有現欵請先付値訖再言其他客聞言面紅耳赤肆主怒欲喚捕嗣經傍人代爲緩頰謂計値無多姑讓令去因唾其面叱使速行客始抱頭鼠竄而去云 
小說 
[社會小說衆醉獨醒（一六七）] [  瞻盧]  
　　第二十八回母護劣兒偏心有藥娘憐弱女補腦無丸回轉筆來再說善珍善寶早把昨夜不曾掉完的絲都已一一趕完專待老娘取絲回來重理絲軸聽得外邊敲門聲響認道老娘回來了姊妹倆都急怱怱的去應門善珍伸手去拔門善寶心急已叨叨的問道娘取來的絲是深色還是淺色遮莫又是佛青色話没說完門兒呀的一響早有一種輕圓流利的聲音傳到姊妹倆的耳朵裏（一邊問以深淺之色一邊報以輕圓之聲可謂有聲有色）說道珍姊妹寶姊姊都在府上妹子不曾白跑一趟巧極巧極姊妹倆停睛看時原來叩門的不是别人郤是同學陸慧姑見他談妝常服和藹可親後面緊跟着一個肥軀小脚的傭婦手裏還携着一包東西慧姑雖和林姓姊妹同學郤不是同班讀書平日除在學校裏會面並不曾通過往來這番忽然登門姊妹倆自然出於意外慧姑跨入門時從傭婦手裏接了東西指着門口一條長櫈道王媽你只在這裏坐候着我和林小姐到裏面談話隔一會子便要出來王媽答應着便在門口坐下善珍善寶的心裏又是歡喜又是羞慚歡喜的仙心俠骨的陸慧姑今日裏從天下降羞慚的自己家裏同破窑一般怎好欵待嘉賓慧姑含笑道妹子突如其來實做那不速之客兩位姊姊幸勿見怪善珍道慧姊光臨喜出望外但是貴人踏賤地····慧姑道咦又來了這般『階級制度』的套語我們須得捐除人有什麽貴不貴地有什麽賤不賤說時姊妹倆早引導了慧姑走到自己屋子裏 
[自由談之自由談] [  鵑]  
　　人於生前不理於衆口而一旦撒手則每易得人憐惜如袁項城馮河間之　至今猶有悼念之者一坏黃土功能彌大蓋不特掩人骸骨并其生前過惡亦一一掩之矣 
[大昌煙公司徵文揭曉（乙等）] [  守拙廳主]  
　　大嬰孩香烟童歌（仿賈志誠嫖院中之孩兒歌） 
　　（曲頭）俺本是大嬰孩（牌）播四方（好嗎）喝彩聲好香烟端的出名廠（劈拍劈拍）（拍掌聲）第一牌兒口彩好（嘖嘖嘖）（讀美聲）第二華麗裝潢（嗚哆嗚哆哆）（軍樂聲）第三製法又精良烟界當中可稱王早已四海把名揚（札栢曨咚𠼔𠼔）鑼鼓聲烟味兒又芬又芳烟葉兒金絲模樣（童歌）月月亮家家人家出來白相相買包烟吃白相城裏人裝仔金嘴吸鄉下人裝仔竹嘴吸小男弗會吸香烟牌子好白相（鮮花調）名烟一出廠烟名到處響可知我的烟捲兒氣味清香你若是不相信吓買一包兒嚐嚐（童歌）排排坐看戲文買仔烟來大家分點點看十大根派派看三個人爺三根娘三根還有四根帶到屋裏請鄉鄰鄉鄰分不匀香烟屁股嘗嘗新（揚州調）吸仔連一根吸仔連一根清晨那的蚤起吃過了點心有癮人無癮人阿要大家吸幾根（童歌）𠻞令𠻞騎馬到申江申江香烟好買仔馬上回家跑（梳妝台）送郎送到大門前門前吓有片烟紙店買一支嬰孩牌郎嘴裏送願郎君吸仔吓把子添（童歌）瞎子瞎連牽抬着瞎銅錢數數五只板買包嬰孩烟拿來瞎呼呼開眼見青天 
 
 
 

Page 15

 
 
   
 
 

Page 16

 
 
常識 
常評 
[人民納稅義務之分别觀] [  覺]  
　　人民何以有納稅之義務以國家有政費故 
　　特是同一義　立憲國與專制國異民主立憲國又與君主立憲國異 
　　專制之君主以國家爲私產故人民納稅之義務對於君主負之多取少取悉出於君主之命令而官吏往往因以爲奸此所以世界之專制國無一不爲人民所推倒也 
　　立憲國之人民其納稅之義務對於國家負之凡稅法非經代　士議决者不得違法而取之於人民特君主立憲國尙有一部分之經費專供君主之用此所以世界之君主國今日未改民主者已寥寥無幾也 
　　若民主立憲國人民納稅之義務猶公司股東之投資耳國會省議會猶公司之董事會也總統省長猶公司之經理及分店經理也其他官吏猶公司之辦事人也財政部財政廳猶公司之司賑人也審計院猶公司之監察人也武人則猶守門之人而已假使有一公司其股東汗血之資在營業方面未辦一事而盡以供養其守門之人而不足吾不知該公司之股東其能默爾而息耶抑尙日日投資惟恐守門人之未滿慾壑而聽其破產耶 
　　我中華民國納稅之人民當作何感想 
經濟 
[辦賑芻言三則] [  寄庵老人]  
　　一宜設立保留婦女所也被災之區婦孺之受害爲尤慘今於保嬰一節已有善士議及而對於災區婦女尙未聞有如何辦理者每遇饖饉之歲必有一種販户潛赴災區專以拐販婦女爲事近聞河南災民賣妻鬻女以延朝夕其慘無人道之拐販竟視婦女如畜牲計斤論價尤駭聽聞嗚呼悲莫悲於生别離飛絮一墮不知何處異時丁壯雖存有夫耕而無婦饁仍不免農畝抛荒况人旣無室家之戀尤易流而爲匪光緒四年豫省奇災辦賑義士每隨地保留即托就近老成正士妥爲照管遇有拐販則送官嚴辦今更宜仿照辦理一宜隨地設立押牛局也牛爲耕田必用之物然一届荒年人且不飽安能喂牲往往先將此物賣去今旣不能禁其不賣惟有設立押牛之局代爲喂養使於可耕時贖回庶異日無田畝荒蕪之患 
　　一以工代賑宜分别辦理也近見諸君子議開某某等河以工代賑固是極好之事然直隸山東等省可開之河多河南山西等省可開之河少支河少則溝洫難通爲豫晋計似宜以鑿井爲要以十人鑿一井十萬户可得一萬井雖旱亦可無患矣（不受酬） 
法律 
[賭博罪之解釋] [  雲]  
　　刑律二百七十六條規定賭博財物者處一千元以下罰金但以供人暫時娛樂之物爲賭者不在此限 
　　按此條后半易致誤會不知者遂疑暫時娛樂係指賭博而言以爲偶爾游戲而非常業賭博者係爲法律所不禁故不得不表而出之 
　　查此條法意首曰賭博財物者處一千元以下罰金賭博之下聯以財物二字是明指賭博之罪係由財物發生果以財物爲賭爲無論貴賤多寡雖至少如銅元數枚制錢數文亦構成本條之罪特以財物二字範圍甚廣故於后半不在此限之上又稱暫時娛樂之物以别之須知此暫時娛樂之物係指飲食等物而言與財物之物逈别即清律賭飲食者勿論之意也更復加以暫時二字以明雖許以娛樂之物爲賭然僅許以暫時之物不可有永久性質之物其限制固甚嚴也非謂暫時娛樂之賭博爲律所不禁也（以上解釋係本大理院統字第三十號三十四號之意以後註統字某某號即係大理院解釋） 
　　又按此條所稱賭博係從廣義凡以財物决勝負含有賭之性質者均在其內譬如比赛擊球運動之事也若以銀幣爲注則搆成本條之罪（見統字三十四號）買賣貨物商人之事也若買空賣空則搆成本條之罪（見統字四十號）然循此類推又有類似而實非者不可不注意 
　　一若單純私藏及販賣販運轉運而無賭博行爲者則不在此例（見統字一○二號） 
　　一若商人買賣先交押欵届期雙方實交銀物而非買空賣空者則尤與此逈殊（見統字一四五號） 
　　如此種種又不可比附援引而故入人罪 
　　至若累日賭博者則與賭博爲常業一罪科斷（見刑律修正按語）若數次賭博旣非常業又無繼續之意思者則以數罪論（見統字六十六號）一般有賭癖者宜愼之（乙種酬） 
家庭常識 
[婚姻須知] [  陳滋]  
　　小兒之性質秉之母者十之七八秉之父者十之二三故母智者子多智母愚者子多愚於父之智愚無大關係也我有二適例一爲裘姓人極精明而其妻極愚生二子與一女皆酷肖其母愚笨異常絶不像父二爲陳姓人極愚笨號稱無郎而其妻極智生二子皆肖其母能成家立業絶不像父故擇婚者宜注重女子之性質 
　　小兒之體格亦秉之母者十之七八秉之父者十之二三故母體强者子必强母體弱者子必弱於父之體格無大關係也故擇婚者宜注重女子之體格 
　　人之體格至三十歲始長足人之智識至三十五六歲始成熟人至體格長足智識成熟之年所生子女多聰明精鍊諺謂天下無好老三卽因老三多由父母智識成熟時所生較他兒精明也能受良敎育則無不好之老三矣若三十以前所生之子爲嫩子智識體格難期富足諺云早生貴子適得其反故結婚以近三十歲爲最佳之期 
　　老親做親謂之血族結婚其子女必愚而多殘疾親愈近愚愈甚故姨母表姊妹結婚比姑母表姊妹結婚尤爲不宜此其例極多故擇婚者宜遠避血族 
　　小兒面貌之妍醜與父母之愛力成比例愛力愈厚子貌愈美愛力愈薄子貌愈醜貧兒之貌多不揚皆因柴米不繼夫妻反目也故擇婚者務求男女之性情相合智識相等境遇相若方可成佳偶（不受酬） 
道德叢話 
[西方格言（四九）] [  謝介子選譯]  
　　快樂生於生活生活生於勤工「道師陶」（Tolstoy） 
　　傾躓之後乃知安步「荷蘭諺」 
　　頻滴之水可以穿石「英吉利諺」 
　　世罕兼有美貌與俊才者「總意志諺」 
　　善人之行爲即有形之哲學也「英吉利諺」 
　　實事亦非盡須語人者「葡萄牙諺」 
　　著意於履轉忘其足「英吉利諺」 
　　不答亦答之一種也「丹麥諺」 
　　經騐爲才智之父記憶則爲其母「英吉利諺」 
　　勝利屬於最堅忍者「拿破崙」（Napoleon） 
商業叢話 
[廣告須知] [  純英]  
　　處此二十世紀商戰之秋發逹營業端賴廣告廣告非專供鼓吹者也根本言之廣告之職厥惟四端一吸引閱者注意二引起閱者興味三在閱者腦中深留印像四使閱者發生欲購該物之觀念而卒實行之四者循序而進由注意而至購物廣告之職務方終而廣告之目的始逹 
　　吸引注意之法有以圖畫者有以標題者有以彩色者有以空白者其爲效也以圖畫爲最標題次之彩色與空白又次之 
　　圖畫之道首重美觀須簡而寓意顯而悅目與廣告文相符相映以表明貨物之優點滑稽畫富具吸引力然鮮有能表明其優點而引起閱者之興味者 
　　標題須明瞭簡單字少而大常人一瞥見字約四故標題之字至多不宜過四字字句旣限入目自易然亦不可過略而失其意標題乃下文之撮要故與下文須連絡一氣使人一見之下不得不讀其下文焉 
　　閱者之注意與興味旣引起矣其能更進而使閱者深留印像而發生購物觀念者則惟其下文之是賴下文者所以詳解圖畫或標題之所指使閱者對於廣告之物愈覺明瞭者也其文句以簡括而能詳述諸要點者爲佳須自然而兼興趣使人讀而不厭排印時又須多留空白勿使過擠 
廣告要點旣如上述然營業之發逹與否仍視其貨物之優劣與貴廉若物質上一無所長而徒賴其廣告之大吹大擂我祗見其失社會之信用又焉能發逹其營業哉（乙種酬） 
農民常識 
[舊式農業社會的改良] [  伯材]  
　　「改造社會」「改造社會」這種聲浪天天接觸到我的耳朶裏但是没有聞得那一位說改良農業社會的這是奇怪了豈是我國的農業社會不必改良麽還是没有改良的價値麽不是不是這是因爲研究改造的幾位還没有研究到這一層的緣故今天拿舊式社會的缺憾和改進方法寫出來和諸君研究研究 
　　一變更作法我國的舊式農業社會向來用工作式的輪換法像稻同六麥或是油菜棉同麥或是蠶豆年年如是以致有某種肥料過剩某種肥料不起的影響應該變換一種合法的輪換法使地力在無形中有休息的機會才好這種合法的輪換法没一定但是有標準的對於勞力上應該秋天夏天平均分配對於肥分回復上應該同豆科植物輪換因爲豆科植物不但有攝取游離窒素的效力并且能够引升下届的肥分但是他不喜連作的也要注意到的對於有害植物的撲滅上應該使葉作物全莖作物輪換對於病蟲害上應該同異種作物輪換照這樣兒做同農經濟的要旨不差的了再加合理的栽培那收穫量比了現在一定還要高許多哩 
　　二農具合置農具合置法東西洋行的很多譬如有一種新治的農具很精巧很便利對於農業上的確有實用的價値但是價錢很貴於是就合了許多人家共同購買輪流使用我國農家也須這樣然後可應用新農具有新法改良的效力否則應用舊農具舊農法今天這樣明天仍是這樣終没有改良的希望的 
　　三蟲害共禦我國現在的農家田裏有了蟲害病害取放任主義以致滿目荒蕪不堪收拾行了共禦的方法不致這樣因爲害蟲發生很快還要傳播出來共同抵禦可以一時殺滅不使蔓延唉近日害蟲甚多何不結合團體用藥劑或是人工共同驅除呢 
　　四參用新法現在的農家犯幾種弊病一耕土不深二株距太狹三肥料配合不當四排水不良五選種不精能够把幾次除掉就可算粗淺的新農法那收穫量比了現在一定要漸漸兒增加哩 
　　上邊四項是初步的改良是耕種的改良不是組織法的改良組織法的改良以後再談罷（乙種酬） 
識字捷法 
[應用字] [  濟滄]  
　　步徐行也篆文作步從止　相背　音撻蹈也止象右足形　象左足形止　相並爲　音撥今作　象兩足箕張之狀登發等字從之止　相隨爲步又古謂人踐三尺再舉足步故步爲六尺今以五尺爲步又水之際凡舟查縻而上下者曰步今率作埠又運也推也相隨也或作步誤 
　　交交脛也篆文作　從大　象交形又俱也共也合也錯綜也替代也又交交鳥飛貌 
　　予推予也篆文作　象相予之形音義均與與字相同又平聲與余同我也 
 
