# 1900 - 281 - 4909878

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[書本月十六日申報所登摘叙自立會匪逆亂確據示後]  
　　自來流宼之亂未有不以忠義自居者唐之徐敬業明之李自成僞檄流傳未嘗不詞嚴義正實則安有所謂忠義惟是殺人據地非分妄干已耳奈何愚民惑之甘心附逆燎原之勢遂致一發難收噫吁嘻同是食毛踐土之人何昧於順逆竟若此哉逆犯康有爲之起事也托名奉皇上力行新政盡除守舊之黨以期國富兵强此猶敬業之討則天自成之鋤馬阮義非不正詞非不嚴噫其亦知包藏禍心究其實無非暗中窺竊神器乎初不料始惟迂儒信之繼且妄人信之迨至遁蹟外洋而洋人亦信之以致黨禍朋興糾成自立之會私置僞營務處購求槍砲招募成軍刊發關防分派職事直至漢皋事敗唐鄧伏誅窟穴窮搜逆蹟昭著始知長江一帶所售富有匪票類皆若輩所爲幸南皮張公果毅精明殺之無赦否則涓流星火四出蔓延縱不致如敬業自成毒延天下而洪楊諸粤宼前車之鑒非遙鋤而平之不又將費盡各省兵力乎夫洪楊諸流宼初惟悍賊三五輩作亂於桂省金田村猶且煽禍十餘年淪陷名城以數百計今自立會匪暗糾湘鄂諸桀黠以上海爲總糧臺訂定武漢諸名區同時起事私立國號指派各軍跡其聲勢之雄且十百倍於洪楊諸流宼而其僞通飭内明言焚燬衙署佔踞城池刼掠局庫焚戮三日然後封刀種種兇惡情形較之洪楊諸流宼殆有甚焉以若所爲而猶謂奉皇上力行新政盡除守舊之黨以期國富兵强其誰信之而胡爲甘心從逆之人猶大言炎炎自居新黨依草附木恣其狡謀甚至監司大員木天淸望亦復陰相勾結自蹈刑章噫豈若輩果全無心肝　耶曷爲而竟甘於去順效逆也今者唐鄧諸首逆已次第明正典刑矣康梁諸判犯遁蹟海外洋人亦已漸識其心存作亂不復願作護符矣張劉諸巨公捕治黨人不遺餘力雖有遺孽未必敢重肆鴟張矣雖僻壤遐陬尚有私售富有匪票者諒祗騙錢果腹目前當不致禍亂重興所可患者滬上一隅仍不少若輩羽翼欲緝捕則格於租界之例必致齟齬叢生苟縱之則日後死灰復然仍不免潛謀不軌夫外人豈眞好爲庇護哉不過西例有哀矜國事犯之説故不得不全其性命使之殘喘苟延耳須知若輩非眞因國事而犯刑章不過如大刀會哥老會紅燈會之流紏集亡命之徒恣行不法此次幸得先時破獲若竟釀成巨亂則洋人財産亦必毁壞一空然則彼所謂保護洋教洋商者豈果由衷之語哉無非欲洋人悞信其説得免協力捕除耳總而言之若輩雖以奉行維新之政爲口頭禪然其種種兇謀實與拳匪無異拳匪亦自稱忠義惟蠢如鹿豕明以殄滅洋人爲宗旨致洋人銜之刺骨常存滅此朝食之心若輩則反其道以行之時時依附洋人故洋人不疑其有隱謀而反欲曲爲袒護試思若輩果尅期謀叛則戎馬倉黃之際洋人身家性命果能一一保全乎夫洋人之通商於中華也久以長江爲利藪匪亂一起則沿長江各埠洋行必致閉户洋船亦且停輪所耗已多保於何有兹者張于二帥旣將若輩逆亂確據出示周知諒已照會洋員歴述其謀逆巔末所願此後洋人咸曉然於康梁之實爲巨憝唐鄧之實爲禍魁餘黨之匿蹟洋塲者日後必貽隱患及早不分畛域中外合力搜查有犯必懲毋稍縱庇庶華人安而洋人亦安轉禍爲福之機在此一舉否則長江一帶今雖幸獲敉平而粤逆孫文又將起事天荆地棘在在堪虞不特華人無安堵之時卽洋人懋遷有無亦且多所損失矣流宼之禍不將烈於敬業自成哉 
[法人奢願]  
　　日本長崎埠訪事友人云日前倫敦電述法國執政大臣論及此次中國如欲議和必先允償兵費然爲數甚巨中朝斷難措置若由我法國出干内政則無論何國皆可如願以償第一必先將各處互市之塲大加開拓其次開礦築路諸事須廣攬利權噫法之奢願如此我中國將何以處之 
[德兵剿匪]  
　　日本報云東歴九月二十九日卽華歴本月初六日天未黎明時德國駐京軍士一千五百名携帶行營砲六尊會同英國守備軍四十名印度兵若干名携帶麥幾希磨砲一尊由蘆溝橋迤邐望良鄉及江州進發蓋以其地尚有拳匪嘯聚亟須前往掃除也旣至有地時方午前八下鐘越三十分攻至午後一下鐘時砲聲隆隆不絶于耳計斃拳匪約三百名傷者無算德兵死一名傷將校一名軍士二名統帶印度兵之某弁坐騎被彈擊傷迨四下二刻時下令縱火咸陽一炬闔市成灰乃唱凱收隊 
[俄兵殘忍]  
　　俄兵殘害華人前已屢詳本報兹又接日本長崎埠訪事友人來函云天津附近一帶居民遭其荼毒者男婦老幼屍橫徧野白河上下游骸骨漂流尤令人傷心慘目滿洲邊境殺戮更慘俄帥戡來婆私欺氏曾明白宣示謂由華官縱令拳匪戕害故俄人爲此以報大仇也 
[重修電線]  
　　日本報云由大沽以達京師之電綫自被拳匪毁去卽經日本野戰電綫隊軍人修整未幾忽被風雨損壞以致信息難通兹者野戰電綫隊軍人會同遞信省電綫工人十二名逐加整理俾垂久遠日來京師天津大沽三處傳消遞息已不難瞬息飛行矣 
[擅易地名]  
　　日本報云前者俄羅斯人賃得中國東省大連灣之後卽易其名曰達利尼此次黑龍江畔中國所轄之殺哈利痕村於俄歴八月二日攻占適逢彼教中聖伊利耶彌撒之期遂攺稱伊利耶要塞愛暉城則於俄歴八月四日彼教中聖麥利耶麥餓達辣彌撒之期攻占遂攺稱麥利耶麥餓達辣鎭刻已由駐黑龍江總督出示曉諭居民殊可哂也 
[難裔蒙恩]  
　　日本報云日廷以中國拳匪之變凡在使署効用之文武員弁次第被戕乃特發帑金卹其家屬計二等書記生正六位勳六等楢原陳政之妻楢原政之賞銀幣一千三百圓外交官補從七位兒島正一郎之子兒島惟謙賞銀幣六百圓外務書記生杉山彬之子杉山万龜賞銀幣三百圓中村秀次郎之子正五位中村彦次賞銀幣二百圓 
[陝西設電]  
　　金陵訪事友人來函云長安雖漢唐舊都然其地僻處西陲　朝廷素不視爲重鎭故各省均 
 
 

Page 2

 
 
有電線傳遞消息而陝西獨付之闕如邇者兩宮由太原啓蹕西行當此和局甫將開議之時疆吏之禀陳廟謨之指示不由電達必將延誤事機電報督辦盛杏蓀京卿爰商諸南北洋通商大臣特委直隸候補道孫觀察寳琦赴陝西辦理西安電報觀察奉委後卽由上海附某輪船至江甯本月十五日晉謁兩江總督兼南洋通商大臣劉峴莊制軍禀陳一切翌晨復詣節轅禀辭卽日俶裝赴陝 
[逆跡昭彰]  
　　康梁逆黨陰謀不軌設會售票誘惑愚民業經各省憲嚴密查拿先後擒獲正法者已不下數百人近有友人見逆黨身畔搜出各據詳載會中名目支離怪誕殊駭聽聞計保國會右軍統帥沈克誠正龍頭康有爲副龍頭梁啓超此外曰總堂曰座堂曰盟堂曰禮堂曰管事曰値堂曰刑堂曰盟証曰香長後書富有山天下水萬國香九字又有逆據中書會辦樹義堂右書日新其德左書業精於勤間以七言俚詞四句曰萬象陰霾打不開紅羊劫運日相催頂天立地奇男子要把乾坤扭轉來其執事有副印新副聖賢當家管事巡風順八江口十牌大備小么各名目其中所派僞官分文武兩班文係康逆所立保國會黨武爲大刀哥老各會匪黨都二百餘人某姓某名歴歴可數一經嚴緝不難次第伏誅也 
[咨拿票匪]  
　　金陵訪事友人來函云自富有票匪在漢口案發後首要各犯均經各省大憲拘獲到案就地正法邇者兩江總督兼南洋通商大臣劉峴莊制軍准湖廣總督來咨以鄂垣武備學堂肄業學生誤入迷途甘心從逆者實蕃有徒迭經搜捕有據明正典刑者已有數名而聞風遠颺暫稽顯戮者尚屬不少除飭屬一體嚴拿外恐有該學堂漏網匪黨溷跡甯垣爲此咨呈該逸匪像片仰乞通飭所屬文武嚴密跴緝長江上下輪船抵埠亦望派員登船嚴查遇有面貎與像片相符之人卽擒獲正法云云日内已將各像片發交照像館拓印數張以便分頒承緝各員四出緝拿無任漏網矣 
[會匪橫行]  
　　金陵訪事友人來函云省垣五方雜處良莠不齊邇來每有江湖會匪溷跡城廂内外賴大憲訪拿嚴密尚不敢恣意爲非日來忽有匪人羣聚城内承恩寺城外正乙祠藉爲人戒烟爲名陰行其開堂散票之詭計所望官斯土者先事預防認眞偵緝庶不至星星之火漸致燎原也 
[甌郡官塲紀事]  
　　温州訪事友人云新任浙江温州府屬永嘉縣知縣秦鹿苹大令擇吉本月初六日子時接印任事初七八等日謁廟拜客初十日招考代書十三日放告○本月十二日署理樂淸縣縣丞鄭培基二尹汝衡由杭省至滬乘招商局普濟輪船來温禀見道府各憲約計月圓時節卽可赴大荆履新矣○瑞安縣知縣華筠如大令被許孝廉金鏞等人列欵赴温處道轅具控道憲王心齋觀察批飭温州府訪查府尊林少筠太守奉檄之下委蘇以莊少尹克敬按欵密訪刻下尚未回郡禀覆也○新任瑞安縣縣丞陳玉墀二尹金聲近奉藩憲惲菘耘方伯飭知赴任已於本月十二日附招商局普濟輪船來温矣○前任永嘉縣知縣查石生大令交卸篆務後定於本月十四日携眷附招商局普濟輪船至滬然後馳返省垣紳耆以所製德政牌萬名傘尚未告竣禀請暫緩行期○前平陽縣蒲門司巡檢蔣雲程少尹交卸回郡小作勾留旋於本月十四日附招商局普濟輪船赴申江以便買棹回省○温州府知府林少筠太守因釐局總辦張簧樓太守尚未到差而李筱亭太守先經交卸回省因將釐局事宜暫行兼攝 
[皖省官傷紀事]  
　　安慶訪事友人云上月二十三日大通督銷局委員錢觀察松年命駕詣撫轅禀見面陳要公旋詣各當道處拜令隨於二十八日赴各署辭行○皖省所用硝磺向來購自他處日前上憲札委閻大令恩培王大令培璧周别駕周名延吳别駕翰英余少尉世芳分赴各省探明價値以値採辦 
[扶桑旭日]  
　　日本長崎埠訪事友人云日前有法國輪船名衰而皮耶者駛抵崎陽載有閩人十名送交福建會館留養緣此輩乘舟至淡水洋面遭風船覆遇救得生也後經董事給以舟資俾乘臺北丸回籍○商船會社臺中丸前在基隆港外觸礁旋卽將貨起卸駛回本國倩三菱船廠興修○九月十八號北海道石狩國天氣嚴寒忽降大雪○九月二十八號東海道一帶風雨爲災電桿摧折自大阪以東消息阻滯○十月一號赤十字社博愛丸駛抵門司載有受傷及患病弁兵二百十七員名其中俄人三名三等軍醫一員三等軍吏一名砲兵少尉一員二等獸醫一員司帳人一名陸軍一百九十九名水師十名中有二名業已在船病斃餘則載往吳軍港調理 
[浙海濤聲]  
　　杭州訪事友人云前者衢州亂起西安縣知縣吳小村大令被亂黨所戕迄今兩月有餘兇犯尚未禽獲兹聞有西安人某甲者曾以餘屋租與大令家丁某乙乙在署遇害家屬由甲送回杭省某日甲出金鎖一具持往金鋪兑換首飾乙妻見之疑爲大令少君所佩之物告知主母將甲送入錢塘縣署縣主沈歛芙大令庭訊之餘堅不承認因飭差吊取原物金鋪執事者告以業經鎔化查騐帳簿則分兩與少君所佩者不符因將甲暫禁所中以便再行推鞫又仁和縣新招練勇内有隸西安籍者言及大令被戕一事歴歴如繪管官送至縣署研訊供稱所談一切均係得自傳聞並非目睹大令以案情重大不得不詳細推求諭令禁錮翼房俾成信讞○湘陰左子異觀察孝同係原任陝甘總督大學士文襄公之少子幼讀父書熟諳韜略文襄西征時隨侍軍前於戰陣攻守之策無不了然今年由主事攺官道員指分浙江四月中吏部帶領引見後適因拳匪亂作繞道山東由陸南下本月十三日行抵省垣趨赴撫轅禀到呈繳文憑 
[漢口夕陽]  
　　漢口訪事友人來函云本月初旬某日鄂垣大吏飭誅會匪三名其一姓舒名久菴籍隸湘南爲富有匪票頭目當事未發時曾僑居漢口五彩巷某客棧内故正法後將首級裝入木桶委員押解來漢高掛龍王廟碼頭以昭炯戒○漢口鐵路停工已久聞自西歴十月一號起復招集各工照常工作月内塡土鑿石等事已忙碌異常矣○本月某日蔪州法國天主教堂被附近亂民焚燬聞有教民鄭秋舫者卜居其地家道頗殷此次無賴假仇教爲名恣行劫掠事後繕就失單控諸漢黃德道署道憲岑馥莊觀察准之特於日前委員前往查拿首犯追繳失贓 
[皖垣客述]  
　　安慶訪事友人云上月二十六日午後省垣斬决盜犯一名詢之知其事者謂犯係馮姓前因紏同某甲行刼宿松縣境某典鋪營兵聞信往捕甲越墻跌斃馮則被拘到案供出前情解至省垣經大憲批飭就地正法行刑後府尊特委候補巡檢唐少尹韶將首級解往宿松懸竿示衆○沿江華陽鹽河大通三卡向來每月可徵釐金一萬有奇自北方拳匪肇亂商賈聞風裹足收數遂大不如前傳聞局中委員有自願辭差者亦可見商務之疲苶矣○菊花香裹新榖登塲鄉人運米求售每石祇須錢二千三四百文陳米則値錢二千七八百文相彼小民不憂枵腹矣○連歲吉貝歉收布匹因之昂貴今秋苦雨棉花損耗更多日來土布已每疋頓加洋銀三角矣 
[白門秋柳]  
　　金陵訪事友來函云自北地兵氛不靖南中沿江沿海各要隘防務戒嚴駐守各砲臺之弁勇以及奉旨北上之士卒均禀由統帶遣人來省請領軍裝軍械所照章給發庫儲爲之一空機器局雖日夕製造仍屬不敷日前局中總辦吳鑑泉觀察接奉督憲札飭以刻下兵釁未弭和議尚無端倪防守仍難解嚴需用軍裝多多益善而槍彈一項尤宜廣爲預備以資撥濟俾各軍不致缺乏貽誤事機等因爰禀請大憲添籌欵項擬於槍彈廠内增募工匠百名以便日夜製造現已由督憲批示准行矣○金陵機器局總辦吳鑑泉觀察亟欲延攬人材以收集思廣益之效訪知江浦縣學教諭劉廣又於𠗧算諸學無所不通爰禀請大憲調取來省以備諮諏廣文奉調後遵卽交卸至江寗謁見各憲旋 
 
 

Page 3

 
 
於本月某日入局聽候觀察委用○大江之中洲渚交錯蘆葦叢生省垣所用柴薪大半取資於此所收蘆課爲正税之一大宗邇年當碧蘆秋老之時往往有外郡人駕小舟割取洲人目爲柴匪以其恃衆逞兇無殊盜賊也雖迭請水師營派勇梭巡無奈地方散漫匪蹤飄忽不常遂於去年創設洲團嚴爲之備詎料若輩仍毫無忌憚搶割紛紛兹見洲團防備甚嚴陡起毒心遍向蘆洲縱火霎時間黃茅白葦一炬無餘某日各洲主同赴有司衙門報請會營協緝似此上妨國課下病民生有地方之責者想當勒限嚴拿務獲重辦也 
[鐵甕秋濤]  
　　鎭江采訪友人云常鎭通海道憲長久山觀察以現在人心不靖各處土匪因之竊發爰札飭所屬各縣實力舉辦保甲俾奸宄不得潛蹝○邇者各省大憲派勇赴長安行在入衛兩宮行經瓜洲者絡繹不絶月之十六日閩省某營過境勇丁某甲擅至某肉鋪取肉十餘斤並向某店索錢事爲管帶某君所和飭旗牌官將甲綑縛按照軍法從事合營軍士見而懔然環跪哀求始免一死叱令重責軍棍一千以儆○鎭江防務早已布置周詳邇因外間謠傳有義和拳匪南來之説兩江總督劉峴莊制軍防患未然電咨長江水師提督黃芍巖宮保請飭水師江勝各營實力稽查毋稍玩忽○鎭江府向子振太守目擊時艱日亟於辦理保甲一事頗極認眞近以第三叚委員鍾少尹干城巡查不力下札撤差特委梁少尹朝斌接辦○前者英國曾派某兵艦航海來華停泊鎭江爲保衛商民之計兹因兩月以來並無風鶴之警爰於本月十六日午刻駛赴滬江 
[靖謠文告]  
　　欽命二品頂戴江南分巡蘇松太兵備道余爲出示曉諭事照得上海爲中外通商總匯前因北地拳匪事起謠言繁興有碍商務當經本道禀奉南洋大臣兩湖督憲札飭會商各國領事官立約互保一面禁止謠言數月以來人心稍爲鎭定乃近來又有種種謠傳或謂中國現有八千兵來滬駐紥上海城廂内外將與洋人爲難或謂洋人又將拆毁四明公所佔地築路等事以致中外兵民各懷疑懼合埠市面爲之震驚殊不思當各國調兵北上剿匪之時與津地營臺不免有開仗之事東南各大憲尚欽遵諭旨督飭設法訂議互保兩不相擾詎有現在奉詔議和指日开議上海轉有調兵攻襲洋人自阻新機之理且試問不數多至八千安揷何處豈能掩人耳目此等簧惑凡中西人士明晰事理者悉能知之不値一辯卽四明公所一案前經南洋大臣派洋員福開森與法總領事議允新拓租界俟將來左近人烟繁盛或出有瘟疫巨祲始不准停放棺木目今仍許照常出入索有字據爲憑刻下經公董局在租界等處開闢馬路亦經出示曉諭彼處居民遇有應口遷墳讓地各節或酌給地價遷費或准業主赴局禀商或照從前商允者辦理並無强佔之事卽此以推可見更無於已經定案之四明公所用强拆取之理顯有匪人從中播弄希圖搆釁乘機起事害我良民深堪痛恨除密拿造謠之人從重究辦外誠恐以訛傳訛易滋爭競合亟出示曉諭爲此示仰上海中外兵商紳民人等一體知悉務各照常安業切勿懷疑驚懼致中匪人之計是爲至要倘遇有造謠之人並准爾等扭獲送交縣廨嚴究禀候本道核辦另有重賞其各凛遵毋違特示 
[示收匪票]  
　　前者兩江督憲劉峴帥目擊康逆羽黨散放富有匪票勢甚蔓延特曲予務全通飭所屬地方官設立木桶俾愚民誤購匪票者自行投入悔過自新昨日英美租界公廨讞員翁笠漁直刺發出木桶一口安設頭門桶上黏貼六言簡明告示曰票匪悔過免究疉奉大憲通行惟恐愚民畏罪不敢將票繳呈奉飭設立木桶曉諭被誘之人將票塗名投入准其攺過自新官收銷燬不究此係法外施恩倘再匿票不投獲案定予嚴懲 
[觀察謁客]  
　　昨日午前江南機器製造局總辦潘芸蓀觀察因有公事命駕至上海縣署拜會縣主汪瑤庭大令大令迎入花廳互談良久而别 
[兇犯解省]  
　　本邑兇棍謝炳華與張桂生挾有夙嫌挖去其目案發由上海縣汪瑤庭大令派差拘獲訊實收禁詳奉署臬司朱竹石廉訪批飭解省定罪遂飭吏繕就公文於昨日派差起解 
[嚴緝劣丁]  
　　本邑新閘北卡巡丁潘阿生王毛毛楊福林陳阿唐張翰福等自犯事斥革後依然怙惡不悛屢向鄉民藉端勒索現經淞滬釐捐總局督辦錢怡甫觀察訪聞札飭上海縣汪瑤庭大令提究前日大令飭差至新閘捕房告知捕頭請派探捕一體協緝到案以便盡法嚴懲 
[抵銀訟案]  
　　前者章叔平與徐少琴以欠銀悔議爲詞投英美租界公堂互控迭經讞員翁笠漁直刺訊明諭令中人理處旣而中人徐少梅等以徐少琴延不淸理據情禀復前晚直刺倩襄讞委員張柄樞司馬復訊章供監生曾將故父所遺沁芳園烟館向徐少琴抵銀二千四百兩後因無力歸還邀集中人議與徐少琴台股開設徐忽稱不願作此項生意以致糾葛橫生叩求鑒核徐少琴供稱章前將沁芳園向監生抵借銀二千四百兩延不歸還現在生意淸寥所入不敷所出監生無力墊本故願將店拍賣無奈章把持不許求恩公斷以劑其平徐少梅徐祖煒同供此事章與徐少琴各執一詞無從理處司馬謂章旣欠銀理應歸楚著交人保出限一月内先還銀一千兩烟館仍前執業餘銀分限拔還如逾期不還准將烟館拍賣備抵 
[失火卽熄]  
　　昨日淸晨英界雲南路二百五十八號門牌某姓家早炊不愼遺火積薪霎時烟霧迷漫幾兆焚如之禍幸卽驚覺呼集鄰人施救得卽熄滅不致成災 
[茶樓釀禍]  
　　昨日午後四點二刻時甬人某甲至英界三馬路海天攬勝茶樓樓下凭欄品茗忽與某乙口角揮拳乙力大如牛將甲連踢數下舉而擲諸馬路中甲登時昏暈不醒旋經六百零九號及某號巡街捕到來雇車送入捕房捕頭令送往仁濟醫館旋救聞之醫生云騐得甲曾吞服生烟不知能否治愈也 
[上海巡局瑣案]  
　　南市倉基弄彭姓女小字樞貞昨日携銅壺至附近某茶肆購熱水突被無賴李寶生調戲適爲其兄彭寳寳所見將李扭控二十三七鋪巡防局局員邱友林二尹研訊之下判責手心六十下以示薄懲○前日汛捕陸福拘獲竊犯顧阿長押至楊家渡弔到原　解送二十三七鋪巡防局局員邱友林二尹研訊之下判責三百板驅逐出境贓留候失主具領 
[馬路工程局瑣案]  
　　上月二十六日之晚有譚某者挈其眷屬至南市恒生馬頭附第一號松江航船赴郡迨抵茸城查檢行李缺少衣服一包及向船主理論諉爲不知乃悵然回滬投馬路工程局控請究追總辦程雨村大令提船户嚴阿木研訊供稱小的係川沙廳人船上諸事均由阿二經理大令飭管押捕房諭令埠頭將船扣留著交阿二訊辦○昨日午後工程局水巡丁向船户陳春元收捐陳與之爲難遂被拘至局中總辦程大令研訊之下判責二十板罰繳小銀錢三角 
[英美租界公廨紀事]  
　　日前民婦朱黃氏控媳母沈劉氏串同沈王氏將媳婦沈阿寳誘匿鄉間掯留不放讞員翁笠漁直刺淮詞飭差提到押候訊供核斷○湖北官布局駐滬採辦分銷委員楊廷珍控沈堯民積欠布價銀延不淸理直刺飭役將沈提到押候過堂訊核○前日流民陳金生龔阿根病臥街頭奄奄待斃五百零二號及六百五十九號二巡捕見之先後扶送公廨禀請直刺安揷直刺諭令送至棲流公所妥爲醫養 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[白門苦旱]  
　　金陵訪事友人來函云省垣入秋以來旱魃爲災久未見甘霖下沛不獨陂塘無原之水枯涸見底盡成龜坼之　卽發源句曲之秦淮亦復頓變濁流不堪汲飮外河雖尚有水然其流太淺四鄉米榖均難舟運入城以致米價飛騰火災迭告若雨師再不税駕恐轉瞬卽交冬令居民更難食德飮和矣 
[上海縣署瑣案]  
　　兇犯孫竹卿姚阿石等刃斃巡鹽勇丁郭松林其加功之葉關林姚長根康介堂三犯禁押已久今年適逢恩赦上憲札飭縣主汪瑤庭大令援例擬减杖責發落大令奉札後卽於前日午後飭提三犯到案喝令各杖一百下三犯皆崩角求思大令謂此係照例行刑無從寛免遂俟杖畢始釋出○前者佘小庭控劣員趙壽銓誘賭騙契大令飭差拘獲與賭之劉裕湘押候訊核前晚提案覆訊劉供小的與趙相識並不與賭騙契之事實所不知求恩開釋大令著交妥人保出俟趙到案再訊○前月鹽捕營勇在浦東嚴家橋附近緝獲私鹽兩船突被土棍陸和尚鳴鑼集衆將鹽刼去事後管帶某君函請大令飭差拘陸研訊陸刁展不承大令著暫行管押前日又經提案研詰再三仍不吐實大令著交人保出候派差查明詳細情形禀覆定奪 
[法租界公堂紀事]  
　　前者某洋商控華人顧咸德欠銀二百五十兩前讞員朱森庭明府會同法總領事署費繙譯官升堂研訊諭令交妥實人人銀並保分五期拔還兹者新委讞員杜枝園大令杳閲接管卷以顧逾限已久責令保人交案究追前日顧呈繳銀五十兩大令著暫存公堂候傳原告洋商具領旋將顧交原保人保釋 
[法租界捕房紀事]  
　　近有甲乙二湖北人在滬販運銅質僞洋銀被包探拘獲搜出僞洋銀四十五元因卽解入捕房捕頭命押候堂期解請讞員杜枝園大令究辦○丙丁二小偷在某處竊得水烟袋及鞋持至護城河畔向人求售適爲包探所見拘送捕房捕頭命押候堂期解請大令究辦 
[美租界捕房紀事]  
　　前者漢璧禮路女巫談王氏被人誘至燮昌自來火行之後荒僻處攫去金銀首飾事後奔赴捕房訴請查緝日久未獲昨日包探張阿五查知此事實係裏虹口著名流氓名阿新者所爲因卽拘入捕房捕頭令再嚴緝餘黨一併解送公堂禀請讞員翁笠漁直刺究辦○積竊丁海榮屢因犯案遞解回籍近復濳來滬上匿跡虹口某里昨經包探孫阿新查知拘入捕房捕頭令押候解送公堂禀請訊究○昨晨偷兒王阿大混入唐家弄某姓家竊取衣服若干携之而出適爲包探邊槐洲所見拘入捕房捕頭令押候解送公堂禀請訊辦○前晚西國水手某甲不知在何處沽飮而回醉容可掬行至斐倫路闌入某姓粤妓家恣情胡閙某號巡街捕見而喝阻甲不依遂被拘入捕捕房頭令押至酒醒時釋出 
[救濟善會雜記]  
　　昨接蔣雲洲大善士來函略謂京冿被難官商鋒鏑餘生難免疾病相侵他日慈航旋滬弟願照名利長春兩棧不取房貲之例請將病人送至南畫錦里義生錢莊敝寓自當力爲醫治不受分文但須由貴局給以憑票方可換號診視此大功德也合請登報鳴謝又承奥國武員白南台君樂助洋銀二十元相關痛癢垂憐北地哀鴻大發慈悲共頌西方生佛除繕付收條外特書此以志謝忱又劉鐵雲太守經募宋崇德堂樂助洋銀二百元龐瑞芝堂樂助規元一百兩江西周小泉大善長經募朱靜甫洋銀三百元汪惕齋三百元黎笏臣張子嘉各二百元劉小屏一百元俞靜之一百元田少卿一百元方引之八十元孫子直六十元葉小亭六十元張勉甫五十元方野秋五十元因念鴻嗷之苦特分鶴俸之餘凡所以爲災民計者無不曲盡綢繆澤厚仁深豈僅身受者淪肌浹髓而已哉上海慶順里救濟善會陸樹藩潘炳南丁紹芬等謹誌 
 
 
 

Page 10

 
 
   
 
