# 1889 - 87 - 4905729

 

Page 1

 
 
[古今圖書集成第三批展期取書告白] [  本局謹啓]  
　　本局所印古今圖書集成第三批其頭次訂就者早於去臘出書二次亦經諸君紛紛取去近以訂作所阻又須稍緩數日一俟訂就之後卽當再登告白請諸君來取望垂諒焉此布 
[新印傅選戊子科直省鄉墨出售] [  申報舘主人啓]  
　　山隂傅子蒓先生文壇宿將也歴操選政海内風行本舘覔得新選戊子科直省鄉墨評駕精當去取謹嚴雖濃淡淸奇不拘一格而要皆當行出色不同夸目尙奢　出鴛鴦幾令金針度盡矣本年恭承恩詔慶榜特開士人有志觀光允合揣摩簡練因亟付手民排印圈點批語悉遵原刻無訛卷首更冠以序文例言及各省主司姓名爵里後附試帖若干首亦皆銜華佩實花樣一新刻已印釘告成准於二月廿九日出售每部分裝四本價洋一角六分諸君子欲先覩爲快者請向本埠申昌及外埠各申昌各經理申報人購取可也 
[新到木板書籍寄售] [  申報館主人啓]  
　　啓者今有木板各書籍寄售該價可格外克己計開白芙堂算學叢書五元黎註隨園駢體文一元六角王船山全集十八元歸震川集三元尤西堂集二元四許氏説文二元養雲試帖二角四四書句讀三角小學韻語一角五初學玉玲瓏二角杭寸六才一元千良方三角六如欲買者請至三馬路申昌書畫室或本帳房均可此佈 
[恭印光緒十四年諭旨告成] [  申報館主人啓]  
　　本舘例將歴年諭旨恭印成書以備敬謹繙閲如綸如綍傳布寰區盖有年矣茲巳將光緒十四年諭旨印成一帙校對裝釘無不精工分寄本埠申昌貫臺室及各外埠經理申報人處每部工料洋一角五分正此佈 
[書本報詳述火車肇禍情形後]  
　　大凡學人者必學其全勿學其偏此理勢之必然不待智者而後知者也乃中國近來之學西法者往往偏而不全是可慨焉津沽火車肇禍本報已據西人傳述錄登在報然皆語焉弗詳昨日天津訪事人郵來詳細情形亟爲續登以供衆覺以釋羣疑細按當日肇禍之由又不能不以學西法之不全爲咎昨日報首本已論及謂此禍咎在人事初以爲臆度之詞未必億而中也孰意竟出於此夫火車之行本有限定時刻不得差以累黍比良法也乃該處火車所定行期以下午四點三十五分由天津至唐沽四點四十分由唐沽至天津能彼此恪守定章一無紊亂何至失事乃是日天津火車於五點五分時駛　軍糧城腰站而來車尙無影響待至夕陽西卜音信杳然西人性急疑係唐沽停車不開遂於黑暗中開車逕駛以至八點二刻將近新河而與唐沽之車突然相撞説者謂天津之車不應開行尤不應於暗中開行於行時不當心瞭望見唐沽之車高掛紅燈而猶逕情直往若忘路止一條不容並軌者以致慘遭此禍其罪全　天津司事之西人然而唐沽之車其所以逾時不開者由於俟唐山煤石各車之至以至後時雖曰車路上並無電線無從先期關照之故然火車開　本有限定時刻又豈能遲遲吾行不按定限揣其情唐山煤石轉運出外必有水脚該車貪此水脚遂不得不稍待血孰料其禍至此也貪利徇惰最是悞事西人作事絶無此等處以故外洋火車盛行而此等失事不少槪見蓋由於辦理之得法非火車之行於華與行於西判兩途也外洋火車之多不可以更僕數如美國之紐約一埠不過彈丸之地耳而爲通商大埠商賈輻輳此處鐵路之多甲於他處不但置於地上布滿平原而且屋上樓頭無處無鐵路盤繞竟如蜘蛛之網四通八達懸布空中往來之車晝夜不停如梭之織　乎時有失事矣而自創設至今亦不常見有失事之日蓋另有周巡照料之人其人越三點鐘卽相更調恐其精神或有不濟也火車行於鐵路皆有標準如煤汽燈之有火表此時火車行至某處由某處來由某處往就表而騐之無異於掌上螺紋瞭然如見比不僅紐約一處爲然即他處亦莫不然其來也有時其去也有定其行也有可稽之地其止也有可考之方而又有人焉專司此事以防意外之變如此思周慮密不敢稍涉大意而又不得徇情不得貪利至時卽行至時卽止遲速不差風雨無阻夫是以火車雖多鐵路雖造而絶少禍端也中國學西法而興鐵路則必須全學此等一定章程果其學之則天津之車亦不必躁急先開以往探之唐沽之車亦不至濡滯而失時又何碰撞失事之患也乎至於鐵路之旁沿途一帶電線必不可少縱不能如外洋之有表可稽而以何事稍稽預先發電關會則亦不至發車往探以至釀禍此皆由於學西法而不學其全之故有心人聞之所由深爲扼腕者也而拘於墟者則又以爲鐵路不可置火車不可行此則昨論已言之矣孟子曰今夫蹶者趨者是氣也而反動其心假如小兒初學開步而顚踣受傷爲之父母者遂以爲步則必踣不如不令其步之爲愈其於養氣之道相去遠矣小兒學步則雖蹶而不令廢步獨奈何於益多損少之事而反因一蹶而遂弗使振耶輪船之行於江海也有時亦未嘗無所失故有保險之舉苟不險將焉用保可知輪船乘風破浪本屬險事而至今中西皆用之聿稽創設至今輪船之失事者已非一次而初不聞有因失事而廢輪者以其利之所在益多而損少也輪船則雖失事而毅然用之火車則一失事卽紛然阻之雖曰前車之覆後車之鑒然究不以前車之覆而遂廢其後車中國此時鐵路之興斷不可以再緩斷不可以中輟但當於創行之時博採西人之良法美意謹守而勿失所謂學其全勿學其偏則火鐵車路之利益誠有如前此劉省帥李傅相之所陳者愼勿因噎而廢食因蹶而廢步也此則區區所深望焉而不勝翹盼者耳 
[諭旨恭錄]  
　　二月二十日奉旨廣東韶州府知府着奎瑞補授　建卲武府知府着恒齡補授雲南安寍州知州着鄧榮恩補授南安州知州着金福英補授廣東花縣知縣着李其寯補授直隸欒城縣知縣着沈爾裕補授山西　順縣知縣着曹廷杰補授山東博山縣知縣着錢鑅補授貴州永從縣知縣着王大任補授雲南楚雄縣知縣着王道生補授甘肅環縣知縣着唐郁華補授四川興文縣知縣着陳兆棠補授陜西紫陽縣知縣著楊調元補授廣東連州直隸州州判着李雲門補授都察院筆帖式着霍隆武補授詹事府筆帖式着崇壽補授太常寺筆帖式着潤和補授光祿寺筆帖式着承霖補授理藩院筆帖式着連科補授擬補内閣侍讀露椿内閣中書全瑞國子監學正彭厚源吏部筆帖式熙霖俱准其補授兩浙批騐所大使馮國珊兩廣大洲塲鹽大使謝炳麟俱照例用俸滿道豐伸泰准其升調截取知 
 
 

Page 2

 
 
府牟蔭喬胡泰福俱　例用河南道監察御史着榮陞補授郎中淸普着准其一等加一級欽此○廿一日奉旨廕生志鑑着以文職用欽此○廿三日奉上諭恩全奏右翼關税期滿正額無虧盈餘未能足額一摺着戸部核義具議欽此同日奉上諭師曾奏左翼關税期滿正額無虧盈餘未能足額一摺着戸部核議具奏欽此同日兵部題八旗會試監射大臣監試御史各一本奉硃筆着派麟書崑岡監馬步射欽此同日奉硃筆這監試着寶安去欽此○廿五日奉旨吏部郎中着連陞補授盛京工部郎中着麟瑞補授泰東陵禮部員外郎着恩昇補授盛京戸部員外郎着繼良補授吏部漢字堂主事着通武補授南南道監察御史着徐樹鈞補授鄧葆華着交部記名以直隸州知州用分發雲南補用知州黄如鈺山西補用知縣程長椿河南補用知縣李如芝四川補用知縣劉毓僡四川試用知縣葉丙勳優貢呈請分發山西知縣黄廷光俱照例發往擬補吏部郎中延熙吏部主事孫朝華俱准其補授吏部學習主事劉家模着准其留部卓異山西霍州知州德生着准其於知縣任内卓異加一級前四川華陽縣知縣顧懷仁着准其卓異加一級仍註册候升欽此 
[簡使傳聞]  
　　聞官塲接到信息出使德澳荷俄大臣業經簡放陳君欽銘出使英法大臣業經簡放崔君國英傳聞如此合照錄之 
[章門雜錄]  
　　江右各屬武生往往肆意横行不安本分南昌某武生一日行經洪恩橋適保甲巡丁挑水而來避讓不及水濺其衣某武生大怒毁其不桶並將巡丁毆傷巡丁不服將施毒手某武生巧計頓生逃入某馬兵之烟館内巡丁追入無所見向某馬兵索人又被毆傷巡丁遂控諸南昌縣飭傳某馬兵到營訊問不肯供出某武生姓名官乃飭將某馬兵押候覆訊又萬載縣某武舉見四都某夫婦貧而愚知其可以唆弄也暗令其婦反目又暗令其夫賣休某夫婦不察果墮其計某武舉卽召其族人出名買休藉以從中漁利某夫婦逾時始知其計大爲痛恨控官請究不知將來如何了結○江撫德曉峯中丞最惡賭博尤惡衣冠中之賭博去冬面諭兩縣嚴禁密拿賭風爲之稍戢新正以來禁令稍弛若輩故態復萌豈眞視禁令如弁髦耶必有身受懲創者矣○德中丞之兩女公子前年先後晉京備挑秀女兹已於上月十八日回江○學憲龍芝生宗帥札飭各屬本年舉行恩科鄉試除瑞臨袁建撫南昌各府次第按臨歲考照例三等三名作爲正案外其未及按臨各府照例以上届科考三等三名作爲正案凡三等四名以下各生皆應送考遺才照例七月初十以前册送到省考試不得違延 
[扶柩回籍]  
　　前任杭州府陳仲英太守自丁内艱奉移太夫人靈柩暫厝於淸波門外淨慈寺之南庫房現太守在撫院領咨回籍守制故請南庫房恭舁靈輀於二月二十二日已刻赴下馬頭登舟城中僚屬均赴舟次弔奠遺愛甚深去思彌永惟盼五馬重來再爲杭民造福也 
[疉獲案犯]  
　　黄梅刦案經差捕在漢臯破獲其中情節前已詳列報章惟案犯中尙有漏網經官行文通緝邇日在黄陂一帶拘得一名復在豫省拘得兩名先後解至漢陽縣交原問各官詳細研訊前月漢陽捕役及本坊捕快探得漢口十人館一帶有形蹟可疑之人旋卽拘去刑訊之餘供稱係教案　犯遂通禀上憲解赴省垣付發審局再行訊鞫有悮深惡各房主貪利忘害租與匪人不得不予以懲儆因將房屋發封云 
[遇人不淑]  
　　漢口南城公所有某甲者父母俱無家徒四壁妻兒數口待哺嗷嗷平日惟藉牀頭人十指縫紉以供朝夕甲不惟不顧衣食且時取家中所有典質銀錢日與無賴子輩飲酒賭錢必罄其囊而後巳每當賭負卽遷怒其妻指桑駡槐任情作踐妻惟自怨自痛歎前生作孽以致悞嫁中山狼而已一日復博負而歸妻婉語詢之當卽怒肆毆撃妻含涙忍痛目思命蹇途窮遇人不淑誠有如蘅華館詩云生無可樂何辭死者遂潛購烟膏呑而畢命母黨知之亦無可如何任甲草草棺殮瘞諸荒阡噫若甲者其殆别有肺腸者耶恨無虬髯客生啖負心人之心肝爲千古薄命紅顔一抒怨氣 
[漢陽府試題]  
　　二月十九日漢陽縣已冠首題冕至麻冕次題庶人以旃士以旂未冠首題亦將有以利吾國乎孟子曰土何必曰利次題周道如底其直如矢通塲詩題賦得傍花隨柳過前川得川字二十一日漢川已冠蕩蕩乎至不其然乎唐次題鄙夫寛薄夫敦未冠狂而不直侗次題有不被堯舜之澤者通塲詩題賦得巴蜀雪消春水來得消字二十三日黄陂已冠遇諸塗至子之武城次題被袗衣鼓琴未冠信以成之君子哉子曰君子次題有如時雨化之者詩題賦得萬卉爭春五色開得開字 
[鄂垣官報]  
　　二月十六日候補縣黨述赴漢陽府襄校試卷赴兩院禀知候補通判李孚原籍四川措資旋省赴兩院禀到十七日漢陽縣丞黄新鍔奉漢陽府委考試點名差赴兩院禀知管帶知津輪船候選縣丞馬聲平解淮餉赴揚州赴兩院禀辭候補巡檢鍾駿解樊口厘金來省候補巡險具錫恩由滬就醫回省銷假各赴兩院禀到十八日調署漢陽縣陳赴兩院禀知十九日開府考辦理野三關藥土税局候補府魯欲仁來省赴兩院禀到十九日升字營記名提督吳記名總兵魏省城七營將官都守俱赴兩院謝勞漢陽府逢赴兩院禀知本日開考試文童頭塲 
[拳師比武]  
　　九江紈褲子弟每如項羽之喜學萬人敵平日延教師在家豐其束修厚其供億教習拳棒務極精通以致遇事生風自詡男兒好身手打架賭勝時有所聞雖父兄亦不能禁制而約束之洵地方之隱憂也有兩教師一胡姓江北人一藍姓廣濟人各教生徒十餘人平日積不相能互相訾議蓄之日久怨忿已深乃於二月二十六日相約在大南門火帝廟角武是日胡先至短裝帕首鸞帶束腰頗似戱劇中所扮武松模樣旣至問藍何在衆人以未來對卽大聲曰呸原來是銀樣蠟槍頭可速喚之來畏避者請以巾幗見我藍聞言隻身跳而出不交一言遽肆毆撃彼以拳往此以足來相對相當略不退讓胡體肥重久之喘若吳牛見月不免葉甲曳兵藍赶上猛撃一拳胡急閃開早已兩眼血流晴珠突出乃經其徒舁之回而藍與學徒則鼓掌如雷幾若軍中唱凱嘻其眞愍不畏死者歟 
[善士修橋]  
　　九江大南門外甘棠湖邊冋有一橋題曰思賢年久失修磚石傾圮體仁堂紳董恐風晨雨夕行人或有傾跌之虞乃估匠興修經之營之尅期告竣從此虹腰映月鴈曲凌波歌匏葉之詩可無事厲深揭淺矣 
[宜昌瑣紀]  
　　近日江通彝陵固陵三輪船輪流來往上水貨頗多下水則寥寥無幾云○某客運廣洋貨入川船至上通船長年偶不小心以致船身欹側棕纜旣斷隨波漂流咸謂在船各人萬無可救矣後流至下灘突有漩水漩出險灘竟得轉危爲安貨客俱慶無恙貨主謂爲神佑遂在財神廟演劇以酬○江通輪船上水時駛至天心洲又經櫊淺盖春水尙未漲足河身猶淺故也隨卽轉船下駛以便將貨駁赴宜昌○宜昌一府向例歲科并試今年適　試期約在五六月間舉行縣考現在縣署禮房赶辦結卷册籍頣覺紛忙云 
[安省官塲紀事]  
　　龍山營統領蕭軍門泰來於上月二十四日由金陵因公赴皖向撫憲面禀要公并與營務處商議事件小住湖南會館不日卽束裝返營○　曾蕪湖洋務局祺子麟太守厚因公晋省旋於上月二十五日向上憲禀辭閲日乘招商局江裕輪船回局視事 
[安省近聞]  
　　撫標練軍右營駐札安慶省城衛門口歴　年矣統帶邱雨亭軍門見衛門口古濬塘漸次淤塞因諭令兵丁爲之挑濬　捐廉購石　砌埂埂務令鞏固一新近復諭飭丁在塘之四圍遍樹楊柳際此濃春烟重細葉藏鶯映以杏白桃紅益覺天然圖畫惟臨歧攀折者則不免離緒交縈矣○安慶府聨仙蘅太守以雞鳴狗盜之流多藉烟館以寄頓遂大張曉示諭令城廂巿鎭開設烟館者必須圖董地保甲長十家聨名出具切結方准開燈倘或私開或被告發或經訪拿卽照窩賊窩賭例懲究若董保不實力舉辦得規包庇一經查覺併懲不貸云○陳 
 
 

Page 3

 
 
大中丞牌示頭門略謂倘有婦女無抱告之人動輒攔輿喊控者先交官媒再行研訊盖以皖垣婦女往往恃雌虎之威偶逢口角微嫌卽以喊控憲轅相挾制中丞故有此示也○懷寗縣陳雲溪明府考試諸生時訪聞有傳遞情弊亟應嚴查以重掄才大典遂一面請教官入塲監視一面飭差在圍墻外梭巡不准遊人在墻外徘徊盖办愼重文衡之意也○上月二十四日東門内大后宮某甲手持銅鑼沿途毃撃好事者問之謂年日走失一五歲男孩是以出門尋訪未識掌中珠藏於何處也○距城數里之徐家坂趙家返菱湖嘴永豐圩廣濟圩等處菜花黄綻麥穗靑濃農人雀怀歡呼咸謂　歲春苗可卜豐稔矣 
[寍郡辨志文會春季課題]  
　　漢學周易正續舊註有異讀者引而正之楊子言酒誥之篇俄空説荀子引禮天子外屏諸候内屏説○宋學尊聞行知説主一説盡性至命必本於考弟説○史學兼掌故留侯論問班史古今人表九等等差當否太和昭德貞度三門制度攷○天文兼算學諸行星大小遠近説多寶塔碑天寶十一載四月乙丑朔廿二日戊戌十支必有一誤試以秝法推正之砲彈行抛物綫因其循來復綫之故成二種曲勢差低差右可推其差數否○輿地嵩高崈高辨滎陽熒陽辨問禹貢兩島夷當今何地○詞章擬潘安仁耕田賦不限韵書湘鄉曾文正公集後新燕七律四首不限韵 
[蕪湖火警]  
　　上月十六早蝦蟆更轉曙色朦朧蕪湖狀元坊忽然起火燎原之勢不可嚮邇當經地保鳴鑼報警洋水各龍風馳電掣而至竭力澆灌將火道遏住祝融氏始歛威而退避共計被災者二十餘家類皆娼寮姻窟及小本買賣之人也災後積善堂按戸給以蘆蓆暫蔽風雨又向鋪戸募資逐一散放眞好行其德者也 
[鳩江錦浪]  
　　太平府王子範太守調署徽州府事於上月廿八日抵蕪暫寓楊璞生明府公舘中謁見道憲後卽須乘輪晉省禀見各大憲然後赴徽履任○琛航兵輪船於前日抵蕪寄椗江滸管帶官某　登岸拜會各官閲二日起椗上駛船中裝福建凱撤兵勇五百餘名駛往漢口資遣回籍○蕪湖縣於上月初一日畢行縣試各文童齊集縣城金馬門一帶房屋租賃幾滿嚴笠樵明府先期出示曉諭上街買物均須公平和好毋許恃考試藉端滋擾○蕪地婦女鬥牌習以爲常往往男女混雜不嫌避疑同臺共凳説笑自如小而口角鬥毆大而姦淫拐盜無不由此而起雖由官憲耳目之難週亦由家長縱容之所致也管彈巷後某姓婦徐娘半老風韻猶存上月杪與木匠某甲等共賭婦輸錢五百文翌日甲向婦索欠婦靳不與甲以穢語相詬辱婦固娘子軍中之矯矯不羣者不肯相讓甲愈怒將婦按倒在地拳脚交加毆傷要穴一息奄奄婦之夫聞信前來立卽僱人舁赴縣署喊寃嚴明府騐明傷痕飭卽抬回醫傷一面拘甲管押看傷勢如何再行核辦○上月廿八晚大風忽起走石飛沙連宵達旦吼聲如虎茅簷草屋不知吹倒幾許廿九日自晨至晚林木怒號江中浪湧如山大小船隻緊繋錨纜無敢掛帆開駛者 
[儲憲過禾]  
　　浙江竊道世觀察於上月二十八日由省起程其時嘉興府宗太守正在封門考試由嘉興秀水兩縣乘舟往杭塘迎迓至二十九日午後憲舟蒞止兩縣各遞手版迎接憲舟並不停泊用小火輪拖帶官舟兩艘經北麗橋河遄行滬上云 
[統制來申]  
　　福州都統容統制交卸篆務後卽乘坐招商局海琛輪船來申昨晨抵埠道憲以下文武各員咸詣碼頭迎迓統制乘輿登岸入萬安樓棧暫駐節麾聞小作勾留卽須北上也 
[預備行臺]  
　　正任臺灣布政司卲小村方伯將次莅申昨日上海縣飭辦差人等在金利源碼頭預備供張 
[捕頭回滬]  
　　英捕房麥總巡捕頭有事赴香港暫由副捕頭鉛門代理等情已列前報兹悉麥捕頭已於昨回滬照常辦事矣 
[諭令遷讓]  
　　萬壽宮經道憲札縣擇地重建等因曾登前報兹裴邑尊巳擇定西門内劉公祠對面空地起造前日諭令附近居民於十日内一律遷核俾得擴充基址俟興工之際必須照給屋資也 
[法廨停訊]  
　　昨禮拜二係法公堂訊案之期因葛同轉政體偶爾違和是以知照捕房停訊一期 
[上海縣署瑣案]  
　　前日有處州世襲雲騎尉葉亭芝投縣訴稱廕生於去臘來甲某日在小東門外某烟館吸烟遇大有水菓行夥馬德孚以鷹餅二十枚托購冬笋廕生以馬係生意中人諒無他故遂卽回家及購得冬笋一百九十件每件重五十斤裝運來申點交與馬馬卽分售與張大順陳協豐兩行言定每件價洋兩元四角伊等將笋販至天津獲利甚厚廕生向伊等淸算找價伊等頓起不良聲稱此貨照巿價每件祗一元二角廕生聞言忿甚告知鋪甲向索伊等竟欲圖呑延撟至今分文不付不得已投案申訴請賜究追所有發票呈閲裴邑尊着傳地甲提馬等訊辦○湖州人鄭錦昌扭唐李氏葉王氏至縣喊訴稱小的於五歲時由父母作主憑媒娶陳少蘭之女爲室童養在家至十九歲成親去冬忽然逃遁無蹤旋在治下荷花池尋見妻父向之詢問據稱巳由李氏王氏爲媒嫁與某委員爲妾爾收取身價另娶可也小的忿不能平因將該二氏尋見扭案求追裴邑尊着明白具禀候訊供核辦 
[英界公堂瑣案]  
　　包探陳阿九稱緝獲積竊王小林搜出質票甚多吊到衣物係陳瑞和卲祥和徐維吉朱阿姐等之失贓今將人贓送案陳瑞和等四戸均投案請領贓物王小林俯首求恩當質各鋪夥持票請追質本蔡太守判將王小林管押四月贓交失主分别認領當鋪着失主繳償半本質押鋪照例不追○包探陳阿九稱昨夜見積竊王三寶雇小車裝載火油一箱至香粉弄舊貨店意圖出售拿住詰問據稱從妓女金鳳寶家竊來當卽知照該妓今將人贓送案該妓遣男傭投案請爲領贓土三寶稱以後不敢犯竊尙求恩恕蔡太守判將王三寶笞責一百板再行備文遞回原籍贓交失主領去○包探沈金隆稱繆阿六徐春雲各失東洋車一輛拘獲竊車之陳阿四供認行竊已賣在西門外今持解案請究繆阿六徐春雲各訴前情陳阿四供竊車賣在西門外不識姓名人家可以同往起贓每車得價洋一元蔡太守飭値日差協同該包探帶陳阿四前往起贓再行核辦○三百十五號華捕稱昨在四馬路見宋阿毛所駕馬車溜韁飛駛幾致擾禍爲此拘案請罰宋阿毛供因馬被轎子碰撞以致驚躍飛駛蔡太守判罰宋阿毛洋一元撥充醫院經費以示薄懲○包探秦少鄉稱開烟館之潮州人陸才咸報失時辰表一隻衣服三件知被同鄉人李阿金行竊昨得尋見李阿金前曾犯竊此次表及衣服不認行竊今特送案請訊陸才咸供與李是同鄉侯曾躭擱我處二月十八夜間我夥聞開門聲急起看視李已出外檢查之下失去表及衣服李阿金供曾在陸才咸處爲夥被欠工洋六元向索不付反被誣竊蔡太守飭將李阿金暫押着陸才咸邀同夥計投質再訊○包探秦少卿稱張阿金曾開藥店現在失業流落昨夜闖至恒來槽坊竊錢三千二百文被我獲住人贓知照恒來坊夥周阿慶今巳投案周阿慶稱張阿金混匿店中行竊錢文從後門而出令旣獲案請將錢給領張阿金供本邑人向曾開店早已閉歇因吸洋烟無計謀食初犯行竊以後不敢再犯蔡太守判將張阿金管押四十二天并令戒絶洋烟錢交周阿慶領去○張阿大稱開鞋鋪爲業被同業人陳榮華掘洞行竊鞋子三雙由捕阻獲人贓送案請領陳榮華供與張同業素來相識我因在虹口賭錢以致失業流接蔡太守判將陳榮華管押四十二天贓交張阿大領去 
[法捕房瑣案]  
　　法包探以近來報竊日多因之留心查緝見有積竊名阿三及供出之混名小薙頭分别拘進捕房押候解訊○大自鳴鐘東首楊聚興飯店昨日獲到竊　桶小竊一人送交捕房押候解案○以測字爲業之甲乙兩人不知爲何事互相爭扭同入捕房捕頭以事其 
 
 

Page 4

 
 
維得管押一宵卽行釋放 
[獻龔藹人方伯五排六十韵]  
　　一代人中傑三年海上遊聖恩容賈誼我意重荆州景慕何能已文章孰與儔地眞靈且秀學乃仕逾優氣勢漳臺並英奇閩嶠搜賢聲安國共高躅拙齋侔缅想初通籍還聞善運籌拂衣辭建浦翔步上瀛洲射策金門日看花翰苑秋狂吟靴乍脱壯志筆先投慷慨祖生楫雍容羊子裘木天操月旦蓮幕擅風流草檄渾無敵叅軍最有謀威儀驚宼盜談笑佐王侯程遠舒鵬翼功高屬虎頭頓蘇黎庶困上慰至尊憂奏捷觥稱兕銷兵剣易牛監司榮晉秩屏翰特宣奠公以名翰林隨僧邸剿平髮捻洊擢山東藩司福曜臨齊魯仁風邁召周宣旬兼撫馭舉措别賢不公亮人材重君謨政事修望隆齊泰岳化美播尼邱楓陛褒榮渥薇垣歲月修三條藩再綰八命寵仍留露冕臨揚越星軺指粤陬轍途耆老臥姓氏小兒謳棠蔭明湖蔽梅香庾嶺幽去思千載永來暮萬民愁鱷水妖氛靖羊城惠愛稠桑麻方戴澤薏苡忽相仇弭謗非爲達知機早乞休公移粤東藩司挂冠竟去朝廷寍見葉羅網太深求觀過仁堪諒歸田願克酬自然成一鶚豈便狎羣鷗足向瀛瓀寄身從宦海抽風雲終際會蹤迹首沈浮衣縱興公遂冠將貢禹搊勳名難贅述氣節實淸遒久欲登門謁殊虞滅刺羞塵勞常碌碌知遇聽悠悠見小痴如馬才庸拙似鳩幸叨帥長訓勉拒衆人咻瑩出鐵嶺文小坡孝廉山隂何桂笙茂才兩先生門下曾下陳蕃榻閒登王粲樓公之介弟仲人觀察曾擬相延瑩旋受許星臺方伯之聘憶從辭記室未免泣孤舟等鵷雛嚇奚隨鼠輩偷素懷持耿介異語恥鈎輈瑩曾主筆津門時報館未幾辭去飄泊踪無定哀傷疾未瘳聞風希賞識失路集愆尤可歎依劉客行將類楚囚攀鱗深有願獻璞豈無由鈞軸原長秉芻蕘庶見收音期聽爨弄詩代寄書郵此日憐孤鶴他年侍八騶殭應甦百足愛或刮雙眸毛薦終思用顔貧待賜賙孫陽如許顧誰不譽驊騮　　　　　　　　　　　　　　　　　　　　　　　　　　　　　　　　　　　　　　　　　　　[  太痴高瑩擬稿]  
[江督轅門抄]  
　　二月十九日委署沐陽縣桂正華辭赴任並銷發審差同知程文鑫謝委經理營務處事藩轅牌示宿遷縣孫士鏻因病禀請委員接署遺缺以候補知縣李德培署理○二十日藩轅牌示委署豐縣訓導張兆鍾因病繳委遺缺以試用敎諭王錫恩署理知縣葛毓淸陳維新均禀知城外撫卹撤局 
[浙省撫轅抄]  
　　二月廿一日正任乍理事廷禀奉委採辦黄荃差委署平陽縣典史畢永濂禀謝委前署太平縣典史張家樾交缷回省禀到○廿二日候補知縣胡培元禀知赴皖賑捐局委辦理文案收支差禀見董開汾禀知藩司委解京餉差禀見潘紹銓專丁禀謝准補開化縣缺○廿三日候補知縣蔡錫侯禀見廿四日候補道王禀奉憲委會辦防軍局務禀見禀謝並禀知本日到局銷城門差候補知縣潘映彬禀謝給咨赴都引見並辭赴津局差 
[蘇省撫轅抄]  
　　二月廿六日候補通判張履泰禀知奉委赴江隂常熟採辦穀種並解金　懷仁鄉賑欵差卽辭徐錦華禀辭奉委赴宜荆採辦穀種委署嘉定縣縣丞俞世球禀辭赴任縣丞陳家驤禀知奉委赴江北緝捕差卽辭○廿七日藩轅牌示照得署武進縣知縣朱家壤調省另有差委卽以請補武進縣吳炳先行署理○廿八日縣丞隂瑣禀知奉委赴江北一帶緝捕差卽辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十五年二月二十日京報全錄]  
　　宮門抄○諭旨四道錄前○發抄硃批五道○貴撫潘奏爲已故提督建立專祠摺○雲撫譚奏職員捐置院田照例議敘片○貴撫潘奏查明學政幕友籍貫片○閩督卞奏遴補陸路都司摺○廣西撫沈奏調署通判片○將軍慶奏委署知州并飭准補知州等赴新片○又奏奬捐賑各戸片○江撫德奏查無緝捕案件片○二月二十日吏部翰林院廂紅旗値日無引見○慶福假滿請交○色普徵額等謝加級恩○嵩山謝放江南織造恩○雲南考官龐鴻文到京請安○湖南考官陳懋侯到京請安○孫毓汶請假二十日○景善續假一月○吏部奏派稽查覺羅學派出岳琪○値年旗奏派查城之大臣派出錫珍嵩申童華遞遺摺○召見軍機烏拉喜崇阿龐鴻文陳懋侯○發抄曾國荃奏查明江淮各屬積欠錢糧懇恩豁免奉硃批着照所請戸部知道欽此○沈秉成奏府經歴李郁藩等前捐州同案查覆奉硃批吏部議奏欽此○又從九陳笏書保案更正奉硃批吏部議奏欽此○李殿林奏交卸廣西學政日期奉硃批知道了欽此○王文韶奏解京餉等銀奉硃批戸部知道欽此○○貴州巡撫臣潘霨跪奏爲已故提臣張文德戰功卓著遺愛在民續請於立功地方建立專祠恭摺仰祈聖鑒事竊照原任貴州提督張文德前因舊傷舉發在任出缺經前撫臣岑毓英奏請賜卹奉上諭着加恩照提督例賜卹並將事蹟宣付國史館准其附祀貴州省城曾璧光專祠以彰盡績等因欽此嗣經前撫臣林肇元據在籍道員冷超儒等呈請以附祀未足伸黔民崇報之心復會同前雲貴總督臣劉長佑合詞具奏奉旨允准在省城另建專祠在案兹據布政使史念祖詳准貴東道員鳳林移據黎平府學舉人毛久英拔貢楊家桐謝熙齡曁古州廳屬紳耆等禀稱張提督文德轉戰各省所向有功而於古州地方恩澤所留尤足令人感戴而難忘緣古州一隅僻在貴東當同治十年張提督以威寗總兵調署古州鎭辦理剿匪事宜時値下遊一帶逆氛正熾都匀黎平等遍地皆賊古州無路可通蹂躪尤慘張提督率偏師進剿奮不顧身制險出奇節節洗蕩卒能迭破老巢盡殲巨酋下遊一律肅淸旣已出斯民於水火之中而登諸袵席又復招集流亡聨圑修屯勸民開墾籌欵賑荒俾逃亡者得以陸續來歸藉延殘喘迨光緒元年粤邊遊勇竄結六硐四角牛等處逆苗分途竄擾永從下江相繼瀹陷逼近古州危在旦夕張提督聞警兼程馳援撫剿兼施不數月而削平巨患古州一廳復得轉危爲安迄今生息漸蕃而回思昔日孑遺免塡溝壑實賴張提督一人之力此古州闔屬老幼婦隭所由浹體淪肌同深愛戴者也先年曾於廳城公建報恩寺以誌遺愛惜鄉愚不知定例於奏建專祠時漏未呈請併案具奏至今猶屬私祀於崇報之意終覺歉然爲此瀝陳公禀伏乞轉詳奏請於古州地方建立張提督專祠俾抒紳民愛慕之誠至張提督生平事蹟旣奉宣付史館立傳無待贅陳可否併案奏請予謚以彰勳藎等情由該司道核明詳請具奏前來臣查該提臣張文德轉戰各省迭著勳勞惟京立功黔省論自以肅淸下遊爲最兼能撫輯流亡賑荒勸墾宜乎該處紳民同深感戴歴久不忘合無仰懇天恩俯准原任貴州提督張文德在於立功之古州地方建立專祠以彰藎績而順輿情至可否予謚之處出自逾格殊恩非臣下所敢擅請理合據情恭摺具奏伏乞皇太后皇上聖鑒訓示謹奏奉硃批張文德着准其於古州建立專祠毋庸予謚該部知道欽此○○譚鈞培片再據雲南善後局司道曾紀鳳等詳據署彌勒縣知縣馮克觀轉據該縣十八寨紳士翰林院庶吉士段樹藩等禀稱縣屬十八寨地方因離城竄遠舊有書院課讀寒儒置有膏火田租其數甚微兵燹田荒多未墾闢以致修金膏火不敷光緒八年邑紳花翎四品銜前先選用同知王熾捐銀二千兩置買海田年租五十餘石以作書院經費合價銀一千四百餘兩尙餘五百餘兩存俟續置王熾又另捐銀四百兩修建該縣武廟煥然一新二共捐銀二千四百兩紳民感其惠　禀縣查明由局覆核詳請奏奬前來臣查地方善舉士民捐銀千兩以上者例得奏請奬叙兹該職員王熾捐置書院田租及捐修廟宇共銀二千四百兩洵於文教有裨未便没其義舉合無仰懇天恩俯准勅部將花翎四品銜前先選用同知王熾照例議叙之處出自逾格鴻慈除將餘銀一律置産立案咨部查照外謹會同雲貴總督臣岑毓英附片具陳伏乞聖鑒訓示謹奏奉硃批王熾着交部照例議敘欽此○○潘霨片再查各直省學政到任所延幕友數　籍貫例應查明具奏貴州學政臣陳榮昌於光緒十四年十一月二十一日到任所延幕友四人張起係湖北拔貢黄華係雲南恩貢李維新俱雲南歲貢周汝臣係雲南拔貢該幕友等俱籍隸外省並無貴州本籍之人查黔省應試生童爲數無多所延幕友四人足資校閲除囑該學政嚴密關防並考試各屬生童臣仍隨時留心稽查外謹將查明學政閲文幕友人數姓名籍貫緣由附片具陳伏乞聖鑒謹奏奉殊批知道了欽此○○頭品頂戴閩浙總督暫署福州將軍臣卞寶第跪奏爲遴員請補省會陸路都司恭摺仰祈聖鑒事竊閩浙督標中營都司劉志慶升補詔安營遊撃所遺該都司員缺係陸路題補之缺准到兵部咨第四輪第一缺應用儘先人員行令揀員請補等因伏查是缺都司駐扎福州省城爲閩省各營都守領袖任重事煩非精明幹練熟悉情形之員弗克勝任臣隨在於閩省儘先都司名員内詳加遴選如名次在前之都司趙菊初前署台灣城守右軍守備區則超前署台灣北路右營守備陳安高前署台灣道標都司均因案撤任李有慶現收臺灣道標候補與朱聨登周占標均與是缺人地不宜前次于步瀛請補斯缺都悮摺内曾經前督臣楊昌濬聲明具奏在案此外如儘先都悮謝日華日久不知下落何德盡范振聲劉國恩曾大　均未來省考騐收標其人材技藝無從深悉鄧熙林赴臺淸理交涉銀欵久未據報完案賈彭楊立高開復捐輸各案内均應給咨其餘同案保舉儘先都司之林新盛廷標范志潼　與此缺人地不甚相宜均未便遷京請補惟查有花翎留閩儘先補用陸路都司葉世嵩年四十八歲廣東連平州人由武童隨軍剿匪著績歴保花翎福建儘先補用守備旋於台灣三次剿平番社出力案内保奬光緒五年十月二十五日奉旨着以都司仍留福建儘先補用欽此續經來省考騐收標造送履歴咨准部覆註册歸班序補該員才具穩成營務諳練歴署臺灣南路正淡水營漳洲右營都司各事務辦理均極裕如且在閩年久於省會營伍地方情形亦較熟悉以之請補斯缺都司堪期勝任例得聲明具奏合無仰懇天恩俯准以儘先都司葉世嵩補授閩浙督標中軍都司於營伍地方均有裨益如蒙俞允容俟部覆到日卽行給咨送部引見恭候欽定除飭取履歴另行咨部外臣謹會同福建陸路提臣孫開華合詞恭摺具陳伏乞皇太后皇上聖鑒勅部議覆施行謹奏奉硃批兵部議奏欽此○○沈秉成片再署潯州府通判蔣志持調省差委所遺員缺查有准補武宣縣知縣李懷庚樸實老成辦事穩妥堪以調署據藩臬兩司會詳前來除檄飭遵照外理合循例附片陳明伏乞聖鑒謹奏奉硃批吏部知道欽此○○慶裕等片再甯遠州知州朱克揚現在調省察看所遺員缺查有金州廳同知談廣慶老成穩練素著循聲堪以委署准補屾巖州知州王頣勳復州知州朱錦標義州知州陳榮昌均已先後奉准部覆應各飭赴新任以專責成除分檄飭遵外理合附片具奏伏乞聖鑒謹奏奉硃批吏部知道欽此○○慶裕片再奉省本年災區較廣需欵浩煩前據奉省紳士藺永淸等各捐銀米以資接濟當經奴才慶裕會同奴才濟祿裕長於光緒十四年十一月二十六日附片具陳並聲明統俟彚案奏奬等情在案除俟按照賑捐章程覈明各捐戸所捐銀糧再行奏請奬勵外其捐數較少不及奏奬各戸均由奴才慶裕分别賞給五六七品頂戴功牌以示鼓勵謹附片陳明伏乞聖鑒謹奏奉硃批知道了欽此○○德馨片再查前准部咨欽奉上諭各省大吏有察吏安民之責卽如緝捕一端已迭經申諭力求整頓之方等因欽此欽遵辦理在案兹據署按察使鄧蓉鏡查明光緒十四年分江西省並無特旨交辦事件亦無拿獲盜案未完起數無憑開單等情前來臣覆核無異理合附片陳明伏乞聖鑒謹奏奉硃批知道了欽此 
 
 

Page 11

 
 
[光緒十五年二月廿一日京報全錄]  
　　宮門抄○諭旨三道錄前○發抄硃批四道○戸部張奏左右翼關督差滿請旨摺○御史端奏叅値班官員摺○調補浙撫崧奏交卸蘇撫篆日期摺○護蘇撫黄奏接護撫篆日期摺○又奏陳明飭署藩臬篆務片○署蘇臬朱奏報接印日期摺○署蘇藩田奏報接印日期摺○湘撫王奏查明學政幕友籍貫片○鄂撫奎奏甄别知府片○二月二十一日戸部通政司詹事府正藍旗値日無引見○禮王等謝加級恩○錫珍嵩申謝查城大臣恩○明安恩全因伊子保奬謝恩○保順等謝奬敘恩○賽崇阿謝賞侍讀銜恩○廣東知府奎瑞謝恩○福建知府恒齡謝恩○前吉林分巡道豐伸泰預做召見○截取知府牟蔭喬胡泰福預備召見○六額駙續假二十日○侍衛處奏派保和殿監試之王大臣派出頭班瀅貝勒那王奈曼王大額駙誠公二班八額駙德銘福森布恩公希隆阿○堂儀司奏二十六日祭奉先殿慶王行禮○召見軍機牟蔭喬胡泰福恒齡奎瑞豐伸泰現換灰鼠褂○發抄王丕釐奏到雲南學政任謝恩奉硃批知道了欽此○謙禧奏部駁拿獲馬賊土匪出力文員請仍照原保給奬奉硃批吏部議奏欽此○恭鏜等奏請以德山補墨爾根城廂黄旗協領奉硃批着照所請該衙門知道欽此○又呼蘭等處斗秤烟厘税務請暫緩報奉硃批戸部知道欽此○○經筵講官大學士管理戸部事務臣張之萬等謹奏爲請旨事光緒十五年正月二十三等日准左翼監督師曾右翼監督宗室恩全各將差滿日期照例豫報等因前來臣等查得左右兩翼税差期滿例由臣部將各衙門保送人員並八旗内務府俸深人員職名開列具題恭候欽簡更替近年俱係專摺奏明請旨均蒙特簡大員管理在案今查左翼監督師曾右翼監督宗室恩全於光緒十四年二月十三日接任起扣至十五年二月十二日止均届一年任滿例應更替理合專摺具奏請旨簡放並將上三届左右兩翼監督各員繕寫名單恭呈御覧伏候命　由定部行文左右兩翼遵照仍俟一年差滿豫期報部奏請更換爲此謹奏請旨奉旨巳錄○○山東道監察御史奴才端良跪奏爲恭逢宣詔大典禁門未能嚴肅謹據實紏叅請旨飭將値班官員交部議處以重典禮而肅觀瞻恭摺仰祈聖鑒事恭照本月初四日辰刻皇上陞奴百官行禮奴才恭詣西級山旁侍班紏儀散値後行經天安門前値禮部官員宣詔文武百官皆朝服在橋以肅敬謹跪聽宣讀而橋上及橋北乃有常服官員數十人與便衣短褐者百餘人隨意坐臥嬉笑喧譁至橋北右翼班房之前有二品頂戴花翎官員三四品頂戴官數員掇橙東向而坐實屬不知敬謹且任閑雜人等趨走坐臥不知管束是門禁廢弛莫此爲甚查問來門禁不嚴屢經言官陳奏雖奉旨嚴禁而値班官兵視同具文此平日無人整頓積習所致乃恭逢宣詔大典該値班官員旣不能自加敬謹又安望其約束於人相應請旨飭將是日値班官員查取職名交部議處以爲不知敬謹有戒嗣　門禁如再廢弛應如何嚴予懲處之處奴才未敢擅擬奴才爲愼重典禮嚴肅門禁起見是否有當伏乞皇上聖鑒訓示謹奏奉旨已錄○○調補浙江巡撫奴才崧駿跪奏爲恭報奴才交卸撫彖並　蘇起程各日期恭摺仰祈聖鑒事竊奴才蒙恩調補浙江巡撫當卽具摺叩謝天恩籲請陛見欽奉諭旨毋庸來見欽此嗣准部咨十二月初八日内閣欽奉上諭衛榮光奏來京陛見一摺前有旨令崧駿毋庸來見衛榮光着俟崧駿到任後再行來　陛　江蘇巡撫着黄彭年暫行護理等固欽此均經欽遵咨行在案奴才隨將任内公事赶緊料理淸楚於十五年正月初二日飭委蘇州府知府魁元撫標中軍叅將劉光才將江蘇巡撫關防曁王命旗牌文卷等項齎送護撫臣黄彭年接收奴才交卸後料理行裝卽日由蘇起程遵旨前赴浙江新任除交卸撫篆日期另行恭疏題報外謹繕摺具奏伏乞皇太后皇上聖鑒謹奏奉硃批知道了欽此○○護理江蘇巡撫在政使臣黄彭年跪奏爲恭報微臣接護撫篆日期叩謝天恩仰祈聖鑒事竊臣接調任浙江巡撫臣崧駿咨稱光緒十四年十二月二十六日准吏部移到咨文内開光緒十四年十二月初八日内閣奉上諭衛榮光奏來京陛見一摺前有旨令崧駿毋庸來見衛榮光着俟崧駿到任後再行來京陛見江蘇巡撫着黄彭年暫行護理欽此光緒十五年正月初二日准調任浙江撫臣崧駿派委蘇州府知府魁元撫標中軍叅將劉光才將江蘇巡撫關防並王命旂牌文卷齎送前來臣卽於是日恭設香案望闕叩頭謝恩祗領任事伏念臣黔中下士學淺才疎仰承特達之知晉任旬宣之職涓埃未報惕勵方殷兹荷温綸畀護撫篆查江蘇爲人物煩盛之區巡撫有兼綜文武之責舉凡察吏安民兵刑錢漕諸要務無一不當講求現値籌辦賑濟事宜尤關緊要如臣檮昧懼弗克勝惟有　時隨事禀商督臣認眞經理斷不敢以暫時護理稍涉疎虞以期仰答鴻慈於萬一所有微臣接護撫篆日期並感激下悦除恭疏題報外理合恭摺　謝天恩伏乞皇太后皇上聖鑒再現値封印期内臣接印後仍行敬謹遵封合併聲明謹奏奉硃批知道了欽此○○黄彭年片再臣彭年蒙恩暫護江蘇撫篆所遺江蘇布政使印務經兩江總督臣曾國荃查有現署臬司鹽巡道田國俟體用兼備堪以署理期所署按察使查有候補道朱之榛廉明勤幹堪以接署除飭遵照外謹附片陳明伏乞聖鑒謹奏奉硃批吏部知道欽此○○二品頂戴署江蘇按察使遇缺題奏道臣朱之榛跪奏爲恭報微臣接印日期叩謝天恩仰祈聖鑒事竊奉督撫臣行知現委署臬司田國俊署理藩司遞遺臬司印務札委臣著理等因並准署臬司田國俊於本月初二日將印信文卷移交前來臣當卽恭設香案望阙叩頭祗領任事伏念臣一介庸材毫無遠識少叨門蔭壯陟監司曾臬司之三權執法未臻乎平恕洎牙厘之兩綰算䋋奚補於度支今者復理提刑更覺悚惶彌切臬司職任綦重政務甚煩興禮讓則訟獄可稀嚴保甲則萑苻可靖臣本檮昧懼弗克勝惟有矢愼矢勤隨時禀商督撫臣實心經理不敢以暂時攝篆稍涉因循以冀仰答高厚鴻慈於萬一所有微臣接署臬篆日期感激下忱謹繕摺恭謝天恩伏乞皇太后皇上聖鑒再現値封印期内印信仍封謹奏奉硃批知道了欽此○○署理江蘇布政使江南鹽巡道臣田國俊跪奏爲恭報接署藩篆日期叩謝天恩恭摺仰祈聖鑒事竊臣奉兩江督臣曾國荃江蘇護撫臣黄彭年行知江蘇布政使黄彭年奉旨護理撫篆業經接到部文應卽接護撫篆所遺蘇藩司篆務委臣署理恭摺奏明等因於光緒十五年正月初二日准藩司黄彭年將印信文卷移交到臣卽日恭設香案望闕叩頭謝恩祇領任事伏念臣山右下士知識庸愚由詞苑而備員工部歴台諫而出任鹺巡五稔當官兩權臬事江藩代綰淮運曾權勉竭駑駘涓埃未報茲復權理江蘇藩篆查江蘇人文會萃政務殷煩用人理財均　緊要如臣隸昧深恐弗勝惟有矢愼矢勤遇事禀商督撫臣認眞經理不敢以暫時欇篆稍涉因循以期仰答高厚鴻慈於萬一所有微臣接署藩篆日期並感激下沈理合恭摺叩謝天恩伏乞皇太后皇上聖鑒謹奏奉硃批知道了欽此○○王文韶片再各省學政所延閲文幕友例應將姓名籍貫咨明督撫查核具奏兹准新任湖南學政張享嘉咨稱現延閲文幕友八人内陳作賓劉慶菴均湖北副貢生茅　江蘇優附生黄增福建拔貢生邱逢辰福建附生陳衍端木均張恭彝俱福建舉人等因咨會前來臣覆查無異謹循例附片具奏伏乞聖鑒再各省學政聲明每届年終應由督撫查明具奏兹該學政甫經到任例不註考合併聲明謹奏奉硃批知道了欽此○○奎斌片再准部咨道府州縣無論何項勞績保奏歸於候補班人員令各該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别煩簡補用等因兹查兼襲雲騎尉候補班前補用知府張飛鵬應於光緒十二年八月二十五日起連閏扣至十三年七月二十五日試看一年期滿據布政使蒯德標按察使覺羅成允取造該員履歴淸册詳請甄别具奏前來臣隨考騐該員張飛鵬才具明晰幹練有爲堪以煩缺留省補用除淸册咨送吏部查核外謹會同督臣裕祿附片具陳伏乞聖鑒勅部查照施行謹奏奉硃批吏部知道欽此 
 
 

Page 12

 
 
[光緒十五年二月廿二日京報全錄]  
　　宮門抄○諭旨三道錄前○發抄硃批四道○廣藩王奏報接署藩篆日期摺○廣臬王奏報接署臬篆日期摺○豫撫倪奏總兵等承志捐賑律例建坊片○又奏尙書捐賑請勅奬敘片○又奏藩司承志捐賑循例建坊片○又奏河神效靈請頒匾額摺○又奏已革京堂捐賑請開復銜翎片○又奏已革道員捐賑請開復銜翎夾片○又奏請加龍神對號夾片○二月二十二日禮部宗人府欽天監廂藍旗値日無引見○許庚身謝充副總裁恩○崇禮謝署廂紅滿副都統恩○榮公等因伊子保奬謝恩○奕榕因伊子賞二等侍衛謝恩○銘勛等謝加級恩○江西布政使方汝翼請訓○召見軍機八額駙德隆方汝翼○發抄倪文蔚奏副將裴政營務廢弛請旨革訊奉硃批着照所請該部知道欽此○又前滎澤令連魁等前叅辦料延玩處分請暫開復奉硃批着照所請該部知道欽此○又都司周文華前叅處分開復奉硃批着照所請兵部知道欽此○又知縣張鑑堂捐助賑欵請開復原官原銜奉硃批吏部議奏欽此○○二品銜署理廣東布政使按察使臣王之春跪奏爲恭報微臣署理藩篆日期叩謝天恩仰祈聖鑒事竊臣於光緒十四年十一月二十六日奉兩廣督臣兼署撫臣張之洞行知廣東布政使高崇基升任廣西巡撫所遺藩司印務委臣署理遵卽交卸臬篆於十一月三十日准升任廣西巡撫高崇基將廣東藩司印信文卷移交前來當卽恭設香案望闕叩頭謝恩祗領任事伏念臣湖東下士知識庸愚臬事時陳甫經匝月藩條遽攝勉付來旬查廣東治理最繁藩司職任綦重循名責實以察吏爲要圖開源節流尤理財之先務如臣擣昧深懼弗勝惟有遇事禀商督撫臣勤求吏治克盡職司以兾仰答高厚鴻慈於萬一所有微臣接署藩篆日期及感激下忱理合繕摺叩謝天恩伏乞皇太后皇上聖鑒謹奏奉硃批知道了欽此○○署理廣東按察使高廉道臣王景賢跪奏爲恭報微臣接署臬篆日期叩謝天恩仰祈聖鑒事竊臣於光緒十四年十一月二十六日奉兩廣督臣兼署廣東撫臣張之洞札飭以現任按察使王之春署理藩司所遺臬司篆務委臣署理兹於十一月三十日准王之春將臬司印信文卷移交前來當卽恭設香案望闕叩頭謝恩祗領任事訖伏念臣浙西下士農部備員過叨考績之殊榮旋何監司之重任曾權臬事莫効微勞兹復奏委署理斯篆撫衷循省無任悚惶查廣東爲繁劇之區臬司專刑名之責安良必先除暴激濁乃可揚淸擣昧如臣懼弗勝任惟有益加勤愼勉竭愚忱於地方一切應辦事宜隨時禀承督撫臣認眞經理斷不敢以暫時攝篆稍涉因循以兾仰答高厚生成於萬一所有微臣接印任事日期並感激下忱理合繕摺叩謝天恩伏乞皇上聖謹奏奉硃批知道了欽此○○倪文蔚片再山東曹州鎭總兵趙鴻舉籍隸河南涉縣其故祖父一品封典趙進仁故祖母一品命婦趙任氏在日賦性好施時諭該鎭以利濟爲懷兹承先志捐辦棉衣一千套又江南徐州衛守備范金綬籍隸浙江會稽縣遵其故父二品封職范國鎭故母二品命婦范王氏遺命措捐銀一千兩以五百兩交浙江義紳嚴作霖以五百兩繳局賑濟又安徽合肥縣已故主事周家澤之妻周黄氏捐曰秈米五百石由海輪轉運至豫濟賑此項米石按巿價合實銀一千二百兩以上三項先後由賑撫局查收分别散放詳報前來查定例官紳捐銀至一千兩以上請旨建坊給予樂善好施字樣又豫省定章每棉衣一套作銀一兩今趙鴻舉等所捐棉衣銀米數在千兩均核與例章相符相應請旨准予趙鴻舉故祖父母趙進仁趙任氏范金綬故父母范國鎭范王氏已故主事周家澤之妻周黄氏均在各原籍建坊以彰善舉理合附片具陳伏乞聖鑒訓示謹奏奉硃批着照所請禮部知道欽此○○倪文蔚片再據賑撫局司道詳稱兵部尙書許庚身念豫中賑務孔殷捐京平足銀一千兩交由寶興隆號商匯寄到局囑毋庸請奬當經由局照數兑收詳報前來查京外文武官紳捐助豫賑爲數較鉅者前經奏請給奬接准部咨議照常例給予虚銜封典或移奬子弟等因在案兵部尙書許庚身關懷豫賑捐施千金在該尙書公忠體國之忱原無望奬之意而豫省核辦捐賑事同一律臣未便壅於上聞合無仰懇天恩勅部給予奬敘以符定章爲此附片具陳伏乞聖鑒訓示謹奏奉硃批知道了欽此○○倪文蔚片再廣西布政使馬丕瑤前捐豫賑銀一千兩業經臣於京外官紳捐助豫賑開單奏請勅部核奬案内陳明在案兹據賑撫局司道詳准核藩司馬丕瑤答稱該司故父二品封職馬天平與故枰張氏常以賑災恤貧訓勉遺囑凡遇水旱偏災必須力籌賑濟因鄭工賑務孔殷勉承先志籌捐解濟何敢邀請奬叙等情轉詳前來臣查該藩司馬不瑤旣係遵其父母遺命遠濟桑梓之急所捐銀兩核與建坊之例相符相應仰懇大恩俯准馬丕瑤之故父二品封職馬天平故母二品命婦張氏在於原籍地方自行捐資合建一坊給予樂善好施字樣俾資矜式理合附片具陳伏乞聖鑒訓示謹奏奉硃批着照所請禮部知道欽此○○河南巡撫臣倪文蔚跪奏爲河神顯應保護危城懇恩頒賜匾額以光廟貎恭摺仰祈聖鑒事竊查光緒十三年八月問鄭隄漫溢全河奪溜南趨尉氏適當其衝駭浪驚濤繞城直下城垣頓塌數十丈知縣魏一德督同紳士劉鴻逵等捐資購料竭力搶護凡六晝夜水勢愈益洶湧瀕危數四倐見各大王將軍先後化身顯應波浪立時平息羣情踴躍趨功危城獲以保全其後桃伏二汎河水漲發並荷莅臨保護該紳民等共感神庥湊捐錢文於城内書院東偏選擇高爽之區創建廟宇奉祀各大王栗主配以將軍神位一如典禮用資報賽經始於十四年二月十七日落成於七月十五日禀由該縣詳請奏懇頒給匾額前來臣查河神列在祀典靈應素著兹復節次化身顯應俾尉氏孤城得以轉尙爲安洵屬功德在民相應籲懇天恩俯准頒發匾額一方由臣轉發敬謹摹刻懸挂仍令將新建神廟列入該縣祀典春秋由官致祭用昭靈貺而順輿情理合恭摺具陳伏乞皇太后皇上聖鑒訓示謹奏奉硃批另有旨欽此○○倪文蔚片再據賑撫局司道詳稱已革太常寺卿花翎二品銜周瑞淸因出外探親道經河南見被水災黎惻然心憫質變家産措集京巿平銀五千兩遣丁繳局以佐賑需聲明不敢仰邀議叙等情由局詳請核奏前來臣查周瑞淸前曾因案獲咎業經恭逢恩旨准贖釋回今目撃時艱復捐鉅欵助賑急公好義有足多者惟自上年迄今核辦捐賑凡爲數較多者亦皆照章具奏仰荷天恩分别奬叙時有開復銜翎之案雖據聲稱不敢邀奬究未便壅於上聞可否賞還原銜翎枝之處出自逾格鴻施理合附片具陳伏乞聖鑒訓示謹奏奉硃批着照所請該部知道欽此○○倪文蔚片再已革花翎三品銜道員用貴州候補知府曾彦銓因鄭工未合豫省災廣賑長需欵浩煩目撃時艱助汴平銀一萬兩聲明不敢仰邀奬勵等情禀由賑撫局司道詳報前來臣查該革員曾彦銓籍隸江西因前副都御史張佩綸奏叅南安府知府林載享辦理黔捐夤緣罔利案内經雲貴督臣岑毓英查辦奏請交部議處奉旨革職迹其獲咎之由旣無侵蝕重情尙非不可湔洗兹以災祲關心慨捐鉅欵利濟匪淺未便没其悃誠查已革花翎三品銜指分浙江試用知府黄世煦捐助豫賑銀錢棉衣共合銀一萬兩仰蒙特恩賞還原官銜翎有案今曾彦銓捐賑銀數與黄世煦相符事同一律出於至誠相應援案奏請仰懇天恩俯准將曾彦銓開復原官升階銜翎俾資觀感出自逾格鴻慈除飭局將所捐銀兩兑收齊賑外理合附片具陳伏乞聖鑒訓示謹奏奉硃批該部議奏欽此○○倪文蔚片再汝州伊陽縣城北十五里舊有黄龍潭旁建黄龍神廟載在邑志每遇雨澤愆期祈禱輙應本年入夏後雨水缺少麥收僅得中稔秋禾望澤尤殷該縣率同僚屬紳耆於五月二十八日徒步虔詣龍潭竭誠祈禱是夜卽甘霖大霈至六月初一日方止四野霑足早秋賴以長發晚秋資以播種童叟歡呼達於遠邇該紳耆等禀由該縣詳司轉請具奏前來臣查廟祀正神凡能禦災捍患有功德於民者例得奏請勅加封號今伊陽縣黄龍潭龍神迭著靈應遇旱祈禱無不甘霖渥霈洵能捍災禦患功德及民合無仰懇天恩俯准勅加封號用答神貺而順輿情謹附片具陳伏乞聖鑒訓示謹奏奉硃批禮部議奏欽此 
 
