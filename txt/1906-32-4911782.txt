# 1906 - 32 - 4911782

 

Page 1

 
 
   
 
 

Page 2

 
 
[論中國實行警察權之難及其原因（續昨稿）]  
　　其一舊社會之觀念賤視武士也我國社會向有好男不當兵之謬主義充其鄙棄武士之量不特對於兵士爲然卽團練巡防之應募一般人民其生活程度稍高者無不視爲賤役鄙而不爲近來武風稍熾而多數人民之觀念迄未能變試觀今日己有之警察則徒易國防之名義被以不中不西之號衣上官既不盡知重但以形式的之警察爲奏報塞責計其招募如何待遇如何與向之辦保甲團練者無大差别則普通人之輕忽鄙棄原無足怪而充當其職者復不能自尊其人格於此而責普通人之服從其權與此輩之實行其權能乎不能 
　　其二一般充警察者無法律上之普通學識也中國武士之目不識丁己成慣習國學未通遑論法學一般人民尚無法律思想遑論此輩然警察者司法與行政之一部機關也既不識法律爲何物則其人於法律上立於何等之品位茫乎未解於此而求其執法奉公殆不可得近年各省漸有立警察學堂者然待遇未崇則所以自待者薄管理不嚴則所以自律者忽卒業期限太短則所以求警務必要之學者亦缺考日本警察官制卽下如站街之巡查亦得以判任待遇而其人於尋常小學程度必經卒業復授以警察必要之學識經騐然後能稱職至於警官試騐如民法刑法憲法國際公法國際私法等科無不備試彼其人於法學旣屬素習故對於内外國人之違警自不肯枉法以溺職無他既有法律上普通之學識則爲品位計爲名譽計必不肯溺職以失其固有之權也至於中國則站街之巡警無論矣上而警部長害下而警務局長謂其絕無法律上之普通學識不可謂其一一有此學識則雖極善諛期期以爲未信於是而求其實行此權能乎不能 
　　雖然所謂五困難二原因者不過因陳述之便而概言之耳若夫困難之細别及與他方面有關係者或其原因之原因與右舉可互推者則條理複雜姑不暇贅要之精神不求其貫撤取締不務其嚴格必不足以望警務之改良是則當局者之責而非記者之所有事也 
[德報述英藏交涉]  
　　十二日柏林電云德國諾佛勒米亞報得倫敦電信謂中國將改西藏爲各行省之一英國業己允從譯德文報 
[蒙古擬通電線京師]  
　　蒙古全部落祇庫倫一處可以通電其餘東西部落皆無電線故所發文件須閱四五月方能到京而西北各處切近俄邊頗關緊要政府擬俟此次肅邸考查回京一律先設電綫俾得消息通靈（辰） 
[日華學生會紀事日本]  
　　東京函云華正月初六日中日兩國學生組織一日華學生會是日午後借本鄉座舉行開會禮來賓到者日本有大隈伯爵青木子爵長崗子爵小笠原伯爵用嘉納治五郎等中國有澤尚李三大臣及參隨各員並各省留學生監督等主賓共一千五六百人大隈青木嘉納諸君均登壇演說誠近今留學界之盛舉也（望） 
[咨調留學日本學生表册京師]  
　　日前政府王大世會議留學日本學生前因取締規則大起風潮紛紛回國究有若干名數未能稽查現擬通咨各省督撫將派往留學日本文武學生姓名年貌籍貫造具表册及咨照出使日本大臣查明現在日本留學文武各生名數人品分晰列表一併咨送學務練兵両處存案以便查核嗣後並着於半年聲明有無事故彚報一次（上） 
[詳請對調學生江寕]  
　　前練兵處送第二批學生赴日本學習陸軍計兩江三名内有黄湘元一名由振武學校查騐體格不合未能學習陸軍擬改爲本省官費各科學生經楊星使咨行江督飭両江督練公所議覆兹據覆稱查此項練兵處咨送第二批學生計兩江三名内有黄湘元一名旣經振武學校查騐體格不合未能學習陸軍自應改習他科惟該生先在陸師學堂學習兩年有餘陸軍學問稍有根抵既因體格不合未能學習陸軍擬請卽飭改學軍醫將來學成回國仍可備軍隊之用至南洋官費陸軍學生先在振武肄業者均係入校已久惟七月間詳請選派陸軍學生汪瑩等二十名赴日留學經奉憲台批准咨送該生等雖早已東渡入校未久擬請憲台咨請出使日本大臣楊札知李監督卽就七月間詳送之二十人中選擇程度相同體格均合者一名與黄湘元對調抵補練兵處所送黄湘元原額黄湘元卽可支領該生官費以資應用未督批據詳己悉仰候咨復楊大臣查照轉行李監督遵辦（毛） 
[取定贛省出洋學生人數江西]  
　　贛省各學堂及三江師範京師實業挑選者歸入官費班考試其各屬申送各出洋學生者歸入公費班考試均於去臘小除日分作兩榜揭曉計挑選者取定六十八名爲官費生限期正月二十日一體到齊聽候委員派送其申途者取定百六十六名爲公費生尚未定期啟行並牌示云此次所取各公費生不得以名次在後或多觀望亦不得要挾木縣之欵一體咨送若該縣賓興采芹公欵無著己經考取者禀明 
 
 
 

Page 3

 
 
學務處撥入本省學堂斷不令該生等空勞跋涉也併聞此次考試槍弊太多仍由各該縣切實禀覆是否品端學優申覆學務處再行核奪云云（用） 
[存古學堂大興土木漢口]  
　　鄂督創設存古學堂保存國粹兹已撥出巨欵委員赶卽興工限四月底告竣（經） 
[營制改編之辦法武昌]  
　　常備軍兩鎭改編辦法聞張督之意將全體兵目分别籍貫編列如甲縣人有一隊卽編爲一營將來分防甲處卽派甲縣人編列之隊從前所習無論步馬砲工輜一律混合由成軍之日起每兩月檢閱一次預計秋操時可望精勁云云（合） 
[詳請派員查驗各炮台電機電箱金陵]  
　　日前兩江督練公所詳稱金陵鎭江江陰吳淞各砲台快砲配用電機電箱關係緊要必須通達電理妥善收藏稍洩其氣便不過電而用未如法亦卽欠靈各台每年額領修價及援案請給料欵爲數實屬不貲究竟紛紛領欵配修是否合宜誠恐臨事仍難應手從前曾派馬千總廷樹係水雷魚雷學生出身精通電學極其用心考核將沿江各台快砲應用電器箱具詳加校騐向滬購辦電瓶等件自行修理甚屬省費得用查該千總交卸江陰吳淞水旱雷營事務現仍管帶鈞和輪船應飭前赴各台詳細查驗電機箱具是否修配一律合用有無朦飾情事據實禀復以憑核辦除札調該千總遵辦並分别移引外理合會銜具文詳報仰祈憲台鑒核批示祇遵（年） 
[兵餉在關稅項下改撥湖北]  
　　湖北兵餉有一部分係發用他丁雜欵去年户部以地丁雜欵優絀不定改指江漢關洋稅項下動撥十五萬兩以期實用奏入奉旨依議（公） 
[辦理膏捐之封奏武昌]  
　　膏捐一項意見紛歧督辦八省土膏統捐柯遜菴侍郎客臘擬定章程統籌現勢封章入告已奉硃批交户部議奏（合） 
[川漢粤漢鐵路總局開局武昌]  
　　鄂督所設川漢鐵路總局粤漢鐵路總局委用四省紳士業已於上年布置如法擇定初八日開局辦公（合） 
[禀陳農礦之批詞湖南]  
　　湘撫批湘省職員孔兆鳳禀云該職條陳時務頗有見地惟天下事知之非艱行之惟艱方今人才寥落物力空虚將欲樹補偏救敝之模必母蹈急功近名之習諸葛公集思廣益而行政一歸謹愼良有以也惟該職以湘人言湘事礦務利病及强迫種植各條情形如果確實亟宜採擇整頓仰礦務局農業學堂按照原禀覈議覆奪（餘） 
[江藩司列表衡才江寗]  
　　江寗藩司爲咨送事竊照風俗之轉移繫乎政體吏治之隆替視乎人材未有不得人而能圖治者亦未有不知人而能得才者但知人之哲自古爲難得人而理於今尤急當此外交日迫内政日繁若非延訪賢才何以振興庶務本司不敏恭膺巽命忝領藩條職重用人愧無藻鑑惟有博訪周諮借資月旦第向來密考語多故套不足以盡其人而昭核實今本司分條詳列刋就表格飭發該管府州逐一查塡以期考證而求治理自應將格紙照送一分以備瀏覽如貴處執事各員内有　守可靠才具較優之員請煩查照各條開列清單密封移送過司俾資借鏡以廣見差本司爲期得人才起見務希核實見復至爲切要足紉公益望切施行（年） 
[鄂督嚴拿革命黨漢口]  
　　鄂督張香濤宫保訪聞有某某革命黨匿跡漢臯密謀不軌因立派幹員嚴爲查緝（俠） 
[查拿會匪勾結入會江西]  
　　三點會匪去年在廣東之嘉應南雄福建之汀州武平江西之瑞金信豐三省交界一帶地方搶刦擾亂經三省派員會剿漸次肅清乃去臘復有漏網匪徒在江西之南城新城廣昌南豐與福建交界地方誘人入會經各紳士來省具禀時已大除日卽奉臬憲余廉訪批云如果會匪勾結引誘入會事關非輕仰建昌府卽飭所屬一體嚴行查拿務期有匪必獲安靖地方不得敷衍了事致干重咎該紳等畱心桑梓深堪嘉尚著卽知照廉訪並行文揷翼飛飭一體查拿辦理云（軍） 
[搜勦帮匪黨類紹興]  
　　大嵐山帮匪披猖擾掠迭曾調兵查剿奈皆土著農匪莫辯未能得力去臘由上虞縣葉令覲瑜在餘姚縣境擒獲首要張得錦電禀省憲奉飭就地正法後查得該匪尚有死黨多名故特嚴行搜剿冀絕根株惟係鄉愚被脅准予自新概免追究（目） 
[禀請承辦造紙廠漢口]  
　　漢口商務局總辦孫泰圻觀察刻擬糾集股本三十萬兩在武昌開設造紙廠以十四萬兩購辦德國造紙機器以十六萬兩購地建廠及置辦一切應用什物己禀請鄂督批示矣（相） 
[中俄會商交收東三省全案二續十二日]  
　　又片 
　　再奴才於本年二月初三日跌傷右腿行動艱難初六日天寒雨雪外部約晤勉强前去回署下車雪滑墜地傷勢甚重有類中風經西醫敷劑兼施旬日後神思始漸清楚而舌端蹇澁驟難復舊左半體麻木動轉需人醫稱俄國水土寒濕積受有年因傷觸發非至奥德等國暖燥地方靜心療治難冀有功日久恐成偏廢刻下外部無應商要件仰懇　天恩賞假數月俾得舁登火車前赴德國調治以冀速痊至使館尋常公事查有二等參贊官擬保二品銜分省補用道花翎鹽運使銜知府胡維德可充代辦之任該員隨使有年前經奴才由美奏帶來俄一切公事均能接洽可無貽誤當於二月初十二十等日先後電達慶親王李鴻章軍機處代奏在案奴才擬於三月初旬起身赴德之威斯巴敦就醫一俟病勢就痊卽當馳回俄都照常視事所有乞假養病曁派員代辦緣由理合附片具陳伏乞聖鑒謹奏 
[與俄外户部問答共二十二次]  
　　光緒廿六年十一月十四日午後二點鐘率繙譯陸徵祥往晤俄户部大臣維特寒暄畢楊云别又兩月貴大臣前在黑海面談之事有無更改有無進步維云貴大臣所言係指何事請明白告我以便明白回答楊云係指交改東三省之事維云此事請貴大臣放心俄國决不要滿洲寸土尺地俄兵遲早總要撤退刻下中國政權尚未歸舊政府尚無定所朝中辦事者尚未知是派何人東三省尚不能擔保無事故俄兵不能驟撤此次滿洲鐵路受虧無算鑒此前車我不能今日進兵明日撤兵後日又 
 
 

Page 4

 
 
進兵一如兒戲故撤兵一層暫請勿提楊云俄國之意我甚感激貴國暫欲留兵保護鐵路亦在情理之中維云本國皇帝說出之語始終確守請貴大臣放心楊云貴國皇帝之言我本深信惟外國報章紛傳謂貴國在滿洲已派武員治理地方維云此言不確報章謡傳請不必信吉林盛京兩處地方已由中國將軍自行治理齊齊哈爾將軍尚未到到卽將地方吏治交該將軍管理楊云我並不信報章之言然如我兩國速定辦法亦可塞外人之口維云北京各使將公文送交後俄政府急欲將兩國交涉事從速了結業己電詢貴國願在何處開議或北京或俄都可聽中國之便如在俄都本國政府極願與貴大臣接洽辦事我及外部大臣數月來與貴大臣商辦事件十分佩服故在俄都商議可冀速了今日我得電信知貴國已允在此商議想日内貴大臣亦當奉到訓條楊云我今日接奉電旨已授全權與貴國商議東三省交收之事我驟接此電頗爲不解現聽貴大臣之言始恍然矣維云此電旨已否函送外部楊云因纔接到尚未寄黑海可請貴大臣一閱維閱畢云細翫電旨語氣所云全權恐尚不足因並無令貴大臣議結畫押曁所畫之押當由政府担認等字樣至與慶邸李相電商一節係貴國自己接洽之事與我們無干可不必叙入貴大臣可一面速將此電函送外部一面應電請切實全權楊云此係派我與貴國開議之第一電旨日後畫押必另有切實電旨維云如此甚好貴大臣致外部文内可叙明如全權不足當再請加切實電旨並詢何日何處可以開議楊云未知外部大臣何日可以回都維云我想十天内可以回都楊云當即照貴大臣之言辦理日後開議一切尚祈相助維云我見得到處必推誠相告亦必爲貴國代籌勿令吃虧言畢將行維又云敝文案希博甫言及貴大臣前接京電府上平安我聞之　代欣慰楊云諸承關愛感何可言遂握手而散以上第一次會議問答 
　　光緒二十六年十一月十八日晚八點鐘率繙譯陸徵祥往晤俄户部大臣維特寒暄畢楊云今有一事欲詢貴大臣西正月三號英太晤士報載有盛京增將軍與阿提督各派員訂定奉天交地九欵云己畫押閱之疑信參　未知確有其事否維云確有其事楊云阿提督所派之員名考洛斯托維次據該報稱係一陸師提督維云所傳官名有誤考洛斯托維次係外部司官派交阿提督差遣並非陸師提督楊云我初看報不甚相信今貴大臣言之可以無疑玩繹所訂各欵所載關係甚重中國吃虧未免過甚維云按該處目前情形不得不如此辦理所訂各欵係兩國約章未定以前暫時辦法楊云中國政府並無來電述及此事我恐政府尚未之知且疑各欵非出政府及增將軍本意維云我不知詳細我想增將軍必告知政府貴大臣何以疑之楊云各欵中有斷然難照辦者故我想政府未秘知情維云各欵中何者斷難辦到楊云此事我未奉政府訓條且全不接洽不過以鄙意揣度如諸欵中遣散華兵交出軍火毁坼全省砲台火藥局俄派駐員預聞要公各節不但奪其兵權且于預内治侵我主權其他欵亦多不便之處維云中國既肇此大禍若不設法愼防後患未巳各欵命意無非欲防後患中國雖不得設兵而地方巡捕之役仍歸中國自理吏治仍全歸中國楊云雖然如此但俄派駐員預聞要公豈非干預内治維云駐員以備探察防患未然楊云貴大臣意謂東省必尚有變故耶故防之不遺餘力若此此次之變係絕無僅有之事以後中國必然加意保護無庸過慮維云貴大臣直以俄爲孩童可以屢欺俄此次業己受欺從此必宜戒備楊云此次變故亦出政府意料之外以後可保其必無貴國既有歸地之美意卽宜完全交還方見顧重鄰交中國十分感激維云俄既顧重鄰交仍須預防後患現在辦法正爲交還地方起見我於中國事可以見好之處無不竭力楊云一切全使相助貴大臣之眞心見好我已屢次電告政府此次商辦之事總望大力主持俾使兩國有益維云我必竭力貴大臣可以勿疑言畢握手而散以上第二次會議情形（未完） 
[關讞員上滬道禀（爲懇請銷差事）]  
　　敬禀者竊卑職仰沐憲恩委任會審差缺自顧庸才膺斯異數宜如何奮身圖報本不敢遽萌退志上負裁成無如外人之相逼而來直令卑職有一日難安之勢若再貪榮戀棧隱忍不言不特卑職之身家在在可危卽全滬之大局亦岌岌可慮謹以詳細情形爲憲台陳之卑職奉差以來遇事必遵向章必顧主權英領事與工部局以卑職秉公持正不能任其所欲遂處心積慮事事與卑職爲難致釀成鬨堂罷市之變仰賴憲台威福險浪遽平然而外人之銜恨愈深伺隙愈甚近數日來如西報之相排者不遺餘力如拐婦白頭鷹卽王張氏一案本係元和縣移提之犯既非租界之事又非捕房之案獲到之後自應照章解歸元和訊辦乃字林西報登有工部局致領袖領事函深以卑職移解爲非且有請撤退卑職職位这說卑職職位雖微猶是朝廷之官大憲之命而工部局乃欲操撤退之權殊堪驚訝如馬夫胡和尚一案如捕房與胡和尚挾有宿嫌羣起而攻指爲閙捕房時喝打之首犯經卑職商准美安副領事將各捕隔别研訊始看得挾嫌誣控眞情胡和尚之寃以白而東方小報謂卑職與美安副領事偏袒該馬夫於冷譏熱諷之外更列爲圖畫以張之又如妓女方瑞珍投廨鳴寃一案向例妓女晚堂投廨卽由華官專訊無須再行會同洋員方瑞珍事同一例如字林西報謂卑職不應未同洋員會審先行私見該妓此種謬語不知從何而來以上之案卑職皆係遵守向章辦理並無不合而西報横騰議論佐以圖畫顚倒是非任情污衊揆其用意不過欲中傷卑職使不得安於其位而後已卑職一身一家尚不足惜倘因與卑職積不相能之故或與國際界上釀成交涉巨案則卑職何能當此重咎爲此夙夜不甯再四思維惟有仰懇憲恩賞准銷差另委接辦卑職幸甚大局幸甚伏祈憲台鑒核施行實爲公便（容） 
[摩洛哥代表與各國代表之舉動]  
　　十二日柏林電云摩國代表人在阿勒友西拉斯舉行休息三日之典禮故他國代表人儗借此時機將巡警問題籌一妥善之方法譯德文報 
[俄國政策之酷烈]  
　　拾二日倫敦路透電云俄屬波蘭及沿波羅的海各省日有殺戮之事盖俄政府壓制革命不遺餘力且無悔悟之心也譯字林報 
[空中旅行]  
　　拾二日倫敦路透電云著名之空中旅行家卜洛克及台爾兩君曾於禮拜六日乘坐氣球於四小時内自倫敦行至法國且於大雪之時在内地陸行二拾英里譯文匯報 
 [P英外部夫人逝世> 
　　十三日倫敦電云英外部大臣之格繭夫人前因突由馬車中跌出震傷腦部刻已逝世譯字林報 
[英黨派難於聯合]  
　　拾二日倫敦電云英粤勃受夫報載稱白爾佛與張伯倫兩君曾於禮拜五日會晤然意見不同兩黨終歸難合譯字林報 
[環球學生會大宴集]  
　　今日午後六句鐘借座一品香特開學生會友新年大會宴及音樂招待會入塲劵由該會事務所定購（望） 
[榛苓小學堂宴會]  
　　榛苓小學堂發起人潘夏両君今日借座聚豐園欵宴學界伶界贊成員報告本月二十二日開學（望） 
[志謝惠贈斐州烟水愁城錄]  
　　是書爲商務印書舘說部叢書第三集之第六編與鬼山狼俠傳似聯非聯中述戈德門與巴洛革至斐州探險時從火山穴底得白種人部落是殆哈氏之庽言然筆墨詼譎讀書忘倦說部中佳構也（顚） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
 
[電白洋匪被獲廣西]  
　　電白營守備周昌勝於去臘十五日帶領舟師巡至放鷄西海洋面適有貨船一艘形跡可疑立飭水勇等飛掉舢板往追匪等胆敢放槍拒捕周守備隨移師船放砲轟擊當塲拿獲洋匪賴亞生等八名起出被擄事主李渭卿等二名并貨物無數當將洋匪及事主連贓物一併解交電白縣審辦（來） 
[禀請挽留洋員吳淞]  
　　近聞上海好總稅務司擬將淞口常關洋員布律地與上海南關洋員對調刻由船商人等集議倩董事盛君等具禀道轅懇咨好博遜稅司免調留任未識能否允准（不） 
[林文忠祠堂落成福州]  
　　閩中林文忠公薨逝後尚未建有專祠去年由其後裔購地於省城澳門橋下建立祠宇己經落成擇於新正初八日奉主入祠一時官紳戚屬咸來叩拜衣冠蹌濟車馬盈門誠盛舉也（其） 
[匯解北洋練兵經費武昌]  
　　北洋練兵經費吤由各省認解而動多愆期時請户部墊發客臘户部以部庫支絀亦難常墊通行各省迅速籌解鄂省奉文後卽由銅幣局於盈餘内撥交商號匯往惟聞乙巳年之欵則尚未解清云（功） 
[江督批核明修理砲台護隄托沙江寗]  
　　督練公所詳稱吳淞南石塘獅子林砲台沙隄必須修築堅久未便省費水雷營房屋馬頭一併添修至塡土修墻歸營辦理候示遵行等因聞江督批云查吳淞等處砲台護隄托沙被風潮冲刷業經面嘱兵備處朱道軍械局張道同往查勘據禀前情仰候札行朱道等核明復奪（年） 
[徵兵回揚揚州]  
　　方参領咸五奉委來揚徵兵去臘念六日將第一起所徵之七十餘兵送赴甯省念九日晚卽有三十餘人乘小輪回揚正月初三日又有二十餘人續回中國國魂全在軍人似此陸續散歸誠莫識其故（聞） 
[委查水陸營務吳淞]  
　　署福山鎭總兵徐紹楨總戎近奉江督札委查辦水陸營務事宜聞徐總戎卽日來淞查察水師巡洋及防營一切各營弁嚴加整備以便臨時呈騐查看（川） 
[水師行祭海禮吳淞]  
　　蘇狼福三鎭所轄外海水師循例於初十日日行祭海禮由吳淞營張參戎邀集各該將弁均朝服赴吳凇二號砲艇致祭海神禮畢卽揚帆出洋（不） 
[札委總理江北巡防營務處清江]  
　　江北提督劉延帥以江北一帶地方遼闊盜匪出没靡常札派前海州直隸州王曜爲總理江北巡防督捕營務處王刺史奉文後己於正月初五日到差（照） 
[松府戚守帮辦營務處蘇州]  
　　兼統浙西鹽捕營林霨生觀察以松江府屬沿海一帶向爲産鹽之區近來官運不旺私銷充斥由於該處時有梟匪出没必得各營縣弁會同地方官和衷商辦恊力捕拿庶於鹽務有益查松江府知府戚揚廉明勤奮夙著循聲以之帮辦營務處事宜定能得力禀請督撫憲札委遵照戚太守現己奉到札文矣（邵） 
[節錄松江府鹽務詳文蘇州]  
　　據南匯縣以境内並無場灶晒板素不産鹽巡船不必入内並據華奉金三縣會同青村塲詳稱鹽捕緝私營勇一經攔入塲境板户輙與齟齬營民仇怨由來已久卑職等究其私販之弊不在販户之走私而在板户之售私返本窮源自應以清查板晒爲第一要義一再籌商惟有由場官責成各商清查板户編造户册每户每日晒鹽若干按户認定斤數示限繳厫由商寛爲收買彚造板户總册註明認數期限並開厫口清摺送由塲官存查餘多之鹽方准照例定斤數售與本地老幼貧民於十里之内挑賣餬口以示體恤倘有托名貧民結隊私販挑出浦東責令巡船駐紥浦東隘口從嚴防拿似此斧底抽薪貧民得所而板户奉公商收起色廒數無缺官銷日　私販自絕矣巡船仍遵章扼守浦江無庸入内梭巡亦無庸再辦籌鹽以免紛擾等情並據上海縣亦以縣境向不産鹽亦非附近場灶似可母庸給籌至巡船駛入内地巡緝果能属遵憲示於離塲十里之内地河港往來梭巡不得常川駐紥亦可母虞滋擾等情具復前來卑府伏查此案各縣會塲所議各節尚屬妥協似可照准理合據情轉詳仰祈核示飭遵（吉） 
[札飭不准行用九八銅元紙票九江]  
　　贛藩兼管官銀錢局札飭各屬略謂九江府街市行用錢數歷係九八出入近來各店出具銅元帋票亦作九八折合大錢行用惟以官鑄十足銅元民間九八行使已足阻碍銷路况以商店而出官鑄十足銅元帋幣减折行用更屬侵損公家利益應卽出示嚴禁不准行用銅元帋票并飭將本省銅元每枚應作十足制錢十文行用不准減折如有市儈圖利違犯立卽禀究（石） 
[銀弊局印花廠失火再誌武昌]  
　　前報紀銀幣局印花廠失火一節兹悉當塲焚斃匠目二人宏道堂水夫被傷至今未愈 
　　按前報銀幣局誤作銅幣局附正於此（合） 
[鐵路法文學堂招生武昌]  
　　京漢鐵路向用法語比人某所設之法文學堂本造就法語法文學生爲該路各項執事之用去冬卒業多名故於新正招生入學惟聞因報名者多須考試擇别（公） 
[揚郡學務彚誌揚州]  
　　揚城學堂日盛今歳瓊花觀後三條巷又添聚英小學堂一所東關街羊巷豫立小學堂一所皮市街大芝麻巷鍾英小學一所左衛街儲材小學堂一所及彌陀巷埂子街等處均定本月下旬開學江甘両縣所立之么材學堂去臘畢業者五人今年擬加額二十名現己示期招考（詳） 
[軍士與學生冲突案已結武昌]  
　　上年砲隊營在閱馬廠操砲南皮學生某旁觀有碍致起冲突學生曾呈控營務處現爲鄂督所知將統領督帶營官均記過哨官兵目各予監禁案遂結（合） 
[通判衙門移駐蔡甸漢口]  
　　漢口糧捕府衙門奉上憲札飭移駐蔡甸因蔡甸商務日盛非有專員駐守不足以資鎭攝也且捕糧府在漢政治已分無所事事故爲轉移之舉俾兩有裨益云（路） 
[修理監獄費禀請分五年攤捐江陰]  
　　江陰縣金調卿大令遵奉部章改良監獄擬將原有内外監房屋七間一律修改統作外監在西北隙地另造内監三間東南隅另造女監三間並櫉房等統共房屋二十二間估計工料洋一千五百三十餘元先由縣墊欵興 
 
 

Page 10

 
 
[第十版]  
　　建俟工竣後將此項工價分五年攤捐歸墊如遇交卸歸入交代列作現欵由後任照攤歸補已通詳請示矣（永） 
[委辦敎練事務蘇州]  
　　蘇垣督練公所參謀處總辦劉觀察體乾前因丁艱銷差現奉撫憲以該道丁憂已滿百日特派委總辦敎練處事務並委己革知縣傅鑫爲總文案已分别札委矣（吉） 
[都轉拜牌遲遲揚州]  
　　兩淮運司趙渭卿都轉元旦往萬壽宫拜牌竟遲至午初始到地方上府縣各官以及鹽務人員守候過久皆有倦容云（引） 
[實缺州縣遊歷回鄂武昌]  
　　上年札派未赴任之各實缺州縣官赴日本遊歷考查一切客臘各員遊歷期滿陸續歸鄂聞禀見時鄂督勉勵有加（合） 
[揚州商務大概情形揚州]  
　　揚城各商業惟錢業獲利最厚以其聯絡銅元局也其次則柴雜貨槽醬茶食香蠟烟茶等業以改洋碼均得重利若鹽業獲利亦鉅惟綢緞皮貨估衣金珠古玩玉器各業則以銷場不旺致皆虧本（引） 
[小輪船定期開班揚州]  
　　招商大東戴生昌三人以司定於正月初三日開揚鎭頭班至清淮頭班則定於初八日開行仍每日三班三公司挨次開駛以免再啟爭端（步） 
[揚郡火警彚紀揚州]  
　　南門外二道溝某姓家於客臘除夕夜半被匪縱火延燒左右鄰瓦草房數十間約共二十餘户本月初四夜城内三義閣西首某銀匠店失愼延燒吳蘭雲醫室及某成衣鋪等三家聞因鬭牌肇禍甘署稅書高漢卿向居縣署大街初六日午初厨屋内忽然失愼延燒正房幸卽救熄（步） 
[示禁製造沙炮厦門]  
　　厦門廳同知以兒童所玩沙　内藏炸藥易於肇禍因特出示嚴禁略謂嗣後再有製造此砲發售定卽嚴拿究辦將該店屋標封充公云（庶） 
[秦學政奏專辦學堂酌擬章程摺]  
　　兵部左侍郎福建學政臣秦綬章跪奏爲停止科舉專辦學堂謹先臚陳大概情形並酌擬初辦章程恭摺仰祈聖鑒事竊臣於興化府行次接到學務處電咨現奉諭旨停止歳科考試所有各省學政未考各栅當卽行停止等因隨即遄回省城當將科試己停並清厘考試未盡事宜具摺於九月二十五日奏報在案兹又於十一月初八日接准禮部文内開光緒三十一年八月初六日内閣奉上諭昨已有旨停止歳科考試專辦學堂所有各省學政均着專司考校學堂事務會同督撫經理等因欽此欽遵臣伏念朝廷愼重學務亟圖振興所以一士心而開民智者用意至爲深遠回省以來咨訪官紳孜孜以學堂爲務惟查福建各學堂雖迭據具報陸續開辦終以經費支絀規制課程多未能臻完備外府州縣偏遠之處尤未免因陋就簡卽以省會而論除武備學堂外現有高等學堂一所師範學堂一所官立民立蒙小學堂二十餘所大都就書院改設或借公所爲之生徒得以入堂居住者額數亦不能多當此考試已停士鮮恆業以通省計之不下十數萬衆凡屬孤寒皆圖進取自非廣設學堂曷以泯向隅而昭普有是則士子之進身必自學堂始而學堂之起手必自蒙小學堂始籌經費儲師資尤其先務也臣按學堂辦法已具詳奏定學堂章程内無俟更煩擬議惟值規模之甫創必期措置之攸資臣職在考較其如何考較之處應俟頒示專條遵照辦理兹特預爲籌度酌擬初辦章程五條是否有當請旨遵行一頒課本以一趨嚮也各學堂課本分科綦繁應擇定若干種一律講授　與階級相符若開辦伊始稍存遷就各用各書將來必難合轍現在高等及中學以上所研究者尚可稍緩惟蒙小學堂之課本一經開辦卽須依科分授相需爲用各學堂請者紛紛查奏定學堂章程内經學一門分年授讀己極明晰其史學以次均未指定書名若外間繙譯編纂諸書日出不窮未免冗　故必以審定之本爲善聞京師大學堂設局編輯漸次成書曾奉明諭迅速頒發但一時或未全備應請就已編者先發樣本俾便纂刻排印即時分給此項課本實蒙小學堂所藉以發端待用至爲急迫可否仰懇恩施立飭頒下以應急需士林幸甚一提學費以資分撥也學堂正在增設而閩省財政局銅元局日形支絀向所指定恊貼學堂之欵此時尚難應手需欵愈鉅籌欵愈難查歳科兩試向有辦考費及文武童塲各費此項本爲士子而設以之移充本省學堂最爲公允應請悉數提用以資分撥學堂之需此外如鄉試經費及公車賓興等欵應與地方官籌商移撥雖不敷尚鉅亦可稍裨學堂常年之經費也一立文案以資襄理也學政衙門關防較嚴而不預地方公事故幕友僅司校閱而例行文牘書吏不過備抄胥之役今學務方殷事屬創始尚無成例可循均須隨事斟酌以求妥洽必得有稍諳公事者相助爲理現在考試已停閱文之席自無所事擬將幕友改爲文案處分司公牘兼備調查與各衙門事同一律庶辦公不至叢脞而佐理有資矣一調優生以廣傳習也蒙小學堂所需敎習甚多師範生不敷分派且福建各府土音每不相通非有本地人轉相傳授則敎習與學生先己格不相入查各學生員品學兼優者尚不乏人以充本地方蒙小學堂敎習自屬人地相宜但未習普通敎授法則猶未爲合格擬於省會增設師範傳習所專調各學優生入所補扭普通敎授法限以年月卒業後各還本籍以充敎習之選以次挨班遞推於出路亦較疏通惟傳習所各生遇有優拔塲應請仍准與試斯願學者衆而師資庶乎漸廣矣一選敎官以司考察也各府州縣蒙小學堂城廂鄉鎭散布各處必俟一屆學期滿後始行派員調查則地甚廣時甚迫急遽從事恐難周密府州縣官地方事煩亦或不能兼顧查各學敎官學校本其專責現在考試已停事務甚簡應責成以稽察本地各學堂隨時具報且敎官例應宣講聖諭鄉約周歷四鄉駕輕就熟實爲兩便亦足以補調查所未逮而寓督率於無形惟須嚴定考成實心辦事者酌予奬勵庸鄙玩怠者隨時撤換庶敎官亦得以自効而於考校學堂較有確據也以上五條臣特就福建省初辦學堂情形參以愚昧之見粗定端緒爲將來考較地步儻仰蒙恩准或敕交總理學務處分别核議恭候聖裁訓示施行所有停止科試專辦學堂臚陳大概情形並酌擬初辦章程謹繕摺具陳伏乞皇太后皇上聖鑒謹奏光緒三十一年十二月二十九日奉硃批學部議奏片并發欽此 
[滬城官事]  
　　商約隨員浙江候補知府廖太守世蔭金山縣知縣蔣大令清瑞電報委員浙江候補知縣孫明府寳琛昨均因公分詣道縣拜會禀見○本縣汪瑶庭大令昨詣道轅禀知於午後乘舟赴松（君） 
[卸任駐英欽使回華]  
　　卸任駐英張欽使德彝昨日午後抵滬駐節滬北天后宫側出使行轅本埠印各員弁均往禀謁（似） 
[紳董會議官契改歸董辦並設義務小學堂]  
　　前日本邑各紳董在西門内學宫邀衆集議地方要事二則一爲商民房屋出入官契擬歸紳董經辦一爲各處添設義務小學堂所議大旨因縣中出賣官契每有浮收契價情事商民殊多不便故擬禀縣歸紳經辦以後每遇房産出入由董事派一官中監察以免匿稅等弊所有中費酌抽一股以充小學堂經費至所設之義務小學專訓貧苦子弟俟有成效給憑保送縣學再由縣學考送府學省學藉以作育人才云（資） 
[派員丈地繪圖]  
　　滬南總工程局總董因局内房屋不敷辦公去冬禀陳道憲商請將後面水利局遷移刻經袁觀察查得滬軍營前面有公地一方前日午後委前警察總巡朱森庭明府會同董事及滬軍營統帶龍葆珊總戎丈量繪圖呈請察核（尺） 
 
 

Page 11

 
 
[營兵循例賽燈]  
　　滬南滬軍營各兵丁循例於元宵節紥就龍燈及各色彩燈在南市及城内各處遊賽（寳） 
[示禁惡丐横行]  
　　本城邑廟每屇新正朔望之期有種惡丐專向燒香士女索取香資糾衆圍擾乘機攫物最爲惡習今屇爲各紳董查知禀縣請究因於昨日出示禁止（曰） 
[嚴加彈壓]  
　　滬南各會館於昨日起紛紛演戲酬神總工程局總董恐滋事端諭令通班巡士執械嚴加彈壓（尺） 
[失愼未成]  
　　滬南張婆浜周天興金線店前晚五鼓時不戒於火勢將燎原幸經附近居鄰救熄僅焚去屋椽數根（璧） 
[流氓解縣]  
　　著名流氓改過局逃犯鐵臂膊全發及宋壽康彭洪其等在滬軍營前搶去洪姓家賭博銀洋並被毆傷數人前日經滬軍營哨弁在某烟間拘獲帶回營内片送二十三七鋪巡防局經朱二尹提訊之下判送縣署嚴究（寳） 
[上海縣案]  
　　北新經賭棍拒斃捉賭巡長並傷巡勇三人由局獲解陸心田金阿土朱了頭及頭家開茶館主陳阿根等四人到縣奉汪大令提訊陳阿根供新涇除小的所開賭塲外尚有金少其何阿鑑各開一處各家均有該局勇賭規議定每月一元是日因何阿鑑茶館戲賭牌九什長鄭廷甫索規三元不遂糾勇七人將牌搶去並欲拘拿在賭之人故與勇等互毆後被舁至小的店内因傷致斃是實詰其何人持械行兇供是陳仲山等二人所持乃係竹棒金阿土陳心田供與陳同朱了頭供素未犯賭亦不在塲大令因當堂判朱省釋外餘俱押候覆訊再核昨日併飭皂快恊同原差將供出各人一併逮案聽候詳道嚴辦○閩人劉阿發劉阿海朱阿旺等五人因 
毆辱巡士由總工程局獲解到縣昨奉縣尊汪大令提案畧訊申斥數語叱退○闖入某姓家竊衣之楊順寳由巡士人贓並獲解由南局訊究判將贓給失主楊送縣署究辦昨由大令判責二百板押候覆究（曰） 
[總工程局紀案]  
　　報紀高文生糾賭一案昨由副裁判官陳二尹復訊判高罰洋一百廿元蔡仲山罰洋廿元王春榮罰洋十元探夥陳季生判責手心一百下從寬一併開釋並具改過結存查○肇隆猪行夥張昌樵扭菜市街萬隆肉莊主蔡瑞隆控被欠洋二百九十二元亦由陳二尹提訊判限三期還清○前報紀提右營兵丁趙四與木排小工楊小六保等六人因賭口角由巡士拘局判各責手心一百下釋出昨日趙四復至毛家弄碼頭楊小六保家索取賭帳口角將楊與祁立小扭局經陳二尹一併逐出○米店夥王順甫在施家弄烟間内被賣水菓之劉阿毛討錢扭毆經巡士解局由正裁判官孫明府判王還錢二百五十文劉不應行兇責手心一百下○前報紀船户謝文奎即阿全控被流氓丁毛毛等拆梢一案兹經拘獲丁及小三郎黑炭掌生賴頭進發黑囡王阿福六人由孫明府提訊丁供並非拆梢事由爭風起釁小的曾向兩造解勸明府以謝亦非安分之徒大加申斥判丁王及小三郎從寛開釋黑炭掌生賴頭進發黑囡三人各責手心一百下（尺） 
[英美公廨早堂案]  
　　王阿四串同顧大餘揚德祥等十餘人掩入招商北棧竊紫銅三十塊經管門人拿獲王顧楊三人搜出原贓六塊報探解究讞員關司馬商之美繙譯安君判各押捕房半年如能將贓繳足改押捕房三月○流氓周萬虎以狎妓爲由竊鴇母王錢氏皮衣當塲拿獲尚敢拔刀行兇報由包探趙銀河獲究判押捕房半年兇刀存查○去冬英美租界閙事時經捕房拿獲發傳單之徐阿生奉中西宫訊供不認判候禀請道憲核示在案今已多日昨由包探將徐解訊司馬仍判押候禀道示奪○馮子惠持刀至翁阿大烟間内開燈因翁不允揮刃尋仇報探將馮及同黨曹東南朱春生等拿究判馮押捕房半年曹朱各押兩月○過犯陳阿生竊陳平海家烟灰二百數十兩報探解究判押捕房三月○婦人張阿四竊周惟新家銀飾何三胖竊祝蘭舫家銀手爐沈阿標攫取徐萬氏金挖耳沈小弟竊錢連根等三家衣物報探拘獲解究判何等各押捕房兩月張阿四交官媒管押兩月○成衣匠張翰香將陳永林家綢衣料押洋花用報探解究司馬以張苦求從寛免辦罰洋三十元充濟良所經費○陳德生竊楊子鴛家金表逃入華界報探禀請移廨解辦司馬判押捕房三月作工○兆富里妓女林早春邇因男女傭人追索欠洋於前日逃入濟良所昨日送案請示林供上海人年二十三歳在惡鴇王惟卿家賣娼四年所得甚鉅今欠男女傭人洋八百五十元追迫不堪情急到所求恩超豁司馬判發所留養候示○過犯陳阿三竊徐阿金家衣物報捕解究判押西牢一年作工○胡拜言竊王阿生象牙烟鎗解究判押兩月作工○過犯陸金法與王才保於去臘乘罷市時强携同興等衣莊衣物報探拿獲解訊未結昨連葛省卿等解請覆訊包探王長桂禀同興衣莊等均指各物係陸王等人所搶訊之葛省卿等同求恩宥司馬判陸押西牢五年王押西牢三年葛省卿兇惡實甚受害之人甚多判押一個月後解訊嚴辦○某洋人處馬夫杏生被諸桂林控其於西歷二月一號糾黨小寗波馬夫阿二長腳桂林等在大沽路强攫衣洋報探解究律師愛禮司投案聲稱杏生與諸有隙所控犯案在七點鐘現有見証洋人請訊洋人譯稱七點鐘時在商人大餐間内至八點鐘始由大馬夫喊去請察司馬以原告所控無証判卽將案註銷（當） 
[法租界公堂案]  
　　法大馬路萬隆醬園去臘收到萬森槽坊支廣源錢莊票銀二紙計三千兩該店主陸掌全屆期逃避萬隆向廣源收銀無著因將保人張献廷扭訴捕房交保出外於昨日着保交訊原告投訴前情張献廷供支票全憑票根陸無票根付莊實難照付大令著交原保俟下期將陸掌全交案候核○南褚家橋施長源米店遣夥徐敎新禀稱去年十二月二十六夜被匪二十餘人各持兇器以大石撞門而入刦去衣物店主婦聞聲呼救被匪連戳數下受傷未愈報經捕房由探拘獲匪徒葉孔單子榮杜小坤潘修德等解請嚴辦質之葉單等同供江北人在滬拉車度日杜小坤供向住法界當日葉等由英界突入行刦小的實不在塲大令判杜先行開釋葉等三人押候查明再辦○江北人曹榮富租公司東洋車數十輛向法工部局捐照三十六張每日在途拉駛以一照移用兩車爲捕查悉拘究工部局收捐西人以曹有意朦混請爲重辦質之曹供内有七部租與張國華轉租各車夫張供小的由曹指使求鑒大令判張罰銀二十兩曹罰銀四十兩以後不准作弊如違重究各車夫無千開釋○瑞祥烟紙店主劉蘭亭禀去年十二月廿一夜被匪搶去各贓妻子懷孕七月聞聲喊救被戳數刀以致孩斃腹中至今傷未痊愈現由包探拘獲爲首之張德勝抄出刺刀一柄並盜夥朱小友向欣如唐德友曹小卿張鳳鳴蔡阿三吳阿根等求請重懲大令判張德勝押捕房一年期滿再押改過所一年朱等五人各押半年蔡阿三交保開釋吊到之贓給失主具領○徐順卿禀在八仙橋開設飯店有流氓包阿毛即江北小辮子時來吃飯不給飯資前日向索突出利刃猛刺數下求請騐辦質之包俯首無詞大令判押捕房二年○許阿星張鳳鳴顧阿華王阿三串竊玻璃八箱托某客棧夥蘭生售與蔡茂言爲包探緝獲並將棧主婦周金氏一併拘入捕房昨日解訊許等認竊不諱蔡茂言供不知竊贓悮收大令判蔡罰銀二十兩周金氏交保著交蘭生到案訊究許等各押捕房一月（臨） 
[美租界捕房事]  
　　某西人因醉雇坐東洋車至怡和碼頭不名一錢向索被毆由捕將兩造帶入捕房捕頭著照給車資了事○三十九號西捕在百老匯路拘獲酒醉西人一名押候酲釋○顧王氏在吳淞路傾倒便桶污及梁翁氏衣服互扭至捕房聲訴捕頭以事屬婦女口角飭赴公廨控告○王了頭行竊花盆由探朱子藩拘押候辦○二百四十九號捕巡至西華德路見有小孩一口沿途啼哭當即抱入捕房旋由孩父戴生泉投請領回管束了事○霍炎南報稱婢女春桃不知去向請予飭訪捕頭允之○顧老虎與王錦芳二人在海寗路互毆由捕一併拘侒捕頭詢得事屬暖昧著赴公廨控訴（似） 
來函 
[振武宗社書記員報告]  
　　德清徐樂之函云僕遊幕數省已歷多年素以洋烟爲參商視若仇讎遇朋友之吸此者必竭誠勸戒其不聽者誓與絕交至家中諸子姪輩皆一律禁除有不從者必以家法處之刻聞貴社訂有明章請寄數分俾得隨時廣勸（餘畧）○秀水湯梓蓬來函願戒家族人等不吃雅片○玉谿鎭楊夢江陸朗如沈慧僧等函稱在該鎭創立支社廣勸同胞兩月以來殊形踴躍○陸松山願終身不受烟害並廣勸同人 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
