# 1911 - 23 - 4913638

 

Page 1

 
 
   
 
 

Page 2

 
 
上諭 
監國攝政王鈐章十二月廿二日内閣奉 
上諭前禮部左侍郎張亨嘉由翰林入直南書房迭掌文衡洊升卿貳學問優裕克勤厥職兹聞溘逝軫念殊深加恩著照侍郎例賜卹任内一切處分悉予開復應得卹典該衙門察例具奏伊子張如亶著以主事用欽此軍機大臣署名奕劻毓朗那桐徐世昌 
交旨 
十二月十六日軍機大臣欽奉 
諭旨内閣侍讀學士延昌片奏京師法政學堂别科畢業援案免法官第一次考試請飭部覈議等語着該部知道欽此 
十二月十七日軍機大臣欽奉 
諭旨憲政編查館奏遵擬修正逐年籌備事宜開單呈覽一摺着依議欽此又奉諭旨都察院奏都察院職司清要宜變通職掌明定權限一摺着憲政編查館會議政務處知道欽此又奉 
諭旨都察院奏代遞中書科中書王榮官改訂官制條陳呈一件着該衙知道欽此又奉諭旨都察院奏代遞奉天旗務處總辦金梁等以儒臣逹海創定國書繙譯經史有功聖敎懇請附祀文廟並建專祠呈一件着禮部議奏欽此又奉 
諭旨都察院奏代遞貴州京官翰林院學士許澤新等爲已故貴州巡撫林肇元功德在民請另建專祠呈一件林肇元著准其於貴州省城捐建專祠又代遞江蘇候補知府羅道源等隨開復已故浙江衢州鎭總兵哈明暫行革職處分並將生平戰功宣付史館立傳呈一件哈俊明著准其開復暫行革職處分欽此又奉 
諭旨民政部奏廳丞任滿遵章考核臚列成績請予奬叙一摺王善荃着交部從優議叙欽此 
論說 
[國幣則例公差之釋義及與各國公差之比較（鶚）]  
前數月度支部奏定釐訂幣制則例二十四條。其七八兩條。爲關於貨幣公差之規定。一稱一元銀幣。無論何枚。其重量與法定重量相比之公差。不得逾庫平二釐。其五角以下各種銀幣。無論何枚。不得逾庫平一釐。是爲重量之公差。一稱各種銀幣。無論何枚。其成色與法定成色相比之公差。不得逾千分之三。是爲成色之公差夫吾國貨幣則例。有公差之規定。人知之矣。而貨幣何以必有。公差此其理由。誰其知之乎。竊爲之疏其大意如左。 
凡事於理論上或數學上。可以確定之者。而施之實際。欲其與理論毫不相異。决非人力之所能及。譬之建築家屋與製造機械。其列圖計數。雖得以理論與數學。求得確數。而實際上。亦不能無毫釐之差。其在貨幣。各國皆以法律劃定其公定純分及公定分量。而當鑄造之際。斷不能無毫釐之出入其間。故預設有一定之範圍。於其鑄造之貨幣。限於不越其範圍者。雖其公定純分及分量有過與不足。尚無言其流通。此爲常例。非然者。欲全改鑄之。使協於法定量目。而互相一致。不特改鑄之費事。雖再四改鑄。恐欲與法定量目。若合符節。萬不能致也。如此則目預定之程度以内。雖有過與不及。法律公認之。而許其流通。此即公差之所由來也。 
然則可以一言蔽之曰。公差之起。爲補技術之不協理論。而設一種便宜之規定也。其規定公差之大小。應乎一。國技術發逹之程度如何。而不一定。其在技術發逹之國。所鑄造之貨幣。其實質與法定純分及重量最接近。故其公差最小。技術不發逹。則公差較大。然要無不以貨幣法規。定其公差之範圍者也。 
公差有二種。一對於純分之公差。二對於重量之公差。是也。今列舉各國之例如左。 
一英國 
金貨純分公差標準金（二十二喀拉脫）千分之二 
重量公差○二格林 
二法國 
金貨純分公差對於○九金爲千分之一 
重量公差對於十佛郎及廿佛金貨其重量爲千之二三德國 
 
 
 

Page 3

 
 
金貨純分公差對於○九金千分之二 
重量公差對於十馬克及廿馬克之金貨爲千分之二半四日本 
純分公差千分之一 
金貨二十元○○○八六四 
重量公差十元○○○六○五五元○○○四三二純分公差千分之三 
銀貨五十錢對千枚一二四 
重量公差二十錢對千枚○八三 
十錢對千枚四一 
各國大略如此。限於上列公差所示之範圍。雖比之法定之純量或量目。或多或少。均不妨其流通也。 
當定公差之際。雖以對於每枚貨幣。計算其比例。爲最正當之方法。然頗爲煩費。故有對於數百枚或數千枚之多數貨幣。而算定其公差如何之方法。是爲大數公差。（未完） 
要件 
[度支部宣統三年預算案撮要（三續）]  
第二類列交涉費。總額銀三百三十七萬五千一百三十兩四錢一分四釐。交涉司係新設之官。且有未及設立之省者。故其費獨少。除外務部二百四十五萬二千九百六十兩七錢二分外。最鉅者奉天數凡二十五萬五千九百二兩七錢八分七釐。吉林十三萬七百六十一兩二錢一分三釐。黑龍江十二萬一千六百七十三兩四錢五分五釐。東三省介兩大之間。交涉獨繁。其費亦較鉅。其餘江蘇直隸江寗廣東福建雲南浙江新疆山東四川河南安徽山西察洽爾江西陜西甘肅湖北科布多熱河阿爾泰烏里雅蘇臺伊犁貴州。自八萬兩以降。遞至千數百兩云。 
第三類列民政費。國以民爲本。故各國無不致全力於民政。誠殆本之策也。我國民政費。總數不過四百四十一萬六千三百三十八兩四錢五分二釐。以我國幅員之廣如斯。巡警一項其費當得若干。念此不禁悚然以懼矣。分額除民政部費用。共一百五十八萬六千八百九十一兩以外。最鉅者爲浙江二十七萬二千十八兩。蓋其經營警務較他省優也。次之者熱河十九萬七千三百三十餘兩。廣東江蘇等又次之。要之先其所急。政乃大和。願爲當局一垂涕而道之。 
第四類列財政費。財務行政。爲行政組織中一種獨立行政。故費用亦往往獨立。各國之通例然也。總額一千七百九十萬三千五百四十五兩六錢。八分一釐。屬於中央者度支部二百七十八萬八千六百六十八兩一錢三分八釐。倉塲衙門二十七萬七千八百四十餘兩。稅務處十九萬二千八百八十餘兩。鹽政處十五萬七千七百八十餘兩。左右翼商稅衙門各五千餘兩。屬於各省者江寗爲最。一百八十二萬六千二百七十九兩八錢八分三釐四川次之。一百五十二萬八千三百二十兩一分五厘。吉林一百四十四萬七千四百六十七兩九錢五分五釐。直隸一百四十三萬八千三百十一兩四錢六分九釐。廣東一百二十二萬九千一百二十六兩三分六釐。又次之。奉天浙江湖北江蘇河南江西山西雲南湖南廣西。自百萬兩以下。遞降至三十萬兩以上。其餘各省又均在三十萬兩以下矣。 
第五類列洋關經費。總數共五百七十四萬八千二百三十七兩四錢二分二釐各關經費之最鉅者江海。粤海次。之閩海又次。之大端亦隨收入額之多寡。以爲進退也。 
第六類列常關經費。總額一百四十萬三百三十二兩七錢五釐粤海居最數。凡二十三萬九千六百五十兩餘。崇文門且不及也。 
第七類列典禮費。總數共七十四萬五千七百五十九兩六錢四分四釐。禮部支出最鉅。亦僅十七萬一千七百三。十六兩八錢四分七釐。各省之欵亦頗微然在各國皆屬皇室及民政各費中。本類之所列其可省矣。 
第八類列敎育費總數共二百五十五萬三千四百十六兩七錢七分。學部支出一百六萬三千五百八十八兩二分。幾及全額之半。其餘各省無有十萬以上者。雖曰小學敎育。應由民間自籌。然補助之法。與夫擘畫之規。皆不可緩也。吾國乃如是。可以測國内敎育之程度矣。 
第九類列司法費。司法費爲人民保護生命財産而設。各國視之獨重。有由來也我國總額共六百六十一萬六千五百七十九兩一錢九分五釐。屬於中央者法部。三十六萬八十兩餘。大理院千八百四十七餘。法律館七萬六千六百九十一兩餘。屬於各省者奉天一百七萬六千餘兩。直隸七十七萬餘兩。四川六十四萬三千餘兩。吉林四十萬餘廣東三十九萬三千餘兩。河南二十八萬五千餘兩。湖北二十四萬二千餘兩。貴州二十三萬二千餘兩。浙江二十二萬三千餘兩。廣西二十萬六千餘兩雲南十七萬七千餘兩。江蘇十六萬八千餘兩。山西十五萬九千餘兩。黑龍江十四萬五千餘兩。新疆十三萬六千餘兩。安徽十二萬五千餘兩。山東十二萬一千餘兩。福建十萬九千餘兩。熱河八萬七千餘兩。江寗六萬八千餘兩。江西五萬六千餘兩。湖北四千六百餘兩。甘肅五萬二千餘兩。順天一萬餘兩。江北四千六百餘兩。察哈爾一千四百餘兩。阿爾泰一百九十餘兩。（未完） 
 
 

Page 4

 
 
專電 
[電一（北京）]  
　　滇鄂兩督電奏錫良老成卓識内政外交皆著成效東省易人難治懇降旨慰留以保東北大局 
[電二（北京）]  
郵尚盛宣懷面奏明年電政應行修理展設之處甚多預算經費正宜寛爲籌備斷難裁减 
[電三（北京）]  
　　直督陳夔龍奏贖回開平礦公債票俟核清舊帳再定數目外人要求無厭目當遵旨堅拒不稍遷就奉硃批着該督懍遵前旨妥籌辦理毌稍遷延 
[電四（北京）]  
　　又奏開平礦案關係國家疆土主權請外部詳細研究 
[電五（北京）]  
　　直督電致憲政館諮議局預算案會議未竣請特開臨時會 
[公電蘇州]  
　　各報館午後爲楊君謀開追悼會賓甚衆對賑捐事尤踴躍蘇皖同人 
緊要新一 
[添派滇督參預外官制原因北京]  
　　前日有旨添派滇督李經羲參預外官制兹悉此事實出於錫瑞二督之奏請緣錫瑞二督奉到參預官制電旨後曾有電致樞府謂昨奉電諭命臣等與憲政編查館王大臣會議外省官制聖慮周詳莫名感佩惟雲貴督臣李經羲公忠亮識究心歷代官制非臣等所能及此次聯銜奏請欽召疆臣會議係該督臣主稿且該督臣職任邊陲其於遠省特别規畫自必另有碩見可否仰邀聖恩添派該督臣會商庶於國家前途大有裨益云云此前日諭旨之所由來也 
　　另一訪函云日前令各督撫參訂外官制而滇督李經羲竟未得與嗣監國披閱各督撫電奏見李仲帥力爭外官制之電文頗爲嘉納適東鄂兩督亦有請予會同商訂之電因面諭各軍機謂李督心地明白實係不可多得之材不能因其接近民黨棄置不顧故前日復有特旨令其叅列云 
[直督不認資政院裁减預算案北京]  
　　自資政院　减各省預算之議發表後各督撫頗不滿意咸擬電致政府力爭聞直督陳筱帥昨己有電到京文云前據直隸特派員唐寳鍔報告直省預算總案資政院並未詳加查核其中有必不可裁者有可以酌减而未能全裁者有追加案己從删節而不能再减者有總分册兩方面同行裁减而有重複者龍己開具理由函送度支部並依類分送主管各部與院恊商在案兹據唐寳鍔報告資政院於各省追加預算案及敝處恊商册並未詳細覆核銳意議裁查直省政務盈繁生活程度較高除督撫司道公費應與各省從同外其餘所議裁减各項行政經費窒碍良多萬難公認預算應受協商自是憲法公認審查并未詳確何能驟議推行現值財政艱難諸事均宜撙節固屬不易之理惟辦事籌欵二者均屬督撫之責用旣不足豈願再從浮濫自受其困方今憲政籌備若專取消極主義未免因噎廢食近聞資政院已將預算册送交鈞處覆核必能統籌全局俾得一意推行可否就近咨取敝處送部理由請鈞力主持總之預算中何欵可裁何欵可减即或該院計議未及龍亦當衡諸事實認眞辦理明年預算係屬試辦本非一成不變責任所在不敢推諉亦何所依違用特電聞 
[資政院閉會後之暗潮北京]  
　　自新刑律提出之後議員中黨派分立今遂有藍票白票兩大黨發生汪榮寳陸宗輿雷奮籍忠寅藍票黨之鉅子也勞乃宣許鼎霖于邦華白票黨之鉅子也閉會之後兩黨各標旗幟雙峯并峙作將來政黨之預備惟日來兩黨暗潮甚烈藍票黨之一部分則主張先將新刑律通過之總則尅期上奏并有主張將新刑律全部一律上奏者白票黨聞此消息則持極端反對之說不但謂全部不能上奏即總則亦不應上奏一面研究抵制方法一面致書議長謂資政院未經議决之案是否可以出奏等語兩黨正在相持不下不知最後之勝利歸於誰手也 
宣統三年預算案經資政院議决後即應會同度支部上奏而各議員等現聞政府有不願照該院議决案實行之意致各議員嘖有煩言蓋政府之意以資政院議决預算案係屬試辦擬略爲變通更改而各議員聞之頗爲不平謂立憲體制政府提交資政院議决案件不得變更翻改若以豫算爲試辦而資政院議會並非試辦也况院章並無須經政府酌改條文今政府必欲更改是削奪資政院權限也且豫算一項關係人民之担負事體至爲重大如政府將議决豫算案肆行變更内背人民之輿論外惹立憲國之嗤笑實不成立憲政體云云因是資政院議員尚有留京未行者聞擬監視政府對於此項豫算案能否實行云 
[東省人民電留錫督北京]  
　　東督錫清帥因邊事無從著手已屢請開缺兹聞奉天諮議局商務總會敎育總會等前日會同致電樞府略稱錫督公忠謀國計畫深遠凡所設施現已實力推行一時尚難收效聞以時局艱難决意奏請開缺朝廷顧念東省大局自必不至准 
 
 

Page 5

 
 
如所請又何容人民之籲留惟伏念數年以來東省屢易督臣籌畫方定交替旋來以致善始者未能善終現在危險之狀較前更甚人民未敢安於緘默仰懇天恩俯如輿情俾錫督久於其位以期力支危局云云未知政府如何復之 
[政務處議准蘇省裁併同城州縣北京]  
　　十一月間江督蘇撫會奏裁併同城州縣籌設審判廳一摺奉硃批會議政務處議奏現經該處議覆照准略云查原奏稱江蘇寗屬江淮揚徐海通四府二直隸州所屬廳縣凡三十四蘇屬蘇松常鎭太四府一直隸州所屬廳縣凡三十七江寗省垣上元江寗兩縣同城蘇州省垣長洲元和吳縣三縣同城比外兩縣同城者八處直隸州與屬縣同城者一處地狹而官多自應將同城州縣即予裁併江寗省城元寗兩縣擬留上元縣而以江寗縣併入之蘇州省城長元吳三縣擬留吳縣而以長洲元和兩縣併入之揚州府屬之甘泉縣併入江都縣蘇州府屬之昭文縣併入常熟縣新陽縣併入崑山縣震澤縣併入吳江縣松江府屬之婁縣併入華亭縣常州府屬之陽湖縣併入武進縣金匱縣併入無錫縣荆溪縣併入宜興縣太倉州屬之鎭洋縣併入太倉州本管地方計裁十二缺按宣統三年預算之數除行政經費不能悉數裁節外各縣擬給之公費及署用各欵已可節至十餘萬兩以之改撥各屬地方審判廳之用裨益良多又騰出舊有衙署減省審判廳建築費亦屬不資等語臣等公同商酌竊謂行政區域廣狹互有不同而要必視事務之繁簡以爲衡江蘇夙稱富庶之區事賾民稠故自國初以來於各縣轄境屢行析置同城州縣亦遂較他省爲多在當日因時制宜固屬萬不得已今審判廳旣漸次成立則地方官事務較簡儻仍沿襲舊制使行政官廳聚處一城將來籌備一切新政甲推乙諉旣有妨政務之進行彼界此疆復有害事權之統一誠有如原奏所稱名爲分治實類駢枝者值此庫儲奇絀之時自應斟酌時宜量加省併該督等請將同城州縣裁併之處應即准如所請其裁撤各缺所餘經費及騰出舊有衙署亦應准其先行籌設審判各廳俾得分事程功免滋叢脞至縣缺旣裁佐貳各官亦應同時裁撤應請飭下該督等體察情形妥籌辦法另行奏明辦理奉旨己錄 
[郵傳部與汴撫交涉奇聞北京]  
　　郵傳部前因京漢衛輝站長條陳汴撫禁運糧石出境實興車務大有關係并稱自八月實行查禁之後該站進欵竟减十分之七八若不從速弛禁日後車務不堪設想等語郵傳部據請即咨行汴撫大爲交涉略謂不禁河運專禁車運實有故意敗壞路政之意請即速覆云云聞近接汴撫寳中丞電覆云禁運一事實因汴省收成太歉粮價陡增民食維艱之故此案經諮議局議决公布後又查獲私運者十餘起疊次訊問皆係接濟洋商粮食并非接濟鄰省且糧食運費不過火車之一宗因災禁運亦各省奏請之成例并非汴省一已之見在大部僅損一時之入欵而事關民食殊與他種貨物大有分别查鐵路旣爲國家所重而災情民食亦爲國家行政最要之事兼以奸商販運無奇不有今正整頓之時難保無奸商串通車站人員藉端朦混今大部旣以河運爲責則自此以後自當一律嚴禁以免向隅除另抄議案呈部外特爲詳陳苦况想大部提倡實業俯念民瘼自必認此區區之損失而鑒原之云 
[度支部又派員出洋考查財政北京]  
　　度支部片奏臣部現因籌備憲政釐定章制舉凡劃分國家稅地方稅編訂會計法改良預算統一國庫各項頭緒均極繁重自須博考各國成法實地調查方足以資研究而利推行臣部左丞陳宗嬀正部多年經驗較深堪以派令帶同候補員外郎樓思誥補用主事曲卓新學習七品小京官陳威學習七品小京官司駿前往日本調查該左丞往返時日無多擬請毌庸派署十二月初八日奉旨依議 
[度支部不准魯省截留恊餉北京]  
　　魯撫孫寳琦前奏東省改編陸軍及巡防隊餉項不敷擬請截留協餉一摺謂步隊兩標按照陸軍完全辦法共需餉銀四十七萬六千餘兩除底餉抵補外不敷銀三十三萬四千餘兩各府州縣巡勇改編巡防步隊四小營共需餉銀七萬一千餘兩除底餉抵補外不敷銀二萬三千餘兩二共不敷庫平餉銀三十五萬七千餘兩仰懇飭下度支部陸軍部通籌挹注暫從陸軍第五鎭協餉内每年截撥銀三十萬兩專供此項餉需之用此摺有旨交度支部議覆現經該部奏駁不准略云陸軍第五鎭自光緒三十一年編練歲需餉雜銀一百五十餘萬兩除部撥捐輸各欵外原以武衛右軍先鋒隊抽練底餉銀六十萬兩及東省添認練兵經費銀三十五萬八千兩恃爲常年的欵該軍駐防東省已歷多年無事則藉壯聲威有事亦足資策應一切餉項不容稍有短少今以本省練兵之故驟將該軍協餉每年截留銀三十萬兩之鉅深恐餉源不繼將有譁潰之虞所稱第五鎭底餉由部設法匀撥之處查現在試辦預算宣統三年分出入相抵不敷甚鉅而軍事費用己佔全國歲入三分之一當此時艱欵絀京外各庫同一拮据實無從再爲籌撥相應請旨飭下山東巡撫將該省改編步隊巡防隊不敷銀三十五萬七千餘兩應由本省勉爲籌措所請由第五鎭截撥三十萬之處實屬碍難照准十二月初八奉旨依議 
[各省審判檢察酌定廳數員數北京]  
　　法部具案 
 
 

Page 6

 
 
略云本年五月間憲政編查館奏法院編制法所定法官員數應視事務繁簡爲衡請旨飭下法部迅將直省應設高等以下各審判檢察廳及分廳應設各若干員通盤籌畫奏定遵行等因奉旨依議竊維分庭治事固司法獨立之要端任官惟人尤審判改良之先務現在法官考試己次第告竣各廳即當依限成立謹就各該省咨報應設廳數員數悉心核議叅照司法制度體察地方情形斟酌增减期適於中計各省高等以下審判廳及分廳等共應設一百七十三廳而附設之各級檢察廳數亦如之其推事檢察書記各官共設二千一百四十九員而高等審判廳廳丞高等檢察廳檢察長不與焉此外所官職掌原屬獄官範圍然監獄官制未頒布以前自不妨暫照京師各廳立理其他繙譯官醫官等項本非額缺凡原報已設省分應予照准如蒙俞允卽由臣部通咨各省遵照辦理其一切未盡事宜或有應行變通之處當俟各廳成立後由各該省提法使詳審酌擬呈由督撫咨送臣部釐定奏准通行十一月二十一日奉旨依議 
[京師近事]  
　　樞府昨日在三所會議弼德院官制聞擬定設院長一員慶邸任之顧問四員朗貝勒那相國徐世昌李殿林任之又聞弼德院與新内閣同時發表即以翰林院改設云 
　　政務處會議京内新官制以實行裁汰節省經費爲宗旨而各部尚侍聞之無不疾首痛心紛紛運動權貴以謀保存之計刻聞樞府諸公政見以各部事務繁簡各異未便强歸一致擬請憲政館知會各部將該部所辦事務以及每年開支數目一切情形確實查覆以憑核奪辦理 
　　新外官制雖經政府議有端倪而其中尚有碍難實行者不勝枚舉兹擇其要者略舉數條開列於下一中央政府與各地方行政權限尚須研究分别詳細核訂二八旗之裁撤尚未一定故對於旗務官制之去留亦須討論三各邊遠地方與内地情形歧異若一律實行未免有轇轕之處四各省司道及府州縣等地方官之任用新章尚未妥訂 
　　海軍處舊日之員司錄事曾經調騐取具戒烟互結在案十三日洵邸到署調閱合署勤惰册見各項大小人員每日到部者不及半數而有連日請假不到者殊屬不成事體恐各員司沾染嗜好在所不免當即嚴諭該管人員認眞查察并定期明年二月親自調騐故該部之有嗜好者近均戒煙戒藥惶恐異常 
　　前明十三陵久不修理兹由民政部直隸總督籌欵勘估大事修飾并由沙河驛建築馬路一條直逹陵外宫門聞其原因係爲德太子明春來京前往游觀云 
時評 
其一 
今年一年之中。湘省則民變矣。萊陽則民變矣其他之小小擾亂者。或以調查戸口故。或以禁種罌。粟故。亦時有所聞。比至歲聿云。暮而崑山鄕民。又大爲難民所擾害。 
憲政之進行。却無實際。而亂事之。起則倍盛於往昔矣吁。 
其二 
資政院監督政府者也。而今有人曰宜監資政院。資政院自謂程度高於政府者也。而今有人曰其程度與政府等。議長不能維持秩序。議員毫無程度。可言。斯二語者。四十日内資政院之寫生圖也。 
記者曰。我苟爲資政院議員者。聞之實堪羞死。寗但其顙有泚焉。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙官廳查拿革命黨之嚴密杭州]  
　　近日巡警道曁督練公所派出科員多人會同偵探隊及各局區警吏分查城廂内外拱埠江干大小旅館客棧凡有洋裝形似留學生及假辮華裝諸旅客必檢查簿藉詳詢來縱有一日而探詢至五六次者如有形跡可疑必派暗探追蹤尾察以致逆旅中人懷疑揣測謡啄繁興或云係某國人探知我國禁烟嚴密新造一種機器凡投土機中約數分鐘即可成膏近私運來浙兠銷有碍烟禁故飭查拿惟探諸官塲秘密消息謂近日撫轅迭接江粤直鄂等省督撫密電確有革命黨購運大批軍械分赴各省密謀起事請飭嚴密查拿防堵免擾治安并聞黨魁孫某因接濟某黨軍餉業於上月初親到紹興一次增中丞特密飭軍　兩界人員嚴密緝拿不知確實否 
[四川匪亂鄂邊吃緊之近况武昌]  
　　四川黔江縣現有革命逆黨起事鄂督聞警後以施南府屬咸豐縣與黔江接壤鄂省邊境緊要自應防勦兼施以免匪黨竄擾當檄派步隊三十二標第一營開赴宜昌轉往施南各情已紀前報兹悉黔江之匪黨羽甚多布置於湘之桑植龍山鄂之鶴峯長樂各廳州縣已非一日前因湖南永順府金太守榮鏡與湖北鶴峯直隸廳魏司馬業鎭會同舉辦清鄕搜獲匪魁梁天相格斃餘匪因事機破露無所藏身咸往川省逃竄不料川省設防亦嚴各匪進退無路乃聚集黔江起事雖經川督派營勦捕而匪勢頗熾鄂督准川督電咨以由武昌派兵至施南邊界非十數日不能到勢必坐誤事機是以檄後路巡防隊統領崇副將歡（後路統領駐紥宜昌）將駐於施南防營先行開往咸豐續派宜昌防營向施南邊境進發以備協勦由省派往三十二標一營陸軍則暫紥宜昌聽候命令聞該陸軍管帶炳昌率隊於十四日抵宜昌正擬紥營歇宿即奉鄂督急電以匪勢猖獗防營不能抵禦該營勿庸駐鎭宜昌着即拔隊由旱道趲程並進限五日到施切勿遲誤干咎宜昌地面應由沙巿防營撥兵兩隊就近馳往駐防一面由省續派三十一標二營不日開往塡紥俟到宜後再將沙巿防營調回以資鎭守而保治安兹覔得咸豐縣徐令培於十一十二等日禀鄂督電文錄下武昌督憲鈞鑒四川黔江已革文生温朝宗在彭水黔江交界地方誘聚革命會匪三百餘人於初七日圍破黔江縣城該縣王令啟元逃走酉陽求援匪黨戕斃武舉孫常禮一名並王令家丁錢順一名毁壞監獄局所敎堂大肆搶掠嗣酉陽防營赶到匪畏懼不敢前進初八日仍退回彭水縣鳳池山老巢負嵎知縣聞警立即率團勇晝夜彈壓梭巡以靖人心並電禀施鶴道府憲飛調防營到縣彈壓防堵現咸邑人心安靖地面清肅堪紓憲厪今日防軍已到知縣當與王管帶會商相機防勦伏乞訓示祇遵知縣徐培叩十一日到又電云武昌督憲鈞鑒黔匪肇亂情形昨己電禀諒邀憲鑒咸邑兵力單薄素無城郭危在日夕知縣深恐痞匪乘機煽動外匪乘間竄入督率團勇　機防堵晝夜彈壓禁止謡言安慰民心現在人心大定匪黨已退回彭水老巢防軍昨已大隊抵縣擬會同川軍相機防勦餘容續禀知縣徐培叩十二日到按以上兩電均以前情形十二日之後該匪又大猖獗湖南桑植縣與彭水連界刻亦有匪響應故鄂督於十四日檄駐新軍開往會勦詳情容俟續聞 
[興國州人爭礦風潮續誌武昌]  
　　湖北興國州紳民前聚衆滋閙漢陽鐵廠在該州開採之銀山頭錳礦由鄂督派兵一隊前往彈壓並委金世和太守前往查辦當經金太守會同該州郭剌史在璜集紳調停風潮已經平息各節經詳前報現悉該印委與州紳所議善後辦法係令錳礦局提撥礦利捐助該州學堂經費即名曰公益捐業經取具紳董甘結禀報當　立案並請札飭鐵廠遵辦而州紳一方面因此事得力於衆鄕民現在錳礦局旣承認出捐大衆均垂涎其利特分給各村莊鄕董錢數十竿令其製備酒肉筵請各鄕民飽餐以安衆心而示酬勞並由首紳劉太史鳳綸等分赴各鄕演說謂本州學務經費奇絀礦局捐欵助學乃合州公益諸父老均有出資教育子弟之責今無異礦局代諸父老解囊云云蓋各鄕民因事前諸紳曾餂以事成公分其利現聞撥助學費羣指爲諸紳吞沒故劉紳等分途開導以免誤會詎有劉石王蔡等姓鄕董竟將派定製備酒食饗衆之欵吞沒私囊以致大犯衆怒聚集多人將各董房屋搗毁現鄕民等已不信其撥充學費羣欲瓜分此欵日與諸紳爭閙不已未識若輩作何調散也又興國州屬龍角山金礦苗質甚佳因紏葛太多爲官家封禁開採日前紳民聚衆滋閙錳礦局雖爲爭奪錳礦之利其實欲藉此要挾准開金礦詎有大冶縣人馬丹秋等窺覦龍角金礦之利（龍角山與大冶交界）勾串山主李某等多人深夜登山偷採礦苗己私挖山洞二十餘丈之遠所獲礦砂運往上海某五金廠化鍊售賣行之數月無人查覺近被衆山主探悉於前日聚集數十人潛伏山麓捕拿偷礦之人以致兩相劇鬭斃一人傷七人現兩造已各集數百人肆行械鬭約定打傷毆斃俱不報官而興國州郭剌史畏其勢盛亦不敢干涉附近柔懦之民因避兵禍皆遷徙一空云 
[裁撤各員不患無位置矣蘇州]  
　　江督蘇撫奏裁城州縣時有一附片請將裁撤各員妥籌分配畧云光緒三十三年改訂各省官制通則清單内開各府原設之同知通判若不關緊要各員缺應與各府所屬佐貳雜職一併斟酌改置作爲知府佐治員缺又各直隸州 
 
 

Page 11

 
 
廳及各州縣應酌設佐治官分掌事務從前所有佐貳雜職應即一律裁撤酌量改用各等語江蘇同城縣缺旣議裁併下級各官自應同時裁撤惟各屬轄境之廣狹職務之繁簡互有不同所有裁撤各員或改隸司法或改設行政佐治官容就地察酌情形妥籌分配賡續辦理其餘各府州廳縣所屬佐貳雜職員缺當逐漸裁汰俟新官制頒定後酌量改置以一章制而資治理十一月十九日奉硃批覽 
分類新聞 
政界 
[部委密查安徽財政安慶]  
　　皖撫朱中丞前派惲守毓林赴滬借美欵一百二十萬兩業經咨部在案嗣又咨部請撥銀四十萬兩聞度部以該撫所借美欵不及三月即己用罄現又請撥四十萬兩恐其中必有糜費之弊特委部員六名赴皖密查刻下財政公所得此消息甚爲焦急 
[咨商弛禁運浙米糧安慶]  
　　浙撫增中丞日昨咨商皖撫云浙省地廣人稠每年所産米榖不敷民食向賴鄰省接濟惟本年沿江一帶省分多遭水旱奇災均經禁止輸糧出境商販稀少來源旣絕以致浙省米榖異常困乏量價飛漲民不聊生應請轉飭所屬州縣如遇商販運浙米糧准予弛禁放行勿得留羅阻滯俾資民食而救窮黎實紉公誼云云朱中丞接咨後業已通行各屬遵照辦理 
[審判廳公布旁聽規則武昌]  
　　湖北高等審判廳現己開庭按照法院編制法本以公開爲原則業由廳丞梅擷雲廉訪厘定旁聽規則昨經公布如下第一條公開法庭除由本廳認爲不准旁聽者外許人入庭旁聽以示判斷之公允第二條凡旁聽人雖有旁聽劵而號滿時仍停止入庭旁聽第三條凡旁聽人有違背審判章程及庭規者審判官得即時命其退出第四條凡婦女幼童或衣履不正及有心疾或酒醉並與本案有違碍者槪行禁止旁聽第五條旁聽人均坐於檻外不得入欄與訴訟及有關繫人交談並起立越坐言笑吃烟唾痰私吵訊問違者照法院編制法第六十一條辦理（一）命退出法庭（二）看管至閉庭時（三）至閉庭時更得處十日以下之拘留或十元以下之罰金第六條凡新聞記者設有專座惟亦須遵守庭規及以上各條辦理 
外交 
[日商與開明電燈公司之糾葛南昌]  
　　贛垣開明電燈公司開辦以來營業不能發逹而經濟亦窘迫異常所賒日商機料債項尚未歸楚以致日本高田商會禀經日領事函謂贛撫馮中丞飭速籌償昨經馮中丞飭由勸業道查明函復日領事云昨接函開以開明電燈公司請飭速籌欵給付各節本部院當以電燈公司係屬勸業道署管理之事即將原函交勸業傳道查照辦理兹據復稱高田商會於去冬來南昌與開明公司訂立合同經前臬司陶證明所有電燈材料一節當時開明公司以材料過多立而未用商之高田允爲收回載在合同第五欵内開高田商會允將亞大代開明公司多辦未用之燈綫材料由高田商會收回其收回價值照亞大原單爲準所有本息即在總數扣除收回地方在九江交付等語此合同彼此簽字蓋章後公司即將應行退付之材料檢出經高田籐富敬二點明不辭而去並不將應退材料收回本年開明公司疊次電催收回而高田商會一再延宕其來函則藉口於三部機器尚未全開八月底高田來函並開帳單囑付材料第一欵開明公司因數目不符且未將退回材料之數除出當即電復以欵可付數不符請派人來贛等語去後十月籐富敬二來省開明公司與磋商退回材料並告以此次退回材料計值二千五百餘磅所有本息應照合同在總數内扣除後方有確定數目且好付欵詎籐富不照合同將退還材料之數目結清而徒迫開明公司以付欵殊屬無理等語本部院查商人交易性質全以合同爲憑彼此均應遵守在高田旣與該公司訂立合同則該公司應付欵項若干固不能於合同之外别生異議而合同内旣明載高田商曾允將多辦未用之燈線材料收回則高田商會亦應遵照該合同辦理以便該公司核數付欵方是正常辦法接准前因用特函復 
軍界 
[陸軍協統又開保案南昌]  
　　贛省陸軍協統吳道介璋在江辦理軍學頗著勤勞前經贛撫馮中丞奏准以候選道留江委用現馮中丞又以吳道接統陸軍擴張軍備頗有能聲且此次初舉秋操在事尤爲出力特奏請以道員歸候補班補用一時軍界聞信趨往道賀者絡繹不絕殊爲熱閙 
[黎統領考試軍官之特别法武昌]  
　　鄂軍二十一混成協黎宋卿統領以鄂軍名譽素隆自應益勵進步惟官長爲軍士表率學術功課尤當講求特擬定考試新法凡管帶隊官各著目兵敎科書一册排長司務長各著正兵敎科書一册司書生正副目兵各著新兵敎科書一册自本年臘月底起限明年三月底交卷以覘程度之優劣一時軍界人員莫不憂形於色 
[部飭鄂軍限期成鎭武昌]  
　　湖北陸軍照奏定章程應練兩鎭因經費無出致混成二十一協迄未成鎭現陸軍部蔭午樓尚書以東三省情形危迫非有得力軍隊不足以資鎭懾查湖北陸軍第八鎭訓練有年名譽素著擬於校閱後調往東三省駐紥以資防守其混成二十一恊亦即隨時成鎭昨已電咨來鄂矣 
學務 
[堂長侵吞學欵被控安慶]  
　　徽州府屬六邑學界張鳳標等近在撫轅呈控休寗縣附生張裕傑素性乖謬善於夤緣現充屯溪公立兩等小學堂堂長自任事以來專在學欵項下苛尅侵吞以肥腰櫜凡關於堂内一切事宜并不振刷精神改革整頓學務廢弛不堪枚舉懇請飭予革退以重學務云云未識朱中丞如何批示也 
[鄂學飭撤朦請奬金之敎員武昌]  
　　學部定章初等小學教員歷敎五年凡係勤勞卓著而無習氣過失未經撤差者每年年終照薪加給奬金二成以勵其勞如中途因事撤差雖經復行委用亦不得請領此項奬金詎省垣保安初等小學堂教員謝君邦傑牛君希孔均係中途因事撤委復用人員例不給奬乃該二員竟先後朦請奬金現經提學司王使司查出大加申斥飭令即日撤差注册停委以爲朦混欺妄者戒 
[學堂監督例須舉人耶台州]  
　　黄巖清獻中學堂監督一席向來必舉人選充則局外自無間言堂内學生亦方帖服現前監督陳士幹辭職由董事會另舉王君士森爲監督王係廩生且亦未出洋游學因此全城學界衆論譁然甚至有因王君之父現尚執業塑佛指爲不正營業遂 
 
 

Page 12

 
 
謂佛匠之子若充中學監督代表學界將貽全邑學校之羞日來繪圖帖說張貼通衢并有主張開會驅逐者其風潮不知何日可息也 
實業 
[大清銀行推廣營業之先杭州]  
　　浙省杭寗甌等海關稅餉向歸商號承值近年來迭被虧倒釀成種種轇葛度支部有鑒於此特咨行浙省嗣後凡屬國家行政經費槪由銀行經理惟某大吏因與某銀行有密切關係特咨保浙江銀行承理此事嗣准度支部咨覆未便照准現聞大清銀行經理人金君順泉於此案未揭曉之前巳接准總行電飭從速組織分號金君即於月初出發先赴寗波會商桑觀察訂定辦法後折赴温州並在上海晤商郭觀察現己一律妥洽照章在寗甌二埠設立分號二處准於明年元宵前後同時開辦再在衝要沿海各州縣酌設經理店若干所以便就近接收關稅釐餉以廣營業而便商市 
[贛省南洋賽會之餘波南昌]  
　　贛省各屬出品解送南洋賽會頗獲優奬惟以磁器茶葉夏布竹簧聯屏銷塲最旺其餘貨品均已運回分别送還所獲奬憑現經勸業道傳觀察面商馮中丞擬定明正在百花洲開受奬大會一次以明盛舉而示大典馮中丞昨又接江督張制軍函以南洋籌辦勸業會原屬創舉前無所師此次會事觀成中外稱許全賴各省力與贊助固非一手一足所能爲烈所有贛省派來辦會員紳均具毅力熱心勤苦將事現在業經閉會始終無誤其勞實未可沒應如何酌予奬勵以勸後來之處統候卓裁至各協會爲難情形巳於奏報閉會摺内詳晰聲明另紙抄呈尚祈察閱馮撫接函後即行勸業道查照此次派赴南洋辦事員紳開單請奬以勸後來 
[鄂督飭招羣島實業學生武昌]  
　　南洋羣島華僑梁君祖祿等本年由南洋勸業會來鄂游歷見祖國實業不振擬於僑島創辦農工商實業學堂兼重荷蘭文字招考各省有志英年前往肄業一切經費由僑商担任業己籌定欵項在舊金山新建校所明歲可以告竣開辦日前特郵禀來鄂瑞莘帥以該僑商不忘桑梓偉畫堪嘉令將開學日期並釐訂章程預爲呈報以便行知學司招生前往肄業 
雜記 
[鄂督對於後湖開河築路之政見武昌]  
　　漢口後湖開河築路一案前由鄂督瑞莘帥諮詢諮議局經該局全體議决辦法呈復核辦昨經莘帥答覆云諮議局呈覆此案擬爲避難就易之舉總計修路開渠共不過三十萬請照原案撥借官欵飭紳估辦等語固爲輕减工費易於集事起見惟先築乙丙兩叚馬路以爲模範徐待推廣事半功倍自可照行而開渠工程再籌改縮究須寛深若干方能積水暢銷不虞擁滯必先勘估明確始可核定工需其前次允借官欵三十萬兩係因數逾百萬商界獨力難籌事關振興實業故准以官欵借助今若工需約祗三十萬兩全由官借商辦又何若逕由官辦之直捷况籌還方法來呈亦未議及當此財政支絀挪撥爲難不得不統籌全局脚踏實地本部堂再三審度應先飭由北勸業道江漢關道督同宋紳偉臣劉紳人祥逐細勘估如果先築乙丙馬路兩叚並縮小開渠丈尺實僅三十萬兩左右即己敷用該宋劉兩紳原禀商欵由財政董事担任向銀行錢莊借銀三十萬當早就緒果能專用商欵興辦則前准在官錢局撥借三十萬兩之案可即取消由宋劉兩紳刻日集欵按照諮議局收縮之法禀明辦理倘自度財力不能承辦亦速復候本部堂另籌設立公司招股開辦庶免坐費時日徒託空言云 
[鹽船連遭水火巨劫漢口]  
　　湘省淮鹽票商吕某近由十二圍裝運淮鹽三千包擬運往湖南桃源縣銷售詎舟行至湖北黄岡縣陽邏鎭江面後艙船底被江中沉輪撞損水驟滲進船中人急忙登岸雇船搶救忽來盜划十餘隻約百餘人圍搶鹽包旋有緝私長龍礮船趕到彈壓演放空砲二響意欲羣盜畏懼自退不料盜等視若無睹即由礮船哨弁飭用子彈開砲攻擊傷斃四人受傷九人其餘始散現該鹽商已報請該處地方官勘驗並禀請漢口淮鹽督銷局核辦又有漢口運商永茂禮現運兩淮春綱鹽一票分裝一千五百包交船戸廖彩江由江都縣運漢舟行至湖北黄岡縣城外因避風停泊詎鄰舟失火開避不及致被延燒昨亦赴漢口督銷局具禀該局總辦夏翊宸觀察以該鹽商等同在一地失事殊堪詫異爰派本局提調黄大令襄前往黄岡查明有無别項情弊取具互結加復到局再行核辦 
[巡警查獲捲逃公欵案之原由漢口]  
　　江西藩署收支余委員近被司事二人捲逃公欵錢票五千二百張附輪來漢匿於道署後巷某棧房内有流痞熊某等見其揮霍之欵皆江西官錢局錢票形跡可疑因冒充包探前往索詐未遂嗣該痞等聞警局接有贛省來電緝拿捲逃公欵之犯遂確認該司事爲此案有關係之人故於前日復往勒借四百金方允放其逃走無事該司事等恐又係磕詐堅不應允兩造即扭毆互鬭正喧嚷間適巡警二區巡官率領警探查夜路經此地備聞其詳當入室將該司事拘獲搜出錢票二千餘張連夜解交夏口廳訊明簽差押解往贛懲辦矣至磕詐之流痞本與警探通同一氣當巡官入門時彼等己乘間避走巡　以非其力不能破獲故不追究 
諧文 
[官塲運動會競走簡章續]  
　　提燈競走。此爲烟官特别走法。其燈如雀籠式故亦名提籠。當競走時亦不能一刻離此燈故。親提之然近來不合時宜。此等走法。祇合奬以一等烟牌。故無人肯走此路。 
戴辮競走此等走法。專爲外洋留學生返國求官者而設因留學生已經剪髮。若入政界未免有失觀瞻况剪髮易服。亦未奉有明文。故留學生之走官塲者。暫戴假辮。但競走時。須加意保護。提防脫落。庶免失儀。 
走跳遠此等走法。專謀出洋。或充使臣。或作領事。或派赴各國考。察新政。故愈走愈遠。愈快陞官。近時官場。多以此爲捷徑。 
持篙高跳此等跳法。雖附屬於官場。實則利便於紳界。所謂篙竹篙以撐道者。多走此路。惟手臂長脚力大者。每佔優勝。可作爲運動官塲之餘波。 
[雜俎]  
[歐洲戲院考略]  
（節錄巴黎世界報） 
紀元前五百年。希臘京城雅典之人民。構造一戲園。是爲戲園之始。希臘人民構造戲園。初用木料後乃改用石。質羅馬之劇園。則係仿傚希臘。惟略有異同之。處蓋希臘之戲園甚小。而有唱歌隊。羅馬之戲園較。大而唱歌隊則廢除。至於近世之戲。園則興於十六世紀中十六世。紀以前。雖亦常有演劇之事。然大抵皆在敎堂。近世之戲園。與古時之戲園。特異。之處。則戲臺較深。且用傾斜之地板。觀者所坐之處。每有樓數層是。也 
西洋之戲。園尋常爲馬蹄形。有樓三層。而亦有多至四五層者。其音樂隊常在戲台之下。與中國適相反。對音樂隊之後爲正桌。其後地位稍劣者。英文名畢德。法德文名百德爾。（居第一層之樓下）坐樓上。第一層者。均須衣禮服。價亦最昻。因第一。層之樓。高下與戲台相等。地位最宜也。戲台之側爲包廂。西洋戲園之大者。可容三四千人。其小者亦可容千餘人。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[署綏遠城將軍瑞良奏酌擬殺虎口等處己放地畝改辦官租等摺]  
奏爲酌擬殺虎口等處己放驛站地畆改辦官租租金仍充台用並發給租戸新照以安農業而利兵民恭摺仰祈聖鑒事竊查殺虎口等處驛站計共十有二台中分河東河西兩境河東土默特境内六台河西鄂爾多斯境内六台原派蒙兵五百五十戸駐守率以章京昆都分布各站理藩部設有管站司員名曰驛傳道以統之無事則傳遞公文有事則備地方巡防所不及弁兵人等全恃各該台站牧地所入以自給公家固不收站地之租站兵亦不領公家之餉以蒙邊之置戍行漢制之屯田二百年來相安無異光緒三十二年前己革將軍貽榖以該站地多被附近人民私墾委員來台一律丈放藉以增收荒價計共放過站地八千三百九十四頃三十餘畝實則所收荒價祗四萬餘兩餘皆無力呈繳拖欠至今其未經丈放者僅河西第六台之地當時原議只給站兵津貼嗣因事未實行站兵不免怨咨驛務亦日形廢弛迭據各該台站弁兵等禀懇前署任信勤賞還站地等情節經信勤設局調查妥籌善後旋因交缷未及開辦移交前來臣到任後復加訪察站兵艱苦自係實情勢不得不力籌萬全以維久遠前查辦大臣鹿傳霖等雖有站地仍歸原主之議然在己經承墾各戸其欠繳荒價者責令退還地畝彼因無詞而奪其己有之業弱者必至流離失所强者轉恐别滋事端其己繳荒價者一旦令其退墾勢非如數給還不足以昭公允今若取諸公家固無欵之可籌責之站兵亦於理有未洽揆厥情勢窒礙殊多臣查驛站各地未經丈放以前站兵久非自種原係招人墾牧常年略收私租坐食其利徒啟豪猾之競爭供牧丁之中飽否則視若棄地不復稍事經營甚爲可惜兹謹參酌今昔情形仰體朝廷德意惟有將己放之地改辦官租不收荒價給與原領戸承墾按地之肥瘠定租之等差酌分上中下三則每年每頃上地三兩中地二兩五錢下地二兩荒地一兩五錢園子水地六兩折中定制期於民力能勝凡己繳荒價者准按年攤抵租金五成截至抵清後止其前未交之租項先經放墾繼值查辦今遭災歉斷難補收應請從寛豁免即從明年一律由地方官起徴由各台站向官領取責成有歸督催自力所收租項内提一成作爲地方官徴收經費並酌提管站部員公費三百兩外其餘悉數撥充豢養站民整頓驛務之用年終造册報臣衙門備查似此一轉移間在國家僅去有名無實不可得之積欠而站兵已蘇數百戸之生機墾民亦不負四五年之辛苦兵得地租則辦公有費民得地利則失業無虞兩劑其平斯兩蒙其利計無有便於此者以上所擬辦法先經飭令管站之理藩部司員轉檄各台公同酌議無不歡欣鼓舞感戴皇仁現就站地原設局所遴委妥員並檄飭各該地方官會同分别清理一面刊發承租新照俾資遵守其從前所發認墾照票應令一併繳銷此後台站養瞻旣足即挑練站兵改良驛務一切俱易著手不至整頓之無從矣惟各台地面甚廣其間頭緒至棼委員分頭清理非數月不能竣事所需經費應令覈實造報准其作正開支除將擬定章程分咨度支部理藩部查照外所有酌擬殺虎口等處己放站地改辦官租並妥籌辦法各緣田謹恭摺具陳伏乞皇上聖鑒謹奏宣統二年十二月初十日奉硃批該部知道欽此 
本埠新聞 
[招塡烟册之告示]  
　　上海縣田大令昨發六言告示諭令各舖地甲及各圖地保等掮牌鳴鑼傳諭各烟民其文云照得禁烟功令吸戸註册報名先給小票記數後發執照爲憑有照方能挑膏無照私吸嚴懲本月十五日起公所給照紛紛截止二十四止十日必須完竣吸戸隨帶小票照費明定章程速赴公所換照各宜依限遵行甲保掮牌傳諭切勿自誤因循 
[總巡嘉惠枯骨之善政]  
　　浦東總巡兼二路巡警分局游正巡官前見浦東一帶暴露棺柩不下數百具任令風雨剥蝕田水淹沒殊堪悽惻爰先行出示曉諭并傳令各圖地保查明有主者勒令下葬違則罪及家屬其無主者開列具數造册呈報轉請同仁輔元堂代爲掩埋兹悉該處棺柩之有主者業已一律安葬其無主者連日由同仁輔元堂飭派夫役舁歸義塜陸續掩埋矣 
[此眞自投羅網]  
　　有陳心園者專在縣前代人書冩禀帖等件前日偶至押所尋友忽被所中押犯杜阿毛等以其包攬詞訟受害不淺爰將陳扭住爲難事爲縣尊田大令所聞飭提至案訊據陳心園供因尋覔友人故至押所大令詰以友人何人陳不能對大令以陳不應代人書寫禀帖且不合擅至押所致被押犯勒索遂判枷號一月發頭門示衆 
[移查誤斃鄕民之巡勇]  
　　青邑澱山湖西胡頭村地方有俞某者素來開塲聚賭本月初七日黄昏時有上海縣巡船李麻子即李得彪下鄕捉賭開鎗適值鄕民俞壽石催租路過致被鎗斃翌晨報由青浦縣蔣大令蒞驗當塲將兇手李麻子等四人帶署研訊李等供認不諱判一併釘鐐收禁一面移請上海縣查明李等隸何營哨復候核辦田大令接文後己飭差查復矣 
[澄衷學堂舉行第二届畢業]  
　　虹口塘山路澄衷學堂於本月二十日放假並舉行第二届畢業先由校長謝礪恒君宣布訓詞並給與證書次由職員及來賓等演說次由同學生致頌詞及唱歡送歌次由畢業生唱畢業歌並致謝詞禮畢畢業生及職員合攝一影並植樹於校園以爲紀念計高等小學畢業者十二人初等小學畢業者三十四人 
[警道奬勵有功]  
　　四路四區巡長王蘭生張長林巡警周心運鄒壽彝吳寳龍等因破獲因姦謀命兇犯顧生泉辦公得力前日奉巡警道汪觀察諭飭將該巡長各記非常功一次該巡警記大功二次一律記名拔升並以該路正副巡官督率有方正巡官黄國華准記大功一次副巡官張光烈記非常功一次以資奬勵 
[巡官罰究看守疏忽之警役]  
　　四川分局押犯顧如齋因出外做工乘間脫逃經紀昨報兹悉黄正巡官以看守該犯之巡警劉克志張振 
 
 

Page 19

 
 
山及地保夥鄭正坤等辦公玩忽恐有串同賄縱情弊特飭將該保夥正坤先行斥革劉張二巡警禀候總局憲示遵核辦一面着值日地保限於五天内拿獲該逸犯解案究辦 
[謝贈月份牌]  
　　昨承中國信益保險公司惠贈五彩月份牌兩張記歷明瞭儈藻鮮華又東亞圖書藥局日昨亦贈五彩月份牌兩張亦精緻異常書此同謝 
[城内]  
　　自行尋找○梵航渡巡防局昨解潘阿小江阿桂二人到縣經田大令升訊潘阿小供稱向爲水菓業妻子楊氏近被江阿桂誘拐藏匿昨將江扭控靜安寺捕房經捕頭略詰數語以事在華界不能審理復扭至梵航渡巡局轉送案下求請追究詰之江阿桂供爲馬夫潘之姘婦楊氏實係被法華鎭木匠某甲誘拐逃往無錫小的並不藏匿大令核供以潘所控無憑遂判潘阿小出外自行尋找楊氏到案訊究江阿桂嚴斥退去 
認竊不諱○曹家渡巡防局解送行竊水烟袋之竊賊陳順卿王阿四二名到縣昨奉大令審訊陳王供認行竊不諱判各枷號五天發犯事處示衆又公共公廨解送竊賊王阿金到縣亦經大令訊究據王阿金供稱行竊北門内某姓家衣服數件質錢花用求恩寛宥奉判發押改過局半年以儆 
　　道批三則○傅德盛禀批此案被告顧桂華係由廨訊押交保勒限清理之人何以此次傳訊德領事不允將票簽字仰會審官寳令照案切實理論仍遵節次批札秉公訊結詳銷毋違顧柴垣禀批養子照例雖不准立以爲嗣然亦得酌分財産毋得率請勒令歸家爾兄不將胞姪立嗣固屬不明大義然爾因爭繼竟敢涉訟有傷手足之情亦屬非是家有嚴父凡事均應由父作主不得藉口來轅越凟特斥抄黏姑附高栢春禀批此案該廨原訊情節如何應否准予憑勸了結之處仰會審官寳令核案辦理仍具復毋違　　官事○蘇松鎭總兵徐傳隆近由南北洋巡洋回來昨日到道拜會收呈委員三嘉熙禀見浙江糧道曲江宴拜會上海縣田寳榮飭丁到道禀請感冒假一天 
[南巿]  
　　聚賭罰鍰○王家馬頭裏街何秦氏家前晚深夜紏賭人聲囉唣被八十八號站崗巡士查知報告總工程局由警務長撥派巡長同往拘獲賭徒吳祥林等六名到局當值員詰得前情姑念初犯飭各罰洋五角何秦氏罰洋一元從寛免究賭具存候銷燬 
　　何不照塡○南康旅館不將自治公所給發之循環簿照塡寓客名姓被警務長查知拘究昨將棧夥王德寳解請湯裁判審訊飭罰洋十元充公諭令以後不得再犯 
　　控交養媳○木作頭黄全福之女前憑周王氏說合許字王增壽爲室過門童養日前王母病故該女私返母家被黄藏匿昨由王同其兄增福將黄扭控南區移至工程局訊究黄供女因私自外出不知下落判限三天交到候訊毌違 
　　拘訊盜黨○夥刦松郡葉世銘家之盜黨俞某前因匿迹南倉街一百三十號門牌屋内王三家曾由自治公所警務長往拿被逸拘到王妻李氏交出俞妻章氏並起出衣包原贓暫存南區限令章氏交到伊夫訊究旋由失主偕同眼線魯桂明拘獲同黨張愛林王晉三昨解工程局研訊王供認由俞紏往同刦得贓惟張堅不承認判一併拘留候事主報明青浦縣備文移提歸案 
　　冒牌斷結○英美烟公司前在程永泰烟店查獲冒牌派律脫紙烟控由工程局提到店夥龔廷華顧彩蘭訊究供出係盈泰麻袋店所賣續提盈泰店主陳林才陳林木起出烟絲一包經氓前報兹由陳裁判復訊判顧龔二人合罰洋四十元二陳各罰洋五元充公取具切結不准再犯 
　　僅繳媒金○鮮船主朱火觀前投工程局控稱商人曾央媒顧雪坤娶發堂婦人吳根妹爲室付去禮洋一百三十一元由陶全根担保不料娶回後不久卽行私逃並牽涉普育堂司事查雲山昨由裁判員提訊查避匿不到顧供認將洋交與查收去旋由該堂來函聲明僅收洋八十四元並由該氏取去衣服洋二十元當判顧陶限十天交到吳氏如違罰繳洋六十元給朱另娶經陶等一再苦求官判從寛著繳到所得媒金洋四十七元具結完案 
[閘北]  
　　女工負氣○恒豐絲廠女工吳馮氏王戴氏前因帶領小防進廠做工被管門人阻止口角由該廠經理人扭控四路分局判令罰洋一元在案現該兩氏因此不願再往該廠做工所存工洋十餘元前日特往領取忽又起衝突復由該廠將二氏送案控竊湯蘭經黄正巡官判各責手心一百下所存工洋着該廠照給 
　　水匠圖竊○錢三姑娘昨將泥水匠徐阿銀扭至四路分局控被扭斷門上鐵鎖希圖行竊黄正巡官判令笞責三百板罰作苦工十天 
[英租界]  
　　留心騙子○英美租界内邇來常有騙子揑冐大行商號之名向各店舖購取物件囑令隨送收銀乘機拐騙爲害實非淺鮮兹經卜總巡查悉昨特通諭各捕房捕頭轉飭中西包探傳諭各店舖嗣後凡有買客購物囑送者各宜仔細以免受騙 
　　縣令驗屍○浙江路慶福樓麵館學徒陳旺生被某洋人汽車撞倒碾斃由捕飭保報縣請驗在案前日午後由上海縣田大令蒞所驗明委係跌傷腦門身死即飭愼明屍格旋由屍叔陳某投求免封大令准飭自行棺殮 
　　銀已冒取○四川路廣東路轉角永年人壽保險公司樓上萬國賽珍會代表人吳應乾之寫字檯抽屜内日前忽失去大清銀行往來摺一扣昨始察覺往查已被冒取銀五百兩卽報請總巡捕房查緝未識能否弋獲　　官媒病故○上海縣官媒邱徐氏兼充公共公廨官媒巳於前日病故由該家屬投報縣廨除經田大令出示招充外昨特移知公廨暫行派人管理候再招充 
　　擢升西探○老閘捕房七十九號西捕因辦公勤愼經華捕頭張正巡官查悉禀奉卜總巡於昨日諭升該捕爲西探着赴總巡捕房當差 
　　報追逃妾○山西路四十五號信豐泰珠花店主陳漢楚之妾吳愛寳前日捲取現洋鑽戒金飾等物逃逸昨經陳查悉即投總巡捕房報請查緝捕頭准之 
　　繳租免封○棋盤街謀利鐘表店因欠英商新瑞和洋行租金三月計洋三百元不付被控公廨飭差協探於昨前往發封當由該店將租金繳清未封該差探已據情回復矣　　棧房認賠○三馬路天利棧庽客趙政坪昨投總巡捕房報稱失竊現洋七十五元請緝當經捕頭諭飭八十二號西探與華探葛祖元往將棧主許貞祥茶房劉金青陳根發蔡林福等一併拘入捕房許等均允照賠當即一併開釋 
　　黑人行兇○某輪船大副某西人前日被黑種洋人某甲兇毆並唆衆罷工當鳴報九十六號印捕將該黑人拘入捕房轉解英領事署訊明判該黑人押二月並罰作苦工 
　　拘究積竊○長江積竊周少卿昨日闖至江西路十四號益順盛報關行内圖竊當被包探李阿三拘獲帶入捕房押候解究 
[美租界]  
　　紛紛追租○西華得路華記路唐山路等處居民潘逹芝江阿大老合興宋長茂等均因積欠房租被房東瑪禮遜新沙遜等投廨具控昨派差探前往一律發封 
　　請究鬥傷○傳阿根林良蕃昨日不知因何互相鬥毆傳以洋刀戳傷林之頭而經林投報捕房捕頭允爲查辦 
　　夫也不良○包陳氏住七浦路昨投捕房訴稱丈夫包金寳與姑包包氏欲將小婦人變賣捕頭允爲查究 
　　攫搶金飾○匪徒張雲卿昨在西華得路攫搶婦人杜徐氏之金押髮一支由捕追獲押候解廨究辦 
 
 

Page 20

 
 
塌車傷人○一百五十四號塌車昨過某處撞跌江北女孩陳小五子碾斷足骨車夫棄車逃逸由捕將孩帶入捕房車送同仁醫院療治再核 
　　爭奪生意○東洋車夫施阿福昨在北四川路與同類爭奪生意將粤婢阿海撞倒跌傷眼目由捕併送捕房施收押婢送院醫治 
[法租界]  
　　定期賽跑○法捕房麥總巡以中西各捕向無賽跑之舉未免有失運動衛生因於前日禀准法總領事及首董等定於華歷宣統三年元旦日傳齊中西安南各捕在新租界一帶賽跑如首先跑到者給予奬賞 
　　考驗學課○新北門外天主堂街法文書館於前日給放年假循例由監院神甫及敎習率同諸生至工部局議事廳内請由法領事曁首董等逐一而試各功課程度優者均給予奬賞事畢各生復上月台跳　滬道劉觀察亦委法文繙譯到塲觀禮 
　　棧房失火○前晚新租界蒙休呢路三百十九號某黄包車公司棧房内不戒於火幸經皮帶龍赶往施救得即扑滅祇燬房屋半椽云 
 
 
 

Page 21

 
 
   
 
 

Page 22

 
 
   
 
 

Page 23

 
 
[華商集成圖書公司　新編小學堂用書廣告]  
修身敎科 
第一册　三分 
第二册　四分 
第三册　六分 
第四册　六分 
第五册　六分 
第六册　六分 
第七册　六分 
第八册　五分 
修身敎案 
第一册　七分 
第二册　七分 
第三册　九分 
第四册　八分 
第五册　八分 
第六册　八分 
第七册　八分 
第八册　七分 
國文敎科 
第一册　一角 
第二册　一角 
第三册　八分 
第四册　九分 
第五册　八分 
第六册　八分 
第七册　八分 
第八册　八分 
第九册　五分 
第十册　五分 
第十一册　六分 
第十二册　六分 
十三册　八分 
十四册　八分 
十五册　八分 
十六册　八分 
國文敎案 
第一册　二角半 
第二册　一角五 
第三册　一角四 
第四册　一角三 
第五册　一角四 
第六册　一角三 
第七册　一角三 
第八册　九分 
第九册　四分 
第十册　四分 
十一册　五分 
十二册　五分 
十三册 
十四册 
十五册 
十六册　 
體操敎範 
第一册　一角 
第二册　一角 
第三册　八分 
第四册　一角 
第五册 
第六册 
第七册 
第八册 
習字範本 
第一册　七分 
第二册　七分 
第三册　七分 
第四册　七分 
第五册　六分 
第六册　六分 
第七册　八分 
第八册　八分 
習字敎案 
第一册　二角 
第二册　角八 
第三册　八分 
第四册　七分 
第五册 
第六册 
第七册 
第八册 
地理敎科 
第一册　三分 
第二册　三分 
第三册　五分 
第四册　四分 
第五册　八分 
第六册　八分 
第七册　八分 
第八册　八分 
地理敎案 
第一册　一角 
第二册　五分 
第三册　五分 
第四册　五分 
第五册　角三 
第六册　一角 
第七册　八分 
第八册　九分 
樂歌敎案 
第一册　六分 
第二册　六分 
第三册　六分 
第四册　六分 
第五册　六分 
第六册　六分 
第七册　六分 
第八册六分 
厯史敎科 
第一册　五分 
第二册　三分 
第三册　三分 
第四册　三分 
第五册　五分 
第六册　五分 
第七册　四分 
第八册　四分 
厯史敎案 
第一册　一角 
第二册　七分 
第三册　五分 
第四册　五分 
第五册　五分 
第六册　 
第七册　 
第八册 
理科敎科 
第一册　五分 
第二册　三分 
第三册　三分 
第四册　三分 
第五册　五分 
第六册　五分 
第七册　五分 
第八册　五分 
理科敎案 
第一册　一角 
第二册　五分 
第三册　四分 
第四册　四分 
第五册　五分 
第六册　五分 
第七册　五分 
第八册　四分 
初等文範　全一册六分 
算術敎範 
第一册　一角半 
第二册　一角半 
第三册　一角 
第四册　一角 
第五册　一角 
第六册　一角 
第七册　一角一 
第八册　一角 
第九册　一角半 
第十册　一角四 
第十一册 
第十二册　 
毛筆範本 
第一册　一角 
第二册　一角 
第三册　一角 
第四册　一角 
第五册　一角 
圖畫敎案 
第一册　一角 
第二册　一角 
第三册　七分 
第四册　七分 
第五册　七分 
第六册　七分 
手工敎範 
第一册　一角半 
第二册　九分 
第三册　八分 
第四册　五分 
第五册　六分 
第六册　七分 
第七册　五分 
第八册　七分 
文範敎案　全一册角二 
分發行所北京船板胡同○山西太原府大街○漢口四官殿後　總發行所上海棋盤街 
 
 

Page 24

 
 
   
 
 

Page 25

 
 
   
 
 

Page 26

 
 
專件 
[資政院結社集會律修正案理由書（再續）]  
（法典股員會提出） 
第十六條政論集會巡警或地方官署得派遣人員臨塲監察所派人員若向該會請列坐位該發起人或其指名之會員應即照設 
按本條仍原律第十四條之舊 
第十七條凡關於公事之集會若巡警或地方官署爲維持公安起見得以命令飭其遵照第十三條呈報 
按本條由原律第七條中析出酌量修正 
第十八條凡室外道旁集衆開會或整列游行者應由發起人於舉行前一日開具第十三條第二項所列各欵及應經路線呈報該管巡警或地方官署但祭葬婚嫁迎神賽會學堂體育運動及一切習俗所常見者不在此限 
按本條仍原律第八條之大意而詞句酌加修正 
第十九條凡集會或整列游行若遇巡警人員有所查詢該發起人或警員所指名之會員應即答覆 
按本條由原律第十三條析出 
第二十條凡集會或整列游行之際若有任意喧擾或跡涉狂暴者巡警或地方官署得量加阻止有不遵者得勒令退出 
按本條仍原律第十五條之舊 
第二十一條集會講談之際若有語言悖謬或有滋生事端妨害風俗之虞者巡警或地方官署得飭令中止 
按本條仍原律第十六條之舊 
第二十二條凡於公衆交通往來之地張貼書畫演唱詩曲或爲他項舉動若有滋生事端妨害風俗之虞者巡警或地方官署得隨時禁止按本條就原律第十七條酌加修正 
第二十三條凡集會或整列游行之際不得携帶軍械兇器但照例得佩軍械者不在此限 
按本條就原律第十八條酌加修正並添但書以便應用 
第二十四條凡集會或整列游行巡警或地方官署爲維持公安起見得酌量禁止或飭令解散 
按本條仍原律第二十條之舊 
第四章罰則 
第二十五條違第三第四第五條者處三元以上三十元以下之罰金呈報不實者處五元以上五十元以下之罰金 
按本律仍原律第二十三條之舊 
第二十六條違第七條者處三元以上三十元以下之罰金敎令他人違之者亦同 
按本條由原律第二十五條析出 
第二十七條違第八條者處二元以上二十元以下之罰金呈報不實者處三元以上三十元以下之罰金 
按本條由原律第二十四條析出 
第二十八條違第十條者處五元以上五十元以下之罰金答覆不實者同 
按本條仍原律第二十七條之舊 
第二十九條違第十一條而組織秘密結社或列入秘密結社者處五等有期徒刑 
按本條就原律第三十二條酌加修正 
第三十條違第十二條者處拘役或一百元以下之罰金 
按本條就原律第三十一條酌加修正 
第三十一條違第十三條第一項第二項者處三元以上三十元以下之罰金 
按本條就原律第二十四條酌加修正 
第三十二條違第十五條者處三元以上三十元以下之罰金敎令他人違之者亦同 
按本條由原律第二十五條析出 
第三十三條違第十六條者處五元以上五十元以下之罰金 
按本條由原律第二十七條析出 
第三十四條違第十七條者處二元以上二十元以下之罰金呈報不實者處三元以上三十元以下之罰金 
按本條由原律第二十四條析出 
第三十五條違第十八條者處三元以上三十元以下之罰金呈報不實者處五元以上五十元以下之罰金 
按本條就原律第二十四條酌加修正 
第三十六條違第十九條者處五元以上五十元以下之罰金答覆不實者同 
按本條由原律第二十七條析出 
第三十七條照第二十條經勒令退出而不遵者處拘役或二十元以下之罰金 
按本條就原律第二十八條酌加修正 
第三十八條照第二十一條經飭令中止而不遵者處拘役或十元以上五十元以下之罰金 
按本條就原律第二十八條酌加修正 
第三十九條違第二十二條者處拘役或三十元以下之罰金 
按本條就原律第二十九條酌加修正 
第四十條違第二十三條者處拘役或五十元以下之罰金 
按本條就原律第三十條酌加修正 
第四十一條違第二十四條者處拘役或三十元以下之罰金 
按本條就原律第三十一條酌加修正 
第五章附則 
第四十二條本律公訴期限以六個月爲斷 
 
 

Page 27

 
 
小說 
[軍情小說湘纍怨（廿一）]  
　　第五回醴陵縣鄕紳慶壽綠樹鎭管帶搜奸 
且說王大老爺聽了白主政的一番說話。心上籌度一番。便想要自己親到綠樹鎭去搜查一下。却又恐怕萬一個搜查不着。倒反呌那班革命黨人。有了預備。忽然想起明天有個本地紳士。姓吕的。慶壽請客。並且還傳了戲班唱戲。我記得有帖子來請的。料想那位趙管帶明天也一同在座。不如請他去搜查一下。覺得稳當些兒。好在趙管帶和我狠要好的。料想沒有什麽不願意。想着。便立刻親筆寫了一封信。呌人送到趙管帶處。約他明天在吕家席上相會。有緊要的事情。要和他面議。并請他多帶兵士。以備不虞。那位趙管帶接了王大老爺的來信。也不知究竟是什麽事情。幸而這位趙管帶。雖然是個武官。却倒不是個怕死的人物。便依着王大老爺的話兒。挑選了二十名精壯的兵士。上了馬。一路到吕家來。到了吕家門口。下馬進門。主人接到廳上。早見王大老爺迎上前來。和趙管帶拱一拱手。趙管帶隨口和别人敷衍了幾句。便同着王大老爺。走到一間書房裡頭坐下。這是主人家特意收拾出來。巴結這位王大老爺的。趙管帶剛剛坐下。便急着要問什麽事情。王大老爺附着耳朶。把昨天晚上白主政的話兒。和自已的意見。一一和趙管帶說了一遍。那位主人家在旁坐着。聽得大驚失色。趙管帶本來是個性急的人。立起身來道。旣然如此。我立刻就去搜查。這裡主人家的盛席。却不能擾了。王大老爺連忙摇手道。你不必這般性急。據我看來。這裡吃酒的只顧吃酒。唱戲的依然唱戲。主人家也不必害怕。大家只當作沒有這件事兒的一般。等會兒席散之後。你只說回到營裡頭去。帶着人。上了火車悄悄的到綠樹鎭去。不叫别人知道。豈不較爲妥當。趙管帶聽了。覺得王大老爺的話不錯。便也點頭稱是。王大老爺又低低的分付他道。你到了那裡。須要相機行事。如若那姓楊的沒有一些兒張皇的模樣。又搜不出什麽證據來。你却要好好的安慰他幾句。如若搜不出什麽軍裝器械。那姓楊的却有些神色驚慌。你不要管他三七二十一。四七二十八。直把他帶回來。細細的訊究就是了說着。又對趙管帶打了一拱道。這原是我們大家商議的辦法。你千萬不要見怪。趙管帶大笑道。你這句話兒。就該罰。我們這樣的交情。還講什麽過節不過節。若是換了第二個人。老實說我也不肯受他的調遣說着。又大家商議了一回。主人家來請入席。戲檯上開起鑼來。主人家先請王大老爺點戲。王大老爺推托不得。只得點了一齣滿床笏。隨後大家都點了幾齣無非都是些慶壽的例戲。霎時間鼓鉦雜沓。傀儡登塲。唱了一回。大家差不多將要散席。王大老爺和趙管帶使一個眼色。兩個人一齊立起身來告辭。主人家見了。心中明白。也不挽留。殷殷勤勤的送到門外。 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
