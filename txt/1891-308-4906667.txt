# 1891 - 308 - 4906667

 

Page 1

 
 
[續印二十四史年内出書] [  圖書集成局啓]  
　　本局所印二十四史風行寰海爲有目所共賞早經售罄迄今續印第二次迅速趕印本年十二月内可以出書諸君子如預購股票每部仍價洋五十元先付二十元餘俟胐書時找足有欲精研史學者請移玉申報館帳房購取可也此布 
[九朝東華錄减價出售] [  圖書集成局啓]  
　　本日所印九朝東華錄一書紙墨精良校讐詳細分裝六十四本外加紅木夾板六則可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定寳洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[弭兵約論]  
　　昔管仲相桓公霸諸侯一匡天下而不以兵車夫子稱之曰如其仁如其仁向戍創弭兵之說而後人或反譏之同一不欲用兵之意而何以獨有異乎向戍而高視乎管仲蓋所處之時勢有不同也齊桓之時衣裳之會尚足以布聲教而服衆志故兵車可以不用若在向戍之世五霸已終方各秣馬厲兵相持不下於此而方弭兵在宋鄭小國免歲歲有所徵調有所供張其益固屬不少而申原霸國從此安而惪危三晉素稱强武者不數年而不足以拒吳此言弭兵者之所以引以爲戒也然兵可百年不用不可一日不備固爲思患預防之至計而苟必欲自竭其全力以養兵且專主韓淮陰之說多多益善似亦不免於太過矣試觀近來泰西各國其養兵之費可謂巨矣而猶有昕夕不敢自寍之意彼此相防爾我相虞不敢一日稍爲弛然而各自厲兵各自治具内竭其貲外竭其力此其用意固不可謂不深且遠然自有心人視之若未免太過焉查泰西之兵其數極多往往以數百萬計甚至有全國之丁壯悉數皆入兵籍者而其養兵之費又極厚約計一兵工食兩項卽無事時每日必需洋四五角由十而乘之百斯四五十元矣由百而乘之千斯四五百元矣由千而萬需四五千元十萬則四五萬元百萬乃四五十萬元夫合泰西各國之兵數而綜計之何止千萬則每日僅就工食二字而論約計當費四五百萬元此但就小卒而言等而上之則有不可以數計者何其糜也試再徵之水師其用度較他項之兵尤鉅計中等之快船一艘船上共裝二百人之譜停而不動每月亦需工銀一萬四千兩飯食銀一萬兩共計二萬四千兩若鐵甲戰船則其費當加於快船六倍則每月需銀十四萬四千兩矣船上必須乎砲砲之價又甚鉅計至小之砲每尊需銀一千四百兩其砲有號數不同其二十七號者每尊需銀一萬六千兩三十四號者需銀二萬九千四百兩而砲又需架砲架之價亦不菲小者需銀七百兩大者需銀一萬二千兩此等砲與砲架一船之内不止一二座則又當糜費若干矣有砲則必又有藥彈藥彈亦各有號數之不同其十四號藥彈每顆需銀十三兩二錢二十七號者每顆需銀二百七十兩三十六號者每顆需銀五百兩三十八號者每顆需銀八百五十四兩四十二號者每顆需銀千兩則所謂砲聲隆隆不絶於耳其所費不知幾何矣兵輪鐵甲其行駛也必需乎煤煤之價雖不甚貴然積少以成多則爲數亦可觀也計鐵甲戰船尋常行駛不緩不急每日必需煤價銀二百八十兩如欲其速則當倍用其煤其費亦當加倍矣無論爲鐵甲爲快船不拘何項兵輪斷不能終歲停泊絶不行動若絶不行動則其船必至朽窳而無所用故外洋兵船卽海波不揚亦必按期駛出以鍊風濤以習勞勩而一經行動又不僅以數日而止極少必須以半月一月爲期則所費又幾何矣近日停泊滬上之外洋小兵船船内上下不過百餘人聞其每月專就工銀飯食兩項而言需用銀六千兩則由此類推等而上之其所費爲何如然此但就其費用言之也外洋各國旣有如許兵船又有如許額兵則其兵數之衆盛爲何如而此當兵之人除練武之外無業可執實居士農工商四民之外費如許之資財使如許之人皆逃廢於四民之外此其故何哉皆此戒懼之心有以致之也其所以有所戒懼者則以猜忌之念動之也苟各國皆能推心見誠各泯猜忌卽亦無庸戒懼旣無戒懼則兵費當不知可省幾何而國中可增出無數士農工商其所益顧不大乎昔岳忠武有言文官不愛錢武官不惜命則天下太平矣請爲下一轉語曰國家能愛錢而自節其糜費民間能惜命而不入行伍則天下太平矣雖然猜忌之心一日不去卽戒懼一日不能免兵費一日不能省茫茫四顧五大洲中誰是各安於無事者哉有令人神往於春秋之世而念管仲向戍於不置也夫 
[本館接奉電音]  
　　昨由京友電傳上諭二道謹敬譯登○十月初八日奉上諭本日御史龐璽呈遞摺件於花衣期内並未黏貼黄面奏事銜名平格大字書寫摺面未書秦字摺尾未書年月日期不諳體制錯悞過多龐璽着父部議處其所奏防營疲玩捕務廢弛請嚴定處分等語着該衙門議奏欽此同日奉上諭安徽鳳穎六泗道員缺着雙福補授欽此 
[長安日近]  
　　内務府掌儀司咨行侍衛處稱本年十月初一日應由内廷坤寍宮恭請倭車庫至堂子圓殿内舉行打扎版跳神各禮儀應派宗室侍衛二十員屆期敬謹將事爲此咨行貴處查照向例照數派撥宗室侍衛於三十日夜内預備是差○兵部爲傳知事所有擬選四川川北鎭標左營游擊鍾聨甲等三十二員於九月二十七日己刻各備弓馬前赴東長安門外預備本部徐大人堂考馬步箭以便帶領引見○禮部爲片催事查八旗守節合例應請旌表人等經本部於三月内通行各旗將守節合例之人務於八月以前造册送部如無合例者亦卽赶緊具文咨覆等因在案今查各旗均思陸續送到惟廂藍蒙尚未送部實屬遲延相應片催該旗嚴飭該參佐領等將守節之人卽行造册送部以憑核辦如無合例省亦卽具文咨覆勿再遲延○吏部爲咨行事騐封司案呈本部議覆户部題請將管解京餉五萬兩以上之湖北補用知縣聶家遂予叙等因核與解餉無悞奬叙成案相符自應准其照例奬叙一本於九月十六日具題奉旨依議欽此欽遵到部合將原題黏抄咨行户部曁湖北巡撫查照○御前對引大臣崑筱峯大宗伯岡奉命赴豫查辦事件所充御前對引大臣未便乏人應行派署以備皇上出宮時前導執事經侍衛處繕單請派署理對引大臣一摺於九月二十六日具奏奉硃筆圈出工部尚書熙敬着署理對引大臣欽此○前任江蘇按察使陳廉訪欽銘以直順水災過鉅所需工賑等欵孔亟措銀五千兩匯交天津賑局分備工賑之需近經賑局司道會 
 
 

Page 2

 
 
詳該前臬司奉命出使外洋因病未克成行兹以鉅欵濟賑洵屬好善勇爲雖不敢邀奬爲請亦未便没其善心可否援照川泉黄毓恩等捐賑請奬成案請將前蘇臬陳欽銘奏懇恩施賞給頭品頂戴以昭激勸等因經合肥相國據情入奏九月二十七日奉硃批着照所請該部知道欽此○吏部爲再行曉諭事所有考試漢謄錄前經本部出示傳令應考之滿洲蒙古漢軍漢人舉人恩拔副歲優貢生捐納貢監生並候選各項官職捐納從六品以上佐貳職銜各員於限内取具六品以上同鄉京官印結佐領圖結赴部報名兹因限期已滿恐應考人員未能週知現在需用謄錄孔亟惟赴部報考者人數寥寥合行出示曉諭再行展限十日所有應考人員務於限内取結赴部投遞以便聽候考試○四川候補道開缺成都府知府汪觀察鑑因本年直隸需賑孔急措銀數千兩捐助直隸解由賑局撥往災區散放近由該司道會詳請將捐助直賑之道員汪鑑照案擬請旨賞給二品頂戴經合肥相國核與賑捐部章道員請加二品頂戴之數有無絀盈遂據實彚案另片入奏九月二十七日奉硃批着照所請該部知道欽此○吏部彚題廣西等省臬司盜案議處各案於九月二十五日將題本咨送内閣票簽葢印於二十六日進呈御鑒二十八日奉旨孫楫共三十六案其八案着每案罰俸一年又十五案着每案罰俸六個月又十三案着每案銷去紀錄二次免其罰俸松林共五案着每案罰俸六個月劉樹堂共五案着每案罰俸六個月沈晋祥著罰俸六個月餘依議欽此○宣武門内安福胡同路北廂藍漢印務叅領楊啓麟家於九月二十六夜被賊挖墻而進乘楊熟睡竊去衣服首飾洋表等物約值二百餘緡次晨楊始知覺檢查所失各物開單報明本管地方旋經步軍校詣勘允爲上緊查緝然鴻飛杳杳未知能否弋獲也○内閣侍讀奎華謹禀中堂爲禀聞事今日准侍衛處送到淸字諭旨一道皇上明日辦事用膳由乾淸宮前檐下乘轎出乾淸門走後左門升中和殿看視祝版禮成後走後左門進乾淸門至乾淸宮前檐下降輿東暖閣更衣少座養心殿召見大臣卯初二刻伺候欽此 
[北週近聞]  
　　九月二十一日爲嫁娶良辰是日城内關廂辦喜事者計七十餘家喜轎東來西往如入山陰道上應接不暇西門内某姓家道殷厚亦趁此良辰爲子完婚高搭喜棚内懸燈彩廚下則肉山酒海珍錯雜陳鉅迎娶前一日新婦忽得暴症一病而亡噩耗傳來闔家掃興親朋亦代咨嗟想新郎定悲興獨亘也○時屆霜降倭恊戎循例率同左右兩營總副弁馬兵步隊在本署恭祀大纛旌旗招展器械森嚴自此每逢三六九日左營馬兵在西門内馬道施槍打靶右營步隊在府署廠院演習陣式弓箭技藝有功必錄有犯必懲如此振刷精神營務當日有起色也○邑中水局九處水夫均係好善者遇事踴躍爭先不避險阻旁觀詫其罕有年例九月間各會首恭祀水火二部大設筵宴邀請水夫宴樂一日以酬終年辛勤○坐糧廳常少餘廳憲之夫人因病故於任所曾列前報兹擇於九月二十七日開弔二十八日發引由公子扶柩回旗俾　首邱之正○南門外八蜡廟内供三皇並風雲雷雨雹五神先五十年前每屆秋成在廟前演戲祀神以答神庥然此例近已停止今届秋收豐稔農夫實深感戴西南鄉共約集三十餘庄村捐資演戲雇定上洋新到玉成班梆子二簧合演班内有名想九宵金鑲玉一陣風黄胖兒諸名角聲名甚噪聞者不遠十數里而來人山人海正值注目觀劇之際不知何故婁子庄張姓袖匿菜刀向袁姓後腦海一刀劈下袁倒仆於地復連砍數刀鮮血淋漓滿身作猩紅色地保當將兇手獲住送案袁因傷重人事不知恐難免性命之虞也○京都乞丐分三類黄繐藍繐皮條筋不知何所取意日前有一干人由京來通手持竹板上繫藍繐向各鋪户强討必滿其慾壑而後止旁觀者亦敢怒而不敢言若輩果何所恃而肆無忌憚若此耶○十月初一日俗名送寒衣節是日本郡城隍出巡到北關赦孤臺赦孤除旗牌傘扇文武執事另雇扛夫外其餘跟隨之書吏值堂馬快步快刑皂軍牢班牢軍羅馬童校尉頂馬民壯馬槍挾芸香砲手轎夫中軍音樂等不計其數又有扮成罪犯桁楊相接鐵鎖琅璫不下千餘人均係因病捨身者一路上肅肅乎如鵷鷺之班煌煌乎奪雲霞之彩往觀者亦携童挈女塡塞街衢 
[津水魚書]  
　　已故山東巡撫張朗齋中丞公私虧欠百十萬金其中由北洋大臣李傅相畫諾者亦有七十餘萬傅相不能坐視曾經奏請彌縫但部欵支絀未邀格外恩施傅相大費躊躇者累月迄今法外設法爲之逐欵淸厘以釋重負矣○初二日係日本國王令誕駐津之日本領事署内懸挂明燈萬盞肆筵設席以宴佳賓日本各商人亦於是日宴飲爲樂式歌且舞采烈興高或於門外高揭國徽以示遥祝尊親愛戴中外有同情耶○月之初十日恭逢皇太后萬壽聖節傅相預繕紅諭屬下文武着於是日五鼓隨班向萬壽宮行慶賀禮並於初十前後各衣花衣數日不理刑名○當光緖十四年春夏之交有馬氏女嫁後脫逃其夫族母家互控於天津縣牽涉鄰人莊四並傅觀海等男女家屬責押有差仍無端緖從寛開釋案懸未結者四年令氏夫不知所之而氏母亦以失女已久不復望劍合延津珠還合浦詎氏於被拐後包與西人爲假妻出售於小站隸名軍籍者輾轉流落遂爲邯鄲挾瑟娼今夏復售於紫竹林劉六妓院改名曰蓮仙迎新送舊作態弄姿見者不知其爲有夫之婦並拐逃各節也劉於六七月間另案收監遂將妓寮關閉而氏之身價係由柳某借貸而來爰將蓮仙寄住柳家柳謂小妮子衣食累人此可暫而不可常仍與劉商議使作倚門賣笑生涯香巢　已擇定矣經過閘口適被其母遇見氏卽命回車其母驅車尾之知匿於柳家尋流溯源遂控柳某等於縣現由人爲之調處不知能斬斷訟藤否也 
[主考抵揚]  
　　南闈事竣副主考李穆齋星使由省起節回京於本月初四晚舟抵維揚印委各官均至河干恭迓次日上午憲駕乘輿入城依次答拜旋至花園巷公館暫駐襜帷傳聞擬於初九日揚帆赴浦遵陸北上 
[安慶瑣述]  
　　安徽候補道潘作卿觀察月前奉沈仲帥札飭委辦皖北牙厘局已附報端觀察奉委後旋卽乘輪白下謁見督憲劉峴帥於初四日回省筮期初六日率同篆丁束裝就道履局○典試豫章副主考余壽平太史誠格在江西起節由水道晉京覆命按太史籍隸安慶府屬之望江縣係原任河南巡撫倪豹岑中丞之快壻初三日節蒞皖省乘輿晉城拜會各大憲及地方有司各官亦紛往答拜聞太史已奏請一月之假回里掃墓期滿卽行北上云○上月初以來陰雨連綿江水驟漲數尺近水之地不能播種日來天已晴明江北一帶高由農人雖雇工補種稼穡然各行生意仍不見有起色米價遞漲貧民之生計維艱 
[領異標新]  
　　烏能喚起亦解催歸此固生物之靈而半由於聞聲者之巧爲附會也乃有以寂然不動之物使之運行不息又能託以口所欲言之語不失其時眞可謂一點靈犀善通人意者矣西報言有製造時表之西人現出一新欵於表面中空一孔每行至法條將盡之際卽從孔中突出要上鍊數字使人醒目上鍊旣畢則其字蝟伏不見閱時將盡其起落輒復如之因思時表之製久已極巧窮工有屆時刻而自鳴者有待人推問而後錚錚響應者有在表面嵌以一物能使隨機而動者近又有每點每分鍾轉換一字如更籌之遞報者此表週行十二時上下一次原未足奇惟以有待提撕之言託以代語能令見者嫣然一笑豈非善於創始者乎夫良工心苦用能投衆人之所好博取腰纏而世之所同好者尤莫如黄白二物安得巧匠製一荷囊每至窮途將及卽揭出羞澀二字使是人摩挱一遍而靑蚨白打旋復充塞如前如此則馮驩輟長鋏之歌阮籍泯窮途之哭詎不使英雄豪傑齊拜下風也哉吾嘗聞道咸之間俗尚短衣窄袖雖裘馬郎君翩翩自得其出手之處亦隘不容拳而衫度之短直使倚囊畢露始稱當行出色迨同治中葉風氣漸改袖口闊至七八寸以短衫而論其長雖不及膝而下體之蔽亦可無遺乃近一二年又以短衣爲時欵大有則古稱先之意倘更予以亘古所無之荷囊則雅號趨時之輩必將使服之無斁者不妨短之又短但求煖到丹田盖有此不空 
 
 

Page 3

 
 
之囊不可無更短之衫以爲托月烘雲之助使人一望而嘖嘖稱之曰此非空心老官也然世無鄧氏銅山此種取携不竭之荷囊斷非易得奈何奈何 
[錢神可畏]  
　　嗚呼炎凉世態惟利是依有財者卽令人欽之敬之卽宼仇亦視作嘉賓無財者則令人惡之賤之卽至戚亦不殊陌路世風如此良足慨然觀某甲事更可以爲鑒矣閩人洪某向在小坡永勝街開設手車館有車數輛以賃與人乃於去月下旬忽然失去兩車洪乃四出偵查因知爲閩人某甲所竊其軍已鬻諸人得資而遁矣洪與甲固曾相識今以甲竊其車輛心中憤極因往公庭報案并請有票據將甲緝拿詎甲竊得洪車變易得資後卽遁往答株巴曷地方以入博塲幸連戰皆捷旬日之内竟獲至七百餘金於時貪念已盈不思再賭因復回叻地旣而得聞人說洪已請有官票行將捕已遂於前日施施然至洪處相訪洪一見甲且喜且怒喜者喜罪人已得怒者怒甲竊取其車卽指甲而言曰汝亦來乎吾已覓汝多時汝今自入網羅可無費乃公尋覓矣言已命伴守甲旣欲出而鳴捕甲笑而挽之曰君無過躁吾此來亦早知君意今欲有以報君聞君已請有官票欲以緝余果否洪曰然汝將若何甲笑曰君何不諒此情吾實告君得君之車以爲資本今所獲已殊不薄回思前事實不忍虧君故特來償還此項之資庶不至傷和好也因問洪之車價時洪聞甲言已獲重資不覺頓易其面貌卽笑而對曰君有此良心則所償之資作君自議可也甲曰君車業經半舊雖然余照新車之價而償更爲核算失車之後每日每車再補以半元作爲車值似此補償可稱允當否時洪聞甲言已出望外卽曰任憑尊意可也甲因爲之核算一切所有償還洪某之費計共九十二元卽解囊出以償之洪至此時卽轉怒爲歡反向甲致謝再三并且延之飲晏盡歡乃散云噫若某甲者若非賭而倖贏恐此時已在囹圄之中矣乃一有資便能易冤家爲良友錢神之力洵可畏哉錄叻報 
[募梟捕匪]  
　　天下無不可用之人用得其法雖盜跖亦能爲我盡力知此意者其惟統帶撫標水陸營之龍軍門乎軍門以近來會匪蔓延日廣緝捕爲難特於上月間面禀撫憲剛大中丞以太湖中鹽梟甚夥必能深知會匪蹤跡不若招募若干名使當營勇以之專捕會匪似於捕務少有裨益當蒙中丞允准軍門卽在太湖之濱設帳招撫旬日間鹽販之陸續投効者計有一百四十名本月初二日軍門親自率領詣撫轅禀知一切中丞卽令傳進升座點名畢撫慰再三併諭以爾等現充緝捕會匪之職無論官民若能深知的確卽可拘拿訊實之下自當重賞若輩皆叩謝踴躍而退嗣聞有丹陽縣某甲向在盤門拆字利博蠅頭生涯頗盛前日被新充緝匪之勇所見謂甲係哥老會中人上前拘獲當在身畔搜出小旗一面印布一方龍軍門飭送縣署請辦當夜訊實遂於翌日飭差連前獲之五匪一併解往金陵矣 
[捕賊勤能]  
　　本月初五夜蘇垣中軍署内被宵小撬破上房門一扇細檢物件却未失一絲一縷旋於宋公館墻上堀一大穴又在某姓家撬開大門二處亦未失物當經地甲報知眞武廟巡防局局員武總巡蘇君於查夜時格外留心四更後查至射光塔飭勇進内細查果見甲乙丙三人衣履翩翩蒲伏殿後巡丁見之大呼捉賊將甲當塲拿獲乙丙分投逃竄蘇君與其子分路追捕乙奔至河干縱身一躍蘇子亦一躍過河此處無路可通乙仍繞至河邊重復騰躍而力已竭遂堕入波中以泳以游尚期兎脫蘇子入水擒之不啻甕中捉鼈蘇君追赶内賊倐忽不見相與四處尋覓直至五鼓敲殘天將破曉始被蘇子於蒿草間抄出旋又飛步奔馳蘇子極力追赶迨天已大明丙賊逃至三多橋畔適臬憲出轅經過此處丙卽上前將憲輿攀住極口呼冤謂小的實係安分良民昨夜身乏錢鈔不得已暫假射光塔一席之地免致風餐露宿詎巡夜者至此指小的爲賊實在冤枉務求大人恩有廉訪詢問緣由蘇子據實具禀遂將三賊一併解至長洲縣署請辦蘇氏父子具此手叚亦可謂鐵中錚錚庸中佼佼矣 
[鄂省官報]  
　　九月廿六日候補通判魏慶昭奉督憲委赴黄陂麻城等公幹禀見知候補縣聨均黄廷松俱見辭解京餉赴京本任黄梅縣新開口巡檢陳民風奉督憲委赴隨應孝各州縣公幹禀見知藩憲牌示隨州梅坵巡檢事務詳委補用府經歴倪濤代理廿七日候補府金星榆奉委辦襄陽厘局務赴兩院稟謝劉翰翔奉委辦沙洋厘局禀見謝調署雲夢縣孟瀅辭赴任候補縣曾紀雋奉藩憲行知議叙加一級紀錄二次禀知謝 
[爼豆千秋]  
　　原任陝甘總督楊宮保岳斌爲中興一代名臣上年薨於湖南珂里海内咸深感歎朝廷篤念勳臣優加贈卹並加恩予謚建立專祠飾終典禮至優且屋足以垂竹帛而燿旂常長江水師爲公當年與曾文正公賛襄創立生平恩德下逮其部曲歴久弗忘故除原籍專祠外水師將士又復爭相醵金在太平府屬采石磯建立祠宇以隆報饗與彭剛直公礼爲比隣前凡杪好慶落成長江提鎭各大員不遠千里而來詹吉本月初三日奉安栗主陳設大祭先其由蕪湖雇聘梨園子弟前往演劇銅琶鐵板半入江風四鄉老幼結伴來觀者人山人海仰瞻遺範無不低徊感歎流連而不能已嗚呼如公者可謂大節彪炳爼豆馨香當與湖山並垂不朽矣 
[自認搶刼]  
　　山陽縣某姓大族也族中貧富不一某不能效孟嘗君慷慨好施是以貧者咸懷觖望本年二月間某夜族中糾合數十人以花墨塗面扮作强盜模樣明火執杖破扉而進將貴重之物搜掠一空某卽開單報案縣尊詣勘之下飭捕四處緝拿不數日拘獲盜匪數名再三研訊盜供認是案不諱讞乃定至上月某姓族人不知因何啓釁自相攻擊間有三人投府出首供出是夜搶案皆係族中人所爲某某起意某某運策如何搶刦如何分贓一一供認確鑿府尊得供後飭將供出之族人如數拘案質訊現已解省聽候上憲核奪云 
[慶賀萬壽]  
　　今日恭遇慈禧端佑康頤昭豫莊誠壽恭欽獻皇太后萬壽聖節黎明時道營廳縣印委各員齊集西門内萬壽宮行慶賀禮穆穆皇皇蹌蹌濟濟誠盛典也 
[上海縣署瑣案]  
　　吳阿金投上海縣控被嚴阿小等拆稍行兇刃傷背項並將雙目塗瞎袁海觀大令騐明受傷屬實立出堂單將嚴等提到候訊已列報章昨日午堂由大令研訊吳訴稱本邑人今年三十六歲日前嚴誣指小的與伊姪女有糾葛糾領多人向小的藉端索詐不遂所欲持刀將小的戳傷並用石灰塗瞎雙目因此情急來案喊提求恩究辦嚴阿小供稱本邑人現住西鄉三十保六圖向在家中耕種度日小的與吳阿金素不相識伊所供各節均屬子虚於九月十二夜四鼓時吳手持賊具至小的家掘洞希圖竊物小的聞聲起視吳抛棄賊具捨命奔逃小的時在黑夜並不窮追事已了矣在後吳不知向何處竊物遭人毆傷塗瞎兩目吳竟誣指小的尚求明鑒林金祥卽凌錦祥陸毛囝地保侯聚山之子侯福連同供小的等家住廿九保五圖均以耕種爲生與吳阿金家不認識實遭誣指小的等查明吳實係積年老賊大令遂問捕役曰爾等可知吳阿金曾否犯案該捕答稱吳果係積竊大令向吳一再駁詰吳支吾莫答惟求施恩大令以其揑詞誣控本當笞責因在花衣期内着收所再核嚴阿小凌錦祥陸毛囝侯福連等四人着各具安分切結當堂開釋○鴇婦蔡陳氏因凌虐買女陳夏妹一案由法公堂送縣訊辦袁海觀大令研訊之下卽將蔡陳氏及其寄子馬錦榮卽馬錦華分别懲責押候備文遞解寍波原籍此已列入前報昨日亭午時大令升堂提訊蔡陳氏馬錦華同供現已知過求大老爺恩施格外小婦人等情願自行回籍不敢逗遛在滬大令曰本應將爾等照例遞解姑念一再苦求從寛着覓的保來案具保○又提枷犯莊小弟至案莊俯首求恩並稱如蒙恩釋小的當改過自新大令卽着開枷從寛保釋 
 
 

Page 4

 
 
[英廨瑣紀]  
　　王桂福控徐阿根誘妻姦宿案内飭差補提之王浦氏昨已提到代理讞員宋二尹飭將該氏暫發官媒候傳王桂福投案寳訊○華捕在路巡緝見王仁紀困臥路隅貧病堪憐立卽雇車載至捕房捕頭命移送英公廨代理讞員宋二尹飭值日差將王仁紀發棲流公所醫養俟病痊再行安置○周尚根與徐子山因曖昧事在路爭吵由二百六十一號華捕將周徐二人帶至捕房捕頭命送英公廨值日差據情禀明宋二尹於晚堂集訊周尚根供徐子山本有瘋氣拉小的同睡以致下體受傷徐子山供並無其事二尹以周徐等均屬無恥之輩飭押候備文移送上海縣訊究 
[法捕房瑣事]  
　　李大川前控掮客張仁壽虧欠會欵等洋九十九元棄家逃逸將其妻張李氏扭案訊究張李氏仍由原告保去限三天理處禀覆此已詳列前報昨晨李大川仍將張李氏交案禀稱該氏由小的保出後詢問其夫如何逃避不料伊僞裝糊塗推諉不知故又將該氏送請究問明府問張李氏曰爾夫究竟逃往何處須從直供明該氏仍不肯供明府着押候交保料理○趙純收租人孫厚卿訴稱被陳瑞福積欠租洋九十元八角今收到洋十八元尚欠洋七十二元八角向索不付爲此投案請究明府訊問之餘陳瑞福供共穴租洋兩個月並無如許之多孫稱陳於三年前租屋居住陸續拖欠下來且有側厢兩間墻壁均被拆去租摺上註明退屋時須照舊裝還　下陳已將側厢退租亦未裝還前式明府向陳詰問仍執前言着押候交保理還○車夫陳鳳林訴稱前日在新閘西首廣東會舘前遇見寍波人王阿生令小的同至館前閒話伊言有西人欲雇包車夫一名每月工洋六元願爲小的代荐小的聞言甚爲喜悅隨往跑馬廳畔某洋人家門首伊先入内少頃出外言東家正在寫字不暇說話嫌小的衣服藍縷恐洋人不合意令小的借洋兩元購買新衣小的不知其計回至車寓中向車寓主借洋一元欲往石路新衣攤上揀選被王將洋取去聲稱伊有親戚在法界護城河畔爲成衣匠有衣可購遂與同往行經二洋涇橋弄中王飛步奔逃小的在後大聲呼捉經巡街捕帮同追獲扭解來案明府問王阿生曰爾向爲何業竟敢哄騙車夫之洋王供稱小的向爲木匠前日曾向該車夫借洋一角伊不允因之口角被巡捕所拘明府謂爾誘伊至法界買衣設計賺洋情殊可惡着押候笞責二十下以示薄懲○丁全豐訴稱前晚在玉來小烟間過癮被陳金寳竊去夾馬褂一件套褲一雙當在陳身畔搜出原贓送案請究旋據包探王榮培禀陳金實專在烟間中竊物前經公堂懲辦過數次明府以其怙惡不悛判將陳押候笞責四十板再行查究○東洋車主周雙林控車夫陳洪信欠去租錢一百七十文向索不還將原車收回詎陳心懷不良至晚間將車中戤背用刀割破至次日遇見扭送來案請爲訊究明府詰訊之下陳稱小的不敢如此胡行明府判管押三天以儆○積竊王虎金卽福金行竊金利源碼頭蘇木被包控查獲解案該包探禀稱查得蘇木已被售與十六鋪内福建人處明府問王蘇木何在供稱買主已去無從追究明府着押候笞責四十板○包探王榮培禀稱積竊周老海前在泰和輪船竊得衣服今特解案押票數紙呈閱明府謂旣有押票着查吊贓物再核○開洋鐵店之施福昌訴控張阿銀前日來購馬口鐵計洋六元零三分言明將貨送往小東門協成祥烟館内向買主收取洋元及送貨前去先有一人將貨取去張令小的入烟間内尋問買主並無其人方知張有意串騙送案請追明府問張曰爾與誰人串合作此哄騙之事供稱施福昌前欠張松林洋兩元而張松林尚欠小的洋元前日向索伊令小的向施處買馬口鐵以抵前欠謂施欠張松林洋元不干爾事何得作此勾當着押交原物 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　十月初五日將軍豐會藩臺瑞候補道曾廣照馬聲煥鍾啓祥穆克登布譚信榘謝委總辦江西湖口挚騐趙燮奉示甄别瓜州鎭吳家榜到首府李兩首縣贛榆縣陳廷潞辭各位均見翰林院姚文倬到遊擊劉漢春湖南來安徽同知楊鵬程銷江北河運差回分發江蘇巡檢劉澤寰由京來三位均到○初六日糧道馬謝委武闈内提調准補徐州道沈守謙謝委武闈中闈校閱差新選江西南昌府崇俊辭同知王賓叩謝禀知奉委寗藩司牌示請補海門同知叅將羅榮照謝委署福山中營游擊游擊沈其山臺灣來知縣施以糖銷江北河運差回千總萬淸選庫大使吳祖植江蘇試用縣丞鄧琳由京來五位均到知縣秦基銷帮辦文闈外供給差祥雲輪船李送主考回補昨日候選道曾丙熙理問王肇鴻登瀛洲兵船陳毓松上海來三位均見○初七日藩臺瑞糧道馬總辦江南籌防局候補道曾廣照總辦金陵防營支應局吳炳祥總辦金陵城外保甲局羅廷玉江寍府李廷簫各位均見總辦江西督銷局候補道李家驊到瓜州鎭吳家　辭同知錢錫麟銷會辦文闈外供給所差候選郎中李文濤到江西來知縣葉意琛請假赴滬丁乃文謝委籌防局差遣調署盱眙縣典史尹高儀安徽來道庫大使翁丙榮典史王鴻基二位均禀知奉委　闈執事差從九張震銷文闈巡查差登瀛洲兵船陳毓松辭回滬 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年九月三十日京報全錄]  
　　宮門抄○諭旨一道錄前○發抄硃批四道○晋學政管奏考蔡儒官懇恩奬勵摺○又奏請假回籍省親片○護黔撫黄議奏下江寨苗滋事大概情形片○湘撫張奏請襲雲騎尉世職片○提督李奏巡閱營伍事竣並操練情形摺○護將軍富　奏循例呈進　貢馬摺○九月三十日理藩院變儀衛光祿寺八旗兩翼值日無引見○顧璜因伊弟中舉謝恩○芸公請假五日○容貴明安各續假五日○召見軍機皇上明日寅止二刻至太廟行禮畢還宮用膳辦事後卯正二刻升坤寍宮入座吃肉畢還海　現換銀鼠褂○發抄　沈秉成奏前任直隸藩司孫觀在揚州寓所病故奉硃批知道了欽此○魏光燾奏從九周振海保案底銜悞寫藍翎請飭删正奉硃批吏部知道欽此○許振褘奏八月分湖水尺寸奉硃批工部知道單併發欽此○松椿奏請將續完漕項之襄陽衛守備叚必魁處分免議奉硃批着照所請户部知道欽此○○山西學政臣管廷鶚跪奏爲考察儒官懇恩奬勵事竊查吏部章程各省教職如有品端學粹之員應由各學政據實保薦等因前任學臣高爕曾於任滿時保薦數員仰荷俞允在案又查同治二年河南學政臣景其濬保准副貢生蘇源生等五名以訓導用並奉諭旨嗣後學政准於通省生員中綜核名實認眞考察酌保數人以爲鄉里矜式等因欽此仰見國家優待儒官作育人材至意臣按試所至悉心查核其各學教官有未能稱職者業經會同撫臣歸入計典叅劾此外尚有恪守官箴未荒學殖堪勝司鐸之任間有一二辦事迂緩經臣面加訓飭或記過示戒均知奮勉可觀後效兹謹擇其尤者籲懇恩施用昭激勸查朔平府教授調署太原府教授賈執鈞持躬謹飭課士精勤可否賞加國孝監博士銜忻州學正張文蔚宿學淸望坊表膠庠孝義縣教諭王華虞嗜古博文提躬循謹忻州訓導逯嵩年才卓品裕辦事勤能太原府訓導宋淑濂持躬端謹課士精勤可否均賞加京銜又查知縣用吉州學正郭士選前經學臣高爕曾奏請賞加五品銜嗣經吏部以八品升銜不得逾六品議駁在案臣復查該員植品端謹教士有方可否改爲俟過班知縣後賞加五品銜恭候聖裁又查浦州府增生朱洪鎬潛心理學研究功深洵爲庠序中不可多得之士可否援照河南蘇源生等各成案請以訓導選用悉出鴻慈逾格臣爲激勵人材起見是否有當謹專摺具陳伏乞皇上聖鑒謹奏奉旨已錄○○管廷鶚片再臣籍隸山東莒州臣母在籍臣累次遣丁迎養臣母自以年力衰邁憚於跋涉未經到臣任所瞻望門閭曷勝眷戀查臣此次回京驛程道經直隸界接山東距臣籍指日可逹爲此附片具陳仰懇天恩賞假在個月俯准臣於交缷後便道回籍省親感戴鴻慈事無旣極臣謹當自備資斧迅速起行以期早日回京恭覆恩命不敢稍有稽遲所有微臣請假回籍省親緣由理合附片陳明伏乞聖鑒謹奏奉硃批着賞假三個月欽此○○黄槐森片再黎平府屬下江廳地方多係生苗性愚而悍早年聚衆滋事曾經剿辦各皆就撫無異本年六月間准古州鎭總兵丁槐咨據者貴東道袁開第禀轉據下江營遊擊楊國順下江通判汪承恩禀報廳屬加車寨苗人動用社倉積榖分食罄盡該廳飭役往查後復有假差從中需索苗人疑慮適有匪人入寨以西洋鏡煽惑令苗衆夜觀燭影迷離見有執刀槍者無數遂倍爲神兵助佑竟聚衆以木牌傳遞各苗寨約同起事當飭熟悉苗情之團首余光明把總封玉興携帶告示前往開導乃寨苗聚衆守卡不准前進並有居心要反之語隨經該鎭道商委中營管帶杜祖銘右營都司楊道成率領兵練馳赴下江會同文武防範要隘以衛良民一面派令紳團明曰曉諭迅速解散等情到匝並據黎平府俞渭禀同前由當卽商令藩司王德榜署臬司黄元善將該廳汪承恩撤任另委候補知縣白建鋆前往接署妥爲安撫解散脅從速爲了結以免興師動衆擾害蒼黎今據該文武禀報該苗負固不服並揚言要攻廳城已有出寨搶擄情事業經飛咨古州鎭丁槐就近酌調上江都匀荔波三營練軍前赴下江駐紥會省各營相機懲辦總期及早平定仰慰我　聖主綏靖邊隅至意謹將下江寨苗滋事大概情形附片具陳伏乞聖鑒訓示謹奏奉硃批鑒奏已悉卽着妥籌剿撫速爲辦結並查明汪承恩如有激變情事卽行從嚴叅辦欽此○○張煦片再定例承襲雲騎尉人員於未經發標學習之前呈請考試者淮其以世職頂戴應試毋庸給予世職俸銀等因兹據龍陽縣知縣毛隆章詳請襲雲騎尉世職陳鴻熙現年二十一歲伊父監生陳克　因本邑會匪滋事被賊戕害經部從優照四品官以下陣亡例議給雲騎尉世職襲次完時給予恩騎尉罔替陳鴻熙係嫡長子遵例請襲雲騎尉世職因幼習詩書不諳弓馬願以世職頂戴作爲文生應試不食世俸等情由縣詳請核奏前來臣核　定例相符相應據情奏懇天恩俯准陳鴻熙以世職頂戴作爲文生應試除將册結咨部外謹附片陳請伏乞聖鑒勅部核覆施行謹奏奉硃批兵部議奏欽此○○太子少保江南長江水師提督奴才李成謀跪奏爲巡閱營伍事竣並操練情形恭摺具陳仰祈聖鑒事竊奴才於二月十三日拜摺起程閱看本標五營接閱湖口鎭標五營曁漢陽岳州兩鎭標入營轉棹下游閱看瓜州鎭標四營奴才每至一營必先點騐勇額有無空懸查騐軍裝是否精實於員弁則試以槍砲於兵勇則於槍砲之外更試以技藝駕駛槍靶寛限二尺子路遠定八十足弓中三槍者官則記升兵則記拔全空者當堂棍責勒限練習如察其年力不堪造就者立予叅革俾示勸懲校閱之後傳集各該員弁諄諄誡諭朂以各勤職守勿尚虚文愼巡防於無事之秋卽以備驅策於有事之際感天恩之高厚共努力以馳驅所過各省日期均經各督撫臣附片奏報在案事畢旋署應將各標營操練情形卽日上陳仰逹宸聽因查各標員弁前此按閱時有奉公離營未及與操者行令按名補閱俾無遺漏不意奴才舊疾復發兼之感受風寒始尚勉强支持繼則愈加委頓醫方更進迄未就鬆良由從前受傷太多精血耗散中氣虧損虚火上炎痰咳不出卽汗脫眩暈昕宵喘極恒苦餐眠跬步之間需人扶掖自揣病勢難兾速痊卽經札飭各該營員遵照定章將此次補操各船弁勇逐一代閱禀覆核騐始於八月二十六日一律完竣此實奴才萬不獲已非敢惜營自干罪戾也伏念奴才以愚陋之質渥荷生成一息尚存除戎政外無可圖報自應懍遵本年七月二十七日恩詔認眞整頓實力巡察安良首在除暴正本尤在淸源各營兵丁刻經嚴飭逐一稽察取具連環保結如有與會匪往來情事以及無故離船除將該兵懲辦外並治以該營官約束不嚴之咎長江綿亘五千餘里員弁多至七百餘人其勤愼自矢者固不乏人而陽奉陰違希圖安逸者亦恐不免又在營員弁平時奉公潔已督率有方庶幾弁勇知所遵循營伍日有起色倘有玩視江防徇私市惠一經察出卽據實咨會各督撫臣從嚴叅辦决不稍事姑容用法雖嚴亦所弗惜奴才忝竊高位惟有力圖振作藉贖前愆雖才力究有不及之虞而此心時懍勿欺之戒總期兵歸實用餉不虚糜兩江督臣劉坤一湖廣督臣張之洞以及各撫臣均能不分畛域遇事指陳長江應行整頓事宜自富隨時妥爲商辦斷不敢拘執成見貽悞要公以仰副聖主愼重江防修明武備之至意所有奴才巡閱營伍事竣並操練情形理合恭摺瀝陳伏乞皇上聖鑒訓示謹奏奉硃批知道了欽此○○護理伊犂將軍副都統奴才富勒銘額跪奏爲循例呈進貢馬恭摺具陳仰祈聖鑒事竊維駟應東房歴紀寰瀛産異馬來西極允宜邊塞輸誠伊犁向稱産馬之區奴才尤有求駿之責維自兵燹後非特骨相合度如古所云者驟難其選卽德性馴良馳騁安穩者亦不易求兹謹於所購馬匹調試選得騙馬八匹雖毛色未能純一尚皆詰閑可用專派花翎協領吉福帶領弁兵乘此水草暢茂於本年四月初八日由伊犂起程取道北路草地沿途小心牧放並携帶　料餧養護送進京呈進上駟院騐收試騎敬備御用除照章咨行烏里雅蘇台科布多將軍叅贊大臣察哈爾都統等轉飭經過地方官一體照料前進以昭愼重外所有正貢備貢馬匹數目毛色口齒脚步另繕淸單恭呈御鑒懇恩賞收以遂奴才犬馬微忱理合恭摺具陳伏乞皇上聖鑒謹奏奉硃批該衙門知道單併發欽此 
 
