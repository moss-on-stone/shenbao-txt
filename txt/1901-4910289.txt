# 1901 - 267 - 4910289

 

Page 1

 
 
[九通股票定期截止并提前出書告白] [  圖書集成局啓]  
　　本局前刋圖書集成及二十四史兩大冊籍出售股票蒙海内稱許購者紛來蓋以本局誠信相孚非此諸凡出售股票者每致有始無終日後竟歸烏有也本局於此二書外亦從未出售股票茲因　朝廷講求經濟實學變更考試章程首先創議刋印九通全書惟此書卷帙浩繁刋成定價昂貴深恐寒士不能購致因此貶價招股俾有志功名者皆得購儲此書迨自部議定章凡大小考試各題皆取資於是購票者較前益衆首批已經售完爰再續印千張以宏遺餉茲因存票亦己無多爰定期本年十二月二十日截止股票俾能核數欲購者尚其從速移玉遲將不能應命矣至本局初定明年十月刋竣全書茲思有鄉會大塲必須先期告竣因定明年正月出　皇朝三通其續三通正三通則提前於四月六月間出書區區苦心惟購票諸君鑒之 
 [PP ][  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[東三省說略]  
　　東三省者何一曰盛京一曰吉林一曰黑龍江卽世所稱爲滿洲者也攷滿洲二字乃我聖清先時之國號國書本作滿珠乾隆四十二年上諭我朝肇興時舊稱滿珠所屬曰珠申後改爲滿珠而漢字相沿訛爲滿洲其實卽古肅愼爲珠申之轉音故西藏每歲獻丹書稱上爲曼珠師利大皇帝曼珠譯言妙吉祥也又作曼殊室利按珠殊同音曼珠亦卽滿珠二字其易珠爲洲者大約以洲字義近地名故漢字假借承用之然我高宗純皇帝已指爲訛而尙相沿習用蓋能知滿珠二字者世世鮮矣夫自我朝統一寰宇改國號曰大清舊時部落之名本可不用故以滿洲爲東三省指之曰東以盛京吉林黑龍江皆在京師之東也方我世祖章皇帝之入關也 
命内大臣何洛會統八旗兩翼兵留守盛京康熙元年始設鎭守奉天等處將軍鎮守寍古塔將軍十年改稱奉天將軍爲鎮守盛京移駐寍古塔將軍於吉林二十二年以寗古塔兵征羅刹於黑龍江始設鎭守黑龍江將軍是爲東三省稱名之始嘗攷大清一統志盛京一省東西相距約五千一百餘里南北相距約六千八百三十餘里東至海四千三百餘里西至山海關直隷永平府界八百餘里南至海七百三十餘里北踰蒙古科爾沁地至黑龍江外興安嶺城俄羅斯界五千一百餘里東南至錫赫特山二千九百餘里西南至海八百餘里東北至海四千餘里西北至蒙古土默特界六百九十餘里我太宗文皇帝天聰八年始錫名盛京迨世祖定鼎京師尊爲留都設府三曰奉天曰錦州曰昌圖奉天府領五縣二州四廳錦州府領二縣二州昌圖府領三縣三府之外有二直隷廳一曰鳳凰廳領一州二縣一曰興京廳領二縣至吉林一省在盛京東北八百二十餘里東西相距約三千五百餘里南北相距約一千九百餘里東至海三千餘里西至威遠堡邊門五百九十五里南至長白山一千三百餘里北至拉哈福阿里庫邊界六百餘里東南至海二千三百餘里西北至奉天府英峨邊門七百餘里東北至海三千餘里西北至克爾素邊門四百五十餘里設府二曰吉林曰長春設撫民同知三曰伯都訥曰賨州曰五常設撫民通判一曰雙城設縣二曰農安曰敦化若黑龍江一省在盛京東北一千八百餘里東西相距約三千二百餘里南北相距約四千里東至寗古塔界二千三百里西至喀爾喀界九百餘里南至白都訥界五百里北至俄羅斯界三千五百里東南至寍古塔界一千七百里西南至扎拉特界一百二十里東北至寍古塔界三千六百里西北至俄羅斯界二千里設有呼蘭直隷廳綏化直隸廳綜東三省之地廣漠無垠而其間形勢崇高水土深厚與夫山川之環衞原隰之沃饒鳳翥龍蟠發祥王氣洵天地之奥區神皋而我祖宗基命造邦之鴻業也况夫先朝陵寢奉安於斯瞻仰橋山惕然霜露乃今俄羅斯肆其狼貪虎視之志意欲佔據不還雖事未可知而窺厥狡謀一若不滿其欲不止嗚呼我根本之地祖 
宗所不惜經營締造以拓之者一旦將盡淪於異域恐自此以後人將不復知爲東三省更誰復能舉滿洲之舊名此僕所以瞻顧東陲而不禁憂心如擣也 
[英人籌策]  
　　日本某日報云英國政府現在籌議應付中國之策一沿揚子江須添闢通商口岸二洋船得暢行内地各河無所阻閼三撤釐卡免貨釐四弛米榖出口之禁任外人轉運自如五開礦築路之禁酌量更改捐除六嚴申貨物冐用牌號之禁并禁翻印他人箸作七任外人寄居内地來去自由八在上海設各國會訊公廨 
[中俄近事]  
　　俄京聖彼得羅堡某日報云西歴明年三月中中國朝廷將遣專使赴俄商議通商條約或曰此係託詞實則密議滿洲之事也旋得英京來電言俄國由滿洲撤兵之事刻已議有條欵俄官亦未嘗諱言 
[葡使抵港]  
　　香港循環日報云葡萄牙國特簡全權使臣布蘭高氏附法國爺剌郵輪赴中華本月二十一日之晚行抵香港駐港葡領事及澳門輔政司會同某武員上船迎迓使臣旋就某客館止宿二十二日清晨往謁港督卜制軍曁副水師提督某君隨於九點鐘時登匍國舍亞砲船展輪赴鏡湖擬與澳督互議事機然後重至港中附船北上 
[意船出口]  
　　香港循環日報云本月二十二日午後兩點鐘許有意大利國戰船六號由港中開向鯉魚門不知其往何處行蹤秘密一時未得而知也 
[鐵路飛災]  
　　日本某日報云頃得英京倫敦來電悉西歴十一月二十號卽華歴本月十八日美國伊痕笛矮殺州所屬滑拔之希賢埠火車鐵路名息内力者不知因何肇禍致傷二百五十人斃八十人誠非常之巨災也 
 
 

Page 2

 
 
[火島患疫]  
　　日本某日報云太平洋西畔火奴魯魯島猝發苦列拉症致斃寄居島上之華人十名近日駐島美員已下防疫之令恐船舶又將不便往來矣註苦列拉係時冯之一種卽華醫所謂霍亂也 
[日軍回國]  
　　日本某日報云東歴十一月三十日卽華歴本月二十日遣戍中國之第一師團將校六員率同武弁兵士共九二觇名航海而回仍駐東京舊壘帶有戰馬八匹彈藥車七輛零星器物九十二件 
[日船置砲]  
　　日本某日報云日本郵船公司執事人議將來往歐洲之各輪船配置砲位以備不虞現已浼執政者奏請日廷批准施行矣 
[奇灾迭告]  
　　日本某日報云東歴十一月二十九日卽華歴本月十九日之夜十下鐘越四十分時愛媛縣治西宇和郡松名村忽然火發延燒二百餘户是夜十二下鐘時富山縣治四蠣波郡石動町大字福町亦以火警告被燬一百二十三户土藏五所巡局一所隨次第電達内務省至死傷人口之數刻下方在稽查也 
[三韓幣制]  
　　香港循環日報云邇者日本派駐高麗釜山埠之領事官某君函報本國經濟理財總會日釜山巿中銀圓甚少所行用者惟銅圓及鎳圓而已鎳圓分四種一由國家鼓鑄二爲民間私鑄三由政府諭令商民承鑄四爲韓王自鑄國家所設鑄幣局一切贏餘慨歸國家所有惟承其事者情弊百出中飽甚多鎳圓價不過昻大約一仙百枚兌日幣一圓須加鎳圓四十枚民間所納各項捐輸則多用紫銅圓韓官於收得後卽售與僑寓租界中之日商每百枚可贏餘四十枚或五十枚再購取銀圓向巿上兌換銅錢每圓又可獲四十枚利益韓官之巧於牟利卽此已可概見矣 
[名臣佳話]  
　　亞東有李伯者老而雄傑一代偉人也今已作泉下人矣李伯之詩中外罕有傳者偶見同館試帖選中有道光丁未李鴻章詩一首題爲麥天晨氣潤五字取趙師民詩麥天晨氣潤槐夏行陰清句意作五言八韻應試體其詩曰麥氣新添潤凌晨漠漠連微風芳草地宿雨落花天曉色凉于水晴光嫩似烟黄翻雲影活翠浥露華鮮淺鱗塍濕清音雉隴圓煖蒸初日外爽逗早秋前蓑笠粘香細園林盪彩妍兩歧豐端兆淑普譜薰絃其下評曰寫上四字却句句有一潤字在内其用筆之秀活其鍊字之工雅令人愛不釋手自是君身有仙骨信然今玩味其詩秀靚工緻眞翩翩才子之筆當時惟見其一少年秀土耳誰知他日能一肩擔四百餘州乎回溯道光丁未距今五十五年斯時李伯僅二十五六齡至明年洪秀全托名西敎謀亂粤西旣緝獲尋釋歸後三年遂蓄髮反叛名其軍曰長髮軍僞號太平天國歴十三年至同治三年甲子始由曾國荃克復金陵李伯亦由此建立功勲同治潣年丁卯授湖廣總督風雲際會直上扶搖苟非不凡之資烏能至此嗚呼李伯殆一世之雄哉註以上譯自和文臺南新報今者李相已蒙恩晉侯爵而報中仍稱李伯者意彼國尙未見賜卹綸音耳 
[籌餉加捐]  
　　聞之廣州友人云粤省大憲以庫帑奇絀支拄艮難又償欵過多奉旨派廣東每年籌銀一百萬兩限明春解赴京師仰屋興嗟苦無良策爰擬開設籌餉總局彚籌巨欵以資接濟而免艱虞特委候補道許觀察總理局務大約翻攤白鴿山票之類皆須酌量加捐惟闈姓獨邀恩免其餘烟酒烟膏一律重榷烟館則須納稅領牌方准開設並於七十二行中酌增餉項吾粤素稱好義自當仰體憲意踴躍樂輸所慮者百物必從此騰貴耳 
[委查教案]  
　　紹興訪事人云諸曁縣境迭出閙教燬堂之案各教士咸歸咎於官長保護不力羣向省中大憲嘖有煩言致期年之内連更沈倪葉李李五縣令兹者省憲札委候補縣鍾大令來諸專查各案巓末聞憲意須將新舊諸案概行秉公結清不准再事延宕未識大令作何處置也 
[改設學堂]  
　　紹興訪事人云自奉開辦學堂之諭府尊熊再青太守及山陰縣姚子祁大令會稽縣俞振巖大令卽會同郡紳徐仲凡觀察一再籌商擬將郡城各書院分别改爲中學堂一所小學堂四所另以義塾改爲蒙學堂其外縣則另創小學蒙學各堂以資培植大約明春卽可一律舉行矣 
[礦務批詞]  
　　紹興訪事人云前者郡中俞謝董郁繆林諸紳具禀府署請准開採諸曁縣境某礦本月某日府尊熊再青太守批示曰據禀諸曁縣屬之四十五都吾稼塢等處均有礦苗該紳等業已開挖得質持赴上海提煉乃銅鉛鐵三樣旣已請英國礦師前往察騐候札飭諸曁縣遵照俟該紳等及礦師到境會同前往考察如果苗質純良確有把握應卽查照礦務章程禀候核示遵辦并由縣隨時切實保護勿使滋生事端 
[鄉村獲匪]  
　　香港循環日報云廣東香山縣石岐鄉素以富著名匪徒涎之久矣鄉中某典肆曾於去年被刼所失良多控縣飭查迄未破獲現交冬令緑林豪客又生覬觎之心本月初旬糾集無賴多人擬俟晚間入村行劫并預備小輪船二艘灣泊近村以資接應幸爲線人偵悉密報守署及某勇營先將小輪船駛往别處然後分投緝捕當塲拘住三十餘名旋又邏獲若干名解縣訊供詳請上憲治究 
[監司過潤]  
　　鎭江訪事人云兩江營務處陶榘林觀察前奉上憲委赴日本觀兵兹已事畢回華本月二十日乘怡和洋行吉和輪船過潤州江勝新湘各營員弁聞之均赴江干迎迓未幾觀察命鼓輪上駛遄返金陵 
[安良除莠]  
　　鎭江訪事友人云此間爲通商口岸輪船來往旅客如雲探囊胠篋之流棋布星羅往乘間施其技俩行人偶一不愼輒墮其術中常鎭通海道長久山觀察聞而惡之面諭水陸總巡周錦堂遊戎遇有輪船抵埠立即督率差勇親往稽查務使宵小無從托足亦安良除莠之方也 
[越中米貴]  
　　紹興訪事人云郡中米價現仍繼長增高每石需錢五千六七百文其粗糲不堪下咽者亦須五千文左右際兹新榖登塲尙昻貴若此明歲青黄不接時更不知作何景象也 
[火焚袄廟]  
　　香港環日報云廣東三水縣治西南有玄壇廟焉鄉愚奉祀維虔謂其神素著靈異邇因風霜剥蝕擇吉重修工人搭蓋席篷以便興作本月十二日之晚篷中忽然失火以致勢若原燎不特席篷盡化劫灰卽廟屋亦全遭焚燬誠意外之災也 
[東毆火警]  
　　温州訪事人云本月十七日之晚二鼓時縣城隍廟大殿旁三賢祠忽然火起警鉦旣鳴水龍麕集噴救移晷始得烟消火滅事後查得燬去後祠三楹 
[甌郡官塲紀事]  
　　温州訪事人云分省補用同知李冠山司馬曁前署甘肅哈密通判婁彝生别駕均亽本月某日來温小住東陽客邸蓋奉大憲檄飭來此辦理電線工程也○新任兩浙雙穗塲鹽大使徐明齋鹺尹於本月十九日由滬上附招商局豐順輪船來温禀見道府各憲然後擇吉赴瑞履新○温處道童紹甫觀察見甌民好訟案牘如山永嘉縣秦大令尤不免多所積壓爰會商府尊王雪廬太守另委洋廣貨捐局員戈幼山大令襄理讞政 
[皖南新語]  
　　蕪湖訪事友人云邇來赭山驛磯左近時有匪徒將所厝棺木私自刨開盜取衣飾鄉民畏其兇燄莫敢誰何近爲保甲局差役拘獲數名解經蕪湖縣柳小汀大令究出羽黨二十餘人犯案不下四五十起想當按律重懲矣○近有來自寗國府者言及彼處東嶽廟左 
 
 

Page 3

 
 
近有江北人某甲挈其眷口僑居甲年近四旬不務正業屢欲售去所生子女得錢以供烟賭之資其妻某氏堅不允從甲銜之一日乘氏方　衣出其不意遽以利刃砍頭顱頃刻腦漿迸流而斃鄰右見釀成人命羣將甲綑縛送請宣城縣陳大令究懲按此事情節支離恐多不實不盡姑錄之以觀其後 
[潤州寒柝]  
　　鎮江訪事人云此間賭風素盛雖經地方官嚴密查禁雷厲風行無如日久玩生各賭徒終未斂跡邇者丹徒縣張允臣大令訪知東門一帶深房邃室牧猪奴意興尤豪爰於本月某日之晚託名巡夜驀然前往拘獲賭徒四名帶回訊供飭各重笞數百板荷枷遊示聞者快之○月之二十三日午後此間忽起狂風走石飛沙異常猛厲江干草屋間有被風吹坍者大小各船斷纜走錨尤不計其數幸爲時尙早未致傷人耳○丹徒縣張允臣明府以邇來巿中米價日昻恐有不肖商人私運出洋藉圖漁利爰於本月二十三日出示曉諭從嚴查禁以保民食而塞漏巵 
[上海官塲紀事]  
　　昨日江蘇候補道李觀察自珍因有要公由蘇來滬旣戾止卽命駕至上海縣署投剌縣主汪瑤庭大令飭丁擋駕蓋謙不敢當也○南洋輪船支應避總辦江蘇候補府王旭莊太守及督標奇兵營管帶羅遊戎文炳滬軍營管帶龍葆珊遊戎均於昨日因公至縣拜會縣主汪瑤庭大令晤談良久然後揖别而回 
[使節將回]  
　　奉旨出使日本大臣李木齋星使瓜期已屆交卸篆務乘日本郵船株式會社博愛丸回華大約月朔使節可以抵滬矣 
[妄控受責]  
　　有石瑞生即石松泉者冐稱鋸業公所董事投上海縣署控鋸匠孫景堂强劫同業曹建卿所籠金約指等情前晚縣主汪瑤庭大令升堂提訊曹建卿供小的托業梓人僅堪餬口何來金約指被孫攫去實係石瑞生揑誣圖詐叩求明鑒孫星堂供小的與曹同業八月某日石曾向小的借洋銀五元不遂其欲致被挾嫌妄控石供八月某日小的行經新化眼目見孫攫取曹所籠金約指大令著曹與之對質石俯首無詞大令遂喝令笞責四百板責畢問曰曹即被孫攫去金約指與爾何干本縣察閱禀詞東拉西扯顯係插身多事隨喝令再掌頰一百下問曹之爲人好歹若何石稱曹的係好人大令謂爾禀中稱有歹人二十餘名請本縣提究曹旣係好人何得名列其内因又令掌頰一百下問爾前曾收入改過局究竟所犯何事石供小的被地甲妄禀痴癲是以收押改過局二十七日今蒙訊責此後决不妄爲求恩寛宥大令復令掌頰一百下發改過局收押半年 
[大令騐屍]  
　　前日有游方醫戴利春者投英美租界公廨控同居之徐王氏將伊家男孩揢斃等情讞員張柄樞司馬以事關人命飭地保投報上海縣署至晚縣主汪瑤庭大令升堂研訊戴供小的係山東濟南府人在滬城設攤售草藥本月十八日轉租新閘徐阿才家餘屋以棲眷口甫遷入徐妻王氏卽將酒釀喂女孩孩醉而啼小的斥其不應如此氏旋將竹籃内所臥男孩之胸猛撳孩遂抱病至二十四日清晨小的在門前設攤妻子聞樓上男孩狂喊聲急上樓視之則孩腎囊已被揢破血液淋漓時氏在樓上向之盤問不認傷孩至晚六下鐘時孩卽氣絶先是五下鐘時有不穿號衣之巡捕來稱孩已斃命應速舁出小的斥之始去顯係由氏喚來意圖挾制氏供小婦人住樓下戴住樓上本月二十三日之晚戴與其妻爭扭致將溺器踢翻穢水由板縫流下小婦人向之理斥以致挾嫌至二十四日晚間伊孩病斃遂誣小婦人謀害小婦人與伊素無仇隙斷不爲此傷天害理之事叩求明察地甲王順堂禀稱戴來報此事小的立卽前往見孩身上並無傷痕惟下體未及察視大令謂戴曰爾家小孩生甫四月易受驚恐毋得固執妄指致蹈誣告之咎戴供小的情願具結如無傷痕自甘反坐大令諭令具結呈上一面飭地甲預備屍塲隨於昨日上午十一點半鐘時帶同刑仵呵殿遙臨旣升座地保金梅亨禀訴前情戴供小的年逾花甲僅生此子甫閱四月驀被徐王氏中傷以致不祿叩乞伸寃大令飭仵役細心察騐旋唱報騐得孩屍並無傷痕委係病斃大令親視無悮以戴不應誣控諭令包探帶回捕房以便翌晨解送公堂移縣懲治 
[法界停訊]  
　　法界公廨讞員杜枝園大令之介弟近由江西原籍來滬連牀話舊樂叙天倫不意前日忽因病殁於旅舍大令情深手足遂投道轅請假七日昨日飭丁咨照捕頭并禀請法總領事署費繙譯官暫停訊案二期 
[英界火警]  
　　前晚三點鐘時英界四川路長樂里二百九十五號門牌某姓家不戒於火致兆焚如瞭望臺上西人見之立即鳴鐘報警救火會善士急驅皮帶車前往施救得卽熄滅僅焚去房屋一椽 
[上海巡局紀事]  
　　前晚十六鋪巡防中局委員黄衡堂二尹親率勇丁巡至新馬頭裏街栅口查得王咸林小烟館係違禁私开因命地甲帶回局中勒令繳捐領照○前日大東門外朱家弄居民張思榮之姊王張我由紹興來滬被賊竊去洋銀五十元因投十六鋪巡防中局控請缉查局員允之 
[英美租界公堂瑣案]  
　　日前有項阿桂者因事行至虹口突被流氓林阿桂糾黨攔阴褫去衣服推入河中幸經行人某甲救起得免喪生事後忿不能平奔投美界捕房報明情節捕頭派包探張阿五將林拘獲昨晨解案請究項投案聲訴前情林供是日行兇之事係小的同黨德寳及混號閙天宫者所爲小的並未與聞叩求鑒宥讞員張柄樞司馬商之佛繙譯官判令笞責五百板管押捕房半年一面飭張探嚴緝餘黨再行究辦○頑童陸小富行竊洋人阿白朗家金針二枝約値洋銀十元報捕後經包探劉光震緝獲人贓解案請究司馬判責手心一百下○賊犯倪桂春行竊金仁祥家皮鞋兩雙並烟袋衣服等物報捕後經包探顧福其拘解請究司馬判責三百板○賊犯胡安桂行竊楊友生家孩帽一頂珍珠數顆報捕後經包探徐榮珊拘解請究司馬判責三百板遞解寍波原籍○朱沈氏被義子朱祥元竊去鈔票洋銀十三元報捕後經包探張天林拘獲解案請懲司馬判責二百板 
[美租界捕房紀事]  
　　前晚六點鐘時成衣匠周茂祥手持西國衣料行經虹口元芳路橋上突遇流氓數十人上前阻住將衣料悉數攫去一哄而散事後周訴知囑製衣服之某西人函告捕房捕頭令包探劉阿炳查明實在情由以便拘送公堂禀請讞員張柄樞司馬訊辦○前晚十點鐘時江北某邑人陳阿四投捕房訴稱僑居篷路某號門牌屋内突被流氓小毛等曳至荒僻處盡褫衣服並奪去衣袋内所儲洋銀一元請爲查緝捕頭允之○昨晨妙手空空兒孫阿二不知在何處竊得衣服數件携至北河南路某押店求質適爲某號巡街捕所見連贓帶入捕房捕頭令押候轉解公堂禀請讞員張柄樞司馬懲辦 
[衣被蒼生]  
　　昨由仁濟善堂來信云頃蒙浙江温州鎭總兵劉鎭軍門交到施衣洋銀六百元並清單一紙計樂清協營並練軍六捐洋六十九元二分瑞安協左右二營共捐洋六十三元六角平陽協左右二營共捐洋九十元二角玉環左右二營共捐六十十九元五角大荆營共捐洋四十三元盤石營共捐洋二十四元二角四分温州鎭標中營並練軍共捐洋九十四元五角温州鎭標左鳳共捐洋四十二元五角温州鎭標右營共捐洋四十五元二角八分温州城守營共捐洋四十上元七角八分劉鎭軍自捐洋十三元三角八分合成六百元由義善源莊如數拜登莫名感佩當此嚴寒已屆災黎無衣無褐瑟縮於頽垣斷井間情實可憐得此當厄之施有不歡聲雷動頌使君舞糧貴壽者哉大裘白傅不得專美於前矣乞登報章藉呈公鑒 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甌海濤聲]  
　　温州訪事人云浙江温州鎭總兵劉吉泉鎮軍因現屇各營裁勇之時深恐若輩滋生事端特假新寳順小輪船資送回籍沿途不准逗留○温州倡辦膏捐吞雲吐霧者流以價値陡增未免羣生嗟怨永嘉縣秦鹿坪大令預飭各都圖地保婉轉開導現已一律妥洽定期本月二十日開征○現屇冬令宵小繁興温處道童紹甫觀察不憚勤勞每夜必親自出轅沿街巡緝文武印委各員均仰承意旨分投巡邏不敢暇怠擊柝之聲終宵不絶似此嚴密防維居民當可高枕而臥矣○平陽縣境棚民散處山陬俗最强悍近更糾結亡命私製洋槍每因細故齟齬槍斃人命前月二十三日都麂坑某某二人被小嶼棚民某甲所斃現已報縣請騐矣 
[罵路工程局瑣案]  
　　前日南巿王家馬頭德記鹹貨行夥曹雲亭以趙雲奎冐充航船夥騙取醃猪五頭値洋銀三十八元有奇扭控馬路工程局總辦翁子文太子守倩襄讞委員余叅軍研訊曹供前者米船户許惠卿偕趙來行購定醃猪五頭令送往船上然後至平陽茶樓如數付價不意屆時尋許無著船亦開行心知被騙向趙索償一味遊約曾控諸十六鋪巡防局蒙局員黄老爺交地甲帶去予限十日措繳洋銀趙乘機逃逸經小的追獲扭送案下叩乞究追趙供小的係瀏河鎭人向在王家馬頭永順米行執業辭歇後僑居竹行馬頭左近所欠猪價現實無力措繳叩乞恩寛叅軍予限一禮拜内繳還延干比究○前日水巡捕頭陳向榮巡至浦濵見船户鍾阿二鍾丫頭戴東子逗留不去因一并拘送至局太守倩余叅軍研訊之下判責五十板以儆○英商老公茂紡纱廠洋人洛神飛查知鄉人徐天德所販棉花中有水蹟因之拘送工程局余叅軍略詰數語判罰洋銀八元 
[法租界捕房紀事]  
　　新北門外興聖街某洋貨店於八月某日失去機器自來火盒一百打因卽投報捕房請爲查緝昨經包探拘獲竊賊某甲詰之供認與某乙同往行竊其贓售與城内某丙遂送入捕房捕頭命押候吊到原贓俟堂期解請讞員杜枝園大令訊究○流氓某丁劫奪行人所佩銀質對時表一枚適爲包探所見拘入捕房捕頭命押候堂期解請訊辦○扒手某戊竊取行人衣袋内洋銀五元報捕查獲解送捕房捕頭命押候堂期解請訊辦 
 
 
 

Page 10

 
 
[瑞鎔機器船廠]  
啓者本廠開設在楊樹浦瑞記紗廠東邉專造大小輪船承接各種機器工作如欲開帪等情請惠臨至本廠或瑞記帳房均可倘蒙　賜顧其價格外克已以廣招徠特此佈聞瑞　廠總經理瑞記洋行總經手培而慶登啓 
[叭喇國車糖公司總辦啓]  
今有笙記ＳunＫee失去叭喇國車糖公司股票三張一爲一千四百十號共載股十股由六千六百六十一號起至六千六百七十號止又其一則爲一千四百十一號亦載股十股由六千六百七十一號起至六千六百八十號止又其一爲一千四百十二號亦載股十股由六千六百八十一號起至六千六百九十號止均一千八百九十年四月十號所年出此三張股票如于一千九百零一年十二月三十一號以前不能尋回卽作廢紙由公司中另出新票交與笙記收執至現在所失之票請諸公切弗抵押收買此佈 
[發兑足三年陳虎鹿龜驢諸膠]  
虔修景岳百補大全鹿丸逐日雙九扣每逢朔望現錢三九扣 
竊售膠丹丸散選藥固宜認眞而製煉不可不精吾輩業斯者本屬分内事本主人志在益世一切泡製配藥俱極精良至於發兌諸膠尤爲精心非陳則不敢問世况乎本主人向在關東採辦人參鹿茸虎骨鹿角販運來申發售已歷有年四遠馳名咸相爭購茲本堂於十月朔起發兌三的陳膠貨眞價實賜顧者請至法大馬路朝南石庫門内便是恐遠近未及週知特此聲明　　　　介春堂藥局啓 
[各色燈牌]  
啓者本行各欸洋燈向來運售中國五十餘年歴蒙仕商稱善久用無悞　貴客光顧請認明本行各欸檯燈吊燈油壺燈器燈芯俱有老鹿頭牌各色燈筒老獅牌爲記須要配合本行各色燈器方可光亮現今概歸上海坐泰號一家批發並無别號如有冐充本行招牌查獲定卽禀官究治特此佈　間謙信洋行啓 
[燈筒牌]  
[上海新開協順祥真不二價皮貨莊擇於十月初八日開張]  
本號開設在小東門内四牌坊中坐西朝東石庫門面自運京陜各口精選粗細皮貨俱全評價格外克已實務聲名以廣久遠貨價不合包退回換凡　仕商賜顧認明本號招牌庶不致悞先行交易特此告白 
[上海鹹碼頭廣有利專批順直義賑票]  
本行經理逐月順直義賑大票及各種彩票零躉批發比衆格外克已紅票兌洋照數足兌倘蒙賜顧原班回件信力自給廣有利啓 
[新出教案奏議彚編出書]  
此書共分八卷凡　　諭旨條約奏議文告公法及各家論説瑣記無不博桗廣搜精心攷訂洵爲講求敎案者之準繩所不可不備之書也經禀奉　道憲示禁翻印刻已工竣用頂上連史裝訂六本每部定價實洋一元并大板節本新史攬要每部兩本實洋五角兌處杭州申昌上海二馬路東鼎新里武林汪庽及三馬路申昌書室二馬路千頃堂棋盤街醉六會文堂點石齋飛鴻閣著易堂等各書坊均有寄售書印無多如欲先覩請從速購可也　杭州實學書社啓 
[遺失派司]  
今遺失華盛廠　唛第４９６本機棉紗派司一紙計卅件已向海關聲明作爲癈紙望各寳號　弗收用恐未週知特此登報元康白 
[招堆客貨]  
啓者本棧有堅固大洋棧在立興棧西首粗細各貨可堆棧租保險押欵章程與該棧一式倘　各寳號有貨堆存至本棧帳房面議源昌洋棧啓 
[遺失匯票]  
今遺失南潯萃隆向申寳和莊第二萬八千零七十三號九月廿期規元二百兩已向前途説明作爲廢紙雖已過期合再登報申明溥啓 
[華章造紙公司]  
本公司專造上上連史紙潔白無瑕貨高價實倘蒙貴客賜顧者請至二馬路立興洋行内本公司經理處面議可也此佈 
[小亭兄鑒]  
啓者貴宅自接得宿遷來信以後河魚天　消息鮮通現在僑寓何方務速寄函示知弟運之代啓 
[廣誠信聲明]  
本號開張二十餘年精製公班大土陳清烟膏貨眞價實童叟無欺以致四遠馳名承蒙　各處紳商源源惠顧足見貨眞價實近有音同字異之店誠恐漁目混珠故特登報聲明本號只此一家並無分店在外　賜顧者請認明二馬路中老富椿帽店隔壁庶不致悞各處信購原局卽奉　　上海二馬路中廣誠信公烟號啓 
[召租]  
啓者鐵馬路桃源坊第一百五十一號五樓五底四麻房前後天井寛幅該房進深晒臺自來水俱全租金格外公道如貴客合意者請至五馬路本帳房面議可也德和洋行啓 
[專售印書機器]  
本號自造印書印報大小機器搖架脚踏架自來墨架打樣架印書房各色器具均有製造無不盡美久已馳名外埠仕商賜顧皆可圖樣寄閲恐未週知特登報布告該價格外克已貨色包用年限承蒙紳商賜顧者在上海二馬路石路口一百四十二號李　昌機器廠啓 
 [P斯勒富礦師 
啓者本行洋東係德國著名天工程師初到滬上現在寗波路四號設立公葆洋行承攬一切工程建造打樣開辦五金礦務無不精明熟諳凡紳商仕賈欲辦工程礦務或以經費支絀不便開展者請來面酌本行亦可通融合舉公葆洋行執事啓 
[招人買泥]  
本行在虹口提藍橋有堆存墊地之泥如欲買者至外洋涇橋麥邉洋行問明或多少均可須於英十二月十五號以前爲定逾期不候 
[尋狗]  
今失去德國小獵狗一隻約三個月大身是綜色諸君尋得者祈送至虹口北河南路横街愛而賤路十五號門牌當謝洋廿元此佈 
[義興洋行告白]  
啓者本行現在新開在上海二馬路第二十號門牌代客定購各貨專門辦理洋布商家賜顧者請來本行面訂可也此佈 
[新到各貨]  
本行到貨因存本被先令極縮再加新章税餉爲商者何難若斯也今不得已將各貨價目略加以補原本之不足想貴行號商客諒必鑒及于此原諒爲商者之衷情耳永茂洋行白 
[心胃痛眞騐]  
心胃氣痛散之妙惟上洋盆湯弄壽榮齋最靈余與室人等均有是疾醫治未效購藥一元依方服下其痛除根合家戴德登報誌騐姚體信具 
[祥茂洋行告白]  
本行新到各色絲絨海虎絨紅氈虎毯各種洋布市布頂上花旗麫粉等貨發售物美價𠔳如蒙賜顧請至本帳房面訂可也 
[太古水險告白]  
本行經理此地列士科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也太古水火險公司啓 
 
 

Page 11

 
 
   
 
 

Page 12

 
 
[奏疏彚錄]  
　　吏部尙書臣宗室敬信等謹奏爲遵旨議卹事内閣抄出大學士直隷總督李鴻章奏順直所屬殉難官紳第一次請卹一摺光緒二十七年三月二十九日奉上諭候選同知方權著照四品官例賜卹候選通判方梃漕運通判謝政賢均著照五品官例賜卹　縣州判鍾觀汶著照六品官例賜卹宛平縣龎各莊巡檢逃春泉北河候補縣丞史記言從九品張保慈劉塏均著照七品官例賜卹廪生尙康著照訓導例賜卹等因欽此欽遵到部臣部例載現任官員殉難除奉特旨指明照何例議卹應卽欽遵辦理如奉旨照例議卹者殉難本例按品級給予廕贈候補候選人員照現任官廕贈又殉難廕生四品以下至通判廕知縣佐貳雜職六品七品官廕縣丞八品九品官廕縣主簿各等語除武職人員應由兵部辦理外合將順直所屬第一次殉難之候選同知方權等九員奏請賜卹到部臣部按照定例分别議給贈廕理合繕具清單恭呈 
御覽至各該故員所得卹賞銀兩仍由禮兵工各部照例辦理應得贈銜誥敕例由内閣撰給所有臣等遵旨議卹緣由謹繕摺具 
奏伏乞皇太后皇上聖鑒謹奏請旨奉硃批依議欽此 
吏部尙書臣宗室敬信等謹奏爲奏聞請旨事乾隆三十二年二月奉上諭嗣後凡遇學政升任無論品級大小應否留任之處概行請旨著爲令欽此欽遵在案今吳郁生江蘇進士由詹事府右春坊右中允光緒二十六年九月初十日奉上諭四川學政著吳郁生去欽此十二月二十四日奉旨轉補左春坊左中允欽此二十七年二月十二日奉硃筆圈出吳郁生補授翰林院侍讀欽此該員應否仍留學政之任理合奏聞請旨爲此謹奏奉硃批著仍留學政之任欽此 
吏部尙書臣宗室敬信等謹奏查定例應陞主事之通政使司知事扣滿六年行文截取分别内用補用保送帶領引見請旨記名分别註册内用者仍歸各原班論俸内升外用者以同知註册又俸滿截取人員於到任後即將試俸歴俸捐免者其由本衙門升用補用人員應以捐免上庫户部核准知照之日作爲俸滿日期等語又臣部奏定章程内開溯自中外失和以來凡臣部應行題補各官一律改題爲奏例應引 
見各官由臣部開單候旨錄用等因光緒二十六年十一月初七日奉硃批依議欽此欽遵在案今通政使司知事吳承德浙江附貢生由候補知事光緒二十五年六月十一日補授今職是日到任二十六年五月初十日准户部咨稱遵例捐免試俸歴俸等因查該員係由本衙門補用之員應以户部核准知照之日作爲俸滿日期當經臣部行文截取去後兹據通政使司保送該員年强才裕辦事謹愼堪以補用到部謹將該員職名繕寫清單恭呈御覽候旨錄用爲此謹奏奉硃筆圈出著照例用欽此 
吏部謹奏爲遵旨議奏事内閣鈔出四川總督奎俊等奏稱成都縣知縣缺必須精明幹練之員方足以資治理於通省現任人員内逐加遴選查有南充縣知縣柴作舟以之調補成都縣知縣等因光緒二十六年四月二十五日奉硃批吏部議奏欽此欽遵鈔出到部查成都縣知縣沈秉堃升補遺缺應扣至二十六年正月二十日作爲開缺日期歸正月分截缺係衝煩難調要缺兹據該督奏請以南充縣知縣柴作舟調補欽奉硃批交臣部議奏臣等查柴作舟貴州進士由四川卽用知縣題補南充縣知縣於光緒二十年六月二十二日到任歴俸已滿三年任内並無三叅限滿已起四叅有關降調之案相應奏明請旨准將南充縣知縣柴作舟調補成都縣知縣毋庸送部引見所遺南充縣知縣缺應令該督另行照例揀選請補謹將臣等遵旨議奏緣由繕摺具奏伏乞皇太后皇上聖鑒謹奏奉旨依議欽此 
吏部謹奉爲遵旨議奏事准行在臣部咨送内閣抄出前署浙江巡撫湖南布政使余聯沅等奏稱臨海縣知縣王家驥丁憂開缺係煩疲難沿海題調要缺經前撫臣劉樹堂奏請以麗水縣知縣陳廷勛調補尙未奉部覈履現請更補嘉興縣知縣所有臨海縣知縣應仍以原出缺日期另補於通省應調人員内逐加遴選查有遂昌縣知縣史恩緯老成穩練治事勤明以之調補臨海縣海疆要缺知縣實堪勝任銜缺相當毋庸送部引見所遺遂昌縣簡缺請扣留外補等因光緒二十七年五月初一日奉硃批吏部議奏欽此欽遵鈔出到部查浙江臨海縣知縣王家驥於光緒二十七年正月十五日丁憂遺缺應以本日作爲開缺日期係煩疲難沿海題調要缺例應在外揀選前據該撫奏請以麗水縣知縣陳廷勛調補臣部尙未覆奏復據該撫奏請以陳廷勛改調嘉興縣知縣其臨海縣缺應仍按原出缺口期另行揀選兹據該署撫奏請以遂昌縣知縣史恩緯調補欽奉硃批交臣部議奏臣等查史恩緯順天監生由浙江試用先知縣題署遂昌縣知縣光緒二十二年三月初二日到任業經實授並捐免試俸歴俸在案今請調補臨海縣海疆要缺知縣查該員任内並無三叅限滿已起四叅例關降調之案核與調補之例相符相應奏明請旨准將浙江遂昌縣知縣史恩緯調補臨海縣海疆要缺知縣銜缺相當毋庸送部引見所遺遂昌縣知縣選缺准其留於該省照例請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣抄出四川總督奎俊奏補南充縣知縣柴作舟調補遺缺該縣係附郭首邑政務殷煩非聰明幹練之員不克勝任兹於通省知縣内逐加遴選查有峩眉縣知縣袁啓麟勤政愛民講求吏治以之調補南充縣知縣實堪勝任仰懇天恩俯念員缺緊要准以峨眉縣知縣袁啓麟調補南充縣知縣於地方實有裨益所遺峨眉縣知縣缺川省現有應補人員應請扣留外補等因光緒二十七年五月十六日奉硃批吏部議奏欽此欽遵鈔送到部查南充縣柴作舟調補遺缺於光緒二十六年七月初七日奉 
旨後第五日行文按四川省照限八十日减半計算應扣至八月二十二日接到部文之日作爲開缺日期歸八月分截缺係衝煩難調要缺例應在外揀調兹據該督奏請以峨眉縣知縣袁啓麟調補欽奉硃批交臣部議奏臣等查袁啓麟陜西優附生由四川新海防遇缺先知縣題補峨眉縣知縣於光緒十九年六月十七日到任業經銷去試俸在案查該員任内並無展叅例關降調之案核與調補之例相符相應奏明請 
旨准將峨眉縣知縣袁啓麟調補南充縣知縣銜缺相當毋庸送部引見所遺峨眉縣知縣員缺准其留於該省照例按班請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲詳請實授事吏科鈔出前任漕運總督松椿等疏稱署理江南淮安府裏河同知徐肇濂光緒二十四年十月二十八日任事查該員自准署任以來經歴桃伏秋三汛所管工程事宜盡心料理實力修防並無貽誤該員老成歴練辦事勤奮堪以勝任理合循例出具考語保二題實授照例給咨送部引見恭候欽定等因光緒二十六年五月十九日奉旨該部議奏欽此欽遵鈔出到部查徐肇濂順天附貢祖籍浙江由南河次儘同知奏署江南淮安府裏河同知於光緒二十四年十月二十八日到任試署已滿一年該前漕督等旣稱該員老成歴練辦事勤奮堪以勝任理合循例出具考語保題實授等語核與定例相符相應奏明請旨行令該漕督等給咨奏署江南淮安府裏河同知徐肇濂赴部帶領引見可否准其實授之處恭候欽定謹將臣等遵旨議奏緣由繕摺具奏伏乞皇太后皇上聖鑒再此摺例應具題遵照奏定章程改題爲奏合併聲明謹奏奉硃批依議欽此 
 
