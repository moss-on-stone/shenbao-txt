# 1920 - 122 - 4916959

 

Page 1

 
 
   
 
 

Page 2

 
 
   
 
 

Page 3

 
 
時評 
[眞之損益（冷）]  
　　凡事當求眞之損益何在即據之以爲進退之原則而其餘一切功罪之見成敗之心在所不計焉一方法不合則速易他方法以進行一手段不利則速改他手段以進取非然者則其事不但因之而停頓且將徒言固守而勿能焉 
　　雖然眞之損益唯眞能深知目的者始能辨别之否則非改變其目的即固執其一端而遺忘目的也 
[命令]  
　　五月七日大總統令任命齊燮元帮辦江蘇軍務此令 
　　又令正黄旗漢軍都統載潤呈因病辭職載潤准免本職此令 
　　又令索那木安達亥晋封爲輔國公此令 
　　又令任命鄭寳菁爲海軍部司長此令 
　　又令任命武奎爲陸軍第二師參謀長此令 
　　又令教育部呈請任命楊廉署僉事應照准此令 
　　又令海軍總長薩鎭氷呈請授劉雲鵬爲海軍輪機中校王良英爲海軍少校譚其濂爲海軍軍醫少監應照准此令 
　　又令羅伯大來晉給二等嘉禾章此令 
　　又令愛拉斯木給予四等嘉禾章此令 
　　又令岡本武三愛何德均給予四等嘉禾章此令 
　　又令德樂師晉給四等嘉禾章此令 
[專電]  
　　北京電魯案先覆日牒再以覆牒内容及經過事實用令布告徐靳商定復持詢段亦贊同惟某方仍密梗（八日下午二鐘） 
　　北京電覆日牒文二次修改大意以中國未簽德約日牒據德約請開議碍難遵行原定本日取决惟外次病假今仍未出席派劉崇傑代（八日下午二鐘） 
　　北京電日使日電本國述中國民意學潮及政府游移情形主先向英日聯絡求助俾達魯案目的 
　　北京電靳辭呈由郭送府原手携回午刻開閣議靳到宣布决辭申刻又上辭呈但周樹模不允組閣（八日下午九鐘） 
　　北京電昨徐派人向靳及外陳雙方調停陳迄不允今日赴閣議謂必依彼意答日始可靳昨晚遂請假現安系主周樹模組閣曹汝霖長外惟徐未允（八日下午三鐘） 
　　北京電交曾昨今爲閣事謁段 
（八日下午三鐘） 
　　北京電靳因財政外交受擠决辭辭呈昨晚遞府未收徐召靳今早入府面勸靳本日仍到院並開閣議取决魯案（八日下午二鐘） 
　　北京電北大昨議定向滬總會提議上課案得復卽上課（八日下午三鐘） 
　　北京電院魚日通電謂現在學潮初藉口外交繼鼓吹革命取締辦法以盧督密陳解散非法團體爲入手政府對魯案决不直接交涉對閩案正嚴厲抗議稍緩卽公布内容又擬批答各校長述閩魯案同前並謂學生拘留案由法庭秉公辦理勸各生安心上課 
（八日下午三鐘） 
　　北京電意飛機改眞日由青島來京（七日下午八鐘） 
　　天津電意飛機定眞日在南苑降落段定是日由團河坐汽車赴南苑參觀（八日下午十二鐘） 
　　北京電滬電伍拒絕由彼接洽和議（八日下午三鐘） 
　　北京電湘張電探報南軍將攻寳慶湘歸客言吳軍仍預備撤防祁衡一帶人心甚急慌（七日下午八鐘） 
　　北京電黄雲鵬今晚大宴議員全院委員長已確定衆院派秘廳二十四人修國會史囑須本安系意旨褒貶（八日下午三鐘） 
　　北京電參陸處三次請李思浩商軍餉事李未一允索餉人向部向宅訪李均不見李對人言我無法籌欵且將辭不能管如索餉只有自去問靳（八日下午三鐘） 
　　北京電段與徐樹錚向政府接洽以後邊防及西北軍餉請每月二十五日照發業已允辦並擬吸收政府現金存放於邊業銀行由該行發紙幣爲軍餉卽用現金爲基金政府不得向該行挪用欵項（八日下午十二鐘） 
　　北京電陜陳電許軍由興平分六站至潼關已飭各屬照料 
（七日下午八鐘） 
　　北京電黑孫電告謝部潰兵逃入我境已飭解武裝（八日下午三鐘） 
　　北京電濱黑路將改俄約加日股旅京黑人開會反對决電奉張取消並懲經手之馬忠駿（八日下午三鐘） 
　　北京電院外内交四機關通電謂據李委員電崴攝政通牒不可靠各界聯合會不審内容遽表示承受並有種種隂謀實謬妄已極已飭楊晟查禁希注意防範扣留此種文件（八日下午三鐘） 
　　北京電楊增新電前入境之俄舊黨敗兵爲數甚多人類不齊現有圖逃蠢動勢請向俄新黨交涉從寬宣布免罪俾早回俄 
（七日下午三鐘） 
　　天津電駐西伯利亞軍事支隊長宋焕章八日專電駐海參崴之陸軍决定分批撤退第一批巧日開拔撤駐哈爾濱第二批號日開拔撤駐綏芬河第三批敬日開拔 
　　北京電奉軍許蘭洲所部現决定由咸陽上游渡河分斜口渭南二華潼關等處六站宿營東移許並要求劉鎭華先賠償損失然後再論曲直（七日下午三鐘） 
　　撤駐雙城（八日下午十二鐘） 
　　北京電湘張電粤軍數千開抵臨武宜章一帶又在彬州招募輸卒千名運彈藥又調隊進佔伍家店蘆洪司等處中立地有意破壞請迅電譚延闓詰阻（七日下午三鐘） 
　　北京電常德商會電釐金中外詬病各國爲維持遠東商業隱示贊同乞積極進行（八日下午二鐘） 
　　北京電本日令任沈爾昌爲浙江財政廳長朱佩蘭爲黑龍江森林局長（八日下午二鐘） 
　　香港電海軍通電謂無服北廷意（八日下午八鐘） 
　　香港電五七紀念會到者萬人衆情至激憤（八日下午八鐘） 
　　香港電温宗堯前到沙面交涉現外領接駐京領袖電略謂使團不欲加甚西南爭執議决將關餘五十四萬八千存總税司俟後命 
（八日下午八鐘） 
世界路透電一 
[國際聯盟會近信]  
　　五日倫敦電國際聯盟行政會第五次會議五月十四日將在羅馬開會討論國際聯盟會第一次會議之佈置國際聯盟預算案及依聯盟公約第九條應設之辦理裁減軍隊問題永久委員會之組織 
　　六日倫敦電波拉勞氏今日在下院答覆質問謂高等議會與國際聯盟分立辦事一節彼未有所聞又稱國際勞工局赴俄之委員團計有工人五僱主五官員二工人與僱主均由國際勞工局管理團之各股選舉並巳請英法兩國委派官員勞農政府迄未有許委員團入境之覆文如無覆文勞工團不能啓程 
[和局中之匈加利問題]  
　　五日巴黎電大使大會答覆匈牙利對於和約之抗議謂大使大會不能更改所定匈牙利疆界之决議若在諸境開公民大會則民族複雜必起無限之困難大使大會於領土條件以外之和約原則有所讓步匈牙利覆文五月十六日可到 
[俄波黨人戰事之前途]  
　　六日倫敦電據米蘭來電謂聞俄國農民將起抗莫斯科勞農政府而協助眞正救難之大軍故波蘭軍與烏克蘭軍之攻勢將滅絕俄國過激治制烏克蘭陸軍領袖貝魯拉將軍原充校長一九一八年組織大軍抗拒德人時名始漸振台尼金將軍之在烏克蘭失敗也因不承認烏克蘭獨立之故於是烏克蘭乃不得不受過激黨之輔助而逐去台尼金將軍事後則又須逐走紅軍故一九一九年十一月貝魯拉將軍與波蘭譬爾蘇特斯基將軍秘密商定條約乃於冬間準備春間攻勢兩年以來消息靈通者切言打敗過激主義之唯一希望祇在波蘭與烏克蘭結合者不止一人攻勢之第一日過激軍即大敗過激軍有步兵三十八師騎兵十七師所有砲隊幾全失去故莫斯科曾致電華沙請重開媾和判但卒無成 
　　五日倫敦電泰晤士報告士坦丁訪員電稱巴庫港受勞農政府艦隊之轟擊片刻即降服該鎭現由過激軍六千人占據勞農委員現力圖誘引愛里凡政府承認勞農政府管理阿米尼亞之外交勞農政府則願承認阿米尼亞内政之獨立協約國所許給阿米尼亞之軍事助力及土地勞農政府願照給 
[英議院之税賦質問]  
　　七日倫敦電今日下院混合黨議員萊益爾氏詢問一九一四年四月與一九二○年四月英法意美四國人民每人直接税之約數財政大臣答稱平均計之一九一四年四月英國每人直接税爲三十一先令一九二○年四月則爲三百零三先令法國一九一三年十二月每人十四先令六便士一九一九年十二月四十七先令五便士意國一九一四年六月十二先令六便士一九一九年六月四十三先令三便士美國一九一四年六月三先令五便士一九一九年六月一百零八先令英國依照一九二○年與一九二一年預算案英人直接税將降爲二百八十七先令財政大臣又謂上述之數難保無誤 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電二 
[愛爾蘭問題近信]  
　　五日華盛頓電美國衆議院議員八十八人具名致電英相喬治氏反對將在愛爾蘭因政治原因所拘之諸人未審而加監禁 
　　六日倫敦電愛爾蘭前從戎之人爲新芬黨抵制致失業者頗多今日下議院述及此事據波拉勞氏答稱政府深知此輩之困難現正設法安插之 
　　六日倫敦電波拉勞氏今日在下議院答某議員之質問謂聞美國報章仍有登載致新芬黨購買債券之函稿者政府不欲向美政府詰問此事議員鮑特姆萊氏謂聞新芬黨債券巳售見英金二百萬鎊曾舉行勝利之游行各州當道多招待伐勒拉氏此爲不情之舉動應請注意云 
　　五日紐約電今日此間耶穌教徒開大會通過决議案促請大衆打敗國會志在承認愛爾蘭爲民國之任何舉動並反對誘引美政府擅行干涉大不列顚内國事務 
[各國近事記]  
　　六日倫敦電波拉勞氏今日在下院答覆關於審詢戰爭罪犯事之質問謂桑里摩大會曾討論此事聞巴黎現有所舉動但彼非候得確實消息後不欲有所宣述 
　　四日紐約電亞瓜泊里太電稱革命軍自稱已抵墨京郊外據愛爾巴索電稱革命軍已抵巨耶萊大受居民歡迎 
　　四日倫敦電泰晤士報訪員由巴拿馬來電謂裴興將軍在巴拿馬爲衆圍辱因美國曾按照一九○四年條約占據巴拿馬運河太平洋入口處之太波加島設防之故旋由警察驅散羣衆 
　　五日紐約電有名華特森者綽號美國綠鬚人因謀殺其婦被控其人供認曾娶十餘婦殺死二三人 
　　六日紐約電華特森氏供認共娶廿五婦殺死其五 
　　六日倫敦電紐約電稱譬資堡當道現正考查某化學家之研究謂能以化學將木屑製成食糖木屑一磅可製成淨糖一磅之四分之三需費二便士 
　　四日倫敦電據美國地哲學家考察美國每年所用石油倍於世界餘處石油供給今僅剩能用十八年之數 
　　六日倫敦電五月四日旭特氏在下院提出之鴉片議案規定除領執照及經過所許之口岸外禁止未煑鴉片入口出口並禁止己煑鴉片入口出口凡售賣藏有與需用鴉片均有刑罰又醫藥用鴉片嗎啡高肯與其他麻醉劑除領執照外均禁止入口出口違背議案條件者須處以英金二百鎊以下之罰金六個月以下之監禁 
　　六日倫敦電朱爾典爵士抵倫敦時語客謂中國田地制度頗佳彼意過激主義未必能在中國得勢中國現望英美兩國指導一切英美均有賴於中國强而有秩序得成世界商塲今所可注意者中國輿論頗爲有力惟中國今需指導耳 
[太平洋路透電]  
　　七日北京電今晨裴巨式飛機裝載郵件由京赴津午後由津飛回往來各需一小時 
　　八日東京電英法美日巳有了解新銀行團定五月四日正式組成内田外相昨在閣會報告此事不日將有正式宣言 
　　八日北京電今日哈爾濱來電謂近數日内日人私運軍械由哈爾濱赴西比利亞計來福槍九車彈藥八車聞日軍第五第十三第十四三師皆改裝由東京出發赴西比利亞自四月十五日起聞日人輸運軍需往滿洲里站爲數甚多平均計之每日有十三車又聞日人取道青島前來滿洲專以指揮鬍匪活動爲目的目前中東鐵路一帶有鬍匪滋擾地方 
國内要聞 
[北京通訊（樸）]  
　　和議停頓之眞相 
　　徐段兩派以分立之勢徐派欲與軍府議和而段派破壞之段派由王揖唐與唐孫接洽而徐派不欲此固人人能言之者然愚探悉和局不成之眞相則覺此等說話尚屬皮相蓋無論爲徐派督軍所接洽與段派王揖唐所主張皆須諮詢段氏段所不允即不能成爲問題也今舉此中之事實雖已爲過去的而實爲重要之眞相和議之條件如唐紹儀所提之八條早不成事實之問題張紹曾修改之十二條亦只西南内部之所談及與北代表一部分之暗中商榷未成爲任何一方之提案故此兩種皆爲蒭狗而最近發見之唐王密約及督軍團之五條則確有其事且皆爲一月以前之和議要件而兩者皆未成問題者在京言京實由段氏之不贊成也唐王之密約雖在滬曾經兩方之否認然王揖唐確曾以此約稿電京請示全文亦與報載略同此電到京爲四月八日徐卽召段密商段於九日至京同看此電報載「徐詢段以王唐接洽段答不知」者即係此約段歸團河以後即徑發一電申斥王揖唐（十一二間本報有段氏電責王揖唐之專電即此）聞段電之内容實就法律外交事實三大端層層駁斥法律一項則謂舊國會早經解散如何可以允其再開國務院爲全國最高機關如何可與軍政府同時取消外交一項則謂國内和議不能涉及國際并謂取消密約與否非和議條件中所應言及事實一項則謂最高會議之設立對於政府直不啻頭上加頭明係兩方代表欲握政權而目無總統内閣聞此電篇幅約長數千字實痛切言之者蓋自段電發後密約問題已不啻取消即王揖唐亦未再說及至滬報發見所謂密約全文時已在打消後矣不過如無滬報之揭出則内幕至今仍未明耳 
　　督軍團之五項辦法以單純省議會改選舉法爲第一次以限期恢復憲會爲第二次然第二次修正之件各督迄未正式電京請示當第一次條件由某某等督電京時徐亦送段參閱段氏於三四五等項尚無駁斥而於第一項之「南北國會於省議會聯合會開會之日即行解散」大不謂然謂省議會聯合會是什麽東西彼開會時即將國會（指北國會）解散成何話說對於弼政院一層則問弼政院之組成是何種人物左右以南北各要人告段即勃然大怒謂孫文唐紹儀岑春煊伍廷芳等是什麽東西我如何能與共事此話傳入徐耳又傳入向作調人之某督之耳巳知督軍條件之必不能行故行將以聯電發表之說喧傳者將月餘而終歸闃寂則亦段氏一怒爲之也而限期恢復六年憲會之修正條件雖有傳說迄未電京者則岑陸不知有此種内容而提出要求某督心知其必無成而遂不提出也 
　　此兩種條件旣爲段氏所打消而自此以後亦尚無他種條項擬出故至今只空口說和而絕無絲毫眉目此爲和議停頓之大内幕至於段派方面主張如何則愚亦不能不一爲介紹 
　　段派對於西南始終不忘征服主義近雖明知北軍之不能戰將戰之一字完全擱起而其唯一主張則師從前「以夷制夷」之故智挑撥其中使西南自己分裂而坐收漁人之利段派中樞之某使年前卽曾語人「謂不出一年西南卽將自敗」且當桂滇軍隊衝突之日該系某總長語人亦謂「如滇軍獲勝則兩粤方面生大變動時局可得一大轉機」至安系之淺人則直明言爲該系之作用使之自相殘殺矣不甯唯是王和順在京受該派之豢養爲日已久李耀漢之代表常川在京與該派過從極密而最近傳說且以百萬以上之巨欵協濟陳炯明使爲某種行動是對粤計畫固欲以搗亂手段使岑陸失其地盤也對於滇黔川則另作一種進行利用滇川之夙嫌欲使川滇自攻如去年使劉存厚勾結熊部使仇滇人卽爲未成之一計畫近仍以川滇黔巡閱問題一面許唐而謂川人反對嗾以驅逐熊克武一面又令人與熊克武聯絡使之仇滇謂滇將不利於彼而代表之接洽密使之往來亦不一而足蓋段派以爲如此則可不戰而平西南也然觀西南近狀頗似墮其術中愚矣 
[魯案回文尚未解决　六日閣議無結果]  
　　政府對於魯案業巳擬就回文本定於昨日（六日）閣議時提出討論以便决定惟聞陳籙因感冒寒熱頗劇前日（星期三）爲例見外賓之期陳氏尚難到部昨日閣議亦未列席當派劉參事崇傑代表向閣議席上報告一切各閣員僉以陳氏未能與議不如留待下次閣議討論故該回文送往與否尚未决定又聞日使日前面晤陳次長時並提及膠濟沿線之日本守備隊行將撤退關於全線治安之維持中國方面似應及早準備等語此節關係亦極重要昨日閣議頗研究配置軍警方法但亦未完全决定 
　　另一消息昨日（六日）星期四國務例會因上星期六與本星期二兩次停議積案甚多又值外交緊急之際故討論時間較平時爲久其最關重要者爲山東問題此案自日本二次催促開議後國民異常憤激各方紛電政府詰問何以不駁回日牒速定外交方針因是當局乃擬一面對日本方面先行答覆不能直接開議之理由一面再以魯案經過及政府所處困難情形酌量宣布陳外次長上星期與日使晤面亦嘗以此種意思表示遂擬具答覆文書昨日將所擬答覆文稿及關於魯案文件一併提出爲長時間之討論並將日本催議文提出反覆研究以催議文中有撤退沿膠濟路日軍請我接收保護之聲叙僉以如用照會答覆日使不能開議對於此節亦應先决適當辦法結果乃定一面由部再行從詳研究一面由靳謁見徐段詳商辦法再行决定 
[奥約中關於中國之條欵]  
　　政府對於奥約全文業經譯就由外交部趕印一千本預備送國務院轉咨兩院并分送各機關參考現巳印成四百本須俟星期六方能全部印成决定下星期一二提交新國會同意後以便批准計該約全文正附兩欵共三百八十一條其中關於吾國者五條「第一百十三條起至第一百十七條止」内容頗關緊要兹由某方面覓得原文披露如左「第四段中國」第一百十三條奥國就其有關係之範圍内將一九零一年九月七日在北京簽字之最後議定書各規定連同補定之一切附件照會及文件所生之特權及利益放棄以與中國並將一九一七年八月十四日以後按照該議定書任何賠債要求同樣放棄第一百十四條一俟本約實行締約各國各就其有關係之範圍内應適用者如左（一）一九零二年八月二十九日關於中國關税新率之恊定（二）一九零五年九月二十七日關於黄浦江之協定及一九一二年四月四日增加之暫行協定惟中國按照此種協定曾許予舊奥匈君主國之利益或特權今後不負給予奥國之義務第一百十五條奥國就其有關係之範圍内將在天津之奥匈租界或在其他中國領土内所有屬於舊奥匈君主國之房屋·碼頭·及浮橋營房·砲台·軍械·及軍需品各種船隻無線電報之設備曁其他公産等一切權利讓予中國惟聲明外交官或領事官所用住房或辦公所連同物件及器具不在前項讓與之列又中國政府於本約實行之日未得仍與一九零一年九月七日最後議定書有關係之各國外交代表同意不應採用任何辦法以處理在北京所謂使館界内舊奥匈君主國之公私財産第一百十六條奥國就其有關係之範圍内承允取消得自中國政府現有天津奥匈租界之契約中國於上開界内已完全恢復行使主權聲明意旨將其開放爲各國公共居留及貿易之用並聲明此種契約之取消並不影響協商及參戰各國人民在此界内所持産業之權利第一百十七條奥國放棄其對於中國政府或任何協商或參戰國政府因在中國之奥國人民拘留及遣送回國而生之一切請求並放棄自一九一七年八月十四日以後因在中國奥匈船隻之捕獲奥國所有權權利及利益之清理封存或管理而生之一切請求惟此項規定在無論何種清理之入款内不得影響有關係者之權利因此種權利巳由本約第十部（經濟條欵）規定云 
[撤退俄境駐兵宣言又擱置]  
　　軍事協定之取消難 
　　西比利亞之近勢巳成爲日與俄新黨衝突之形勢日本之對俄政策巳由中立而變爲干涉我國雖於西比利亞原有駐兵不過與協約各國共同行動保持中立爲目的對於俄國内亂嚴守中立絕不干預現各國撤兵我國當然與各國一致行動撤兵歸國且日本以有軍事協定之故我若有兵在西比利亞日必約我共同動作而我迺與俄爲無意識之失和且我國西比與俄接壤之處甚多一旦失和事前無十分預備必不能有利故政府方面决撤回駐西比利亞軍隊同時表示軍事協定失效以從國公民公意此項宣言書業巳擬就且經外交部邊防處公同議决惟鞭與徐段商閱之後以文字上尚有修改之處故又緩發表不日修改完畢即可宣布 
　　另一消息軍事協定日使反對撤廢因之政府方面復行集合外交邊防各重要職員於五日集議决定吾國正式向外交團宣言前以援助捷克軍扶助俄國與列國共同出兵西比利亞現在捷克軍已宣告任務終了則吾國應將西比利亞派遣軍之宋焕章支隊卽日撤回國境凡因出兵關聯與各國之約束應即同時解除等語蓋軍事協定之失效亦包含此宣言中也乃此稿於昨日經段氏之閱看卽將「凡因出兵關連與各國之約束同時解除」一語删去故取消軍事協定前途尚不免周折而此項宣言一時又暫擱置矣 
[京華短簡]  
　　丹麥公使顔惠慶曾於上月二十四日致電政府陳述與莫斯科政府代表交涉情形兹誌其大略如下書記官曹雲祥與莫斯科政府代表前後會晤共七次據代表云西伯利亞政府前向中國所提出六條件刻與莫斯科政府之意見尚未一致惟放棄以前在華所獲之各項利權莫政府亦甚贊成又余（顔公使自稱）兩次會晤英法代表交换對俄政策意見並語以華俄關係近狀深蒙彼等同意今後彼此决將一致行動以援助中國政策云云外交部於四日特覆顔公使電略謂英法代表能了解中國之地位並得其援助無任欣慰以後仍望隨時接洽並望注意日本代表之行動隨時報告 
　　都中各界對於五七國恥紀念前曾開會籌商辦法學界亦於前日開會籌議初本决定下列三事（一）向政府提出要求乘此修改德約之時提出山東三欵之修正案如仍無效再行提交國際聯盟不可直接交涉魯案並游行演說二十一條之殘酷與當時訂約之情形（二）舉行提燈會以促國民之感想（三）分發關於五七之傳單後以官廳方面尚在防止學潮之時誠恐臨時發生他種問題籌商結果乃决定將一二兩項停辦其分散傳單亦改變手續分佈首先運動各送報人隨報分遞如此層亦辦不到則由各校學生於各該區之内親自暗發於各商店中並議决凡隷屬於學生聯合會之各校學生均分集於北京大學及清華學校開紀念大會其未加入聯合會之各校亦决停課一日以爲紀念 
　　政府爲便利郵政起見擬由飛艇運送快郵先從京津二處入手數日前已令二處長官建設站台試辦定於星期五爲第一次京津航空試驗上午十時由南苑啓行預算能於四十分鐘内飛至天津站台此次飛行之駕駛者巳預定爲卡蒲梯馬堪尼氏蓋該氏已於數日前試驗次得完滿之結果也 
[山西五四紀念大會紀事（仁）]  
　　本日爲五月四號山西省城舉行五四運動紀念大會先日由學生分會通知届時在山西大學前面體育場舉行其會場布值爲太極圖蛛網形用白堊及結繩分段劃開全城各校分部到會一絲不亂上午十時開會奏軍樂唱國歌大中小學校男女學生·及各界來賓將近萬人齊脱帽行三鞠躬禮首由臨時主席周亮儕君用演說喇叭管報告開會宗旨情詞懇摯鼓掌如雷繼由各界來賓相繼演說至十二時稍息中間奏軍樂以娛大衆巳復由各校代表登臺演說後由各學生自由演說均甚沈痛聲淚俱下其演說内容或主取消直接交涉或主取消軍事協定或主集欵儲蓄於銀行爲實力籌備或主嚴拒日貨或主大行文化運動或主用耶教犧牲主義或主用孔教大同主義或主用佛教捨財捨命主義然宗旨歸於一致不外爲羣衆大覺悟運動最後各校學生代表一齊上臺爲最痛切之講演急管繁絃聽者淚下極慷慨激昻之致末由主席宣告結果復奏軍樂大衆齊脱帽高呼中華民國萬歳國民萬歳各三聲大衆宣誓堅持到底乃令小學生先退中學生次退大學生最後退時已一時餘矣散會後各校學生乃列隊游行步伐整齊各學生人執一小旗所書各語如誓殺國賊匹夫有責等約數千面此會有一最好現象即學界舉動文明秩序齊整軍警行政界不加干涉頗呈融洽之象然亦有一缺點則爲本日演講竟無一女國民出席蓋山西女界風氣未開尚多拘泥舊式至今男女界公共開大會時絕少前日女子師範開游藝會二日乃分男賓女賓兩日參觀所謂女子教育絕少活潑之致若專注意一部分男國民之開化而不注意女教育未免有所偏枯也 
[西南政局之觀察（平）]  
　　國會開非常會議改選三總裁 
　　西南自内訌發生大事日去西林左右又日遭國人攻擊軍府殘局已露不可支持之狀但政學系壟斷和局之計畫仍進行不懈最近復與北方聯盟團重訂條件與前唐蓂賡所揭破之五條件雖大同小異惟口頭訂約則重在爲該系重要分子謀地盤如果北方承認則用幾句犧牲主張勉顧大局等套語發表但以現在軍府總裁不足法定人數恐不足以代表西南於是改選總裁之說倡其理由則謂孫唐伍三公有自行辭職者有未就職者有不在粤者皆不行使職權爲維持軍府計補選實爲必要國會與軍府本相依爲命維持軍府卽以維持國會其議論未嘗不動聽但其始一部分議員以伍秩老護法南來勞苦功高不願爲排斥之謀近日則政系巳運動成熟今日（四日）國會在省議會開非常會議補選總裁此案想必能成立其候選人物爲熊克武劉顯世温宗堯所以選熊劉者即爲聯絡川黔以抗禦滇督之計一方並以堅北廷之信表示川黔兩省皆就範圍唐蓂賡已成孤掌難鳴庶和議易於就緒至温宗堯爲廣東人姑留一席免廣東人之缺憾而巳然最近消息熊克武已有電致廣東當道謂滇川黔各軍現集合資中由劉成勳石青陽呂超聯名請其交缷彼已交卸於呂超迫走綿陽等語則熊氏方面已不可靠劉顯世之態度雖不甚明瞭惟與滇省關係甚深更有王文華之虎視其旁又安敢有所舉動故今日軍府現狀無論如何改選不外岑西林之獨裁而已至於桂系實力派則惟汲汲於軍事於軍府之存廢不甚措意傳說粤軍又有返戈勢故桂軍調動日形忙迫彼國會軍府之演出何劇無暇顧問國會非當會議爲陸武鳴所最不贊成今亦任彼弄去其故可思矣 
　　粤報載稱昨（四）日開非常會議選舉熊克武劉顯世温宗堯爲總裁是日到者百二十餘人首由呂復本其向來之態度作緩和之論調和之者雖有人而皆不能主張任陳鴻鈞一人宣佈一切議場外滿布憲兵一大隊議員中之反對者知事巳敗紛紛退席聚於安樂園通電一切查非常會議第三條「國會非常會議之正副議長就現任兩院正副議長推定之正副議長均有事故時得選舉臨時議長」今此會但由韓玉辰一人寫一推定陳鴻鈞爲議長理由書即由陳鴻鈞一人强制執行並未選舉非常之中又非常矣是日首先退席者爲湖北參議長高振霄江蘇衆議員陳尚裔繼之者四川河南奉天安徽各省晚間宴於安樂决定蓋印署名通電产承認者約五十人聞三日内去此者將近七十人另一消息昨日廣州國會補選總裁首由韓玉辰登臺說明提案理由大意謂軍政府自雲南撤回代表伍秩庸出走之後僅餘總裁三人政務會議不足法定人數不能開會軍府陷於絕地大家不能不設法以維持之查前次改組軍府由非常會議所選出之總裁七人唐少川始終未肯就職孫中山業巳辭職伍秩庸棄職赴滬總裁已有三人缺席應由國會補選三人云云次由劉楚湘登臺反對大意謂自滇軍問題發生以來西南政變迭出國會分裂軍政府分裂傷心慘目無逾於此推其原因俱由各黨各派不能互相容納互相尊重且各黨派各圖其私皆欲以一黨一派壟斷政權現在西南分裂之象雖巳朕兆然亦非絕對不可希望調和的如唐蓂賡派繆嘉壽來粤未嘗無轉圜之意即岑西林對繆嘉夀所說之話亦希望繆君回滇向唐總裁竭力疏通大家言歸於好共維大局但是一面言希望調和一面又排斥孫中山伍秩庸唐少川要另選總裁三人豈不是言論與事實背道而馳故主張不能舉行補選總裁若果冥然不顧即是破壞西南破壞護法云云繼由周之翰發言贊成韓案而呂復則又反對之謂此種重大問題豈能率爾開會卽行投票即有不得不補選之情形亦須先徵求各省各軍之同意今日之會絕對不能投票祗可做一預備會云云後陳嘉會更申明反對之理由大旨與劉呂措詞無甚出入遂由政府系議員提起討論終局要求表决反對者謂表决一舉今日絕對的不可能爭辯良久秩序幾亂該系硬付表决卒得多數於是反對者即一哄退席奪鬭而出查票結果熊克武劉顯世温宗堯俱當選爲總裁查補選總裁前已開會一次因會場秩序騷然毫無結果此次卒能選出者聞五十號石行會館等之議員前天（三日）在南園疏通席上許列席投票者每人得支三個月歳費云 
[廣東之勞工紀念日]  
　　五月一日勞動紀念廣東工界特假座東園集會到會者多係個人自由蒞會全體列隊者則有嶺南學校工黨及女子職業學校全體女生當未開會時會場軍警臨場監視計軍隊分三種（一）陸軍憲兵（二）警察游擊隊（三）第五區二分署武裝警察共軍警百餘名均佩長槍保護聞某當道據探報某系利用勞動節鼓吹罷工反對某當道故有加派軍警到場之舉臨時主席爲國會議員工界旬刋社沈君智夫其秩序（一）孤兒院學生奏樂（二）女子職業學生歌詩（三）來賓演說主講者多從南洋歸國故對於工界情形頗爲熟悉措詞多主張減少工作時間反對資本家爲題末由彭勵君宣佈一切奏軍樂茶會而散查是日到會者逾千人東園門前搭有露天講壇一座先由醫藥學生黄立芬在此演說鼓勵勞工主義並高堅兩幟其文曰「鋤平資本好世界還我工人自由權」東園門額以鮮花砌成「勞動紀念」聯曰勞動勝利社會惟均是日會場分送工界旬刋第一期「工界」内容約五十頁又廣東省立第一甲種工業學校學生派送傳單一種曰「勞働神聖」其文從略 
[贛議會與學生之大衝突]  
　　江西省議會於五月三日開大會時忽發生絕大風潮哄動全城一時軍警畢至如臨大敵外間不明眞相誤會滋多兹將當時實在情形詳誌如下先是省議會於二日接學生會警告議員加薪函後議員想起去年搗毁情狀不寒而慄至三日開會時旁聽席中忽有學生數十人聞係監督開議自來水公司案而來者議員爲先發制人計於主席報告開會後劉濬源卽動議請議長依照暫行法第三十一條之規定宣告禁止旁聽龍議長當命 
 
 

Page 7

 
 
守衛長　學生退席謂諸君未遵規則不能旁聽學生等答以來時正值開會覓不到議員介紹且前次亦未經此手續好在貴會係公開的旣非秘密會自可旁聽守衛警再三婉勸終不肯去邢秉鈞乃質問主席旁聽人何以久不退席又謂此毫無智識之人應請飭警拿出各議員一倡百和學生仍安坐不理議員乃大呼我們去我們去並有一種示威言語於是各議員鼓噪出場大聲喝打並命守衛關門拿人惟當時學生均已走出祇捉住非學生二人旋經問明釋放學生散後饒胡兩議長立赴軍民兩署報告謂學生擾亂會場秩序妨害公務且恐更有如上年反對加薪之故事發現請即飭令維持兩長大不以學生行動爲然當即令戒嚴司令部憲兵營警務處警備隊及該管三區二分署遣派軍警由長官率領來會彈壓並令於第三區地界内宣布戒嚴如有學生結隊行走卽時制止教育廳亦派歐陽祖經王經畬兩科長至會詢問情形胡議長將經過事略爲陳述卽引入議場旁聽席騐看謂座位多被學生搗毁其實學生出場之際衆目所擊並無搗毁行爲乃是時旁聽席中二十座位忽然東倒西歪多所毁壞其爲嫁禍之計可知始議員聞學生宣布將爲監視之舉動故見學生入會旁聽即以流氓看待驅之使出及學生會忽派四人傅兢仁林桂芳詹榮紱黎誠直赴該會謂同學報告有被打傷逮捕情事時各議員正憤無可洩見其自投羅網卽羣起責備胡議長謂你們四人來此當然負責今日擾亂會場是何居心你們一般孩子荒唐至此今日如不將在場人姓名寫出那就對你不起即送法庭辦理各代表無法遂混書一裘熙其人始脱圍而去迨一鬨散會後胡議長對官廳謂學生在旁聽席呼打及對於議員言論曾爲反對贊成之表示且復搗毁器具云云據當時在場者言並未見有此種舉動蓋其時議場尚未開議劉濬源即動議禁止旁聽平心論心學生之誤點不過不遵旁聽規則而議員方面乃架以種種罪名則其仇視學生之深實巳肺肝如見矣 
　　午後八時議會開緊急大會討論對付方法龍議長當將日間旁聽學生不依規則及衝突情形詳述一遍李澤蘭主從嚴根究邢秉鈞請教育廳長出席質問並將今日情形通電全國宣布學生罪狀黄炳焕以罷課期内教育廳無監制能力主張從緩温肇祥贊成邢說胡廷鑾云今日之事恐不盡是學生意思必有一種下流東西從中挑撥而來本席主請教育廳長責令學生上課並調查今日在場學生懲辦盧常亦主請廳長出席饒正音云現在學生已成爲無上天尊今年又當舉國學潮湧洶之時比去年情形已不相同許廳長未必有法制伏最後主張將是日情形咨報軍民兩長飭令教廳誥誡學生以後不要再來其意在不必過求黄煇贊成並謂明日五四運動紀念日難免不因游行而影響及於本會應討論預防方法胡廷鑾云督軍省長均表示肯負責任巳派軍警常駐本會如有臨時事故發生隨時再加派人來似可勿慮賀調元竟主張將到會四代表按名送交法庭訊辦衆無應者至是主席遂以贊成請教育廳長出席商最辦法付表决多數起立即用電話通知教育廳一面將擬定電稿表决（電文大意係認定其不遵旁聽規則搗毁器具恐傳聞失實之意）移時許廳長偕王科長到會許云日間因接省長電話謂有學生在貴會鬧事當時頗爲詫異此風是萬不可長的當派歐陽科長與王科長至貴會意在遏止而其時已散敝廳長非常抱歉五六句鐘卽召集各校長會議俟明天查明這四代表實情當然有一種懲戒的辦法邢秉鈞云貴廳長此意同人極爲感佩明日五四運動紀念日設學生游行再至敝會滋事不可不有以防之許廳長云今日之事與學潮絕不相干至於愛國亦絕非罷課所能爲力敝廳長亦經屢次設法勸令上課卒難收效職責所在實深慚愧就今日事言自非加以懲戒不可若就其根本而言則全在培養有素所望貴會與官廳隨時指導更有一事青年學生血氣未定最易爲人利用實可寒心貴會有何辦法尚希指示邢秉鈞云可否請提出幾種大家磋商許廳長表示俟查實後對於學生亦應斥退之意胡廷鑾又言必須先　懲戒辦法如何預防危險辦法如何温肇祥因許廳長於日間經過尚未詳悉遂登壇詳述一遍匡世德亦提出兩事（一）要求予管教各員以相當之處分（二）速設法令學生上課此爲根本善後辦法許廳長謂職教員之訓誥無方亦係敝廳長責任並謂現巳籌有使學生上課之法與各生家屬聯絡通函令其約束子弟一面嚴行責成各校長切實勸導末復於利用學生一節再三致意胡廷鑾聲明對於許廳長出席所發表之意表示滿意衆遂請許退席衆又臨時提議連夜繼續開秘密會時已十二鐘矣江西省議會昨晚開緊急會議决定通電各省及咨請軍民兩長從嚴取締其致各省議會各報館謂本會江日開會時突有學生數十人闖入旁聽不遵規則恃衆鼓噪打毁旁聽席當經軍警蒞會彈壓幸未釀成巨禍云云其咨兩長文略云據南昌學生聯合會代表黎誠詹榮 
[北京五四運動紀念大會（一）]  
　　會場内部的盛况會場在北大第三院（中央寫眞通信社） 
紱林桂芳傳競仁等來會聲稱調查此事旋具函到會舉當時在場學生第二中學校方祖鼎贛省中校吳信仁監獄校夏鷹第一中校甘紹英等本會始悉在會滋擾者係各校學生查該學生等現因外交問題罷課相要情尚可原乃竟於此罷課期間演出滋鬧法圍之舉此等行動殊屬違法已極不加取締後患何堪應請貴督軍省長迅令教育廳轉令各校長切實查明嚴厲懲罰並令警察廳對於學生法外行動務即妥爲防制以保公安云云現在官廳方面徇議會之請求已有嚴格取締學生舉動四日上午教育許廳長奉省長命令率同該廳第三科長等同至警廳面謁閣處長商量一切當經閣處長派該廳史督察長隨科長等至百花洲將學生聯合會招牌取下携至警務處轉帶至教育廳表示封學生會所以向議會謝罪之意許廳長今日又電傳各校校長齊集教育廳會議大致以此次解散學生會亦是迫不得巳各校長務須將學生導入軌道俾其早有覺悟努力嚮學各校長僉以事勢至此制止殊無善法許廳長云現在總以勸令上課爲是經磋商許久遂擬定下星期一牌示上課 
[皖省近事]  
　　聶省長因勸告各校學生上課責成教育廳曁省教育會長召集各生代表於昨日在教育會開會當時學生代表提出四條件（一）由政商學紳各界電請政府否認魯案直接交涉駁回日本通牒（二）查獲大宗之日貨須達焚燒目的（三）學生每星期露天演講官廳擔任保護（四）擅捕私禁傷害學生案件須嚴懲禍首以上四件允許星期四卽一律上課嗣因某會長出言强硬衆憤不平各生遂一鬨而散今又有人出面調停未識能否生效 
　　昨日五四紀念各校學生由公共體育場集合於午後出發游行各生手持白紙旗一面上書「五四紀念」「勿忘今日」沿途演講秩序井然並分發各種油印品 
　　省教育會第六屆常會改選會長劉道章當選爲正會長笔臯浦當選爲副會長 
　　皖財政廳陶廳長有更調魯省之說 
　　皖六年度地方决算案兹由聶省長咨交議會從新復議 
[蘇議會紀事居然開了一次大會]  
　　蘇議會因三日不能開會到會議員定了一個散伙主義當時就有人說是樟腦液注射的救急法决不至於立刻斷氣的果然到了昨日（七日）三時半居然開成第一次大會出席八十一人錢議長主席宣佈第（一）案省長交議民國九年度省地方預算案由行政委員金其照出席說明黄次山問各縣畝捐及省營業收入兩項何以不列入預算金謂畝捐事我不了了省營業收入不列入之故一因如果列入恐被財廳挪用二因各營業機關資本不足貯供活動三因國家鐵路收入亦不列國家預算並略述實業費加多之故因備還閘北水電廠大倉洋行借欵云云繼以濮祁梁公約各就主管事項爲簡單之說明朱翼雲問下關查米處經費巳由上屆本會否决何以更行列入委員不能答王鴻飛主付審查贊成者多數隨以付審查表决復决審查員由議長委任次宣佈（二）案省長交議省道縣總分支農林場案有主張不成立者有主張付審查者以付審查表决（三）孔議員昭晋等提議蘇松太各縣最重賦額比照浙西嘉善等分别量減建議案（四）沈議員惟賢等提議蘇省賦重各縣應援浙西辦法酌減賦則緊急動議案（五）徐議員宗鑑提議核減蘇松太賦額以恤民艱緊急動議案（六）朱議員翼雲等丹徒賦重應援照浙西辦法酌減賦則緊急動議案四案合併討論多主張併案逕咨省長陳大猷謂宜付審查就各縣科則應改者列一詳表反對者多卒以逕咨省長表决（七）屠議員宜厚等提議電請南北當局速開和議以救危亡而慰民望案（八）徐議員堃錫提議對於解决時局緊急動議案（九）宋議員銘勳等提議分電南北當軸迅催議和代表破除黨見立即開議案三案合併討論張援謂打一電報罷了屠宜厚謂徐案有大計畫在張謂大計畫且待大局平靜再說衆皆大笑卒以分電南北政府表决（十）孔議員昭晋提議禁止行銷彩券案多主張逕咨省長屠宜厚謂當作爲建議案以逕咨省長表决（十）（一）朱議員紹文提議籌辦省縣道路計畫案以付審查表决（十二）陸議員以鈞提議咨請省長令廳編具蘇省義務教育分期籌辦計畫案以逕咨省長表决（十三）盧議員瀚蔭等提議請繼續前議修正議事細則案衆主付審查屠宜厚謂審查人數宜多於是有主以十一人組織特别審查會有主張十五人者旋以十一人表决多數（十四）張議員書紳等提議咨請省長通令各縣知事趕辦縣市鄉地方自治並將原有經費撥回案以付審表决時甫六點本日議程巳全部議完盧瀚蔭謂時間尚早可續議以議程未發爲衆反對宋銘勳謂明日（八日）宜接開大會衆皆贊成計第二届議會成立以來照議程議完者此爲創例全程議畢議員尚提及次日事者亦以此日爲創存亡絕續之交固應有此現象然議場之討論實不免草草不巷而明日之能否繼續尚爲問題總不免令吾儕小民擔此心事也 
八日晨間會中又發通告定八日上午十時開預算審查會下午一時開大會議程如左一省長交議省立各營業機關九年度特别預算案二省長交議追加吳縣安節局九年度預算案三省長交議推廣桑棉林奬勵條例案四省長交議特奬江蘇銀行各職員案五戴議員鐵齡等提議補助鎭江苦兒院經費案六張議員宏業等提議提撥省欵補助留學歐美女生以重女子教育緊急動議案七王議員詠梅提議酌給留法勤工儉學生補助川資案八王議員鴻飛等提議請省欵補助德文同濟醫工專門學校學生案九沈議員貞夀提議請省欵補助私立海門中學校經費加入九年度預算案十龔議員廷鶚等提議請將私立同德醫學校補助歳費編入本届預算案十一劉議員伯昌等提議規復宿遷玻璃廠建議案十二劉議員伯昌等提議否認處分貢院基地一案旣經確定亟應咨催省長公署依法公布並回復該地原奬緊急動議案十三盧議員瀚蔭提議修改秘書名額以符法制案十四馮議員世德等 
[北京五四運動紀念大會（二）]  
　　散會後羣衆聚集「去年今日」大旗下的情形（中央寫眞通信社） 
提議將公濟協濟兩公典招商承辦卽以該欵擴充江蘇銀行並補助各縣農工銀行案十五徐議員堃錫提出江南官書局改歸商辦緊急建議案十六瞿議員名川提議淮南北鹽課附税仍應撥歸地方爲各市鄉教育經費并將歷年存積之欵撥還地方以興教育而免虚糜案十七王議員鴻飛等提議速濬白茆河南段案十八徐議員堃錫提出内地禁米出境宜設法挽救緊急動議案十九華議員彦銓提議請再嚴禁私運食米出口以蘇民困而儆奸商緊急動議案二十徐議員堃錫提議擬請變動江寗積穀救濟民食緊急動議案二十一馮議員世德等提議修正繭行暫行條例案二十二徐議員堃錫提出開放南門解除危害緊急建議案二十三徐議員瀛提議電請中央採納盧浙督漾日通電廢除督軍制並電各省省議會徵求同意案二十四邵議員玉銓提出建議軍民兩長協電中央改護軍使爲鎭守使緊急動議案 
[南京快信]  
　　中等以上二十七校定十日一律上課各校長昨謁齊省長報告勸導經過又金陵大學等校亦一律回復原狀何恩溥由北京奉直等處接洽事竣昨返寧即謁李督陳報經過情形談約二小時 
　　贛菸酒事務局長蔡國器調任淮北運副所遺贛局長經北京事務署呈准任命倉爾楨署理乃陳光遠不遵命令逕委董平甫代理並電倉阻勿來贛接事督辦張夀齡憤極即謁東海請示辦法東海乃派府秘書某來寗面晤李督請爲疏通 
　　張弧携眷南下回籍省親至津即接東海電召返京其瀛眷昨抵寗即轉車赴滬 
　　江庸奉派南下調查學潮昨日午車抵甯 
　　吉林省議會來電通告已電北京協爭取消軍事協定贛議會來電請政府駁回通牒及取消軍事協定請一致協爭 
　　院復李督電陳德修部緩撤徐匪責張文生撲剿 
　　農商部派陳傳珊來蘇勸銷實業借劵昨抵寗 
[杭州快信]  
　　九日爲國恥紀念日學生團巳發出通告上午在公衆運動場集合分組出發講演 
　　省議會會長周繼瀠昨由籍返杭議員到省者已達四十餘人惟多延未赴會簽到 
　　杭總商商正副會長王薌泉倪幼亭現又二次辭職各會董今日（八號）復開會集議挽留辦法 
　　浙省採運蕪米經齊省長商准蘇省凡持有大勝關捐票概准放行昨已得有電覆 
　　省垣錢業公會准九日在高喬巷怡康錢莊開會討論籌備公會及三月底期息兩問題 
　　杭垣金價連日已漲兩元昨上午續漲半元下午又漲一元今日（八號）復漲一元現葉金每兩售三十二元未旬日間已加增四元五角 
地方通信 
[蘇州]  
　　組織救火會員研究會救火聯合會前日召集各龍社會員組織救火會員研究會并選正副主任議决以後各社臨場救火如非空曠之地龍身儘靠一邊挨次停歇以免擠塞道路後到者不得爭先致生危險聞當日選出正主任爲汪景伊副主任爲曹麗卿云 
　　籌辦甲種師範講習所吳縣公署迭奉省令飭籌的欵開辦縣立師範當經轉行勸學所遵照兹據復稱屠宰附税業定七月一日實行帶徵是的欵有着擬即援照教育經費縣三市鄉七之規定以縣占三成全數充作自辦甲種師範講習所之用並於積聚金項下酌撥息金作爲開辦經費等語當由温知事據情轉呈省長核示矣 
　　青年會委辦會紀事蘇州青年會籌備員西人海基華巴克蒙曁上海青年會幹事陳維新等於前日午刻在鐵路飯店邀集各界宴會由陳君當衆演講各國青年會之成績及各省先我而立之意旨極言蘇州青年會籌辦不可緩之理由並將海巴兩先生所擬募捐組織法詳細說明本日即作爲委辦會所到之人均認爲委辦員以蔣市總董龐商會長爲本會發起人中之臨時主席嗣後召集各界即由蔣龐二君名義行之對於本會組織亦暫由蔣龐二君負責當由列席各界公推貝哉安爲會計員顔心介爲書記員旋即攝影而散 
　　續認印花票額之通知蘇總商會昨發通告略稱各業商號購領印花税票前奉江蘇印花税分處核訂規則每年自行估計認定票額分期購領依法貼用由商會蓋戳發行並按户塡給證書自六年五月一日起實行歷經循辦在案現在又届年滿所有前給證書照章逾期無效應仍遵照原定規則繼續辦理爲此通告各號無論己認未認各尸迅即自行估計每年須用何種印花票額核實開報確數以便約數領票分别蓋戳發行並將舊證　銷一律换給證書儘五月十七日截止彙造清册分送省處曁警察廳備考俾於檢查時得以特别辦理云云 
[揚州]  
　　食商更易牌號江都高郵實應天長四岸食鹽向歸公寳豐承辦現該號股東分拆將各處倉房店底生財召盤　新股東更名同福祥昨由新號具稟運署立案 
　　八中美漢兩校學生之舉動天寗門街永茂海味號購進日糖四百斤爲八中學生查獲舁往商會該號自認悮進八中學生復於七日由商會抬至鈔關河銷毁又美漢中學部同人組織講演隊携帶印刷品七日旅行至仙女鎭一帶講演以期感動鄉人 
　　海輪運鹽之反響十二圩十八帮船户及以鹽務爲生活者因濟南場商大德等七公司近與鄂湘各岸運商訂定北鹽四百票用海輪「聞係日輪」由塲地直接運岸經過圩地並不照章起卸過儎「淮南各塲鹽定章祗運至圩地岸商即在圩地訂運」認爲破壞鹽法損害人民生計向鹽務機關呼籲並由儀徵縣知事蕭文彬與圩地紳董公電軍省兩署請予維持藉保人民生計云 
[嘉興]  
　　抽收蠶種捐嘉興第二第五第九第七等區以學欵支絀特呈准官廳抽收蠶種捐以資維持兹悉第三區學務委員江廷潙亦因本區學欵支絀曾於上月函請勸學所一再具呈縣署請求仿照二五七九等區抽收蠶種捐以資補救在案兹已奉到指令云呈悉據稱各區旣有抽收之例該區獨難援案對於事實亦未公允等情查是項蠶種學捐未經奉淮抽收之區尚居多數並非第三區獨令向隅來呈詞意未免失當惟旣據函囑學務委員妥愼從事姑准通融先行試辦仍應將辦理情形詳細具報以憑查核仰即轉行知照云云 
[杭州]  
　　軍費移充湖工之計畫太湖督辦錢能訓因治湖經費問題電致南京李督軍齊省長略謂太湖水利關係三吳財賦工程經費因中央地方度支同爲奇絀轉瞬半載迄未籌定今年春雨過多湖港胥漲下游湖工亟須及早開辦上年兩省田賦短收三百餘萬民生國計損失至鉅頃接丹揆會辦來函詳述在寗互商籌議情形具徵關懷民瘼至深欽佩並稱贛省撤防軍隊月可省三萬元面請撥作治湖工費並蒙秀公首肯現在工欵無着中央旣諉諸兩省自行籌集則此項節省軍費指撥應川在財部自難駁拒而蘇省旣經籌撥浙省方面亦可再行商辦有此基礎逐漸進行裨益東南大計盛業實爲不朽八屬紳民喁望殷切歌功頌德端在此舉如蒙贊同即請由兩公領銜指同能訓曁王陶兩會辦電達財部准予截留作爲太湖水利工程經費是否可行統祈示覆爲叩能訓院代印 
雜評一 
[贛議員與學生（默）]  
　　此次學潮中學生與軍警衝突者有之學生與商人衝突者有之然皆出於事理之常無足異也所可異者爲贛學生與議員之衝突 
　　議員何仇於學生所仇者反對加薪耳因反對加薪之故而遂深惡痛絕不許旁聽何乃太狹因爭論旁聽之故而遂誣爲毁物要求懲辦又何太忍夫會旣公開學生旁聽即有未合規則之處亦不應如是之嚴拒况乎惡言喝打以待流氓之手段待學生學生其何能甘事過之後又復小題大做請兵防範通電張皇其又將誰欺各省議會方鑒學生愛國之忱哀其廢學正思開誠勸告代肩其爭外交之責任以冀補救於萬一乃贛議會置此不顧而反借區區細故壓迫學生洩其夙憤使益入於無可轉圜之途贛議員之不知大體竟至此耶尤可異哉行政官廳僅據議員一面之詞不問事實眞相而遽撤學生會查學生代表以謝罪更何以服學生之心夫贛官廳之把結議員以圖消弭彈劾案早已喧傳人口此次之秘密加薪說即其一例然則今日之罪學生以悦議員之舉又曷足怪耶嗚呼 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[女子參政同盟會開會紀事]  
　　中國赴會之代表 
　　中國在萬國參政大會提出之條件 
　　上海女界爲討論選派赴歐參與萬國女子參政同盟會代表事曾開會數次舉定鄭毓秀周淑安二女士及朱家驊夫人爲中國出席全體代表并發起中華女子參政同盟會事疉誌前報昨日下午二時女界各團體又假崑山路婦女青年會開討論會討論中國女子在萬國女子參政同盟會中提議之條件兹將萬國女子參政同盟大會荷蘭國提議案先誌於前再將昨日中國女界討論所得之結果紀載於後蓋中國提出之條件即根據荷蘭所提議者也 
　　荷蘭提議之婦女約章（甲）（乙）（丙）准婦女有選舉權萬國公認男女平等男女平等得法律之保護嚴禁奴隸之風如現在東歐及亞洲非洲尚盛行之惡習（丁）婚事女子有完全自主權其自己創得之産業物件有自由配支存放之權毋須用其丈夫名義以保存之（戊）爲母者之權利與爲父者同等（己）已嫁之婦女有權保留或改易國籍如男子然（庚）教育須與男子一律平等（辛）婦女於工業職業應有與男子同等之訓練（壬）男女工作同等則工值亦須同等（癸）公認男女道德同等禁鬻婦女除規定的惡禁外女子道德之範圍當與男子同（子）爲母者當有相當之經濟供給以酬其勞（丑）於法律的工業的爭執時不得剥奪爲母者撫育其子女之權（寅）兒女之教育當盡國内之善法并基於萬國協同之切實善法 
　　昨日開會之情形女界各團體代表到會者有神州女界協濟社張默君舒蕙楨兩女士廣東女界聯合會唐允恭女士人和學院瞿振枚陳暉兩女士上海女界聯合會程孝福女士又黄璧魂女士神州女學李國昌女士中西女學王信恩女士崇德女校趙文喆女士女子體操學校楊玉珍高錦華兩女士勤業師範朱劍霞女士女子青年會韋增佩女士聖瑪利亞女學楊瑞卿女士推張默君女士爲主席報告開會宗旨提議兩項（一）中國在大會提出之條件（二）捐欵張女士謂此次萬國女子參政大會期限已迫此次籌備彼向各女學各團體連絡進行因以罷課關係派代表與會者不多今日急須將中國向大會中提出條件由各代表提出議决電告中國代表鄭女士（在廣東）然後再籌備開參政同盟成立大會云云默君女士代表神洲協濟社提議謂婦女約章中荷蘭所提議者對於婦女要求已屬應有盡有且最切於中國國情中國即在荷蘭所提出諸條件中擇其尤要者作爲中國之提議其不足者可補入之且英國提議亦　　荷蘭外人决不致以我中國婦女爲依傍也默君女士又於荷蘭提議（甲）（乙）（丙）（癸）數條中有所說明如（甲）（乙）（丙）條所言男女平等得法律之保護及嚴禁奴隸等中國正反乎此中國從前法律夫殺其妻祗坐監禁妻殺其夫則處凌遲等皆男女法律上之最不平等者民國改革以來祇改凌遲爲死刑其餘法律種種不平等者並未完全改革此應注意者又中國内地婦女有爲人鬻賣爲婢妾且下等人民有租妻賣妻之習女子尚有人格耶又如（癸）條所言男女道德在中國亦至不平等即如貞操問題從來女子以操守不堅見棄於家庭見棄於鄉黨垢辱終身夫死不得改嫁男子則納妾狎妓種種不良之行爲鄉黨家庭恬不爲異已亦不以爲恥純潔之德須男女共之豈可偏責女子哉又女子與男子受同等教育有同等職業此實爲女子解放之根本皆中國女子所應注意者程孝福主張應須特别加入女子不得爲人妾一條衆謂巳包括於嚴禁奴隸一語中因妾即奴隸之一種也當經議决中國提出之條件與荷蘭提議中（甲）（乙）（丙）（丁）（庚）（辛）（壬）（癸）（子）（丑）諸條一致相同張默君女士又報告大會公費須七千金須由各國酌量公認捐欵中國應否捐助經衆議决謂時期促迫恐不及勸捐俟下次再開大會中國决當有富厚之捐助應電告大會總會（在倫敦）云以上兩事當先電告鄭毓秀女士頃已由會中致電廣東詢問鄭女士何日赴歐以便接洽云 
　　女子參政大會之籌備張女士謂此次開會祇就上海一埠女子參政問題實爲全國女子之問題上海一隅决不足以代表全國故全國大會實不容緩應用快郵代電將參政問題通告全國各女學各團體俾派代表來滬共同進行當經衆議决（籌備時期）三星期（地址）婦女青年會（通信處）同上又舉定（文牘員二人）張默君韋增佩草訂章程並司通告及函電（會計員二人）舒蕙楨程孝福（經費）二百元由各校公認捐助（幹事）由各代表回校接洽後再行選舉遂宣告散會 
[唐繼堯派李協和代表總裁]  
　　在滬之西南軍府總裁伍秩庸唐少川孫中山曁國會議長昨接唐蓂賡魚日來電路謂迭電敬悉委派專員代表出席組織政務會議繼堯亦認爲必要惟苦難得妥人兹李協和旣已離粤到港謹派充政務會議出席代表除電促李君赴滬與諸公商洽外特此奉聞以便進行一切 
[上海兩團體遷移辦事處]  
　　字林報云探悉法租界捕房並不欲封閉上海學生聯合會與上海各界聯合會惟該兩團體與全國學生聯合會及全國各界聯合會同設一處以致别無他法現聞上海兩團體已將其總幹事處遷至某學校云 
[東吳二中舉行國恥紀念會紀]  
　　崑山路東吳大學第二中學校學生分會因今日爲五九國恥紀念日於昨日午後一時半始特舉行國恥紀念大會來賓如李恒林·杜新聲·陳鐘聲·屠龍·鄭世賢等與中西女塾女青年會諸女士共約三百餘人由該校學生徐志堅·張國熙等招待童子軍維持秩序並售賣餅餌水果之屬鈴鳴開會全體先向國旗行禮次唱國歌該校學生王考祥主席報告開會宗旨奏樂該校學生請全國青年協會幹事陳鐘聲演說次由該校學生演劇劇名「愛國男兒賣國奴」即安重根刺伊藤博文故事分九幕每幕表情均有精采演畢復有趣劇一幕以作餘興而散 
[對於今日之兩種預備]  
　　商號預備懸旗軍警預備防護 
　　今日爲五九國恥紀念之期本埠南北市各商號均預備懸旗表示紀念之意而軍警方面對於此事頗加注意松滬何代軍使預令各軍團及淞滬警察廳長秘密加防勿稍怠忽徐廳長立即召集各外區署長署員並本廳游巡保安騎巡偵緝各隊會同軍隊悉心防護 
[戒嚴中之兩消息]  
　　崗警毆打教徒教會佈道員戎鶴鳴牧師年逾花甲每日出外傳教並唤賣聖書昨日午後四時三刻鐘該牧師偕一少年沿途宣講行至滬城虹橋地方爲該處崗巡所見以目下戒嚴期内上前阻止其高聲宣講該牧師等向之力辯詎該警忽批少年之頰該牧師大怒乃將該警扭住同赴警廳申訴該警倔强不行嗣由鄰崗巡警到來勸令雙方同赴一區二分所王警佐以案關交涉據情詳報警察廳核奪 
　　晚班車夫失業戒嚴以來華界商店收市甚早南半城尤形冷寂一般江北旅民向恃拉晚班黄包車營生者自戒嚴後均巳失業相顧嗟嘆 
[意飛機昨又在滬飛行]  
　　昨日（八號）下午四時許意國飛行家佛拉林君又駕飛機從江灣飛起經過交涉公署警察廳署道尹公署海軍總司令署護軍使署及各國領事公館在空中均升降廻旋數次又行經法巡捕房抛出無數意國海軍旗迎風飄揚非常明顯均係表示一種親睦辭謝之意如天氣清和决定於今晨九時三十分向青島飛行 
　　至瑪西羅君因機尚未修好並不同行北京特派員徐禮善鮑丙辰二中校南京特派員曲巖上校則定今日晚車遄回覆命云 
[張繼致朱少屏書]  
　　報告法人熱心教育中國子弟 
　　法政府已將里昻城内砲壘借辦中法大學 
　　李石曾張溥泉君等擬創辦中法大學於里昻溥泉君去秋巳赴法籌備一切昨日有一長函致寰球中國學生會朱少屏君報告法國陸軍部已將里昻城内砲壘之一借與中法大學爲校舍并詳述一切情形兹將原函錄下（上略）現在有一隻船由馬賽開往中國利用機會有一件要緊的事告訴你并願告訴中國國民什麽事呢想你已經聽見說就是在法國里昻創辦中法大學李石曾君此次返國就是專爲這件事里昻與中國商務是第一有密切關係的城不用說了從前絲業極發達歐戰以來化學工業鐵業電業更興盛起來將來中法工商業可携手的地方當以里昻爲中心這是中法大學在 
[本届中西女塾畢業生吳玉芳女士（紀事見昨報）]  
里昻創設的第一個原因李石曾君未行之先已經講起要求法國教育部轉求陸軍部將里昻城内砲壘之ＦoltSt·Trenee（杉提列奈）借於里昻城或里昻大學組織中法大學因法國更迭内閣一時停止進行自米勒蘭組織政府之後Ｈcrnorat瓦諾拉氏任教育總長伊極力贊助遂於本月中旬由陸軍總長命令里昻督軍迅速將該砲壘交於中法大學同時里昻大學校長得教育部消息該校長於十九日電余及褚民誼君即來里昻接洽余與褚君於二十日來里昻除與該校長會談外見市長Ｈerriot（海理岳）（前戰時輸運總長）及里昻督軍皆十分熱心教育中國子弟事業并表示切實扶助之誠意今晨該督軍特派工兵上校同往杉堤列奈查看該砲壘内部形勢位於山上形勢甚佳并有二千年前羅馬水道宫之遺蹟全城在眼下天晴時可望阿爾布山脈内有軍房大小五處可容學生千人乃十九世紀初所建雖爲舊式軍事上巳不適用然局面甚廣大鞏固改作學舍頗爲適當自來水電燈煤氣廚房之設備皆足用惟須洗濯打掃而已床凳桌椅圖書儀器必需添製關於組織進行之事項正在籌畫當陸續函陳對於此事余所感觸者有幾種請留意并望通知各方面（一）與政治或政黨無關係此種教育事業關係於中法之國交前途頗大法國方面無論新舊左右各派皆極贊助亦望中國方面南北新舊各派扶助教育之事并非各黨可得而私亦非可能而私（二）軍人當從速解兵興學杉堤列奈雖爲舊式砲壘在法國已不適用然較諸南京獅子山蕪湖之東西梁山吳淞口各砲壘（此皆余曾游覽者）更周密堅固并於砲壘之旁有三四層之洋房軍營非中國土房兵營之可比也法國有何愛於中國青年戰事方罷即將其軍用建築讓我華人倡辦教育較諸中國各省督軍日購外國敗鐵廢槍感嚇平民者如何耶張繼拜上三月二十三日 
[新任駐華美公使將過日本]  
　　字林報云東京消息稱美國駐華新公使克蘭偕其隨員等乘中國郵船公司南京號約在五月十八日可到日本惟克使是否取道朝鮮抑經過上海現尚未知 
[瑙威公使將抵滬]  
　　英文滬報云駐京瑙威新公使將於本月十四日到滬此間瑙威領署與商民巳從事預備招待 
[英國艦隊司令起程赴日]  
　　字林報云英國遠東艦隊司令杜夫將軍八日清晨乘軍艦哈金斯號前往横濱約在日本勾留一月然後回威海衛 
[日本新聞團來華消息]  
　　日本各報新聞記者十餘人爲調查我國國民對於日眞實之態度起見特組織一遊華團業經由東京起程先至遼瀋一帶勾留約一星期約於十號左右到京據聞該團此行與我國各地報界聯絡感情尤爲其最要之目的來滬之期約在下月中云 
[留法儉學生今晨赴法]  
　　留法儉學生巳放洋數次而以今晨出發者爲尤衆共有一百三十餘人内有女生三人均於今晨十時在工部碼頭乘法船高爾提來號赴法 
[郵務局長請假回國之接替]  
　　江蘇特派交涉公署昨接上海郵務管理局代理局長西密思函稱李局長請假回國遺缺已奉局長委任希樂思署理未到任以前暫委本代署局長執行職務業於本月七日交替相應函請查照云 
[郵局將建新屋]  
　　字林報云聞中國郵局近購得地册第八百號毘連公濟醫院之地基計三畝半有零按民國六年秋間郵局曾購置地册第六百零七號之地基今連新購之地計之面積較諸現有北京路辦公地址不止爲三與一之比例分佔北四川路之兩旁面臨北蘇州路與天潼路當初購第六百零七號地基時以爲足敷應用但近年郵務增多尚覺不敷故决計俟購定新地後再行建築今不久可望動工云 
[小吕宋僑商來滬]  
　　小吕宋僑商戴槐生君經營出入口生意以推消國貨爲大宗每年由廣東運銷小吕宋之車絲經絲棉織品及上海之白絲火腿麵粉猪油等不下二百萬元此次鑒於國内抵制風潮需貨孔亟特向祖國購採大宗草緶監製上等草笠并有大宗巴拿馬草笠由俄國皇后船親帶來滬云 
[米貴中之種種消息]  
　　近來本埠米價逐漸飛漲前昨等日河下米市雖報告每石九元六七角然米舖中售出食米每石巳至十元一般經紀小民與勞働界聞之無不恐慌紛紛報告慈善機關各紳董請平米價經各紳董調查滬上各米棧存米頗多兩日來米價繼漲增高必係奸商暗中販運出洋所致若不設法禁止則窮民搶米風潮卽在指顧間爰聯名具禀滬海王道尹上海縣沈知事等請求出示禁止販米平定米價以維民食 
　　又函云滬上米價迭次飛漲出口仍源源不絕一般勞働界及平民生計異常困苦查前清光緒三十三年瑞澂任上海道時曾有禁令如商界存貨滿五百石以上者作囤積論當將米充公平糶以濟貧窮其時米價每石八元三四角洋價一千一百文計算尚不及十千官廳巳如是注意今米價已在九元六七角洋價一千三百七八十文每石須合錢十三千五百文官場何尚未加注意也 
　　又滬南翻砂鐵匠業之工人近因米價日昻每日所得工資三四角不敷博一餐之飽要求作主加薪以資度日各作主乃於昨日乘星期六之暇相約同人在尚文門某作場内開談話會到者各作場主爲多自下午二時至四時而散推金餘興主金夀林爲代表具呈上海縣知事及總商會等機關請維持米價而恤民艱云 
[新茶上市]  
　　時屆初夏新茶正當上市温産之紅綠茶出數最早本年温州收成尚佳出貨亦較往年早半月巳由招商局之廣濟海晏兩輪船運到樣茶頭批共一千二百餘件茶身頗好貨到後卽於前日開盤旗槍綠茶高者開五十四兩次者四十四兩包谷綠茶開三十六兩次者三十兩旗槍紅茶高者開二十二兩次者十八兩各貨業已售盡爲天津帮客辦者爲多又長江新貨簍茶約於本月二十五六日可以到申 
[西報紀日紗市况]  
　　字林報云五月六日日本三品紗行情如下五月份日幣四百零九元一角六月份四百十一元一角九分七月份四百十八元一角八月份四百二十元六角九月份四百二十二元十月份四百十九元八角收盤時價稍漲起五月份四百十六元九角六月份四百二十五元五角七月份四百二十八元九角八月份四百三十四元二角九月份四百三十五元十月份四百三十四元二角據本埠所得消息大阪取引所本擬星期一日復業但因金融週轉未能佈置完妥遲至星期三日始開門此後雖未停閉惟僅有午前交易午後則不開市也上海日人取引所亦預定本星期内開市但表同情於大阪取引所本星期仍未開門現定於十日復業日本紗商曾要求紗廠減少出産十分之三紗廠不允現聞紗廠允每月停工六天云 
[青年會會員參觀自來火廠記]  
　　青年會會員參觀團昨日（二十）下午一時半出發參觀本埠西藏路英國自來火總廠由該會交際科幹事鈕立卿君領導前往旣至先入東部寫字間由總機師英人某君曁副機師華人李翰紳學士Ｏ·ＨansonＬiＢ·Ａ·出而招待導往西部廠中先入火房參觀初入即覺煤氣窒塞惡臭悶人入内見火光熊熊熱氣蒸騰蓋正在工作時也當由李君告云此房係廠中提製煤氣之初步先在火房後部用起重機將生煤運上送入火爐同時用有針磅器衡計煤量煤入火爐用二千度强熱提取煤氣生煤略經火煉由推機送至爐外卽成熟煤俗稱烟煤可作燃料由某公司包定總額甚鉅煤氣提出因熱上騰升入縱列各管再經熱水横管濾氣使純卽有柏油沈澱瀋出管外降下油井同時蒸濾之煤氣由横管分入兩總管一通三十二冷水氣管一通四十八冷水氣管此項水管排列高竪兩管之間各有一細管聯通惟或上或下參差不一其式如下　諸管内部均有旋轉之毛刷煤氣時上時下環經各管時此刷即攝取氣中未盡之柏油降入油井此項柏油其額甚鉅大半爲工部局所定購至所用之水乃用機由蘇州河汲入蓄於水池再注入管中云李君講至此復導觀機房即稱氣中柏油旣經提盡然尚有阿摩尼亞（ＡmmoniaＨ＼３）有礙於煤氣之汚質故用此機將管中之煤氣抽入濾出其汁而所提之阿摩尼亞可作肥料·藥劑·及其他一切工業材料效用頗廣據云該廠所出大半爲日人購去用爲肥料只須攙以適量之水即可灌田遠勝我國以糞爲肥云其用旣廣故價亦甚昻即經過之水其價亦與柏油相等講畢指示機房中已燃之自來火模樣此樣光熱强弱隨煤氣之多少而變故時時不同出此復至一處拾級而登據李君云阿摩尼亞雖經提出然尚有一種不潔之汚質能使煤氣減少光熱故須用鐵沙濾出之使氣質純粹當由總機師命工人用紙着管攝取汚汁少許令示觀察色黄微褐據云亦非廢物頗可利用繼復引觀大時鐘式針盤此盤云係指示巳成煤氣若干隨時面增觀畢復至一室内貯水氣比重器可藉水與氣之比重而知煤氣之濃淡出室又經李君導至一處令觀全廠雛形口講指畫娓娓動聽後經煉柏油膏房乃至躉煤處據云所用均係日煤由三井等兩公司承辦因日煤較我國山西産者尤佳云云旋由鈕君導團員向英人曁李君辭謝而出惟李君因會友情誼殷勤送出復乘餘興導觀送氣間曁東部總機間指示一切送氣間在西部門首内有機二具專司排送煤氣一機送至虹口西華德路分廠一機送至法租界分廠而總機間則示大氣鍋現容之量及送至兩分廠氣量之多寡多則加鐵板於機上以滯之少則減鐵板以暢之並列表以示加板幾塊鍋中容量若干又見所用之燈舍煤氣而用電詢之乃知防險之故觀旣盡興乃道謝而出已三時餘矣末據李君告云該廠不專依煤氣爲業反藉附産品以貿巨利觀於該廠佈置之周密方法之良善竟使無一廢物深信所言之不虚也 
[一週間之金融調查]  
　　進出口細數此一星期内（二號至昨日止）國外祗有大條銀三十八條進口而裝往香港者有大條銀七百三十一條現洋七十五萬元國内天津·南京·漢口·山東等埠裝來現洋二百零六萬元裝赴厦門·崇明·南通州等處銀幣一百萬元南京·安慶·漢口·三埠寳銀一百二十二萬兩較上届爲少兹將逐日進出口銀洋與大條銀細數錄下「三日」英公司輪船進口運來有利銀行大條銀三十八條中國銀行從南京來新銀幣二十三萬元交通銀行由天津造幣廠運來新幣四十萬元又南京來國幣十九萬元又裝赴安慶南京寳銀各五萬兩中國銀行裝安慶去銀五萬兩又裝漢口去銀八萬兩廣帮裝往香港去大條銀二百四十條「四日」中孚銀行由漢口來洋五萬元交通銀行從蕪湖來洋五萬元又南京來洋七萬元中國銀行由山東來洋十五萬元又南京來洋十一萬元又裝去銀八萬兩又交通銀行亦去銀五萬兩本街裝香港去大條銀二十條又裝厦門去洋三十萬元又崇明去洋十五萬元「五日」中交兩銀行各從南京造幣廠來新幣七萬元交通銀行裝去銀五萬兩又裝安慶去銀五萬兩中國銀行裝漢口去銀八萬兩又裝南京去銀八萬兩又裝安慶去銀五萬兩本街裝往香港去大條銀二十條又裝南通州去洋二十萬元「六日」中國銀行由南京來洋十一萬元又天津來洋十萬元交通銀行從南京來洋七萬元又裝去寳銀五萬兩中國銀行亦裝去銀八萬兩東亞銀行裝赴香港去洋五萬元「七日」中國銀行由南京來洋十一萬元又裝去寳銀八萬兩交通銀行亦裝南京去寳銀十三萬兩滙豐銀行裝香港去現洋七十萬元本街某銀行裝赴厦門去洋三十萬元道勝銀行裝香港去大條銀四百五十一條「八日」交通銀行由南京來洋七萬元中國銀行由漢口來洋十萬元又南京來洋十一萬元又裝去銀十六萬兩交通銀行亦裝南京去銀五萬兩 
　　洋釐此七天中之洋釐市面頗穩最高（二日上午）爲七錢三分九釐六二五旋因外埠來源不絕且中交兩銀行共存國幣有一千二百八十二萬元之多而江浙皖繭市用途尚須遲二十餘天故最小「六日」到過七錢三分七釐半昨日下午收盤爲七錢三分八釐八七五至三月底期洋最小（六日上午）亦到過七錢三分九釐二五昨日略漲一釐之外四月十五期洋平穩昨日下午收盤爲七錢四分二釐六二五滬地存洋共有二千七百四十六萬足敷下月新絲繭·新躉·新小麥·等上市之用以是洋釐不致　出七錢五分也 
　　銀拆三日四日因有押欵銀到期及華商結先令東滙等進口貨銀拆稍大爲三錢半餘日常在一錢八分至二錢七八分間目下花紗布等土貨營業呆滯銀兩無大宗用途也 
　　國外滙兌上届（一日）調查時鎊價爲六先令三辦士東滙四錢一分二五美滙一百二十元港滙七錢三分至（四日）鎊價漲一辦士紐約大一元五角東滙小半分五日以來大爲變更近期大條銀已縮至六十辦士遠期五十九辦士三七五鎊價五先令九辦士東滙四錢五分七五美滙一百十元新加坡滙水四錢零二五於是一般做進口貨者大爲驚慌比夏曆正月初六日磅價 
 
 

Page 11

 
 
相去二先令五辦士此中原因不一惟據外人方面云上年華商向各國預定機器疋頭等貨共有數千萬之巨邇均到期交貨結欵所致况今春迄今出口貨寥寥故受影響云 
　　期貨標金「二日」收盤爲二百零一兩四錢「三日」開盤六月份之價爲二百零二兩六錢「六日」以前常在二百零三兩上下「七日」因大條鎊價大縮銀行不肯售出滙票故金價飛漲昨日鎊價大條銀又大縮初開六月份金價漲至一百二十一兩嗣聞遠期滙票各銀行稍肯放長以致人心略虚金價較上日爲小午刻收盤爲二百十六兩 
　　現貨烚赤自期貨價漲烚赤價亦飛漲故各金號之存貨均不欲急急脱售最大到過二百二十二三兩昨日因期金稍跌烚金小銀四五兩惟各銀樓飾金每兩已漲至三十二元五角較去歳價格最低時已漲十元左右矣 
　　查倉總數昨日（星期六）調查中外各銀行共存現銀三千九百十五萬洋一千七百十六萬大條銀三千九百十四條美銀幣一百萬元細數從略 
[一週間之熔銀調查]  
　　本週間北市泰亨源方記等各銀號共鑄出寳紋二萬五千四百六十只核計規元一百三十六萬九千七百四十八兩此種熔銀係由麥加利·花旗·道勝·滙豐·等各銀行從歐美運來大條銀五千餘條批沙新墨西哥洋六十一萬七千六百元内有六十萬元巳熔化大條銀一千四百餘條裝往香港而批沙一萬七千六百元尚待下届各銀行所存大條銀三千餘條一併烊化 
[上海物價指數表（二十九）]  
　　財政部駐滬調查貨價處四月第三週（四月十九至二十五日）上海物價指數云本週指數爲一○六比前週漲上千分之十一比前月本週漲上千分之九除糧食五金外各類指數均較前週爲高糧食類自一○七·二跌至一○二·七食物類自一○六·三漲至一一六·一爲各類漲跌中之最甚者食物何以暴漲（一）由洋釐提高該類二十六品中泰半均受洋碼折算之影響（二）東滙漲高先令縮小糖市辦本划大批價飛漲赤糖開過十兩五錢細砂開過十三兩太古車糖均開至十二兩左右此爲半年來僅見之高價兹將去年十月以來每月本週（第三週）之糖價列左以見本埠糖市之趨勢 
種别／時期　十號荷蘭赤糖　廿五號荷蘭細砂白糖　三温半太古白糖　八號車白糖 
十　月　　　八·八○○　　一○·○○○　　　　九·三○○　　　九·四○○　 
十一月　　　八·七○○　　一○·○○○　　　　九·二○○　　　九·三○○ 
十二月　　　八·六○○　　　九·八○○　　　　九·五○○　　　九·○○○ 
一　月　　　九·四○○　　一一·○○○　　　一○·四○○　　一○·○○○ 
二　月　　　九·七○○　　一一·二五○　　　一○·七○○　　一○·四○○ 
三　月　　一○·三○○　　一二·二○○　　　一一·一○○　　一○·四○○ 
四　月　　一○·五○○　　一三·○○○　　　一二·○○○　　一一·九○○ 
糧食類指數與去年十月本週（一○二·六）及十二月第四週（一○二·七）相若去最高時（三月第四週爲一一一·三）已達百分之八·六但此係受小麥麵粉麩皮蠶荳等多數雜糧跌價之影響與米價無與焉本週指數表列下 
（本表以八年九月物價作爲百分） 
期間／類别　　　九年四月第三週　前　週　　　前月本週 
　糧　　　　食　　一○二·七　　　一○七·二　一○九·五 
　其他　食　物　　一一六·一　　　一○六·三　一○三·三 
　疋頭及其原料　　一○四·三　　　一○四·○　一○五·一 
　金　　　　屬　　一○六·八　　　一○七·八　一○九·四 
雜　燃　　　料　　　九七·四　　　　九六·七　　九七·○ 
　　建築材　料　　一○九·二　　　一○八·八　一○五·八 
　　工業用　品　　　九五·九　　　　九三·九　　九一·五 
　　其他物　品　　　九七·五　　　　九七·○　　九七·六 
貨　雜貨　平均　　一○○·○　　　　九九·一　　九八·○ 
總　　平　　均　　一○六·○　　　一○四·九　一○五·一 
[工商協會消息]  
　　本埠仿造洋貨各工廠自去冬組織工商協會後卽經推舉虞洽卿沈九成謝復初宋則久尹鶴林李政庵等爲代表專誠晉京請求農商部設立商標註册局請求財政部税務處將出洋税曁國内通運税豁免或減輕以期振興實業挽回利權現聞虞會長由京來信報告本會請求各節巳得財政部税務處核准先將出洋貨物免税請大總統下令佈告全國從此南洋方面國貨較前易去凡製造合銷貨物之工廠應極端注意之又聞該會定於九日（即今日）開選舉會選舉評議員屆時當將政府嘉惠工商之意宣佈大衆云 
[商務印書館股東會紀事]  
　　商務印書館於昨日午後三時在閘北寳山路該公司印刷製造廠内新建鐵工場開八年股東常會到者共計一萬五千五百十一權公推鄭蘇戡君爲議長（一）董事張菊生君報告八年分營業總分館合計較七年分均有進步約增百分之三十分所有財産目錄貸借對照表及一切詳細情形均載明結彩清册業經印送各股東請股東查閱至於另提特别公益費五萬元實以本公司工友衆多除工友子弟教育事巳撥入尚公學校一萬元另定規程辦理外其餘凡關於有益工友身心之設備自宜次第舉行要求股東完全承認衆無異議（二）監察人張葆初君報告各項賬目核對無訛財産存貨等均以最低之數折算或餘去不計甚爲滿意（三）董事會提議事件（甲）酌提餘利及公積作爲股分案（乙）改正分派盈餘案（丙）追認增設監理案（丁）增設經理一人案（戊）修正公司章程第三條文字案均逐一通過（四）選舉董事監察人俟開票已七時矣遂散會 
[轉運公會紀事兩則]  
　　新屋落成本埠南火車站轉運公司共有三十餘家曾於去秋公司籌欵租地一畝有餘在於南站後門西首購料雇匠建造公會辦公房屋一所計前後兩進前進樓房後進平房共需工料價銀三千五百兩之譜檯櫈動用器具銀一千兩前日新屋落成轉運公會辦事各員遷入新屋辦公現定五月十二日柬邀商學各界舉行落成禮 
　　選舉會長滬杭甬轉運公會今屆應選會長業由同業開會投票選舉舉定萬子嘉爲正會長孫少卿爲副會長昨經該公會巳將選舉正副會長具銜名函報請滬杭路局查照矣 
[運繭請路警保護]  
　　本埠華洋各絲商近以浙省内地之鮮繭將於本月二十號以後上市秤收所需購繭欵項均須預備現洋故於前晚兩日將現洋裝箱交由火車運浙轉給所設各分莊收領將來鮮繭運滬業與轉運公司同和號訂立合同歸一家報裝惟起運蠶繭時滬杭路各站口之竊賊必較平時爲多應請路局責令各站護路巡警嚴加保護昨由同和轉運公司具呈路局任局長請求飭警妥爲照料 
[廳飭加認屠宰税帶徵之學費]  
　　滬寗蘇三帮肉業代表榮銀和在縣公署擔任認繳本邑及四鄉各處屠宰税常年納繳二萬五百元分期措繳此外尚擔任帶徵之學費常年認繳洋一千二百元惟所帶徵之學費近經江蘇胡財廳長以稽核税章帶徵學費最少須及正税三分之一方爲合符上年該商認繳屠宰税繼續進行以來尚稱盈餘無虧惟擔任之學費爲數大相懸殊　實於税章不合是以訓令上海縣沈知事轉函縣商會傳知該認商加增帶徵學費務與税章相符以免歧異 
[爭認棉紗税尚未解决]  
　　棉紗業認税新舊商人爭持認税一事迄今仍未解决經新認商一再呈請財政廳核示胡財廳長令飭税所長轉函縣商會查復去後日久未據呈復現胡廳長又令催陳所長迅將辦理情形及解决方針詳細呈復來廳以憑核辦 
[滬杭路紀事三則]  
　　沈成栻回滬滬杭鐵路車務副總管沈成栻日前奉任局長委派往杭州轉赴莫干山整頓聯運事宜兹巳事畢於昨日由杭乘早快車回滬除將所辦情形陳明局長外並與拱莫汽船方面訂定行輪時刻計每日上午九時三橋埠開下午十二時五十五分拱宸橋到下午十二時拱宸橋開六時三橋埠到 
　　艮山站添建月臺滬杭鐵路管理局局長前據杭州艮山門一帶商旅來函以甯杭接軌聯運以來貨運日臻發達如南京之煤鎭江之猪與米糧等貨運至艮山站者日見其多惟該站之岔道不敷停車月臺尚嫌狹窄請即添築以利商旅等因任局長據函當卽轉飭工程處添築艮山站東面支線一條並添建月臺以資便利並飭賬務處將此項工程列入本年預算案内 
　　添招脚夫滬甯鐵路北車站搬運行李貨物之脚夫自前年由該路車務處收回派員督辦後形式上似稍整齊惟人數不足北站與麥根站兩處每日在站工作者約三十人不敷調遣昨經該管車務總管查悉立即添招脚夫十餘名以資補助日昨陸續到站騐看選其合格者留之 
[視察松江縣教育之報告]  
　　滬海道尹接江蘇省長公署訓令云案據臨時教育視察員周徵蕚報告視察松江縣教育狀况查閱報告各節該縣教育辦理頗見完備行政人員亦能各舉其職惟學務委員除倪世昌姜企章秦中和金光耀外其餘應飭一律繕送報告義務教育旣定松江亭林楓涇三市内畫區試辦現在調查學章已竣應將設校地點規定進行養成師資以助省立師範學生及委托省立師範特開講習科同時並進辦法甚是關於小學教育實業教育社會教育事項亦能擇要舉辦惟應求進而益上之方該縣教育經費僅敷支配將來推行義務教育必致大感困難惟原有欵産捐税當局者果能不避嫌怨根本清釐增進必不在少此節應由該縣知事督同勸學所迅行辦理具報備查除將報告書彙編印發外合將該縣教育應行注意要點令仰該道尹知照此令 
[建康艦啟椗往寗]  
　　海軍總司令藍建樞以駐防南京之建安軍艦現因調往湖口會操長江防務緊要未便空虚特電駐泊閩省海軍第一艦隊所轄之建康軍艦開駛到滬以便派往南京塡防現建安軍艦業已開行到湖聽候編配操演而建康艦亦於前日由閩來滬當經藍總司令飭令該艦速即開寗塡防是以建康艦即於啓椗往寗矣 
[閘北塡河築路]  
　　閘北滬寗車站旁原有官河一道現滬北工巡捐陳局長以該處王家宅居住人多市面漸繁而道路狹窄房屋櫛比出入不便昨特雇工用垃圾亂泥將此河堆塞以備周築馬路接連寳山路華興路以便交通 
[保安隊警察之撤調]  
　　淞滬警察廳徐廳長查得本廳保安隊隊長馬毓麟馭下不嚴任意容留閑人舉動可疑當即下令撤差即以閘北遊巡第四隊隊長趙玉珂調升該隊隊長並以遊巡三隊巡官劉啓賢升補四隊隊長尚有保安隊巡官温夀齡亦即撤差所遺巡官一職以浦東三區一分所巡官王錫恩調補並以差遣員郭大中補爲三區一分所巡官又保安隊巡長兩名均被斥革又調去該隊隊士七名 
[西商春賽跳浜紀]  
　　旅滬西商春季賽馬昨爲跳浜之期適值天氣晴爽與賽西人於下午一時咸警轡於泥城外跑馬塲開始比賽至日暮而畢共賽十次兹將得標者錄下第一次十三馬西人小白來代祥茂洋行黄衣黑帽白馬勝第二次十二馬西人霍爾根代電報局姜黄衣帽黄馬勝第三次十馬西人卜魯那藍衣黄帽黑馬勝第四次八馬西人小馬立師跳浜紅衣黑帽黑馬勝第五次十二馬西人野漢紫色衣帽黄馬勝第六次十二馬西人大格立師代大英公司黄衣帽黑馬勝第七次七馬西人强生代西人刺珀花衣黑帽灰馬勝第八次十五馬西人强生代怡和洋行藍衣帽灰馬勝第九次工部局西人魯白衣紅帽灰馬勝第十次十馬馬夫顧麻子代麥邊洋行藍衣帽黑馬勝 
　　昨日觀賽之中西士女較前三日尤爲熱鬧代理英美總巡張生氏深恐匪人混入滋事諭飭新老閘兩捕房捕頭加派中西探捕分往賽馬場内外妥爲照料 
[毆捕案註銷]  
　　施夀利·蔣祥雲·與嚴洪生·在虹口東漢壁禮路永祥南里口扭毆經凉行路捕房九百零五號華捕查見喝阻反被毆傷腰部旋由九百七十五號華捕帮同將施等拘入捕房存洋保出後經公共公廨傳訊施蔣皆抗傳不到出票飭探先後將其逮案諭令交保候禮拜六解究等情已紀本報昨晨屆期捕房將三被告解請陸襄讞會同日副領事林出賢次郎升座第二刑庭集訊先由九百零五號華捕上堂禀明伊於是日下午因至捕房上差經過永祥里口見施等手執木棍擊嚴之頭遂上前拘拿詎反被施毆打蔣亦圍上帮兇故有九百七十五號華捕帮同將被告拘入捕房但腰部已受傷旋往醫院求治有傷單呈察次由九百七十五號華捕上堂證明前情被告嚴洪生延朱斯蒲律師到堂辯稱嚴頭亦被打破伊實非被告可作本案見證應請先行摘釋堂上准如所請判嚴洪生開釋旋由嚴投案證明伊是日在九百七十五號華捕家内摇會施等突然闖入搶取會洋當即攔阻被用棍將頭擊破云云質之施夀利供九百七十五號華捕爲首邀集一會每會每月付洋五元我亦該會内一份子付過會洋四次因該會係標會以出重利者得我需欵孔急擬標時加增會利冀可得會詎首會九百七十五號華捕不俟我到塲即將會標與他人致起衝突該捕持洋鐵盆擲我因以手格致傷嚴之頭顱等語並延律師爲之辯護蔣所供與施略同問官訊畢以該捕所控毆傷案不能成立判令註銷惟施蔣兩人不應保出後抗傳不到着各罰洋三元充公 
[毆斃船夥案之審訊]  
　　吳勝發控李章生駕舟不愼將伊船碰撞並將伊夥陳小倚子毆傷斃命前經地方廳派員騐明預審明確起訴審判廳請爲公判在案昨日午後該廳堵許推檢各官開庭審理據吳供安徽人年四十二歳駕舟爲生用陳慶（即小倚子）並吳二等爲夥舊曆三月初一日裝載煤炭停泊在車袋角附近忽有李章生之花草船駛過碰壞我之船只不顧而去我夥陳慶等駕小舟追上向之理說詎李用棍棒亂打以致陳慶被毆受傷跌入小舟嗣經民人查悉將陳車送醫院醫治無效斃命前奉騐明傷痕請求嚴懲並追償死者撫卹及民之被損船只問官問曰吳二現在何處已死陳慶有無家屬答稱吳二現回原籍陳慶家有年屆花甲之老母請察據二十七保十一圖地保瞿梅生稟稱是日雙方在蘇州河起釁時地保並不目見當據水巡隊告知地保是實質之李章生供年四十一歳浦東人住爛泥渡此次駕舟往蘇州由山塘地方裝載花草來滬往金利源碼頭交卸是日我船駛過車袋角並不與吳船碰撞忽有陳慶吳二追來奪我船櫓當時與之爭論有之並無行兇之事求鑒問官曰陳慶之傷已經騐明爾不必抵賴復謂吳勝發曰今日本案並不公開辯論爾請求撫卹爾非陳之家屬無請求之必要須俟陳慶之母到庭主張方可諭畢着李還押吳退去俟下次公開審理再核 
[私用菜籽價案尚須續訊]  
　　日商三井洋行在公共公廨以刑事起訴用人于連生私用菜籽價洋五千餘元一案昨晨續審據被告供稱我將收買之菜籽餅沿途售與餅行每百擔實得銀一百八十五兩並延朱斯芾律師與原告之律師辯護旋由原告洋行日人直丞證明被告係伊所用之楊和卿轉雇菜籽餅共收有四千元除被沿途盜賣外餘均收齊云云中日兩讞員訊至此諭候下禮拜一下午續訊 
[警官家庭中之惡劇]  
　　滬南某分所署員於前日深夜時忽與其夫人某氏口角旋用武力角鬭該氏氣憤塡胸將手上金戒取下私自吞服未有人覺察直至天明時忽聞聲息有異急向追問良久始知吞金之事該署員情急立即派人舁送上海醫院請爲救療 
[汽車傷人併記]  
　　昨日上午有鎭江人石金泉行經公共租界南京路被某號汽車撞倒跌傷頭部肩臂等處由老巡捕房九十一號西捕瞥見當即前來抄錄汽車號碼另雇車送石金泉往醫院醫治一面呈報捕頭候核示又有某號汽車於昨日午刻駛經愛多亞路帶鈎橋塊撞倒餘杭人胡昭雲受傷甚重昏暈不省人事當由老巡捕房一千二百五十五號華捕到來押令汽車夫將受傷人載送醫院醫治復帶該汽車夫入捕房稟請捕頭發落又昨日下午二時許有九百三十三號汽車駛經九江路西藏路口撞傷一年約八九齡之女孩倒仆於地即經老閘捕房五百八十八號華捕趕來喝令汽車停止押同汽車夫將受傷女孩抱入汽車載送醫院醫治即持取西醫所簽傷單帶該汽車夫入捕房呈報捕頭請究又昨日下午四時餘某號汽車駛經南京路將在馬路行走之九江人王得利撞傷倒地當由老閘捕房一百十四號華捕查見將該汽車號碼抄錄另雇車送王得利投醫院醫治又昨日下午五時三十分湖北路（即大新街）有二百號藍色汽車駛過撞倒一年約六七歳之女孩跌破頭顱血流滿面當有老閘捕房巡街華捕到來押令該汽車載送傷孩往醫院醫治旋即帶同汽車夫投捕房稟候捕頭核辦 
[汽車夫疏所之罰儆]  
　　汽車夫王玉田前日在虹口百老滙路開駛三千三百三十九號汽車不愼將張阿二之黄包車撞倒跌傷坐客周長樂經三十七號西捕查見將王帶入捕房昨解公共公堂經張襄讞會同義副領事羅君質訊明白以王開車疎忽判罰洋三十元充公示儆 
[尋獲拐女之婦人]  
　　王福眞之十二歳女發兒於隂曆二月二十八被日商第五紗廠女工朱林氏拐出擬趁小輪帶至無錫變賣在碼頭時被輪船夥友看出破綻該氏情虚逸去當將發兒送交無錫警局由該局函致王前往領回昨王已將朱林氏尋獲扭入四區二分所控告倪警佐命解司法科移送地檢廳究治 
[槽坊失愼之科罰]  
　　法租界東新橋街一百號九十八號門牌沈祖賢所開大有槽坊之後樓於日前上午八點餘時忽然火起當由救火會員到場救熄事後由捕房飭探將沈帶入捕房昨日解送法公堂請究先據捕頭上堂稟明前情並稱查得該坊保有火險銀一千兩請核詰之沈祖賢供是晨商人適因有事出外學徒茂林在後樓煮飯不愼遺火柴上以致肇禍不敢縱火求察中西官判沈罰銀一百兩充公以儆 
[棧房客人吸煙之科罰]  
　　西棋盤街一百二十三號門牌新昌厚字號棧房因私設烟具容留庽客吸食鴉片烟被總巡捕房捕頭偵悉於日前派令中西包探協往查明當將烟客趙雲生顧連生鄒根榮趙金生等連同烟具一併帶入捕房解經公共公廨中西官訊明判趙等開釋候補傳人證再訊在案昨晨由華探戴步祥將該棧主江西人胡樹齋傳至公堂即據戴探上堂稟明前情訊之胡供該烟具係庽客帶來推諉不認中西官核供判胡罰洋三十元充公烟具銷燬 
[行李内查獲煙土]  
　　招商局海晏輪船此次由温州來滬内有搭客姚朝奉所携衣箱等行李頗多箱上粘有浙江温處屬戒嚴司令部所獲之封條當經水巡捕房並海關扦巡洋員查見此甚可疑啟箱查看内藏私土六磅及押送水巡捕房梅捕頭諭送地方檢察廳究罰土送海關候燬 
[檢廳派員騐屍]  
　　二十八保南十二圖地保許鳳台昨投地方廳報稱昨日（五月七日）圖中發現男尸一具年約二十餘歳身着短棉襖褲形似小工查無家屬除投報水陸各警區外正擬來案報請相騐忽有朱正生到塲指死者爲伊堂姪地保不敢擅專特來請示云云梅廳長據報後當即委派郭檢察官毛檢騐員等前往相騐 
[茶館夥毆傷店主]  
　　某茶館主吳金松昨投法公堂控夥友蘇全英於日前私領商人兒子至某妓院内狎游旋被商人得悉向蘇理論詎蘇糾同無賴數人將商人扭住兇毆並用鐵棍將商人頭顱擊破旋由巡捕到來將蘇拘獲餘均逃逸今蒙解案請求重究詰之蘇全英供向在原告處爲夥是晚原告邀同朋友數人出外賭博故伊子令我帶至戲園内觀劇詎原告於次日强誣民人將伊子帶至妓院内並將民人毆打故此還擊云云中西讞員判着蘇押西牢三個月醫費亦由被告負擔 
[指控嚇詐案展期再訊]  
　　婦人任尤氏指控常州人任三大串黨在楊樹浦路嚇詐洋三十元等情由廨諭令被告交保在案昨晨由廨復訊原告延律師上堂陳述前情聲請展期被告亦由律師到堂辯護中西官核供判被告仍交原保候展期七天再訊 
[拆梢行兇之押儆]  
　　無賴張阿海薛阿銀兩人日前下午同至法租界華根泉處拆梢不遂當將華扭住兇毆適有包探顧三寳巡緝到來將張薛兩人帶入捕房昨解法公堂請究先據該探稟明前情旋據原告華根泉聲稱是日張等到來强欲向商人借洋三元商人將衣服質洋五角給與伊等尚不滿意即將商人兇毆幸有包探到來拘案請求訊究詰之張薛兩人供詞圖賴中西官以證明屬實着各押三禮拜以儆 
[搶挖耳押三月]  
　　無賴張志桐日前在法新租界小菜塲搶取婦人王姚氏頭上所戴之金挖耳一支後持至某押店内質洋化用現爲法捕房包探偵悉將張拘獲吊出原贓帶入捕房昨日傳同原告將張解送法公廨請究先據該探上堂稟明前情繼據原告投訴被搶情形求究詰之張供認搶飾不諱中西官判張押西牢三個月贓給原告領去 
[兩過犯各押二年]  
　　杜長生·陳行法前日下午在福州路徘徊窺探似有不法行爲被捕查見一併拘入捕房昨解公共公堂經中西官訊知兩人均係過犯判各押西牢二年期滿均仍逐出租界 
[縣署批示六則]  
　　二十三保五圖捆保周林全楊紅生等呈爲捆保辦公顢頇難以充當求飭查另選由楊金觀楊金寳兩户糧額糾葛均經批飭提傳到案查訊果係地保舞弊應予核究至於輪充地保以議單爲斷已於圖董呈内批飭輪充毋庸爲楊香榮楊惠生兩人飾詞妄凟 
　　宋金和呈爲陽奉隂違依然售賣豆腐迅求照案封閉由呈悉此案據周森田控奉道尹公署飭孫查復業經本署查案呈復在案據呈前情該店主藐玩逞刁情殊可惡俟奉道尹指令再行核辦可也 
　　牙户黄梅生呈爲違背登錄税率擾害營業陳請查究由候令行牙行登錄税處查復核奪 
　　公協泰典經理張瑞生呈爲空屋失火延燒包房請迅賜蒞勘出示曉諭由此案據典業董事函報已經指令在案仰典業董事查照飭遵 
　　楊金寳呈爲單串不符浮收浮納請飭查以免被累由候傳地保册書查訊核辦該民亦到案備質此批前清宣統三年糧串四紙存 
　　張文義呈爲據實聲明請予察核由已批圖董劉世昌呈内着知照 
[道署批示三則]  
　　奉賢縣民宋嘉等呈爲侵蝕公欵環請飭縣追繳山呈悉此次存欵如果萬甡米舖帳内確係薛子仁之名則該司帳之挪欵圖利情弊顯然當負賠償損失之責仰奉賢縣知事調取萬甡簿據查明確情秉公核辦事關善欵毋稍含糊 
　　松江縣民張尚等呈爲勾通董保塘長拆塘盜石請求令縣提案懲追由據呈李楠勾通董保拆取海塘石椿等情是否屬實仰松江縣知事查明確情秉公核辦具報 
　　朱寳鑫等呈爲縣批偏護難昭公允環求察核飭縣撤銷經理由呈悉候訓令青浦縣知事查明照章核辦具復核奪 
中華職業教育社通訊 
[通告未寄改選議事員選舉票諸君]  
　　本社此次改選議事員原定 
　　四月八日發出選舉票 
　　五月二十日收管選舉票截止 
　　五月三十日選舉票揭曉 
　　兹距收管選舉票截止之期爲日已近諸君有未將選舉票塡寄者務懇迅賜塡寄幸勿抛棄選權曷勝企盼 
雜評二 
[國恥與民恥（訥）]  
　　今之所以勿忘國恥者非欲一雪此國恥乎然雪恥之道何由對外作種種之奮爭猶其次焉者也對政府作種種之責備猶其緩焉者也其最要之道在我國民各自雪各人之恥夫國之所以受此恥非由我國之弱乎國何由弱弱於國民人人之弱也今欲變人人之弱而爲强則須先改革人人之心確立人人之人格人人能自治人人能盡責人人有嚴肅之精神人人有團結之實力人人知愛國之眞理遇事勿躁進勿退縮勿妄費其力勿輕用其感情返之自身人人一無所恥對於他人一無不若人之恥以如是之國民立於今日之世界則非特可以雪國家一事之恥而已舉我國所有種種之恥而一雪之亦何難之有哉然則我國人今日之紀念當於此三思之可矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[游歐漫記（十）] [  楚僧]  
　　生活較國内稍貴米每百斤三十元猪牛肉每斤八角雞蛋每個銅元八枚白菜每斤一元一二角洋貨比國内便宜中國通用的英洋在此每元可换三塊一二角以後來的人皮鞋雨衣汗衫洋襪若是不等着用儘可以在新加坡買要便宜到兩倍以上街市清潔寬展沿海岸十幾里綠樹參差和上海黄浦灘外國花園相似夕陽西下時游之快絕有博物院院分兩層下層陳列熱帶禽類獸類鯨魚軀殻長二丈五六尺鱷魚長一丈三四尺與人相等的大猩猩大獮猴很多上層陳列馬來人之衣服器具和刀槍劍戟等衣服有羽毛的有獸皮的刀槍和中國舊式的差不多與英人戰爭時的砲彈及被英人擄獲的物品都存在院中頂上羅列無數菩薩標其名曰馬來人的神像Ｍalayimages或中國人的神像Ｃhiueseimnges等一種野蠻醜陋的情狀令人見之羞死晚十二時上船熱在八十九度 
　　二十九日上午七時船由新加坡開三月四日午後三時到哥倫布共走四晝夜有半以前華法教育會所說要走七天七夜的話不確印度洋洋面如鏡天氣也比以前平和熱度常在八十四五度上下雖有四晝夜餘的海程在船上的人依樣的讀書的讀書談笑的談笑和家居差不多覺得非常舒暢 
筆剳 
[果園零話（上）] [  雲舫]  
　　植物中以果樹爲最有生氣春華秋實無或間斷花藴釀以成果花落而果隨之則果者固花之精也果之佳者如銀杏珠櫻黄柑紫奈霜橙露橘井李宫桃皆爲天廚珍品每值暮春之日瘦紅旣盡肥綠漸繁横枝碧葉間玉顆纍纍令人一望而饞涎欲滴食指思動此時或提籃於小巷或問味於前村眞爲人生一大樂事予生平愛果而最愛佳果佳果之中又以蘋果爲最予嘗與人言花果輒以蘋果擬玫瑰誠以其嬌憨可掬之態直可駕玫瑰而上之且其着色鮮艷純係天工果膚霑紅暈宛如女郎之頰脂痕可辨有者且作金黄色有如美人之髮光彩奪人是以西方描寫美人之文字中花則言玫瑰果則言蘋果益見蘋果之爲物殆極香艷之能事矣考諸西方風俗蘋果所以代表嬌柔和婉之性情以言睡夢蘋果爲雍容快樂之徵象夢見之者無不吉法蘭西人號蘋果爲「情好之證品」Ｇaged'amour尤覺動聽西國兒童輩最愛蘋果有忽忽不樂者給以蘋果無不轉涕爲笑於是知西方之視蘋果爲果中珍品有如此者 
　　蘋果一物匪特可以列於玲瓏之館斌媚之軒即以前兹歷史上之故事與逸話言之亦復垂照千古至今猶炫曜人目憶昔威廉達爾ＷilliamTell精射術取蘋果置諸其愛子之頭頂籠發而蘋果剖爲兩半說者多謂彼國人民之自由繫於一蘋果說雖太過非無故也伊薩克牛頓ＳirIsascNewlon之於蘋果簡練以爲揣摩而千古不朽之「攝力公例」Ｌ例awsofGravity於以昌明則蘋果又能永遠遺芳於科學界也 
劇談 
[梅訊（二十五）] [  春醪]  
　　蕙風之次公子字小宋年十六偶晤畹華於百尺樓頭談次謂堂作詞奉貽畹華遽謝之越日倚減字浣溪沙曰 
　　十六年來墮世間華曼回首隔雲烟羅浮今見縞衣仙愧我清才比小晏斷無佳句比屯田聽歌看舞奈何天其長公子又韓年十七和韻云 
　　春在紅茵翠幕間融融珠粉媚金烟清歌宛宛舞仙仙艷比高花移閬苑温如潤玉出藍田吟梅消得艷陽天並卽以題香南雅集圖綴於蕙風清平樂二十一闋之後清詞雅致足似嫓美三蘇矣又韓工繪山水尚擬繪便面贈畹華云 
　　昨見玉楳詞隱記載畹華事數則頗有雅趣急轉錄之以下均詞隱手筆也 
　　吳梅村王郎曲云最是囀喉偷入破殢人腸斷臉波横梅郎清歌妙舞每到媚極麗極精微入化處輙作俯仰如神嬌惰不勝之態或側面傳情如文杏歌風或正面凝情如初蓉絢日一刹那間令人輒唤奈何此際澄思渺慮細意領會乃益知前人詩句善於形容也 
　　何詩孫畫山水爲當代名家十數年來不畫房屋不畫人惟香南雅集圖畫人十一自謂爲梅郎破例云 
　　大詞宗朱古微昨午自蘇返滬與蕙風談次深以未得觀跪池三怕天女散花爲恨欲婉懇梅郎再演一次其得蒙兪允與否則視其遭際如何雖蕙風不敢間接擔任矣香南二集日内當即舉行尚須請示梅郎定期也 
　　畹華與客談次盛稱缶廬老人畫梅之佳姚玉芙曰吾所得紫藤一幅亦其佳也蕙風嘗戲語缶廬萬一我求君畫未必若是之工且速吾未見好德如好色者也老缶亦爲之軒渠 
雜錄 
[藝文談屑] [  瘦鵑]  
　　老友畢倚虹工詩詞風流自賞予最愛其所爲小詩輕倩秀逸風致絕世如嬌女樓頭微聞曼語巳足令人銷魂也近選古人詞句爲雋詞一組亦見匠心如周密周邦彦句云愁是新愁月是舊時月我心在個人心裏嘗欺爲絕妙諷誦不輟知友某君戲曰此君家詞句故應得君矜賞耳予笑頷之又顧夐周邦彦句云换我心爲你心始知相憶深莫是嗔人呵眞個若嗔人却因何逢人問我亦妙 
　　小阿鳳爲鄂中三傑之一姿致絕媚如畫中人曩歳樹艷幟於都下香名藉甚旋從某總長去羅癭公贈聯云晞髮陽阿吾老矣添香么鳳意如何甚妙惜阿字作平龐檗子亦成浣溪紗詞云日下繁香不自持（用義山句）移來新柳故依依向人畫出入時眉樽底阿誰銷一笑花間鳳子妒雙飛楚臺風月太凄迷所謂三傑者一指黎公黄陂一指小阿鳳一指時俊某君英雄美人並足傳矣 
　　李煑夢詩詞清俊善作聰明語以闌干詞四首負名一時有李闌干之稱蓋亦猶王漁洋之稱王桐花也詩云閒課雙鬟種白蘭支頤斜倚小紅欄有心遮却銷魂處不許檀奴仔細看意中人在畫樓西隔着闌干路却迷只有痴魂攔不住時扶殘夢到紅閨昨夜新妝换繡襦巡簷小步倩郎扶此情只有闌干見笑問闌干記得無私願郎身化竹竿縱横編作小闌干待儂日日憑欄立秋月春風取次看細膩風光允爲此題絕作 
新聞拾遺 
　　恭賀新死揚州富翁某甲平日恃鄉紳頭銜横行不法年將耳順猶好漁色見鄉中女子姿首稍佳者必百計誘引得之而後可里人側目顧皆畏其勢敢怒而不敢言正月間幼子因病夭亡鄉人朱某以一匿名信寄甲上書「恭賀新死」四字甲得書明知惡己者所爲卽付之一炬密不告人云[  夢甦]  
　　情鴛鹽城柳某一日游於山中見㵎畔鴛鴦甚多乃獲一雌者而返豈其雄者隨至其家翺翔哀鳴抵暮始去次日又至飛鳴不已其聲凄斷楊憐而釋雌一雙鴛鴦徘徊良久若甚歡喜遂雙雙而去噫禽鳥何知而鍾情若此悲莫悲於生别離物亦然耶[  幻夢]  
　　六六原來是香烟日來各路牆上及各報上發現啞謎廣告祇有英文六六兩字外一圈子而無行名地址人多不解余昨道出法界新北街口陡見某烟號設有六六等字上前問之店員答謂此係一種新出品之香烟每盒售銅元九枚云[  文海]  
短篇小說 
[諷世小說捕鼠機（二十一）（三）] [  宋春舫宋懷玉女士合譯]  
　　造麥「這是比活的還怕十倍呢這就是心理學上的關係但是諸位再不要說這個還是說别的罷安内斯你上蘭森夫人那裏去過没有」 
　　魯盤斯「已經去過了客人差不多都散了」 
　　剛伯培爾拿錶一瞧說道「現在是六點十分鐘了我已經失了約」 
　　觀文「假使我們現在不去一定是趕不上了」 
　　倍密斯「我的父親是狠特别的我應該去的因爲他不能來」 
　　密勒「我也立刻要走」 
　　造麥「呀我實在抱歉得狠竭納你同諸位夫人一同去罷竭納「夫人我是不敢的」 
　　密勒「但是我們如何敢下去呢我們是軟禁在這裏實在是不能走動你總當想出一個法子纔好 
　　觀文「造麥夫人這是你的屋子你是要負完全責任的」 
　　造麥「教我想什麽我自己也不能下來」 
　　剛伯培爾笑了一笑 
　　魯盤斯「眞是殘忍爲什麽笑呢」 
　　剛伯培爾「我没有大笑我祇是微笑」 
　　魯盤斯「那也是一樣你也應該想出一個法兒來」 
　　造麥「呀惠立斯是的想一個法子出來又是爲我又是好心我必定常常感謝你這豪俠的舉動」 
　　剛伯培爾「是了第一着我不信有鼠子在這房中」 
　　造麥「胡說竭納是看見過的」 
長篇小說 
[社會小說衆醉獨醒（三五）] [  瞻廬]  
　　第七回訪舊友試嘗碧螺茗聞妙香靜證木犀禪 
　　茶博士倒抽一口氣自認年災月晦一手揑着鼻子一手把地上髒東西連同筱山嘴裏嘔出的都掃去了便卽揷身人叢裏聽小哥講話筱山急得甚麽似的郤又没法去箝住小哥的舌頭（小哥有物塞進筱山的嘴巴筱山無法箝住小哥的舌頭）小哥朗朗的說道我張小哥雖是一個做小販的郤是頂天立地斬釘截鐵生平不幹一樁虧心事不說一句昧良話今天當着列位的面前把這狼心狗肺的財主暗地裏幹的傷天害理的勾當和盤託出翻轉叉袋兒抖一抖底......筱山顧不得甚麽鑽入人叢裏嘴裏嚷着我與你到公堂相會儘着這個頭顱拚命似的向小哥肚皮撞去畢竟人多手快把筱山攔住了都說筱山先生你着急甚麽他要講由他信不信由我們有理無理出在衆人嘴裏你要同他打官司講過了再打也不爲遲你且在這裏看住了他休喫他逃走了我們郤不能擔這干係筱山這時聽也不好不聽也不好走也不好不走也不好只少一個地洞把身子藏了（前日發財幸有地洞今日藏身却無地洞）原來這幾年來筱山的金錢一天一天的富厚筱山的鄰誼却一天一天的薄弱三年前衆鄰舍帮他攆逐許氏他也不曾請過一席酒說過一句感謝話衆人因此恨他平日裏奈何他不得今日借這題目落得把他捉弄捉弄（百忙中揷此補筆）小哥道瓶口塞得住人口塞不住你便把我的肚皮撞做一個窟窿我這滿肚皮的說話也會從窟窿裏瀉將出來（趣語）列位這賣冬菜的賊子怎會一朝交着好運小子從前住在城隍山時早聽得紛紛議論多說他掘得了藏金列位藏金不藏金横竪有他的福命小子也不管他最可恨的便是他乾没了髮妻的金珠寳貝還要惡很很把髮妻打走了害得他憂憂鬱鬱一命嗚呼說到這裏努着眼向筱山瞅了一瞅筱山却别轉頭去逃避小哥的眼鋒衆人裏有一位吸旱烟的白鬚老人插嘴問道這樁事你怎能知曉小哥道老伯伯若要人不知除非己莫爲他瞞得本地鄰舍却瞞不得我張小哥記得三年前他的髮妻許氏沿途尋他小子一時嘴快却把這賊子的住址一一告訴了許氏便尋向杭州去去後也不會有甚麽消息小子自肚裏打算他們逃散的夫妻重又完聚眞是天大一樁喜事 
[自由談之自由談] [  不冷]  
　　欲罷不能罷課不巳必至散學散學之後雖欲罷而不能矣何則有學而後可罷無學則罷於何有此非我怯弱之言乃必至之時勢願我愛國青年深體昔人提倡教育之不易勿自毁滅及早改易途徑以達愛國之目的勿謂我貢獻之不早也 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
星期增刊 
紀載 
[一週間世界大事概要（圓）]  
　　高等議會將遷比國上月下旬在意國桑里摩開三國首相會議議定對德對土對俄諸問題英法間意見之芥蒂因以消除其大概情形巳誌前期增刋二十八日英法首揆相將返國對其國會報告經過情形至於此後因厲行和約　發生之對德問題則巳擇於五月二十五日在比國斯巴Ｓpa地方續開會議請德國當局親自列席當面磋商吾國外交界方面所傳之修正德約消息如果眞確恐亦將在斯巴取决也又土約條欵在倫敦桑里摩兩次會議中籌備妥當惟在未提交以前不向外間發表前傳五月十五日將在巴黎提交土代表據土京電土代表團已於本月一日啓程赴法矣 
　　俄波之戰自三月間台尼金將軍大敗於南陣線退保高加索西隅殘局後歐俄方面舉凡自稱爲反抗過激黨之健將無不銷聲匿跡不敢再與之抗矣過激軍遂乃秣馬厲兵欲假道於波蘭以與德國携手飮馬來因河畔而奮其聲威於西歐在過激軍統之意以爲波蘭新興之國破之必易故於三月中旬向西南方面開始攻擊孰知波蘭軍略家譬爾蘇特斯基將軍Ｐilsudski之部下勇悍善戰力抗六星期不稍退却至四月下旬復會同烏克蘭之貝魯拉將軍Ｐetlupa易守爲攻大舉東進欲圖廓清烏克蘭境内之紅軍以獲得將來媾和會議時滿意之基礎自上月二十五日至本月三日一星期中奪獲軍械無數佔領要地數處然過激軍在西南陣線上雖失利如是而在高加索方面則巳佔據山南裏海濱之巴庫港Ｂaku并西窺黑海濱之巴統港Ｂatum矣 
　　法國罷工美國鐵路罷工猶未完全解决而法國路工又起全體罷工之大風潮後并蔓延於礦工船港工人及輪船水夫迄今猶未終止也初鐵路聯合會於上月二十五日多數投票主張於五月一日卽勞働紀念節開始全體罷工其原因與增加工資問題無涉而志在獲得（一）工團組合之權（二）鐵路運輸歸爲國有（三）減輕生活代價（四）避免饑饉 
　　路工聯合會旣已宣佈罷工矣勞工總聯合會亦宣佈船夫·港工·礦工於五月三日全體罷工以贊助路工發表原因四端（一）生活代價昻貴（二）原料缺乏（三）陸運多缺點（四）海運欠完備然據連日巴黎電訊路工罷工已有轉機之象礦工港工船夫則雖有罷工者而並非全體遵守勞工總聯合會之命令以致意見歧異行動不一至在輿論則大都反對罷工運動官廳方面則用嚴厲手段逮捕主要之煽動人 
國恥紀念 
[民國四年二十一條要求全文]  
　　第一號（關於山東者） 
　　日本國政府及中國政府互願維持東亞全局之平和並期將現在兩國友好善隣之關係益加鞏固兹議定條欵如左第一欵中國政府允諾日後日本國政府擬向德國政府協定之所有德國關於山東省依據各約及其他關係對中國政府享有一切權利利益讓與等項之處分概行承諾 
　　第二欵中國政府允諾凡山東省内並其他沿海一帶土地及各島嶼無論何項名目概不讓與或租與他國 
　　第三欵中國政府允准日本　造由烟臺或龍口接連膠濟路線之鐵路 
　　第四欵中國政府允諾爲外國人居住貿易起見從速自開山東省各主要城市作爲商埠其應開地方另行協定 
[第二號（關於南滿東蒙者）]  
　　日本國政府及中國政府因中國向認日本國在南滿洲及東部内蒙古享有優越地位兹議定條欵如左 
　　第一欵兩訂約國互相約定將大連旅順租借期限並南滿洲安奉兩鐵路期限均展至九十九年 
　　第二欵日本國臣民在南滿洲及東部内蒙古爲蓋造商工業應用之房廠或爲耕作可得其需要之租借權或所有權 
　　第三欵日本國臣民得在南滿洲及東部内蒙古任使居住權並經營商工業等各項生意 
　　第四欵中國政府允將在南滿洲及東部内蒙古各礦開採權許與日本國臣民至於擬開各礦另行商訂 
　　第五欵中國政府應允關於左開各項先經日本國政府同意而後辦理（一）在南滿及東部内蒙古允准他國人建造鐵路或爲造鐵路向他國借用欵項之時（二）將南滿洲及東部内蒙古各項税課作抵向他國借欵之時 
　　第六欵中國政府允諾如中國政府在南滿洲及東部内蒙古聘用政治財政軍事各顧問教習必須先向日本政府商議 
　　第七欵中國政府允將吉長鐵路管理經營事宜委任日本國政府其年限自本約畫押之日起以九十九年爲期 
[第三號（關於漢冶萍者）]  
　　日本國政府及中國政府願於日本國資本家與漢冶萍公司現有密接關係且願增進兩國共同利益兹議定條欵如左 
　　第一欵兩締約國互相約定俟將來相當機會漢冶萍公司作爲兩國合辦事業並允未經日本國政府同意所有屬於該公司一切權利産業中國政府不得自行處分亦不得使該公司任意處分 
　　第二欵中國政府允准所有屬於漢冶萍公司各礦之附近礦山如未經該公司同意一概不准該公司以外之人開採並允此外凡欲措辦無論直接間接對該公司恐有影響之舉必須先經該公司同意 
[第四號（關於沿海港灣島嶼者）]  
　　日本國政府及中國政府爲確實保全中國領土之目的公訂立專條如左 
　　中國政府允准所有中國沿岸港灣及島嶼概不讓與或租與他國 
[第五號]  
　　（一）在中國中央政府須聘用力之日本人充爲政治財政軍事等項顧問 
　　（二）所有在中國内地所設日本醫院寺院學校等概允其土地所有權 
　　（三）向來日中兩國屢起警察案件以致釀成轇轕之事不少因此須將必要地方之警察作爲日中合辦或在此等地方之警察官署須聘用多數日本人以資一而籌畫改良中國警察機關 
　　（四）由日本採辦一定數景之軍械（譬如在中國所需軍械之半數以上）或在中國設立中日合辦之軍械廠聘用日本技師並採買日本材料 
　　（五）允將接連武昌與九江南昌路綫之鐵路及南昌杭州南昌潮州各路綫鐵路之建造權許與日本國 
　　（六）在福建省内籌辦鐵路礦山及整頓海口（船廠在内）如需外國資本之時先向日本國協議 
　　（七）允認日本國人在中國有布教之權 
[追述二十一條要求中日交涉之大概情形（圓）]  
 
[民國四年中日簽約之圖]  
　　五月七日日本對我遞致哀的美敦書九日我國遞致最後屈服之覆文二十五日雙方代表正式簽字左爲我國外交總長陸徵祥（中坐）次長嘗汝霖（陸右）參事施履本（陸左）右爲日使日置益（中坐）書記官小　日侵益之右）書記官高尾（日置益之左） 
　　五年前卽民國四年西歷一九一五年一月十八日日使日置益氏突以非常之手續向袁前總統提出要求條件二十一欵二十日正式遞交外交總長孫寳琦堅囑嚴守秘密二月二日開始談判我國方面當交涉之衝者爲新奉命之外交總長陸徵祥次長曹汝霖日本方面爲公使日置益書記官小幡至四月十七日日使宣告討論暫停須待政府訓令中經會議二十四次其始吾國要求逐條討論日使堅持大體討論表示諾否之意再三爭辯商定先行發表對於全案之意見再行逐條討論之手續吾國對於各條要求之答復如下 
　　第一號第一條同意惟附加條文曰『日本政府聲明中國政府承認前項利益時日本應將膠澳交還中國并承認日後日德兩政府上項協商之時中國有權加入會議』 
　　增加第二條曰『日本用兵膠澳所生損失日本政府概允擔任賠償膠澳内之關税電報郵政等事在膠澳交還中國以前暫照向來辦法辦理其因用兵添設之軍用鐵路電線等即行撤廢膠澳舊有租界以外餘留日本軍隊先行撤回膠澳交還中國時所有租界内留兵一律撤回』 
　　原第二條有碍主權不便對日本單獨聲明應改换文 
　　原第三第四兩條大旨承認惟詞句略易 
　　第二號七條幾經辯論除詞句略更删去東部内蒙古字樣外實際上仍行承認日本在南滿洲之特殊地位 
　　第三號以漢冶萍公司爲中國商辦公司政府未便逕自代爲處置惟將來該公司如就現有事業願與日本商人商訂合意之辦法而與本國法律不相違背時則中國政府自可允准又口頭聲明中政府對於該公司不　有不充公不借第三國資本 
　　第四號則本於本國尊重領土之意在主權範圍以内允許自行宣言不能爲國際的聲明 
　　第五號七條非侵我主權内政即有碍他國成約斷行拒絕商議 
　　當交涉進行之中日本政府派遣大軍開往山東南滿兩處而託詞换防其實當時原有駐屯軍尚未滿期也及中國詢問原有防軍何時撤回則日使答稱必待交涉有圓滿結果方能撤退四月十七日會議停頓以後奉天南滿之日兵有增無巳日本艦隊亦游弋於渤海方面 
　　三月中旬日使墜馬受傷交涉會場遂改在日使臥室中而爲床下之盟矣 
　　初英俄美諸國政府微聞日本對吾所提條件卽訓令各該駐日公使要求日政府宣布日政府不得已將第一第二號要求條件十一條通告各國旋各國以日政府通告條件與外間所傳不符復通牒日政府請其注意各國關於中國領土完全及各國在華特别權利之條約四月中旬駐華美國公使亦奉本國政府訓令照會我政府謂美國與中國締約享有種種權利美國無論如何不願放棄英政府又以中國許給英人之鐵路權通告日政府請其尊重英人已得之權利英國下議院又迭次對於中日交涉問題提出質問要求外相葛雷報告中日交涉之經過并宣告日本要求是否妨害英國商務更有質問英國應否干預中日交涉與美國曾否互通公文日本要求與英日盟約有無背馳及英國之利益與中國之獨立權能否不受損害者四月十七日日本宣告停議其後於第五號諸欵不敢十分堅持者無非以各國輿論之不直其所爲也 
　　四月二十六日日使提出修正案二十四條重請開議謂我最後之讓步如中國全　國意則膠　　一番地可在適當機會附加條件交還中國兹將日本之所　讓步者逐條比較之 
　　第一號中四條第一第四兩條仍照原案原文第一條中中國答案所加數語全行删除原案第二條依照中國答案改爲换文（即不列入條約）中國答案之第二條賠償損失撤退駐兵一層删除 
　　第二號前文改原案『中國向認日本國在南滿東蒙古享有優越地位』一句爲『發展彼此在南滿東蒙之經濟關係』第一二三條參酌原案與中國答案之間文字略有變更第四條開鑛第五條第一項建造鐵路第二項抵押税課及第六條聘請顧問三條均改爲换文第七條關於吉長鐵路文字上略有更變以上第二號七條俱删去原案之東部内蒙古字樣而單指南滿洲似已容認中國答案矣然又增加關於東部内蒙古之要求四條意義與原案所開正同不啻分裂原案第二號爲兩起也 
　　第三號條文參酌原案與中國答案之間改爲『日本國與漢冶萍公司之關係極爲密切如將來該公司關係人與日本資本家商定合辦中國政府應即允准又中國政府允諾如未經日本資本家同意不得將該公司歸爲國有或充公或使該公司借用日本國以外之外國資本』 
　　第四號則改爲中國政府自行宣言所有沿海港灣島嶼概不讓與或租與他國 
　　第五號第三條合辦警察一條以在第二號第六條關於南滿儘先聘請日本顧問教官之條文中加入警察字樣故即删去第一第二第四三條由中國外交總長言明如左（一）嗣後中國政府認爲必要時應聘請日本顧問（二）嗣後日本國臣民願在中國内地設立學校病院租賃或購買地畝中國政府應即允准（三）中國政府日後在適當機會遣派陸軍武官至日本與日本軍事當局協商採買軍械或設立合辦軍械廠之事第五條關於揚子江流域之鐵道第六條關於福建問題均改爲换文前者曰「對於由武昌聯絡九江南昌路線之鐵路又南昌至杭州及南昌至潮州之各鐵路之借欵權如經明悉其他外國並無異議應將此權許與日本國」又第二案曰「對於由武昌聯絡九江南昌路線之鐵路及南昌至杭州南昌至潮州各鐵路之借欵權由日本與向有關係此項借欵權之其他外國直接商妥以前中國政府應允將此權不許與他外國」後者曰「中國允諾凡在福建省沿岸地方無論何國概不允建造船廠軍用蓄煤所海軍根據地又不准其他一切軍務上施設并允諾中國政府不以外資自行建設或施設上開各事」第七條關於布教權則由日置益公使言明曰「關於佈教權問題日後應再行協議」 
　　中政府接到日本上項修正案後又經數次會議於五月一日對於日本提出第二次答案但日政府仍以爲不能滿意指我爲無誠意因將四月二十六日日使所許交還青島之議取消並謂如不將二十四欵完全承認日政府將執行嚴重手段自是雙方交涉日益緊迫同時日本政府即下動員令頒布關東戒嚴令南滿山東之日軍紛紛爲作戰之準備艦隊出發各埠日商陸續回國五月六日晚日使告我國政府稱最後通牒已到北京翌日（即五月七日）下午三時正式向我政府遞致最後通牒（卽哀的美敦書）限於五月九日午後六時爲止爲滿意之答復我國政府當開特别外交會議决定勉從最後通牒所開各件於九日午前一時由外交總長陸徵祥次長曹汝霖赴日使館面遞我國最後屈服之復文此五年前今日事也五月二十五日兩國依據業經承認之條件訂定正式條約并互换公文 
民國四年五月二十五日之中日條約全文 
[關於山東省之條約]  
　　大中華民國大總統閣下及大日本國大皇帝陛下爲維持極東全局之平和並期將現在兩國友好善鄰之關係益加鞏固起見决定締結條約爲此大中華民國大總統閣下任命中卿一等嘉禾章外交總長陸徵祥大日本國大皇帝陸下任命特命全權公使臣四位勳二等日置益爲全權委員各全權委員互示其全權委任狀認爲良好妥當議定條項如左 
　　第一條中國政府允諾日後日本國政府向德國政府協定之所有德國關於山東省依據條約或其他關係對中國享有一切權利利益讓與等項處分概行承認 
　　第二條中國政府允諾自行建造山烟臺或龍口接連於膠滿路線之鐵路如德國抛棄烟濰鐵路借欵權之時可向日本國資本家商議借欵 
　　第三條中國政府允諾爲外國人居住貿易起見從速自開山東省内合宜地方爲商埠 
　　第四條本條約由蓋印之日起即生效力 
　　本條約應由大中華民國大總統閣下大日本國大皇帝陛下批准其批准書從速在東京互换爲此兩國全權委員繕成中文日文各二分彼此於此約内簽名蓋印以昭信守 
　　中華民國四年五月二十五日 
　　大正四年五月二十五日作於北京 
[關於南滿洲及東部内蒙古之條約]  
　　大中華民國大總統閣下及大日本國大皇帝陛下爲發展在南滿洲及東部内蒙古兩國間之經濟關係起見决定締結條約爲此大中華民國大總統閣下任命中卿一等嘉禾章外交總長陸徵祥大日本國大皇帝任命特命全權公使從四位勳二等日置益爲全權委員各全權委員互示其全權委任狀認爲良好妥當議定條項如左 
　　第一條兩締約國約定將旅順大連租借期限並南滿洲及安奉兩鐵路之期限均展至九十九年爲期 
　　第二條日本國臣民在南滿洲爲蓋造商工業應用之房廠或爲經營農業得商租其需用地畝 
　　第三條日本國臣民得在南滿洲任便居住往來並經營商工業等一切生意 
　　第四條如有日本臣民及中國人民願在東部内蒙古合辦農業及附隨工業時中國政府可允准之 
　　第五條前三條所載之日本國臣民除須將照例所領之護照向地方官註册外應服從中國警察法令及課税 
　　民刑訴訟日本國臣民爲被告時歸日本國領事官又中國人民爲被告時歸中國官吏審判彼此均得派員到庭旁聽但關於土地之日本國臣民與中國人民之民事訴訟按照中國法律及地方習慣由兩國派員共同審判將來該地方之司法制度完全改良時所有關於日本臣民之民刑訴訟卽完全歸中國法庭審判 
　　第六條中國政府允諾爲外國人居住貿易起見從速自開東部内蒙古合宜地方爲商埠 
 
 

Page 19

 
 
星期增刊 
第七條中國政府允諾以向來中國與各外國資本家所訂之鐵路借欵合同規定事項爲標準速行從根本上改訂吉長鐵路借欵合同 
　　將來中國政府關於鐵路借欵事項將較現在各鐵路借欵合同爲有利之條件給與外國資本家時依日本國之希望再行改訂前項合同 
　　第八條關於東三省中日現行各條約除本條約另有規定外一概仍照舊實行 
　　第九條本條約由蓋印之日起即生効力 
　　本條約應由大中華民國大總統閣下大日本國大皇帝陛下批准其批准書從速在東京互换爲此兩國全權委員繕成中文日文各二分彼此於此約内簽名蓋印以昭信守 
　　中華民國四年五月二十五日大正四年五月二十五日作於北京 
同日之中日交换公文 
[關於山東事項之换文（中國致日本照會）] 　　 
山東鐵路形勢圖 
　　爲照會事本總長以中國政府名義對貴國政府聲明將山東省内或其沿海一帶之地或島嶼無論何項名目概不租與或讓與外國相應照會即希查照須至照會者 
　　中華民國四年五月二十五日中華民國外交總長 
（日本照覆從略） 
[關於山東開埠事項之换文]  
（中國致日本照會） 
　　爲照會事本日畫押之關於山東省條約内第三條所規定應行自開商埠之地點及章程由中國政府自行擬定與日本國公使協商後决定之相應照會即希查照須至照會者中華民國四年五月二十五日中華民國外交總長 
（日本照覆從略） 
[關於旅大租借地南滿安奉兩鐵路期限之换文（中國致日本照會）]  
　　爲照會事本日畫押之關於南滿洲及東部内蒙古條約内第一條所規定旅順大連租借期限展至民國八十六年即西曆千九百九十七年爲滿期南滿鐵路交還期限展至民國九十一年即西曆二千○二年爲滿期其原合同第十二條所載自開車之日起三十六年後中國政府可給價收回一節毋庸置議又安奉鐵路期限展至民國九十六年卽西曆二千○七年爲滿期相應照會卽希查照須至照會者中華民國四年五月二十五日中華民國外交總長 
（日本照覆從略） 
[關於南滿洲開礦事項之换文（中國致日本照會）]  
　　爲照會事日本國臣民在南滿洲左開各礦除業已探勘或開採各礦區外速行調查選定中國政府即准其探勘或開採但在礦業條例確定以前應仿照現在辦法辦理相應照會卽希查照須至照會者中華民國四年五月二十五日中華民國外交總長 
　　（一）奉天省 
　　所在地縣名礦種 
（一）牛心臺　　　　本溪　　　　　　　　煤 
（二）田什付溝　　　本溪　　　　　　　　煤 
（三）杉松崗　　　　海龍　　　　　　　　煤 
（四）鐵廠　　　　　迪化　　　　　　　　煤 
（五）暖池塘　　　　錦　　　　　　　　　煤 
（六）鞍山站一帶　　由遼陽縣至本溪縣　　鐵 
（二）吉林省南部 
　　所在地　　　縣名　　礦種 
（一）杉松崗　　和龍　　煤鐵 
（二）缸窰　　　吉林　　煤 
（三）夾皮溝　　樺甸　　金 
（日本照覆從略） 
[關於南滿洲東部内蒙古鐵路課税事項之换文（中國致日本照會）]  
　　爲照會事本總長以中國政府名義對貴國政府聲明嗣後在南滿洲及東部内蒙古霈造鐵路由中國自行籌欵建造如須外資可先向日本國資本家商借又中國政府嗣後以前問地方之各種税課（除中國中央政府業經爲借欵作押之鹽税關税等類外）作抵由外國借欵時可先向日本國資本家商借相應照會即希查照須至照會者中華民國四年五月二十五日中華民國外交總長 
（日本照舊從略） 
[關於南滿洲聘用顧問事項之换文（中國致日本照會）]  
　　爲照會事本總長以中國政府名義對貴國政府聲明嗣後如在南滿洲聘用政治財政軍事警察外關顧問教官時可儘　聘用日本人相應照會即希查照須至照會者中華民國四年五月二十五日中華民國外交總長 
（日本照覆從略） 
[關於南滿洲商租解釋之换文（日本致中國照會）]  
　　當照會事本日畫押之關於南滿洲及東部内蒙古條約内第二條所載商租二字須了解含有不過三十年之長期限及無條約而得續租之意相應照會即希查照須至照會者大正四年五月二十五日日本國公使 
（中國照覆從略） 
[關於南滿洲東部内蒙古接洽警察法令課税之换文（日本致中國照會）]  
　　爲照會事依本日畫押之關於南滿洲及東部内蒙古條約内第五條之規定日本國臣民應服從中國之警察法令及課税由中國官吏與日本領事官接洽後施行相應照會即希查照須至照會者大正四年五月二十五日日本國公使（中國照覆從略） 
[關於南歐洲東部内蒙古條約第二至第五條延期實行之换文（中國致日本照會）]  
　　爲照會事本日畫押之關於南滿洲及東部内蒙古條約内第二條第三條第四條及第五條中國政府因須準備一切擬自本條約畫押之日起延期三個月實行應請貴國政府同意相應照會即希查照須至照會者中華民國四年五月二十五日中華民國外交總長 
（日本照覆從略） 
[關於漢冶萍事項之换文（中國致日本照會）]  
　　爲照會事中國政府因日本國資本家與漢冶萍公司有密接之關係如將來該公司與日本國資本家商定合辦時可卽允准又不將該公司充公又無日本國資本家之同意不將該公司歸爲國有又不使該公司借用日本國以外之外國資本相應照會即希查照須至照會者中華民國四年五月二十五日中華民國外交總長 
（日本照覆從略） 
[關於福建問題之换文（日本致中國照會）]  
　　爲照會事開中國政府有在福建省沿岸地方允許外國設造船所軍用貯煤所海軍根據地或爲其他一切軍事上之施設並自借外資爲前項各施設之意思中國政府果有此意思請即見覆相應照會卽希查照須至照會者大正四年五月二十五日日本國公使（中國照覆否認此事） 
[關於處置膠澳之换文（日本致中國照會）]  
　　爲照會事本公使以帝國政府名義對貴國政府聲明日本國政府於現下之戰役終結後膠州灣租借地全然歸日本國自由處分之時於左開條件之下將該租借地交還中國（一）以膠州灣全部開放爲商港 
（二）在日本國政府指定之地區設置日本專管租界 
（三）如列國希望共同租界可另行設置 
（四）此外關於德國之營造物及財産之處分並其他之條件手續等於實行交還之先日本國政府與中國政府應行協定 
　　相應照會即希查照須至照會者大正四年五月二十五日日本國公使 
[日本最後通牒之全文（中國照覆從略）]  
（民國四年五月七日午後三時日使日置益氏赴迎賓館而遞） 
　　今回帝國政府與中國政府所以開始交涉之故一則欲謀因日德戰爭所發生時局之善後辦法一則欲解决有害中日兩國親交原因之各種問題冀鞏固中日兩國友好關係之基礎以確保東亞永遠之和平起見於本年一月向中國政府交出提案開誠布公與中國政府會議至於今日實有二十五回之多其間帝國政俯始終以妥協之精神解說日本提案之要旨卽中國政府之主張亦不論鉅細傾聽無遺其欲力圖解决此提案於圓滿和平之間自信實無餘藴其交涉全部之討論於第二十四次會議即上月十七日已大致告竣帝國政府統觀交涉之全部參酌中國政府議論之點對於最初提出之原案加以多大讓步之修正於四月二十六日更提出修正案於中國政府求其同意同時且聲明風雨飄摇中之孔陵 
　　中國政府對於該案如表同意日本政府即以因多大犧牲而得於膠洲灣一帶之地於適當機會附以公正至當之條件以交還於中國政府五月一日中國政府對於日本政府修正案之答復實與帝國政府之預期全然相反且中國政府對於該案不但毫未加以誠意之研究且將日本政府交還膠州灣之苦衷與好意亦未嘗一爲顧及查膠州灣爲東亞商業上軍事上之一要地日本帝國因取得該地所費之血與財自屬不少旣爲日本取得之後毫無交還中國之義務然爲將來兩國國交親善起見竟擬以之交還中國而中國政府不加考察且不諒帝國政府之苦心實屬遺憾中國政府不但不顧帝國政府關於交還膠州灣之情誼且對於帝國政府之修正案於答復時要求將膠州灣無條件交還並以日德戰爭之際日本於膠州灣用兵所生之結果與不可避之各種損害要求日本擔任賠償之責其他關係於膠州灣地方又提出數項要求且聲明將來有加入日德講和會議明知如膠州灣無條件之交還及日本擔負因日德戰爭所生不可避之損害賠償均爲日本所不能容認之要求而故爲要求且明言該案爲中國政府最後之决答因日本不能容認此等之要求則關於其他各項即使如何妥協商定終亦不覺有何等之意味其結果此次中國政府之答覆於全體全爲空漠無意義且查中國政府對於帝國政府修正案中其他條項之回答如南滿洲及東部内蒙古就地理上政治上商工上利害皆與帝國有特别之關係爲中外所共認此種關係因帝國政府經過前後二次之戰爭更爲深切然中國政府輕視此種事實不尊重帝國在該地方之地位即帝國政府以互讓精神照中國政府代表所言明之事而擬出之條項中國政府之回答復亦任意改竄使代表者之陳述成爲一片空言或此方則許而彼方則否致不能認中國當局者之有信義與誠意至關於顧問之件學校病院用地之件兵器兵器廠之件與南方鐵道之件帝國政府之修正案或以關係外國之同意爲條件或祇以中國政府代表者之言明存於記錄中國主權與條約並無何等之抵觸然中國政府之答復惟以與主權條約有關係而不應帝國政府之希望帝國政府因鑒於中國政府如此之態度雖深惋惜幾再無繼續協商之餘地然終眷眷於維持極東平和之帝國務冀圓滿了結此交涉以避時局之紛糾於無可忍之中更酌量鄰邦政府之情意將帝國政府前次提出之修正案中之第五號各項除關於福建互换公文一事業經兩國政府代表協定外其他五項可承認與此次交涉脱離日後另行協商因此中國政府亦應諒帝國政府之誼將其他各項即第一號第二號第三號第四號之各項及第五號中關於福建省公文互换之件照四月二十六日提出之修正案所記載者不加以何等之更改速行應諾帝國政府兹再重行勸告對於此勸告期望中國政府至五月九日午後六時爲止爲滿足之答覆如到期不受到滿足之答覆則帝國政府將執認爲必要之手段合併聲明 
（附交解釋七條從略） 
[中國最後屈服之覆文]  
（此件在民國四年五月九日午後一時由外交總長陸徽祥次長曹汝霖赴日使館而遞） 
　　本月七日下午三點鐘中國政府准日本公使面遞日本政府最後通牒一件附交解釋七條該通牒末稱期望中國政府至五月九日午後六時爲滿足之答覆如到期不收到滿足之答覆則日本政府將執認爲必要之手段合併聲明等語中國政府爲維持東亞和平起見對於日本國政府四月二十六日提出之修正案除第五號中五項容日後協商外其第一號第二號第三號第四號之各項及第五號中關於福建問題以公文互换之件照四月二十六日提出修正案所記載者並照日本政府所交最後通牒附加七件之解釋即行應諾以冀中日所有懸案就此解决俾兩關親善益加鞏固卽請日本公使定期惠臨外交部修改文字從速簽字爲荷 
紀聞 
[羅馬東京間飛行路程（鵬）]  
　　羅馬東京間飛行家佛來林中尉已於本月三日自福州駕Ｓ·Ｖ·Ａ·機飛抵上海其詳情迭誌本報本埠新聞欄兹將羅馬東京間飛行路程列表如左 
地點　　　　　　　　　　　　　　　　　　　　　　　　　　　　　　　　英里 
自羅馬Ｒone至葛阿亞提可爾ＧioiadelColle　　　　　　　三三七 
自葛阿亞提可爾ＧioiadelColle至塞羅尼加Ｓaloniea　三一三 
自塞羅尼加Ｓalonica至阿達利亞Ａdalia　　　　　　　　　　四八一 
自阿達利亞Ａdalia至阿力波Ａleppo　　　　　　　　　　　　　三七五 
自阿力波Ａleppo至報達Bagdad　　　　　　　　　　　　　　　四六九 
自報達Bagdad至白沙拉Ｂassora　　　　　　　　　　　　　　三○二 
自白沙拉Ｂassora至辦特阿白BenderAbbas　　　　　　　五七四 
自辦特阿白BenderAbbas至却婆Cbarbor　　　　　　　　三五一 
自却婆Cbarbor至卡拉起Karachi　　　　　　　　　　　　　三五九 
自卡拉起Karachi至台利Delhi　　　　　　　　　　　　　　　六六八 
自台利Ｄelhi至貝納利Ｂenare　　　　　　　　　　　　　　　　四○二 
自貝納利Ｂenare至加爾各他Calcutta　　　　　　　　　　　四一四 
自加爾各他Calcutta至仰光Ｒansoon　　　　　　　　　　　六四三 
自仰光Ｒansoon至曼谷Ｂanrkok　　　　　　　　　　　　　　三四八 
自曼谷Ｂanrkok至河内Ｈanoi　　　　　　　　　　　　　　　　六四三 
自河内Ｈanoi至廣東　　　　　　　　　　　　　　　　　　　　　　　五○四 
自廣東至福州　　　　　　　　　　　　　　　　　　　　　　　　　　　　四四二 
自福州至上海　　　　　　　　　　　　　　　　　　　　　　　　　　　　三七五　　　　　　　　　　　　　　　　　　　　　　　　　　　 
自上海至青島　　　　　　　　　　　　　　　　　　　　　　　　　　　　三五四 
自青島至北京　　　　　　　　　　　　　　　　　　　　　　　　　　　　三四八 
自北京至烟臺　　　　　　　　　　　　　　　　　　　　　　　　　　　　三三九 
自烟臺至釜山　　　　　　　　　　　　　　　　　　　　　　　　　　　　四一九 
自釜山至大阪　　　　　　　　　　　　　　　　　　　　　　　　　　　　三五九 
自大阪至東京　　　　　　　　　　　　　　　　　　　　　　　　　　　　二七○ 
總計　　　　　　　　　　　　　　　　　　　　　　　　　　　　　一○·○三三 
 
 

Page 20

 
 
   
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
