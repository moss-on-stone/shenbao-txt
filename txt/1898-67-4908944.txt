# 1898 - 67 - 4908944

 

Page 1

 
 
[急求施振] [  申報館協振所謹啓]  
　　天災流行國家代有然未有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮方竭遽謝仔肩重以嚴佑之先生疊發電音諄諄催促讀未終帙已將雙涙涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[另延訪事友人] [  申報館主人啓]  
　　本館采訪滬城時事之徐九如作事殊不穏妥已於日前斥出以肅館規如有家居本城熟於官塲事宜周知民風土俗亷能公正文理清通者請書近事數則携交本館倘能合式卽當延定此布 
[報紀大將星沈一則書後]  
　　光緒二十四年二月十四日太子太保提督江南全省等處地方水陸軍務節制各鎭青崖宫保軍門譚公薨於位公以楚湘之偉器作江海之干城坐鎭者十餘年垂名於千百代其生平勛績具在口碑行見疆吏據以敷陳史官彰其潤色海陬下士何敢輕贊一辭第思衢歌巷祝之音可登雅頌紀事纂言而外不遺菲封爰貢片詞附於昔賢書事之例嘗攷明制外省武員至總兵官而止階正二品我朝則每省設提督總兵官一二員不等或分帥水陸或兼統水陸其制固猶之總兵官也而隆以提督之稱則階從一品可以節制二品之總兵官計各省總兵官共一十六員直隸陜西甘肅新疆四川雲南貴州廣西浙江湖北湖南江南各一廣東福建均水陸各一惟江西安徽河南山東山西五省不設提督而以巡撫節制各鎭總兵官此定制也總一省大小數十營控地數千里其權出於一人視唐之節度使殆有過之固所謂專閫之責元帥之重也其視文臣則體制在督撫之間故大率稱督撫提鎭近世如向張二忠武皆以提督膺欽差大臣之任如楊岳斌劉銘傳張耀等均以提督爲總督巡撫蓋武員而至提督其位望亦云崇矣而江南提督則職守尤重何則長江扼七省之險其鎖鑰在吳淞一口明設蘇松鎭總兵駐寳山已屹然爲重鎭我朝移駐於崇明而設提督駐松江府如海上有警則出守吳淞是吳淞一口固江南提督之專責也道光中海疆多故前提督陳忠愍公率衆駐守吳淞營於塘上者三年身先士卒籌防盡瘁歴寒暑晝夜晴雨無間卒能使衆志成城致命遂志迄今循故壘訪遺老猶有能涕泣道之者以故江南之設提督雖自張侯以下稱斯職者代不乏人而惟陳公爲超出乎前後同治初節署毁兵火未復提督暫駐蘇坦厥後李公質堂始蒞松在官十餘年遠近倚之如長城時則狠山以上江防歸長江水師所轄江南提督專事巡海及統太湖水師靖内地奸宄公一歲兩巡海上海盜弭跡回則整營規勤操防自將備以下無敢干以私人人知守法惟謹十餘年如一日譚公繼李公後蕭規曹隨一是無或撥墜顧以時去咸同間漸遠營伍情形今昔微有不同人輙以是多李公之勞而疑譚公之逸客有自茸城來者或謂譚公秉節後十數易春秋親閱操者祗兩次核軍塲中草深恒没馬踩視李公廻殊焉執筆人竊謂斯言過矣古之人治軍者或終朝而畢或終日而畢煩簡不同寛嚴異致要各有其道焉以我儕測之大約李公之勞其功誠無以尙而譚公之逸其福亦不可及也請得而數之故事各省提督缺仕將漢軍副都統并各省總兵開列恭候欽點補授總兵缺出則將漢軍參領并副將開列補授公以江南督標中軍副將未補總兵卽署提督旋慶員除此異數也其福之人一也海盜懾李公餘威無敢剽掠洋面無庸巡視太湖水師别有統帥而吳淞要口又常有各路雄師扼守近更得自强一軍旌旗變色凡此皆分公之勞而公遂以全力坐鎭松城試觀盛長子等爲患嘉蘇間致煩前中丞之搜捕而郡境不聞有若輩跡卽癬疥如吳德裕者亦因猖獗於境外始罹檻綱公所蔭庇者廣矣其福之大二也恭逢慶典遽躋宫保崇階以武臣不易得之遭遠出前提督李公上亦出同時督撫諸公上此尤異數也其福之大三也其他尋常之福不勝枚舉如郡人士屢於火藥局有戒心而卒至今晏然亦何莫非託公之福裨官家言列代將帥如程知節牛皋胡大海等胥爲福將若公者殆其人歟史筆不誣請拭目以觀其後 
[俄又調兵]  
　　本月十八日倫敦來電云日來俄國調兵士赴東方甚爲汲汲深恐軍艦不敷用度因賃法船數號輔之刻下第一船卽須就道船中裝兵二千名 
[因疫滋事]  
　　本月十八日倫敦來電云目下印度孟買時疫尙未敉平土人忽紛紛滋閙將檢疫官吏及巡捕攢毆巡捕開槍以拒擊死土人頗多不料土人滋閙益甚遂調官兵及團練隊出爲彈壓土人仍不服格死官兵兩名傷者亦不少 
[教案已結]  
　　紹郡訪事友人來函云諸曁縣西南鄉距城三十五里地名楊家樓數百家聚族而居丙申秋問有法教士寍波人舒安想租該村房屋三間設爲教堂藉傳西教本年正月二十四日因該村教民楊萬定娶親不肯祀神祭祖族人與之口角共赴教堂滋閙舒安德避入縣城卽函達駐杭州總教田聞信卽於二十八日來紹函致紹興府及協鎭請派員彈厭查拿二月初三日紹興府委會稽縣孫大令協鎭委左營陸守戎星夜馳往已經汛弁盧鳳鳴把總拿獲滋事之楊金標一名送縣訊究教士請縣尊從嚴懲辦以致人情洶洶幾乎激變幸諸曁縣沈劍芙大令傳集楊姓族長剴切曉諭以教士並未受傷亦未失物所拿獲之人必不至明正典刑靜候秉公查辦毋許再生事端於是民心始定旋經陸守備會同印委各員及城中紳士與田舒二教士一再商議允以賠修教堂懲治首犯出不饒諭加意保護等情二教士皆首肯孫陸二委員回郡銷差而教案亦遂結 
[雄師赴防]  
　　長江水師提督黃芍巖宫保因防務日亟舊部諸軍未能齊集乃先戰騎赴江陰防所已誌本報兹又接白門采訪友人來函知宫保所部勁旅已於本月十四日齊集省垣督憲飭卽均赴防所並飭地方官封雇民船裝載前往貔貅十萬已於十五日齊出石頭城矣 
[巨梟就擒]  
　　金陵采訪友人云巨梟白寡婦黨羽多至二千餘人專在鎭江瓜洲六合天長盱眙江浦一帶販運私鹽上漏國稅下蠧民生莫此爲甚而且肆行刦掠殺人放火案積如山歴經省憲飭捕緝拿無如該梟耳目極衆消息　靈一有風聞卽遠颺無蹤去年正法之石小窩子卽該梟黨羽之頭目兹經城外保甲總局袁榆生觀察會同營 
 
 

Page 2

 
 
縣不惜重賞購得眼綫在丹徒縣境將白寡婦獲住押解至省由縣訊供禀知大憲奉飭交上元縣嚴加拘禁聞不日卽將正法云 
[匪盜横行]  
　　粤東訪事人云粤省城西柳波涌陳壽昌家某日有匪黨五六人闖然而入將室中人嚇禁一隅開箱倒篋搜掠一空呼嘯而逸檢點所失約值二三千金又初三日晚更魚初躍藻聖廟後街永利銅鐡店是日收有銅鐡五百餘兩被匪偵悉糾合多人入内搶掠櫃中存銀悉被刼去比四鄰聞知咸來查緝則匪已去遠矣 
[總署奏覆津鎭鐡路摺]  
　　奏爲道員容閎請辦津鎭鐡路以廣商務恭摺仰祈聖鑒事竊光緒二十三年十二月二十六日江蘇補用道容閎呈稱由天津經山東德州至江蘇之鎭江府爲南北往來孔道必宜專築一路以爲便民興利之圖現值德人藉口教案欲修軌道直達濟南倘我先造南北幹路則德人修路至濟南後令其就近與我幹路聯接使不能再加展拓最爲要著是自修津鎭鐡路實爲抵制之方利權固在所必爭大局尤刻不容緩擬卽糾合富商巨賈集成巨欵興築由天津達鎭江幹路懇請奏明准照光緒二十一年十月間諭旨由該道自行設立公司假以事權俾得從速集貲開辦以廣利源並附呈章程二十二條等因臣等查鐡路之設無事用以通商有事用以轉運泰西各國鐡路縱横四達密如蛛網用收富國强兵之效中國蘆漢鐡路經大理寺少卿盛宣懷遵旨籌辦勘路籌欵漸有端倪若照該道容閎所請再築津鎭幹路一枝則展拓愈廣實足與蘆漢幹路相輔而行且可預杜外人覬覦之漸所呈章程二十二條臣等詳加酌覈亦均妥恊惟所稱招集洋股一節應令改爲籌借洋欵仍聲明商借商還以符歴屆奏案如蒙愈允卽由臣等札飭該道建立公司妥籌開辦仍將勘路事宜隨時呈明臣衙門及經過各省督撫酌覈飭辦以期詳愼所有道員請辦津鎭鐡路緣由理合恭摺具陳伏乞聖鑒訓示遵行謹奏光緒二十四年正月二十一日奉硃批依議欽此 
[容觀察津鎭鐡路條陳]  
　　一鐡路以勘繪地圖爲首務自天津至瓜鎭二千二百餘里估工計費未易猝成其一切沿途起止測量丈尺以及岔道碼頭車站棚廠曁山渠河梁等事均俟奉准後始能詳確查繪一鐡路自天津至瓜鎭二千二百餘里河堤延亘綿長鐡路必有由隄行駛之處無論里數遠近准公司就近禀商該督撫及該管道府協同委勘地勢查明丈量尺寸上則高築堤身下則深築堤底務期堅實使堤身加高旦固兼可免　朝廷歲修之費於河工亦有裨補一現經集股已有一千萬兩之譜開辦之後其有不敷再行招集内有美商願入股者由本公司與之議立合同無庸禀請國家作保只須將全路作抵且經營伊始情殷報効得籍輸誠擬請先提股銀二百萬兩以充朝廷要需定期出票於鐡路開工安設軌道時先繳一百萬兩俟全工告竣再繳一百萬兩一鐡路欵項係集股所成將來全工告竣擬請除各項應支經費修補股息按年周息以外所獲餘利按照四分之一報効國家解交户部飭收按年彚報年清年欵不得拖欠以重公用一報効銀兩本係集股商等不敢仰邀獎勵惟乞奏明准自設公司假以事權用專責成兼請札飭各地方官力爲保護至一切應辦事宜當隨時禀請鈞署飭遵一所勘用民地原産主每年納完若干稅課本公司照數完納倘全路告成限期未滿以前朝廷建議欲將鐡路歸官請比照當年股票市價漲落核明發還原銀由公司自行收回股票以清欵目否則應由公司按定章以四十五年爲限自全路工竣爲始滿限後所築幹路卽爲國家所有無庸官給價值一鐡路工程以五年爲期俟將全路勘估後各料運齊起算屆時仍當禀明立案一鐡路沿途地叚凡民間山塲地畝園林井社以及城鄉市鎭必視其衝僻及地土肥瘠生熟分别定價擬由公司會商地方紳董酌量給價以期主客相安倘遇實在刁抗居奇卽禀由地方官公斷應比照蘆漢鐡路公司章程辦理一鐡路本取直綫如遇民間廬舍墳墓必須繞越者從權辦理若間有一二塋宅自願償費遷移由公司會同地方紳董公同酌議優給價值一鐡路所經水陸市鎭城廂以及沿途車道兩旁所有應行修造站鋪碼頭屋宇貨倉車廠等項民地由公司若租或買官地由公司禀請地方官核准仍每年按畝納課一公司購運鐡軌汽機車輛墊木等項概免入口行坐厘稅一開車後搭載客位貨物按收脚質以道路遠近酌議一定章程遇有應調兵差糧餉器械必憑部院督撫統兵大員印票方准照章給費一半若尋常官差來往雖有印票印文仍照章全收一漕運爲國家大政遇有阻水守風沙灘擱淺以及催䟎赶運若須雇用公司輪車由鐡路起撥轉運者無論數百里或數千里所有裝運使費應由地方大吏及解運官與公司商議給價本解官自行押運不得藉公挾制强令裝載至糧石上車後如有倫漏短少攙雜等弊應惟公司是問一遇軍務緊急奉有地方大吏札諭飭令暫將鐡路應專歸官用不得别載客貨所有公司本息日用人工煤炭口量等項俟事竣後由地方官補給或按月日准其呈請彚案報部一鐡路創辦之初一切測量繪圖購製機器監造管車人等必須選用洋人數名概歸公司管理約束日後華人技業精熟自能接理不煩重資延雇庶可稍節糜費一宜擇地設立鐡路學堂凡測量繪圖使車製料等事均宜選聰頴子弟習學以爲造就人材地步一鐡路宜俱用雙軌惟初辦之始造成單軌俟客貨興旺再行添築雙軌其軌道狹闊均遵照現修官路一律通行至於鋼條尤宜加厚加重因路長貨多且重也一公司鐡路一切工程商欵商修應免造册報銷一鐡路公司所有聘詣管事及雇募匠役各色人等均應訪察詳愼爲重妥靠之人方許留用仍隨時稽察庶少疏虞若有官長薦舉友人請託概不收用一鐡路之旁准公司設立電綫以便知照開車時刻且免一往一來兩車相礙此電綫應由公司承辦管理專爲便於行車起見一凡有鐡礦煤礦與幹路相近之處准公司分築支路禀明開採以便就近取煤取鐡製造鐡路各料之用一鐡路必須四通八達始便行駛現擬自瓜鎭起工至天津告竣其沿途水陸鎭市碼頭處所均宜次第開通庶幹路可保無滯 
[剴切批示]  
　　揚州訪事友云兩淮運司江蓉舫都轉接奉督鹽憲轉行部電舉辦昭信股票都轉首先繳銀一萬兩爲官商倡一面札飭所屬文武各員一體酌捐並檄飭淮南總局勸諭各商等情已詳昨報兹悉上憲以淮商年來捐輸重疊格外體恤令兩惟鹺商曁食岸各商統共認領股票二百萬兩毋稍諉延淮南局員遵卽集商勸諭昨據各該商領袖清吉昌雲豐恒等禀覆略稱現在岸商不齊銀根太緊且部文尚未奉到各省尙未定章懇乞緩議並求轉詳酌减等語局員披閱之下頗覺怫然不悅隨卽援筆剴切批示大旨謂此次昭信股票飭定淮商認領二百萬兩迭經本局諭飭遵照意謂該商等食毛踐土具有天良自當輸將踴躍遵飭認繳且此中義不容辭者亦有數端如該商等自辦淮鹽以來所有爾等家財何莫非天家所賜一也事關償欵係奉廷旨籌辦與尋常捐輸不同二也查昔時淮商票鹽循環領運儘繳清水浮捐每引自五錢至二兩不等票本旣輕享利已久三也光緒十年二十年分飭繳預厘按綱扣還並未失信四也此次股票屆期本旣清還又加利息五也官商一律輸捐無所偏枯六也部票一百萬張憲飭淮商儘認二百萬兩極意體恤七也年來捐輸獎叙虚銜實職該商等類皆崇銜顯赫自應力圖報効八也有此數端該商等捫心自問亦當激發天良以裨時局乃至一旬之久始據禀稱岸商不齊銀根太緊且部文未到各省亦未定章等詞呈乞轉詳核减本局披閱之下殊深詫異此次股票係奉旨籌辦普天之下一體捐繳飭定淮商二百萬兩内除淮北曁食岸各商分認外該商等儘認領一百五十餘萬兩鄂湘西皖四岸分攤衆擎易舉銀根雖緊何致難籌該商等自應輸將踴躍上紓朝廷宵旰之憂藉慰大憲體恤之意至轉行部電與部文有何異同在淮言淮與各省有何干涉何得飾詞延諉本應遵照憲飭將阻撓之商重罰姑念孚來捐欵尙屬急公特再限三日内迅卽議覆如數認繳立候彚報倘再飾詞逾延定將阻撓之商遵飭議罰决不姑寛等語說者謂兩淮各商素明大義夙號惠公此次股票領回完厘繳課仍可抵現銀使用與他項捐輸似同實異且將來本旣無虧而又獲利王厚資坐擁者又何樂不爲各該商想因未悉部定章程故有此 
 
 

Page 3

 
 
覆禀現經局員詳細批示吾知各商定可凛遵憲諭紛紛認領也 
[買米平糴]  
　　粤垣米價日昻推原其故皆因來源之少又被奸商私販出洋以致視米如珠民艱於食日前東莞石龍地方鄉民將販米出洋各店全行搶奪方謂私販之家可以少减而米之來省必多不意各處皆禁米出境是以刻下省垣米價反覺日增兩粤廣仁善堂紳董關心民食籌議集有往廣西省買米平糴廪請督撫憲咨照廣西撫憲將出口米厘全行減免已蒙各憲恩准發給執照并派官輪船爲之載運想從此貧苦小民可不憂數粒而炊矣 
[諭定銀價]  
　　烟臺訪事人云銀價日跌小民受困不堪官府傳諭公會以銀價過短有碍市面嗣後每兩皆以大錢一千一百十文爲準有增無减違則議罰各鋪户皆仰體憲意遵照辦理矣 
[委騐河堤]  
　　天津訪事友云南北運河兩岸均樹木樁以爲之護蓋恐河流衝刷易致倒塌也惟堤係經官修理鞏固與否須官查勘現際開河上憲已委河防同知溤司馬清泰赴堤勘騐矣 
[查勘要件]  
　　揚州訪事人云踐觀察德培奉兩江督鹽憲劉峴帥檄飭前往通泰兩屬查勘要件禀辭後束裝就道於本月十四日憲舟駛抵淮揚泊舟旣定憲低卽命輿人城躬詣運轅拜會江蓉舫都轉立時迎入花廳密談至一點鐘之久始興辭而出旋卽回舟聞小作勾留卽揚帆南向先往通屬云 
[勘騐吞烟]  
　　揚州城内大儒坊天一池浴堂内賣水烟某甲因家道赤貧薪工不敷食用擬另往他處謀生已有就緒奈堂主某乙不准謂甲曰如定欲他就卽將所繳之押櫃錢文扣留充公甲一時情急遂於本月十三晚潛購紫霞膏吞服斃命聞甲年甫十六其家屬得知悲痛萬狀隨以堂主成逼等情赴有司控訴甘邑程大令准詞卽於十四日帶同刑仵等役親詣勘騐當據仵作喝報委係吞烟身死並無别情大令親視無訛飭暫收殮其家屬仍哀哀苦乞不肯具領不識南面者若何判斷也 
[松試十三誌]  
　　松江訪事人云十八日爲松郡府試四覆之期黎明時各文童魚貫而入迨封門命題已屆辰牌時候矣諸童文思敏捷馬工放速兼擅勝塲午後三下鐘已陸續放牌是日共命四題各作一講題録於後喜曰連不同科以三鼎周之盛 
[華門署篆]  
　　松江訪事人云十八日午刻提轅接奉省垣來電知新任提憲已定皖南鎭李軍門占椿先行來松署理帳下健兒聞信之後已整備恭迎節鉞矣 
[上海官塲紀事]  
　　長江水師提督黄芍巖宫保赴吳淞簡閱自强軍前晚秉節來申大約日内卽須遄返○蘇松鎭陳印波鎭軍因事來申昨日命駕赴各衙門拜會至上海縣署時黄愛彚大令飭家丁擋駕謙不敢當也○遠迎憲節一則已登昨報兹悉江蘇藩司聶仲芳方伯已於昨日抵滬聞假泥城橋北洋務局暫駐節鉞至撫憲奎樂峯大中丞則聞至曹家渡地方後卽行返斾吳中也 
[摧憲觀風]  
　　欽命二品頂戴江南分巡蘇松太兵備道蔡爲示期觀風事照得採風問俗官守以爲常經事舉言揚賢豪每恩自試况上海爲各屬通商之所值朝廷尙求賢若渴之時世值需材人懷報國本道恭膺簡命觀察斯邦雖抱未嘗學問之漸竊具求通民情之願周遊遍九萬里路知四國之爲縱覽及五大洲隠成七雄之勢因想班超投筆絶域封侯卽如郤縠敦詩中軍謀帥從古人材特起都因文字爲緣爰書七題行於各學查蘇松太三屬久著文風擅才學識三長可登上選或習三表五餌之術或通九邱八索之文或以文學專科遠紹帥傳於言子或以天下爲任近同憂樂於希文請萃衆長都成一劵以各題全作爲合格以三月望日爲限期本道自當商榷篇詞區别等次寛備桂紅之數以酬楮墨之勞時局多艱望開君獻長久治安之策文章有價願多士應特開經濟之科咸使周知特此告示四書文題足食足兵民信之矣經解通其變使民不倦解史論救僿以忠諭時務策問財賦爲立國之本現在中國各行省財力除正供外究有厘卡若干處究收捐銀若干兩應如何整頓而後可以歲增若干萬應如何裁併而後可以歲省若干萬然必須增捐而民不困節餉而兵不弱試言其詳詩賦車同軌賦以今天下車同軌爲韵賦得安得猛士兮守四方得方字五言八韵讀史雜感七律不拘首數光緒廿四年二月十七日示 
[定期傳話]  
　　楊樹浦巡防局委員姚殿卿二尹於十六日到差已誌前報兹聞二尹定於二十日諭傳捕甲人等到局諭話 
[大士誕辰]  
　　本月十九日相傳爲觀音大士誕辰本邑小南門外三昧菴向供觀音像是日比邱僧重門洞啓陳設一新紅男緑女之欲爇心香一瓣者紛至沓來跪拜蓮花座下小本營生之流無不於此獲三倍之利也 
[允請示覆]  
　　蔣泮萃在日商惠泰號爲夥因事被控經法總領事出票送往值年領事處簽字協同英界包探拘入捕房押候解案訊究昨日法界讞員鄭大令莅八仙橋捕房發落各案日本人河本磯平投遞日領事小田君信函謂本領事未經簽字請將蔣帶回大令示以信票謂值年領事早經簽字今已提到本委亦不能專主未使帶回河本磯平請示覆日本總領事大令允之 
[控追貸銀]  
　　本埠湯宦送余蘭生至縣前晚帮審委員李葆初二尹升府訊供湯宦家丁湯升投案請追銀兩訊之余供小的在光緒二十一年份向湯姓貸銀三千五百兩按月一分起息爲貼票生理兹因各莊倒閉被人在法界公堂控告不得已乃將家産變賣洋一千餘元擬了此歀嗣蒙法讞員鄭大老爺訊明着交保清理今被控案求寛限施恩以便理處並求將法界所控原告可否歸案辦理二尹衡情酌斷判將余交差看管限十日清理所請歸案訊辦准爲函致鄭大令詢明原委再核 
[恊提歸案]  
　　昨日英界讞員張賡三直刺派差持名片至十六鋪巡防中局稱據王阿土禀控灘船牙埠趙天德之夥李東生在洋涇浜將糞柴船管帮一缺價賣與伊計付洋三十元後又賣與他人接做將洋吞用不還故請將李補提歸案以便訊究局員潘仲泉二尹卽傳地甲協同來差迅卽查提歸案辦理 
[會訊票銀]  
　　中華銀行經理英人司都温投該管領事署控已閉乾大錢莊執事何然卽何益生不付票銀由英署照會英界公廨請提會訊英讞員張賡三直刺將何提案昨日早堂由襄理讞政之鄭瀚生大令會同英副領事薩允格君升座會訊原告洋人偕同律師高易到堂請追被告亦延律師小威金生到堂申辯司都温供稱乾大莊與本行往來前後收得該莊期票九紙均由跑樓之尤吉人交來計五百九十五號銀五千兩六百六十六號銀一萬兩六百八十七號洋九千元七百零六號銀五千兩七百零七號銀五百兩七百十一號洋六千元七百二十號銀五千兩七百廿五號銀五千兩七百廿六號銀五千兩共銀四萬兩洋一萬九千元後向收銀不付其實何欲與買辦劃帳但買辦果有往來亦應劃開與洋商不涉如不以票爲憑以後不能生理矣故此請追被告所延之威律師問司都温如曰一千八百九十三年起與乾大往來之銀有集否答無問由何人經手答買辦問乾大拆銀查過細帳否答均由買辦持條來拆不過短借而已問有利否答照逐日市面行情起息問爾與錢莊經手人及莊主會面過否答未問爾行中買辦有合同否答有問如有人持票來行拆銀要查究否答自然要查問拆銀有無别項圖章答無問别家銀行拆銀要保否答無問中國錢莊來拆銀之票如何存放答卽將來票與洋文紙一處存放問乾大拆銀之票在否答不知問爾行何故將九張銀票一同收銀答因心中决　　　之故問票後之小圖記何意答此係買辦記式問爾與莊上來往銀票號碼記清否答只記銀裁問收銀向 
 
 

Page 4

 
 
係何人答由買辦委人去收威律師謂須將往來帳簿帶來以便細查中西官互商之下定於禮拜二午後再行復訊 
[助賑摭要]  
　　昔蓋耘夫出糠餅以示謂飢民之不得食不忍坐視不救時需大悟凡被災者皆獲賑焉今江北被災奇里死亡忱藉所賴四方善士量力輸資俾沾實惠不得謂古今人之不相及也黄靜園善士洋三百元徐葆梓善士爲病求速愈洋三百元紹興無名氏求病卽愈由崇餘莊袁聯清先生來洋二百元乍浦硜然老人洋二百元淮安安志道齋主人洋一百五十元西昌佑昌生九三八平足紋一百兩合鴙元一百零五兩七錢一分南城隠名氏求母親康健合家平安保身病速愈規元一百兩沈長慰善士洋一百元余應乾善士洋一百元太倉蔣致遠仲記洋一百元浙省萬承志堂同慶書屋公助洋六十三元仲佳氏助洋五十元浙慈周梅生善士洋五十元浙省萬承志堂無名氏洋五十元費善緣善士去冬喜得弄璋承親友貺儀將筵費移助代爲造福洋二十元委解災區以資拯濟救世多方活人無募累仁積德美報靡窮矣[  上海北市絲業會館籌賑公所制施則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[米價日昻]  
　　紹興友人來函云越中産米無多向多仰給於商販近以來源稀少遂致米價日昻去臘白米每石四元五角今需五元糙米四元今亦需四元三四角是以數米依炊者皆不免春山蹙損也 
[上海巡局瑣案]  
　　小竊江阿畊昨經藍副捕頭飭費包探解送公堂讞員張賡三直刺研詢之下以失主不在租界之内未便越俎代謀遂飭差押送楊樹浦巡防局請姚殿卿二尹訊辦前晚二尹升堂研訊以江行竊屬寔喝令重笞五百板驅逐出境不唯逗遛原贓看失主具領○昨報紀湯阿大之妻高氏在蘇垣傭於某姓家被無賴顧錫泉勾引成姦日前携之來滬在南市高卷陶阿大匝子作内棲宿湯倩友人尋獲控之十六鋪巡防南局請究經局員鍾偉臣二尹飭將顧陶一併拘解局中前晚升堂研詰湯阿人供常州府吉按鎭人在滬駕米船爲生娶妻高氏因禦窮乏術赴蘇在某姓爲傭顧錫泉向在蘇地某署爲長隨與妻子私識小的數載尋訪杳無蹤影倩人在滬尋覓前日始在陶阿太匣子作門首瞥見告知小的前往挈領奈陶多方覇阻顧亦兇暴異常氣忿難伸是以告知地甲拘解來案務求大老爺恩斷領回顧錫泉供揚州某邑人在蘇署某署中充當長隨高氏住小的左近故與相識嗣小的無事欲至滬上謀生該氏亦欲來申覓活囑小的携之而來暫居高巷陶姓匣子作内未數日爲其夫探知來案呈控卽乞恩典湯高氏供小婦人向在蘇州爲傭因不合意是以隨顧來滬覓就並非奔逃陶阿大供本邑人在高巷頭開設匣子作素來安分兹有顧錫泉在小的處租賃餘屋另有婦女小的不知其細二尹廉得其情以顧錫泉敢將有夫婦女拐帶姦佰尤敢兇横將本夫肆毆寔屬目無法紀判令他下重責二百板湯高氏不守婦道無耻已極判令鞭責籐條八十下令湯具結領回管束陶阿大妄將來歴不明之人窩頓咎亦難辭從寛掌頰四十下具呈改過切結開釋顧錫泉本應送縣究辦姑寛判著交保斥退完案○偷兒黄阿慶前晚潛往南市太平碼頭毛義和木行内圖竊爲管門瞥見當塲獲住送交訊捕解至十六鋪巡防北局請究經局員楊二尹提案研訊姑念行竊未成判貴一百板驅逐出境不准再行逗留 
[英界公堂瑣案]  
　　一百三十二號華捕禀稱徐香山與法國人室的也鄰居因佔水溝以致口角法人喚捕拘送案下請爲訊問室的也供被辱駡是以喚捕送案業已訴知本國領事請轉送法廨訊判徐供室的也以小的佔及水溝因此口角被喚巡捕送案求恩公斷維時法界公廨已遣包控王金福投案請將原被人証移歸訊辦襄理讞政之鄭瀚生大令與薩付領事會商之下准其移回○包探金阿三拘解楊王氏至案禀稱此婦竊取怡和紗廠之洋紗經小的拘獲人贓送案請究怡和紗廠遺人投案請辦楊王氏供一時貪小求恩寛宥大令判押五天以儆○二百三十五號華捕拘解馬夫王阿新至案禀稱王駕車疾駛向喝不理是以拘送請判大令判罰洋三元○一百七十二號華捕禀稱劉鳳山兠售牛奶並未領照有違章程故特拘案請判劉供本地人小的販售牛奶並非自己養牛求恩囑核大令判罰洋一元○前有擺設水菓攤之歐升階李勳二人在捕房控被五百三十九號華捕毆打捕頭飭送至案請爲訊辦五百三十九號華捕供稱當時在路梭巡有陳永法向歐購買橘子吵閙不已經小的拘入捕房並無毆打之事大令着帶回捕房查明於禮拜一復訊 
[法界捕房發落]  
　　昨禮拜五法廨讞員鄭大令駕蒞捕房會同謝副捕頭發落各案命提上期公堂訊判之竊犯吳洲著照原斷重笞二百板○又提竊犯顧阿四照原斷笞責二百板○積竊張仁英屢次犯案甫經釋放又至江天輪船行竊爲包探拘獲解經人令訊供著照原斷先行枷號一個月發碼頭示衆期滿責放○小竊張阿六竊取燭臺香爐等物爲事主拘獲控經大令訊供著照原斷笞責一百板釋出○偷兒王春洪竊取衣包爲包探拘獲解經大令訊供照原斷笞責二百板○偷兒陳子娛竊取某客棧布被當塲拿獲控經大令訊供照原斷笞責一百板○蕭小弟沈阿福同竊舊售與胡壽之舊貨店内爲失主查獲控經大令訊供著照原斷董沈各責二百板還押○偷兒王德興在江天輪船竊取鋪蓋爲包探拘獲經大令訊供照原斷笞責一百板○偷兒王阿四在江裕輪船竊取衣包爲包探拘獲解案後經大令訊供著押候查明復核兹據失主開呈失單尚少物件大令遂命提案研詰之下王一味支吾著還押過堂復核○倪根濤在小東門冒充探夥拆梢訛詐爲包探查獲解經大令訊供著枷號一月期滿責放昨已滿期命帶案疎枷照原斷重責二百板還押具改過切結覓保開釋○王阿生至俞錫生家冒充捕房出店誑騙衣服銀洋爲包探查悉拘入捕房解經大令訊供判枷號一月期滿責放昨已滿期命帶案疎枷照原斷笞責二百板還押飭探押下輪船遞回寗波原籍○法界興當街萬來恩烟館主洪永福去年十二月憑鄭榮照等爲媒出洋四十元娶新閘王敬祥之女阿寳爲媳本年王夫婦反目在英界公廨涉訟前日王復授法界捕房以其女被人誘拐匿跡洪永福家請提追究捕頭飭探將洪與阿寳一併拘案經大令訊供判交其父領回靜候復訊詎阿寳不願隨父回去在途啼哭爲巡街捕送入捕房昨日大令蒞捕房發落包探將一干人解請復核阿寳供稱家寗庶母恐遭責打是以不願回去大令再三研詰知王夫妻分别各居殊爲可異訊之張供小的憑媒娶王女爲媳並非誘匿求恩明蔡大令判將阿寳交其父領回俟補提王妻及徐阿金到案復訊核奪 
[美界捕房紀事]  
　　周福慶陳阿海不知其在處何方近日同在浦左某火油棧内工作昨日不知何故口角足往拳來各不相讓正在難解難分之際被管棧西人撞見當卽扭住送至美界捕房藍副捕頭飭卽押候究辦○虹口蓬路某號門牌係某甲開張永泰小客棧昨晚有不識姓名之無賴四人前往借宿内有一人臨睡之時將鞋子一雙交與櫃主昨晨突有一人將鞋携去後無賴等向棧主索鞋棧主言鞋已取去遂大肆咆哮互相毆打一併扭至捕房控告捕頭研訊後以事屬細微飭令棧主賠償鞋子一雙斥釋○寍波人許仁川素業小工刻在楊樹浦老公茂紡紗廠工作昨日傍晚時四顧無人乘間竊得棉紗數磅甫至頭門適被門丁撞見遂將人贓一併扭送捕房押候解堂究辦 
[皖省官報]  
　　二月初六日候補知府許鼎霖奉撫合委洋務局昭信股票總局提調○初七日署定遠縣高賛善到支應清賦局提調准補廬州府同知石鎭提調銀庫知縣周啓運銀庫文案知縣許月菡程德全均文案核對縣丞繼格巡檢王萬齡核對票判均知奉委兼辦昭信股票局知縣許維傑知奉委辦文禀差准補望江縣何恩煌知奉委發審局正辦本任和州朱大紳知奉委發審帮審候補知州張守誠知縣張武桐畢登通判陸承鎬均知奉委發審局學習並銷假委解京餇縣丞汪孝銘知奉委解水師餉赴金陵典史劉兆藜到由亳州採辦硝礦回○初八初九日卸辦大通釐卡知府勞肇光到本任太和鳳顧懷壬知奉委充補發審局副辦安慶府照磨沈錦知奉委課吏佐班浙江全省人員報名庫大使汪保謔謝准註册詳咨卸署祁門縣典史吳廣林到牙釐局監印府經楊雨霖知奉委兼清賦局監印差分發安徽試用州判王家彬到四川人指分安徽試用巡檢趙震到江蘇人新海防用府經吳寅燮到江西人議叙班試用巡檢沈昌洤到浙江人華國文知由湖北賑捐案内獎叙花翎縣丞汪孝銘辭解水師月餉赴金陵典史李必昌謝行知咨補盱眙縣典史吳寳楨到起服來省從九曹恩江　　○初十日大通督銷局江蘇候補道曾紀素到委辦皖北土藥總卡提調直隸州王大慶到本任太和縣顧懷壬奉委赴懷桐望無和含涇縣閻恩培奉委赴　　　　　　　　勘坪　　　候補知縣魏馴辭赴望江縣閱卷府照磨沈念曾到赴鎭江揚州一帶守提糧剥船釐稅回指分安徽試用從九錫奎到鑲白旗　　　　　　　　　　　　　　　　　　　　　李人　到浙江人候補知縣彭德超知奉臬台委赴桐城帮審誠訟案件許崇貴知奉委員經福催查清賦　　　　　　　　　　　　　　　　　　　　　　　　宸到交代清楚回准補旌德縣李邦慶到赴銅陵閱卷回委署霍邱縣吳乃斌到赴泗州屬查知撫 
 
 

Page 10

 
 
?　　　　　　回涇太縣丞餘　韶合肥青陽司鄒炳煃均辭劉籌知奉委解老湘營協餉赴金陵典史金奉先到由上海探硝磺價　○十四日　署廬州府勞肇光委辦和州釐　　　回何彬衡均辭安慶府同知承厚知赴龍山祭祀候補知縣劉籌辭解老湘營協餉赴金陵許崇貴辭赴涇絲催查清賦李長郁到起服來省趙元熙到由六安帮審回華國　　知臬台委首縣帮審 
[邗江官報]  
　　二月十一日新興塲瞿鹺尹禀辭泰州陸刺史銑由省回署過揚○十二日褚鹺尹繼銘由淮北來陽公幹○十三日高鹺尉杰銷南京差歐陽鹺尉訒辭回　北差次李鹺尹傳慶委南掣聽差 
[上海六馬路仁濟善堂籌賑公所施子英經收山東順直川東淮徐賑捐正月初一日至三十日第三十一次清單]  
　　初十日蘇垣恆孚銀樓經募勞念劬善士完宿愿洋一百元汪周氏程汪氏汪潤焯潤炯三户各洋十元汪兆柏洋七元汪八九十寳洋三元詹佐臣保平安洋一元恆孚銀樓賑捐桶内洋一角銀洋一元○十一日無名氏洋二元○十六日無名氏洋五十元亘心室主人二十元服符病愈人十元○十七日雲記求資母冥福洋十元○十九日曹春記洋二元無名氏洋五角○二十日程文元洋四十元○廿二日雲隠子保平安洋十元未遇時人洋二元○廿五日江北隠名氏紋銀三十兩申元世二兩零八分半楊曉嵐洋三元○廿六日邵篴仙求病愈洋十元公記洋四元潘俶吟洋一元○廿七謝筠亭書潤助賑洋一元銅洋一元○廿八日愼餘莊交來洪南琴洋六十元○三十日韓景祺求母病愈洋一百元○正月份共收元三十二兩零八分五釐又收洋四百六十六元六角扯七四申元四十五兩二錢八分四釐以上共收元三百七十七兩三錢六分九釐銅洋二元連前共收元四萬六千七百二十七兩一錢六分一釐除解欵外凈存元四百九十兩零八錢五分九釐銅洋二元　 
[上海陳家木橋電報總局内籌賑公所經收四川義賑第十七次清單]  
　　不留名顧洋六元海鹽無力子洋一元○以上共收英洋七元正 
[上海陳家木橋電報總局内籌賑公所經收指明合助四川宜昌義賑第十次清單]  
　　南昌電局惲后存翁交來恒餘堂洋兩元周鏡潭洋一元昭德堂杜洋十元胡朋氏六兌洋三元賑宜堂汪爛洋四元王萬育洋六元萬應翁洋兩元○以上共收六兌洋三元爛洋四元英洋廿一元正 
[上海陳家木橋電報總局内籌賑公所經收徐海義賑第一次清單]  
　　平安子洋十元老富椿交來吳賦臯翁祈神默佑病恙速痊洋五十元十六鋪保甲中局潘交來罰欵洋五元禾郡棉力子任青病愈完願洋廿元○以上共收英洋八十五元正 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十四年二月初四日京報全録]  
　　宫門抄○諭旨兩道録前○熱河都統壽奏爲遵旨查明郡王被參各欵據實覆陳摺○黔撫王奏爲揀員請補遊擊員缺摺○二月初四日内務府國子監正紅旗值日無引見○廣西知府倪恩齡謝恩○吉林道達椿謝恩○龐鴻文謝授司業恩○補用知府張澂謝恩○鄭王請假十日○恩王續假十日○禮王續假一個月○召見軍機倪恩齡達椿○皇上明日卯正二刻○坤寗宫入座喫肉畢還海○○奴才宗室壽蔭跪奏爲遵旨查明郡王被叅各欵據實覆陳恭摺仰祈聖鑒事竊奴才承准軍機大臣字寄光緒二十三年九月二十七日奉上諭有人奏蒙古郡王貪殘横暴據實糾叅一摺據稱昭烏達盟長郡王達木林達爾達克以練兵爲名殺掠漢民苛派勒索縱令蒙弁横行聚歛並有殺死佃民轟斃人命控案又揑禀公主　寢被焚請欵冒銷賄託理藩院越次請補副盟長之缺購買洋槍浮開價值勒令各旗攤辦請飭查辦等語著壽蔭按照所叅各節確切查明據實具奏毋稍徇隠原摺著鈔給閱看將此諭令知之欽此遵旨寄信到臣遵查各欵有先經奴才風聞蒙民喧傳該王奉特旨賞給令箭王命旗牌整理善後遇有案件徑自審理地方官不得過問甚有擾累屬下等情事當於九月十五日飛札前派駐朝建一帶防勦之協領雙禄併密飭候補知縣王文翰不動聲色詳細訪查在者欽奉前因復添派協領全齡束裝起程會同前派之員酌度道路遠近分投各旗按照原叅各欵逐加確查兹據該協領等查明併取具各該旂印文先後禀復前來如原奏内稱達木林達爾達克以練兵爲名殺掠漢民苛派勒索贓銀至十餘萬兩一節查該王由各旗挑選蒙兵共一千名爲快槍隊派德厚爲教師總領韓大帥卽烏恩巴牙爾爲營官在伊府左近常川訓練每兵每月餉乾銀四兩營官工食銀六百兩均向各旗按兵數攤派又如賄通理藩院奏請奉旨練兵縱令蒙弁根頓扎布色爾固楞富珠隆阿烏拉陶克陶哈豐阿烏恩巴牙爾等横行聚斂剿匪爲名殺死劉義德傅思文等均有案可查一節查建昌縣並無劉義德之案供有劉榮德前曾與傅思文夥置敖漢旗地畝十八年秋間劉榮德同子劉長禮劉長義赶車拉糧適敖漢旗蒙兵聲稱劉榮德傅思文皆非好人當將劉榮德父子三人並糧石一並捆搶回旗劉榮德不知如何身死劉長禮劉長義夤夜逃回求同傅思文赴提督行營控告遂把旗教習李長安拿獲究辦在案迨二十一年閏五月據該盟長報稱傅思文糾夥盜搶牲畜馬匹請飭嚴拿等情當經前任都統崇禮札飭地方營汛會合該旗查明往拿彼時尙未往查該盟長卽先派韓管帶烏拉白依蒙古四兒率衆前往抄殺傅思文一家四命割取首級嗣經建昌縣查明傅思文等實係安分良民奴才當因案情重大飭委承德府提集人證卷宗詳加審辦屢經飭提韓管帶烏拉白依蒙古四兒並查取首級該盟長一味袒護抗不解送上年秋間蒙古四兒復又爲首勾結匪黨各處搶掠經官軍將該犯拿獲當經奴才提郡飭府審訊供認爲首擾害各情不諱惟抄殺傅思文之案僅供認奉昭烏達盟長飭派韓管帶烏拉白依率領該犯抄殺傅思文一家四命屬實復飭提韓管帶等到案質訊因該盟長延不解送是以案未擬結至該旂協理根頓札布等以查倉查礦巧立名目到處苛罰實不一而足又如率領兵勇巡防會盟到各旂故意留戀勒派供給强掠馬匹牛羊等物一節查該王赴昭烏達地方指稱會盟由東翁牛特地方經過在宿六站强派供給牛羊等物均准折價所帶隨員勒要餽禮向各旂尋用好馬隨意作價百般惡索難以枚舉又如蒙兵軍政皆係自備薪糧該王留難多日苦累不堪死亡甚衆一節查該王近年疊次會盟調發兵勇逐加苛派各旗已苦累不堪乃猶故意留難人無居處馬無棚槽以致受疾死者甚衆日久蒙兵多有逃亡每兵罰銀二三兩或八九兩不等又如揑稱公主園寢被焚賄囑理藩院代奏請欵銀萬餘兩用百金虚爲塗餙其餘欵盡修造王府並擅伐圍木勒令各旗連送索費甚夥一節查公主園寢當年祗有羣房捐壞該王覆修葺亦非百金所能竣事其往圍塲拉　木料經過之旗實有强要公館勒派車價打傷蒙兵情事是否圍木查無實據該王新府落成派員到各旗聲稱蒙上賞銀一萬兩營造新府開延慶賀送有知單各旂皆有賀儀是否挪欵修造無從指實又如副盟長出缺該王囑其姻親阿魯科爾沁貝勒巴咱爾濟哩第用銀一萬六千兩賄托理藩院司員等越次請補一節查巴咱爾濟哩第與該王姻親屬實至副盟長出缺係由該旂報明理藩院奏請以巴咱爾濟哩第充補是否越次奴才衙門並無案據有無賄託及過付鋪商外間無從指查又如該王因蒙兵軍械不利自請理藩院代報効快槍一千桿每價銀四兩五錢回牧後以十六兩作價勒令各旗攤辦刻不容緩一節查該王因先年火槍不利今春另買毛瑟槍一千杆子母十萬粒該價若干由京城恒興號墊支按月三分行息連運脚等費回牧後計每杆以十六兩作價向各旗攤派屢經催提實有其事又如該王今春回牧從人身負令箭聲稱奉朝廷賜給並有王命旗牌先斬後奏等語一節因該王今春回牧巡邊會盟從人身負令箭十餘枝道路喧傳實有其事未聞有先斬後奏等語以上各條奴才按照各旗印文逐加詳核大致相同並據該恊領等明查暗防亦復無異查達木林達爾達克世爲郡王身膺盟長所轄十一旗地方數千里宜如何矢愼矢勤奉公潔已期無負朝廷厪念藩部綏靖地方至意乃擅作威福任意苛求復縱令蒙弁藉端滋擾需索不休甚有原叅所未及而意想所不到者此次奉旨查辦復遷怒於各旗留守之兵多方凌虐苦累難言該盟長一日不去蒙旂人心一日不安相應請旨將達木林達爾達克盟長先行開去俟命下之日卽由奴才札飭各旗練兵歸旗訓練認眞操演不准稍懈再洋槍一千杆子母十萬粒是否該盟長自行報効抑係奏明由各旗備價該盟長並未呈報奴才衙門無案可稽其槍應否分撥各旗未敢擅自擬議至理藩院代奏巴咱爾濟哩第充補副盟長是否越次有無賄託及過付之鋪商等皆在京中奴才無從查考應請另行簡派大臣就近查辦統俟查明後如何辦理之處恭候聖裁除劉榮德傅思文等案另行奏請各旗印文鈔録咨呈軍機處備查外所有查明郡王被叅各欵理合據實覆奏伏乞皇上聖鑒訓示再各員分投各旗周查往返數千里以致多延時日是以覆奏稍遲合併陳明謹奏奉硃批另有旨欽此○○貴州巡撫臣王毓藻跪奏爲揀員請補遊擊員缺以實營伍恭摺仰祈聖鑒事竊查清江協右營遊擊余繼祖因病出缺現經臣會同督臣恭疏題報所遺員缺係題補第三輪第九缺應用應升人員請補以重職守臣於通省武職人員内逐加遴選查有俸滿應升之清江協左營都司鄧嘉戀現年四十五歲雲南昆陽州人由武童投効軍營勦賊出力歴保以都司留黔補用光緒十四年補授清江協左營都司十五年十二月初六日由部帶領引見奉硃筆圈出著准其補授依擬用欽此十六年七月十二日到任現署鎭遠鎭標中軍遊擊辦理裕如該員年壯才長營務熟習堪以升補清江協右營遊擊員缺洵屬人地相宜合無仰懇天恩俯准將鄧嘉鑾升補清江協右營遊擊員缺實於營伍有裨如蒙俞允俟接准部覆卽行給咨送部引見以符定制除咨部科查照外謹會同雲貴總督臣崧蕃貴州提督臣羅孝連合詞恭摺具陳伏乞皇上聖鑒訓示再所遺清江協右營都司員缺黔省現有應補人員應請扣留補　　併陳明謹奏奉硃批兵部議奏欽此 
　　有二月初三日一本刊入十六日附張矣　本館附識 
 
 

Page 15

 
 
[光緒二十四年二月初五日京報全録]  
　　宫門抄○楚督張奏爲互調繁簡知縣各缺摺○閩督邊奏爲已故知縣短交銀米現已按數解清懇恩開復原官片○鄂撫譚奏報鄉試未中年老諸生摺○秦督陶奏爲學政幕友姓氏籍貫片○皖撫鄧奏叅知縣不職請旨革職片○又奏爲遴員署理知州片○黔撫王奏爲查閱省城營伍摺○二月初五日理藩院鑾儀衛光禄寺廂白旗值日無引見○恭王謝署宗令並謝賞神内恩○慶王謝署正黄滿都結恩○額中堂謝賞神糕闕恩○楊宜治謝授太常寺少卿恩○色楞額假滿請安○鍍照請假十日○召見軍機○○頭品頂戴湖廣總督臣張之洞頭品頂戴湖北巡撫臣譚繼洵跪奏爲知縣互改繁簡各缺仍請以原擬之員對調恭摺具陳仰祈聖鑒事竊照東湖竹谿等縣知縣各缺前經臣等奏准互改繁簡並按部議查明本任東湖縣知縣周瑞鑾不勝繁缺之任請與竹谿縣知縣夏時泰互相調補奏奉硃批吏部議奏欽此經部臣議覆以查周瑞鑾任内有承緝事主范德泰被刦一案將來四叅到部有關降調核與調簡之例不符所請對調之處應毋庸議等因具奏奉旨依議欽此欽遵咨行到鄂臣等伏查定例調簡之員任内有展叅案件不准調補乃指原補繁缺之員調簡者而言至本係補簡人員因缺改繁例有另補簡缺之條似與由繁調簡者當有區别今東湖縣知縣原定本係選缺該員周瑞鑾由部選授卽係補簡人員現因缺改繁劇經部行查該員是否能勝繁缺之任臣等因其才具謹飭於斯缺不甚相宜未便稍涉遷就是以請與竹谿縣知縣夏時泰互相調補盖卽遵定例員缺有改繁簡者仍各按原補缺項分别補遷之法今部臣以該員周瑞鑾任内有承緝盜案未經議准固爲整飭捕務嚴核處分起見但旣不准離任應飭回任供職該員曾經聲明不勝繁劇之任設有貽誤殊於地方大有關繫若另行委署别缺則承緝之案未能接扣限滿議結員缺久懸似亦非愼重之道臣等竊思由繁改簡由簡改繁各缺其原補之員旣有各按繁簡補還之例則與任繁人員調簡不同其因公處分似可邀免核計仍以原擬之員對調以免另補多費周折如謂該員周瑞鑾另補他缺處分寛免不足以儆疏防查盜案四叅限滿例應降一級調用係屬公罪該員任内捐有尋常加二級將來限滿例准抵銷不致實降實調或卽比照以簡調繁之例先行議結查級抵稍則該員應得之處分旣未倖免而員缺各得其宜地方亦免遺誤據湖北布政使王之春按察使馬恩培會詳前來合無仰懇天恩俯念東湖縣知縣員缺緊要爲地擇人准照原擬仍以本任竹谿縣知縣夏時泰調補所遺竹谿縣知縣員缺卽以東湖縣知縣周瑞鑾補授俾人地各得其宜實於治理有裨除咨吏部查照外謹合詞恭摺具奏伏乞皇上聖鑒敕部核覆施行謹奏奉硃批吏部議奏欽此○○邊寳泉片再已故前福清縣知縣何如謹短交徵存各年地丁等項銀一千二百六十一兩零又糧米七斗零倉榖五石零節催未解經臣附片奏叅革職提屬限追欽奉諭旨恭録飭遵去後兹據署福建藩司會同署臬司督糧道詳稱該故員何如謹所短銀米已據該家屬按數解清倉榖亦將給過囚糧如數抵銷分别入册造報歸欵請將原叅處分註銷等情前來相應請旨准將已故前福清縣知縣何如謹開復原叅革職處分以資觀感除咨部外謹附片具陳伏乞聖鑒謹奏奉硃批著照所請該部知道欽此○○頭品頂戴湖北巡撫臣譚繼洵跪奏爲查明湖北省丁酉正科鄉試未經中式年老諸生循例恭摺具奏仰祈聖鑒事竊照鄉試年老諸生三塲完竣未經中式者例准查明年歲奏請恩施歴經遵辦在案今查光緒二十三年湖北丁酉科鄉試有曾蒙恩腸副榜年屆九十歲以上者威寗興國孝感蘄州廣濟等州縣老生錢式浩蔡有氷余有壬貢元龍宋必勝曁年屆九十歲者黄陂縣老生郭焱唐等六名又年屆九十歲以上者監利縣學附生陳楚臣年屆九十歲者蘄水縣學附生范昌梯年屆八十歲以上者武昌縣歲貢高獻龍威寗縣學附生余鳳翔興國州學附生李鴻鈞大冶縣學附生祝懋甲黄岡縣監生陶子榮黄梅縣監生余名芳蘄水縣學附生翟生濤廣濟縣學附生王引玉于嘉澍安陸縣學附生吳從先當陽縣學附生楊益壯等十一名年屆八十歲武昌縣學附生盧鴻緒黄安縣學附生鍾以成麻城縣學附生程雲廣濟縣附貢吳鍾英廣濟縣學附生張玉衡荆州府學附生王瀚釗等六名以上共老生二十五名俱係三塲完竣揭曉時未經中式經臣調閱該老生等原卷均字畫端楷文理明順復咨准湖北學政臣王同愈查覆該附生陳楚臣等年歲均屬相符入學在三科以前監生陶子榮余名芳二名捐監年分均在十科以前已應鄉試十一次並據湖北布政使王之春查明取具各該府縣印結具詳前來臣覆查該老生錢式浩等齒臻耄耋學尙編摩志不墜於青雲經已窮於皓首棘闈獻藝歴三塲而眞草俱全藜杖觀光閱九日而精神彌健引年旣符成例允稱人端於熙朝籲恩宜荷殊榮冀附賓興之盛典除各該生入學報捐年分學籍歲數清册執照咨部外謹列名單會同湖廣總督臣張之洞湖北學政臣于同愈恭摺具奏伏乞皇上聖鑒敕部核覆施行謹奏奉硃批禮部議奏單併發欽此○○陶模片再學政延請幕友襄校試卷例應查明具奏兹准甘肅學政夏啓瑜咨報延請幕友四人許晉康江蘇廪貢生李自强浙江增生張志翔江西附監生章大樹浙江附生皆係學問優長操守廉潔之士臣覆加查核并非甘肅人查與延請閱卷之例相符謹附片陳明伏乞聖鑒謹奏奉硃批知道了欽此○○鄧華熙片再候補各員到省應差必須品行端方斯吏才可資造就如有不知檢束劣跡昭彰一經查察得實斷難稍子姑容兹查有試用知縣劉石巖奉札委查案件並不謹愼將事輙敢藉差招摇膽大妄爲行同無賴實屬有玷官箴據藩臬兩司詳請奏叅前來相應請旨將安徽試用知縣劉石巖卽行革職以儆官邪謹會同兩江總督臣劉坤一附片具陳伏乞聖鑒訓示謹奏奉硃批著照所請吏部知道欽此○○鄧華熙片再署六安直隷州知州祺厚署事期滿所遺員缺應卽委員往署以專責成兹查有本任懷寗縣知縣吳雲濤歴練精明殫心民事堪以調署據藩臬兩司會詳前來除檄飭遵照外理合會同兩江總督臣劉坤一附片具奏伏乞聖鑒謹奏奉硃批吏部知道欽此○○貴州巡撫臣王毓藻跪奏爲查閱省城營伍情形恭摺具陳仰祈聖鑒事竊查黔省撫標左右兩營曁貴陽城守營官兵練軍並駐紥省城之平遠恊練軍每屆歲暮合操一次例應由巡撫考驗具奏上年冬操情形業經前撫臣奏報在案兹屆冬令合操之期臣謹於十二月初七初八等日親臨校塲照舊逐一校閱其各項陳式步法整齊施放槍砲聲勢聯貫長矛籐牌進退皆能蹻捷演放砲位均有定準鎗以五人爲一排各放三槍中全靶者居多每有中三靶者箭則每兵五人其中三四箭者十之五六中五箭者亦不乏人各營將弁及世職武舉等按名考校鎗砲亦屬可觀當擇技藝嫻熟之將弁兵練分别獎賞亦有鎗砲出衆者存記生疏者飭令習練查驗各營兵練糧數及　裝馬匹委皆足額伏思黔省苗疆界連楚粤川滇爲邊陲重地省標爲各營表率武備最關緊要臣嚴諭各營將備整頓營規率領弁兵練軍勤　簡練務使精益求精仰副聖主整飭戎行綏靖邉疆之至意再提標及鎭遠古州安義威甯四鎭所轄各協營官兵由提督臣羅孝連曁各鎭　　校閱合併聲明除咨部科查照外謹將查閱省城營伍情形恭摺具陳伏乞皇上聖鑒謹奏奉硃批知道了欽此 
 
 

Page 16

 
 
[光緒二十四年二月初六日京報全録]  
　　宫門抄○　　　　　　　　　　　奏爲川陜楚三省會哨事竣摺○江督劉奏爲辦振各員懇恩核獎片○又奏爲遴員總統江勝軍　　礦務大臣唐奏爲鍽價仍擬按照庫平發給片○秦督陶奏爲武員病故片○大臣訥奏爲請旨簡放戴琫摺○又奏遴員請補　琫摺○黔撫王奏爲武員不職請旨革職片○又奏更改營制片○又奏爲假冒武員持符狡展請旨斥革歸案辦理片○二月初　吏部翰林院廂紅旗值日無引見○偉貝勒請假十日○明安續假五日○召見軍機溥善○○頭品頂戴陜甘總督臣陶模跪奏爲川楚陜三省會哨事竣邊界安謐循例恭摺具陳仰祈聖鑒事竊照川楚陜三省連界地方向派提督總兵分年會哨事竣彚奏歴經遵辦在案兹據署漢中鎭總兵龍得勝禀稱因本年秋雨過多山路被水冲塌難以親往川陜交界會哨循例飭委定遠營遊擊賀大發就近前往代會兹該遊擊賀大發於本年十月初一日在川陜交界之漁渡壩滾龍坡與署四川川北鎭總兵吳奇忠兩相見面會哨該署鎭兹於十一月初一日在陜甘交界之白馬關與河州鎭委員署階州鎭遊擊劉保南晤靣會哨又據陜安鎭總兵姚文廣禀稱於十月初十日在陜楚交界之蓮花寺與署湖北鄖陽鎭總兵樊國泰覿面會哨又據署河州鎭總兵何得彪呈稱河州地方軍務甫定刻下時有應辦事宜未能親往會哨循例飭委署階州營遊擊劉保南就近前往代會兹該署遊擊劉保南於十一月初一日在陜甘交界之白馬關與署漢中鎭總兵僅得勝見面會哨並據各該鎭聲稱沿途各處匪類潛蹤行旅居民極爲安謐各等情前來臣查川楚陜三省邊界犬牙相錯山深箐密户少人稀奸宄易於藏匿盤詰巡防最關緊要自應嚴飭各鎭總兵督率所屬各營隨時隨地認眞稽查務使醜類潛消閭閻安堵不得因現在地方無事稍涉疏懈以期仰副聖主綏靖邊圉之至意所有各鎭會哨事竣邊界安謐情形理合循例恭摺具奏伏乞皇上聖鑒謹奏奉硃批知道了欽此○○劉坤一片再光緒十八年江蘇辦理賑捐業將在事出力各員恭摺奏請獎叙所有兩淮鹽運使江人鏡直隸通永道沈能虎江蘇候補道郭道鹵吳炳祥李經楚唐際昌等督飭承辦各員紳捐賑並籌認眞勸辦實心實力勞瘁不辭用　集成鉅　街沾實惠裨益荒政實非淺鮮可否仰懇天恩俯准將江人鏡等交部從優議叙以示鼓勵之處出自鴻慈謹合　附片陳明伏乞聖鑒訓示謹奏奉硃批江人鏡等均著交部從優議叙欽此○○劉坤一片再江蘇濵江臨海地方極爲遼漲水　防營自本年裁汰後沿江一帶兵力益單業經臣奏准添募湘勇三千人以資策應兹查有長江水師提督臣黄少春勇略兼優腸咸夙著兵民莫不畏服堪辦總統之任臣咨隨該提臣按照湘軍營制招募六營名曰江勝軍歸其總統駐紥江陰實力訓練一應薪費糧餉等項由支應局銀生裁節餉項各欵内動支所有原駐江陰合孚五旗及砲台弁勇均歸貨少春節制調遣以一事權而裨防務除咨部外謹附片陳明伏乞聖鑒謹奏奉硃批該部知道欽此○○唐炯片再臣准户部咨開雲南貴州辦解京局銅鉛應給價脚並在四川湖北江蘇直隸等省撥給水脚雜費等項銀兩部請向來開放庫平市平者均自本年七月起一律减扣六分平按照二兩平放給等因當經行知雲南布政使司遵照去後兹該布政使湯壽銘詳稱滇省銅價係給廠民採辦工本與各項員役薪工雜費不同次值加價赶辦以廣招徠之時若遽核扣减平恐廠以聞風退縮不肯踴躍開辦實於車通大有調繫擬除各店薪工轉運運脚筐簍馱銀馬脚以及運員水脚養　經帮雜費各項遵照部示核扣减平六分外所有銅價擬仍按現行定章庫平實發免其扣减以恤廠情而維京運各情詳録奏咨前來臣覆查無異謹會同雲貴總督臣崧蕃雲南巡撫臣裕時附片陳請伏乞聖鑒敕部議覆施行謹奏奉硃批户部議奏欽此○○陶模片再臣據署督標中軍副將師玉春呈稱凉州鎭屬松山營守備熊得貴得貴喘疾調治不愈於光緒二十三年十一月初七日在省寓病故經委員查取原領劄付及嫡親醫生並承查鈐甘各結併呈請核辦前來臣覆咨無異相應請旨開缺除劄付印甘各結咨送兵部外所遺松山營守備員缺陜甘現有應補人員容臣居揀請補理合附片陳明伏乞聖鑒謹奏奉硃批兵部知道欽此○○奴才訥欽跪奏爲揀選後藏戴琫員缺擬定正陪請旨簡放恭摺具陳仰祈聖鑒事竊奴才接准達賴喇嘛咨開轉據噶布倫等禀稱後藏戴琫對堆奪吉因案革職旋卽身故所遺戴琫員缺有營轄營伍操練兵丁之責未便久懸兹將合例應陞番員開單保送咨請循例轉奏請旨間放一員等因前來奴才遂卽督飭噶布倫等當堂考騐揀選得應升之五品堆噶爾營官彭錯崙珠熟悉營務幹練有爲堪以擬正五品帕克里營官仁增汪曲辦事可靠人尙精明堪以擬陪謹將該員等年歲履歴另繕清單恭呈御覽伏候欽定以便遵行所有循例請旨簡放戴琫員缺理合恭摺具陳伏乞皇上聖鑒訓示謹奏奉硃批另有旨欽此○○奴才訥欽跪奏爲噶布倫貢布汪曲因病不能勝任另揀番員擬定正陪請旨簡放恭摺具陳仰祈聖鑒事竊奴才接准達賴喇嘛咨稱三品噶布倫貢布汪曲自奏補之後時常患病實不勝噶布倫之任擬請仍留存琫之職其所遺噶布倫員缺有辦理内外事件之責自應另揀幹員議補查有正四品商上商卓特迫頓杜彭錯老成諳練才識優長堪以擬正後藏戴琫汪曲結布人尙誠實堪以擬陪等情咨請具奏前來奴才查噶布倫一缺實任綦重職分較崇非爲守兼優老難期勝任當就其保送之員詳加騐看其人均屬可靠與例亦屬相符理合敬繕清單請旨簡放一員以重職守謹恭摺具陳伏乞皇上聖鑒訓示謹奏奉硃批另有旨欽此○○王毓藻片再准署古州鎭總兵阿明阿咨稱查有該鎭所轄黎平營右軍守備蕭慶祺性情浮躁不講操防任意妄爲目無官長似此不守營規之員未便稍事姑容由該管官叅將余孝安揭報轉咨奏叅前來臣覆查無異相應請旨將黎平營右軍守備蕭慶祺革職以肅營規再所遺右軍守備缺黔省現有應補人員應請扣留外補合併聲明除咨部查照外謹會同雲貴總督臣崧蕃合詞附片具陳伏乞聖鑒訓示謹奏奉硃批著照所請兵部知道欽此○○王毓藻片再查前撫臣嵩崑於通省各營練軍内抽提馬戰練軍六百九十名以百四十名分駐四鎭作爲遊擊之師以二百五十名撥駐省城設立精練一營居中策應以備緩急洵爲有備無患之計前經奏奉俞允在案臣到任後查精練營經前撫臣飭管帶謝榮新率隊赴興義府與粤西連界之坡脚地方扼要邊防頗稱得力惟省練軍均係統隸緑營應將精練營改爲臣標中營以符營制謹附片具陳伏乞聖鑒謹奏奉硃批知道了欽此○○王毓藻片再查清鎭縣人李樹珊卽李榮貴由補用守備赴黔營投効在於防剿雲南昭通竄匪出力案内得保補都司後以遊擊升用已奉兵部議覆在案兹有補用守備李榮貴由湘省寗鄉縣原籍來黔省查明李樹珊假冒伊之守備官階在黔保補都司後以遊擊升用充當差使等情赴臣衙門禀控當卽批司轉飭貴陽府集訊在案今據該府嚴雋熙詳稱邊提李樹珊卽李榮貴到案研訊供詞枝梧嚴係恃符收展應請片革方能審辦等情由藩臬兩司核朋詳請奏叅前叅臣覆查無異相應請旨將李樹珊卽李榮貴得保升用遊擊斥革以何質審以辦除咨部查照外謹會同雲貴總督臣崧審合詞附片具陳伏乞聖鑒訓示謹奏奉硃批著照所請該部知道欽此 
 
