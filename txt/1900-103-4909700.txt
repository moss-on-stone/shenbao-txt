# 1900 - 103 - 4909700

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[光緖二十五年諭旨告成]  
　　本館專托寓京妥友排日由電飛傳諭旨登諸報首以期薄海咸知每届一年則彚印成書以供衆覽行之蓋二十餘年矣兹者光緖二十五年全年諭旨印釘成功每部工料洋銀三角世有留心掌故者請臨三馬路本館帳房購取俾知　　朝廷綸綍中外昭宣夫亦通人之所不廢乎 
[恭讀三月十八日上諭謹注於後]  
　　三月十八日上諭各省鄕民設團自衛保護身家本古人守望相助之義果能安分守法原可聽其自便但其間良莠不齊或藉端與教民爲難不知朝廷一視同仁不分畛域該民人等所當仰體此意無得懷私逞忿致起釁端自干咎戾著各該督撫嚴飭地方官隨時剴切曉諭務使各循本業永久相安庶無負諄諄诰誡之意欽此草莽小臣恭讀之下深嘆我皇上用意之深而慮患之周也夫西教之入中國所從來遠矣肇端於唐時萌芽於明代本朝定鼎燕都南懷仁利瑪竇之徒挾其推算之術不遠萬里航海東來初不過自行其教未幾而中國人民漸多傳習然猶未嘗彰明較著也迨道光之季五口通商將傳教一事載入條約於是新約舊約流播寰中而從前建堂行教之禁一律豁除矣惟爾時人民少見多怪閭巷無賴之子又造作流言從中煽動剖心挖目之語紛紛傳播到處沸騰一時迂僻者流不加深察儼然以崇正黜邪自任奮袂攘臂動與彼教爲難楚北湘南釁端迭起當事者調停勸諭大費經營今則民智漸開訛言久息普天率土之黎庶咸曉然於西人傳教亦係勸人爲善而並非别有機謀且綸綍屢頒時時以保護教堂爲當務之急薄海土庶卽或各尊其教亦當仰體朝廷懷柔遠人之意寍人息事永戢爭端斷不宜憑仗血氣騷擾教堂上貽君父之憂下受身家之累惟各處光蛋會匪自知罪狀昭彰斷不容於聖明之世於是施其詭計明以創驅除異教之說隂以行傾危宗社之謀小民一被其愚輕之則損貲財重之則罹法網待至身亡家破而後悔奚可復追夫君之於民猶父母之於子也設有人焉爲父母所優容所敬禮無論其人之爲是爲非爲賢爲不肖皆當善體親心而斷不可稍有觸忤若逞一時之忿謂吾有力焉可以攘而除之微特昧於時勢且使爲父母者受人指摘謂爲不能約束子弟撫心自問安乎不安至民間舉辦團練固爲保護地方驅除盜賊而設現雖各省並未聞有團丁與教黨齟齬之事然民情之良莠固不齊風俗之强弱亦不一他日或偶因民教不和桀黠者流持其耰鋤棘矜號召黨徒一爭勝負設竟釀成釁隙彼此必歸咎於團練甚或因噎廢食調團練爲釀亂之階則古今之良法美意轉因此而大壤豈非所損者大而爲患者深哉故皇上不惜特降綸音再三諄勸所望各督撫仰體此意轉飭地方官隨時勸諭務令蚩蚩者各安生業不許聽從謬說致蹈愆尤若不法之徒造言生事則事前防維宜密事後懲辦宜嚴但使教案不致頻起則邦交可固而邊釁無自而生然後究心富强從圖振作譬人之一身外症旣除於以蓮桂參苓設法滋補則元氣可以漸復而百病可以漸消理有相因事有必至謀國君子尚其眞之 
[本館接奉電音]  
　　昨日午前京師飛電傳來上諭二道旨一道敬謹譯登○三月十九日奉上諭英年著調補户部左侍郎兼管三庫事務工部左侍郎著世續轉補煜興著補授工部右侍郎兼管錢法堂事務欽此同日奉旨廂白旗满洲副都統著伊立布調補正紅旗蒙古副都統著蘇嚕岱補授欽此同日奉上諭前任廂紅旗漢軍副都統由筆帖式於咸豐年間隨同出師在直隸新疆等處防剿著有勞績洊擢副都統兹聞溘逝軫惜殊深加恩著照副都統例賜卹任内一切處分悉予開復應得卹典該衙門查例具奏欽此 
[海外采風]  
　　日本友人貽我雙鯉云月前江蘇大吏委潘芸蓀觀察張牧九太守帶同譯員盧君子銘航海至日本東京采風問俗征驂戾止卽訪甬商王君惕齋蓋以王君久客東瀛熟知一切也越日相約至横濱埠察閱棧橋旋又赴郵便局中研求遞信之法所到之處必周咨博訪精益求精夜則與王君促膝傾談以期深得其中奥竅本月某日正欲往觀製煉平安火油之術忽接金陵電札促令折回觀察乃於十三日清晨附火車至神户乘郵船會社博愛丸言旋祗留太守在東攷核農工事業由是排日浼王君導觀工業學校製造韌紙局製煉火油廠繪圖貼說不厭精詳東京朝日新聞縷記行蹤甚爲揚詡謂似此隨時留意方足增學識而廣見聞云 
[寵荷龍光]  
　　杭州訪事友來函云本年恭逢皇上三旬萬壽内外大臣年逾七秩者均蒙特沛恩施浙江巡撫劉景韓中丞碩德耆年尤負封疆重望奉旨特賜御書福字匾額一方本月十二日未刻頒至浙江中丞用鼓吹黄亭恭迎入署就大堂上排列香案朝冠朝服望闕行三跪九叩禮謝恩旋將匾額謹敬懸挂署中書吏以次叩賀將軍都統及司道以下文武員弁亦分班賀喜戟轅以外車騎如雲 
[請修江岸]  
　　金陵采訪友人云省垣儀鳳門外下關輪船碼頭迤東素有山西大同鎭總兵劉華軒總戎所統督標親軍營駐紥并就江口築砲臺數座蓋以此處爲長江鎖鑰不能不加意嚴防也惟是背江建壘江岸雖有石磡半里許然歴時旣久日夜被江濤所嚙刻已漸就倾頽邇者總戎以兩江總督鹿滋帥奉旨舉行大蒐典禮日來節鉞將臨深虞睹此情形心滋不悅因於望前數日禀請籌撥巨欵委員修築以期鞏固堅牢滋帥准之已於日前札委某員前往估勘矣 
[盜犯過府]  
　　金陵訪事友人云自去臘二十九日寳善源銀號出有劫案江寗縣戴子和大令懸賞購緝未幾卽迭獲多人然皆訊非眞犯因之省釋歸家旋於花神廟劫案破獲後刑訊李三曹二盜犯供出行刼寳善源之首從各 
 
 

Page 2

 
 
犯姓名蹤跡得在喬林緝獲王花頭一名詰知此案係南門外朱把戎所轄汛兵洪四卽熊九如起意邀約衆人行刼大令遂遴役往提把戎初猶庇護及將洪交案則自述爲首行刦不諱大令遂據情禀明藩憲某日提洪覆訊供稱當夜行劫得贓沿途抛散同夥七人每人僅分得洋銀七十餘元去年除夕置辦衣服入局賭錢共輸去五十元另有二十七元於今正初二日經南城董事帶同練丁搜出隨由朱大老爺索去此外並無分文大令一一錄供詳府並於月之十六日飭差將兩案盜犯共十一名解府勘審 
[禁賭新章]  
　　南昌訪事人云江西省垣城廂内外大小賭窟以數千百計雖經富道屢次查拿枷責示衆然禁者自禁犯者自犯終不能絕其根株兹經署臬司春會東廉訪創立新章大張示諭其文曰竊維開塲聚賭設局抽頭大爲地方風俗人心之害貧民工作操勞以圖生計見有賭博自維旣可取樂復可贏錢覺此中之生活較勝傭工詎知一被誘入局中勝負不能自主初則傾囊繼則典賣甚至衣食無資飄流失所拘謹者抱恨殘生放蕩者流爲竊盜貧民之受害如此而殷實之户亦因此而廢時失業敗産傾家爲匪爲盜其害有不堪設想者本署司抵任伊始風聞省城内外以及首縣衙署附近有賭塲數處或十餘處之多卽經出示嚴禁並札飭府縣及保甲總局查拿懲辦在案乃時閱月餘未據報有獲賭懲辦之案推原其故難保非勾連衙門書役並賄串家丁庇護掩飾本官耳目卽本宫密往查拿而内外一氣早已驼知星散地方官勢難時時查拿漸致廢弛然獲辦旣已無期賄風必至日熾若不設法拿辦不足以絕賭風而安民業擬札飭府縣懸賞購拿無分司府縣各衙均准首告指引如有將聚賭處所人名切實指出卽行拿獲並起有眞正賭具者賞給制錢十千文倘各署丁役人等得受規費瞻敢臨時攔喝阻止准首告之人在各衙門攔輿喊禀隨時究辦倘竟挾嫌妄告除將錢追繳外仍照例坐以誣告之罪該府縣能一年之内拿獲聚賭之案多至十案審明懲辦者准其隨時禀司轉請記功十案記功一次十五案記大功一次二十案記大功兩次倘仍前玩視訪拿不力一經發覺卽將該管地方官從嚴詳请記過云云似此賞罰兼施庶若輩漸知懷德畏懷賭風或不禁而自絕乎 
[浙省官塲紀事]  
　　杭州訪事友來函云浙省土藥捐釐分卡委員嵇少尹金弧查得本月十四日土商某甲私運象土五十餘斤打成三十三包混入洋土中裝成一箱外貼洋關騐單希圖蒙混及開箱檢點憑証鑿然遂諭令悉數變價充公以儆○本月十五日浙江藩憲惲菘耘方伯牌示云開化縣典史缺以新海防遇缺先典史顔澤訓請補又昌化縣知縣缺飭准補是缺之伍燮寅赴任又於潛縣譚汝玉去年調署歸安縣缺現已期满回省禀到應卽飭回本任供職○省防營務處提調差現由藩憲札委候補府劉太守毓森辦理厦河釐卡差現届期满由總局憲委候補布理問陸叅軍繼賢接辦又龍泉釐卡差現當瓜代委候補府照磨姚叅軍裕均辦理○浙省海運漕糧刻已掃數起解所有各屬折漕銀兩由儲憲鄭觀察查得寗屬鎭海紹屬山隂蕭山餘姚上虞等縣尚未解清特委大挑知縣王大令庭芬前往催提大令奉札後已於本月十五日首途矣 
[贑省官塲紀事]  
　　南昌訪事人云江西提督學政李伯虞大宗師科考九江南康二郡事竣後於本月初七日順道回省旋卽按試袁州○江西藩憲張筱船方伯將三月分州縣輪委單揭示官廳計第一卽用班知縣王純武第二新班試用縣管純醒第三舊班試用縣王濟中第四卽用班知縣俞省三第五插班補用同知許應銑第六拔班補用縣胡欽第七正班拔貢知縣王之楨第八新班候補縣王純祖第九卽用班知縣林向滋第十新班試用知州洪籛生 
[潯郡官塲紀事]  
　　九江采訪友人云廣饒九南道兼九江關監督明華亭觀察於本月十一二三等日委許仲碩叅軍鍾質卿樂才光兩二尹周少葵少尉在署對讀奏銷册蓋以昭愼重也○本月十三日九江府知府孫景裴太守課試濂溪書院肄業生童生員文題君子之道辟如行遠必自邇辟如登高必自卑詩曰妻子好合如鼓瑟琴兄弟旣翕和樂且耽宜爾室家樂爾妻孥童生文題子路問强通塲詩題赋得淡雲微雨養花天得天字○新關委員沈築夫明储之太夫人於本月十三日仙逝潯城文武各官咸具一束生芻登堂致祭○本月十三日辦理滁槎釐卡委員彭心階明府由潯陽挈眷赴差次 
[蘇省官塲紀事]  
　　蘇州訪事人云昭文縣白茆司巡檢葉少尹承福署事以來一年期满現經署藩憲吳仲懌方伯札委舊班試用典史生西園少尉棟署理已於本月十八日懸牌示知矣○正任太倉州七浦司巡檢文少尹濬前經上憲調署石浦司巡檢而以仲少尹呈材署理七浦司缺目下仲少尹瓜期已届吳方伯札飭文少尹回七浦司本任所遺石浦司巡檢員缺則以勞績本班試用巡檢陳少尹起署理已於本月某日高懸牌示矣 
[北通近事]  
　　北通州訪事人云山東河運德正頭帮粟米已入北運河行抵楊村蔡村约在三月二十日可到壩矣○去冬倉憲由通濟庫撥欵札委石壩州判高别駕會同筆帖式前往大干頭招商採辦袋布刻已陵續運齊積存北門外口袋官廠俟倉憲出巡後聽候定期騐收發交經紀正副役縫製○倉塲侍郎長允帥劉博帥定於三月十五日由京師起節來通督辦收漕事務○北壩大光樓堆米號房掣斛廳以及石路經前倉憲奏准撥欵興修刻下木石丹青次第工竣聽候倉憲騐收○倉憲疉次札催江蘇浙江糧儲憲督飭總辦委員迅速起運赴通○清明時節好事者舁城隍偶像詣北臺施振报魂日日居民紛紛出城掃墓焚化冥鏹亦木本水源之意也○去秋亢旱不雨田疇龜坼二麥均未下種今春雖有雨澤尚未能渥沛甘霖本月初九夜初更時風雨中雜以氷雹至今農夫尚盼澤孔殷也○東關香兒胡同范姓家貧不能自給生有一女年已二八饒有丰姿某日偕鄰婦往積善齋粥廠領粥一去不返四出尋覔蹤影杳然其父因遍黏失單倩人偵訪未識能合浦珠還否也○北門内舍利塔係唐貞觀七年建造明萬歴三十八年重修高矗雲霄爲京東第一古跡某日有耶穌教士携帶照像器在塔前察看一週照成畫幅一時觀者如堵牆○施種牛痘誠爲保赤良方時際暮春諸善士多在廟宇黏單施種分文不取惠及嬰孩實非淺鮮○西門外皮姓姦淫搶刦無惡不爲某日州捕帶同眼線夤夜前往搜索皮竟敢持刃拒捕毆鬥多時被州捕刺及要害以致身死報官後孫刺史帶同刑仵臨騐訊明拒捕格殺情由飭保備棺殮瘞 
[珠海波光]  
　　廣州訪事人云署兩廣總督李傳相蒞任以來首以嚴辦盜賊爲務故凡各處官紳赴轅請兵剿捕者無不立時派勇前往第刻下餉項奇絀不得不規復海防經費爲養勇之需西關清平地方賭館娼寮星羅棋布局紳朱某任事二三十年之久從未報効分文現已由南海縣主楊大令易委潘紳經理局事矣○本月初一日之夜二鼓後新基渡頭北帝廟演戲忽傾盆雨驟觀者無從躱避相率躍登戲臺臺上諸伶阻之用力推仆於地觀者怒桀石以投諸伶遂開槍恐嚇中有二人悮中鉛丸而斃嗣經值事者出爲調處雖免訟累而所費已不貲矣○某巨商承辦百貨釐金先投善後局繳銀三十萬兩局憲限三月内繳足一百萬兩方准給諭開辦日前查得限期在卽而所欠尚多因卽嚴催繳足現聞承辦商人已傳諭各行陸續繳到銀四十萬兩計尚欠三十萬兩諒是月中旬定可如數遵繳開辦之期當不遠矣○聨和公司商人吳福光運米出洋舞弊漁利經大憲查知革退札委補用道王觀察存善卽選道劉觀察學詢帮辦商務局并兼司米政 
[夏口叢譚]  
　　自鄂漢行駛小輪船各划船户惡其罔利病民紛紛滋事此已紀諸報章矣兹得漢口采訪友人來書悉此項小輪船由職商張廣源陳錦甫楊蘭陔禀准興辦有案可稽洎肇事後江漢關道憲提集滋閙之船户若干人管押候究張陳楊深恐一經懲辦仇怨益深遂具 
 
 

Page 3

 
 
禀道轅就此輟業此後當任各划船獨來往於江天漭瀁中矣○茗園春嫩茶花正開雨驟風狂摧折不少日來各茶户靡不具一瓣心香祝碧翁翁速放晴光俾雀舌龍團色香味並皆佳妙也○女校書李素琴家於漢口孟家巷秋娘半老漸减容光自知敗柳殘花不能如三五少年時齲齒啼妝添嬌益媚乃暗約劉盤龍輩藉花骨頭傾人阿堵物米客姚某持籌之暇取次花叢校書知係童獃遂雨逗雲挑放出句魂手叚旋與王雙喜俞敦之蕭坤山諸賭楷密布迷龍之陣誘之喝雉呼盧曾不須臾而姚囊中不動尊已盡入他人之手自思一窶人子資本皆領自東人一旦付之東流何顔可對以致投繯藥仰屢思遁赴夜臺刻有人授以機關繕詞投夏口廳署控訴我知校書係此案罪魁禍首雖有護花旛在終不能免狼籍東風矣 
[珠簾捲雨]  
　　南昌訪事人云江西省城清節堂收養清貧孀婦不下數百人或紡紗或績麻或製鞋或刺繡略得工值爲將來男婚女嫁之需其孤兒之携帶入堂者延師課之每館以十二人爲額禮延程稻村主政梅子肇部郎每月朔望輪流考核聰頴者奬以筆墨紙張此舉創自翁筱山中丞江訒吾太守至今令人稱道弗衰也○江西督糧道李觀察岷琛以省垣育嬰清節二堂經費支絀因持巿廉泉酌助育嬰銀二千兩清節銀一千兩從此節婦孤兒莫不受使君厚澤矣 
[茸城雜爼]  
　　松江訪事友來函云霪雨連綿兼旬不輟間或豁然晴霽轉瞬又簷溜聲喧府尊張子虞太守民瘼關心深恐菜甲麥苗難免被雨所損爰於本月十八日飭華亭縣林大令婁縣屈大令親赴郡城隍廟竭誠祈禱或者誠能格天得以朗照曦輝大慰蒼生之望也○東門外華陽橋左近葉姓媳某氏性極愚魯有能得其姑歡心以致笞鳳鞭鸞時遭凌虐本月某日不知因何觸怒突持并州快剪刺其肌肉媳痛深創鉅宛轉呼號鄰右詢悉情由均爲髮指欲扭其姑赴縣署控告行至東門左近經親串某甲勸回目下媳一息奄奄僵臥牀褥未識尚能保全性命否也 
[上海官塲紀事]  
　　代理人上海縣篆之戴子邁明府近經署江蘇藩司吳仲懌方伯牌示轅門改爲署理昨日喜電傳來本城各同寅咸至敬業書院公館道賀○自三月初六日前上海縣主藍雲峯大令扶太夫人靈柩回籍後署屋尚未興修昨日署理斯缺之戴子邁明府派人逐加灑掃擇吉四月初七日鶯遷○新任簡福建興泉永道黄幼農觀察祖絡請訓出京取道申江以便赴八閩履任昨日命駕入城赴道營廳縣各署投刺禮也 
[憲節將行]  
　　安徽巡撫王芍棠中丞蒞滬之後连日滬上文武各官前往謁見自朝至暮車馬盈瘦聞中丞定於日内乘鈞和兵輪船赴皖江履任 
[南巿火警]  
　　昨日午後一點三刻鐘時南巿大東門外吊橋東畔源興德記銅錫鋪突肇焚如霎時火燄飛騰冒穿屋頂十六鋪地甲急鳴鉦報警十六鋪巡防局曁錢業洋龍近在咫尺首先馳至汲水狂噴俄而天主堂等洋龍二十餘架相繼馳至四圍激射約歴一點鐘之久祝融氏邕偃旗息鼓而退是役也計燬去樓房六七幢除源興銅錫鋪外後面寳順信局聚泰烟館寳裕酒店均付之一炬當火熾時署上海縣戴子邁明府總巡周秋江司馬以及各巡防局委員均到塲彈壓 
[嚴比巨騙]  
　　前者劉子貞太守飭丁投英美租界會審公廨控賭棍謝榮甘周筱山假買地爲由騙去金銀綢縀所值不貲請卽關提追繳讞員翁笠漁直刺准之飭差赴鄂省將謝周二棍拘獲帶回訊供屬實押候追繳原贓迄今案懸已久謝周竟挺押不繳前晚發落各犯時飭帶至案前嚴比謝供小的當時分用洋銀一千一百五十元今已函致江西向母舅徐清臣措借約四月初二日當有洋銀繳案矣周供小的祗分得洋銀一百六十元現已懇親友措辦准本月二十四日繳呈不敢延誤直刺惡謝有意逞刁著責四百板限十日内繳洋銀周從寛免責仍著還押違干提比 
[凶占滅頂]  
　　有蔡子卿者家在本邑虹口年四十有六傭於吳下藉工值以繼饔飱本月十八日乘戴生昌某小輪船返申晚間三下鐘時行至黄渡四江口偶至船頭小便失足墮入江心烟水蒼茫迄今屍首尚無蹤影聞蔡家極貧苦親舊凋零惟鐵路旁錢業會館左近周春記醬坊中有與之相識者不知能有人焉爲之設法打撈否也 
[上海縣署瑣案]  
　　崇明人陳狗郎被王阿春周阿榮張海生挖去兩目控經英美租界公堂讞員翁笠漁直刺獲送到縣縣主戴子邁明府訊責收押在案前晚提案復訊王阿春供事由張海生之父金榮挾陳訛詐之嫌命小的喚之出外挖去兩目小的受人之愚叩求恩典周供小的此事實未干預張供其時小的並不在塲是否父親囑王所爲不敢指實陳狗郎堅稱王阿春首先挖陳之目周亦帮兇大令喝將王周兩人各鞭竹梢二百下復令上天平架良久仍不實供乃飭分别還押候再嚴訊○張福林在龍華鎭向人訛詐洋銀兩元五角由巡防局員獲送總巡局移解到縣戴明府研訊之下張狡不承認旋有孫啓興者投案供稱前日小的在滬販襪百雙持往龍華零售被張攫去叩求究追大令嚴詰張福林供認攫取其襪質洋銀七元大令遂喝令重責一千板發改過所收押一年○易柳卿扭控葉镜芙欠洋銀若干戴明府提訊之下易供小的係本地人法界錦潤堂牋扇店閉歇時店夥葉鏡芙糾約小的合買底貨小的交葉洋銀八十元買得扇坯一萬餘柄由葉雇人刮磨小的又交工價洋銀一百五十元詎料葉將扇私賣小的向論始歸還洋銀二百三十元其餘出立期票初次到期向收卽不交付求追葉供小的所欠洋銀除還過若干外僅少一百九十六元願按期措繳惟求寛限大令飭具結分期拔還至十月底還清 
[馬路工程局瑣案]  
　　前日東洋車夫孫鴻子拉車不眞碾傷施尚年之足踝施忿甚糾同甲乙二人將孫扭住兇毆適爲三十一號巡街捕所見拘解捕房捕頭立卽解送馬路工程局禀請總辦程雨村大令研訊孫供小的係南通州人前日因拉車不愼碾傷施之足踝卽被多人兇毆并被將背脊踢傷求鑒施供小的係寗波府屬鄞縣人在治下駕烏山船爲業因被孫碾傷足踝故與爭閙大令著押交同黨二人訊辦○前者嘉興船户馬阿德裝運竹筍來滬求售泊舟南巿大東門外大馬頭本月十七日之晚浦東人某某等上船喚渡紛紛滋擾事後馬查檢行李忽失去洋銀八十餘元疑某某等所竊爰訴知水菓認捐局司事錢選青投報捕房捕頭將一干人解至馬路工程局經總辦程大令研訊之下諭令埠頭顧榮森前往查明昨日復飭差傳大馬頭管帮人計掌寳到局研訊 
[美租界捕房紀事]  
　　廣東某邑人王阿美年未成童已習成妙手空空伎倆昨日午後混入吳淞路第八百八十二號門牌某姓家乘間竊取布衣及水烟袋等物携往某押鋪内銷贓適包探沈阿鶴查獲弔出原贓解入捕房捕頭令押候轉解公堂禀请讞員公笠漁直刺訊究○昨日清晨跑灘賊李阿福闖入外虹口某碼頭棧中竊取所儲舊鐵不隄防被爲管門之印度人所見扭交巡捕解入捕房捕頭令押候解送公堂禀請究辦○福建某邑人張咸全向在外虹口浦江中駕駛杉板船昨日午前有不識姓名之某甲至碼頭喚渡登舟之際偶爾不愼墮入波心張駭極立卽設法打撈無如天水混茫全無著落想已隨伍大夫而去因卽據情投報捕房捕頭以事關人命且恐張或有别情立派包探劉光震隨往查明實在情形以便解送公堂禀請核辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[局示照錄]  
　　廣州訪事人云聨和公司商人吳福光等承辦米石出洋經崇正善堂紳士赴督轅禀揭奸谋署兩廣總督李傳相批示後復委張直刺宏逹詳細訪查札飭善後局秉公辦理日前善後局懸牌示諭曰奉閣爵部堂札開現據補用同知張宏逹呈稱查明廣東米油柴三項情形詳晰禀覆前來本部堂詳加察閱所禀各節均尚屬實查聨和公司承運米石經前部堂譚批准原期以少易多於民食有濟乃該公司自承辦以來報運入口之米甚屬寥寥其賣照招商運米出境每石收照费銀一兩實不止五十萬石遇有港澳米船入口每號給以洋銀六圓冒認公司運回之米似此藉公漁利殊堪痛恨無怪米價騰貴民不聊生道途怨謗亟應認眞整頓將該公司革退摺内所開各項情弊并應從重擬罰以示懲儆仍令籌妥辦法拯濟民艱合就札飭札局卽便遵照會同廣東藩司查明該公司前領銀二十萬兩預訂洋米百萬石已報運入口者究有若干倘有虧短交縣押退并革退後或由官辦或由商運悉心籌議詳候察奪事關民食毋稍遲延等因奉此應卽遵札將該公司革退以示懲儆除申報兩院憲察核外札行督辦委員向令遵照飭令退辦將前領購米定銀二十萬兩尅日繳還本局兌收毋得稍延切切特示 
[上海巡局瑣案]  
　　南巿有談壳奎者不知所操何業生有一女年已及笄日前被蕩婦妹郎誘匿英租界胡家宅福臨里某野鷄妓院談偵悉後控諸二十三七鋪巡防局局員盛雨村二尹飭十二圖地保將妹郎所私之浪子阿勝提案訊究阿勝知事不得了卽往談處服禮願將伊女交還談不欲多事浼叚董顧某赴局禀請免究二尹准之○浦東人周和尚之妻張氏前在大東門外翁明生所開烟館内爲傭未幾與翁有暗昧事前日周偵悉扭控十六鋪巡防中局局員文斌臣二尹研訊之下飭一併移解上海縣署請縣主戴子邁明府訊究○前日南巿潮惠會館演劇時劉春堂劉掌狗二人强欲入觀司閽人某甲阻之二劉一味逞蠻爰扭至十六鋪巡防局請究局員文二尹研訊之下惡其恃强不服判令薄責以儆 
[英美租界公堂瑣案]  
　　包探趙銀河解蔣阿八到案禀稱此人迭犯訛诈行竊前已遞解七次今又潛來滬上依然怙惡不悛爲特送請嚴辦並將歴次所照小影呈騐蔣阿八供稱小的係本邑人家有老母年近七旬倘蒙大老爺恩施格外小的定當改過自新讞員翁笠漁直刺商之繙譯官梅君判令管押兩年期满再核○包探趙銀河解流氓陳阿五趙阿和到案禀稱有鄭阿芳者出洋銀若干納某妓爲妾詎料洋銀旣付陳趙忽將妓藏匿報捕後經小的拘獲送请究追鄭阿芳投案申訴前情陳趙同供此妓積欠小的等洋銀故向索取直刺著押候過堂再訊○賭棍陳德章因事被人控諸浙江寗波府署府差林丙戴炎查知匿亦滬江遂前來拘獲意欲帶回事爲包探趙銀河所知一併拘入捕房昨晨解案请核林丙戴炎同供小的等係寗波府差役奉本官牌票提人不知租界章程以致悮犯陳德章供小的在滬營生並未犯事不知何故來提求鑒直刺著押候查明再訊○包探倪順泉拘解竊賊陳阿二吳阿毛到案禀稱伊等二人串竊施才生家銀簪兩枝綢布衣服四件報捕後經小的緝獲起到原贓送案请究施才生投案領贓陳吳兩賊供認行竊俯首求恩直刺判令各責三百板逐出租界贓給還失主○前晚流氓周小弟在四馬路迤西胡家宅三山會館前用刀戳傷鄕人陸阿榮左腕經包探胡瑞龍拘獲將陸送入醫院醫治昨日解周請訊直刺著押候陸傷痊再核○包探陳根寳解送匪人張阿四到案禀稱此人誘匿蔡桂堂之四齡幼子梅慶報捕後經小的拘獲送案請究蔡投案申訴前情張供稱小的並未诱匿伊子實被誣指直刺著留候過堂訊究○包探竇如海拘解積賊陳阿四到案禀稱此人竊取朱阿大家綢布衣服六件並水烟袋等物經小的緝獲人贓送案请辦朱投案請領失贓陳認竊不諱惟求恩典直刺判責二百板管押半年○王陳氏糾約鄰人葉謝氏賭博不遂變羞成怒任意行兇報捕後捕頭令包探顧福其解案请訊葉謝氏投案申訴前情王陳氏供小婦人雖曾糾賭並未行兇直刺判管押五日以儆○包探陳根定解送葉阿毛到案禀稱此人持銅質僞洋銀三元至張仁林粥店兌錢被張察出扭送捕房今者捕頭令小的解案请訊張投案申訴前情葉供此項洋銀向人收得實不知係銅質求恩鑒宥直刺判令枷號半月示衆僞洋銀存候鎔毁○前晚有戴阿三者忽在某處狹巷中吞服洋烟自盡適爲包探趙銀河所見送入仁濟醫館經醫生施求得愈昨晨解案請核戴供小的係揚州府屬某邑人向在石路武公館爲長隨新年聚賭虧欠同伴洋銀三十餘元無從彌補不得已而自盡直刺飭差送往武公館交主人妥爲安置○包探顧阿六拘解積竊張阿四到案禀稱此人竊取李長再家綢布衣服十七件經小的緝獲人贓送案請究李投案領贓張供認行竊叩求恩典直刺判責三百板管押兩月贓給還失主　 
[法租界公堂瑣案]  
　　去年十月某日西門外夏姓紳宦托英界二馬路胡萬昌信局寄信至重慶内有銀二十兩旋接回函知銀未收到及向局中查問局中人卽照數賠償至十二月二十三日又寄洋銀兩封至金陵今接彼處來信知亦未接收遂於昨日遣家丁投公堂控訴讞員朱森庭明府立出信票飭探持往租界領袖領事處禀請簽字將局中司帳人林家文提案訊究夏姓家丁夏升投案伸訴前情林將原信兩封繳案禀稱小的自知遺悮求恩寛免明府與何繙譯會商謂該局不應將受寄之件任意延擱實屬有心遺悮悮罰洋銀三十元充公并飭具改過切結送案存查○湖南候補縣彭韞玉大令奉大憲札文來滬採辦軍裝僑寓法界名利客棧旋向泳興及發記兩皮鞋店定購馬鞍二十副議定價值忽欲退還以致涉訟公堂明府與何繙譯官會訊以旣立合同不應翻悔著仍遵前議大令置之不睬何繙譯商請明府禀請道憲核示並飭探咨照名利棧主不准大令遷移兹又訪聞此事由張雲甫扛帮插訟特傳原告到案飭包探協同拘張究辦○上期小東門外恒盛魚行主遞禀公堂控徐象賢積欠貨欵四百三十餘千明府准詞出票提徐研訊源生祥元兩魚行夥投案遞禀請附追所欠錢三百九十四千洋銀二百八十四元徐供小的與恒盛往來歴五十餘年多年蒂欠積成此數明府飭交的實人保出限半月内照數歸還如延押追○瑪禮孫洋行收租人馬樹堂遞禀訴稱三茅閣橋大街茂記野味店主積欠房租洋銀一百九十元伺隙潛逃請將屋内生財拍賣作抵明府諭登申報告白三日然後眼同包探拍賣○英界保大馬車行僞造善鐘馬房捐照事爲包探偵悉告知捕頭傳保大行主陳文甫到案明府判罰洋銀一百元○桑葆清訴稱家住在東門外張河浜前日僱舟至瀏河掃墓及回停泊老閘元泰碼頭被賊竊去皮棉衣服數件報捕後由包探將竊賊錢阿三王阿生並窩贓之某客棧主沈桂榮一併拘獲惟贓物已質諸恒豐當鋪求恩究追恒豐當夥投案请追當本洋銀十元一角錢王同認行竊不諱明府著押候嚴究餘贓追還當本○包探禀稱偷兒張文祥在某處竊取布衣四件經小的拘獲向之詰問稱係自已之物有鐵路左近施姓可作保及帶往查問並無其人爲特解案請辦明府判責八十板贓存捕房俟失主來領○包探禀稱偷兒吳銀會在新闢公共租界中九號門牌某姓家竊取烟槍拘獲人贓解案請辦明府判責一百板贓存待失主具領○一號華捕禀稱新街山東餅店主張阿三酗酒滋事喝阻不理反被兇毆致將號衣撕破今特送案請辦張阿三供小的酒醉肇禍今已知悔求恩寛免明府著賠償號衣禁押捕房三日以示薄懲○包探禀稱昨日偷兒陸阿三甫經釋出當晚卽竊取某姓家花盆緝獲人贓送案請辦明府判責三百板贓給還失主 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
