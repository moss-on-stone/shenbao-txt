# 1891 - 17 - 4906376

 

Page 1

 
 
[停收賑物] [  申報館協振所謹啓]  
　本館自籌　賑捐以來荷蒙諸善士以珍奇各物源源捐助會兩次製爲彩票以冀廣銷而捐者仍絡繹而來深恐問價無人未免有辜雅意是以今日爲始一概不收所望海内仁人如有願割愛以救飢黎者自行變價交來則尤本館所感深鏤骨者乎肅此布達敬請　善安 
[新印經藝三萬選啓] [  點石齋告白]  
　　經藝向無鉅集自本齋經藝淵海文準出　而起者有戞造宏括文府等書然其文皆不及萬篇且多大同小異求其如四書文之大小題皆有以三萬選名編者　戞戞乎難之本齋不惜　　延聘　　主持選政搜採務求宏富去取尤必精嚴古淡膚庸概從割愛不獨集石印經藝　刻之菁華卽各省書　社課及近時名人牕作亦幾巳網羅殆盡自無滄海遺珠之憾洵乎無美不臻無題不備盡經生之能事極藝苑之大觀現巳書庭告成卽日開印計裝四十本准明年二月初出　　先　聞 
[石齋發售各種精本石印]  
　　硃批雍正上諭御纂五經經策通　　五經文準　藝淵海五經備旨三層　文　府三層淵鑑皇朝各直　　　十三經　　史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必謹八賢手札元魁　成增補角山　先正事略新印　子冶先生墨寳五尺蘭竹屏八角市裱加七角○本齋種類繁多不及備載擇其尤者登　以供海内文人賞鑒價當　外從亷卽希光頋爲盼售處一在三馬路申報舘東隔　又設分局在二馬路横街三層樓紅墻洋房内此佈 
[論象山漿捐案]  
　　象山出土漿名曰象漿盖該處土人自種鶯粟剜漿製土以售諸人象漿之名在浙則與台漿齊驅並駕而此外雲南之南土山陜之西土四川之川土江北之碭山土大都皆此一類中國吸烟之人吸洋土者固不乏人而吸土漿者其數則更有過之無不及自洋樂稅捐併歸洋關又較從前加增稅釐而吸烟者尤患洋藥之價貴而樂於吸食土漿土漿之稅仍歸厘局經收此中不無繞越偷漏之弊象山所出之漿名聞遠近販運者日見增多於是乎試辦漿捐之舉不歸釐卡另設捐局特派委員因此而招人之忌觸人之怨遂至有閙捐一案本館前聞此信早已備録本報盖此事在夫年夏間迄今已一年餘矣但知閙捐之犯已獲所謂指使之在籍紳士内閣中書王時惠業經撫憲飭甯紹台道查明聲覆實無其事其辦理不善之委員知縣王宗丞象山縣知縣鄒文沅亦經撫憲奏叅一則革職一則降補府經此皆見於邸報者也至其全案如何辦法則尚未悉其詳昨閱邸抄見此案業已奏結而後歎小民之私心自逞阻撓政令者亦徒自苦耳此事爲首者爲孔人華又名孔昭才爲從者曰蔣國治已獲案者也曰王順發徐金木毆成禾置在逃者也自光緒十五年三月間象山縣屬墻頭等處地方添設分卡抽收漿捐委員王宗丞辦理卡務其時漿價驟昻商販裏足土漿由是銷　遲滯鄉民之以漿爲業者咸歸咎於捐卡紛紜之故欲求撤卡免捐至五月二十日孔人華携帶土漿十餘　赴市出售路過牆頭分卡被巡役瞥見勒令報捐不允則扭住孔人華不放一時觀者人多衆心不服致將該卡門窓桌椅等物悉行打毁孔人華亦乘間走回迨象山鄒大令聞信馳往彈壓業已星散乃邀王委員進城會頭禀報一面飭差查拿而孔人華遭此一番挫辱回家之後總以捐卡不便起意乘此求免漿捐紏衆赴縣署挾制商允王順發等分投糾人至二十一日晨孔人華與王順發等四人各自紏集鄉人一二十人同赴縣城又命蔣國治鳴鑼聚衆鄉人聞　畢集是日上午同至縣署聲稱尋覓委員求給免捐告示鄒大令當堂開道孔人華等仍執前詞要求不已以至觀看之人愈聚愈衆人多手雜擁入三堂並幕友等書房毁壞門窓器物其勢洶洶直至鄒大令知會營汛派撥兵役彈壓又得在城趙紳士世春竭力解紛孔人華等始各散去此一閙可謂大矣繼而孔人華聞拿投首雖無閧堂毆官情事而官之受驚則已不小今此案已結辦理不善之委員則奏請革職矣邑令則奏請降調矣被誣主使之紳士則請無庸置議矣釀畢之巡役則以不識姓名已飭縣查拿嚴懲矣縣署捐卡被毁各物則已由紳士賠償矣該縣牆頭等處地方添設之卡亦由府局察看逸犯情形禀經一律裁撤矣其被孔人華逼脅同行之鄉民人數旣多又不知其姓名均得寛免查究以省株累矣王順發等幸而逃免亦得與釀事之不識姓名巡役一律飭緝獲日另結矣一天事皆了矣所苦者孔人華與蔣國治二人然蔣國治則以鳴鑼之後旋回田内工作並未同行得以比例量减而孔人華則係爲首之犯擬以直省刁民假地方公事强行出頭逼勒平民約會折粮擅自聚衆至四五千人尚無閧堂毆官之例又以一聞查拿卽自行赴府投首尚有畏法之心於斬决上减一等杖一百流三千里仍以案情較重請酌加一等擬發極邊足四千里充軍該犯等雖事犯在光緒十六年三月二十六日恭逢恩詔以前惟核其情罪係在部議不准援减之例不得准其援减卽行分别定地發配以上皆崧中丞奏摺中所叙情節由此觀之孔人華之罪不亦咎由自取哉孔子云民可使由之不可使知之此以言乎上之政令不能使民間知其所以然而意存挾制也若政令有不便者則鄉校之議子產亦所不廢下情又不可壅於上聞也惟下情回不可壅而下情亦不可逞若因欲達下情之故而竟任情縱恣激官之怒觸上之忌則欲達者反不能達且其禍不旋踵而至矣孔人華因欲求免漿捐而舍身以力爭其情則可原其罪則難　今崧中丞奏辦此案僅坐罪於孔人華一人而免株連已屬法外施仁竊願天下之欲動公憤者以此案爲前車之鑒焉 
[本館接奉電音]  
　　非由京友電傳諭旨二道敬謹譯　○十二月初六日奉上諭御史吳光奎奏順天鄉試中皿試卷仍彌封省號合額取中一摺　禮部議奏欽此同日奉旨此次軍機處繕修漢字檔册總司校勘之刑部候補主事李蔭鑾着以本部主事無論題選咨留遇缺卽補工部補用員外郎繼日着以本部員外郎無論題選咨留遇缺卽補翰林院修撰前車機章京吳魯着加四品銜其尤爲出力之供事李景榮着以縣丞分發省分歸候補班前先補用並加隨帶一級議叙從九品張鴻着以縣丞分發省分歸候補班補用並加隨帶一級鹿福謙高聨翰均着以縣丞分發省分歸候補班補用並加隨帶一級以示鼓勵該部知道欽此 
[磯寒浪]  
　　無湖縣王玉如大令於上月廿三日晉省公幹隨於本月朔日乘太古公司安慶輪船回蕪○成端甫觀察履任年餘勵精圖治凡地方弭盜安民等事無不一一舉辦年來盜賊濳蹤閭閻安謐未始非觀察之力也刻届冬防嚴緊觀察恐巡防各員怠惰苟安每夜特帶親兵多名便服出署按叚稽查雖風雪亦不間斷勤勞王事可謂至 
 
 

Page 2

 
 
矣○臧炯卿少尹沛霖需次鳩江宦况蕭條近蒙道憲　拔委發審局差甫逾一月病魔纒擾漸入膏肓竟於本月朔仙逝禀報到轅不勝悼歎將於日内委員接辦云○前報　利局奉道憲裁撤改辦育嬰堂等情刻聞此局已經撤去惟剩欵無幾且江口棲流公所新遭回禄貧病之人露宿風餐不得不急圖安挿憲意擬同時並舉購地建屋第需　浩繁非預籌千金不能動手乃於上月某日柬邀地方紳富並各業商董至署設宴欵待温諭諄諄令在贸易塲中量爲抽釐以襄善舉而商量以近來市面淸淡捐欵頻仍不免　多觀望觀察乃慨助鉅金以資倡率一俟　有成數卽當　工庀材起造廣　大庇孤寒其造福於地方者豈淺鮮哉○現辦保甲總巡鄭子煊二尹禁奸詰暴向著能名日前訪聞有人挈一旗裝妖姬　居江口房姓屋内招廣撞騙行蹤詭譎且有冐般皖南某大員戚屬情事乃於某夜帶勇前往緝捕詎料風聲洩漏其人早已逃遁只留該姬在室　綢被裏薌澤微聞乍卸晚粧猶燒銀燭訊其居此何幹則云奴本生長勾闌蒙此公量珠聘玉至此暫留至所隨之爲鳳爲鷄亦不詳其底細二尹躊躇半晌從者曰其人旣已得信避去不必過爲打鴨驚鴛之舉可飭勇密爲伺察待其歸來奮力擒之可也二尹以爲然鳴騶而返識者謂其人固馬騙子一流云○鄂人朱志高者向操三隻手生涯專在長江各輪船行竊其藝極高箇中人非執贄其門傳授衣鉢斷難攸往咸宜屢經省中各大憲訪閱懸金購拿卒被兎脫後經訪知其家僑寓蕪湖洋街後面尚有白頭二老妙齡妻妾而南京九江亦曾爲三窟之營於是拘其父以爲質迄今已有數月上月杪朱久客思歸挈一徒名桂金標者昏夜抵家卸裝命酒方慶團欒不謂春光已泄是夜保甲局鄭二尹卽帶勇丁悄然圍其住宅守至天明始一擁而入將朱擒獲解送道署成觀察命交蕪湖縣暫收候訊一面仍飭二尹至其家查抄贓物計有皮箱七口篾箱兩隻時辰表二枚花翎兩枝當卽開單送案據問朱不但於探囊之術三折其肱且能飛簷越壁如天馬行空故拘捕時特如此鄭重想渠魁旣獲餘黨不難按圖索驥輪船搭客可以高枕無憂矣○蕪湖爲通商口岸輪船絡繹商旅繁多每有不逞之徒乘人擁擠巧取豪奪如前年太古北京船之事故大憲特設稽查輪船委員帶勇彈壓今届歲暮時天涯作客歸者尤多上下水時十分擠塞彈壓勇丁時有顧此失彼之虞成端甫觀察特於日前加委駐防練軍小隊饒翼卿守戎於每日輪船抵埠時分派勇丁十名上船彈壓遇有不法匪徒攫搶刼奪者嚴拿務獲不得任其漏網亦可見觀察之保術行旅無微不至也○長江各公司輪船自去冬貶價爭相招攬雖有利於行人而良莠溷雜商旅反多受害如近日太古公司上海輪船禍亦可作前車之鑒本月初招商怡和兩家同時漲價一如舊例而太古以近日新遭火刦同時並漲恐人將視爲長途且　原價故每日上下水抵埠時太古則人山人海背接肩摩招商怡和則竟寥落如晨星人情避重而就輕亦可見　○蕪湖今年幸獲豐稔家給人足歌咏昇平值兹臘鼓聲喧田舍翁欣欣然提筐負擔人城購物長街十里擊毂摩肩終日如行山陰道上雜貨布莊生涯俱有起色而嫁裝店尤爲利市三倍盖歲熟人閒乘此各完婚嫁了却向平之願無足異也其餘各業亦稱穩妥未見有閉歇滚逃情事惟市面銀根甚緊本洋向兌一千三百餘今只兌一千二百五六菜油鮮肉等物且覺繼長增高盈虚消長固有隨時變遷者也○米市開禁以來津廣各商麕聚採辦捷足先登至於今則亦如曹劌論兵有三鼓氣竭之勢盖時將歲暮來源漸止是以市價頻平近日上熟者每石需銀一兩五錢次則一兩三四然鄉農擔米零售每本洋一元猶可易米六斗五六升盖鄉間貧户卒歲無資爲此剜肉補瘡之計故米價較爲便宜耳○沿河各小划渡客往來每以多攬爲快緣每客取錢二文例須分半給與官渡故一往一來只獲數錢不得不如韓信之將兵多多益善然船小載重動遭覆溺之禍是不可不予以限制也月初某日黄昏時有客六七人在管驛巷河畔喚渡旋有一小划欵乃而來相與同占利涉適有二人續至舟子招之附載二人一躍而下船身欹惻卽時翻覆諸人一齊落水旁有划船赶來持篙救援得以同登彼岸然寒冰徹骨衣袖淋漓齒牙無不格格有聲跋涉之艱亦可見矣○天花盛行至今未息其始起於東門繼而南門西門今則延及江口人家甯馨兒幾乎十染八九際此嚴寒外逼漿不能灌尤多珠沉玉碎之慘且壯年男女亦多感發新關充當托手之某西人亦染天花發熱見點與尋常無異惟彼喜飲凉水使不透發較中土爲不同耳 
[靈櫬過蕪]  
　　曾忠襄公靈輀由金陵扶運回籍循江上駛於本月初二日行抵蕪湖是日地方文武各官於淸晨時聚集江干鵠立迎迓洎鐘鳴九下遥見下游烟雲慘淡蔽江而來水陸各營隊卽升砲誌敬一片隆隆震徹江心待靈船泊定道叅縣局各員俱備椒觴詣舟叩奠計瀛眷乘坐者共有滿江紅船十八艘用小火輪七艘拖帶又有鈞和威靖兩兵艦爲之護送小泊片時卽行上駛一時舳艫銜尾鎗礮如雷烟燄横江波濤驟沸回溯當年忠襄公督師江上血戰臺城曾幾何時騎箕竟去悵望滄波能無感慨流涕耶 
[江濱火警]  
　　上月廿九夜十二點鐘蕪湖河南岸大江口某姓草篷失愼霎時烟燄迷漫不可嚮邇户外空無依傍惟蘆柴兩　其高如山悉爲祝融氏所收拾一時紅光燭天照耀江水遠近各洋龍望見火勢以爲今夕江頭當無噍類矣風捲雲馳咸出赴救待至其處始知所焚無幾遂各分道馳歸 
[寵妾蔑妻]  
　　自來並嬖匹嫡未有不肇家國之禍者緑衣黄裏風詩所譏金寒玦離史册所戒是亦考古得失之林也不謂遷兢至今風氣愈薄聽彼婦之讒言待嫡妻以非禮横施鞭撻居然放鼓排衙逼作休書不顧嬌啼飲泣如松江某典史之事眞爲戚黨之所不齒公論之所不容矣某典史者籍隸西川藉孔方兄之力捐納佐雜選授松江府某縣典史歴任有年積資饒裕先是娶同鄉某氏女爲婦得子早殤苦無似續乃復購一雛姬置爲簉室連舉兩雄妾益恃寵而驕視大婦如眼中釘日以讒間爲事某亦不念香火情時以冷眼相待妾之長子年近弱冠聘某幕友之女爲室桂花香裏百輛盈門某與妾華服登堂受子婦參拜大婦則幽之寂室不以人禮待之大婦愈思愈忿一晚乘間逸出意圖投水以了殘生爲某縣令夫人所聞爲之惻然令女僕招入署中慰以好言與之共飲食同起居者半月有餘厥後某幕友憐其困苦逕由縣署接至家中禮待優加頗稱相得薄命人寄人籬　自以爲可延殘喘矣不意莽男子又惑於小星之讒口驀於上月杪某夜時將二鼓突　差役數名令至某幕住宅拘提大婦差役奉諭之下初尚不聽驅策某怒甚謂鼠輩何敢阻乃公事如有違者官法不爾貸也差役不得已贸贸然往某幕友不肯釋差役反命某拍案怒駡不已差役知其意不可回遂執之以獻某居然公服升堂　謂衆役曰此婦本吾家使婢收房後並未生育汝輩不信可着官媒騐之官媒不敢拂其意如法檢騐顯係曾經產育者據實禀報某假作癡聾一味胡言亂語勒令供明當日的係買女并未生男育女具一紙書手印而後已大婦失聲痛哭堅執不從某竟作審案模樣喝令鞭背數百掌頰二百鮮血淋漓頓使一衲破衣染遍　紅顔色而某猶以爲未足并令鐐其脚銬其手以禁之此事據茸城訪事人函述且謂衆目昭彰言之鑿鑿殊令見者酸鼻聞者傷心夫婦居人倫之一某典史忍心害理一至於此是眞聞所未聞者矣 
[發封錢鋪]  
　　揚城翠花街口某錢鋪開設有年素稱殷實現忽爲廣盈庫廳張鹺尹將該鋪發封上書欠繳庫欵等字樣嗣江甘兩邑宰又加黏十字印封兩道一時有該鋪錢票者心各惶惶說者謂該鋪主素明大義想不日卽可料理淸楚照常交易也 
[粤東官報]  
　　藩轅牌示潮陽縣吉利司巡檢缺以候補班前補用巡檢劉紹漢詳補淮補海陽縣丞楊延樾飭赴新任合浦縣珠塲司巡檢缺委從九品陶志煒署理督憲牌示大鵬協副將缺以現署香山協副將海門營叅將何長淸升補黄岡協中軍都司張迎春飭回本任選補南 
 
 

Page 3

 
 
韶連鎭右營守備周正鴻飭赴新任督標右營左哨千總缺以督標左營右哨二司把總羅世輝拔補督標左營右哨二司把總缺以督標前營左哨頭司外委把總陳龍韜拔補 
[信船被刼]  
　　本月初一日永和永利兩信局船由蘇州開往杭州道經新市鎭突被盜匪刦去洋銀物件初二日又有信局船由杭州開往湖州道經王家庄亦被盜將兩船刦去計所裝全盛永和福潤協興永利五局洋銀物件悉數無存匪類横行至于此極地方官奈何尚以粉飾昇平爲事不思飭捕嚴查耶 
[定期入學]  
　　上海縣陸邑尊示期本月十六日迎送新進文生入學肄業想届期雀頂藍衫揚揚自得者又有一番焜耀矣 
[法員來滬]  
　　法國水師提督乘坐德利永芳鐵中船于前晚行抵吳淞因船身過大未能進口昨日下午三點鐘時乘坐小兵船進浦停泊法界公館碼頭浦中當有謝副捕頭戎服掛刀督率西捕數十名荷槍先在碼頭鵠立迎迓俄而法繙譯官祁理恒君乘坐舢板船往兵船謁見握手爲禮叙談良久提督遂偕祁君同坐八漿舢板船登岸捕頭等均揭帽相迎提督亦揭帽爲答旋與祁君同至蜜采里西客館暫憇其時車馬盈門頗覺異常熱閙也 
[暫停發落]  
　　昨因法國水師提督來滬例須迎迓所有法捕房各案暫停發落統歸今日解訊 
[誑銀送縣]  
　　包探秦少卿至英公堂禀稱杭省同吉當執事人胡某投捕房訴稱被陳姓誑去現洋一千零零八元匯票洋九千元現知陳從寗波乘輪來滬特至高陞輪船守候拿獲交捕匯票均在身畔尚有金戒指一隻銀洋四元一併送案胡稱職員在杭省同吉當爲執事原有杭藩司撥存海塘經費生息之欵兹忽有陳姓帶有太平縣申請台州府轉詳藩司請將此項銀兩提撥八千兩交與太平縣泰隆泰昇兩當鋪分存之文憑並有開恒豐之張子雲書信囑我劃付銀兩誤認爲眞當被取去現洋一千零零八元並發匯交上海啓源錢莊付洋九千元之匯票分爲九紙照算尚多銀六百兩光景言明在杭另有要用嗣聞取去之洋在杭兌金釧等件情有可疑至藩署探聞並無前事函問張子雲知係揑造書信再冩信問泰隆泰昇兩當鋪並無請縣移撥存銀之事因卽發電到上海錢莊止付銀兩一面來滬守獲陳姓交捕解案陳供台州府屬臨海縣人有台州府户房書辦張寳初及金姓等托我到杭匯此銀兩匯票尚在已經交案包探又稱陳在捕房言所取現洋一千零零八元購辦金飾四兩尚有現洋五百元均在張處餘已費用蔡太守得供之下問胡文憑是眞是假答稱文憑似眞不知伊等如何播弄神通太守又問陳旣稱匯劃銀兩轉存泰隆泰昇兩當鋪生息如何又取現洋兌換金飾答稱此係張寳初指使太守飭將陳暫押俟備文連匯票移送上海縣究辦令胡具禀投縣候質 
[拘拿烟妓]  
　　徐增壽爲無錫人倪天桂代娶烟妓哄騙洋一百廿五元葛同轉着押候提到烟妓再核此已詳諸昨報昨晨包探王榮培先在新街花烟館將烟妓周桂林拘入捕房復往小東門外朱小姑娘花烟館將鴇婦桂仙拘拿因朱小姑娘有意阻擋亦被包探拘入捕房押候解訊 
[幸未燎原]  
　　前夜一點鐘時捕房鳴鐘四下英法美三界洋龍均各馳出四處瞭望未知失火之處旋查知江海新關洋藥土藥緝私局不知因何遺火焚燒板壁立卽取水澆滅不致成災及洋龍飛駛而來早已火滅烟消矣 
[詣勘盜蹤]  
　　本邑西南鄉龍華鎭方恆發布米店被盜一事略紀昨報前晚據該店夥沈良卿投縣具報陸邑尊得報後遂於昨午帶同捕役及差保人等下鄉履勘 
[縣案彚録]  
　　今三月間有寗波人王怡和至直隸保定府束鹿縣辛集鎭地方向楊名駿購買皮貨計銀二千餘兩至十月杪楊來申　討貨銀無着控諸英公堂由蔡太守訊供判將　押交貨銀在案現在除交付外尚欠銀一千五百餘兩王挺押不繳前日由太守飭差將原被移送到縣值差據情禀明飭分别看管候訊○閔行人胡聚珍　渭元因上控纒訟由前縣裴直刺訊供收所在案前日陸邑尊問案時有胡秋泉投案求保胡聚珍並有周某投案求保胡渭元邑尊遂命提三胡至案聚珍渭元俯首求恩並稱如蒙大老爺恩釋小的等卽當改過自新邑尊謂本當將爾等從重究辦姑念年邁從寛交胡周二人具保出外如有前項情事惟保是問胡等均叩謝而退○上海縣茶担地甲向以王瑞充當邇來王自知年老禀請辭退並舉向在伊處爲副甲之吳采卿禀請承充陸邑尊准如所請卽着吳承充是役小心當差 
[英界公堂瑣案]  
　　職員朱崇基由甯波乘輪來滬欲住聚興棧被大方棧接客李從貴爭攬奪去搭連袋由包探拘李送案訊不承認蔡太守飭俟查明再訊已列前報昨據包探稱問過法捕房當時有人追赶李從貴被包探土榮培之夥撞見拘至捕房搜李並無贓証因與追赶之人一併開釋大方棧主願爲料理惟朱定要原物朱崇基申訴前情李從貴稱爭執時另有他人或被乘間行竊物件小的確不敢犯竊太守飭將李從貴仍行管押飭該包探傳法捕房包探玉榮培之夥並傳大方棧主到案再行覆訊○包探秦少卿稱仁和泰號之郁昌左有洋三十七元連信交永泰信局之葛彩山轉交陸蓮生帶往寧波詎被陸私拆信函將洋用去由葛報捕抱陸送案葛彩山申訴前情陸蓮生供與葛股開信局因有急需拆用銀洋原是不合葛稱信局係我開設陸爲夥計郁昌左投案請追銀洋蔡太守飭將陸蓮生押令繳洋郁昌左之信洋究係交與葛彩山轉交陸蓮生葛彩山不能置身事外着交保　同料理○包探王阿二稱拿獲積竊金志雲起到衣物等件係周順記等三户失贓今將人贓送案失主亦已到齊旋據周順記施仁揚楊阿九等各訴失竊物件請爲給領金志雲供認疉犯行竊蔡太守判笞責二百板發捕房管押一年贓交失主分别認領○岳小王稱開小飯店藉以餬口有李阿紀來吃飯惠帳口角突逞蠻打碎碗盞等件值洋一元二角向索不着報捕拘案李阿紀供醉後誤事現在情願賠償毁物蔡太守飭李阿紀償還岳小王毁物洋一元二角完結 
[雛鳳淸聲]  
　　京江嚴佑之廣文作霖自光緒已卯山西旱災赤地千里廣文卽創設義賑往濟災黎全活生靈無算由是而直東江浙皖北河南凡遇偏災靡不沐雨櫛風躬　往賑歴數年如一日也哲嗣良炳庚寅春應丹徒縣試王伯芳大令閱其文許爲翰院之才秋仲院試旋卽見賞宗工年方弱冠早掇芹香洵足徵報施之不爽矣[  秦郵玉軒丁瑞昇謹識]  
[各埠張掛小照招領被災屍棺]  
　　謹啓者上海輪船在儀徵以上河口失事所有被焚傷生者經敝堂派友前往會同鎭揚各善士僱舟打撈並備上等棺木衣衾收殮拍照招認情形疉登報章今據敝友信稱續撈之屍在其身邊檢出信札護照者二人又一屍有識者指稱係秀水葉某合將詳細亟登報章招認○計開拍照排第一百三十號屍身一具腰間帶有空信十封洋信二封其信面冩杭州親兵新右旂前哨封煩周馥春寄交云云又拍照排一百十二號屍身一具腰間檢出洋信四封空信廿一封信面冩福建福淸縣龍田村達字中營後哨封寄回甯鄉云云並護照一紙○計開護照式上冩○管帶楚軍達字中營補用叅府許爲給發護照事照得本管帶兹准潘橋生假回湖南甯鄉原籍合給護照以利遄征爲此護仰該勇知照凡遇沿途關津營卡省會城池呈請騐照放行毋得留難阻滯該勇丁不得在途逗遛滋事曁包攬稅釐等弊往返 
 
 

Page 4

 
 
一體遵照毋違須至護照者右給潘橋生執照光緒十六年十月廿七日營引限回籍日繳銷此二人想係一名周馥春一名潘橋生也又一尸據人指稱係嘉興府秀水縣人葉少白赴四川學署者以上三屍務望親屬速來認領○再啓者近又連接大河口敝友謝槐卿兄來信云裝去上等棺木一百二十具衣被及鎭江棺三十二具統已改殮並由鎭江善士加給石灰皮紙現查已殮尸棺除認領去屍身一百三十四個外尚存八十三具連日别雇大船多艘用滚鈎在江心最深處四面兠撈由近及遠至下游鐵板磯爲度因探問極諳水性人云向來落水尸身必不能流過此磯故直撈至此也數日以來祗撈得二具面目漸敗倘再撈數口不得則施力已窮大河口又是僻壤再停半月擬將所存尸棺搬運鎭江寄頓庶親屬認領較便爰再登報聲明務望各親屬速來領取早歸故土以安家室叩請公鑒[  上海仁濟堂董事施善昌謹啓]  
[喜誕麟兒]  
　　嘉興朱夢廬先生素工繒事爲藝林所寳貴哲嗣頌椿世兄完姻十載未賦弄璋昨日誕育麟兒母子平安因念順直水災甚重以湯餅資十元擲交本館協振所移解災區此日啼聲乍試識雛鳳之不凡他年奮跡乘時卜名駒之遠到行見千祥之駢集證以一念之鴻慈固不獨糧可饋貧水能潤轍足使飢黎稱頌而已也 
[欽憲請符]  
　　謹啓者今有德俄和奥出使大臣許竹篔欽憲來堂請去各種治病靈符五千道因隨員隨從人等共有三十餘人到彼外國醫生恐體氣不對遇有疾病服符最妥并請去調經求子符因許星使望子甚切但望誠心服符早得麟兒爲盼施封翁另送親書大善字中堂一軸太上寳筏十部小照一面以代恭送行旌順頌一路福星刻下施封翁之治病符一心濟世有求必應大凡醫家棘手之症立願求服無不立起沉疴一誠感格行徧地球謹登報章以供衆鑒[  上海六馬路仁濟善堂籌賑公所同人謹具十二月初四日]  
[符救吞金]  
　　今有前福建臬司許仲韜廉訪由京來申行臺在西門外朱粹甫親家處許廉訪之夫人公子同來省親母女歡叙豈料到申不久令子遽殤廉訪惟此單丁痛子甚切見一病不起繼而亡其夫人悲切情形不堪言狀隨後不求人知密吞金飾急欲同赴九泉吞後肝腸迸裂絞痛萬狀婢僕人等見主母如此情形必然服毒再四哀求說出怨命吞金四件已三日矣赶卽延醫千方百計一無效騐赶到敝堂求施封翁親筆消金解毒符兩道自立大善願云云午後請回焚香化服一道停片刻再服一道次日早上金飾從大便而出重有二兩外昨來請符時據云性命已在呼吸之間若無封翁靈符决難救治竊思封翁仁心濟世無論貧富有求必應一概奉送貧病受惠者不止恒河沙數刻因山東直隸順天待賑急迫大凡有力者服符效騐請速完願以濟災黎救人救已如響斯應特登報章卽請公鑒上海六馬路仁濟善堂籌賑公所同人公　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
