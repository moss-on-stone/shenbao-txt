# 1886 - 296 - 4904866

 

Page 1

 
 
[石印增選泮林擷秀出售] [  點石齋主人啓]  
　　邇來石印大小題文皆取備題未有節選以供揣摩者兹爾言室主人托印增選泮林擷秀自小講講下提比中後以至短比段落博觀約取無格不備誠善本也至於校譬詳細楷法精工猶其餘事卽日出書每部二本價洋五角分寄各書坊如躉售請至本齋帳房面議 
[石印四書襯] [  點石齋主人代啓]  
　　制藝以四子書命題求其理明辭達惟四書襯爲最然燭理旣明苟無佳句不能令閱者動目駢題聯球爰亟登焉詩學之要在格調韵語奉　詩爲程式又增分類詩腋句新律諧彙成一編亦足供操觚者之一助云每部洋六角寄售上洋各書坊如欲躉買問西晝錦里暢懷書屋面議爲盻 
[新印三異筆談出售] [  申報館主人啓]  
　　三異筆談四卷乃雲間許小歐先生所著内多本朝掌故往代軼聞茶罷酒餘足供淸玩本館覓得原本排印問世刻已工竣訂成二本每部收回工本洋一角五分卽日出書售處仍照曩例諸君幸卽賜顧爲盼 
[曾文正公家書减價出售] [  申報館主人啓]  
　　曾文正公家書自本館排印出售以來久已風行海内原價每部洋六角五分兹以此次續印多部工料一切可以較　故本館亦减價出售每部只取洋四角正惟須認明申報館排印牌號庶不致悞特此布告閱者鑒之 
[呂宋票論]  
　　自呂宋票行入中國而中國之人民將愈窮矣原呂宋之所以賣此票者以其國小民貧常仰給於君王爲之賑濟又恐不能常繼旣與西洋各國開埠通商乃設此名目取其贏餘以資施捨其始號數不過二萬皆各國商人分售而去無殊賭賽中國人固不問不聞也未幾而及於廣東焉又未幾而及於上海焉近十年來内地雖窮鄕僻壤幾於無處無之或託信局轉購或卽由信局販賣自全張以至十分之一隨意可零躉買之一月一開采究竟着者少而不着者多奈何舉國若狂紛紛如射覆然遽至迷而不悟哉何以言之此時呂宋票每月有三萬張傳聞在其國售出每張需英洋四元則合計已收十二萬元就七百餘紅票計之共得洋九萬元此如賭之抽頭月可以多三萬加以六月十二月兩次皆長價一倍又可餘六萬是呂宋無論輸贏而每年坐收銀洋四十二萬元如此漏巵將伊於何底也且今之所謂票號者就滬上言之已不下數十家凡買全張價洋六元以三萬張計應收洋十八萬元而况分條則需七角統而計之分條倘各半合一萬五千張又多洋一萬五千元矣夫以十九萬元爭此九萬元所得者不及半而所失者甚大惜乎人心貪冒希國僥倖若僅飽一己之私便不顧年復一年雖滄海亦將有桑田之變焉或曰此係各人自願妄冀得橫財爭先恐後以　愈推愈廣實未嘗抑勒硬派也不知常人之心不見可欲則無欲一自此風旣盛譁然曰某人於某月得頭彩也某人於某月得二三彩也目雖未睹心已難平欲作經營苦無貲本忽發奇想爲以小易大之謀時而全張時而分條無月不然亦無歲不然儘有品行端方每歲帮人亦可得數十今旣無家室之累又無嗜好之端而兩手空空徒向天書咄咄怪事者無他呂宋票誤之耳近更有改爲小票者每張十號幷三萬號爲三千張全張則兩元分條則兩角其價愈廉其流　亦愈甚盖呂宋票苟無六元與七角祇可作壁上觀不若今之小票村氓僕嫗亦不惜辛苦工貲甘於一擲積之旣久盡付東流乃自嗟運氣之不佳而何關於運氣耶又聞此等小票以意爲之並非來自呂宋甫經創始其有得彩者尙可勉力支撑以示信實其後各自爲政所着之彩逾於所收之數無從湊付所剩生財什物不値幾何唯有委之而遠避耳况復同行嫉妬易啓爭端始則雇一外國人爲護身符迨事發到官外國人仍置身事外而店面之裝潢絶麗者已橫貼封皮矣嗟乎呂宋之設此票也旣恃以救濟貧民託爲善舉是以中原官憲明知益少損多初不爲之嚴禁然賣者旣不能禁買者自當量力而行等於逢塲作戲不必專心致志塡他無底壑轉至於窮窘無聊尙夢想夫三大彩之一着也且觀人必於其微試問滬北諸票號並不兼别樣營生祗須每月費房金十幾元租賃房屋一間擺設整齊單條字畫兩旁懸挂中置自鳴鐘按時報刻夜則火油燈自來火照耀如同白晝店中東夥衣裳則濟楚也飲食則豐腴也揆厥由來皆想發財者竭力以奉養之耳其庶幾恍然悟乎抑嘗有置買此票三大彩旣知無分後聞對號單已到復思降格以求稍獲盈餘亦足自鳴得意乃往原店乞取對號單一對則又以早經發完堅不肯與之查核任其人怏怏自去噫設心如此倘再趨之若鶩亦可謂自投羅網終其身顚倒於呂宋票中耳 
[本館接奉電音]  
　　昨午後接在京訪事人來電有月初二日上諭一道敬謹譯登○十月初二日奉上諭大學士額勒和布閻敬銘恩承協辦大學士張之萬着充會典舘正總裁尙書錫珍翁同龢延煦烏拉喜崇阿麟書潘祖蔭着充會典館副總裁欽此 
[東國釆風]  
　　城中南山之巓有廟焉額曰國師相傳東邦之人殁而爲仙佛者也小民祈禱者頗著靈騐近因時疫漸退還愿酬神者實繁有徒鐃鼓之音終日不絶聞王妃亦派中使登山致祭以答神貺○元山至漢城一帶倒斃人口甚多無人收殮臭穢難聞足令見者傷心聞者墮淚○德國公舘廚夫某廣東人包一私妓所費數百元以爲可與偕老矣不意黃金告罄妓以白眼相加柳媚花嬌一變而爲鶯嗔燕咤嗣經妓之親黨控於商憲謂某强覇人妻杖責數百仍自嘵嘵不已噫勾欄中安有多情種子哉某於此時亦可恍然悟矣○漢江一帶有窩藏匪黨之謠加派練軍二百五十名前往駐紥以備不虞○傳說金玉均欲乘機起事不敢直到仁川已由元山下船宛轉匿藏靜以觀釁又傳與俄國立盟者某西人實與其謀無不痛恨之者凡溷厠之處皆書其姓名對之辱駡○王託人向俄使索還約書俄使傲不爲禮且曰盟不可背况爲時無幾哉使者無可奈何唯唯而退○帆船到漢江卸貨有乘隙竊取者有硬行搶奪無異大盜者殊屬不成事體○有娶親行至半途而新娘陡患急症坐斃於轎中者未識藁砧之面先聞蒿里之謳命薄緣慳豈亦前生註定耶○漢江岸上造自夾火房屋及木料瓦石等聞已全數賣去僅得洋三百元約虧折千數百元○草木上忽生異蟲赤頭多足毛細如針尖隨風飛舞慣能螫人被其傷者腫極而疼稍拂之則水出淫淫有流染至徧體者百方 
 
 

Page 2

 
 
調治殊不見效○英商請於政府載米至各島換易木材政府允之已持公文鼓輪而去矣○咸鏡道之新昌津通海忽來外國大船一隻人衣皆以墨氈爲之言語不通文字不識莫識其爲何國人也○俄國有大船一只駛到黃海道之利源縣停輪數日其人上岸遊玩土人盤間則云測量水道以便行船土人逐之倉皇登舟開大礮數聲幸彈從空而過未至傷人○典圜局久已停工近又開鑪鎔鑄改換當一之說恐非眞也○景佑宮今已移建工告竣矣規模宏敞煥然一新○全羅道之全州城堞門樓間多圮毁今則重造頗壯觀瞻捍禦屛藩所關匪淺○釜山口時症尤盛日久恐有傳染欲暫停市另於絶影島設互市場慶尙道節度使金某知其存心叵測未之允也○朴性陽宋秉璿東國純儒也王召用爲書筵官上疏力辭王温旨答之不允所請○海防各營規制嚴整現又賜營使以虎符及傳令之牌以示尊崇○主事池運永劣迹甚多譸張爲幻已下令拿禁嚴審斃於仗下矣○宮中誠一軒爲供奉先王影像之所今已重修大工告竣爰卜良晨以移奉焉王率世子展拜以盡其思慕之誠○忠淸道之淸州公廨半就頽圮所藏軍械朽壞良多現已修整係該牧令鄭某捐貲爲之者王大褎嘉賜以非常之賞○咸鏡道之通化縣捕獲盜匪十人立卽駢誅示衆該縣得膺懋賞不數日卽得顚疾自縊死或謂其中有寃抑之人索命去也○慶尙道之知禮縣居民池右永女年十四採藥於大德山麓爲虎咬死棄而不食該縣官聞之遣善放砲者數十人尋蹤捕之以除民害○連日酷熱每日落則紅霞萬道如火如荼識天文者以爲旱徴倘今秋再不豐稔則民不聊生不堪設想矣 
[宜昌小誌]  
　　宜昌府存太守素講睦鄰之道且鑒於各處閙教之案每因考試而起故於府考之先禀請道憲出示曉諭各屬士子使知中外一體不得稍有歧視煌煌憲諭懸貼通衢誠先事預防之意也○近日水勢已退三五尺行舟頗利荆州一帶之米棉花船陸續過宜大約趁風利而往四川者○比來米糧價賤烟土亦然盖宜屬多出烟土各屬考童之來宜者率皆以土易錢價不昻貴土棧若有餘錢卽可囤積他日必獲利也 
[四明近事]  
　　九月二十六日爲霜降節先一日未刻各勇齊集中營排隊至提轅伺候砲聲三發隨卽啓行迤邐出東渡門至大教塲駐紥次日卯刻祭旗畢唱凱入城觀者塞途趾爲之錯盖迎霜降之常例也○日來疉有幼孩被拐之事其中以女孩爲尤多雖經四處找尋終似石沈大海顧復孩提者可不加意防範哉○寗波西門外仇家漕某甲娶同里某姓女爲妻隨風柳絮生性顚狂當其未賦結褵早有狂且入室甲雖微知之然不敢直揚其醜惟時時食宿於外久之亦與某氏婦有私其妻酸意微含屢以隱語諷刺甲視家雞不如野騖每至床頭密語不無漏洩春光婦勃然大怒曰何物小淫娃自已偷却有情郎而敢繩人之短乎適甲妻歸甯婦遂一擁而入將房中所有搗毁一空甲妻亦不肯下人者聞之率領乃兄乃弟向婦索賠婦亦雇集多人扭住甲妻評理紛紛擾擾鬧作一團幸經鄰佑調停始得相安無事 
[潯陽雜錄]  
　　署德化縣周明府出示曉諭各文童擇於本月初四日齊集考棚聽候扃試○上月二十六日黎明九江總鎭朱春山鎭軍飭前後營遊守等員督同選鋒新勁等營兵安抬盔甲軍裝由鎭轅取齊出西門由後街至大碼頭過洋街迤邐進大南門往大校場演武廳行迎霜降之禮循舊例也○上月二十五日申刻大風驟起林木怒號大江上下雪浪如山龍開河口帆檣林立無敢起椗開駛者適有巴斗船一艘滿載貨物開至磯灣一時風狂浪激招架不住立卽傾覆貨物盡行漂没幸水手三人善泅扒上船底高喊救命招商碼頭所泊之漁船數隻飛槳往救至砲臺邊始將三人救起已面無人色矣 
[蘇垣官報]  
　　九月二十九日藩轅牌示照得太倉州知州萬葉封修墓遺缺查有上海縣知縣莫祥芝堪以升補蘇海防同知王恩晉准補蘇總捕同知遺缺查有候補同知鈕承筵堪以酌補吳縣知縣陳汝欽病故遺缺查有吳江縣知縣夏宗彝堪以調補丹徒縣知縣馮壽鏡留省遺缺查有候補知縣祁德昌堪以酌補吳江縣縣丞陳叔謙奉准部文開缺離任歸知縣班補用遺缺查有分缺先補用縣丞朱正倫堪以委署定於十月初三日淸晨來轅禀見給札赴任 
[之罘歸鴈]  
　　登州水師營傅遊戎刻丁外艱聞日内卽當束裝回籍營葬云○東海關道盛杏蓀觀察以久旱不雨於農務有妨筮期上月二十七日督率屬下各官恭赴天后宮設壇祈禱並出示斷屠三日○孫某儒而醫者也日前駐高子久袁觀察及華商會館主以高麗時疫流行死亡相繼專函敦聘往救災黎孫遂於上月二十八日乘賀敦丸輪船前往矣 
[通州試事]  
　　九月二十六日順天府府丞按臨通屬十七日謁廟十八日開考古學十九日考通州武淸薊州永淸甯河五邑文童二十一日考三河文安東安固安四邑文童二十三日考香河涿州寳坻壩州四邑文童二十五日考大城良鄕平谷懷柔順義保定密雲縣密雲衞昌平九邑文童○現屆考期多士雲集張刺史恐不法棍徒窩娼聚賭遂飭令差保嚴密巡查亦杜漸防微之意也○寗河縣士子多人結伴來通應試行至張家灣人皆由陸路赴通行李則仍由舟載迨抵通經鹽巡查得行李中有貪鹽一百八十塊因將夾帶署捆送張家灣總鹽店究懲問邑士子聞知齊赴州署控訴人聲嘈雜滋閙不休張刺史怒謂此係臨民之地旣非茶寮酒肆安得任若輩閙若蚊雷旣而以腐頭巾酸氣撲人不可向邇因勉强將鹽巡重責押令調停鹽商不服竟於九月二十四日約齊通屬鹽店一律閉門後不知如何了結 
[古潞鴻音]  
　　通永道許仲鞱觀察於九月二十一日由平家疃堤上回轅料理日行公事二十三日復赴工次○許觀察目擊飢民流離困苦因捐廉五百兩分給五處粥廠又以鶴俸三百兩修理潞河書院二百兩脩補道路橋梁急公好義人咸頌之○本科武會試通邑應試者四人榜發中式三人鮑君佑卿第九名趙君鴻慈第三十四名關君在田第三十六名武風之盛實近時所罕有云○東鄕某姓昆仲兩人誼重孔懷不數唐家花蕚惟妯娌各懷意見未免積不相能以致析箸而居不相聞問顧友于之好仍不稍衰每當風雨晦明輙同榻而眠通宵共話久之妯娌各愧悔和好如初書此以愧誤聽枕邊言燃萁啓釁者○陰雨淋漓朔風怒吼斗室兀坐重棉不温彼無褐無衣者瑟縮於長街短巷間何以堪此不知守斯土者將何法以撫之 
[禾城小錄]  
　　嘉興舉辦冬防計文武員弁八名試用縣丞楊炳堃武世職單延慶派在東南城内典史周謙武世職朱樾派在東南城外縣丞錢錫康武舉金國麟派在西北城内巡檢端木錫川武世職沈邦達派在西北城外自十月初一日起分叚梭巡秀水縣朱邑尊亦循舊例舉辦保甲牌燈添雇更夫巡勇會同紳董亦於初一日起實力巡查以杜匪類而衞市廛○朱邑尊於上月二十五日將前在陡門塘刼掠之盜犯錢勝倡陳矮釀白施阿二等三名派差解送府署經宗太守升堂研訊各犯供詞狡展因尙有徐長子一犯在監患病未解故該盜得以狡賴也宗太守怒喝各責三百板收禁俟徐長子病愈再行質訊 
[鐵甕談資]  
　　流寓鎭江之某甲串同鞔工某乙將鄰女誘至金陵賣得身價洋七十元鄰家見乙曾出外數日且其平日舉動不甚正派不無可疑遂向乙追究女之下落乙始猶掩飾繼念所售身價甲得其大半而乙所得無幾不如以直告之隣家卽與乙買舟至白下將女領回一面訴於丹徒縣派差帶乙爲眼線將甲拘到聞已審過一次云○小碼頭某飯店兼留過客住宿間有寄存洋錢衣物者每被吞没近有某甲宿於 
 
 

Page 3

 
 
該店曾存洋二十八元迨索取時店主謂已將此洋代爾轉假於誠實之人甲忿甚曰吾何嘗託爾放債今有事欲往别地望卽將洋歸還店主一味搪塞甲無如何前日結算房飯錢店主忽謂前所存洋除劃算房飯外尙虧本店一千餘文兹不較量任客自便甲則以爲該店有心吞没喃喃出外至詈之爲黑店○近日米價略漲洋價甚賤所可喜者連日得雨四野靑葱農人相與抃舞而西路之點魚套又有上江木牌生意略有起色聞將來漕米亦於該處交兌則市面更有竿頭日上之勢也 
[邗江官報]  
　　九月二十七日監掣師小靑司馬由甘肅回銷解餉差○二十九日儀棧提調丁太守葆元赴省公幹吳鹺尹明鈺委赴通泰查探水勢○運轅傳大使洪紹奎甄别 
[蕪城寒色]  
　　揚城久晴不雨日前始得大沛甘霖簷溜潺湲無殊瀑布居家者多以盆盎承接近日哄傳食此水者多致疾以之澆花枝葉上亦生無數小紅虫衆多不解或曰此水由龍鱗而下沾有腥氣耳豈其然否○邗江某署枷號犯人一名發校塲示衆該犯大有神通於吸烟啜茗吃飯等事洋洋如平時毫無罣礙前日又將枷板卸下寄存某茶社内自往飯店午餐忽有某甲將板携去迨該犯回欲和盤托出而已不可得引頸四顧惶急異常聞該犯在某街開烟館時甲與有隙今故惡作劇聊以相報後不知其究竟○西門外某氏婦以米若干雇車運載入城易得洋一元錢二百餘藏於衣底順道上街購物迨探錢取洋則已化蚨飛去婦登時面色如土痛哭失聲有詢之者曰姑與良人皆甚兇狠今遭此失歸必受責且告以被竊必不見信也言罷淚如泉湧踽踽而去見者莫不惻然 
[臬憲過滬]  
　　新任江蘇臬憲張屺堂廉訪陛辭出京乘坐招商局之海晏輪船南下昨午抵埠上海廳縣曁英法會審各官均至金利源碼頭迎接臬憲卽坐馬車至二洋涇橋西首長發棧暫駐襜帷各官復往謁見脚靴手版絡繹不絶 
[限交逃犯]  
　　上海縣押犯徐正芳脫逃經莫邑尊傳訊同押犯人楊紀輝並管班之顧榮榮等情已列前報前日邑尊復傳通班押犯十一名於晚堂逐細研訊並訊楊紀輝繕寫信函究由何人起意楊稱係徐脫逃時遺下者邑尊謂本縣驗明筆跡確是爾寫何得狡展隨詰各犯均供楊先起信稿後令同押戴姓妙寫戴未允楊批戴頰數下遂白寫成楊在押頗形兇橫同押者受累不淺乞恩另押他所邑尊轉詰楊俯首不答邑尊遂着將各犯還押楊亦帶回候比並着顧榮榮於五日内將逃犯徐正芳尋交延干嚴比 
[辦理冬防]  
　　朔風戒寒宵小每易竊發現由道憲檄委冬防委員並撥泒道署護勇及滬軍營勇各數名到局會同巡緝以免匪類濳蹤聞西局已委候補縣丞阮君東局已委查君此外各員尙未到局云 
[修整電桿]  
　　初一晚二鼓時雷雨大作西鄕靜安寺西人所置電桿爲雷殛碎二根電綫亦中斷四五丈現經該處七九兩圖地保知照電綫公司雇工修整矣 
[英界公堂瑣案]  
　　包探陳阿九稱胡潤生投捕房報被張榮奎私拆銀信誑收銀洋獲張時有查阿大阻問爲此一倂拘案幷將銀洋繳案胡潤生禀稱現開乾豐泰報關行被茶房張榮奎私拆客信取銀三十兩幷在帳桌抽屜内盜竊衍大莊往來經摺前往支洋一百二十元逃遁由包探查獲人贓不知查阿大是否通同請辦張榮奎供無錫人一時糊塗拆信取銀又持摺收洋今均交還事與查阿大無干查阿大供無錫人現在同裕公棧爲夥昨因同鄕人張榮奎被包探拘拿我偶然詢問致被一倂拘案蔡太守判笞張榮奎百板再管押三個月銀洋經摺給胡潤生具領查阿大着該包探帶往同裕公棧詢問如果是夥准其東人具保○嚴嘉賓稱開飯店有蔡雲福同紀阿松吃飯不惠鈔爭執間被毁椀盞且打傷我夥現在吐血不能投質報捕拘蔡紀二人送案蔡供吃飯後現錢惠鈔因靑菜不佳問及堂倌詎被辱駡先閉門毆我然後交捕我未打伊紀供與同蔡太守隨飭將蔡紀二人暫押飭値日差帶同嚴嘉賓到店察看該夥如果受傷禀候備函送仁濟醫院醫治再核○童秋芳稱失竊有銀練之表昨見陳阿元所帶表雖非原贓練端所墜物件確是我物爲此交捕陳供表係已物練則出價洋二元六角買來蔡太守飭將陳暫押俟過堂覆訊表暫存○巡捕頭稱昨有倪阿東到捕房報被王阿文毆傷當飭拘王暫押倪送醫院今未投質王供不敢行兇蔡太守隨飭捕房將王帶回俟倪投案再訊○包探陳阿九稱積竊王阿寳屢次遞籍此次遞回未滿二月又來滬上恐再犯竊是以拘送蔡太守判將王阿寳押候備文送縣遞回寗波原籍○鄭世成稱失竊衣服十七件查無下落昨見周蘭元所穿衣三件的係失贓交捕送案周供衣是買來不敢犯竊且有人可以具保蔡太守飭將鄭指認之衣服給領周暫押着覔妥保始准釋放 
[法界瑣聞]  
　　八月下旬有奉賢縣人沈渠生在小東門外遇北蔡鎭奚阿鑑之子奚佳生走失路途起意拐賣引至洋涇浜等處向廣東人家兠攬未成被王阿春窺破交捕及解公堂沈冒充監生後因交不出憑照自認假冒經官枷責在案前日期滿釋放適城中某姓携錢出城經過法馬路南誠信烟館門首沈見錢卽搶某姓將沈拉住送進捕房人謂監生又犯案矣法捕頭着卽管押解訊○八仙橋河本名周涇浜潮汐往來以柴糞船爲最多南八仙橋卽前關帝廟橋東堍有法巡捕房前日有糞船一艘泊於捕房後面木樨香陣陣令人難耐巡捕囑令移泊他處舟子喃喃不知作何語捕卽拘入大巡捕房經備捕頭研詰舟子自願將船移泊捕頭始准釋放○七月間有陳錦堂及陶姓等赴法公堂請追陳守華股本銀經翁太守將陳交保料理嗣由開銅匠店之張寳將陳保出陳將客寓生財盤頂與人得洋六十元除還去房租洋三十元外將餘洋交陳陶先領所欠尙多前日張忽將陳交案稱陳有病住客寓須人照顧不勝其累且我有事往杭州今特將陳交到從此退保翁太守詰陳守華現病若何張退保後尙有何人肯保陳答稱病未卽愈保人則無太守謂所欠尙鉅何可無保隨謂張寳曰想有人教爾詭託杭州之行從此退保不知爾尙應繳洋十元卽使退保亦須將洋繳案張稱已付原告太守謂原告並未聲明爾一面之詞不足憑信着將陳仍交張保張另行交保俟原告投案再核 
[國名辦正]  
　　昨報錄叻報一則其被廢者乃係蒲而加利亞國王下力出打則王之名非賽爾維雅之王也合亟辨正 
[來書照登]  
　　申報舘執事先生升覽前閱八月二十九日貴報刊有大英書信公舘左側梁金池先生處施送火秧葉散專治霍亂吐瀉之症頗見功效適敝地患此症者間有之當卽專函到滬乞來數服分送患病諸家服後均轉危爲安可見此藥大有回生起死之功神效無比爰懇列入報張用伸謝悃此請著安[  廣陵廉石氏謹啓丙戌九月二十有九日拜呈]  
[顧名思義懲勸兼臻]  
　　天下至大也而一言以蔽之要惟利害兩途耳利者何安是也害者何凶是也善於求安者卽有時有所不安亦可轉危爲安善於避凶者卽有時未必不凶不難化凶爲吉何也安固人人欲求不得其所以求安之術鮮不蹈於危矣凶亦人人願避不得其所以避凶之方鮮能卜其吉矣廼自敝公所籌賑以來辱荷張旭東仁兄交來求安居士洋二百元避凶居士洋一百元委解山東拯濟災戶事出勸懲有關風教求安者如願以償避凶者有感斯應此固出於激勵也要當奉爲箴規焉顧名思義煞費苦心僅謂陰行其德猶淺之乎視兩善士已上海北市絲業會舘籌賑公所少欽施善昌謹誌十月初一日 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年九月二十六日京報全錄]  
　　宮門抄○分選單○發抄旨三道○楚督裕等奏爲審明疏防獄囚致斃人犯議擬摺○鄂撫譚奏調署知縣片○雲督岑等奏爲遴員升補夷疆要缺知府摺○九月二十六日兵部太常寺太僕寺正黃旗値日無引見○肅王等覆勘武舉覆命○六額駙假滿請安○莊王請假十日○太常寺奏二十九日太廟　行禮節○尙宗瑞等前往南苑請安○吏部奏派騐看月官之大臣派出錫珍嵩申敬信桂全續昌徐用儀徐樹銘李　棻三德洪良品舒普魏廼勷吳壽齡俊乂隆恩黃煦○兵部請派查齋之大臣派出嵩山明安明覺明秀桂祥恩普耆齡花尙阿○召見軍機○光緒十二年九月分選單道湖北督糧鄔純嘏河南甲知縣四川資陽施調賡福建甲直隷樂亭錢正圜雲南甲安徽銅陵王乘燮山東甲吏目貴州永甯孫恩祥順天監開州蔡昭春廣東監巡檢江蘇靖江蕭體謙四川監典史安徽盱眙俞洵順天監湖北咸豐劉承緒直隷監甘肅平凉陳才献四川供四川彭山陳炳順天監廣東長樂鄭聨芳貴州監○發抄崧駿奏江海關收支稅數奉旨該衙門知道單倂發欽此○繼格等奏同文館學生請奬奉旨覽欽此○又同文館教習等請奬奉旨劉秉和等均着照所請奬叙該衙門知道單片倂發欽此○○頭品頂戴署湖廣總督臣裕祿頭品頂戴湖北巡撫調補廣東巡撫臣譚均培跪奏爲審明疎防獄囚致斃同監人犯之禁卒比例議擬恭摺具陳仰祈聖鑒事案據前任安陸府知府李恩熙調任來鳳縣知縣柳芳稱詳據署鍾祥縣知縣陳樹菱禀報光緒十一年六月初四日在隄防工次據典史張正國申報禁卒唐庸王炳報稱　日有監犯鄒和尙與同監犯人陳幗斗說笑起衅鄒和尙拾取内監門外打柴未藏之石碾𥒝擲傷陳幗斗左脚外踝倒地等語該典史趨視飭醫調治詎陳幗斗傷口進風卽於是夜身死等情當卽馳回隨提鄒和尙及禁卒人等訊供禀經李恩熙檄委京山縣知縣張鱗定詣騐一面開揭疎防之管獄有獄各官職名詳由藩臬兩司會詳經臣裕祿奏請交部議處並將該典史張正國撤任及檄飭調來鳳縣知縣柳芳馳往該府隨同李恩熙提齊典史禁卒屍親犯証審供批核議以鄒和尙一犯罪無可加詳　飭令先照原案就地正法再將禁卒等審解　恩熙旋卽丁憂卸事柳芳亦飭赴任由代理安陸府知府高寳瀛遵飭會督營縣監提該犯鄒　尙正法具報旋亦卸事接署府宋承鱗到　將禁卒唐庸王炳審擬解司核恐案情未確發委武昌府知府李有棻審明議擬解經署湖北按察使武震覆審轉解前來臣等親提研訊緣唐庸王炳均籍隷鍾祥縣充當該縣禁卒其鄒和尙卽鄒志受係京山縣人因聽從張明江等糾刼陝商邱茂盛停船得贓案内解府督審明確禀請照章就地正法鍾祥縣監禁侯示之犯陳幗斗卽陳澄瀛係鍾祥縣人因毆傷無服叔祖陳開恭身死擬絞監候恭奉光緒十一年正月初四日恩旨减流之犯鄒和尙與陳幗斗同監無嫌光緒十一年六月初四日早典史張正國進監開封騐明各犯刑具完全發諭禁卒唐庸王炳小心看管唐庸先在外監打柴忘將所用石碾𥒝收藏王炳目擊亦移藏是日唐庸王炳同坐外監門首照看適陳幗斗之妻陳張氏同子陳大丙送陳幗斗衣服進監入内交收出陳幗　隨至内監門口和尙正坐在該處納凉卽以陳張氏係來找尋丈夫之言向陳幗斗說笑陳幗斗不依斥駡鄒和尙回詈陳幗赶向撲毆鄒和避出内監門外順拾石碾𥒝回擲適傷陳幗斗左脚外踝倒地唐等瞥見赶進同監犯王洸幅等喝阻將陳幗斗扶抬入廠報經典史張正國趨視飭醫調治陳幗斗傷口進風醫調罔效卽於是夜殞命前署鍾祥縣陳樹菱在隄防工次據報回署訊供禀府委騐詳報並據安陸府李恩熙開揭疏防之管獄有獄各官職名詳司會詳請奏交部議處一面將該典史張正國撤任札委調任來鳳縣知縣柳芳馳赴該府隨同李恩熙提　典史禁卒屍親犯証審供詳批核議以鄒和尙一犯罪無可加詳經飭令先照原案就地正法再將禁卒等審解李恩熙旋四丁憂卸　柳芳亦飭赴任由代理安陸府知府高寳瀛遵飭會督營縣監提該犯鄒和尙正法具報旋卽卸事接署府宋承　到任將禁卒唐庸王炳審擬解司核恐案情未確發委武昌府審明議擬解由臬司審解前來臣等親訊無異查律載獄卒以他物與囚致囚殺人者絞監候又斷罪無正條援引他律比附加减定擬各等語此案禁卒唐庸王炳於所管獄囚雖訊無私鬆刑具惟唐庸先在内監門外打柴忘將所用石碾𥒝收藏王炳目擊亦未移藏以致監犯鄒和尙拾擲同監犯人陳幗斗受傷身死實非尋常疎忽可比例無治罪明文自應比例量減問擬禁卒唐庸王炳均應比照獄卒以他物與囚致囚殺人者絞監候上量減一等各擬杖一百流三千里唐庸年逾七十照例收贖王炳供稱親老丁單是否屬實飭查取結詳辦監犯王洸幅等救阻不及應毋庸議兇器石碾𥒝飭縣碎毁疏防該犯鄒和尙在監殺人之管獄有獄各官業經奏請交部議處毋庸再議是否允協除供招咨部外所有審明擬議緣由謹合詞恭摺具陳伏乞皇太后皇上聖鑒訓示謹奏軍機大臣奉旨刑部知道欽此○○譚鈞培片再蒲圻縣知縣張集慶接准部議革職所遺該縣印務自應委員往署以重職守查有襄陽縣知縣梅冠林才識穩練辦事細心堪以調署遞遺襄陽縣知縣印務查有本任具國州知州宋熙曾力　心精不避嫌怨堪以署理據藩臬兩司會詳前來除檄飭遵照外謹會同署督臣裕祿附片具陳伏乞聖鑒謹奏軍機大臣奉旨吏部知道欽此○○降二級留任雲貴總督臣岑毓英雲南巡撫臣張凱嵩跪奏爲遴員陞補夷疆要缺知府以裨地方恭摺具陳仰祈聖鑒事竊臣接准吏部咨開文選司案呈所有應歸光緒十二年四月分由外揀選扣留外補各缺開單知照序補可也計單内開久任夷疆題調要缺雲南廣南府知府庭中杰於四月十一日奉上諭開缺送部引見等因咨行到滇查該府係夷疆三年俸滿量予優叙再滿三年加銜在任候升之缺例應在外揀選調補照例以奉旨後五日作爲部中行文日期照限减半計算扣至六月十一日五十五日限滿應歸於六月底截缺係屬要缺毋庸掣簽該府地方遼闊接壤越南漢夷雜處撫馭巡防在在均關緊要非精明幹練之員弗克勝任臣等督同藩臬兩司於通省應調人員内逐加遴選非現居要缺卽人地不宜實無合例堪以調補之員惟於應升人員内查有道員用候補知府現任武定直隷州知州興祿年五十一歲係鑲藍旗滿洲德勳佐領下人由繙譯生員咸豐八年考充内閣淸字中書九年考充國史舘協修官同治三年補修宣宗成皇帝實錄皇統本紀告成保奏奉旨遇有滿漢本堂實缺中書缺出卽補欽此是年九月補授實缺中書六年三月恭辦皇淸議奏文武大臣表章全書告成保奏奉旨着加侍讀銜欽此是年六月歸倂皇史宬八朝實錄金匱保奏奉旨賞加四品銜欽此恭修文宗顯皇帝本紀告成保奏奉旨着以同知直隷州知州不論雙單月歸候選一人後在任儘先選用欽此七年四月保送倉差十二月補委用監督九年漕糧完竣保奏奉旨着俟補同知直隷州後以知府補用欽此十年漕糧完竣保奏奉旨賞加隨帶加二級欽此十一年三月補本裕倉監督是年漕糧完竣保奏奉旨賞加隨帶加三級欽此光緒元年二月奏留一任是年八月調補富　倉監督二年十月蒙奏署大通橋監督旋補授大通橋監督是年漕粮完竣保奏奉旨以侍讀遇缺卽補欽此五年京察一等六年七月分選授雲南武定直隷州知州八月初五日經欽派王大臣騐放初六日覆奏奉旨依議欽此是年漕糧完竣保奏奉旨着俟補知府後以道員用欽此領憑赴滇光緒七年七月二十一日到省委赴本任是年八月初十日到任試用期滿甄别留省以知府補用在案八年八月二十二日交卸九年二月十六日回任嗣奉准吏部咨開四品銜道員用候補知府已選雲南武定直隷州知州興祿因恭修穆宗毅皇帝本紀告成案内蒙保俟補知府後以道員歸候補班前補用光緒七年七月十四日奉諭旨該部知道欽此等因咨滇轉行在案又因在任剿平夷甸各匪出力蒙保奏賞戴花翎十二年三月十三日奉旨依議欽此調署雙水夥駐各舊廠同知十二年四月二十八日到任該司等查該員幹練老成辦事結實歴俸已滿三年請以升補廣南府知府實屬人地相宜與例亦符據雲南布政使龎際雲接察使史念祖會詳請奏前來臣等查該員興祿精明强幹辦事得力合無仰懇天恩俯念夷疆邊缺緊要准以該員興祿補授雲南廣南府知府實於地方有裨如　俞允該候補知府現任武定府直隷州知州甄别留省以知府補用之員今請升補知府俟覆准日照例給咨赴部引見恭候欽定至該員保舉補缺後以道員歸候補班前補用之案照例應於新任所遺武定直隷州選缺係奉到省二留一咨新章所出第一缺滇省現有應補人員應請扣留外補所有遴員升補夷疆要缺知府緣由謹合詞恭摺具奏伏乞皇太后皇上聖鑒勅部議覆施行再此案係臣毓英主稿例應具題現因在防營辦事改題爲奏合倂聲明謹奏軍機大臣奉旨吏部議奏欽此 
 
 

Page 12

 
 
[恩箭題名]  
　　第一日　淸海　中一支　鈺澍　鈺漳　崇秀　岫崑　中四支　連德　崇溥　松秀　中三支　桂厚　桂珍　希林　恩申　鐵超　中三支　第二日　鳳定　中四支　壽恫　景桐　連盛　溥錫　中五支　榮昌　中三支　連志　俊明　中一支第三日　祥林　成蔭　續志　崇瑞　中四支　柏啓　景興　桐山　中三支　增祁　鳳桂　鳳志　中一支　第四日　溥玉　舒英中五支　吉綏　松秀　中四支　吉鋼　載乾　溥森　忠山　中三支　祥厚　溥仁　寛斌　中一支　第五日　榮明　恩佶　中三支　奎勛　中二支　德全　寳焜　祥儀　中一支　第六日　溥忠　載雍　中五支　毓興　中四支　載巡　載儉　中二支　溥坡　溥和　玉林　中一支　第七日　玉翹　桂森　松海　中四支　敬安　溥安　花沙市　中三支　容貴　中二支　桂銏　崇寛　敬祚中一支　第八日　廣璽　文柔　熙泰　中三支　廉保　中二支　福登　國豐　廣志　常山　德陞　德祿　中一支 
[江西官報]  
　　戶部浙江司主事楊祖蘭由京來新班府照磨陳沛浦禀到山西人藩憲牌示准補進賢縣梅莊司林國珠應行飭赴新任分發知縣金盛秋繳照湖北拔貢李大紳委解漕折進京指發巡檢劉延年禀到湖北人布理問姚家傑就近起服新班府照磨陳同弼禀到浙江人樓杏春禀謝准補石城縣行知達春布禀謝准補瑞州府行知分發知縣陳慶榮禀到廣東拔貢内閣中書熊拜昌由京回新昌原籍同知錫章委解地丁銀進京巡檢楊傳芬起服來内閣中書徐賢杰由金陵來候補府王寖長總查七門城外保甲前浙江同知余書森由淸安縣原籍來武甯典史楊金選飭赴新任同知陸錫康解裁勇節餉地丁並赴兵部請領勘合進京試用知縣賀輝玉禀到湖南拔貢觀音閣通判吳鳳來俸滿交卸赴京以南昌通判郭克明調署南昌通判以新選九江同知克什布署理德興縣蘇廷鑑調差以卽用縣馮璨署理龍南縣鄭連壽請假就醫以林祖炘署理新選大庾縣湯鼎煊禀到浙江甲戌翰林府照磨吳言成繳照順天人縣丞程志道解時憲書並南字管餉銀往金陵長寗典史秦蘭芬期滿更替以縣丞歐陽卿署理卽用縣劉憲仁禀到福建丙戌進士新班從九勞壽臣禀到浙江人黃維楷就近起服 
[皖垣官報]  
　　藩憲牌示新選廬江縣蔣斯彤飭赴新任懷遠縣缺委現署廬江縣事候補知縣彭廷弼調署 
[鄂渚官報]  
　　九月二十一日撫轅文巡捕李兆庚禀辭迎接新撫憲奎中丞差候補典史吳坤厚奉委調查仁壽一鋪銷查通茂興鋪差候補同知汪彦份奉委赴安陸府會審案件候補縣涂九疇奉委赴荆門州會審案件候補州判周興邦奉委調查文昌門差銷查仁壽二上鋪差候補縣丞夏献衡奉委調查仁壽二上鋪銷查文昌門差候補從九徐耀宗奉帮查仁壽二上鋪差試用布庫大使于儀韶奉委調查忠孝門差二十二日署理湖北督糧儲道謝委湖南補用縣陸維祺禀辭赴湘二十三日候補道江禀謝奉委坐辦牙厘局事務候補通判林宴春奉委赴武昌縣勘災大挑縣徐躍鯉奉武昌府江夏勘災祝汝嘉奉善後局委會辦文案委辦應城膏關局署黃安縣朱式程署大冶縣楊泳春俱謝委候補縣周耀崑奉委咸寗縣提案並辦保甲徐士彦奉善後局委專辦總文案陳延益委辦收支文案二十四日候補道周奉委城外督查候選道何紹彬見辭赴浙江候補鹽經歴吳立德奉督銷局委辦羅田分銷鹽局候補道錫奉委會辦善後局候補府蔣斯崧奉委辦宜昌厘局候補通判陳溎奉委查漢鎭烟館 
[公啓照錄]  
　　蕭君鑑堂以韻學新法來遊吳中聲教所訖近半載矣入其門者先後得數十人凡五音等韻標射反切諸事一經口受無不謂爲初學津梁施之塲屋則鄕會各試詩學無失粘患用之機器則電報音碼時辰鐘表諸字皆可收入其法簡而賅明而當一絲不溢天籟自然神而明之則陰陽終始無不同條共貫豈僅區區裨益小學而已哉然必待每人而面告之慮無以廣其傳寓居無事繪有圖說彚輯成書得五千餘言都爲一帙付諸手民俾閱　一目了然誠簡易也今書旣成而蕭君將携板以去凡吾同好諸君大可家置一册蕭君僑寓在二馬路石路口購之易得每册需洋五角不過聊助板貲若夫行與之遊則束修厚薄又各隨人所致無或强焉吳郡同人公啓 
蕭君鑑堂　韻學教授子弟今由蘇來滬將廣其傳凡有志於此者宜及時從學幸勿失之交臂也淞北逸民倉山舊主附識 
[臥病廿餘日悶極矣欹沈口占]  
　　秋入幽窓黯旅魂纏綿一榻掩柴門欲消綺障師金粟絶少歡情到玉樽閑處壯年辜歲月愁中病體送朝昏他生願作庸愚子名利無聞具鈍根搔首呼天喚奈何久貧端恐受恩多數年無計驅窮鬼匝月何堪遇病魔句咏黃楊成讖語春間有我比黃楊厄閏年之句八月中果大病幾殆竟成詩讖詩吟紅豆亦悲謌萋萋秋草窓前滿寂寞門庭雀可羅○病時諸知交來訊病狀九月十五日一一走謝賦呈二律忽然來一豎幾召赴幽冥孽海愁仍隋情天夢未醒庸才遭鬼棄憂患此身經瘦骨支離甚渾非舊日形分與諸君别不圖笑語親重聨詩酒社又結再來因有似初歸客無殊隔世人酸鹹嘗已遍我久厭紅塵揖竹詞人初草 
[都門雜興六首錄呈諸大吟壇教政]  
　　春明兩度客京華三月光陰日易斜向曉正催鳩婦雨輕寒已過鼠姑花馬蹄北直愁中路雁信西江夢裏家試上陶然亭上望風烟百感在天涯雲山環拱帝京城瀛丈無波海色平書劍陸生頻出使樓船楊僕正添兵頗聞河議籌三策喜見軍輸緩二征宵旰九重良不易艱難時勢爲蒼生碣石當年客館開黃金鬱鬱起高臺燕昭未必非中主郭隗何嘗是棄才馬自空羣　有用駿惟買骨亦堪哀雲龍際會於今盛不信英賢困草萊記曾歌管對芳筵北地胭脂亦可憐夜雨幾家蝴蝶夢春風一曲鷓鴣天早知人事多離合不道鶯花有變遷莫向座中談往事白頭愁殺李龜年長安冠蓋六街塵列署分曹有故人競說登龍誇早貴誰知司馬食長貧買花俸薄家存壁燃桂烟輕爨少薪太息名場更何益薜蘿應憶故園春入朝幾輩苦爭名郤笑蘇秦學未成燕市縱歌陪俠少上林獻賦愧公卿世年生計如雲薄五夜歸心對月明袞袞諸公看上達讀書應不負昇平長安倦遊客稿 
[簡林麗卿校書曁調焦琴舘主兩絶卽請雙古罌齋主哂正]  
　　曾向窗前舞柳腰銀鈎高挂碧鮫綃從今曲院添新韻白石詞人護阿嬌謂姜君筱石乘凉秋夜錦車馳正是銀河駕鵲時妬煞香巢諸姊妹來朝齊賦會眞詩廣寒宮侍史求是艸 
[感舊四首和蘭月樓主元韻]  
　　未作金吾想阿嬌枉將豔福暗中消英雄豈易遭紅佛身世何緣認玉簫弱水三千情脉脉巫山十二夢迢迢多情畢竟天公好行聘錢賒許駕橋記曾同侍玉皇時偶動塵心賦别離江柳俄看成翠幄海棠誰與繫紅絲早知南浦常緘恨爭悔西廂密訂期拚得蕭郎如陌路不堪重讀會眞詩休論絮果與蘭因溷俗難祛八斗塵戯　投梭懷舊迹笑憑抱柱賺今人交從淡處方能久情到深時假作嗔我未成名卿未嫁天涯同是可憐身廿載鰥魚夜不眠丸嘗獨睡問誰憐懴除綺習金釭影辜負韶華錦瑟年但願有情成眷屬自來無障卽神仙詩成莫笑頽唐甚　指流光付逝川[  雙古罌齋主人未是草]  
[小樓吟飲圖歌爲王松堂司馬作]  
　　王郎系出瑯琊後輕衫團扇具塵世之風流家住軟紅明州上四圍淸澈流水何悠悠浙東山色浙西月虎林隔斷滄浪洲我時臨風欲寄慕恨乏靑鳥通書郵梅花消息不得達天關　渡無飛舟飄然又作長風想門外片帆滿載萬斛愁悵隔靑山一遠眺相思苦咽湘雲秋十年我抱師曠心君有知音曠世無其儔日月不耐壺中住歌風共作春申游今日天開識面緣王郎遇我於仙人百尺之高樓甲申春日在尊聞閣與君一晤君耽吟癖兼飲癖更築小樓臨江頭呼起長星三千載酒魂詩魂工相酬呈嗟乎神仙不得作富貴安可求不如陶我於杯中之物囊中之句優游天地堂稱中山侯[  烏程白蘋花館主酒舲沈雲未是草]  
[上海三馬路與昌絲棧陳竹㛁經募山東直隷賑捐棉衣九月廿七八日第四百三十四五次淸單]  
　　厦門稅厘總局鄧少筠高子瞻二大善士交來第三次漳州鎭營陸菊生游戎經募塔册陳子明饒雲梧沈錦堂李建勳劉炳昌鄭旭初羅吉貞葉岳生劉際雲陸菊生邱壽堂各洋三元游芝堂楊昇甫林忠甫劉子長何琢菴林植園張淸發何笑山李郁林子芳各洋二元林晴舫王芸齋玉穉唐糺卿各洋一元以上廿五戶共合規銀四十兩另五錢六分又尙有餘銀一百五十九兩四錢四分其花戶淸單迨到申後再行登報○杭州江干局交來塔册梁安周汝杭奉嚴命慈親病重求賜卽愈洋四元又銅洋一元又九月份積省零星費洋二元靑浦儒學正堂陳子愚先生交來第六次潤資移賑洋六元四明李蕙記求消災洋十元又隴西氏求闔家大小人口平安洋十元○本埠厚安糖棧交來廣東潮陽縣署蕭梅州善士助規銀六兩五錢○前京都夕照寺助來墨寳今先以售去白紙對一副洋一元五角○江蘇太湖救生局宋珊室大善士交來無名氏爲母及四男求病速愈洋十元十齡童子凌寳琛洋一元二角祈保平安氏洋一元以上三戶共洋十二元二角由蘇先出收票○蘇州周芷塘爲内子偶發肝風勢頗沈劇因虔禱灶君許愿助賑果愈洋五元○江蘇太湖救生總局寄來元和馮澤潤求病速愈玉成氏張門陳氏病愈完　各洋十元徐伯彦病愈拈香移賑洋一元以上四戶共洋三十一元先出收票由全盛局交來○無名氏銅洋二元鄧仁泰免害人各銅洋一元○紹興府正堂霍交來諸曁金堅亭善士經募塔册金祝氏一　蔣孫　七百王秋士四百趙金氏　百四十王翁氏恆記各二百孫晴山樓孫氏趙計氏顧王氏周袁氏楊嗷臍蔣氏宣宗福郭金台周隆吉房袁毛氏周海朝嚴郭氏陳嚴氏各一百周斯氏　氏鳳標陳戚氏阿聰慶傅郭氏各五十又册同和字號募楊槐生黃廷玉盛邦義鍾天　各二百五十　成官趙昌桂王玉淸施笠人錢元鴻瞿頲朱吉生各二百陳汝源鍾天榮萬豐石濟堂鍾訒齋各一百五十吳子棋趙全義興昌楊芾棠孫循潤何瑞書海良各一百楊柳山　豫無名氏施良和力宗漢丁淵記陳之銓胡鶴琴郭載霞壽曉白各　十　上二册共洋四元錢四千三百五十○本宅桶捐散吉洋二元减戲作賑洋一元散銅洋五　散小洋三角白紙包二角賜笏堂二角無名氏助其萃樓麵舘票錢八　四十三文散錢五百文○二天共收規銀二百另六兩五錢洋一　另三元銅洋十一元小洋十四角錢五千六百九十三　合倂聲明 
 
