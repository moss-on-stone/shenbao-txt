# 1895 - 250 - 4908044

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[珍物待購] [  申報館協振所拜啓]  
　　本館協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅米南宫字手卷一軸天青縀馬褂料一件 
[論風水鬼神皆爲中華之錮蔽]  
　　今人之耳目聰明類皆習聞舊說遵行俗例視爲當然牢不可解而胸中又參以利害之私吉凶之見遂不自知其所作所爲無益而有損者非第不知無益而有損且以爲必如此而後可以立於世合乎俗又有甚者以爲不如此不足以免災害不足以事君親卽有逹觀之人明理之士爲之振聾發聵耳提面命苦口勸人力闢謬妄以冀其或有所悟而聞者方將掩耳而走目爲邪說或者反斥其非以爲得罪名教從而詬詈之污辱之而後快於心愉於意嗚呼天下人之耳目聰明浸淫於舊說俗例閱數千百年而不知改變者豈眞耳目聰明之見不及此哉錮蔽使然也今試陳其大略焉一曰風水夫風水之說於古無有也殆起於亂世之際或云起於郭璞亦未必可據其旨則趨吉避凶其言則渺茫無憑愚民惑於利害之見聽其無稽之說遂深信而不疑以爲得吉地而安先人骸骨子孫必昌盛富貴也於是敦請堪輿家徧歴四鄉相地擇穴今歲不得明年不成煩苦勞瘁莫之或解數載以後忽得一吉地焉以爲可以葬矣猶恐以一人之見未必果屬盡善盡美也復請一堪輿家覆勘焉則果云前此相地之術不精葬之必有大害於是棄其已得之地復覓更吉之地幾更寒暑縻費金錢仍不能得一地以葬其親或有已葬而室家多有疾病偶有死亡必疑先人之墳墓不吉而思遷葬焉於是一遷而至再遷者所在多有並不爲奇嗚呼是直以先人而博子孫之富貴矣蓋其爲死者之心不勝其爲生者之心愛父母之心不如其愛子孫之心風水利害之說有以中之也一曰鬼神夫神道設教原爲古聖人治天下不得已之苦心卽民可使由之不可使知之之意也不意後世變本加厲故神其說以聳動愚民舉國若狂賽會演戲樂而不倦好事之徒藉此歛錢以充囊槖無識婦女信此施財而不吝惜雖有官府之禁令亦置若罔聞又有甚者平時不知保養身體飲食不節起居不愼寒暖不宜一有疾病以爲鬼神爲祟求仙問卜擾擾紛紛燒香誦經聲逹户外焚化錠帛光耀燭天以爲如此供奉可以袚除不祥而遣病魔所以延醫診脉服藥針砭反置爲後圖幸而其病自愈以爲鬼神有靈否則亦無所怨嘗見有病者己呻吟牀褥而房外羽士之流尙是鑼鼓喧闐高聲朗誦不顧病人之不堪煩擾者迨其已死不知推原其故而託言鬼神之不赦於是廣延僧道禮懴念經通宵逹旦欲消罪孽於生前度亡魂於死後豈知死人精魂歸天血肉已腐徒費無益哉當夫夏秋之閒時疫流行皆因穢污濁氣藴釀而成避疫之法自以清潔爲第一要事乃以爲天降瘟鬼索人性命凡在是數者無所逃免惟有建醮祈禱或可邀福於是好事者手執愿簿登門書捐爲公醮之費愚夫愚婦信而樂從爲保太平之錢卒之痧症流行仍如故也死者仍接踵也尤可嗤者信占卜星相之術以爲今雖困窮某年可以發財今雖貧賤某年可以得官今雖無嗣某年可以得子自矜未卜先知逢人便說若操左劵似痴似獃不修人事不事生產若將坐而待之卒以其所言者騐其所遇無一應者又有信命運之說但知其當然而不求其所以然凡患疾病則曰命運不佳也生意發財則曰命運亨通也或遭回祿之災或遇意外之變無非曰命運使然也夫事至於無可奈何不得不謂命運使然以自寛其胸中之氣雖賢者亦所不免今奈何以事之有原有委明明知其因果者而亦曰命運使然是何故也嗟乎是皆中國數千年以來之蔽錮使然也果欲袪之不外實事求是研求格致之學廣聞見而通事理崇正道而闢虚無庶幾可以移風易俗乎雖然移風易俗之權不在平民而在士大夫亦不盡在士大夫而實操之於君相也語云上有好之下必有甚焉者矣然則袪錮蔽之謬妄而返之於正不屬之君相而誰屬哉 
[諭旨恭錄]  
　　七月十五日奉旨分發江蘇道松麟浙江道張雲逵四川道慶善浙江道許貞幹浙江知府黃家瑜廣西知府楊椿北河同知左運璣江蘇同知吳嶔梁孝熊陜西同知王楙照浙江同知曹鍾英福建同知潘仰熊山東同知蔣濬啓湖北補用同知直隷州知州葉永曜山西直隷州知州卜燕賓四川直隷州知州于崇慶直隷知州孫壽臣安徽知州彭名保湖北知州黃應周直隷通判吕紹斌席瑛安徽通判陳宏蓮山西通判謝錫慶浙江通判鄭廷驤孫子元兩浙鹽運判黃家瑤江蘇知縣方道濟金桂芳安徽知縣陳諤浙江知縣楊正昌福建知縣楊卓廉湖北知縣謝紹佐廣東知縣丁啓楨夏錫爵曾汝材直隷知縣王思純江蘇知縣楊士晟安徽知縣俞炳章包惠疇山西知縣胡錫晉劉步青河南知縣朱正本浙江知縣董鳳來許葉珍金文翰胡瑞清秦家穆江西知縣葉永暉司徒瀾湖北知縣劉浤李端榮四川知縣白坻李維祺濮賢慕周正歧馬承基桑正位鄭揆一陳夔麒趙棨楨廣東知縣李乘龍彭家祿黃嘉梯程璟光熊全蕚廣西知縣梁騮藻雲南知縣周希韓貴州知縣張藻山東鹽大使張士告俱照例發往欽此 
[本館接奉電音]  
　　昨日清晨京師飛電傳來硃筆一道上諭三道敬謹譯登○七月二十一日内閣抄奉硃筆劉桂文著掌河南道事務欽此同日奉上諭著派副都統銜延茂馳驛前往黑龍江查辦事件隨帶司員著一併馳驛欽此同日奉上諭郭寳昌著調補安徽壽春鎭總兵廣東南韶連鎭總兵著任祖文補授欽此同日奉上諭户部奏附貢生報効銀兩請加恩賞一摺江蘇附貢生沈應熊報効軍餉銀二萬兩著賞給舉人准其一體會試欽此 
[舊部赴臺]  
　　劉淵亭大帥所部黑旗兵散處安南耕田度日兹聞臺灣有事凡自命爲男兒好身手者咸願踴躍從戎有五千人取道入關由廣西遵陸至粤東就粤閩交界之區分乘小漁舟渡臺効用就臺南迤東相近番社處之拔猺港海灘登岸前赴劉營從此干城腹心桓桓赳赳日人當更望而生畏不敢輕覷臺疆矣 
[東報雜譯]  
　　占據臺灣之日本人分置各病院中計多至三千一百八十六名○日本政府派陸軍少將比志島義輝爲臺灣府兵站監少將大島久直爲臺灣府督署叅謀新山春太郎爲臺灣府陸軍局監督部長又命第二師圑長於東歴九月上旬統率全部前往臺灣○八月三十號東京得臺灣公報略云二十六號近衛師圑派左側支隊進攻 
 
 

Page 2

 
 
臺灣府日兵死傷十五人二十八號進攻八開山及彰化縣日兵死傷九人敵人死傷之數尙未查明臺兵約有五千人大半向嘉義縣小半向鹿港遁去日兵奪獲大砲四十門步騎大隊及混成枝隊向嘉義鹿港追擊近衛師圑本日駐彰化縣不復前進日本政府得報後以爲旣占嘉義鹿港中路已平臺灣全地可得其半日皇因與皇后特頒敕語曰部下諸圑隊能冐炎熱排遣百難無多時日克掃蕩臺灣府及彰化縣之賊徒戡定臺灣之北部朕深嘉其忠勇惟殘暑尙酷尙其各各自愛皇后亦聞之心悅加餐等詞按日人每謂臺之義兵爲賊曾亦思已之攘奪臺灣爲何如耶并聞彰化之役知縣黎君景敦電向劉帥乞救未至而日兵已突如其來是以失利云○日人占踞臺北業經三月而民情依然扦格日派憲兵查各處人民名姓户數以言語不通不得知其確實於是思得一法設立保良局舉臺民之覥顏媚日者司其事不義之臺民或忘本而願服役焉小野民政局長隨同橋口押川後滕三人及臺北縣仁禮書記官隨同屬員四人於八月八號在大稻埕建昌街泉興茶館舉行開局之禮派臺民劉廷玉爲總董葉爲珪爲副董李春森爲會辦會員林望周潘成清潘光松王慶壽張夢星陳受益李樹華陳登元李種玉黃謙光等二十餘人亦共到局午前十一點鐘時小野仁禮二人各宣讀祝詞讀畢盛設華筵以饗在事諸人旋出臺北縣諮問書二紙一局草創之際官民情意兩不通曉習俗旣不同言語亦不通董等應有何法使上意得而下逹歟一問從來所設火輪車路及大小道路之地或有素屬百姓產業者當時中國政府收用之時有何規條明治二十八年八月八號臺北縣知事田中綱常問又發出保良局章程數條一是局原爲保良而設局中諸紳董當善體此意急公好義其應辦事宜專以伸寃闢妄救良拯善爲念凡民間禮物酬謝一槪擯棄以免情弊一此次辦理保良事出仁義斯後凡我在局紳董咸知仁恕者也所有前嫌舊怨槪行解釋誓不以公報私一該局請試辦二個月係各董踴躍奉公不敢希望修金至局中經費願就各紳富攤捐若限滿後政府欲連續再辦一切修金經費當由政府另行妥議籌撥以外尙有九條不外要結之言不義之徒紛紛墮其術中甘犬馬能無對臺南義民而愧死耶 
[會商闢界]  
　　德人擬於漢口創闢租界以興商務本報已疉紀其事兹接漢友信云多財善買者已在漢口通濟門外購置地基冀得善價而沽凡有寸土尺壤者咸開列水程之遠近密與通事一流人商訂廣爲延攬以期有利共分月前德國駐滬總領事施妥弗君來漢辦理闢界事宜先晤榷憲惲觀察祖翼觀察旋卽帶同繙譯至德國公館答拜施領事又於十六日帶同副領事丁君繙譯官佛君乘坐官舫渡江至鄂垣拜會兼護督篆鄂撫譚大中丞妥商事宜擘畫之餘設宴欵待賓主盡歡而散時已夕照啣山施領事遂偕丁佛二君興辭渡江而返 
[蘭臺佳話]  
　　京師訪事人云七月初十日咸安宫官學大考文題則將焉用彼相矣詩題賦得安得猛士兮守四方○滿漢教習滿教諭禮部擬於七月二十四日考試○李傅相奉召入京僑寓東安門外金魚胡同賢良寺聞前曾兩次乞休未蒙俞允因自請入閣不兼他項差使云○恭邸世子澂貝勒之福晉薨逝於七月十五日發喪道出西直門是日五鼓地方官廳卽衣冠伺候○七月十三日南鑼鼓巷隆盛桶鋪小主人某甲與鋪夥某乙醉中口角甲少年盛氣遽爾拔刀相向經人竭力解勸不隄防臂一揮悮觸玻璃燈燈爲之碎玻璃片片飛濺傷及乙腕血流不止登時例地而殂恐一經控官不得免於人亡家破矣麴生麴生害人眞不淺哉 
[津郡官塲紀事]  
　　天津訪事人云天河兵備道李勉林觀察調補山東登萊青道所遺天河兵備道一缺以李觀察岱琛補授煌煌綸綍已見邸抄又長蘆鹽運使司由李都轉希蓮調補都轉前在山東署理藩篆由山東巡撫李大中丞暫留數月故未履新目下正任山東布政使司張方伯業經到省供職都轉遂交卸藩篆將遵旨赴長蘆本任矣○土夔帥恭膺簡命補授直隷總督北洋通商大臣於本月初十日接奉電諭十一日夔帥恭排香案望闕謝恩屬下文武各員咸趨詣行轅叩喜溯夔帥自署直督初駐吳楚公所繼遷至河北淮軍公所現在帝心簡在拜命眞除想當遷入節署矣○奉天會辦防務廣東陸路提督唐沅圃軍門仁廉在防次病故由裕壽山車帥祿奏請賜卹奉旨照提督在軍營病故例從優議卹並將生平戰績宣付史館立傳以彰勞藎欽此說者謂前者正定鎭徐見農鎭軍邦道殁於錦州營次曾未兩月軍門又復星殞陪京人生自古誰無死如鎭軍及軍門者以死勤事死且不朽矣 
[津沽水勢]  
　　天津訪事人云津郡處九河之下游而海河入海尤爲下游之下游每年盛夏之時無論大雨是否時行河流必致盛漲以致輪船不能抵埠例必改泊唐沽蓋渾河之水漲於夏令水如漿濁挾沙石以俱流浩瀚奔騰必經海河然後入海河繚而曲如往而復通計七十二灣故以七十二沽名之渾河每遇灣環處湍流必滯泥沙卽由此而淤必俟秋間水漸澄清將淤泥刷去然後輪船得以往來無碍現在河水雖未清光大來然亦不似如前渾濁河中沙淤已有隨波逐流以去者約計河水深九尺許普濟輪船入水最淺已於月中抵埠倘河流再增數寸則順和輪船當亦可抵碼頭矣 
[續述工勇齟齬事]  
　　前報載卓勇搶掠絲包致與機房人爭訟一節兹接粤友續信云初五日禀諸縣憲未蒙批准申理初六日赴府署禀訴初七日赴臬憲禀訴均蒙温諭聽候查辦而機房人等皆忿恨難平急不能待初八晚復赴撫轅喊禀不期而至者共有二三千入撫憲馬中丞見人數過多恐非空言所能解散立傳四營將官帶勇到轅彈壓然後升堂訊問立卽批示以慰衆心衆見撫憲明鏡高懸不偏不倚遂歡聲雷動一鬨而散然其時已魚更三躍撫憲恐其逗留城内或致生事復派各營官導引出城是晚衙門官局均有兵守護文武員弁澈夜巡防不敢或懈現在機房各家尙閉門停工聚衆數萬人擦掌磨拳躍躍欲試撫憲亦慮其爲變檄調安勇回城駐紥並密委幹員查訪此案虚實以憑核辦至被拿之機房人三名撫憲批飭釋放初十日縣憲派差帶三人到錦綸行會館而行老等見三人受刑過甚體無完膚奄奄待斃遂不肯接收營官李大令家焯知民勇不和究非長策擬從中調處除將不法之勇丁交出懲辦外並補回番餅若干爲被拿之三人花紅冀可了事未曉方眼神可能奏效否也 
[粤東地震]  
　　粤友信云十一日下午時西關一帶地忽震動室中器物皆格格有聲望見屋宇墻壁隨風搖簸不定人皆驚駭相顧失色幸片時卽止廬舍人民克保無恙 
[甬東風汛]  
　　寗波信云初八至十二等日大雨如注河水漲與隄平此後數日時而雲開見日時而陰霾如故急雨隨之約歴四五日父老之善測氣候者早已防有風潮至十七日早果覺風馳雨驟由東北方來上午老江橋上有一人連傘捲入江中隨波逐流而去入晚雨勢更大風力愈狂十八日天明雨雖微止風仍怒吼江中巨浪滔天所泊船隻皆顚簸不定所慮者四鄉所植湖白等種以及棉花正當收穫之際猝被大風所折收成未免減色也 
[冠蓋如雲]  
　　揚州信云前福建船政大臣裴欽使蔭森月前因事前往浙省刻已事畢言旋於本月十六日舟過維揚小泊河十隨卽命輿登岸拜客城内各當道亦出城答拜○新任徐州府詹太守鴻謨交卸常州府篆後卽束裝就道赴徐履新亦於十六日抵揚小泊一宵揚帆北上○興化縣劉明府因病出缺由府憲沈太守委孫文之大令先行庖代已登前報兹由省憲檄委俞大令熙前往接署大令亦於十六日捧檄到揚至府署禀到旋奉府憲飭知卽於十七日禀辭赴興履任 
[瀛眷未來]  
　　新任江都縣葛大令由省至揚並涓吉履新爲前報所已紀兹接邗友信云大令瀛眷並未同來先是辦差人等麗掃舊城 
 
 

Page 3

 
 
倉厫爲公館繼聞大令已由省垣起程有携眷同行之信於是辦差者復擬租賃倉厫左近民房俾大令暫棲梅鶴刻悉大令瀛眷何時來揚尙在未定是以擬租之房可從緩預備矣 
[使節赴津]  
　　昨晚出使俄國大臣王芍棠星使之春由天后宫側行轅命駕至法租界金利源碼頭登招商局新裕輪船赴天津以便入京覆命道憲黃觀察以下文武各員均詣江干恭送 
[藥業賽燈]  
　　本邑南市各藥材行定於本月二十四日之晚紥就奇燈異彩遨遊街市計由泉漳會館起往北轉西過小木橋沿城向南齊集過大東門吊橋往南朝東進吳家弄朝南過如意街往東過龍王廟出老擺渡往北進大碼頭朝北繞鹹瓜街進大王廟弄出西施相公弄往北繞裏鹹瓜街朝東經西集水街往南繞外鹹瓜街進會館碼頭由裏鹹瓜街往南經油車街過外郎家橋至小橋朝西張家浜往南經小九華過裏倉橋南倉橋大街往北至萬裕碼頭鹽公堂往西繞趙家灣外倉橋往北出王家嘴角至王家碼頭往北進新碼頭花衣　 
[輕財仗義]  
　　有無名男屍一具前晚隨潮汆至楊樹浦造紙局東首擱於岸側昨晨經一百四十二號華捕報知楊樹浦捕房五號寫字西捕飭傳此處地保查明辦理地保謂水中之事非地保所應理遂置之不問旋有楊樹浦第十二號洋房内庖丁趙坤揚出洋銀八元倩人備棺收殮舁至義塚掩埋又爲西捕所聞傳趙到案奬以好言欲償還洋銀若干趙不受而去 
[蘭會增期]  
　　美捕房常例每逢中元令節准各探捕集資建醮施放瑜伽焰口超度無祀孤魂所以循舊例順人心也惟常年一日而畢今届斯期會中人以爲界址逐漸寛廣此例亦不能仍守舊章遂議增一日於昨今二日假中虹橋弄三官堂内設壇誦經張燈結綵陳設一新觀者頗衆蘭盆勝會各處皆有地方官從不加以禁令甚至捕房亦准探捕假地建醮此誠善體人情從宜從俗曷嘗判乎中西哉 
[接充捕探]  
　　美包探江阿三因事由捕頭斥革卽於各華捕内擇定三百六十一號衛阿和可以接充已於昨日上差矣 
[猾賊冐牌]  
　　前晚三點鐘美捕房包探竇如海巡羅至楊樹浦地方查獲偷兒江北人小紅子金阿歲徐小海三名拘解捕房捕頭詰問之下知同夥者共有六人此輩常溷跡招商局新碼頭以做小工爲名陸續竊取廢鐵六百餘磅藏匿在下海廟後面古墓内當將原贓起出存儲捕房押候查拿未獲之劉三小利三紫等三人到案一併送廨訊究 
[盜案訊畢]  
　　新陽縣盜案在滬破獲經上海縣黃大令會同新陽縣蘇大令保甲總巡竇明府歴次刑訊已紀報端昨日又提盜犯汪幅星等十三名至案問江惠興曰爾在湖州時究竟可曾與汪同夥行刦江堅不承認稱小的在新陽實係初次犯事大令以各犯均已供明卽飭承書將供詞繕明逐一順供各犯皆稱不錯大令令在供單上各印指模畫上花押諭以爾等在監須安分守已隨飭捕役帶下分别收禁並令新陽縣事主王爾蘭王鍾惠先行回去聽候領贓一面通禀上臺核示 
[邑宰騐屍]  
　　公廨移解顧春鑾顧東禮卽顧二獃子父子及董三至上海縣縣主黃大令升坐花廳訊問春鑾訴稱小的係揚州府屬興化縣人前年六月挈兒子東禮至治下當東洋車夫本年六月兒子接媳婦葉氏來租屋八仙橋畔同住葉氏年方二十董時至家中勾引以致私相來往本月十八日向葉氏騙去洋銀十四圓三角事經小的父子查知董卽買得外國礬私囑葉氏吞下意圖駭人至十九日天未破曉鐘鳴四下復將葉氏衣服捆成大包負之往北巡捕見其形跡可疑告知包探解送英公堂請屠大老爺訊究葉氏在家聞知其事潛行服毒施救不及旋卽斃命小的奔投英公堂控訴經屠大老爺移送案下查葉氏母屬有人小的不敢草率收殮東禮所訴相同董供稱小的係淮安府屬阜寍縣人年三十一歲在治下多年向作餅師今亦當洋東車夫度日居於顧家左近洋銀衣服皆由葉氏託小的帶回交伊叔母大令喝令掌頰四十下鞭背一百下飭差帶出候帶往屍塲騐訊并飭二十五保四圖地保王振邦速備屍塲隨於午後四點鐘時帶齊刑仵差役並原被各人鳴騶往騐旣升座卽傳地保帶領東鑾父子及屍姑顧韓氏至案略加訊問同乞伸寃大令飭仵作將屍身舁出如法相騐旋經仵作唱報委係服毒身死大令飭地保傳諭屍屬出具自行棺檢切結將屍成殮領回 
[英界公堂瑣案]  
　　包探沈金隆解李桂卿至案禀稱此人前央李王氏薦至城内某姓家傭工前日竊取主人鋪蓋昨經李王氏尋獲扭交小的送請訊懲李王氏訴稱小婦人薦李傭工原屬好意不料其竟竊物害人伊主責令小婦人賠償小婦人是以央人至楊樹浦尋獲李供稱小的係本邑人日前承李王氏薦至城内傭工主人以鋪蓋給小的並非小的竊取别駕判令掌頰一百下○花烟館倡婦陳月紅王翠寳小立洋涇浜畔强拉狎客至家作無恥勾經包探秦少卿解案請懲陳王二倡同供稱小婦人等雖作皮肉生涯尙知廉恥不敢拉客實被悮拘别駕從寛交人保出諭以此後不准爲倡○王振揚趙金標二賊犯串竊趙雲林家水烟袋一枝經包探竇如海拘獲人贓送請訊究雲林投案領贓王趙二賊犯同稱小的等旣作昧心之事安敢藏頭露尾求大老爺格外矜憐别駕判令各管押五日○三百三十等號各華捕拘獲在途擺設二十一門賭攤之賭棍王阿三周阿元石金福王阿清張阿三五名連賭具解案請辦别駕判令各管押五日○三百六十一號華捕見杜蘭生在招商局北棧馬頭竊取煤斤解案請訊杜供稱小的係本邑人向充小工以餬厥口煤在途中拾得並非竊自棧中别駕判令管押五日○包探顧阿六禀稱出使日本國大臣裕大人處東譯員盧大老爺公館中失去花鞋四雙前經小的緝獲其二尙有二雙兹亦緝知陸阿喜所竊是以解請訊究盧二尹永銘之家丁某甲投案領贓陸認竊求恩别駕判令送回寍波原籍○包探顧阿六解遞解復來之案犯楊立夫請究楊供稱小的係江北人原籍無可棲身不得已而來此别駕令仍遞解原籍○潘阿梅逞强攫取楊施氏所抱幼孩臂上銀鋦一枚經包探顧阿六查獲人贓送請究辦楊施氏投案申訴前情潘紅霞滿頰俯首無詞别駕以其人雖作事不端尙知愧悔從輕判令掌頰一百下將原贓給還失主 
[法公堂案]  
　　義合公司收租人陳日成控陳芝山欠租洋一百零九元一案迭經鄭大令提訊着邀同見証投案復核昨日堂期陳偕看門人陸永貞遞禀求追并求提王介堂一併嚴追陳芝山亦遞禀伸訴并稱當時轉賣與裘姓亦是陸永貞作中有周長盛在塲目擊大令命傳周長盛到案據供先由陸永貞來喚廿七日約在清芬堂茶館將房租劃過應餘洋三十元歸陳芝山收領裘姓當付定洋十五元約定六月十五日交清以後卽一去不回大令得供着於三禮拜内將裘姓尋交到案復核○許松林將婢女許阿囡誘匿朱貞卿家被失主許鄭氏具控經鄭大令訊供旋據親戚鄭德泉等呈遞公禀伸訴各情已紀前報昨日堂期大令命提案復訊着許金元具呈領狀將阿囡領回許松林押候責懲○余正甫偕保人金恭甫投案遞禀控德泰昌報關行主陳渭堂欠銀一百兩避匿不還求請究追陳供去年本不添人由金薦余止甫來只做四個月實因生意清淡不敷開銷言明每月帖還洋八元尙有馮姓在内現已因痧身死所有細帳並摺一扣呈請電核大令著將陳交原保下期傳案復核○張仁發控沈慶昌積欠房租洋二十四元八角求請究追沈供此項房租係歴年蒂欠前後共虧洋十餘元一時無力歸還求請寛限大令著限一月内還清嗣因沈一再求恩著寛限三個月如數付清○包探禀稱名利棧屢次失竊昨日有毛金初竊取藍寗綢馬中湖色熟羅接衫共二件當塲拘獲人贓失主陳海豐投案請領大令著押候笞責八十板贓交失主領回○包探禀稱竊賊王金中見人持手巾包一個在櫃檯估看洋銀攫取而遁當卽追獲少洋三元失主尙未投案兹將王先行解案請訊王一味狡賴大令著押候重笞二百板○包探禀稱積竊吳天豐屢次犯案昨晚又在吉祥街用鐵器撬門行竊爲巡街捕拘獲解案請訊吳供初六日始來上海不敢犯竊大令著笞責八十板○包探禀稱小賊張阿寳見 
 
 

Page 4

 
 
老媪抱孩在後捋取手鐲當卽追赶贓已抛去解案請訊張供年十五歲先在英界某妓院竊取水烟袋等物大令著押候掌頰一百下○包探禀稱趙金福在外冐充探夥又自稱馬夫將鄉人衣服褫下質錢當塲拿獲解案請懲趙供前曾當過馬夫大令著押候笞責一百板○包探禀稱王三朱興亮二人同至北京輪船竊取搭客洋傘二把當塲拿獲人贓解訊大令著押候各笞一百板○包探禀稱小偷劉阿虎竊取北京輪船搭客棉被一條當塲拿獲解訊大令著押候笞責一百板○王少卿同胡玉林等在金山衛遣撤來滬被胡攫去搬指等物經鄭大令訊供著押候飭探查明再核據包探禀復果有搶刦情事大令命將胡送縣究辦王著投縣備質○徐光耀在新街設攤出售舊貨包探見有銅帽未便姑容當卽禀明捕頭將徐拘案解經鄭大令訊供押候查辦昨日命提到案著具以後不敢再賣軍火切結送案備查 
[施當共厄]  
　　存義公票號由川省重慶匯來嘉興陸啓元堂爲妻身姙多病求佑康健消災乞福助賑渝平銀四十兩申規銀四十二兩沈應熊爲姪孫病求速愈助賑洋八十元又隱名氏五十元頴川氏急病許愿神佑得痊助洋五十元祁胡氏保產平安四十元朱餘菴爲次子急痧許愿得愈三十元汪肖梅祈保平安二十元當此賑務遼瀋順直河南山東急待救命之時乃蒙惠助而來所謂施當其厄不惟所求如願福報未可限量謹代災黎九頓叩謝[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賭棍成擒]  
　　虹口賭風之熾幾無其匹中有老檯新檯之分老檯股分充盈與賭者無不麕集於此賭塲設在朱家木橋係粤人　皮阿寳卽胡阿寳爲頭目早經縣尊飭差獲案其黨遂偃旗息鼓地方爲之一靜詎意爲日未久又有粤人矮鬍子崔阿祁二人重張旗鼓遷設胡家橋地方逹旦通宵興高彩烈雇用無業游民沿途拉客彼中切口所謂拉牌頭是也昨午一點鐘時在北四川路行走經包探倪順泉查獲拉牌頭之甲乙丙三人解入捕房押候送辦 
[諭投廳署]  
　　二十三七鋪巡防局移送趙洪章控劉升定一案至上海縣昨日縣主黃大令倩夏明府升坐花廳提訊趙訴稱小的原籍崇明移家至川沙耕田度日劉前在川沙防營當勇時至小的家中閒坐引誘小的之女贈以手帕一方事經小的查知禀訴營官劉大老爺將伊斥革後又來小的家小的喝令出外本月十六日女兒忽然逃逸小的到治下尋訪遇升定於南市二十三七鋪見其形狀慌張是以扭至巡防局經局中委員老爺轉解案下升定供稱小的係河南人前在川沙防營當勇偶行趙所種之田中踏壞西瓜被伊禀知營官大老爺致遭革退手帕由伊妻託同營彭某代買彭買就後託小的轉交小的實係寃誣務求明鑒明府以事在川沙與上海無涉飭趙扭升定至川沙廳控告 
[刼女案送縣]  
　　湖南人黃月樓遣撤之營勇也於閏五月十三日糾同黨羽多人至湖州烏鎭鄉間楊巷村王敬修家明火執仗手持軍械撞門而入將室中衣物搶刦一空並將王妹應貞在被窩中刦去呼嘯一聲而去事後由失主報縣移營會緝黃將女搶至船上載回上海窩頓虹口本月十五日托蟻媒陳趙氏將女鬻入法界興聖街徐周氏花烟間爲娼索價洋三百元惡鴇力有不逮遂改爲包帳以三年爲限言定價洋一百四十元由黃月樓出立筆據事已成交因女不願爲娼將上項事一一泣訴本家知事不妙立卽報知捕房一面遣人飛函通知事主前日下午倩人咨照黃月樓領洋畫押及至則法包探先已守候當將黃月樓並夥伴汪文蘭蟻媒陳趙氏一并拘送捕房適湖州府烏程縣役某甲偕都司劉延年及事主王敬修亦至昨禮拜二堂期鄭大令會同祁繙譯升座包探將一干人解案請訊鴇婦徐周氏逞遞筆據都司劉延年呈騐會營恊緝文憑大令閱視先訊女子王應貞供稱家住烏鎭鄉間楊巷村閏五月十三晚三更時黃等明火執仗六人同入先將衣服物件搶刦一空並將小女子搶至船上連宵姦宿及至滬上住居虹口以其家本有大婦遂彼作爲小星旋被鬻入花烟間内小女子不願爲娼求恩伸雪王敬修訴稱家有老母嫂嫂自遭搶刦後卽報本縣求請嚴緝大令命與黃等質對應貞供黃月樓首先持刀入内其餘各人或持軍械或執洋槍明火執仗而來汪文蘭亦在其内黃月樓供向開烟館此女由前充十六鋪捕役之陳標薛仁二人作中於又五月廿六日買來小的烟館開在小東門名萬里紅汪文蘭供向在蘇州司戲館看門之役初至上海並無此事大令得供與祁繙譯會商著將黃月樓汪文蘭並呈遞筆據一并送縣呈騐文憑給還劉弁並將王敬修王應貞交與劉弁隨同烏程縣來差投縣候示 
[英廨晚堂瑣案]  
　　光緒十九年冬海鹽人沈元愷卽沈子英投英公堂控盛在廷之胞兄在朝虧欠銀四千三百餘兩逃遁無蹤叩求迨究經前讞員蔡二源大令曁宋莘樂通刺節次庭訊判令將在廷交人保出訪尋在朝至去年冬在朝由寗波來滬倩人向沈商懇先還現銀一千兩餘尙欠三千三百兩分立期票若干陸續拔付餘則另立興隆票議尙未妥沈旋將在朝扭送至案通刺訊供之下判令將在朝交差收管追繳在朝求准交保出外向沈料理旣而沈以在朝保出多時逍遙法外訴乞著保人交案嚴追通刺批准之及屠别駕蒞任查接管卷飭差傳沈於而晚升堂覆訊沈訴稱職員向在拔維晏洋行當副買辦之職另就治下盆湯弄與劉姓股開恊記絲頭行在朝前在漢口開雜貨號四年前糾合職員在漢股開協記興絲頭號旋被侵蝕銀四千三百二十兩後將號内生財拍賣得現銀若干隨卽逃逸職員在滬得信倩人在漢查得伊　久各項均經料理清楚惟職員之欵分文無著今在朝竟挺押不理實屬有意圖吞况聞在朝原籍頗有家資非無力者可比尙乞究追在朝供稱小的虧欠是實祗以失業年久無力歸償叩乞開恩終身頂戴别駕令具限三閱月内先還現銀一千兩其餘三千三百兩准一半出立期票陸續歸還一半出立興隆票並交的實人來案具保○牟喜成扭林綿鳳至公堂别駕問因何事涉訟牟訴稱家主林國祥當廣乙兵輪船管駕上年日本　順時奉大憲調赴北洋停泊旅順口迨九月烟臺順泰洋行薦林至船上治庖旣而林向家主告假數日訽以何往稱往烟臺購物家主給以皮箱及鐵箱各一口内有大副二副等人託寄之家信曁銀一百九十餘兩洋銀八十餘圓零星物件飭伊帶往烟臺交送各家屬詎料綿鳳竟一去不返今小的有事來滬得悉綿鳳在此開設小烟館往詢前事一味支吾是以控求追究林供稱小的係廣東潮州人林大人飭帶之皮箱及鐵箱各一口携至烟臺順泰洋行忽然失去其中究竟有無銀物小的實不得知别駕令交差役收管一面諭令牟回禀主人順便將林帶至烟臺順泰洋行查明有無失竊皮箱之事再行料理○前有陶紹卿者扭居雋卿於公堂訴稱有祖遺房屋田地被居盜賣請卽究追前晚别駕升堂訊理陶訴稱小的係本邑二十五保頭圖人有祖遺房屋及地若干畝被昔存今故之堂弟錫卿與居串合盜賣與洋商英茂得受巨價本月初錫卿因病物故始知其事是以將居扭乞究追居供稱監生原籍蘇州卜居治下已二十年矣光緒十九年妻弟陶錫卿將自己名下應得之坐落二十五保頭圖房屋田地若干畝倩人投英領事署註册第一千八百八十八號換得道契一紙抵與洋商英茂嗣錫卿因有急需託監生及其妻弟馬寳秋等人將地永遠租與英茂執業共得實價洋銀二千五百圓當時監生等人雖爲中証並未得受分文今錫卿業已棄世紹卿屢向監生索詐不遂所欲致被糾集無賴多人扭至案下誣控别駕喝令將陶笞責陶連連叩首稱小的今後自當革面洗心决不再蹈前轍矣别駕著當堂取具安分切結叱之使去 
[金陵官報]  
　　七月十三日江西候補道惲見知縣李文耀謝委十二圩木釐分局差○十四日請補溧水縣殷以恕辭回常州帮審差藩轅牌示甘泉縣邵伯司巡檢張壽同調省察看遺缺查有候補典史李厚堂堪以署理○十五日通判慶謙禀知分寗差委轅下文巡捕湖北府經歴鄒履和禀知過班知縣並謝委發審收呈差○十六日通判何亮采禀知奉委會辦上海輪船支應局差知縣李文耀辭赴十二圩木釐分局差藩轅牌示江寗府秣陵司巡檢員缺查有孝亷方正試用從九温士俊堪以更補○十七日新授湖南巡撫德會辭行鹽大使陳憲見辭管押洋鎗回儀棧○十八日直隸州李永泉禀知分寗差委准補江浦縣劉禀謝奉飭知准補○十九日知縣丁乃文謝委三河水釐分局差 
[蘇省官報]  
　　七月十七日　寳良禀辭回寗○十八日藩轅牌示照得請補吳縣縣丞趙光瑜現已奉部覆准應卽飭令赴任供職以專責成又金匱縣望亭司巡檢王箖病故遺缺查有試用道庫大使陸銛堪以委署升補太倉直隷州陳謨禀辭赴任委署常州府知事王文馨正任丹陽縣包港司巡檢錢繼光均禀辭赴任○十九日府經歴金彝禀謝奉委調辦齊門水關盤查差又吳瓛禀銷荆溪縣保甲差典史李良波禀知奉首府禀代理元江青縣丞事卽辭赴任 
[邦江官報]  
　　十五日代理江都縣徐大令承諫禀知缷事汪鹺尹琳委六漫閘掣騐差○十六日東台厘捐楊大令鳳池過揚王鹺尹鍾貴辭赴通泰查探水勢龔鹺尹齊巘委解甘肅餉差 
[申報舘恊振所經收順直振捐七月十一日至七月廿日止第十五次清單]  
　　七月十一日昌記棧銅洋一元無名氏銅洋一元○十二日無名氏洋二元不願害人子藥水少洋三角○十三日梁溪氏洋二元願振德因媳婦產後吐瀉許愿洋十元○十四日沈樹庭洋一元○十五日椿氏洋一元○十六日隱名氏洋一元無名氏洋五十元○十七日徐蓮娥女史爲求病愈洋四元○十八日補過子洋二元○十九日胡明記胡寳榮各助洋一元免累人銅洋二十元馬仲忻洋二十元○廿日易懷廷洋一元朱階平洋五元程炳文洋三元李岐山洋一元王啓楠洋一元郗龐氏病愈再助洋二元孔耀南洋五元龐鶴年洋三元張泳翁洋一元胡仲華洋一元姜奶奶洋一元以上總共收洋一伯十九元藥水小洋三角銅洋二十二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年七月十四日京報全錄]  
　　宫門抄○諭旨一道錄前○江撫德奏捐助順直賑銀第二次請奬摺○又奏籌解金陵軍餉銀兩片○又奏撥解籌備餉需銀兩片○又奏解第十三批漕折銀兩片○又奏叅革知縣片○御史敬奏酷史殃民不分緩急亟應查辦摺○七月十四日工部鴻臚寺正藍旗值日吏部引見七十名○睿王莊王帛公各假滿請安○肅王續假五日○樂公廷侯沈恩　各續假十日○興伯秀吉各請假十日○召見軍機長麟陳學棻皇上明日卯初至奉先殿壽皇殿行禮○○頭品頂戴江西巡撫臣德馨跪奏爲江西捐助順直賑濟銀兩第二次懇恩奬叙以昭激勸恭摺仰祈聖鑒事竊查前准户部咨議覆臣奏文武各官捐助順直賑欵由江西造册請奬一摺光緒二十年六月二十三日具奏奉旨依議欽此鈔錄原奏咨江查照計原奏内開此次該撫所請將江西勸辦順直賑捐由該省自行造册請奬核與從前江西勸辦蘇浙賑捐統由江西造册請奬之案事同一律應請照准等因當經轉行遵照去後兹據順直賑捐總局司道詳稱查江西勸辦順直賑捐連匯費併計先後共解過庫平銀二萬九百二十八兩一錢六分内除第一次造册請奬銀一萬一百八十三兩二錢尙餘未奬銀一萬七百四十四兩九錢六分兹據各捐員陸續開明履歴照章補繳飯照銀兩並將前已書捐尙未繳齊銀兩補繳請分别移奬職銜升銜翎枝封典貢監等項共一百四十六名計報捐正項實銀一萬三千四十一兩二錢核與例章相符惟此次請奬之數除去餘存未奬外計應找銀二千二百九十六兩二錢四分伏查本年五月間奉到電報直隷所屬又復被水災飢民待賑孔殷飭卽籌欵解濟已於本年閏五月初二日連匯費共計墊解庫平銀四千七百七十兩五錢發交委員徐國俊領解交收所有此次請奬應找之數卽請在於前項銀内照數扣除其餘銀二千四百七十四兩二錢六分容俟續收有銀再行歸併請奬合將江西各官捐助順直賑濟銀兩照章分别移奬造具各捐生姓名履歴三代籍貫銀數清册列爲第二次呈　　奏咨奬叙等情前來臣覆加查核所捐銀數及請奬職銜升銜翎枝封典貢監等項均屬與例相符合無仰懇天恩俯准給予奬叙以昭激勸除將清册副實收送部外所有江西各官捐助順直賑捐第二次請奬緣由理合恭摺具奏並繕具清單敬呈御覽伏乞皇上聖鑒勅部核覆施行謹奏奉硃批户部議奏單併發欽此○○德馨片再查兩江督標南字六營奏明由江蘇安徽江西三省藩庫每月各協銀六千兩又准户部咨前督臣曾國荃奏裁營竣事布置移紥情形並江蘇安徽江西協餉咨請仍歸按月協濟各等因業經行司陸續籌解嗣南字營改爲煦字營又續改爲老湘新湘等營所有前項軍餉銀兩自光緒十年六月起連閏解至二十一年二月止隨時奏報各在案兹據署布政使裕昆詳稱動放光緒二十一年折色物料銀一萬八千兩以爲奉撥金陵南字等營改爲老湘新湘等營光緒二十一年四月起至閏五月止三個月軍餉遴委卽用知縣章燮理領解於二十一年閏五月十三日起程由水路前赴督辦金陵防營支應總局交收詳請具奏等情前來臣覆覈無異除咨户部並咨兩江督臣查照外所有籌解金陵老湘新湘等營二十一年四月起至閏五月止軍餉緣由理合附片陳明伏乞聖鑒謹奏奉硃批户部知道欽此○○德馨片再江西奉撥乙未年籌備餉需銀二十四萬兩光緒二十年十月二十八日欽奉上諭按照指撥銀數於來年四月前解到一半十月内全數解清等因欽此旋准户部咨乙未年應解籌備餉需依限報解卽經行據司道具詳以司庫無力全籌此項本係甘餉改撥擬援解甘肅新餉成案在於司庫地丁厘金項下籌撥三分之二銀十六萬兩道庫錢糧内撥解三分之一銀八萬兩以資湊解查照動用漕項應先奏明定章經臣附片具奏接准部覆並據糧儲道籌解第一批銀二萬兩赴部交收各在案兹據署督糧道張瑄詳稱查籌備餉需關繫緊要亟應設法籌解今第二批於二十年道庫正項錢糧内動放銀一萬兩餘租兵加内動放銀一萬兩共銀二萬兩以爲二十一年奉撥籌備餉需遴委解二十年第十三批漕折餉員候補同知師恩喜搭解於二十一年六月初三日起程由陸路前赴户部交收其餘未解銀四萬兩請暫行寛限容俟陸續籌解不敢稍延等情詳請具奏前來臣覆核無異除飭赶緊續籌委解並咨户部外所有奉撥乙未年籌備餉需第二批動放道庫錢糧銀兩委員搭解緣由理合附片陳明伏乞聖鑒謹奏奉硃批户部知道欽此○○德馨片再江西省光緒二十年分漕糧體察情形仍難起運本色應請循舊折徵經臣據實具奏奉硃批著照所請户部知道欽此欽遵並將催完光緒二十年分漕折銀六十萬兩分作十二批札委試用同知胡上襄等先後領解赴部交收經臣迭次附片奏報各在案兹據署督糧道張瑄詳稱現又催完光緒二十年分漕折銀三萬兩作爲第十三批札委候補同知師恩喜領解於二十一年六月初三日起程查照舊例仍由湖北安徽江蘇山東直隷等省正站行走解交部庫等情前來臣覆核無異除照例分别塡發勘牌撥兵護送飭令該委員小心管解星速遄行確探前進曁咨移部科並咨前途各督撫一體撥護以昭愼重一面嚴催赶徵續解外所有起解光緒二十年第十三批漕折銀兩緣由理合附片陳明伏乞聖鑒謹奏奉硃批户部知道欽此○○德馨片再查近年來捐例頻開以致仕途流品日雜其間立品端方束身自愛者固尙不乏而奸巧夤緣營謀躁進者亦有其人臣留心察看查有另補廣昌縣知縣鄭季春以湖北附貢保舉孝廉方正報捐知縣分發江西加捐新班卽花樣輪補餘干縣知縣到任後辦事偏袒措施乘張紳民控告有案臣見其才不勝任人地未宜因係實缺人員未便置諸閒散卽飭司調署星子縣簡缺以觀後效乃該員於十九年間乘臣俸滿晋京陛見鑽謀夤緣無所不至適值贑縣知縣出缺前護撫臣方汝翼署藩司臣福裕不加詳察不量人地遽行題請調補贛縣知縣員缺臣回任後查知不勝詫異查贛縣爲附郭首邑政務殷繁民情强悍且時有民教交涉案件治理頗爲不易該員於餘干縣缺尙不勝任何能膺此繁劇卽經臣據實奏請開缺另補嗣廣昌縣知縣出缺卽將該員題請補授在案乃該員於贑縣明缺後以謀不遂悻悻而去飭查不知去向查該員始則夤緣鑽謀繼復擅自離省以另補之員並不在省候補輒行擅離已屬不守官箴甚至布散浮言淆人聽聞更屬奸險異常似此劣員若不從嚴叅辦將何以肅官箴而儆效尤據藩臬兩司轉據該管道府揭報前來相應據實奏叅請旨將請補廣昌縣知縣鄭季　卽行革戰以爲巧於鑽營擅自離省不守官箴者戒臣爲整頓官常起見謹附片具奏伏乞聖鑒訓示再所遺廣昌縣知縣係車衝不兼簡缺江西省現有應補人員應請扣留外補理合一併陳明謹奏奉硃批另有旨欽此○○陜西道監察御史奴才敬祐跪奏爲酷吏殃民不分緩急亟應查辦恭摺仰祈聖鑒事竊以外患甫平若内地再生事端其勢必難兼顧况此時事多艱地方官理宜加意撫恤民生乃近聞山東平原縣知縣王之幹殘酷貪暴視民如伉於軍情緊急之時奉到巡撫札飭辦圑匿而不辦惟利是圖任用劣幕喻秉彝門丁孫順書吏閻世信祁省三上下其手地畝稅契勒至十分稅用上馬折價名目不計其數又於審理劉西元耿泮藻任于翰之案勒贓千餘串及數百串不等該縣去秋被災甚重旣不辦理蠲免反將上控之災户槪加毒刑聽信惡役陳德和下鄉放鎗轟打良民以田水清等多名誣良爲盜更且加倍浮收漕米每應完一斗者要二斗六升名爲兩個六數又外添有斛尖揚盤名目浮收者俱侵吞入已以致民怨沸騰竊思該縣曾於咸豐十年歉收因開漕激事有王如玉等作亂結連　邑齊河等縣一時羣動經欽差徐昌緒查辦始爲平定誠恐再由此釀成事端其害非淺相應請旨飭下該撫臣速出示曉諭該縣以安民心一面將王之幹叅辦其幕友門丁書役提省嚴訊並將該縣地畝稅契漕米浮收各等巧立名目槪行裁革以後開徵漕米遵照舊章以紓民力又聞上年該縣被災之村莊其當年已完之米雖已起運開兌緩在今歲原米存否未定應一併請旨飭下該撫查明被災村莊該米若干札飭糧道將原米可否運回令各花户自行具領變通辦理　民困稀少蘇矣奴才爲仿患救民起見是否有當謹據所聞　奏叅伏乞皇上聖鑒謹奏 
 
 

Page 14

 
 
[光緒二十一年七月十五日京報全錄]  
　　宫門抄○諭旨二道錄前○東撫李奏查明知縣被叅各欵據實覆陳摺○又奏請將知縣開缺另補片○又奏道員因病懇請開缺請旨簡放摺○護陜撫張奏存儲土藥厘金烟地稅各數片○兼署湖督譚奏委解京餉片○又奏委解各營兵餉片○新撫陶奏直州飭赴任并委署直廳片○川督劉奏請准建坊片○七月十五日内務府國子監廂藍旗值日無引見○薛允升孫家鼐各假滿請安○橚貝子續假五日○徐郙請假五日○啓秀續假十日○召見軍機○○降二級留任又降二級留任山東巡撫臣李秉衡跪奏爲遵旨查明知縣被叅各款據實覆陳恭摺仰祈聖鑒事竊臣於五月三十日在萊州營次承准軍機大臣字寄光緒二十一年五月二十五日奉上諭有人奏酷吏殃民請飭查辦一摺據稱出東平原縣知縣王之幹殘酷貪暴於軍情緊急之時奉飭辦圑延不舉辦任用劣幕丁書需索各項陋　又因案勒贓匿災不辦聽信惡役誣良爲盜浮收漕米侵吞入已以致民怨沸騰等語著李秉衡按照所叅各節確切查明據實具奏無稍徇隱原摺著鈔給閱看將此諭令知之欽此遵卽遴委妥員改裝易服至平原縣城鄉各處嚴密訪查謹將所得實情敬爲皇上陳之如原叅奉飭辦圑匿而不辦一節臣去秋通行各屬辦圑查王之幹奉札後卽傳各莊首事議辦今春又請各紳董催辦各莊以籌集圑費聚議未定該員係署事官以交卸在卽未能認眞嚴催以致迄未辦成又原叅任用劣幕喻秉彝門丁孫順書吏閻世信祁省三上下其手地畝稅契勒至十分稅用上馬折價名目各節查幕友喻秉彝訪無實在劣蹟門丁孫順該員在任時卽已斥去書吏閻世信祁省三充該縣户南房稅契係其專管該吏承王之幹之意催稅稍急則有之仍係循照舊章並無勒至十分之說亦未聞有上馬折價名目又原叅審理劉西元耿泮藻任于翰之案勒贓千餘串及數百串不等各節查該縣張王莊鄉民劉西元因家事涉訟王之幹罰令出京錢一千串充地方公用文生任于翰係縣屬紙坊莊因有人在莊賭博誣害被押丁差等向索京錢六百餘串始准取保釋放任于翰曾赴臬司呈控由司行府委員會訊完案是原叅勒贓之案實非無因至耿泮藻係該縣承府審因原管里分被占涉訟王之幹斷與他人耿泮藻里分已失其不至再行用賄尙屬可信又原叅該縣去秋被災甚重旣不辦理蠲免反將上控災户槪加毒刑聽信惡役陳德和下鄉放槍轟打良民以田水清等多名誣良爲盜一節查王之幹上年八月下鄉勘災至飲馬店以報災過重將該莊首事宋煥趙西海兩人責打又至小李家寨因報災未准該莊鄉民言語頂撞該員將莊長李在圃等帶縣責押鄉民赴府控訴發交該縣訊辦後經各莊首事保出尙無上控災户槪加毒刑之事其勘准報災各莊已詳報辦理蠲緩在案快班陳德和兼充捕頭隨身下鄉當莊民聚衆環求該役持槍恐嚇實有其事田莊民人田水清等被押因傳聞通同夏津盜首王三騙子復查該縣並無其事經首事取保釋放原摺所稱誣良爲盜殆由於此又原叅加倍浮收漕米應完一斗者要二斗六升又添有斛尖揚盤名目浮收者盡侵吞入已一節查該縣徵收漕米與歴前縣徵收數目相符並非該員加增亦未另添斛尖揚盤名目至原摺所稱上年被災村莊其已完之米雖未起運開稅緩在今歲應查明被災村莊該米若干飭糧道將原米運回令花户具領一節查該縣勘災係在八月收漕係十一月其報災未准各莊照舊完漕已運德州交兌無可運回自無從燮通辦理以上所查各節雖不免有傳聞未實之處而該員於民間詞訟違例科罰又信任丁差以致在外訛詐毫無顧忌民間報災希圖蠲緩卽所報未能盡實亦應好言撫慰乃竟任意責押致民間嘖有煩言實屬玩視民瘼兹旣訪查得實未便姑容相應請旨將前署平原縣知縣候補知縣王之幹卽行革職家丁孫順已經該員斥逐書吏閻世信等飭接任知縣查明有無劣蹟另行禀明核辦所有復查知縣被叅各欵請旨懲處緣由理合恭摺具奏伏乞皇上聖鑒訓示謹奏奉硃批另有旨欽此○○李秉衡片再查高密縣知縣鄭繼修人尙和平惟辦事迂緩難期振作其子在外冶遊未能管束當此整頓吏治之際未便遷就應請將高密縣知縣鄭繼修開缺留嘗遇有相當缺出另行請補所遺高密縣員缺東省現有應補人員應請扣留外補理合附片具奏伏乞聖鑒訓示謹奏奉硃批着照所請吏部知道欽此○○降二級留任又降二級留任山東巡撫臣李秉衡跪奏爲道員因病禀懇開缺請旨簡放恭摺仰祈聖鑒事竊臣接據登萊青道東海關監督劉含芳禀稱該道從公榷務日懍氷淵去夏辦理緊要電報軍書夙夜無已今春目中生翳加之臂足常患麻木彼時軍事未定何敢退志遽萌乃自入夏以來日治簿書以及關務電音事理稍繁目便蒙障一逾申刻視字不清且以海濵風濕受多臂足之患增劇據醫者云再不靜攝調治必致失明並恐半身不遂若以病軀戀棧深虞貽誤要公現在和議已成署内一切并無經手未完事件懇請奏明開缺以便交卸就醫等情臣查該道莅任三載素著勤勞兹以目疾加沉力請開缺情詞懇切自應如禀照准除咨部查照外查烟台爲沿海南北之衝通商交涉事務殷繁所遺登萊青道東海關監督員缺應請迅　簡放以重職守所有道員因病懇請開缺緣由理合恭摺具奏伏乞皇上聖鑒謹奏奉硃批另有旨欽此○○張汝梅片再查前准户部咨令將陜省自光緒十八年起所收土藥厘金烟地稅二欵一併解交海軍衙門續籌借撥奉宸苑修工等因所有光緒十九年上次土藥厘稅業經遵照委解在案兹查光緒二十年分土藥厘金實收銀五千七百五十六兩零烟地稅實收銀一萬七千四百六十五兩零二項共銀一十一萬三千二百三十二兩零内除善後局支發奉調北上永興馬步各營薪餉銀八萬六千八百六十九兩零實存銀二萬六千三百六十二兩零當已遵章另欵存儲備解旋准户部咨令改解部庫收撥自應遵照辦理據署藩司松壽具詳請奏前來臣覆查無異除咨户部外所有存儲土藥厘金烟地稅各數謹附片具陳伏乞聖鑒謹奏奉硃批户部知道欽此○○譚繼洵片再前准户部咨豫撥光緒二十一年京餉案内提撥湖北鹽厘銀十五萬兩又准户部咨續撥本年京餉案内撥湖北鹽厘銀五萬兩行令分批起解等因業經籌解本年第一批至四此共銀八萬兩隨時奏報在案兹據署湖北布政使龍錫慶署鹽法武昌道朱其煊籌撥本年第五批京餉鹽厘銀二萬兩飭委大挑試用知縣錢錦渠拔貢試用知縣王估管解赴京交納等情詳請奏咨前來臣覆核無異除分咨外理合附片具陳伏祈聖鑒再湖北巡撫係臣本任毋庸會銜合併陳明謹奏奉硃批户部知道欽此○○譚繼洵片再前准户部咨豫撥湖北省乙未年滿緣各營兵餉案内撥江漢關洋稅銀十五萬兩等因當經轉飭遵照辦理兹據湖北漢黃德道監督江漢關稅務惲祖翼詳稱在於第一百三十九結所徵六成洋稅項下動支庫平足色銀五萬兩委員解赴藩司衙門交收以供支放等情詳請奏咨前來臣覆核無異除分咨總理各國事務衙門曁户部查照外理合附片具陳伏乞聖鑒再湖北巡撫係臣本任毋庸會銜合併陳明謹奏奉硃批該衙門知道欽此○○陶模片再疏勒直隷州知州員缺前請以塔城直隷廳同知石本清調補經部覆准在案應卽飭赴本任以專責成署烏什直隷廳同知周鼎銘卸署遺缺查有候補直隷州知州易壽松堪以委署據新疆布政使饒應祺鎭迪道兼按察使銜丁振鐸會詳前來除申臣批飭分别給委外謹會同陜甘總督臣楊昌濬附片具陳伏乞聖鑒謹奏奉硃批吏部知道欽此○○劉秉璋片再查定例士民人等捐助地方公欵銀至一千兩請旨建坊遵照欽定樂善好施字樣聽本家自行建坊等因遵行在案兹據綿州直隷州知州吳鴻恩轉據羅江縣知縣蔡承雲禀稱該縣文生何自興捐錢一千六百串以作縣屬學田經費並懇將該生何自興之故父何奠宇前母成氏親母孫氏奏奬建坊由縣禀州轉請前來臣覆查該縣文生何自興捐助學田經費錢一千六百串合銀在千兩以上洵屬樂善好施核與建坊定例相符合無仰懇天恩准予羅江縣文生何自興之故父何奠宇前母成氏親母孫氏自行建坊遵刊樂善好施字樣以昭旌奬而示激勸出自鴻慈理合附片具奏伏乞聖鑒訓示謹奏奉硃批著照所請禮部知道欽此 
昨日京報内祗十四十五兩本先行照登尙有初八日起至十三日止共六本容俟續到再當補錄[  本館附志]  
 
