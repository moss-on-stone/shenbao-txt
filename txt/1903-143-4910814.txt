# 1903 - 143 - 4910814

 

Page 1

 
 
[九通目錄定期增價啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎本局初以嘉惠藝林起見每部售洋銀一元八角曾購本局股票者僅售洋銀一元邇因購者如雲虧折太甚定於五月初十日起每部一律售洋銀二元特此佈聞諸維鑒及 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定尊門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事　龐雜抉摘尤難是編總裒諸書采輯精要而芟煩冗每條注明原書出處無敢增易一字讀　執偏見全引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣兹用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元兹徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之　略矣外埠各坊均有出售此啓 
[報紀償銀已定率筆書此]  
　　和約旣成議定賠款四百五十兆兩世謂之新賠欵蓋以别於從前屢次賠欵而言也爲數之巨較前普法之戰普皇償法之欵幾欲相同以中國年來府庫之空虚度支之匱乏一旦苟欲淸償此欵雖極力羅掘勢恐有所難能於是不得已定爲按年分償之法計自光緒二十八年起至光緒六十六年止將本利匀算共須償銀九百八十二兆二十三萬八千四百五十兩雖分期歸趙財力可以稍抒然合之原數增加幾逾一倍受虧之巨固亦全球皆知而尤有爲難者則以償金償銀議讑迄無成就蓋中國幣制以銀爲主而西國則以金爲主平日贸易往來固皆以金磅核算而償欵則否惟此次各國亦欲將銀合成金磅經中外大臣再三辯駁幾欲舌敝唇焦上海道袁海觀觀察亦嘗致函比總領事藤君云向例之還欵以金而賠欵以銀者各國用金借我以金者我亦以金還之我國用銀賠欵固取諸我者也故不以金而以銀借欵賠欵之分其辯甚明而理至公也繕成案莫不分别聲明付金付銀彼此從無爭執此次新約固賠欵也當日我全權大臣與各國全權大臣訂議時文牘往來一則曰賠欵四百五十兆兩再則曰賠欵四百五十兆兩約成之後我大皇帝之所允許者亦祇認爲賠欵四百五十兆兩天下臣民之所共聞者亦祇知有賠欵四百五十兆兩蓋無論如何但執賠欵二字已足爲付銀不付金之鐵劵各國大臣若曰中國賠欵旣須分年償淸則此欵當作爲欠欵不知此賠欵之欠欵非還欵之欠欵也且我不已認息四釐乎論賠欵則祗可付銀論欠欵則我已認息是又不足爲付金之據使當日議約之時各國全權大臣與我全權大臣聲明此欵若一期内全數繳淸則以銀若不能則當如還欵例之以金訂人約内宣布天下本道今日亦復何言乃約文不獨絶未言及方且齗齗于兆兩齗齗于平色則亦明知賠欵無還金之例而不能自舉其詞矣言簡意明讀之最爲痛快惟此事旣非主自一國此允則彼距彼是則此否雖磋磨之竭盡心力終意見之難泯參差及至前日始得京師來電謂刻下英人已允中國所付之欵於九年内以銀核計至第十年後或金或銀再行籌議竊謂英人旣有此意美國睦誼素敦當可一律此外諸國亦必不至再有違言中國格外之虧或因之可以幸免所難者此例祗期以十年而欵之淸償須歴三十九年之久轉瞬十年之期旣屆必將另議章程然則爲中國計惟有就此十年之中急且自鑄金磅蓋現在環球各國除中國外無不以金幣爲轉輸者中國獨計不出此卽無賠欵之糾葛足慮而平時商務一切亦未免有相衡見絀之情倘乘此機會改鑄金磅則無論爲信欵爲賠欵與夫商賈之購取貨物皆可準此以爲衡而彼此均無甚貴甚賤之慮豈非今日理財之良法哉有綜理財政之責者請爲借箸而代籌之 
[本館接奉電音]  
　　昨日午刻京師飛電傳來上諭四道旨一道敬謹譯登○五月初二日内閣抄奉上諭外務部右丞著伍廷芳補授欽此同日奉上諭外務部左侍郎著聨芳轉補顧肇新著補授外務部右侍郎欽此同日奉上諭左翼總兵著漙興補授欽此同日奉旨正藍旗滿洲副都統著毓秀調補所遺廂黄旗蒙古副都統著景嗷補授欽此○初三日奉上諭奉宸苑卿著書正補授欽此 
[電傳宫門抄]  
　　昨日午刻京師友人專電告知本館云五月初二日皇上召見軍機大臣及李經羲豐 
陞志全○初三日皇上召見軍機及潘慶瀾謝希銓 
[英美移書]  
　　日本東京某日報云英美兩國已允華政府所請將償欵照銀數計算東歴五月二十五日特備文照會日本政府但未識日人與有同心否也 
[美求開埠]  
　　日本大阪某日報云邇者美國駐華使臣某君堅請華政府將大東溝一帶開埠通商至能否如願以償刻下尙未可豫計也 
[日通新電]  
　　聞之日本友人云去歲日人已議設無綫電報通至外邦兹由望月龍太郎野邨喜太郎山本太郎關直彦金子元三郎平岡常次郎田代四郎三枝守八諸人籌集巨貲延工學博士藤岡巿助董理一切工程其綫分爲數道一由宗谷附近接至岳路殺誇夫一由釧路附近接至晚香坡一由銚子附近接至火奴魯魯一由宫津附近接至元山一由下關附近接至釜山一由長崎附近接至上海一由臺南附近接至厦門一由臺南附近接至香港一由恒春附近接至馬尼剌東歴五月之朔已具狀請東京府知事某君申詳遞信省矣 
 
 

Page 2

 
 
[英人患疫]  
　　英京倫敦來電云邇者英國各郡縣時疫流行尤以傷寒一症爲最烈以致人心惶急昕夕惴惴不自安推原致此之由或曰當用兵阿非利加洲南部時營中染有此疫厥後將軍士所用之毛布檢交官吏轉寄回英向各處貶價以售以致毒氣流衍迄今無術可以消除云 
[滇路被毁]  
　　日本大坂某日報云滇中鐵路刻已築至雲南府治迤南某日忽被土匪所毁 
[路政彚誌]  
　　漢口日報云粤漢鐵路曰有進境粤城三水之間計五英里現已開工歲杪卽可竣事佛山三水之間約十一英里工程亦有起色至山東鐵路公司錫樂巴君在濟南省城與周玉山中丞擬定合同每五十里派正董一人副紳二人正董月薪五十兩副紳月薪三十兩責以照料贸易彈壓匪徒中丞准照辦膠濟鐵路則告竣者計三分之二由昌樂至靑州府刻已賣票開車大約明春可直逹濟南矣 
[請授全權]  
　　天津直報載華盛頓來電云各國派往中國上海會訂商約大臣皆有全權惟中朝所派訂約大臣並無全權因騐其所執文憑各事尙須請命朝廷故於所議之事不能立决有稽時日各國嘖有煩言日前美政府接到駐京公使電稱中國訂約大臣旣無全權本大臣於商約一事仍須咨商政府亦無全權事多不便自後如何請速示知美政府覆云如各國於中國訂約大臣務得全權憑據我國當與中國共訂商約并勸中國須給予全權云 
[外務部咨北洋大臣整頓茶務公文]  
　　爲咨行事光緒二十九年三月十五日據駐美代辦使事叅贊沈桐函稱華茶來美自西正月一號起一概免稅中國茶商可望日有起色然向來華茶入美由廣州上海兩處辦運居多前伍大臣初至時茶稅未重華茶來美者多屢經稅關查騐茶葉香味不純中多攙雜致被扣留商人紛紛呈控當時爲保商起見不能不極力駁論其後詳加訪詢乃知商人作僞或以劣茶充作名品或以影射假冒牌號一經發覆無可置辭甚至懲羹吹虀波及同業因一累百商本大虧誠恐此次茶稅雖免倘愚民無知仍蹈前轍有碍商務實非淺鮮欲革其弊應由内地産茶辦茶等處地方官傳知各商剴切勸導並飭集衆公議定立行規如有包攙僞飾假冒字號從嚴科罰不准徇私並於出口處由商人自設公所隨時抽騐務期精良不雜獲利必豐此外應如何機器焙製以求合宜論磅裝載以歸劃一酌立公棧以濟轉運目相保險以收利權則在各行隨時體察情形妥籌辦法不必官爲經理等因前來查中國出口土貨茶爲大宗美旣免稅自應嚴禁攙雜以期暢銷業於正月二十六日咨行南洋大臣轉咨産茶省分遵照在案兹復據該叅贊函稱各節洵爲整頓茶務切要辦法除再咨行南洋大臣分咨産茶各省督撫轉飭各屬曁各關分别曉諭商人一體遵照辦理並將議定章程隨時呈明咨部備案外相應咨行貴大臣查照可也 
[札定捐章]  
　　江西訪事人云江西振捐章程原定二二成而收捐有一五成者有一八成者有二二成者近日捐成弩末總局憲復擾加經費並明定章程其文曰查向章各廳州縣勸辦振捐所收捐銀均令儘數批解充振不准扣留所有辦公經費應需解費雜用均須賠贴遂以勸捐爲苦多不竭力勸辦而不肖之員且或於定章之外浮收雜費以致捐生裹足不前捐輸因之短絀又各屬奉發實收勸收捐銀向不列入交代僅於前後任交替之時以各案振捐仍歸前任自行淸理一語禀請立案了事前官任内收捐若干已未解兌頒發實收有無用竣皆不過問是以本局淸查捐案竟有卸任已久捐欵挪用不解捐生隱匿不報用剩實收亦復卷懷而去竟不移交如此之類有一而足在江候補者尙可著追參革病故者竟成無著此皆立法未善以致百弊叢生現在江西振捐業經本局按缺派定捐數責成勸辦蒙批示允准自應明定章程以重振欵而袪積弊本署司道等公同商酌擬請通飭各屬凡此次派捐振欵每收實銀一百兩准其扣留辦公經費銀五兩捐生應交捐項悉照定章兌收不准多收絲毫其任内領解實收捐銀各數均於交卸時造册移交後任查核如有已收未解之欵應令專欵移交現銀由後任接收代解造册請奬前官如有虧挪應由後任據實禀報以憑查追倘漏未查接或扶同徇隱卽惟後任是問如此分别辦理庶事有責成振欵不致侵虧各屬辦公有資無慮賠累捐務可期起色此札一 
[警察開辦]  
　　蘇省設立警察已紀前日報章兹得蘇州訪事人續函云上月二十九日各路文武總巡率領衆巡勇詣府署禀請向子振太守點騐一切是夜各處路燈一律然點撫藩臬三大憲均於夜深人靜時微服出轅沿途查勘三十日復經各總巡率勇至撫藩臬三憲轅禀請中丞方伯廉訪點騐迨本月初一日派令各勇分投至各處按叚巡緝計相距四十丈設勇一名所需經費由烟膏洋務二局抽撥不取民間分文惟路燈費向章僅於冬防時由各鋪戶捐取此後則須常年收捐不得推諉 
[鐵路將興]  
　　廣州訪事友人云上月十二日有洋工程師四人由米埠後黄沙梯雲橋叢桂大街同德大街聚隆里沿途查勘直至城西祖廟前等處逐叚測量徧立標識蓋由漢至粤鐵路擬須尅日興工也 
[整頓善堂]  
　　松江訪事友人云華亭縣陳仲陶大令查得新橋鎭積善堂善舉廢弛公欵皆爲經理人吞蝕遂提堂董張某到宁勒令將堂中財産契據逐一檢呈以憑另行選董接辦張支吾延抗大令怒嚴詞訓斥發交吏房管押一時鄕下喧傳大令將次蒞堂察勘遂急將堂内外大加修整粉刷一新說者謂各處侵蝕善堂之欵積習相沿但得在上者整頓綦嚴雖甚貪頑當亦稍知歛迹也 
[太平墾務]  
　　蕪湖訪事友人云太平府屬當塗縣轄境中沿萬頃湖兩岸向爲江寗將軍所部旗丁游牧之地近以湖心日久淤塞積成地十六萬頃由信立民留守出示招墾聞已由合肥巨紳李伯行觀察認開二萬頃蕪湖紳富陳某認開一萬頃其餘認墾者我寡不一行見荒地日闢蔚爲膏腴凡有漲地之處其亦聞風興起否 
[金價大跌]  
　　羊城日報云廣東金價日跌計日前每一金磅價銀一十一圓七八者今僅値銀十一一圓一角聞因非州金礦日旺近復招工開採故就目前而論尙未跌至極點也 
[鄂絲减色]  
　　武昌訪事人云鄂省人春以來晴少雨多天氣尤寒暖不時以致育蠶之家大爲减色現在新絲將次上巿而絲價較之平日有增無减現繅絲局已派人赴沔陽河溶一帶收買乾繭聞頭蠶凍斃者甚多恐繭價亦不能平减也 
[潤郡官塲紀事]  
　　鎭江訪事友人云新任常鎭通海道兼鎭江關監督郭月樓觀察下車伊始恐有匪棍冒名詐騙等情特於日前出示曉諭略謂本道蒞任以來事無鉅細悉出親裁並無親戚本家在署辦事家丁只供奔走絶不干預要公如有匪人冒充本署親族家丁在外藉詞撞騙者許卽扭送來署嚴懲賢監司愼重關防可謂無微不至矣○四月二十八日長江水師瓜洲鎭總兵高藎臣鎭軍乘官舫赴金陵謁見兩江總督魏午莊制軍禀陳公務瀕行麾下各營員弁恭送如儀 
 
 

Page 3

 
 
[鳩兹瑣紀]  
　　蕪湖訪事人云近日江水陡漲四五尺内河各處怒潮洶湧不啻飛箭離絃幸兩岸圩堤去歲早經修築尙無衝刷之虞耳○蕪湖地方官擬設中小各學堂小學堂卽以中江書院擴充爲之中學堂則由前任蕪湖關道劉觀察度地赭山之麓興工創建大約榴花照眼時可望落成矣 
[隋苑緑蕪]  
　　揚州訪事人云西門外騷狗山地方近有鄕人在彼挖取地黄根某日挖至土岡下土塊忽紛紛下陷旣而現出一洞以竹探之覺甚寛闊於是膽大者由洞口匍匐而入詎愈進愈寛約十餘尺遠居然可以起立惟黑黯如漆冷風凛凛遂不敢深入習日復糾紋同伴各執燈火而入移時俱出謂行至半途爲石門所阻不得前進且寒氣逼人燈火半多熄减其石門上彷彿有永樂州衛等字云云說者謂是處與玉鈎斜雷塘等處鄰近相傳玉鈎斜卽隋葬宫人處昔年雷塘側亦露出一穴中有兩人合抱巨木縱横數根下懸一棺亦不知爲何代物後經地方官查悉封禁今此所見爲前朝古墓無疑無足怪也○上月某日揚城運司街土地廟住持某僧忽於大街小巷遍貼告白云謹擇於月之二十五日恭迎都土地娘娘進廟配享於是好事之徒卽揑造謡言謂某氏女郎病中自語已爲都土地娘娘二十五日定來迎迓風聲所播幾於舉國若狂比至二十五日晨果有娘娘木彫女像用全副儀仗迎之入廟配置後殿牀帳箱籠凡妝奩中應有者無一不備廟中張燈結彩紅男緑女空巷來觀自晨至暮絡繹不絶似此荒謬無稽可謂膽大已極不識有維持風化之責者何竟視若無覩也○上月某日甘泉縣沈大令兆提因公出署行至左衛街見趙姓鐘表店夥徒等踞坐不動前導喝令起立夥等猶出言不遜被大令所聞隨令停輿飭將該夥拖至當街笞責二十板是亦可見官長之尊矣 
[古潤客談]  
　　鎭江訪事友人云鎭江府祥遂安太守現奉藩臬兩憲會札嚴拿牌九摇攤麻雀各賭等因遵卽雷厲風行務獲重辦特未知若輩能稍稍有儆於心否也○四月某日瓜洲後街某錢店夥某甲持洋銀數十元在櫃上估看適爲棍徒所見攫取奔逃迨甲高呼早已杳無蹤影遂奔赴保甲局報請緝查○邇者鎭郡各鄕蝗孽蠢動署丹徒縣洪鷺汀大令恐潛滋暗長未免傷及農田特於四月二十八日親赴各鄕查看諭令農人逐細搜捕冀絶根株 
[剿梟敗歸]  
　　浙西鹽捕營管帶吳叅戎福海奉江蘇巡撫恩藝棠大中丞之命赴浦東剿辦梟匪前日在奉邑南橋鎭與匪相遇飭勇擒拿梟匪毫不畏懼率衆抗拒鏖戰之下各有所傷昨日參戎折回滬上命駕至縣署拜會汪大令商談良久旋赴道轅謁見道憲袁海觀觀察禀陳一切　 
[葡人解澳]  
　　葡人釀命已紀前報兹經葡總領事將是案所訊各口供辦就文牘於昨日函知上海縣汪瑶庭大令詢問有無别項證據請卽辦成當一併送至澳門請按察使辦理按是案兇手名蘇閳聞當訊問時供稱在自來火行辦事住居美界前時屢有人妄摇門鈴華歴四月二十六日午刻方與母妹二人同坐午膳又聞門鈴聲繼忽飛墮一石子擊碎玻璃窓隨手取一物拔　視之有人在馬路中奔逸意卽擲石者逐之不及即以手中所携之物擲之中其腰背之際物隨墮落於地拾視之卽切火腿之刀也乃抛棄於遠處返室倚於戶外擬報捕房而捕已至矣證人張雲生供稱係木工死者沈福生係習業學徒是日飯後沈偕同伴四人擬再作工行經葡人門首適葡人持刀立於門外時沈赤身披衣碍及葡人遽觸其怒致被戳斃西員問沈被葡人戳死係用何物答稱用刀西員問此刀若何樣式答稱約長二尺許外有套作黑色詢之其餘三證人則或稱刀長尺許套係黄色口供不同西員問爾等同行爾等在前抑沈在前答稱沈在後我等在前西員問相離幾許答稱約有四家門面西員問每一門面約有幾許答稱有一丈餘西員問爾等與沈旣相離四丈餘遠何以知沈披衣碍及葡人今刀已由葡人抛去又何以知刀之長短顔色且爾等供語各有不同何也答稱此係知人所見言之如是我等並未目擊但聞沈在後面大聲疾呼迨回顧時沈已倒地矣西員問路人爲誰能指出否答稱不能西員又問沈與葡人有無仇隙答稱素不相識並無仇隙旋由西員在葡人室中搜出團練兵所用之舊刀各證人羣指爲此刀卽係戳沈之兇器經西醫騐之則與創口又不符合西醫并謂所以致死之處非剖視不明汪大令謂死者已死兇手亦已供明行兇矣剖屍之法中國所無似可不必以上皆前日訊供時之情形也爰補紀於此想一經解至澳門按察使署卽當按律定讞也 
[英界火警]  
　　前夜三點三刻鐘時廣東路愼餘土棧不戒於火立兆焚如經瞭望臺鳴鐘報警救火會西人驅皮帶車往救得卽熄滅計焚去德亨德華兩土棧聞均保有火險云 
[美界火警]  
　　昨晚八點半鐘時虹口崑山路某姓家不知緣何失火暸望臺上西人立卽鳴鐘告警英美租界救火會各西人急驅皮帶車滅　機器等飛馳而往到時已火滅烟消遂各分道而回其詳細情形容俟明日訪明再錄 
[上海縣署瑣案]  
　　十六鋪巡防局移送受傷人曹子高行凶人張金林張庚福到縣前晚縣主汪瑶庭大令升堂研訊曹子高供小的係江北人在滬南推小車度日前日小的停車護城河畔適張金林張庚福舁一大床由北而南將小的及車掀入河中受傷甚重向之理論彼反不服故由兒子元壽扭局喊控移送案下叩求公斷其子曹元壽供詞相同張金林張庚福同供在北巿某嫁粧店執業因舁本床至南門道經城下誤撞車夫並非有心求恩明察大令飭仵騐得曹受傷屬實姑念事起細微著兩張給曹養傷洋銀三元了事○前者本城四牌樓毛姓家被傭婦鄔姚氏顧俞氏竊取金珠首飾扭送縣署經大令訊得贜物置在鄰居某煤炭店因將店主婦榮氏傳案研訊鄔姚氏供當時小婦人竊出飾匣一口忙亂間藏在後門煤炭店煤堆内恐被他人取去復至店内告知榮氏翌晨卽被主人查悉向小婦人詰問小婦人不敢隱瞞將情直訴主人卽將原贜起去一面將小婦人送案大令謂尙有珠帽花曾否竊出答稱並無其事顧俞氏供小婦人並不同謀惟鄔姚氏竊物後曾分給小婦人金飾兩件今已交還主人至煤炭店主婦曾否匿贜不知其細榮氏供小婦人籍隷紹興丈夫在此開煤炭店小婦人住在店内今丈夫因事回籍店務均由小婦人經管鄔姚氏所藏之物早已取去並無人也物遺存求大令著將鄔姚氏顧俞氏還押榮氏交人保去○吳小東控蟻媒翁正南串放白鴿一案業經大令訊明將翁送歸英美租界公廨訊辦惟此案牽涉蔣杏生有經手串賣情事因飭差將蔣獲案前晚提訊吳供小的誤娶有夫之婦錢陸氏爲妻均由蔣杏生翁正南說合當時出洋銀一百十元蔣亦分用若干元迨後未及一月錢陸氏卽捲物逃逸叩逑分懲蔣供小的與錢陸氏之夫錢步高素識錢因窮苦難以度日將妻倩小的薦到翁正南處爲乳媪後被翁串賣小的僅得洋銀五元錢得六十四元其餘均翁用去叩求明察大令著將蔣押候再究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[請領失贜]  
　　前日南巿捕房水巡捕在浦江巡見划船戶劉小寳乘某駁船裝運槍子遭風傾沒時私自撈取槍子四箱因卽帶至捕房暫存昨日泰來洋行函致馬路工程局請領不知局員能否准給也 
[上海巡局紀事]  
　　十六鋪巡防北局移送積竊楊金杓一名至保甲總巡局朱森庭明府研訊之下判枷號示衆在案前日枷期已滿明府飭帶案疏枷交捕驅逐出境○魚販顧富榮暱小東門外烟妓范寳慶與趙渭祥爭風互扭至十六鋪巡防北局控訴局員陳二尹以二人均非善類逐出不予准理○銅工閔瑞生王文奎在少九華地方被流氓多人扭住兇毆因投十六鋪巡防南局控訴賈叅軍飭地甲查拿兇徒解案訊究○汛捕某甲見張炳生李阿咸持洋傘至某押鋪求質以其形跡可疑一併拘解十六鋪巡防北局局員陳仲賢二尹研訊之下判各責一百板贜存候失主認領 
[英美租界公堂瑣案]  
　　包探竇如海解翁正蘭到案禀稱此人誘拐錢步高之妻陸氏售與塘橋鎭某姓家報經小的禀明大老爺出牌協同上海縣差役往提中途被其黨沈仁卿吳小東糾衆刼去並將小的等毆傷今翁等已由縣提到沈吳交人保釋特將翁及錢與陸氏解詛訊核陸氏供丈夫家貧苦難度日倩翁將小婦人薦充乳媪不料伊竟起意拐賣叩求究懲翁供錢將陸氏送至小的處收銀後親自簽字求鑒錢供小的向不識字聞據上係周大寳具名求鑒讞員孫建臣直剌商之英總領事署繙釋迪比南君蓍將翁帶回捕房候函致上海縣請縣主汪瑶庭大令將沈吳著保交案送廨訊核錢押候核奪○包探徐榮珊解王福九荀小寳到案禀稱此二人串竊姚一根家衣物報由小的人贜並獲送請究懲直剌判各責三百板枷號一月管押西獄一年○包探何阿春解葉林生等到案禀稱此數人私刊聚豐園圖章囑王桂生王雙福陳林生等持至法界順泰祥北號冒取燕窩四斤售銀花用報由小的拿獲一千人送請究辦直剌判責手心四百下枷號一月管押西獄一年陳王各責三百板枷號一月雙福責三百板押捕房三月○包探陳洪德解王六羣到案禀稱此係積賊今又行竊碼頭上鐵柱兩根經小的拘獲送請訊究直剌判責五百板發押西獄一年遞回江北原籍○包探李星福解李陳氏龔江氏到案禀稱陳氏係五馬路李遠昌之妾前月與其所私朱新寳及傭婦龔江氏捲逃至蘇州報由小的赴蘇　獲惟贜物尙未吊齊求鑒直剌著將兩氏交官媒管押候移文長洲縣關提人證贜物再訊○包探趙銀河解魏榮法到案禀稱此人行竊何頌平家衣物報經小的拘獲解請究懲直剌判責四百板押捕房三月○包探竇如海解馮阿培到案禀稱此人係三畫華捕管理東洋車事務兹因得規包庇被甲乙等訴知捕頭解請訊究馮延卜易律師投案伸辨直剌著押候捕頭查明再訊 
[法租界捕房紀事]  
　　上海縣差周啓仁楊雪生許玉仁書辦陳仙根前在法界新協成烟館向開肉莊之曹薇生等索取訟費爲捕房訪悉飭探拘拿到案解經前讞員孫建臣大令訊供判將周等三人各枷兩個月期滿各責五百板陳押捕房二月因病改罰洋一百五十元陳遵諭交案先行釋出昨日代理讞員李大令蒞捕房發落各案周等同稱時當端節求恩釋出科理家務李大令檢閱枷滿之期僅有五日爰飭帶案開枷照原斷笞責仍著還押候過堂商請費繙譯核辦○偷兒許小三王阿寳行竊水烟袋衣服等物爲包探拘獲解訊大令著照原斷許責三百板王責手心一百下一併開釋○偷兒王阿榮行竊某姓家碗盞雜物賣與瞿劉氏舊貨攤上失主報捕查獲吊到原贜大令判瞿劉氏罰洋二元先行釋出昨日提王到案著重責五百板開釋○偷兒葉恒順行竊衣服一包爲包探拘獲解案大令著重責四百板斥釋 
[美租界捕房紀事]  
　　昨日午前駁船戶陳阿木駕舟至虹橋港三官堂前私掘灘泥運往他處爲地主張柄堂所見將陳扭入捕房捕頭令押候解送公堂禀請讞員孫建臣直剌訊辦○昨晨偷兒凌阿祥潛入唐家弄某甬人家行竊布衣等物爲某號華捕所見連贜帶入捕房捕頭令押候解送公堂禀請懲辦 
[上海北巿絲業會館籌賑公所施不英經收各處水災賑捐三月初一至廿九日第一百廿九次淸單]  
　　初一日周仕　率子懋德懋功懋昭洋十元周寳興五元曾集福堂爲男祈病痊是庚順遂平安龍洋十二元英　二元爛印洋六元○初六日黄鍾貴求病愈洋十元○初七日許若記同女玖寳洋二元○初八日王培村爲妻求病愈洋廿八元龍洋二元丁春笑保子女平安英洋四元○初九日松江恆　吳興藏屈氏洋十八元○初十日仁壽室求病速愈洋二百元南匯謝榮煕二元關記二元○十一日江都王利辛求家宅火燭平安洋二元○十二日龔少渤先生王月波守成求早生貴子洋五十七元關記由陳少帆兄來一元○十三日江夏淸河氏求病速愈規元一千兩關記二元○十四日關記一元○十五日統無名氏由春源馥來洋廿元謝永孫十元○十六日通州徐雨亭洋一元○十七日杭無名氏洋五十元○十八日陸培中求病速痊並祈合家平安由江左書林來規元五十兩胡　記銅洋四元○十九日鎭洋淸河希貽爲父世樑公七旬冥壽求資冥福洋廿元○廿一日陸錦照求佑長子病速痊並祈合家平安由江左書林來規元五十兩又求長媳病速痊並祈合家平安規元五十兩又吳徐氏求病速愈洋十元松　侯文軒代令親因妻病求愈廿元油車港潘倪氏因懷孕求分娩母子平安五元南匯謝榮煕續助一元○廿三日新塍江朱氏　省醫藥費移助求病速痊洋一百元楓涇　芬室主人六元○廿四日松江唐茂鴻爲繼室沈氏乳岩求速愈洋十元姚江棉力子求夫婦宿疾早愈一元○廿五日無名氏洋十元○廿六日新聞報館協賑所經募廿八批洋九百三十九元規元五百兩小洋六十二角銅大洋九十二元銅小洋八十七角張雪堂善士募不書名洋二百元無錫逹源莊徐念曾由福康莊來洋一百元○廿七日華亭顧門查氏毓璋保壽平安由查巽甫先生來洋二百元○廿八日吟紅館主洋五十元高郵丁玉軒募卓安求病愈英洋廿五元龍洋廿五元又靜悟生求孕體平安補過子各四元又聚星堂一元無名氏十元溧陽吉記原印太上感應篇移賑二元又代母原印太上感應篇移賑一元○廿九日全記洋六十元閒散子祈身痛速愈二元○三月份共收規元一千六百五十兩洋二千二百零八元扯七五一六合規元一千六百五十元兩五錢三分三厘龍洋三十九元爛印洋六元扯七四合規元三十三兩三錢小洋六十二角扯六八五令規元四兩二錢四分七厘以上共收規元三千三百四十七兩零八分銅大洋九十六元銅小洋八十七角連前共收規元三十四萬八千六百廿二兩零八分四厘貂套一件 
[三月初一日至四月卅止藥捐淸單]  
　　孫復瑞翁楊回省翁二戶各洋十二元許徐氏鄭寳生翁無名氏不留名四戶各洋十元董鶴田翁求孫名樑鵠百病消散洋六元徐允章翁沈成溪翁二戶各洋五元吳應氏銘記二戶各洋三元俞陳氏沈胡氏勵精軒王潤珍翁羅繼瑞翁五戶各洋二元林聖根隱名氏李茅氏求女病虞李氏求保子平安趙德興源豐順記嚴李氏求病修過子源豐順記共九戶各洋一元徐玉廷洋二角恆裕潤源莊洋四角銅洋四角黄萃氏黄萃鵠洋八角沈姓洋十角王思記銅洋七元無名氏銅洋六元又銅小洋十二角馮偷銅洋二元翁震卿翁無名氏朱春記三戶各銅洋一元周詠春翁助紅茶葉念觔又助育嬰捐摇籃十隻隱名氏洋四元銅洋二角○附丁甘仁善士令堂壽儀令郎卺儀移助本堂安懷捐葛伯誠辛仲卿同泰豐周少卿共洋八元以上共收大小洋一百十九元四角又銅大小洋十九元六角滬北天后宫前廣益善堂司董嚴信厚龔心銘施則敬朱佩珍唐榮俊葉貽釗等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
