# 1886 - 89 - 4904659

 

Page 1

 
 
[出售乙酉年各省闈墨預啓] [  點石齋主人啓]  
　制藝隨風氣爲轉移故每届一科必有一科傑作本齋羅致得乙酉十八省前列闈墨二百五十餘首後附試帖用石板印成字形較他書加大數倍一頁兩篇便於選讀出書在卽價目極廉先此布知 
[七十一號畫報出售] [  申報舘主人啓] 　 
　　有友人從廣東歸携有馮軍門子材小影軍門諫山之捷中外震其聲威此圖卽督戰時情景草屨粗服玉立挺身本齋列入此次七十一號畫報　海内君子同深瞻仰淞隠漫錄圖說一則仍附畫報之未准於二十六日出售此布 
[論中國之仿西法但得其似而不得其眞] 　 
　　中國自與泰西各國通商以來日以富國强兵爲事凡西國之若何可以致富若何可以致强莫不仿而行之意將以彼之矛剌彼之盾計甚得也而不知彼之矛雖得而所得者不過銀樣蠟鎗頭則又安得而剌彼之盾也乎泰西之所以致富者開礦也榷關也中國亦旣仿而行之而開礦之法則未有得榷關之去雖得而尚未全如是而欲求其可以致富難矣泰西之所以致强者鐡甲兵船也後膛鎗炮也鐡路火車也中國亦欲仿而行之而鐡路則遲遲尚未舉行鐡中雖有而未得駕駛之人鎗砲雖多而尚失施放之準此但言其大端耳若夫其餘之學西法而不得乃止得其皮毛者則正不可以更僕數卽如上海洋塲五方雜處其間人數之衆多無出其右而日與西人相習往往能作西語識西文以是詡詡自鳴得意者正不知其凡幾或當大庭廣衆之間宴會聚談之際内有一二人能操西語則彼此格磔鈎輈互相問答在門外漢聞之似乎入彀或且有不勝豔羡者然在深通西語者聞之則以爲此特别禽話耳别禽者西人言生意場中通用之語多雜以士音所謂洋涇浜話非西國之官話也嘗在彈子房見抛大彈者旁竪一木牌木線分格而藍地抛者手白粉書碼於其上往往所書皆西文余初見之以爲其人必能識西字通西文繼而訪之他人則知得意疾書者不過此西碼十字而已此外則愛皮西提雨乎口育初不知若何拼法也上海地方開設西館以教西學者頗不乏人有西人爲之師者有華人爲之師者或在日間或在晚間開門授徒儼然道貌而夷考其實則西人之爲師者其弊不過不通華文而止華人之爲師者則直道聽而塗說如掮客然略讀一本司扑林卽自矜爲能知西語能識西文而覥然抗顔爲人師一月得其兩元之修而實無所淮益卽從之學者亦不辨滋味但能略解數字卽自以爲知西文出而驕人日遊戯於馬路與夫茶烟室館呼朋引類口啣雪茄烟昂首作得意狀偶有氣觸之者則且以西人之勢壓制之噫嘻此等習西法之人於國家果何補哉國家開設同文方言等館以及各處學堂凡以爲將來儲材之計也而所有學生大都此類者居多前者上海廣方言館所有學生曾經挑取送入京師量能授職以故諸生頗多踴躍至近年則絶未聞有挑選之舉因而在彼肄業之人亦以無所觀感無所歆羡而不能認眞用心但求稍識數目碼字與夫略解别禽語言卽欲求人引薦或在洋行或在公館爲繙譯冩字等職司以爲餬口之計彼其意何嘗有一念及於國家也乎夫國家之所望於學生者如此學生之所以自爲者如彼然則國家又安用此各處學堂爲也吾以爲中國之習西法惟有近於遊戯之事則一學便會如打彈一事西人之所以爲遊戯之具者也行入中國曾無幾時而華人之工於打彈者殊不乏人大彈則心力俱準一舉而可倒十椿小彈則曲折如意一手而連數十如是者不可勝數且其人率由彈子房侍者出身葢日夕見慣尺寸俱準睱時演習規矩從心也他若蹙口出聲彷彿孫登長嘯是亦西人偶爾遊戯之一端而華人中之學之者則實繁有徒凡洋行中侍者出店莫不呿呿作響幾若不待習而自然成聲也者洋琴音節頗繁而華人亦有能合拍者諸如此類皆華人所易習而實皆華人所不必習者也又有造洋樓起洋房以及一切造船製輪範砲鑄槍等事華人能看亦頗不少而獨至上等之華人則於西法竟屬外教水師將弁則不知管駕之法砲臺營官則不知測量準頭之法總辦諸人則不知製造之法臨敵當陣則不知應變之法與西官議論交涉事件則不知争先圖遠之法雖在一事一節初非重大而當事者往往倉猝無措然則苟遇大事又將何以肆應乎哉人或慮中國人之通西法者少吾則以爲其所以少者正以略通西法之皮毛者太多故也果其僅通皮毛則何如我行我法不必人云亦云之爲愈也耶 
[諭旨恭錄] 　 
　　二月二十四日奉上諭朕啓鑾後所有内繙書房印鑰著恩承暫行偑帶欽此同日奉旨朕啓鑾後所有健銳營印鑰着福錕暫行偑帶欽此同日奉旨朕啓鑾後所有武偹院印鑰着師曾暫行偑帶欽此同日奉旨朕啓鑾後正黃旗满洲都統印鑰着惇親王正紅旗蒙古都統印鑰着奕絪鑲白旗满洲都統印鑰着恩承鑲白旗蒙古都統印鑰着文秀鑲白旗漢軍都統印鑰着明魁鑲紅旗满洲都統印鑰着耆齡鑲藍旂蒙古都統印鑰着明秀暫行偑帶欽此同日奉旨朕啓鑾後左翼前鋒統領印鑰着致麟右翼前鋒統領印鑰着嵩山鑲黃旗護軍統領印鑰着耀年正黃旗護軍統領印鑰着清安正白旂護軍統領印鑰着福森布正紅旗誰軍統領印鑰着文暉鑲白旗護軍統領印鑰着海英鑲紅旂護軍統領印鑰着照恩正藍旗護軍統領印鑰著色普徵額鑲藍旗護軍統領印鑰着吉恒暫行偑帶欽此同日奉上諭朕啓鑾後左翼總兵着崇禮暫行護理欽此○二十五日奉旨朕啓鑾後所有上虞備用處印鑰着恩承暫行偑帶欽此同日奉旨朕啓鑾後所有虎槍處印鑰著載敦暫行偑帶欽此同日奉旨朕啓鑾後所有善撲營印鑰著耀年暫行偑帶欽此同日奉上諭慶裕等奏杳勘福陵昭陵果房等處應修各工請擇吉興修一摺着欽天監於本年三四月内選擇吉期先行知照卽着盛京將軍會同工部侍郎届期敬謹興修餘着照所議辦理欽此 
[本館接奉電音] 　 
　　昨午十二點三刻本舘駐京訪事友人由電飛傳上月二十九日本月初一日行在上諭一道敬謹譯登○二月二十九日三月初一日奉行在上諭朕奉慈禧端佑康頣昭豫莊誠皇太后祗謁東陵前經諭令總管骨務府大臣嚴飭各總管太監約束隨從太監人等不准稍有騒擾昨據儲秀宫首領太監趙福來奏稱有執事太監梁經榮邢有瑞在燕郊途次有勒索草料毆打差役之事當經欽奉懿旨重加板責發往打牲烏拉以示懲儆我朝約束内侍執法最嚴偶有滋事無不從重懲辦此次首領太監據實陳奏立卽嚴懲各隨從太監自應知儆知懼 
 
 

Page 2

 
 
仍着總管内務府大臣及各總管太監沿途實力嚴查倘再有藉差滋擾情事卽着立時奏聞定行嚴辦不得徇隠于咎欽此 
[輦轂紀聞] 　 
　　皇太后選看秀女於名單内用硃筆記點名下有雙點單之别計三十六人是日五點鐘時悉令回家聽候傳期再行預備選看○歴届禮部進呈新舉人覆試卷係將卷箱在景運門外揭開將試卷摺奏恭齎至乾清門堦下交遞奏事宫比次禮部官將卷箱進呈聞内監頗多留難也○二月廿一日有其孝廉帶領家丁赴順治門外雀市購鳥三百頭出京蚨十八千交付旣畢令家丁開籠羣鳥飛鳴而去據孝廉云每年是日放生一次非爲邀福亦體上天好生之德耳○抽調驍騎營兵一事迭登前報兹經八旗满蒙漢各固山先後將第二次抽調之兵點挑齊備卽於二十四日咨送神機營查照届期由各佐領派送抽調各兵至廠交帶隊官教練庶免託故不到之弊○廿二百辰刻醇邸赴三海内閱看各處工程至未刻始回邸第其奉宸院堂司各員亦隨同閱視○内廣儲司銀庫於廿二日未刻開放内務府營造司衣庫等　恭備陵差款銀二萬餘兩其餘内廷各處值班口分銀兩均未開放俟回圍後再行傳領○文鎭軍由東華門起至朝陽門外察勘道路面囑步軍校等妥修平墊不得稍有叅差一二日後再行察騐○壓馬大臣連日由上駟院將皇上所乘御馬騎出東安門東四牌樓朝陽門外排壓而回○廿二日清晨刑部提出斬犯一名押赴市曹觀者如堵傳言該犯世家後裔素不安分新正詐稱祖塋失修其兄聽從其言給資令往盖修詎犯白晝監工夜間竟勾通歹人濳啓其祖母之棺盜出殉葬之金釧金飾墳丁見墳土輕浮稍騐之見棺葢虚掩骸骨狼藉驚報主家闔族人相議悟爲該犯自爲乃具公呈拘送到官刑訊之下承認不諱遂科以死罪云○禮部於廿二日開棚賣卷先期張貼告示曉諭諸士子卷面三代履歴須親身填寫以杜獘端其卷價照定章收取不准書吏勒索○前報二月十八日夜京師前門外甘井胡同新房失愼一事嗣聞失愼之隣有前吏部書吏倪姓家相距咫尺忽有多人闖入内室刼去衣箱四隻而逸刻倪赴中西坊署報案復經城憲札飭該司坊緝捕盜犯尚未弋獲○二月中旬京師崇文門稅務司巡役拿獲冒充禮部會試私帶玉器貨物四箱之車輛當將希圖漏稅之商人暫交東城司署看管其如何認罰發放容俟續報 
[營口瑣聞] 　 
　　署理海防廳馬仲武司馬於上月初八日接印閱正任童幼樵司馬當俟荷花香裏方能捧檄至營○甘軍九營移駐九連城後需用粮食皆至營口採買因九連城糧價較貴於營口也○南客辦絲者計有五大家由某洋行派一極快極固之輪船攬載所得水脚銀甚巨○盛京賭風最熾盜賊亦多正月間有楊洛疙　者聚賭拒捕經官拿獲按照崇軍憲奏定新章就地正法此亦治亂民用重典之意也○陪京爲根本重地鹽無引地亦無稅捐前年崇軍憲奏明按數抽捐以補軍餉之不足於是始有鹽捐近聞有匪人自營口載鹽至吉林瀋陽一帶私售恐於軍餉大有關碍未知地方官亦有所聞否○營口磁價極賤今春存貨較少而上海沙船大半裝糧由申運營之貨○脚較大故磁業中人互相商議欲將價值加漲○營市生意向由大會主持大會首事二人一正一副按年輪值今年應輪西順義爲正寶源爲副因寶源於去冬倒閉各號又不能接手迄今尚無定議想大會爲貿易所關相沿已久終不可廢也○有妓名小香者在勾欄中素著艶名海關書吏某甲狎之近日偶有參商甲適奉差他適不謀而行妓知之疾馳而往則甲已束裝將發矣妓乃大恚痛哭詈駡恨不將薄倖郎一口吞下甲計無所出詭遣人從旁勸解一面具禀廳署拘妓到案間官飭妓具不准再往滋擾結斥釋妓迫於官威恨恨而已今世不秒李十郎淪落風塵者其可謬引少年爲知已哉 
[門柳色] 　 
　　江甯俗喜踏青每當草軟如茵輙鬥尹姞之湘紋試王謝之衣褶清明節近上冡歸來雖無寶馬香車而已不減六橋三等矣青溪以北一帶楊柳嫩緑毶毶風湧浪翻頓成陸海一壯觀也豈止靈和殿裏想見張緒當年○去冬鄕間牛忽發瘟南鄕尤甚聞其病發時但見一足連掣不止掣一時許牛便倒地邇日症已平復有步介葛盧後塵者聽其聲嗚嗚然云已無病然農家經此大創便覺扶犁叱撥物希則貴矣○邇時居人忽傳染喉症幸醫者能知症之所由來清解得宜人人轉危爲安不致如梁武帝之連呼荷荷○陽湖縣喬大令於去秋出缺後經蘇撫院奏請以大挑在前之某大令借補去臘業奉行知刻聞部駁以該缺應歸截取到班如截取無人方准借補今查江蘇截取人員儘有應仍歸截取序補等語此中缺也如果部駁自應照部辦理不比三字全之要缺督撫可以與部相持乃近聞官塲傳說似有可不在此例者正不知其孰是也○有自棠邑來者據稱朱家山之新開河向無厘卡去秋棠邑厘局忽派巡丁數名在張家堡收船隻進口之稅有自蕪湖載貨東下入新河忽來如狼如虎者數人向之盤詰船户疑其爲膺鼎也將效趙武靈王扛而棄之互毆有傷於是巡丁將船與貨拖送總局卽繫船於局門前而覊人於縣直至十二月間始行開釋據載貨者云满船有千金成本今所存不及十分之一相與揮涕見者多爲之不平前日聞有人持該局捐票將在督轅攔輿遞禀觀者如堵後不知何故由止○金陵閙市多有驢馬受賃執鞭者祗圖其便捷往往不顧滋事與否狀元境有馳者在轉灣處悮將豆腐担撞倒狼籍满地担者扭馬奴而問之奴乃北方健兒袒胸攘臂見扭反大聲叱曰是馬也非人也爾自不小心於我何尤擔者爲之氣懾遂釋手因念鶴帶金牌犬不識字此硬語特折豪强者之驕燄耳乃該奴竟效其意而反之亦可令聞者昨舌○于江津險要之處風濤驚駭之中設立養渡此誠大千世界中之慈航寶筏也善則善矣而經久爲難聞蕪湖有義渡對岸係二壩南北往來每日不知凡幾向爲新安孫氏所創立亂後經蕪湖商董詣各埠勸捐一次添船置産以嵗出爲嵗修頗計久遠比時某觀察嘉善舉之有成因在大關上月撥津貼若干千永著爲令去冬不知何故忽有裁止之說豈當局者以經理之不力遂至因噎廢食歟抑别有補弊救偏之善策歟然千萬人之登是舟者咸願無如魯人之爲長府○汜水之漕船受兌已訖聞頭幫已經解纜惟河水淤淺異常非得雨四五陣添水一二尺恐未易過三閘上月十九日江西漕船多膄悉挂帆東駛掠石頭城　燕子磯而去想不日亦將銜尾並進矣 
[劫案彚登]  
　　署丹徒縣孫大令於上月初五日親歴南鄕第五區催征錢漕忽有第九區沙墩村文生趙炳奎馳至報稱昨夜二更時被盜撞門入室刧去寶銀四錠金跳脫三對鷹銀四百十九元珍珠六十粒金銀首飾共值千餘兩綢縐衣服數百件傭人升屋鳴鑼當被砍傷數　懇請踏勘飭捕緝查大令馳往勘明旋卽回署簽差嚴緝迄今案尚未破大令以案情重大豈容含混模糊遂懸賞通衢大略謂如能將眞盜獲到者賞洋一百元若聞風報信因而拿獲者賞洋五十元此洋係捐養廉作賞决不食言云云本舘按此卽前報吳姓被盜之案大約當日傳聞異詞耳○上月中旬某日晚二更時京口迤東大港鎭某富户被劫失物甚多細查被劫之由據稱是晚更夫方出更棚正欲沿門擊柝驀遇暴客露刃禁弗聲張并逼入更棚將門下鐍然後破扉而入闖進内眷臥房搜括一空揚長而去聞所失在千金之外云 
[懸賞購犯] 　 
　　丹徒漕粮聞已收有七成之數惟南鄕第五區闹漕首犯江以財尚未弋獲常鎭道陳觀察以聚衆劫官實屬目無法紀必欲獲到嚴懲遂將其家屬拖囚並懸賞緝拿略謂自二月十九日爲始無論軍民人等能將在逃之首犯江以財又名江炳南卽綽號小兒癆者獲案者赏洋五百元若在五日之内獲到者加洋五百元若在十日之内獲到者加洋二百元聞風馳報因而獲到者賞洋二百元此欵須在審明該犯時由道給領旋得蘇垣電信悉該犯已在崑山獲住不日將起解歸案矣 
[京口瑣言] 　 
　　鎭江府試示期二月二十二日取齊二十五日考丹徒縣文童曁京口駐防旗童二十八日考丹陽縣文童以次再考金壇溧陽兩屬○丹徒縣馮邑尊將晉省騐病聞有銷假後委署婁縣之說未知確否所遺丹徒縣缺大憲已委汪大令祖慶署理約在月杪可履新矣 
 
 

Page 3

 
 
[蕪湖火警] 　 
　　有江北人結茅於江口戯園後面山椒藉蔽風雨一月二十五日被匪縱火致兆焚如急從黑甜鄕中驚起奔避不遑致五旬餘之老嫗及一七嵗一九嵗之小孩斃於火内誠慘矣哉至廿七夜而又有陳姓一事陳居西門外清眞寺前開設花烟舘粉頭三五輩勾引遊人一榻烟霞三更雲雨固齷齪生涯也是晚適來四客昅烟旣畢偶爾然放花筒火星飛上床帳頃刻上炎司柝者見之急爲報警幸各洋龍竭力灌救回祿君卽退避三舍然隣舍廿一家已同歸子盡矣當火熾時匪徒刼奪紛紛箱篋衣包失去不少云 
[醉漢] 　 
　　滬俗於清明前後赴親友家宴飲往往扶醉而歸昨午後有某甲醉後至豫園丁炳揚相館請决休咎丁率然告之甲謂其所斷不合丁謂此非我術之不騐實因汝醉後氣色不正耳甲聞言愈怒謂我但令汝相手何曾令爾相面醉不醉我自知之豈煩爾相丁至此爲甲所困目瞪口呆無法可以袪之嗣有人勸甲出外行至五老峰見有鄕人賣玉蘭花者强攫一朶而去行路者望而知爲醉漢相率避之想山公倒著白接離時亦無此沈醉也 
[大閙新房] 　 
　　本邑人某甲初與蘇婦某氏姘識款洽經年宛如伉儷嗣甲有外遇婦亦另有所歡於是兩人相約謂從今以後願爲勞燕之分飛不作鴛鴦之同夢萬縷情絲一刀斬却彼此亦無異言然甲不能久守鰥魚復央月老娶某姓女爲妻卽在泥城相近賃新屋作洞房結綵懸燈敬俟玉人下降不料婦已有風聞先期糾合娘子軍登門尋釁將室中所有搗毁一空并言新婦來時當以大婦禮見我甲見來勢兇猛非三寸舌所能了事當卽央人出爲調處許給洋百元由是興波作浪而來者遂棄甲曳兵而去旁觀者謂此事若非家兄出塲彼新娘子豈能敵老姘頭哉 
[道憲啓行] 　 
　　正任海關道邵小村觀察於昨晚十點鐘時乘坐招商局之豐順輪船赴津再行晉京各營管帶本擬率隊至江干恭送行旌因邵觀察預行辭謝故未到碼頭登輪時惟印委各員及陳叅戎吳淞營叅將等到碼頭送行 
[令節停公] 　 
　　昨係清明令節英會審署停訊一日所有捕房各案併歸今日解訊 
[不失官樣] 　 
　　昨報列假官荷校一節昨見王雲山頭戴方桌經差役地保押同遊街一路大摇大擺仍不失官塲模樣或有嘲之者曰優伶上塲扮演官府舉止神情一一摹肖及下塲則仍露出本相王雖荷校而能不失故步其品固出優伶上也 
[投詞候訊] 　 
　　候錦堂投縣控被范錦堂覇佔伊妻侯蔡氏莫邑尊飭差查間該處地保范錦堂卽將該氏及各人交捕解送英公廨由羅太守訊間補傳原媒錢阿小到案再訊各情節列前報兹聞侯錦堂業已具詞至英公廨羅太守着候集訊察斷 
[請查假冒] 　 
　　前紀孫金榮承充提船埠頭旋有大船埠頭丁順昌呈請退保等情前日有葛士逹者由松郡致信莫邑尊内言並無爲孫担保情事想係𪮝名朦混請爲根究云云邑尊遂飭差傳孫至案問葛之名片信札究從何來答稱小的與葛素無一面之緣當日由友張仲玉卽張廷柱來言葛係伊之親串可請代爲作保小的信之託伊轉懇後由伊將信札等件交來邑尊謂爾可速將張交案核訊延干咎戾 
[請究行帖] 　 
　　近來滬地新關各牙行每每隠戤舊帖且有二行或三行隠戤一帖等情日前牙局查悉十六舖協興街口閩人林某所開德源糖行與德泰糖棧係昆季行行中本有舊帖一張兩家皆朦混隠戤因卽移請上海縣差提行主究辦旋有泉漳會館主某姓出爲擔保其事暫寢又新太平弄口原美建雜貨店牙局悮認爲行家亦移請縣中查辦昨由泉漳會館主據情禀明不知邑尊如何批示也 
[逃媳領回] 　 
　　蘇人徐兆昌向來務農爲業其子年已長成聘娶朱氏爲室旋生子女各一弄璋弄瓦式好無尤去年三月間徐因事他往媳忽挈同子女逃逸無蹤至上月廿一日有航船户錢錫卿見該氏在滬北購買零星尾之而去探悉在城中獅子弄與玉工徐子卿同居隨回蘇向徐告知徐卽偕錢錫卿來滬認領詎子卿將該氏及子女掯留反行紏黨毆擊徐等因將子卿扭住邀同九鋪地甲解送巡防北局金明府詰訊之下押令子卿將該氏及子女交出前日交到明府復加訊究飭將子卿重笞二百板該氏掌頰一百下子卿意良不忍一再求寛徐亦叩請免責情願帶回管束明府允之罰令子卿給徐川資洋四元兩造各具遵斷切結備查 
[議賠續述] 　 
　　去嵗浦東洋涇厘卡因議收布捐滋閙一事現悉所有當時毁失者已經洋涇鎭董事商諸鋪户酌量攞賠現在祗須查拿爲首閙事之人究辦即可完案矣 
[查禁茶娼] 　 
　　滬上之有東洋茶舘陽開啜茗之場陰鑿迷香之洞不特風俗之害抑亦日本之羞也日前日本總領事飭差查訪各東洋茶舘有無賣娼情事除先後查獲賣娼者分别遞回外現又查知棋盤街之東洋茶館與艶淵閣金香樓三家係華人出面遂由總領事移請會審公堂查禁想華人之作護花鈴者大都銀樣蠟槍頭斷不能挺然不屈一經查禁自必立時封閉彼欲領略東國烟花者免問津無路矣 
[上海文報局内恊賑公所嚴佑翁山東來信] 　 
竹坪少欽秋坪心如善長大人閣下初六遞元號信諒已逹覽弟初八至齊東晤振翁尚未查完弟卽接辦初十至青城濵州蒲臺一帶察看情形慘不可言黃河兩岸爲民捻離堤三五里爲遥隄遥隄之間長四百餘里村莊全在水中房屋冲搨衣物漂没間有一二護莊埝未開者岌岌可危何王莊口至今未堵災黎四散查放甚難現與同來友人分查齊青濵蒲四屬庶早放一日災民可早一日逃生惟賑欵萬不敷用齊東一縣振翁已查有八萬餘口尚有新災數十莊未查齊東一處已需五萬金青城濵蒲每處一萬數千金四縣已十萬矣高苑博興樂安章邱濟陽尚不在内伏乞諸善長廣爲設法從速解濟是所切禱再查東省大局非加修民埝力保大堤不可然連年被水民力不給何能加修如有數十萬金津貼兩岸沿河災黎加修堤埝則功德勝於放賑也專此佈逹敬請善安巡愚小弟嚴作霖頓首二月十五日第二號齊東泐 
[樂善風]  
　　謹督者敝局勸辦東賑仰家諸善士解囊慨助感偑良深兹有皖江天長縣善士君竹存視本洋一百元囑寄東省助賑竊思孫君旣助鉅欵復由皖親自來據不辭跋涉其勇于爲善遠出尋常四方善士倘盡如孫君之存心彼東省災黎何患不同登衽席耶請登貴報以彰孫君之德並爲世之好善者勸焉[  揚州籌辦東賑局]  
[揚鎭籌賑公所來信]  
　　昨讀嚴君佑之來信東省黃水爲災年復一年賑無了日刻下正春撫方殷除夕忽又决口冲破多村飢疲餘生又遭慘難嗚呼此情何堪設想佑之電信急求接濟我等聞信之下空抱奈何揚鎭協賑早已强弩之末兼之本境偏災尚在待賑何北計及隣邦嗟乎心與力違協賑恐難爲繼忽有耋齡氏善士因聞東賑急切無計可施交　曹平寶銀一千兩整囑抒寄災區救人救徹當此正籌賑萬分爲艱同人星散忽來巨欵不啻神助其成衆心感禱可謂謀事在人成事有天耳大地同心如耋齡氏志宏識廣普地皆春矣災黎幸甚同人幸甚 
[别諸季弟之福州] 　 
　　豈有豪懷在中年愛遠游片帆從此别千里隔同儔海入遥天暝春牽旅夢愁殘燈風雨夜不寐數臾籌槖筆走南臺怱怱臘鼓催似嫌因嵗别等作踏春來旅况愁中過鄕音夢裏猜綿蠻聽不得游客正徘徊我亦蒼生謝昌言稿時在福州 
[思歸口占卽請鹿門山人正和] 　 
　　遥企鄕關輒望洋感懷塵世變滄桑定知風景隨時好反笑天涯作客忙觴詠頻年催别夢釣遊幾度觸離腸待當回省成良晤話舊依依向夕陽[  小樓主人走筆]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年二月二十四日京報全錄]  
　　宫門抄○諭旨十道錄前○發抄旨五道○粤督張奏叅承審知府片○又奏調署總兵片○粤西學政李奏報到任日期摺○粤督張奏委員暫署運司片○陜撫邊奏爲知縣開缺另補片○粤西學政詹奏報交缷日期摺○疆撫劉奏爲揀補道員摺○皖撫吳奏爲調署知縣片○二月二十四日吏部翰林院正黃旗值日吏部引見九名○孫毓汶假满請安○明安稽查中左門覆命○文暉等各謝署缺恩○福楙請假二十日○楊澤山奏請開缺○吏部奏改派隨扈之大臣派出奕林○侍衛處奏派案營之王大臣派出莊王瀅貝勒卓公長順○召見軍機○發抄卞寶第奏溆浦縣被水請豁除錢糧奉旨着照所請户部知道欽此○又解頭批地丁京餉等銀奉旨户部知道欽此○又請將儘先副將彭開文等留標補用奉旨着照所請兵部知道欽此○又儘先令吳南溥期满甄别奉旨吏部知道欽此○又貴州候補牧翰兼襲雲騎尉奉旨兵部議奏欽此○○張之洞片再廣東試用知府金棧韾委充省城讞局總辦承審洋盜重案眞則應誅冤則應釋乃累月之久並無一字禀覆實屬任意延宕又於已革歸善縣知縣涵判王序賢門丁詐贓之案門丁並不到案而被詐之監生林超然等提省待質拖累公所年餘不結不釋經臣三次嚴批五次面告廣州府轉飭將原告保釋置若罔聞似此玩延拖累卽子　參褫革亦不爲過惟念粤省吏治積年異常疲玩不止該員一人亦不止讞局一處先子薄懲以觀後效相應請旨將廣東試用知府金桂韾暫行革職責令迅速清厘各案如三個月之内再無振作實叙卽當續行叅處以爲泄沓者戒加知愧奮再行奏請開復讞局爲廣州府專責知府孫楫督催不力應卽由臣飭司記過如該局仍前疲玩卽將該府一併叅處臣爲緝盜清訟起見謹附片奏陳伏乞聖鑒謹奏軍機大臣奉旨着照所請該部知道欽此○○張之洞片再瓊州所屬儋州臨高澄邁等處現有黎客各匪滋事署瓊州鎭總兵記名提督劉成元僅能循分供職未見大有振作應卽調省所遺瓊州鎭總兵篆務查有前經調省會辦營務處之高廳鎭總兵張得祿久歴戎行志氣頗壯近來辦事益加奮勉堪以署理並飭令會商雷瓊道將海防善後事宜及現在滋事之黎客各匪分别妥籌辦理除檄飭遵照外理合附陳伏乞聖鑒謹奏軍機大臣奉旨兵部知道欽此○○廣西學政臣李殿林跪奏爲恭報微臣到任日期叩謝天恩仰祈聖鑒事竊臣蒙恩簡放廣西學政於八月二十七日跪聆聖訓後遵卽束裝就道於十二月十四日行抵廣西省城十七日准前任學臣詹嗣賢將學政關防文卷委員齎送前來臣當恭設香案望闕叩頭祇領任事訖伏念廣西地處邊隅學政職司衡鑑如臣檮昧懼弗能勝惟有恪遵聖訓嚴密關防整頓士習固不敢姑息而滋獘竇尤不敢疏忽而屈人才矢愼矢公以兾仰答高厚鴻慈於萬一所有微臣到任日期除照例恭蔬題報外理合具摺叩謝天恩再臣沿途經過地方年穀順成民情安謐堪以仰慰宸厪伏乞皇太后皇上聖鑒謹奏軍機大臣奉旨知道了欽此○○張之洞片再兩廣鹽運司篆務前因鹽運使瑞璋署理泉司經臣等奏委廣西候補道蔣澤春代理現在新任廣東臬司于蔭霖業已到任署臬司鹽運使瑞璋奉旨補授江西按察使自應交缷起程新任運司王毓藻到任尚需時日惟代理人員例不接收交代查蔣春自代理數月以來守潔才優整飭鹾政應卽委令署理以便接收交代除檄飭遵照外謹附片陳明伏乞聖鑒謹奏軍機大臣奉旨吏部知道欽此○○邊寶泉片再據署布政使許振褘按察使賈致恩詳稱知縣爲親民之官必須人地相宜方足以資治理兹查有缷署確山縣事實任泌陽縣知縣彭鳳高人極謹飭心地亦尚明白惟於此缺人地不甚相宜應請開缺留省遇有相當缺出酌量另補等情會詳到前護撫臣移交前來臣覆查無異惟到任未及三月例不出考理合據情附片具奏伏乞聖鑒勅部核覆施行再所遺泌陽縣係選缺豫省現有應補人員容俟奉部覆准另行揀員請補合併陳明謹奏軍機大臣奉旨吏部議奏欽此○○廣西學政臣詹嗣賢跪奏爲報明微臣交缷日期籲懇天恩賞假回籍省親恭摺仰祈聖鑒事竊臣於光緒八年十二月接受廣西學政篆務業將嵗科兩試情形先後陳明並遵例報满恭疏具題在案兹新任廣西學政臣李殿林行抵桂林於十二月十七日經臣飭委桂林府學教授文萬選將學政關防文卷齎送新任學臣李殿林接受訖臣卽於是日缷事亟應馳驛回京恭覆恩命惟臣父母年逾七旬自臣通籍以來均以水土異宜未能就養雖有臣弟在籍侍奉而倚間之望恒殷臣北次道出湖北下游直逹江蘇惟有籲懇天恩賞假三月臣卽自偹資斧沿江東下回籍省親稍遂烏私一俟假满卽行回京供職所有微臣交缷日期並請假回籍緣由理合敬謹　摺具奏伏乞皇太后皇上聖鑒謹奏軍機大臣奉旨着賞假三個月欽此○○欽差大臣督辦新疆事宜尚書銜降一级留任甘肅新疆巡撫二等男臣劉錦棠跪奏爲新設邊疆巡道要缺遵照新章揀員請補以資整飭恭摺仰祈聖鑒事竊新疆南路新設道廳州縣各缺臣前奏請照吉林新章由外揀補一次業經奉准部覆在案兹查阿克蘇兵偹道缺撫馭蒙部　壓布魯特稽查卡倫督飭所屬水利屯墾錢糧刑名事件政務殷煩應作爲冲繁疲三項要缺現值建官伊始該道以守兼巡率屬綏民在在均關緊要非得廉明素著熟悉邊情之員不足以資整飭查　總理臣營務處二品頂戴鹽運使銜浙江儘先題奏道那爾坤巴圖魯袁垚齡年五十二嵗安徽泗州直隷州人咸豐十一年由文童投効吉字營帮辦營務於水陸官軍迭復江岸各城隘六案併保案内保奏同治元年六月初一日奉旨着以從九品遇缺儘先卽選欽此嗣於金陵雨花台解圍案内保奏二年五月初六日奉旨着免選本班以縣丞不論雙單月遇缺卽選缺卽選欽此又克復金陵省城案内保奏三年八月二十一日奉上諭着免選本班以知縣留於浙江遇缺儘先卽補並賞戴藍翎欽此五年八月經前湖北撫臣曾國荃奏調赴鄂帮辦營務六年水陸各軍防剿捻逆迭次猛戰並克復雲夢應城天門等縣案内保奏是年十八月二十三日軍機大臣奉旨該部核議具奏欽此旋經吏部覆奏查藍翎浙江遇缺儘先卽補知縣袁垚齡係奏調到營此次迭斬賊目並克復縣城所請加同知衡並换花翎與例案相符應請照准奉旨依議欽此十年調赴臣軍辦理營務攻破小峽要隘堅壘數十座徑薄西寗府城立解重圍案内隨摺保奏十一年十一月二十日奉上諭着俟補缺後以同知歸軍功候補班前先補用欽此又於盪平西甯府屬回逆立解府城重圍克復大通縣城肅清邊境安輯回番案内保奏十三年七月二十九日奉上諭着賞給四品頂戴欽此旋經吏部議覆查該員所請已逾加銜隕制應改爲五品頂戴是年十月二十八日具奏奉旨依議欽此關隴肅清案内保奏光緒二年二月初四日奉上諭着免補知縣以同知直隷州知州仍留原省歸候補班前補用俟補缺後以知府用先换頂戴欽此官軍攻拔古牧地堅果克復鳥魯木齊等城案内隨摺保奏是年八月十六日奉上諭着免補本班以知府仍留原省歸軍功候補班前補用並賞加鹽運使銜欽此旋署边化直隷州知州事次年因規復南疆復經臣檄調交缷回營辦理營務於剿辦安集延布魯特陜回金山股逆獲勝家内出力隨摺保奏又經左宗棠奏明剿辦安夷各案隨摺保獎嗣弁内有前次克復西四城南疆肅清案内已經擬保官階請作爲底銜等因奉旨允准五年十月十四日奉上諭花翎鹽運使銜浙江補用知府擬保二品頂戴留原少儘先題奏道袁垚齡着賞給那爾琿巴圖魯名號並賞給二品封興欽此新疆六年邊防案内保奏十年十月初五日奉上諭着部照頭等軍功從優議叙欽此查該員前在曾國荃行營涉歴有年深資得力及臣督師關隴需人襄理與曾國荃函商再四始聽臣檄調來營自是無役不從備嘗艱苦每遇疑難所在得該員一言剖斷悉合機官才識宏通而處事務求寔際前署迪化州事爲日無多而招集流亡來者日衆設法安撫條理秩然至今該處人民猶相稱道察其體用兼備實近時不可多得之員臣前於遵旨保奏人材切實覆陳摺内籲懇恩施破格錄用於時局有裨奉旨留中今擬請補授阿克蘇道員缺銜缺相當合無仰懇天恩俯　邊疆員缺緊要准以二品頂戴監運使銜浙江儘先題奏道那爾琿巴圖魯袁垚齡補授阿克蘇兵備道員缺於地方實裨益是否有當謹會同陜甘總督臣譚鍾麟恭摺具陳伏乞皇太后皇上聖鑒訓示施行謹奏軍機大臣奉旨吏部議奏欽此○○奠元炳片再合肥縣曾道唯前經奏明謂署建德縣知縣所遺合肥縣係冲煩疲難最要缺必須寔缺正途人員調署方足以資治理查有宿松縣知縣孫保田勤愼樸誠堪以調署其遞遺宿松縣員缺查有試用知縣譚廷獻端謹廉明堪以署理該員孫保田本任内並無承緝已起四叅　件據藩臬兩司會詳首來除分飭遵照外謹會同兩江總督臣曾國荃附片具陳伏乞聖鑒謹奏軍機大臣奉旨吏部知道欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十二年二月二十五日京報全錄]  
　　宫門抄○諭旨七道錄前○選單○直督李奏請照議給獎片○又奏請免造册估銷片○江撫德奏請勅部更正補議片○又奏揀補知縣摺○江督曾奏留副將差遣片○陜撫邊奏調署知縣片○直督李奏請開復知縣片○二月二十五日户部通政司詹事府正白旂值日無引見○惇王等謝署印鑰恩○畢道遠等覆勘試卷覆命○駐藏大臣文碩請訓○嵩山郭勒敏布各假满請安○臧濟臣謝授右中允恩○四川道承厚謝恩○豐陞阿稽查中左鬥覆命○内閣奏派驗放之王大臣派出豫王文暉畢道遠薛允升○吏部奏派驗看月官之大臣派出徐桐文暉耀年薛允升烏拉布徐用儀寶昌李端棻三德鄡純嘏何崇光逹崇阿王賡榮本貴汪正元韞德○召見軍機醇王文碩承厚○○光緒十二年二月分選單知府江西袁州賈孝珍監知縣廣東靈山查榮耀監安徽津德董芳澤附陜西延長王裕金監甘肅伏羌葉鴻基舉福建南平孫興壽舉江西萬安李承藩附安徽霍山朱樾廪巡檢廣西武緣王子寅監鹽茶大使四川鹽道黃平成○○李鴻章片再據長蘆鹽運使季邦禎詳稱據豫省行銷蘆鹽之禹州許州臨頴沈邸項城新鄭尉氏通許扶溝郾城祥符鄢陵太康杞縣洧川延津等十六州縣引岸自參懸後私硝徧地銷數奇滯辦理極難屢經招商無人過問民旣淡食虧課亦鉅幾致敗壞不可收拾隨經設法創辦官運委候選知府前長蘆候補運同嚴信厚東河候補通判郭澍滋妥籌經理嚴緝私梟廣集資本凡可疏通之處督商捆運極滯之區盡歸官辦陸續整頓漸有起色現在禹州許州臨頴沈邱項城新鄭尉氏通許扶溝等九州縣已招商人萬盛新瑞昌同德和豐中和成祥順昌今德等包額認辦其郾城祥符鄢陵太康杞縣洧川延津等七縣亦勸據商人振德晋益恒豫豐和豐等自上年起按照捆運定數改爲認運仍逐漸加增以期規復原額溯自同治十二年創辦官運至光緒十一年一律歸商認辦計先後捆運疏銷鹽二十萬引有裨課食不少該員等歴時十餘年之久整理引岸十六處之多備著勤勞始終不懈自應擇尤獎叙俾勵將來除出力稍次者概行剔除外查嚴信厚郭澍滋籌辦認眞異常出力現仍委令督運督銷深資臂助擬請將候選知府嚴信厚俟得缺後以道員補用提舉銜分缺先用東河候補通判郭澍滋加四品頂戴具詳請奏前來臣覆查無異擬懇天恩准其照議給獎以昭激勸理合附片具陳伏乞聖鑒訓示謹奏軍機大臣奉旨着照所請吏部知道欽此○○李鴻章片再吉林與朝鮮互市前議於和龍峪設立總局西步江光靈峪各設分局分卡揀派知縣秦煐督理商務經臣會同將軍臣希元奏准聲明應建局房三廳大號流船三隻曁應用什物器皿等項先由吉林公欵内措墊銀一萬兩辦理在案旋接工部咨應先造估册咨部並俟工竣造具册結照例題銷等因飭據委員禀稱和龍峪西步江光霽峪地處極邊一切物料工匠均須遠處覓購價值倍蓰逈非内地工程可比斷難以例價相繩若責令造册必與實用之數不符委係無從賠貼應請設法撙節辦理實用實報免其造册估銷經臣希元查係實情咨直會奏前來臣查各處工程凡有照例造册者自應照部章辦理其有事屬創辦情形不同者亦未便强令遷就轉多失實吉林和龍峪等處邊地荒寒一切工料須從遠處覓購價旣昂貴往返勞費實未便以例價相繩應由臣希元督飭該員撙節修辦實用實報事竣開具簡明清單咨部備案免其照例造册估銷以昭核實而省繁費理合會同吉林將軍臣希元附片具陳伏乞聖鑒飭部查照謹奏軍機大臣奉旨工部知道欽此○○德韾片再南豐縣生員吳宗弼前由順天府彚安開報禦賊被戕准吏部照傷亡例議給雲騎尉世職襲次完時毋庸給予恩騎尉世職罔替於同治七年閏四月二十六日具奏奉旨依議欽此等因咨行查照嗣行查建昌府學並無其人復查縣學並詳詢故老亦無生員吳宗弼其人恐係𪮝報生員濫邀襲廕卽經前撫臣李文敏將原奉議給世職之案咨請註銷當經吏部奏明將江西生員吳宗弼前次議卹之案查銷知照到江並轉飭遵照辦理復據南豐縣詳稱據監生吳宗道禀稱胞兄吳宗弼係咸豐三年取入縣學嗣遊幕吉安府五年粤逆竄擾是年十一月初七日在吉安府廬陵縣城外安平鄕四十三都釣源地方禦賊被戕經生胞叔吳金輅在京取具同鄕官印結報蒙順天府奏卹惟原報府學生員實屬錯悮當查該生員實係咸豐三年嵗考蒙前學政取入縣學第二十名附生吳宗弼等因又經前撫臣咨請吏部核明更正補議旋准吏部咨查生員吳宗弼原奉議給世職之案註銷于光緒八年十月二十日奏明查銷在案今據聲稱生員吳宗弼實係咸豐三年取入縣學原報府學實屬錯悮詳請咨部更正補議等語查生員吳宗弼議卹之案業經奏明查銷未便據咨率行更正應移咨該撫照來咨詳悉具奏俟奉旨後再行更正等因又經轉行遵照去後兹據署南豐縣知縣曹繼勛以該員遇賊被戕生員吳宗弼查訊入學年分相符懇請更正補議詳經署布政使事按察使王嵩齡核明轉請具奏前來臣覆查無異合無仰懇天恩俯准勅部更正補議覆江飭遵以慰忠魂而作土氣除咨部查照外謹附片人陳伏乞聖鑒訓示謹奏軍機大臣奉旨着照 
[所請該部知道欽此]  
　　江西巡撫臣德韾跪奏爲揀員請補要缺知縣恭摺奏懇聖恩以資治理事竊照九江府屬之湖口縣知縣歐陽駿告病業經臣恭疏具題尚未接准覆旋卽據報病故開缺所遺湖口縣知縣係冲煩難三項相兼要缺例應在外揀選調補必須精明幹練之員方足以資治理臣與署藩臬兩司在於通省中簡縣内逐加遴實無人地相宜合例應調之員亦無勞績應升人员堪以请升惟查定例新進士奉旨分發各省卽用知縣照奉旨命往補用人员之例無論應題應調應選之缺准该督撫先儘補用查各項奉旨命往補用人員遇有題調缺出皆由該督撫酌量才具補用新進士卽用知縣補題調要缺亦照此例辦理等因兹查有進士卽用知縣徐允升現年四十二嵗河南羅山縣人由附生應同治六年丁卯科本省鄊試第四十一名舉人光緒二年丙子恩科會試中式第一百九十五名貢士殿試三甲第一百九名進士奉旨着以知縣卽用分發簽掣江西領照起程光緒二年十月十六日到江嗣在晋賑捐局加捐同知升銜七年正月聞訃丁父憂回籍服满起復於九年十月二十四日回江業已接到部文准其起復在案委署過奉新縣知縣現署樂平縣知縣印務該員才具明練辦事勤能以之請補湖口縣知縣酌量才具實堪勝任據署藩司王嵩齡署臬司繆德棻會詳請奏前來合無仰懇聖恩俯准以徐允升補授湖口縣知縣實於地方有裨如蒙俞允該員係進士卽用知縣請補知縣銜缺相　母庸送部引見亦例不核計叅罰再此案藩司於光緒十一年十二月十三日出詳合併陳明謹會同兩江督臣曾國荃恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○曾國荃片再詎名總兵竇如田係安徽霍邱縣人由　職都司銜同治十三年投効鼎軍轉戰隨剿蘇浙閩皖直東等省薦保以副將補用並賞給强勇巴圖魯名號嗣經前湖廣督臣李鴻章於任賴捻股一律肅清案内彚保同治七年八月初九日奉上諭副將竇如田着交軍機處記名遇有總兵缺出請旨簡放欽此告假利籍十二年正月經前署兩江總督臣張樹聲札調來蘇委帶親兵副營復委統帶正副兩營光緒三年十二月經直隷督臣李鴻章奏請免子騎射是年十二月二十三日奉旨着照所請兵部知道欽此六年二月經前署兩江督臣吳元炳奏保堪勝專閫奉旨留中欽此轉行欽遵在案臣查竇如田自委帶蘇軍以來操練精熟紀律嚴明且駐防多年民情亦甚愛戴洵足資于城之選應請留於江蘇　遣委用俾收指臂之助合無仰懇天恩俯准將該員竇如田留於江蘇以總兵簡放出自恩施格除將履　咨部外謹會同　江總督臣曾國荃附片具陳伏乞聖鑒訓示謹奉軍機大臣奉旨着照所請兵部知道欽此○○邊寶泉片再據署布政使許振褘署按察使賈致恩詳稱署内鄕縣知縣何其傑調省差委所遺該縣印務應卽揀員接署查有實任耀縣知縣潘江前經撤省察看該司　會察得該員生行純謹能勤民事以之調署内鄕縣知縣洵堪勝任核計該員本任内並無盜劫已起四叅　錢糧有關降革處分與調署之例相符等情會詳至前護撫臣移交前來臣覆查無異除批飭檄遵外相應附片具陳再臣到任未及三月例不註考合併陳明伏乞聖鑒謹奏軍機大臣奉旨吏部知道欽此○○李鴻章片再已革奉天候補同知盖平縣知縣徐慶璋前於護防朝鮮案内擇優列保奉旨允准欽遵立案現接部覆准其開復原官仍令補繳加倍捐復銀兩赴部引見所請留原省補用之處核與定章不符等因查留省旣术合例自應酌量核改向來降調人員軍功開復本有免繳銀兩章程該員隨同定亂立功海外寔非尋常勞績可比其從前叅革　案尚無營私劣跡若仍令補繳銀兩與並無勞績循例捐復者無異而其所著異常勞績盡歸湮没似不足以昭激勸合無仰懇天恩准將該員徐慶璋開復升階原官免繳捐復銀兩出自鴻慈俟奉旨後仍飭赴部引見以符定制理合附片具陳伏乞聖鑒訓示謹奏軍機大臣奉旨吏部議奏欽此 
 
