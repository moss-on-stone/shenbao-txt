# 1896 - 283 - 4908397

 

Page 1

 
 
[校印王氏灒齋醫書五種○脈學四種] [  圖書集成局代啓]  
　　濳齋醫書五種海寗王士雄先生所著先生博覽羣書研究醫學數十年著手成春名布遐邇其書風行海内久爲醫林鴻寳惜原板久已連漫翻刻訛悞甚多讀者憾之今緯文閣主人倩本局用新鑄鉛字校印紙張潔白字畫清楚一洗模糊之弊者醫案正續次病源匯參次古今辯論一案一方條分縷析誠醫學津梁也○温熱經緯是書彚輯名人方論互相參考發明仲景諸家奥義實辨别温熱之要書也○飲食譜詳考食物之本性功用洵衛生之寳鑑醫家不可不知○增訂霍亂論是書經烏程汪曰楨先生重加編訂益爲詳備首病情次治法次醫案次藥方共五種每部洋一元半○脉學四種一爲李瀕湖脉訣二爲奇經八脉考三爲脉學輯要四爲李士材診家正眼每部碼洋六角在上海三洋涇橋緯文閣書莊發售 
[繪圖隋唐演義出售] [  圖書集成局代啓]  
　　隋唐演義一書久已膾炙人口雖裨官小說而皆摘取正史筆法清新旣無齷齪委瑣之句泃爲雅俗共賞之書因坊本漫漶故賞奇齋主倩本局鑄鉛排印板旣精工紙尤潔白每部碼洋一元二角欲購者祈至本埠各書坊取閱可也此佈 
[論泗涇汛弁拿獲積竊陳冬生事]  
　　華亭爲松郡附郭首邑邑境西南至於海東北至上海境延袤約七八十里而黄浦跨其中浦南之首鎭曰亭林爲顧野王故里邑中於此設分櫃以便催科其西南有鎭曰漕涇爲縣丞分防所而亭林則設巡檢司焉計華亭境浦以南居十之六東界奉賢西界金山浦以北居十之四與婁上海青浦界相錯莘莊者邑之極東北境東去上海之梅家弄鎭計六里北去婁之七寳鎭計九里是爲邑境浦北首鎭顧未嘗設巡檢分防者殆以鎭距郡城三十六里視浦南各鎭較近故歟泗涇者婁之北鄉首鎭昔元代陶宗儀寓居於此作輟耕録焉今爲婁縣丞分防所而提標中營分千總一員駐此爲專汛所轄分汛把總一員駐七寳外委一員駐莘莊故莘莊雖無巡司而有汛弁地近上海土高水深鄉民多種木棉風俗素稱敦樸近數年來聞有梁上君子呼朋引類匿跡於此漸至勾通客帮以此鄉爲逋逃藪鎭上居民偶觸其忌入夜必爲所算至傾筐倒篋而後已以故良懦之輩畏之如蛇蝎聞市中有談失竊事輙掩耳疾走郡人士舉地方利弊者恒以西鄉賭匪東鄉竊賊爲二大害今夏新太守諸曁陳公蒞任下車伊始卽以除莠安良爲急務前此移營飭縣發兵掩間某賭匪竟爾漏網令人歎如博浪之椎惜乎不中而幸也昨閱報章知莘莊鎭積竊陳冬生業由汛弁拿獲解縣從此懲其渠魁散其餘黨邑之人庶可高枕無憂乎按本月廿二日報紀横雲雁帛之末節云新橋莘莊一帶地方積竊羽黨甚多陳冬生最爲著名屢犯鉅案合華亭婁縣青浦三境地面已不止數十起前月泗涇天主堂曁某米行開單報失爲數甚鉅華邑尊久已訪明飭拿在案及陳太尊下車後亦訪悉其名曾飭嚴緝未獲詎至上月某日經泗涇汛官訪悉是犯寄頓莘莊某烟館中乃率汛目二名前往擒獲解入婁署訊明華亭縣葛明府亦移咨帶案研鞫現仍禁入婁署獄中聞該犯所竊青浦境内爲數最鉅均已供認矣夫地方而有積竊地方之害也非得實心求治之地方官豈易窮治根株爲地方除害卽地方官長有是心矣而差役捕役每與宵小通同一氣則雖欲窮治而有所不能且卽令官長賢能差捕用命而匪類蔓延充斥或須移會營汛帮同拿辦又未易合文武爲一心聯兵差如一體今該鎭陳冬生一犯業已供認各案其爲積竊無疑雖不知該犯果爲此中渠魁否該犯之外尙有要犯須續拿否第據此邦人傳說去年某案亦係此路竊賊所爲尙有某犯未獲且聞該竊等犯案不第在華婁青三邑卽遠至西南鄉蘇郡元和縣屬之金澤章練塘等鎭亦皆屢試其技祇以案屬隔府控捕爲難今旣獲有陳冬生一犯當不難竟委窮源俾之水落石出庶幾地方數年之大患如距斯脫豈不大幸歟所不可解者此次陳冬生之就獲以一汛弁二兵目捕之而有餘則該竊自非具男兒好身手者何前此一經邑尊飭拿而未獲再經太尊飭緝而未獲豈府縣差役皆以善刀而藏者讓功於弁兵乎抑該竊恃有府縣差役之不我疵瑕逍遥法外而不虞弁兵之遽相掩執乎且以泗涇正汛官親詣莘莊拿賊而本鎭汛弁不聞隨同襄事此中猶有可疑豈訪事人言之未詳歟要之如泗涇汛弁者固可謂勤於其職矣亟書之以爲地方文武官弁勸 
[本館接奉電音]  
　　昨日亭午時由京師飛電傳來上諭一道旨一道敬謹譯登○七月二十三日奉上諭江蘇江寗府知府員缺緊要著該督撫於通省知府内揀員調補所遺員缺著劉名譽補授欽此同日奉旨這所叅疏防絞犯越獄脫逃之管獄官甘肅肅州直隸州吏目黄照著卽革職拿問交陶模提同刑禁人等研訊有無鬆刑賄縱情弊按律懲辦有獄官肅州直隸州知州廖汝喬著一併交部議處仍勒限將逸犯李沅渟嚴拿務獲究辦該部知道欽此 
[三韓輶軒語]  
　　高麗來信云從前高王避居俄公使館蓋以懼日人之有所干預也自此之後高王將國事逐漸整頓政教一新兹已核定建築鐡路二條一由仁川達韓京由美人承建一由韓京達渭源由法人承建前者日人在高麗弄兵時設一電綫自韓京迤邐抵鴨緑江邊今由高麗自行管理修整一切頗極通靈至於開礦之利近亦籌及有一金礦歸美人集資從事平日帑項常時竭蹶近日用四人柏郎人爲度支大臣高官類多假公濟私斂錢肥己自被日人佔據後各官益肆貪婪因日人有心要結以致添設多官有月俸十圓者有月俸八九圓者名器愈濫官箴愈壞兹得柏郎逐加變易度支旣裕朝政亦漸覺肅然所有可有可無之各官一律汰去其由日人添設者更淘汰無遺以故欵不虚糜實事求是甫經六月新政已覺改觀意者高麗將蒸蒸日上乎 
[日本新政考]  
　　香港中外新聞云日本内務省准遞信省員開呈添設電綫清單請議撥銀一兆一億圓增開電報子局七十處就向有電桿處增綫若干條并由東京繞琉球達臺灣添海綫一條又呈稱官民囑速通德律風者多至三千處本省資本無著請議院許借銀一兆二億圓又大藏省准海陸兩軍省預籌武備計增練陸軍三大枝製造各戰艦合容英權二億墩增設鍊鋼局一所合需銀二垓五京圓分十一年支給其支給極多之年分以三京圓爲度另議增補商輪船往來美澳二洲及印度等處約需八兆圓查水陸兩軍之費皆就中國賠欵項下支付計第一次所收連還費在内申銀一垓二京圓就此欵付出者一爲撥還戰時提取各地方所存公欵二爲提還前借行軍餉三卽增創武備經費至於新兵之月餉新艦之歲修尙無的欵因議增抽酒稅每年約一京二兆圓官攬烟利每年約七兆圓重科人丁産業商店工廠掛號資每年約一京一兆圓 
[從禽肇事]  
　　香港循環日報云九月十四日下午有西人六名相約乘小輪船往深水灣爲游獵之戲翌晨登岸雇鄉人三名一肩挑火食二背負藥彈六人登岸後分三隊往各處尋覓鳥獸不料槍聲一發忽有小彈一兩顆擊及 
 
 

Page 2

 
 
携火食之人然所傷甚輕無甚痛苦時西人懷中帶有洋銀二圓盡給傷者作醫藥之需並允回船時再給洋蚨一翼傷者喜甚仍前負擔以行約歴一點鐘之久並無倦態未幾與負藥彈之甲乙兩人相遇絮語多時三人忽棄擔而去西人不疑其有他也姑置之至五點鐘時傷者忽偕鄉人約六十名蜂擁而來聚集海濱其時六西人已興盡而返欲回小輪船另有四西人亦游獵言旋者均在海旁站立見鄉民怒氣冲冲大有爲難之勢姑准備以待忽有鄉人越衆而出向西人多索湯藥之費西人不允卽有人執麻繩向前欲將悞傷負擔者之西人綑縛衆西人見其太不近情向前拒敵鄉民各執棍棒向西人毆擊彼此混鬥約歴一點鐘許鄉人知不能取勝始行遁去是時西人所用火槍因鬥損壞　回多卽衣帽亦均被毁裂狼狽回船鼓輪返港聞已據情報官恐難免一番波浪矣 
[寍波火警]  
　　寍波采訪友人云本月二十三日傍晚郡城渡母橋弄河漘周阿炳家樓上無端火起一霎時卽黑烟上衝掩蔽霄漢靖安水龍社近在咫尺社中人首先鳴鑼告警寍防局洋龍卽飛馳而至因弄中地狹就渡母橋大街益興柴炭行門前接以皮帶由行之後門外隔河噴射其餘各水龍亦先後到塲分投施救是日爲鄞縣楊大令懸弧令旦文武員弁正在縣署觀劇一聞警信立卽趨詣火塲彈壓閒人督率人夫併力保護回禄君始不敢飛揚跋扈漸漸斂威祇焚燬樓面兩椽 
[廣州火警]  
　　廣州采訪友人云本月十四夜三鼓時忽傳火警急出探之知新塡地建搭篷寮尙未工竣火由木料而起是以易爲救滅是處與陳塘南大巷塘魚欄只隔一水之遥當起火時燕燕鶯鶯莫不警惶失錯幸未延及眞乃大幸矣 
[嚴申賭禁]  
　　廣州某日報云佛山海防分府劉賓臣司馬國光以佛鎭地廣人稠賭匪麕集且有劣衿貪圖規費設法庇匿或在紳士家開塲或搭官涌爲賭館縱有衆鄰禀攻局紳示禁然其中崇止嫉邪者固多而假公濟私者亦不少以故賭匪日盛一日賭館旋拆旋開日前竟有某紳代賭匪夤緣特假私規而求情面者而白鴿票之害更爲流毒民間因出示嚴禁飭差查拿從此雷厲風行庶可冰消瓦解歟其示曰爲嚴行拿禁事案照白鴿票賭博一項爲害最烈迭奉大憲札飭嚴拿封拆在案無如日久玩生旋拆旋開昨據分局紳等及各街鋪户禀請拿緝前來總由此項賭匪膽大玩法所致除飭差保隨時查拿外合亟出示拿禁爲此示仰合鎭軍民人等知悉須知各項賭博均應照例拿辦不能稍從寛縱如仍陽奉陰違定卽捕拿解省盡法懲治本分府言出法隨其各凛遵毋違特示 
[螺女江聲]  
　　福州采訪友人云每當夏秋之際好事者例必迎神賽會謂之驅逐瘟神本月十五日爲倉王廟鍾張劉史趙五帝賽會之期弦管笙簫沿途迭奏更製成肩枰擡閣用垂髻好女子分扮生旦凈丑或柔脂膩粉描將兒女情懷或鐡板桐琶顯出英雄氣概其中有某雛姬作胡人裝束手彈胡撥四高跨連錢旁有胡兒爲之執鞭墜鐙者則二昭君出賽圖也入夕更燈燭輝煌光照十里許火龍萬道上下盤旋舉凡蓮幕佳賓蘭閨麗質烏衣貴胄曰袷名流無不結襼游觀以恢眼界直至夜闌更靜依然車水馬龍誠省會中一時盛舉也是夕南臺迎賽聖君會其熱閙亦復相同閩人士並轡出城者殊形擁擠○郵政局刻已舉行示期八月十五日爲止令各信局赴局報名至所訂章程目下未經宣播惟悉辦公之所在番船浦天福洋行○射圃里妓藪也夕陽時節簾捲珍珠粉曰黛緑之儔扇掩銀紗時呈半面詠道政里中人似玉善和坊北月如鈎之詩覺漁洋先生猶未形容盡致也某日有已革勇丁某甲貿貿然至某校書家尋歡地棍見之三五成羣伺諸門外迨甲翩然而出卽向之大肆咆哮甲亦反唇相稽於是各逞雄强互相鏖戰甲寡不敵衆大爲地棍毆辱手背受有刀傷地棍見已釀成事端如鳥獸散甲乃血污狼藉躑躅而歸○南臺番船浦新記茶行爲二利所開近以運掉不靈突於某日倒閉日之夕矣各債主皆糾人索欠并有欲禀請官吏將房屋標封者擾擾紛紛不知如何了局也 
[浮邱山色]  
　　廣州采訪友人云廣東學政惲大宗師考試廉州已畢定於七月十七日遵陸赴高州計程二十左右可到開收闈姓者準期二十二日截卷○廣州府舉行府試首二塲均已出案府尊恐有旣應縣試而府試時因事未到者特牌示云照得本年科考各縣文童先經示諭屆期齊集聽候扃試不得另請補考在案但其中或因臨塲實有事故赶考不及者若一概不準補考未免向隅兹本府定於七月二十五日補考合行示諭各文童凛遵特示○本月十三晚更鼓初敲突有一人至城西蓬萊里西約信興雜貨店出貲購烟紙乘櫃上人數錢時隨手掠取數百文而逸店夥窮追至江瓦氹窟頭巷其人驀避入某姓家一時驚動街鄰喚齊更勇入屋搜捕其人極口呼寃搜其身邊並無軍器遂鎖至更館以待送懲有識廬山眞面目者云此人乃戲班中人刻下窮極無聊以致出此下策因商之店主人請勿押令游行店主人允之其人乃叩頭如搗蒜而去○駐防旗人恃有護符往往欺壓平民横行無忌卽犯重辟地方官亦勢難按律以懲必解歸京師交宗人府訊理以故全無顧憚益肆兇鋒日前某協領出有賞格大旨謂前廣州協領左營千總武進士成傑之第三子海州今名貴斌年三十歲曾在軍署大堂肆擾又在自已門前攔馬撫臺之輿閧閙有案七月初一日同母并家人至保軍帥大堂撒賴刻已逃去如有捉獲解到本署者卽賞洋銀一百大圓報信指拿獲到者賞洋銀四十大圓旋又加賞五大圓○有神名康公主帥者不知其出自何典而粤之人皆信而奉之俗傳神曾救護羣鴨凡食鴨及蛋者不得入廟叅拜無稽讕語殊可笑已河南沙頭鄉主帥廟香火最爲繁盛設有主會值事燈籠入廟取燈籠者例出分貲洋銀一大圓省垣諸富户有出至十分八分者統計每年此項燈籠貲可收至四五千金之譜七月初七日爲神之誕辰四方之祝嘏稱觴者絡繹不絶省垣十一鋪瓊花宫亦供奉康公偶象初六日廟祝設壇建醮各值事均到廟夜膳值事之惠州人章姓一不謹愼跌傷臂骨腫痛異常連日延傷科醫士治之未能見效嘻媚神而神降之禍神果有靈乎哉而好事者偏紛紛傳說謂是人因食蛋而致罹此罰嘻是誠可謂痴迷不悟者矣 
[商婦琵琶]  
　　九江采訪友人云秋風薦爽暑氣潛消九江鎭總兵劉育文鎭軍每日督飭標下選鋒左右兩營及新勁營各勇丁於天未黎明時赴大校塲演技某日張王二巡捕帶同戈什哈劉某在外浪遊滋事事經鎭軍查出立卽革退不准人營○前任津海關道盛杏蓀觀察經張香帥電檄赴鄂面商要公因附乘招商局江寛輪船就道本月十九日申刻道出潯陽府廳縣及招商電報查船各委員以次入謁○本月十九日清晨德化縣慶西垣明府赴江北勘騐堤防○育嬰堂委員蔡次　二尹及張二尹履思出示嚴禁殷實之户能雇乳娘者不准抱孩赴堂領錢以節縻費○潯上五方雜處良莠不齊某日城外烟館主劉甲隠藏來歴不明之態姓少婦經保甲局羅海源少尹拘案笞責一千五百板并批婦頰四百下交其姑領歸○本城人吳某勾引王某之妻竊取衣物而逃控經德化縣慶明府訊明嚴行懲辦 
[蟂磯漁火]  
　　前報記蕪湖新關班稅務司因病請假以本關三等帮辦龍伊君庖代旋龍君亦病月之初六日撒手西歸所遺稅務司祗得以本關小寫莫天錫君代理等因兹接總稅務司來文以稅司責任攸關未便久曠特另由江漢關電調大寫西人勞君於上禮拜來蕪權爲管攝俾免積牘生塵云○道憲袁觀察初九日乘輪赴金陵公幹兹於十九日乘坐江裕輪船還轅屬吏咸至招商局躉船鵠候迎迓水陸防營亦沿堤站隊旌旗耀日直與江影相掩映○夏初霪雨爲災圩田傷殘過半入秋後又患旱魃致山鄉大田多稼藴隆蟲蟲俱憔悴堪憂黄豆木棉更炸裂滿地生機垂絶幸中元早起痴龍睡醒油然出雲沛然下雨檐溜一線恍如倒瀉銀瓶直至未申之交始一片晚霞與夕陽相激射新晴氣象無非詩情畫意殊足快人心目也○節屆中元城廂内外咸分社舉賽盂蘭盆會每晚不下十餘處爭奇鬥麗異想天開六街三市俱五色錦幔上挂琉璃燈綵夕陽將下燭龍萬道上下騰輝兩面店鋪又各重門洞啓盛設古玩以及名花奇葩珠蘭香尤覺參透鼻觀廣賣店則將内外懸售洋燈 
 
 

Page 3

 
 
一律燃點映以各種燈鏡斑駁陸離過其下者如身入蛟宫觀人間未有之奇每晚香閨弱質晚妝初罷逐隊來觀團扇輕衫氤氲一片當街除釋子黃冠分臺誦經外又各招雇清音盲詞列肆彈唱梵音法曲之餘間以哀絲豪竹響遏行雲習俗如此牢不可破○前報由蕪調回之精健左營將有皖北之行精健右營能否來蕪尙恐未定云云兹聞左營北行已作罷論右營則仍遵前議移調來蕪十四日該營管帶沈副戎輕裝减從先來察看營勢小住數夕卽賦言旋聞約二十後先帶左哨前來修整營盤俟睥睨工竣然後全部拔隊築壇坐鎭爲鳩兹之保障云○青皮地棍久爲閭閻之害雖迭經賢宰官嚴加搜捕法不少寛奈若輩愍不畏法痛懲數四猶自詡其銅筋鐡骨而且聲氣廣通宫府方欲查拿而若輩已得信遠颺此次代理朱邑尊下車伊始深知若輩伎倆乃不動聲色卒將著名青皮姚和尚王登龍輩拿獲置之囹圄本欲一網打盡其羽黨奈已如驚弓之鳥避跡一空因卽將漏網之三十餘名開列年貌榜示通衢若者面白而頎長若者貌獰而短厲一一刻畫不啻禹鼎鑄奸使閭里小民見之知其與畫中人相彷彿卽可指拿送官緣大令需次此間於地方利病久已默識於懷一旦銅章旣綰出其夾袋中物而興革之易於反手耳○蕪通保甲緝捕委員李葆林副戎因同茂被盜一案帮同拿犯因悞落職所有緝捕一差現經道憲詳委都司曾潤亭都戎接辦業於七月朔日交替至另有沿江緝捕一差乃撫憲所特加並有木質關防一顆現亦繳存道轅將來應否另委尙未聞上游示定云 
[邗水秋痕]  
　　揚州采訪友人云霍家橋畔某鄉落有沈某者專以鉛銅仿製僞洋銀持至市廛中混用邇者更别翻花樣製爲小銀圓魚目混珠大爲商賈閭閻之害地方官訪聞其事特於本月某日飭役前往查拿比至聞沈方在某烟館過癮飛馳而往則已聞風遠颺矣○每歲七月中旬各坊選事之流例必鳩集金資廣設盂蘭盆會或招羽士或雇緇流支搭板臺高懸錦幕明燈萬點璀燦陸離晚間一望如星顯出光明世界騷人墨客閨秀詞媛聯袂來觀幾致萬人空巷露白苔青之地時聞扇影衣香正不第玉溪生詩絳節飄颻宫闕開中元朝拜上清回謂足形容盡致也本屆司署前及得勝橋兩處爲最熱閙古旗亭街會中人見而妬之鬥角鈎心盡情爭勝街北某店設瑜伽燄口臺街南某公館門樓更陳列清音一部招集梨園子弟唱各種艶曲嬌歌絲竹管絃雲衢響徹幾與釋子之鐃鈸鐘磬聲互相應笞街上錦天繡地萬燭齊輝一時遊客如蟻聚蜂屯雖見慣司空者亦嘆爲得未曾有云○某日徐凝門街某生家被妙手空空兒所算事後開單赴本叚巡局報案局員允爲赶緊緝查生促之再三馴至口出惡聲並將局中器物摔毁局員怒謂是可忍孰不可忍卽據情訴諸總局某君某君立飭總巡某大令將生提問取戒尺責手心二十下以示薄懲聞者咸謂其咎由自取 
[觀察拜客]  
　　雲南試用道吕觀察國熙口前因事蒞申僑寓滬北長春棧昨日命駕入城分赴道縣各署拜會黄觀察及黃大令均以禮接見茗談良久始别 
[訂期回拜]  
　　黃大令致函法領事蘭萌君訂期回拜略云日前辱承惠教獲益良多兹訂於本月二十六日上午十點鐘趨前恭謁敬先奉聞 
[請設醫院]  
　　本邑職董凌夢周沈希椿陳克脩會同寳山縣職董周萬鵬孫廷璋嚴大鍾等擬將該董等經理義塾公産從崇善堂索回之老閘義渡田十一畝俱坐落美租界内出售可得銀三萬餘兩除另買田補額外餘銀呈請立案發典生息創設西醫施藥局醫院設在閘北悉倣同仁醫院章程卽商之同仁醫院主美國醫生文君亨利大爲嘉許該董等因聯名繕禀并由文君具函分致關道憲及上寳兩邑尊請爲批准照辦 
[滬南三則]  
　　松江府陳蓉曙太守前日到申已詳昨報昨日午前十點鐘道憲黃觀察命駕出大東門至大碼頭太守官舫答拜○後馬路某錢莊昨雇小車送制錢數十千至南市登仁里大豐莊上向例車資一百文該車夫硬欲添四十文以致口角該莊將車夫送十六鋪中局請究李蘭史二尹以該車夫不應如此硬索判責一百板釋放○王阿心顧生均在楊姓家作工昨日二人在裏郎家橋下堍浙米適有萬祥醬園出店王升福亦在該處挑水偶不留心將米撞翻扭至十六鋪中局李蘭史二尹以王旣將米撞翻須負荆請罪不應口角判責手心五十下具結了案 
[法公堂瑣案]  
　　廿七保十二圖居民沈同發有地二畝有奇租與謙信洋行三年爲限是處田價日漸加昻西人柏禮才托張益祥先問沈同發購買計價洋二千四百餘元言定俟期滿收管詎柏禮才買後竪石立界謙信洋行以租期未滿一年不准售賣將界石拔去柏禮才疑中保舞弊投法領事署呈控領事照會鄭大令出票提張昨禮拜二堂期大令會同新任繙譯蘭萌君升座包探將張與該圖地保沈小巖解案張益祥遞禀聲稱西人柏禮才托小的爲中向孫阿毛沈同發等購買民田二畝二分連中費等計洋二千四百廿元此田由沈等先租與謙信洋行以三年爲限今未滿期未便經手柏禮才自願俟限滿收管先立界石謙信以年期未滿不許竪立小的將田價扣留洋三百元立有憑據交執但照本地欵式不立道契今忽來案具控請大老爺公斷可也沈小巖供此田先經租與謙信小的並不在塲後經張紀轉托張益祥爲中將此田賣與柏禮才據稱已向洋人說明須待滿期後交還大令謂柏禮才旣已付清田價理應管業張稱謙信洋東現不在滬約計一月内可到契上尙有趙毛囡爲勸中待謙信洋東來滬自能清理明白大令得供與蘭萌君會商將張交原保下期偕地保投訊張等遵諭而退○吳江縣屬盛澤鎭張湯氏爲縫工沈富春誘逃滬上賃居八仙橋爲英界開泰客棧主嚴玉書扭控捕房捕頭著嚴交保出外找尋湯氏夫屬來案候示昨日堂期嚴偕沈莊福投案沈供該氏卽小的之甥女以父母早亡依母舅家旋爲許配張大觀十七歲時張來搶親湯氏逃出已有三年張屢向索今悉拘案求給領回質之張湯氏供年廿四歲父母早亾並無母舅向依姨母過活姨母作主許配張姓被搶成婚過門後衣食不周去年二月隨沈來滬覓食又夫名阿大家有夫弟阿四年幼穉大令問爾隨沈來滬何幹供稱帮傭覔食沈富春供家住盛澤向業縫工女在小的家内已有四年去年二月始來滬上嚴玉堂供在鄭家木橋開開泰客寓與沈莊福素來認識囑代尋覓大令得供著將嚴交原保邀同氏夫來案候核沈富春張湯氏還押沈莊福斥退本年三月間無錫鄉婦袁計氏被人誘至滬上鬻入吉祥街某花烟館爲娼因事逮案曾經大令著交其翁袁阿狗領回管束詎該氏復又潜逃　至滬上與粤人某甲姘識賃居法界後新街前日氏夫袁杏春在城河浜與計氏面晤扭入捕房昨日堂期解案袁阿狗偕伊子杏春投案伸訴大令問爾是否欲賣該氏供稱並無其事袁計氏供住後新街九號房屋丈夫欲賣小婦人阿翁不許大令謂爾已墜入烟花本委交爾翁領回何又逃出爾夫如果賣爾恩義已絶决不再來尋緝顯見爾供謬妄氏供丈夫已講定身價洋一百三十元有媒可証大令著將該氏還押飭袁阿狗父子明日投案候示○林裕隆皮絲店主林信隆控源太昌烟店冒片混售皮絲私刊印板等情經大令著追印板繳案昨日堂期王鵬飛供店主郭應龍現在寗波患病小的已致信囑伊早來料理原告林信隆投求究辦大令著將王押候店主來案候核福裕泰報關行胡益甫投案禀稱在三菱公司雇車夫江永南等五人裝載魷魚每車四包及至白大橋一車乘間逸去檢點缺少兩包計值銀七十餘兩兹將車夫張三寳蔡和慶張順之江阿四等送案請追大令向之研詰或稱裝四包或稱裝三包或稱二人同裝六包大令計數不符著交保出外限二日内找尋在逃之車夫到案究追原告斥退○包探禀稱流氓陳金文烟囱卵子張阿四即小鐡墩前與顧阿二等在小東門戲館街毆傷烟鴇王沈氏在逃未獲今由總巡局移解到案陳張二人俯首無詞大令謂已據顧阿二供明豈容狡賴著押候各笞五百板○包探禀稱一百廿三號車寓與陳 
 
 

Page 4

 
 
益泰烟間主因停車碍路口角爭毆黄沈氏等現押捕房奉飭拘提行兇人兹將一百廿三號内之沈秋泉投案請訊大令著押候交保○包探禀稱偷兒徐正心竊取官紗短衫褲一副並在身畔搜出當票二張一併解案徐正心供在小東門浴堂内竊來向住跑馬塲馬販家原籍蕪湖七月初一日到滬大令著押候枷號一月期滿笞責一百板贓存待領○包探禀稱偷兒陳阿連在醬園弄竊取洋布短衫褲當塲拿獲解案陳供向藉賣茭白爲活此衣由竊賊手内奪下大令著押候笞責一百板贓存待領○包探禀稱偷兒李金謙至公司小火輪内圖竊當塲拿案解訊李供浦東人向爲茶食生意失業無聊不敢犯竊大令著押候笞責二百板○包探禀稱李海大卽翻沙海大屢次犯案經大老爺驅逐出境前日又與虹口賭棍馬興之子馬阿榮在新延齡烟館滋閙李供與馬阿榮因吃醋起見被馬糾同多人毆擊受傷背上血跡尙在求騐大令著押候提到馬阿榮再核○包探禀稱幼童陳二觀迷失路途經巡街捕帶回捕房解請安插陳二觀供年十四歲台州府天台縣人叔父阿來向爲木匠隨同來滬在途走失家内並無兄弟此次來滬擬習手藝大令著押候家屬認領 
[珍帙快覩]  
　　英國鐡路章程二卷爲番禺鄧琴齋東臺楊恭甫二先生隨使倫敦時譯述而滬上六先書局主人印以行世者也中分總章程二十八條管事賣票章程二十四條棧長章程三十二條由是而管車管暗號收票小工駕車修路之類門分類别罔不井然秩然都三百十四條益以各公司告白及英國律例共九條首冠朱君壽慈宋君育仁序二篇自序及目録次之方今我國風氣大開朝廷加意富强准興輪鐡之利當軸者苟得此書而悉心印證推行盡利精益求精不特可以媲美泰西更何患不駕乎泰西之上哉昨承以數帙見貺披讀一過爲題數語於簡端 
[招認失孩]  
　　六月二十八日巡捕送迷路幼孩一口至會審署年約四五歲飭發到所留養據云姓王名阿奎寍波人家中開花衣店上有父母某日隨兄出外迄今多日深恐家屬未知特乞登報倘有知其住址者望通知父母赶速來所認領爲盼[  滬北棲流公所啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[醫院述聞]  
　　江北某邑人王定蘭賃居裏虹口某處未悉所操何業前晚二點鐘時不知何　吞服生烟　　自　家中人不知急舁　同仁醫院求救想施以刀圭靈樂定能起死回生也○鐡工韓阿狗受楊樹浦怡和繅絲　之雇司理機器昨晨被機器比去三　血　如涼　　昏沈經同夥舁送同仁醫院療治 
[上海縣案]  
　　浦東人朱珍珍投縣喊控被姪毆傷昨經蔣刺史堂訊朱禀廿二保人胞姪松林不務正業專與　　打架動　傷人本月十七日又因在鎭上小茶館内鬥牌爭打適小的走過看見喝令不准闖禍松林以爲當塲受辱竟抓傷小的面上腰膝等處請騐提究刺史飭仵騐明腰背左額所傷屬實飭令自行醫治松林毆傷尊長實屬可惡立飭簽提到案候辦○江南製造局函送陳七倌到案亦經蔣刺史訊據陳供吳江縣蠡里人向在鎭江謀事此刻因要到河南内黃縣尋找胞兄缺少川資因到製造局水雷廠内尋姊丈華式如向借盛川四十元詎堅不允反被送案刺史謂局憲因爾吵閙函飭重辦據說要到河南就使借爾四十元盛川亦斷不彀况看爾行爲不過騙錢到手花消若釋出定不妥當著交原差趙淞取片連夜送交改過局暫押候傳伊父來案領回管束○巡防北局函送道士朱懋永至縣聲稱伊子受三於六月廿一夜進老北門爲該門兵留難並打傷伊子不與計較詎該門兵反於次日至家訛詐費去洋二百餘元尙還不休云云大令飭開點單候審明補提嚴究○浦東廿四保十六圖人駱隆寳偕姪福祥扭同族雲山至案控稱被雲山串保張嚴桂等挖寫假據覬覦業産等情大令飭值日差洪福看管候審○二十二保十七圖鄉人徐茂堂偕姪阿慶扭江蘇海運局長豐米行斛手趙揚寳至縣喊稱趙聽信　烟間折脚阿炳野鷄丫頭等唆聳陷竊到家强搜復被扭至南市拆梢今將趙扭案請辦大令飭差收管候示 
[英界公堂瑣案]  
　　三百五十六號華捕解鄔阿才至案禀稱昨日有與鄔同居之某姓女郎糾合流氓將比鄰徐茂生毆擊並用刀戳傷迨小的往查女郎及行兇人均已逃逸祗得將鄔解請訊供徐渾身血污自投案下訴稱小的家中豢羊一頭昨日忽然逸出奔至比鄰某姓女　家　首母親前往牽回突被女郎辱駡略與理論女郎卽糾合流氓二三十輩將母親扭住行兇小的聞聲出視卽被兇毆並戳傷肩胛等處石腿　　鐡尺擊傷旋一哄而散小的竭力扭住一人以致手腕又被連刺數刀痛極倒地其人卽飛步奔逃未幾有華捕到來將鄔拘獲聞流氓係小妹郎及阿炳二人爲首其餘請大老爺問鄔便知訴至此出受傷處請騐屠别駕騐視之後向鄔詰問鄔供稱小的雖與女郎同居然伊等爭　時小的方在牀上實不相干問爾與女郎是否同姓供稱小的不知其姓别駕問徐曰爾當時究竟見鄔在塲否答稱鄔雖不動手然與女郎一家諒　知悉别駕問華捕曰爾當時曾否見鄔在塲禀稱小的聞信赶至流氓已不知去向迨至女郎家見鄔坐在牀上是以拘來别駕飭將鄔間　候　查行兇人再核一面諭令徐自行醫治○包探施奎江禀稱昨日朱阿榮瞿阿海二流氓同行至虹口某處見鄉人丁金桃持洋銀四圓卽逞强　取迨丁報捕後捕頭遣小的緝獲詰知洋銀尚未用去今特解案請懲丁投案訴稱小的與朱瞿素識昨日强借洋銀小的不依卽被攫之而逸朱供稱小的與丁鄰村並未攫取洋銀叩求明察瞿所供略同别駕判令各管押兩日○某洋行出店人陸寳順竊取同事胡三才所佩銀對時表一枚經胡扭交一百八十四號華捕解送公堂别駕研訊之際胡投案領贓陸供稱小的與胡交好故暫借其表一用並非行竊尙乞施恩别駕判令笞責一百板贓給還失主○包探沈金隆禀稱陳阿才潛入張王氏所開豆腐店竊取洋銀三圓錢二千八百文報捕後捕頭遣小的查拿送究張王氏投案領贓陳供稱小的係本邑人父親亦開豆腐店昨日向張王氏暫借洋銀並非竊取别駕判令笞責一百板交其父領回管束○四百二十八號華捕解王生法至案禀稱此人闖入某洋行竊取出店人某甲之鞋一雙草帽一頂行主見之指交小的解案王供稱小的因與比鄰某洋行出店人相識昨往探望悞入其家别駕判令笞責五十板○包探孔阿才禀稱騙子王竹卿騙取浦金祥家象牙烟槍一枝押取洋銀八圓報捕後捕頭遣小的查獲人贓送請究辦浦投案申訴前情王供稱小的係電報局打報學生本欲購取烟槍適囊中無錢暫行付質現旣被控情願贖還别駕著交人保出料理質本烟槍給浦具領○賊犯楊連興竊取鄰人林萬雲家綢布衣服五件經包探趙銀河緝獲人贓解案請究林投案領贓楊供稱小的窮苦不堪以致犯竊别駕判令笞責一百板贓給還失主 
[美界捕房紀事]  
　　昨日清晨有緝私船一號停泊虹口德國領事署後浦濵水巡捕船巡至此以是處爲各船出入孔道喝令多開船上勇丁置之不理水巡捕逐之急數勇手持洋槍挺立船首水巡捕恐遭其荼毒去而言他糾集多人復至是處勇始飛槳往北水巡捕烏船自後窮追至楊樹浦始扣住勇丁棄船奔逸水巡捕將船帶回午後某哨弁投捕房領船捕頭謂須將勇丁交出方可○昨日午刻有一年將花甲之江北某邑人某甲至漢璧禮路新興飯店午膳給資時缺少零錢二文值堂人某乙遽以惡語相加遂致口角旣而店夥丙丁等四五人將甲并力兇投行人咸抱不平爲之喚二百八十三號華捕至將乙丙丁解入捕房捕頭令甲投英界公堂控告乙丙丁卽行開釋○某日粤東人梁阿榮竊取張函茶房朱阿根之衣服昨晨經包探范進才緝獲帶入捕房捕頭令押候吊贓送辦○昨日上午有一年約三四歲之男孩行至吳淞路啼哭不休經張唐氏送入捕房捕頭令留候家中人認領○本邑人邢菊生至漢璧禮路菜市購物不知何故與賣菜傭某甲互毆經五百零二號華捕一併帶至捕房捕頭卽行開釋○昨晨有一載貨車曳至南潯路碾壞路旁所鋪水門丁泥經管馬路西人所見喚某號巡街捕至將車夫沈　生王福生裘士林拘入捕房捕頭令各罰洋銀一圓○前晚寗波人某甲携檀香二枝行至百老匯路包探倪順泉疑是竊來拘至捕房禁行昨晨捕頭查明其人並非偷兒卽行開釋 
[金陵官報]  
　　七月十九日徽寗道袁見辭二品頂戴辦理開平等礦江蘇存記補用道張翼到天津來江蘇試用道倪世熙田京來知縣陸昀辭回蘇江安輪船楊星田　送常鎭道吕赴鎭江○二十日總理兩江營務處候補道桂傳見常州府發審委員准補溧水縣殷以恕常州來知縣方臻峻交卸署甘泉縣事回卽辭赴揚算交代二位以到知　李孟康禀知會審六合案件回 
[蘇省官報]  
　　七月十七日候補知府羅道源禀知奉委會辦文廟祭品差荆溪縣典史李智植禀辭赴任○十八日候補同知黃琪禀知奉委赴清河縣會審案件直隸州德存禀知赴寗見制憲卽辭五品頂戴知縣用指分江蘇試用縣丞單希曾河南人由京騐看來省禀到臬轅牌示七月分候補佐新月課定於廿四廿五兩日考試○十　　　轅牌示照得無錫縣縣丞慶多捐升遺缺查有候補縣丞湯毓楙堪以酌補候補知府王毓苹禀銷海運津局總辦差新任太倉州蔣體梅禀辭赴任新陽縣蘇辭管帶新中飛划水師營儘先都司胡昌寳禀辭赴江震崑新一帶查哨○二十日寳山縣沈禀到知縣葉意深禀知赴寗見制憲管帶太湖水師正前營揀發遊擊許國詳辭赴太湖江震一帶查哨 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
