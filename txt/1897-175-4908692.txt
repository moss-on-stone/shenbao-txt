# 1934 - 175 - 4908692

 

Page 1

 
 
[新印註釋大字本十子全書告成] [  圖書集成局代啓]  
　　諸家子書類多雜覇之術學人濡染漸開縱横捭闔之風明東林所選諸子中之極純正者老子莊子荀子列子管子韓非子淮南子文中子　子鷁冠子十種刋爲十子全書以教後學法至善也今二林齋主人覓得初印註釋善本倩本局用大號新字排印成書裝釘十六本每部實洋二元蘇州綠蔭堂上海文瑞樓蕪湖汴梁文苑山房出售 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深奥稽古之士靡不涉獵行于世者以杭州局刻本爲最善惜卷帙繁重定價甚昻寒士力有未逮徒興望洋之感近時坊間所行石印本字跡細若蠅頭全部僅八百餘頁今二林齋主人覓得初印善本倩本局用大號新字排印成書以公同好體例悉照原書計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州綠堂上海文瑞樓蕪湖汴梁文苑山房出售 
[書本報紀維持圜法後]  
　　圜法之壞不自今日始也而至今日爲尤甚自中日起釁東省被兵燹之災錢價陡然昻貴銀洋日賤非但一省如此也省亦皆如此本館曾著爲論說謂制錢之缺固不自今日始何以驟然短少推原其故各處使用僅能敷衍而遼東一省制錢驟少不能不向各省運載各省旣無有餘而有此漏巵遂形匱乏雖東省之錢自遭兵燹不免狼藉然大半必爲外人運去此去而不返者也加以奸人晝夜銷燬以小易大非但制錢缺乏而民間又受小錢之害錢法終無轉機於是官憲禁止出口禁止銷燬雷厲風行無論其能禁與否而僅禁銷燬出口塞其去路尚未濬其來源也來源者何鼓鑄而已無如鼓鑄未廣出數不多錢價終不能抑大抵鼓鑄之費與錢相抵尚屬不敷且現當銅斤昻貴國帑支絀之時明知非鼓鑄不足以維持圜法而限於經費亦無可如何說者謂如能變通辦理將錢樣收小錢之分兩自輕分兩一輕則用銅可省其利一自來銷燬者皆以小易大以圖漁利若制錢一小銷燬者必至無利可圖亦不禁而禁之法其利二錢樣旣小民間使用携取較爲輕便其利三有此三利則錢法或可振興乎說者但知錢之宜小可以得諸利而絶諸弊不知錢之尤宜精緻始不妨於小若僅以小爲利則猶之私錢矣現在上海製造局所鑄之錢好則好矣可以流通矣然尚嫌其出數太少且未能十分精緻大約不用機器之故西人以機器鑄銀元無論大小何等精緻若照此法以鑄錢自不患其不精緻也而且出數可多人工可省不亦一舉而數美備哉說者又謂鼓鑄現錢刻尚緩不濟急宜廣行錢票夫錢票與現錢相輔而行者也若僅恃空票以流通則必有擠軋之時而市面更不可問北省皆有錢票往往錢店荒閉窮民受累且因之滋事雖非皆恃空票而現錢偶有不足卽蹈此弊若不事鼓鑄而廣興錢票恐此弊各省皆然而錢法更不可問矣昨接天津訪事友人來函云津郡錢根短絀其故皆由私爐銷毁之多然亦因大口袋小口袋互相勾串持帖向錢鋪擠取現錢現錢愈短愈欲擠取此津郡錢鋪之荒閉所由來也大小口袋者卽代錢鋪以帖换錢者也如此鋪所收他鋪之帖卽交伊等向本鋪取錢或别項店鋪所賣現錢太多應有用帖之處卽以現錢换彼之帖若輩或一二人或二三人逐日以二把手小車推運現錢以供錢鋪之用倘某錢鋪或開罪於若輩卽相約不收其帖聲言某鋪將荒閉相約取現錢無論如何殷實錢鋪一時週轉不及欲不荒閉而不得制軍王夔帥訪悉此等匪徒有害市面札飭保甲總局李太守力爲整頓以維圜法而便商民並分札府縣會銜出示略謂現錢之緊皆緣大小口袋匪徒所致現經查明大口袋土匪黄子江等三十三人小口袋徐三等三十九人互相勾串把持市廛銀錢行情漲落無定向各鋪收取存帖持向錢鋪擠取現錢若不速爲整頓實爲商民之害黄子江等本當按照督憲札飭嚴拿懲辦姑念愚民無知從寛宥免自示之後各宜另謀生路倘仍蹈故轍一經查明或被告發定行盡法懲治云云此尚非現錢實在不足而錢店受票之害已如此然錢店受票之害不過倒閉而已而民間之持票無從索取者則其害何可勝言耶此尚爲匪徒勾串擠取而民間已受累不淺若僅恃錢票則不俟匪徒勾串而亦必擠倒故曰票非不可行也必有現錢之可抵而票始可貴則鼓鑄其可緩乎哉值此空虚之時事事更宜脚踏實地整頓錢法民便於用則商務自能起色况與國運爲盛衰乎 
[京師火警]  
　　北京訪事人函云五月十一日初更時分崇文門内東單牌樓迤北石大人胡同外面某油鹽店陡然火發南城水會阻隔城垣不能往救祗有内城水會撲救直至四更後火始漸熄延燒比鄰鋪户計共七家十四日夜二更前門外打磨廠吉隆客店後院某油紙局又遭失愼局多引火之物加以風物燥烈遂至燎原房屋十餘間某縀莊租店後院房屋爲棧存貨同赴一炬南城水會急卽馳往撲救未致禍及鄰右當火勢正熾時某水會紳董因井水不濟率領水夫擔擔至附近長巷三條胡同浴堂取水詎堂中人閉門不納某紳怒其坐視無情飭水夫毁其門户擔水而去往返數四池水幾至取竭澡堂自覺理短不復敢阻祗含怒而巳 
[醮棚失火]  
　　廣東采訪友人云第七鋪水脚近濠有安勇一營駐紥對門卽關帝廟本月十三日爲關帝誕辰廟祝歛錢建醮已刻各勇早餐已畢遂令出巡囑火夫看守醮棚以免災生意外不料火夫偶遺烟燼致兆焚如火烈具揚醮棚悉付一炬立卽救滅不致蔓延然各勇所存軍械衣糧巳盡被焚毁所幸火藥寥寥無幾否則必將一發難收矣 
[豫章水患]  
　　江西采訪友人云本年春雪過多夏雨亦復不少四月後洪濤汩汩幾於拍岸平堤迨五月十五日上游之水滔滔滾滾而來省垣各河漲至一尺二寸十六日又漲一尺七寸十七日漲一尺七寸十八日漲一尺八寸十九日傾盆大雨宛如倒瀉銀河章江繼長增高復漲一尺九寸許聞豐城縣馬王壩崩潰田禾浸壞無望秋收南昌縣境艤灣圩堤亦被洪流衝倒水淹數里一望汪洋新建縣境𩽴魚閘衝刷成口水由德勝門外浸至澹臺門外佛頭壋縱横二十里簷頭牆角荇藻交縈惠民廣潤章江德勝四門外湯湯之勢懷山襄陵西北東三面數十里中在水中央較光緒丁酉年尤甚濵河堤岸坍塌者多嗟我貧民何以堪此城下水管橋石閘不盈者祗半板使再平添數寸則水將湧入堅城矣城内高士橋邊處處低窪行人水浸及屨二十日復大雨各憲關心民瘼示於次日起禁屠薰沐設壇虔求晴霽惟願至誠感格活我窮黎跂予望之○省垣銅匠日在街市私兌重錢及紅銅錢各鋪多私揀選與之交易每重錢千文可兌票錢千一百文至千四百文每紅銅錢千文可兌票錢千一二百文分作數等非嚴禁私揀私兌則錢荒日甚一日不堪苦累 
[英京慶典]  
　　本月二十七日倫敦來電云二十一日英后維多利亞踐阼之期英京天降大雨閱日卽放晴 
 
 

Page 2

 
 
光民情欣悦異常懸燈志慶者共兩晝夜上下議院各議員齊赴百京恒宫覲見維多利亞旣而維多利亞臨幸某處曠場召集小孩十萬人賜以温霽及駕返無倦容誠可謂龍馬精神海鶴姿矣二十五日京中大戲園奏夀人之曲維多利亞賜各國使臣及屬地諸員入座縱覽旣而太子妃某氏以饘飥賜倫敦貧民前來就食者多至三十一萬人 
[大赦罪囚]  
　　印度冷貢西報言英皇登極後六十年慶典印度大赦獄犯以普仁施聞擬就犯人百名省釋十五名其定罪年久者將减一等至於因飢寒所逼致犯拘囚者分别辦理○香港總督亦命由域多理獄中放出犯人三十三名聞俱犯小事被禁者至偷刦巨犯則不在其列 
[新洲地震]  
　　西報云西歴五月十一號卽華四月初十日之夕新金山地大震動竟夜岌岌達旦始止海面所泊之舟無論大小概皆摇動似觸礁然勢雖兇猛而岸上屋宇尚未塌故無損物傷人之事亦幸矣哉 
[攺放京平]  
　　户部因籌備要欵奏請將官員京俸外廉及兵丁月餉均自今年七月爲始攺放京平銀兩惟内而王俸曁太監口糧外而行防軍餉仍舊發放庫平聞此奏已奉旨允准不日當行知各省照辦矣 
[雨損鐵路]  
　　京師訪事人函云五月十三日俗傳爲關帝磨刀日期是日多雨此雖無稽之言亦往往而騐本年是日午前天氣晴明午後黑雲忽起半空雷聲大作雨卽隨之南半城雨僅濕地皇城東北則勢堪破塊兼有微雹聞京南黄村附近一帶雷雨更甚冰雹如飛打傷禾稼不少鐵路竟被雨水沖損一叚急卽飭工修整晚間自津發京之火車馳至幸鐵路預補齊整尚無躭擱貽誤云 
[道署失竊]  
　　寍波訪事人函云本月下旬某夜道署上房忽被梁上君子惠顧失去贓物約值千餘金次晨始覺立傳鄞縣楊大令進署勘視回署提捕役至案痛責千板限日破案夫以憲轅重地而賊竟膽大包天敢肆其胠篋手叚捕務廢弛不言可喻矣 
[武備照相]  
　　湖北訪事友人來函云鄂省武備學堂肄業諸生經總教習法勒根汗君傳集到堂鴛分雁立用西法照相照之濟濟多士惟妙惟肖誠大觀也 
[倫常乖舛]  
　　蘇州訪事友人來函云泗井巷蔣某世家子也與妻不睦納妾别藏金屋妻本大家女知良人不可理喻安之若素而甲又篤嗜烟霞縱情花柳不數年阮囊漸澀思背母妻攫取田契挽人抵押以供揮霍不料其妻洞悉其情預將田單衣飾寄藏外府蔣以所謀不遂變羞成怒更惑於妾之浸潤由是大占脱幅之爻赴元和縣署控妻事姑不孝禀求判令大歸縣尊明察暗訪得其緣由置而不理蔣旋偵悉撫憲趙展如中丞與葑門彭氏有年誼因於本月初九日揑造僞信一函併私刻彭公名片封固後浼長洲縣前某烟寮之夥某甲逕送撫轅由巡捕遞進中丞披閱之餘不勝詫異因卽飭人詣彭氏查問並無其事中丞大怒立送甲交長洲縣嚴辦王芸莊大令以案在元和備文移送元和縣署李邑侯卽將甲管押候提到蔣某再行詳辦現悉蔣已逃匿無蹤其妾亦寄存他所矣 
[彝陵客述]  
　　宜昌采訪友人云英領事樂民樂君於春仲某日來宜署理領事篆務至上月下浣正任領事何君假滿而回樂君因卽交卸事權旣而英政府以沙市互市之初事煩責重是以電授樂君爲沙市領事想卽須前往履新也○前任東湖縣許令尹之璡接篆時適川鄂大饑急須振撫乃會同蒯游戎日夜資雇民舟運米接濟風霜雨雪勞怨不辭邇者上憲委何令尹接東湖篆務已於上月二十六日寅時履新東湖商民製就萬民傘十六頂德政牌數對德政匾一方送至許大令公館又於大南門外漢景帝廟設筵演劇以伸祖餞之忱○寒燠失時雨多晴少以致人多染疾比户呻吟街道之中陡然倒仆者歧黄家各執一是往往温凉並進攻補兼施門户爭持百無一效聞川中重慶府亦有此症一日中倒斃至四十八人誠可駭也 
[慶賀加冕]  
　　昨日爲英后維多利亞加冕後五十九年之期浦中所泊各兵船齊懸五色旗幟以申慶賀之忱禮也 
[南市火警]  
　　昨日午後鐘鳴五下本邑小東門外城下某成衣店失火以致冐穿屋頂直上干霄毒燄濃烟隨風散布地保急分赴文武各衙報警俄而道署廳署火神廟各洋龍先後馳至吸水狂噴迨火勢漸衰而房屋若干楹已盡成瓦礫矣當火熾時法界工部局中人亦舁洋龍一架往救 
[大令騐屍]  
　　日前游勇劉永發等多人羣至本邑南市南門外十二圖朱阿弟所耕田内竊取黄瓜朱聞聲出外追拿各人紛紛逃去惟劉當場拘獲互相扭毆以致受傷翌日遂糾同羽黨大興問罪之師紛擾之餘扭至二十三七鋪巡防局聲訴局員姚殿卿二尹飭將兩造送請上海縣訊究黄愛棠大令令舁劉至某醫院請醫生療治劉不允定欲令出養傷費三百三十二圓朱無資可惜劉遂雇人舁至十二圖先農壇由地保倩朱延醫診視延至前晚忽然斃命其同黨卽訴知十二圖地保張鶴山同投縣署報請相騐大令准之傳諭刑仵書役等人先至屍塲伺候迨至泥城外洋務處公畢始於三下鐘時繞道小東門赴屍塲察騐旣升座據張鶴山供係廿四保正十二圖地保前日奉諭將劉永發倩傷科醫治據醫生言須忌食生冷劉不肯從以致醫治無效延至今晨斃命傅朗秋供湖南人與劉交好劉向在滬軍營爲替工年四十有三並無親屬本月十八晨糾合同鄉數人至潮州會館附近朱阿弟田内竊取黄瓜被朱撞見用木扁担毆傷右臂竟至骨折報蒙騐明延醫敷治無效而斃叩請伸寃大令飭仵如法檢騐旋據報稱實係受傷後因病而死大令親視無誤飭令塡明屍格由同仁輔元堂給棺收殮標封發壇迨大令回署已鐘鳴六下矣 
[縣示照登]  
　　上海縣爲出示招認事本年四月二十一日據二十七保十圖地保徐子良具報本日早據開小烟館之唐阿三報稱昨晚九點鐘有不知姓名之二人來至伊館吃烟一客先行出外尚臥在鋪伊向收烟錢該客云無錢在身俟至天明同去找尋先去之人方可有錢無奈勉允不料客乘人睡熟潛至後面披屋内自縊身死等語往看屬實查無屍屬出認報求詣騐等情到縣據報經前詣騐明該無名男子委係自縊身死並無别故訊據徐子良等供與報詞相同當飭將屍棺封交該徐發壇浮厝標記在案合行出示招認爲此示仰諸色人等知悉爾等如有親屬出外不歸卽查照後開年貌服色相符者許該屍屬出具領結呈縣明便訊以將棺給領埋葬均毋觀望切切特示計開無名男子年約五十餘歳面赤有鬚頭帶藍結元布瓜皮帽身穿藍布破棉領衣藍布夾襖藍布短衫外束藍布作裙腰束藍布兠肚内有木魚挑　針竹筒各一個藍布烟袋一只並有陸坤和致吳占巖書信一封下穿藍布褲赤足蒲鞋 
[解犯起程]  
　　裕源紗廠司事人兪敬甫遭已歇工人沈連生挾仇互扭落河身死經黄大令騐明後將沈連生帶回審訊收禁在案昨日大令飭備公文派差將沈連生解赴松江府過堂原差人等遂遵諭將沈押解起程 
[犯徒爭毆]  
　　上海縣獄中陸續收禁之犯不下數十名竟有十餘年兇犯尚在獄中者日前寳山縣獲送戳死脚夫之凶犯至關道署過堂由劉觀察飭發縣獄收禁寳山縣原差送交而回詎獄中有老犯數人以各縣解犯例有批差到來看守蓋防要犯患病等情以便隨時照顧何寳山縣竟無解差恐受波累不許進監禁卒無可如何向之再四懇商由凶犯陳金元等應允放入後陳以諸犯漠視新來之犯大爲不服爭論之下互相鬥毆禁卒等恐釀事端禀明蔡少尉將陳等提案分别懲責以儆滋鬧 
 
 

Page 3

 
 
[盜犯待解]  
　　前報紀英界包探趙銀河英界公堂捕役凌振拿獲夥刦蘇州府屬吳江縣境黎里鎭殷宦家之盜犯衛光山等人昨日讞員屠别駕旣升堂趙探將衛解案禀稱小的拘獲後向詢窩屯之處一味指東話西故無贓可弔今者捕頭特令小的解案請訊衛供稱小的係山東濟南府屬某邑人餘供含糊别駕商諸薩副領事官然後諭令押候解歸吳江縣訊辦 
[逞忿揮拳]  
　　某晚有宋某者在北市某酒肆欵客及席散命值堂人將殘殽送西門内石皮弄口公館中值堂人唯唯從命及送往卽向索取酒饌之資宋告以請俟異　送者不允以致口角爭毆致送者額角受傷血流不止宋謂其裝傷圖詐更欲贈以老拳然其人實已一息奄奄不省人事矣旋由地保到塲省視惟見其人倒仆於地呼痛連連不知將何以善爲排解也 
[醫院兩則]  
　　粤人陳阿顔家居虹口武昌路第五百六十號妻梁氏夙有劉盤龍癖一宿三飱之外僅知有賭中夜方歸陳屢次戒其攺行氏終不悟前日賭至夜半歸家陳忿甚與之反目尋復毆之氏以爲恥潛取鴉片烟一盒背夫吞服及至昨晨陳始察知有異急倩人擡往同仁醫院求救醫生騐得毒已深入肺腑無可施救延至午刻遽爾玉殞香消矣○銅匠胡本福昨在百老匯路耶松船廠裝釘水落手擎月斧梯升屋簷不意一失足間遽墜平地一息奄奄傷勢十分危重急送至同仁醫院求治未識能無性命之虞否 
[上海縣署瑣案]  
　　楊桂榮控繼子楊富英違訓毆人前日黄愛棠大令倩蔣夀林刺史升堂訊問楊桂榮供年六十有二生有二女均已適人長婿已故次婿土錫香小的因無後嗣卽撫富英爲子時年祗四歳後與成婚詎近來不務正業專與無賴爲伍花天酒地任意揮霍略加訓斥反被毆打經族長理勸小的遂隱忍而罷此次又糾合楊春榮等將小的毆辱心有不甘投案控請嚴辦楊富英供三十歳本姓李自幼過繼與桂榮爲嗣後由繼父與小的成婚生有小孩已經故世並無毆打等情親族都知因父親聽信女婿王錫香唆使將田賣去花消現將繼父留在伊家中小的以總非了局屢次往請不肯回家向論之下返誣小的爲毆打求恩明察楊春榮供年二十有四與楊桂榮同族富英過繼桂榮後向來孝順自桂榮將女兒許給與王錫香卽被王播弄是非以致　閙誣說毆打其實並無其事求察楊秀坤供年二十有八桂榮之子富英向無違忤之事實　王錫香所唆使楊永泉供年六十有一桂榮是姪子富英姪孫素來孝順並無違訓亦無賭博等情姪壻王錫香唆令桂榮將田賣去所得之錢盡被花消有餘地若干王又欲變賣富英不允因以違訓毆辱唆使控告求察楊永金楊金發同供桂榮是姪富英是姪孫素來安分並不毆打其父王錫香供年二十有七在寳山開設米店娶楊桂榮之女爲妻妻弟富英素不安分喜與無賴爲伍任意賭博岳父售賣田地小的並不知情亦無唆使控告情事求恩明鑒談學巖供今年三月間楊富英與其父桂榮吵閙向詢之下據稱爲賣田起見卽向解勸此次到案係王錫香唤來旋據地保朱聖祥訴稱小的查訪鄰近人家均言富英素來規矩並無賭錢等事實被王錫香覬産起見唆令桂榮誣控刺史得供謂楊富英無論有無違訓理應順道不應觸怒其父著責二百板王錫香挑弄是非亦屬不合著責一百二十板談學巖插身入訟著責一百板並諭楊桂榮將現剩之産不准再賣如日後有售賣等情則向其婿王錫香是問各具遵斷切結了案○虞裕根在途攫物爲楊樹浦巡防局函送至縣請爲訊辦前日由刺史升堂提問虞裕根供浙江寗波府屬某縣人年二十有八前曾開設染店現已閉歇在鎭江某信局爲夥此次由鎭江搭輪船至滬並無在途攫物之事言至此卽兩目灼灼呆若木鷄刺史一再研訊虞指東話西語無倫次察其形狀似有瘋病刺史著送往善堂妥爲醫治○高昌廟巡防局員魯介彭二尹函送積竊李泰興至案請究蔣刺史於前晚升堂提訊李供湖南人向在製造局當勇丁因事斥革現在龍華小烟館帮工並無行竊情事求恩鑒察刺史以李决非善類着發攺過局收押 
[上海巡局紀事]  
　　楊樹浦華順紡紗廠西有宋姓家日來鳩工庇材起造房屋磚瓦木料堆積如林被偷兒丫頭尤後竊去木五株經工人察悉告諸事主奔訴巡防局李二尹飭差將丫頭拘案旋查知所竊之贓賤價售與松夀里王金桂處二尹飭將丫頭交差看管候拿王金桂到案訊辦○楊樹浦橋東首有薙髮匠張玉堂設店肆於此其房屋係保歸堂之業虧欠房租一千二百文前日午後收租入某甲向之索取張非但不付且出言不遜甲怒將張扭赴巡防局控訴李二尹詢悉原由以事甚細微飭限三日内將所欠房租如數措繳一併斥退○南市沙塲街口成衣店主陸文卿偕兄全發赴十六鋪巡防南局控無賴趙子英之弟趙子仙霸持會欵一案已紀報章前日之晚局員鍾偉臣二尹升堂研鞫謂子仙旣爲會中司正全發摇會得采應卽付給何竟任意霸持豈復糾人滋閙遂判令笞責三百下所有會錢二十餘千著交全發收取俟應付時如數付出兩造乃各具遵斷結而退○日前元餘米行雇顧阿毛之駁船裝米至北市某處交卸時查得缺米一斗數升向顧詢之支吾以對因卽扭送十六鋪巡防中局請追局員蔡蓉卿二尹研訊之下顧供稱此係船夥某甲所爲日内甲已不知去向矣二尹判令笞責二百板限三日内將船夥交案如延比責○巳斥十六鋪地甲夥役李天祥賃屋楊家渡小弄内開設烟館前晚因事他出其妻張氏高坐櫃内招接客人突有流氓十餘人大踏步而來連呼開燈開燈氏酬應稍遲頓觸若輩之怒口稱我輩白鏹盈囊爾尚疑爲吸白烟者耶言畢呼嘯一聲手掣烟槍擊毁洋燈一哄而散氏愈思愈忿披頭散髮投十六鋪巡防北局控陳局員楊二尹以其指控無憑斥不准理○前晚寳山縣屬吳淞鎭人張同生赴十六鋪巡防中局訴稱周金林無端將小的軋住訛詐洋銀十枚請爲提究局員蔡容卿二尹提周研訊周供稱小的與張得錢八千四百文如數俵分使用前日張由吳淞來滬途遇小的忽索取香燭責令負荆小的不依遂投案下誣控小的訛詐其言没頭没腦幾令人無從索解幸二尹早已洞然于心謂張曰爾何得揑情誣控遂叱令掌頰一百下轉訊錢金林錢桂南錢金生曰此事爾等均在塲應知究竟因何起釁其爲張向周訛索取抑周向張訛索耶從實供明免受刑責二錢均含糊以對二尹不復究詰卽判令各掌頰二十下著具結開釋 
[法界捕房紀事]  
　　本年三月初六日有某國兵船水手數名麕聚洋涇浜某西人所設酒肆酩酊之後步履蹣跚適遇某甲拉東洋車而來突舉棒作當頭之喝甲懼而竄去未數武拾得一金表盛以麂皮小袋喜不自勝携至菜市街王利發烟館告知館主婦携至鄰近某押店質錢旋以論價不諧而罷而不知失主已投報捕房也昨始經包探破獲緣當時館主婦適有要用向甲暫假付質旣而久假不歸屢索不應甲忿甚向包探緬述緣由包探乃告知捕頭將館主婦及其子某乙拘至捕房詰問矢口不承爰令包探帶至估值之某押店質對押店夥証明確有其事遂帶回押候解送公堂禀請訊究○潘妙妙王小寳二流氓匿跡租界中總巡鍾明府移文鄭大令請飭包探拘拿昨已拘入捕房捕頭令送歸總巡局辦理○小東門外捕房某西人所雇細崽時與出店人往花烟館譁擾鴇婦惡之訴知巡街捕於前晨拘入捕房翌晨轉解大自鳴鐘捕房想須解往公堂禀請訊辦也○李竹泉汪焕章賃屋帶鈎橋南首合開愼德奎記押店上月杪因意見不合投控公堂鄭大令飭提訊究昨日汪投捕房稱已禀請大令銷案捕頭頷之 
[美界捕房紀事]  
　　西華德路莊滬大弄内長和飯館係寍波人溷名小和尚者所開其人力大如牛無與匹敵曾欠江北人梁寳蘭洋銀三元久而不還意圖吞没前晚梁往坐索和尚大肆咆哮繼竟扭住兇毆梁忿甚出唤某號西捕拘至捕房捕頭飭禁押至夜半釋放○湘人龍德財駐防吳淞口某哨弁帳下之健兒也日前竊取弁員之紡綢衣服數件於昨晨持至虹口北河南路某押店求質爲包探張阿五所見上前盤詰龍支吾不能對因拘至捕房押候解送英界公堂訊究○糞頭朱德春被江北人某甲陸續裝去穢物計值洋一百餘元之多甲一去不來幾如黄鶴朱無如之何昨晨忽見甲舟又停泊於蘇州河中朱卽躍上將舟扣住舟中有搭客周胡施張等四人各帶蕃芋若干擔朱欲運去周等不服謂 
 
 

Page 4

 
 
船主與爾有瓜葛將船扣留是也客貨豈亦在欠項之内任爾悉數搬去耶因羣起蜂毆朱衆寡不敵大聲呼救三百零三號華捕聞聲赶至將兩造一併拿送捕房捕頭略詰原由著出外自行理處 
[萬喜千歡]  
　　本館協振所承姜君昌臨胡君玉麟惠書云滬城少屏周君年將大衍喜得麟兒曾將湯餅資洋銀五十枚並親友所送賀儀四十四枚捐入輔元堂作爲善舉旋又由王伯祺諸君續送賀儀洋四十八枚已彚繳仁濟堂移作川鄂賑捐刻下與周君有縞纻情者復聨翩餽贈得洋銀十二枚繕列名單送交貴館尚希惠收充振並懇刊列報端以廣周君與人爲善之意又存養齋主人惠書云先通奉公在時每樂助賑欵月之二十八日爲十八周忌悉川東需賑甚亟爰寄上洋銀十圓以助川賑區區微忱不忘先志云爾敬請察收彚解隨賜收條以便屆期焚化又濡北遯叟惠書云天災流行何國蔑有閱報知去歳川鄂二省焚溺同深呼號求救遥維諸善長大人痌瘝在抱畛域不分同與同胞罔不託帡幪之内已飢已溺使共登袵席之中具菩薩心運廣長舌卒令哀鴻百萬集堵安垣此固薄海之所同深欽仰者也僕蓬廬困守蒿目徒殷昨覽告急之書頓觸私衷之隱前因小孫穉弱多病殊切焦憂許遇賑捐定効綿薄今病猶未愈聞此急難曷敢食言惟是心重力微衫長袖短纎毫之末恐無補於鉅艱然而涓滴細流河海不擇善無大小惟期於誠兹具本洋三十元又鷹洋二十元敬祈彚匯災區以作杯水車薪之助尚冀我佛慈悲俾我童孫得占勿藥倘從此痊愈轉弱爲强當再助些微以爲同志者勸本館奉此除掣付收條外將本洋兌得鷹洋三十三元五角二分又會稽補拙軒主送來鷹洋六十元指明川鄂振捐又蔡君叔縵助川鄂振捐鷹洋二十元正蔡君於去年臘月奉總署派往德國監造兵船卽隨林君國祥同往今由外洋閱申報知川鄂災民之苦故信致上海普太和號葉君覲廷代交此欵又無名氏助振捐銀二十五兩三錢四分照規銀申一兩一錢合二十六兩九錢七分九厘以上諸君子慈祥愷惻内具博施濟衆之懷慷慨輸將略無吝色行見哀鴻千萬惠澤同沾頂祝焚香齊聲祝禱他日者鶯遷恊吉麟趾呈祥萬喜千歡一時並集仁者必獲報古語良非虚也預志數言以當左劵 
[募藥孔殷]  
　　接誦川郵各善士函開罹災後困憊情表不堪言喻兼之酷暑薰蒸患病者不計其數亟須募藥燎治庶幾殘喘可延焉伏求四方仁人迅速賜藥俾得康樂同登其種德及時洵超出尋常萬萬也臨頴不勝翹盼之至上海北市絲業會館籌賑公所制施則敬拜誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探趙銀河解朱啓昌至案禀稱此人向在蘇州朱汝林所開金線作習藝日前私取作内洋銀一百十六圓逃　　上花銷兹經小的拘入捕房捕頭令函催汝林來滬認明無悮是以解案請懲汝林訴稱小的收啓昌爲徒此次私取洋銀逃逸後其母反向　　滋鬧可否求大老爺恩免懲辦交小的帶回庶其母不再騷擾啓昌供稱小的久慕滬上繁華極思一擴眼界是以竊取洋銀作川資别駕交其領回管束○日前乞兒楊阿六强向某姓家索錢經某姓拘解公堂訴請别駕懲辦遞解今又携九齡女子來滬逼令向洋人索錢索之不得則任情便　以致女遍體鱗傷血肉腐爛適爲包探何瑞福所見拘入捕房昨晨捕頭令解送公堂楊供稱小的係揚州府屬某邑人女兒身患毒瘡以致腐爛小的並不毆擊惟有令其隨同行乞而已别駕判令枷號三禮拜其女送請某西院醫療治○包探黄四福禀稱竊犯李阿生串合同類王金生竊取王阿玉張大來兩家布衣服零星器物報捕後捕頭令小的緝獲人贓解案請究王張兩失主投案領贓李供稱小的係蘇州府屬某邑人行竊自知該死叩乞超生王供稱小的與蘇生同鄉井隨同竊物罪實難逃别駕判令將李笞責一百板王笞責五十板一併遞解回籍○包探黄四福解歹人許春元至案禀稱此人前曾犯事解請大老爺懲辦今復學爲竊賊圖竊王阿寳王月卿丁甘仁等家綢布衣服錫燭臺水烟袋報捕後捕頭令小的查獲人贓送案請究阿寳月卿上堂請領贓物許供稱小的係浦東人偶然犯竊只乞施恩别駕著黄探帶回捕房管押半載○包探趙銀河禀稱歹人陳阿三前因犯事經大老爺訊懲又近竊取某航船衣物報捕後捕頭令查獲人贓送請究辦陳供稱小的係浙江寗波府屬某邑人萍漂蓬泊已歴多年無術謀生遂作梁上君子别駕判令笞責一百板管押兩月期滿後遞解回籍○包探顧阿六禀稱賊犯陳阿和竊取夏東賢家布衣兩件報捕後捕頭令小的緝獲人贓送案請究夏投案領贓陳供稱小的失業後流落異鄉難回鄉井流而爲賊實出於無可奈何别駕判令笞責五十板贓給還失主○包探倪順泉禀稱竊犯袁阿生竊取戎阿梁等四家衣物報捕後捕頭令小的緝獲人贓送案請究戎及甲乙丙三失主投案領贓袁供稱小的係浙江寗波府屬人以後不敢再犯矣别駕判令笞責一百板押候遞解回籍○包探張阿五禀稱歹人王六甫冐充某探夥役回秦開泰烟館訛詐以致互相打架失烟槍兩枝報捕後捕頭令小的拘獲送請究辦秦投申訴前情王供稱小的惟向詢某事不敢訛錢求恩寛免别駕令笞責一百板枷號一月○包探沈金隆禀稱竊犯沈成玉前已三次犯竊近又竊取張山林家布衣數件烟槍一支報捕後捕頭令小的查獲人贓送請究辦張投案領贓沈供稱小的係好人家子弟並非淘摸作生涯者實因嫖賭逍遥家資蕩盡飢腸轆轆不得已而竊取零星别駕判令笞責一百板管押一月期滿後遞解回籍 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年五月十八日京報全錄]  
　　宫門抄○諭旨一道錄前○川督鹿奏爲欽奉　恩旨撥欵濟災並籌辦賑務情形摺○又奏爲京外臣僚念切賑飢捐籌助賑片○桂撫史奏抽收正釐撥濟軍餉數目摺○五月十八日刑部都察院大理寺廂紅旗值日吏部引見四十四名户部九名禮部五名兵部四十八名理藩院六名詹事府二名太常寺二十四名廂黄滿四名正紅蒙二名正藍漢二名兩翼二十名○肅王橚貝子普公紐楞額各請假十日○召見軍機熙敬○○頭品頂戴四川總督臣鹿傳霖跪奏爲欽奉恩旨撥欵濟災並籌辦賑務情形恭摺覆陳仰祈聖鑒事竊臣准軍機大臣字寄光緒二十三年三月十九日奉上諭朕聞四川川東一帶去年秋霖爲災飢民衆多時深厪念本日欽奉皇太后懿旨特頒内帑十萬兩交鹿傳霖爲川省賑撫之用深宫軫恤災區無微不至該地方官尤應切實散放務使實惠及民兹據通政使司叅議楊宜治等歴陳川省夔綏忠三屬被災情形着户部再行籌撥銀十萬兩由鹿傳霖於該省鹽厘各欵内先行墊發以期迅速其採買糧米一節著咨行湖南安徽各巡撫出示招商由輪船運往所過關卡准免抽釐税以廣招徠至該叅議等另片所奏川省災祲之後勸辦賑捐民力未逮請於鄰省勸募等語並着鹿傳霖酌量情形咨商辦理原摺片均著抄給閱看將此各諭令知之欽此奉旨寄信前來並抄發原奏摺片各一紙仰見皇太后皇上軫恤災區痌瘝在抱之至意凡在臣民無不同聲頂感此項銀兩臣先於本年三月二十一日准户部電開川東被災欽奉懿旨特頒内帑十萬兩作爲賑撫再由該省鹽釐各欵墊發十萬兩等因遵由本年應解京餉内分司道劃撥銀十萬兩赶卽飭發被災各州縣分别災情輕重核實妥爲散放復由應解等餉内移緩就急先行籌撥十萬兩派員採運米糧分道源源接濟其運米所遇關卡謹遵旨咨行湖南安徽各巡撫免抽釐税並出示招商以廣招徠伏查去秋川東霪潦爲災收成歉薄臣去年前早經分飭所屬詳細履勘預籌撫恤入春以後察知災區太廣糧價日席其勢岌岌不支除前已檄令被災州縣將常監社濟等倉榖石均准動撥外並委員分赴上游酌提倉榖運濟嚴禁鄰封遏糴囤户居奇一面在官運土税項下挪欵十餘萬兩解由川東道派員向鄂湘蕪滬一帶採買米糧挽運散賑其由紳商集資自購者尚不與焉並擇災重各州縣丁糧津捐酌令緩徵均經先後陳奏在案惟是川中生齒實繁蓋藏素尠一遇偏災倉皇失據是以人情浮動匪徒伺隙爭思藉災攘奪夔州府遂有匪首唐皋等糾衆嘯聚意圖大掠遠近聞風不免驚惶經臣迅派營勇巡防嚴治匪徒掠食並經該府劉心源督飭兵團將唐皋等匪擒獲懲辦解散脅從而上游移粟以次撥給下江購米亦先後運到匀撥人心始獲大定且先經臣札委川東道任錫汾綜辦所屬賑務督理上海轉運米榖另委候補道華國英駐藏會辦俸與該府劉心源兼理下江接運事宜該道等在其下衝要之區專司其事遇有緊要公件隨時電禀由臣指示機宜並委員分赴綏定酉陽會該府州辦理此外添派委員絜同州縣官俾分地分局辦運辦賑者各處採買復由臣批繳兼施發飭誥誠以期妥善數月以來確查户口分别極貧濟賑次貧糶賑中户貸賑老弱殘疾粥賑流民資遣仿照成法因地制宜辦理尚無貽誤其初辦不甚得力者早經臣立子叅撤而辦賑妥速無　者亦有數　　請事竣酌予保奬仍時訪察再有承辦不善及查出侵冐擾累情弊自應從嚴叅辦均飭禀案奏明辦理以示勸懲現在災近小春將次成熟通計約可六七成收成推巫山靈陽開縣達縣等處於三月十二日近山地方復聞遭冰雹或十數里數十里不等小春不無受傷當由臣飭屬另撥賑欵分别加意撫恤現交夏令各處施粥饐變堪虞於賑饑殊不相宜且大荒之後必有疫癘臣已分飭儲醫藥妥爲照料並令停止粥廠一津計口授米約計賑糶貸三項辦至秋收爲日方長需米甚鉅而下江糧米逆流而上挽運艱滯入夏水漲更形危險不免失事臣慮糧運漸竭復飭上游倉儲稍多州縣再行運搭數成以資接濟此臣先後辦賑之實在情形也至臣於二月間籲請開辦賑捐摺内聲取先就本省分投勸辦再行分咨各省一律籌捐其所以先近後遠誠恐緩難濟急而專勸外省尤恐貽人口實兼以順直山東湖北等省自辦賑捐尚未停止勢不能舍已耘人川省被災地方則夔州綏定忠州三屬爲最至順慶之涪州酉陽之黔彭等縣次之順慶之岳池臨水等縣又次之其餘各屬年榖尚稱中稔惟糧價昻貴由於販運災區所致尚未致徧地是災楊宜治等原奏所稱遂寗富順平武等縣覆查無異荒歉尚屬遠道傳聞之訛又片奏謂川省開辦賑捐民力未逮請於鄰省勸募一節其關懷桑梓　　　　　　　奏准設　　　　本地　富已有不　而至如道員陳光弼一人卽捐助銀一萬兩容臣另摺請奬可見周急好義之人何地蔑有　當嚴飭承辦各員妥爲勸導聽其量力解囊毋許稍涉抑勒致蹈前轍似不必中途停辦轉阻衆人樂善之誠且鄰省之捐臣已覈委牛華溪鹽大使李志崇先行馳赴江浙一帶設法勸募京外各處有經楊宜治等募集匯計者各省大吏經臣電告災情亦時有集欵匯川助賑者一面　由臣分咨各督撫廣勸恊捐以冀集成鉅欵此次挪借公頊動撥倉榖爲數過鉅將來彌補塡還大非易事川庫已久空虚若非本省外省協力辦捐實屬無從設措臣通盤籌畫原始要終固不敢挖肉醫瘡稍滋　累亦未便因噎廢食座失事機此又籌辦賑捐之實在情形也臣自惟奉職無狀致地方受此荒災上貽宵旰憂厪恐懼修省夙夜不遑又蒙天恩逾格賞撥鉅欵加惠災黎尤當激發天良恪愼將事以期仰答高厚鴻慈於萬一除俟奉到部文再將懿旨敬謹謄黄徧貼　諭俾山陬僻壤咸知感沐聖慈容將撥發各省銀數開單另摺恭報外所有奉旨撥欵賑飢及先後籌辦各緣由理合恭摺具陳是否有當伏乞皇上聖鑒訓示謹奏奉硃批知道了欽此○○鹿傳霖片再此次川東告災臣與京外臣僚函電交馳頗多念切拯饑捐籌助賑者如恊辦大學士臣榮祿等撥匯銀六千兩奉天將軍臣依克唐阿奉天府尹臣松林籌匯銀二千兩直隷督臣王文韶湊匯銀二萬兩兩廣督臣譚鍾麟廣東撫臣許振褘藩司張人駿湊匯銀二萬兩兩江督臣劉坤一藩司松夀捐墊銀一萬兩雲貴督臣崧蕃雲南撫臣黄槐森湊銀五千兩廣西撫臣史念祖捐匯銀一千元江蘇藩司聶緝槼等捐匯銀一萬兩通政司叅議楊宜治等捐集銀一千二百兩並轉請順天府尹臣孫家鼐等撥銀五千兩又轉由司員陸學源等募捐銀六千兩又蜀人之官於各省人員直隷天津道李岷琛捐匯銀二千兩貴州署銅仁府知府陳廷樑等捐募銀二千兩江蘇元和縣知縣李超瓊捐募銀二千兩廣東南海縣知縣李徵庸捐募集銀一千三百兩均經先後電匯來川由臣隨時分發官紳購運米糧核實散放當時用繁欵絀深資接濟各欵或由捐募或由籌撤電文簡略俟接准咨函後核明如有應請奬叙者再行奏請恩施惟京外大臣等饑溺關懷力顧大局蜀籍人員念切桑梓竭力勸助臣未敢壅於上聞合先附片具陳伏乞聖鑒謹奏奉硃批知道了欽此○○頭品頂戴廣西巡撫臣史念祖跪奏爲光緒二十二年分廣西抽收正釐撥濟軍餉及隨收公費數目恭摺上陳仰祈聖鑒事竊照粤省軍務未竣歴經前撫臣督飭司局於桂林平樂梧州鬱林潯洲柳州廣遠南寗泗城等州府及百色廳出入要口設卡抽收貨釐鹽厘以濟軍餉自咸豐八年十月開辦起截至光緒二十一年十二月底止收支厘金數目均經節次恭摺奏報在案其鹽釐一項經前撫臣蘇鳳文以西省抽釐較重西税無著於同治九年十二月内奏明减厘收徵西税飭皆悉照舊章辦理亦在案兹據厘金局司道詳稱光緒二十二年分據各厘卡陸續具報合計共收正釐洋銀五十五萬零七百四十一兩六錢四分四釐儘撥充軍餉又隨收公費市平洋銀四萬四千零五十九兩三錢三分一釐查照定章開立各卡員役薪水雜費兹值一年期滿合將抽收正厘公費數目分卡開列詳請奏咨等情前來臣逐加查核所開各卡收數比對票根印簿均屬根符除飭將正厘歸入軍需報銷案内核實造銷並將　　　　　章開支不敢稍涉浮冐一面將收數造册送部查核外所有光緒二十二年分廣西省實收正釐公費數目分别　支緣由謹會同兩廣總督臣譚鍾麟恭摺具　　　　　　　聖鑒謹奏奉硃批户部知道欽此 
 
