# 1889 - 188 - 4905830

 

Page 1

 
 
[發兌家藏眞正殿板初印桃花紙各種精本開列於后] [  點石齋啓]  
　　眞殿本初印佩文韻府連拾遺一部一百零五本計規銀一伯五十兩○眞殿本初印文獻通考一部二箱九十本計規銀一伯廿兩眞正殿板初印桃花紙康熙字典兩部一計規銀一伯廿兩一計規銀八十兩白紙初印全唐文一部五伯零四本裝楠木箱子二十只計規銀二伯八十兩○白紙初印○○○硃批雍正上諭一部規銀一伯廿兩○何義門眞跡手批文選一部十二本規銀一伯卅兩○白紙初印鮑刻太平御覽一部十二套一伯廿本實價規銀一伯兩○白紙初印眞殿版南巡盛典一部八函四十八本實價規銀六十兩○白紙初印錦裱萬壽盛典圖考一部實價規銀六十兩○白紙初印殿板圖畫聖諭像解一部十二本規銀廿兩○白紙初印廣板佩文韻府數部每部規銀五十兩○白紙初印眞殿版四庫提要一部一百卅本規銀八十兩○白紙初印阮刻十三經注疏幾部每部實價規銀四十兩○白紙初印局刻廿四史二部每部規銀二百兩○白紙初印古經解小學彚函一部五十二本規銀二十兩○又五朝别裁四十本○又陶文毅公全集一部廿四本四函○國朝學案一部十二本○十駕齋養新錄一部○六書分類一部○十國春秋一部○左傳紀事本末一部○宜稼堂叢書一部○知不足齋叢書一部○粤雅堂叢書一部○戴叚合刻一部○方輿紀要一部○容齋五筆一部○癸巳類槁一部○歴代史案一部○說文釋例一部○數理精藴一部○宋詩記事一部○何義門讀書記部○水經注釋一部○海道圖說一部○月令輯要一部○四六叢話一部○經傳釋義一部○山堂考索一部六十四本八套規銀七十兩○資治通鑑一部○宋元通鑑一部○通鑑全編一部○通鑑大目錄一部○胡通鑑一部一百本○五經集解一部四十本○曾文正全集一百廿本一部○郡國利病書一百本一部○朱子綱目一百六十本十套一部○武陵掌故叢書六十四本一部○梅氏叢書卅二本一部○研經室文集一部○初印漢書評林一部計三十八本○遼金元三史語解一部計十本○明季南北略一部計廿二本○輿地紀勝校勘記一部計四十八本○海國圖志一部廿四本○海峰文集一部十本○海道圖說十本○經典釋文一部十六本○日知錄一部十二本○翠微山房數學一部廿四本○二十一史四譜一部廿本○古今攷一部廿本○玉海一部九十六本○舊印文獻通攷一部一百廿本○禮記義疏三十二本○金石萃編一部八十本○說文句讀一部十六本○十六圖春秋一部廿本○佚存堂書一部三十二本○文選傍證一部十二本○曝書亭集一部十本○周官儀疏一部廿四本○儀禮義疏一部廿八本○正續儔人傳一部十六本○鮚埼亭全集一部三十二本○瀛奎律髓一部十二本○明儒學案廿本○江蘇海運全案一部十二本○六部則例一部廿本○塿環志略一部六本○行水金鑑一部五十二本○新舊五代史案四十本○金石三例一部四本○讀禮通攷一部卅二本○河防榷一部六本○史記評林一部廿六本○八史經籍志一部十七本○三省邊孩備覽一部八本○新斠地理志一部六十本○遼史拾遺一部八本○駢雅一部八本○苗防備覽一部八本○說文校義一部五本○籌海圖編一部八本○文選一部廿四本○古事比一部四十八本○式訓堂叢書一部六本○花雨樓七種一部六本○四書羣經字詁一部卅二本○周易姚氏學一部六本○毛詩後箋一部廿本○十六國疆域志一部四本○四裔編年表一部四本○聖諭像解一部十二本○種類繁多不及備載如蒙仕商賜顧至抛球塲紅墻頭本分局看樣議價可也此佈 
[仁民愛物薦]  
　　煦煦子以仁存心者有年矣不學楊朱之爲我而學墨翟之兼愛一日造休休先生之廬而問焉曰人與物孰重曰人重愛人與愛物孰先曰先愛人古人已先我言之矣仁民而愛物若不能愛人而但能愛物不但不足以成仁抑亦不足以成愛矣煦煦子曰不然論人與物之輕重則固人重於物若論愛之先後則宜物先於人先生竦然曰有說乎曰有天生萬物惟人最靈其爲重也天何待言惟旣稱爲最靈則於飲食寒煖起居服御一切均知自愛卽無愛之者而彼且有以自謀其衣食自養其身家或有欺之凌之者彼亦有以自伸其氣自雪其冤不若物之蠢蠢然無所知覺無所靈性口不能言有疾痛疴癢不能自逹遇飢餓凍餒不能自陳其可憫也較之於人不啻倍蓰於比而不用吾愛烏乎用吾愛於此而愛之不先烏乎用吾先不觀於租界之章程乎病馬駕車例禁綦嚴捕則拘之官則罰之以其不知愛物也春夏間禽獸孶生之時官出示以禁賣野味違者則又罰之以其不知愛物也小車裝載猪羊等物不准倒掛其有倒掛於車上者則又罰之以其不知愛物也凡此皆所以推愛物之心也而於人則不然巡捕拿人或扭其辮拖之曳之拘於押所地濕而人多臭氣薰蒸直可使入其中者立時病倒押於衙門者亦然又有差役等勒索倘勒索不遂繫之穢處甚或有私刑吊打等事其爲不愛也甚矣卽其爲不仁也亦甚矣然猶曰此皆下人之所爲官長皆不知也顧何以於控案之來時有刑訊之事夫使其情眞罪當則爰書不難定也若猶有所疑則又何得遽施以刑嘗見冤獄數起横被三木及一旦水落石出竟與此人毫不相干而昭雲之日其苦已不可勝言若此者往往而有此則官固見之矣而何以忍而出此其爲不愛不仁也不亦甚乎然猶曰此等事惟中國有之外洋無刑訊之例也凡折獄者平心而斷之虚心而問之延狀師以駁其理之曲直傳証佐以斷其事之是非如此則眞情自見而無用刑求以此爲西人之勝於華人顧西人於人之有罪者則不敢輕於用刑而於人之無罪者則往往動輒逞毆嘗有爲一細微之事而傷殘人命者而且華人之在外洋屢受窘辱於美於英於檀香山於秘魯先則招之以來繼則揮之以去其甚者驅之禁之劫之掠之焚之殺之并上下一氣立條約以永禁之此其爲不愛也爲何如此其爲不仁也又何如如以爲不仁者非乎則其所仁也者固如此如以爲其不愛者是乎則其所愛也者又如彼吾是以知仁民愛物截然兩歧與其不能愛物不如不能仁民盖人之於物易以施其愛其於人也愛不易施爲其難不如爲其易則當奉愛物二字爲圭臬仁民二字可置諸腦後也休休先生曰惡是何言也愛物之心本由仁民而推祇以博施濟衆堯舜猶病則亦迫於無可如何耳不觀官府之禁夜馬車乎馬已馳驅一日至晚亦應使之休息此愛物之念也暑氣逼人至晚間露水沾身一時稱快而不知其受病也寶其疫癘痢瘧皆由此而中故禁之此仁民之念也物必擇其可愛者而愛之人亦必擇其當仁者而仁之不可愛不當仁斯亦不愛之仁之矣若以巡捕拘人與夫官府刑求等事謂爲不仁民之証不亦太涉周内乎若外洋之驅逐華人則所謂非我族類其心必異固不可以常情例之也廄焚而孔子問傷人不問馬重人不重物之明徵也且所謂愛者亦有數等子輿氏謂食而弗愛豕交之也愛而不敬獸畜之也西人之在外洋不甚愛中國之人而華人之在中國則無一不愛西人西人之言無不聽焉西人之令無不從焉西人寢處多在靜安寺相近一帶以故禁馬車之夜行此則愛物之念由仁民而推焉者也馬車不能盡禁而禁及茶館且不禁他處之茶館而獨禁靜安寺之茶館則更足見其愛物之誠由仁民而推之明騐矣而子乃猶挾其偏私之見也乎煦煦子逌然大笑而起曰先生休矣先生拘於墟而不知逹乎變知其一不知其二彼以馬車爲業及彼開茶肆者亦人也亦人之藉此以謀利者也今一禁之西人之枕安不安尚不可定而華人之折本敗業則顯然矣獨不當與於仁民愛物之列者耶先生之言是亦與於不仁之甚者他先生瞠目視之竟莫之對 
 
 

Page 2

 
 
[本館接奉電音]  
　　昨接在京友人發來電音有本月十二日諭旨七道謹敬譯登○六月下二日奉上諭奕劻等奏遵保神機營備操各員並該營管帶官曁海軍内外學堂出力人員各摺片副都統銜營總國勝着以副都統記名坐補浙江鹽運使惠年着不必坐補仍以鹽運使用已革庫倫辦事大臣桂祥陝西鹽法道常瑛均着開復原銜翎頂桂祥並着賞給頭等侍衛常瑛並着以知府記名其單開之芬車等均着照所請奬勵餘依議單一件片三件併發該衙門知道欽此同日奉上諭奕劻等奏各省關應解海防經費期滿請分别勸懲開單呈覽一摺據稱各省關應解上年海防經費及解補歴年欠欵有掃數全解者有尚未解淸者自應查照定章分别勸懲所有業經解淸之湖北省及閩海鎭海江漢蕪湖粤海各省關着交部查取職名給予議叙全未補解之江蘇江寗浙江江西等省着查取職名議覆此項經費關繫緊要卽着該督撫飭司將銀兩迅卽如數撥解毋再遲延致誤要需嗣後各省關務當遵照指定數目按年解淸不得任意宕延餘依議該部知道單併發欽此同日奉上諭昨日補行引見之拔貢生陶有襄着以教職用欽此同日奉硃筆湖北正考官着陳璧去副考官着華煇去欽此同日奉硃筆江西正考官着沈源深去副考官着陸繼煇去欽此同日奉硃筆浙江正考官着李文田去副考官着陳鼎去欽此同日奉上諭此次考試各省優生孟憲彝張慶霖梅振瀛郭瑜呂緯綸葉恩普鍤泰何家遜邱光華姚熙周聲祥李經敘何聲煥陳福慶何承道徐之楩趙家驊葉大年蔡美盛孫詒鈞周鉞陳動銘龍澤厚土會中周家淸曾鵬星均着以知縣用金鏡芙鄭葆琛史鳴鑾王建瀛李久勳張汝梅陳家聲趙培基張學鵠武鴻藻周學新錢旭泰胡元鈺王充黄大壎曾宗祥馬慶龐方圭墳盛鋐黄承霖范楠體董文倬陳寳瑄李灼華聞懿范溶陳家頴李肇沅均着以教職用欽此同日奉上諭沈源深現在出差都察院左都御史着黄體芳署理都察院左副都御史着錢應溥署理欽此 
[南薰挹粲]  
　　户部於客冬奏定各省解部十五年分京餉原撥續撥共銀八百萬兩又撥籌邊軍餉解部共銀二百萬兩統限今年五月間解到一半十二月掃數解淸倘有遲延推諉指名嚴叅刻聞户部詳查銀庫所收兩項計有百餘萬兩合計不過十成之二户部堂官因庫儲支絀乃於六月初旬具摺奏催展限一個月務將一半之數解部如再遲延定行嚴叅○崇文門副監督崇榷使光因前次奏派帮辦稅務之内務府郎中祥君豐現在患病不能視事乃於五月二十間奏請改派内務府員外郎慶君寛接辦稅務○京東友人傳述五月二十五日玉田縣之南姜家橋一帶縱横二十餘里天降冰雹大者如卵小者如栗閱半時許始止被雹之處房屋坍倒田禾傷損鄉民被傷者亦復不少現經邑尊親往履勘以憑核辦○右安門外中頂娘娘廟年例六月一日開廟今年是日邀請京師五城子弟走會者計有四十餘檔於是士女如雲車馬擁塞右安門直至蓮漏三下始得掩關亦可見游人之盛矣○六月初三日午前前門外迤東草廠七巷忽有甲乙二人持刀鬥毆乙甚懦弱被甲砍傷頭顱地面官役聞之將甲擒獲解交南城坊署究辦因何釁端尚未有聞或謂被傷者爲元帝廟住户張阿四云○四月二十間江西撫憲德中丞馨奏報吉南贑寗道兼管贑關光緖十四年分一年期滿徵收常稅銀兩並短徵稅數情形懇恩减成着賠以示體卹此奏奉旨交户部核議兹聞户部議得該關原定正額盈餘兩項共銀八萬四千四百七十一兩零今自光緖十三年十一月起至十四年十一月止一年期内僅徵銀四萬六千一百二十餘兩計短徵銀三萬七千八百九十六兩零然較上屆短徵數目尚屬有盈無絀經堂官公同商酌擬以減免五成六厘銀一萬一千二百二十二兩零比上屆减免五成五厘四毫多免六毫因此屆徵數盈於上屆故减成着賠以示鼓勵也减剩五成四厘計銀一萬六千五百七十五兩零應着落前任文觀察惠在任二十二日賠繳銀一千十九兩零現任長觀察祿在任三百三十八日賠繳銀一萬五千五百五十餘兩其一千兩以上至五千兩者定例予限二年一萬兩以上至二萬兩者予限三年均自奉旨之日起照數完繳如限滿不完革職監追已於五月二十間覆奏當日奉旨准行旋由户部咨逹江西撫憲轉飭文長兩觀察一體遵照矣○順天府所屬二十四州縣今年麥秋因天氣亢亢旱每畝僅收二三斗惟文安大城兩縣覇州一州收成頗稔每畝竟收一石八斗有奇緣三處地勢甚窪别處苦旱此處反歌樂歲矣地利之不同如此 
[賠銀核議]  
　　六月初間兩江總督曾九帥奏稱查正月間鎭江租界印度巡捕與華民滋事遂致拆燬領事署洋房教堂計十五處會委該關道楊儒錢寳傳等會同英美領事官議得賠欵撫卹等銀十萬五千二百六十七兩有奇因仿照昔年上海四明公所皖南教堂賠修成案在於鎭江關稅項下分别賠給除分咨總理衙門户部外理合專摺奏聞當奉旨交户部核議未知户部如何議覆俟有續聞再錄 
[增收民煤]  
　　基隆出煤甚旺向只由官開辦民間私採厥有例禁自福建船政及南洋各兵艦專恃此煤接濟始准民間另開私峒取出之煤由官給價收買嗣後炭井日多出産日旺一種營私牟利之徒往往把持壟斷不顧公用之足不足只圖私售漁利總辦張瑾卿太守深知此中積弊近因明訂章程剴切曉諭其大略云查民煤向由基隆分府收購三七官炭每百石計洋十八元二角而籌解船政之煤須揀大塊角炭工本較增今更體恤民艱禀奉爵宮保批准每百石加給洋二十一元篩孔至小以英尺一寸五分徑爲度官炭每百石准給洋十九元五角篩孔至小以英尺八分徑爲度至三七官炭仍照定章給價毋庸議加惟此項民煤旣須接濟福建南洋各處自應踴躍籌解以顧要公果有贏餘仍准隨時報明售與各商裝載出口等情此示一出各炭户見之莫不歡欣鼓舞頌太守之德於不置 
[火車盛行]  
　　臺北火車已由大稻埕至水轉脚地方並於月前逐段减價以廣招徠各節業登前報刻下商務總局卽立於北門外之洋樓總辦爲張瑾卿太守創立一切章程莫不精心擘畵綱舉目張商民稱便向例由大稻埕至水轉脚者轎資須七八角今火車價不及半而迅速非常隨發隨至故每一開車男紅女緑滿載其中卽不因事往來亦常買票一張隨之來去以快其馳騁之樂又於七堵地方築有木橋一座高闊無此由該處工程委員每日督工監造畚挶挶之聲與流水聲遥相應答此橋聞已漸次告竣商務之興不卜可知已 
[雲間汗簡]  
　　松江普照寺前某姓孩偕隣童六七人臨流玩賞旋卽解衣入水以泳以游適有兩鄉婦操一葉扁舟順流而下一聲欸乃意甚自得童見其荏弱不禁手舞足蹈口出穢詞婦怒而詈之童赶上拉住其船堅不肯釋偶一傾側一婦翻身墮入水中見者譁然相與撈救始不致凶占滅頂之爻旋偕赴孩家告訴情由孩父母急解衣衣之叩頭服罪婦始悻悻出門○西門外米市渡口有業捕魚者苔機踞坐撒網中流舉之力不能勝乃赤體入水掬以手則雙雙捆縛者乃一女一僧嘻是豈奸情敗露被長上沈之水中者耶抑情絲難斷自沈以冀結來世緣耶殊不可解已○某甲江陰人僑寓西門外倉城日挑一糖担鑼聲丁丁然向街頭喚賣一日忽怒目直視曰汝做得好事吾將殺汝毋以吾爲不情旁人成不解其故入夜竟私携小刀自刎其頸鄰人某乙見其㗋雖傷而管未斷急延醫爲之調治縫以雞皮甲誓不欲生以手拉去水漿不得入因急倩人送回或謂甲於髮匪擾亂時曾謀斃一命得有洋銀二三百元今兹鬼物前來索命云 
[甬東瑣識]  
　　前報徐邑尊下鄉勘視狗　塘塘工兹聞衆紳因念工程浩大費無所出日前在郡廟設筵演戲邀請甬東衆錢庄之經手人到廟籌捐聞衆錢庄願出鷹洋四千元以作修理之費○邇來天氣酷熱患急病身亡者指不勝屈好事者咸謂瘟疫之多恐係未奉明神出巡之故議於七月十一至十三等日奉五都元帥徧巡城廂内外以期神靈默佑○日前西鄉黄公林地方拿獲竊賊三名綑送縣署當經徐邑尊訊問口供釘鐐收禁○前報拿獲花會某甲由府發還鄞縣管押候辦刻聞甲在押陡患痧症其家屬籲請釋放徐邑尊俯准所請業經保釋矣 
[烟臺零拾]  
　　本月初四五日細雨溟濛天氣驟冾夢回午夜猶苦涼透被池眞屬從來所罕見者也○六月六日古稱天貺節今世俗傳 
 
 

Page 3

 
 
爲𧈢蜡神誕辰鄉民每集資在廟中酬神演劇○歲試文武各童近已告竣業於上月發貼正案矣○甲乙二人不知因何起釁以致互毆乙力　被甲扭赴海濱飽灌以水及經人解釋已一息如絲矣遂舁至巡司署訴請騐傷○軍興已來功牌奬札之多幾如唐肅宗時誥命一通僅易一　登州某甲素藉經售功牌以爲漁利之地邇來案破被獲幾至不保首領作奸犯科者當知所戒矣 
[格致書院己丑年春季課藝出案]  
　　格致書院成例每年四季由山長請於當道出題課士己丑春季其題爲蘇松太兵備道憲龔仰邇觀察所命題曰泰西格致之學與中國近刻繙譯諸書詳略得失何者爲最要論彚齊各卷後恭呈道憲鑒閱評定甲乙今已出案計取○超等人名孫維新車善于鍾天緯殷之輅許克勤姜樹人程學釗曾紀倫○特等十二名孫廷璋瞿昻來吳振邦李鼎頤趙連城華國盛劉徽蘭楊家禾陶師韓李紹白朱鉞陳志祥○一等十七名程昌齡王志學曹廷魁童麟策蘇杰俞翊淸張國春程之驥祖德欽張徂周汪子逹謝龍光龍則靈姚彦羹何六鰲程洛源葛乃文所有道憲加奬并格致書院正奬銀數亦列於左○超等首名正奬十兩加奬八元二名正奬七兩加奬六元三名正奬五兩加奬四元四名正奬二兩加奬三元五名正奬一兩加奬三元六名七名八名每名各二元半特等首名加奬二元半自二名至九名每名各二元自十名至十二每名各一元今自出案之日爲始凡在院肄業諸生名列前茅者仍請至三馬路申報館間壁格致書室領取奬銀課卷例不發還叩蘧觀察愛才下士出自性生上之爲國家樂育人才教養栽培不遺餘力下之爲地方造就英俊凡有一材一藝者無不鼓舞而裁成之俾成有用之才以備他日用凡上海所設龍門求志敬業蕋珠各書院無不勤加甄别擇其才優學贍者分給廉泉倍加奬勵以是士林無不感奮卽如此次格致書院加奬至五十元之多其爲加意於寒畯又何如哉 
[依舊入籠]  
　　放白鴿一案經葛同轉訊供於初六日由黄榮棠領歸詎初九日依然逃逸本報因標其目曰破籠而去禮拜四由黄至公堂遞禀伸訴前情葛同轉卽派包探王榮培郁廷湘至新街德春棧提人因上次脫逃在德春棧獲住故也王郁兩包探奉諭後明查暗訪知該婦趙陳氏在德春棧已住兩日與年輕馬夫姘識兩情繾綣遂於昨晨帶同探夥前往緝拿該棧主初猶隱匿被包探再四恐嚇棧主始說在内隨將該氏從床下搜出與棧主及棧主之女阿金一併拘送捕房管押至其子光興則已不知去向矣 
[携物被拘]  
　　本城人某甲因不習上被其叔鎖在家中昨忽扭斷鐵練竊取酒壼兩把而逸至法租界適爲巡捕所見拘至捕房又一人在小東門外某店中行竊斧頭兩柄亦由巡捕拘送捕房此兩人者想當解送公堂訊究也 
[流氓逮案]  
　　法租界一帶每有一種外來流氓專向花烟館拆梢稍不遂意動輙將刀亂砍蘭芳里及小東門外花烟館被其砍傷者已有兩人是眞目無法紀矣前晚有著名流氓渾名牛臯者與同黨數人向小東門外某花烟館硬借洋銀聲言若不借給定將爾等處死龜鴇大懼訴諸捕房由捕在酒肆中獲到牛皋等三人捕頭着押候解訊又有王海江者著名痞棍也亦向花烟館龜子借錢五百文事後被龜子訴諸捕房由捕拘至王稱情願還錢捕頭以其旣願還錢從寛斥釋 
[仙人跳]  
　　寍波人王小娘者雖蒙巾幗之名實係鬚眉之漢向在金裕亨木商船爲廚司手調五味口餬三餐聊以自給舟泊增祥碼頭十三日晨起取洋一元並錢三百文至小東門外買菜突遇流氓某甲向之借錢約往茶肆啜茗王年甫二十一歲素來誠實不知是計卽與偕往及至茶館先有約五十餘歲之婦人在座遂與閒談婦言有一妹在法馬路頗饒丰韻强王同往至大自鳴鐘對面泰豐棧中未及進房突有流氓十餘人蜂擁而進甲在前引導謂王强姦婦女勢不甘休軋至小東門外堃美烟館中吸烟評理除鷹洋一元及錢三百文盡行取去外尚有十五元開銷各費王不得已將鋪陳行李付質尚少八元立期票四張每紙二元並書伏辨存照始各散去至十四日王與同伴說明原委咸抱不平同詣小東門捕房控訴當由巡捕在鳳樓春茶館内獲住二人甲亦在内昨晨已解至大自鳴鐘捕房備捕頭着將二人管押候訊 
[縣案彚錄]  
　　吳朝頂卽鶴亭挈妻王氏投縣喊投族人吳三和硬佔牛事棚基地向索恃蠻叩求究追裴邑尊准詞於前晚升堂集訊朝頂稱小的買何介生田數畝與三和所買何長生田毗連三和不問情由在小的田内硬搭牛車棚向論則一味覇阻叩求訊究王氏供與同三和稱牛車棚向在該處介生與長生是兄弟長生之牛車棚搭在介生田内並非小的硬佔地保吳耕棠稱何姓兄弟之田十畝零賣與鶴亭三和二人牛車棚向時確在該處惟求公斷邑尊謂何姓之田旣經分賣與朝頂三和自當劃淸界限按畝完糧三和之牛車棚不能仍搭在朝頂田内何得一味恃蠻本應薄懲姑念農忙之際從寛限二个月將牛車棚拆去着具切結存案備查如違提究不貸○英公堂函送私販軍火之牛萬淸俞德江李蘭友并洋鎗鉛彈等件到縣曾列前報前晚經裴邑尊升堂訊究牛等同稱小的等籍隸山東販運客貨來申消售洋鎗在三茅閣橋堍某洋貨店中買來作爲防夜之用並非販賣邑尊反覆推鞫各執前詞邑尊飭將三人一併交差聽候覆訊軍火存庫○去年浦東陳家巷械鬥內案吳如林周四榮周金泉等各有重傷經裴邑尊訊明嚴懲發堂醫治兹悉吳傷未痊周等則已痊愈前晚邑尊升堂飭差將周等傳案略訊卽飭一併鎖項發公明坊示衆 
[英界公堂瑣案]  
　　王少卿控稱將地永遠租與洋商所有租地造屋之康才龍等延不拆屋讓地等情疉經蔡太守訊供諭俟查案核斷均列前報昨又覆訊太守諭康才龍曰查得長利洋行西門外地基上房屋拆讓時草平房每間給二元瓦平房一元康才龍稱前八年王亦有地基出曾每間給拆屋費洋十餘元王稱我欲賣地已二年不收租有數户已願拆讓被康覇阻我前賣之地係連房屋出售並無拆費康等平屋三十一間皆係草房蘆壁造費無多太守隨飭傳官匠頭估看該處舊平房值價若干覆候定斷○六十一號印捕笛昨見陳月德所駕馬車將往靜安寺馬忽倒斃想因天氣炎熱往返數次致馬力乏氣喘而斃故將陳拘案陳供往靜安寺一次並未加鞭飛駛近來馬患瘟疫無端倒斃者日有所見忻以友上堂稱在公一馬房司帳此馬向勃來泰洋行買來出銀十二兩喂養一年臕壯非常值價四十元駕車時從未奔駛實患瘟疫而死蔡太守飭將陳暫行釋放着捕房包探查明此馬究竟如何倒斃聽候核示○十一號英捕稱見王東生駕車將往靜安寺馬已氣喘不能行走王尚加鞭爲此拘案王供駕駛野鷄馬車不敢加鞭蔡太守判將王管押七天以儆將來○包探唐寳榮稱吳公館家丁張升報稱另有家丁李仁廷行竊主人玉琢插屏一對及羅衫褲等件私逃開單請緝旋獲李仁廷搜出質票吊到原贓尚有衣服三件今將贓送案張升申訴前情并稱尚有衣服亦是主人失贓李仁廷俯首認竊蔡太守判李仁廷發捕房管押三個月贓交張升領去○包探顧阿六稱蔡文秀報失紡綢衫褲等件疑是朱坤林行竊查無贓據送案請訊蔡文秀供在西人處爲管事我之房門鎖好匙放在磁器盆架人皆不知昨忽被人取匙開鎖竊去紡綢衫褲等件從無人到過惟廚司之朋友朱坤林常來諒被朱竊且後門鎖匙在廚房間尋出確是証據朱坤林供新閘杉板廠地方人與廚司相識因之常去並未行竊蔡太守飭將朱坤林交保俟包探查明贓據再訊○夏桂榮稱昨持籠内之畵眉鳥走過五福弄突被王松松等一干人將鳥奪去與論恃蠻爲此扭王松松送案請究王松松供我未奪夏之鳥惟當時經過該處見夏與人爭閙曾爲解勸及巡捕到時夏桂榮竟將小的指交蔡太守得供之下飭將王松松暫押俟飭捕房包探至五福弄地方查明是日如何奪鳥候下禮拜一再行訊斷 
 
 

Page 4

 
 
[上海四馬路文報局協賑公所經收蘇城安節局代贖山東災區婦女捐並接盛嚴經諸位電]  
　　謹啓者敝所奉到蘇城安節局諸善長來函并圖說捐册二百本囑爲分寄勸募除隨時於各埠善長復函附呈外伏望海内仁人君子念彼齊魯哀鴻仳離之慘慨解囊金俾得完骨肉而全名節功莫大焉倘蒙惠助捐欵敝所亦可代收會同女節局彚解烟臺盛杏翁來電云贖欵千兩分撥佑翁振聲培卿少逸四處各二百五十兩欵少恐無濟宣周村嚴佑來電云濱州蒲臺已振畢霖僅代贖三人聞利津鬻賣最多蒲台次之大抵販往直隸者南來善長在利津蒲台辦理較妥霖濰縣經培翁來電云收贖貲遣破鏡重圓無量功德已電杏翁飭海關查騐秋賑爲日方長必須上下游先設兩局禀請朗帥通飭截留南中善長望速來文嚴佑翁濟南來電云諸善長鑒蒲濱靑縣賑畢堤埝間之民生機永絶賑無了時惟有遷移樂土爲一勞永逸之計霖正辦靑城勸其早遷給以資斧有千户信從而先移者有百户不願移者連日大汛從前未破之村埝一旦皆破豈非命耶惜欵項不足未能一律舉辦儀恨諸公能允撥五萬金霖當先辦一縣行止乞電復霖叩 
[仁濟醫館來信]  
　　近日天氣暑熱異常時痧霍亂之症已頻聞蠭起本院向有靈妙藥餌數年來屢試屢騐活人無算非自誇也實不忍坐視耳如本埠之有患此症者不論何人不拘何時宜速送來醫治遲恐不及且來就醫者分文不費此則本院之一片婆心願閱報諸君更廣爲傳佈爲幸 
[來啓照登]  
　　每逢夏令小號同靑遠堂主人徐君敬送吉祥藥水專治霍亂冷麻急痧著有靈效需用白糖拌服雖有仿單載明惟恐鄉愚難知務懇諸同仁宣傳其法與送藥者同功也擇於六月望日起送[  二馬路信昌珠號暫寓善餘里謹啓]  
[行書墨蘭潤資助賑]  
　　沈儷生茂才行書潤格紈摺扇洋一角泥金加倍琴條三角中堂挂屏四尺一元六尺一元六角七言對五角八言對八角○張錫洲先生墨蘭潤格紈摺扇一角琴條三角均以七月望日爲截止七日取件全數充賑如蒙賜顧乞將紙件送至本埠南市王家馬頭東來衣莊陳伯寅先生代收可也[  上海北市絲業會館籌賑公所愚弟施善昌謹代啓]  
[蘇省撫轅抄]  
　　初七日候補縣陳官慶禀知奉委管解京餉差○初八日候補道丁兆基辭行赴常昭松太等處巡緝候補府余慶棋禀知奉委管解京餉差元和縣程謝委署理太倉州事吳縣馬謝飭知赴金壇縣本任委署丹陽縣劉德麟委署溧陽縣楊昌榮均謝委委署金山縣張堰司巡檢蔡瀛禀辭赴任○初九日候補通判孫毓驥禀銷解京餉差准補常熟縣吳康壽禀謝奉飭知赴任藩轅牌示照得陽湖縣知縣金士準調簾遺缺查有儘先卽補同知王用龢堪以委令代理宜興縣知縣孫茂橿調簾遺缺查有正任震澤縣知縣張大任堪以委令代理寳山縣知縣葛慶同調遺缺查有新班卽補知縣王椿蔭堪以委令代理 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
