# 1899 - 166 - 4909404

 

Page 1

 
 
[中澤哀鴻] [  申報館協振所謹啓]  
皖北各屬連歲慘被奇災小民蕩析離居狼狽情形雖鄭監門流民圖亦不能彷彿萬一加以牛匪作亂干弋遍野益不聊生本館協振所從諸君子後承辦義振募捐之牘乞振之書旣已歴登報端蒙海内諸大善士惻隠爲懷陸續慨捐巨欵生死人而肉白骨其功德何可限量惟是災區過廣來日方長杯水車薪終難濟事若不源源接濟誠恐凍餒餘生不免流爲盜賊言念及此可爲痛心所望諸君子節日用之資爲行善之舉慈暉所布自能感如天和他日福壽綿長公侯萬代匪特百萬哀鴻所禱祀以求亦本恊振所馨香拜祝者也肅此布陳伏維垂鑒 
[重印三國志出售] [  圖書集成局啓]  
三國演義一書意主忠義旨歸勸懲雖近稗官小説之所爲而語皆有本足與正史叅觀其筆墨之快心思之靈久已膾炙人口本局現用新鑄　字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此怖 
[新印大字古文雅正告成] [  圖書集成局代啓]  
是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百餘篇歴代名臣奏議採之各家文集廿一史者以及文選文文粹苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[書報紀粤撫重農後]  
日前粤東闡法公司商人糾集資本洋銀一百萬元開列章程禀請大憲委員獲理頒給戳記撫憲鹿大中丞批示略謂所議推闡農工商各條用意甚善惟言之匪艱行之維艱非集有確實巨欵未便遽信此一紙空言率行給諭且旣知農爲諸務之急擬先辦農務繼及工商何妨小試其端確切查明粤省何處現有素苦旱潦不收之地堪以設法耕種迅將此項荒地坐落土名繪圖貼説呈閲准札飭地方官勘明如無干碍卽由該職等試辦講求灌漑之方栽種糞壤之宜果獲豐收使棄地變爲沃壤則明效立見信從必多然後獎其藝能給諭推廣逐漸開辦以收實效卽樟腦蠶桑之類亦可切實試辦總期確有成效不可務廣蹈虚云云執筆人閲之乃作而言曰中國三代以來重農貴粟邊患不生周之衰也列國併爭迄無寗歲秦乘其敝遂以商君農戰之法并吞諸俟是農者固足以使國之富國之强　申　彰　效可見今中國農政之不修也亦已久矣蒙盟各部奉黑吉各省靑海西藏苗回各疆　澳各島萬里灌莽未經開閣者甚多卽至湘鄂腹地江南天府浙閩澤國所稱爲膏腴美壤者其間荒而不治之地亦復所在多有豈獨粤東一省有素苦旱潦不收之地哉昔者紅人宅墨洲榛莽不治垂數千載逮曰人取而代之僅四百年而遂以富庶甲天下佛蘭德斯比國之屬地也其地則瘠土耳沙田耳特以人事之巧糞治之精遂成活野甘濵亦比國之地也海岸沙田土壤至瘠得居民盡心墾種每相地一區必界以溝洫沙之鬆者實之墳者平之乃分種茅葦芋薯木槿之類廣採糞壅之料一二年後漸可藝麥熟益糞治之而土脈肥美矣英國挪佛一郡昔爲荒地嗣審其土宜廣植　　而獲利持厚又　　司白里平原之地土本磽薄自肥以鳥糞而百榖滋生伊里島田向苦卑濕後用機器竭其水土脈特肥然則一地也而轉　之　　　　壤使非講求灌溉之方栽種糞壤之宜安能使瘠土皆成爲腴壤石田盡變爲良畝哉是故泰西農政皆　農部　　六綱各省設農藝博覽會一所集各方之物產與化學諸家詳察地利各植其性之所宜每歲收成入會者察攷優劣事事講求不遺餘力務使各盡地利各極人工而後得以畎畝縱横禾麻翳薈所以諭歐洲每年進項民產共得三萬一千二百二十兆而農田所值居一萬一千九百三十兆化學家又謂能盡地力每十方里所產可養人一萬六千較　　今日每十方里所產可養人二百者猶能增十餘倍中國地處温帶氣候和平風雨時節西具每歎爲全球至活之　　　化學家言盡其地力則其所獲必又加豐乃漠焉不知詳察坐使神皋肥土不能概施播種盡　利　　　　　　　　　足以给事畜一遇水旱蟊賊則束手無策果腹無資徧地流亡盡成盜贼嗚呼是豈非不倏農政不　耕　種　之爲患哉今僅粤東一省計及於此大吏命小試其端以冀推行盡利而蒙盟各部奉黑吉各省靑海西藏　回各　現　各島以及湘鄂腹地江南天府浙閩澤國榛穢未關荒而不治之地竟坐視不顧安得謂盡地中應有之利耶吾願各客疆臣皆覽及粤撫鹿大中丞之批示而設法集　　爲吾民興利也 
[本館接奉電音]  
　　昨日午前十下鐘時京師飛電傳來硃筆二道敬謹譯登○五月十二日奉硃筆黄紹箕轉補翰林院侍讀學士黄思永補授翰林院侍講學士欽此同日奉硃筆稽查廂紅旗漢軍旗務著　緜去钦此 
[要求]  
　　日本東京日日新聞云頃者友人古城氏自中國京師發來專電略謂意大利國向中國政府要求由三門灣建築鐵路直達杭州以收行駛火車之利未知政府何以應之 
[英國籌華]  
　　倫敦來電云當英國議政院關門聚議時大臣布律達力氏陳説曰英國政府現經議定照會中朝聲明揚子江濵毗連各省斷不能讓與别邦管轄且查明目下兵力能否保誮旅居此處之外邦人以便早爲籌　至於近日傳言俄人向中朝要索由山海關開築車路以達京師亦須詳查是否確實如果非虚則宜授意總理各國事務衙門竭力抗拒蓋俄人若得所請則中國利權盡歸其掌握而我英國在華商務亦大有妨碍不得不爲之未雨綢繆也 
[俄韓交涉]  
　　日本東京某日報云俄人經營旅順口所需材木商請韓國允淮取自咸鏡道之鳥白山又聞俄人欲與韓廷訂一密約在滿洲交界處鴨緑江口及日本交界處豆滿江濵擇地二處開設互巿之塲目下方在互相商榷也 
[韓民作亂]  
　　日本東京某日報云高麗全羅道民人作亂政府徴調駐紥公州全州江華各處之兵士四百各會同征敵日本恐害及本國商民之寓此者因派摩耶軍艦往駐木浦以遏亂萌 
[嘉羅連羣島考]  
　　香港循環日報云日斯巴尼雅國近將嘉羅連庇宇叻隴三島讓與德人攷嘉羅連　島在太平洋之南與飛獵邊羣島相對上年美日失和美人占踞飛獵邊並以一旅之師順道襲取嘉屬牛暗　蓋嘉屬羣島 
 
 

Page 2

 
 
中言輿之廣推牛暗爲巨　雖地廣人稀居民僅得七千餘名然以人力經營可成通商大埠故美人羣思捷足先登祗餘嘉庇叻三島仍歸日人治理此外有馬西島者久屬德人邇來德人見美人實逼處此亦欲大啓爾宇以成犄角之勢屢向日政府互商擬將三島購取日廷諸臣以爲寸天尺土皆受之先君豈能輕易與人遂不敢與聞此議惟主政之太后以迭年屬藩背叛强鄰壓境師船盡毁陸軍覆亡卽使留此三島亦難固守爰毅然允准立約交換按嘉羅連島縱横得英度二百七十丁方里户口約二萬二千人地居庇宇西馬二島之中庇宇廣英度五百六十丁方里户口約三萬六千人海產富饒蜃蛤魚鹽高如山積今者旣入德人之手一經整頓當益日上蒸蒸矣 
[查閲海岸]  
　　寗波訪事友人云强鄰日逼防務加嚴本月十一日總理營務處鍾觀察乘船赴石浦南田　處察看各口岸情形以便妥爲布置 
[整軍經武]  
　　福州訪事友人云閩浙總督許筠庵制軍講求武事惟日孜孜以水陸各軍不可無專員統轄爰將全省兵卒改爲鋭健强毅安五軍水師則歸水師提督楊西園尙書統之名曰福鋭全軍陸師則歸陸路提督程從周軍門統之名曰福健全軍另有長門統領洪都戎所統各營改爲福毅全軍本任建寗鎭鍾總戎所統亮字營以及霆慶中前旗鎭海閩安内河凱字水師建威左右二旗恪靖副中正中二旗鎭武練營全福中左右三旗則改爲福强全軍延建卲道延觀察向無統兵之責現將延建邵汀一帶内河水師悉歸統領改爲福安全軍候補道孫靜　觀察所統福勝二營改爲督標親軍營規爲之一振焉 
[飭查欵項]  
　　蘇州訪事友函云官塲傳述欽命查案大臣剛子良相國行文江蘇巡撫德大中丞飭各府廳州縣將所出外欵併水陸各營大小局卡一切費用赶造清册具報候核日内已行文各處遵照辦理矣 
[桂省鑄銀]  
　　香港循環日報云廣西巡撫黄植庭中丞以銀圓流布巿廛洵足便民利國第設局開鑄需欵浩繁桂省地瘠庫空籌措非易不若由東省附鑄庶可節省度支因委補用縣張吉曙大令光　赴羊城面禀督撫憲請准附鑄若干 
[公文被刼]  
　　福州訪事友人云前者東關外葉紳家被和尙及細妹二匪徒糾衆搶刦地方宫飭差拘獲荷校游行飭緝餘黨迄今未獲旣而驛夫某甲傳遞公文至南臺梅塢左近匪徒悞以爲貴重之物攔截搜刼甲與之抗拒匪怒拔刃亂斫甲受傷後力不能敵遂被搜括一空當卽赴縣禀報縣主飭差恊同水陸各汛四出偵緝旋獲三犯歴經刑訊尙不供認其所失公文匪衆知無所用行至倉前山擲諸字紙鑪之側經人拾得送還縣署吁盜刼頻聞徧地幾成荆棘有緝捕之責者可不及早加之意哉 
[汴湘苦雨]  
　　漢口訪事人云友有自汴梁來者言及入夏以來汴省雨多晴少田禾均遭淹没農民生計維艱經地方官一再祈晴而屏翳君仍不時惠顧又有湘友言湘省自立夏後雨師風伯跋扈楊威江流拍岸平堤低窪處均有淪胥之嘆目下雖經　霽惟望羲和永駐勿再使痴龍游戲人間則老農老圃之流尙可以謀粒食也 
[堇山火警]  
　　寗波訪事友人云五月十一日之晚八點鐘時城中後巿茶塲廟左近公大皮貨棧房不戒於火霎時紅光高燭烟燄漫天遠近各水龍聞警馳至汲水狂噴歴一點鐘時始得撲滅共焚去房屋數十間 
[邗上官塲紀事]  
　　揚州采訪友人云前兩淮運判過班知府許東畬太守星璧請咨赴部引見奉旨召見垂詢邗上一切情形太守奏對稱旨蒙恩交軍機處存記旋卽束裝南下重五後三日雙旌遄返邗江一時親友寅僚均欣然往賀○毛平甫司馬華捐升監掣同知後於上月某日交卸淮南總局差赴運轅禀辭入都引見本月初十日領憑南下返棹維揚隨赴運轅禀見江蓉舫都轉檄飭仍回總局治事 
[粤東談屑]  
　　廣州訪事人云湖北振捐局委員某君查悉家人彭桂侵用振捐銀兩盤詰之下據稱去年十二月某日在城内兩班館賭錢輸去銀二百餘兩德興街賭錢輸去銀一百餘兩靖遠街賭錢輸去銀一百兩等情因送請南海縣究追縣宰准之立卽飭差向各賭館追繳然未知其能否珠還耳○上月某日第六鋪廣福泰土絲店洞神坊廣信店白日被匪行刼事後高懸賞格謂有能拿獲匪首者賞洋銀五百元爲從者二百元西關汛亦懸賞購求旋由西關總查保甲局委員會同某君西關汛羅千戎拘獲正匪二名供認窩留福源里所得贓物　存某絲店及往起贓並非原物大約尙須研訊也○開平縣人關某在鄕間娶一再醮婦上月二十七日携同妻母來省行至沙基妻母忽大聲呼救營勇聞聲攔截禀請營官研訊旋有親屬邀集多人將情節訴明取保出外○上月二十八日第十鋪有一女子在肩輿中狂呼救命經西關汛巡勇　住旣而街鄰議送至洪聖廟公所細問根由女年約二十餘頗饒姿首自稱羅姓嫁某鄕潘某爲妻日前被人誘至寗居里娼寮遇令倚門賣笑堅不允許致被舁往别處價賣云云旋有地甲到來稱奉某紳之命將此女帶回不知有何瓜葛也○近日西江水漲佛山一帶一片汪洋省垣每遇潮來低窪之區行人没脛 
[烟臺瑣錄]  
　　烟臺訪事友人云天久不雨已四閲月矣道憲　心民　派弁赴卽墨縣境龍潭迎請龍神設壇祈禱至上月二十九日雨師始税駕一次雖未沾足然禾苗已稍有蓬勃之氣矣道憲隨派原弁將龍神送回○販賣人口例禁綦嚴無如各水販詭計多端仍不免肆行無忌近年東省災歉頻仍此風尤甚大半皆由西府販來輾轉漁利離人骨肉數人名節皆所弗顧而卒未聞有一起破案者有心人言念及此不禁爲之慨然○德國某兵船自在烟臺操演軍士後旋卽開赴登州廟島　停泊上月二十日有弁兵十餘人相約至南岸之蓬萊閣遊覽片時始回船而去 
[西江近事]  
　　南昌訪事人云江西各屬大水情形前已　誌於報自五月初二日至初五日水退五尺許然廣潤章江各門外河街仍社洋一片所幸江流湍急天復連日放晴不日當可退盡矣○省城三面河水環繞每届端午鄕間有龍船數艘駛赴章江爲競渡之舉本年因水流甚急不敢冐昧從事以致游人乘興而至者皆掃興而回○本年四月　垣督銷淮鹽總局及饒州撫州兩分棧共銷鹽二千四百餘引吳城吉安兩分局及九江義寗兩分棧銷數稱是○潘憲張筱船方伯力籌積榖除省倉買補足額外迭札所屬照章辦理復恐有司虚應故事乃分委妥員嚴加查察務令已辦者實儲在倉不得稍欠升合未辦者一律舉辦不准空言了事計委陳司馬履貞往宜春等縣樂别駕業往上高等縣勇别駕濟安往豐城等縣阮别駕志觀往南城等縣鄭别駕在彝往宜黄等縣徐明府銘新往廬陵等縣鄭明府輔東往臨川等縣楊明府廷燮往清江等縣劉明府芳往餘干等縣應明府衷往鄱陽等縣劉明府均往萬安等縣慶明府豐往弋陽等縣吳明府考愷往德化等縣王明府地武往安仁等縣顧明府永輝往安義等縣朱明府紹又往峽江等縣王明府正軍往吉水等縣李明府相往上饒等縣端陽前已紛紛就道矣○南昌府江訒吾太守督同南新兩首縣辦理教案内則聨絡紳士外則聨絡洋人消弭釁隙不知凡幾某日福音堂列司鐸閒行街巿中有呼爲洋鬼子者因卽出示嚴禁旣而胡琴街錫器店學徒遇教士經過復隨口呼鬼子以致幾肇釁端太守聞報提訊店主胡春華供稱新收學徒李廣修無知悞犯太守立飭交案究懲並再出示云嗣後見有洋人不准呼鬼子卽或有事交總宜以禮稱之曰教士曰洋人切勿仍前悞犯有干拘究縉紳父老有啓導愚蒙之責尤宜勸諭約束再有無知之徒駡人肇釁一經查獲在愚民卽罰其本身在幼童卽罪坐家長决不寛貸 
 
 

Page 3

 
 
[皖公山色]  
　　安慶訪事人云敬敷書院每月官師兩課每歲春初由撫憲甄别錄取高才生留院肄業其餘則按月與考擇優給獎五月初二日官課應輪道憲命題毓觀察秀以甄别無名之各士子不能與課未免向隅爰先期曉諭略謂五月初二日應輪本道課期凡讀書士子有志觀光者無諭甄别有無名字概率與考並不局扃試限三日交卷院城日久無雨農民望澤甚殷府尊方太守縣主顧大令關心民瘼特於本月初八日始禁屠三日親詣龍神　及　忠王廟竭　祈　木諭碧翁翁能早降甘霖以舒民困否○小麥子巷陳姓麫坊生涯頗爲不惡前　某　爲夥嗣因偷安辭歇詎料甲竟效梁上君子之所爲三四月間行竊兩次皆未　獲本月某夜又毁門而入正在倒篋翻箱被陳知覺擒送保甲局訊供屬實命笞數百板荷以巨枷游行示衆 
[遠迓車麾]  
　　昨日滬上官塲探悉廣西提督蘇子煕宫保奉召入都由香港附法公司某輪船來申將次抵埠因於午後三點鐘時派小火輪船前往吳淞竭誠迎迓 
[預備行轅]  
　　前日午後上海縣王欣甫大令接到電音悉新任蘇松太兵備道黄花農觀察將次來滬因飭辦差人等速將敬業書院　掃以備行轅 
[恪恭將事]  
　　昨爲關聖帝君誕期黎明時提右營叅將廖楚材叅戎率同城汛張千戎守備程守戎松海防同知劉乙笙司馬上海縣王欣甫大令赴西門關帝廟致察道憲會觀察因有要公委劉司馬恭代行禮 
[點騐團丁]  
　　上海縣王欣甫大令接奉松江府濮紫泉太守札開奉欽命查辦事件大臣剛札開飭卽認眞舉辦團練等因因卽照會滬城同仁輔元堂董曹寄耘將團練勇丁大加整頓昨日曹君柬請大令蒞堂簡閲午後大讼鳴騶而至曹君於茗譚之頃指揮各鋪團勇齊集堂中大令騐看一番諭令認眞巡綽保衛閭閻然後命駕回署 
[示端風化]  
　　本邑大南門外向有山東人開設成衣作附近婦女時往取料代縫前者邵子怡二尹在二十三七鋪　局時以男女混淆有傷風化出示禁止如違拿辦邇來日久玩生仍有婦女上門取料任情調笑廉恥全無昨日盛邱二局員發出四言韻示重申禁令其文曰山東作塲姦淫據鑿　登報端傳聞果確風化攸關豈容罔覺本應拿辦姑寛改惡此後發工老者領出年輕婦女不准入作凡爾各塲亟宜凛潔如敢故違立提鞭扑 
[觀日本赤十字社醫船博愛九記]  
　　日本之有赤十字社也始於明治十年薩摩之役初名博愛社久之與泰西各國相聨合得　赤十字徽章遂改從今名而規模亦日以推廣歲在甲午氛起海埏社中醫員及看護婦多至萬餘人凡軍士之因戰受傷及在營中染病者無不悉心敷療生死人而肉白骨厥功炳日星焉今者董其事者以社員所集金貲購一輪船命其名曰博愛議定承平之際併人上海郵船會社載　裝貨行駛香港汕頭厦門福州及烟臺　春諸埠一遇戰事則由社中人用以養病人前日駛至上海下碇虹口郵船會社馬頭昨承會社長永井君及船主西村君邀往游覽其船身之闊大客座之　潔幾與東西二京凡相伯仲而臥房廳事鏡檻衣椸更無不艷麗精妍如入琉璃世界嗚呼觀止矣蔑以加矣游賞旣竟主人速客登艙面餉以葡萄之酒昔介之烟披襟當風　沁心骨遥望隔浦緑陰如幄圖畫天然洎乎斜日西沈始握手言别泚筆記此殊神往於昔歲十洲三島乘風破浪時也 
[禽販宜知]  
　　本邑南巿捕房近仿英法美租界章程凡販賣鷄鴨者不准倒懸於擔并派巡街捕隨時巡察如有犯者立卽拘送捕房從嚴科罰 
[公廨停訊]  
　　昨日爲法界公堂訊案之期讞員朱森庭明府綠别有要公飭丁持名片咨照捕房停訊一期所有應訊各案統俟禮拜四再行訊核 
[車夫得所]  
　　滬上東洋車寓大半多在法界每遇事夫患病無家可歸困桭顚連深堪憫惻英界栢捕頭憐之傳令各車寫主　欵投立公所俾病人藉資安插用意頗極妥善各車寓主亦知捕頭此舉加惠貧民因於前日集衆商議公舉董事擬就章程請捕頭轉禀工部局總董允准想日内當見諸施行矣 
[上海縣署瑣案]  
　　閔行釐卡巡丁川沙阿美私收陋規擅放貨船由卡員陳司馬解交黄浦司申送到縣前晚邦審委員馬明府提訊之下阿美供家住南匯川沙交界處向在閔行釐卡巡船供煮飯之役不敢得賄作弊明府判枷號發閔行卡示衆一月再行察核○救生局董施某遣丁施升投縣控客棧主婦王徐氏稱欠租金馬明府訊究之下施升供王徐氏租救生局房屋一所開設客棧積欠房租四十餘千已將頂首除去杳悉棧中時留婦女住宿不免滋生事端故敢禀求押遷所欠房租可免追繳王徐氏供年五十六歲向在十六鋪開設大順金客棧生意清淡致欠數月房金現願歸還求准如前租賃明府不准所請限十日遷出如違于究○林福卿扶母王氏投縣控被莊紀清毆傷昨經馬明府訊問林供係耶穌教中人前將房屋五間向莊紀清抵押錢一百五十千去冬母親備價向贖初則遊約至今始悉已被串同顧秋泉將屋盜賣向之理論一味恃蠻將母毆傷叩求騐辦林王氏供在耶穌教堂教授華語餘供與其子相同明府飭仵役騐得王氏背上有足踼傷一處諭令回去醫治候查明核辦 
[南巿捕房紀事]  
　　前晚十六鋪汛捕兪德巡至新馬路新橋之畔拘獲欔取藍呢背心之胡阿毛解至捕房捕頭令押候解工程局禀請會辦委員司徒貽芬司馬訊究○上月某日舟子陳凝壽向同業張耕郎訛詐洋銀一元四角被張扭入捕房嗣經工程局委員司徒司馬提訊　實判責五十板所詐洋銀如數追出然後交陳妙妙保釋事越多日陳不肯甘心突於昨日向張理論勒令設筵服禮張不依以致互相格鬥旋又扭入捕房捕頭令一併管押候解工程局禀請司徒司馬懲治○前日十五號巡街捕查見流氓李仁葛向毛善發訛詐洋銀不遂撕破毛之短衫因卽拘解捕房捕頭令管押四點鐘時著賠償撕破之衣然後釋之使出○包探唐關泉黄量海在洞庭山碼頭船上查獲聚賭之朱增祥卜全順兩人解送捕房押候解請工程局司徒司馬訊辦旣而朱卜浼人至捕房擔保出外捕頭允之 
[法界捕房紀事]  
　　車夫某甲向在某西人處執役邇忽不别而行西人疑之恐有不端之事立卽扭送捕房捕頭令押候解請讞員朱森庭明府訊核○某乙向其友某丙借十夾襖屢索不還前日途中相遇互相口解扭入捕房捕頭令乙交還夾襖從寛釋出○前晚偷兒某下踐　街頭某包探見之搜其身畔藏有剪刀因卽拘入捕房捕頭詰短無竊贓禁押片時卽行開釋 
[招認屍身]  
　　黄渡鎭同仁善堂來函云啓者有鄕人來堂報稱於本月十一日早五點鐘時有通遠輪船自蘇至滬施坐船二令内有一隻硬棚如前日木輪船式路過黄渡鎭營盛之東八仙涇港口見一人失足落河當時無船出進不能援救俟輪船知覺回舵撈尋竟無影蹝但見放輪而去云云本堂卽飭人跟蹝撈覓於十一點鐘時撈獲男屍一具年約三十左右面白無鬚身穿白洋布短衫舊元布夾襖藍布找袖白洋布單褲藍布褲帶無襪亦赤脚身畔襖袋内搜出銅錢十四文鐵針一個騐看右手中指有針古印必是成衣匠堂中卽備棺收殮發璮標記請卽附登報尾如有屍屬認領者到渡善堂可也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界晚堂瑣案]  
　　張生才控趙德明何鑑招欠銀避匿前晚讞員翁笠漁直刺提案訊問張供寗波人開設萃昌煤炭店同鄕顧阿餘卽裕昌與謝迪錩在閘北開源昌煤炭店倩徐海泉執事三月二十日至小的店内購煤另與豐泰森和裕昌仁成等四家往來至四月底止共結欠五家洋銀四百五十八元五月初二日小的遣夥往收顧謝徐三人早已避匿祗有司帳人趙德明及夥何鑑招兩人在店約小的於初四日付銀届期往取何趙兩人亦已逃避初七日途遇謝迪錩意欲扭之來案突被毆傷頭顱乘間逸去今晨趙何在大馬路行走被小的所見扭至案下咨照豐泰等家投案遞禀求卽究追豐泰姚雲祥森和王大來裕昌周正林仁成張立耀等四人均投案求追趙德明供在源昌經理帳目洋銀進出均係徐海泉經手求鑒何鑑招供顧阿餘卽裕昌與謝迪錩股開源昌煤炭店資本洋銀祗有二百元被顧用去二百餘元以致往來之欵不能付還今顧另開裕昌機器店並未逃避謝徐兩人不知何往求恩明察直刺諭令將趙何交保俟顧謝徐三人到案復訊究追並派差將源昌發封歸卒昌等各家看管○朱聨興卽雲衢控倪春亭欠銀圖賴經翁直刺訊問朱供天津人年四十有五開設興勝成鞋店倩倪執事倪保薦朱雨章經管帳目去年十一月查核　帳被倪用去洋銀一千元吞没房租洋銀一百四十元朱雨章用去洋銀七百元夥友顧德昌虧欠洋銀五百元因向倪朱顧三人索取倪邀親友王姓等五人寫立借據約今春付還朱顧亦有借據交小的收執臘底倪還洋銀三百元尙欠八百四十元屢次向索一味延約意欲圖賴不還朱顧二人則分文未付不知避匿何處今特將倪春亭扭案求追並求責令交出朱顧二人訊理倪供紹興人年三十有六當十八歲時卽在朱店習業嗣由朱聨興囑小的執事歴年以來並無虧空曾薦朱雨章司帳近年生意清寥諸多虧折至去年冬止陸續用空洋銀一千元至朱顧二人用空之洋銀與小的無涉後朱邀同業之天津人向小的索取無以應付書立供據去年還過洋銀三百元今春二月朱自願由小的還四百元作訖實因一時無從調措故未清償尙有另欠洋銀一百四十元兩共欠八百四十元數目雖符惟朱已願核减求恩公斷直刺飭卽押追候補提朱顧到案復訊鎭江人朱金林控張鳳音樂器店主張阿桂欠洋銀一百十五元圖賴不還翁直刺提訊之下張供並不欠銀因已歇學徒王雙雙私將店中圖書取出交朱金林揑造筆據朦稱欠銀直刺飭將朱張開釋尋交王雙雙到案訊奪已誌前報兹者張阿桂已將王雙雙尋獲交案昨日又經直剌訊問朱金林供素與張阿桂相識光緒十四年正二三月間三次向小的處借去洋銀一百十五元立有筆據三紙今春小的從鎭江原籍來申向張索取圖賴不認反誣王雙雙私竊其店圖章給付小的揑據朦控張阿桂供在上林里口開設鳳音樂器店與朱金林素識音年朱流落滬江拉東洋車度日小的憐之薦至友人所開之祥成烟紙燭店内爲夥去年辭出表弟王雙雙不務正業流入乞丐去夏六月在小的處習業今春二月二十小的有事回籍朱卽與王串通將小的店内圖書取去並被竊洋銀一百元與朱分用復揑借據一百十五元至三月望前小的來申查悉失去洋银是以將王逐出至四月初朱忽來店向小的索洋銀稱十年前所欠一百十五元有據可憑何以尙不付還小的深爲詫異查檢帳箱失去圖書故卽登報聲明四月十二日朱將小的扭入捕房捕頭以事屬錢財囑自投公堂控告後朱卽來案朦控蒙恩批斥不准又與其兄來店稱大老爺飭傳小的小的信以爲實隨伊至頭門内朱卽喊控致被差役管押至晚蒙訊卽著小的尋覓王雙雙今王已尋到故特扭案求卽澈底根究王雙雙供並未竊取圖章亦不與朱金林串通一氣表兄張阿桂欠朱洋銀意圖吞賴故被誣指求恩明鑒直刺再三駁詰矢口不移乃命將王重責二百板責至六十板王自願供明直刺准之王遂供朱金林向表兄借貸不遂囑小的將店内圖書取出揑造借據洋銀一百十五元朱狡賴不認乃命重責二百板朱再三苦求始稱實係揑造直刺遂將朱金林所呈借據塗銷作廢從寛開釋○宋選卿控沈春山郟清泉保薦唐和尙租取提船吞没不還經前讞員鄭瀚生大令迭次研訊著沈郟交唐至案訊追沈郟一味推諉宋又遞詞禀催翁笠漁直刺將沈郟提案訊問宋選卿投案訴稱開永昌水果行去年五月有向識之沈春山同其夥郟清泉及唐和尙至行向小的租小提船一艘小的允之寫立租據言定每月租金十三元船價作四百元如有不測照數賠償倘租金短少卽向沈郟二人索取不料租去後分文不給向索還船亦一味延約故於去年投案呈控時已被欠租金五十二元經鄭前憲迭次訊供令沈郟尋唐交案延宕至今又將一載前月付還小的舊船一艘篙櫓桅篷繩索等一槪不有只值洋銀二十餘元囑船廠中修理又需洋銀五六十元之譜求恩核斷沈春山供開石灰行用郟清泉爲夥� 
唐和尙向宋選卿租船時小的赴杭州進香並不在申租據上花押係郟清泉所簽求鑒郟清泉供花押由宋選卿囑代簽今唐和尙不知避匿何處無從尋訪求察直刺以此案拖延已久沈郟二人旣爲唐作保簽押豈能推諉著將所欠宋選卿租金五十二元並修費五十元船中物件二十餘元照賠限半月繳案 
[英界公堂瑣案]  
　　東洋車夫沿途兠攬坐客互相爭閙擾累行人最爲惡習昨晨中西巡捕將碍路之車夫張記松陸阿福王阿四王阿二莊林卿陳福日李阿月史阿金周阿二顧容仁范大有趙阿金邱關通洪雲甫馮阿記王明桂馬東生張阿二蔣阿開王來惠等二十人送案請究張等同供小的等無知悞犯尙乞矜全讞員翁笠漁直刺商之白繙譯官判各罰洋銀一元以示薄懲○積竊曹阿慶迭經犯案受懲近又竊取喬永成楊阿林金阿巧傅昌太劉順興孫永昌等家珠九粒銀簪翡翠簪各數枝及布衣布被報捕後由包探朱阿高緝獲起到原贓送案請究喬永成等六失主投案請領失贓曹供浦東川沙廳人自知不合尙乞施恩直刺判令笞責二百板遞解回籍○包探陳金標拘解袁阿金到案禀稱此婦前在妓女花蕊香處執役竊取牙骨扇綢夾被逃逸無蹝報捕後經小的拘獲是以送案請侒鴇婦李王氏投案供稱女兒花蕊香所雇大姐袁阿金已於四月間辭歇當時失去牙骨扇及夾被不知何人所竊不敢明指今在阿金所開之妓院内查見原贓因卽報捕緝獲現已起案尙求給領阿金供小婦人素知禮法不敢操胠篋生涯今者艷幟高張未免同行嫉妬致被寃誣直刺以其中顯有不實不盡一併斥釋不予准理○張金松向奚朱氏訛詐洋銀三十元報捕後由某包探拘獲送請究辦奚朱氏投案訴稱小婦人被張詐去洋銀三十元今旣獲案叩求究辦張供小的向開京貨店此婦結欠洋銀故向索取不料竟被誣控直刺著候傳到鄰居訊明核奪○虹口各賭徒沿途招攬賭客少不更事者偶墮其計無不喪資以去貽害商民實非淺鮮前日積年賭棍何阿寳見某甲欵步街頭便笑臉承迎招入賭局三百五十二號華捕見之立卽拘入捕房昨晨解案請究何供本地人並未犯賭尙求恩典直刺判責一百板枷號一禮拜以儆○包探洪阿寳禀稱前日曹保生與李光順口角致被擲傷頭顱經小的拘獲送請究辦曹投案申訴前情李供事出無心尙求原宥直刺判罰洋銀五元給曹爲養傷費 
[美界捕房紀事]  
　　紹興人錢金三僑居虹口某里内積欠外虹口豐泰木行銀二百餘兩屢索不還經木行主投英美租界會審公廨遞禀控告昨日讞員翁笠漁直刺特飭差至捕房協同包探胡瑞龍將錢拘獲帶回訊辦○昨午梁上君子李金生在靶子路某鄕民家竊取衣服若干件適爲包探劉阿炳所見拘入捕房押候解送英界公堂禀請讞員翁直刺究辦○昨日王阿二在外虹口公和祥碼頭竊得舊鐵若干十磅爲巡捕所見拘送捕房押候解送公堂請究辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
