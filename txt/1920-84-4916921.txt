# 1920 - 84 - 4916921

 

Page 1

 
 
   
 
 

Page 2

 
 
   
 
 

Page 3

 
 
時評 
[挽回（冷）]  
　　中國人之恒性可挽回者居多其始無論若何堅决經若干次之勸解而無可挽回者終至於挽回矣此調停疏通之所以日見報紙而爲政者視爲不二法門也 
試以最近之政局言之靳辭職矣不久而得挽回安系三長辭職矣不久而又挽回矣段去京而不問政局矣因人懇勸而允挽回是不能挽回者殆鮮其人也 
特是有害國家之事苟執一見者終無挽回之望斯誠可痛又可悲耳 
 
 

Page 4

 
 
   
 
 

Page 5

 
 
   
 
 

Page 6

 
 
命令 
　　三月二十八日大總統令國務院存記之陳崇祖着分發江蘇呼延庚祁重喆着分發河南交各該省長酌量任用此令 
又令陸軍總長靳雲鵬呈請任命傅長民署一等法官應照准此令 
又令據前兼署河南省長趙倜呈考核屬吏擬請分别獎叙等語永城縣知事徐家璘安良除暴勤政愛民署汲縣知事奎印持躬謹飭馭下嚴明均着予給五等寶光嘉禾章署靈寶縣知事崔雯治理巖疆萑苻歛跡署洛寗縣知事莊炎精明幹練樸實耐勞均晉給三等嘉禾章署鄭縣知事王光第才猷卓越因應咸宜署滑縣知事李盛謨公正廉明辦事結實均晉給四等嘉禾章杞縣知事石亮才具優長庶政畢舉署偃師縣知事張浩源事必躬親庶政畢舉署潢川縣知事史延壽悃愊無華邑鮮廢事開封縣知事丁康保宅心正大穏練勤明署禹縣知事郭曾量約束嚴明勤求治理署沘源縣知事念梅蔭潔己愛民講求吏治署汝南縣知事彭嵩齡老成練逹措置裕如署確山縣知事林肇煌才具優長閎中肆外均給予五等嘉禾章署正陽縣知事張錫典任事實心操守廉潔洛陽縣知事王松壽才猷卓越闇練老成安陽縣知事羅榮袞心細才長辦事明敏商城縣知事潘鳴球爲守兼優士民悅服署淮陽縣知事楊葆祿規模閎遠辦事精勤署許昌縣知事劉普潤廉潔自持勤於敎養署睢縣知事馬維騄持躬謹飭遇事講求署鄧縣知事韋聯棣才長心細勞怨不辭署封邱縣知事曾毓驤居官勤愼辦事公平均給予六等嘉禾章署陜縣知事馮元斌心精力果爲守兼優給予七等嘉禾章署沁陽縣知事鍾汝廉練逹勤明力求治理汜水縣知事梁有庚淸操夙著綱紀肅然考城縣知事吳永治操守廉潔淸白乃心新鄭縣知事鄭陳琦政平訟理治具畢張南召縣知事郭名世幹練勤明盡心民事上蔡縣知事黄壽慈年富力强辦事勤愼内鄉縣知事嚴慈壽夙著政聲勇於任事孟津縣知事段錦文居官廉潔御下嚴明新鄉縣知事韓邦孚心氣知平老成持重淇縣知事梅長暉素行謹飭勤奮從公内黄縣知事李光炎律己嚴明任事練逹修武縣知事王郁駿年壯才明學識均裕温縣知事汪松蔭宅心誠篤辦事和平均着傳令嘉獎此令 
又令蔡寅張燿均晋給三等嘉禾章朱頣年黄成霖吳憲仁鄭烈均給予四等嘉禾章此令 
三月二十九日大總統令熱河都統姜桂題呈考核屬吏擬請分别獎勵等語承德縣知事盧宗呂政平訟理匪戢民安晋給三等嘉禾章署朝陽縣知事譚蘭馨幹練有爲百廢俱舉代理圍場縣知事伍鈞勤政愛民折獄明允均給予五等嘉禾章代理林西縣知事馬汝紳才具優長措施悉當着傳令嘉獎此令 
又令中山龍次晋給二等大綬嘉禾章米田奈良吉給予二等嘉禾章稻田三之助給予三等嘉禾章麥南井原文治郎給予四等嘉禾章此令 
專電 
　　北京電外交當局對閩案談判中日使所提懲辦取締抵貨不力官吏賠償日商因排貨所受損失中政府應向日政府道歉三大要求除派員解釋外擬備文駁復 
（三十一日下午四鐘） 
　　北京電外息日本已允加入新銀團撤回滿蒙除外與三國取同等條件（三十一日下午四鐘） 
　　北京電拉門德將來京院議派員招待（三十一日下午四鐘） 
　　北京電府派人促段返段允三日内回京（三十一日下午三鐘） 
北京電閣議决借債充收回中東路經費（三十一日下午三鐘） 
北京電陳籙儗親赴哈爾濱視察俄臨時政府狀態爲取消軍事協定張本（三十一日下午三鐘） 
　　北京電徐樹錚勸臺籍林某入邊業銀行股二百萬（三十一日下午三鐘） 
　　北京電財李呈派岳昭燏充賠償委員會代表郭則范幫辦 
　　北京電王家襄等主張恢復六年憲法會議由粤來京舊議員紛紛贊同日内擬發二次宣言 
（三十一日下午四鐘） 
　　北京電湘張電吳部八旅已抵株二十師之七十八團亦開抵湘潭事機危急衡防重要如何接防迅示（三十日下午一鐘） 
　　北京電告林電拘留富錦之舊黨首領高梅果夫患病已數日不食業於感日將高氏及必作阿多二人一併押解來省交憲兵營醫治　　北京電吉電韓黨在鮮境殺死日憲兵隊長等及砍斷電線案現日領向我詰問謂韓黨由穏城對岸之中國境竄入鮮境擾亂如不再防範當派隊過境等語已嚴詞拒絶（一十日下午一鐘） 
　　北京電吉林電和龍屬三道溝駐軍緝獲韓黨十六名並槍械多件請示辦法（三十日下午一鐘） 
　　香港電岑西林感日在韶電請李烈鈞往韶偕同回省謂楊魯開拔費由劉德裕解交煊遵約遠迎兄必如約返旆李烈鈞覆電已約各長官集始會商俟劉德裕等到始卽偕同趨謁（三十一日下午五鐘） 
　　香港電岑臨赴韶時發欵大犒前敵各軍藉洽軍心（三十一日下午五鐘） 
　　香港電軍府景象蕭條自伍赴港祇冷遹主持昨岑來電接洽未妥日間不能返府中各員均藉此不到（三十一日下午五鐘） 
　　香港電伍離粤後軍府財政大受影響因軍府專恃關餘開支伍去欵不能提（三十一日下午五鐘） 
　　香港電唐繼堯代表徐之琛劉邕謁陸係商滇軍事（三十一日下午五鐘） 
　　香港電昨魏子浩統永豐肇和艦赴汕（三十一日下午五鐘） 
　　香港電楊魯派來議員代表盛榮越昨抵省與莫榮新商條件雙方對改編駐地各節尚接近 
（三十一日下午五鐘） 
　　香港電艶日晚省中同時轟發炸彈兩處一在第二軍林虎司令部一在治河督辦曹汝英宅均未傷人然人心甚惶（三十一日下午五鐘） 
各通信社電 
　　北京電院復王揖唐電艶電悉望愼密接洽以期早收統一之效 
　　北京電馮玉祥電南軍增兵洪江已成事實湘西有失必致牽動全局迅示機宜 
　　北京電院復倪督電請以馬聯甲帮辦軍務已交部核辦 
　　北京電陸部致張作霖電撤回駐陜奉軍准陜督復稱俟接防後即令出關希轉電潘師暫勿輕動 
　　北京電李家鰲電激黨代表與美司令接洽願將實業利益與美立約通商我國宜從速派員與勞農政府接近 
　　北京電吉督電告饒河縣俄黨退出劉知事已放回（以上三十一日）以上中華通信社電 
　　北京電政府擬詳言過激主義之害以歐美各國經過事實及名人著論爲證布告國人俾勿受惑 
　　北京電僑俄華商請將扣留謝米諾夫之金備抵損失當局將付討論 
　　北京電棉業局與農商部協定紗廠營業計畫商界表示反對（以上三十日） 
　　北京電閩案因日使候該國訓電未能續議 
　　北京電段赴團河避政潮有暫不回京說徐昨已派人促歸 
　　北京電府爲維持靳閣地位擬即補提閣員 
　　北京電烟酒借欵有復活說美資本家來華聞與此事有關 
　　北京電廣州舊議員來京者甚衆談及時局均主張滬會速開 
　　北京電倪嗣冲病篤决以段芝貴督皖謠傳倪已出缺不確 
　　北京電某方納日中玉之請先暫留屈俟靳去另簡員長魯 
　　北京電郭則澐辭實授經濟調查局總裁仍允暫代　　北京電此間外息唐繼禹偕胡漢民詣滇（以上三十一日） 
　　漢口電吳佩孚軍前部現集中株州後隊及三師砲隊馬隊尚在衡州未曾開拔（三十一日） 
　　以上中孚通訊社電 
公電 
　　旅京湖南代表快郵代電各報館各團體各地湖南同鄉均鑒張敬堯罪大惡極久經湘人控告積案如山全國人士亦復口誅筆伐同聲攻擊棄之惟恐不遠去之惟恐不速乃有號稱旅京湘事維持會者發布傳單以僞亂眞浮詞聳聽聲言力戒對人問題云云不知三年以來湘民之困苦顛連九死一生家無應門之童野有自縊之女何一非張敬堯九所賜敬堯不去湘民寜有幸理今欲救湘首在驅張張去而後湘事始有整理可言誠如該會所云張敬堯在湘一日試問湘事整理究從何處着手徒見故設虚詞爲張辯護而已查該會係郭人漳等所設郭某反覆小人其歷史盡人皆悉（中略）代表等以驅張爲幟志深恐誘言簧惑淆亂聽聞詞而闢之義不容已諸公明鏡高懸殀霾悉現幸秉正義人道之心共擊賣鄉保張之徒湖南公民代表毛澤東羅宗翰彭璜陳紹休張懷湖南敎職員代表羅敎鐸楊樹逹張唯一何叔衡蔡人龍熊夢非蔣育寰湖南學生代表李思密柳敏高標張耀鑾陳純粹劉作舟 
章新民陳士銓何元培李斯安汪國霖彭先澤彭以立吳俊臣蔣竹如徐瑛劉定富歐陽皎如李啓漢 
符狄梁張樹聲徐慶譽胡維寅彭光球朱後鄭王去非毛斗文黄英易巽鐘秀曹揚籬高也愚李振翩同叩 
世界路透電 
[德國政變近聞]  
　　二十五日柏林電丹麥各報載稱諾斯克氏於革命風潮發生之前一夕曾下令逮捕魯登杜夫將軍警察未能覔見之云云兹由國務院否認此說國會本定今日開會今因時局未靖業已無期展緩據基爾消息該處海軍兵士已排除所有軍官而以水夫及共和軍官聯合會會員代之 
　　二十六日亞姆斯特丹電德國共産黨與政府軍大戰於荷邊附近荷　即派兵至東境並徵兵三批以事防堵豫料紅軍或將越界覔求糧食各報載稱德國掃雷艦一艘曾游弋蘇伊特齊三日無過問者某報謂如協約國疑荷蘭暗助德國海軍謀由維林琴刦取前德皇太子則亦無亦爲異云 
　　三十日巴黎電法國各報發表德政府與協約國談判請許德兵入中立區域恢復秩序之詳情德政府似乃向協約請求此事法總理不以爲然並要求許協約國占據德國他處土地以爲擔保德代使美葉氏卽以法總理之意見電逹柏林德代表昨已以政府拒絶此議之覆文送交法總理魯爾區域之時局似未變動德國新政府今對於過激黨之憂慮似猶不若對於軍閥爲甚 
[俄國激黨戰報]  
　　二十九日倫敦電陸軍部今晚宣布公報如下三月二十七日過激黨占據諾伏羅細斯克鎭英員於勞農軍入鎭之前將軍官眷屬傷兵等若干人護送出境蓋恐落於敵手敵人將施報復也台尼金將軍拒絶考慮休戰之議英員雖奉命竭力保其安甯而台尼金將軍不欲利用英人之助力於退兵告畢時登一俄國驅逐艦而去台尼金將軍之兵於退走之際曾與過激軍交戰英國委員團各員均安然登船塞摩爾海軍大將與海軍人員保護之功實可稱揚云 
二十七日華沙電過激軍雖屢以煤氣砲隊坦克砲車江船飛機馬隊攻擊波蘭軍但波蘭軍陣線完固如常 
[英國工黨近事記]  
　　二十九日倫敦電今日政府與礦工幹事部會商後 
礦工聯合會秘書郝巨斯氏聲稱礦工聯合决議在各礦區投票解决接受政府新提議或實行罷工問題 
二十五日倫敦電今日得悉首相喬治氏答覆礦工聯合會之書内有一節遺漏未布即首相願接見聯合會幹事部是也故礦工領袖今日復與政府會商談判現正在進行中首相今日與礦工諸領袖會商時稍有讓步聯合會旋開大會討論政府之新提議後乃休會 
二十九日倫敦電車工揚言因要求每星期增加工資十先令未接滿意之答覆英國街車將於四月三日夜半全體罷工 
[法國議會紀事]  
　　三十日巴黎電法總理米勒蘭氏昨在參議院答覆議員施朗氏質問政府所議遏滅法國過激主義之辦法謂政府擬厲行法律政府最要者爲實行眞正平民社會政策至於施禁不過爲政府責任之一部分職業社會若不被人用爲階級暴政之機械則亦屬有益云强迫仲裁議案已提交衆院此案乃依昨日總理在參院所布之政府政策而定者 
　　三十日巴黎電財政總長瑪爾薩昨在衆院宣述財政現狀謂國用急當撙節政府决計行節用之道 
二十三日巴黎電法衆議院昨以三百七十四票對一百三十九票否决議員除每年所得工費一萬五千佛郎外每月另給一千佛郎之議案 
[各國近事記]  
　　二十六日倫敦電財政部文告紀愛爾蘭自治議案之財政條項謂除去愛爾蘭供給帝國費用之英金一千八百萬鎊愛爾蘭國會入欵爲英金一千八百五十萬鎊出款爲一千五百二十五萬鎊 
二十六日倫敦電波拉勞氏今日在下院宣稱愛爾蘭杜白林地方有四人攔阻一電車拖出乘車之裁判官裴爾民當街槍斃之（衆大呼可羞） 
　　三十日倫敦電大使大會昨日開會山克松主席繼續討論對士和約之經濟條欵及關於瑪摩拉海之條欵　　二十六日君士坦丁電薩里氏内閣業已辭職逹瑪特已受命組織新内閣 
　　二十四日君士坦丁電台尼金將軍現　扼守諾伏難西斯克之小山鎭中婦孺均已退盡 
　　二十七日紐約電供付英法債劵利息之現金二百萬鎊已運抵紐約 
　　二十九日紐約電伊里諾伊州東北及倭海哇米奇干米索里印提拉維斯康新喬治亞亞拉瑪州數處屢遭颶風死傷頗多無家可歸者數千人損失物産值美金數百萬元 
　　二十九日倫敦電羅馬尼亞皇太子現游於開羅曾告每日郵報訪員謂羅馬尼亞擬懇請日本助施善後事務希望向日購取必要用品云 
　　三十日盤谷電意國飛行家瑪細羅陸軍中尉今日由喀爾喀特飛抵此間定四月一日飛往河内 
　　二十三日巴黎電法國所造摩托艇一艘裝置四百五十匹馬力之引擎今日在巴黎附近塞勒河試駛每小時速率能逹七十五里其速爲前所未有 
太平洋路透電 
　　三十一日北京電中奥兩國復處於和平地位奥人此後來華並無周折 
　　三十一日北京電意國答覆中國關於華乙輪船案之抗議願付公斷中政府不允謂該船乃違法被奪應先交還中國始能續開談判如談判無滿意之解决惟可付諸公斷云 
　　三十一日北京電聞閩案交涉業已頓日本願賠償斃命之華人家屬但須中國先行賠償日人死者家屬日本願向中國道歉但須中國先向日本道歉 
　　三十一日北京電中政府復接伊爾庫次克牒文大約乃莫斯科勞農政府發出者願無條件以中東鐵路及滿洲外蒙煤金礦産木料讓與權退還中國取銷中俄各項條約贊成取銷俄國治外法權牒文中續稱勞農政府志在全世界承認土地完全與自决主義中國受外國武器與資本及國内軍治主義之鞭撻且受外人壓迫不得不反抗過激主義勞農政府今願與中國訂友善之交際消除各項衝突原由云云中政府今尚未承認收到此項牒文而鮑貴卿之熊度殊可注意鮑氏主張中國境内不許俄人設立地方機關但列强如承認俄政府中國亦擬承認之云 
　　三十日海參崴電此間巿政選舉過激黨大獲勝利占全體百分之八十 
　　三十日海參崴電勞農兩界擬於四月一日開會解决東西比利亞將來之政體 
　　三十日海參崴電此間美國紅十字會代表不日將赴莫斯科西比利亞所餘美軍定於星期四日啓程冋國州議會主任克拉柯夫斯基氏昨日設宴欵待美軍司令格萊夫斯將軍 
國外要聞 
[美報論新銀團問題]  
　　拉門德赴日之意味 
紐約講壇報云列强對於貸欵與中國一問題本年春季可望切實决定摩根公司代表拉門德氏得國務院之允許將往遠東設法消弭不同之意見使日本亦贊助新銀團計畫按新銀團計畫之大綱於去年五月十二日在巴黎議定後即通告英美法日四國政府英美法皆贊成獨日本提出滿蒙除外之要求他國政府不能承認事遂延擱數月至本年初傳說有五百萬鎊之臨時借欵一宗正在談判說者謂此殆可視爲日本不堅持其條件之先聲今拉門德氏之東行其顯明目的之一卽爲先與日人會見詳細討論此事以明日人究竟願加入新銀團與否拉門德氏約六月初旬返美彼時當將日本之眞態度報告美國據消息靈通之方面言日本之反對銀團計畫似於其内容有所誤會蓋恐日本加入銀團後彼本來在華之若干商業將落於美國及他國之手也其實據美國人言當巴黎會議時人固知新銀團之活動係限於關涉中國全國或各省普通利益之借欵事務至於私人企圖以發展單獨之工商業或銀行計畫者新銀團并不干涉之也當巴黎會議時卽拉門德氏爲主席故此次拉氏除正式代表美銀團外或且受有權柄代英法兩銀團發言云至於新銀團之議定大綱略如下述（一）無論何國不得企圖造成勢力範圍（二）團中任何一員所握現存之優先權倘於可行時應交與銀團全體（三）團中之四國分銀團應一致提携如同爲中國利益而設之合股者（四）銀團之職務最初爲擔任中國國家借欵次爲省借欵再次爲經國家或省擔保或有正式關係之借欵總之其性質須公共者據云銀團最後成立之後比利時或亦加入再此銀團除貸資於中國外大約並將擔任重組中國之幣制及收稅制度云 
國内要聞 
[閩案談判棘手]  
　　日本方面態度極强硬 
　　福州交涉自上星期五開議以後雙方談判情形未見順利其原因則以吾國不肯以魯案爲交換條件是以日使忽轉變其態度對於吾國所提各條頗事爭執且更提出對案以期與我所提各條抵銷其對案之内容第一賠償損害彼謂中日兩方均有傷害中國旣要求賠後或須對我有所賠償第二懲辦兇手彼謂雙方旣均有傷害當然雙方都有兇手故對我要求懲兇彼亦以懲兇向我要求第三道歉則謂起事之由雖在日本但實因我國國民排斥日貨所致既欲彼道歉亦須要求懲 
 
 

Page 7

 
 
　　罰禁止排貨不力之官吏並連帶要求此後我國負責不再禁止日貨此對案之提出蓋無一不與我所提條件針鋒相對陳次長以日本此等要求殊出於情理以外且我國國民之願購日貨與否出於國民之自願國家本無干涉之權在此貿易自由之時代更不能以强力强迫人民購其所不願購之物我國政府對於日本旣無定耑爲包銷貨物之義務官吏亦非日本所雇用之店夥當然不能負令地方人民多購日貨之責官吏旣不當禁止人民不購日貨則不力之禁止已爲顧全中日邦交帮助日本商民之行爲中央何能更加之罰而引起人民之反動故對於小幡氏此種要求竭力反駁以是前二次皆未　解决原定本星期一（二十九）再開會議因日使方面託辭巳向本國政府請示辦法須俟得政府訓令後再行開議故昨日未赴外交部談判 
又據某外交家云福州事件自王鴻年等調查回京之後於二月二十八日起卽由王鴻年與小幡會談數次探詢日本意嚮至三月十三日始非正式提出四項要求小幡對於要求撤換日本領事一項極力反對謂此案實因中國排日運動而來責任實在中國何得反要求日本負責云云外交當局見其能度强硬始於三月十六日正式提出三項要求即將四項中除去撤換領事一項也所謂三項要求即﹁第一項﹂應賠償福建人所受之種種損害﹁第二項﹂日本政府應向中國官憲道歉﹁第三項﹂日本應懲辦此案之兇手是也聞當小幡赴外部開始談判之日對於第一項卽賠償一節僅允由日本給與中國負傷者以相當醫藥費而中國方面亦應給與日本人之負傷者以醫藥費第二項則以此案日本無向中國道歉之理絶對不能承認第三項懲辦兇手一層因犯人不明無從懲辦爲辭不肯照辦是以談判毫無結果據聞此次小幡態度强硬之原因實由於中日委員共同調查書中日本方面轉得許多有利之材料故小幡始終要求以調查書爲標準未知我老練之外交當局將何以補救之也 
[對俄德互派代表之動機]  
　　俄國舊黨刻已近於絶踵而駐我國之各領事公使猶爲俄國帝政時所派我國遇有交涉尚與開談判此實近於滑稽蓋派大使領事之帝國政府旣爲人民所推倒則其公使所代表者已不存在不啻與一尋常俄人言也第兩國旣爲鄰邦當然不能無交涉有交涉而與非彼國所承認之代表談判與欲交涉之原意實相逕庭近俄國海參崴臨時政府對我宣言中已有請中政府停付庚子賠欵於俄使之言而昨日又有正式公文逹我政府要求擬撤回駐在我國舊有之俄使及各地俄領事另行由臨時政府選派公使領事我國政府對於此案如何答覆刻尚未定惟據外交部方面消息外交當局以俄國勞農政府旣有實行中俄親善之表示又以中俄比鄰較各國尤有密切關係縱或未能首先正式承認其政府不妨先行互派非正式之代表以便接洽中俄兩國國際間相互相關係現正致電李家鑿詢問俄臨時政府現狀俟得李氏覆電再行决定辦法但當局雖有此種主張面能否不受他方面之牽掣居然見諸實行則不敢斷耳 
　　德國屢向我國要求恢復國際貿易並交換派遣公使領事當由我國迭次電覆緩議嗣經往復磋商始允各先互派非正式外交官以便接洽一切我國已由駐丹麥使署張秘書前往柏林爲駐德非正式外交官德國亦已派員前來作爲非正式外交官昨聞該代表不久可以抵京而前駐德國顔公使亦歸國在即中德通商之事不久可望恢復云 
[京學界歡迎滬代表]  
　　日前報載政府對於山東問題有直接交涉之趨勢與北京學生移交法庭之確息上海工商各界特派代表蔣國珍來京探詢眞相該代表已於二十四號抵京北京學生特於前晚開會歡迎首由某君致歡迎詞次請蔣代表報告滬上情形蔣君略謂鄙人受上海工商各界之委託專來北京調查外交問題與學生被拘情形如政府果有直接交涉之傾向或將來京津學生移交檢廳則上海工商各界必當籌相當之辦法與援助現外交問題各方面空氣雖無甚惡劣而被拘學生已送往法庭此實爲吾人之遺憾甚望諸君根據法理設法挽救鄙人回滬後即當將情形報告於各界思適當方法爲正義之援助鄙人在上海時微聞此間一部之運動頗引起滬上之猜疑而上海一部之所爲亦難免爲君等所疑慮但各是爲國一經解釋便無他見鄙人雖代表工商界然與學界亦是一體對於被拘同學頗爲扼腕明日擬往一視並饋送食品以表示上海各界對於君等之同情云云最後學生幹事某解釋京滬雙方之誤會大致謂京中學生對於外交固應力爭然對於内政亦持監督之態度不過因地位之關係多引起滬上之猜疑值此外交緊急之時正我國民同舟共濟之秋外間謠傳切勿深信務期同心協力以貫澈外交主張是所至要云云聞蔣已於昨晚出京回滬報告 
[京華短簡]  
　　奥約業經吾國專使簽字惟原文尚未正式批准未能發生效力而批准以前必須先在國會通過聞當局連日催外部速將奥約趕譯呈閱卽日提交新國會通過以便批准發生效力後國際聯盟會列席資格可以取得國際問題可以藉此參與云 
中荷條約諸多弊害業經荷屬華僑推舉代表來京籲請當局修改各方面亦極力聲援故政府始有修改之意聞外交部業於日前正式照會駐京荷使原文如左 
案查中荷領事專約於前淸宣統三年四月初十日卽西曆一九一一年五月八日由貴我兩國全權大臣議訂業經履行在案現經本國政府詳加體察今昔情形旣有不同則該約條欵及所附換文應有酌加修改之處相應照會貴公使查照請將中國政府提議修改領約及附文之意見轉逹貴國政府查核見覆以便彼此協商是所至盼 
美國日本意大利前因歐戰關係在京設無線電台以便與本國及戰地通過現在歐已終吾國爲統一國内無線電交通起見一面向三國交涉要求取消無線電台一面擬自行添設電台多處概行開放許中外人民發電酌量徵收電費正在設法進行 
敎育部以近來敎育經費支絀異常部庫同一竭蹶積欠致難淸理查北京敎育經費向賴華俄道勝銀行每年股息以資維持自歐戰以還迄未交付商墊旣久懸數亦鉅目前危迫實屬無法支撑昨特咨呈國務院請飭外部於應付俄國賠欵内每月截留現洋十四萬元以充北京各學校經費俾維現狀 
[東三省通訊（續）（國奴）]  
　　日商兜攬有軌電車俄人已有允意 
　　（七）巿政局分紅規則第一建議淸算純利時須經巿政局代表之監視一切用費均由巿政局所得之紅利中開支之以純利百分之二十五發給巿政局巿政局進欵之擔保於營業之第一年只少須二十萬金盧布其第二第三年每年須金盧布二十五萬其第四年及以後之每年須金盧布三十萬元第三建議結算純利於每年年終行之須有巿政局代表之監視規定償還股債之利息須經巿政局代表之同意大約定爲百分之三八除百分之五進欵外以百分之十五純利分配於巿政局自營業之第十一年推廣股票數目其利息亦須增加分給巿政局如純利照原資本超過百分之五十但尚未過百分之二十時則以餘利百分之十卽三分之一分配巿政局以三分之二分配各股但不得專指巿政局之股分而言巿政局並無進欵之擔保委員會議决如每年營業純利超過百分之十則第二建議較第一建議爲利甚大但計其租期第二爲二十五年第一爲十五年故决議以第一爲適當 
　　（八）乘坐電車及其定價第一建議須得巿政局之同意商同規定第二建議須與巿政局表决同意委員會議决二者均無異點 
　　（九）電費之問題第一建議開辦伊始私人用電每碼定價四十金戈比公共用電每碼無論如何不得過十五金戈比平時私人用電每碼三十金戈比平時云者即公司收購電業應用之材料無甚窒碍之謂也第二建議先與巿政局商議妥洽但不低於中國各城之價雖然中國以銀幣爲本位（按照金鎊價格歐戰以前每銀元一元得合金盧布九十三戈比）如定價有賠損之時須商同巿政局改訂之公共用電須較私家用電賤百分之五十（調查）天津私人用電每碼價大洋三角五分委員會議决全數贊同第二建議 
　　（十）以後推廣路線之問題第一建議未指明第二建議如照原資本得純利百分之十五時應卽按其原有路線擴充百分之十委員會議决全數議决以第二建議爲適當 
　　（十一）保證金第一建議於前五年分三次交納由純利中以五十萬金盧布無利息償還之第二建議由餘欵撥金盧布五十萬元作爲保證金照償債法規定公司應永久保存其存數委員會議决以第二建議爲適當 
（十二）公司之定章及註册規定其營業賬目之辦法第一建議（商號建議）擬組織俄國股分有限公司按倣國際法律原則辦理之且不論何國人民均可購買股票第二建議俄國股公有限公司及定章按普通手續批准之委員會議决二建議均同（未完） 
[開封通信（芳草）]  
　　駐鄭第八旅譁變詳情河南駐鄭縣之北洋陸軍第八混成旅某連叛變雖人數不多而當此風潮甫定人心未安之際影響極大兹將連日各方面探得情形分誌如下 
　　叛變時之情形某排長於二十一日晚十二點鐘率全連兵士將連長某先行槍斃有張趙兩排長聞警逃走亦被搜獲槍弊後欲尋　軍駐黄河南岸稽查常某幸當某先有所聞巳奔赴車站得免於難亂兵將電話線桿割斷即肆行搶掠以劉萬順等三十餘家損失最鉅亂兵旣滿慾壑即向西北一帶逃去河陰等縣皆有該兵蹤跡亂兵逃後奉軍稽查常某急向車站交涉趕將電話修好報告鄭各軍司令部分頭派隊追擊擒獲者約十餘人又有潰往河北之一股次日至懷慶車站約二十餘人刦掠一次時方早十時京漢路北車剛停旅客紛紛上下聞警爭相逃躱飽受驚慌 
　　肇事之原因其近因聞爲首倡辭之某排長素與連長及被難之張趙兩排長有夙怨處心積慮非一朝夕適靳旅長雲鶚因公赴信陽（信陽駐有該軍一團）未回新任參謀長王某又係初次接手不諳軍情軍心未固故該排長得以乘機滋事其遠因則爲第八混成旅已故旅長徐占鳳資格深老威信素著當去歲未故時吳光新曾許以代爲運動陸軍次長及將軍位號徐頗感其言及發表後僅得一將軍虚銜而開去旅長實缺徐知爲吳所賣大爲悔恨所部靳雲鶚以團長資格因係現總理介弟就近洊升旅長接替時對徐頗無謙讓之意蓋靳之升任亦由吳汲引所以見好於靳總理且預爲自己謀幹豫督地步也徐因此憤恨而死各軍士亦頗有怨望不服者旅部葉參謀長極得軍心亦被撤換凡此皆爲激起事變之遠因某連得以藉此鼓動内幕中尚無其他主使之人 
　　趙豫督之電告趙倜於日前急電北京政府報告叛兵情形今日又有要電略曰﹁客軍駐豫日多本非久計前曾電請客軍移出豫境免生意外現因靳軍譁變省民對倜頗有責言爲此再申前請請飭令駐豫之客軍全數退出豫境並乞電令遵行﹂蓋趙督以豫境客軍過多（如西北軍奉軍吳軍北洋陸軍及靳旅）恐喧賓奪主故有此電也 
　　靳旅長之電告頃由鄭縣覓得靳雲鶚敬日呈報中央原電文曰職旅駐黄河南岸之步一團三營第六連兵士被匪驚散惟時旅長在雞公山養病得信星夜馳回鄭防詢明原委係本月二十一日夜八句鐘距黄河南十五里之滎澤縣車站劉萬順公興存兩轉運公司突被匪徒二十餘人各執手槍撞入强刦用槍擊傷住客至十二句鐘該匪徒等竄至該處防所對面山嶺開槍直向射擊連長排長司務長同住一直筒土窰外面僅一風門不能蔽護又難出門均受槍傷殞命時在黑夜大風兵士猝聞槍聲譁然執槍而出不辨彼此乘勢逃去二十餘名即由出徑西竄職旅本部聞報即派步騎兩連跟蹤分别剿撫附近村莊均無擾亂唯車站電話線被匪扯斷現均恢復原狀并將該連調回營部換砲一連駐守至駐北岸之第七連官長遠聞南岸槍聲即率同兵士馳至鐵橋北岸嚴加防堵殊堪嘉尚仍駐原防以資守衛此當時被匪驚潰曁目下布防之實在情形也（中略）靳雲鶚叩敬 
[盛倡調和後之粤戰訊（無名）]  
　　自北江軍事風潮突起而後今已一月有餘日來戰信日緊範圍益加擴大二十五日省垣忽有重大謠言影響巿面極大省港紙幣價格同時大生變動東紙幣大跌至不能維持八成之價格港紙則由加水三元忽漲至加水八元推原其故蓋有人傳播一種電文官報質而言之則謂省軍失利而巳然究竟北江之戰事眞相如何官署嚴守秘密其所發布者恒不外戰勝二字故反令人不甚深信二十六號政府機關某報謂和機已熟李部長不惑於煽動之言又謂李部長决意返省西南之幸粤省之福大書特書以此兩日問人心緊張皆知兩方面决裂調和已屬無望而該報如是云云殆亦爲綏靖人心計不得不如此耳此番戰事初起時原不難於調和但軍政府擁最高虚名全無裁判實力當局某要人高唱强硬論調藐視滇軍以爲滇軍内訌正可乘機解散不右李烈鈞舉動神秘雖以重尾追彼猶能安渡始興已足令人驚訝然當局着着進逼猶謂始興一隅斷不足以持久故省軍麕集於北江者不下四萬餘人 
力主包圍之策前日當局某要人在洋樓辦公室與同人談話并指示軍用地圖謂某處爲某軍駐紥某處爲某軍游擊節節設防布置極周以爲如此進逼滇軍無力抵抗不得不爲有條件之屈服調和矣詎知情勢上竟有大不然者服從李烈鈞之滇軍分駐地原屬甚散駐始興者爲楊益興一支此爲滇軍之精華大本營所在地也李烈鈞何子奇所統者爲贛軍及滇軍向來駐省事發後間關奔走大小數十戰其所統者共有一千餘人竟能從新豐入翁源與始興軍聯合不能不歎其戰略之神化在省軍之從而尾追者其衆不下十倍然但知在從化花縣方面設備而不知防守新豐可謂不識軍事地理矣又滇軍原有一部分駐在乳源此在韶州之西面而滇軍之駐在四會者與乳源相隔絶遠當戰事發作張懷信在四會欲衝出三水馬房之役曾有一度戰爭又出兵分擾淸遠似注視粤漢路之衝途故省軍駐重兵於三水淸遠以爲滇軍之目的物在此矣而不知滇軍聲東繫西三水馬房之役而後即退回四會並由四會再退廣甯當時省軍大報勝仗以爲滇軍無能爲矣不知張懷信王均所部滇軍由廣寗忽進駐陽山並以急進軍猛擊連縣維時省軍注重翁源正面對於側面連陽之警備線兵力佈置尚未十分周匝故張王之軍遂得乘虚而人其後桂軍先鋒已抵陽山縣界合力包圍以爲滇軍人數有限可以聚而殲旃不意滇軍大有計畫當被圍時聚合多數土匪用散隊潛伏山谷中陽山萬山叢雜地理甚難辨認而滇軍主軍則以六百餘人突出衝鋒從來衝鋒隊皆係勢處窮困故衝鋒而出以謀逃竄故省軍見之大悅避開一路任其衝出以謀收復陽山殊不知滇軍衝出後忽又反攻而四山土匪齊出夾攻故省軍頗爲失利而陽山仍屬滇軍之手大約近日省中所傳省軍失利卽指此事也現時乳源連山陽山之滇軍業巳融成一片聲勢較前更大惟尚隔曲江一縣不能與始興相通目前最受逼者惟曲江東面則翁源西面則連山陽山皆有滇軍倘使曲江不守則滇軍一氣呵成勢力更猛故省軍現已駐重兵於曲江而翁源連陽連日皆有劇烈戰事蓋近來滇軍又似不取守勢而取攻勢矣總觀以上情形北江情勢斷非旦夕間所能了結而他方面之惡消息又紛然繼起某某等到漳州後陳炯明態度極爲當局注意適潮梅軍事發生桂省當局且有如須借助桂省兵力尚可勉撥三混成旅之說其視爲極重要巳可概見龍濟光則由京回港其舊部在省者不少必有多少作用故李恩賜已爲督軍署發覺 
立行槍斃而澳門之盧氏花園有綠林大頭目與失意軍人屢開會議之說聞其計畫顔啓洪（龍舊部）擔任擾東莞袁帶擔任擾香山梁恩擔任擾新會以故各縣紛紛請兵特别戒嚴大有防不勝防之勢倘再曠日持久財政不支則出發諸軍又不知將如何支持矣目下北江軍事之現勢略如下圖 
[北江軍事現勢略圖]  
[山東女師風潮益烈]  
　　學生騙逐新校長之活劇 
　　山東省立女師更易校長風潮已詳紀前報新校長李蘭齋急欲到校乃於前日致函該校聲明於昨早（二十八號）九鐘赴校接事該校敎務主任張君小藩接信後卽轉逹周校長預備辦理交代而校内各職員亦各預備妥協靜待李君蒞新全校狀若平常迨至是早九時半李君率同職員三人（聞係李自聘之庶務會計監學三人其一係郭介臣餘未詳）一齊到校彼時張小藩君方立於禮堂之前聞新校長駕臨遂卽出迎至招待室彼此略爲寒暄李君云﹁鄙人奉委後因諸事不能就緒故未早來接事幸小藩在校維持一切諸事依然進行甚好﹂話尚未畢突有三五女生來至招待室逕欲闖入 
張君急前詢　原山諸生問來者何人張君云﹁敎育會副會長第一師範敎習新任本校校長李蘭齋先生﹂諸生云﹁敎育會副會長固早知之新任吾校校長則絶未之　聞﹂言次逕闖入内張君雖欲攔阻亦竟不得不移時又有女生六七十名一擁而至聲言欲與李蘭齋講話經張君極力勸導無效乃請李蘭齋向衆答話意蓋欲藉此曉諭學生嚴守秩序李君見無可如何卽起立向衆宣言謂﹁我數日前奉委至本校接事并非我願意作本校校長無奈官府一定委我你們的舊校長不是我撤換的乃是官府撤的我雖没有何等本領自信還能彀呌你們過得去諸生當各盡本分恪守校規﹂言至此學生等羣起詰責之曰﹁你因何稱我們爲你的學生你是誰的校長我們還不知道未經我們的承認竟然來校自稱校長豈尚知有羞恥﹂李君無言喧聲益甚秩序更沸門外且有聲音最高者謂﹁李蘭齋你憑著一個副會長合一個敎習那裏混不出飯來吃何必一定要來這裏害我們呢﹂又有一人說﹁李蘭齋咱們講和平的你快快的出去罷免得自已丢人﹂時頓足鼓掌語音嘈雜校内秩序已大亂李君同來三人見勢不佳避入西室不料方進屋内竟又被學生將門鎖閉皆不得出同時張君恐愈演愈烈又請李君他出不料復被學生團團圍住攔住去路張不得已又携李君由招待室後門逃出方欲赴張君休息室學生復蜂擁赶來兩方相持許久張君暗使校役啓後門送李君出校學生見李君遁去大笑又遲良久始開西屋門鎖將某君等三人喚出逐之使去洵可謂一段熱閙活劇也當李蘭齋到校後約十餘分鐘袁廳長亦隨後至校到時即由周幹庭接待入禮堂諸生正與李君理論時袁廳長甚爲着急請周君約束學生但周君此時雖盡力勸慰學生回號然亦竟不生效力並說我們同李君交涉完了還要見廳長及至學生送李君出瘦後果欲尋覓廳長質問其事袁氏見風頭不順一言未發亦即馳去而該校風潮乃暫告一段落矣又一消息昨日風潮雖暫平息然學生氣勢仍未消減聞巳擬定通電拍致中央要求挽留周氏令官府收回成命電文如下北京參衆兩院山東議員諸公曁山東同鄉會公鑒省立女師校長周幹庭先生在校多年學生翕服省署及敎廳兩長受人唆使無端授意於周校長令其辭職另委他人本日新校長到校學生等已與之决裂吾東女師敎育已陷於不可收拾之境務懇大力維持速電省署及敎廳兩長收回成命仍令周校長到校無任迫切待命之至山東省立女師學校學生全體叩 
[蕪湖快信]  
　　蚌埠來蕪者云倪督軍之病現已稍見輕愈近數日來已脫離德醫士之監護其子道杰因參議院常會召集入都督署公件暫由其姪道烺代理 
　　安徽茶釐差使共二十處此項人員均於前日發表内有省議員中七人公益維持會中六人 
　　安武軍第一路第三營李輔臣駐防宣城已届兩年刻奉馬鎭守令調回蕪湖檢閱另派第四營一連開往塡防 
　　蕪湖上年出口米糧數計八百餘萬石皖江南北已搬運一空各縣因民食關係已紛罷禁此間來源日稀中米每石價已漲七元爲數十年來所未有 
　　皖南水利關係蕪湖當塗南陵宣城郎溪及江蘇高淳等七縣刻因淸季同治年間後至今五十餘年未疏每届冬季河道大半淤塞前日士紳在育嬰堂集議擬聯合各縣討論辦法籌集巨欵疏通舊有河道及湖泊並查照高淳開天生橋原議另開一河以便分洩 
[尚有要聞二及地方通信轉入後頁]  
雜評一 
[歡迎資本家（訥）]  
　　今日當局所最竭誠歡迎者資本家也以軍政各費之不能減索欵之電又紛至當局無法羅則惟有希望於來華之資本家而已然各國資本家之來華雖有投資中國意然必須先審察我國内情勢與全國人民心理更須問所投之資用於何途將來有無危險得有把握然後進而接洽商條件上之權利此人情大抵皆然也迨一審察我國情與民心則無不覺與投資之原則相反故資本家來華雖多而敢放膽投資於中國者絶鮮欣然而來者往往寂然而去然則當局不從根本上籌財政整理之法而徒希望資本家之慷慨解囊詎非妄相即曰所望非虚亦安能日日仰資本家之鼻息以渡日哉 
 
 

Page 8

 
 
國内要聞二 
[漢口美商會成立]  
　　中美新聞社漢口通信云漢口各美商行代　於二月四日會於美總領事署討論組織美商會辦法到會者十七人舉於美總領事興慈爾門爲主席興君演說謂漢口美國商行現漸增多商務亦日增盛自應組織商會自天津及上海設立美商會後美國在華商務大受裨益斑斑可指當經大衆討論一致决議應設立漢口美商會旋舉定委員會通函津滬美商會索取章程及其他規例以便仿照擬定草章交大會通過旋於三月十七日復在領署開大會武漢兩處美商代表到二十九人通過委員會之報告對於章程略有修改即選舉職員及幹事部會長爲曼恩氏副會長霍納氏書記克洛佛氏幹事部共六人云 
[滇粤戰訊之邕垣消息]  
　　滇軍風潮傳至邕垣時陸幹卿氏曾令馬愼堂返粤竭力調解迨馬氏抵粤後卽承陸命向兩方好言疏通奈李（李烈鈞）莫二人巳經水火故往來數次均未見效馬氏乃將彼此决裂眞情電禀陸氏陸氏接電後以莫榮新身爲粤督處理粤事理固當然但改編滇軍亦宜來電磋商並電商唐督方爲正當旣已改編矣亦應一律刷新不宜再用李根源爲軍長故陸氏對人談話常不以莫督助李根源爲然更不允將省内桂軍稍有調動莫督所派出各路軍隊除其子莫正聰及親家沈鴻英之桂軍外不得不用及李福林魏邦平邱渭南之粤軍至馬濟林虎陳厚齋等祇能駐紥原防保持秩序而已近來各省督軍如李純曹銀王占元能克武等均有電來邕力懇陸氏出任調人勿生内訌陸氏及桂督譚浩明等亦以桂滇兩省形同唇齒推誠往來巳經數載不宜以李根源之故横生枝節傷害交誼昨特電致粤省岑西林懇其急速調和兩方意見並電致桂林柳州召前粤督陳炳焜桂林鎭守使林俊廷等來邕面商一切據陸氏意見 
謂粤省各軍隊自護法以來多駐原防未有調動當此滇軍風潮激烈之際宜先將各處鎭守使互相更易以免猜疑并聞陸氏將委潯州鎭守使韋榮昌及林俊廷二人赴粤再行向兩方竭力調解現林俊廷將下動員令督率所部各軍隊一律往粤駐紥高雷各處以爲調和行動之後援至滇督唐萤賡日前尚有電來邕仍懇陸氏設法調和可知滇粤戰訊不久即可平息也 
[浙江學潮誌（十）（宣）]  
　　警察圍校之狀况蔡行長調停之結果 
齊耀珊自接北京梁蔡汪王等維持第一師校電後極爲憤怒二十九日早晨卽派武裝警察千餘名圍守師校并迫令學生出校學生誓死不屈仍伏案不動其被警察提捕出校者亦四五人餘以各散居自修室呼應不便遂全體圍坐操場聽警處置警察竊相謂曰一師學生如此堅忍不勝佩服不過奉長官命令奈若何警察遂各自休息當時學生早膳未畢遇此厄困飢餓不可名狀未幾舊敎職員胡公冕潘端甫等携筐盛果餌進學生得略充飢腹學生聯合會亦派代表送麵包并慰藉學生學生遂得無飢時杭州學生會在敎育會開全體會員大會議决各校整隊入師校願與師校學生同生死醫校學生被警察阻止遂懸紅十字會旗而進午後一時許警察忽圍住一師學生謂諸生不出校四師軍隊將蒞止拖者曳者拉者不一而足一生憤奪指揮刀謂警長曰汝不肯犧牲數十元銀錢甘來摧殘吾輩吾肯犧牲生命以全人格遂將揚刀自殺以救者衆得免於危時舊職敎員胡公冕王賡三二先生在陣外奮身入内痛哭曰吾輩何罪罹此慘禍耶學生皆痛哭不已聲聞數里外時有宗文學生亦挺身入内曰我宗文學生也不甘視一師同學受此慘遇余願犧牲一切共一師同學死也相繼而入者有醫校學生數人警察目擊心傷皆慘然曰同胞非吾輩之過乃官長之命也有一巡士向前曰學生横被摧殘我寗甘爲虎豺作爪牙耶仰天誓曰此後若爲警察願遭天罰當是時也寛曠之操場皆爲痛哭之所矣少頃女師女蠶女職安定一中宗文商業各校學生相繼持果餌進見者莫不泣下警察遂解圍蔡谷淸先生聞此噩耗後即飛奔進師校與學生接洽後卽至省署調停時已昏各交學生遂轉入師校大禮堂堅持不去未幾蔡先生得調停結果報告謂省長已許撤回武裝警察并許不日開課新敎職員不准入校至校長問題當物色賢能必得諸君滿意各生以疲乏不堪銘感蔡先生之竭力調停姑忍受之聊告一段落及武裝警察退後各校學生遂相率散歸爰記始末不知敎育當局及國人覩此將發生何種感想也 
[杭州快信]  
　　此次學潮平靖之速聞實因省署秘書長沈爾昌之從中斡旋與中行長蔡谷淸之一再磋商始有此暫了結果第一師校雖准敎職員先行開課然自風潮發生後半已他去一時驟難齊集昨今兩日學生仍主自修尚未上課 
　　金致和辭職已照准一師校長更委該校敎務長陳成仁（嘉善人二班畢業）接充全體學生今日（三十一）年前八時在校開會舉代表方以炬等謁陳詢辭就宗旨復詣蔡谷淸處催促代逹省長敎廳早日開課 
師校敎職員今日（三十一）午前十時召集全體假下城奉化試館開臨時緊急會議 
杭州學生聯合會准明日（一號）上午八時開會討論外交問題及歡迎紹興嘉興兩聯合會代表共同研究維持本省敎育 
　　本日戊祭上午八時在衆安橋岳廟舉行盧督軍親詣行禮上校以上各軍官咸列席 
　　盧督軍保送浙籍軍官錢忠澤潘立極赴法國考察軍事敎育昨已首途 
　　台屬臨海東鄉如大田等處各村落時疫盛行死亡枕藉各村咸揷白旗警告行旅勿經該處預防傳染 
[南京快信]  
　　陳光遠因贛南吃緊特派軍法課長席鑅來甯請緩撤第十九師李督允電楊春普暫緩開拔 
　　學生聯合會奉令解散會長職員多已赴滬 
　　陰雨連綿學生昨放春假後未能野外旅行 
　　省城近日别戒嚴車站輪埠城門均派軍警盤查晚間各通衢均派雙崗 
　　省議會錢議長昨又用快郵催促徐淮海各屬議員務於十六日前抵省免悮會期 
　　林長民方樞曹嘉祥昨同車抵寗卽轉滬甯赴滬 
　　浙省立醫藥校三十餘人昨來寗參觀各醫校 
　　江北運河局會辦張季直韓紫石由揚電軍民兩署告通運河局定四月一日正式成立（以上三十日） 
　　吳光新抵蚌埠昨有電致李督云即來甯接洽李督諭副官處派員招待 
　　李督將與曹錕張作霖王占元陳光遠聯銜通電發表和議意見現正往返電商並聞西南岑陸亦已同意 
　　章行嚴施愚晤李督後即晚已回滬 
　　今日致祭關岳李督因病改派齊鎭守使代詣行禮 
　　鹽城興化東台淮安高郵等縣公民趙雪等六十餘人公呈軍民兩署稱近有奸商由鹽阜海口偷運米石李齊兩長昨特電令鹽阜縣知事曁水上警察嚴切查禁 
　　齊省長昨語人云縣知事爲親民之官近來世風大壞競尚酬應高桂馨謹愼樸素向不賭錢又不請客故委代江寗首縣以爲各縣表率（以上三十一日） 
地方通信 
[蘇州]  
　　調查學齡兒童吳縣勸學所長潘振霄以遵奉部令實行義務敎育應從調查學齡兒童爲入手辦法當即議定飭派勸學員分赴縣屬各巿鄉商同各鄉董事帶同就地警察挨户調查城巿則商由公益事務所委托各縣巿民社派員各就本社範圍實行調查並請警區派警照料一律於四月一日開始辦理限四十日竣事各巿民公社均已議定每社酌派社員三四人依據警區前次查造户口册按户調查學齡兒童已否入學塡造淸册送交勸學所彚核所需經費核實開報由勸學所支給依限辦理云 
　　國民學校請添敎室蘇州巿十梓街南區第四國民學校今春開學後學生甚爲擁擠二敎室竟有一百七十餘人尚有陸續來校就學者現該校校長蔣温如已商請學務委員另添敎室於春假後實行云 
　　省令組織水利分局吳縣温知事近奉省長訓令准蘇省水利總局咨請飭令吳縣江陰常熟設立水利分局劃臨估工籌欵由各縣互相進行總局董理其成等因合亟令限該三縣於奉文後儘一個月中務將縣水利分局組織成立云云 
[鎭江]  
　　鎭關焚燬烟土二十九日上午十時鎭江海關將查獲烟土碼啡各物飭派水手舁至江干課船馬頭澆濛洋　當衆焚燬並邀地方各官到場監視以昭愼重 
　　失火焚斃人命對江六濠地方周子明家陰曆三月初十夜失火時當夜深全屋俱成灰燼周妻子女三口均葬身火窟肢　焦黑目不忍睹慘已 
[揚州]  
　　鎭揚滙劃復通鎭揚兩埠錢莊因事於庚申年正月初五日　絶往來幾經調解均未融洽兹悉業經兩地中交行長及商界要人雙方勸解於三十日起恢復原狀照舊通行　劃矣 
　　息借敎育費江都三月份敎育經費無着雖經敎育行政人員會議依然徒託空言現勸學所長曾萬里以各校敎　員行將　糧不得已將存放各興基本金摺子商同縣署人員向交通銀行息借現欵以資給發 
　　遞補省議員江都縣籍省議員王贊臣辭職遺缺以侯補省議員張敡彤頂補已由錢議長飭發通知書函請縣署轉發矣 
[嘉興]  
　　籌設農米局嘉邑連年災荒農民度日維艱現有城區陸陶等紳擬呈請官廳撥給本區積榖欵洋三千餘元購買冬米五百石設立農米局俾資農民借貸期以秋收償刻正擬具辦法呈縣立案並定夏曆三月初開局云 
[安慶]  
　　皖吏主弛米禁皖垣刻值春荒上色米每石將近十元次米每升亦須百錢貧民度日維艱經桐城懷寗兩縣士紳呈請禁米出境不料省吏批示竟大拂興情略謂查米榖貴乎流通禁止出要時由廳縣察看情形會呈將本辦法廢止之等語現已據廳縣呈請將禁米辦法廢止並由本署令飭禁米各縣弛禁在案所請重申禁令之處暫母庸議此批云云 
 
 

Page 9

 
 
   
 
 

Page 10

 
 
本埠新聞 
[拉門德氏來滬之種種]  
　　四團體主張阻止投資中美商會定期邀宴 
　　密勒報之評論大陸報之紀載 
　　全國各界聯合會等四團體昨致各團體函云各團體鈞鑒年來北京政府舉我國種種主權利權抵押借欵以抑制人民飽塡慾壑遂致國脈日危債臺日高財政有破産之虞社會皆阢隉之象瞻念前途不寒而慄兹聞美國摩根銀公司拉門德君爲組織新銀行團事來華北庭必演其故技以裁兵興實業等美名眩惑外人之觀聽冀獲大宗借欵供供彼揮霍卽無聊政客中思分餘潤者亦大有人在同人主張非經合法國會之同意無論北京政府或南方軍政府用何種名義何種條件擅行借欵皆爲吾人所極端反對頃值拉門德君抵滬除推代表往晤面陳前項意思外尚乞各團體一致進行請其勿投資子雙方之官僚武人至紉公誼專此敬候公安全國各界聯合會中華民國學生聯合會總會上海各界聯合會上海學生聯合會同啓 
　　美商會聯合上海總商會及縣商會將于四月二日（星期五）下午七時半在禮查飯店宴請拉門德君及其同人届時到會之中美人士大概在三百左右各商會之代表均有演說拉君亦有談話南方議和總代表唐紹儀君及中華懋業銀行代表徐恩元君及中國財政各要人均當蒞會聞拉君等將于下星期三離滬取道漢口赴北京云 
　　中美新聞社譯密勒評論報云上海於本星期内得美國領袖銀行及財團諸代表之蒞止殊爲榮幸此等人直接間接代表世界活動資本之最大總額聯合國之代表民治主義與專制主義相搏也其財力卽大半爲此等人所供給此次世界大戰之得告成功尋其究竟要爲自由美國之金錢之力因軍隊苟無供給即不成爲軍隊而爲烏合之衆矣美國所用軍費雖甚鉅然於戰事之終美之財政情形仍優勝於任何國美國本爲債務國欠人之欵不下數百萬金圓一旦乃變爲債權國人欠之欵多至數十億金圓聯合國軍隊呼求衣食及子彈之聲不絶美國之工業隨之而大活動出産之豐乃甲於各國美國本不多管外事今一變而爲極關心於世界事情美國因憐憫歐民之不幸與彼蹂躪乃竭力供給衣食其救濟範圍之廣乃爲戰事以前所不能信者今來華之美國銀行家得美政府之完全贊助爲一部分金錢之代表此項金錢乃美國全國人民之金錢由工業獲利及儲蓄而來今願以之贊助中國由具體言之美國願扶助中國爲一獨立民治之國其所以如此者因美國欲在門户開放之中國經商而其背後又抱有一種愛他主義並信仰美國之民治政治爲最良之政治質言之美國願中國之政體亦發展成爲美國式之政體美之政體固不得謂爲完美然足爲對於人類平等之一大步驟美國信與其他民族聯合提携較之獨力奮鬭更能成大事其贊助中國亦由於此美國不願見中國裂爲許多勢力範圍受許多國之控制而他國亦漸覺悟舊法之無益而有損蓋世界今已發現一新光明各國之人皆向之進行也中國富源極廣本無需於外助然人民未能受其富源之益中國困難之本在缺乏信任心不信政府又不信同胞嫉妬猜疑及迷信盛行於全國敎育不興民智錮蔽於是人民皆爲外敵與内奸之魚肉世界各處恒來中國招尋工人美國最先之横過大陸鐵路即爲華工所造聯合軍在法國之掘濠工程華工亦出力不少美國與他國所能贊助中國者厥爲使中國國内培成信仰之心中國之政治敎育及工業各界皆缺乏領袖人材今美國銀行家於離去中國時將挾一信任心而去乎抑挾一懷疑心而去乎此則全視中國人民與中國領袖之行動如何也 
　　大陸報云拉門德君於昨晚聲稱一日本銀行家已表示願加入新銀團其條件與他國財團一律﹂按拉門德君此言係發表於數星期來在日本與日政府官員及銀行家迭次會談之後拉君除此一語外不肯對於日本關於滿蒙之要求更有所述及惟旣言東京政府願與英法美以同一條件加入銀團則尋其解釋顯然祇有一個即日本政府已决計抛棄其非滿蒙除外不願加入銀團之態度是已拉門德君又言﹁此事不久即可决定﹂至日本倘於最後之時復又要求滿蒙除外否則即不加入銀團則列强將如何對付拉君并未有所預言惟據拉氏來京之前之報告及華盛頓之半官宣言觀之可見英法美三國銀團間巳有切實協定倘日本到底拒絶加入則三國財團卽以三國爲基礎而組織一新銀團此間及北京財政界等皆預料如此云拉門德君對於其所抱宗旨亦祇肯概括言之其言曰﹁余此次來中國係欲對於中國經濟財政及政治情形有關於美國在遠東之企圖及投資者得一較準確之印象余之心胸完全公開極願利用余所得之機會以取得報告也﹂又云﹁美國公衆對於中國人民抱深摯之友誼此無須余之贅言也云大陸報北京特電云此間雖未接有正式報告但信拉門德氏數星期來在日本談判之結果將使日本抛棄其滿蒙除外之要求而加入新銀團惟亦有若干證象似日本尚留有將來要求之地步拉門德君一行到北京後將發生眞試騐彼時日本之究竟贊助抑反對新銀團卽可顯見此間現信倘日本終堅持其滿蒙除外之要求則英法美三國財團卽將組織一三國新銀團而付諸實行云 
[納捐人年會之議案]  
　　李德立提議加增由納捐華人選舉之華董三人 
工部局公報載有四月七日納捐人開會時工部局所擬提出之議案與納捐人之建議案第一二三條係開會手續（四）一九一九年報告與賬目請通過（五）脫魯門氏擔任上海團練隊司令已及五年功績卓著請會衆致謝（六）電氣處之擴張計畫請予同意並請授權工部局俾酌定實行擴張計畫所必要之契約（七）一九二○年預算案與退任議董所附加之條陳請通過並准工部局徵收條陳内所列之捐費及於必要時酌視情形妥議條件以募集特别用度四百八十萬兩之債欵（八）請贊成創立華人顧問董事會其組織法與權限皆已見於工部局總董去年十月二十四日致領袖領事函中今年一月八日曾披露於工部局公報此條由李德立提議修正愛資拉贊成之將於開會時提出修正文曰諭令工部局行必要方法以修改地産章程俾工部局議董人數得由九人增至十二人新增議董三人皆以繳捐華人具有與外人議董同樣資格者充之其選舉法俟後决定提議人李德立連署人愛資拉（九）選舉本年地産委員（十）選舉公濟醫院董事四人（十一）選舉永遠敎育董事二人（十二）諭令工部局於本年内佈置將租界内地産重行估價俾一九二一年一月起實行並延請專門家辦理提議人麥凱連署考克斯（十三）淸償公債董事之報告載見於一九一八年三月十六日公報者宜列爲表册供一九二一年納捐人年會之考慮提議人丕爾斯連署白洛克斯密士（十四）授權工部局徵收携帶火器之執照費每季銀十兩自本年五月一日起收提議人丕爾斯連署人白洛克斯密士（十五）調查淫業委員會之報告及其條陳載見於三月二十日公報者請通過提議人戴納連署人凱甯 
[工部局覆調查淫業委員會函]  
　　妓寮不可除盡 
　　工部局於三月三十日函致調查淫業委員會對於該會十六條主張表示意見略謂一﹁一﹂工部局以爲妓寮不可除盡如照尊意辦理勢必有三種結果（甲）多數妓寮移往租界之外相距咫尺而非工部局管理所及其害將視今爲甚（乙）租界内私娼將散佈各處禁不勝禁而捕房爲取締私娼起見必大增捕探之人數馴致納捐人多一層擔負而於風化之受害尤無待言（丙）馬路中爲公共場所妓女引誘情事必更增多依法懲戒其事頗難蓋被誘者未必肯到堂作證也若妓寮領執照則拉客等惡習尚可依法制之違者依照執照條例究治罪及妓寮主人但若撤除執照則禁遏惡習之方法即不復存在﹁二﹂﹁三﹂﹁四﹂三條工部局表示同意﹁五﹂當隨時由納捐人特别許可增給安揷妓女之慈善機關經費﹁六﹂﹁七﹂﹁八﹂﹁﹂三條工部局頗爲然但欲辦理有效尤望大衆相助爲理﹁九﹂犯有賣淫藏汚等事之領照者可否再領執照當然由工部局酌定之﹁十﹂此條縱見實施恐難逹到目的蓋公共不常與捕房聯絡相助也﹁十一﹂工部局亦以爲然﹁十二﹂工部局以爲驗視粤妓辦法雖不完全收效然確有防減花柳病之價值﹁十三﹂﹁十四﹂﹁十五﹂工部局皆以爲然但收受工部局津貼之各醫院如欲强令其療治花柳病恐在事實上有種種困難非工部局所能爲力耳﹁十六﹂工部局當徵集當地敎育家之意見以决定學校可否敎授社交衛生學之問題綜之工部局希望本届納捐人年會對於此事之討論當可得美滿之辦法以便租界内及其四周之淫業減至最低之限度云（按此條可與三月十九日本報所載調查淫業委員會之主張一條參觀） 
[工部局徵收界外捐之先聲]  
　　工部局公報四月一日示文略謂凡住宅在租界之外然有工部局馬路可通並得租界自來火或電氣之供給或接通租界電話者須於本年七月一日起按季預繳工部局捐費依照估定租價繳銀百分之十二而非百分之七此條俟四月七日繳捐人年會通過後有效 
[取消錢烟店領照條例中兩欵]  
　　工部局公報載有四月一日示文謂本年一月二十二日工部局公報所載錢店領照條例之第六欵又烟草店領照條例之第四欵現已註銷（按上兩欵即限制夜十二時閉門非至翌日五時不許開門） 
[取締馬車領照之新條例]  
　　工部局公報云私人馬車領照條例現經修正定七月一日實行馬車號碼與執照號碼板須由巡捕監視釘在車上不得轉讓而字跡不得模糊爲監視釘號起見所有私人馬車概須於六月内送至戈登路捕房騐車處其時間除星期日外爲每日午前八時至十二時午後二時至五時 
[商界聯合會討論會預誌]  
　　討論巿民權問題 
　　上海各路商界總聯合會頃因公共租界之巿民權問題接到交涉公署來函略謂領事團方面近擬目前過渡之辦法爲調停計云云惟此事關係重大未便易於贊否聞該會之主事者擬於日内召集顧問董事等特開討論會籌備應付方法刻已遍發通函矣 
[華僑請願修改荷約之經過]  
　　南洋荷屬三寶瓏泗水二埠駐京請願修改中荷商約代表韓希琦熊理二君之友昨日來滬向人述在京請願情形之經過據云靳總理於二十五日下午四時傳見韓熊二君於棉花胡同私宅首由熊君說明來意後靳言華僑心向祖國至足感佩惟政府因政爭頻年未能遠護僑胞寶深負咎但修改中荷商約余與外交部當極力主持必不負君等萬里奔波之勞云云韓君又以古突士士人慘殺華僑一案駐京荷蘭公使覆文不得要領請再力予交涉靳言明日當面催外交部重提抗議約談半小時乃興辭而出據聞徐總統亦定於三十一日上午八時接見兩代表云 
[靑年會全國大會消息（二）]  
　　由滬寗車赴津人員姓氏錄 
　　靑年會於四月一日至五日舉行二十五週年大會於天津聞英國靑年會印度靑年會意大利靑年會美洲靑年會紐約世界學生會均已來電祝賀前日（三月三十日）上午七時五十五分由上海北站乘火車前往與會者計上海代表駱維廉等一百零一人又廣東香港福建浙江各埠代表數百人昨日下午可到天津兹將赴會人員姓名詳載如下 
　　上海代表駱維廉凌希陶陳已生蔡式之徐可陞馬文甲鄭月孚徐健人朱少屏曾家　樂靈生萬應遠戈公振曹雪菴鍾文川張炳榮梅華銓張眞英黄任之羅炳生胡宣明鄺富灼朱成章王正廷胡玉峯徐維繪鄧福安韓鏡湖鄭萊侯德廣姚祖謨韓玉鏖郁恭俠黄宣猷李啓藩歐彬天人張竹君馬文標夫人吉爾逹夫人沈惟冲屠哲隠克利法張任章陳幹成傅尚霖徐民謀方同源劃倫任陳慶峯林化誠陳永傑周國榮徐湛湦林和成劉乃遷徐秉權陳文駐馬文南周慶曾楊翟戴維四曾啓與龐聲鐘鄭國浩徐永發何葆仁楊嘉賓沈嗣良卞頤孫 
　　全國協會代表余日章范子美畢德輝李耀邦胡貽榖謝扶雅顧子仁陳鐘聲張訓靈陳君來張厚存張載萬韓鏡湖黄新民徐健人凌逸人韋爾佩王克私貝鐵德賀嘉立夏以時如雅德狄爾耐柯而璧 
　　廣州代表劉東王陳其瑗劉子威黄憲昭梁小初謝成祿祁士梁廷美李鴻潤姚公圃李星泉陳靑選黄芝畦唐秀豐睦美靈霍長注周潤森李燿煊梅廣林謝昭杰陳德芸 
　　香港代表林護馬永燦郭泉黎民偉歐亮尹文楷吳天保李煜棠徐淑希蘇佩球曹思楷謝弈棣麥化臣何嚴臣梁振華張祝齡黎林氏林鄭氏馬霍氏郭霍氏 
　　汕頭代表戴貫乙吳陵輝陳敦義碭鵬修鍾惠蘭 
　　福州代表孫華蔣鶴書陳敏望李榕藩林翰光柯宜幹莫多馬尚愛物朱立德玉彦芸許伯禧王兆培沈幼蘭吳陶菴楊鍾奇黄守素梁志和陳芷汀徐鼎楷劉幼衡黄幼光翁訓導陳式相羅永紹王際華官金士張鴻年張貞良陳鴻模郭憲章 
　　厦門代表黄樂園劉向榮盧鑄英邵慶元陳砥生吳鴻勛王應占胡國璧李温德蔡咸快陳百世邱新秀葉英豪伊理雅王宗仁 
　　杭州代表鄭鶴楊鳳顧敦　譚克勲朱光華任芝卿鍾更生固晋琛鮑哲慶葛子璋徐培鉞馬文綽裴賽儀楊堯民戴基萬克禮鮑如德龍良品陳逹三 
　　寗波代表胡詠騏嚴齊富恭思道董維善王龍虎陳瑞淸畢鎬俞王迺紹林光庭黄恭福吳憲章許惠祥張智棠許惠濟包振邦 
　　紹興代表倪士彬馬競 
　　嘉興代表嚴忠元袁伯樵 
　　蘇州代表陳寶珊李建宏陸縵玉蘇行三錢積臣趙紫宸司馬德李月峯劉邦粹麥嘉祺曾紹賢史襄哉王炳簡馬春華萬嵩元吳麟趾諸辛生諸香華巴克蒙姚銑心楊□章許寶章成頌文金志仁劉孚卿張琛玉沈嗣江康福安 
　　常州代表周蔭南張德玉 
　　無錫代表吳士枚 
[邵仲輝在靑年會演說]  
　　題爲﹁報紙之勢力﹂ 
　　四川路靑年會交際科昨晚八時請民國日報主筆邵仲輝君演說﹁報紙之勢力﹂聽者甚衆由該會幹事鈕立卿君介紹邵君登壇演說歷一時許始畢兹略述其大旨如下今日之演說題﹁報紙之勢力﹂係靑年會諸君所代擬匆匆殊未預備請聽者諸君亮之觀報紙之内容概分四種（一）報告社會事實（如各種新聞等）（二）爲社會之導者（如時評論說等）（三）娱適閱者性情（如文藝等）（四）代布社會消息（如廣告等）前三項屬編輯部第四項屬廣告部欲求報紙之有勢力必先一方面將編輯廣告兩部力求完善進步一方面須能有社會中人之輔導而責成之蓋報紙不能完全自生勢力必賴社會與以勢力即如報紙新聞貴正確而現在社會極多不能探得其正確之内容者（如烟賭秘窟等）社會上對於新聞記者尚未能盡如歐美之優異待遇如此而欲報紙之發生偉大勢力不綦難乎曩者美國報界曾有一種公同正確之意見即報紙之言論固不可投社會之所好亦不宜過於高遠能恰在社會之前一步爲最妙但中國民智低弱仿用美國之方針收效必鮮故宜較前數步立言方可近有一日本社會學者談及歐美報紙銷數最多者有一二百萬份人多閱其關於政治等之言論事實而日本報紙銷數最多者僅有五六十萬份人多閱圍棋譜與小說等已自覺有遜色今試返觀中國報紙最多者不逾十萬份而一般閱者多僅注意於戲目噫此何現象歟復次美國報紙對於不良之廣告咸擯絶不登而良好之廣告乃益源源而來有一報館擯絶值美金九萬許之不良廣告歲末總計竟增廣告收入美金二十一萬許洵可法已然吾國巨商往往自負不登廣告其有登者又多爲不良之性質收拒爾難頗感不便嗣後惟望巨商多登廣告報館可逐漸擯絶其有不良性質者耳總之報紙之勢力必賴社會養成之擁護之監督之若現在某國之收買通信社與報館固當特别注意即本國軍閥政黨之收買或開辦報館非徒不增報紙之勢力而實損害之者亦吾人所當留心防衛庶有益於各方面之前途焉 
[友華銀行報告]  
　　中美新聞社譯友華銀行三十一日報告云昨日倫敦當地及出口銀價各漲半便士惟倫敦紐約間滙價跌至三八八半此問金元滙價因亦跌一分爲一四二日金滙價跌半分其他不動巿况終日疲弱要求頗多尤以金元爲甚金鎊交易價自七先令四便士至七先令四便士半金元價一四○元至一四一元無出口交易金融尚鬆動紐約銀價爲一元二角六分半與上一日相同 
[絲綢巿况之零拾]  
　　滬地各絲廠本年新正以來開繅者未及半數緣存繭已將告罄即紹錫乾繭每擔價至二百兩以上尚無貨可買現聞廠家之無繭者祗買安徽及宜興等處之中次貨（每擔約價銀一百四十兩）暫爲應繅 
　　絲價之貴邇來已逹極點湖州肥絲目下每擔必須六十七八元本埠曹家渡各縐紗機原料恒虞難繼前日亦購皖絲及江蘇溧陽等客販來絲貨開盤每百兩五十元皆由各機廠購進攙用 
　　湖帮六號莊船前日抵滬共裝載廣莊湖縐一千四百三十餘疋聞係恒懋昌老元章等莊之貨轉裝往粤省者廣東之價最高每百兩開過七十二兩五錢現巿七十兩左右 
　　昨日本埠各綢緞號接湖郡來信因絲價奇貴公議於即日起本色縐紗華絲葛等一律加價兹將火紋價目列下杭衣三則一元零三分廣元三則一元零一分杭足尖三則九角九分至九角八分　加闊三則一元零六分　輕長三則一元零四分　輕長三則一元零二分頂衣尺八素一元零九分二衣尺八素一元零七分輕尖尺八素一元零四分杭衣華絲葛每尺八角二分衣輕長華絲葛每尺七角九分輕長華絲葛每尺七角六分尖　華絲葛每尺七角三分杭衣平巾一元零九分尖平巾一元零七分連平一元零九分 
[南帮米客會議行家增佣事]  
　　米商南帮公所各米客因行家增佣一事即須實行爰於昨日（三十一號）召集各米客提議答復仍由嚴少泉莊桂淸等主席經衆討論後决定函復仁榖公所其函如下﹁樂君執事先生大鑒謹啓者敝公所日前得接貴公所來示誦悉貴同業因增扣行佣一節於初九日在貴公所開會集議同人等遵即蒞會當時貴同行要求增佣一層實因事多障碍未便貿然允諾因念同人等駐滬經銷均是代客買賣碍難擅專嗣於翌日同人等召集全體開會討論至再僉以發信内地徵集各貨主同意俟有答復再行奉聞若以貴同業一方之表决實行增扣此事責任非輕同人等斷難遵命爲特函懇執事咨照貴同業暫緩實行俟敝公所得有回復彼此再行磋商誠恐兩方誤會難免發生事故是以專函奉逹敬請公安﹂繼又提議公所成立已十餘載經費籌已充足現有小南門外救火聯合會對面空地一方由錢新之君介紹議價一萬五千尚未定妥俟得多數同意即可購定建築公所經衆討論後公决再行開會商定議畢已五時矣 
[乘中國號放洋之旅客]  
　　昨日（三十日）乘中國號放洋之華人有齊勵張錚王維誠吳女士吳克倬吳治烈萬昕等西人共五十人 
[滬寗車出軌續紀]  
　　前晚由寗開滬之特别快車在正儀站附近遇險出軌已誌昨報兹悉是日倒翻貨車七輛客車中之搭客無恙路局任局長以是日之肇禍係爲連日春雨連綿以致枕木下所鋪石子鬆浮鋼軌接筍震動致有此險除立飭工程師前往查勘趕修外昨又派員再往調查肇禍實情以便核辦 
[腦膜炎症之昨聞]  
　　内地盛行之腦在炎熱症ＭＥＮＩＮＧＩＴＩＳ近日上海已見波及昨日有寓居西門三在里之某姓婦晨間起頭痛迨下午即死而小兒染患此症者發見更多按此症因腦膜炎雙點　ＭＥＮＩＮＧＯＯＯＣＣＵＳ傳梁所致初起時每多發熱或寒顫次則脈慢頭劇痛嘔吐小兒且頻哭（其哭聲頗特别）及頻動有時瘈瘲又或生疹ＲＡＳＨ及癝ＨＥＲＰＥ凡與病者接觸及飲食起居不善防衛皆易傳染苟染及往往不可救藥現在亟需之救濟方法則惟衛生二字吾人正不可忽也 
[全國各界聯合會聯席會議紀]  
　　昨日全國各界聯合會聯席會議黄宗漢主席張靜廬紀錄首由主席報告（一）陜西各界聯合會來函報告前代表李耀南君以母病辭職歸陜所有評議職務已另委任周愚夫君繼續負責出席會議由李耀南君說明苦衷並定明日卽行北上（二）廣西各界聯合會委任周公謀君報告廣西各界現狀及各界聯合會組織經過詳情（三）李宗鄴提議新銀團美國拉門德君行將來滬本會應作何種表示次由孫鏡亞黄宗漢等討論結果待拉門德到滬派代表接洽並致函俟邀集他團體開聯席緊急會議再行討論（四）歡送李耀南歸陜由李宗鄴代表致歡送辭畢即散會 
[學生總會消息]  
　　茶話會紀事昨日（三月三十一號）下午四時中華民國學生聯合會總會評議部臨時幹事開會於評議員公寓到者十有三人首由幹事長李峻華報告開會宗旨略謂本會責任重大須精神從事然後不致隕越今日乃聯絡各幹事分配職務科置科長以統各科之事務兹將推定各科科長列下交際科正潘卓吾副張炳燾庶務科正姚頌馨副錢劍秋張傑人會計科正徐家棟副張國珍文牘科正姚錦城副顧誼夫又主席報告我儕巳經放假的學校當然不必說倘使還在上課的學校應當於每日四時後會以免廢公務至五時散會 
　　致浙江省敎育會電浙江省敎育會鑒一師學潮關於貴省敎育前途甚鉅望速主持公道中華民國學生聯合會總會卅一 
[商帮協會將議取締破壞抵制]  
　　旅滬商帮協會昨接上海學生聯合會來函略謂頃接某公司函告目下各界抵制之心漸漸鬆懈近則變本加厲覩此情形實由於各路客帮仍復大辦劣貨所致蓋購者旣非常踴躍則自然引起同業之羣起而思逞還望力守誓言永矢弗二以息浮言則國家前途亦藉賴之矣等因該協會接函後調查客帮各號自上年五四以來尚無購辦劣貨情事今旣有人報告客帮大辦劣貨自應嚴行取締以免破壞大局擬俟各帮會員到齊再行開會通告以期恪守前言始終勿懈云 
[江蘇第二監獄罪犯越獄餘聞]  
　　續獲十犯姓名七犯將受死刑 
　　漕河涇鎭江蘇第二監獄脫逃之監犯經各機關拘獲二 
 
 

Page 11

 
 
十餘名並由松江縣屬莘莊鎭等處各警所拘獲方公賢等十名送回該獄轉解上海地方廳歸案訊辦在案兹悉已獲者爲方公賢鄭明吉孫三王德勝王孝淸羅德才于春富王智福楊德山張福生（其犯罪與刑期見前報）昨午檢廳梅檢察長升坐飭將方公賢等先後提案隔别研訊畢判令分别加釘雙鐐收押候據情起訴辦理 
　　又函云漕河涇江蘇第二監獄越獄罪犯已經緝獲送解軍署之二十一名迭經該署軍法科審訊中有粤籍罪犯陳子廷一名已據供認爲首越獄奪槍擊斃張伯應科長不諱又有六犯亦據供認起意故由軍法科長判將陳子廷等七犯應依軍法一併處以死刑留候奉到督軍復電即當執行槍斃其餘十四名仍應送交司法機關按律加等治罪云 
[購地建築地方分監]  
　　上海地方分監長李元文因鑒於江蘇第二監獄羣犯越獄查得該分監房屋朽壞頗不堅固因特詳請高等檢廳核准另造新監現於縣境二十五保十二圖短字圩八十一號地方購買葛姓民田七畝九分五釐八毫從事興工建築云 
[南滙縣境之毆探拒捕案]  
　　望亭鄉民董根大之女金全年十八歲在滬被已革水警偵探金阿桃誘拐令伊女金阿二伴往南匯縣之祝家橋附近售與蟻棍邱四午家金得身價洋五十元旋爲女父董根大得悉據情呈訴淞滬警廳由徐廳長飭探周根瑞丁寳山會同南滙駐滬偵探朱志雲帶同探夥王阿新等持文前往南滙縣公署投遞請爲派警協緝當由南邑朱知事派撥司法巡長協同來探於舊曆本月初十上午八時偕往邱家宅當將邱四香拘獲詎料邱之黨羽立時糾集百餘人各持鐵尺木匾擔等物蜂擁而來將淞滬警察廳偵探周根瑞及南邑所派之董李二司法巡長兇毆受塲又用繩紥縛當將邱四香奪去時南邑偵探朱志雲之夥王阿新鳧水逸回祝家橋警區報請援救一面飛駛回縣報告拒捕情形朱知事立派衛隊長趙忠保督帶衛兵一大隊荷槍前往及馳抵邱家宅被刦之邱四香及沈新舟等均已竄匿祇獲地保張阿祥解歸南滙縣核辦經朱知事騐得警廳偵探周根瑞等傷痕甚重諭令回滬醫治一面嚴限該地保於三日内將爲首之沈新舟等務獲解縣嚴辦昨日周探等返滬已據情報請徐廳長核奪矣 
[輪盤賭窟房屋實行没收]  
　　閘北寶山路二十八號洋房輪盤賭窟前輕浙江督軍兼松滬護軍使盧永祥飭調軍警入内搜獲賭具洋房派警輪值看守迭見前報兹悉此項洋房已由盧兼使命實行没收歸爲公有當撥充本埠濟生會創設醫院之用於前日起濟生會已派人入内佈置一切矣 
[增加汽車捐之布告]  
　　滬南工巡捐局長姚石蓀昨出布告云爲布告事兹由本局酌加汽車捐照價目自陽曆四月一日起營業汽車捐照每月四元自備汽車每季十元除會同滬北工巡捐局辦理外特此布告 
[江灣兩團體開會紀]  
　　江灣敎育會於昨日（二十八日）上午十時開評議會評議員到會者七人公推會長吳孟覃爲主席首報告事項共六件次提議事項共七件其詣决之最要者爲舉行國語講習會案業經函請本鄉學務委員張允堦酌辦 
　　又該鎭救火會於前日（二十四日）開保安員會研究進行方法並議决每星期操練一次其敎練員請寳山第三第十兩團童子軍團長嚴誦棠蔣劍侯二君擔任全盡義務不受公費 
[致祭關岳紀]  
　　昨爲致祭關岳之期松滬代理護軍使何豐林陸軍步兵十五團團長劉永勝十六團團長王嗚珂第三十九團團長張慕韓淞滬警察廳長徐國樑滬海道尹王賡廷上海縣知事沈寳昌等均於淸晨親往關帝廟致祭 
[豆米業扶濟會新定辨法]  
　　南北巿豆米業仁榖堂萃菽堂所立扶濟會自建築丙舍以來經費已將告匱且義塚施棺等善舉必待繼辨爰特議决辨法數則如下一議本會撫恤暫定一百户爲額如本人生前曾認捐者其家屬實在無力亦得額外撫恤惟本會成立迄已十年如生前始終未曾認捐者則認爲非會員自今以來無論額滿與否似不應享本會之權利以昭激勸一議恤户子女無論男女年滿十六歲者如無别故概行停止撫恤一議舊有之恤户報名單因塡寫不甚明晰應照原式改良另印一議重行調查恤户准自下月發恤日將恤摺收回給與新刊之報名單一紙令於十天内塡就仍山原保行號會員蓋印（如原保行號收歇便員病故祇寫同業會員保證非原保者蓋印亦可）發調查員重行調查簽字至下期開會通過如無不合本會撫恤條例情事立行還摺發恤否則將恤摺取消停止撫恤一議恤户如有身故來會報告除名照章應酌給特别撫恤全年如有隠匿不報冒頂舞弊等事一經察出介紹與調查者均須議罰（此條應刊一簡明圖章如蓋恤摺内俾知警惕）一議恤户至多不得積過三個月併領一議照章同業學生入店學業其席敬應撥充本會特别捐嗣因日久遺忘捐助者寥寥現應懸一木牌於豆巿萃菽堂内註明其行號學生某某助特别捐若干藉以風示來者面擴善舉一議會員應於每年正月公舉勸捐員或倩收捐員一次如有未會認捐一文願者務勸捐認俾免入不敷出之虞一議本會經濟支絀現商由仁榖公所公磅處於基本生息項下自來年起每年酌提元五百兩撥助本會常年經費有餘則作固本金徐圖　充善舉一議本會職員任事已久准於每年春季重選 
[海軍司令署派員晋京催欵]  
　　海軍部所轄各艦隊修理各費因財政部經費支絀未能撥付致積欠福建船政局江南造船所等修理費洋三四十萬所有績修各艦因修費無着停而未修且船政局造船所代向美國各廠購辦之機件現均紛紛追索函請海軍司令公署催付業經藍總司令開列淸册呈請海部照撥迄未撥下各艦艇停留在塢日久恐更朽壞是以特派本署輪機科科長王齊辰晋京向海軍總長面陳困難情形轉請財政部照撥以濟要需王科長奉委後已於前夜乘滬寗特别快車到寗轉車北上矣 
[英國女劇家來滬藝]  
　　英國女劇家瑪利吞潑斯脫素來著名全國讚美一如我國之稱許梅蘭芳也曾在香港新加坡馬萊缅甸等處演劇備受觀者之歡迎現爲本埠博物院路萊新大戲院延聘來滬定於四月五日開演想屆時中外士女聯袂往觀必爭先恐後也 
[穆杼齋遺失推收証駁陸崧侯函]  
　　穆杼齋前因遺失推收證致函上海巿經董陸崧侯請爲補給旋接陸之復函謂無此辦法未允補給穆又去函詰難兹將原函錄下崧侯先生大鑒昨奉惠復以尊處遺失推收證兩紙嘯爲補給當以推收證係三聯單格式甚爲重要凡遇遺失前來補給者敝處無此成例從未辦過云云捧讀之餘實深疑訝查推收證之性質係過户之一種手續對於貴處則爲納過學費等項之表示對於縣署則爲納過省稅之表示所以防白契而便稽考法至善也故收稅處苟無尊處之推收證則拒絶報稅而人民一過應當報稅之期限則當受行政上處間無推收證則不能報稅不報稅則重罰且永遠不能報稅則縣署亦永遠不能收稅是人民反可冒遺失推收證之名而隠受不報稅之惠其非設立推收證之本意也且因遺失推收證而不能報稅未經納稅尚爲白契現今白契不便於買賣是人民因遺失推收證之故反致與遺失旧單者受同樣之痛苦事已不平而况遺失田單者尚可呈請縣署補給印諭而遺失推收證者尊處反不可以補給豈推收證之重要更甚於田單耶一討論之當爲啞然執事亦知失例乎例者因法而生者也司法佔國家三權之一而民刑商法上所未規定者大理院得以判决例定之名曰大理院判决例同一事也而並以後之所定者爲准司法如是尊處尚可衡情酌理而特定一例豈尊處之尊嚴反過於司法機關耶且例者自無而有者也執事斷乳之時未嘗曰吾無此成例可以不吃飯也執事娶妻之時未嘗曰吾無此成例可以不同居也如曰人有此例吾即例之而復函則云敝處無此成例從未辦過是即他處縱有此例尊處亦决不例之可知弟敢决江蘇六十縣中遺失推收證者决不以弟爲第一人惟他處之辦事者諒不至如尊處之官氣十足悍然爲此不近情理之言也行政主旨在於便民故司法尚尊嚴而行政尚敏活何以上述之討論定之法例事實兩有所窮豈可長此以相終古耶如尊處必再執例以爲衡則尊處抺煞縣議會每紙兩角之議决案而浮收每紙契價十分之一抄錄費此項成例固何所依據耶執事事冗或未嘗討論及之或弟函竟未寓目一任執事之所謂賢勞者搖筆濡墨武斷一切而不自知其言之未中　尺也手此奉復頌順台安並盼賜玉 
[開工修理龍華塔]  
　　西南鄉龍華寺及寺塔年久失修傾圯不堪曾經上海防守司令榮道一發起募欵興修以期保存古蹟迭紀前報兹聞本埠各官聰方面對於此項修築亦多贊成爰各籌欵補助修葺昨日已實行動工先行修理寺塔云 
[淞滬警廳派員點名發餉]  
　　淞滬警察廳長徐國樑因昨爲三月末日所屬各區署所隊長警例應分别點騐並慰諭一切除本廳保安游巡隊等親自點名外其一二區及各分駐所均委本廳總務科長沈聯芳點名並委司法科長劉春圃赴徐家滙二區三分駐所點名浦東三區警署及各分駐所均委督察長張桂榮往點閘北四五區及各分駐所則委秘書科長陸志亭往點引翔港五區四分駐所則委佐理員董希賢往點吳淞六區及各所則委衛生科王科長往點云 
[北京鐵路協會徵集名流著作]  
　　上海縣知事接江蘇督軍省長會令云案准北京全國鐵路協會函稱本會以所需圖籍爲重久有組織圖書館之建議前於民國八年雙十節暫設圖書室先行開幕將以明歲别建館舍竭力擴充舉累年所搜羅供會員之探討惟是規模觕具多藏媿曹氏这倉經費維艱欲買鮮杜　之俸因念貴省名流薈萃著作宏多或爲大部之官書或爲私家之舊刻散之則零縑片玉聚之即東觀西園擬懇吾公代爲徵集酌予捐贈又山川形勢郡國利病爲講交通者所亟欲知倘能以貴省通志及府縣各志賜贈尤極歡迎仰盼德音至紉公誼等語前來除函復照辦外合行令仰該縣知事查照即行代爲徵集各該縣名流著作並將該縣新舊志書一併檢齊逕行寄送以供儲藏此令 
[蛋廠條陳利弊之部批]  
　　日前上海總商會具呈農商部以據上海出口各業公會函據各蛋廠函陳設立蛋廠利弊不去其弊無利可圖必致相率歇業請轉呈咨飭切實保護并經過關津隨騐放行不得留難勒索以恤商艱等情去後昨該會奉到農商部批答略云查蛋廠爲實業之一端於平民生計尤有裨益各該廠多開設於直魯豫皖蘇鄂等省内地所陳利弊自係實情仰候咨行保護并飭各關津於鮮蛋經過時隨騐放行以免躭擱損壞藉恤商艱云 
[慈善劵開獎紀]  
　　昨日慈善正劵正南巿久大碼頭開獎其大獎號碼如下頭獎六千二百八十七號（南昌福利公司）二獎一千五百零四號（杭州大吉祥）三獎六千二百六十六號（漢口中國銀行）四獎八千七百八十七號（杭州仁裕）四獎二萬三千九百十八號（天津中國銀行）五獎二萬九千三百四十四號（蚌埠中國鈒行）五獎九百四十七號（天津中國銀行） 
[昨日公共公廨訊案紀]  
　　昨日上午公共公廨第四公堂由關讞員同美丁副領事會審民事訟案七宗彚誌於下（一）﹁陳警民訴請與髮妻湖州人瞿緯娟離婚案﹂已於上年十一月二十六號判决兩造分居一年由陳每月貼膽養費洋五十元在案兹因瞿氏已於本月二十五號病故於湖州會館醫院遺有子女兩口在其母家故陳之律師到堂請求給諭准陳將子女領回撫育而瞿氏之家屬亦延律師到堂聲請原告請求並不反對但有兩種條件須着其承認一瞿氏被控後即由湖州會館收留生前膳宿醫藥等各項費用均係該會館代墊共用洋一千四百十元銀五百兩此欵須着原告擔任今開有賬單呈察二死者旣係原告正室應將其柩領回以禮安葬惟被告致死之由實因被控憂鬱而起及至臨終原告猶不聞不問所有喪費亦應着其償還云云原告律師聞語又起申辯一過﹁結果﹂准原告將子女領回撫育被告律師請求津貼欵項候核供詞再行定奪（一）﹁新瑞祥號延林百克律師訴沈六六不還貨洋二百八十六元及損失洋二千元案﹂被告延律師請求减輕交保﹁結果﹂着被告交三百元保候訊（一）﹁楓涇鎭人許加鑄在該管松江縣公署訴妻程時敏背逃來滬匿居公共租界由縣來文移傳案﹂此案迭次傳訊該氏均推病不到兹又傳訊仍延律師到堂言病未愈請求改期原告代表律師對於被告請求頗不信任﹁結果﹂姑准改期七天由西醫騐明該氏患病是否屬實再核（一）﹁柳傑士等訴陞發首飾店股東傅炳初李壽田倒欠各欵案﹂因債權人要求將該店抵押與人之道契亦作爲該店産業而梁樂卿以該契係伊借與該店押欵願自取贖前堂爲此問題辯論未結故債權人業主被告三方面之律師昨又到堂各述理由而被告之律師更以伊之當事人在押將近一年請求開釋﹁結果﹂候核供宣判被告開釋（一）﹁李遐昌訴李泉生違背租船合同案﹂因案内有日商關係﹂結果﹂歸日領陪審（一）﹁吳秉章請求禁止程志範在公共租界冒用伊之牌號及商標案﹂和延律師到堂以本案被告無交保必要請求免予交保而原告律師代表反對﹁結果﹂着被告照章到案候訊（一）﹁陳毛毛訴王泉生不付所出期票洋二百元案﹂訊明屬實﹁結果﹂着被告償還第一公堂由俞襄讞會同英卓副領事審訊﹁印度人阿木星訴黄元亭不理擔保夏廷華借洋五百元及利息案﹂由兩造代表律師陳述之下﹁結果﹂夏交二百元人洋並保黄交一百元舗保改期再訊 
　　又午後第四公堂由李襄讞會同英包副領事傳訊民事訴案兩起亦誌如次（一）﹁張繼雲訴陶可琴不理欠欵洋一百餘元及利息案﹂訊明被告欠債屬實﹁結果﹂着照數連息償還並交堂費（二）﹁沈廷芳訴袁近初不還存租洋四千元案﹂由原告代表律師向原告詰據供稱於宣統三年向沙遜洋行租賃福州路九十六號房屋開設萬家春番菜館每月租金二百四十元後歸怡和洋行收租民國元年歲尾被告之父以業主之資格來囑我付與小租銀一千兩我不允伊言不租我乃挽賈春華等說情付與洋四千元作爲存租又將租金改爲每月銀二百兩小租之事遂作罷論所付之欵係同茂莊莊票被告之父立收據與我書明該欵照錢莊例計息退租之日本利併還去夏我退租向被告索討竟不承認云云次由沙遜洋行經租處之沈姓上堂證明原告租屋屬實餘事不知又由賈春華上堂證明爲原告向被告故父交涉小租以及目覩原告付與存租之欵始末緣由復由被告之律師向以上三人駁詰一過時暮﹁結果﹂改期再訊 
[輪船上破獲拐案]  
　　拐匪王順發拐婦顧金氐等不知從何處拐得十九歲之無錫女子巧寶十五歲之上海女子陸阿四等兩口於昨日趁太古洋行之奉天輪船前往天津等處販賣該輪未啓椗以前由水巡捕房梅捕頭率同何探目等登輪調查而婦孺救濟會探員虞占順高金林等亦蒞該輪查察當輿梅捕頭等查至十七號房問見男婦兩拐匪及兩女同居一處上前盤詰彼此言語不符且查無船票且該匪等身無分文梅捕頭大爲詫異以若輩共有四人同往天津而無一文川資即向駁詰據王順發等供稱民等雖不到旅費但一切費用全恃此輪船上茶房徐文興招待等語梅捕頭命將徐喚到研詰言語含糊立命分别拘入捕房飭派何探目協同虞高兩探員將王等併送地方廳訊辦下午經檢察官預審之下命將王順發顧金氏徐文興並被拐女子陸阿四巧寳等當堂一律拍照留存並將王順發等分别收押候查傳該女等家屬來案認領 
[無錫洋紗號夥冒取銀洋]  
　　無錫叙昌永洋紗號夥顧廷凱於上月間私取莊摺一扣潛行來滬向某錢莊冒取洋二千六百元匿居公共租界兹經該號主查悉控由無錫縣知事署於前日備文派警來滬投文公共公廨諭飭捕房派探將顧緝獲昨晨解廨請究即據來警偕被告之薦保人投案稟明前情要求引渡俞襄讞核供商之英卓副領事以被告冒取銀洋地點係在租界應歸本公堂受理諭令原告正式起訴 
[發封兩雜貨店之生財]  
　　滬城太平街夏日生與三牌樓新日生兩雜貨店爲夏筱坡所開近因虧負倒閉共欠銀四五千兩當經各債權聯名起訴地審廳訊明判决歸償但夏避匿不面是以各債權投案稟催昨由該廳核准飭吏前往將日生新老兩店内各動産物件分别檢點諭令一併發封候示 
[救火會招雇汽車夫]  
　　上海第一區救火會前由祥興洋行定購之馬特救火帮浦三架將於四月六號到滬兹悉該會現將會所從事佈置預備儲放前項器具並欲雇用汽車夫三人須年在二十歲驉四十歲以下熟悉開車並能修理者爲合格業已通函各救火會及各界請爲保送矣 
[無軌電車碾傷行人]  
　　昨晨八時許有紹興人趙官生在公共租界福建路行走被某號無軌電車撞倒碾折腿骨受傷甚重當由老閘捕房一千二百二十九號華捕到來雇人力車送往醫院醫治一面抄錄電車號數呈報捕頭候示 
[工界協進會施種牛痘]  
　　崇明路九十二號中華全國工界協進會創辦半載對於工人公益事務如義務夜校義務醫生團送診及介紹部等均已陸續辦理兹又商請義務醫生奚楚明於陽曆三月二十九號起逢星期一三六日下午一時至四時在會内送種牛痘無論會員非會員往種者一概不取分文云 
[汽車撞傷行人]  
　　昨日下午有某號汽車駛經北京路撞倒通州人張阿福受傷倒地當由老巡捕房四百三十七號華捕前來將該汽車號數抄錄另雇車送受傷人投醫院醫治一面歸稟捕頭請究 
[私帶煙土從寛開釋]  
　　揚州人王其昌前晚經過山東路因形色慌張被三百三十六號華捕查見向之盤詰言語支吾當在王身畔搜出烟土四包一併帶入捕房押至昨最解送公共公廨請究即據該捕投案訴明前情將烟土呈案訊之王其昌供稱該烟土係同鄉人章某囑爲代携等語中西官核供以王私帶違禁物品本應究辦姑念無知從寛判令開釋烟土送海關焚燬 
[私賣鴉片之科罰]  
　　法租界小東門捕房捕頭日前偵得一枝春街李煥章家私設烟榻容人在内過癮爰於前晚帶同包探及暗差捕數名前往李家抄出烟槍五支烟燈十餘只烟客十餘人一併帶入捕房﹁諭令烟客薄間斥退李交保候究昨日傳至法公堂先據捕頭上堂禀明前情並將烟其呈鑒詰之李供認私賣燈吃求宥中西讞員判李罰洋五十元充公烟具銷燬 
[法公廨竊案兩則]  
　　塌車夫劉雪祺王克記李逹三　福卿及在逃之施才生周利元等六人於日前竊取法租界三茅閣橋堍日新盛洋貸店之白布四十疋將贓寄於成都路婦人王陳氏家藏匿後由事主報告法捕房請緝現爲包探王德奎偵悉當將塌車頭目丁楊春及劉王李龍四人與王阿榮王陳氏夫婦一併拘獲吊出原贓三十餘疋帶入捕房昨解法公堂請究經中西讞員會判劉雪祺王陳氏各押西牢一年王克記押九個月李龍兩人各押六個月丁楊春王阿榮無干開釋並諭緝拿在逃之施才生周利元兩人到案究辦贓給原告領去 
又竊賊陳阿大日前在法租界黄浦灘碼頭上竊取胡申生之鋪蓋一件圖逸當爲事主察破喚捕到來將陳人贓並獲帶入捕房昨解法公堂訊據陳供認行竊不諱中西官判陳押西牢三個月贓給原告領去 
[道尹公署批示四則]  
　　南匯縣民朱麟生呈爲賄串氷擱叩請檄縣勒限追給由呈悉欵經該縣判令葛周氏丁火根兩造繳案給領如果延不遵繳儘可赴該縣呈催母庸來道率瀆 
　　南滙縣民胡希林等呈爲恃勢兇毆追踼落河受傷斃命續請伸雪抗不收受依法提起上告檄縣解轅訊究由呈粘均悉查刑事控訴屬於司法範圍本署未便受理此案旣經該縣派員查復自應靜候傳訊判結如有不服再向該署聲請控訴可也 
　　崇明縣民丁友之呈爲案有端倪聲請飭縣澈底根究拘案研訊由呈悉仰崇明縣知事查訊確情分别拘傅訊究一面派警嚴緝案内贓賊務獲究報 
　　海門縣民顧錦才呈爲見批觸恨不求提案難見天日由呈粘均悉仰海門縣知事迅即查照先今指令澈查確情秉公核辦具報 
[誌謝]  
　　昨承銀行週報社贈第一百四十一號銀行週報兩册謹謝 
來函 
 [P上海學生聯合會致各分會函> 
　　兹定於四月三日下午四時在本會事務所開各分會會長聯席會議討論游藝會進行事宜務希貴分會會長依時出席爲荷代理會長鄭學海啓 
[上海抵制劣貨聯合會來函]  
　　敬啓者本會前者爲德興號輪船裝載大批日貨赴潯事特派往該處之代表張志鵬朱伸齋二君現已於昨日返滬故特定於四月一號（即星期四）下午二時在老北門薩珠弄十五號本會事務所開全體緊急會議届時務望貴代表准時出席爲盼上海抵制劣貨聯合會謹啓 
[女靑年會來函]  
　　世界各國的兒童敎育家漸漸的注意于兒童游戲蓋欲發展兒童的思想同培養他的品性必先要發展兒童游戲的天性所以一般敎育家都竭力鼓吹創設公共游戲塲並且請有敎育的人爲之領袖以資隨時用仁愛心去敎導兒童天眞爛漫的本性養成公共游戲的公德使兒童得充分的發展我們中國亦受了此新潮流的衝動對于敎育的方針亦漸受他的影響對于公共游戲場亦極惹起一般人的注意所以各處亦有開設公共游戲場的提倡極盼望這一種的社會服務得以逐漸的發逹旣然有創設兒童游戲場的需求現在社會上有這班專門家或盡義務的領袖去供給麽爲兒童的本性起見以女領袖尤爲相宜因想對于社會盡一些責任女靑年會已于三月二十五日開了一兒童游戲塲敎練班研究的題目爲兒童的特笥（關于體魄上的和智識上的）游戲塲的價值同游戲場的辦理和管理並有兒童于千時相當的游戲此班　星期四午後四時半在崑山路十一號半本會所會集一次本埠各學生分會多設有義務學校所以這是一個極好的機會去實行從游戲上發展兒童的天機同時也可以輸進智識想亦諸君所贊許的女靑年會社會服務部啓 
[穆藕初爲風傳棉業借欵事致周緝之書]  
　　（續） 
即以先生所經營之開灤煤礦言之當拳禍未作之日開平煤礦係我國官商合辦公司拳匪發難時潰决堪虞該公司總理張某受某稅務司之愚陽與某國人訂約將該公司資産完全售僣某國人暗中交換私信謂訂約手續不過暫求保護起見而已未幾亂事平息該公司之産業竟隨之而去後張某赴某國京城涉訟因合同私信簽字手續不完備竟至敗訴後袁氏憤此事之失敗即提倡開採灤州煤礦而灤州礦塲視開平爲大煤質亦較良嗣以種種關係而開灤遂併合現在該公司之實權究在何人手中先生自知之國民雖愚亦與知之提倡中外共同發展實業之人聞之而亦有動於中否年來政府昌言實業借欵全國人士對於發展實業之熱度逹於沸點乃不事研究旨行附和以爲非此不足以救中國也嗚呼誤矣金賤銀貴此係還欵之時非借欵之時政府無保護當局無信用創辦各項實業而無專門人才此實業停頓之惡現象也非發展實業之好機會也實業借欵云者不過三數政客希圖回扣藉便私肥蠹國病民徒增加全國國民之負擔而已於振興實業乎何有政府而果眞心提倡實業也應先調查全國東西洋各專門學畢業人才使之各行所學各盡所長集小資本具小規模煆煉其能力發揮其經騐徐圖擴張俟確實收效後信用旣固數百萬資金咄嗟立集無待外欵之接濟也即使偉大工業如礦産鐵路等事一時或不能不利用外資藉資入手然亦須得專門學家以主持之庶黄金不致虧耗實權不致喪失果爾則實業方有振興之望然而於振興棉業國人自優爲之則又何必借外資也更何必引彼處心積慮欲傾覆我國棉業之日本人共同發展我棉業耶明哲如先生吾知其决不出此也玥嘗謂無論何國何項事業皆因有野心家及雄心家在内而後能日進於發展之一途野心家之求發展其業務也往往出其不正當之手段賄賂公行餌取特别權利日夕孶孶求塡其無底之慾壑而雄心家雖亦具發展其業務之目的其手段則反是夫商塲者商人公共之戰塲也宜旗幟鮮明隊伍整飭而後可以永遠立足於不敗之地是以雄心家之發逹其事業也恒以整頓内部爲前提即以工業一端論務使製造精良成本輕減力求滿足社會之願望夫然後信用卓立貿易日昌其資力亦自然日進於雄厚其事業亦自然日進於逐步擴大之一境界中不觀夫北美洲實業發展之現象乎三十年前美國企業家之手段亦類乎野心家嗣後事業勃興人才輩出知此種手段之不能久持也於是聘請專門名家整頓内部藉科學之精神作商戰之利器於是戰必勝攻必克而美國製造品遂與其他著名之工業國並駕齊驅矣日本則不然即以棉業論彰明較著力圖撲滅我國之棉業求遂其壟斷網羅之私意大有此中無人予取予求任我欲爲之氣慨嗚呼可笑亦可憐矣豈日本棉業野心家之能力腦力固遠勝吾人耶豈我國工商界亦如三數自私自利之官僚俯首聽命於日人耶雖今日者鹿死誰手尚難豫測而先生對於日本棉業家之聯合玥固知其必非事實故敢貢一得之愚效芻蕘之獻一面明白宣布俾釋羣疑無以誣先生者汚我棉業一面請先生盡整理棉業局之職務整頓全國棉産品以及製造品務使外來之棉紗布疋絶跡我國各巿塲而後已玥雖下愚願執鞭以隨先生後貫澈吾人實業救國之主張願先生其有以敎之臨頴不勝馨香禱盼之至三月二十九日穆湘玥 
雜評二 
[拉門德來華（庸）]  
　　拉門德氏此次東行之目的固爲解决新銀團問題也今拉氏已離日來滬究竟此旬日間在東之勾留對於新銀團問題已否有具體之解决日本方面已否放棄其滿蒙除外之要求而與三國資本團平等加入證諸各方消息似尚在迷離恍怳之中而日資本家與日本政府之態度尤暗昧而不可測然則拉氏此行其成績如何究尚未可言耳 
　　拉氏在東苟不得要領則來華以後是否將暫置其新銀團問題而别謀活動如前此阿卜脫氏之所爲要一疑問日前北京報紙盛傳拉氏此來與所設中央銀行計劃頗有關係此等揣測之詞固未必足爲典要然拉氏此行旣抱有經濟的援助中國之熱望則其行動自足引人注意也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
[閒話]  
[滬濱隨感錄] [  張舍我]  
　　音樂一道與個人品性道德極有關係故美感敎育爲國家社會不可少之要件而吾國之美感敎育不特不能稱爲在幼稚時代直可謂之在胚胎時期中陳獨秀君謂歐人家有琴一日本亦三家有一而中國則百不得一吾則謂中國一千家庭中猶未能覓得一琴試以上海而論上海素稱謂爲中國文明之中心點受過中高等敎育者亦最多然謂一千家庭之中能覩一琴者猶屬一疑問也中國家庭因不知音樂受極大之惡果上海賭風甚熾尤以婦人爲甚蓋舊家庭之婦女都未受過敎育而一切家務中人以上者又都由婢僕整理終日無所事事旣不能若歐美婦人之讀書報雜誌或敎育其兒女消磨時光或舞琴唱歌以抒情意遂不得不出於賭之一途其始不過以賭作消遣耳其後日久成性專騖於博置一切家務兒女敎育於不顧遂造成一極腐敗之家庭男子見家庭中紛亂無秩序對之不特無味且增厭煩因之一有閒暇即尋嫖尋賭樂不思家以是喪身敗家者時時有之故吾以爲欲革賭風掃除家庭汚點其治標之法首宜灌輸音樂知識於一般婦女雖一時不能授以較高之樂理亦當以普通之歌謠易學而樂耳者敎之此事驟觀之似甚難其實亦非不易也人類愛好音樂爲天賦之美術性而婦妇尤甚上海婦女甚喜觀劇然於伶工之歌唱並不解其詞句其所以喜聽之者徒取其悅耳耳若有人於音樂一道提倡之敎授之其有不成嗜好而不復戒賭者乎家庭中有音樂以代賭博必能成一良家庭男子亦將以家庭爲安樂窩而不復視若活地獄矣吾對於改革今日上海中等以上之家庭其第一步辦法如此不審上海人之身歷其境者其感想如何 
筆剳 
[乾蝶記（上）] [  鴛雝]  
　　此記文情節殊散落情亦在可言不可言之間蓋炊累生所語我者伊固以爲上乘也生云我欲倩君所記事若緯以年月則在我九歲至十一歲之間不能碻也是詩我茫然爲淸朝子民親人爲我蓄髮梳雙髻如今之女婗然讀於塾塾固承乾嘉時代之式而男女同校之風夙備之當時靡不具天眞互讀互嬉或卽爲今日新敎育家所欲返者也我貼郯吳氏歙産賈於我鄉死焉嫠婦鞠三女藉餘資活其稚者名小圓年與我若同塾晨必同往先興者必携書相候故有時我起稍早蓬首蹴其家視其母爲圓組辫已而及我彼至之日我母亦如是遇之或駢坐早餐彼此按日互就若爲酬報天雨我嘗爲圓上雨靴於足彼不欲我卒上之彼祇得自不可逹於可並行衢中雨集共蔽於一繖繖柄執自我手有如爲女皇之侍衛也此皆常日之課程無足縷記至个憶之則一一模糊如向苔蝕泥銹之碑細求字畫眞依稀極矣圓之面目髣髴爲靈敏可愛者我殊無以狀之卽使今日挺立我前則累月經年纎者長矣無論爲妍爲媸不可强必我能辨此速房即爲前之荷蕊耶尚記一日爲寒食之節塾師示假學子得此數日嬉疲而寐亦發笑聲我與小圓即其曹也春畫驟暖臺砌間徐徐透花氣蜂蝶蕩甚浪逐不復避人我即就圓家爲兒時之消遺覺熱各褪春衣之外襲圓小襖爲紫綢所製我今尚能揣想其輕捷娟雅之度羣兒來合作迷藏諸戲羣兒去我悉圓疲則亦稱疲此時庭角張皓紗之帳蓋浣而就日者中空如戲幔然我趣圓匿其中共倚壁坐地覺惱人之春光不侵此帳心府得寗而眼俱闔此睡累兩母許時搜尋卒爲彼姊所獲賜食　　之令出而小夢破矣 
 
[今日之時势]  
笑林 
[笑笑笑錄] [  碧梧]  
　　鑿壁甲乙二人立墻外甲曰設非此墻障礙則墻内人之所爲必均爲吾輩見寗非快事乙曰然墻豈足阻吾視線甲微愕曰君或攀登墻上乙曰否甲曰然則奈何乙曰墻上鑿一穴耳 
　　閙鐘一婦人至鐘表店欲購一閙鐘僅能驚醒其嗜睡之女而不擾及他人店夥答以無並曰敝店所有者驚醒他人 
　　雖則有餘然猶恐君女不能聞其聲也 
　　黑白一兒詢其父曰人謂黑鷄常較白鷄伶俐果以何故父曰此殆理想之詞兒曰兒有一證據在黑鷄能生白蛋而白鷄則不能生黑蛋卽此一端靈鈍非已可定耶 
雜錄 
[花生日瑣記] [  紫蘭主人]  
　　夏曆二月十二日俗爲花生　小庭中所植紫羅蘭一盎嫩葉已抽潤以細雨若淚華然曉來曾向巿上買得一束立膽瓶中枝密影倩晻薆作冽香抽筆草花生日瑣記香拂拂似透紙背出 
　　生平於花中獨愛紫羅蘭花小色紫幽艶異常卉嘗謂其足以奴視玫瑰婢蓄茶花不爲過也英國詩人堪咨ＪＫＥＡＴＳ詩謂紫蘭瓣瓣挺秀美於仙女琪奴之媚眼故西方小說家每寫美人媚目輒曰色如紫蘭蘭亦幸矣考希臘神話謂此花爲女神維納司ＶＥＮＵＳ（司愛情與美麗者）情淚所化維有夫遠行相與把别淚珠入地忽生萌蘖入春花發　紫羅蘭也紫蘭爛聞於新曆三月末今卽花時檢古人詩無有詠此者惟李義山詩有紫蘭香徑與招魂句劇賞之近人黄摩西詞有暮秋深老紫蘭寒句則過吳下紫關巷弔其所歡安定君作也二句未必詠此花予舊有句云野花撩亂撲闌干生受蕭郎陌路看畢竟巫雲誰得似似他惟獨紫羅蘭吾知紫蘭紫蘭當亦知吾也 
　　詠花朝詞頗愛宋泰淵柳含烟一闋云春將半燕方歸滿院暗香小綠無端悄立背秋千困人天記得舊年郎馬去折柳河橋細雨可憐今日又花朝玉關遙又楊基浣溪紗詞云鸞股先尋鬥草釵鳳頭先繡踏靑鞋衣裳宫樣不須裁雕玉鏤成鸚鵡架泥金鐫就牡丹牌明朝相約看花來花朝日誦之花前花當首肯 
新聞拾遺 
　　同鄉爭認滑稽王美國影戲界稽大王卓别靈本英國人其演影戲也動作最滑稽全世界兒童皆歡迎之英國倫敦威爾斯屯埠兒童咸認卓别靈爲同鄉月前勒碑石於一屋之上指爲其誕生之所并馳書美國以告卓卓復書爲謝惟自承並非生於威爾斯屯埠埠中兒童皆大失望聞卓實生於倫敦東部之堪白惠爾埠今年二十九歲（識小）吃醋改良之特别條約餘姚某鄉有某五房者著名土豪也主人某最愛漁色無如乃妻係醋國健將河東獅子日吼數聲某不堪其擾因與妻訂一條約凡家中雇用傭婦必須年靑貌美者並須得某之同意而出入之權乃妻可自操之云此事傳播鄉中靑白女子固皆裹足不敢前而淫蕩之婦因貪其家財作毛遂之自薦者亦復不少然爲某計誠得矣其如地方風化何[  人痴]  
新嫁娘大閙洞房新閘新康里楊某昨爲其子完姻掛燈結綵熱閙異常楊某性頗吝而尤喜購便宜貨此次新婚凡内外所用之物大半皆某國貨新房内尤居多數新娘乃某女校學生也正式行禮後一對玉人送入洞房詎新娘入房後一見房内陳設不覺怒氣頓生將妝臺上所有杯盤器皿盡行搗毁一時家人莫不驚惶失措紛紛傳述以爲新娘發瘋後經楊某親向新娘詢問理由反遭大駡謂不應購買某國貨楊某如夢方醒不得已挽人向新娘賠禮另換國貨其事始寢然已飽受虚驚矣[  筆花]  
文壇消息 
　　英國著名女小說家赫姆甫來華德夫人ＭＲＨＵＭＰＢＲＹＥＷＡＲＤ以﹁哀麗諾﹂﹁瑪薩﹂﹁威廉阿希之婚事﹂諸書名兹據倫敦三月二十四日電日前卒於倫敦聞者悼之 
　　上海美國婦女俱樂部文學部將於今日五時三十分開會於文學上有所討論 
　　易卜生名劇﹁社會柱石﹂ＴＨＥＰＩＮＩＲＳＯＦＳＯＣＩＡＴＹ巳由周瘦鵑譯爲漢文刊小說月報 
短篇小說 
[紫羅蘭菴說集] [  瘦鵑]  
　　玫瑰小築（哀情）（一） 
　　天垂瞑矣晚霞横空若彩錦倦鴉帶斜陽結陣過小說家朱一氷樓外呀呀乍長噪若向樓中人言曰一日又逝矣一日又逝矣一氷方拈筆凝思思緒乃立斷於是引目窗外微喟而起曰吾今日僅成萬字而天已入暮安得以長縆挽此白日俾倍其時晷恣吾操作耶顧一氷心力已滋憊亦不得不擱筆少息然擱筆而後愁思立湧起梗其臆次舉夕陽晚霞均足撩其愁煩慮則又嗟歎曰今者吾旣得賢婦復獲佳兒衣食亦無缺在理當樂然百憂内　排之弗去一若永永與吾爲緣者嗟夫天吾終不能忘伊人耳言至是首微俯淚盈眥欲滴轉念此殊無謂因力抑而止俄聞夣　聲繼以稚子柔曼之聲呼曰阿爺一氷返顧則其夫人已携愛子同入含笑趨案側嚦嚦言曰君竟日爲文辛勞已極比來所入已豐又胡事栗六至是春日長君當苦飢燕窩粥已沸於釜中君亦思食否一氷掉首曰吾弗覺飢不思食粥稚子攀一氷膝戲學其語顧如鸚鵡之學舌終不甚肖一氷微笑撫其首竟亦爲之解頣一氷夫人略視案頭文稿瞿然曰君今日作字累萬不覺勞耶個中何云其亦如山海經之可聽否一氷不遽答而中心又微喟徐徐言曰吾文哀感殊不若山海經之可聽君且出爲吾治晚餐電火將明吾尚需作書寄友人也夫人噭應携稚子去一氷目送其背影不期歎曰彼固不識字無怪其以吾文爲山海經矣嗟夫舍伊人外孰能知吾文哉斯時斜陽已隠霞采漸四散有若零紈斷縑不成片段而色澤亦退須臾天際已嚑黑似潑墨水一氷樓中電火尚未明乃似爲黑幕所蒙一氷仍兀坐窗次仰眸嚮空蓋又念及伊人矣 
長篇小說 
[社會小說衆醉獨醒（一）] [  瞻廬]  
　　第一回闊東家自有揑門訣酸西席聊充醒酒湯歐戰告終時局大變驀地裏跳出一位大神大聖的勞働先生生龍活虎般的在那社會裏面出頭露角起來這是階級制度的反嚮剥復盈虧算不得甚麽意外奇變但是資本家聽了恰似靑天裏降下霹靂只落得三魂去一六魄少雙其實破除階級不是絶對做不到的事只要勞働界有正當的要求資本家有自覺的能力貧富階級或者不至相懸過甚無奈資本家只知盤剥重利甚麽事都不理會那些勞働先生掛着大神大聖的幌子一呼百應漸漸的伸出須來瓦片也有翻身日困龍也有上天時只苦了許多居移氣養移體的資本家從雲端裏倒翻丨來没頭没面的埋葬在萬丈深潭列位這不是編書的撒謊但看俄京彼得格　的騷亂情形便是守財奴的絶大敎訓俄京入了過激黨的掌握街頭巷尾都竪立着木牌告示說道﹃各處中産階級的家財不論何人都可佔領﹄這般的告示一經傳布那些有腿没褲子的窮朋極友立時交了好運個個磨拳擦掌實行那鵲巢鳩佔的一句話富人的良田華屋錦衣玉食都讓給貧民去享用卻把貧民流不完揮不盡的涕淚一古腦兒都贈了富人算個交換贈品（可謂特别贈品）向來小說家描寫苦社會的生活狀况常把貧民淚苦工淚當做標題現在倘把俄都眞相寫人說部郤要變換題目喚做富翁淚財奴淚了似這般蒼黄反覆的時局眞所謂千載難途古今少有但是借這　形做那富人的當頭棒喝郤也可以喚醒痴遏警回迷夢可惜吾書中所說的富人依然痴愚依然迷夢寛　毫没有覺悟（歸到本文） 
[自由談之自由談] [  鵑]  
　　故鄉　好湖湖山巒影水色足滌煩襟日來春光好遙想虎邱千人石上不知又着屐痕幾許而吾獨蟲處歇浦人海中抗塵走俗日與生活潮流相奮鬭不將使媚水明山笑我褦　書此悵悵 
 
 

Page 15

 
 
   
 
 

Page 16

 
 
   
 
