# 1891 - 207 - 4906566

 

Page 1

 
 
[續解東振] [  申報館協振所謹啓]  
　　山左奇荒迄未有艾當此炎天烈日流離顚沛灼髓蒸肌慘怛情形有非楮墨所能描繪者祇以捐欵寥寥無幾未能普拯羣黎惟是於無可設法之中竭力設法湊得規銀五百兩會同解往災區然一滴楊枝終難遍潤所望仁人君子及早傾囊庶幾厚澤醲膏得以生死人而肉白骨災民之幸抑亦本館所禱祀以求者也特　下情伏維慈鑒 
[大題文府出書啓] [  點石齋主人謹曰]  
　　本齋所印大題文府兹己告成准于廿九日出售向本埠北申昌及本分局并各省分局購取尙有續印當令熱門數種不日均將告成一俟印竣再行登報此佈 
[論俄造西比里亞鐵路]  
　　設立鐵路所以便商賈利行人載軍士捷轉輸備緩急法至善也近來歐洲各國幾於無地不設無路不通俄人欲變荒瘠之地爲繁富之區大營鐵路以捷通商先於中亞細亞竭力經營歐亞兩洲分隔之山曰烏拉造成之路早經越此庚辰年間距中國之塔爾巴哈台城僅四千里其時雖有土耳基戰事而此役不撤况其電線之設北至車克圖西至伊犁東至黑龍江幾徧於中亞細亞旣捷其路復迅其音俄之圖謀其志豈在乎小哉西比里亞者俄之東陲也往者探路測算繪圖貼說俄廷所遣之人絡繹於道皆以謀築鐵路也其築鐵路二條以達礦産旺處於内地開濬水道便於轉運諉曰爲通商中國之計其實意别有在也西比里亞有大江三一曰沃皮江江面廣闊所經由之處皆繁富地也喀什噶爾一帶貿易甚便沿江産皮貨經拔奴城其地礦産鉛銅極旺經湯瑪斯克省爲五榖皮貨聚會之所人民繁盛約百萬有奇大半開礦爲業鐵路卽在此交會焉用輪船運駁貨物至珊迷派由陸路車行至土耳啓斯坦其地産金石之類層疉可揭如螺甸尤光采陸離又産白金化學中銅養炭養内可取銅西比里江中歲有輪船往來計不下三四十艘有一地曰區明設立製造局宏敞異常廠房百餘椽專製俄國之皮貨羊毛羢布肥皂油燭以與中國滿洲交易生意頗形熱閙此皆由有鐵路乃能致此其先增造　路自裏海東北烏侖伯克耳以至撒馬兕罕計長二千六百五十俄里每俄里佔費爲六萬五千六百七十九烏魯伯共費一百七十四兆五十萬烏魯伯卽由公司出票貸銀當鐵路未成時每歲由國家津貼銀息五釐以次遞减今之鐵路亦循此法而行之俄於琿春設立船廠兵船往來遇有損壞可以就近修整思密慮周不遺毫髮其於鐵路也以美國造路之限日成一英里晝日三接工程甚速指顧間可造至琿春所有工師與鐵路所用之料皆由水路載往琿春造路之工師已由奥代薩啓程蓋輪船之取道也由黑海地中海紅海經印度太平洋直抵琿春鐵路自琿春造至格蘭孚司吉地方係沿太平洋岸造至烏蘇里江上按俄國里程計之約四百里已派造費　銀二百九十萬羅畀此消息蓋由德國電傳甚矣俄國此舉關係乎歐亞兩洲各國人之觀聽也夫西比里亞與我中國接壤每座界石相距各亘三百里鐵路之限似當先與之申明使毋得越界石一步界間有二水直注俄境而發源則在中國境内俄人近日察得金礦之總脉亦在江水發源處俄人之工於心計者曾献書於其國之執政云欲使界線作弓背形則江水之源應歸俄國其意蓋欲據金礦爲巳有也我　國似當亟宜詳察劃正界碑免啓後日之爭否則漠河金礦之利彼不將垂涎生羡而萌覬覦之心哉要之俄人之造此鐵路也志在必行限期六年可蕆大功以今計之功在垂成其勢駸駸乎日逼矣俄之舉動旣如此我國能勿預爲之圖以期有備無患哉俄人以東部富於煤礦今日築路之所需將來行車之所用有所取資不憂　乏俄國屬境西南有地名可眞特者卽中國所稱闔蘇是也其地距伊　約千里而近煤産極旺便於開礦俄人已早經探得遍諮博采早已搜無遺藴俄人興此大工役舉重若輕蓋其目中早無全牛矣試觀俄人之圖阿富汗結好波斯滅機　併茂富何嘗一日忘印度哉今日之駐兵庫頁通商琿春築鐵路於西比里亞又何嘗一日忘我北方哉故俄人此舉非獨中國宜加之意歐洲諸國皆所關心而英爲尤甚俄之雄心遠略久已藴蓄無所發舒自有鐵路之成而跋扈飛揚不可復制矣雖然俄强而能聨衆國以制之復何能爲前十餘年俄在大儒麥登斯者曾著中亞細亞論略分上下二篇上篇以新疆爲主意在結好於中朝下篇以印度爲主意在釋嫌於英國然後勵精圖治修明政令安輯人民不必窮兵黷武威自行於域外而衆無不　矣然則莫謂俄無人也嗚呼使國無人焉區區之鐵路亦何能爲哉 
[都門談屑]  
　　閻王廟街冥衣鋪掌櫃侯某虧欠房資二百餘串遷延不付房東某京堂副司閽陳某赴北吏衙署控告當　侯某審訊限五十日措足房資及限期已屆依然未付分文兩城憲大發雷霆飭令收押俟將房室騰出交還房東始准釋放○藏家橋西關向有乾菓店一所現已閉歇由湧泰油鹽店租賃堆積貨物俄而油鹽店掌櫃李某將此房轉租與某甲開設首飾樓並未通知房東房東優人朱小芬卽往北吏衙署控告拘李到案限十日内騰空房室嗣經李挽人說合另換租摺增加房銀朱小芬始首肯始免雀鼠之爭○天氣炎熱城墻左近旗民有時呼羣挈侣由馬道上城或作葉子戲或弄骨牌藉以納凉遣興官役見之雖加以喝阻每付之不見不聞日前竟有旗民數人在阜成門南角樓上成羣聚賭經右翼弁兵所見立卽拿獲解交提署候審○有程保者　與無賴爲伍腰纏屢罄遂思取意外之財以供揮霍見少年子弟　作狹邪游者乘機威嚇以飽貪囊屢　被人控告十一日復經南營西珠市汛左右兩哨巡緝弁兵訪明程保在蔣家胡同泰山堂内索取各龜子分金立卽前往緝獲並赴正陽門大街迤南草市程保家内拿獲夥友李二曁程保之姘婦一併解收汛署以待訊取確供移解提署審辦○南營花市汛出有把戎一缺應以升補人員補充經提署三堂憲於本月初六日當堂考核公同酌擬以東沿汛馬兵王壽山充補○有胡某者在南下窪看守義地上月某日晨起瞥見新挖墳坑内有二大包袱取而視之内有細毛皮袄十餘件喜出望外以爲天賜我也旋經北城　　所聞帶領捕夥前往訪緝適遇胡携衣包將往長生庫典錢卽拿解至北吏衙署經城憲訊悉確係拾取賊贓惟不卽時報官携往典押實屬不合判令荷枷三月限滿折責釋放贓物存案竊賊俟緝獲時另結未幾兩城憲接閱南營西珠市 
 
 

Page 2

 
 
汛移文内稱本汛拿獲竊賊桑福田審訊之下供稱上月某日偷竊南横街祥符會館内細毛皮袄十餘件紥成兩大包因東方明曙恐人窺見抛匿南下窪義地新挖墳坑内今聞城憲業將拾贓之胡某拿獲懇將原贓移交本汛以便解部審辦云云兩城憲遵照來文移交到汛現聞汛主曾都戎已傳失主認明贓物將人犯解由提署移送刑部掣司訊辦○石猴街迤北顧姓家於某日初更時遺火積薪致使烈燄突起　穿廚房頂照耀如晝各巷更夫赶卽鳴鑼報警此處與後街三眼井僅隔一牆賣氷各夫立卽拆毁牆垣挑水澆灌源源貫注迨各水會聞信齊集水龍夫役方欲前往撲救而祝融氏己返駕矣計焚廚房兩　餘得幸免○廂藍旂漢軍地面委協尉官於某夜三鼓時帶領各兵巡至吹帚胡同見梁上君子蹲踞牆垣上密令各兵拿獲卽於次日午前帶領各兵前後擁護押解此賊乘車往提署投交將至提署賊忽縱躍下車如飛而去各兵竭力　緝一轉瞬間杳不知其所之官與各兵㗳焉若喪悵悵而歸○京西北一帶地方於上月底雨雹大者如碗計自昌平州屬之湯山起至東南三十　之遙田間禾稼均被打折迄今大半朽爛秋收已無望矣○地安門外廂白正白兩旗砲局屋宇久已坍塌經兩旗報知工部由堂憲派委營繕　司員帶領營造科書吏於本月十四日前往查估一俟估定工價卽可派商興修矣○翟狗仔者在猪毛胡同開設玉成堂曲班生有一女名來順芳齡尙穉色藝俱佳顧曲者同聲稱賞一日忽失所在東找西尋渺無蹤影正深焦灼忽有正陽門内某廳協尉官將來順送來據來順云偶然出巷觀看熱閙迷失途徑不知家在何處愈行愈遠遂致離家數日翟狗仔大喜向協尉再三叩謝天外彩雲去而復返不可謂非三生之幸也然如協尉之熱腸古道亦近世所不可多得者矣 
[粤東教案]  
　　粤東南海縣屬鹽步顔邊等鄉民教雜處歴久相安日前不知何故謡言四起一人唱之衆人和之不逞之徒遂羣起而與教民爲難或毁其房屋或奪其財物紛紛擾擾岌岌乎不可終日幸鄉中紳士素知大義鳴鑼警衆齊出救護開放洋鎗擊斃匪徒一名餘匪膽落漸漸散去次日匪黨復聚千百成羣勢甚兇悍廣州協副將黄副戎聞報後立卽帶兵馳往彈壓當塲拘獲匪黨十名解省審訊經讞局委員虚　研究據供皆係外省流民因爲貧窮所迫遂爲借端搶奪之計訊其黨羽共有若干住在何處堅不吐實現在各鄉均蒙大憲派兵防守地方一律安靖民教亦和好如初矣 
[文旌過淛]  
　　福建正主考瞿星使副主考殷星使將次過杭州署藩司龔方伯札委巡檢曹二尹前往恭迓 
[鮚埼亭題壁]  
　　寗波訪事人云節交大暑酷熱異常至二十日熱益難堪靜坐蕉陰猶若爐中熾炭寒暑表升至百餘刻幾於駕血温度而上之幸二十一日下午得雨一陣於是酷吏去而故人來早晚　凉恍似新秋氣象矣○寍波各營馬匹往往租賃與人以致紈袴少年時得紫陌揚鞭一試其逐電追風之技有某甲者督帶寗防勇某弁之義子也一日疾馳過府學前並不下馬適被某廣文所見飭門斗扣住言欲送縣請懲王懼挽某紳求情始得開釋○本月某日清晨湖西陸殿橋下浮起孩屍一具年約十一二歲旋由換糞船上某鄉人撈置於岸延至下午並無屍親認領始由地保向善堂領棺收殮揷標待認○本月有廿二日下午湖橋頭元和銀屋後倪姓家不戒於火烟燄冲天猶幸人手衆多急爲救熄迨江北岸天一水龍會洋龍馳至火勢已漸告衰隨復奮力狂澆得卽撲滅僅焚去小屋兩椽 
[吳諺]  
　　姑蘇訪事人云小暑以來瘟疫大作有子起而午殁者有起病至死不及一時者有正在談笑忽然倒斃者盤婁二門附近處二豎子更騷擾不休某姓家因父患急痧正在倩挑痧匠施治及未動手而其子忽然倒地家人慌急無措急情挑痧匠先治其子乃未炊許而父子已同赴泉途矣日來好事者附會其說妄稱神明可驅疫鬼每夜舁土地偶像出游以十餘人拽大練一條謂之禳瘟疫造言惑世殊可哂也至二十四日午後炎威稍歛傍晚時習習微風不啻一服清凉散而疫氣乃得稍衰○營勇某甲手携水烟袋至某茶肆啜茗旋有某乙者不問情田取以呼吸甲怒曰爾何人斯敢向虎頭上捉　耶再不釋手請吃老拳乙亦怒舉烟袋擲諸地以致互相角口馴至扭毆不料甲貌似赳赳武夫其實手無縳雞之力被乙所擊忿不能消順手取茶博士手内銅壺向乙當頭擲去適壺内滿盛開水一經濺及卽渾身泡起若浮漚乙痛極聲嘶滿地亂滾逾時始起扭甲髮　出門聲言同往營中禀訴後不知如何了結也○二十四日之夜胥門外某姓婦因蚊虫過多不能安睡携火油燈　捉偶不經意將燈潑翻一霎時火勢蔓延燃及蚊帳幸家人俱未睡熟聞呼救命麕集房中人手衆多易於撲滅然脂籨粉　鏡檻　篝己悉化刼灰無一完善矣 
[烟臺小志]  
　　本月十二日盛觀察之封翁由籍來烟屬下官員俱至碼頭迎迓○某妓姿僅中人而芳名特噪閱歴旣久厭倦風塵擇得意中人私訂婚娶親迎之際彩輿前導鼓樂聲喧姊妹行皆艶羡不遑傳爲靑樓佳話特不知能詩賡偕老不致變起中途否也○大雨時行街衢泥滑而各鋪戶仍傾倒煤灰穢土堆積如山雖由地方官厲禁重申而習俗相沿勢難盡革煌煌示諭視若弁髦殊可慨也○某夜突有遊勇數人結伴叩某妓家門妓懼其粗豪以閉門羹相餉游勇怒甚桀石投之妓無奈輕啓銅環延之上座游勇紛紛擾擾　唣一番直至漏盡銅壺始致聲孟浪而去○時當庚伏屢起暴風旣望之宵十八姨更顚狂輕薄威聲所至幾疑虎歗龍吟有老於務農者謂今年禾穗平秃無銳形秋後防有颱颶然則飛廉之虐尙未艾也望歲者能無杞憂○某甲與某妓交好有年銀燈晶箔之間使無个中人幾致食不甘味寢不安枕某日不知因何起釁潛服洋烟迨妓察知己難灌救宛轉良久卽遁入枉死城中而妓則賣笑迎門依舊千嬌百媚古稱死有輕於鴻毛者其甲之謂歟○邇年深山窮谷之中時有侁侁者出而爲害不特各村　藩羊溷豕屢被齕傷卽鄉民因事出門亦必結伴而行始免果中山君之腹豺狼當道吁可嗟已 
[西泠雜誌]  
　　杭州訪事人云入伏以來晴多雨少一輪紅日幾疑火傘高張時而雷聲隆隆濃雲四起而清風一煽依然雲翳全消四野農人無不昕宵望澤也○某氏婦因子不務正業付甘旨於闕如不得已出外傭工自求口實一日至某甲家充庖廚之役甫入門覺腹痛難忍自謂痧發投以蟾酥散正氣丸至晚痛止惟覺胸膈鬱鬱不舒翌晨甲使人探之則呻吟牀第勢已垂危急囑介紹者尋覔伊子洎子至而氏巴云殂遂聲言身死不明冀圖索詐停屍三晝夜言論尙無端倪噫如此子者謂非人中之梟獍而何 
[嶺南雜俎]  
　　新任藩憲成竹銘方伯筮期十一日接印是日署藩憲王灼棠方伯委員將印信文卷捧出大堂置之公案上成方伯當卽恭設香案望闕叩頭謝恩祗領任事一時文武各官趨轅叩賀車馬如雲旌旗夾道頗極一時之盛王方伯卸事後暫寓高第街鹽務公所大約小作勾留卽當赴鄂履新也○番禺縣屬小華土洲兩村比鄰而居向稱和睦近因爭奪水界起釁擀訟公庭邑宰率同兵差人等馳往履勘想一經勘明孰是孰非不難水落水出也○西關黄沙某姓家病斃一人遂往河南某店購辦棺木用船裝運行至白鵝潭陡起颶風船卽傾覆適　西流盛漲水如箭激棺水爲水冲去打撈未獲某姓停屍多日後向别家另購棺木草草殯殮○某縣令日前奉委往梧州辦理公務船至中途遭風沈溺船内搭客均慶生還惟縣令不諳水性遂與波臣爲伍大憲聞之念其因公殞命殊堪憫惻照例請卹以慰幽魂○十七鋪雙英齋酒樓於十一夜初更時驀來四人呼樽痛飲醉飽之餘結算酒價忽在身畔拔出洋槍將司櫃者恐嚇旋將櫃内銀兩搶掠一空呼嘯而散同日第十鋪某米店亦被匪徒持械入鋪刦去白銀百餘兩匪類横行若此有緝捕之責者將何以處之迨十四日匪人依樣葫蘆復向雙英齋酒樓行刦店中夥伴畏其兇暴不敢與爭遂被刦去白銀百餘兩　　次被刦　擾並未報官匪等遂得肆無忌憚又兩益襪店於十三晚亦被匪徒破門而入刦去 
 
 

Page 3

 
 
白銀百兩有零可見盜風之猖獗矣○署理水師提督玉虎臣軍門孝祺已將北海鎮事務交卸清楚行抵省垣謁見督憲將水師應辦事宜妥爲商酌筮期十七日在虎門戟　接印視事○統帶卓勇四關緝捕委員李芷香大令奉委解貢蠟進京就便請咨投部引見所　緝捕事務大憲札委廣州協鎭王和亭副戎暫行代理大令已將軍械營勇移交副戎接收矣○候補巡檢劉少尉際泰游少尉長馥均奉委充正副主考巡捕差兩主考遵驛南來約計七月中旬卽可度嶺現大憲已飭少尉等馳赴南雄伺候旌麾矣○廣西平樂府陳太守兆奎由京領憑南下順道至省謁見各憲各憲亦如禮答拜冠盖往還絡繹於道旋奉督憲飭知赴任已於前日起程矣○督轅門丁孔某罔利營私頗招物議於白鴿票一項竟有得規包庇情事現經臬憲訪聞面禀督憲督憲馭下素嚴不稍迴護立將孔某送交臬署審辦聞臬憲擬照游棍例從嚴治罪以爲衙役舞弊者戒○候補同知黄文卿司馬嘉敬奉委赴北海會辦洋務差按司馬係福建人於洋務素稱熟悉榮膺斯委想能措置裕如也○藩憲衙門自王方伯遷出後南番兩邑宰立卽僱匠興修由内達外粉飾一新輝煌奪目成竹銘方伯定於十九日喬遷入署 
[日東餘話]  
　　此次中國北洋軍艦至日本游歴李伯行星便處處爲之賛畫當還至神戶時預坐火車馳往及軍艦旣至卽乘之赴佐世保港折而至長崎大約在崎小作勾留俟兵艦回華然後乘公司船返東京節署也○陽歴上月廿一廿二兩日風狂雨驟晝夜不休各地皆潰壞隄防傷及人畜至房屋橋梁山崖河岸更紛紛毁損幾於僂指難終事後查悉北松浦志佐村星鹿村今福村同時被水佐賀縣屬唐津等處災狀尤慘福岡縣屬漂失大小船數百艘衝坍房屋數十戶人畜死傷不計其數至廿二號午後十一點鐘時水尙高一丈三尺有奇又久留米及小倉附近處亦皆被災直至廿三號清晨水始漸退然猶有一丈九尺之高云○島根縣島根郡野波村字笠浦漁父重市之妻於本月二號娩一女孩頭有兩面手足各四臍及陰皆分爲二髮長二三寸陰毛長一尺餘越三日而殤不知是何怪異也 
[方照軒軍門事略]  
　　軍門諱耀潮之普寗縣人豐功偉略照耀寰區花甲未周將星遽隕本館旣登報牘凡遠近之得聞噩耗者無不咨嗟太息痛悼同深兹有傳述生平事跡者因得略記之曰軍門度量深沈器識宏遠少讀書略觀大義不屑屑章句之求而喜與文人畸士相交遊每縱論時世輒以天下爲已任事親孝而友于兄弟其用人接物一以寛厚處之生平無疾言無惡色喜怒不形由行伍以至專閫備歴險夷坦然也年未弱冠投筆從戎咸豐元年帶潮普營勇赴各路防勦六年捐募投効立解清遠城圍旋奉調防省城人年疊解連州陽山廣寗德慶各城圍經前督憲黄秦保都司花翎勇號由是潮普營之名大振九年七月巨逆陳金缸股匪練四苦石　開等賊衆紛陳諸路告警軍門奉調援勦立將開建懐集各城克復十年七月各股逆衆分擾江西湖南所屬信豐桂陽等縣同時震動因督隊越境追剿焚燬賊巢斃賊無算城圍旣解奉飭會督關鎭國李廷弼等奮力追逐號爲六軍是年十二月首逆翟明開賴亞岳兩股又由江西福建竄入廣東長寍平遠二城悉陷軍門會合各軍與賊鏖戰大捷收復平遠縣賊竄武平又派勇潛伏乘賊不備首先登城賊衆遂潰因復武平所城積功保遊擊叅將十一年六月調援高州是時逆首陳金缸久踞信宜西省股匪又爲官車追逐逃併陳逆賊勢愈衆軍門會同各幂進攻平毁賊巢賊勢稍殺而左額左脅左骽均受槍傷賊又遣黨衆由電白陽春陽江等處阻截高郡各道而陽春恩平新興之客匪又復響應高肇各境岌岌可危軍門聨絡鄉練屢聞捷音迄同治二年九月逆匪陳金缸授首乘勝西下克復廣西岑溪縣城粤人頌聲翕然如一喙焉三年侍輔諸逆由閩竄肆其恫喝聲勢互倚軍門出奇制勝賊勢披靡沿途郡縣得免鋒鏑經前督憲瑞文莊公奏保總兵加提督銜四年康逆蟠踞鎭平縣勾結匪黨軍門帥師會合左文襄公各營肅清諸路洎八月康逆走黄沙坑遣惠州土匪竄襲長樂詭變百出軍門迭次攻剿殲厥渠魁又以小醜跳梁未經翦滅爰列隊迎戰斬馘幾二萬降卒至五萬江粤之地乃獲安堵七年簡放南韶連鎭總兵八月調署潮州鎭總兵先是潮郡風俗强悍細故尋仇紏衆相戮草菅人命盜刼重案幾於無可究詰大憲以爲時局雖定而奸民叢聚未可姑縱奏派軍門會同文樹臣觀察潮瑞督兵澈辦時惠屬陸豐各郡鬥風正熾因令先辦陸豐次辦潮郡軍門以爲潮郡積弊有年姦蠧情狀不一而足因創訂條約於郡縣中設局選紳按鄉各舉鄉約正副分别房族層遞稽察卽以衆情之好惡爲懲勸之權衡大要總以扶正抑邪通達民隠爲查辦之綱領旋由陸豐移師惠來獲昔年竪旂拜會攻城戕官之巨盜陳獨目爲等盡法懲治全潮震懾是年冬移駐潮陽分派將弁赴澄海各屬嚴密經營獲土蒙積惡謝奉璋謝崑岡等多名惟潮陽沙隴一鄉地勢險隘巨憝鄭錫彤凌轢黨里覇佔殺戮久同化外軍瘦以爲急則生變緩乃可圖因由貴嶼峽山各鄉節節進取水陸合圍獲其首從將所佔田畝清還業主百族歡忭鴞音盡革復將全潮舊欠糧賦會同清釐前督憲瑞奏聞詔以提督記名賞穿黄馬褂並飭籌辦善後事宜軍門以爲變俗在乎文教因於郡城金山名勝之地創設金山書院廣集經費延訪名師長院訓課古學其縣屬原有書院之處設法整頓添設義學至數百所由是潮民知有禮義潮屬連年迭遭水患同治十年洪潦爲災堤岸冲决軍門揆度潮河受病之由籌欵修築購置機器疏濬各河由是田廬始有捍衛商旅始得暢行仍復預籌歲修爲經久計全潮賴焉光緒三年奉調陸路提督惠郡民俗强悍剽掠之事亦所時有土人習聞軍門治潮之法望如雲霓及至惠籌畫備至卓著成效明年東江淫潦成災復遣人由原籍運欵八萬金購米平糶全活億萬感恩者至今不替五年以海防事重回潮鎭任往者生番狡焉思逞臺灣警至軍門先將沿海之碕碌各礮臺籌欵修築親詣各海口徧歴激勸鄉團預爲布置維時適有揭陽風吹寮匪逆潛謀不軌遣將捕治一鞫而伏又密請具奏督師赴援臺灣嗣以生番就撫事遂寢人但欽其防衛之嚴而有識者服其先機之智也潮郡濱海沙田之利倍於魚鹽豪强侵奪久未甭理軍門查辦分晰俾供潮郡及省垣軍費九年越南有事奉旨赴欽州駐防瀕行部署家務慷慨誓師忠義奮發之氣溢於詞色旋又奉密諭着調回省經兩院奏充海防全軍翼長署水師提督駐防虎門各礮臺是時海氛正熾前督憲曾忠襄公斡　神策昕夕靡遑軍門前席請曰外患可慮内訌尤切伏戎於莽蕭牆憂也乃十年正月果有稔山之役軍門由海道馳至平海深入其阻不戰而靡惠潮兩郡藉以保全是年五月回防虎門虎門爲粤東門戶軍門會商欽差彭剛直公前督憲張靖達公將威遠上下横檔各臺攺造新式操演礮位親巡港汊繪成圖說法人聞其布置得宜由是不敢窺粤又選派終領統率潮普五營赴援閩中復分撥將校駐防廉郡十一年十一月蒙恩補授水師提督又蒙特賞福字荷包銀錢銀錁食物蓋異數也十二年防務解嚴仍飭技擊之衆修明戎政無少弛懈是年四月前督憲張奏請查辦惠灟海豐陸豐兩縣匪鄉隣近水師各屬悉歸辦理軍門以前歲查辦未竟鬥擄劫掠視爲故常非加懲創不可爰按鄉究問八閱月獲盜匪數百名置諸法良莠以分仍仿潮郡成案添設書院延鴻儒講藝以化其囂凌之習次年移營惠州八月　都遵旨陛見蒙恩召見二次十月陛辭出京十四年二月回任准咨查辦廣屬東莞新安二縣械鬥盜刦各案皆如治惠潮之法不閱歲闔境感化不啓爭端十六年前督憲張以附省各縣盜匪滋多派將備分路緝捕督憲李抵粤咨會籌辦以爲捕治之法由内及外庶可長治久安自是以來多方揆度不疲於照五蠧之奸擒獲殆盡又議籌沙田團練以絶盜源並親督將備周歴南海番禺順德香山各縣與諸紳朝夕講求按鄉清理務欲莠類盡除羣黎胥登衽席然後快而心力已由是交瘁至今夏四月當炎蒸溽暑之際移營江浦致受惡氛迨五月二十和日旋省就醫六月初二日長逝云謹書顚末以待他日貢諸輶軒 
[展期會讞]  
　　華人沈關福遭日本人尾本福原七里荒川奈良刃斃一案本由上海縣袁大令訂于昨日覆訉嗣因另有他務展至明日卽禮拜一會審 
 
 

Page 4

 
 
[因瘋傷母]  
　　瘋人錢天桂悞傷母錢馮氏由英公堂送縣訊懲已見昨報前晚袁海觀大令升堂提訊錢馮氏　稱小婦人原籍無錫現傭於沽下英界白大橋左近許姓家兒子天桂今年三十二歲因患瘋癲不能貿易昨日舊疾復發自取剪刀意欲鉸斷髮辮小婦人上前奪取致頭面悞被帶傷由巡捕拘送公堂轉解案下許華氏訴稱錢馮氏在小婦人處傭工已多年矣其子實患瘋癲致肇此禍天桂信口胡言毫無倫次大令察得瘋癲屬實卽飭收入所中并諭令錢馮氏自投醫院傷俟許華氏明白補詞候核 
[馳馬傷人]  
　　前日下午六點半鐘時有一西人策馬游行在法界公館馬路由西而東馳至大昌洋行門前適有五十歲左右之鄉人某甲正在街旁行走不及避讓被馬撞倒在地幾乎暈絶該西人拍馬向南而去幸甲受傷不重有頃復蘇躑躅歧途仍向去處去然已不勝狼狽矣 
[下塲草草]  
　　近來天氣酷熱時疫流行防檢稍疏卽不免爲疫氣所中金陵人唐阿五落魄無聊僦居法界同春樓茶舘南首某車寓中前晚忽患急痧醫治不效於昨晨溘然長逝寓主某甲當卽訪尋阿五之兄囑其料理後事不料其兄一貧如洗無力購棺隨由甲報知捕房旋經同仁輔元堂給棺收殮似此結果亦人世難堪之事也 
[英界瑣案]  
　　包探陸阿祥查得粤鴇某氏將買女王阿林林阿妹肆意凌虐當卽帶至捕房由捕頭騐明王阿林林阿姊傷痕宛然飭送英公廨察太守飭令暫發官媒俟捕房將該鴇解案訊供核辦○李雷寳向顧福生索取借洋一元有奇顧福生則謂並不欠洋何得揑詞妄索口　之餘各以老拳從事由一百四十八號華捕將李顧二人帶至捕房轉送公廨蔡太守飭候訊供發落○有沈華梅者貧而且病困臥街衢由巡街捕雇車載至捕房移送英公廨請爲安揷蔡太守飭發棲流公所醫治俟病痊再籌安揷 
[法捕房瑣事]  
　　信局主陸漢章之妻私下將九歲女孩許字同鄉人夏阿銀家爲媳嗣被陸漢章查知妻所爲不賢遂占反目之爻時時吵擾富經十六鋪巡防局員訪聞飭將陸夫婦提案押令遷移陸遵諭具結於十一日遷至法界寍來里賃屋居住其妻安土重遷私將物件運至親戚夏阿銀家陸遂於前日在法公堂具控同轉准詞立飭包探王榮培將陸妻拘入捕房管押俟有堂期解案訊辦○積竊大辮子阿生屢經公堂懲辦依然怙應不悛前晚又在法界洋涇浜相近之軍裝行中竊取鋪盖一個當被事主知覺在後緊追阿生見勢已迫躍入河中適爲工部局收船捐之西人　　立將阿生從水中拖起管押捕房候訊 
[巨欵遙頒]  
　　昨承江西廣信府幕友諸君慶熙張君希齡致書本舘協振所云前奉方伯函寄捐册九本囑卽轉致各縣幕府廣爲勸募當將捐册分寄信屬七邑妥速勸辦現在各邑幕友將捐洋捐册陸續寄來計收回八本共募得　洋九十七元銀七兩八錢五厘合成洋一百零六元兹特如數封固同捐册八本一併寄上祈查收散賑爲要　此奉布敬請善安以蓮幕清才憫芸生苦况一呼百應巨欵斯成此其善念所充周眞有利物濟人之德矣除逐戶掣付收條外謹登報末以表謝忱所有各善士台銜容俟彚登報後○又莫釐思補氏函稱六月廿五日爲文孫試晬之期諸親友餽送隆儀情難堅却計共收洋蚨六翼對開銀三枚銀飾兩仵共湊成鷹洋十元寄交本館恊振所囑充臥牛山捐欵爲諸親友造福桐枝秀　喜兆　戈挽印之祥芸庶災深倍盡推食解衣之誼行道有福古語昭然美著諸龍敬敢爲之遙頌已 
[浙省撫轅抄]  
　　六月十四日知州郭文翹禀知藩司委代理永康縣事禀見叩謝卽用縣　鑲禀知臬司委　局帮審差○十五日大挑縣夏先楫禀奉臬司委　局帮審　候補縣梁寳湘起服來省禀到夏献　禀知藩司委代理東陽縣事叩謝唐繼勳禀知臬司委讞局帮審差署瑞安典　陳晵芳交卸回省　到　人流徐希夔禀銷紹郡分府差○十六日候補縣張縉雲禀知臬司委督審差禀見叩謝石廷熙禀知第五批京餉本日　鞘寄存外庫○十七日卽用縣黄大華由瓶窰差次專丁來省禀知臬司委讞　帮　差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　六月十六日鹽捕營曾都戎由下河公幹回揚張鹺尹之溶委赴西岸聽差十七日許分轉星璧由省回揚十八日吕四塲高鹺尹來揚公幹十九日分發知事秦守經禀到 
[春滿杏林]  
　　謹啓者昨承吾粤鄭福蘭堂頒來痧氣丹五百瓶囑敝所代爲分贈足見念切瘡痍情殷救濟請登報牘拜謝鴻慈上海四馬路高易　賑所同人唐廷桂韋華國李文明等謹誌 
 
 
 

Page 10

 
 
[光緒十七年六月二十日京報全錄]  
　　宫門抄○諭旨一道錄前○發抄硃批四道○御史貴等奏爲奏聞請旨摺○將軍長奏請將疎防逃犯各官交部議處摺○浙撫崧奏委解銀兩起程日期片○又奏請旌表片○又奏飭知府赴任片○陜督楊奏揀員借補都司片○將軍長奏副都統因病請續假征○大臣載奏查明陳設曁庫存金銀器皿等項摺○六月二十日理藩院鑾儀衛光祿寺正白旗值日無引見○濂貝勒假滿請安○召見軍機恩中堂景澧○發抄趙尙輔奏科試完竣奉硃批知道了欽此○又保薦教職廪生等員奉硃批王鴻舉着賞加國子監學正銜餘着照所請奬勵該部知道欽此○長順奏斬犯中途脫逃將解差官雲騎尉常興等革職奉硃批着照所請該部知道欽此○又協領吉陞阿署寗古塔副都統奉硃批着照所請欽此○○都察院左都御史臣貴恆等跪奏爲奏聞請旨事據江蘇民人黄瑞和以倚官仗勢主使殺人地方官揑情朦詳等詞赴臣衙門呈訴臣等公同訊問據黄瑞和供年四十一歲松江府南匯縣人竊身向在上海謀生有胞妹配於本潲顷桂桃卽奚狗觀爲妻生甥榮生現年十七歲上侍寡姑向來和順惟本縣有監生曹近仁經現任袁知縣諭爲總董由是攬權武斷欺壓平民無所不至身妹於光緒十六年二月初姑媳之間稍有齟龉其姑於三月十二日自縊身死近仁借端啓釁遣子曹旭樓邀同圖董鍾志仁地保蘇月坤來至奚家查問奚母如何縊死答以夜間自縊並無别故旭樓稱伊父傳諭前月間姑媳聞有口角恐其身死不明必得花費巨資方保無事否則定將媳婦釘死等語恐嚇索詐桂桃素性懦弱無錢使用又畏其勢焰不敢與爭旁人亦不敢勸阻桂桃及甥再四哀求執不允許桂桃復稱如不能免情願禀官訊辦旭樓則稱伊父有縣官印諭伊卽是官官卽是伊何必再經官府飭令立刻動手蘇月坤鍾志仁及旭樓等先將石灰袋套於妹首使其不能喊呌然後一齊動手竟將身妹釘死而曹又稱人雖釘死縣署門丁李東橋等及地保蘇月坤仍須賄賂勒令桂桃將豫備築墳之田四畝由月坤作價合洋銀一百九十圓立契買去近仁從中扣去一百四十圓作門丁地保之賄餘五十圓亦未全付迨身聞信赶到擬欲喊控曹董卽飭人看住隨商同縣官於四月初七日飭差馬子　督同地保蘇月坤將身與妹婿提案勒結始行釋放曹董之主使殺人作爲妹婿自行釘死寡姑之自縊身死作身妹酒後勒斃身實姓黄有糧册單串爲證詳攺姓王粧點朦混不問可知身脫身後卽赴省具呈控及督憲並有地方紳士唐宗鎬等公呈然未蒙親提案難昭雪不得已來京瀝訴等語餘與原呈略同臣等查黄瑞和控稱伊胞妹奚黄氏被董事曹近仁藉其姑自縊身死主使該董之子曹旭樓圖董鍾志仁地保蘇月坤等向伊妹婿奚桂桃索詐不遂輙將伊妹釘死並勒令奚桂桃將田價賣作門丁地保之賄隨商通縣官將伊與奚桂桃提案勒結揑情朦詳各等情控關主使殺人串丁勒索兼商通地方官揑　矇詳如果屬實未便姑容謹抄錄原呈恭呈御覽伏乞聖鑒訓示再據該民人結稱在本府臬司巡撫總督衙門各控告一次均未親提合併聲明謹奏奉旨已錄○○奴才長順跪奏爲解省覆審絞犯一名中途乘間脫逃請旨將簽差不愼及添差疎懈各官交部照例議處恭摺仰祈聖鑒事竊據吉林分巡道訥欽呈據署伯都訥廳同知候補知縣淪汝欽詳稱案查接管卷内卑前代理廳郭錫銘任内光緒十六年九月十四日據解役武才禀稱竊役與魯振東奉派赴省接解絞犯曹庭喜回廳本年九月初九日彖吉林府當堂提犯點交並添派府役郝升魏至並移營撥派旗兵雙喜玉慶護解次早由省雇坐田興車輛起身至十三日將晚時分行至吉林府屬通氣溝子地方因天下大雨泥淖甚深相離歇店尙遠不能前進魯振東令郝　魏至上前找尋住歇處所其詩天色將黑一面催令車夫速赶不期車馬驚跑將車翻倒以致邊套牲口脫韁逃跑車上行李人犯均落泥坑營兵雙喜玉慶上前追尋牲口魯振東將人犯曹庭喜扶在路南山脚站立卽與役在地檢拾行李並帮同車夫扛抬車輛不料曹庭喜乘間脫逃迨役等查看不見追赶已無蹤跡僅在山林内拾獲扭斷鎖鐐銬魯振東現尙追犯未回理合帶同護送兵役並扭斷刑具呈請緝究等情　此郭錫銘提訊解役武才等委係一時疎忽並無鬆刑賄縱情弊未及獲犯卸事移交卑廳查卷嚴緝等情由吉林道詳請奏叅前來奴才查曹庭喜因用札槍札　郭喜來身死案内審依鬥殺律問擬絞候解省由道勘轉覆審核咨發回覊禁之犯今簽差護解各員並不愼選安役小心防範致絞犯中途乘間脫逃實屬異常疎忽除通飭各屬嚴緝逃犯曹庭喜務獲究報並飭吉林道通行提解差役人等來省斫訊有無賄縱情弊按例定擬曁另文咨部查照外相應請旨將籖差不愼之前代理伯都訥廳同知郭錫銘護解之署吉林府知府同勳交部照例議處以示懲儆所有解審絞犯中途乘間脫逃簽差護解各員請叅緣由理合恭摺具奏伏乞后直聖鑒勅部核覆施行謹奏奉硃批着照所請該部知道欽此○○崧駿片再案准戶部奏撥光緒十七年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於開印後分批起解限五六月前解到一半十二月初間全數解清等因恭錄諭旨行文到浙　經轉飭欽遵籌解案已解過戶部京餉銀六萬兩内務府經費銀一萬五千兩在案兹據浙江鹽運使惠年詳稱在於縣場灶課曁綱票課厘項下籌解戶部京餉銀五萬兩内務府經費銀一萬兩光緒十七年參價銀五千兩委候補運判胡汝翼管解仍照成案飭令該委員由浙至滬搭坐輪船運至天津由陸赴都妥速趲解等情詳請奏咨前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批該衙門知道欽此○○崧駿片再查例載節烈婦女實係扼窮堪憫或因世遠年湮未經呈報尙有府縣志事蹟可憑者准其補請旌表等語兹據湖州府長興縣知縣謝焯鎣詳稱該縣儒學教諭孫德祖訓導費德宗采集長興縣志内節烈貞孝婦女鍾沈氏等一千二十八日刊成表節錄一本加具印結詳請具奏前來奴才伏查該節烈貞孝婦女鍾沈氏等或侍奉高堂克兼子職或相存弱　得續宗祧或未婚而堅不字之操或捐軀而矢靡他之志均屬扼窮堪憫孝義兼全洵爲巾幗完人宜沐褒揚盛典合無仰懇天恩俯准飭部照例補行旌表以闡幽光而維風化除將該學縣所刊表節錄及印结送部查核外謹會同閩浙督臣卞寳第浙江學政臣潘衍桐附片陳請伏乞聖鑒訓示謹奏奉硃批着照所請禮部知道欽此○○崧駿片再新選台州府知府李嗚梧現已領憑到省應卽飭令赴任現署台州府知府陳璚仍回處州府本任以專責成據署布政使龔照瑗呈報前來理合會同閩浙督臣卞寳第附片陳明伏乞聖鑒謹奏奉硃批吏部知道欽此○○楊昌濬片再臣准部咨甘肅凉州鎭屬新城營都司員缺請以儘先遊擊饒玉元借補與例不合仍令揀合例人員請補等因前來臣復經選得花翎儘先補用遊擊武林年强才裕樸幹耐勞堪以借補斯缺核與例章相符合無仰憑天恩俯念員缺緊要准以該員武林借補凉州鎭屬新城營都司員缺以裨營伍如蒙兪允俟接准部覆卽行給咨赴部引見用符定制除該　履歴清册前已咨送兵部外謹會同甘肅提督臣局達武合詞附片具陳伏乞聖鑒訓示謹奏奉硃批兵部議奏欽此○○長順片再據琿春副都統恩澤咨據藍翎親軍校哈克稱竊去歲九月十四日在都由侍衛處請假回籍搬移眷屬當經該處代奏奉旨賞假六個月欽此欽遵束裝就道馳驛回籍現屇假限臨邇正在啓程間忽患時症未能遽痊仰懇轉請續假三個月俾資調養一俟痊愈卽行依限携眷赴都銷假當差等情由該副都統咨請代奏前　理合附片具陳伏乞聖鑒謹奏奉硃批着照所請該衙門知道欽此○○奴才載卓跪奏爲　謹查　陳設曁庫存金銀器皿等項恭摺奏聞仰祈聖鑒事竊奴才自到任後率同司員等恭詣陵寢謹將陳設等件按照印册逐一查點均屬相符曁金銀器皿庫所存祭祀供用金銀器皿按件點騐並無虧短各　餧養牛羊亦皆肥壯足額奴才　飭該管司員必須認　稽查盡心餧養勿容稍　瘠瘦其廣恩庫並　款津貼二項收存銀兩曁易州工部庫存現用物料奴才分日率領司　按欵盤查均與册造數目　符當經取具該管各官切結存案所有奴才杳騐一切事宜理合恭招　聞伏乞皇上聖鑒謹奏奉硃批知道了欽此 
 
