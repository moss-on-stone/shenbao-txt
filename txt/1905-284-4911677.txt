# 1905 - 284 - 4911677

 

Page 1

 
 
   
 
 

Page 2

 
 
[電傳上諭]  
　　九月二十日奉 
　　上諭桂春等奏北新倉不戒於火請分别議處一摺據稱本月十八日夜間北新倉突報起火燒去現儲白糧之麗字等三厫赶卽撲滅等語該倉監督等疎於防範咎無可辭扎欽布撲奎均着交部議處其値班夫役什等有無别情著刑部嚴行訊辦侍郎桂春劉恩溥並著交部議處該部知道欽此 
[三續盛宣懷答覆江蘇京官滬甯鐵路函稿并附駁義]  
　　（原文第四端限三年竣工一節查合同第十八欵載明除意外事外限五年竣工嗣因葆林公司包辦合同應允三十九個月完工而估價實數二百十五萬餘磅並欲全售小票因此中止然省費以工速爲第一義因勒令總工程司不准照包辦之估價而必欲照包辦之限期現據禀報若無意外之虞約於三十二年春間可至蘇州秋間可至無錫三十二年下半年可以竣工但購地等事不可稍有延誤致令有所藉口以上四端所言皆有根據至於最善之法莫如催趲工程毋使逾三十九個月之限蓋早一日完工卽多收一日車利少賠一日借息也 
　　按催工程誠爲最善之法然合同所載最省之法應如何博訪周諮或以外國之造費爲比較或以中國已成各路之造費爲比較而務使滬寗之路工較省於他處乎今不從工程上講最省之法而但以速成爲善法恐成本旣鉅雖少賠借息亦無補於事也（原文）抑宣懷更有請者借欵造路本非上策但從前議設總公司之始當軸實具苦心恭忠親王謂華洋公司互訂合同立限還欵總較勝於兩國家立約歸於交涉李文忠公謂各國用他商辦路限滿欵清交還者多矣中國不自强卽不辦路亦日蹙自强則無慮云云回想當日讜言忠論皆重在還欵二字 
　　按借外債以興内國之利各國皆行之日本北海道炭礦鐵路會社近向英國借一千萬元以産業爲抵是立限還欵本非不可行之事特借某國之欵除抵押産業外更以路權土地權概託於其國之人而一切不問任其浮濫開支此則我國借外債之特色翹然不與他國同者也恭忠親王李文忠公之言是否確中事情姑不具論吾所最服膺者獨有二語焉曰今日路屬何國卽他日地屬何國此非他人之言卽盛督辦於光緒二十二年所呈遞說帖中語也雖此言爲洋人合股公司事權專屬洋人者而發然今日外人之握借票與握股票無殊彼儼然以銀公司爲其代表人而總攬鐵路之大權地球各國借欵築路者果有若是之辦法乎此等辦法固盛宮保所自稱爲獨排羣議之辦法初不必援恭王李文忠之言以爲解脫之地步也 
　　（原文現幸民智漸開非復曩年閉塞可比湘粤浙皖皆各倡言自辦民間籌欵諒有把握吾吳文物之邦財賦之地詎不如人旣蒙諸公殷殷垂詢宣職在凃人誼關桑梓斷不敢不以實言奉告應請諸公相時度勢迅籌集欵之法一則自備續購地價不敷之欵八十萬兩及歸還購地墊欵二十五萬磅一則自備三十九個月之内五釐利息每年十一萬二千五百磅無論國家撥欵商民入股皆可作爲華商股分一律在行車内取利免得賣票贖票九扣吃虧 
　　按民間籌欵洵收回路權第一要著然辦事之人旣不能事事核實一味贍徇情面任外人之冐濫開支又不能開誠布公以出入欵項刋布報告於大衆吳民卽云富庶誰肯貪歳息五釐之薄利而投其資本於權在外人之産業乎果欲以籌欵之任責諸吳氏也是宜由督辦大臣先出其私財入股以爲吳民倡一面將路欵大加核減别舉公正紳士以任監督之職夫如是然後可言勸民入股不然商民必以不信督辦之故并不信鐵路之可以獲利雖有願出資本之心亦將趦趄而不前矣未完 
[印人槍斃華人案設法上控要電]  
　　江督致上海道電接楊蓮帥電據何道轉據在滬陳繙譯電稱十三開審英按察斷槍機太鬆易响非故殺無罪釋放英例陪審十紳俱謂無罪担文辯駁不聽顯係英領事授意開脫實深焦恨刻下全案已交滬道擬乞迅電玉帥以印犯無照擅入内地招工持槍嚇扣民船已屬罪有應得况復槍斃人命豈得遽斷無罪釋放等情轉飭滬道切商担文設法再控担係江南律法官當重視玉帥所託昇禀等語請切屬滬道維持此案以顧將來等因祈與担文商辦似應復控爲是望復馥印銑 
　　上海道覆江督電督憲鈞鑒銑電敬悉印人無照入内已屬違約槍斃華民尤玩視人命英刑司遽令釋放未免輕縱能設法再控究懲庶足示儆否則似須上控港督容與担文商辦另陳樹篠（古） 
[紹大臣傷處經西醫取出炸彈北京]  
　　五大臣因火車炸彈除戴徐端三大臣未受傷外澤公稍受微傷刻已全愈紹右丞受傷最重疉經醫治雖稍就痊日前又經西醫在大腿上剜出彈子一枚現仍悉心調理所幸尚無大碍大約起程日期尚須稍緩再定云（劍） 
[出洋隨員之變態北京]  
　　五大臣隨員因此次火車遇變咸有戒心前之紛紛運動出洋者今又紛紛運動告退加以初十日奉上諭設立巡警部各員以警部初設需才必多且爲將來補缺捷徑與其冐險出洋冀得功名富貴不若謀新舍舊亦可捷足先登故日來奔走於徐趙之門者更覺異常擁擠（劍） 
[粤督照會梁黎二紳收囘路權廣東]  
　　爲照會事光緒三十一年九月十二日准湖廣總督部堂張電開頃接梁公使電准九月十二日還欵收路合興派亞士蔑特在滬錫多在粤移交一切希派員届時接收等語所有在粤路軌機車房棧材料一應産業擬派王道秉恩馮牧嘉錫會同粤紳就近接收造册分送湘鄂存查在滬如有圖册容另派員就近收取矣此後鐵路行車等事容再電商遴員接辦等因前來除札委王道秉恩馮牧嘉錫會同粤紳卽將粤省路軌機車房棧材料一應産業逐一點明接收清楚造 
 
 

Page 3

 
 
具清册呈繳以憑分别咨送湘鄂存查外合就照會爲此照會貴紳煩爲轉致粤省各紳查照須至照會者右照會粤漢鐵路代表紳士在籍内閣侍讀梁二品頂戴福建補用道黎（張） 
[山西紳士擬劾盛宣懷山西]  
　　山西正太鐵路初與道勝銀行訂立合同祇借欵二千四百萬元覈實計算本足敷用不料盛宣懷隨後又改爲四千萬元山西紳民久有煩言現値江蘇紳士提議滬甯鐵路之時聞山西各紳亦欲仿照辦理並擬由該省某侍御具摺參劾盛宣懷責令商改此約（日） 
[陜甘兩省提議自辦鐵路北京]  
　　陜甘兩省京官劉子嘉李實齋閣學王仙洲侍御等約會同鄉在關中會館會議兩省同鄉到者約五十餘人呈請商部代奏立案先擬由潼關修築至西安一路所有詳細章程俟後再議是日又議在京開關隴旅學堂卽舉王侍御及高黃兩部曹分認經重不日卽可舉行（日） 
[擬賀黃河鐵橋竣工北京]  
　　聞京漢鐵路黃河橋工告竣之期係定於十月十六日届期振貝子及盛宮保均擬抵黃河祝賀鐵橋工竣又聞黃河鐵橋爲亞洲最著名工程各國公使均有赴河南閱看之說（閏） 
[三省會同搜查三點會餘匪江西]  
　　贛粤閩三省會同搜查三點會餘匪己迭紀前報兹江觀察禀稱遵期隨帶續備後軍一哨及洋槍隊二十名親往三省適中之地會昌縣屬筠門嶺駐紥訂期會同粤派協鎭石玉寳閩派汀州鎭黃天印汀州府張星秉合力搜查旋又電禀胡撫稱據南安府文守炳在境内會同營汛各員捕獲三點會匪首陳北石一名現飭該府從速訊明再行禀辦嗣得撫憲電飭解道覆訊明確禀覆核辦（可） 
[香山縣鉅刧駭聞廣州]  
　　香山縣曹步等處被刦後昨又有文錫鴻赴督轅禀稱連夜刦擄等情旋奉岑督批云大批强盗連夜擄刦至百二十餘家之多殊駭聽聞該管文武所司何事何以漫無覺察日久亦不禀報實屬任意玩視仰廣東按察司會同緝捕局卽飭香山縣會營候緝勒交務將各案贓盗速提究報查起被擄之吳毛給領一面將勘訊情形照章遞禀毋稍諱匿稽延致干未便（張） 
[戶部覆奏閩關未便再設銅幣局北京]  
　　福州將軍兼署總督崇善前奏閩海關創設銅幣局以盈餘撥給船政經費奉硃批戶部議奏在案兹於本月初十日戶部核議覆奏略謂前因各省鑄造銅元未能一律經臣部會同財政處議定整頓章程十條奏准通行在案福建鑄造銅幣已有新舊兩局今閩海關復設一局就船政擇地建廠鼓鑄一省之中銅幣局多至三處不但虛糜經費鑄法易於參差且鑄出銅幣各顧餘利減價爭銷其弊亦勢所必至臣部整頓圜法須先從改歸一律下手現在閩省鑄幣事宜所有三局機器應卽行併歸一局遵章具領部頒祖模一分如式鑄造每次鑄出銅幣呈送財政處戶部化騐其所稱船政經費緊要恐所得盈餘不敷撥給預備擴充地步等語查現在各省銅幣鑄造日多餘利日薄該省卽使擴充亦未必能多籌經費且與臣等前奏不准添機增鑄之案不符應請無庸置議至稱將來洋銅價昻亦可隨時改鑄銀幣一節查臣等擬鑄銀幣祇奏准酌留南北洋湖北廣東四處作爲分廠閩省能否改作分廠准鑄銀幣之處再由臣等奏明辦理（龍） 
[戶部銀行紀要京師]  
　　戶部銀行瑞張二總辦將升京堂聞此摺由財政處主稿定於初九日入奏聞陳鹿萍京堂宗嬀亦在總辦之列計行分三處除總行在北京西交民巷業已開張外津滬二埠擬設分行京行以瑞爲總辦張陳爲帮辦津行以張爲總辦瑞陳爲帮辦滬行以陳爲總辦瑞張爲帮辦總辦駐紥該行帮辦長川來往聞總辦每員月薪三百兩錄北京中華報 
[銀行擬推廣來粤廣東]  
　　戶部所設國家銀行已於滬上設立分行部中現已調查粤港情形擬先行在省港各處覔人代理銀行事務試辦俟將來股本充足再行開設分行其意蓋欲收國外僑民匯兌之利權此事想不日可行矣（張） 
[濰縣商埠卽日開辦山東]  
　　濰縣商埠前經總辦商埠事宜何志胄觀察勘定基址以原有馬路爲中線北至城根南至火車站東西約一里半刻楊撫札委邑紳河南候補同知楊毓琮候選郎中陳陔爲會辦會同直隸平鄉縣典史丁委員照濟南商埠章程卽日開辦（陽） 
[奏准外城興築馬路北京]  
　　外城各處大街均擬倣照内城辦理脩成馬路卽前門大街石路亦擬拆去改築刻經那壽張三憲奏准惟欵項未經戶部發出尚未定開工日期云（日） 
[吏部會議註銷教職北京]  
　　吏部堂憲昨日會議教職董濤呈清註銷教職一事查特旨錄用人員本無註銷之例惟因教職逐漸裁汰該員所呈亦係實情自應核准註銷仍留舉人聽其他圖諭飭卽日傳知該員遵照（大） 
[鎭江參案歸咎幕員鎭江]  
　　鎭江關道被參一事聞已經周玉帥查明覆奏各欵均爲洗刷可保無虞惟原奏有員幕無弊一欵係指錢席吳敬平洋務委員邵虎伯兩人而言雖查無舞弊實據然玉帥之意則以爲此兩人當稍自引咎聊以塞言者之口故擬於覆奏揭曉後須將該員幕撤差辭退云（定） 
[石莊巡檢押解到寗聽候治罪江寗]  
　　己革如皋石莊司巡檢王分司登瀛頑固貪劣前在石莊司任内主使奸徒聚衆冲燬公學戕殺學董毆傷教習當經署督周玉帥派員前往訪察屬實飭司將王巡檢撤任革職拿辦卽經前藩司黃花農方伯另委署理人員並飭通州恩直刺將該革員嚴加防範昨直刺已將該革員解送來省聽候嚴鞫（道） 
[朱廉訪禀請石屑案另委司道提勘蘇州]  
 
 

Page 4

 
 
劉協記石屑一案業經蘇州府許子元太守訊結曹小賡照積慣訟棍例擬極邊四千里充軍黃雲逵得賄舞弊贜在十両以上擬附近充軍抱告莊葆如擬杖八十詳請臬司朱廉訪示期提勘廉訪以是案有牽涉家丁得賄情事理應廻避禀請撫憲另委司道提勘（首） 
[法政學員定期回華天津]  
　　去歳北洋派往日本學習法政官紳四十三員限定一年回華刻以學期將滿電禀直督於本月初六日由東京起程（陽） 
[大東大北電線公司與中國鐵路公司之交涉]  
　　德國經營淞滬電線並在淞滬鐵路右旁安置地線各情已詳本報兹悉本年三月間上海電報總局與大東北水線公司續訂合同允准美國太平洋水線及德荷水線兩公司所設水線在吳淞上岸另由吳淞安設地線接通至滬此項地線仍作爲電局之産租與該公司傳用均經督會辦咨明外部核准在案近聞大東北公司致函中國電局略謂美國與德荷兩公司應設前項地線不日開工從上海至吳淞大北公司棧房止美公司地線一條德荷公司地線両條均沿鐵路両旁高地安設又從吳淞大北公司棧房至寳山縣角嘴止美公司地線一條係由鐵路旁邊高地至吳淞燈塔盡頭處再由該處繞通吳淞新租界馬路至砲臺復由砲臺後面之路逹海邊高堤通至寳山縣角嘴等語並聞已由中國電局繪具圖說分别咨照鐵路公司並寳山縣查照並經滬寗鐵路公司允爲照辦惟中國將來如欲將鐵路加闊該地線卽須由各該公司遷移其費應由電線公司自認與中國公司無涉云（尋） 
[續蘇管糧通判梁書祥禀奉飭移設洞庭西山改爲靖湖廳籌議辦法情形蘇州]  
　　一靖湖廳歳入各欵地丁平餘漕米公費除開支書辦薪工紙張及各項漕規外照光緒二十七八九三年分歳僅所入錢二千五六百千文而署用一切如幕友修金署中伙食家人工食獄食及各役口糧並地方各項捐款每月總須洋五百元印官公出進省並一切酬應及委員程儀交代修金等歳尚約須一千元設遇命盗案件其懸賞招解等費尚不在内以入抵出不敷甚鉅卽比照太湖廳例糶變漕米每石少解銀五錢計得銀一千兩有零較之由吳縣經征公家已屬吃虧而該缺每年仍須虧累洋二千數百元之譜應請設法津貼俾資辦公 
　　一向歸太湖廳管轄今劃分靖湖廳界内尚有十八都南宮鄉之長沙山地方二十五都西華鄉之衝山漫山地方該三處地丁錢糧未據吳縣一併開造應請將三處之命盗詞訟案件劃歸吳縣自行經理抑將地丁錢糧亦歸併靖湖廳經征以清界限 
　　一管糧通判歳支全廉銀五百兩除扣平外僅得四百二十五兩今改爲靖湖廳則一切扣廉之項自必與太湖廳一律如發審修金習仵經費訟盗月報各憲轅書差辦公經費並新政各種官報每年須扣至四百餘兩實缺全廉僅足相抵署任半廉卽爲溢支報解更增虧空應請照太湖廳全廉一千兩例減一等酌加銀三百兩歳支全廉銀八百兩奏准照給至俸銀歳支六十兩現仍品級相當無庸議加 
　　一管糧署原有役食向由常熟縣撥解除扣平外每年解洋二百二十四元靖湖廳署各役均須加添實屬不敷支放應請照太湖廳署奏定章程准用書役六名門子六名步快八名皂隸十二名燈夫二名轎傘馬夫七名民壯十六名每年共支銀三百十四兩卽在編征項下支給造報不必再由常熟縣撥解以免周折至用頭司巡檢一缺現議兼管司獄亦應照太湖廳司獄例添募門子一名馬夫一名皂隸二名歳增銀二十四兩請一併在編征項下支給造報以歸一律（榮） 
[日皇諭奬和約]  
　　十九日東京電云和約批准施行昨晚日皇特降旨嘉奬並稱謝海陸軍之英武小村男爵於昨日下午覲見日皇亦降旨嘉許其所立和約之平允足以免戰而保全國勢並聲言小村男爵能克盡議和全權之責任云 
[英艦在日情形]  
　　十九日東京電云昨日英艦各士官在長崎受日人之請宴英海軍提督可於西十一月七號回長崎八號抵香港 
[俄亂未平]  
　　十九日倫敦路透電云高加索之亂勢仍漫延緣地方尚未肅清故也 
[騎兵缺額]  
　　十九日倫敦路透電云英國緣騎兵缺額之故陸軍議院暫時添招未經陸軍大學卒業之軍人以補缺數而資練習譯字林報 
[挪威國王舉定]  
　　十九日柏林電云挪京某報載挪威國王已以丹國親王顯理入選自由黨現已失敗譯德文報 
[法艦游歴]  
　　二十日倫敦路透電云有法國巡洋艦一隊已自邱堡起程前往分額兌拉國游歴 
[英武員被捕]  
　　二十日路透電云英陸軍司令官克魯塞副將哈登及海軍一小隊當自修理擱淺艦回國時於多登及塔革地方之交界處被摩洛哥國之愛希勒亂黨捕獲譯文匯報 
[法議士遊歴英國]  
　　十九日倫敦電云法巴黎公會之議員六十人業已起程赴英國遊歴備盡種種禮節英皇愛德華擬於今日接見該議員等譯字林報○二十日倫敦路透電云巴黎公會之代議員已於今日在白金哈姆皇宮覲見英皇譯文匯報 
[志謝商務印書館贈書]  
　　中國地理學教科書一册爲武進屠敬山先生所編調查至光緒三十一年四月爲止可謂最新最備教育史兩册學校管理法兩册皆習初級師範所必宜研究者初等物理學敎科一册語簡而明頗便初學珠算入門二册兒童口授領悟殊易孟德斯鳩法意第四册精理名言耐人尋昧侯官嚴先生按語尤精警不刋曇花夢小說一册叙俄國虛無黨事頗者恍自警心之處合書數語以志謝忱（顚） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬城官事]  
　　江蘇候補道蔡皋民觀察世昌候補道聶雲台觀察其杰籌防局提調丁憂候補知州汪棟臣刺史喬年會辦南匯官賑委員縣丞黎海嵐二尹明昨日均至道轅拜會禀謁○咨遣日本考查政法大學試用同知成琢如司馬本璞又湖南撫憲札委派往日本考察編緝事宜中學監督候選訓導汪聖芝廣文德植等昨至道轅禀見○太陽廟巡局委員章次荍二尹仲英昨日飭丁至縣禀請感冒假三天（近） 
[江督函致船塢督辦著報辦公細情]  
　　江督周玉帥前日致函船塢督辦薩鎭冰軍門令將該塢辦公詳細各情隨時查報核奪（近） 
[飭道查覆銅元局禀借輪船]  
　　江督周玉帥近因銅元局禀請撥借駐防防疫所之普渡輪船一艘以便裝運銅元昨飭滬道袁觀察查明是否可借據實速復（近） 
[派委清查房捐]  
　　滬城開辦房捐以來久未清查近奉省憲札委候補知縣李耀南明府葆鈞詳查一切已於昨日抵滬（近） 
[勘覆開拓滬南馬路]  
　　滬南十六鋪迤南沿灘一帶馬路道憲現擬加闊十五尺札水利局員高司馬會同理船廳勘核日來高司馬勘得十六鋪迤南浦江水線已狹不能再填惟公義碼頭至新碼頭一叚稍爲寛闊惟現在開浚黃浦在卽擬俟開浚後再行核辦故昨日已將會勘情形禀復袁觀察核奪矣（近） 
[驗試新槍]  
　　製造局總辦魏蕃實觀察前日飭提調陳明府及砲隊營帮帶張千戎將新造成之毛瑟槍一百五十桿同赴西砲台騐試優劣（欣） 
[斥革號房]  
　　英美公廨號房傳祥林近奉讞員關絅之司馬查得久不到署故於昨日立卽出示斥革聽候另行召充（見） 
[店夥墜水]  
　　前晚元芳路某米店夥湯阿桂因在碼頭運米失足墜浦店主聞信飭人打撈迄無下落（古） 
[撈獲西屍]  
　　水巡捕在董家渡浦江見有西國男屍一具帶入斐倫路騐屍所由西醫士騐明因何致死再行棺殮（古） 
[判繳租價]  
　　本埠水爐公所同業行頭徐順卿傳于興等藉稱同業將塜地出租圖吞租價三千餘元一案日來同業中有馮炳榮因圖分不遂迭次爭閙前日竟至彼此扭毆傅卽到縣控究汪大令以兩造均有不實判將租價先行繳案候飭差查明再核（近） 
[拿究販私]  
　　浦東總巡謝岳松明府訪悉有張榮生張阿金兩人隱戤洋商在浦江販賣私鹽前日飭捕往拿詎張等胆敢抗捕後經竭力將張勞生獲住餘被逃去當卽解入局中由明府提案訊責四百板押限三天内將阿金等交到再辦並聞謝明府恐有串同洋人干預故已禀道核示矣（欣） 
[諭董理處]  
　　職員黃荷生華載三等控祥泰油酒店主華雲飛華雲錦用空銀五千餘兩前晚奉襄讞孫明府研訊黃華同供光緒十八年職等集銀一萬兩股開永和裕記寗滬信局由載三荐其族人華宏寳經理銀洋帳目宏寳又以其二子雲飛兄弟在局司事前年宏寳病故伊子竟掯不交帳查知用空有六千金之譜前經商會理處不明求請追究質之華雲飛華雲錦供父親在日經手該店亦有股銀在内惟未寫立合同現在照算尚應有錢找出明府得供判候仍諭信業董事秉公理處雲飛兄弟猶嘵嘵置辯遞禀請理明府擲禀喝退（見） 
[原告未到]  
　　德商裕豐洋行控司帳孫曉峰用空銀兩一案奉關司馬會同德麥副領事研訊各情已詳本報昨晨德麥領事蒞廨與關司馬升座覆訊孫所延穆安素律師亦投案代質待之良久原告未到司馬商諸麥君改訂下禮拜二覆訊（見） 
[崑山鐵路命案改期覆訊]  
　　崑縣鐵路命案本訂昨日仍在英刑司署審訊兹因刑司另有要公故改期今日上午覆訊（見） 
[初訊印人鷄奸華童案]  
　　昨日上午本埠英領事署由靜安寺捕房捕頭解送印度人雞奸華童一案請訊總領事派委英員逹特而司升坐副堂訊問先訊華童供名王保福年十三歳在靜安寺西國墳山對面籐椅店學業某晚八點鐘時該印度人入内手携銅當十錢一枚意圖雞奸被小的揮逐印人一手拖往手腕不放並以一手强行褪褲以致褲被扯碎時有店夥金富全購物回來小的奔脫當赴捕房控訴由捕頭立派西捕拘獲是實逹君將所供復訊一過並向被告印度人宣讀一遍令王退下又傳店夥金富全訊問供與王同逹君問爾見該印人曾否吃酒金稱並未吃酒逹君又將五詞向印人宣讀訖傳九十一號西捕訊其拘獲時情形判於禮拜供上午覆訊定斷（解） 
[縣案二則]  
　　談忠秀將一畝零之田單一帋向陳萬鋆抵借錢洋迨後錢已歸還單未取轉本年五月控縣訊追陳稱該單轉抵吳永發處已被帶往漢口汪大令予限往取至今未繳昨奉大令提比陳供曾到漢口吳已轉往他處貿易守候多時未經會面大令判仍交保再限半月交單○投求超豁之妓女陳田珍卽紅葉館亦奉大令訊究陳供並無珠花等物帶出祇欠帶擋洋一百元大令以此案必有熟客唆使諭令珠花等擋兩事須了其一判改發堂暫押從速料理（近） 
[局事瑣志]  
　　南市外生義弄因同益公司改建大路函請工程局飭捕將弄内搭蓋草房之江北人一律押遷曾紀前報兹經局中查得共有趙長仁等十八戶前日飭傳至局各給大錢一千文限於五日内遷去違千未便○新碼頭豆市街口吉祥樓老虎灶房屋係張姓之産近因翻造囑令遷移所有房租早不收取但吉祥樓因該房乃向周天和襪店轉租所有租金按月繳清且有押租未曾給還故投警察總局控提該襪店主到局詰問朱明府准之○王長興魚船於上月初大潮時在浦江冲失錨練一根曾經報請工程局查緝兹悉有人撈獲送至局中飭傳該舟耆舵至局具結領去（欣） 
[會審公廨早堂案]  
　　昨晨十點鐘英副領事德爲門君蒞廨會同襄讞孫明府升座訊案據水探陸阿九解竊船戶陳和尚駁船一隻之沈阿根葉翔甫至案請究原告供船於去年七月失去日前始在蘇州河尋見前往理論被在船之葉沈兩人綑縳凶打爲此報探拘究質之葉供此船係嘉定金姓在鹽公堂買出令小的等管理餘不知情沈供與葉略同中西官判沈葉暫押本廨俟傳金姓到案覆訊○陳羊三寓三馬路祥發棧日前被積竊陳阿法張寳兩人竊取紬皮衣服正欲逸出經茶房查見報探王長桂當塲拘獲解究明府判各責三百板押西牢一年○陳阿毛日前偕探孫阿炳至甬婦史應氏家查案事後史應氏投捕房控陳冐充包探行凶拆梢昨晨由探孫阿炳將陳解訊明府以所控無憑斥釋○王阿木陳有發串竊張福元黃豆一擔由探解辦判各枷三禮拜○蘇州女子吳彩寳被勇丁王正堂奸拐至申由探徐榮珊查獲解判究王責押在案昨晨由女之姊夫方榮生投求具領明府訊明無誤准其具狀領去○英商豐大洋行控法界和豐洋貨號主王榮甫定購雨衣等貨不付稅餉銀兩由廨差協探傳案明府判交保訂期會訊○陳見生深夜賣酒違章由探竇如海傳訊判罰洋十元充公○妓女范雲閣倩龜 
 
 

Page 10

 
 
奴王阿福肩負出局由捕拘送捕房存洋十元保出昨晨臨訊不到判將保洋充公○衞阿生控張文奎竊馬車上皮帶等物戚小橋竊徐孟元葛士卿之紬布衣服張鶴卿竊裕興行及孫廣泰之錫器銅爐楊明生竊中興麵粉公司之外國皮尺虞阿根竊沈阿三楊阿四衣服俱由包探解辦中西官判分别笞責禁押○粤婦吳羅氏遭夫屏棄由探陳洪德解請安插明府判暫送濟良所留養候傳其夫到案訊奪○職商顧鏞控吳子常不理欠銀由司馬准詞飭差協探往傳詎吳抗不到案昨由差探將情禀知司馬着赶緊提案候訊（見） 
[法租界公堂案]  
　　馬林生向西門外牛作主潘榮華計張氏陸朱氏購買牛肉數百斤未經公司蓋印爲醫生查獲以肉已腐敗有碍衞生將馬與潘榮華一併拘案請究潘等同供向棋盤街合豐牛肉莊包買並未腐敗中西官判潘罰洋三十元計張氏陸朱氏各罰洋十元馬罰洋四元○某西人房内失竊銀杯一隻將細崽余阿福出店胡茂生送案請究余供已於十五號辭歇十六號另有新細崽接手不知如何失竊大令以指竊無憑商之蘇繙譯判交保查明復核○周阿生禀雇車夫夏仁昌陳阿寳車運山芋缺少七包在張阿順老虎灶門首尋獲報捕一併拘究陳夏二人同供因車至棧房門首被西人逐出之故張阿順供當日失主卽來車去大令判陳夏各責二百板張罰洋一元贓給失主○陸阿三趙洪生王炳生行竊棉紗帆布等物賣與袁清山報捕拘究官判陸等各責二百板袁罰洋二元○錢徐氏禀住城河浜有門面一間轉租與開舊貨店之葉榮生邇因自欲開店囑令遷移詎葉索取遷費洋一百元爲此報捕拘究大令判限一個月出屋如違押遷○陸掌福陸雲亭因爭雇涉訟縣署經汪大令飭差協提緣由在租界著原告投案候訊昨日陸張氏遞禀訴稱長子出外未歸求請寛限大令准著交到伊子候核 
[美租界捕房事]  
　　二百四十一號印捕巡至百老匯路見有西人一名酗酒滋閙當卽拘入捕房押候酒醒釋出○某日人在海寗路毆擊婦人陳阿梅失去銀飾多事鳴捕共入捕房捕頭以毆失飾物該捕並未目見將日人姓氏抄給該氏着自赴日領事署控辦○陸安順在老街竊葉桂記柏油桶多只由捕巡獲拘入捕房押辦 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
