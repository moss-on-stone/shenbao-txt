# 1900 - 55 - 4909652

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[答客問逃官已獲事]  
　　客有問於本館執筆人曰去臘上海電報局總辦經蓮珊因電奏阻止立嗣撤差逃逸現經兩廣督憲李傅相照會　舊牙國澳門總督以上海電報局總辦經守元善侵吞公欵爲辭現由澳督拘留貴館援引公法著爲論說若照公法面論則澳督必將經蓮珊交還中國不識交還之後吾國政府僅追其繳還公欵乎抑仍治以妄奏之罪乎曰此次經蓮　之逃往澳門事爲電奏而起固夫人而知之政府之諭飭李傅相查拿固爲電奏之事亦夫人而知之政府與傳相明知爲電奏之事則外人必以經蓮珊爲國犯據公法以爭必不肯交還一如今之康梁昔之孫文徒費唇舌故以侵吞公欵爲辭使外人無可置喙以此觀之若經蓮珊交還之後恐不僅追繳公欵而電奏之罪亦所不免客曰然則經蓮珊若以電奉獲罪則治同叛逆恐首領不能保矣曰本館前論據公法而言就事論事則澳督不能不將經交還然目今信息通靈事端百變究竟澳督肯交還與否亦尚在不可必之數何以言之西人於中國之事雖不能分條晰縷　大略情形則無不盡知况現在電報甚速澳督豈不向上海電詢情形以定行止而經蓮珊在申多年豈無人將詳細情形告知澳督若謂經係虧空公欵而逃則經未逃之前未聞查辦淸楚旣未查辦淸楚則經之虧空政府何由而知或謂經爲某京員叅奏已有查辦之信故情虚而遁不知虧空公欵罪不過催繳黜革律無大辟之條况經非一無所有之人豈難彌補亦何必隻身遠遁是則經之逃也顯然爲電奏之事而政府之欲拿捉也亦顯然爲電奏之事西人雖一時不明此意而觀其拘留而未卽交還豈無深意存乎其間西報中亦已詳載情由恐西人聞之未必卽肯交還也客又謂中國旣以虧空公欵爲辭交還之後亦不過催繳黜革斷不能再治以叛逆之罪誠如前諭交鄰貴首信義若反覆不定何以對澳督如此則經亦深幸交還得以身歸故土骨月團聚免作異鄉之鬼若澳督慮有反覆不肯交還則是坐實以叛逆之罪而經竟與康梁無異終身無復能履故土矣夫康梁肆其簧鼓之技到處搖惑聞在美洲各埠及南洋奥洲日本各屬創設保皇會勸人捐資歛財以延殘喘而經則無康梁之才無康梁之勢旣聾且瞶無所作爲西人雖能保其暫時之性命想終不能飲之食之以盡其殘年也故爲經計尚以交還爲福彌補虧空之後卽家産蕩然終勝於飄蓬異域曰政府之說現雖如此而經交還之後得保性命正未可必現在政府正力排新黨之候如果將經正罪吾知西人雖不能不費唇舌然究以中國之政令治中國之官西人亦無可如何經與西人豈不見及此故吾又知經蓮珊無歸故土之日矣客去而手民適以報論請因詮次而弁之報端以爲後日之騐也 
[英兵圍解]  
　　華歴本月初一日倫敦來電云英兵在搭浪施華列東南境來的西米司地方前被搭兵所圍兹已於正月二十九日突圍而出是役英兵皆舍死逃生非常勇猛死忘枕藉骨積如邱因是英兵暫停戰事一日收瘞効命沙塲者俾忠軀不爲狐狸所食也 
[南令撤任]  
　　蘇州訪事人來函云南匯縣知縣汪蘅舫大令因縣治周浦鎭鹽梟聚衆滋事逾限未獲經上憲撤任調省察看所遺篆務由署理江蘇藩司吳仲懌方伯於本月初一日牌示以現署元和縣知縣陳堯齋大令際唐接署遞遺元和縣缺以華亭縣知縣王大令得庚調署遞遺華亭縣缺以卽用知縣林大令丙修署理不日卽當各赴新任矣 
[繁邑請兵]  
　　蕪湖訪事人云大江南北梟匪充斥繁昌縣西北錦衛洲一帶時有梟黨聚衆横行刦掠貨財擄人勒贖鄉民不堪其擾具禀繁昌縣左瑞芝大令請轉禀上游派兵彈壓並稱匪黨以錦衛洲水師武弁雷姓家爲巢穴謠言四起人心皇皇左大令隨飛禀蕪湖道吳觀察撥兵數十名隨大令前往拿辦觀察以蕪地雖有精健營勇然統領趙協戎已奉撫憲諭飭帮同協拿各匪未便再撥遂札飭保衛營哨弁帶勇十名於上月二十四日馳往繁昌候隨左大令親赴匪擾各鄉俾資震懾 
[自相殘賊]  
　　蕪湖訪事人云梟匪施三木匠彼中之頭目也開山放票羽翼甚多出入輿從儼然官長匪黨中苟有違其意旨者卽叱左右綁出斬之客臘又連殺其黨數命抛屍河中彼黨皆畏之如虎大憲亦久耳其名兹者徐副戎帶兵剿辦各匪所奉大憲訪拿之單首名卽係施三木匠施知此次法網嚴密遂於正月初六日易服潛逃渡江至四褐山暫謀棲止不意爲其手下誘至山窪殺之以免株累又内河揚泗渡及某某等處亦有匪黨自相先殺之事亦可見盜賊行爲其殘認不殊梟獍矣 
[整頓釐務]  
　　湖北訪事友人來函云竹木釐金向在漢陽鸚鵡洲黄州武穴三局完納耗費稽時商民不便兹經上憲酌定併歸鸚鵡洲局收納旣可節省浮費而商人又便於輸將并另委漢鎭牙釐上局馮大令嘉錫將局務逐加整頓 
[設廠製硃]  
　　漢口訪事人來函云銀硃一項爲中國一大宗生理漢鎭銷塲尤廣兹有人厚集貲要購地設廠製造并叅用西法以奪洋紅洋硃之利是亦濬利源之一術也 
[靑山命案]  
　　漢口訪事人云靑山南鄉人某甲新年無事醵資賽燈不知因何忽與流氓起釁各糾黨徒持械以鬥以致斃七人傷數人事後兩造均赴江夏縣呈報縣尊陳介菴大令委員下鄉代騐 
[金陵盜案續聞]  
　　金陵訪事人云客臘省垣水西門内李府巷寳善源銀樓被盜刦去多金經江寗縣戴子和 
 
 

Page 2

 
 
大令懸賞購緝並移知各府縣一體恊拿現已加賞洋銀至一千二百元而仍如大海撈鍼無從弋獲鹿制軍以省會之地盜黨横行尚復成何世界爰飭文武各官嚴密緝捕務獲重懲各官聞之均甚焦灼選派幹捕四出緝拿想天網恢恢終常破案也至開設寳善源者實係合肥相國之族人前報謂卽傅相所開蓋傅述之誤也附正於此以存廬山眞面 
[擄人被獲]  
　　廣州訪事友人云正月初九日十二鋪安勇駐紥之處忽有匪徒七八人擁一肩輿如飛而過輿中人狂呼救命救命知必係擄刼嬌娃率衆追至蓬萊里左近舁者恐被擒獲棄輿飛步而逃及啓帘視之則輿中突出一匪向前急竄勇丁協力扭住解送多寳大街營内禀請營官訊究營官以其白日擄人目無法紀罪不容寛令解至南海縣署從嚴懲辦 
[鄂省官塲紀事]  
　　漢口訪事人來函云朱積之副戎奉上憲委充襄河選鋒左營副統領正月某日已詣轅禀謝擇吉首途矣○正月某日陳慶門閫戎接奉上憲札文留補漢陽恊標漢口鎭都司爰卽趨轅叩謝○漢鎭新設夏口撫民同知其印例須由部鑄成頒行到省由省憲騐明頒給然後行受印禮舊歲廳主陳少石司馬蒞任後暫時假用淸軍同知篆兹者部印業已頒到司馬遂於正月二十八日敬謹接受寅僚均往道賀禮也○署藩司瞿賡甫方伯以去年應解京餉尚未掃數解淸爰於日前籌撥巨欵委候補知州程剌史運臯布政司理問蓋叅軍灃之押解前往已稟辭起程矣○上月杪宜昌鎭傅弼卿鎭軍因公晉省卽詣督撫轅稟見大約襜帷小駐卽當起節回防也○署湖北鹽法道陳巽卿觀察自聞訃丁艱後所遺員缺經上憲檄委正任武昌府逄子政太守署理觀察卽將經手事件料理淸楚飭鹽道庫大使張望溪叅軍將關防印信移交接收然後整束行裝回籍守制○武昌府逄子政太守旣經上憲升署鹽法道篆所遺員缺委本任漢陽府余堯衢太守署理余太守卽定期正月二十七日接受關防遞遺漢陽府篆務委德安府施鶴笙太守署理遞遺德安府篆則委保甲局總辦廖太守正華接署○保甲總局廖太守正華經士憲委署德安府篆所遺保甲總局事務由署臬司孟志靑廉訪札委齊太守耀珊接辦 
[浙省官塲紀事]  
　　杭州訪事友人云現署嚴州府正任温州府　雪廬太守琛頃奉藩憲惲方伯飭回本任其潰　委候補府劉海臣太守宗標接署又金華府繼太守良去秋因病請假回省調理兹已病痊前由藩憲飭令回任太守卽於上月二十四日禀辭就道○餘杭東關釐局總辦現屇期滿由牙釐局憲委候補同知葉司馬元芳接辦又百官釐局差委候補縣王大令毓藩辦理新巿釐局總辦祁大令蔭甲因收數盈餘奉飭留辦一年以示鼓勵○浙省讞局淸訟差事現由世振之廉訪札委候補縣吳大令本伊李大令寳枬辦理 
[武林火警]  
　　杭州訪事友人云本月二十四日午未之交杭垣鳳山門外南星橋地方朱姓家因午炊遺火致兆焚如當由江干巡防局趙大令世芬會同水師營統領李副戎成林督率洋龍馳往施救得以卽時息滅共焚去房屋三間餘未殃及 
[訪拿土棍]  
　　杭州訪事友人云省垣土棍到處結隊成羣藉端訛詐無惡不爲去年臘月經保甲局提調王太守出單訪拿計有二十餘名所獲到案者僅十二名業已嚴加懲辦新正二十四日復經兼署臬憲世振之廉訪榜示通衢内開城内著名土棍二十二名江干著名土绲二名本擬盡法懲辦按名飭拿惟不忍不教而誅用特將著名土棍姓名及渾號開列於後令其自新改過勿再以靑皮爲生倘再有聚衆滋擾打降敲詐等情立卽拘拿到案從嚴究辦除飭地方官及保甲局隨時察訪外合行出示曉諭諭爾素蹈惡習諸人速爲痛改前非毋再以身試法切切特示 
[古潞近聞]  
　　北通州訪事友人云漢坐糧廳李穉臣部郎芸自到差以來已屆二年期滿所遺員缺例由六部揀選前列各司官銜名並由宗人府及提督衙門各揀一員俟過開印日後帶領引見恭候欽定蓋體制相沿已非一日矣○去歲之暮有自稱宗室某者由京抵通至西門外孫某所設燒餅鋪門首席地稍憇卽向孫購餅充飢旋忽聲稱失去一包内貯紋銀一百二十兩指孫行竊勒令賠償大肆滋擾孫無奈奔赴州署禀控州尊孫刺史提案研訊廉得其情謂宗室某曰爾之失物毫無憑證豈能聽爾一面之詞本州觀汝言貌决非安分之徒飭差先行管押俟次日備文送請宗人府核辦孫無干斥釋○直隸土藥向係每百斤照價值銀二百五十兩須徵落地稅銀二十兩釐捐二十兩關稅二十兩分三次遞徵並隨徵牙用銀七兩五錢邇因國帑支絀經户部奏准於原定釐稅數目外加增三成自光緒二十六年正月初一日起無論土産及外來之貨一律遵照新章辦理每土藥百斤應徵落地稅銀二十六兩核計每土藥一兩征稅銀一分六釐二毫五絲已由廷方伯延廉訪會銜出示曉諭矣○煤油行銷巿面人皆便之通屬每年所銷不下二千餘箱厥價甚廉邇忽大漲從前每箱需通錢二千四百文者現漲至五千文然則業此者之利巿三倍可想而知矣○北壩大光樓掣斛廳五閘儲米號房現經倉憲奏准撥欵督工修葺正月初八日坐糧廳增李二部郎命駕前往騐視一周卽筮吉是月十二日開工限於三月十五日一律工竣○漕運廠夏薇卿司馬奉倉憲札委興辦挑濬裏河五閘工程已於正月初十日興工矣 
[津沽帆影]  
　　天津訪事人云津郡每值元宵金吾不禁居家鋪户必大放花燈火樹星橋城開不夜今歲關道憲出示諭禁略謂去歲未見豐年所有元宵例行燈會一概禁止至於城廂内外各鋪家亦均不准懸燈結綵云云正月十五日估衣街魁陞綢縀店依然燈綵輝煌五光十色保甲局勇禀知總辦總辦立卽帶勇前來將燈擊碎事後店中人竟以糾衆打搶報案總辦亦赴道轅據實稟陳不知道憲如何辦理也○正月十五日婦女入天后宫進香者擁擠特甚某媪挈其女孫膜拜已畢赴後樓小憇方躡梯而上不隄防被惡少褪去蓮鈎女駭極狂呼某道士聞知代爲偵尋逾時卽原璧歸趙○紫竹林北明興客棧久已歇業近有山左人某中賃開烟館新正復聚賭抽頭至十六日之晚十點鐘時正在興高采烈忽本叚保甲局委員帶勇入内拘與賭之五六人到局各子笞責次日又送縣請懲○海大道下牌坊旁裕春和錢鋪係董姓所開董府署差役也現因虧空將門關閉門前粘告白一紙云本號暫停淸理帳目凡持帖前往取錢者咸不得其門而入相與徘徊户外戟指詈之○法租界工部局董出示云租界瘋犬層見疉出恐其噬人其有主人犬項下必須掛牌上書明主人姓名否則捉往工局打死如該犬主將狗索回初次罰洋銀五元二次再行捉獲認領罰洋銀十元若至三次卽便打死不准認領云云刻下日有狗奴五六輩手持竹竿上帶鐵絲套沿街尋狗處死見者惻然 
[上海官塲紀事]  
　　昨日代理上海縣篆之戴子邁明府探知江蘇督糧道羅少耕觀察將次蒞滬卽派辦差丁役預備供張以便屆時前往迎迓○昨日爲福德正神誕辰亭午時代理縣篆之戴子邁明府親詣祠中拈杳行禮○前籌餉貨捐局總辦王旭莊太守交卸局務後卽由上憲札委海運津局差使不日卽須北上太守特於昨日命駕至各衙門辭行 
[求免相騐]  
　　逼醮釀命一案自經屍父張秀其投上海縣署禀報後經代理縣篆之戴明府一再研訊始定於本月初二日前往相騐於是案中人証恐干未便爭向張秀其商勸令逼醮之章金生叩頭服禮並超薦寃魂冀將命案含糊了結張秀其惑於衆言卽於初一日之晚具稟投縣求請史騐明府准如所請著卽具結赶將女屍收殮惟章金生及地保張秋泉代立筆據之張桂亭等究有不合著候訊責發落 
[船埠被累]  
　　數年前舟子劉阿海與顧桂秋二人合股駕船一艘代客裝載貨物往來於長江各埠應得運費兩人均分迨光緒二十年間桂秋患病阿海遂挽顧德德爲中租駛是船每月認貼洋銀七元另加修洋銀一百七十元邇者阿海忽將租資掯不給付以致爲桂秋之叔 
 
 

Page 3

 
 
顧發發扭控南巿捕房將船扣住交與埠頭一面遞禀馬路工程局稱桂秋業已逝世孤兒寡婦惟恃此租資以供日用今劉欺凌圖賴何以爲生求提追究不料前晚劉竟糾集流氓多人乘潮漲時將船私自駛去顧情急復投局聲訴總辦程雨村大令卽提船埠夥役沈阿菊訊問顧發發供稱此船交與埠頭小的并倩親友張仁元顧納納在舟看守不料被劉糾衆駛去張顧二人亦不知存亡不得已求提船埠究追大令命將沈阿菊管押候劉阿海之船到滬再行訊斷 
[上海巡局紀事]  
　　大東門外外郎家橋西烟業公所前晚被梁上君子潛入竊去銅錫及衣服等物次晨經公所董事開單報知十六鋪巡防中局請爲跴緝局員文斌臣二尹允之特不識秦庭之璧尚能原物歸趙否○前晚大東門外小九華西彭姓家被賊掩門而入竊去烟槍四支計值洋銀五十餘元昨日投十六鋪巡防南局請緝局員曾二尹以境内屢有竊案實由捕役不勤查緝之故飭傳至案命責一百板勒限緝賊務獲懲辦如違重比 
[法租界公堂紀事]  
　　王阿生卽烏龍阿生生小東門開設浴堂及客寓自稱與捕房聲氣相通遇事招搖人皆側目前日有寗波人莊子卿一肩行李投王所開之泰和客棧住宿翌日因事外出及回寓查檢行李箱已撬開失去綢縐皮棉衣服數件向棧主查究王初允照賠迨後以莊藉端訛詐反欲飽以老拳莊據情投訴公廨讞員朱森庭明府立飭包探帶往該寓著令照數賠償詎王置之不理明府以王膽敢抗不遵斷飭包探拘提到案嚴訊核辦○妓女周月卿於正月初八日至法界吉祥街恒義祥玉器店選購大珠三粒曁翡翠押髮簪一支議定價洋七十四元俟回庽所照數送來詎越三日尚未送去該店遣夥前往索取一味延約及至月杪分文不付店主據情呈控公堂已奉朱明府准詞飭提到案訊追矣 
[美租界捕房紀事]  
　　昨日淸晨鄉民陳金榮持牛奶至蓬菜巿求售二十二號西捕見之以其並無捐照有違租界章程立卽拘入捕房捕頭令押候解送公堂禀請讞員翁笠漁直刺訊辦○前夜北四川路十七號洋房内某西人所用細崽龔四喜顧官林乘間串竊金對時表一枚適爲包探朱阿高查獲起出原贓拘入捕房捕頭令押候解送公堂稟請究辦○昨日午前本邑人徐朝年錢阿九乘四輪馬車行至西華德路第一千三百九十三號門牌某姓所開煤炭店門首突被瘋婦某氏將穢桶由樓窗擲下以致徐錢身上淋漓盡致臭氣薰蒸適爲一百九十五號巡街捕所見卽將某氏拘入捕房捕頭騐得某氏實患瘋狂令傳其家屬領回管束一 
[創設書院]  
　　上海教會諸善士公舉李提摩太福開森行舫濟三先生創設華人公衆書院並商請鄭陶齋唐傑臣陳輝庭三觀察施子英太守及諸大商人集商捐銀爲造書院之費擬定章程十條照錄於後一我等必須商量善法俾易於爲力并捐户可以允准者倘太過苛求不但不得恐事反不成二我等必要從廉辦理刻下工都局經費甚大現已負債不少至於公家帮助之法需欵甚巨非加收捐項不能是以刻下宜將該法攺爲華人公衆書院仿照洋人小童書院之法三創設此書院必須先行自爲籌資是以須要各殷户及有體面華人聚會商議此事并籌辦一切開辦經費四現議先行籌欵二萬五千兩以爲建造書院之用其地則由工部局送出五於工都局各捐户會議時擬請其每年助元五千兩以付掌教帮教西人及華人先生束修并一切費用另請其助元三千兩以爲置辦器具之用六書院應由工都局派西人董事三名華人董事二名督理西人先生由董事敦請其教法亦由董事酌定七書院可容學生五百人八書院教習中等華人小童中西文字九書院必要設法自行供給每學童每月擬收修金洋三元十俟書院可以自行供給時及用不到每年所助五千兩之數所餘之欵應用以增廣書院之用南洋公學堂監院福開森廣學會總理李提摩太梵王渡聖約翰書院掌教卜濟舫同訂 
[再續天津國聞報所登保皇會駁詞]  
　　再觀其募捐公啓出名者大抵加域埠僑氏而并無康有爲之名其意蓋謂立會者我也收捐者非我也將以此掩人耳目而不知自識者觀之其掩耳盜鈴欲蓋彌彰已屬可笑而又妄稱黄遵憲容閎爲會長不敢指實又稱爲函知候覆函刻上尤爲首鼠兩端蓋以容曾爲美國副使黄曾任金山總領事皆聲望最著中外傾服之人是以欲借其名望以取信於人不知容黄二君事理明逹志慮忠純斷無入會之事且黄公度前以愛才之故誤保梁啓超幾爲罣悮今甚追悔吾知之甚詳故特爲我數十萬僑以言之幸勿悮中其術並望出名之諸商家速將已積之欵移作别項善舉之用迷途未遠晚蓋何難此鄙人所昕夕企禱者也○自高日一役而後中國自上至下發奮爲雍駸駸乎有日進於强之勢其間有數十識時務之士大夫創議變政尤力不意康有爲設强學保國二會志在圖利從中亂攪而此數十士大夫胥受其害諸公皆惡其所立之會而康乃私列諸公之名於會中當時有卽與理論者有不及與之理論者今復創保皇會於海外會名愈出而愈奇利心愈趨而愈險嗚呼昔旣害我中國數十負重名之士大夫今又將害我海外數百萬梓里推其居心殆欲步操莽之後塵耳不知居今之世萬萬不能○凡僑民之入此會者約有三等第一等負一腔忠義之氣忿忿不平而苦於離國太遠未知京師實在情形信散布之謠言以爲語語的確不知康一日不斂迹則我聖上一日不自安皇上英明仁孝斷不中人離間之計則此第一等入會人可以悟第二等恃其血氣之勇而好事喜亂以爲康如成事則我等之高官厚爵操劵可得試思康有爲果能保我皇上乎皇上果再用此亂天下之康有爲乎則此第二等入會人可以醒第三等並不問康有爲之賢否亦不間此會之是非祗借此新奇名目騙人銀錢分肥漁利而已不知此等事一經干預終身之累貪小利而受大禍則此第三等入會人可以懼○再我僑民之入會者以爲事或株連卽入耶穌教或天主教何患之有聞之教中人云彼會孔子教也保大淸皇帝也非保我教主也攻之不暇保之何爲則此二教斷不能爲若輩護符思之思之無私子稿 
[東災續函]  
　　啓者山東登萊靑沂所屬各州縣被災情形經則敬將前奉沂州府楊卓齋太守建烈來函附登二十一日報中亮邀公鑒頃又接卓翁太守臘杪來函内開沂屬歉收已非一載今秋各屬秋禾被旱之後又被蟲蝕當經督同覆勘凡經過之區心勞目注未到之處廣爲探詢有一村七十餘家而僅存幼稚四五者有一家五口而靡有孑遺者鳩形鵠面日有死亡實屬指不勝屈當卽上禀各憲詳陳辦災情形懇請發欵振濟並請發放棉衣當蒙批准莒沂蒙三州縣各發三千兩以備明春辦理平糶蘭山附郭首邑窮民雜處較多發銀五千兩設廠放粥弟又以杯水車薪無濟於事具禀請益旋蒙批示東省被災之處甚多不得不通盤籌畫勢難專顧一隅伏念東省庫欵支絀民不聊生目下冬雪雖已沾足民心或可粗定來春爲日正長麥收尚需時日值此勢窮力竭將死未死之際若不設法接濟誠恐麥未登塲人已餓斃春振之舉自不容遲弟拯救無方徒滋愧赧惟望慈雲東指膏雨南來推愛屋烏廣援涸鮑等因奉此查沂屬被災至重至廣疉經卓翁太守及唐桐卿先生函電頻來囑爲設法接濟旣不能廣籌鉅欵又不忍袖手旁觀再四躊躇苦無良策惟有將函錄乞登報伏求樂善君子俯賜鑒憐隨緣樂助俾出水火而登衽席無任翹企待命之至上海北巿絲業會館籌振公所施則敬謹誌 
[春振募捐]  
　　啓者上年紹興府屬蛟水爲災敝處辦理秋冬兩振均賴衆志成城災黎被惠非淺今當靑黄不接之際若不舉辦春振無以安耕業而蘇民困日内擬仍請舊友呂君潤蓀等分投量辦第災廣數縣一勺之水難救車薪之火伏望海内仁人君子仁漿義粟踴躍輸將隨願樂助積少成多庶幾救人救澈而飢民之倒懸可解何莫非樂善好施之功哉同人等無任心香祈禱之至上海四馬路東首泰康里泰康祥絲棧内新嵊會協振公所同人謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粥廠展期]  
　　紹興訪事人云每屆嚴冬貧民生計維艱號寒啼飢殊堪憫惻紳士徐仲凡觀察憐之就郡城義倉設立施粥廠自去冬十一月朔起歲杪爲止計施粥兩月約需錢八百千文在塘閘畝捐生息項下開支今正春寒較甚樂善者爰另籌錢四百千文展期至正月杪截止亦可謂好行其德矣 
[巴山春雨]  
　　重慶訪事人云渝城九尺墳向有英國仁濟醫院去年糾集鉅資重加修造規模宏廠傑閣凌雲窓垂銀蒜之簾屋映琉璃之瓦都人士目所未睹幾疑爲玉宇瓊樓甫於冬季竣工各國領事曁地方各官紳咸往行落成之禮○四川提督學政吳大宗師慶坻按試重慶嚴肅異常查出某縣童生劉某傅某李某均係倩人搶替面試文字與正塲廻不相符當經將本童戒責手心各三百逐出又有郝恒九之子縣府院試均倩人頂名入塲俗謂之一根葱事爲各廪生所悉禀知宗師立將認保汪德榮責掌三百枷號隨棚示衆並咨部革除永不開復郝恒九及其子發交提調官審訊各責三百交地方官嚴加管束 
[鴛水芳漪]  
　　嘉興訪事友來函云上月二十四日係郡城文武各員舉團拜之期是日府轅内外懸燈結綵陳飾一新各官到齊後由宗太守率同各屬員循例舉行然後設筵暢飲直至日墮崦嵫始盡歡而散○去臘雨雪連綿道途間阻以是嘉秀兩漕倉收數尚未充足邇經邑尊出示曉諭定於開印日起重復徵收想漕米爲天庾正供各户具有天良當無不輪將踴躍也○嘉興府宗郡守及嘉興縣蕭邑尊均於上月某日各乘官舫用小火輪拖帶赴省面禀要公大約勾留數日卽可遄回也○上月某日郡城北門大街顧順興紅木作有已歇之夥某甲偶爾經過借宿一宵不知因何潛購阿芙蓉膏吞服迨毒發呻吟急卽施救無如受毒已深挽回乏術據云年祗二十七歲且聞有母在堂不知有何冤抑出此下策也 
[上海縣署瑣案]  
　　前者海關拘獲竊賊楊小六仔及窩贓之吳立江等解送道轅余觀察札發上海縣訊明判罰洋銀了事當時吳立江供出葛月樓韓順卿唐寳榮等股開之永泰號專收賊贓爰由代理縣篆之戴明府飭提韓葛唐等於前晚研訊竊賊楊小六仔供揚州人捕魚度日全家均住船中日前撈獲煤屑二十餘斤賣與吳立江祗此一次求恩鑒宥韓順卿供有前在森泰行爲夥之俞姓見森泰收買賊贓獲利頗厚因卽辭出向小的租地開設永泰吳立江慮其奪利不許小的租地小的不從因此懷恨誣指小的股開永泰其實並無其事俞姓係無錫人現已逃逸無從蹤跡矣葛月樓供係二十四圖地保亦被吳立江挾嫌誣攀唐寳榮供前充水巡捕森泰行執事吳立江前因收買竊贓爲小的查獲解請公堂訊罰故與小的有隙藉端妄攀兾洩前怨求恩明察明府研詰再三各執前供乃判葛等三人暫退楊交差看管候再提吳立江質訊○流氓陳如意冐稱貨捐局巡丁向某姓船上訛詐洋油三箱事爲貨捐局委員所聞解送馬路工程局轉解至縣戴明府提訊之下陳直認不諱判笞二百板枷號一月發十六鋪示衆○上月廿八晚竊賊趙阿根掩入縣署承發房圖竊當塲拘獲交捕解案前晚經戴明府提訊趙供年十八去冬在工房内竊得銅質洋銀六十九元售於舊校塲一帶小錢莊每元僅換小洋銀兩三角不等以後不敢再犯叩乞施恩明府判笞五百板枷號一月發頭門示衆○昨日王阿木禀稱家住西南鄉廿一保四十二圖塘灣地方胞姪阿紀於正月十六日被無賴張某毆傷延至廿七日身死是以報求詣騐戴明府諭候晚堂訊明核辦 
[上海縣署紀事]  
　　去臘代理上海縣篆之戴子邁明府訪聞境内流氓充斥往往身懷利器行兇訛詐無惡不爲曾飭幹差薛貴嚴密查拿務獲究辦迄今未獲一人而兇燄更較前益熾明府心滋不悅恐差役等或有得賄縱庇情弊爰於昨日傳薛役至案諭令實力稽查毋爲利慾所惑違干重究薛唯唯而退○凶犯陸海珍戳斃吳咸林一案訊實後曾於去臘解府勘訊發回原縣收禁俟開篆後再行解赴省垣昨日代理縣篆之戴子邁明府飭差役民壯將陸犯由獄提出正擬押解赴蘇不意陸犯忽患瘋癲無可覊勒解差無奈稟知戴明府諭令暫緩起程赶卽派醫調治○前日戴明府飭典史周少尉將勒斃沈耕全之兇犯金鶴昌並帮同棄屍之康阿松騐明面貌箕斗聽候備文起解昨日明府派差役民壯各四名將兩犯由獄捷出裝入木籠押解赴松江禀請府尊濮太守勘訊 
[英美租界公堂瑣案]  
　　包探陸阿九費阿銀解張生華到案禀稱此人係巨棍張掌華之弟去年十月曾糾約蘇阿如張百老范毛毛等至美孚煤油棧行刦不遂槍斃魏月卿傅一和二人事後央十四圖地保向屍妻魏陳氏理勸言明每月貼洋九元今忽悔議氏遂投報捕房捕頭令小的拘案請究魏陳氏偕兄陳玉山投案申訴前情并稱當時祇收張洋八元以後分文無著是以報捕張生華供浦東人伊等肇事後曾挽小的理勸當時小的並不在塲求恩鑒宥讞員翁笠漁直剌商之梅繙譯判押一年以儆○包探張才寳禀稱俞慶蘭向在邱家楨所開恒裕昌洋貨號司帳去年與吳友坤股開天寶泰盜用洋二千元今得查知是以連吳拘案邱訴稱小的倩俞司帳少洋二千元查問之下始知與吳股開天寳泰後經同業理勸令俞分期拔還不料到期無著叩求追繳俞供小的因開天寳泰虧本侵用店洋求准理交吳供在天寳泰執事並非股東直刺著押候過堂覆訊○包探朱阿高解積竊蔣永高劉海升到案禀稱二人在元和輪船行竊搭客衣物被買辦龔利川查獲莊膽敢持刀行兇今特送請嚴懲龔投案申訴前情蔣劉同供並未行兇直刺判責蔣五百板管押一年劉三百板管押半年○包探張阿五禀稱王仁芝向在虹口開設柴行前因堆柴違章送請罰洋十元限十日内將柴搬去今已逾限依然未搬解案請核王供因覓地未妥暫稽數日今願卽日搬移求恩原宥直刺判罰洋廿五元○包探劉升堂解流氓董阿福章裕生到案禀稱二人冐充包探向蘇增發詐洋五元拘案請辦蘇訴稱昨因失雞一翼遍尋無著偶向鄰人詢問董章卽藉端索洋五元董章同供不敢索詐求恩鑒察直剌判將董責四百板章責二百板○英商祥利洋行控地販尤子鈞不付息銀由英正領事班君照會直刺傳尤於昨日午後會訊祥利洋人訴稱尤曾將房産向商人抵去銀二萬兩言明每年息銀一千六百兩今被欠銀一千二百兩屢索無著請爲追給尤供職員欠銀是實然昨日已面交洋東銀西百兩祗欠八百兩今稱尚未收到不知何故中西官會商之下判令交保於兩禮拜内如數繳銀違干未便 
[法租界捕房發落]  
　　昨禮拜五讞員朱森庭明府蒞捕房升坐發落各案命提與招商局糧米小工爭奪做工聚衆滋事之周桂生張阿慶李阿寳王阿華張阿毛顧阿榮張開林等七人到案著照原斷各枷號一禮拜發犯事地方示衆期滿責放○積竊方阿茂迭次犯案責懲前日又來租界圖竊爲包探拘入捕房解經明府訊供押候懲辦昨日命提至案著重責二百板釋出○偷兒王金生在英界六馬路某客棧竊取衣服二件持往法界向長生庫質錢爲包探拘獲人贓解奉明府訊供著照原斷笞責五十板釋出○扒手王阿四前因在途行竊皮夾被失主當塲拘獲解經明府訊供判枷號一禮拜昨日期滿　帶案開枷照原斷重責三百板釋出 
 
 

Page 10

 
 
[金陵官報]  
　　正月二十三日督糧同知敖奉委接收呈詞卽到差同知劉卓栻知縣劉重堪聶培新王濟均奉委隨同查騐籌防支應兩局存欵銀兩均見金陵營叅將陳麟書隨黄宫保赴太平鏡淸兵　董全才赴滬裝煤同知葉兆綱回蘇通屬全石五塲稽收運判葉爾良均辭丁堰厘捐知縣劉佐成奉示寫履歴京口赴防署佐領正藍旗防御春濤到鎭江來知縣孫慶璜禀謝奉委商務局發審差前督憲劉將軍崇均會○二十四日湘岸督銷候補道楊鴻度蘇州府彦秀均到見署漕中恊郎桂林上海保甲總巡同知周文煦大莫知縣韋勲廷均由滬來鎭洋縣吳鏡沆叩謝調補元和縣知縣張寳泉由蘇來領來福洋槍候選從九張鈞由蘇來知縣顔守銘銷神策門稽查差 
[邗江官報]  
　　正月十六日江都縣湯大令由省回東鹺尹毓祥鄭鹺尹長椿均銷南京餉差○十七日掘港塲錢尹鹺禀知赴省賀鹺尹家保由西壩卡來曾鹺尹貞乾辭回武障河差次○十八日李分轉以牧委查浙私郭鹺尹鼎臣委鹽城北閘祁鹺尹暄委黄橋卡 
聖武記六角○小五義三角五○分類尺牘五角○快心編五角○蟫史二角五○耳郵一角五○薈蕞編三角○東征集一角五○閩雜記二角五○澆愁集二角○東槎記一角五○春融堂二角○靑樓夢五角○小頭棚三角五○薑露菴一角五○香咳集二角○新增宦鄉要則一角八○曾侯日記一角○使琉球紀一角八○東池草堂八分○禀啓零紈一角五○瀚海尺牘四角○三岡識略三角○夢園叢說二角○文海披沙二角○甕牖餘談二角○四夢彚談二角○和約彚抄二角○中東和約五分○中俄和約五分○瀛寰瑣記三十○寰宇瑣紀三十○四溟瑣紀三十○紀載彚編一角五○訂譌雜錄一角五○藝林伐山二角○靈檀碎金三角○景船齋雜記一角五○正續水滸四角○雲間據目抄一角○讀史探驪錄二角○驪砭軒質言一角○尊聞閣試帖二角○硯云甲乙編三角○螢窻異草初集二角二集二角三集二角○尊聞閣鄉會墨八分○有正味齋尺牘一角○六梅書屋尺牘一角五○詩句題解四集一角五五集一角五○歷代陵寢備考五角○鋤經書舍零墨一角○曾文正公家書四角又大事記一角五又求闕齋日記一角五又書札一元二角又白紙家書五種六角○海上羣芳譜一角○妙香室叢話四角○東藩紀要一角五○啓矇眞諦七分○紅樓夢補四角○名賢尺牘七分○歴下志游八分○西洋記四角○霆軍紀略二角五○淞南夢影錄八分○息菴尺牘一角二○籌海初集二角○戊子直省闈墨八分○嘯亭雜錄四角五○道聽塗說二角○三異筆談八分○漫遊紀略七分○中西紀事四角○壺天錄二角五○蕉軒摭錄二角五○滇南雜志五角○夜雨秋燈錄初集四角五又二集四角五○續綏寇紀略七分○尺牘初桄二角○音註小倉山房尺牘二角○思益堂日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○增註知愧軒尺牘一角五○筆耕齋尺牘七分○粤屑一角五○篤素堂文集一角五○通問便集二角○廿四年諭旨每本三角 
[普太和始創戒煙一粒金丹批價格外公道]  
此丹乃本號始創戒脫萬人其功之速其法之妙久爲海内馳名矣但邇來冐效者頗多不特外省人冐效卽吾粤藥家亦多依樣葫蘆是誠魚目混珠有眞僞之難分焉諸君賜顧者尙希認明本號牌記庶不致悞是丹品性和平不燥不熱每瓶百粒計重三分能戒烟一兩可見藥小勝多丸小力大服後不但癮除患消且能　　益氣種子延年誠戒烟之金丹幸勿輕視○每瓶價洋一角如批發者此别家格外公道○分鋪蘇州紹興京都江西汴梁○分設金陵蕪湖常州杭州湖州常熟仁川○上海棋　街高大洋房廣東普太和丸藥店啓 
[新譯支那通史東洋史要]  
支那通支爲日本文學士那珂通世君所撰體例精善南摩綱紀氏序稱是書得十要一曰詳治亂源委國勢隆替二曰辨政刑美惡敎育盛衰三曰明地理之形人種之别四曰審制度沿革五曰記學術異同工藝變遷六曰分貢舉銓選之良否七曰舉兵賦財政貨幣之制八曰析賢愚淑慝忠奸正邪之跡九曰載農桑勤惰風俗醇漓十曰揭交涉他國之事云云洵非虛譽兹由東文學社精印分訂五册實價銀一元二角至此書後三卷一俟著成再爲續印又東洋史要爲日本文學士桑原騭藏君所撰其書於亞洲各國由上古訖現在政治敎育風俗交涉各大政備載無遺約而得要洵爲敎科善本兹並譯印每部四本實洋七角農學叢書每部日本實洋十元再續寰宇訪碑錄每部二本實洋七角除本社外託上海三馬路西晝錦里口對門正記書莊經售並格致書室廣學會十萬卷樓杭州問經堂漢口朿璧山房寗波汲綆齋福州益記鎭江文英書局江西求新館天津格致書室廣東澄天閣聖敎書樓香港文裕堂太原同文正記書局及各埠書坊購取是幸　東文學社啓 
[永明人壽保險公司]  
人生天地間莫不欲久遠計而爲久遠計則以保人險爲最善也本公司專保中西人壽險如保者定期巳滿卽可付回本銀並另有額外利益倘定期未滿而或有不測立卽照保單如數賠償其賠償等情可在本埠由各董事商辦毋容函達外洋總公司以昭便捷計本埠英董事怡和洋行未士柯佛老公茂洋行未士達臣華董葉澄衷先生席正甫先生黃佐卿先生朱子文先生唐傑臣先生如蒙仕商惠顧祈移玉英界黃浦灘怡和洋行江西路老公茂洋行或天津路十號怡和保險分行或法界二洋涇橋南四十二號怡和保險分行面詢可也此佈總經理人　　　　啓 
[上洋新開新泰恒洋貨號真不二價]  
　　設英大馬路望平街口　擇扵二月初二月初四日開張 
本號自運鏡面貴企哈喇大呢羽毛嗶嘰各色花素金銀條子羽綢新樣絲光閃緞時花條嵌絲絨鐵缐西紗異樣花標各色咈布督染廣藍竹布一應俱全如蒙賜顧認明本號以廣招徠童叟無欺 
[澳門票初五開彩大减價]  
上海棋盤街萬利昌房屋告竣遷回原處開張 
澳門票是售票以來銷塲愈推愈廣現設票三萬張得彩有一千二百三十五張得彩卽兌現洋○頭二彩舊歲售出共有七次早經登報聲明諒共衆鑒矣○頭彩得洋三萬五千元二彩一萬二千元其餘小彩載明票上不及細刊現售第四會分條大洋五角全張公道諸君奪鏢請早購票 
[新開新大字號洋布抄莊]  
　　開設上洋法大馬路大自鳴鐘對門　先行交易擇吉扵式月初四日開張 
本號自運鏡面各色貴企呢羽毛緞嗶嘰絨　羢各樣絲光羽綢時花羽綢燈芯絨燈芯布蓆法花布新花檳鄉布佛絨紗佛蘭絨粗細花其布絨布斜紋布花素佛佈等如蒙賜顧價目格外克巳以廣招倈特此佈聞 
 
 

Page 11

 
 
   
 
 

Page 12

 
 
   
 
