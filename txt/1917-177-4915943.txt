# 1917 - 177 - 4915943

 

Page 1

 
 
   
 
 

Page 2

 
 
時評 
[眞力量（三）（冷）]  
　　眞力量云者用我力量其效果必及於其反對者而使之損失其力量之謂也故空言實不足以言力量今茲方在發始之時各人均須表其態度故今日而宣言反對復辟擁護共和尙不得謂之空言若態度旣已宣布則當即事其反對擁護之實以示人不得僅以宣言而止苟久久宣言而永無實事非特眞力量不可見即其所謂反對擁護亦僞也此似是而非之有害於眞力量者一也 
　　眞力量之奮發當責望自己而勿責望他人蓋責望自己其力量自然而眞若責望他人其一已有依賴之性其二易生猜疑之心有依賴之性則力量弱生猜疑之心則力量分而或且自行消滅此舍己求人而有害於眞力量者又一也 
[專電]  
　　杭州電　馮副座覆電贊成反對復辟有張勳行此駭舉視國事如戲且清室未承認等語（三日下午十鐘） 
　　杭州電　段祺瑞氏已抵江寗亦來電一致反對復辟（三日下午十鐘） 
　　杭州電　組織北伐隊下級軍官有未承認故暫緩議（三日下午十鐘） 
　　天津電　王士珍並非眞心贊成復辟近被張勳察破已嚴密監視行動（二日下午十二鐘） 
　　北京電　前夜江朝宗吳炳湘康有爲陳光遠李進才王士珍等在張勳宅内會議作最後之决定王士珍江朝宗爲民國代表梁鼎芬爲清室代表李慶璋爲張勳代表至總統府勸告黎總統退位黎非常强硬所謂黎總統之奏文云云實係康有爲所僞造（二日午後五時三十分發）（三日十二時五十八分到） 
　　北京電　昨日復辟宣布後午後三時梁鼎芬江朝宗等共在總統府勸告總統退位黎總統聲言當問國民余不能私相受授北京　民紛向天津避難警察强令各户懸黃龍旗 
　　段祺瑞梁啓超等在天津密議一致反對復辟聞段已於昨日南下 
　　北方某某五省有反對之說惟尙未發表 
　　世續往謁清室力爭清室諸要人亦主鄭重祗以張勳用兵力强硬行之據所聞張勳尙有其他之野心 
　　日本公使館命駐在天津軍隊火速入京又命駐在山海關之一中隊往駐天津以代 
　　外交圑中日英俄法暫守旁觀美公使異常憤慨謂南方必將反抗 
　　昨夜張勳王士珍等入傳心殿討議各部及取締報紙等辦法（二日午後五時三十分發）（三日十二時五十分到） 
　　北京電　昨晚以來此間謠言即熾謂康此來實行復辟計畫並聞昨日康偕沈曾植王乃徵及某要人至宣統處請安并商立即發表手續又云李已連夜由國院避匿提署一面調陳部駐天安門云云今晨果即發表市民甚駭（一日下午四鐘） 
　　北京電　元首昨晚九時召李經羲王士珍入府在延爽閣密議應付關於國體問題至三小時未决蓋復辟動機確起於張勳其所帶軍隊分屯南苑者已開拔入城駐天安門預備發動（一日下午四鐘） 
　　北京電　王士珍請開參謀兼職批無庸議今日重申前請黎仍堅留（一日下午四鐘） 
　　北京電　復辟宣布後黎總統即於翌日移歸私第（二日下午十二鐘） 
　　北京電　今日各公使會議對華問題（二日下午十二鐘） 
　　北京電　張勳兵駐紥豐台與前門車站截留火車（二日下午十二鐘） 
　　北京電　復辟事昨夜十時先在張宅開密議北洋派某要人及新到各遺老均列席决定後入清室請旨出三時梁鼎芬江朝宗王士珍陳光遠李慶璋叩府勸總統退位七時傳天安門貼有謄黃予往觀見軍警林立交通已斷（一日下午十二鐘） 
　　北京電　復辟後第二批官法部 
 
 
 

Page 3

 
 
勞乃宣學部沈曾植海軍薩鎭冰郵傳詹大佑農工商李盛鐸理藩貢桑諾爾布其餘提督侍郎大批發表（二日下午十二鐘） 
　　北京電　宣統定效日（舊曆十九）朝賀（二日下午九鐘） 
　　東京電　復辟消息傳至此間人咸驚異有識者流以此次復辟不過張勳一派擁立幼帝以期掌握政權雖幸一時成功不久必將顚覆清室血統亦將因而斷絶又平日不滿意於南方民黨者此次亦大表同情逆料將爲極大之反對運動日本政府以取不干涉主義當執旁觀態度惟復辟爲一種之革命當不致即行承認某當局謂中國無論爲共和爲帝政均非所問以不自然之政變結果南北益見分裂國内益形紊亂破壞東洋和平阻害貿易進步則我國爲自衛計不能旁觀云云大隈侯爵謂復辟以後中國必將大亂云云萬朝報謂復辟非時實爲擾亂東洋和平之暴舉云云寺尾博士謂復辟乃下策張勳以日本之取不干涉主義欲恃武力一氣呵成以實行之終未見其能成功云云日日新聞謂復辟一事在清室自身亦不可不謂爲非常危險又復辟爲變更國體必須要求列國之承認未可信其遽能如願云云時事新報謂復辟乃張勳一派之野心清室任其自然非本意也云云 
　　東京電　日本外交調查會二日夜七時開第四次會議以林公使屢電本野外相報告情形該會當爲是項報告並議今後方針綜合各方面消息復辟事件當係張勳自暴自棄康有爲乘機煽動致有此變似與各方面未能十分接洽在贊成復辟諸人中亦有以時機未熟遽爾實行而致疑於其前途者 
[外電]  
　　北京電　北京警備隊因協助復辟有功得犒賞十萬元僞外務大臣梁敦彥已於昨日到任拜會公使數人日使署已增衛隊數百名康有爲一日入宫見宣統現寓宫中（三日） 
　　北京電　昨日協約國公使在日使署開會議决不干預中國内務靜待發展美公使獨不以不干預爲然（二日） 
　　北京電　康有爲梁啟超梁敦彥及其他重要帝制黨現與張勳會商改國體爲君主立憲事宜擬以宣統爲名義上之皇帝而以徐世昌或段祺瑞任首相並擬依照日本制組織國會制定憲法張勳之兵現防守各重要處所徐州日内續有兵到京帝制黨將勸黎總統退位（二日）大陸報 
　　本埠消息　大陸報云二日唐紹儀向本報論復辟事其言如下復辟一事其關係不僅及於中國且影響全球事之曲直余不置論聽諸世人公判可也民國自成立以來從未得一機會凡眞信共和政體者自始至終無時不爲中國舊式復古派所阻抑今日全世界方高談自由謀所以脫除君主專制之道而中國居然復古此誠新中國所不可不爭者也 
字林報傳單略云上海有黎大總統遇害之謠言茲得北京電信黎總統在府安然無恙不日將移居私邸云云 
　　北京電　黎總統昨夜九時率同隨從二人至日本公使館避難林公使予以保護並將此意通告各方面（三日） 
　　北京電　黎總統之避難由日本公使館公表如左黎大總統率同侍衛武官陸軍少將唐仲寅秘書劉少秋（譯音）並從者一人於七月二日午後九時半並未預先通知突至日本公使館内入公使館武官齋藤少將官舍求一身之保護本公使館認爲事出於不得已顧國際之通誼决予相當之保護現使住於公使館内兵營但日本公使館於黎總統在本公使館内之時絶對不許有政治的之行動云云右文於今晨通知張勳並各國使館（三日） 
　　北京電　王士珍被監禁（三日） 
　　北京電　十四日（陰曆）清諭任命各官其主要者爲瞿鴻禨升允授大學士沈曾植任學部尙書薩鎭冰海軍部尙書勞乃宣法部尙書李盛鐸農工商部　書詹天佑郵傳部尙書貢桑諾爾布理藩部尙書（三日） 
　　北京電　段祺瑞爲擁護共和於昨由津南下安徽省長倪嗣冲山東督軍張懷芝直隸督軍曹錕河南督軍趙倜奉天督軍張作霖等均表示反對張勳之復辟故觀測者多以此次之復辟恐終歸於短命云（三日） 
　　北京電　梁敦彥爲就任外務部尙書昨日歷訪各國公使館（三日） 
　　南京電　張勳康有爲雷震春等逼黎總統退位並此次復辟聲言由馮國璋陸榮廷等之請願云云馮氏語人實不聞知（三日） 
　　南京電　此間一般人士之於復辟一事以爲事出意外其始頗抱疑念及至知其眞相恐因此肇國内大亂甚爲憂慮有識者之觀測多以此次之復辟不能永續云（三日） 
　　南京電　馮副總統有與西南各省連絡擁護共和　　向聞已派人赴滬與海軍總司令薩鎭冰密議海軍之行動（三日） 
　　東京電　日本天皇爲署中慰問駐屯中國北省陸軍部隊青島守備軍隊並視察各該軍之情况旨派侍從武官中田鐵五郎爲慰問視察使（三日） 
　　東京電　日本朝野接到清朝復辟之報均以事出意外一般人咸謂其前途可危（三日） 
　　北京電　張勳欲移清帝宣統於熱河目下正在急急準備（三日）以上東方通信社電 
　　倫敦電　倫敦有聲望之華人謂復辟騷動不致發生大亂中國與各國之交際亦不致有所更變云（二日）路透電 
[公電]  
　　程璧光盧永祥等通電　民國成立於今六年民心旣一國本久定何國張勳等逆狼子野心凶謀突起竟於七月一日擁前清幼帝復辟海陸軍將士聞此警耗怒髮衝冠切齒北向試思五族共和猜嫌久泯清室優待情禮兼至何所仇於國家而造此逆謀不特四萬萬人艱難締造之共和國體將爲所絶四千年之文明國家將爲所覆且逆世界進化之潮流招萬國輿論之侮笑將何以自存我海陸軍將士對於中華民國搆造維護艱苦備嘗扶危定傾旣義之不容辭亦情之不獲已誓將殱除凶逆永奠邦基擊檝中流誓無反顧各省督軍省長曁文武將吏手創共和同伸大義斷不忍視此垂絶之國命不一援手伏顧即日出師揮戈北上掃帝制之餘孽杜漢奸之蔓延非惟同胞幸福所關亦世界安寗所繫也無任迫切之至程璧光盧永祥率駐滬將士叩 
　　孫洪伊等主張討賊通電　南寗陸巡閱使譚督軍廣東陳督軍朱省長李協和先生張方兩師長雲南唐督軍貴州劉督軍長沙譚督軍四川羅榕軒戴洵若劉積之諸先生并請轉各師旅長均鑒天禍民國逆徒接踵倪逆首亂張勳繼叛破壞約法迫散國會於前擁立亡清危害元首於後奪四萬萬人之國家而奉之一夫逆二十四紀之潮流而反歸黑暗非徒叛國實乃召亡凡在國民寗與共戴公等手造民國身統雄師討逆救亡責無旁貸望相聯合同舉義師誓滅叛徒重光民國我國民世世子孫實拜公賜抑尤有進者越自辛亥屢起義師皆鶩和平虚名卒以調停結局是非混淆餘孽飛揚有類養癰動生禍亂今須引爲殷鑒當求根本澄清圖永久之安寗忍一時之痛苦勿慕和平之名而貽後患勿詡優容之度而種禍根危害民國者必誅不適共和者必逐務使邦基之内無不忠於民國之人旣已舉國一心乃可久安長治若復稍予遷就必仍禍亂相尋縱苟安於一時必覆亡之不免公等明逹當荷同情元首幽囚政府中斷師興之後亟宜擇地設立政府恢復國會以解决一切大計庶幾全國民心有所繫屬叛徒邪說無可鼓簧愚慮所及是否有當仍希明敎孫洪伊謝遠涵蕭晋榮王傑何成濬秦廣禮葉夏聲彭介石宋淵源丁象謙吳宗慈周震麟劉澤龍王乃昌王法勤張大昕劉成禺郭同萬鴻圖陳洪道鄭樹槐彭漢遺等叩 
　　山東李統球等通電　火急兩廣陸巡閱使李軍長廣東陳督軍方師長張林兩鎭守使廣西譚督軍雲南唐督軍貴州劉督軍四川戴督軍上海唐少川岑西林諸君上海各報館公鑒張逆叛國率兵犯上各省義士正起討伐乃惡電驚傳滿奴僭位元首殉國首都糜爛國之不存民安所附急進殺賊萬難再緩張逆挾江雷廉吳諸叛徒乘隙跳梁釜底游魂一鼓可殲諸公愛共和愛名譽萬勿傍惶自誤若有甘心從賊者誓與不共戴天　已率燕趙健兒與賊接戰自知庸愚但有頸血可濺吾仇尙望聲援爲盼山東討逆軍總司令李統球率全軍將士泣叩　 
要聞一 
[西報論復辟與民國前途]  
　　字林報社論略云北京政變其詳尙待續報惟觀昨日所得之消息已足知其梗槪張勳此舉主旨何在迄無所聞張勳入京時本挾有復辟思想惟遲遲數星期今始倐然决計其殆有感於李經羲組織内閣之困難而作歟王士珍附合張勳今日京電已明言之此說究竟確否亦須俟諸後聞若王士珍果已附合則就北京而言餘子自無足慮張勳兵士巡邏街市北京暫頗安靖而帝制派得以聚精薈神草擬諭旨以期緩和國民讀其復辟諭旨字裏行間無處不流露極欲博民歡心之意始則痛陳前失繼則允融化漢滿畛域不復滿蒙官缺禁止皇族參政限定皇室經費實行君主立憲且允廢止印花稅其餌國民也可謂甚矣試問中國人民果將受其餌否耶外人於此未便置言以免跡近越俎代謀之嫌疑蓋從前段氏去職後之紛爭不越黨爭範圍若今日之變則不爲黨爭而爲關係全國生活之根本大問題此應由中國人民自行奮鬭以决之不容外人置喙其間也或謂（原註此爲抽象的議論並非確有人表示意見）君主立憲最宜於中國自英人言之根據其本國之福利經驗及其元首之燦爛表率固以君主立憲爲最善之政體顧英吉利之憲政乃英吉利國性數百年運用之結果非一蹴所可幾亦非易地所能奏效此爲論者所不可不知者今中國旣已共和又復帝制則直退步而已中華民國固未可謂爲成績顯赫凡有識之華人類能言之第徐謀進步未爲不善今遽推翻之無乃太甚且今日此舉有要點二爲中國人士驚心動魄者一爲恢復帝制出於暴力帝制黨縱日發諭旨亦無以自解一爲宣統今雖年幼未能攬權然究屬滿人夫一九一一年之革命非爲反對滿人朝廷而起乎觀一九一一年革命之所以成與夫一九一三年革命之所以敗此中原因大可想見豈在今日中國遽肯幡然服從滿人朝廷耶記者知其决不服從而以長江以南諸省及蜀省爲尤甚豫省態度似屬可疑皖省爲倪嗣冲所盤據聞倪立於張勳方面但不知其最近三星期對於張勳之感情有無變更耳魯省張督或願贊成帝制其餘西北諸省則自檜以下無足計較復辟諭文中有馮國璋請願及黎元洪請歸政等語皆不足重視蓋謂黎總統一變而爲帝制派誰其信之惜黎不幸身困幽境不能自救耳至於馮國璋請願之說及南洋大臣之任命在記者觀之不過離間馮國璋與南方之詭計而已記者以爲此次政變之最近效果乃使黨派不同之主張共和者齊集於同一旗幟之下經此反動力所有私見悉可捐除所有間隙悉可泯滅試以滬事證之上海海陸兩軍意見向不一致昨晨竟各泯意見共相提携皆以保障共和爲同一之目的矣故察其結果塞翁失馬焉知非福此次政變殆將大有造於中國歟數星期來各種傾陷之運動因此而消除各黨派之主張因此而趨合中國氣象目前雖非樂觀然中國迭經更重大之危險而能安渡難關記者知其必能排除今日之困難而獲最後之勝利也 
　　大陸報云國民黨領袖及國會議員數百人之在滬者對於張勳之專斷其驚詫與外人同證以一事可知也蓋星期日夜間前海軍總長程璧光上將猶致電黎總統要求重行召集國會否則海軍將取獨立行動其宣布此事也乃在星期日晨間而不知其時民國已爲張勳等所傾覆矣國民黨及國會議員以復辟之舉可以鞏固南方革命主義故不以爲憂反以爲喜彼等謂南方之人與夫北方之贊助南方者今已師出有名此次戰事純粹爲帝制與共和之决鬭全國之抱自由主義者將因是而圑結一氣夫旣名正言順則四方之響應軍餉之紛集自可立待若僅恃國會之解散以號召全國則難有此效果也至於進行辦法迄未議定大約駐滬諸領袖日内將發表宣言書通告各省反對帝制惟海軍宗旨早定必先發動聞程上將擬親自主持一切其作戰計畫尙未决定惟浙閩如不與共和黨取同一行動則必首受撻伐無疑一般人士之眼光今皆注於馮副座與段祺瑞之態度段有赴寗之說大約將與馮副座協商行事數日之前段猶以反對復辟聞於世故段之赴寗殆欲與馮擁護共和推翻帝制俾保全彼等與其他軍界領袖政界之地位道路謠傳馮已受清廷之職果爾則段亦必將附和帝制派矣帝制派對於歐戰取何舉動亦爲惹人注意之事康有爲素主袒德反對宣戰但帝制派或仍將宣戰以取好協約國而求其承認云 
[張康宣布復辟情形]  
　　宣統復辟一事主其事者神機妙算貿然獨斷事前並未與外間人物有所商議而臨時竟以迅雷不及掩耳之手段調兵入城要求大總統退位擁護宣統登極於數小時之間居然發布種種手續應有儘有幕中必大有人在所不可知者其間若馮國璋陸榮廷唐繼堯陳炳焜梁敦彥等事前是否知情事後是否聽命耳且據彼所宣稱之黎總統歸政不知在何時呈進又係何人捉刀而據昨日宣布之宣言黎總統馮副總統及兩廣巡閱使陸榮廷所上不知是否黎總統或馮副總統及陸巡閱使發起抑係三人之外尙有第四人爲之代勞按　報告宣統確係昨日早四時（五更三點）登位而於下午三時王江吳三人尙往公府二次要求退位之命令則事前之歸政文書可證其非公府方面所發生想此中千變萬化神出不窮决非外人所能料其萬一者也茲述是日京中情形如下 
　　此次政變係張勳前後一人承辦固已不必深諱故外間雖有驚人之謠傳而聞者俱不敢深信星期四張勳借謝恩之名進宫與清室某等計議一切至晚七時未見出宫而康氏之行蹤復非常詭秘外間大起疑心然京中軍警各界並無調動之信故並不在意不意半夜人靜普通人民尙在黑甜鄉之際十二師軍隊及張勳所帶之定武軍悄悄入城圍繞宫庭公府把守出入要隘不動生色一舉成功事後方調保安隊保護使館地界昨晚四時至早九時東西華西東安西安地安門神武門等處被定武軍及十二師阻絶交通一部份之戒嚴至天時後東西長安街天安門中華門等處亦有若干定武軍等把守該軍等頭盤大辮身穿藍色制服足登似靴非靴之軍鞋每人身背黃包囊一個内中是何物件觀者頗費猜疑該軍等除三四人荷鎗站崗外其餘席地而臥横者直者隨地皆是人人見之大爲詫異而定武軍則坦然我行我索也 
　　康有爲素來主張君主立憲去歲反對洪憲時該氏通電措辭吞吞吐吐已略窺其派别之一班日前解散國會康氏尙假修改憲法之名以實行其推翻共和之實上星期五忽然來京竟爲復辟緊要人物之一初到時下榻於張勳京寓後因某項不便遷出乃事纔三日復辟之事居然發生而康某竟得爲弼德院副院長其中消息自無待言此次張勳幕中之最熱心於復辟者斷推萬繩栻康有爲之來固萬氏招之而内幕一切計畫一切聯絡出於萬氏者爲多聞張勳夫人不甚以復辟爲然而幕府中亦有非之者日前曾謀遣萬離京而未果 
[南京快信]  
　　復辟竟成事實寗人非常駭異前晚二時馮副座接張勳來電稱清已任馮爲南洋大臣兼兩江總督齊耀琳爲江蘇巡撫並自稱奉命任爲北洋大臣兼直隸總督云云馮聞電付之一笑旋即用電話召某某等要人入府密議據馮之親信語人云馮於此事力主反對通電即將發表 
　　軍署參謀長師景雲前晚出京回寗昨師語人云張勳運動復辟極爲秘密此事醖釀雖久而張之决心實康有爲到京後之第二日始定據師在京所聞贊成復辟者亦有數省云 
　　主張復辟黑幕中最出力之人爲張勳之參謀長萬繩栻萬之妻弟劉某前日出京過寗回皖時曾謂萬病初愈近日發電數十通分致各省促速派最親信之代表入京會議張勳逐日派萬至清室接洽康有爲微行入京亦萬早有密電通知云 
　　倪嗣冲之秘書長裴景福前日來寗刺探馮副座對於復辟之意見馮未表示故裴亦匆匆回蚌 
　　聞倪嗣冲先行南下係回蚌佈置軍備 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（二十五）（心危）]  
　　日本臨時議會開幕 
　　日本臨時議會以六月二十日召集即行互選正副議長委員長及委員依先例正議長屬之最大黨副議長　次多數黨其餘視黨勢而分配之政友會旣爲最大黨當然得爲正議長憲政會次多數黨也顧乃委員而外一無所得蓋其爲最大黨時（大限内閣時代）曾破先例而以副議長一席畀其與黨（當時反對黨政友會爲次多數黨）故政友黨得勢之日即以其人之道還治其人之身亦靳而不與於是最少數之國民黨坐享漁人之利矣國民黨者惡憲政會在大隈内閣時之破例故寺内伯組織内閣後該黨率先提出不信任内閣案逼憲政會附和之以促寺内解散國會而殺憲政會之勢及改選後憲政會果爲政友會所壓倒國民黨目的旣逹遂棄憲政會而與政友會提携政友會亦顧而樂之乃讓以副議長一席所以博其歡心而堅其志此日本政黨離合之近况也 
　　臨時議會在二十六日開始會議有首相外相及藏相之演說及議員之質問茲擇其要點爲國人言之寺内首相之演說多空泛無足述本野外相之演說則表示寺内内閣之對外政策及其經過者也其關於中德絶交之說明曰美國旣與德國斷絶國際關係多數中立國隨之中國亦然斯與日本關係最切茲將日政府當時所取態度爲諸君一言中政府接得美國絶德之通牒後卽徵求日政府之意見日政府答以希望中德絶交以保東亞和平其後中國果與德國絶交並聲明爲人道與不法計非欲交換利益也然中政府因是希望增加關稅延交拳匪賠款及改定拳匪條約日　乃與列强共商之迄未解决至於宣戰問題適以中國内訌未能早日實行然日本及聯合國頗　中德宣戰以擁護人道而博正義之勝利則各國之同情與尊敬之心必不期而集於中國云次勝田藏相之演說其關於我國者曰財政經濟上日本之對外問題以中日經濟的提携爲中心而逹此目的則以統一對華金融機關及奬勵中日合辦事業爲必要而一方尤以力避雙方之利害衝突　中日互利爲要締關於政治借欵則與列强取同一步調希望其速成關於經濟借欵則前後已成立不少而日美資本家之意見漸次疏通尤堪告慰也關於滿蒙之金融問題向以正金銀行朝鮮銀行主持之並無不便之感然欲經營長期固定之事業則正金銀行雖享有特别貸借權尙不能充分逹其目的故今擬改正東洋拓殖會社法使該會社在滿　方面經營金融上各種業務逆料其於發展開拓必　莫大之功也關於對華一般之金融言之政府初擬創立中日銀行祗产以時期未至不克實現茲爲補救之計對於正金興業朝鮮台灣各銀行採助長其發展之方針云 
　　議員在閣員演說之後頗多質問任貴族院有江木氏之質問干犯大權問題與寺内首相相持一時半之久又質問取締言論太嚴之問題頗表示貴族院有一部分反對現内閣之徵象其次有杉田氏之質問對華問題曰前大隈内閣以干涉中國内政而敗垷内閣標榜不干涉意甚善也　徵之事實未盡　　若勸誘宣　是其一例在政府之意確認有此必要歟抑僅　乎　　而認爲無貫澈目的之必要歟本野外　答曰　内閣之　　方針　已言之及中國將與德國絶　來徵日本　見政府乃　述意見此與不干涉主義又無背云　高橋男爵質問曰美國在宣戰時公表其意見俄國發表不　領土不取賠欵之意見法國之意見稍有異同英意二國亦有表示何日本默默無聞耶各國之所聲明不無蔑視日本利害問題之嫌耶其與青島問題南洋問題無所妨碍耶本席信日本亦有發表意見之必要也敢問政府意見如何本野外相答曰就余所知各國政府並未發其對於媾和問題之大體意見此事當讓之媾和之際今日日本無此發表之必要也山東南洋方面政府必竭力擁護國家之權利且信各國無異議云衆議院有島田三郎之三大質問（一）質問臨時外交調查會之權限性質與目的寺内首相答以口頭答覆易滋誤解容後日以文書奉復（二）質問海軍之活動於地中海者幾何艘其編制如何是否根據日英同盟條約之義務而往抑任意的自　動作加藤海軍大臣答以屬於軍事範圍者不許公布昨年以來因德　之横行於地中海英國乞援日本鑒乎友誼上故援之島田氏又質問曰出征之目的僅以保護日本商船而然耶抑與聯合國共同作戰耶本野外相答以保護商船爲主要目的（三）質問曰據報紙雜誌謂有西原氏者携首相之介紹書奔走於北京中國政治家之門促以宣戰示以條件遂致中國内訌勃發夫公使者天皇之代表何物西原乃得發表參戰之機密耶本野外相否認其事此時政府黨作種種聲浪以質島田氏之言而反對黨大呼（本野扯謊）秩序稍亂議長竭力鎭靜之其次有望月氏之質問本野外相答以日政府並未接到俄國代表機關關於單獨媾和之通牒可知俄國决無是意美國對華警告之事日本有以對付之惟外交秘密未便公言又次有押川氏之質問曰有志士名川島速浪者奔走滿蒙慘淡經營以圖帝國之發展近得其報告書謂日本官吏對於滿蒙日人非常冷淡且以日人加入蒙軍爲不當然日人在彼活動豈非發於忠君愛國之至情則林公使何不以爲可耶以何種權力而斷定爲不當耶政府苟圖海外之發展者將何以保護之本野外相答曰日人混入蒙軍爲時已久本大臣屢與林公使協議向在彼領袖交涉命之歸國顧言者諄諄聽者藐藐旣不從命而淪落於不得已者政府愛莫能助云第一日臨時議會之外交論戰大槪若是今後當陸續爲讀者告也 
[浙長官反對復辟之表示]  
　　尙望聲罪致討 
　　浙省軍民兩署於昨日（二號）夜間得到張勳來電大意謂黃陂威信已失號令不能出國門一步特奉宣統復辟請浙省即日易正朔懸掛龍旗云云電末並有挈銜籲懇等語楊督軍齊省長閱後異常駭異並以此種叛逆舉動事前絶未風聞毋得謂挈銜籲懇特於昨日邀集軍民兩界重要長官開緊急會議僉以擁護共和爲本省惟一主旨卽經通電聲明此事萬難承認當即電復馮副總統一致反對復辟並通電全省各機關曉諭人民一體知照毋生驚擾以保治安其致馮副總統電云特急南京馮副總統鈞　　密頃接紹軒電已挈賤名籲懇　辟等語查此事事前敝處毫無預聞猝然發生實深駭異際此外憂内患險象環生行此非常何殊自殺鈞座通電旣已　示反對浙省自應一致景從卽請主持辦理毋任感仰楊善德齊耀珊童保煊張載揚王桂林顧乃斌夏超冬印又致本省文武各機關電云本日接京師張皖督軍已聯合本督軍本省長銜名籲請復辟等語而本日滬上各報亦紛載其事言之綦詳查此事事前毫無所聞猝然發生實爲駭異本督軍本省長會同軍警各長官集議萬難承認除已分電京外偵查此事眞相切籌妥適對待外深恐各該地方官民人等不悉内容横生驚擾更恐好人乘機圖逞擾亂地方合電遵照分别示諭各以保境安民爲主旨勿稍大意用維治安切要切要督軍楊省長齊冬印 
　　昨有杭報記者某君因得張勳等擁清帝復位消息惶駭萬狀當卽晋謁軍署張參謀國威叩以詳情據張參謀云本署事前並未預聞忽接京電謂清帝已復辟囑令改正朔升龍旗深爲駭異旋接馮副總統來電表示反對當由督軍省長召集文武長官開會議决與馮副總統取同一態度業經通電各處明白宣布某君詢以趙參謀長是否赴京未返答云並未赴京語畢卽報告趙參謀長並取出電稿二紙囑爲登報藉鎭人心某君即興辭而　 
[康張復辟前之西南要人態度]  
　　譚浩明反對復辟桂省督軍省長上月二十二日通電云北京王參謀總長各部總長探送張巡閱使鑒南京馮副總統鈞鑒南寗陸巡閱使各省督軍省長各都統龍華甯夏護軍使瓊州龍督辦岳州吳司令馬廠李師長均鑒復辟事實斷不能行熊秉三先生青電痛陳利害欽佩敬服又經蘇贛滇黔等省一致反對當此内憂外患風雨飄搖若國體萬一變更亡無日矣陸巡閱使青電云祇知維持共和擁護元首浩明承恩同此宗旨極端贊成區區愚忱尙祈鑒納譚浩明劉承恩養印 
　　陸榮廷勸告息爭陸巡閱使哿日通電云急南京馮副總統廣州陳督軍雲南唐督軍貴陽劉督軍長沙譚督軍成都戴督軍南寧譚督軍鑒華密副總統銑電敬悉政局解决持平紛爭當可止息廷經於銑日　電勸告罷兵息爭以謀國家統一想諸公熱忱憂國具有同心當不以鄙言爲河漢也榮廷哿印 
　　唐繼堯主張伺釁滇省唐督軍通電云急廣州陳督軍李協和將軍均鑒義密青電奉悉兩公熱心毅力極表歡迎谷鈕電計畫亦甚周妥惟日來迭與湘黔川磋商川旣無明確之表示湘黔雖極同志均主北系旣漸分離吾輩正可利用其内爭不必遽樹旗幟俟其僞說主張有所發見時再樹旗幟聲討較爲合宜云云但尊處旣電商陸武鳴同意則推爲盟　亦極公正是又不必拘執前說也繼堯叩元印 
[時局擾攘中之鄂訊]  
　　李内閣之爲北洋派反對至今聲浪猶不絶於耳鼓聞北派之不悅李並非以其與民黨通聲氣亦非欲拉徐東海王聘卿登台實係欲使元首迫不得已再請芝泉出山湖北督軍王占元對於李氏本不積極反對祇大勢所趨不能不隨聲附和故初亦有推重徐王之電迨王張爲李疏通王已表示贊助惟以碍於叚氏不便公然捧場聞王氏接李内閣就職之通電本擬發電道賀誠恐反對者不悅特於二十七日關軍事會議討論此項問題以待公共之解决而免獨斷之譏誚當時由王氏提出議事要旨有三（一）李内閣開始就職應否專電致賀或取冷靜態度（二）以後關於對待李内閣形式宜若何處置（三）應否通告人民俾知今後國事可逐漸就序比經决議則一三兩項暫從緩行應隨東南各省之後第二項亦以標準取决於各省由此觀之鄂省對待李閣殆暫取觀望者耳然聞前日曾飭由財政廳撥出國家稅三十萬元交中國銀行解部所有財部直轄之官產印花烟酒各局處收入前由省署命令暫勿報解須報明省長聽候支配茲聞亦經直接解京並未截留而省防圑軍費財部命令停止亦遵奉勿違是財政上已極力爲政府助聞其原因係張勳力任疏通之效果云 
　　南北各軍師長懷有督軍野心者除吳光新外北軍中張敬堯亦其一人現聞張敬堯因晋督閻錫山部下將校多懷貳志竟運動河東張士秀與晉省已落　旅長景蔚文起兵討閻張士秀並未爲所誘僅景蔚文在河南陜縣發出通電聲將聯合八縣討閻一面自率張敬堯所部第七師改裝兵士潛入晉境佔領運城張遂張大其詞三次電請政府願率所部入晋平亂希圖逐閣以奪其位此種詭計直從來所未有較許蘭洲之逐畢桂芳尤爲離奇幸政府電晋查悉陰謀不許率兵入晋並由國務院電召入京張敬堯以所謀旣敗不願入京又不便抗拒不去適聞黔桂二省有各派兵一旅密向湖南進發之報鄂督王占元曾通電各同志督軍共籌對付張遂欲藉詞鄂防吃緊懇求王督電請政府將該師移防湖北王惡其志在攫奪督軍恐引狼入室爲自己害聞已拒却所請張又央某巨公代爲電鄂說項際此南北紛爭之時或政府准其圖功亦未可知惟論者以張之驍勇又有合肥提挈何患不得督軍今弄巧成絀自損令譽誠可惜也 
　　桂黔二省軍隊入湘之說係王督軍接據派赴湖南偵查軍事之密探報告湘督軍並未來電通報大約湘省欲表同情於西南因兵力不充欲得桂黔爲助然後發表王氏刻已電詢湘督譚組菴是否實在並詰其究執何種態度如不阻止桂黔軍入境恐在鄂北軍卽須深入湖南腹地聞去電三日未接譚復吳光新來電有商議進兵之說王已通電中央及東北各省但馮副座力主調和桂黔軍抵湘亦不知其是否確實吾人惟祝探報之虚僞耳 
[畢桂芳離江後之内鬨]  
　　黑龍江自畢桂芳被迫離江讓位於許蘭洲後數日内省城尙稱安謐迨端陽節之次日（二十四號）忽起風波省城馬一圑全圑出城協同英巴兩旅曁袁李各圑擁護畢督回任相傳英巴已至昂昂溪省城軍警戒嚴謠言四起風聲鶴唳大有草木皆兵之勢茲將此事始末紀之如左 
許蘭　久欲充　督軍因各　與　　離關係當即逼迫畢　　　　各省　　　　　　　李參謀長警　　長　　　　　　楊　　　　爲之主　擬以兵力强壓畢督退位　因　巴兩　長極力反對始不果行 
　　初時許曾連電英巴兩旅長晉省英得電即日來省巴則在哈候訊英氏抵省首先聲言擁護畢督許乃使人說項又親商數次英怒甚擬饗以手鎗許遂不敢造次英亦即日返哈逾三日英又來省許擬將英囚禁在師部並先以兵力迫英允許接任督軍暗請畢督讓位卽日離江英知之未及候畢交卸即日回哈使人暗探畢許交卸情形卽行報告乃在哈組織機關與許脫離關係通電各圑營擁護畢督聞各軍同往協商者十居六七許以各軍擁護畢督遂於端陽節日曁次日連開會議籌議對待各軍辦法並委龍江縣知事杜蔭田赴哈面見英巴各軍長調停和平解决聞杜已於端陽節日乘車南下矣 
　　端陽節日發表任國棟旅長升任陸軍第一師師長（卽許之師長缺）駐省英旅長升任騎兵師師長袁慶恩雙全李慶祿升任旅長均係以許蘭洲之名義加以委任又聞許以英氏反對擬將騎兵旅改爲師部即以師長餌英不意六次拍電令其來省英不答復馬一圑圑長吳士傑係許師部管屬久駐省城因不服許之行爲忽於端陽之晨令其妻妾離江又招各要人在寓賭錢夜半忽僞稱該圑兵丁起鬨特請圑長到圑辦理吳遂興然赴部并云即時回寓迨到圑後即將全圑暗出省城遂與許立於反對之地位矣 
[魯省之災象（懷瑾）]  
　　二月賣新絲五月糶新穀醫得眼前創剜却心頭肉此聶夷中詠貧民詩以視今日之山東百七縣中之哀鴻求死不得欲生不能之現象較之上述情况則直天上人間難提並論也 
　　統計魯省全境以農業著者曰曹濮曰兗濟曰東臨曰武定此數十縣境畇畇原隰田疇相望但使無水旱之災兵匪之苦林林衆生便已誇大田多稼人慶有年其膠東方面若益都若臨朐若棲霞文登榮成牟平諸縣人民則不必以耕爲本業不專恃農而生存惟企桑田成蔭絲業利市則温飽在是吃着不盡也蓋近海之民宜於商業而又有龍口煙台青島等處之交通絲綢出口大利所在經之營之稍有贏餘即足以爲生活之需而今歲何如乎全省荒旱赤地數千里雖有沃壤亦同石田自去歲冬末以至本年夏初奇晴不雨狂風時振在布穀期中農民日盼甘霖望眼欲穿而驕陽當道不可嚮邇近十餘日來濟寗始雨日照諸城廣饒又雨最近五六日中省垣又雨昨又大雨就自前觀之可謂霑足然麥季旣過一年中之大宗收穫已完全了却今雖播種至秋成有望與否仍不可知膠濰等處去年拜民軍之賜身家性命俱難保他更無足計本歲喘息甫定而旱魃爲虐而中德絶交而獨立影響天災人禍一波未落一波又起接續綿延無有已時當此青黃不接之際舊穀旣没新穀未升些須之糧米旣不能供多數之求海外商船運去歐　之貨爲　寥寥存貨愈多價值愈落商人以成本所　積壓不可出售不能不得已減價銷去於是儲絲之户育蠶之家坐字　　終至賠累直接間接倒閉者日有所聞此　就資本家言之也昌邑萊陽文榮等縣專以織綢纊絲爲生之貧户不下數百萬但使一人得從事絲織則全家之老幼男女均可免於　　不幸時局如此市面又如此直不啻扼嗷嗷者之吭而投之死所民食問題與治安問題如桴應鼓有密切之關係而省公署省議會之平糶問題積兩月之久至今仍屬空談此等辦法眞令人不可思議也 
　　尤足注意者於此災黎徧地窮無所歸之日濟寗一縣獨無缺糧之嗟問其所以　賴張勳之力緣濟寗近徐張之營務處戈子良者又係濟寗產假張之勢力運米至故里廉其價以售之以是誦聲載路而不知張之跋滬飛揚全國受禍莫不憤恨彼無知小民受其小惠卽歌功不已亦可憐矣哉 
[派兵圍議會說之往事重提]  
　　日前熊希齡致徐世昌書中有前陸軍部總長黃興亦曾派兵圍迫議會云云茲有吳永珊君自言曾任秘書經手此事熊君所言殊非眞相並將此事之原委叙出特爲誌下以存信史焉其言曰熊鳳凰致徐東海書中有俟良好憲法告　各省方許退兵此雖隣於武力迫脅然辛亥兩京參議院議决南北兩京建都之事前陸軍部總長黃興亦曾派兵圍迫議會蓋皆不得已而爲之也云云鄙人對於此次改變及熊君之主張皆不欲有所批評惟於前陸軍部總長黃興亦曾派兵圍迫議會之一語幾若我國以武力脅迫議會實創始於黃興者熊君當代名流一言一動頗有影響於社會若人據以爲信史其有損於黃君個人名譽猶其小而世人竟謂手創共和之人亦無妨爲軌道外之行動以救濟一時則開一造亂之門闢一壞法之路而國家將永受其禍其爲害滋大是不可以不辯夫黃君果曾派兵圍迫議會鄙人雖與黃君交誼至厚亦何敢阿其所好而爲之辯明而無如並無其事實黃君死矣夫復何言知交如鄙人者義當有一言以告天下後世以明其事實之眞象蓋鄙人彼時任總統府秘書此爲經手所辦之件不能不揭其原委以存其眞至於是非功罪則以俟後之論世者民國元年春南北和議將成建都問題忽然而起主持南北兩京之說者皆各持之有故言之成理時陸軍部總長黃興初本未表示其意見造參議院議决建都於北京黃君適在總統府一聞此息即勃然大怒曰北京爲習染淫污之地絶不能望新政治行於其間欲圖一新國運非改建新都不可吾同志艱難締造之民國彼數十議員即輕輕斷送子誓不甘如不即時改議者吾當以兵圍參議院人謂總統可用復議權請議院改議黃君憤然曰吾必欲議院服罪自改前議其他手續非所敢知甚怒之下不易進言翌晨爲祭明陵盛典各署人員出發甚早黎明鄙人卽走訪黃君說以須照約法由總統咨請議院後議再極力向議員疏通則改都南京之議必可通過兵圍議院之說不但不可實行並不宜出於君等有責任人之口黃君初猶憤憤謂同人一作議員則專以反對政府博一己之虚名爲能事置國家大計於不顧漸至流於議會專制是當有以懲之鄙人謂議會政府自然須有調濟之精神而共和國家所以維繫人心號召中外者惟法而已法律破 
 
 
 

Page 7

 
 
壞　紀綱蕩然公自謂國家存亡千鈞一髮以武力貫徹其主張雖壞法亂紀受萬世　　在所不惜而距知他日又有强有力者亦用武力貫徹其主張在其人之自信何莫非出於愛國熱誠而其流弊必至於武人專制甚至立召分崩離析人自爲雄而國終以淪胥公爲手造民國之人何苦遺此惡例使他日狡　者有所藉口黃君慨然曰君言是也盍速行之乃　歸總統府與孫總統胡秘書長商擬定復議咨文待院咨一到即飛請復議幸議員咸喻苦衷竟如法改議建都南京而此一段將　未發之違法舉動得此一席話幸得制止未嘗不歎黃君雖有兵　議院之放言而究不失爲君子之過也其時鄙人本勸黃君當有一宣言以解物議而黃君謂旣無正式之宣言又無派兵之事實今如硜硜置辯豈不欲蓋彌彰反玷辱民國歷史吾不爲也鄙人深　其言而不　熊君即引爲先例或亦傳聞之誤而熊君不及察歟今亟正之熊君逹人必不以爲忤而以爲能匡其失言之咎也乎云云 
[師景雲入京之談話]  
　　馮副總統態度如何爲今日國人所欲急知之一問題顧馮之參謀長師景雲來京一事京中人士已非常注意其與中央接洽何事殊爲秘密惟師君曾與某君談及現時政局於副座意旨大致亦略道及茲誌其問答槪情如下（問）李經羲内閣副總統是很贊成且代爲疏通各督軍反對意見李上台當可無虞（答）副總統對於李内閣并非絶對贊成不過因政局糾紛若再出頭反對無人繼起必陷國家於無政府地位（問）京中組織元老院副總統在六人中之一此事想是不好辭却的（答）這個意思純是有　長雄主張李張二公從旁提倡能否成立尙不可必所以至今纔來電徵求副座意見（問）某國人對華政策雖未正式提出而外間所傳說數頗多副總統對於此事認爲確否及有無對付方法（答）這件事很可慮的中國現處危險時代總以能免爲傘（問）西南六省副總統力任調人可能得彼等之信任終不致有戰事發生否（答）西南各督軍出師之意第一怕外人干涉速召瓜分不僅爲一般黨人鼓噪副總統乃利用此時機借以警誡中央不使再有出軌之舉動甚望改選國會悉依約法行事勿爲他人所藉口已耳即此一席談話之情勢觀馮副座所以派師氏進京要旨可得其大凡矣 
[杭州快信]  
　　復辟怪耗傳浙楊督召集軍官赴署會議自二時至四時方散即電致馮副座發表反對宗旨齊氏亦於江日通傳高審檢兩廳長錢塘王道尹政務廳沈爾昌財政廳張厚瑷曁政界各機關人員於上午十鐘齊集本署籌議抵制辦法軍界要人倡議組織北伐隊就各軍圑挑選擬以第四師爲先鋒 
　　楊督通令各機關力保治安省垣商市照常絶無驚擾金融流通現水依舊跌減 
　　求是社擬訂期開會討論抵制復辟方法 
　　嘉湖鎭守使王桂林前日因公晋省昨已回防 
　　前永嘉　佐方秉林違法濫刑案發遠颺昨下令通緝 
　　省公署總務科長王國鐸請假三星期赴江西原籍就醫已照准所遺職務暫以主任科員查某代理警備隊一區　言（向駐瓶窰）棗國華被同部差遣陳某等匿名函呈督署舉發重案嫌疑經統帶陳步棠查覆後齊省長已將棗陳等三名一併移送督署發軍法謀訊辦 
　　三區統帶常榮清以四區差遣樂占元才識敏練呈請特調職區藉資臂助已奉省長批令照准 
地方通信 
[松江]  
　　學務類志逐日天氣酷熱如焚午后寒暑計上昇至九十六七度省立第三中學縣立第一高小學校除上午照常上課外午后均免課休息省立第三中校自春季以來已欠發學欵三月校長楊子侏君雖奔走滬寗頻呼庚癸而省署迄未有以應付加之該較新建校舍已落成多日而建築費仍未如數領出尤覺補苴爲難近届學年終結之期楊君於此萬分焦急矣又聞該校對於運動一事近頗積極提倡已於課外組織運動部聘體育家蔡某張某分主其事按月舉行月賽一次擇尤奬勵又該校四年生二十二人已攷試畢業竣事由楊校長呈報省署後由省核驗程度均尙及格准予畢業現楊校長已定七月四日舉行畢業授憑式該校畢業生所組之同學會聞亦將於二十左右假座該校開第二次常會並爲計鷺江開會追悼計亦該校學生留學美國得有學士頭銜回國後任水利學校敎員因在暑假中演習測量中署而卒現追悼手續已由畢業生會書記杜逢一先事籌備矣松江男女各高小均自七月二日始舉畢業試騐縣立第一二兩高小縣派第三科主任顧稼軒監試第三六兩高小派學務委員盛競生奏自芳分往監試第一女子高小派第三科股員袁玉雨監試縣立第一高小以校舍年久失修深處坍毁繪具圖說請縣估工改造縣批謂經費過鉅難以籌措姑從緩議又該校校前河道淤塞日甚由校呈縣請於秋季開浚市河時併案辦理已奉批照准縣立藝徒學校校長張蔚丹以該校出品徐臻完美如漆器西式木橙等已大受社會歡迎緣在校中組織出品所便與外界接洽 
　　松江之時局觀自復辟惡耗傳來松人士莫不動色相告而防守司令何豐林君於本月二日見報之後非常驚詫初尙未信爲事實繼因他事赴滬謁見護軍使始知此事非虚且盧使已召集所部長官開緊急會議决定反對帝制擁護共和故何君已與盧使表示同情當日卽遣回松城於今日召集全體軍官會議一切聞仍以服從長官命令維持地方治安爲唯一宗旨至於反對復辟之舉如何進行當候長官訓示云云 
　　警界之大調動松江縣警所職員近由李知事大爲更動其已發表者爲免去葉榭巡官壽雪峯職務遺缺以亭林巡官陳鑑宇調任遞造亭林巡官一缺則由警所二等警佐龔鳳來承乏其已確定而未發表者爲縣署第四科長莊頌青調任二等警佐並由法政畢業之謝某接任第四科長之缺此外如東外區巡官楊根龍亦有免職消息遺缺聞以第一分所巡官沈藴康調任遞遣第一分所巡官則由警所探訪尹子蓮充任以期整頓 
[無錫]  
　　復辟說傳到後之人心星期日晚間無錫北市商家接得滬電譯悉京中有張勳康有爲等聯合圖謀復辟宣統登位云云一時消息傳遍民心頓起激昻羣謂自辛亥光復擲無量頭顱化無數金錢始得還我河山建設共和甫經六年而中間已經洪憲一度之帝制及今乃又有宣統復辟之事言時莫不憤忿切齒不論上下社會均奔走駭告痛駡奸徒叛國今早則稍識文字之人莫不手執報紙且讀且駡而當地金融機關亦立時收緊現洋甚缺無處搜羅以致各項商業交易驟靜誡可慨也 
　　救火會得奬已定救火聯合會於前月召集各救火會在火車站曠地比賽洋龍射力等情已誌前報當時北門接官亭與南門天一兩會之射力速率同爲五百七十五秒接官亭救火會比較在先應得奬章惟因當發射時曾有蘇州會員前去相助以致挫折未能確定隨將奬章暫存聯合會由評判員上海救火聯合會會長毛子堅穆湘瑤兩君返滬詳細評判再行發給茲聞毛穆兩評判員已將各會發射優劣評判確定開單寄錫其奬章應爲天一會所得昨日聯合會即將此項奬章送交天一會存貯以誌榮譽矣 
[鎭江]  
　　警局籌辦清道鎭郡市政素不注重故大街曲巷間坑厠林立遺矢滿　而熱鬧市塵則垃圾堆積如山臭氣觸鼻時届夏令氣　炎熱殊於術生有關警察總局倪局長有鑒於此特通飭各警區舉辦清道並於繁盛市區置備垃圾桶取締居户不得隨意抛棄　物 
[揚州]  
　　講習科畢業儀徵興化東台揚中四縣以師範人才缺乏特　各該縣敎育費下抽提若干請託省立第五師範代辦甲　講習科造就師資修業期限原定二年茲已届滿於者假後考試完畢復在　屬小學實地練習兩月昨日（一日）舉行畢業江都屬知事因赴瓜洲查驗河工未往由第三科長董樂齋代表各中小學校校長前往觀禮者甚多其秩序（一）校長敎員等率領畢業生入禮堂向國旗行三鞠躬禮（二）畢業生對校長及諸敎員行一鞠躬禮（三）畢業生對在校學生行一鞠躬禮（四）校長敎員等率畢業生對來賓行一鞠躬禮（五）校長給憑（六）江都縣署第三科長董君代周知事祝詞（七）江都縣視學李伯樵第八中學校長李荃演說（八）縣立第二高等小學及安徽旅揚公學祝詞（九）校長任孟咸　員鮑琴士訓話（十）各級在校生致畢業生臨别贈言（十一）畢業生答謝來賓（十二）唱畢業歌禮畢校長邀來賓入接待室欵以茶點而散 
　　偵探拿獲盜匪前搶劫劉開文家之逸匪劉義舟（即劉四一子）現經徐偵探在滬緝獲日昨解揚由吳承審開庭鞫訊該犯供認紏夥行刦不諱聞不日即將判决 
　　農民殺子西門七里甸隣莊有農民王某因其子屢在外間行刼特於前夜帶同外甥將子殺死以杜後患聞其媳某氏已來城在縣報告不識周知事若何辦理也 
[杭州]  
　　求是社反對復辟浙江求是社本係研究憲政之機關其主張雖與國民黨稍有不同而維護共和之政見則一自聞復辟消息後一般社會均異常憤激聞擬卽日開會公議通電全國聲明反對矣 
　　擴充司法經費浙江高等審判廳擬定嘉興等七縣地方分庭定於本年九月一日成立餘杭等六十四縣司法公署定於明年一月一日四月一日成立茲悉地方分庭經費預算五萬餘元縣司法公署經費預算七萬餘元已由經陶兩廳長呈請齊省長增加本省司法費内以便開支惟聞六年度因成立有先後暫列臨時門自七年度起列入經常門云 
[山東]  
　　草帽辮之前途掖縣等處出產之草帽辮行銷洋莊在前清之季爲我國出口土貨之一大宗每届自二月至六月間爲該貨出口最盛時期向有旅滬恒祥同祥太和等各絲棧經售各洋商之採辦以豐泰振新同孚連開安利等爲最巨尤以豐泰一家消數占全額之半調查辛亥以前每年出口約計三萬餘包至民國三年間尙有萬餘包迨至上年不過四千包本年自二月到今統計僅消二千餘包照此情形大有一落千丈之勢考其原因厥有三端一由各國洋商現因交通便利故多自赴山東採辦直接出口二因光復後吾國工廠大興自製草帽年盛一年愛用國貨者多洋貨亦受影響三因歐戰延長不遑工作近聞各國工廠因戰事關係而宣告停止者甚多具此種種原因無怪草帽邊之銷路日少也 
　　津浦路便利客商之辦法津浦鐵路貸捐局自附設以來每日辦公均有一定時間但各處客商運貨到站往往以鵠候查驗之故致損失時機營業上卽不免發生影響各商人因之嘖有煩言該路新局長現爲便利客商運貨起見於日前商同統捐總局嗣後凡火車到時無論晝夜須由各該貨捐局隨時派巡查及局員查驗以便轉運而免遲悮業經該局通飭所屬一體遵照定於七月一號實行 
雜評一 
[國民又得一敎訓（一子）]  
　　政黨捐除其黨派之成見軍人捐除其南北之成見各省長官捐除其前此獨立中立反抗之成見齊心一致以應付時局此今日之第一要義也證之丙辰往事已能收此齊心一致之效果蓋中國人於此種生死關頭之大問題每能具此决心故今日可不慮其不能齊心一致也所慮者時危而合時平又各爭其私耳使我國人於推翻清政後能結爲一體無數次之合而　離自　爭擾以授彼亡清餘孽利用之時機則今日又安敢大膽以舉此荒謬絶倫之事乎辛亥後之自相爭擾爲袁世凱稱帝之利用丙辰後之自相爭擾入爲康張復辟之利用吾國人苟不以此爲鑒則今日之復辟縱藉一致之人心以平之異日又安知不有他種禍亂以危我民國耶 
　　故我今日旣望齊心一致以去復辟之禍尤望此齊心一致能久不再釀他種之禍　則共和始有希望也然而此豈曷言也哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[復辟實現後之上海（二）]  
　　自復辟消息傳至本埠各界一致表示反對各情已紀昨報咋日盧護軍使已通電願即出師征討各重要機關亦均致電寗垣請副總統代行大總統職權即組臨時政府茲將昨日所得種種消息彚錄於左 
　　盧護軍使之義憤松滬盧護軍使昨發通電云萬急北京大總統各部院南京副總統兩廣巡閱使各省督軍省長護軍使都統並轉各鎭守使各師長均鑒清室復辟民國淪亡以艱難締造之共和竟爲少數陰謀所破壞言之心傷聞者髮指永祥敢掬血誠興師討賊願効前驅秣馬以待謹電布臆伏希垂察 
　　敎育界之主張江蘇省敎育會上海縣敎育會電云南京馮副總統鈞鑒張康强脅復辟背叛民國并危清室總統已失自由應請按照約法即日代行大總統職務并組織臨時政府通告各國宣布討逆以奠共和江蘇省敎育會上海縣敎育會江 
　　昨日上海縣敎育會於午後開緊急大會一致反對復辟擁護共和擬卽聯合南北商會定於本月六日起至八日止高揭共和國旗三天以爲表示擁護共和之眞意 
　　總商會之通告上海總商會昨發通告云逕啓者自復辟之信傳來昨今兩日銀根驟緊拆息漲至六錢八分於市面大有關係昨日本埠盧護軍使已與浙江楊督軍齊省長及海軍總司令聯合擁護共和保衛東南治安又奉朱交涉員交示馮副總統冬電開擁護共和始終不變現正聯合各省興師問罪俟津信布置粗定即時宣布等因並聞馮副總統齊省長通電各省云興師問罪爲一問題維持秩序爲一問題如有借北伐爲名隨地招軍者嚴行禁止本會遂於本日五時召集全體開臨時會議電致馮副總統云奉交涉員交示冬電擁護共和始終不變全體會議同聲感戴方今大總統已失自由應請按照約法代行大總統職權組織臨時政府以維國本而安人心等語除請各會董分投布告各業商人毋庸驚擾免致市面牽掣外特再通告惟祈公鑒上海總商會啓七月三日 
　　商界同人之傳單商界張文卿等昨發敬告商界同胞傳單云我國不幸生此一二妖孽不顧全國人之心理於國勢顚危之中遽行復辟以遂其公侯富貴之私其結果如何雖尙不可知然吾商界則首受其禍矣明日四號適爲我友邦北美合衆國共和紀念之日相形之下愧憤交集今敢披肝瀝胆敬告於我商界同胞之前曰諸君苟不忘明末清初之揚州十日嘉定三屠之慘劇者請於明日各懸五色國旗一以賀我友邦之共和紀念一以示我商民良心上之眞是非若願爲滿奴之臣僕者則請扯龍旗俾得黑白分明使全國商界知所觀感臨楮神馳伏希垂察中華民國六年七月三號商界同人張文卿周子高韓永康賴天挽王在賓魏邦傑張慕良席子銘等一百四十四人同具 
　　各圑體之公電（其一）南京馮副總統鑑張等謀叛民國罪不容誅請速通電各省一致出師討逆 
一面組織政府恢復國會吾等當爲公盾臨電不勝待命之至中華政法學會曾貫吾張人傑陳浩波黃奠華蕭紀平王實陶灌珊朱菉曾梁耕孫曾英陳世傑周祿鄭子衡費雲深等七百三十二人江 
　　（其二）丁春膏電云南京副總統南寗陸巡閱使上海各報館鈞鑒六載共和幾經流血得來非易應力護持乃逆賊張勳康有爲等羣陰構難同惡相濟今强挾宣統竟行復辟危亡國家陷害清室不道不義其敗必矣將見義師雲起滅此朝食惟民國存亡繫乎二公特請爲天下先聲罪致討並由副座依法繼任大總統職即在南京組設臨時政府督率各省軍旅大張撻伐殲厥醜類永奠國基丁春膏叩冬 
　　（其三）徐維繪等致馮副總統電云南京馮副總統鑑張勳等挾溥儀叛國大總統失蹤我公應依約法行大總統職權出師討逆毋貽漢族之羞公民等願盾公後滅此朝食公民徐維繪榮壽昌盛文申黃奠華叩 
　　（其四）同義義務學校致南京電云萬急馮副總統鑒聞溥儀復辟黎大總統失蹤中華民國將亡公爲副座當斯千鈞一髮請即依法繼任組織南京政府討除國賊誓掃滿奴以保萬世共和同義義務學校同人陸胡雄飛陸良政張增浩沈恩溥易樹林陳景新葛敬業等公電江 
　　（其五）大同民黨通電云全國大同民黨支部公鑒張康逆賊甘爲賤奴謀叛共和實行復辟民國危亡迫在俄頃本黨素抱民權主義擁護共和爲本黨天職効命疆場毁家紓難義所難辭水天等寗與共和俱死不覩帝制復生惟望各界同志諸君堅决志願共張大義殲除國賊固我共和則國家幸甚大同民黨總部章水天等支 
　　（其六）管鵬李迺璟致安徽各界電云安慶蕪湖蚌埠安武軍各級軍官安慶間會敎育會並轉六十縣各圑體各界同胞公鑒天禍吾華妖孽並作武夫搆難藩鎭負嵎始爲出位之爭潢池之甲恣睢暴戾法紀蕩然志士之握拳透爪者久矣然猶緩步却顧者良以國本動搖已甚懼其因激促而傾覆也一念之瞻徇遂使狼子野心肆無忌憚盜我大位覆我邦基燃旣死之灰造非常之刦我中華民國糜無數之肝腦歷無窮之危難僅乃卓立於世界亦旣六載於此矣二三小醜頑民縱其鼠穴狗偷之伎倆顚覆之若行所無事者吾同胞猶有耳目猶有手足猶有天良而謂俯首帖耳自貢於奴隸之域雖大愚亦知其不然也且勝負之數亦可覩矣民權之義昭耀於日星帝制之稱不容於世界彼清室三百年之根蒂固金城湯池之固也武漢一呼而土崩袁世凱威力刦天下自謂始皇之儔晚遂竊號以自娱而滇黔地處一隅兵不滿萬義聲一起全國景從獨夫膽裂窮蹙以死順人心者存逆人心者亡公例昭然無待蓍龜况乎撫天下之大半順全國之輿情據正義以討鼠穴之賊有何不克者哉方今金陵之大義凛然西南之精騎雲集旌麾所指首在皖山淮水間嗚呼同胞　坐以受附逆之名玉石俱焚乎抑猶發最後之天良一洗男臣女妾之恥乎人禽生死之關頭問不容髮斷不容有觀望廻旋之餘地也義旗在望斧鉞羅前雖欲悔之將何及哉同人等愛護河山恭敬桑梓誓以頸血濺於鄉邦諸公愛國寧在人後謹布腹心實圖利之管鵬李迺璟 
　　（其七）中華民國公民會通電云火急雲南唐督軍轉各省督軍省長各師旅圑營各圑體各報館均鑒元首縱惡國會被摧義師稽遲釀成復辟假面具旣經揭破調停者尙有何辭國水飄搖共和命絶黎氏引狼入室固無足惜其死生吾民嘗膽臥薪豈竟甘同爲臣僕一夫尙可張楚衆志詎不成城諸公或身總師干或職膺疆寄旣屬天良同具應速義幟同興公民等疾首痛心呼籲已聲嘶而力竭沉舟破釜救亡惟拼命以亡生報國捐軀是所願也犁庭掃穴願共勉之中華民國公民會泣叩江 
　　（其八）中華共和保障會通電云副總統陸巡閱使各省督軍省長各軍使各師旅長各報館各圑體公鑒張勳擁兵入京背叛民國迫退總統擁立清帝康有爲等煽其陰謀雷震春等助其叛亂竊念優待皇室歲糜數百萬之脂　養賊徐州年費數百萬之巨餉辛亥革命實種禍胎遷就至今養癰成患民主國體破壞無餘若不剷除何以爲國爲今之計惟有懇請副總統就大總統職督促各省出師以平内亂殄茲羣醜毋令死灰復燃殲厥渠魁不使元凶漏網公民等或作露布或執干戈捍衛國家人人有責同仇敵愾義不苟生効死疆場誓扶民國中華共和保障會馬重光等全體同人叩 
　　（其九）上海基督敎民公電云南京馮副總統並轉西南各省京電復辟民國危亡懇速設法恢復國會擁護共和上海基督敎公民李恒春周世光沈嗣恩等五百二十四人同具冬 
　　孫中山氏之痛哭自復辟之事傳至本埠以來人心憤激茲聞孫中山氏以奔走革命數十年共和告成六稔今一旦破壞仍歸異族聞訊之下憤不欲生昨特就環龍路本宅召集各要人各同志會議討伐計畫誓不與共天日並聞孫氏嚎啕痛哭已有終日人心頗爲感動云 
　　保護治安之種種本埠軍政各界昨奉馮督軍齊省長電内開中央政局不穩又有復辟消息統一未臻忽生波折本督軍本省長之意維持目前現狀宜守共和軌途本省各文武長官值此時機自當與本督軍本省長取一致之態度倘轄境内有人假借名義希圖乘間煽惑擾亂地方應即以土匪論嚴拿懲辦以絶禍源切望查照辦理並飭部屬遵照云云 
　　盧護軍使因宣統復辟特召集駐滬各軍長官開緊急會議决定反對茲悉盧軍使因值此國本動搖人心惶惑保護地方尤關重要復於昨日午前十時邀集本邑地方各長官會議維持方法聞滬海道尹王賡廷外交部特派員朱兆莘上海縣知事沈寶昌淞滬警察廳長徐國樑皆應召預議云 
　　淞滬警察廳長徐國樑前昨兩日迭赴護軍使署參與會議後於昨日午後通令各分區署警正佐各員對於晚間防務加嚴並諭令每晚十一時後親赴所屬抽巡以昭愼重而免疎懈各分區署奉令後均各遵照辦理矣地方警察事務所景警佐亦諭飭本所偵探於晚上輪流值夜以重防務 
　　前晚南市兵工廠一帶由謝總辦商請盧護軍使加派軍隊在廠之周圍密佈加防 
租界領事圑前晚飭各捕房撥派得力包探前赴南方方面探察消息又至兵工廠偵察該廠戒備情形當即回復一切 
　　英美總巡麥高雲君以此次溥儀復辟消息傳來恐有匪徒在租界乘間造謠生事妨碍治安因特通飭各捕房中西探捕輪班分往各要道及交界地點嚴密查巡以資防衛 
　　市面金融之加緊邇自北京康張擁戴溥儀復辟之信傳至本埠之後商業均受影響而銀根更緊上加緊蓋華洋各銀行雖存現銀一千八百餘萬其中做標金押欵共有八百萬之譜况又值各銀行爲上半年結束之期無論到期及未到期之押欵一律贖清以致昨日銀拆已漲至六錢八分此際商界受此大影響亦意料之外也 
　　各項股票價亦跌落尙有新開銀行正在添招股份受此影響後卽富有資財者均不敢投資認股卽儲蓄票每張十元前數日可售五元昨日起跌至三元尙難覓受主端節方過商家又受打擊均呌苦不置 
　　字林報之記載字林報云上海及附近諸處聞復辟之消息表面上尙屬安靖惟本埠地位頗有可注意之處程璧光與盧永祥皆主張維持共和昨有兵一千六百人乘滬寗車由南京開赴松江駐紥上海附近不致發生亂事昨報（字林報）所載德華銀行以巨欵賄餌海軍一事茲經海軍聲稱此說不確特更正於此海軍之不受賄正大光明本報昨已言之但在彼時海軍祗知拒絶不義之資而不知此欵之出於德人耳云云 
[美國官商慶賀開國紀念]  
　　今日（四日）爲美國開國紀念日期駐滬美總領事曁旅滬美僑就領署開會歡祝並定是日上午十時至十二時特設茶點招待中西來賓昨由駐滬美總領事薩門斯君函致道尹交涉各署請爲觀禮又美國商圑義勇隊亦以本日爲該國開國紀念之期定今日下午四時至六時在跑馬廳習演打靶及各種操式以誌慶祝業已柬邀中西各界人士届時蒞場參觀 
　　字林報云七月四日爲美國獨立紀念節此次上海美人布置慶典其熱閙情形爲向來所未有協約國之圑練兵皆將參列慶典午前十一時半由黃浦灘列隊至美總領署向總領事行慶祝禮此乃上海第一次之盛舉也天氣炎熱賓客衆多故籌備慶典者决定不請客演說惟由美總領事略述數語而已受賀時期自午前十一時起至十二時半止除在領署招待外並指定殖邊銀行樓上美人俱樂部爲招待處備置午筵至三時止晚間在禮查旅館備筵開大跳舞會云 
[第四師軍隊調防]  
　　距離南京堯化門外十五里之巴斗山駐有陸軍第四師第七旅第十四圑所部兵士邇因兵房坍毁由該圑夏圑長呈報浙督軍兼任第四師楊帥長請爲報部撥欵修理而楊師長以現值部庫支絀且松江及淞滬一帶需兵防守故特咨明馮副座將該圑兵士調松分駐松滬各處經馮督軍允准爰即電令夏圑長調防昨日（三號）夏圑長帶同官佐及軍械輜重　物特開火車二十七輛於上午六時由寗來滬卽由梵皇渡車站直逹赴松而松滬盧護軍使以滬上兵力尙嫌不足特商由楊師長請於該圑内抽派一營留駐滬南斜橋新營房内以保滬地治安 
[兩軍艦開赴北洋]  
　　泊於淞口三夾水之海籌及海圻二巡洋艦昨奉第一艦隊代理海軍林總司令命令速往北洋防駐大沽要口故該二艦長立卽出發已於昨日（三號）上午八時離淞北上矣 
[通告越南關稅單之公函]  
　　江蘇交涉公署致上海縣商會函云敬啓者案准外交部特派雲南交涉員咨開查中國貨物及郵政包裹由沿江沿海各口岸運經越南輸入廣東廣西雲南三省與由各該省通過越南輸往沿江沿海者法越稅關往往有違苛征情事茲爲挽回條約固有利益計已由本署與越南總督交涉並一面通函省内各商號徵集越南稅關所發各項稅單俾作證據一面代本省商務總會擬具佈告印行惟各省物產互通往來多有經過越南流入邊省者除分别呈咨外相應將通函佈告各稿照印一份備文咨請貴交涉員查照轉咨各埠交涉員並令各機關學校圑體及與有關係之商家一體知照仍函商務總會印刷佈告各報館照稿登載俾衆周知再商民因此項事件如有呈請爲交涉便利計可否於受理後將單據咨送本署外凡赴尊處請領護照往來越南者可否諭令承辦人員將通函布告所載由詳細解說俾其了然之處統希卓裁見復計送通商佈告各一份等因到署查閱抄件於商業極有關係除分函外相應檢同抄件函逹貴會即希查照爲荷 
[電車司機罷工風潮之善後]  
　　往來小南門小東門等處之華商二十三號電車十一號司機人於上月三十號下午二時駛過道前街東口並不遵章暫停爲保安隊七十一號警士上前干涉將十一號司機人拖下毆擊該司機人逃回電車公司報告以致激動衆怒於七月一號各司機人一律罷工嗣經各紳士出爲排解該公司始於二號一律開車營業各情屢誌前報茲查行駛小東門小南門中華路一帶電車亦於二號晨開駛營業但該路軌道必由淞滬警察廳東首經過該處因警廳重地所派保安游巡等各隊士與巡警等較他處爲多此次該公司雖命各電車照常開駛誠恐各警士與各車上之司機人故意挑剔留難且彼此言語不通易生誤會是以即於二號始在各車上各派查票員一名常川在車押同司機人開駛以免另生枝節 
[定期復訊洪述祖]  
　　謀刺前農林總長宋敎仁案内之要證洪述 
 
 
 

Page 11

 
 
祖因不理德商抵欵被控於公共公廨將洪逮案經洪設法理明奉判開釋時爲宋君之子宋振吕得悉延代表律師同投公廨復將洪扭控到案迭經中西官會訊未結判仍押候訂期研訊各情屢誌本報茲悉此案經原審華官王崧生襄讞與原陪審西官美副領事博金式君商明定期本月十一號午後二時半復訊業已諭令檢察處分别函致兩造代表律師及捕房觀審員牛門律師一體查照矣 
[軍署分别懲治盜犯]  
　　松滬護軍使署前據淞滬警察廳獲解盜犯陳際昌金鴻才于春富等三名即經發交軍法課提案訊明糾衆强刦得贓不諱擬判陳際昌金鴻才各處死刑于春富徒刑電咨督軍核辦在案現接馮督軍電復照准依判執行故盧護軍使將該三犯提出驗明先發警廳押赴犯事地方游街示衆後卽於昨日下午二時將陳金兩犯押赴西砲台鎗决至于春富一犯移至上海地方檢察廳照擬執行 
[運輸公會通告改訂章程]  
　　上海運輸公會昨將改正章程及通告分致各公司云敝會成立以來首以剔除弊害爲宗旨近閱報章載有志成仁穀兩公所聲稱向章各埠客貨由火車承運到埠俱歸該兩公所派人在棧擔任掃倉扦樣等事凡遇客貨短絀卽以掃倉貨抵補云云敝會公　集議查該兩公所掃取地脚均由該公所取回視爲一種應有之利益對於客貨短絀曾未將取回地脚抵補公司與客商兩方均受弊害現各公司爲保全客貨起見已禀准路局於九月一號由敝會派人往站照料如有漏出地脚由貨客自行取回俾免損失各公司亦可稍寛責任并擬有規則數條以資遵守務乞貴客商垂照爲盼茲將改訂章程錄下（一）由公會辦就磅秤一具設在麥站寫字間内不論何行號向車站扦樣須先持樣單向麥站各公司友處掉換樣單再至車站照扦扦過之後必須將樣袋會同各公司友或公會友到寫字間内照章過磅方能出棧以免損失（二）各貨到棧先由鐵路小工搬下或原來有破包堆裝時當將已破之包件另堆外面不能壓在貨堆之中公會及各公司友人均須驗看遇有破包當即絞好倘小工不照章辦理如果查出即告知車務處究罰或調換他人接辦（三）浦口駁船上海棧房由公會整頓客貨諒無短少情事倘客商到麥站卸貨時萬一遇有短少破壞等情當與各公司及公會友聲明短少若于兩方面告知公會秉公調查除原來因風短少并扦磅樣外由貨客向各公司直接索賠如出貨時客商當時未曾聲明破少及原包并未損壞各公司不能擔任負責任以昭公道（四）由公會派監視一人司務六人輪流各棧房專司破包及掃地脚等事所有麥站各貨漏出之地脚均歸公會司務掃清或遇來貨各包件内有短少太多卽將原處漏出地脚倒在包内絞好以免兩方受損 
[分配滬杭路巡察員職務]  
　　滬杭甬運輸總管烈德爲分配巡察員職務事通告各站知照聞派車務總巡察員楊先芬巡察杭州城站起至嘉興止而以第一車務巡察員鄭文培襄理之又派第三車務巡察員陳淩巡察上海南站起至嘉興站止而以第二車務巡察員陳爻吉襄理之嗣後滬杭一路分爲兩大段各專責成以明統系並已轉告各關係人遵辦 
[水警巡艦巡緝梟匪]  
　　現泊浦江之鈞和游巡艦長董仲發君昨奉水警第二廳長令開浦江流域綿長爲江浙航路之要道船隻往來日夜不絶邇因梟匪充斥偵悉浦江迤西至江浙交界一帶現有匪黨出没恐有擾及航商情事亟應預爲巡防令仰該艦速爲往來游巡以資保衛等因故該艦已於昨日開往茅港等處嚴密巡查矣 
[舊審檢廳被圍竹笆]  
　　小西門外王家闕路新造上海地方審檢廳早經工竣惟因看守所尙未建築故未遷入前經承買老縣署前舊審檢廳一帶基地之興市公司擬在該處起造市房函請該廳從速搬遷當經袁林兩廳長諭飭工匠趕緊前往建造押所在案昨晨忽有工匠數十名據稱奉該公司之命到舊審檢廳大門四周一帶圍打竹笆一時該兩廳辦公員役並訴訟人等出入諸多不便卽袁林兩廳長之馬車到此亦只得繞道出入於是袁林兩君大爲不然立卽派員向該公司交涉着令將笆拆除以利交通並謂如該公司欲圍築笆須俟兩廳騰出方可履行云 
[德人聯翩返國]  
　　字林報云星期日有德人四十三名附荷蘭船離滬返國重慶長沙漢口汕頭廣州北海海口雲南宜昌濟南等處德領署人員皆在其列惟上海德領事及副領事施謀氏尙未啓行 
[兵工廠趕造手鎗]  
　　上海兵工廠製造軍械各工匠每當七月一日以後夏日炎天向例停止夜工以資休息今届七月一日本應照舊停止因某省督軍定製手鎗亟須趕製以便依限交付故將夜工延長五日過期再行停工 
[各學校休業畢業期彚誌]  
　　工業專門學校徐家滙交通部工業專門學校定於本月六號下午一時半行畢業禮昨由該校長唐蔚之君具柬邀請各界届時前往觀禮 
　　第一露天學校本埠少年宣講圑諸同志鑒於鄉村兒童失學之可惜故於盧家灣南魯班路斜土路轉角張氏墓園内開辦第一露天學校敎授淺易文字授課已及半載前日（一日）舉行夏期考試由汪龍超王書麟陳子和等主試并請贊成人張蟾芬監考至五時畢聞學生三十餘人成績良美茲定下星期日（八日）午後二時行休業式由各生表演成績分給奬品並函請各界人士届時到校觀禮想熱心敎育家定必聯袂前往也 
　　博文女學校法租界貝勒路禮和里博文女學校定於星期日（陰曆五月二十日）下午四時舉行休業式届時由學生表演成績並請人演說舍中陳列書畫以資請人觀賞（可以出售）並聞該校暑假期内設立圖畫音樂補習科圖畫請圖畫美術學院院長劉海粟君敎授音樂用鋼琴請黃馥珍女士敎授下學期增設中學一年級招考新生凡有姊妹三人往該校就學者無論何級減收學費一元茲將該校暑假補習科簡章錄後一旨趣以消閒之光陰爲速成之進取發揮美術輔助淑德二學科圖畫音樂（欲補習英文亦可商量）三時期陰曆六月朔至七月望每日上午八時至十時四納費除本校學生免費外其他有志補習者每科只收半元五校址法租界貝勒路禮和里 
　　震旦大學院上月二十九日午前九時震旦大學行畢業禮到校觀禮者有法領事薩上將盧護軍使代表朱交涉使代表上海沈縣知事馬湘伯等數十人該院請江南倪副司牧主席給憑計預科畢業者二十六人正科文科畢業者曾紹芳馬杰義理科畢業者周文蒸陳寶驑周樹堯醫科畢業得博士文憑　朱增宗汪振時朱汪二君肄業該院有十餘年之久并在廣慈醫院實習學問經驗均極宏富將來出而問世必能救濟同胞也 
　　浦東小學浦東中學附屬高等小學開辦已十有三載學生先後畢業數百人茲聞該校於昨日上午舉行第十届畢業式由該校校長親自給憑計畢業者爲陸兆鼇戴道敬張志虎吳克昌嚴有仁孫孝耕宋冠星顧怡亭竇光瑋張炳勳胡仁壽錢世德龐瀚李祖蔭等十四名 
[青年會今晚開音樂會]  
　　今晚（星期三）八時半四川路中國青年會特請國樂家鄭勤文操琴鼓瑟及琵琶獨奏另附各種絲竹更番疊奏以助雅興同時並舉行歡迎夏季新會員凡該會會員均可與會 
[審檢廳炎天減訊]  
　　近來滬上天時異常炎熱居民靜坐斗室尙覺揮汗如雨上海地方審檢廳袁林兩廳長以天熱辦公諸多不便且民刑訴訟當事人每日到廳候審亦無不呌苦是以於前日始諭令在廳辦公員役及訴訟人等均于午前辦理以示體卹 
[保護洋商避暑]  
　　茲届夏令炎熱時際旅滬洋商前往浙省莫干山避暑者甚多駐滬領袖總領事昨據各洋商請求照案保護立即照會駐滬朱交涉使備文呈請浙省長飭屬妥爲保護 
[再誌誤認髮妻不端之兇劇]  
　　住居法租界東新橋街寶興里三衖門樓上之紹興人葛炳福（即葛炳夫）於上月二十八號行經左近漆匠店門首見樓上有少婦衣服面貎與伊妻陳氏相同遂疑伊妻有不端之事卽於二十九號早晨回家用剪刀將伊妻喉間連戳三下陳氏大聲呼救經巡街捕聞聲到來將葛拘入捕房陳氏即送廣慈醫院醫治並由包探姚金福前往漆匠店樓上查明葛認錯情形禀復捕頭已誌前報昨日捕房將葛解送法公堂請訊葛陳氏因傷未醫痊故未投案詰之葛供日前民人出外見漆匠店樓上之少婦誤認爲自己之妻疑伊作不端之事故此在黎明時以剪刀將妻連戮三下後由捕到來拘入捕房飭探往查明白始知錯誤悔之無及求宥判葛還押候陳氏傷痊再行訊核 
[救火會緩期比賽救火技術]  
　　舊曆五月二十日俗稱分龍日南市救火聯合會向例必邀集各救火會驅車至滬杭車站隙場上比賽救火技術循行已久茲又將届期惟因該會現正修葺警鐘樓上下之泗門汀泥未曾竣工而脩飾房屋重鋪擱板等工亦須八月内方可完事故賽技之舉擬俟九月間開十週紀念大會時併同舉行刻由會長毛子堅函知各區會員查照矣 
[書籍不准他人翻印]  
　　會文堂書局經理曹如生控胡瑞生殷祥生李錦文等翻印書籍等情前日經公共公廨中西官提訊據原告曹如生供稱被告翻印之論說祗會文堂一家出版曾在北京敎育部註册並延律師到堂請求給諭不准他人翻印被告胡瑞生亦延律師到堂代辯問官得供判照原告律師請求辦理 
[創辦大同工藝廠]  
　　近有陳恩錫鄒詠春吕耕莘方均珊等素抱民生主義因近來滬地無業游民日多生計維艱特公同發起邀集同志籌措基本金二萬元創辦大同工藝廠内設織襪花邊布疋諸科以便安揷游民現已在公共租界愛而近路均益里賃定廠屋籌辦一切一俟組織完備即行開幕 
[學校刋發公益劵之非難]  
　　滬海道視學余沅昨致中華商業學校函云昨據鄭載揚函稱先生身爲視學對於道屬各校有監視糾正之責茲有中華商業學校刋有一種公益劵玩其意主行同市儈非學校所宜有足下亦聞之乎或者該校在租界以内中國官界權力所不能及一任其自由而不加干涉但此種舉動爲學界羞爲全國羞務請設法消弭之是幸等語並附公益劵一紙查貴校刋發公益劵固爲設立貧民學校起見熱誠殊堪欽佩惟此種辦法似未妥適易啓社會評議用特函告卽希另籌善策將公益劵停止分送是爲至要 
[派員清理賬目]  
　　舒吉甫在英公廨控陳履昌賬欵糾葛一案由廨訊判被告交保候訊在案前日經聶襄讞會同英領卓君訊據原告代表律師上堂譯稱此案貴公堂諭派理賬員清理賬目一層原告極爲贊成不知被告律師以爲然否即據被告代表海德禮律師到堂聲稱愿告所云理賬一節敝律師亦表同情中西官得供會商之下判被告仍交保着理賬員將兩造賬目理明再行核奪 
[竊案須眼線質訊]  
　　淞滬護軍使署書記官王棟臣前在浦東太古碼頭福州輪船上失竊銀洋衣服公文等件經軍署稽查雷應春帶同眼線徐錕山即徐霖前往浦東緝獲嫌疑犯張金高一名帶署訊供牽涉太古碼頭巡丁楊阿桂江少山二人發交警廳訊辦已誌前報茲悉此案業經司法科劉科長於前日傳提一干人證到案研訊先據張金高供稱九江人此案係長江積竊江陰阿三夏德元小喜子等所爲伊分得贓洋六元江少山楊阿桂並不知情我在軍署被徐銀山指使供出云云據楊阿桂供稱徐錕山前帮伊爲夥後因辭歇徐因此懷恨實被以公報讐况伊旣能將公文吊　何以不將正竊獲解請察據江少山供稱因徐錕山向伊索賠贓洋六十元未遂互起衝突致被挾讐圖害劉科長據供飭傳徐錕山質訊未到當以虚實難明於昨禀明徐廳長將一干人證併解地方檢察廳午後經檢察官提案預審之下判楊阿桂交保江少山張金高收押候備文移請軍署將承辦是案眼線徐錕山交案再行訊辦 
[被拐女子准交來警帶回]  
　　寓居蘇垣之揚州人秦鶴山其妹秦小十仔被人誘滬價賣與公共租界新閘居仁里鴇婦杜王氏家學習戲曲希圖爲娼被秦偵悉控經吳縣知事備文派警來滬會同捕房將杜王氏與女一併拘解公共公廨迭經訊供判杜王氏開釋秦女暫留濟良所候核在案茲悉捕房於本星期一知照濟良所將秦女解案請示並由吳縣來警投案聲請提回中西官得禀判秦女准交來警帶回蘇州歸案訊奪 
[懸賞緝拿盜賣墳地之革保]  
　　張軾廣淵根淵兄弟三人有一祖墳坐落本邑二十五保四圖内應納上下忙錢糧因張兄弟均出仕在外故卽托該圖地保林少卿代完所有糧串均存林處旋林身故由伊子林鴻生接充因事斥革後見有十餘年糧串卽起盜賣之意僞造田單一紙串出李永正改名張秀春冒充張姓後嗣盜賣與王慶章得洋二千一百元後爲現充該圖地保之諸芝香查悉通知王慶章並電催張軾等來申報告捕房拘獲張秀春及中人成毛毛周維新解送法公堂訊判押候補緝林鴻生到案訊辦詎林已聞風逃逸以致案懸莫詰現張軾等投法公廨聲稱恐林日久遠颺難以緝獲今願出賞格先將洋一百元存在案下無論諸色人等將林獲案或知風報信因而拿獲者即將此洋充賞中西讞員諭將洋仍發原告領去候將林緝獲再行將洋呈案給賞 
[飭候示期驗充地保]  
　　二十五保十一圖地保徐槐卿（混名矮子銀泉）前因匿糧舞弊奉諭斥革所遺之役已奉上海縣沈知事出示召充所有驗充各費一槪革除如有人藉端需索准指名禀究在案茲悉沈知事自出示召充以來連日投署投充者多至七八人業經沈君諭飭聽候示期分别傳案當堂驗看以便給諭着充 
[行路須走街沿之告示]  
　　英美總巡麥高雲君以邇來界内時有電車汽車肇事每至傷害生命雖由開車人不愼然大半係行路之人或欲越過車前或在馬路上行走所致昨特出示警告略謂凡行路之人務必於街沿邊行走以免有性命之虞特此警告云云 
[輪船上查獲紅土與嗎啡]  
　　太古公司嘉興輪船此次由營口開駛來滬於昨日抵埠停泊浦東該公司碼頭經海關扦巡洋員在搭客所帶香包内抄出紅土四包及嗎啡十二包價值一千餘元當卽帶回海關存候焚燬一面函請官廳飭緝帶土之人解究 
[定購火油木箱之糾葛]  
　　謝仁山與周維新爲定購火油木箱糾葛在公共公廨互相涉訟經中西官判兩造各交舖保候訊在案前日由廨提訊即據周維新上堂供稱謝仁山於去年十月初十日來定購木箱一千隻當收定洋六百元繼而續定亞細亞鐵箱黃木箱八千隻均由謝遣人來定購後付過票洋四百元我將箱子造齊上棧嗣由謝來出過數千隻後因貨價漸賤延不出貨是以投案控訴並延律師到堂請追訊之謝亦延律師到堂辯護中西官得供判候展期再訊 
[再誌打盆女孩之苦况]  
　　閘北長安路某某二絲廠日前有打盆女孩二口發痧猝斃已誌前報日來天愈酷熱據女工云此項打盆女孩炎天最苦身立沸水鍋側俯首盆内手中用力打撈往往因受熱過甚暈倒地上體質虚弱者每至不救而廠中對於此種事實發生後並無酌給撫恤定章殊爲可慘云云前日（星期二）光復路某絲廠於下午一時亦有打盆女孩甲乙二人驟然暈倒趕即知照家屬到來一已氣絶身死一亦已僅存一息卽由家屬舁回不識能否保全性命 
[票據賬簿未貼印花被罰彚誌]  
　　泰興人胡朝盛次由江北販來毛猪數十只在浦東洋涇鎭復興猪行脫售得價洋九百餘元携帶返里深恐途中關卡留難故由該行出立收據爲憑胡於昨日經過爛泥渡被三區崗警查見以胡身帶巨數銀洋恐有别情將胡帶署經解警正詰訊胡出收據爲證解警正以該收據未貼印花判胡罰洋五元爛泥渡窰貨店主孫阿福昨向南市恒泰豆行購得蠶豆三石發票未貼印花被三區崗警吕鳳台查見帶署罰洋五元又柴萬興磁器店主柴華亭在滬批貨歸店亦因發票未貼印花被　查見帶署罰洋五元又洋涇鎭三區二分駐所劉巡官連日前赴各店舖檢查印花查見永九禾藥店賬簿未貼印花傳所罰洋五元 
[電車撞倒自由車]  
　　昨日傍晚六點半時有年約三十之某甲乘坐自由車行經法新組界霞飛路尙德里口照章在馬路東邊走行因途中有頑孩玩耍故避在馬路西邊適有往來徐家滙十六舖之電車由西馳來甲不及避致被撞倒碾傷右足由途人帮同將甲拖出然鮮血淋漓肉已削去一條白骨露出旋送至捕房轉送醫院醫治 
[兩汽車互撞]  
　　汽車夫沈阿福日前由金神父路駕車開駛至巨籟逹路適有李木生所駕汽車從旁邊衝出彼此未發號聲以致將沈之汽車撞損由捕到來抄錄號碼禀明捕頭飭探將兩造傳至法公堂請究沈投訴前情李供實係一時不愼致將沈之汽車碰撞求宥判李罰洋一元 
[房客欠租生財作抵]  
　　愛而德洋行收租人投法公堂控房客柯順記虧欠房租洋十六元向收不付扭案請究柯順記供欠租有之實因一時難以措置民人家中尙有什物售賣不值十餘元求察判柯開釋生財作抵完案 
[雉妓不認拉客]  
　　雉妓朱梅倩王四寳王媛媛張二寶王阿媛等前晚均因在馬路拉客由捕查見一併拘入捕房經捕頭詢供均不認拉客捕頭以其碍路亦屬違章着各存洋一元保出自赴公堂候訊 
[攔攫女工金挖耳]  
　　某布廠織布女工沈張氏前日放工歸家行經大統路被無賴江鳳寰許大郡攔路攫取頭上金挖耳一支而逸當由四區崗警帮同將江許二人追獲拘入警署押候究辦 
[匪徒攫取小洋]  
　　匪徒錢福生前晚串黨在美租界東有恒路一千五百二十六號門牌孫范氏所開小烟紙店内以購買香烟爲由乘隙潛入帳檯旁攫取小洋十七角飛奔圖逃經氏狂喊遂由包探葛祖元帮同將錢追獲拘入捕房捕頭略詰一過諭飭押候解廨請辦 
來函 
[學生救亡會通函]  
　　中華全國各學校學界諸君公鑒自叛督稱兵弁髦法律國會解散總統被制同人等逆覩梟猘不除亡禍即在眉睫爰組織中華全國學生救亡會藉以喚醒國民扶持正誼惟時值暑假試驗光陰寳貴未敢遽行通函上凟清聽今康張兩逆惡燄愈熾燃亡清死灰作異族奴馬我父老昆弟熱血締造之共和遂爲國賊所污辱諸君子熱忱愛國素所欽佩務乞投袂奮起羣策羣力共拯危亡合全國學子鼓舞民氣以爲武力之後盾國基重奠旦夕可期刻正籌備印發週刋一俟經濟充裕尙當急爲寔刀上之補助庶義聲所播賊膽爲寒如蒙贊同卽祈署名來會以匡不逮除通電海外留學界共策進行外專此布逹臨池憤痛不知所云上海中華全國學生救亡會公啓 
雜評二 
[美國紀念日之感想（庸）]  
　　本日爲美國獨立紀念之日聞旅滬美人之慶祝比諸往届興緻尤豪冋念我國共和六載國基之飄搖顚覆於今二度雖張康等叛逆舉動爲全國所不容削平大難指顧間事然國運杌隉至此瞻茲友邦之盛典能無感慨耶 
　　據外交消息駐京公使會議對於勝清復辟應取態度美公使力持爲適當之處置其保障民治厚愛我國極當感謝吾同胞觀於友邦之愛我國體如此熱忱則吾之自愛其國天職所在益知所奮起矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[大學預言] [  天虚我生]  
　　赫赫師尹民俱爾瞻有國者不可以不愼辟則天下僇矣 
　　好人之所惡惡人之所好是謂拂人之性菑必逮夫身 
[自由談人名與詩品對] [  鄭琴薰]  
　　紅樹栩園　常覺一知　寒塘雲夢　風雩北山　仰山讓竹　綠杉野屋　具備萬物　夜渚月明　月出東斗　過水采蘋　侍月蘭階　隅見鴻影　野鶴樂鳴　塵世恨人　南無曉濤　賞雨茅屋　時聞鳥聲　幽鳥相逐　座中佳士　上有飛瀑　嬾雲如我　瑞雪撲塵　白雲幻空　秋夢孤鶴　佛初榮華　明月前身　大風捲水　碧桃滿樹　曉策六鰲　神存富貴　寒松後彫　碧波蠧魚　非我旡競　若愚不具　山安楓隱　奇花初胎　青春鸚鵡　豈必有爲　如幽匪藏　水流花開　天白桐廬　實秋叶黃　居士似春　呆人抱甇　黃華瑞雪　月明華屋　猶春於綠　可人如玉　壯士拂劍　碧苔芳暉　梅夢雪嶺 
花覆茅簷 
家庭常識 
　　去茶壺内積垢　用鹽强水蕩之其垢卽去復用熱水洗淨與新無異以此法洗一切金類或磁器均妙 
　　巧色染衣　無論何色之衣料設因顏色太艶可購洋元色或灰色少許泡水染之即成種種之巧合灰色惟染時須先將衣料濕透方能染色半乾時以熨斗熨燥即與新料無異[  蓉軒]  
　　洗綢衣用槿柳樹葉在淡水（卽天落水）内揉之取其水洗滌各種顏色綢衣其色不退艶麗如新（此葉吾杭遍地皆有有爲編籬之用） 
　　貼廣告牆上貼廣告已成通例大多用漿糊黏貼每恨容易剝落今由實驗得來以生荳腐塗上貼之即經久不落矣[  徐乃彬]  
　　種菱以河底泥拌種子滿置舊蒲鞋或蒲包之内與活螺螄數升同沉河中則菱易活 
　　種茭白不用鐵器其肉永不生灰點採時亦忌觸鐵器 
　　種竹竹有雌雄雌者多笋欲辨雌雄當自根上第一節生枝處觀之雙枝者雌獨枝者雄[  沙農]  
工業須知 
　　製醬油法釀造醬油法有二種即外國法與土法是也今先述外國法法以小麥投於釜中熱之至呈黑褐色用石臼或磨碎之别取與小麥同量之大豆（即黃豆）蒸熟一晝夜互相混合並加種麴使之混攪於全面是爲製麴與米麴同然後加入與大豆同量之食鹽混容量二倍之水一次煑沸移於桶内使之冷却乃注以釀造桶中之混合物是即醪也加入醪後每日二三回至四五回用丁字形土擢充分攬拌夏期約經七八十日冬期約百餘日即可製成美味佳品可經三四年不壞 
　　土法者即吾鄉所用之法也法於夏季大伏時取早豆（即成熟最早之黃豆）十分煑爛然後置日中陽乾之（但不能過於乾燥）以小麥粉拌之（每豆一斗約用麥粉半升）移入室内須不甚流通空氣之處敷蓆上上掩南瓜葉或楮樹葉令發酵約經一星期至豆粒面全生黃色菌乃取出再陽乾之使十分乾燥可爲久遠之貯藏至冬日或次年春於欲醬油時可先取淨水貯缸中將製成之黃豆浸入至半爛時投以食鹽每日晨晒夜蓋經兩三日取其汁煎之復日曝夜露雨天遮蓋兩三月後即呈黑色然後收藏供用其味甚美非市販者之可比其萬一也用此法製時若欲食其豆（俗名醬油豆）僅一次取其汁液若欲多量之醬油則一度取汁之後可復加水於豆中浸數十日再取其汁煎之如法製成亦堪應用惟味稍邈耳[  半璧]  
集益錄 
　　再答第十二問敝邑村問日常所飲之水殊稱濁劣不堪蓋其村莊苦無甘泉掘地作塘泉水點滴僅敷日用飲斯食斯惟此一塘耳鄙人某日訪友過其村所飲茶水皆清澄可愛味尤甘美詢其所以始知其澄水之法乃用黃泥若干攪之成漿入水缸中與所取之水和而攪之如沸水旋如螺片刻則水清如過蒸溜據云凡在其村旅居三月者能强健身體毫無疾苦皆服此水之益也騐其村人之精神果然不謬芝芳君所言井水惡劣鄙以爲可如法將黃泥數石攪入井中以理推之必能轉濁爲清化臭爲甘也醫書云黃泥水名地漿水服之可解百毒殊有益也春水暴漲時流水挾泥帶沙食之有害鄙以爲可如法澄之亦殊便宜質之博物君子不識以爲何如[  武宣陳公盛]  
　　再答第二十八問玉蜀黍含蛋白質富滋養料刈取其莖切去皮葉鍘爲寸餘小段置臼搗碎榨取其汁入於鐵鍋煎之以文火不間斷攪拌煎久卽成蜜糖但糖汁旣至沸騰時每液汁一斗須加以炭酸鈉一安士分作四五次投入則去其固有之臭氣而成極美味之蜜糖（按刈時如多必堆積致生他氣似宜編簾直立透風免生他味）[  慶禧] 不受酬 
　　更正昨答三十二問内惟他種植物誤惟爲製 
長篇小說 
[寫情小說柳暗花明錄] [  常覺小蝶天虚我生合譯]  
　　第十七章（二） 
　　廻視門外則老嫗捧茶推門進茶具精緻如其室裘狄斯顧蘇惠恩曰汝固嗜烘餅乾者今猶嗜乎曰謝汝固喜食之然不欲再煩汝裘狄斯曰此易致耳因舉手向嫗作勢嫗退尙向其主人作詫愕之狀以爲主人何故今日乃作此粧束蘇惠恩曰其人聾乎曰聾且喑蘇惠恩乃夷然曰是無怪其不諳我語矣然汝用此癃憊殊亦不便裘狄斯笑曰吾固能作啞語也言次倚身向椅一靠疊其足而點地旣復自忍然已爲蘇惠恩所覺其舊態固未除也裘狄斯又曰吾固能以手勢代其語言乃較聾啞學校之生徒爲妙言時又微聳其肩蘇惠恩曰然則客至奈何客豈亦皆諳啞語乎裘狄斯曰吾無客也有之唯汝或敎堂中牧師夫以牧師而降吾家則吾之爲人槪可想矣蘇惠恩此時乃起疑度亦知裘狄斯所言皆僞但彼何故乃作此狀以向己其中當有鬼祟要當防之而口中則曰君來此幾時矣何我乃絶未前聞裘狄斯曰近一月矣我來蓋避煩囂故與戚舊亦不一言而不圖昨日遇君蘇惠恩曰然則昨日之遇亦殊巧矣裘狄斯微笑曰我則度君必以爲詫即今茲之來大半亦出於好奇然我亦頗願以吾　告君但恐言之則汝尤驚今當先一試汝友誼之誠否蘇惠恩曰君言何指吾乃猝不得解而裘狄斯不答顧而言他曰汝昨夜爲我談舊事今我亦當問汝汝亦嘗見舊日朋儕否噫是矣汝昨不言見梵夫乎汝謂彼已爲何耶蘇惠恩聞語其面又赬曰彼已貴且襲爵然彼之事汝自知之何必問我因向女一笑裘狄斯殊不爲動從容言曰汝意殆謂吾嘗與之同逃乎實告汝吾二人亦已多年不見蓋意見不投則不如分手渠今已爲伯爵乎曰然彼事我盡知之蓋吾實爲彼律師也裘狄斯微驚目光下垂良久曰汝乃爲彼律師乎曰然曩日吾嘗以事往見其人吾覩其狀乃似沾有心疾裘狄斯曰此何見而云然蘇惠恩自咬其唇曰彼之待我乃不如一狗並握手亦弗屑裘狄斯目光微動笑曰待汝不如一狗此正其平日之爲大吾固謂其雙眸乃生於額上然汝即以此謂其有心疾乎曰否不但此也彼事事皆類痴惘吾告以財產事而渠竟充耳罔聞且言須往外圖裘狄斯曰但彼固未去裘狄斯言時忽自覺語失則立改之曰吾意人非至愚豈肯捨其產業而作浪游蘇惠恩曰然故於當夜彼亦自改其初心留村中弗去直至於今裘狄斯曰然則彼人富乎曰富甚村田而外蘇格蘭尤有巨產愛爾蘭良田尤夥終彼一生亦未必能用其百分之一故其產業行將有增而無減近且雇一少年爲其經理之人其意殆猶不信我也蘇惠恩言時裘狄斯面色乃大變則廻者以避蘇惠恩之目光 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之言論 
[論泰西人和（熱腸冷眼翁）（見本報癸酉年六月二十三日）]  
　　泰西之所以能富且强者在練兵在通商而實則在於人和夫根深者葉茂源厚者流長我中國之爲貿易者動曰合偷一牛不如獨偷一狗泰西則不然其設一公司也集本必數十百萬合股至數千百分以一二人主之贏無所私虧無所怨其司貨司銀司帳諸人悉由主其事者舉所信而諸司又各取所信之人以分其勞忠而力者重用之聽其自營獲利而無少猜嫌貪無能者擯斥之雖或誼屬親交而不容包庇故各東永無異議各夥又莫不協力同心恢恢乎多錢善賈眞有一勝可以償百負者此商之和也尤可異者他國有兵事則商必受其害而泰西興兵一切軍需糧餉皆謀之於商而償其利一戰而勝所獲什倍則與商共之是即以戰爲市寓兵於商此又見兵與商之和而朝野上下無不樂其樂而憂其憂也傳曰師克在和易曰利者義之和也泰西有焉其富强之甲於天下也不亦宜哉今聞東洋之國通商練兵亦皆取法泰西則凡爲兵爲商之人亦必有道焉以使之和度勿取其貎而遺其神畫其肉而忘其骨或爲泰西人所竊笑也吾習聞泰西人之論熟知其情狀故著爲論如此（１４） 
尊聞閣筆記 
[張禹門（見本報癸酉年三月二十三日）]  
　　湖北漢陽朱勳臣僑寓淮城以藥材爲生理年五十三歲一妻一妾產五男六女歲丙辰遷眷城西一日案頭得張禹門手書云是借室同居詢之家人皆不知所自來朱方疑與張從無一面何遽稅吾居頃之又得一書始知張爲狐乃婉言謝之由此書札往來不絶然張終不以形見旣而朱欲另稅别居以遠狐害張知之責以書朱託云宅隘欲覓廣厦與子共耳張輙書某宅佳稅居之張又從焉朱終不釋於懷踵乩者問休咎柳仙降壇大書云張余弟子也獲道淺纔百六十日與子有緣勿以異類見疑當卽爲張作祠朱力能爲　辭以他年柳批三日復叙至期再往盤　吝財二字朱方欲再問家人報火朱懼鳩工庀材刻期興作旣竣張令三四側室居之而自與妻妾仍處朱宅會客來爲朱三女媒朱以問張張謂不可三日後當有高人至及期俟之至日昃惟一老嫗至曾爲朱供使令者朱倦入臥室欲寢聞妻　嫗語似爲三女作氷人便詢門户姓氏云是徐秀才子朱初以高人爲是高出世俗之人轉詢張始悟嫗高姓之人也時歲辛未朱來鎭購木劉春山與朱素善道及之（１３） 
[風挾舟（見本報癸酉年三月二十三日）]  
　　銅陵江濱有古廟一巨舟俗呼滿江紅泊近廟前忽被狂風挾起半空小如蕉葉沙彌驚告其師囑弗譁敲鐘鳴鼓焚香誦經移時舟復旋轉落水停廟下里許　視無恙問之舟人並不自覺尾艙尙有一人午飯未畢（１４） 
文苑 
[滬北西人竹枝詞（見本報壬申年四月二十三日）]  
　　租界魚鱗列國分洋房樓閣入氤氲地皮萬丈原無盡塡取申江一片雲淡紅漂白堊泥工百葉窻開面面風更有三層樓檻好迎凉快坐月明日危梯摺疊萬層中暗竅機關一線通彈指扣門人已應恍疑中有接聲筒（洋房每月暗機在三層樓上一按其機則下層之人聞聲至矣）屋山尖轟似雲蜂忽見紅旗颺碧空知是今朝逢禮拜敞堂敲撤度人鐘相携同坐七香車彼美西方豔若花似怕街頭人看煞方巾遮面擁青紗元綢小蓋掩蛾眉裙摺撑開十幅披最愛沙堤羣試步隨身玉雪要孩兒甫下香車緩緩來又馳駿馬逐飛埃雕鞍横坐如牛背錯認村童叱犢回（西人婦女乘馬皆側身横坐無跨足於馬背者）行過長街　躞忙相扶相並倩擅郎低頭甘作閒厮養國俗原來服女王牛酥羊酪作常餐捲餅包麫日曝乾留得中華佳客到快敎捧上水晶盤銀刀鋒利擊鮮來脯膾紛羅盛宴排傳語新厨添大菜當筵一割已推開（宴客設大菜一割即命撤去再易他饌）筵排五味架邊齊請客今朝用火雞啤酒百壺斟不厭鱗鱗五色泛玻璃（用火雞最爲珍重非上客不設也）貴官宴集禮文嚴未許朋儕入畫簾獨有兩行紅粉女長台端次玉义拈（若宴貴客諸客無得入坐惟眷屬則侍坐兩旁不避面也） 
　　燒鴨燒猪味已兼兩旁侍者解酸鹽祗緣幾盞葡萄酒一飲千金也不嫌小飲　亭醉不支玉瓶傾倒酒波遲無端跳舞雙携手履舄居然一處飛（醉飲肆中則男女抱持呌跳以爲相悅云）玻杯互勸酒休辭擊鼓淵淵節奏遲入抱回身歡已極八音筒裏寫相思（擊鼓勸酒以爲極樂并有八音筒奏中外各樂）短衣精製嗬囒絨銅練金鐶釦着朐獨有樺皮靴樣好聲來槖槖快趨風春秋佳日趁晴明跑馬場開縱轡行勝負事何關局外也將金幣賭輸贏角技新開蹴　場怒冠對立逞戎裝星流快說抛球樂上下盤旋獅子王彈子房開畫復宵乘間習技興都豪空中飛舞渾難住笑問誰輸百廿驍杵急鐘樓報祝融赤衣光奪滿場紅騰空百道清泉瀉機器新成滅火龍雷轟電掣疾流星駕馬車來大道經驚起西洋羣犬吠追奔狂掣小金鈴面似烏龍足炫奇黑衣翻映漆光雌無由偏愛修容飾香水如油擦兩頣（黑人其黑如漆光可以鑑尤喜修容香水洋皮皂常不去手）洋畫粉紜筆墨樅琉璃小鏡啓晴窗愛看裸逐知何事爲說波斯大體雙客來海上見聞多風景歐洲問若何聊撰小詩編異俗墨池幽怪伏蛟鼉（14） 
[雜錄]  
　　無名瘡毒徵方小女現年十八左臂於三年前偶起小瘡後因潰爛請中醫療治累月經年不能見效且瘡中心長成頑肉四圍日見潰爛去夏有中西兼通之醫士用藥水將腐肉洗剔用生長藥調敷二星期後竟見奇效皮膚完好如常以爲瘡已治愈决無後患詎項下頓起兩核核未消去而臂瘡又起時僅一夜而潰爛如故該醫士竟束手無策去秋又請中醫療治無論如何用藥四圍潰爛日見擴大現已大如碗口漸爛至臂彎詢瘡何名醫士多不能答倘蒙外治名家俯賜良方俾久爛之瘡有痊愈之日感戴盛德無涯涘矣（俞階雲） 
　　肝厥徵方醫家有云婦人多屬肝家病此言有至理焉惟有病名肝厥者發病時則牙關緊閉四肢冷觸甚則有昏瞀者斯病之原當不外乎痰氣婦人有斯疾者頗不乏人不識有何秘方可以療治發病時不知有何靈效之方以止之知之者幸勿秘而不宣（衍蕃） 
　　耳病徵方家嚴現年四十七歲自幼即患汗耳症稍長時發時止念餘歲時游幕兩粤該地鴉片盛行故亦染斯癖烟癮旣成耳疾亦愈八九年前返蘇戒烟旣淨而耳疾復發初不過在右耳内常流出如水之流質物一二年後右耳覺痛時流血水三四年後咀嚼高呼均覺牽動作痛及後漸劇甚至右面牙骨拘緊飲食不甚自由近則耳門腫脹耳管空大右半面部亦隨之腫脹流血亦不止牙骨更緊飲食苦之疊經中西醫士外敷内治催眠推拿均無毫效鄙人天性所關目睹痛苦憂心如擣較之身受尤爲憾恨倘蒙海内經驗家矜憫下情惠施良方南針指示或能奏效感德之情當無涯矣（沈公謙） 
　　附答栩於旬日前亦患耳痛甚劇牙齦脹緊竟至不能咀嚼耳門前後筋腺暴跳苦乃萬狀因自服降火清熱之劑並用刮痧法以磁匙蘸菜油刮頸部使筋血下行刮已牙關竟鬆更用大蒜切成薄片貼筋跳處頻頻換之使起泡跳遂止惟耳中尙覺腫痛發炎因用稻柴心（取其性軟）外捲薄棉蘸（甘油）與淡（加波力酸）之混合液塞於耳内可二英寸將稻柴心抽去閱二小時一換不三日竟已痊愈矣（甘油）即（屈里設林）用一英兩入（加波力酸）溶液十滴即足可囑藥房配合價不過數角内服藥則以龍膽瀉肝湯爲主自量體氣而加減之未可以槪論也（14） 
 
 
 

Page 18

 
 
   
 
