# 1899 - 337 - 4909575

 

Page 1

 
 
[廣學會新譯李傳相歴聘歐美記每部三角五分○又出售新著富國真理説教雪] [  圖書集成局代啓]  
　　前年李傳相奉使至俄旋歴聘歐美各與國衆皆以傳相本中國偉人充外洋貴使爭見顔色自幸光榮各報館更遣人日伺行臺記動記言歸登報簡廣學會林樂知先生以爲中國關擊之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在棋盤街老巡捕房對門廣學會總局曁各省西士售賣處分别出售○富國真理爲前任厦門英領事賈君所著中國今正患貧誠取是書而仿行之朝野上下間吾知其必有合也每部三角○説教雪爲王君煜初所著盖惜彭君光譽説教之誣而雪之也每部一角半○附售學古堂文集二角售處皆同前 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閲者不便爰會通兩家之書撰爲是編用筆謹嚴叙事詳備方今國家崇尙實學稽古之士允宜家置一編惟惜坊間所印均係剛節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埐葉山房均有發兌此佈 
[女戲將盛行於滬上説]  
　　演劇之有髦兒班固不自今日始也道咸之間盛行於蘇州然無戯園常演之所惟紳宦有喜慶事召以侑酒緣髦兒班皆以十二三歲女童爲之旣便於内眷之可觀而又非若男優之必須搭有高臺苟廳事寛廠者卽可開演價目旣廉排塲亦易故人皆樂於觀之自髮逆擾亂蘇省各屬均遭蹂躪惟滬上一隅爲乾凈土四方來者車馬輻輳而又創開租界巿面陡興人烟稠密有名大脚桂芳者創演女劇於滿庭芳戯園卽聚當時曾入髮兒班之諸女伶并教習妓之能歌舞者集而開演其時人心寂寞已久忽然耳目一新故開演之後無日不車馬駢闐士女雲集且各女伶年皆過笄無不可作夜度娘故人更趨之若鶩此女伶入戯園演劇之權輿也嗣後京腔日盛戯園日多京都天津諸名優來滬演唱人情厭故喜新女伶仍散而爲妓而女班於是闃寂矣數年之間京腔愈盛非但崑腔女班不能復興卽崑腔之男班亦幾如廣陵散矣近年髦兒班又漸漸復集然皆妓家之雛妓爲之非若昔時髦兒班之專講演戲且惟於張園愚園日間開演爲名園點綴起見非專以演劇爲事近日始有人開設美仙羣仙二園日夜開演價目與各戲園無二雖演戲者仍屬張園愚園之班然從此大張旗鼓認眞開演將來女戯必又盛行於滬上矣説者謂女班雖已入園開演閧動多人究不若男戲之認眞到家人雖厭故喜新恐終不能持久不然當日之滿庭芳何以不過一二年忽然中止可知女班之終不若男班也曰當時蘇省盛行崑腔故髮兒班皆習崑曲滿庭芳開演之時亦並無京劇自京班到滬之後京調一興崑曲勢殺人非不欲觀女班實不耐聽崑曲也近來妓館之中都習二黄榜子故髮兒班所演亦皆京戲雖有崑腔戲一二折亦幾絶無而僅有大抵能聽崑曲者不卽當盛行之時亦不過江浙兩省而江蘇之能聽者不過蘇松太三屬之人浙江之能聽者不過嘉湖兩屬之人且此數屬之能聽者尤不過文人雅士耳若二黄榜子則各省之人皆能入耳故女班而習崑腔或不能持久若演京戲則可决其必能盛行大抵人情好色者多男優而美尙有溺於聲色而狎暱之者而况於女伶乎演劇卽不認真到家人無不以其女而恕之不但恕之且更　就之其勢然也况安知其不久久習演而唱工做工竟與男班相將乎迨至相將吾知觀劇者且必舍男而就女而女戲不從此大盛耶惟念滬上繁華甲於各省秦樓楚館列若繁星自來銷金之窟莫有過於此者自來風俗之壞亦莫有過於此者妓家每慮門前冷落令妓女日夜赴書塲爲招蜂引蠂之計過客遊人因此而傾囊者已不知凡幾今女戲若再一興其招徠自比書塲爲更勝妓而併優人皆以爲口實妓自爲優則尙有何聲名之顧惜耶且久之必至於無妓不優無優不妓習氣愈趨而愈下風俗愈變而愈漓於巿面雖可日望其興而於人心則必日見其壞有心人於此不禁憂喜交迫而不能已於言矣質諸當世之君子以爲然耶否耶 
[本館接奉電音]  
　　昨日午後一點鐘京師飛電傳來上諭二道敬謹譯登○十一月初五日奉○上諭山西天原鎮總兵員缺著楊鴻禮補授欽此同日奉上諭前因京師久未得雨曾經設壇祈禱現在節屆大雪尚未渥沛祥霖農田待澤甚殷彌深焦盼允宜重申虔禱仍著遴選光明殿道衆在大高殿祈禱遴選僧衆在覺生寺諷經在於本月初九日開壇是日著仍派恭親王溥偉前詣大高殿並時應宫恭代拈香仍派崇光在彼常川住宿並仍派順承郡王訥赫貝勒載瀅恩慶海年分爲兩班輪班住宿上香行禮覺生寺仍派貝子毓橚拈香仍派祥年常川住宿並仍派怡親王溥靜貝勒載潤成瑞恩輝分爲兩班輪班住宿上香行禮昭顯廟著仍派貝勒載濂宣仁廟著仍派貝子溥倫凝和廟廟仍派鎮國公載澤拈香並仍派鄭親王凱泰詣黑龍潭拈香所有派出之王大臣等俱著先期齋宿分往行禮欽此 
[續述廣灣戰耗]  
　　法人欲擴廣州灣界士人不服曾於上月初旬與之鏖戰本館已紀其事於報端兹閲廣州博聞報知上月十五日又有戰事因再録之是日法弁統率兵丁六七百名並携開花大砲數尊登岸練勇迎敵且戰且走引至一處先伏地雷霹靂一聲當塲轟斃法兵四十餘名練勇追奔逐北亦爲法艦開花砲轟斃四十名之譜是役也死傷相當然聞有一法武弁陣亡亦可謂勁敵矣又閲海防法報云頃接廣州灣消息言本月初十日有法國武員二名統兵一隊乘杉板船前往某村武員身帶六子連環槍及登岸卽有土人一隊前來攻擊猛勇異常正管帶官卽時戰斃帮帶官見勢不佳卽率隊而遁詎被土人追赶甚急竟將帮帶官生擒支解其屍而去迨法兵尋回屍首則兩武員身首已分作數叚矣刻下法國以土人如此奮勇知未易干休已添兵前往迎拒至於地界已繪有一圖華官不敢與爭惟法人尙未饜足議再索地方數百里云並聞法軍門哥連高將海南道扣留聲言暗助土　爲難故困之於賢議得歌士戰船上 
[戰事將息]  
　　香港西字報接搭浪施華列電言非洲之杜蘭士華路總統已委員前往急城與英官會議和欵云信如所言則南非洲之戰事將可免肝腦塗地之參矣 
[德購海島]  
　　本埠徐家匯匯報云明末清初之際西班牙名播天下屬地繁多亞墨斐澳皆仰王靈無異今日之英吉利然世道循環盛極必敗諸屬地漸次失去古巴之戰吕宋一島又失於美吕宋之東有島曰加羅里納其上卽 
 
 

Page 2

 
 
瑪利亞納羣島密布皆珊瑚一千八百八十五年德人欲奪其地經教皇勸止今則售於德國價二十五兆佛郎島分五百餘至大者不過二十法里極東曰瓦郎便於泊舟又有維的勒武與瓦努勒武二島盛産林木菸草咖啡等物瑪島又分數島至大者不過二十二法里去赤道僅四度然海風爽暢炎熱頓消人民稀少止一萬八千名 
[火車獲利]  
　　本埠徐家滙匯報云自火車之制行逐電追風瞬息千里誠黄帝造車時所不及料者也或問火車一輛每歲獲利幾何予答云英京倫敦火車一輛每歲獲三萬五千佛郎京外火車約一萬五千佛郎折中計之火車一輛每歲獲利一萬七千佛郎二十五年内一車獲四十二萬五千佛郎除去　費二萬五千净獲四十一萬佛郎今天下共計火車約一萬輛以二十五年計之當獲四十萬兆佛郎其利豈淺鮮哉 
[沈編修應詔直言摺]  
　　編修沈鵬謹呈爲應詔直言敬祈據呈代奏事竊職伏讀九月二初五等日上諭因旱災將成詔諸臣各抒讜論冀迓和甘仰見朝廷宵旰憂勞至意職隨於二十一日恭具一疏當堂齎呈冀得代遞以未合體制格不得上今者畿内雨澤旣降臣下似可以無言矣然甘霖不降四野久旱民生之憂國家之憂也不得不言也三凶在朝上倚慈恩下植徒黨權震天下威脅士民包藏禍心伺隙必發危及至尊四海懸心切於剥膚盜賊於是乎竊伺强敵於是乎覷觎尤君父之隐憂國家之鉅患也忍持禄畏罪而不言乎况我朝納言之盛超越百代乾隆朝孫嘉淦以自是規高宗道光朝袁銑以寡欲規宣宗而倭仁勝保蘇廷魁諸人並直言不諱於文宗之朝此皆匡言主德直陳無隐主聖臣直著爲美談而我朝之謹舉大臣者有若李之芳之劾魏裔介彭鵬之劾李光地而彈劾權姦者如郭琇之叅明珠錢澧之叅和坤等當時皆侃侃直言不避權貴是以貪横歛迹聖治昌明欽惟我皇太后皇上敬承祖制宵旰求言又何忍於聖主之前而緘默不言乎謹卽前疏所言而增益其未備呈請爲皇太后皇上陳之竊聞大易所言乾爲君位史官所紀日爲君象此中國數千年相傳之恒説也若古來垂簾之政則惟宋之宣仁太后治稱極盛此外若漢之和熹鄧皇后亦有美政紀於簡編然考其時皆國君嗣服尙在冲齡始舉此制故漢安帝之年稍長杜根卽有諫言而宋章獻太后之時范仲淹亦嘗諍之若今日我皇上之臨御天下也二十餘年矣而去秋八月臣下猶恭奉上皇籲請皇太后訓政者此惟聖母止慈聖主止孝度越萬古超軼尋常或謂皇上因遘逆臣康有爲之變而籲請皇太后以定危疑或謂皇上因聖體違和而籲請皇太后以持國計度今一年以來皇太后之調護聖躬而訓啓聖聰者當已聖德日隆而聖體日康矣爲皇太后計則歸政之時也惟今日者或謂皇上以時事多艱而欲仰承乎慈訓皇太后定以國事爲重而略形跡之嫌疑此則聖慈聖孝亘古同昭臣下豈敢有他説獨是此後皇上聖躬之安否如何天下萬世不能不以爲皇太后之責任何則必有魯恭袁廠楊震以爲之臣而後得成和熹之治尤必有司馬光吕公著文彦博以爲之臣而後得成宣仁之治况司馬光吕公著諸人雖奉宣仁太后以爲政其於宋帝固無纎芥之嫌也若今日三凶在朝憑權藉勢上託聖慈之倚畀隐與君上爲仇讐而其餘之以世僕而鞅鞅於少主以黨閹而竊竊患失者咸有不利其君之心以爲永保富貴之計核其情狀往往而然而三凶乃爲之魁三凶者何大學士榮禄　學士剛毅太監李連英是也榮禄少以妄言熒聽廢斥多年近十年間重躋通顯不念皇上録用之恩而以倒行逆施爲事方其爲步軍統領也已上恃皇太后之親下恃禮親王之戚玩視朝旨三令不從比任北洋不及半年激怒皇上幾欲加誅夫人臣而爲聖主所欲殺則其平日之跋扈可知今則内掌樞機外握兵柄夫自古及今内外之權不相侵將相之柄不兼授誠以防主弱臣强禍生不測也曹操於漢有此權則凌君矣司馬昭於魏有此權則弑主矣今榮禄旣爲軍機大臣而又節制武衛五軍北洋各軍近聞蘇元春練兵江南亦歸節制兵權之盛寖尋及於南洋而且督撫保人材則歸其差遣外省製利器則供其軍械威柄之重震動天下我朝所有權臣如鰲拜明珠年堯端華肅順之徒均無此勢力使榮禄於此或生異心未識皇太后何以爲皇上地也卽令榮禄此時初心可保而此後則勢如騎虎不得復下武夫患失必起奸謀禍變之來未知所底夫古來史册所載權臣恃母后之親而不利其嗣君者不少也况今日榮禄之於皇上乎此可慮者一也剛毅外託清廉内實貪鄙風聞其平日嘗通餽遺於閹寺設典肆於都門旣爲軍機大臣則開陳上心善回天聽是其責也乃去年皇上變法時剛毅輙抗違激撓以致皇上怒擲章奏故去秋之變平情衡論亦由剛毅輩激成之迨皇太后訓政之初剛毅首以殺戮士人鈎稽黨籍爲務幸而皇太后聰明仁恕祗戮數人不事誅連若充剛毅之居心不至盡殺士類不止夫士與民國家之赤子聖主所愛惜者也乃剛毅之籌餉江南也則任不肖官吏肆意追呼閭閻驚擾而又裁撤學堂擢傷士氣省數萬有限之欵灰百千士子之心此稿未完 
[沈編修天災直言摺稿]  
　　奏爲權姦震主削民生禍召災恭摺直陳仰祈聖鑒事竊臣伏讀本月初三初五等日上諭因旱災將成詔諸臣各抒讜論仰見朝廷宵旰之心乃半月以來風霾激搏郊野亢旱天象可畏人心憂疑竊思災異之由來審内外之憂患爲朝廷痛切言之自古及今設官之制内外相維樞機之臣不掌兵柄吾朝立法尤爲詳備故軍機大臣無握兵權以防權姦竊發危及至尊也咸豐末年肅順竊權聲勢蒸蒸傾動天下變幾不測然卒爲皇太后所誅戮而不能抗拒者無兵柄故也今大學士榮禄旣掌樞機又握兵柄北洋各軍武衛五軍均歸節制近聞蘇元春練兵江南亦歸節制南北重權歸於一人使榮禄於此或生異心未識皇太后皇上何以待之也卽令榮禄此時初心可保而此後則勢如騎虎不得復下武夫患夫頓起姦謀禍變之來未知所底竊慮將來危及 
聖上伏願皇太后皇上聽曲突徙薪之謀爲未雨綢繆之策毋使董卓曹操再見於今日又今日之至要者民心而已民心固則國安民心散則國危自今歲大學士剛毅奉旨籌餉到處搜括民怨沸騰雖其籌餉之名爲力除中飽不竭商民然剔抉搜羅不顧大體而不肖官吏肆意追呼閭閻擾亂其强黠者羣思入天主耶穌等教以避催科其善弱者則含寃茹苦任其敲骨吸髓而莫可如何江南廣東地近外洋民怨旣播適爲淵叢而又裁撤學堂以傷士氣省數萬有限之欵灰百千士子之心皇太后皇上欲固結民心於上而剛毅離散人心於丁强鄰窺伺訛言羣生誠不知國家何負於剛毅而忍出此也經言有聚歛之臣不如盜臣史言烹宏羊天乃雨蓋誠深病乎計臣之誤國願 
皇太后皇上之熟審乎此也凡此二臣所爲皆足感召天災誠收榮禄之兵權以杜異謀黜剛毅之言利以平民怨則人禍熄而天災紓否則榮禄之黨羽日多剛毅之搜括日甚他日肘腋變生危及君父百姓離散盜賊滋多亡國之光將在於是矣抑臣更有請者太監李連英以一宦寺而屢經彈劾苟非竊弄威福何至天下公憤十常侍之稱委忠賢之號中外藉藉異口同聲皇太后皇上若援照國典肆諸巿朝則尤足震懾權姦而風勵天下矣臣本無言責今當天災示警之時聖慮憂厪之日言路廣開之期不惜首領瀝疏直陳伏乞皇太后皇上聖鑒謹奏按此乃翰林院編修沈鵬於九月二十一日送至衙門抑而未上之稿 
[惡龜釀命]  
　　北通州訪事友人云西關某號主孫姓平日恃强凌弱魚肉鄉民無所不至近日忽至京師前門外某妓寮不知何故大肆咆哮龜鴇惡其唐突不問情由將孫拽至門外棍棒齊下任意毒毆直至遍體鱗傷始行釋手逾時殞命想須報請地方官臨塲相騐也 
[津郡官塲紀事] 　 
　　天津訪事友人云開缺四川總督李鑑帥奉命巡閲長江近以北河將次冰凍由京陛辭南下地方官預備 
 
 

Page 3

 
 
供張飭差將吴楚公所陳設整潔以便暫駐襜帷○新簡長蘆鹽運司楊藝芳都轉宗濂於十月下浣某日請訓出都先赴保陽部署一切然後至津履任 
[厦門官塲紀事] 　 
　　厦門訪事來函云提憲楊西園軍門於九月二十七日出轅至南澳銅山金門等處巡閲一週十月初五日乘輪回厦屬下文武各員恭迎如儀○厦門十八保向分爲上中下三叚人烟稠密時有盜賊濳蹤邇屆冬令尤定加意防範上月初一日道憲延觀察札委顧少尹永清屠少尉寳泰巡查上叚委何二尹棠虞二尹景崧湯少尹藍生竇少尹福增巡查中叚派徐守戎柏林王世職有慶巡查下叚每夜務須親自按叚梭巡似此實力奉行想宵小當可稍形歛跡矣○上月十六日有意大利國某兵艦寄泊港中十七日艦中管帶上岸詣各衙署拜會未識有何要事也 
[漢水文鱗]  
　　漢皋訪事友來函云漢口鐵路現已築至黄孝兩縣境第堤雖築成尙未安放鐵板屈指全工告成大約尙須時日也○漢鎮青龍街某客棧内寓有茂昌號客劉景星者因受號東之托不遠千里來漢經商初頗老成持重嗣爲歹人引誘賭塲曲院揮霍任情因此負債纍纍無面目見江東父老上月某日忽避匿無蹤搜其房内有遺書一封大致言一時迷惑被人所愚負主背恩罪無可逭本擬畢命棧中因恐牽累棧主姑行百里外以死報命云云觀者咸謂劉雖咎由自取然觀其詞意亦可悲矣特誌之以告世之作客他鄉者當須引爲前車之鑒也○漢口自設立夏口撫民廳署後凡覊押人犯爲數漸多不免時有疾病之慮日前廳尊陳少石司馬特牌示招考官醫凡抱岐黄術者當無不願一展所長也 
[潯江衰荻]  
　　九江訪事友來函云江上風波最爲險惡往來估客貪赶程途尤不免有失事之慮日前德化縣應莘臣明府出有示諭凡江上行船務須辰開酉泊俾免疎虞是亦慎重民命之意也○二十六日戍刻德化縣監中病斃一犯適邑尊應莘臣明府赴匾担峽踏勘荒洲循例由捕廳熊雲峯少尉在縣城隍廟前代爲相騐○九江都天大帝極其靈感而廟宇年久失修剥蝕丹青觀瞻未壯邇經陳瑞麟善士階偕住持僧設法重修於上月十四日破土興工轉瞬美奐美輪香火當益臻繁盛矣 
[勤恤民隐]  
　　本年九月初五日兩江總督劉峴帥接奉電傳上諭近日設壇祈雨未沛甘霖畿疆旱象將成實深寅畏雖詔在廷諸臣各抒讜論共迓和甘因慮應天之實首以恤民爲本意者畿輔訟獄之未清歟追呼之不免歟吏治不修民生日蹙何由感召天和著刑部步軍統領衙門順天府尹五城御史直隸總督各飭所屬清理訟獄易結者立予斷結其未犯案如有株連覊候者一律分别取保釋放所有監押各犯各有獄官尤宜隨時查察毋任禁卒凌虐應發寒衣冬糧等項錢文務令實惠均沾勿許尅扣至本年下忙錢糧尙屬中稔者固不容飾災揑報其秋收歉薄之處應卽分别請緩地方官吏匿災不報卽行撤叅至於積榖原爲備荒而設宜籌辦於豐稔之年不宜於待賑之秋勸捐擾累所有直隷勸辦積榖除已交者不計外其有未捐及已捐未交者一概緩至明年麥秋以後再行體察情形酌量舉辦本年毋庸交納以示朝廷上體天心下紓民力之至意欽此等因當卽咨行江蘇撫憲鹿芝圃中丞通飭各府州縣一體欽遵辦理現由署藩憲陸春江方伯札飭松江府濮紫泉太守札行各屬近已頒札至申矣 
[盜犯成禽]  
　　本月初三日報紀松江航船在浦西鰻鯉嘴角遇盜搶劫由船户曹子山投報上海縣署請緝縣主藍雲峯大令蒞勘後飭卽嚴緝盜犯兹於昨日傍晚時鹽捕營管帶吴福海參戎在浦東拘獲正盜方仁卿一名親自押解到縣拜會藍大令大令當卽升堂研訊供認不諱判暫收自新所候補緝餘犯再行核辦 
[研訊縱火]  
　　蔡長發在英租界三洋涇橋堍開設長興飯店以樓面租與顧彩然開設烟館尚未開巿前晚十點鐘時不知如何樓上忽然失火當卽撲滅事後鄰居見有火油浸濕之棉花一堆顯有縱火情事蔡之飯店曾在泰和洋行保險銀九百兩顧之烟館雖未開巿亦已保險銀三百兩包探陸阿九張天林往查情形見蔡之樓面雖出租于顧而披屋中仍設有樓梯昨晨因傳齊鄰居見証人等解送英美租界公堂禀請讞員翁笠漁直刺訊鞫泰和保險洋人投案訴稱現在保險各店往往有縱火圖賠情事務請澈底嚴辦見証邱丙生供在某錢莊爲夥與起火之家衡宇相對昨晚在樓上收拾一切忽聞樓下人聲鼎沸急卽推窓察視見一人在屋頂圖逃形似蔡長發而不甚仔細後見樓下遣有火油浸過之棉花一堆是以疑蔡放火劉丙芝供亦隣居開設烟紙店顧彩然供租蔡樓面開設烟館尙未開巿不知火從何來而蔡之披屋中遺有火油棉花且失火時蔡夥徐計章並不施救惟思逃逸殊滋疑竇求恩鑒察蔡長發供開設飯店昨晚已收巿而睡忽聞人聲大沸急起視之則印捕包探已紛紛而至實不知火從何來况小的開店有年豈肯作此喪天良之事求鑒徐計章供與相同直刺商之梅繙譯著將蔡押候於禮拜一查明復訊餘人著自行投案 
[誘拐定罪]  
　　前年有自稱曾任某省都司之四川人馬道龍誘拐崑山寡婦朱蘇氏來滬僑寓英租界滿庭芳街悦來客棧嗣由蘇氏將情告知棧中人投報捕房拘送公堂訊供後轉解上海縣署并在行李内搜出大刀一柄時黄愛棠觀察方綰縣篆提訊之下馬瞻敢咆哮公堂出言不遜觀察怒判令收禁通禀上憲核辦兹者署上海縣藍雲峯大令接奉署理江蘇臬司朱竹石廉訪札文知已擬定軍罪一俟奉到部文卽當解赴配所 
[斥革卯名]  
　　蘇松太道署門房一差向章單月應歸卯首張式敏承辦今有同班之張子祥卽陳子祥乘道憲余晉珊觀察查點時互相爭奪嘵嘵不休觀察諭令道房書吏查明禀復旋經禀稱陳子祥混亂班規當奉觀察批示云據號吏等公禀張子祥卽陳子祥又卽海關門房陳仲和一身兩役復敢攙奪爭競實屬不合著卽斥退除卯 
[難民滋事]  
　　前日有口操鄂音之難民數十人擁至下海浦王婆庵中自稱逃荒至此强索路費聲勢洶洶將肆刧掠庵中各尼瞻小如鼷一再跪求始各散去旋擁至隣近銅匠公所適是日爲若輩議事之期人手衆多計不得逞後遂散布各鄉巧取豪奪滋擾不堪未知有地方之責者將若何處置也 
[携洋逃逸]  
　　浦東人某甲向在英租界三馬路豫昌質鋪當出店之役前日執事人命送洋銀五百五十圓至某同業處至晚不回執事人知必有異立卽遣人追尋毫無蹤影爰投捕房聲訴捕頭許爲查緝未識能珠還合浦否 
[英美租界公堂瑣案]  
　　包探洪阿寳禀稱孫福生毛朱氏串竊陳品梅家金臂釧及金鑲玳瑁鐲質洋二百九十元報經小的緝獲並起出贓物送案請究陳投案請領失贓孫福生供金飾係小的所竊質洋後寄於毛朱氏處毛朱氏供蘇州人孫寄存各物小婦人不知竊來叩求鑒宥讞員翁笠漁直刺以孫福生行竊巨贓判交捕房管押半年毛朱氏掌頰一百下遞解回籍○包探顧阿六禀稱鄭阿仁欠陳阿三洋銀半元昨日向索鄭無以應持刀砍傷頭顱意圖挾制是以送案請訊陳阿三申訴前情鄭阿仁供小的失業流落餬口維艱而陳又來索欠因此憤而自斫直刺憫之飭送棲流所留養○包探趙銀河禀稱許愛卿竊取周扣子　時表一枚押洋三元經小的緝獲送請訊究許愛卿供認竊表押洋叩乞施恩直刺飭判押一天以儆 
 
 

Page 4

 
 
 
人皆知吃鴉片有癮至問其何以成癮則雖吃烟數十年之人不能盡知盖鴉烟用燈呼吸臟腑先受火毒烟氣旣入由腸胃達於四肢上頂下踵無一不到卽無一處不有烟油油生積積生虫虫生諸患是名曰癮制之之法要在殺虫消積去烟油解火毒又必有良方妙藥斟酌盡善人人皆宜使烟雖戒去而元氣毫不受傷然後癮可得而斷也市上戒烟藥所以不能斷癮者一以妄加參茸烟毒未淸先行峻補名曰培元實同痼毒一以攙入烟膏或煉鴉片成粉放入藥内頂癮雖便受毒愈深故吃烟者愈多戒脫者絕少亦以無良方妙藥之故也本主人未士括打夙精醫理自來中國卽欲爲吃烟之人定一良方俾除困苦精考數年博稽同志每製成一種戒烟藥卽與有癮者服之凡歴百餘次經過老幼男婦新癮老癮不止數百人屢經改易藥品始行酌定是方製成此水務期人人皆宜絕無流弊先在澳門施送數千瓶服者俱能戒脫盡人皆知無庸贅述但工本頗貴不得不取回藥資今定售價大瓶二元小瓶一元再本主人所製各藥零賣皆有定價躉批可以從亷惟戒烟普濟水命名之義實欲普濟中國吃烟之人立誓不從中取絲毫之利卽登報之費亦敝同人捐助如蒙各處醫院善堂官紳善士代消或購去施送無論千瓶萬瓶價同門莊一律並無折扣區區苦心尙希鈞鑒服法照常吃烟一毫不改或喜用熱茶或喜食水果均任各便惟過足隱之後照烟癮一錢服此水一錢頓頓如此癮大照加此水味甘微鹹入口芬芳卽不吃烟之人亦可試服並無妨碍如不欲戒烟之人常服此水保不上癮面上亦無烟色遇有吞食生烟之人用此水一二瓶灌服亦可回生凡用此水戒烟三日之後便覺煙味漸淡半月之後精神大佳體强身健百病消除面色轉潤而烟癮已不覺自斷矣 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[幸未成災]  
　　杭垣訪事友來函云上月十七日省垣白馬廟巷某姓家因係先人冥慶延僧衆禮懴晚間設放瑜珈燄口焚化冥鏹并紙衣二箱適北風大作將火星吹入樓上紙窓一時烈燄騰空幾兆焚如幸爲時尙早人手衆多急卽緣梯而上取水灌澆得卽熄滅然受驚已不淺矣 
[上海縣署瑣案]  
　　日前裕成錢莊執事蕭子餘投道署禀控陸梅亭陸蘭亭弟兄拖欠巨欵業將二陸拘獲後經藩署中人馬采山代梅亭緩頰致被開釋等情由道憲余觀察批縣提追前晚縣主藍大令倩襄讞委員吴明府提訊蕭供陸蘭亭與兄梅亭尙未分産開設久大木行及陸鼎泰水菓行共被欠銀四千餘兩此案非提梅亭到案斷難了結陸蘭亭供鼎泰水菓行係王瑞卿經手濫放客帳以致資本被伊拖欠殆盡莊欵無從歸償求向王瑞卿追究王供現擬收帳料理無如近日僅收得零星各欵爲數不多尙求寛限自當清理明府判將陸王一併發糧　看管限半月内繳銀違干血比○昔年英租界某包探拘獲哥老會匪李春江一犯解送縣署時已故莫祥芝直刺善徵方綰上海縣篆訊供不認判令監禁禀詳上憲在案兹者署江蘇臬司朱竹石廉訪查閲案卷札飭現任縣主藍大令研訊定讞前晚大令倩襄讞吴明府提李至案李供湖北某縣人並未與哥老會匪爲伍實被包探悮拘叩求明察明府研詰再三堅執如前乃判今還禁聽候復訊 
[上海縣署紀事]  
　　前者柘林營汛弁夏寳濂以是處二十四保六圖地保馬士卿遇事生風形同地棍當卽拘獲移送縣署請訊縣主藍雲峯大令訊據馬供圖中有沈雨田等宰殺病牛經夏汛官拘局訊辦因此沈等疑其指使賄囑局勇誣控請補提沈等到案方可水落石出大令以所供似有不實不盡判責二百板收押候飭差查明核奪在案昨日有住居該處之周姓投縣禀稱馬保從未犯案此事皆由徐某妄造謡言致被局勇悮拘尙求省釋藍大令諭候澈底查明根究○巡防南局委員易二尹拘獲持刀戳傷徐寳泰之兇徒張炳華張生華張阿南趙金秀移送到縣值日差禀明縣主藍大令著分别看管候訊 
[上海巡局紀事]  
　　前晚二十三七鋪巡防防局勇丁在滬南裘家弄左近查獲一人身穿元布棉袍足穿厚底鑲鞋手携紙燈及衣包形狀慌張上前盤詰言語支吾遂解局禀知局員盛雨村二尹提按研訊供稱姓莊本邑人向操荳業失就無聊出此下策二尹詰其犯案幾次莊供前在滬北竊過某姓家兩次别處未曾犯案二尹判令鞭責竹梢五十下掌頰五十下交捕帶去候辦函移送保甲總局請究○本邑人王阿六在滬南大校塲左近開設小烟館專窩賊匪藉分餘利前因案發由二十三七鋪巡防局員邱友林二尹提訊笞責勒限九月底移遷出境詎王一味玩延前日爲盛雨村二尹訪悉飭地甲提集人証研訊以其屢次抗斷本應責究姑寛著地甲帶去限令初十日遷去如再逗留定于嚴究不貸○本邑浦左一帶有流氓混名獐狼帮者黨羽頗衆時時滋生事端曾經前任上海縣王欣甫大令簽差提究若輩遂竄至滬南一帶前晚有彼黨張阿林曹勝華偕賑正華至新馬頭裏馬路徐同泰小酒肆中沽飲不覺酩酊大醉向正華尋釁互相爭執之餘揮刃刺傷正華之腿血液淋漓大呼救命店主某甲恐釀事端急喚局勇扭至十六鋪巡防南局經局員曾鴻森二尹提集研訊以若輩不法已極卽辦函飭令勇甲連夜押送上海縣署禀請縣主藍雲峯大令訊究 
[英美租界晚堂瑣案]  
　　前者顧仁卿控唐孫氏串同李顧氏誘拐伊妻徐氏有婢女阿昭爲證當經襄讞委員張司馬提訊唐沈氏供朱王氏徐阿狗卽蘇州阿坤將顧妻徐氏帶往蘇州司馬判將唐李二氏押候提徐阿狗到案再訊前日原差將徐阿狗王許氏提案讞員翁笠漁直刺仍倩司馬於前日晚堂覆訊顧仁卿投案請究唐沈氏李顧氏及婢女阿昭均供與前堂略同詰之王許氏供顧妻徐氏素不認識實由李顧氏交來託小婦人帶往蘇州賣娼僅三日徐氏患病因卽帶回上海交與徐阿狗餘不知情求鑒徐阿狗供小的將徐氏交與李顧氏領去求恩鑒宥司馬以李顧氏等誘拐人妻又復賣良爲娼實屬大干法紀判將李顧氏王許氏徐阿狗三人一併移送上海縣訊明嚴辦顧仁卿自行投質餘人無干省釋○前者楊夏氏與龜棍錢清和因養女阿囡糾葛互相涉訟迭經翁直刺訊取口供將阿囡暫發棲流公所留養候領前晚張司馬復傳集人証研訊當有楊之媒妁屠王氏投案申訴并呈婚書禮帖司馬披閲之下以兩造均有媒証婚據案難訊斷判令一併移送上海縣訊辦楊錢均遵諭而退 
[法租界捕房發落]  
　　昨禮拜五朱森庭明府蒞捕房發落各案命提行賄不遂反向藉端訛詐之金三子到案著照原斷掌頰一百五十下從寛釋出○偷兒劉阿寳陳阿二張福生沈富桂行竊升和里嚴陳氏家衣服物件瞻敢縱火爲包探拘獲解奉明府訊供供照原斷先行荷枷一個月期滿分别責釋○扒手陳阿桂白畫混入卜鄰里陳福榮家竊取衣服七件報捕查獲人贓解奉明府訊供昨日命提到案著重責五百板釋出○賭棍朱福生在洋涇浜設攤聚賭愚弄鄉民爲巡捕拘獲解奉明府訊供著照原斷重責三百板釋出○偷兒薛洪興前次犯案甫經釋出又至小東門外行竊水烟袋一支當塲拘獲解經明府訊供著重責二百板斥釋○浦東高橋入陳柏泉之妻王氏於本年七月間背夫潛逃來滬在下海浦某紡紗廠工作近復與某無賴姘識前日爲本夫尋獲正欲拘之回家行經法界爲巡捕拘送捕房解奉明府訊供昨日命提到案著掌頰一百下鞭背二百下交本夫領回嚴加管束○麥馬氏控趙倫秋以田單抵押另行變賣奉明府訊供押候交保昨日飭探帶出旋經曹仲甫具保出外限半個月内理明禀覆 
[美租界捕房紀事]  
　　寗波人蔣阿八前因犯竊解經公堂遞解回籍近又潛來滬上匿跡虹口頭壩路某里適爲某包探查獲拘入捕房捕頭令押候解送公堂禀請讞員翁笠漁直刺訊辦○昨晨小竊崔桂生闖入北河南路某姓家竊取衣服携之而出適爲包探石金榮所見拘入捕房捕頭令押候解送公堂禀請究辦○昨日亭午時賊犯王阿二至北蘇州路竊取某姓家布衣肩負而逸包探劉阿炳見之立卽拘入捕房捕頭令押候解送公堂禀請訊辦 
[江西官報]  
　　知縣鄭紹康委辦南昌府屬江西賑捐張慶霖禀謝提前酌委厘卡一次知准補新喻縣丞姜寳緰禀謝行知准補贛州府經程祥藻禀謝飭知巡檢劉思泰禀謝甄别行知署萬安武索司徐之仁期滿更替以試用未入杭元弼署理署南昌同知鄭榜詔南撫建瑞袁臨查釐卡回同知蔣啓昌委辦昌山厘卡弓世爔寗都州屬公幹回從九萬華祝接查永和門趙鶚接查永内保甲鄧貞琳解二批漕折進京俞官圻往九江就醫胡上襄缷辦大庾厘卡回通判夏濟安瑞金公幹回賀輝玉往永新林向滋往鄱陽俱查保甲縣丞葉瑞年鄱陽催地丁回晏端嚴弋陽催漕折回劉瑞聰玉山瞿鼎盛南城俱催稅契回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十月二十五日京報全録]  
　　宫門抄○諭旨二道録前○欽差大臣剛奏爲遵旨查明廣東候補道王存善被叅各欵據實覆陳摺○十月二十五日户部通政司詹事府廂白旗值日無引見○詹事府代奏檀璣謝授洗馬恩○恩公請假十五日○松公請假五日○普公續假十五日○王修植預備召見○值年旗奏派查城之大臣派出莊王○召見軍機王修植○○奴才剛毅跪奏爲遵旨查明廣東候補道王存善被叅各欵據實覆陳仰祈聖鑒事竊奴才承准軍機大臣字寄光緒二十五年八月初三日奉上諭前據甘肅布政使岑春煊奏廣東厘金積弊特叅侵蝕鉅欵之局員請旨查辦並督臣譚鍾麟信任潘燦王存善諸事廢弛前署藩司魁元以厘差位置私人各摺片臚列廣東補用道候補知府王存善前辦補抽厘金侵蝕餉項十欵案卷該藩司前在廣東分别存案發還仍可調核各等語岑春煊禀揭王存善一案前據譚鍾麟派委司道按欵查訊奏稱王存善並無浮冐侵漁之據兹又據岑春煊將前叅王存善原案自行具奏並及譚鍾麟魁元袒庇瞻徇等情王存善前辦廣東補抽釐金局務究竟有無侵蝕確據譚鍾麟魁元有無包庇情事著卽秉公澈查具奏原摺片清單均著抄給閲看將此諭令知之欽此奴才查此案前經調任撫臣鹿傳霖兩次查覆當卽檄調從前派查各員詳細訪察並飭取此案各宗文卷各項簿册提集應訊人証督同隨員等澈底根究謹將覆查各節爲我皇太后皇上縷晰陳之如原叅王存善經收補抽厘局火水油厘金請飭公司退辦改歸新商包辦每年認繳餉銀十八萬元公司商人情願每年包餉二十萬元王存善不准舊商反准新商一節查火水油厘金局係公司商人孔廣涇承辦歲繳餉銀十一萬元光緒二十年孔廣涇承辦年滿商人王繼棠呈請接辦歲認餉銀十八萬元且豫繳一年餉銀分六年扣抵督臣譚鍾麟以王繼棠認餉較孔廣涇原繳歲餉加增甚鉅於十二月初五日批飭釐務總局給諭准充並飭舊商卽日退辦迨給諭開辦之後十二月初八日孔廣涇復呈請願繳歲餉二十二萬元經釐務局批駁是孔廣涇之退辦係因年滿王繼棠之准充係因加餉不准孔廣涇之復充係因孔廣涇加餉爭承已在批准給諭新商開辦之後且經該商等呈由督臣譚鍾麟批飭並釐務總局批定有案尙非王存善串通侵蝕又稱王繼棠經總理衙門電斥後王存善以本行司事陳復昌代收繳每年責成代理商人除經費一萬元認繳九萬元火水油厘已增至十八萬元何以又止令繳銀九萬元等語查二十四年二月總理衙門咨行斥退王繼棠並飭减收火水油厘王繼棠退後卽改歸各廠代收其時商人均請領洋商運照賠虧厘金經王存善禀厘務局請將原定釐則每箱三毫减收一毫半以杜運照由本行司事陳復昌代理官督商抽歲認餉銀九萬元批准有案是火水油厘减收係敵奸商運照抽收旣已减半認餉亦應照减其减至九萬元數與原認十八萬元之數减半相符至謂舊商認繳二十二萬元並未准行本不能據以作數以非王存善串通侵蝕又稱王繼棠革退陳復昌未代理以前一月有餘火水油釐由局抽收分毫無缺查洋關進口代册商人帳簿皆有進口火水油箱數等語查鈔存附卷官册清單進口火水油係自二十四年三月至二十四年十月十七日籠統總數且已完半稅者居多難以截日計算其商人帳簿鈔存單開自二月二十七日至三月十九日共有進口火水油八千二百六十箱係在王繼棠已退陳復昌未辦以前飭據王存善親供岑春煊禀稱後祇與司道公見一次並未聲揭無火水油進口完厘一語上年二月二十日王繼棠退革以後省城販運火水油者皆不完釐告以歸官代收則云未見督撫司道告示不能完繳因赶覓本行商人陳復昌代收代繳並與陳復昌熟籌自二月二十一日起至三月二十二日止火水油已運往他處者不能查追其在省城銷售由陳復昌情商理勸酌量補納清單所開卽在補納之列收得釐金均撥還押餉由陳復昌代收代交等供是此項火水油釐係由陳復昌補納卽在陳復昌繳欵之内當更章未定之際商人趨避時僅一月該局難以抽收細加訪察尚屬實情又稱火水油釐率用補抽局印票不用總局釐票該局印票反重於總局釐票等語查向章火水油釐由補抽局先給商人該局印票俟商人繳銀到局再行填換總局釐票原以省外火水廠卡三四十處總局之票未便零星給商分帶以致錯漏短少難以稽覈目前辦局員王秉恩至現辦局員劉德泰均係如此辦法歴久相洽並無弊竇是火水油釐雖用補抽局印票繳銀到局時仍換總局釐票無非慎重稽覈起見並非廢總局厘票不用僅憑該局印票自三月至八月共抽三萬三千餘兩未填總局厘票查此欵係照厘局詳批撥還舊商押饟隨收隨撥其銀已給前商自不能再填總局厘票是欵由新商撥還舊商不由該局報解卽不能填票並非侵蝕又稱陳復昌半年之久共抽厘銀三萬餘兩朦混開支去二萬餘兩其一萬餘兩又撥抵革商押饟公家未得分毫等語查此項包釐陳復昌代辦共收火水油釐三萬三千餘兩支銷二萬餘兩撥還舊商押饟一萬餘兩係商人自造自繳准銷與否未由王存善核定至撥抵舊商押餉係批定有案該局支銷經費應俟册報到局核實支給現已由局駁飭銀九千餘兩撥還舊商是此項釐銀支銷不由王存善經手撥抵舊商之銀卽公家所得之欵查無弊竇又稱王存善所造光緒二十四年二月至八月報輪船及洋式帆船進口免過火水油釐四十萬零八千餘箱是凡輪帆船進口之火水皆免釐矣然商人帳簿輪帆船進口火水復皆完釐等語據王存善親供凡由輪船進口者洋商之貨不完釐華商之貨應完釐至由洋式帆船進口者大都託名洋商請有運照之貨不肯完釐月報所開四十餘萬箱係專指洋商請領運照者而言其由輪船進口華商之貨皆追查完釐照章釐歸商收費歸局收二十四年曾收經費一千六百餘兩等供查洋商運單之貨免釐載在條約海關均有照報非王存善所能私報洋商免厘華商完厘定章如此王存善月報免厘係洋商之貨商人帳簿所開完釐係華商之貨并非有抽有免亦非輪帆船之貨一概免厘又稱王存善經收火水油經費由數千兩頓减至數十兩以至毫無可解等語查火水油經費光緒十九年報解銀四千四百餘兩二十年報解四十餘兩二十一年報解八兩餘二十二年毫無報解二十三年報解一千九百餘兩二十四年至撤差日止報解一千六百餘兩飭據王存善親供凡由輪船進口者華商之貨在海關完稅在補抽厘局完經費由渡船進口者在常關完稅在汲水門稅司完經費補抽局不能重抽洋商請領運照之貨須用輪船華商托名洋商亦須用帆船方能在洋關請照此係定章洋商大輪船向不肯裝運火水油危險之物十九年以前華商常雇一巴式輪船裝運是以補抽局有費可收嗣因渡船費用較輕改由渡船裝運由汲水門抽收經費補抽局收數頓减意至不用輪船裝運經費全歸汲水門抽收補抽局毫無收欵二十三四年復又收欵之故乃因各領事在總理衙門屢言廣東運照爲王委員禁絶洋商生意受累有總理衙門電函可據於是運照復行火水油又不能不用輪帆船裝運設法招集商人跟追追得亦不多是以二十三四年雖有收欵而較前已少一半有餘等供是以此項經費補抽局之收數多寡以商人之用渡船輪帆船爲定細加考察所供尚屬實情總之不收於補抽局卽收於汲水門此盈彼虧於餉項並無出入歴年此項經費收數比較並無虧短其抽收無弊亦尙可信原叅輪船拖渡照章由善後局繳餉給照准行王存善於光緒二十四年六月擅改定章由補抽局發給印簿自六月起四五月之久並未禀報及至查辦始據禀請先發空白渡照且有僅憑王存善片紙該局印片查騐放行河口局禀繳有案可查一節查上年五月奉文洋商准入内河商人小輪皆欲改用洋旂免餉華洋爭利此摺未完 
 
 

Page 14

 
 
[光緒二十五年十月二十六日京報全録]  
　　宫門抄○諭旨三道録前○接續前摺○十月二十六日禮部宗大储欽天監廂紅旗值日無引見○莊王謝查城大臣恩○瀅貝勒假滿請安○海公謝代進内大臣恩○李秉衡巡閲長江請訓並請假一個月○許景澄前往山海關外查看鐵路請訓○英信因伊姪孫以文職用謝恩○蓋州城守慰載碠謝恩○陳夔龍謝授侍讀學士恩○恩祥謝授右中允恩○椿溥謝批本官行走恩○梁仲衡請假十五日○袁世廉預備召見○景運門奏派紫禁城内值年派出載瀛○召見軍機袁世廉許景澄李秉衡○續前摺王存善於六七八九月屢經禀請善後局减餉發給照簿空白執照並减定每照一張繳洋六百元華洋通定爲三個月由該局彚報一次由善後局轉詳准給在案其先由該局給簿俟發下簿照再行換給以免商人繳餉後等候禀内亦經聲明河口局員朱咸翼禀繳補抽局印片三張一名東平一名義利一名廣和續給朱咸翼查明禀稱東平等輪船善後局均有案據是輪渡照簿由補抽局禀請發給並非擅改私發該員十月十四日奉文查辦亦非查辦後始行補禀輪渡各餉均已繳清經接辦委員劉清泰查核禀報其東平等三船旣善後局領照有案餉項繳清所給局片書明有貨完厘拖貨放行知照各廠查騐查無情弊原叅輪拖各船并戲船魚船補抽局私收規費一節查原卷永華興致祥利記和記永安五輪船公司所開歴年規費自光緒十九年至二十四年五公司總計共付過銀八千餘兩多係巡勇彭振經手武弁鄒長安亦有分受王存善並無通同收受及知情故縱等弊旋彭振在逃前署藩司魁元等議將鄒長安斥革彭振緝獲另結詳經督臣譚鍾麟奏叅部議王存善失察巡勇帶弁私受陋規比照失察衙役犯贓公罪例罰俸六個月調任撫臣鹿傳霖核查相符似非尋常疏忽可比請旨冉行交部議慮各在案兹復調取商簿據現辦補抽局委員劉清泰禀稱永華興和記兩公司閉歇夥伴星散商簿調取不全輪拖各船除五家公司外其餘均係小輪拖帶搭客不載貨物尙無規費情事戯船漁船並未聞另有規費等語查彭振未獲商人易散簿據不全鄒長安業已斥革自毋庸再行提解訊明反受拖累仍飭緝彭振務獲嚴行懲辦王存善無論有無故縱情事而於勇弁私受規費時至五六年之久數至八千餘兩之多毫無覺察實屬咎無可辭原絫土綢釐金王存善所呈清册與報釐局季册不符實侵蝕銀一萬八千餘兩一節查土綢釐金提支津貼係詳准之案王存善岑春煊領摺自光緒二十一年至二十三年共收二十七萬餘兩所報釐局季册共收銀二十五萬一千七百餘兩節據司道會查季册之數係已除津貼清册之數係未除津貼是以不符鉅萬據王存善自稱繕寫亦有錯誤歴年積算仍有不符銀一百三十六兩飭令繳出前經司道查明詳由督臣譚鍾麟禀奉部議照申文錯誤例罰俸六個月在案兹復飭據王存善親供清册二分係岑春煊飭告怱促之際至二十二年收數一欵繕寫錯誤且照向開比較之數開列未除津貼又未書零數致與季册不符等供兹將清册二十二年一欵更正再除去八釐津貼實不符尾數一百三十六兩照算數目雖符而事出一手舛錯若此實難辭咎原叅土綢一成津貼提出二釐六釐均未切實指出詳細開報一節查士綢一項前以洋運盛行釐收短絀光緒十八年前辦補抽局員王秉恩招商查緝提出一成津貼商人截緝花紅嗣經王存善禀定於一成内提出一厘爲彌補洋商不完釐之貨二十三年王存善又將一成津貼分作三分以四釐給新商恊恭堂以四釐給舊商爲緝私花紅仍以二釐留補洋商不還釐之貨均經先後禀准有案是二釐六釐各有各用有案可稽此案一成津貼承係准給商人支用之欵向無細數造報節次改支旣不出原定一成之外又均係禀准有案並無影射原叅王存善每年開報土絲緝私綫工銀八百餘兩朦禀冐銷一節查土絲釐金省城設廠專收臺砲經費由商人恊綸堂承辦旋因洋商請領三聯單入内地採辦有碍由厘務總局飭王存善傳集土絲商人籌議設法聯絡以後如有聯單責成商人指出由王存善向華商補收並令恊綸堂商人加繳報効銀三千兩官商合力查緝准該局專募線勇並船價薪工等項自二十一年十二月起每月開支銀六十六兩六錢每年共支銀七百九十九兩二錢卽在加繳報効項内開支是此項緝私長工經費係專爲查緝洋商三聯單以保全釐金之用有案可查開辦之後聯單絶少可有成效並非朦禀冐銷原叅油厘一項王存善前後兩禀數目叅差顯屬朦混一節查油厘係屬經費向歸省城總收往佛山陳村者隨來填厘故有限内逾限之别此項經費王存善十月二十一日初禀釐務總局内稱在限内者共銀二千一百餘兩已交接辦委員劉清泰已逾限者尙有三千兩左右又查十一月初五日該員續禀内稱油斤經費尙有逾限銀三千餘兩前經禀明在案現查據實止三千零八十餘兩因前同委員提簿怱促檢交單據或有遺失所關非細但經費各簿已奉藩署提存從前票根又已解繳總局復又檢查流水草簿而草簿僅列報厘之數後來已填未填並未逐條聲請再四思維與其漏查補解致持侵吞之咎不若長解將來尚可清算兹將各草簿統除統算核對各店銀釐數目共有六千九百二十五兩二錢三分八釐其中卽有已填之數先將此欵儘數移交俟將來查辦完竣再行另請撥還簿據票根核對又據接辦委員劉清泰禀稱十月十八日准王存善移交限内銀一千零四十兩零二錢六分查核王存善禀稱一千一百餘兩係屬錯誤十一月初五日准王存善移交限外銀六千九百二十五兩二錢三分八釐查明店名銀數清單如數照收惟此項逾限銀兩王存善於前具禀時祗稱三千兩左右自非查明原簿不能得其確數未准王存善移交無可稽核各等語兹查簿據卷内無存現辦局員劉清泰云並未移交王存善稱曾經禀明已由岑春煊提去未經發還岑春煊則謂王存善抗延不繳然於王存善具禀之時何以不勒令交出或再狡賴亦可委員守提不難水落石出今岑春煊調任甘肅指證毫無各執一詞實屬無從核算原叅戲船魚船應繳船費王存善直待查追始行補出一節查戲船魚船及陳村疋頭洋貨釐銀開辦伊始均經禀奉批准並非私收所解銀兩核算相符戲船等項收數無多從前年餘批解一次疋頭釐銀尙係兩年一解有上屆之案可查收數均按月申報僅止批解遲延故督臣譚鍾麟奏奉部議照州縣徵收田房說羡銀兩解繳遲延公罪例罰俸一年此項釐銀王存善旣非私收收數旣按月申報尙非有意朦混原叅補抽局緝獲私土變價並利記罰欵王存善侵蝕一節查補抽局於光緒二十一年九月緝獲私土五百五十三件照章一半充賞一半充公其充公之二百七十六件於十月初四日解繳釐局以日久無人承買仍發交補抽局變價交領之際未曾查明件數斤兩計得價七兌洋銀一千二百元經總局核准於十二月解繳據商簿甘結則稱由補抽局贖回土藥五百五十三件共變價銀四千五百餘兩前經司道會查商人所開並非全指土價惟該局充賞之土實變價銀一千九百餘兩與充公變價之數懸殊雖據王存善稱領回件數短少究非先事陳明飭令補繳銀一千一百二十兩以符一半充賞之數在案是此項私土先已照數解局後由總局發交變價解繳均有案據至商簿所載均在十月而充公變價之土計在十二月間月日計有不符商簿所開似難憑信其利記罰欵查第一次利記輪船罰銀二百元除一半充賞餘銀一百元前藩司張人駿諭令留充順直賑捐商號收解有據第二次利永輪船罰欵八百六十四兩除一半充賞外餘銀四百三十二兩亦解繳釐局有案並無短少侵吞原叅補抽變價緝獲米石王存善侵吞並賄通倉書抽渙文卷一節調查原商萬昌米店簿據　項米價共銀六千餘兩内除註明支交老傳慶銀元之補平脚富記掛借十欵銀九百餘兩實交補抽同銀五千四百餘兩此摺未完 
 
