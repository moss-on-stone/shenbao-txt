# 1882 - 180 - 4903296

 

Page 1

 
 
[新印縮本增選多寳船時文發售] [  六合堂謹啓]  
是書選自粤東名播寰宇久爲士林所寳購惜乎前刻有烏焉帝虎之訛兼之篇幅錯悞股叚脫落而錯字則無篇不有甚至文與題不相符者又有題無文者不可勝數誠憾事也今點石齋主人不惜重聘延請名彥逐一校讐莫不釐訂而更正之并其中之有題無文者悉加補入且增選入時鄉會聞墨及名人課作倩能書者加意抄正用縮本法將原文一百本計文章七千餘篇縮成八小本名之曰增選多寳船至於字法之端莊筆畫之清晰猶其餘事更妙在置之巾箱中甚易携帶出入勝前書之繁疊眞有天壞之别今六合堂主人巳向點石齋承受槪歸本堂分售各省每套收回工本銀四兩五錢計有七千餘文之多所費銀一錢可購百餘篇文章亦可謂便宜之至今是書旣成所有代本堂寄售之處開列於後賜顧者請向購閱至於各書坊有與本堂代售者用錢一體奉酧再此書所印無多海内知之祈及早往購可也此佈京都生和泰南京品水街愼益莊福州同茂茶棧廣東西營巷同愼長沙基大街同安麥欄上海太古碼頭同愼長永安街長源泰棋盤街萃泰豐茶號香港同愼長漢口怡和行沙包街長源泰黃坡街 
[馬戯不創於西人說]  
　　意大利之戲士車利尼在本埠開演馬虎各戲本館屢登於報其技藝之精巧爲華人見所未見聞所未聞觀者每以千計坐上客常滿莫不爭先快睹以冀一擴眼界咸以爲得未會有神而異之者以爲此戲固西人所獨創華人未有能望其項背者也不知此戲中國向亦有之特今則失其傳耳考唐代叢書第四卷鄭處誨所撰明皇雜錄内載元宗命教舞馬四百蹄各爲左右分爲部目時塞外亦有善馬來貢上俾之教習無不曲盡其妙因命衣以文繡絡以金銀飾其髳鬣間雜珠玉其曲名爲傾盃樂計數十回奮首鼓尾縱横應節又施三層板床乘馬而上旋轉如飛或命壯士舉一榻馬舞於榻上樂工數人立左右前後皆衣淡黃衫文玉帶必求少年而姿貌美秀者每千秋節命舞於勤政樓下其後上旣幸蜀馬亦散在人間祿山嘗觀其舞而心愛之自是因以數匹賣於范陽後轉爲田承嗣所得不知之也雜之戰馬置之外棧忽一日軍中餉士樂作馬舞不能巳厮養者謂爲妖擁篲擊之馬謂其舞不中節抑揚頓挫猶存故態廄史遽以馬怪白承嗣命箠之甚酷馬舞甚整而鞭撻愈加竟斃於櫪下由是言之舞馬之戲唐時固有之不特文馬來歸僅誇被繡特不幸漁陽鼙鼓驚破霓裳而流轉遷徙久無知音遂至懷技以死用是失傳後人亦無復以此爲戲者而西人乃獨得其傳以誇詡於海外耳吾因此而思西人所創舉之事其傳自中國者正多也輪船之行海西人倡之然宋時楊么踞洞庭湖出没爲宼後爲岳武穆所討平爾時楊么所恃者以巨艦置輪兩旁激水使行其捷如飛後爲武穆引入　港以爛木腐草膠其輪始破之是則中國有輪船之始固不待仿泰西之法也又如西人用木人牽磨織布等事則諸葛武侯之木牛流馬已開其先卽礮火諸法中國亦早有之但未若西法之精耳今之馬戲特其小焉者也故人以爲西人之智力遠勝於華人吾則謂華人未嘗無勝於西人之智力特不若西人之專精而已街頭教猴子戲者亦西人獸戲之一類而所演諸劇西人且不能過之然則每事退避讓西人以獨步何爲也载聞諸故老昔有　畜一虎養之甚馴不啻守門之犬一日有客謁僧坐談良久客見虎在側頗形瑟縮語僧揮虎出僧允之俄而虎出復來如是者再客猶未去僧大聲叱虎虎亦遂出及客旣辭去虎復入大異前時跋扈鴟張不復馴茯遂嚙僧而斃之又聞諸西友前有印度武弁畜一虎亦甚馴良眠食與俱若西人之畜狗者然一日武弁臥於牀虎在牀下見武弁之手垂於外以舌餂之虎舌鋒利如銼一餂之後皮破血出虎聞血腥兇性勃發意以武弁果其腹此亦可見猛獸之不易馴也華人胆小聞有養虎傷身之事决不敢與虎爲徒而西人則不然明知其野心難去而必欲設法羅而致之且輕身入虎籠與虎鬪以示異於衆而藉以謀利則事固險而其計則善矣華人無此胆故斷不敢出此觀乎此而知中西人之分矣華人之心思才力非不能用而恒以退避因循遂安其因陋就簡之習雖前代本有流傳之法而亦無人焉繼其後塵已則不能奮發有爲而反以西人之所能者爲異是亦可笑之尤矣西人之心思才力雖不必遠過乎華人而殫思竭慮必求其得當而後已愚者千慮尙有一得而况並非愚者是以心思愈用愈出才力愈用愈精而華人遂瞠乎若後焉噫卽今日之馬戲而觀之華人但知馬戲之精妙而不知其初實創於中國不亦可見華人不知反本之一証也哉 
[本舘自已接到電音]  
　　本館於昨日接到在津友人專發電音到本館有五月十七日上諭一道敬謹譯登○五月十七日奉上諭吳大　奏特叅統兵大員發餉稽延請交部議處一摺寍古塔副都統德平阿於所統各管應領上月分餉銀遲至五月尙未發給並有將餉銀寄存錢鋪故意稽留情事實屬不知體恤士卒咎無可辭德平阿着交部照例議處以示懲儆餘着照所議辦理欽此 
[埃亂續述]  
　　前報載有英京電報述及埃及有匪黨滋事傷及各國領事官一節其詳尙未聞也兹閱西字報載有埃及所發電音云買爾答人有住於埃及者愛臘人亦與同居一日不知何事買人持刀剌傷愛人遂致鬨閙歐洲人傷斃者計六十七名英國意大利國希臘國領事官之駐埃者皆被傷焉後經埃官發兵彈壓始得寢息捉獲滋事匪黨約二百名查此次滋閙前後死者共計一百餘人云 
[港事述聞]  
　　香港西字報稱香港地方嘗有華人出洋其出洋時搭船之票有人代爲經手有一日經手買票者計經買票約三百紙每紙洋五十元及上船之時船上驗得所持之票均係僞造不准附搭而根查經手之人則已不知去向故刻下巡捕密爲查緝以期獲案懲辦也又云香港前有私鑄銅錢者每將所鑄之錢運往安南行使嗣經港官查辦始行歛迹近來則又移至澳門肆爲私鑄然澳門至安南必由香港經過十四日有一船載私錢三十箱欲由香港赴安爲包探所偵知不俟該船進口一擁而上搜出私錢如數每箱藏有多千現已并經手解錢之人盡拘入捕房不知作何辦理也 
[打虎被傷]  
　　厦門郵來西字報言該處内地近出一虎其大如牛計厦門見虎已非一次曾有德國兵船上之兵官在内地打斃一虎刻有華人某姓胆氣頗壯志欲滅此以除害遂携洋鎗前往見虎施放虎僅受微傷而負痛發威躍至某前以爪抓之某則受重傷幸而得脫回家延醫敷治未知能無恙否夫某力不足敵鷙獸而輕身一試幾入虎口 
 
 

Page 2

 
 
其志雖屬可嘉未免不自量力矣 
[津河淺涸]  
　　天津河流消長情形曾列前報各河之中向以海河爲最深西河爲最淺海河係輪船出入必經之路大約水深一丈然後可以行駛若乾涸則來往諸多窒碍西河之水向在秋間漲發時當春夏搴裳可涉矣而今年春夏之交漲水約三四尺舟人咸喜爲得未曾有然來源甚細加以乾風烈日未幾河流仍涸卽海河亦僅深七八尺淺處且祗二三尺輪船進口非將貨物駁運不能就埠若東院大關各浮橋水淺船低橋形如偃月高車駟馬過此者均視爲畏途矣留心民事者盍爲之大興水利乎 
[佛樓興工]  
　　揚州新城天寍門外天寍寺勅建之叢林也純廟南巡凡六次每次皆有賞賚故寺田以萬計自赭逆之亂梵宇琳宮已成瓦礫承平後官商陸續興修仍用舊僧住持雖規模仿佛而屋宇卑陋以工師不能得大木故也惟方丈以内則峻宇雕墻朱梁畫棟煞費經營四時花木之盛尤爲揚州目下一大觀萬佛樓則以工程浩大前數年末及舉辦現在亦經開工大興土木去年卽泒幹僧往湘南採辦大木又往宜興各路定燒瓦磚延名手塑匠於武進製造小佛像一萬餘尊今年四月吉日合寺衆僧鳴鐘鼓宣佛號主僧披法衣行大禮各匠咸集開工是日觀者如堵云 
[賭食傷生]  
　　粽子卽古之角黍楚人哀屈平之忠於端陽日以此投汨羅江而吊之今人不考由來以爲時食端午節互相餽遺揚城尤甚大家小户如不食粽人多笑之市上亦羅列求售上月二十八日新城埂子街王隆盛雜貨店夥張三者與店隣賣魚人蔣三閒談彼此以食量相誇時地保周淦在側遂云汝等空言何足取信手拈二文一枚之粽示之云如能食百個方算好食量否則不必誇張二人皆少年好勝聞言爭各取粽百枚在市上健啖已盡三十餘工力悉敵二三老者再四勸阻并有搶奪不令食者二人俱不肯罷衆人乃笑而聽之蔣食之五十餘不能言語以手抺肚張全四十餘卽發喘氣促兩家父母聞報犇至則二人皆無言流泪以手互指右有駡意飛速求醫診治灌之以藥涓滴不能下醫皆束手無策張於申酉間卽氣閉而絶二目大張如勒死然蔣住便益門外抬回不知消息想亦兇多吉少噫過量之酒尙足殺人矧其爲過量凝重之食乎若二人者其愚誠可哀矣 
[賴婚賈禍]  
　　鄂省武昌府嚴太尊督審一案係鄖陽府房縣事緣該邑鄉間某甲者曾業農近在市鎭開設飯店接留宿客遂移家居於店内有女年及笄尙待字上年有馬姓兒者行五甲愛其勤愼聰慧曾親許以女妻之定親之後聞馬家道衰夷漸萌悔念而馬五亦漸習弛懶且得錢浪費甚至宿娼聚賭甲頗有所聞深厭惡其行爲放蕩乃將許親一層絶口不提未幾拒絶馬姓不相往來自爲六禮未週不足爲憑近來亟欲將女另配遂復許於陳姓筮吉迎娶馬聞之怒恨異常商同其兄紏衆持械前來搶女且將甲全家老幼八口盡數殺害内有歲餘之嬰孩亦遭其害意圖斬草除根可謂心之忍矣獨留所許之女搶歸爲妻如此巨案當被報到官緝兇究問檢驗收屍已將馬五並其兄馬三以及搶來之妻一同拘案錄供詳報省憲擬解交首府發審局覆訊馬五認供不諱女供殺其家者似非一人其兄長尙未確實云 
[西商團操]  
　　本埠西商團練定於今日下年五點半鐘操演一隊在老巡捕房空地會齊一隊在大英公舘空地會齊然後前往合操其兵官已出有告白俾衆咸知矣 
[借警預示]  
　　本埠英工部局之警鐘每逢回祿輒鳴之以警衆近日因擊鐘之槌損壞亟須修理故工部局出有告白載入西字報言設在日内遇有火災則當暫假大禮拜堂之鐘藉以告警也 
[新裝大鐘]  
　　本埠自英國兵船將禮拜一五兩日十二點鐘之砲停止居人欲對鐘表頗覺不便前悉大馬路美記鐘表行門前擬裝大鐘以便共見本舘曾列於報兹悉該行已將鐘裝好係兩鐘斜嵌如外國招牌式兩面均可觀看其鐘大而極準從此寓英租界諸人雖無砲聲亦可不悮時刻誠方便之一端也 
[電燈待試]  
　　本埠擬試燃電燈已屢列報兹悉電燈電杆及鐵線等均已布置將竣可以試點惟尙係試辦故所置不多也又英界地火燈杆刻下亦加油漆杆下豎有木牌上書四字令人不得挨近燈杆免致油漆玷污因誌電燈事附及之 
[捕房騐車] 西報論東洋車之事昨已譯登報章兹聞工部局董事令平總巡查驗各車須質料堅固方准給照并恐車户將堅固之車輪流交驗外面仍將敝車混用故備有鐵鑄火印驗得好車卽將其號數用火印印於車背以杜弊端各車户初聞平總巡傳諭尙有異詞繼知爲工部局之諭决難更改故皆將車送驗矣 
[請修盤車]  
　　本埠新閘石墩上造有橋梁以便行人往來凡遇大船過閘輒給閘夫酒資使將橋面用盤車吊起始得行過兹因盤車損壞尙　修理故船隻經過時閘夫只用人力將橋面拉起不能如盤車之靈捷過船之停待者往往連艫接舳殊爲不便憶此橋自前升道憲應敏齋方伯改造用四式盤車方便客商不淺兹聞該處卞員已據情禀知邵觀察想不日當飭勘興修使人咸沾惠澤矣 
[巨石起岸]  
　　昨晨有寍波輪船停泊怡和碼頭載有極大之石用盤車及數十人之力吊起每石均有五六尺見方權其輕重不下數萬觔其塊數未詳據稱係自來水公司所購云 
[輪船獲賊]  
　　前有人在新南陞輪船失去衣物報英界捕房查緝等情已列前報昨公堂據該輪船買辦劉東葑禀稱邇來輪船時失物件報捕查拿無着數夜前二點鐘時有人混於搭客之中查得並無行李詰以到船何事初云往天津繼云到燕台尋土行中之友又云到船探望相識之津人然在船並無識彼者顯係竊賊爲此交捕及至捕房盤問則云各人失件係鎭海人阿才所竊着交阿才又稱不知下落請究各人失件開單呈閱杜阿毛供係寍人向爲酒店生理現今失就前夜到船尋人未遇並未行竊惟知阿才向來專竊輪船物件確不知其下落陳太守以杜供詞狡猾飭押候過堂嚴比 
[賭負吞烟]  
　　虹口頭壩老街新造之弄内有寍人某甲善賭博昨日大負歸家婦與爭吵一時氣忿遂吞烟自盡時在三鼓幸陳君竹坪聞信卽至如法灌救得甦按虹口各街之賭博如春園之草隨薙隨生實爲害匪淺也 
[溺斃收殮]  
　　昨報所列更夫溺斃一節本欲報明善會收殮嗣因死者有岳母在大馬路西開設簾子店聞耗卽前往收殮聞死者名曹阿大素不習上爲其岳母所逐平時不許到家云又十三日有恒隆順沙船夥蔣阿龍因上船失足墮河打撈無着前日始有人見屍身浮於久大碼頭旁船主得信赶爲撈起一面報其親屬前往收殮聞死者年三十二歲屍身已腐其身畔尙有洋三元足穿釘鞋棺殮之費由船主出資云 
[酗酒判罰]  
　　閩人田阿六周阿敖在本埠法租界新街合開麫舘前晚有周保生尹四桂二人同往該館吃麫計麫錢一百餘文周保生時已酒醉吃畢卽走並未會鈔周阿敖向之討取保生恃醉行兇尹阻勸不聽致將阿敖毆傷乃鳴捕一併拘送法公廨翁太守廉得各情判罰周 
 
 

Page 3

 
 
保生出洋五角除麫錢外餘給周阿敖養傷案結 
[水手聚衆]  
　　本埠會德豊洋行有駁船五十一號每日往來吳淞駁載貨物風雨無阻船中水手大則八九人小則六七人不等有總頭席竹年管轄之各水手之工價皆由席領發洋東每人月給六元席則每人月扣三角實給五元七角而各船中又各自有頭目每舟子一名應得洋五元七角扣去三元五角以作各人飯食之費而各水手之淨到手者不過洋二元二角矣近因各水手每日作工無分畫夜勞苦異常所得工資不足以養家小是以大衆挽小頭目轉達席姓請其在洋東處每人酌加洋兩元詎頭目等置之不理故前日各水手共有三百餘人一槪停工該行有船無人不能駁貨洋東深爲焦灼當訪得各水手停工爲徐財林唆使卽訴請法捕房拿究捕頭卽派包探至该行問明徐財林下落知在法界開設泰豐客棧昨日將徐送公堂請辦原告行主洋人赴案聲訴各水手爲徐唆使停工請辦等語後經捕頭禀稱前日拘徐至捕房時卽有水手三百餘人聚於捕房門首聲言請放出徐某等語當卽拘押二人兹亦解案備質翁太守訊之徐財林供水手一事並不知情前四年曾在該行充駁船小頭目現已分手開客棧爲業又訊該水手二人一名王阿大一名黃福供同在第十二號船上實因作工勞苦所得工資不敷赡養是以大衆情愿棄業另圖且昨日已公禀於英界公堂矣太守又詰停工一事是否徐財林唆使土黃二人答稱並無此事太守謂旣不干徐財林之事爾等何得聚衆至捕房滋櫌二人答稱因衆等住在伊客棧内無端累及是以同往辯白倘洋東能每人月加兩元衆工無不樂從云云太守又傳總頭目席竹年訊以徐財林有無唆使等情席答稱不知太守謂然則徐財林之姓名何來席答稱係洋東自已探得者太这因卽着該洋人將說徐財林唆使之見証人指出以憑核辦而該洋人祗將徐唆使散工嘵嘵置辯終未指出証人太守謂如不將証人交也徐財林礙難究辦該洋人尙緾說不休太守隨諭席竹年曰爾可將前情轉達洋東如要辦徐唆使必指交証人至水手散工此更易事只要加增工資伊等自能樂從如工資不加則聽之各去汝係總頭目當調停諸事倘水手聚衆滋事則着落在爾身上席喏喏連聲太守以衆水手旣在英界會審署投禀着將徐王黃三人送去歸案辦理而該洋人又不肯是以着將三人交保核辦洋人又稱門外水手衆多誠恐滋事請派捕押護送于繙譯准如所請 
[命案和息]  
　　昨報載某槽坊號主之女因忿自盡母家往吵一則兹悉死者現年二十九歲遺有一女僅五齡其夫这住於法界大馬路弄内其前妻亦係自縊身死昨日因屍親吵閙其姑情急变吞烟覔死幸當時知覺急請竹坪陳君往救得甦而屍親因其母自尋短見恐釀巨禍喧閙之聲漸殺復經衆人理勸令女夫從豐殯殮請僧諷經四十九日超度死者並將五歲之女交外祖母撫養令出賠嫁奩資洋一千元一併帶往外家其婿唯唯從命不敢稍違乃於昨夜盛殮矣 
[被誣投河]  
　　昨午後白渡橋上有一人年約三十餘歲因被人誣指拐匪欲拖往法界理論故情急聳身躍入河内欲拖伊之人見此形狀遂卽逸去投河者幸經駁船救起交捕帶至捕房矣 
[冒充巡捕]  
　　扛夫姚永春因有急需故携絮被往小東門外質押有冒充包探之朱蘭亭上前盤問指爲竊贜姚與之同往捕房剖辨詎朱至捕房卽改稱己之絮被被竊捕頭乃將姚管押至晚經某店將姚保出在途適與朱遇朱欲遁姚追之至洋行街朱逃入長和海味行姚卽向長和索人經該行夥友在屋上尋下重復交捕管押昨日解送公堂經翁太守訊究長和行遣夥董國香投案申訴前因并供朱趁門開溜入招尋無獲後從晒台上覔得當卽交捕云云姚永春備供一切翁太守廉得其情謂若輩往往在外冒捕招謡深屬可惡着帶回捕房管押重究絮被交姚姓領去 
[苦海難超]  
　　有方蘭谷者今春在小東門外某花烟舘以洋一百八十元代烟妓才寳贖身現又以才寳送往法界寳仁里素開台基之綽號黑儈子阿二家欲其重習倚門業才寳不從方痛毆之才寳乃於前晚吞烟覔死經救得活才寳卽赴法捕房聲稱不愿回去云云捕頭因暫爲管押昨日方亦贸然至捕房捕頭卽拘住一併解送公堂經翁太守提究方攺名元長將逼娼吞烟各情盡行抺去惟供贖身後借屋於南市居住因才寳常與隣人口角故借居寳仁里之屋然租費甚大不能開銷現欲仍遷南市而才寳不願跟往以致爭吵是實問官未悉其中底藴卽質之才寳可是方代爲贖身才寳供稱是實太守謂旣代汝贖身何得不肯跟隨才寳俯首無詞太守因方贖身是實隨飭將才寳領去完案 
[全婴會募捐啓]  
　　夫好生惡死人有同情育女生男理無異致吾鄉自髮逆竄優後民生困苦鄉僻之處往往將女嬰委棄溺斃賢有司痛癏在抱曾勸諭城鎭紳士多設保嬰接嬰育嬰等堂取養嬰孩毋使棄溺此誠莫大之陰功也惟堂内多收一女卽鄉間少畱一女由縣而府而省計之歲不知收幾千百口以故鄉間之處子日少勢必鄉間之鰥夫日多因而寡婦窮　鮮有不奪而攺嫁者一朝失節飲恨終身然此猶其小焉者也其弊之大者莫如隴畔耕夫旣無夫妻子女之屬卽無米鹽薪水之憂得錢沽酒胆大妄爲尤爲世道人心之大患蓋二五對待奇耦相因陰絀陽多此亢龍之所以有悔也但以隳地之赤子遽爾抱送堂中骨脆膚柔最易染病爰有創爲保嬰之法給資令本母自哺然恒情以兩男一女爲滿意多恐賠累衣食仍有或委棄或溺斃者某等因審度時勢參以管見擬在各村設一全嬰會凡遇棄嬰槪令在村留養兩月此兩朋内或資助本母自領或本母不願自領另雇乳媪貼哺此合保嬰接嬰育嬰二者而會通之是不啻各村各設一嬰堂較之甫生而送往城鎭者似更妥貼况嬰兒留養在村同村人亦便於過繼日後男婚女嫁人各有家卽人各自愛弭患無形法莫有善於此者近見楚藩王方伯通飭保嬰變通章程其大略亦相吻合益信所見之非迂謬矣現在靑浦西鄉蓮濵一帶鄉村業奉憲諭節次開辦由某等按村公舉誠實可靠之人諄諄勸導鄉人亦多稱善惟欲闔邑徧行每歲須費三千餘金刻下經費不敷殊形支絀用特略修短引敬乞諸大善人代爲設法籌募捐欵如此舉得逐漸推廣某等實深感禱至會中詳細章程當另刊布某等爲千萬嬰孩請命不勝悚惶戰慄之至如惠捐欵望寄交珠家閣鎭西河家港永豐橋南堍王合順號收下當卽由會中掣給收條爲據此啓 
[題祝聽桐琴師小影卽請諸吟壇正可]  
　　峨峨高士容愔愔古琴德寂寂不求聞恂恂意自得落落寡知交冥冥遠矰弋殷殷昔過訪草草成相識泠泠七絃上聲聲揚復抑閑閑百慮清翕翕羣動息愧我非知音聽之增慚恧阿震適相從會意坐默默竊願侍成連移情滄海側操縵並安絃感君示之則以此束身心胸襟開茅塞今兹展圖畫添毫神翊翊焚香靜相對盎然見春色爲君揮素毫爲君研妙墨雖云下里詞聊以表 
[胸臆] [  古越高昌寒食生拜手]  
[浙省撫轅抄]  
　　五月十二日候補同知齊憬垜禀銷杭屬傕地丁差叩見通判劉華　禀銷滬局差李昱禀知臬委嘉興府公幹前署建德縣申祜交缷回省禀見開化典史李光照交缷回省禀到○十三日候補府肅書禀銷兼辦塘工局提調差俞紹增禀謝厘捐局委辦省城洋貨捐局差前署松浦巡檢朱秉彛交缷回省禀到○十四日知认于鋕勛禀知奉委辦交代局差前署安吉縣陳其昌禀知交案銀兩掃數解清禀辭回籍守制補用縣蔣鳳祥禀見叩辭赴都曹礪成禀知藩司委署雲和縣事叩謝 
[蘇省撫轅抄]  
　　五月十七日蘇管糧曾禀知聞訃丁親母憂知縣周嗣源華婁奉提槽項回縣丞陳增第銷松属緝捕回並上海道委查騐官輪船差辭 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月初十日京報全錄]  
　　宮門抄○旨一道錄前○閩督何奏總兵就洋統巡日期摺○又奏特叅疎防文武摘頂勒緝摺○侍郎彭奏恭報巡閱江海起程日期摺子○蘇撫衞奏水師巡閱下江事竣片○廣西撫慶奏請留員歸班補用片○閩撫岑奏恭報内渡抵省日期片○蘇撫衛奏爲糧道帶印北上來片○大臣文奏訊明請旨革職摺○大臣清奏循例泒員會查鉛砂礦廠摺○五月初十日禮部宗人府欽天監廂紅旗值日無引見○廣壽續假十五日並謝管處所恩○六額駙續假一月○惠銘請假五日○内閣奏泒騐放之大臣派出文煜景瑞張之萬許應騤○召見軍機○○閩浙總督臣何璟跪奏爲署理總兵就洋統巡日期恭摺代奏仰祈聖鑒事竊案准部咨欽奉上諭嗣後沿海水師提鎭着每歲出洋時具奏一次俟出洋往返事畢卽將洋面如何情形據實具奏等因欽此查福建福寍鎭總兵例應於二月初一日出洋統巡至九月底撤巡回營辦理營務上年九月該署總兵繆勝届應撤巡因聞浙江台州匪首金滿被勦窮蹙逃遁海上據船行劫福寍近連浙壞彼拿此竄潜越堪虞當飭該署總兵暫緩撤巡在洋督率舟師相機緝拿經臣代奏在案兹光緒八年二月又届統巡之期據該署總兵繆勝禀報就洋駕帶兵船督率水師將弁在於所轄南北各洋面梭巡緝捕總期有盜必獲以靖海洋一面查探台匪金滿蹝跡設籌堵勦以杜竄匿緣該署總兵例無奏事之責禀請代奏前來臣謹循例恭摺代奏伏乞皇太后皇上聖鑒謹奏軍機大臣奉旨知道了欽此○○閩浙總督臣何璟福建巡撫臣岑毓英跪奏爲特叅疎防盜案之文武員弁請旨先行摘去頂載勒限嚴緝以重捕務而安商賈恭摺仰祈聖鑒事竊照閩省厘稅以茶葉爲大宗每届春茶登塲中外商人往來絡繹不絶各州縣勞汎及治途水陸防營均應認眞巡緝俾匪徒無從托足商賈得以暢行詎本年三月初八日據茶商蔡信恒呈稱該商人遣姪蔡遜齋携帶洋銀一萬八千元往將樂縣賈茶本月初四日船至該縣積善村對面地方被盜劫搶並將蔡遜齋殺斃已報縣勘騐在案呈請檄飭營縣查拿追辦等情並拋將樂縣知縣汪保駒將勘驗情形詳報前來臣等查該縣　保駒與將樂汎千總劉三元及管帶防勇之補用都司唐澄清於盜劫巨贜殺人重案旣不能先事嚴防又不能臨時拿犯實屬玩忽已極未便姑容相應請旨將將樂縣知縣汪保駒將樂汎千總劉三元補用都司唐澄清先行摘去頂戴仍勒限兩月内緝拿贜盜務獲懲辦届期無獲另行嚴叅以儆玩忽除咨部外謹合詞恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此○○太子少保巡閱江海前兵部右侍郎臣彭玉麟跪奏爲恭報微臣巡閱江海起程日期仰祈聖鑒事竊臣奉旨每年巡閱長江水師事竣並出吳淞海閱各省兵輪船操一次兹於三月二十二日由籍起程自湖而鄂而江皖以至吳淞海外按營查閱督同李成謀實心整頓除俟查閱江海事竣另行奏報外所有由籍起程日期理合恭摺由驛具陳伏乞皇太后皇上聖鑒謹奏軍機大臣奉旨知道了欽此○○衛榮光片再長江水師定章提督以半年駐下江半年駐上江周歴查看各營鎭將弁兵稽核勤惰本年提臣李成謀由安徽一帶巡閱水師營伍順流東下旋抵江陰進口兹於二月二十八日到蘇與臣面商一切江防事宜認眞整頓仍督帶師船駛赴上游所有照章巡視下如水師事竣緣由謹會同長江水師提臣李成謀附片具陳伏乞聖鑒謹奏軍機大臣奉旨知道了欽此○○慶裕片再臣前查明剿辦田陽等處匪徒出力人員開單請奬奉旨着照所請奬勵欽此嗣經吏部核議此次保奬文職各員六品頂戴新班遇缺儘先選用巡檢章耀林請分發廣東歸原班儘先前補用查照章程無論何項勞績不准保舉籌餉例内指省名目該員在廣西出力所保分發廣東係指省名目核與章程不符應令另核奏明請奬等因咨行到粤應卽另核請奬臣查該員章耀林係在廣西剿匪出力例准留於廣西補用合無仰懇天恩俯准將該巡檢章耀林留于廣西師原班補用出自鴻慈謹會同兩廣總督臣張樹聲附片具奏伏乞聖鑒訓示謹奏軍機大臣奉旨吏部議奏欽此○○岑毓英片再臣於 
光緒八年三月初六日曾將籌辦台灣地方事件並擬旋省辦理秋審各情附片具奏在案初十日臣由基隆乘輪船内渡十一日抵省除會商督臣何璟　將秋審各案會勘具題並將應辦各事次第清理外謹附片具陳伏乞聖鑒謹奏軍機大臣奉旨知道了欽此○○衞榮光片再蘇省光緒七年分各屬徵必漕白粮米仍行由海運抵天津後循辦徑運通嘲交兌業經前撫臣譚鈞培於海運兼程摺内會奏飭委蘇松糧道王毓藻前往津通督辦交米在案兹據該道詳稱卽日帶印北上除緊要公事隨時遞由途次核辦外其日行事件仍委蘇州府就近代印以免積　詳請循案奏報前來理合附片具陳伏乞聖鑒謹奉軍機大臣奉旨知道了欽此○○奴才文緒祿彭跪奏爲訊明帶兵營員任性妄爲鞭辱士兵卒致釀人命請旨革職以儆官邪恭摺仰祈聖鑒事竊據齊齊哈爾城署正紅旗恊領烏爾滖巴雅爾呈稱該旗甲兵文奎服毒身死報經奴才等委員帶同刑仵前往驗得巳死文奎兩臂腿有傷係被責後服毒殞命並據文奎之妻賀趙氏喊控佐領全福假公鞭辱伊夫文奎愁萌短見服毒身死懇請訊辦以伸寃抑等情前來奴才等當卽飭提原被人證交司研訊緣全福係呼倫貝爾佐領曾經出征於光緒六年抽撤回旗經前任將軍定安留省委爲帮操隨由隊内挑選甲兵文奎充當郭什哈差使該員爲人刻薄每有微愆必加斥辱上年十二月間全福令文奎鞭責西丹春興阿因未着　全福遷怒奪鞭反在文奎背上痛打脚踢爲衆兵所目覩役使若僕以致文奎退有後言欲卽辭隊歸旗當差全福聞知震嚇而止迨至今年正月初間全福令文奎兄弟二人司西丹多名逐日在家磨擦供神銅錢文奎先雖爲之後經報病推却招忌尤深全福以文奎赴隊遲悮將其責打五十九鞭傷重方止文奎回家苦訴拷辱前情言無生路伊妻賀趙氏勸解二月二十三日文奎因遲未敢赴隊全福令其胞弟常會逮傳文奎畏責稱疾未往隨卽上街回來嘆泣不已賀趙氏進前相勸文奎手染洋烟當向詰問始悉服毒囑其妻死後明寃伊弟解救並找常會歸時文奎巳不能言語負痛亂滾自行碰傷額門須臾殞命全福聞信恐怕控告前去用言安慰許爲周濟賀趙氏拒而未允具控到案屉經環質各供前情不諱傳訊衆郭什哈富喜等供亦相同案無遁飾應卽擬結查律載因事威逼人致死者杖一百若官吏公使人等非公務威逼致死者罪同追埋葬銀十兩等語此案全福身充營官不知愛恤士卒輒敢任性妄爲役使官兵屢將文奎鞭辱不至重傷不止以致文奎畏責愁思莫解頓萌短見服毒殞命復敢許錢周濟息事實屬暴謬糊塗自應按律問擬佐領全福合依官吏非公務威逼致死者杖一百律擬杖一百係屬職宫請旨卽行革職以儆官邪並追埋葬銀十兩飭交屍親祇領文奎所服洋藥斟問屍妻不悉賈自何處無從查究應同訊係無干之常會並傳到之郭什哈富喜等均請免議除全案供招騐單備錄咨送兵刑部查核外所有審訊定擬緣由是否有當理合恭摺具奏伏乞皇太后皇上聖鑒謹奏軍機大臣奉旨着照所請該部知道欽此○○奴才清安額爾慶額跪奏爲循例派員會查鉛砂礦厰情形恭摺奏開仰裨聖鑒事竊查科布多属札哈沁游牧迤南杜蘭哈喇地方舊有鉛砂礦厰前於嘉慶年間因邊邀情形不甚相宜奉奉諭旨嚴行封禁至咸豐六年間據烏魯木齊都統倭什琿布奏請招商試辦當經科布多叅賛大臣麟翔奏明該處僻在邊隅幅員遼闊竊恐匪徒藏匿偷挖鉛厰甚或滋生事端諸多窒碍請仍遵照成案封禁並於每年雪融洋泮之後科布多巴里坤二城各派委員巡查等因歴經辦理在案今届巡查會哨之期前已咨明烏魯木齊巴里坤各派員前赴該處會查鉛厰惟據巴里坤來咨内開近來餉項支絀差煩兵苦盤費難籌未能派員前往會哨等因前來奴才等當卽差派委員靈山前往該厰會同坐卡官兵詳細搜查有無匪徒藏匿偷挖鉛砂情形務當據禀覆兹據該委員靈山禀稱查得杜蘭哈喇鉛厰内並無偷挖鉛砂之人亦無往來蹝跡並囑該步官兵認眞巡查勿得稍涉疏懈等情禀報前來除由奴才等飭令署札哈沁公印務札蘭阿魯什轉諭駐卡官兵等必須嚴加看守不時稽查外理合循例奏聞伏乞皇太后皇上聖鑒謹奏軍機大臣奉旨知道了欽此 
　 
 
