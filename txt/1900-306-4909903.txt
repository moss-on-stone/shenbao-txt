# 1900 - 306 - 4909903

 

Page 1

 
 
[添請金陵訪事友人] [  申報館主人啓]  
　　金陵爲制軍駐節之地官僚雲集營壘星羅兼之虎踞龍蟠山川雄秀六街三市轂擊肩摩本館僅一采訪友人未免顧此失彼卽如此次火藥局之禍偶一失檢不但寄遞遲滯且多雜摭浮談爰擬添請一人分投采訪如有熟悉官塲公事土俗民風廉介自持文理通達者請錄示藥局被災巓末及其他緊要新聞詳列居址姓名郵寄本館以便修書延定與前友相輔而行三山二水間不乏淵博之士幸毋金玉爾音也 
[論袁端二中丞才識之偉]  
　　嗚呼伊古以來國家之安危存亡豈不深繫乎二三大臣之才識哉蓋大臣者位尊而望重建一言行一事朝廷之舉動寮寀之觀瞻閭閻之視聽皆有息息相關之意故必其才其識堅卓鎭定不惑邪言始足奠國家於苞桑磐石之安而不復慮其搖動反是則紀綱一敗衆邪迭興上之貽宗社之憂下之爲生民之害六州鑄鐵大錯旣成其間一二才偉識卓者流心知其非而又不能顯與抗違旣禂其身而又無益谥國於是忠正这道參以權謀始得獨行其權於以弭隱憂而支危局是非社稷之靈曷克臻此而受其賜者曾不知飲水思源生其感戴亦獨何歟此次義和拳匪倡亂北方其異說邪謀不過拾張魯張角之唾餘而並非眞有奇術當其毒燄初熾執政諸臣苟能振其嚴威懲之創之固自易易而乃昏庸謬戾妄謂恃其邪術足禦外人任其恣肆猖狂而不禁阻且又扶持之奬勵之一若將帥之撫叛兵父母之豢驕子以致海外各國羣動公忿驅兵直入宮闕震驚不惜將祖宗數百年經營締造之基欲效孤注之一擲嗟乎誰生厲階至今爲梗凡有血氣者能不疾首痛心於夫已氏而欲食其肉而寢其皮哉幸也南省疆吏知匪人之不可妄縱外釁之不可輕開合力同心愼保和局東南諸省得以昇平永保七鬯無驚偉業豐功薄海人民固已感激同深頌聲交作矣而尤難得者爲山東巡撫袁慰庭中丞陝西巡折端午橋中丞蓋山東與直隷壤地毗連爲拳匪巢窟所在愚民受惑旣久虚憍之氣中於膏肓治之過嚴或恐激而生變且在朝之諸王大臣方且煬蔽聖聰目爲義民謂可藉資臂助如竟聲言剿滅則非特觸當道之忌且非常之變卽在目前惟袁中丞權衡在心從容坐鎭到處大張示諭大旨謂果係眞正團民當此國事阽危必已馳赴畿疆身親鋒鏑其縱横於齊魯之效者必係匪徒托名潛謀擾亂苟有拘獲立予駢首之刑匪徒畏其嚴威相率戢羽潛鱗不敢蠢動嘗聞南中人士之由京南旋者咸謂一入山東境匪人陡然絶跡四境肅然其保衛行旅綏靖閭里之功固已偉然傑出而京滬自電線斷後北方緊要消息悉賴東省爲之樞機然則袁中丞之功豈在劉張兩制軍下哉至端中丞初時亦無赫赫名迨巡撫陝西適値京津拳匪氣燄甚熾秦俗强悍咸有聞風興起之思中丞深恐惑於謠傳釀成禍亂於是歴述拳匪妄言之不可信居民之不可爲其所惑至謂眞正拳民皆藉隷直隷同東等省是處正敵兵四集外侮頻加欲圖報國彼必不能來欲求保家彼必不肯來祗恐爾百姓所擬而冀之者適召異方之遊勇以及不法之奸民求伸忠憤之心轉墮匪徒之黨爾等須知謠傳之說萬不可憑恍惚之術萬不可恃官長之戒萬不可違兵禍之烈萬不可肇明理君子從今絶口不譚安分良民亦復束身自愛父禁其子兄誡其弟士農工商各安其業如有馳心謬說聽信訛言聚徒拜師藉端啓釁則國法具在寛典難邀禍集厥身孽由自作云云苦口危言至於此極其用心實與袁中丞相同秦民感其德而畏其威無不法度謹遵不敢稍犯今日六飛巡幸得以乘輿安謐並無意外之虞非端中丞之力不至此嗟乎二中丞之威權僅午行乎一方而又當舉朝之議論紛如百僚之意見歧出乃能得行其志掣肘無虞是非才與識俱臻絶頂豈能臨變從容若此哉吾是以觀於此而歎有國家乾非得才識兼全之大臣固不能轉危爲安而享億萬年無疆之休也 
[本館接奉電音]  
　　昨日午前十下鐘越二十五分時西安行在飛電傳來上諭二道敬謹譯登○九月十五日奉上諭丁振鐸奏請免恩安等廳縣被災條糧一摺上年雲南恩安等廳縣秋禾被災如將應徵條糧照常徵收民力實有未逮加恩著照所請所有光緖二十五年恩安縣屬之託南等鄉共被災田地四百十三頃九畝零應徵秋糧米九百九十石二斗零條編銀四百九十四兩零火耗銀九十八兩零魯甸廳之東西南三路等里共被災田地九百九十二頃七十三畝零應徵秋糧米九百四十九石四斗零條編銀四百九十三兩零火耗銀九十兩零蕎折銀三白八十三兩零永善縣屬之魯溪等處共被災田地三十六畝零應徵秋糧米二十二石二斗零條丁銀一百八十四兩零火耗銀三十六兩零著全數豁免以紓民力該兼署督卽刊刷謄黄徧行曉諭務使實惠均沾毋任吏胥舞弊用副朝廷軫卹災黎之至意該部知道欽此同日奉上諭奎順等奏廢員由配脫逃請飭緝究一摺廢員慶恩景美由配脫逃業經奎順等咨照鄰境緝拿該廢員等難保不潛回本旂及京城地面著盛京將軍順天府五城一體嚴拿務獲究辦欽此 
[使傳述聞]  
　　日本報云中國欽命議和全權大臣李使相抵京後以賢良寺爲行轅東歴十月十一日卽華歴閏八月十八日淸晨八下鐘時往謁慶邸及辭别卽赴美國使署互談翌日午後二下鐘時復訪日本及德國使臣聞美使已與使相開議和局德使之意則欲得端王及董福祥等而甘心當使相由滬啓行時携有曾廣銓楊崇伊麥信聖三人及抵天津又札調楊士駿爲隨員至陶大均于式枚二人則原在京師此外徐廣隆羅侯齡張柳楊文駿劉宗愚諸人何時入京未知其細然亦足見紅蓮幕下濟濟多才矣 
[大員處死]  
　　前日本報譯登直隸藩司廷方伯被各國聨軍下之於獄以其曾戮泰西傳教士擬卽置之死地云云兹者上海西字報謂當日聨軍所獲者除廷方伯外尙有前鎭守烏里雅蘇臺將軍貴軍帥恒及保定協王協戎名某者刻得京師電音知已於華歴本月十六日被聨軍開槍擊斃矣夫兩軍相見殞命沙塲固分所應爾乃旣已互商和約而仍戕及大員在被戕者卽合罪當情眞然將置國法於何地更置議和大臣之顔面於何地耶或曰貴軍帥曾由端邸派爲保定拳匪領袖故用軍律戮之耳 
[聨軍剿匪]  
　　日本報云東歴十月二十八日卽華歴本月初六日得京師電信悉英國統帥派出步兵一大隊砲兵一中隊會同俄同統帥所派步兵六中隊德法二國統帥所派步兵各二中隊結成聨軍枝隊望山海關灤州永平進發途遇潰兵拳匪迎頭痛擊卽響馬之類亦時有擊斃於途者 
 
 

Page 2

 
 
[賃船運兵]  
　　香港循環日報云法國政府賃得河省輪船由越之海防載法兵六百名武弁二十三員戰馬三十匹赴粤東省城併擬取道廣州灣附載土兵八百名用以守護本國官商之寄居沙面者 
[示禁習拳]  
　　烟臺訪事人云義和拳匪以妖術惑人釀成大禍疉經大憲剴切諭禁奚止三令五申兹復由福山縣主抄奉撫憲袁慰帥告示遍貼通衢並開列章程七條大旨謂設壇學習者拿獲正法壇塲入官若村魘地保及鄰右人等隱匿不報者分别監禁知情舉發者有賞惟不得挾嫌誣告以致反坐 
[根求奸細]  
　　香港循環日報云本月初六日黎明時省城後樓房某姓宅忽轟然一聲無異天崩地裂鄰近八九户房屋皆被震傾頽壓斃男婦孩稚共七名口按後樓房在黑門樓左近毘連撫署後花園月朔有人來此僦居至初五日卽遷去迨炸藥爆發時屋基蟄陷成一大穴撫署後花園圍墻厚二尺許震塌至二三丈之多有劉姓者受禍最慘甎瓦木石有飛至鄰街者兼署粤督德靜山制軍因上房距是處只十餘丈大受虚驚南海縣主裴大令聞警而來卽發出洋銀一百元給各屍屬作殮葬費其餘受傷者以十數計亦各給銀爲醫藥資事後有人在屋基挖出炸藥一箱幸未爆裂否則其禍尙堪設想耶制軍以匪類傷害多人罪大惡極嚴飭地方文武官弁限日緝獲究懲並將作保租屋之人傳案研究未幾卽經馬介堂鎭軍所統介字營某弁購線緝得賃居此屋之宋姓訊供之下招出某故大紳之裔常來探望炸藥似卽其人所埋現已獲案訊鞫矣 
[桂亂已平]  
　　香港循環日報云近日廣西梧州土匪每有蠢動之勢遠近村落多被劫掠人心爲之皇皇幸蒼梧縣某大令會營剿捕近始遁逃目下廛肆已安堵如常諒無死灰復燃之慮矣 
[惠匪已散]  
　　廣州西字報云惠州亂黨於華歴本月初一日在三多祝地方被官軍擊敗陣斬四百餘人俘獲者約百人目下餘黨已逃向歸善縣迤北永安縣境紛紛四散若晨星矣 
[嘉應教案]  
　　香港循環日報云本月初七日得汕頭西字信略謂近聞嘉應州城附近有一教堂被匪徒焚燬堂中器物摧毁無存刻下教士已逃赴汕頭矣 
[教士重來]  
　　紹興訪事人云今夏諸曁縣境耶穌教堂無端被亂民毁壤倪戴二牧師均受微傷經縣主倪愚山大令派役護送到省醫治卽痊迄今已逾三月雖賠欸尙未議定而教士心存傳道特禀請浙江巡撫劉景韓中丞給發護照仍就原址建堂以復舊觀刻已涓擇吉日破土興工矣 
[漕糧解陝]  
　　武昌訪事友人云督辦轉運事宜前福建興泉永道惲莘耘觀察自奉旨將清江轉運總局移設漢口卽携帶隨員到鄂謁見張香濤制軍制軍以陝中適遇荒年室如懸磬千乘萬騎供億維艱爰飭觀察從速起運米糧以資接濟觀察遵卽擇期開局兌齊頭批糧米一萬石遴委候補通判方别駕詠沂候補縣丞黄二尹仁菼錢二尹仁俊領解起程 
[布局重開]  
　　武昌訪事友人云鄂省機器織布局創設有年規模宏敞前因經費支絀工作暫停數月以來工匠皆無以爲生苦難言狀現値新花上市之際總辦王雪澄觀察特禀商湖廣總督張香濤制軍向某洋商籌借鉅欵委員分詣各鄉鎭採辦木棉已於本月某日照工昕夕機聲軋軋矣 
[愼毋躁進]  
　　武昌訪事友人云鄂省仕途擁擁往往終年聽鼓不得一差一二躁進者流遂不免有奔競之事甚或於衙叅時籲求差缺刺刺不休署湖北布政司瞿賡甫方伯惡之日前手書硃諭黏貼官廳略謂本司服官鄂渚三十餘年凡用人行政一秉大公當爲寅僚所共信乃該員等每於衙叅時呈遞手版求缺求差本司寛大爲懷未忍遽加叱斥但似此不安義命未免有玷官箴自此次示諭後如再有前項情事定卽註册永遠停委以爲躁進干求者戒是固整飭官方之一道也 
[蘇州城内外各路冬防委員名單]  
　　中路倪德培吳家楏陳德修東路邱光藻朱世宣馮錫純南路鈕家墉潘友成宋恪宜西路黄開綬　　　　　　　　　　　 
曾延齡朱兆彭北路陸紹齡馮皋魯崇倫馬鴻恩閶胥門外薜觀朱鍾瑺王祖望黄本忠沈秉樞沈振綵鄭光衡陳元瑞婁門外沈昭序齊門外丁方瑴葑門外嚴永淸水巡上叚殷每下叚羊汝達葑婁齊門外楊光藻添設保甲團防巡查中路雷星樵汪承祖東路舒炳錕汪世蔭南路楊樹森謝瑞麟西路李芳烈張孝先北路謝榮錦韓國楨閶門外丁忠蘭山塘街潘瑞徵胥門外徐鍾毓編查保甲中路葉爲驥沈學書褚德輔東路何震堃李良波龍燦雲南路張祖同舒家騄林毓蕃西路陳盛鈞余郭成翁鳴球北路葉元超凌汝賢馮汝璋閶胥門外房樹瓊朱炳辰聶師賢婁門外郭學齡齊門外萬福泰葑門外范鴻錫 
[沙市火警]  
　　沙市訪事友人云上月二十二日之夜八下鐘時萬年村某姓家潑翻燈内煤油致兆焚如之禍各水龍雖竭力噴救奈風力甚猛以致火乘風勢頃刻延燒二百餘家有方姓遺腹子年甫四齡倉猝間未及拘出以致葬身火窟中亦可慘已 
[羽流火化]  
　　姑蘇訪事友人云距胥門三十六里太湖之濵有穹窿山焉縱横數十里高聳雲霄山頂有一道院内分三十六房棟宇千餘楹羽士以百十計誠一極大壇塲也本月初四日之夜住持陳某一榻横陳方作烟霞供養忽爲睡魔所擾深入黑甜誤將衣袖撲烟燈霎時烈燄飛騰不可嚮邇迨道衆坌集將火救熄而陳已頭焦額爛羽化登仙矣 
[禾中人語]  
　　嘉興訪事友人云前者新塍鎭駐防親兵營某哨哨官無端斃命因將什長解交秀永縣署經熊大令訊供收禁翌日帶同刑仵書差前往相騐聞係服毒自盡惟不知其究因何故也濮院鄉民某甲因事至鎭行經大有橋見河干繫有一船逼視之卽前時所失乃沿河喊捕舟中人聞之卽施放洋槍恐嚇經人報知府署宗太守急泒勇追拏追至村尾始得將船扣住拘獲匪徒三人起出軍裝等物是處係桐鄉縣境遂解往桐鄉縣署訊辦 
[彝陵猿嘯]  
　　宜昌訪事友人云邇日商船之駛赴川中者絡繹於道日前有某商船裝載棉紗及疋頭各數百件鼓櫂上駛行至紅石子附近悞入漩渦致遭傾覆舟中人熟諳水性得以鳬水誕登貨物亦所失無多尙稱幸事○北氛不靖時西人之在各處設教者均至上海避地圖存宜昌教堂僅留華人數名典守邇者匪亂已平福音堂教干已乘某輪船戾止想此後當陸續回堂矣○日前有一高麗國官員乘某輪船至宜借寓城外高陞棧次日乘輿入城拜會文武各官并以所書楹聨相贈見者咸謂筆法圓勁較之任意塗鴉者殊有上下牀之别○近有人在深山中獲一雛豹大不逾犬伫以木籠廣人眼界某西人見之出錢若干購去噫如是豹者旣無霧隱之能宜受牢籠之苦世有具雄傑之姿而不知韜光養晦者可以爲鑒矣 
[皖山挹秀]  
　　安慶訪事友人云大沽一役鎭守砲臺之升任新疆提督署理天津鎭總兵羅耀廷軍門力戰陣亡後經公子雇舟扶柩回南本月初四日行抵南關停泊招商局碼頭之畔安徽撫憲王芍棠大中丞與軍門有舊聞信卽命駕前往祭奠闔城文武亦咸以生芻致敬閱數日解纜而去各軍恭送如儀○月前團練局紳士訪知春和客棧藏匿匪人因卽率勇往拘不知如何誤拿湖南平江縣黃孝廉之弟黃甲送請懷 
 
 

Page 3

 
 
寗縣主姚大令訊供時孝廉適在金陵聞信馳至拜會大令細述情由大令將甲訊明當堂開釋旣而公差索取規費致被孝廉所毆公差忿甚回禀大令裝點情形大令遂飭將孝廉昆季拘案責其不安本分委同卿某員解回原籍免滋事端○新募武衛楚軍正前營右哨蔣弁與中哨某弁因事糾葛經營主邱遊戎查明原委將蔣斥革而以護哨某甲升補其缺遞遺護哨一缺另選某乙充補 
[請弛禁令]  
　　今夏北方擾亂滬上銀根緊急蘇松太兵備道兼江海關監督余晉珊觀察深恐市面震動特禁現銀不許出口兹經江海關稅務司安格聨君函致觀察略謂刻下北方戰事稍平津沽貿易漸有起色請卽弛禁俾得國寳流通此亦維持市面之要術也未知觀察將何以覆之 
[勸匪歸誠]  
　　前者江南提督李壽亭軍門由防次到申卽與蘇松太兵備道余晉珊觀察安字營統領顔梓琴鎭軍商議以富有票匪曾國章李雲亭兩犯匿跡常沙等處深恐負固爲患因遣前已投誠之熊錦堂偕委員某君前往勸令歸誠如果執迷立時拘拿究辦刻已由觀察及鎭軍令熊前往諄諭矣 
[護解匪犯]  
　　票匪解省已紀昨報兹悉蘇松太兵備道余晉珊觀察以解犯登程之後中途恐有疏虞特委江蘇候補同知朱司馬枚督同縣差護解 
[公廨停訊]  
　　昨日本邑英美租界公廨仍停訊案一期聞因美總領事署繙譯官白保羅君另有要公未能命駕詣廨與讞員翁笠漁直刺會訊故也 
[舉襄盛儀]  
　　盛樸人封翁仙逝後擇於昨日舉襄暫厝平江公所午前十點鐘時由公館發引週行各馬路殯儀煊赫觀者盈途其前道已至勞合路而靈柩尙在二三馬路儀從之盛可想見矣 
[預備慶典]  
　　本月二十日爲新授江南全省主教姚大司牧接任之期本邑南市董家渡天主堂顔司鐸待尼特於昨日飭人在堂内外陳設名種燈彩以備舉行一切慶典 
[飭遷票行]  
　　本邑南市十六鋪新馬路左近開有和濟公司分售彩票處屢經廣濟公司經理人王肇蒿禀請馬路工程局總辦程雨村大令飭差查禁相持數月卒未能如願以償前日大令飭差協同地甲前往傳提當晚和濟經理人沈某投局禀稱此行由德商開設如此間不許銷售請移知德國總領事大人裁奪可也大令諭以是處係華官所轄應照中國章程辦理爾行主旣係洋商宜將行移往租界中以淸界限沈遵諭諾諾而退 
[弑夫未成]  
　　僑民本邑之安徽人兪某年將大衍膝下猶虚前年其妻病故乃娶滬人某氏爲繼室借居某處炒茶葉棧内司閽人某甲登徒子也瞰其妻闰方多挑逗遂成苟合濳將衣物移藏甲處近竟惡膽如天陰懷弑夫之意前夜乘兪睡熟約同姦夫將繩驀繫兪項意圖勒斃兪驚覺欲喚則已不能成聲兩足亂蹬聲徹於外幸棧内有二徽人同住聞聲驚醒急往探問姦夫乘間脫逃乃將兪妻縛置一隅擬尋原媒理論 
[作僞宜懲]  
　　昨日歹人范小福持鎭質僞洋銀一枚至本邑南市新馬路楊家渡左近祥泰小錢莊兌換靑蚨莊夥某甲察出破綻立卽扭交三十八號巡街捕解入捕房旋在身畔搜獲僞洋銀兩枚旣而大發元彩票店中人亦以被累投訴捕頭令押候移解馬路工程局禀請總辦程雨村大令訊明嚴辦以儆效尤 
[英界火警]  
　　昨日天將破曉本邑英租界洋涇僑北松江路錦泰恒洋瓶店突兆火災幸救火會西人驅皮帶車至竭力施救始漸熄滅計焚去樓房二幢臨街樓面四間同和祥棧樓面一間有設餅攤之某甲偕其妻借居門樓上樓梯焚斷其妻遂由樓窓跳下跌傷腿足等處經人舁送仁濟醫館醫治未知能免殘廢否至起火由聞因潑翻燈内洋油所致也 
[火厄未成]  
　　前日傍晚本邑美租界北四川路第二百八十號及二百八十一號門牌粤人某姓家曬臺上不知如何忽然火起濃烟四布幾致燎原幸知覺尙早汲水狂澆僅焚去木板兩方立卽告熄事爲捕頭所聞恐有種火情弊派包探倪順泉前往查察嗣知並未保險遂不予深求 
[英美租界公廨紀事]  
　　女子兪鳳寳年十一歲迷失歸途且行且泣幸爲包探邊槐州所見送至英美租界公廨禀請妥爲安插旣而女母兪某氏前往認領讞員翁笠漁直刺准卽領回○瘋人沈阿華陳阿忠在路滋擾經六百五十六號及四百十六號巡捕先後拘送公廨禀請安插旋經各家屬聞知投案聲請領回醫養直刺准之 
[英租界捕房紀事]  
　　積竊陸阿星不知在何處竊得綢布衣服七件負至某押鋪求質經包探石錦榮拘入捕房捕頭令押候解送公廨禀請讞員翁笠漁直刺究辦○偷兒周友才行竊陳金福家綢衣三件經包探顧阿六拘入捕房捕頭令押候解送公堂禀請翁直刺訊究○小竊王阿寳行竊陳朝坤家東洋絲布一疋夾褲一條經包探王四福拘入捕房捕頭令押候解送公當禀請訊究 
[美租界捕房紀事]  
　　前晚八點鐘時偷兒梁阿昌闖入天潼路第四十七號門牌某小烟館乘間竊取烟槍一枝携至某押店求質適爲包探劉阿炳所見拘入捕房捕頭令押候解送公堂禀請讞員翁笠漁直刺訊究○前晚九點鐘時鐵匠陳四體至外虹口元昌路向同業人程老體索欠以致互相毆擊傷程之額血湧如泉程遂奔至捕房呶呶聲訴捕頭令包探倪順泉將陳拘獲押候解送公堂禀請究辦一面送程至同仁醫院求治 
[陝災气振]  
　　頃奉盛京堂鈔示西安岑撫憲電開盛京堂轉嚴善士作霖并懇分送各協振公所諸们善士同鑒陝西連年災歉本年尤重且廣草根樹皮搜掘亦盡現値鑾輿幸陝扈從雲集百物愈貴生計愈難岐山咸陽兩縣現已設有人市瞬交冬令凍餒交加可慘之情必較今日尤甚雖經奏請發欵振濟并請各省代辦振捐第冬振春振爲日方辰杯水車薪何能有濟素仰諸善長救災恤患遠邁尋常懇新一面派人來陝查看災情一面廣勸義捐迅解關中以拯億萬災黎之命如有願受爵祿春煊定當奏請特沛殊恩全陝災民忍飢以待千乞援手等因奉此查陝省被災奇重曾經登報布告同仁苦於籌欵維艱迤今未能解濟兹奉前因謹再鈔乞登報伏祈好施群子仗義仁人或迅速解囊或多方集腋多多益善源源而來庶幾溝壑餘生同登仁壽其爲功德正未可量倘蒙慨捐鉅欵必當電禀岑撫憲奏請皇上破格給奬以示優異而勸後來臨池不勝禱盼之至上海後馬路源通官銀號嚴信厚三馬路申報館席裕福陳家木橋電報局楊廷杲六馬路仁濟善堂盆湯弄絲業會館施則敬等謹誌 
[善與人同]  
　　啓者昨承王旭莊太尊面示三洋涇橋永安棧主人已商明俟出京官紳到滬時所有安徽福建兩帮均可借住棧中又雙慶里同豐祥棧主人籍隸福建亦願俟建帮人到申借住房金一律不收僅每人日取飯資一百二十文又承江西會館董事函開同鄉楊立三先生素精歧黃術現適抵滬弟等留請施診兩月卽設醫室於二洋涇橋長春棧中兹特送診票五十張存俟南回患病人轉給云云分别祗遵同深感篆請登貴報籍布謝忱[  上海絲業會館濟急善局龎元濟施則敬等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[催繳經費]  
　　廣州訪事友人云廣東全省緝捕經費前經商人呈請包抽包繳已蒙大憲批准日前善後局憲牌示曰督憲批惠泰公司職商張永圖陳國華等禀請承辦廣東全省緝捕經費每年認定繳銀二百萬元以六年爲期閏月照加先具按餉銀五十萬元請給諭開辦奉札據禀緝捕經費歸商承辦每年認繳銀二百萬元以六年爲期較之營辦多出銀八十萬元前旣稱禀司將銀單呈繳有案仰東藩司會同善後局體察情形妥速核議禀覆核奪毋稍延緩禀摺同發仍繳等因奉此查所擬章程尙屬妥善自應該商承辦兹據繳到蘇元緖盧紹基鍾錫璜保結又該商承辦甘結聲明津貼文武各項承辦公費悉照現時營辦數目分关并現銀二十五萬元照收詳請兩院憲察核外合先懸牌示爲此仰惠泰公司商人張永圖等知悉著將銀二十五萬元迅速繳局以憑給諭開辦再該商承繳緝捕經費除定實之外并無絲毫浮費倘本局一應人等稍有需索情弊許該商指名禀究該商如敢私相授受一經查出與受同科决不寛貸切切旣而惠泰公司商人卽將銀二十五萬元如數繳局定期開辦於是各處商人之願爲分辦者無不囊金慨解捷足爭先亦可見利之所在人盡趨之也 
[會商防務]  
　　時將冬令露重霜繁宵小之徒易於竊發昨日午前上海縣主汪瑤庭大令命駕赴城廂内外各巡防局拜會局員面商冬防事務暢談良久然後揖别而回 
[上海縣署瑣案]  
　　寡婦賈倪氏投縣喊控前晚縣主汪瑤庭大令升堂研訊氏供小婦人係本邑鄉間人年二十七歲完姻六載並無子女前年夫故小婦人矢志守節近日胞兄倪某頓起不良之心將小婦人再醮與某姓圖得身價洋銀前日之晚彩輿鼓樂突然而來小婦人無以爲計祗得從後門逸出來案控陳大令諭令退去候飭差提倪到案訊辦○孫瑞春在八仙橋左近租丁宋兩姓之地建造房屋今者是處欲築馬路丁宋兩姓地已出售須將房屋拆卸孫不允以致在縣互控汪大令提訊之下孫供小的開設飯館光緖二十一年租丁春和之地造屋三間租宋毛倌之地造屋六間每間每年出租價洋銀一元立據租用十五年今丁春和忽然將地出售逼令拆屋小的受虧不起求斷丁春和供小的係宋姓之婿故將兩姓地基一併租與孫建造房屋今因西人欲築馬路小的祗得出售囑孫拆讓孫旣不允許所欠地租洋銀二十餘元亦不繳淸求鑒宋毛倌供是地本係宋姓之產由故父佃與丁茂祥耕種已六十餘年丁春和作爲伊產私自出賣得洋銀一千七百元求斷丁供岳父並無子嗣故遺產歸小的承受今宋毛倌自稱宋姓義子實無憑據大令判丁春和給還宋毛倌洋銀二百元限孫瑞春於一月内將屋拆讓所欠租地洋銀二十餘元免追○張孟氏等投縣喊控前晚經汪大令研訊氏供小婦人係金陵人賃居英租界向與已故之趙氏熟識趙氏病危時將女桂林託小婦人代爲撫養迄今已歴三年邇者其督趙阿生突將桂林領去所有房飯資槪不償還小婦人心不某服求提訊斷季王氏供小婦人係本地人與張孟氏鄰居桂林經張孟氏撫爲義女小婦人在塲介紹今趙阿生向張孟氏借洋銀三十元氏不允遂將桂林領去大令謂胞叔領回未爲不合斥退不理○今春本邑西鄉人姚志堂被人戳斃屍親稱被劉金祥等所戕縣主汪大令拘劉到案訊無實供釘鐐收押前晚飭提復訊劉供小的在押所患病叩乞施恩大令謂本縣訪得姚志雲實被胡陳二人及爾戳斃從速供明尙可從輕辦理劉供小的於三月二十一日出門姚志雲被戳時小的不在家中求恩鑒察大令喝鞭背一百五十下仍執定前詞遂令還押再訊 
[英美租界晚堂瑣案]  
　　寳善街德昌錢莊於今夏倒閉後執事王性之開具存欠各户淸單禀由英美租界公堂讞員翁笠漁直刺飭差押同收帳還欠又照會鎭江公所董事妥爲理處旋經原差傳到各欠户前日之晚直刺升堂諭曰德昌虧欠銀九萬兩事殊難了爾等曾與往來各宜激發天良俾得早日了結吳茂堂供小的在泰生恒漆棧司帳核欠漢口等處銀一萬四千有奇因棧主已故資本虧折作一成了結所欠德昌莊銀一千三百餘兩亦派還一成德昌嫌少不肯收受求鑒林汀蘭供前爲楚和執事欠德昌銀七百兩出立期票三紙今先措繳三百兩餘求寛限朱六如供小的開設朱鼎盛茶食店欠德昌銀四百九十餘兩歴年虧耗負債纍纍店業生財均已盤頂與人月得租錢十餘千今願以此劃抵求鑒洪祖庚供開恒隆祥布店欠德昌銀四百八址六兩有期票三紙可抵直刺問曰爾旣有期票何以復欠德昌之銀答稱此票由兪天順交來王性之供德昌欠兪天順存欵七百餘兩五月底市面日緊兪欲提一半因帳難收無銀可付曾出六月初五及二十期票兩紙計銀三百九十六兩爾時各存欵紛紛提取來源已絶無可應付遂於六月初二日倒閉當經邀齊存欠各户至鎭江公所集議謂莊已倒閉票難行用已用者退還原根其餘一併繳存公所以便按户料理先派給一成嗣後隨收隨派兪天順亦隨衆允從將票檢交公所後延至八月中始悉已受恒隆祥布店抵欠查德昌放出欠帳九萬有奇其中有實有無力歸償者惟恒隆祥係殷實之家自應照付以便料理各欠户務求明察直刺謂洪祖庚曰此票爾可退還原根查兪天順被德昌所欠存欵已來案附追今閱德昌開呈淸單共欠存項八萬四千有奇須次第淸理遂問原差曰爾協同收欠共收若干禀稱祗收四千餘兩已繳鎭江公所派過各存户一成聞所收尙不敷所派直刺謂然則照此情形如何了結爾可赶緊帮同收取不准稍有遷延遂飭將吳茂堂林汀蘭朱六如洪祖庚一併還押限十日内繳淸開釋王性之仍押同收帳○前者三益堂胡某遣家丁殷升控裕源恒洋貨號主將文明僞稱收絲騙去洋銀六千元請提追究直刺飭提訊押限繳迄今逾限蔣延不德理前晚直刺提案比追蔣供監生尙有興昌祥店貨値銀二千五百兩可以作抵餘求寛限理償直刺飭仍還押展限三日内繳洋銀二千元違干重比 
[法租界公堂瑣案]  
　　八月二十日徐琴叔控游敏章欠洋銀一千一百元圖賴不還讞員杜枝園大令准詞飭提到案諭令交人保出邀中理處迤今日久置若罔聞原告投案求追昨日大令著保人將游交出升座研訊游供小的自奉諭保出後屢次邀徐理處彼終託故不到前日已將木料洋銀四百元劃還此項欠欵尙少七百元付以支票一紙早已料理淸楚今原告所呈票據並無圖章且未簽字請大老爺核對筆蹟當知其僞小的與徐向在天台某鋪執業素有袍澤之情今彼聽唆興訟殊屬可異請將票據存堂以免日後再受其累大令著交保出外各邀公正人理算旋有馬谷峯者投案訴稱小的與兩造均係交好請准保出淸理大令准之○允康紙店主范某捐有微職向在蘇垣聽鼓前日被家人孫福行竊價値千金之朝珠一串並衣服等件旋卽尋獲送入捕房昨日遣夥徐子香伸訴前情孫認竊不諱大令判責三百板○桂新友訴稱前日小的道經新開河畔突被流氓李益生糾同羽黨肆行訛詐不遂所欲卽逞兇擊破頭顱今特扭案請辦李供小的與桂同藉肩挡餬口此次因爭攬永泰蛋行生意以致口角扭毆求宥大令著押候重責二百板○包探禀稱車夫耿金元乘間竊取法兵所携衣物當塲拘獲交小的送案請辦大令判責二百板○包探禀稱偷兒江渭山行竊某姓家報時鐘及洋傘等物緝獲人贓解案請辦大令判枷號半月責二百板○包探禀稱偷兒朱阿弟行竊缸甏數十口是以解案請辦大令判枷號一月責二百板贓給還失主○洋涇浜畔增記西國酒肆主吳芳增私購僞牌洋酒被西人查出控經大令訊供判罰洋銀一百元除繳過四十五元尙少五十五元昨日一併繳淸大令著存候充公 
 
 

Page 10

 
 
　　 
 
 

Page 11

 
 
   
 
 

Page 12

 
 
   
 
