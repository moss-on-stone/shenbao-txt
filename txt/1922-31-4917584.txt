# 1922 - 31 - 4917584

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
   
 
 

Page 5

 
 
   
 
 

Page 6

 
 
時評 
[利用機會（冷）]  
　　我曾言當今之世無論何事皆有人欲藉之以利用者故事之表裏無一如一者且或至於相反者然亦有藉他人利用之說以轉自利用者蓋利用之人旣多對於事之眞相或反不能相信遇有受人攻擊不能自解之時遂謂人之攻擊爲利用而反可利用此利用矣此其間變幻甚多消息甚微而辨别又甚難也 
　　即如魯案今日之結果國民自不滿意然其不滿意之程度與原因非可準之政府與代表與不得志於政府而反對政府之人當準諸赴美之國民代表蓋國民旣信任而舉之又身在其地而親預之得已與不得已之情形自能較爲詳悉國人準之而行較爲得中不然不爲反對政府與代表者之利用又適爲政府與代表之利用也 
[命令]  
　　二月六日大總統令田英晉給二等文虎章此令 
[國内專電]  
　　北京電三全權簽魯案後電致政府謂能力已竭國人希望未盡逹到日本始終希望懸案英美竭意撮合大勢所趨不得不爾是非得失惟有聽之良心與後世若國人認爲不當請將基鈞惠免職以謝天下三全權又電請政府自動將中東路會計及現狀與護路妥爲整頓以佔三日决案先着 
　　北京電魯案四日五點三刻簽字電到京各團體以所得結果未符民意今日剛家大院開緊急會議討論應付策交系分子利用此機爲反對顏惠慶運動志在倒顏使内閣無人造成梁歸機會然而各團體爭外交是一事决不致爲交系利用（七日下午四鐘） 
　　北京電法使方面對廣州灣交還一聽華會之結果但在廣州灣之建築與設備所費不資應中法妥商辦法（七日下午三鐘） 
　　北京電近日院電絶少政務停頓模樣閣員七零八落非久持兆 
　　北京電府促張弧回部張要求各方面勿得反對九六鹽債聞實怕行政訴訟（六日下午十鐘） 
　　北京電張弧雖上辭呈仍在津辦事昨部令委周鳳翔爲駐滬調查貨價員支薪四百元查此類事行文滬商會託查可也何必設專員 
　　北京電交部電宋小濂三全權所擬東路辦法四條有無意見速覆又特别區市政局設公議廳分權限速擬辦法（六日下午十鐘） 
　　北京電淮商顧南超電兩淮鹽斤案一四改洋碼每斤加價三釐病民利商請嚴駁（七日下午二鐘） 
　　北京電鄂岸榷運局年前墊撥湘省軍費八萬請部交羅監督帶鄂歸墊（七日下午三鐘） 
　　北京電中奥商約草案二十七條尙未寄到維也納報載簽字爲期尙遙奥已破碎無暇顧及東方商務且亦未派公使到華（七日下午三鐘） 
　　北京電唐在復電請派代列席萬國農會政府决發十萬法郎滙意爲會費（七日下午三鐘） 
　　北京電財次盧學溥辭職内次何煜謀長魯後任擬王治昌 
　　北京電戊通新經理王秉權請中 
 
 

Page 7

 
 
央按月接濟兩萬（六日下午十鐘） 
　　北京電徐交路透電稿載美代表團提一案希望山東中國各鐵路之發展飭格外注意（七日下午八鐘） 
　　北京電戊通欠交行欵利息十七萬無力解付交部允代付 
　　北京電王景春六日抵哈接技術部事（七日下午八鐘） 
　　北京電交部咨稅務處改訂漢口内河小輪限制章程請加重罰欵 
　　北京電今日閣議（一）海道測量條例交法制局修正後頒（二）何果忠爲察區警務處長（三）交通大學恢復十年四月原案支費决分期支付（四）追加滬唐兩校預算照前電數目通過（五）議膠濟路警察高内長允趕編（七日下午九鐘） 
　　天津電余日章陽（七日）由京來津各界歡迎約萬人經團體挽留定庚（八日）在粤會館講演一日卽南下 
　　天津電杜錫珪截留鹽稅已冒不韙一月三十日又晋一等文虎章公使團已向外部質問 
　　天津電九日外交大樓招宴外賓梁士詒電託顏代出席梁暫不回京（以上七日下午十鐘） 
　　蘭州電敎育廳保存敎育經費專欵公開學校經濟狄道創辦工業學校規模頗佳校長張國光親赴日本採辦用品（六日下午六鐘） 
　　漢口電蕭耀南電京保四十九旅長王啓貴爲鄂軍務帮辦 
　　漢口電傳陜陳潰軍騷擾平利白河馮派參謀虞克棟與張聯陞會商陜鄂各編游擊一隊會剿陜已由吳新田派二十八團喻團長爲邊防清匪司令 
　　漢口電沈軍北附聞已商妥業在岳州領去餉萬元蕭亦允撥四萬元接濟沈軍 
　　漢口電直軍克岳後岳州城陵磯兩處釐稅由張福來委員徵收現湘趙以湘鄂言和特派張弼至岳向張交涉由湘徵收並電吳洽商 
　　漢口電鄂認贖路三百萬蕭劉議决政界籌集五十萬由薪金内扣除各團體及各界共籌二百五十萬武商會已通函各團體徵求集欵贖路辦法 
　　漢口電海軍第二艦隊欠餉無着各艦長會議公推拱辰艦長林承啓赴寗請就由揚州截留鹽稅内分配支給（以上七日下午七鐘） 
　　香港電廣州總商會函總工會勸海員工會勿阻商人起貨 
　　香港電昨港海員寄宿舍派八代表上省接洽尙未回港 
　　香港電粤造幣廠長因海員罷工請派寳璧艦運生銀已准 
　　香港電陳以桂匪陸雲高部善戰决招撫惟一面令劉震寰派兵追勦促陸反省 
　　香港電林俊廷雖已通電就撫惟劉震寰陷日電告仍進勦艶（二十九）佔河池林等分竄南寗思恩邊界桂韋冠英旅長亦通電反對招撫林等 
　　香港電馬君武以梧市政廳無成績多弊混昨令將其撤消改設市工程處委何晏清爲處長 
　　香港電葉舉部因桂匪肅清其前隊已返梧州（以上七日下午六鐘） 
　　香港電華工總會代表聯謁華民司言敝會曾派代表上省與海員磋商惟海員意以工會旣經解散殊難召集故請鈞座恢復該會俾可召集等語華民司答該工會經港政府行政機關認爲不合例之會社而解散斷難存在代表謂可否准海員另設一工會答此可辦到代表稱謝退現設法調停 
　　香港電港疋頭商人因無船運貨入内地而洋商催交欵有多家將閉門 
　　香港電聞粤派李交涉員來港調停罷工 
　　香港電魏邦平以桂匪平請班師總部已准約月中可開拔 
　　香港電李福林令所部改爲討賊軍任李雍爲前鋒司令 
　　香電港市參事員定灰日（十日）開正式成立會（以上七日下午八鐘） 
　　無錫電陽日上午有宿縣難民百餘人在北門外後祁街搶刦商户與商民對抗各有重傷旋經軍警商團彈壓始散下午四時由車押送常州（七日下午五鐘） 
[交通大學無線電]  
　　華盛頓電今日開全體大會休士氏於歡呼聲中宣佈魯案條約已於星期六日簽定繼乃開始簽定各約美最先次爲比·英·法·意·日·荷·中·葡·依序簽字於豫加之紅印當簽字之際曾攝影以留紀念四座歡聲雷動日代表三人環案簽定條約五件當日代表簽約時哈定總統適至乃在置衣帽室稍待至簽約畢始入會場 
　　華盛頓電今晨各代表簽定四約後又簽四國太平洋恊約之附約决國未簽此約 
　　華盛頓電美人目光現轉向參議院多數人士之意參院必批准各約但有一部分以爲參院難免不有激烈之反對 
　　華盛頓電各報一致稱讚華會之勝利即民主黨報紙亦有褒詞 
　　華盛頓電王寵惠正式表示日本未將二十一條要求全行取銷之憾忱謂此項要求乃强逼中國承認違背中國與他國所訂之條約且與常會所採納關於中國之原則相抵觸理應取銷云云休士氏以此言載入紀錄（以上七日到） 
[特約路透太議專電]  
　　六日華盛頓電華會末次會議參觀者較前爲多哈定夫人等亦在旁觀席中各代表皆受人歡呼休士於歡呼聲中宣布中日間魯約之簽字美英法意日比荷中葡九國代表乃各依次簽字於其他四約哈定總統致詞述華會之成績謂大會已成就眞正大事業今在此所擔保與國家榮譽所維持之信義可謂爲人類進步新時代之起點此會可稱爲各國覺悟和爲貴戰無益之第一次切實表示又謂遠東問題之解决雖與美國無甚直接關係然美國見遠東問題之有諒解實與世界共相慶幸反對戰爭之輿論日臻强盛故將來條約期滿而海軍休息期限當不與之俱滿末謂大會宜指出將來續開同樣會議之途徑云云演說旣畢牧師誦祈福祝文華會遂閉幕英代表貝爾福等旋即起程返英休士等親往送行 
世界路透電 
[各國罷工風潮]  
　　六日柏林電煤氣自來水電氣事務雖於昨日已有籌備但柏林大部分仍未能盡有之昨夜街道漆黑電話不通婦女提水者相接於道市政局現正與罷工者談判内閣亦與鐵路聯合會諸政治領袖討論應付罷工風潮事蓋罷工者今唯全國路工聯合會也罷工風潮已延至米克蘭堡據斯杜加特消息胡丹堡·巴登·巴伐里亞司機工人聯合會宣布政府若不與路工聯合會直接談判則彼等不能處於罷工局外 
　　六日約翰萊斯堡電罷工者三千人今日開會要求建設南斐民國 
　　六日約翰萊斯堡電里夫一帶有所謂罷工巡哨隊者集衆四千人昨夜希圖損毁鐵路及其他建設並逐走服重要役務之官員但爲警察所覺且適降大雨故未成事實此種行動如果實現則必引起戰鬭 
　　六日南斐泊里土里亞電工業聯合會代表謁見斯末資將軍及礦務大臣瑪蘭氏討論斯末資將軍建議數小時之久繼乃休會斯末資將軍後以其建議提交礦務會 
[印度反對政府近狀]  
　　六日倫敦電印度事務部公報稱印度西北省戈拉泊委員電稱二月四日有恰里恰拉村民及義勇隊二千人攻擊警局死副巡二員警士十五名警局被燬義勇隊死傷數人鐵路已被拆斷大局甚爲阽危又據西北省委員巴里萊氏電稱二月四日有義勇隊五千名因違背禁令爲警察驅散並奪其旗幟若輩旋得援助攻擊市政廳並警局警察開槍禦之衆仍不散乃調軍隊出而鎭壓目下諸均安靜縣知事與警長爲磚石所傷暴動者死兩人傷五人 
　　六日孟買電甘地氏致書總督謂如於七日内更變政策盡釋政治犯恢復結社及言論自由則渠擬展緩實行不服從當道之運動以待協商安定時局辦法甘地氏所指不服從當道運動蘇拉省巴杜里區不納賦稅一事亦在其内 
[駐英日使之印度會演說]  
　　六日倫敦電駐英日使林權助今日在印度學生聯合會演說日本之現狀述日本六十年來之進化情形謂日本在二千年前受印度之指導並由中國朝鮮間接受印度之宗敎思想繼言從前印度及於中國之勢力末謂希望印度學生勿爲鼓噪家 
[意國組織新内閣]  
　　六日羅馬電下院議長尼柯拉氏已奉命組織新内閣豫料新内閣將力主民治且可得社會黨之贊助 
　　六日巴黎電羅馬電稱尼格拉氏已允組織新内閣尼格拉氏年四十有四現充下院議長從未入閣 
[新敎皇選出後之情形]  
　　六日羅馬電賴蒂氏獲選爲新敎皇意人甚爲歡悅新敎皇定星期日加冕 
　　六日倫敦電新敎皇學識甚富能操數國語言英語亦爲其一著有科學書多種 
　　六日倫敦電新敎皇年六十有四前供職敎廷圖書館曾充米蘭敎長現信新敎皇將主張與意政府聯好 
[南北愛爾蘭之交涉]  
　　六日倫敦電北愛爾蘭閣員今晨在倫敦集議此後首相克萊格氏函告英相喬治謂一九二○年議案所規定之疆界苟無雙方同意北政府不能許其更變 
[福公司年會記]  
　　五日倫敦電福公司開年會時費資基納爾氏主席謂福公司現已經過極可焦慮之時代繼言及該公司與中法實業銀行之關係謂中法銀行之地位今較前更爲有望但即使福公司對該銀行所投之資或所存之欵完全無着然福公司仍有償債能力而處於經營合法貿易之甚穩固地位福公司除煤礦外尙獲得有價值之讓與權而謀取他種獲利之交涉已有進行現已議成辦法福公司因此可與揚子公司活動合作憑東方先進公司Eastern　Pioneer　Co.所得之讓與權以發展中國之實業刷新而擴張之至於董事部之改組事宜將來董事名額英法平等總董則爲英人有决裁投票權督辦亦爲英人有一法人以代表法國多數股東物色總董之談判現已進行其人在銀行觀察點上當可大有助於公司福公司礦山甚有生利增多之望一俟時機成熟定可運用福中公司之良好組織以逹更大之範圍云福公司報告爲衆通過 
[各國近事記]  
　　六日倫敦電駐英中國代使奉北京訓令今日赴外務部傳逹中政府感謝英政府允還威海衞及英代表斡旋魯案之意 
　　六日倫敦電上議院法律審查會駁斥璸瑯嶼華人林和生不服死刑判决請求覆審之呈文上議院對於南洋羣島高級法庭關於此案之批評表示同情 
　　五日巴黎電越南消息謂由湄江築一鐵路通至海口之計畫刻在討論中此路果成可使湄江於二十四小時與海防相接老撾冨於物產但因無適宜出路故未能輸出其物產而發展之若有此路則老撾可源源輸出其物產矣 
　　六日巴黎電參院財政股員會今日開始審查關於中法實業銀行事之議案一致决議俟聆總理普恩賚氏宣述意見後再下决議 
　　六日倫敦電一九一二年至一九一九年充香港總督之亨利梅爵土病故 
　　六日海牙電外交大臣康尼璧克氏將於第二議院討論外交預算案之際發表荷蘭關於四國協定所處之地位以荷屬東印度爲限 
太平洋路透電 
[水夫罷工之現狀]  
　　七日香港電買辦正式通告宅主謂現因水夫罷工糧食之價漲高十成之四五成 
　　七日香港電港粤澳輪船公司今日開股東會議主席演說述及水夫罷工事謂全世界航業現皆蕭索船主有撙節費用以使出入得以相稱之必要處今日之狀况而要求增加工資實屬不合時宜水夫公會拒絶公斷之議足證其自認要求無充分理由此爲最堪注意之要點水夫公會且圖誘引其他工人陷入與彼等無間接關係之爭端有意延長罷工風潮而不以其同胞感受之困苦爲念由此觀之可信水夫工會之事務多由會外好事者管理此輩實不能稱爲中國水夫全體之代表云云 
　　七日香港電每日新聞答覆昨日廣州時報之論文曰吾人並未見香港報紙誣指陳炯明與聞罷工事吾人殊不欲討論該文中所提之問題惟吾人之意此次罷工如爲眞正勞工爭端則將早已解决矣廣州政府之未盡力終止罷工風潮令人不能不作此思倘廣州亦如香港之熱心則廣州當步武香港所爲宣佈水夫公會爲不合法之團體 
[日本之樞密長]  
　　七日東京電清浦子爵已被簡爲樞密院長以繼山縣公爵之任 
 
 

Page 8

 
 
   
 
 

Page 9

 
 
   
 
 

Page 10

 
 
[公電]  
　　墨西哥華僑聯合會電（一）各報館鑒北京代表接受華盛頓裁减軍備委員會所决議之處置遠東問題中之中國問題議案不啻承認列强共管中國之第一步忠於祖國之居民正在此反對此種行爲此種（承認）行爲適足以促成所謂協約國以手段處分中國事體而妨阻國民之再起爭持到底墨西哥華僑聯合會（二）各報館各省會商敎農工會鑒施顧王受北京僞政府命承認列强組織公判局爲將來解决中國問題之機關而徐世昌蓄意賣國國將焉存望積極進行共戴粤京合法政府以維國本Huatabamppo華僑各團體代表麥興華華余乙曁全體叩 
國外要聞 
[華會結束中之外電]  
　　魯案與中東路 
　　大陸報六日華盛頓電云哈定總統今日宣稱渠將以華會各條約一次提交參議院參議院對於批准諸約事不致有長久之爭辯美國代表團視魯案解决爲華會偉大結果之明證哈定總統已命停止海軍協約内所規定應裁諸艦之工程俟各國皆已批准該約後再加拆毁總統之命令使美國月可省費美金五百萬元各國代表多贊成另開國際會議考慮施用新式戰品規則之議並議以海牙爲開會地點據羅馬電稱意國内閣風潮大約將使日諾瓦會議不能如期開會惟法意英三國政府現仍進行籌備事宜被邀與會之各國政府多指議事程序太形寛泛現信法總理普恩賚氏殊欲藉詞展緩舉行此會美國代表團亦主張從緩舉行 
　　六日華盛頓電云太平洋遠東問題委員會開第三十次會議時討論中東鐵路問題股員會主任羅特氏提出决議案經會衆通過其文曰股員會議决今爲與中東鐵路有關者保留該路計須以更佳之保護給予該路與管理該路之人並當愼選職員俾認眞辦理職務及竭力撙節經費以杜濫用股員會並議决該問題應即由正常之外交機關處理之羅特氏又提出保留案亦經除中國外之各國代表通過其文曰各國除中國外今贊成關於中東鐵路之决議案但保留此後有權要求中國對於執中東鐵路股票人與債劵人及該路債權人由建造鐵路合同及由中國依合同行動而發生之義務及由中政府操持管理鐵路財產與行政權而發生之信託性質之義務負其履行或不履行之責任羅特氏述及專門顧問委員會稍前提出之報告中有决議曰鐵路欵項須於有經濟措施之適當狀况時始能提用此項欵項之用途須受相當之監視並當有相當之保證專門委員會中之中代表王寵惠起稱彼不能完全贊成彼所視爲有損中國主權之報告並表示中國之意見謂該路經過中國土地中國主權須加保全王又述及他國所提出之保留案謂中國僅施行俄政府前按照中俄合同所施之職務此項職務中國因俄國現無受各國承認之政府故暫時擔任之該路雖有改良之餘地但中政府因窒碍甚大未能實行而尤以俄國革命爲最某某數國指該路之保護與所雇人員均不充分但此乃由於俄國舊日治理之不善而不能責中政府無履行義務之决心 
　　東方通訊社七日東京電云外務省已於六日將山東問題之協定事件發表但其條約文尙須緩日方公表 
國内要聞 
[北京通信（直言）]  
　　直奉齟齬與内閣形勢 
　　刻下北方重要問題已由閣潮而變爲奉直之爭各方面主張和平者流皆在竭力疏通欲使奉直戰事不至發生然此次奉天之怒並非爲助梁閣實爲直隸駐兵問題内閣特一種引線而已如果直派對於近畿駐兵問題不至逼奉太甚則奉直兩方或不至立即發生戰事保定方面吳子玉雖主張激烈而曹錕則力主和平已命王承斌赴奉表示直之對奉并無惡意吳子玉前此之對奉要求亦並不含有敵意不過爲其一種意思之表示用以與奉商榷者如果奉天不予贊同則該議亦可作罷直軍之擬由前敵撤回原防亦係實情此不過因撤防而生之問題請張使勿誤會云云至疏通之結果如何當視王承斌之覆電如何而定耳 
　　保定會議昨日開始矣曹氏主張和平各省代表中亦無甚激烈之言論惟對梁閣則依然主張更易大約對於張使之電將發一和平之覆電如果奉不挑直則直亦不願爲戎首撤退關内奉軍之說勢將作爲懸案惟據另一方面消息則謂張使餘怒未平曹電張請勿誤會並謂將携子赴奉請罪其子張壻也張謂此所謂批我頰而復食我以糖也此說爲奉省議員所傳述使其言而確則奉天方面或尙有較激烈之表示亦未可知交系分子樂奉直之有戰事日挑撥於其間王承斌之疏通是否足與相抵亦屬疑問說者謂王承斌在直與吳子玉本不甚睦且又爲奉天人素與奉張聯絡此次直系使玉赴奉不啻直湘戰爭時湘使葛豪赴漢請和之情形同結果是否有利於吳尙未能預斷也 
　　交系分子刻尙欲維持其内閣中之地位近分發同黨爲攻顏之運動據某方面言原因爲此次吳之反對梁閣係顏氏宣布該系秘密於吳之故然顏之是否洩梁秘密於吳吾人殊不敢說其實交系之意不過欲移攻擊之點於顏氏之身而一面爲梁氏諉過昨日余日章來京今日各團體代表往謁交系分子方某即提出問題謂三代表報告日人讓步之點比之顏外長所承認者爲多實顏有意賣國國民代表在美知賣國主張究竟爲前内閣主張抑爲梁爲顏余答日本方面自得梁士詒允讓步消息後前所讓步者後皆翻悔此實梁之罪夢麐先生道德同人所信决不妄語所謂證據確鑿必有證據其人乃無言復謂外間盛傳外部將請先生爲高等顧問願先生勿爲國民留此污點余哂之其實外間亦未聞有外部請余爲顧問之說吾人對於此次魯案結果當然不能滿意在未簽字以前當然得表示反對表示吾人之希望然不得已而簽字亦不能盡謂外交當局失策倘成懸案實更不利中國此時若不能與日以戰事解决則祇可受英美之調停國民於表示反對時亟當分别甘心賣國與力屈忍痛以保較利之條件二者方某等持攻擊顏氏之電報四處請人署名然人民對於梁葉知之已深欲爲之洗刷以復其位恐不可得也 
[閣潮近况之别報]  
　　時局問題表面上雙方態度漸趨緩和似不至卽刻發生他種變化聞張景惠昨日（五日）五時抵奉後吉黑兩督繼至熱河都統汲金純亦於昨早前往奉天會議傳聞今日開幕其結果何如此時尙不能探悉惟此次王承斌銜使命前往從事疏解直系旣不取十分决絶態度則奉天方面絶不肯爲無歷史上密切關係之交系重大犧牲冒險下一决鬥也日來外間傳說保定方面曹錕雖主張和平然吳佩孚態度仍極强硬日内將對　盧永祥有電張作霖來電發表一篇反駁之文章現已在起草中吾人對於吳氏日來之緘默不發一言亦頗引以爲奇據個中消息則謂關外兩電表面上雖似爲梁士詒硬作保鏢然事前曾經與吳已有幾度磋商且得吳氏之同意密許不發電反駁然後拍發此種消息雖未敢斷爲極確然證以日來雙方態度之和緩及吳氏之緘默亦不可謂無因也奉直雙方現旣不肯以兵戎相見其對於梁閣究如何解决當爲讀者之急所欲聞微聞數日來交系在津以死力運動之結果梁葉均不下台已屬無望交系遂提出其所謂讓步之條件即一留一去之條件或去葉而留梁或留葉而去梁但留梁一層當然在保定方面通不過去以目下情形觀之大約留葉去梁且聞此節或可得吳佩孚之許可也連日以來交系以各方屬意在顏惠慶代理尙欲於此時破壞之使顏或不勝其逼迫以去藉以遷延時日而爲最後之奮鬭故該系之通信社及報紙造出種種攻擊顏氏之空氣謂梁閣失敗由於外交當外交之衝者實爲顏氏梁卽下野顏亦不能獨留云云故顏氏已於日昨又向公府辭職惟聞東海因各閣員强半與兩大系有牽連一經提議卽多爭執顏氏形式上尙不近何黨系且於各方面不甚相忤因此極力挽留 
　　財長張弧因鹽餘公債用途問題與齊高意見不合前晚辭職赴津茲據財政界消息此次政府發行九千萬公債係因歷來以鹽餘擔保向國内各銀行挪借之欵迄未清償而每月鹽餘撥至外國銀行時即爲外國銀團所扣留國内各銀行絲毫莫能沾潤故上年各銀行營業表面上雖均有盈餘而因政府欠欵之結果内部却異常艱澁陰曆年關各家週轉不靈幾至全體擱淺嗣經多方騰挪將外欠之欵一律展期三月始告無事此時政府若不設法償還各銀行債務則各銀行到期亦不能清理外欠其危險情狀將有不堪設想者因此張弧主張將鹽餘公債悉數撥還各銀行不作别用而多數閣員即以目前軍政費爲急堅請劃撥半數否則不予發行張至此遂不得不以去就力爭此其内幕也聞東海對張辭職亦予挽留業經派人赴津勸慰又金融界以各銀行對於政府之債權全賴此項計畫維持整理若再以之充軍費之用則還欵無着各銀行皆將動搖在銀行界年餘以來之態度只問有無辦法不論人的問題特開會議派代表請公府主持以維市面金融惟截至昨晚止張氏尙無回京消息 
[中日代表之魯案協定]  
　　外交部將宣布交涉經過 
　　魯案交涉已完全解决所謂中日山東條約據政府接電及某外交方面接電均言約文共十一條附則八條會議記錄四條業均於本月一日遠東委員會發表其約文十一條爲（一）歸還膠澳租借地（二）公共財產之處分（三）撤退駐軍（四）收回青島海關（五）膠濟鐵路及濟順高徐烟濰三線（六）鐵路用人問題（七）附屬鑛山之經營（八）開放膠澳爲商埠（九）鹽田處分（十）海底電線（十一）無線電問題茲將約文内容錄誌如后（甲）關於魯案一般事件者（一）膠澳租借之主權完全歸還中國由中國自動的開闢爲商埠准外人自由居住經營商工業及其他合辦職業日本不設專管或公共租界德租日佔期内外人合法公道取得之物權槪尊重之其法律上地位及效力由中日派員會商决定之（二）根據中德條約而來之德人在山東之優先權日本一律放棄之（三）青島海關完全移交中國總稅務司管轄（四）租借地内之官有財產原屬中國及德國者作爲國有無償歸還中國政府日本佔領獲得或建造者酌給原價幾成其餘公共財產如道路·自來水·公園·溝洫·衞生設備·作爲青島市有由青島市政局經營之電燈廠·屠宰場·洗衣廠·則由市政局招商承辦電話收回官有（五）青島之埠頭倉庫因於膠濟鐵路之運輸上有重大關係作爲膠濟鐵路附屬物另行商議决定之（六）膠濟鐵路沿線之鑛山卽德人經營之淄川坊子·金嶺鎭·三鑛依照中國鑛山條例交由中國特許之公司承辦但該公司之日本資本額不得逾中國資本之額（七）海底電線青島烟台間及青島上海間之兩線除日本移用一部充青島佐世保海底電線外均交還中國（八）青島鹽塲由中國備價收回歸政府專賣但中國承認日本人之經營權鑒於日本食鹽專賣現狀允輸出特定量於日本（九）青島及濟南之無線電台於撤兵之日交還由中國秉公給價（十）膠濟鐵路沿線之日本軍隊憲兵一俟中國派警接防卽行撤退撤兵分段爲之儘三個月撤盡至遲不得逾六個月青島守備隊應於移交後三十日内撤盡（乙）關於鐵路問題者（十一）膠濟鐵路由中國發行國庫支付券贖回十五年清償五年後得一次付清該路主權完全由中國收回鐵路之評價以德國賠欵額五千三百萬金貨馬克加以日本之投資額爲原則另由中日兩國合租評價委員會以中國人爲委員長日本人爲副委員長評定之（十二）膠濟鐵路局長任用中國人中國酌用日本人爲車務長及中日兩國同等權限之會計長均受局長管轄以支付券付清之日爲限（十三）順濟高徐兩鐵路需用資本讓歸國際資本團承借烟濰鐵路由中國自行建築若用外資亦由國際資本團承借（丙）關於實施各條約者（十四）細目之商議在北京設置施行委員及專門委員會决定之（十五）條約之施行以條約成立後六個月行之 
　　日昨南方各團體派遣代表來京訪謁外交當局詳細詢問魯案經過及膠濟路問題中間忽生變化以致交涉中止曁英美出任調停各項原委情形請外交部逐一宣布外交當局亦因近日外間傳播種種謠言難免含有政治作用已面允該代表等定於日内宣布經過情形如膠路初議時日本由合辦讓至借欵由借欵讓至庫券繼而忽取强硬態度仍堅持借欵主張卒藉英美調停仍逹庫券原議其中變化至多外間多不明晣擬將來往文電及主管機關所具意見或函件刋爲紅皮書詳細披露以釋羣疑 
[日人所傳英美調停魯案情形]  
　　關於魯案交涉之經過據日本方面所傳自中國代表施肇基氏提出現欵贖路案以來十二月十四日至十九日之間每日交涉中國均不允稍讓祗承認可以國庫支付劵替代現欵收回而已日本方面遂不得已藉口請示本國政府自十二月二十日至本年一月四日將交涉擱置彼時美國因參議院有不批准一切條約之形勢遂約同英國代表勸告日本讓步謂中國亦略有退讓之意日本代表因允於一月五日再開談判及談判開後中國代表依舊堅執前案不允稍讓且有不承認以國庫支付劵收回之勢因此五六七三日間之交涉絲毫不見進展彼時英美列席會議之馬克謨朱爾典兩氏奉全權代表之命相偕往訪日本代表埴原正直氏於　寓所提出調停案三種第一案協定成立後三個月以内作爲日本銀團對中國銀團之三年停付期·十二年付欵期之借欵膠濟鐵路完全交還中國第二案膠濟鐵路作爲日本銀團與中國政府之借欵鐵路任用日本人爲總工程師第三案日本政府將膠濟鐵路之權利完全交由日本銀團繼承之日本銀團則受中國政府交付之無限制付欵期限之國庫債劵或銀行劵膠濟鐵路即完全交還中國但該債劵未收回以前任用日本人爲車務長以上三案均以鐵路財產及其收入爲擔保當時英美委員均聲言魯案不决於中日兩國均最不利調停者之英美兩國亦甚引爲憾事故英美委員於熟慮之後擬成三種調停案然此不外列席委員之誠意舉動决非休士貝爾福兩氏之意見亦非欲以此壓迫兩國幸勿誤會等語埴原代表對於其中第二案要求須用日本人爲車務長會計長中國如不承認則日本無論對何案亦不同意七日之談判無結果者職是故也八日英美委員復訪埴原氏質問日本究有解决魯案之意否並詢日本堅持主張不應英美調停之理由略以「日本之主張是否爲主義上之堅持抑因經濟的實利之關係而起」與六日之謙遜態度完全相反有魯案交涉不能解决之責任須完全由日本負之之勢埴原代表　得已答以「日本蓋恐失去其經濟的利益而起」英美委員聞此隨即提出其他調停案是爲第四案即膠濟鐵路由中國發行國庫支付劵贖回期限十二年三年後無論何時均得一次付清鐵路由中日雙方各任命會計長車務長以管理之此案乃今日解决之骨子嗣因日本之要求遂將三年與十二年改爲五年與十五年日本至此遂陷於不得不表示承認英美提案之窘境十二日以後亦經迭次交涉並各發電本國請示英美知日本必能承認遂慫恿雙方代表將未解决之鹽場鑛山等問題以一瀉千里之勢進行之日本政府最後之訓令亦於一月二十日左右發出承認英美提示之第四案日本代表接訓令後即通知英美兩國二十五日美總統哈定氏遂請中國代表施肇基氏在白宫會見告以日本已承認之旨故二十七日之談判遂將魯案完全解决矣至正式條約之簽字須在本月四五日其後將及於關於實行之細目如商埠章程鹽塲之代價官有財產之移交稅關礦山等細目之决定頗爲煩雜一時不易收束故定於條約成立後六個月内完了然後實施之云 
[余日章報告華會經過]  
　　在北京青年會演述 
　　昨日（五日）下午二時三十分余日章博士在北京青年會報告華會經過各項情形男女各校學生到會者甚衆公推滙文校長李天祿主席致歡迎詞畢余君起立向會衆鞠躬致敬後乃發言報告略謂此次借蔣夢麟博士應上海商敎聯合會及九公團之委託充國民代表出席於華盛頓會議在美兩月終日奔走呼號殊無圓滿之成績良抱歉疚現將其經過情形撮要報告如次 
　　華府會議之發起當歐戰告終開和會於巴黎各國國民對之有絶大之希望方冀世界以後之紛爭可由此而免人類和平之幸福可由此而生不料結果適得其反宰割德國也擴充軍備也種種行動無一不預伏世界戰爭未來之導火線其中尤以英國之亟亟增加海軍日本之製造戰艦爲可畏美國大總統哈定氏深惜各國以有用之金錢用之于殘殺人類生命之工具爲維持人道計爲保持和平計在在皆有未安於是發起華府會議各國人民日前之希望巴黎和會者今乃轉而屬之此會而中國人民尤有熱烈之希望凡巴黎和會未解决之山東問題咸望各國有持平之主張使日本爲無條件的歸還中國我國國内之稱此會曰『華會』即以此會在華盛頓所開而尊重其主人之意又有稱爲『太平洋會議者』乃以此爲解决太平洋上一切之糾紛而謀人類永久之幸福美國當局則稱爲『軍備縮減討論及解决遠東問題會』縮稱曰『軍備大會』顧名思義不免令我國人發生無窮之感想良以美國現狀實執世界之牛耳此會爲其所發起故想種種之方法期其成功其討論之範圍與問題必使在大會易於解决否則屏之會外於是吾人所受之影響乃不可以道里計 
　　美國人民之援助美國各界本極表同情於中國余此次返國在紐約請領執照時彼等察知爲中國人乃表示一種特别歡迎之意若爲日本人則待遇上又當稍殊又某演說會有中日人各一中國人演講本不及日人之鋒利而美人則時時鼓掌繼及日人則淡漠視之此事雖小足徵美人對我表同情之心理惜乎我國人不善『宣傳』致外人對於吾國同情不能充分了解我輩以後對於宣傳事業須格外注意 
　　余等與代表團之接洽余與蔣博士往見吾國代表團告以國民最要之主張（一）無條件歸還山東（二）取消二十一條密約（三）稅則平等請彼等在華會積極進行翌日爲書面之要求始獲答覆 
　　外人對十大原則之批評去年十一月十五日之夜施代表在枕上接得哈定氏通告請我國代表出席十六日大會施遂邀集各代表草擬十大原則美國少數報紙謂中國舍問題而提原則殊有大國雍容態度而大多數則譏中國爲不得要領與休士宣言不談空話專作實事之旨亦多相背又有一派謂此原則爲美國人所預訂而給中國人發表者且有比之爲第二炸彈者（因休士第一次提出裁减海軍案爲第一炸彈）若基督敎一派之報紙至比之依十條戒命而畫成葫蘆者余見此種空氣遂與蔣博士質問三代表施謂先提其易者使外人贊成然後雖有難題亦可循序以進總之使外人對於我國養成一種贊美之習慣於今事後追思當時若提出各種問題獲各國之贊助我國在華會之成功當不祇是矣 
　　交涉經過之情形中國增加關稅本得各國之同意我代表要求（一）於值百抽五之外增至值百抽七五（二）根據『馬凱條約』值百抽十二五（三）完全由中國自訂稅率對於（一）之提議日本則贊成值百抽三加三分之一經稅則平等委員會委員長之决定改爲值百抽五但此舉我國國民不應贊成因二十年前『馬凱條約』訂有值百抽十二五之明文爲履行條約應不止於值百抽五而已稅則之規定我國本有主權裁撤内地釐金挹注之法端資加稅之一途今竟如此實爲吾人一不滿意之事取消二十一條件密約事日人在華會再三聲是不允提出英美各國代表團相率勸告我國施顧兩代表因有外交地位上之顧忌似亦在兩可之間惟王寵惠專使有提出之自由請其相機提出不意休士氏竟於提出之後閉會三星期以阻擱之據兄弟之窺探日人亦不願留國交上之痕跡贊成爲條件的取消如（一）山東之件（二）漢冶萍之件（三）福建省之件（四）滿蒙之件（五）我國尙未簽字五項中日本則願延長南滿鐵路爲六十年作交換條件而取消二十一條余旣回國多日此節或將作華會之懸案膠濟鐵路爲山東問題中之重要部分日本以爲我國財政困難逹於極點萬難贖回遂擬出五千三百萬金貨馬克以難吾人當時余卽與蔣博士電詢上海銀行公會據回電已完全承認持以示三代表三代表此次之能抗爭者此電之功最爲偉大但英法兩國懾於巴黎和會簽字於凡爾賽和約之信條已許日本享有山東權利又勸我國勿遽提出我代表謂中國之於山東仿如法國之於亞爾薩斯羅連最後必有武力解决之一日則他日擾亂東亞和平者今日實爲厲階各國應尸其咎未久乃有英美居間之介紹中日兩國開始在會外談判日本又要求延長間期車務長須用日人會計主任亦須用日人輾轉遷延遂有今日之結果但膠濟路之贖回爲國人愛國心之一表現同心協力以期成功不僅顧全國際信用亦可增高中國人格否則萬刧不復吾人不能復主張人道矣此次在日本與大阪神户各華僑均有所接洽可望援助美國僑商已擔任二百萬元若南洋各埠皆可接洽此次回滬當再與各界接洽區區之數不難成功也至余此次先期返國因大會已大致决定不如先行返國報告各界以一切情形我輩在國外受人譏誚實在不少如『中有幾個政府』『中國何以有許多强盜式督軍』『人民何以不强行政治的統一』『中國人是否能保存在華會收回之權利』凡此種種皆吾人應永矢勿忘而求洗滌者也演述至此時已四時五分余君因應中華基督敎之附會講演遂散會 
[京學界之敎育基金運動]  
　　近來京師學校以經費不能隨時撥給致專門以上八校聯合罷課屢起風潮雖經某要人調停政府籌撥欵項猶恐有日久不敷之慮蔡元培等有見於此擬請政府將德國應賠我國之損失費撥充八校基金八校敎職員聯席會議已定六日下午四時在美術學校開會討論請政府早日明確規定以免他校爭執茲錄該會開會通知於左『逕啓者歐戰之役我國參加取得德國賠欵八百萬近因德國來文限制政府專用在敎育文化事業校務討論會已上呈政府要求撥爲八校基金而京師敎育會亦聞風繼起若不從速請政府規定各省爭執必多茲事體大亟應開會討論以利進行現定星期一（二月六日）下午四時在美術學校開臨時會决定一切事關重要千祈準時惠臨八校聯席會議啓』按我國原要求德國賠償損失費六千萬元而德國祗承認由湖廣津浦兩鐵路債票本息折爲一千六百餘萬元另賠現欵兩千三百萬元共三千九百餘萬元而此現欵内尙須扣償德商一千五百萬元下餘八百萬元歸我政府所有倘此欵不能全數提撥最少亦可撥到半數四百萬云 
　　又北京中央法政專門學校·新民工業專門學校·新華大學等校敎職員張則川王文俊等發起增加關稅討論會主張以此項增加關稅之收入分配補助全國公立私立學校之敎育經費業已發出通電請全國各界協力贊助並定於本月十二日下午二時在西城二龍坑中央法政專門學校開談話會並請各界人士共同蒞會討論 
 
 

Page 11

 
 
[記交行股東臨時會]  
　　交通銀行自前清開辦至今將垂二十年初時營業本甚發逹年中贏餘頗爲不資洪憲以後該行爲政府墊欵過多遂至虧累因且停兌六年改組以行務辦理不善兼以梁葉一派人物盤踞行中乃益虧欠因又復演出去歲冬間再行停兌之事股東方面對此旣爲憤慨而交系要人又恐此時閣潮未定倘一下野多年行中内幕一經勾稽眞相畢露遂不待本年正式股東年會之召集而乘此政權在握乃趕先召集臨時股東總會藉作後圖昨日（五日）該行股東會開會凡股東持券到場者均分别發給選舉總協理票其時有人詰問今日改選乎何以總管理處事前並不略事通知該行人員答覆謂日來總協理均有正式公函辭職通知未能趕行列入今日大會行中又不得不提出報告准辭與否權在股東以故選票等事行中不得不爲股東預備倘大會不准其辭則此選票卽可作廢語氣頗玲瓏透剔但此時以到會人數不足會尙未開而臺上臺下已三羣五夥喞喞咕咕謂總理可寫蔣邦彥協理應寫陳福頤聽說已經商定不如此寫亦不過徒費一票等語一般到會股東聞此多爲驚詫至下午二時振鈴開會衆推孟玉雙爲臨時主席說明此次召集臨時股東總會之原因及去歲金融緊迫行中受擠之影響謂按諸該行原定股本及實收數目有添招股本必要云云說畢由行員持報告書朗讀一過如營業情形行務規畫發行紙鈔政府墊欵及去歲奉天借欵等事一若流水行雲霎時卽過一般在塲股東對於所述情形並未聽得明白而主席卽謂以目下市面金融情形及行中營業運轉非添招新股不爲功股東若無異議卽作通過其時内幕大體確已全定會場中祇有二三人發言有謂可將從前之單位改爲銀元以符現行國幣之規律者又有人主張可將從前一千萬股本額改爲二千萬元儘先收足半數即以從前已收之五百萬兩作爲七百五十萬元儘舊股東再添足二百五十萬元湊足一千萬者又有希望可以交行存單入股以廣信用者最後討論結果分爲四項（一）交行股本擴充爲二千萬元每股一百元從前已收五百萬兩作爲七百五十萬元再收二百五十萬元滿足一千萬元以符先付半數營業之議（二）交行存單均可入爲股本行中須一律承受（三）交通部退回官股應乘此時添募股欵之會趕速添招商股補足以免在行擱置（四）添股開始募集日期及招募辦法准由董事分别辦理主席依上述四項爲一次舉手之表决遂卽通過一般在場股東雖多以添募股欵爲行中至鉅事體乃見於數分鐘内完全解决頗驚怪交系要人辦事敏捷也表决完畢主席報告曹汝霖總理任鳳苞協理辭職公函詢問大衆之意見當時有人謂應須准其辭職主席遂令大衆推舉投票監察員分别投票開票結果蔣邦彥以二千二百五十二票當選爲總理陳福頤以二千二百十七票當選爲協理主席說明蔣陳二人履歷謂蔣在浙陳在塲卽請陳君就職陳乃出席略有演說後經主席報告股東來函數件而散 
[交大聯合隊消息（三）]  
　　四日下午三時風力較大沙塵蔽天交大足球隊又與英國衛兵足球隊在天津廣東路英國球塲比賽該隊在津素負盛名開始時雙方球勢不相上下祗以交大球隊面日迎風地勢失利數人聚蹴塵沙飛揚不慣者竟不知球之所在上半時即以此入交大球門者再惟交大隊興致勃勃不爲稍挫故球常在英衞隊之門一時險球之多不可勝數如是相持上半時全無勝負休息後復吹銀角交大隊一鼓作氣全力猛攻不五分鐘由中衝程賢君將球撲入龍門是時觀者大快隔五分鐘又撲入一球祗以公正人視線爲沙塵所蔽不明眞相未經認可乃交大隊急欲恢復所負由内堅申君國權屢次直搗英隊之門志在勝球一時内堅缺人英隊即乘其虚盤入交大之門者又三故結果爲五與一之比是時觀者莫不以交大隊急於恢復之病惜之若能攻守並行恐英隊亦未必操勝也再交大隊以留津日短日必比賽一二次加以隊員减少一人須兼三項球戲者有五六人疲罷之餘復與津中著名隊比賽其負也爾非戰之罪矣聞交大隊明日早車須前往滬上復與著名球隊一决雌雄留心體育者姑待數日後之報告也 
[港船罷工案之美報評論]  
　　世界新聞社云香港華人水手罷工一事港政府决以嚴厲手段對待昨大陸報有論文認爲失當謂與英國法律不合茲照譯如次 
　　香港政府宣告華人水手公會爲非法結社此舉不但他處不平或且引起英國下議院之反響港督宣佈告諭後警察即封閉水手公會總部派警看守將其中器具文書等槪行搜去此種舉動正從前英國人慣斥俄皇時代與德皇時代之警察者也英國工人本亦無罷工權經努力奮鬭甚久後始得之此事距今尙未多年英人當能憶之工人聯合以從雇主方面取得較良之生活情形此爲彼等在法律上所有之惟一方法而同盟罷工又爲惟一之有效方法今『宣告水手公會爲非法結社』藉以表示對待之舉動爲合法遂以全力進行壓制竊謂香港當局曷不宣告太陽之出没爲非法行動豈不更可博多量之榮譽耶 
　　今試察水手所要求爲何事字林報告公衆之語云『關於水手之最初要求有兩事須注意者（一）照此要求以後每船每月費用將增萬元以至萬五千元（二）航業能否勝此重負乃一問題』按水手之確實要求條件如左（一）工資每月十五元以下者增百分之四十二十五元以下者增百分之三十二十五元以上者增百分之二十（二）在廣州設立一公斷部由廣州政府香港政府英總領事華人船主及華人水手各派代表組織之按第二條當然無反對之理第一條則據遠東英國第一大報字林報謂依此要求每船每月將增開支萬元至萬五千元換言之即每船每年至少十二萬元至多十八萬元此種顚倒眞相之舉幸有上海克貝君Mr.W.E.Kirby刋布事實加以駁辨猶爲尊重眞理者之大幸 
　　克貝君所刋布者爲本埠某大航務公司某船華人水手目下所得薪水之實數該船現正往來香港上海間船員足額故所調查自可認爲一種切實根據據克貝君所示該船各級華人水手共三十七人每月得薪水九百十四元查水手之原始要求爲全部薪水增加百分之三十以至百分之四十則依九百十四元計所增亦不過三百五十五元然水手原始要求現已减讓即月薪十五元以下者增百分之四十二十五元以下者增百分之三十二十五元以上者增百分之二十則就水手三十七人依其等級計算每月　增不過二百六十元三角耳乃謂需一萬元以至一萬五千元何其欺罔公衆若是且并無更正之舉一若水手爲中國人即公道眞確皆不適用儘可任意對待并無須乎普通之禮宜者豈一般之公道眞確可用此法維持之乎每船每月萬元以至萬五千元之說信乎否乎 
　　更論香港政府之行動吾知關於華人水手罷工之實事報告逹到倫敦後殖民部大臣定將在下院中受窘迫之質問至於沿中國海各輪船之歐人船員亦嘗以同一結合方法取得彼等地位之改良今對於下級同夥未予以贊助實爲遺憾平日恒聞各船主贊美華人水手之行爲今乃不爲一援手乎船員與水手眞處於「同舟共濟」地位歐人船員對華員之急難漠視不理誠爲大誤自華人罷工後香港航務實際上已全停頓足見就全體而論　人之服務實不可少今各水手又圖運動彼等之同胞岸上卸貨苦力等一致罷工以期一致增進地位此在香港竟稱爲「非法」然在大不列顚帝國固完全爲合法也目下英國不復能有少數人以利益關係自訂法律實爲快事夫廣夏細氈之上肴酒分陳之際未嘗無人仍欲自訂法律然此外尙有英吉利人關心英國素以公道待人（連中國水手在内）之令聞者在　殆爲欲自訂法律者之不幸吾知倫敦下議院中必有英吉利人將提出此問題誠以此問題實打擊英吉利治法之根本故也 
[一農學生代表之呼籲電]  
　　官廳將何以處之 
　　南京一農校長盛建勳飭令夫役驅逐學生代表事已錄該代表等致同學電於昨報茲再將其致本館代電錄下申報館鈞鑒一農校長盛建勳惡跡昭著迭次揭載各報茲盛氏得官廳左袒喪心病狂倒行逆施突於本月三號乘學生代表赴省署請願之機敎唆夫役數十先將學生辦公室搗毁一空及代表等返校夫役等各持凶器蜂擁向前肆口謾駡驅逐不容進校相率羣毆將學生姚爾覺陳海洪扭住盡力撕打爾覺頸項被打傷流血卒有北區巡警數人到校强行制止保護學生未遭夫役毒手學生被迫出校移宿客棧夫役猶踪跡學生預圖加害危險慘痛不堪言狀盛建勳野蠻横行實足爲敎育界奇辱大恥乞主持公道代爲呼籲剷除敎育界摧殘人道惡魔無任祝禱特此代電奉聞肅頌道安省立第一農校駐校學生全權代表井仲先湯琴殷壽光姚爾覺陳海洪秦修正李崇詩劉廣采同叩 
[南京快信]  
　　皖馬聯甲昨又專輪來寗會晤齊督有所接洽 
　　張志潭昨又派王肇澧（季斌陜人）來謁齊督 
　　浙盧督派諮議王振庠來寗接洽 
　　齊督昨派温世珍赴保定公幹 
　　徐州鎭使陳調元通海鎭使張仁奎第十九師師長楊春普昨均來省稟陳要公又水警廳長趙會鵬昨亦來省謁見兩長 
　　齊督昨接陸部電蘇省各軍隊時有遣調情事希將各軍現駐地點重行繪圖列表送部以憑查核 
　　海軍截留鹽稅經齊督調停解决兩淮塲運各商昨推代表汪國楨來謁齊督代致謝忱 
　　北京鹽務署委和鈞署淮北運副昨由京抵寗謁兩長稟辭赴板浦接事 
　　菸酒署規定私酒漏稅治罪法咨請省署飭屬照辦 
[杭州快信]  
　　盧督提倡軍工築路爲全國減兵起點且查省道籌備集資不易現已决意於浙閩相近路綫首先撥兵開築 
　　某署消息京交行股東會選舉總理浙運使蔣邦彥已當選將卸運篆入京繼其任者以杭關監督杜純爲最有望 
　　全省中等以上各校長昨分上下午在省敎育會開會討論學制統系案到六十餘人推馬夷初爲臨時主席蕙蘭中校長西人葛德基亦與會 
　　省敎育會附設之國語講習所六日開第二次籌備會分配課程范壽民任語音學鄭煥卿任語法凌榮寳任國語敎學法及國語文史張倬任會話另聘許麟蓀任音韻學言語學第一期僅召省校各敎職員二期再由敎育廳通令各屬來所報名 
　　浙江自來水公司發動於綢商王某現大有利電燈公司經理俞丹屏因借水力發電俾省煤費擬與王君合辦自來水卽於富陽桐盧間設自來水管與電桿同道分配較省工力現正在磋商中 
　　新立浙江美術專校由陸吉盦發起現已推定錢宗翰張行簡爲該校校董 
　　杭州造幣廠現已開工鼓鑄其添鑄輔幣一節業奉照准惟機械等件修配尙需時日約下月可竣事添鑄高檢廳昨委陳瑞臻充永嘉地檢廳檢察官 
地方通信 
[蘇州]  
　　經綸兩廠將開股東會蘇州經綸紗絲二廠自去年二次召集股東會議因内部意見不洽以致股東方面分爲二派與經理人爲難迭次開會集議相持不决末後結果仍允寳通公司繼續租辦一年惟其租金則較原數已增加數倍於是各股東等不予深詰靜待期滿再行會議現因租期轉瞬又届是否續租理宜早日决定昨由該二廠總經理王駕六王勝之二人備函蘇總商會擬於二月中旬仍假商會開二廠股東大會會議各項問題聞商會已允所請一俟訂定日期通知各股東届時參預會議 
　　工塲長控案調解不成省立絲織模範工塲塲長仲芙江前被吳縣公民金秉之張一澧等先後呈控省署請求撤換查辦當經省長指令實業廳轉縣查復郭知事奉令後於前日下午柬請在籍各省議員并邀同原具呈人蒞署會議原具呈人等以此案關係侵吞公欵必須從嚴查辦郭知事則宣布實業廳長之意謂如須查辦必得原具呈人先具反坐切結金等絶端反對謂此係行政訴願在法律上無具結之明文如必須具結則請移歸司法辦理而宋馮諸議員亦不以具結爲然會議結果由郭知事將原具呈人意思請示省廳辦理 
　　屠宰稅又起糾紛蘇州屠宰稅一項自龍黼卿認案撤銷後肉業全體正擬召集會議推舉認商詎龍心有不甘近又串出曹泳湘其人具呈財政廳冒揑山塘街星橋堍星三珍肉店名義認定稅額要求承辦當由財政廳函知蘇總商會調查該認商曹泳湘其人是否肉業同行及星三珍肉舖店主比經商會召集肉業全體質詢此事肉業以此事事前並無所聞頗爲驚異當即查得星三珍肉店係秦叔英所開且肉業中並無曹泳湘其人及質詢星三珍店主據秦聲明並無假借曹某名義具呈財政廳認稅情事顯係曹某揑造希冀朦蔽官廳現肉業全體定於十一號邀集同業在敬業公所開會討論對付辦法 
[無錫]  
　　宿縣難民在城外搶刦有安徽宿縣難民男女大小二百名於本月五日由上海來錢在南門外南禪寺歇宿經頭目馬農才等赴縣署請糧當發給銅元數千囑其出境不得逗遛該難民得糧後並不出境於六日搬移至北門外延聖殿住宿一部分不安分之難民數十人即於該日至附近丁巷搶物並搶刦某姓喜事一家該處顧橋街商家得此消息即通電話至懸署請派警彈壓縣署置之不理詎料該難民見無人過問膽量愈大即於七日上午十時成羣結隊至無錫市一六圖王巷張巷天主橋等處搶刦柴米雜物鷄鴨等並有一部分至一五圖前後社橋頭等處搶物（均離城一里許）又有兇悍之難民數十人至近城一三圖青石橋一四圖後祁街搶刦商家居户財物商民向之理論强不服從斯時又有難民復至王巷張巷大肆搜搶鄉民見事不佳即鳴鑼求救難民則用木棍扁擔等逢人便打逢物便搶附近青石橋救火會聞警疑是火警即驅龍馳往難民聞鑼聲喧天知事不妙即行奔逃該處居民一路追趕半路與青石橋救火人相遇見難民與本地人械鬭亦即帮同對抗衆難民聞訊亦趕至該處新馬路惠工橋帮打難民均持木棍遍擔菜刀本地人徒手抵抗漸漸敗退衆難民蜂擁追趕一部分本地人已敗退至近城顧橋街一部分退至近城惠農橋城市已陷危境商團聞警乃持槍實彈到塲彈壓難民並不畏懼即開放排槍難民始行退下該處商號紛紛收市以避危險斯時水警警察已到分頭追捕始將難民押回延聖殿並有九人被本邑人拘解警區是役計本地人打傷陸阿二（小三里橋人）仇仲興周根全（青石橋人）等數人尤以陸阿二仇仲興兩人爲最重當由警區送縣轉送醫院醫治惟聞尙無性命之虞所有難民九人亦即解縣全城商團均出維持彈壓商團公會楊會長並召集各支隊會議爲求地方安全計擬將難民押送出境不予深究當有蔡有容馮雲初沈斌蘇君等赴車站與黃站長接洽備四等車兩輛將難民解送常州下午四時不及乘車乃改於七點車押常一樁大案至此始告一段落查此事全由縣署漠視所致而近城之商家已不免飽受虚驚矣 
[金山]  
　　反對畝捐之省批金紳高煌葉秉常等曾兩呈省署請飭本縣知事將畝捐停止徵收現已奉省長批示不准原文如下兩呈均悉查本省施行義務敎育計畫前由本公署咨交省議會議决公布有案且抽收畝捐施行此項敎育又爲本省敎育行政會議議决案之一來呈或指爲乖敎育原理或指爲變更名目均屬誤會該縣征收畝捐一案前已令行財政廳將核准辦法具報查考在案所請應毋庸議此批 
[嘉定]  
　　南翔勵志會徵求會員嘉邑南翔鎭勵志會自去冬組織以來入會者頗爲踴躍茲爲徵求會員擴張會務見特於昨日（四日）假座義務學校開會徵求新會員是日男女來賓約到五百餘人下午一時開會首由會長張錫煇報告開會宗旨畢次由周鼎華許蘇民王引才許新伯鄭正秋張珉孫等相繼演說次由該會法律顧問陳金鑅律師代表沈鑑良登台致詞略謂人民集會結社爲法律所容許請諸君在法律範圍内自由做去云云後由會員表演餘興如洪紹棠嚴幼陵之雙簧沈隱厂之滑稽談及幻術末由石新會等之化裝演講莊諧雜出興味淋漓聽者頗爲感動六時散會 
[鎭江]  
　　去年商業狀况鎭江去歲麫粉業因春價平淡夏價大跌秋冬兩季銷路暢旺市價尤高故業此者均有盈餘貽成復新獲利最厚每家皆盈四五萬金左右典當業因歲歉關係質多贖少滿貨未能如期出運致銀息上稍受虧損銀樓業因夏間金價甚高進多出少加之歲歉影響生意不佳年終結果均受虧耗鎭地糧食全恃外埠接濟自被災以來米價逐步增漲一般囤積之米商無不利市三倍布業惟德昌祥首屈一指計盈餘一萬三千金他如義興祥鎭泰祥同源仁恒源昌仁記等盈餘自一三千金至六七千金不等生大同元等因擱賬過多稍有虧折各棉紗號因秋冬之間存貨甚夥銷路不暢價格頻跌無一家不受影響是以獲利無幾大照電燈公司上年營業頗稱發逹年底結束約有三四萬金盈餘電話及京廣貨業甚爲發逹均獲厚利其餘糖油茶烟酒炭各業營業平穩均得微利 
[揚州]  
　　義振會捐助工欵上海華洋義振會此次特捐東台王家港工欵八萬元電告南通張嗇公查照張遵復電感謝並請劃欵原電如下運河局轉上海華洋義振會諸公鑒電悉王港工欵承助八萬元至感茲訂六日開工祈於十日内外先撥四萬元交上海九江路淮海銀行收兌另四萬元俟工至五成再行請撥特復張謇支 
　　運河局撥借船隻江蘇運河工程局徐參贊因據蘇省義振會長馮夢花電知特電寳應路政處委員袁虞臣一撥借裝土船八隻爲堵築廟口之用並望逕與馮氏接洽又該局以清江浦上游萬坐辦所墊防費尙未給撥昨由中國銀行電匯二千元飭知該坐辦查收濟用 
[南京]  
　　江寗義務敎育狀况江寗縣前次擬定義務敎育計畫第一年即需銀十萬三千八百四十元而所擬籌欵方法俱未經主管官廳核准即不遇水災已歎無從進行加以水災之後原定經費如忙漕附稅及各項雜捐均已减收舊有學校猶虞難以支持更何推廣之可言前於奉到勵行義務敎育通令後或增校或增級計共勉强成立十六級而所籌定之經費每年僅得一千二三百元入不敷出此時實有難以維持之勢現於展緩義務敎育進行辦法認照丁項辦理昨由該縣勸學所函覆江蘇義務敎育期成會查照矣 
雜評一 
[一農問題（默）]  
　　自一農風潮起後敎育廳之所查與敎育會之所查立於極端相反之地位於是論者以兩方各有所袒遂慮此後該校校長挾敎育廳爲後盾學生以敎育會爲護符而奮鬭不休今不幸而已成此種現象矣 
　　雖然世界事必有一眞確之是非敎廳與敎育會之所查必有一實一不實之别斷不能固執成見而任其長此擾擾者但以吾人觀察盛氏初長該校即已不滿人意其私德如何姑且不論惟辦理該校之不善種種缺點固爲人所共見且自風潮起後憤無可洩復假夫役之手蹂躪學生此種手段尤爲卑劣非良校長所應出此年來一般青年爲惰性驕氣所中或紛心於外爲人利用借端發難者固在所不免主持敎育之人誠宜有以制裁而敎導之然若爲欲整飭校風之故不問是非專以壓抑學生爲事則其反動必將更甚又豈敎育前途之福今之農校風潮愈演愈烈已有不可收拾之勢敎育當局能平心靜氣以公平眼光處理此事勿固執成見始終袒護此不稱職之校長則風潮亦未嘗不可平息吾之此言非爲學生推波助瀾第不願爲盛氏一人而犧牲全校青年耳 
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[上海納捐人會執行委員會紀]  
　　草定宣言與細則　舉出主任書記會計 
　　提議請發回自治財產 
　　上海市納捐人會於昨日午後一時開第一次執行委員會到會者爲沈信卿姚子讓凌伯華吳叔田曹幹臣賈叔香楊東山賈季英沈潤挹等公推沈信卿主席當由主席提出起草員所擬納捐人會執行委員會細則請衆討論當經公决修改第四五條俟開納捐人大會時通過又提議互選執行委員會主任當經選出沈信卿爲主任又互選總書記會計當經選出賈叔香擔任總書記凌伯華擔任會計又提出宣言書當經公决即日發表又提議致文當道請其顧念自治重要發回上海市自治機關及財產以便實行自治公决日内執行並致函滬南工巡捐局局長又提議致函前工程局·城自治公所·市政廳歷届董事議員請其加入本會議畢散會已三時又半矣茲將宣言書納捐人會執行委員會細則照錄如左 
　　上海市納捐人會宣言書我上海自治成立最早當前清光緒三十一年全國未有自治也上海總工程局首先成立今何如乎我上海市民能首倡自治於前清專制之朝獨不能收回自治於共和成立之後乎我上海市民之能力受賦於天鬱而必發所敢自信者也自袁世凱解散自治於今殆將十年此十年間吾上海市政進步乎退步乎地狹人稠房金飛漲我上海人生計苦矣試問十年來上海衛生若何則垃圾滿街也塵沙滿目也敎育若何則以敎育費之限制致就學者加多而學校不加多敎育莫由普及也工程若何馬路不修而陸行苦渡浦無相當輪埠而水行苦甚至去年西門靜修路市民跌入陰溝致死我上海市民不早爭自治其受苦宜也我上海市民自治之權利旣剝矣而義務如故也房捐也鋪捐也車捐也船捐也烟茶酒捐也戲園書塲菜攤貨攤等一切捐也竟究每年全市收入幾何吾全市人不知也支出幾何吾全市人不知也納清道捐而道不清納車捐而路不平吾上海市民知之「吾人欲求幸福非僅僅納捐可以得之也」西人有言「不出代議士不納租稅」吾上海市民有「捐」之義務無「議」之權利吾上海市其無人耶今廣東省城行新市政矣汕頭行新市政矣乃至四川之重慶福建之厦門皆有動機見於報紙獨吾手創自治之上海人不與我自治我亦不求自治將長此終古耶袁氏死矣彼政府非不欲我自治也惟不求故不與耳吾上海市民果欲自治也必自組織納捐人會始 
　　上海市納捐人會執行委員會細則第一條本會以上海市納捐人所選舉之執行委員十一人組織之第二條本會之職權以執行上海市納捐人會議决之事項爲限但本市發生重要事項或本會有意見必須提議時得定期召集納捐人會第三條本會事務所暫設於市經董辦事處第四條本會由執行委員互選主任一人總書記一人會計一人處理日常會務第五條本會定每月第一第三星期六下午二時爲常會期有要事時得開臨時會本會開會時以主任爲主席主任因事不能到會時臨時推舉主席第六條本會議决事件須得到會委員過半數之同意可否同數取决於主席第七條本會議决事件之發布至遲不得過一星期第八條本細則如有未盡事宜得由本會隨時修正 
[十九舖各路將開納捐人會]  
　　本邑人王慕詰王星泉郭蔭葵諸君昨發出通啓云逕啓者本市公民爲收回自治權起見發起納捐人會於一月二十二日議决由各路納捐人開會推舉代表加入會議茲訂於二月十三日（即舊曆正月十七日）下午七時假熸安救火社開會公舉代表務請准時蒞臨爲盼 
[國是會議之要電]  
　　商敎聯合會發起國是會議議决於本月二十八日召集茲覓得關於是會之要電三則錄下 
　　北京銀行公會來電上海全國商敎聯合會駐滬辦事處鑒宥代電敬悉敝公會公議請上海銀行公會代表與會除分電外特逹北京銀行公會支 
　　上海致暹京電暹京中華總商會鑒國是會議定二月二十八日召集請推代表蒞會商敎聯會陽 
　　上海致南洋電巴逹維亞中華總商會鑒國是會議定二月二十八日召集請推代表蒞會並轉南洋各埠商會查照商敎聯會陽 
[國是會議協進會之呼聲]  
　　地點在漢口　期間在三月後 
　　國聞通信社云本埠商敎聯席會·商會聯合會·上海總商會·江蘇省敎育會等團體俱接國是會議協進會泣告國人速起自决書云嗟乎民國肇造十稔於茲意見紛歧政潮劇烈南南北北難辨端倪是是非非莫明眞相乍離乍合愈演愈奇雅屬同胞强分南北都云愛國偏事戰爭捭闔縱横黨同伐異談天炙輠入主出奴搜刮民財强迫負擔孤人兒女驅入戰場到處稱兵國乏凈土長年作戰歲無寗時以言愛民奚嗜殺戮以言愛國何事戰爭大好河山四分五裂神明華胄同室操戈幼稚民邦遭茲蹂躪纎微國力益此摧殘師出無名罪將誰討行同自殺咎復奚辭民愛和平彼則樂戰民望統一彼則相持俱有良知豈無善念能不憬然此爲我感受痛苦之父老兄弟姊妹所大惑者也奈何杜鵑啼血牧馬悲鳴互相蠻觸彼此雄爭一旦交綏同遭浩刼槍彈射擊屍骨歸來誰是忠魂皆爲寃鬼兵士効死將校升官負者思報勝者益驕禍亂相乘戰爭無已傷彼骨肉憑弔沙場哀我孑遺委塡溝壑聚鐵鑄錯煑豆燃萁罹此鞠凶自貽伊戚抑知兵連禍結已歷數年家敗人亡均無有異朱門夏屋早變邱墟玉粟金縷都成灰燼侈談再戰餉將奚籌兩敗俱傷一言可决自取覆亡無待蓍龜此又爲我父老兄弟姊妹所期期以爲不可者也况世界風雲雷馳電掣强鄰壓迫虎視鷹瞵安韓已去失我屏藩臺港被侵入我堂奥五口割讓要塞云亡萬國通航民生以困内江外海均任人爲南滿東蒙早非我有向稱大國已屬飾辭洎乎今日慨焉外交四國同盟協而謀我廿一條約不允撤銷山東若失燕京益危都城不存國何以立咸援均勢立見瓜分任我爭權同爲奴隸此又爲我父老兄弟姊妹所當慟哭流涕不忍手足相殘自陷亡國應有之忠告也雖然改建以來政制不良法令紊亂兵驕將悍外重内輕名爲共和實同封建言無可諱事實昭然無怪爭持益呈紛擾探源立論釁有由滋揚沸助波伊於胡底要之理以推求而愈明事以折衷而適當屬在同胞詎不可虚懷以討論皆爲國是又何妨推誠以見心兩强互鬭終須解人共濟和衷自泯私見曷不捐棄前嫌敦修舊好從此徵求民意解决紛爭文人勵學以應新潮武士聯袍用禦外侮則轉危爲安爲存雪恥民國前途庶幾有豸此則本會爲我父老兄弟姊妹泣告五族同胞希望奮起自决組織國是會議協進會之呼籲也知言君子其共勉旃謹將國是會議協進會預約大綱開列於後（一）本會以謀國家和平統一爲宗旨（一）本會不含政黨臭味純係由人民覺悟上自决的組織不爲何方所左右（一）本會由各省團及熱心救國者所組合分大中省分及特别區域蒙藏青海等處大省選舉代表六人中省選舉代表四人特别區域及藏蒙青海等處各選舉代表三人均限陽曆十一年三月内齊蒞漢口準備開會（一）各省協會即爲各省代表後援機關（一）各省協會成立除互相通訊交換知識外並請函賫漢會以利進行 
[招待法將霞飛誌聞]  
　　法國霞飛元帥來華游歷經政府議定以國賓之禮相待等情已誌前報茲聞江蘇特派交涉員接奉外交部訓令略以招待霞飛元帥程序業與法使館假定俟霞飛元帥專車抵滬時希即遵照妥爲接待聞許交涉員已於昨由寗回滬已預備親赴車站照料以敦睦誼一面分函軍警各機關届時遴派軍樂到站歡迎云 
　　交涉公署第二科長陳世光於昨晨乘車赴寧晋謁軍民兩長順道賀節并與寗交涉員會商迎護霞飛元帥程序云 
[交銀寓滬股東拒新總協理電]  
　　以選舉違法故 
　　北京大總統鈞鑒顏代總理財政農商司法交通總長鑒梁士詒壟斷交行不經股東大會通過擅行變更前清招股奏案部股取得選權純由彼黨操縱八年以來迭演停兌貽害全國此届大會重師故智本會早經料及業於冬日通告全國股東取消部股選權預防流弊今微日大會該系仍復利用部股變本加厲私置安福餘孽梁葉化身之蔣邦彥爲總理濫發津鈔釀成擠兌京行經理之陳福頤爲協理當塲多數股東提出反對該系置若罔聞似此專制自私流毒伊於胡底凡我股東誓不承認除由本會逕電蔣陳拒絶並推代表入都呈控外伏乞鈞座（部）俯鑒選舉違法（飭部）毋予備案一面飭知該行卽日遵照前清奏案正式選舉以昭公允而順商情無任感禱寓滬交通銀行股東聯合會魚 
[磋商海後灘案之滬聞]  
　　外交部對於厦門後灘交涉案業派部員劉光謙（即新任厦門交涉員）於昨由京到滬寓大東旅社曾謁許交涉員面商一切聞此案將在滬開始磋商聞閩省已派韋趙兩委員來滬與劉交涉員接洽一切云 
[英參贊查海後灘案竣事回滬]  
　　駐京英使館參贊克烈武前以奉派前往厦門調查海後灘案交涉茲聞該參贊調查該案完竣業於昨日回滬不日當回京覆命云 
[湯爾和演講生物學研究所紀]  
　　湯君發起籌設·以爲國人研究學術之根基 
　　昨晚七時中華敎育改進社在省敎育會開談話會並因北京醫學專門校長湯爾和博士新自德意志返國深察德國學術昌明之原因以爲德國各地所設之各種學術研究所實爲其原因之最大者湯君歸國後乃先草擬發起生物學研究所之意見書（附後）因生物學係各種學術之源泉尤爲急務者也昨晚改進社開會時特請湯君演講關於該所之在德見聞及一切計劃列席者如袁觀瀾·范靜生·郭秉文·沈信卿·袁叔畬·譚仲逵·黃任之·張叔滋·李建勛·張劍心君等十餘人由范靜生君主席先起致詞述開會旨趣即請湯爾和君詳細發言湯君乃起致詞先申謙意繼謂此次返國卽擬聯合國中學識界諸先進共同討論創設生物學研究所茲請共閱所草發起此所之意見書惟匆匆着筆語焉不詳特再縷述一切幸敎助之生物學之範圍本極寛大實爲各種學術之大本營博物固有密切之關係農學亦極相近其餘學術亦莫不與有關係故無論世界國家一切視生物學之研究皆爲極重要之問題也德國對於各種學術研究所建設極多尤以在都城左近者之規模一切爲最宏大其間關於生物學者亦甚衆如大來地方之研究所其主持之敎授爲細胞學之專家所造極深對於遺傳學亦富有根柢鄙人嘗與討論渠詢中國向以農立國農業究竟何如鄙人殊愧無以應後乃答之曰中國農業狀况苦無精密之統計近來漸多農校矣其餘所受感觸類約如此此歸實願盡力從生物學研究所入手但力薄友鮮前途種種深願全國各界先進盡心匡助庶可有進行之望也茲請將關於此所進行者分述兩點（一）「對於本國者」内分四項（一）養成富有學識之敎授以救濟向來人才消耗之失蓋以大學敎授之學識必須能與歐洲大學敎授相當即有少數亦屬不可德國人民對於敎授之敬重無論大戰前後皆然其敬重之意不啻對其元首例如判案雖極高法庭所判不及敎授之判也又如柏林大學有貸欵制凡貧苦學生不能擔五百馬克之費用而優秀可深造者該大學儲有基金可以貸之惟設在中國有此制度則爭端且紛起德國則經敎授之一言言必中衆亦不爭也敎授之受敬重如是惟敎授之能力實大有可敬重者在其一敎授腦中含有無限問題其二敎授手腕下有無限方法其不可及實在無限二字學生之能受敎授之直接指揮者必須大學畢業以後·再研究至少三年以上而後可而敎授之對於專門家亦莫不可以隨意指揮之也德國之敎授如是其他之人才亦可從而知之吾人爲國家計吾中華民國能有眞實戇直之言可發試思精密研究者幾許人如歐美歷時甚久而養成如許之人才如日本亦歷三十年之修養其人才可知吾國雖有少數優秀分子若不積極修養更多方訓練青年則學術不能與人齊國際一切當然不能與人齊危乎危乎前途誠不堪設想也十年以來中國尙有多數之天才而不幸短命者此非徒性命夭折之謂蓋如有人於此資質慧敏精泰西之文字知科學之門徑有相當之發揮力是誠難能可貴已設其游學回國以後而國中有極良之敎授老成而絶非陳腐則此人可暫無發言之地位客氣平進步愈有把握矣所惜今日中國情形則異是負笈遠游翩然而返只有天在上更無山與齊於是將其未成熟之學識過量發揮則社會之反動必起而以學識未成熟者當之其勢必且不能抵抗而頽然失敗是眞可痛者也更有多人在外國甚有研究而思歸國服務及歸則學工程者任財政部事學農業者任陸軍部事所學非所用或有因不善標榜而湮没無聞者是亦大可痛也欲補救此痛事則此生物學研究所可勉爲其一種導線將來各科並舉種種啓發可無一切障也其二構成博物館之一部且可補助中學及小學以地大物博文明古國之中國而竟無一博物館可羞也欲事成立博物館當先收集標本物品鄙人無似對於收集人體標本之經騐尙微有之民國元年北京醫學專門學校開辦翌年旣有二年級學生即從事收集此種人體標本社會對此頗有困難阻礙不得已毅然進行至有七年半之成績時北京協和醫學師生來敝校參觀其敎授極有學問曾有協校苟能以十五年之時期而能收集如許之人體標本·即覺滿意之言學者云云竟非世俗敷衍語耳以中國全境論比較解剖之標本卽動物標本實甚易得苟以五年收集之當大有可觀且德國之小學等敎師常率學生徒入研究所等參觀天眞爛縵之小學生質疑問難極有情趣蓋其所陳列之標本極美且備一螺螄耳大小千百種一海草耳長短亦千百種甚至如鳥獸足跡均有且多由之可識其年及性標本之旁更有種種圖說又有海圖何處產何種螺何處產何種草旣密且明若視諸掌故不特學校利用社會商業等亦莫不利用之如鄙人之兩子長者在中學幼者在高小三年級鄙人歸詢其讀何書長者讀植物學而未嘗見一花草標本也幼者讀理科而未嘗見一蟲見一蘿蔔更未嘗夢見其能較難得之物也奈何奈何其三構成大學之一部示社會以大學敎室設備之範型並示社會以學者之態度及生活蓋大學本非一朝一夕所可成如造牆然一磚即一研究所也爲中國救急計只得先辦生物學研究所然後徐圖其他耳外國學校敎室中必備各科之同類性質之雜誌多種雖五六十年之雜誌亦皆分别裝訂之中國學校則何如中國高等專門學校及中小校等之敎師往往兼課數十小時日怱怱挾書往來授課其態度其生活誠可發大噱也其四編著書籍學者不可無研究研究不可無討論及著述研究所成立後對於此點亦必大有助力也（二）「對於世界者」内分二項其一宣傳吾人不能謂日本無實力然其宣傳之力實偉凡歐美學校敎室内及雜誌無不有日本人所發表之文件及標本等鄙人此次在德即實見之此大可注意者也故吾人必須先有研究而後得不讓日人之竊笑也其二加入世界學者工作以擔負人類天職之一部分鄙人在德時曾有一大學敎授爲便利起見要求此後可與中國等學者互換研究試騐之品鄙人不得已以試騐之品必若干件而其最佳者實少不敷分配且以次等者贈人亦將損失價值故不便於交換之說却之然有亦引起吾國學者之大奮發也以上所言略足證明研究所之不可以已現在吾國先辦生物學研究所只可先仿效德國鄉村所有者因其都市之研究所規模過大也現在大槪之預算此所之開辦費需五萬元經常費每月三千元内須延請專家常駐且收集各處之標本等爲費實多也地點請再酌定開辦費籌得後即先購辦書籍雜誌儀器等一切深願全國各方面之熱誠共辦也湯君言畢復由主席謂湯君所言實如衆意黃任之君復討論實行之辦法或由改進社籌辦或由各界籌辦或由各高等敎育機關合辦並可俟將來關稅方面或庚子賠欵等有欵可設法時則列此種研究所於擴充敎育之範圍内袁叔畬君謂其考察敎育歸國後亦曾有發起此所之意申述日本人善於宣傳之情形譚仲逵君謂蔡孑民君亦極贊同此所之開辦並詳述生物學之重要郭秉文君述其前數年曾發起研究所與省敎育廳商辦千元之費用猶未得省議會之通過其後來滬與商界人士商辦亦未果近甫由各校公請人赴各省收集標本等所經地點尙不甚多故知此事或非先請各校公辦不可沈信卿君謂此研究所之關係極大實不僅爲研究學術養成有學識之敎授一層尤足注意故全國人士實應共同奮起排除一切困難而爲之也袁觀瀾君·張劍心君·李建勛君等復與湯君討論一切均極贊同至實行籌辦一層尙待再爲共商至十一時許乃散 
　　發起生物學研究所意見書近年以來所謂大學專門各校形式亦稍稍備矣顧其目的或則造就應用人材或則爲研究高深學術之預備至若專門研究之獨立機關迄今尙無其例此不能不爲長太息者也歐洲各邦如德國者伯林近郊地名大來甲第連雲瀰望無際各種研究所儼然成一巨市他如海岱堡如佛郎克阜如梯兵根不過當我鄉僻一小縣或僅敵我一鎭然除大學外因地制宜有各種研究所如法國所謂帕斯忒生物學研究所固已盡人皆知矣雖遠在巴黎北方海濱亦有生物學研究所可容專門家六十人研究其規模可知幅員狹隘如瑞士在秋里地方有生物學館其中收羅比較解剖之骨骼之模型幾可與德國抗衡再次如匈牙利在文化上歐人視爲不足比數但其國立博物館之生物部内容豐贍爲德國學者所側目蜻蜓一項至有數十大橱甲蟲稱是其間分門别類有專門名家二十餘人潛心考索藏書至五百萬種入其藏書室緩步七十分鐘猶未及徧覩也又如奥國自經歐戰幾於民不聊生而Steiuach所主持之國立生物學研究所進行不已此皆吾人身歷其境目見其内容而親炙其專門家之言論者也吾人初非謂西洋有此中國不宜從闕蓋亦溯已往測未來深感我國有設立專門研究所之必要擇其犖犖大者條舉如左 
　　（一）輸入學術精神也專門以上各校自民國以來難時局日在飄搖之中據官中報告以數字計之不得謂爲毫無進步但講堂而外敎者學者兩無所事枯燥無味之事業莫如中國學校者部章有計時給值之規定學生有但求文憑之趨向而敎者能以一人授種種科目每週兼多數學校以此推之雖專門各校增加十倍其於學術不生影響可以斷言此研究所之不可再緩者一也 
　　（一）養成敎授也西洋各國敎授之位置幾超出卿相之上社會之推崇敬仰有如天神法庭判定之獄人民或有不平若經敎授一言則雖死亦爲無恨此等信仰非由威刧勢奪實無量敎授之血汗有以致之大而至於世界問題孰解决之則敎授也近而至於飲食起居育兒生產孰以學理研究之鼓吹之指導之匡正之亦敎授也小而至於昆蟲蟣虱孰收羅之孰重視之孰分析之孰張揚之亦敎授也今我國之敎授其程度如何抱負如何行爲如何曾致力者幾何而環境又如何吾人亦不必條分縷析爲徒傷感情之論調要之以今之學校狀况而求得如西洋敎授其人者敢斷言爲必不可能之事旣無敎授安有學生母患癆瘵而求得健康之子豈可得乎此研究所之不可再緩者二也 
　　（一）救青年學術飢荒也近年以來在國民方面雖有蓬勃之觀而在青年求學方面實有荒蕪之象此係事實無容諱言今則青年士女亦自悟其責任有更遠於此者於是學術飢荒之呼聲又洋溢乎中國所惜者以今之學校今之敎授縱亦表同情於學生但其小店無資横潦易涸縱使靡頂捐踵其力量亦不過如此補課若干月星期不放假勞師費財而已初不足語於學術　則以賑濟飢寒之人自身先有無衣無食之歎故也此研究所之不可再緩者三也 
　　（一）供給世界材料也歐美望國上至天下至淵以及人物鳥獸鱗介草木未有不經研究者我國如何不但一切無所研究即研究之前提亦尙無人道及例如北京周圍河流之中產生魚類若干種烟台一帶產生介類若干種欲收集某種海產當以何處爲宜此等極淺顯之問題不獨文獻無徵抑亦無人能答以中國物產之豐而迄今從未加入世界學者之林爲萬一之貢獻五十年來東方民族在世界學術叢中惟有日本人高視闊步此眞吾人所媿汗而不能自己者此研究所之不容再緩者四也 
　　以上四事不過舉其大端其他關係更僕難終故苟能及今創辦生物學研究所則吾人可希望數事（一）利用中國材料極深研幾與世界學者公同操作（二）研究所得以中西文發表其成績爲一切人類之參考（三）收集比較解剖標本（四）標本集有成數即爲博物館之一部份（五）分年派員更往歐美極深研幾冀養成與西洋大學有同等力量之敎授（六）辦有成效時内地及沿江沿海設分所收取材料或能蔚爲世界大觀（七）辦有成效時可收容全國專門家入所研究此外希望之大者遠者姑不具述謹提意見即候公裁 
[勞働同盟會近訊]  
　　國聞通信社云上海工商友誼會所發起之勞働同盟會願加入者已有四團體一俟多數贊成即可召集開會籌備工商友誼會並須宣布各勞工團内容履歷及成績俾得實事求是爲互助勞力勞働者謀眞正幸福又該會聲明從前種種誤會謂本埠工團衆多因無統系機關以致遇事匆促臨時奔走頗費精神時間若有中央之機關可省去多少耗費於公衆甚有裨益但工團集議已有數次皆無良好結果此係缺乏平常交際並有假名團體而無切實之會員不負辦事責任以致如此吾人如能各憑良心爲勞働者謀幸福凡事均可開誠布公同舟共濟云云 
[湘勞工會派員來滬]  
　　希望爲黃龐伸寃 
　　聯合通信社云湖南省長趙恒惕自慘殺勞工會代表黃龐二君後即將該勞工會封閉致各會員皆無從集合會議爲黃龐鳴寃滬上爲工業中心且工團林立對於此事各工團皆非常憤激故該會特派代表嘉本特君來滬分向各工團接洽要求主張公道爲黃龐二君伸寃云 
[中國工會爲慘殺勞工開會]  
　　聯合通信社云中國工會因湖南勞工首領黃愛龐人銓被總司令趙恒惕擅殺一事昨日午後一時召集評幹職員及會員開緊急會議陳國樑主席說明開會理由劉順黃愛華馮阿毛相繼發言異常激烈次主席謂趙恒惕如此非法慘殺勞工吾工界當具决心趙恒惕係不南不北態度不明之人當分電南北政府澈底查究宣佈罪狀决不容此軍閥專横藉爲黃龐伸寃仰付表决全體贊成並由文牘員起草電文即日發出 
[罷工聲中之航業消息]  
　　恒生號水手去職　赴日華人須種痘 
　　怡和洋行之恒生號自汕頭設法開來上海時原定六號開往大連烟台詎該輪甫經進口抵滬船中全體水手便相率去職致使該輪臨期不能開行輪中無人作工現已在滬覓雇新水手接替大約不日可就緒茲改定十日赴烟台塘沽等埠矣 
　　港滬一路之航業停頓後已及一月近仍無恢復消息致由港來滬及由滬往港粤之搭客大爲不便紛紛改乘外洋郵船而趁日船者尤多如昨日由港開來之加賀丸·賀茂丸等均有大多數華人乘來又如怡和之新郵船孟鳩斯得城赴港亦有中國人乘往者頗衆云 
　　日本郵船會社現得東京總社電告凡華人之搭乘三等客艙赴日者須一律下種牛痘（頭二等客可免）於購票及上船時須將種痘之據證呈驗否則拒絶不予乘船此事刻已實行故赴東之普通旅客取締甚嚴云 
　　連日日政府派來上海領事館内之外交職員多名如中川俊助·山中繁·尖口政吉·等係搭營口丸·佐渡丸 
 
 

Page 15

 
 
來申就職又有山城丸等來滬時有中國留學日本各大學校之學生陳慶堂·范能驤·周振鈞·及春日丸來申之楊毅·曾爕·洪彥章等十數名均於此數日中回國 
　　怡和洋行第一次新添之英法德荷綫郵船孟哲斯德城昨日還航時上海搭趁該輪之旅客共有七十數名裝出大批猪鬃三百餘噸該公司第二郵船雪姆爾城下星期亦可抵此矣 
　　星報云本埠航務公司今日接香港消息香港各輪船裝卸貨物現由警察保護爲之香港警局已募集苦力多人但因貨多人少均堆積埠頭以待裝卸之貨爲數甚夥 
　　提督公司各船陸續以菲人替代罷工者該公司决議在馬尼刺雇用菲人載至香港而使留居該埠以待他船抵港時調用俾免愆誤開行日期 
　　樞石號昨由香港開往馬尼刺船中水夫皆爲數日前雇就之菲人提督公司决議此後每船由馬尼刺開出時皆載菲水夫一批至港以供下船之用至罷工風潮寗靜而後已樞石號此次將載供銀邦號用之菲水夫至港銀邦號二月二十一日可由西雅圖駛抵上海該公司因菲人願領華水夫舊日之工資服役且因乃美國公司故寗顧雇用菲人而不雇用甬人 
　　中國郵船公司仍在市上招募甬籍水夫以供中國號之用但苦無船載赴港太古公司之四川·山東·寗州·德安·新疆·浙江·九江·嘉興等十船現均因罷工滯留香港 
　　昌興公司之兩大郵船閒泊香港者亦有雇用甬籍水夫之說但據駐滬經理聲稱並未聞此消息 
[崔通約報告海員罷工情形]  
　　前月十三號本埠天潼福德商聯會等六團體公派崔通約充當代表赴廣州請願到香港後該團體陳廣海等又去電催促該代表趕速進行昨接覆電云即日起程赴廣再往桂林不逹目的不止云崔又來一函報告香港海員罷工情形刻下海員已稍讓步輪船公司亦已容納要求允許加增人工至二五海員猶未滿意以致咕哩罷工小艇罷工港商正籌議至十號止若再無切實辦法恐風潮愈加擴大則港政府亦難不下戒嚴命令刻港中遍地俱是罷工工人沿途簷下皆工人棲止地位極惹各方注意云 
[外交大會之談話會紀]  
　　李登輝辭職理由 
　　昨日下午國民外交大會原定開代表會嗣因到者僅二十七人不足法定人數多數贊成故開談話會周霽光主席首由主席報告來函四通（一）李登輝來函解說前函并聲明辭職理由（二）　江平湖國民外交後援會來函推派徐眉軒蔡伯華兩人爲出席代表（三）朱心芳函聲明因事回濟代表一職托黃天鐸代表（四）各路商界總聯合會函要求津貼房租百元報告畢討論總聯合會索房租事孫鏡亞謂總聯合會經濟困難要求津貼亦情理中事惟事關本會經費須從長計議并須多數討論應俟下届正式代表會議衆贊成并公推林大松樓鴻書汪醒齋三人爲代表與總聯合會趙南公接洽鄧嘉縉臨時動議謂報載孫鏡湖在浙江路商聯會提議本會有受黨派利用等事顯屬有意破壞應予懲戒孫鏡亞謂孫之議案並未成立可以置之不理多數贊成童理璋提議吳佩孚前曾宣言如果魯案失敗定當出師討日現在山東問題已經簽字吳氏一無舉動應由本會通電詰問衆主張付下届代表會討論次議决本星期六（十一日）下午再開代表會議云附錄李登輝致國民外交會函如下霽光先生轉本會諸君鑒辱敎敬悉所請懇辭委員會主席已荷允准殊感被黨派利用之說弟前函聲明得之謠傳純非弟個人意見固不必因有謠傳而定有此事實更不必因轉述有此風傳而深加究詰前途遠大本會此後立論國人咸仰望注目是否自有輿論諸君子皆學識兼優之士具世界遠大眼光雖有謠傳無損秋毫也至弟辭職理由已詳前函一因華僑聯合會不願繼續加入弟已失出席代表之根據二則本會以國民外交會標題而涉及内政無論是非與名義不符且與初願專力對外之心不同也專此佈覆順頌公綏李登輝謹啓 
[中華敎育改進社公開談話會]  
　　中華敎育改進社在本埠開會討論敎育上各種問題已誌本報茲聞該社定於本月八日午後三時復假江蘇省敎育會大講堂開敎育界全體談話會並請張君勱君講演聞已於本月三日通告各敎育機關並敎育家有志研究敎育者正可赴會共同研究届時必有一番討論也 
[中華敎育改進社在滬開會紀]  
　　中華敎育改進社來滬開會已誌前報該社嗣於六七兩日上午各開談話會一次聞六日談話會後接開共進社代表會議决定改組加入改進社七日談話會後下午接開第一次董事會互選董事部部長結果范靜生君當選後簽定董事任期議决聘請主任幹事并推定起草員擬董事會規則草案聞明日仍須續開董事會討論一切云 
[青年會二十二週徵求大會]  
　　今晚開幕 
　　本埠青年會二十二週紀念徵求大會早經籌備就緒茲訂於今晚（八號）八時備具茗點舉行正式開幕典禮已由該會分别柬邀各界到會參與斯盛茲將其秩序照錄如次開會詞王正廷博士西洋古琴來懋思夫人滑稽美術畫曾約翰先生演說聶雲臺先生西樂合奏魔術白克民先生郭芝美先生勉詞各隊隊長報告會務曹錫庚先生茶點 
[龔政控莫李郭案之審判延期]  
　　李根源莫榮新郭椿森等前被龔政在公共公廨以刑事起訴將伊非法拘禁一案莫郭二人均由捕房於去年十一月初間逮案保出李則迄未到案而公廨原定昨日下午開審惟聞兩造在外經人調解尙在進行故届時仍未開庭或係雙方律師預函通知檢察處延期矣 
[中華銀行純益之支配]  
　　本埠北京路中華銀行因商業上習慣之關係揭帳向沿用舊曆綜計辛酉年第十届結獲盈餘洋十一萬一千餘元茲經董事會議决提存公積二萬五千元股東餘利四萬五千元（按一分八釐分派）並提存股利平均公積一萬五千元及送董事夫馬費外其餘作酬勞經副理及行員之奬勵金 
[大同銀行開幕紀]  
　　天津路乾記弄口大同銀行昨日開幕來賓道賀者政界如何護軍使代表孫梓琴副官·海軍蔣司令·警察廳徐廳長·隴海鐵路施督辦·兵工廠謝廠長·閘北水電廠馮廠長·總商會會長秦潤卿·商界如朱葆三·傅筱庵·宋漢章·盛竹書等有六百餘人經總董陶希泉董事孫衡甫盛繩武盛丕華·經理徐季鳳等一一招待如禮車馬盈門頗極一時之盛聞當日各種存欵約收三百餘萬云 
[正利銀行股東年會紀]  
　　小東門内正利銀行昨日午後三時假上海縣商會開年會股東到者數十人除報告開會宗旨外即由主席報告該銀行上年營業情形獲得盈利十餘萬金並各項收支賬略次提議擴張營業發展利益之計畫至五時後始散會 
[謀斃姘夫案犯不服判决]  
　　新北門三星里成衣匠張順記之妻嚴氏糾合伊弟嚴順發及華錦祥等夤夜在家將姘夫孫瑞堂謀斃報請法庭騐明並獲犯到案訊供判决張嚴氏嚴順發各處無期徒刑華監禁十年以儆各在案茲據張嚴氏等三人奉判不服聲請上訴業奉黃檢察長核准諭着提出理由以便轉解蘇州高等廳訊核 
[學校近事紀]  
　　養性女學派克路養性女學校聘定男女各敎員均已先後到齊昨（十一日）由敎務長陳組威女士會同校長周袁學孟女士監學李治夷君並各級主任敎員等考錄新定編排班次詳訂課程配置書籍等手續已皆完備定於十七日正式開課高初兩級尙有額可補 
　　三餘夜學社大馬路盆湯衖洋布商會三餘夜學社開辦十三年就學者已二千餘人是學期訂陰正月二十夜開學 
　　滬海公學北西藏路滬海公學附設英文商業專門夜校本届由梅頌先聘請阮玉成擔任夜校主任業由阮君規畫一切關於課程方面已開敎職員會數次討論改革定於舊曆正月十七日開學 
　　南洋英文專修學校南車站慈壽里南洋英文專修學校係美國哥倫比亞大學文學士程南陽君獨力倡辦本學期添聘美人約瑟芬愛娜二女士敎授英文法國里昂大學理科碩士何魯敎授算學凡正科畢業生可由該校保送至國立交通大學及東南大學肄業是以報名者異常踴躍聞定於正月十八日開學云 
[昨日開奬之兩種奬劵]  
　　昨日爲義賑有奬正劵第十二次開奬之期仍在西門外共和影戲園舉行茲將開出之五大奬號碼及經銷各票號錄下頭奬三萬六千二百○七號本埠廣萬源二奬四千三百○六號漢口振華公司三奬四千一百七十七號北京正通四奬一萬二千二百九十四號寗波億中又四奬一萬二千六百七十七號本埠飛來福又四奬三萬八千一百○八號本埠大利元五奬八千一百三十七號本埠廣萬源又五奬一萬七千七百十五號寗波協利源又五奬二萬二千四百七十八號本埠老通源 
　　昨日慈善正劵在南市開奬場舉行上午九時起中午十二時止開五大奬號碼如下頭奬一萬七千六百二十四號寗波華美利經售二奬三萬二千五百四十三號本埠廣利源經售三奬五千二百○四號南陵快得利經售四奬二萬八千七百五十號本埠大利元經售四奬一萬四千五百六十七號杭州仁裕經售五奬三萬五千一百二十三號杭州兆元經售五奬二萬七千四百四十五號本埠善利全經售 
[證劵物品交易所消息]  
　　上海證券物品交易所理事會昨據第三十一號經紀人徐永炎來函請求將金銀一部廢業業經該所承認自二月八日起第三十一號經紀人徐永炎停止金銀買賣又中央印刷股份有限公司股票自即日起在現期市塲買賣其内容列后股本總額共計規元十五萬兩分作一萬五千股每股十兩一次繳足業已分别揭示市塲矣 
[交易所股票抵欵案註銷]  
　　協大祥前延雷聲布律師代表投法公堂控稱前有吳振卿托原告將該交易所二百五十股股票抵押與日夜銀行詎被告延不贖取核計被欠洋三千五百七十五元請求訊追被告亦延逖百克律師代辯一切判查明日夜銀行簿據再核在案昨又傳訊原告律師稱此案今雙方在外和平解决請求銷案中西官判准予將案註銷查費歸原告負擔 
[保李森坤須有三萬兩價值]  
　　浦東花業交易所理事長秦錫圭等控李森坤虧欠銀兩等情曾奉上海地方審判廳訊供判决將李收押限交本利銀一萬六千數百兩在案茲悉此案日來據李之友人等投該廳聲請將李取保出外料理或請求祗保李之個人不負銀兩責任梅審廳長據禀後查得來狀所蓋商家圖章皆非殷實店舖一律拒却昨日面諭承辦此案之承發吏王仁榮自即日始如果再有人來廳具保李森坤者須有三萬兩之價值方准取保云 
[時症發現]  
　　上海去冬發現白喉症迄今時起時滅近又見多近此種病菌爲桿形隨患者之泗沾染器皿後苟消毒手續未盡妥洽猶可生存數旬乘機作祟也此外紅痧痒亦有發現醫院門診頗爲忙碌云 
[張素貞被拐案再聞]  
　　徐桂榮押西牢二年　丁阿三責令交案 
　　虹口百頓路五百六十號婦人張陳氏家之十六歲女兒素貞於去年十月間被鎭江婦人范孔氏串黨誘拐交由蟻棍丁阿三挈往奉天日租界鬻爲娼妓後由包探孫阿慶將范孔氏及同黨徐桂榮並阿三之子阿金先後獲解公共公廨判决該氏監禁十年餘二人押候照會駐滬日本領事電請奉天日領查提丁阿三與素貞到案再訊迄已數月阿三等並未提到昨晨捕房將徐桂榮丁阿金兩名解廨稟明案情請爲發落而丁阿金則延律師辯白旋由李襄讞會同美約副領事向兩被告質訊之下以徐桂榮串拐屬實判押西牢二年丁阿金交二千元舖保俟交到伊父丁阿三方准退保一面飭提丁阿三到案訊究 
[姚氏一面聚賭記]  
　　家庭賭博 
　　姚掌林姚林根姚春福姚金根姚長泉姚順發姚敬根姚福根姚阿弟姚長卿姚長根吳姚氏姚王氏姚墨氏姚紀氏姚姚氏王阿大朱文福等男婦十九名前晚在新閘路七百九十九號家中聚賭被靜安寺捕房包探曹阿三馮春福偵知前往將以上各人連同賭具帶人捕房捕頭准各存洋十元保出昨經公共公廨中西官傳訊之下各科罰金三元充公賭具銷燬 
[聚賭罰鍰]  
　　法捕房探目徐阿東任水揚偵悉歸安里十六號陳伯君家有胡春植在内聚衆賭博牌九捕頭漁利故於前晚至該處抄出賭具洋銀連同賭客一併拘入捕房昨解法公堂請究先由西探稱查得胡春植前亦罰過有案可證請核詰之胡供認聚衆賭博不諱中西官判罰胡洋三百元陳罰洋五十元充公以儆 
[爲賭碎頭者不理]  
　　豫人李雲山馬連惠馬聚殿楊魁文等被匯山捕房二百八十八號華捕黃慶元偕證馬玉發指控糾衆行兇擊破頭顱一案昨經公共公廨提訊被告延甘維露律師上堂辯明此案係雙方因賭博起釁發生衝突被告並無糾衆行兇等情應請註銷中西官亦以原告所訴案情並無充公證據遂判本案註銷被告等開釋 
[麵館内之賭博案]  
　　閘北烏鎭路無錫人張阿林所開之麵館内前晚聚賭牌九由四區巡官李壽山查悉率警前往當場拿獲賭徒杜壽寳陳福才劉招生張三大吳阿福等連同頭家及賭具賭資一併解入區署押候訊辦 
[汽車夫傷人無罪]  
　　以被告自不小心之故 
　　汽車夫崔阿友日前駕車至法新租界霞飛路將行人某甲撞倒受傷當由三百八十八號巡捕將甲送至醫院醫治顼抄錄號碼回稟捕頭昨日將軍崔傳至法公堂請究先由巡捕上堂稟稱是日巡捕在該處站崗目見甲在途行走適有前面汽車到來我卽令其上街沿行走詎甲旣上街沿復又折回致被車撞倒是實詰之崔阿友供詞相同中西官以被告自不小心與人無尤將案註銷 
[沈永林一失足恐成千古恨]  
　　泥水匠沈永林昨日上午在浦灘三馬路口某洋房工作不愼失足自三丈餘高處墜下身受重傷不省人事當由老巡捕房九十號包探查見車送仁濟醫院醫治聞命恐不保云 
[楊春長斷一足]  
　　塌車夫楊春長昨日下午三時許拽車行經外白渡橋被馬車撞倒碾斷右腿骨經老巡捕房一百十七號華捕到來將馬車夫拘入捕房請究一面雇車送受傷人往仁濟醫院醫治 
[火車碾斃電燈廠小工]  
　　昨日（七日）滬寗路上海北站電燈廠内小工朱華郎在軌道行走被車頭碾傷手足登時斃命即由告之　屬將屍移回家中備棺收殮 
[火車搭客帶土被拘]  
　　無錫人劉之卿帶土五十兩昨日乘滬寗路早班車正在上車之時被警抄獲由警一併帶至警局備文送至寳山縣署核辦 
[打破三個燕子窠]  
　　新閘捕房華探目邵和鈞包探張盛全沈壽章前日在新閘重慶路三百四十一號及愛文義路一千八百九十號又新閘路一千六百六十八號先後破獲燕子窠三處拿獲其主莫順生張扣子夏四金三名烟客范阿茂趙二劉三婦人王李氏趙李氏楊蔣氏與王阿四李阿福徐小毛李明才許義林葉民根周榮堂等男女十三人連同烟具一併帶入捕房昨解公共公廨經中西官逐一訊明以其破壞烟禁判莫順生夏四金各押西牢四月張扣子罰洋四十元或押一月烟客着各罰洋三元一併充公三處烟具併燬 
[偵查已死朱阿清之家屬]  
　　朱阿清控張明渭行兇傷害等情當經上海地方檢察廳訊供之下判張收押朱出外自行醫傷後朱投浙寗水木工業醫院醫治無效延至去臘十二月二十四日斃命屍棺置於天通菴四明公所北廠内業由法官飭警查明候示在案茲悉此案昨日又奉法庭派警前往偵查死者朱阿清滬上有無家屬一俟調查明確稟准黃檢察長擇日蒞該廠開棺檢騐究竟因何致死以憑辦理 
[陳阿郎倒斃草屋中]  
　　太陽廟附近王家宅草棚内有客民陳阿郎者孑然一身並無家屬昨經鄰人察悉陳阿郎不知如何已經倒斃該草屋中知照地保張子全報告警署令赴　檢廳報騐下午該廳委孫檢察官沈檢騐員等前往相騐 
[菜刀砍傷頭面]  
　　南碼頭王家弄有湖北人盧鼎君向與鄰人王道之有會欵往來前日盧向王索取被欠會洋三十元無着彼此衝突扭毆詎王順取菜刀砍傷盧之面部由警到來將兩造拘送一區一分所昨日轉送地檢廳奉訊之下判盧送堂醫治王收押候原告傷愈再核 
[討債打開頭]  
　　江北人楊連有昨在楊樹浦路與袁三索欠口角起衅遽將袁之頭顱毆傷當經一千三百五十三號巡街捕查見將楊拘入捕房一面將袁送院醫治候稟捕頭核示 
[公共公廨訊案彚錄]  
　　内有破產案兩起 
　　昨晨公共公廨民四庭由俞襄讞會同英包副領事訊理民事訟案如次（一）民生傘廠聲請破產案結果候諭派理賬員王松堂繼續清理將該廠所有財產拍賣或變賣所得價額分償各債權人如不足數即將各股東姓名開單按股分派清償具報（二）何榮坤聲請破產案結果准照理賬員報告書辦理（三）元甡錢莊訴林補青不理欠銀一萬七千餘兩案該莊前請出特别傳單故着交四千兩保傳到林補青交八千兩保林奉傳到案無此巨保以故在押茲延律師請求减輕交保而原告律師反對結果被告請求减輕交保不准仍照一月二十五日决定辦理（四）孫昌記訴鄧振羣婚姻糾葛案結果候會商堂諭宣佈 
　　又午後民二庭由俞襄讞會同葡副領事德君訊理葡商建昌鐵行主林序記訴張羅機器公司股東張興國羅仲箎登載不正當告白㨮攬生意謀挖學徒並將定造之貨物轉給他人承造請追損失並貨欵銀二萬零四百兩洋七百六十八元案茲爲交保問題被告代表律師到案請求將保數减輕結果兩被告共交五千兩舖保候訊 
　　尙有本埠新聞等轉入後頁 
雜評二 
[會（旡用）]  
　　人類愈文明集會結社愈發逹以進化之世界非羣策羣力不足以演進而生存也然會之名稱不同卽其性質亦各殊異記者姑就日來所耳聞目見之會一述之人生天地間生活爲最重要家庭爲最密切吾觀職業學校出品展覽會家庭日新會敢認此爲粟菽水火不可一日無且多多而益善者也此三日之日新會七日之展覽會先後閉幕惟望熱心君子繼是踵行改進生活革新家庭不難上海居民素號散沙比鄰陌路竊嘗憾焉近則各路組設商界聯合會與各路房客聯合會房客聯合會原專以反對加租爲目標暫時的非永久的曾不如師商界聯合會之意而修正名稱就地聯絡相友相助過涉公益和衷共濟收效之宏可操左券上海納捐人會爲恢復自治之急先鋒亦卽建設憲政之工程隊救時良劑難可再緩前乎此者有全國道路建設協會後乎此者有青年會徵求會凡此舉放目光於社會公益明逹君子悉力援助其成績之優劣足覘人民之程度騐温器試金石此兩會有焉太會開幕我提魯案膠濟一路議可返我集欵贖路云亦組會此會非空言所能了事端在國人之慷慨解囊免貽人笑集欵贖路之當急起直追其何能已而關涉國事者則有商敎聯合會發起之國是會議而吳張所欲招集之廬山國是會議亦尙蝡蝡欲動而漢口復有所謂國是會議協進會使當局果有救國之誠心焉政府之爭委諸國民代决自以商敎聯合會創議之國是會議爲正函電紛馳民意攸屬記者渴望和平願拭目竣之爾餘會社種類紛繁要其無偏無黨者乃能救國救民集會結社無他共本斯恉以進可矣 
 
 

Page 16

 
 
本埠新聞二 
[關於加房租之訟案]  
　　一房東控房客　一房客控房東 
雅谷伯昨延郭蘭克律師代表投法公堂控稱房客陳阿福白芝薌盧佛眼孫永年公孫文顯等五户反對加租不付租洋四個月惟此房屋原告於上年間向先施公司買下實因地價昂貴故每月祗加租洋二元核算常年祗得六釐九五公道加租並不濫加應請察核追繳欠租如不交付請爲押遷詰之被告等同稱商人等所住房屋向來每月租八元已經陸續加至十二元今新房東並未通告加租故未加付請爲公斷中西讞員判候下堂諭飭遵楊春若劉山農兩人昨同至法公堂控稱商人等前向仁和公司經租賬房丁欽堯租住房屋各一幢於九十兩年兩次加租八元詎被告今又欲加租每户十四元又十一號杜姓一户加租二十八元被告故意妄增故此投案求斷被告丁欽堯由郭蘭克律師代辯稱實因該處地價昂貴所收得之租洋不過常年八釐計算所加租洋並無不合求請核奪中西官判候下堂諭飭遵 
[誌謝]  
　　昨承亞洲學術研究會惠贈第二期「亞洲學術雜誌」一册又金星人壽保險公司惠贈廬山風景圖八張又大同銀行惠贈案頭日曆兩組又小世界惠贈正月份遊覽劵二十組併此誌謝 
來函 
[中華製傘廠籌備處來函]  
　　某某染織廠某某執事先生台鑒敬啓者敞處組織製傘廠現在設廠佈置將就端緒各種原料正在採集惟布傘傘衣料國貨出品中甚難其選敝處因此事曾派專人前往各處調查并會登報徵求無如現在棉織業中此項細紗出品尙在萌芽時代非過於身分堅厚則未免失之稀鬆且染色一端尤難持久不能合於傘衣之用前聞貴廠備置最新機械改進染織工業茲特附上洋貨羽綢二小方至祈台詧此二種身骨色光尊處可能仿造否敬望示知是所至禱倘能仿造則將來價格依照舶來品已曾加上關稅運費之上海定率再加高百分之五敝處亦愿定購也專此奉詢敬請台安英大馬路集益里中華製傘廠籌備處謹啓 
中華職業敎育社通訊 
　　社址上海西門外方斜路三四八號 
[蘇浙皖贛四省職業學校出品展覽會之第七天]  
　　昨日爲職業學校展覽會之第七天因將停止展覽一般參觀者恐失機會咸來會觀覽人數甚衆講演娱樂由本會主辦由黃任之君主席（一）主席致詞略謂此次出品甚多又皆精美參觀者亦衆且有許多名人來會講演有許多技術家來會表演余敬爲「職業敎育」致至深之感謝（二）楊子永穆藕初二君崑曲穆君并謂音樂關繫國運隆替吾國自宋詞變爲元曲大盛於清初而中衰於清季今則社會復知趨重人不可無娱樂而崑曲確爲高尙之娱樂其文字優美尤爲特長今日余所唱二闋一在西樓記一在紫釵記可見南曲北曲剛柔之别（三）程雪樓先生演說略謂政治改良須以家庭社會爲根本而尤以生產力之進退爲一切改革之根本余默察世界潮流頗厭政治生涯願稍爲社會盡力以後江蘇之進化全在敎育與實業而能連結此二要素以爲進行之原動者莫如職業敎育故願諸君竭力倡導職業敎育云云程先生功在民國而甘心恬退尤能贊助職業敎育之進行誠可謂模範人物矣演說畢攝影（四）湯爾和先生演說略謂余對於展覽會因無工業知識不敢妄贊一詞惟余爲醫生故願獻蕘見於日新會諸君初生之兒必勤洗浴故洗浴桶不可不備至少每天一次俾血液循環迅速腸胃舒暢且須備清潔之杯與棉花以洗口目浴後不必效西人用雲母粉可用滑石粉代之中國人家往往以破布爲溲布其實宜以白色輕軟之布爲之小兒衣服宜寛宜長方可遂其發育小兒腋下紅爛即衣服過緊之故飲乳關係最大母乳最良養分之配合温度之高下無不恰合且有天然之消毒至於牛乳不特營養之配合不宜且易爲細菌所寄生實不宜於哺兒如不得已而用牛乳消毒最要保育嬰兒最難在離乳時代宜用何種食品以代母乳栢林有一展覽會陳列各種乳汁小兒大便之排泄物用蠟擬製詳爲比較列表說明吾國小兒有遺綠矢者父母每漠視之即以無展覽會社會上太無保育知識之故小兒與母同床最不宜外國皆臥於搖籃中可以免疾病也云云湯先生爲元年約法會議議長德國柏林大學博士精究醫理有所發明（五）蘇少卿徐景岩王默謙嚴旣澄諸君京曲蘇君並謂京曲普及社會確爲公衆娱樂（六）袁述之先生演說畧謂余内子頗熱心女子敎育余亦能以誠懇二字見信於人今日非有職業敎育不能救社會辛亥内子劉夫人云世即以未能盡力於此爲恨余則繼續進行曾至浙江女子職業學校參觀頗有感動及歸北京見順治門外有一女子職業學校即許頻韻女士所辦者也余見之極合余效力桑梓提倡女子職業敎育之旨於是决意以全力扶助此校辦敎育止須熱心自能發逹如嚴範生張季直黃任之諸先生均能熱心於敎育而其所辦事業亦日見張大也袁君爲項城族弟洪憲稱帝曾苦諫之今專心於敎育實業賈汪煤礦即由袁君所辦且贊助中華職業學校經費甚多誠熱心家也（八）張少雲君大套琵琶雄厲悲壯氣象萬千（九）王效文君演說畧謂中國資本家與職工勞働界階級太不平等鄙人現已組織職工俱樂部俾增進勞工之興味尙擬發起三項事業惠我勞工界一組織勞工銀行俾通有無二建築勞工住房俾合衛生三建設產婦院俾女工不因生產而失業云云（十）林禹川君滑稽談詼諧雜出形容盡致（十一）莫悟奇君歐西魔術離奇變幻匪夷所思本日講演娱樂種類頗多閉會時間已逾七時矣計此次開會七天送到出品者八省（蘇浙皖直晋甘閩湘）共五十一校（校名畧）本日又補到安徽一工校物品總數爲五千四百餘件參觀人數爲一萬零四百五十八人銷售物品共計三百餘件約值有一千餘元收到批評意見書三十餘件均經主席於散會時分别報告云 
來件 
[青年會二十二週紀念徵求大會開幕宣言]  
　　方今之世界社會直可謂之青年社會也社會問題冠於一切問題之上青年問題重於一切問題之量故今日無論何國家所認爲盛衰治亂之唯一先决者莫社會問題若無論何社會所認爲盛衰治亂之唯一先决者莫青年問題若夫以舊社會不適於今世界之生存也則不可不改造新社會以應之而欲改造新社會也又不可不改造新青年夫青年者社會重心也但有青年則其青年之人格關於社會之人格但有社會則其社會之精神根於青年之精神非必謂社會分子無青年以外之人也蓋以社會主要分子存乎青年有其主者可勿問其從也若是乎青年之社會勢力較　人之社會勢力爲優而青年之社會責任亦較餘人之社會責任爲重也夫青年與社會皆非一成不易而不可改造者也然而論其因果則或先種改造新青年之因而後收改造新社會之果可也抑或先種改造新社會之因而後收改造新青年之果未始不可也然而欲改造新青年舍青年會其誰與歸即欲改造新社會舍青年會又誰與歸青年會者新社會之一部份也而亦新青年之一部份也青年之涉世也必不能離乎社會然或投入不良社會而墮壞爲不良青年何如趨向良社會而培養良青年之爲愈乎良青年在是良社會亦在是是何也即青年會也大凡不良社會必不容良青年且能使良青年而同化爲不良青年反之良社會必不容不良青年且能使不良青年而同化爲良青年推言之大凡不良青年必不出於良社會且能使良社會而同化爲不良社會反之良青年必不出於不良社會且能使不良社會而同化爲良社會此皆必然之理勢也青年會者由良青年組織之良社會也謂爲新青年之自由神可也謂爲新社會之模範團亦可也 
　　上海之成立青年會二十有二年於今矣歷年來會務逐漸發展會員逐漸增加成績昭昭在人耳目其有造於上海之社會以推及於中國各處之社會者爲何如其有造於上海之青年以推及於中國各處之青年者爲何如耶有識者謂上海斷不可無青年會之社會尤不可無青年會之青年何也上海爲繁華鉅埠夙號稱黑暗而汙濁之社會也爲上海青年者其能免爲黑暗而汙濁之青年乎然而上海自有青年會以來有形無形直接間接以拔出黑暗而就光明滌去汙濁而獲清潔者何可勝數則以青年會本其宗敎之精神敎育之主義爲有最光明最清潔之改造模型也試舉其犖犖大端言之於德育則有演講會聖經班主日學等也於智育則有閱報室藏書樓及中小各級學校敎授也於體育則有游泳池健身房彈子房武術體操等也近年來復感於新文化之思潮所貴者順應時代之要求而人類爲好羣動物社會以互助而進化故於原有之新道德新智識新體格之三育外更增羣育合定爲本會四育之大宗旨由是進而講求服務社會平民運動期擴充青年會博愛自由平等三大要義之範圍而謀普及於全民社會斯亦本會之進化略史也若乎本會之主權完全獨立純然我中華民族所自有不受外人支配不涉政治不含政黨性質是又對外之嚴格主義當爲羣衆所共喻者也今請以簡明括略宣言之曰青年會者是人民的非政府的也是銳進的非遲滯的也是改造的非循守的也而且是羣衆的非少數的也蓋本會以及凡世間之青年會之共通意義如是如是 
　　雖然青年會惟其爲羣衆的也故其生命之存在而進行也斷非少數之人才少數之經濟可以肩任成功者也是故有青年會之羣衆運動貴乎通力合作以謀人才經濟之如量充分則庶幾青年會進步美善且於青年會以外之一切青年一切社會皆獲進步美善也此本會每年必有徵求大會之所由來也當世不乏洞徹於青年會之關係於社會問題者乎則對於本届徵求大會開幕之宣言其必表示贊同欣然加入於徵求大會運動矣是所願也盍興乎來 
 
 

Page 17

 
 
自由談 
閒話 
[粤僑紀聞（五）] [  東越許厪父]  
　　粤人之浮動性 
　　粤人性質好大而喜新急功而易動友人張君至比之爲法蘭西民族者非夸言也然因此之故而爲之長官者遂不易駕馭彼等對於官廳其初至也一事之合奉之若天人其蒞久也一事之失恨之若仇讐有能以新學說新主義相號召者倡者一而和者千數日之間全省爲之響應雖以勢力制之此仆而彼起莫能遏其燄故有利用之以作奸犯科者有善導之而剏業建功者皆較他省易於措施苟不明其理而强與之抗尠不激成巨變有官守者所宜三注意也 
　　粤人之獷悍 
　　粤人性質旣剛其流而爲盜賊者則更進而有獷悍粤盜之盛甲全國刦兵輪搶軍械擄人勒贖之風旣爲衆所共知余弗復述但以穿窬派論之此輩常挾利軍器於身弗願人見或瞪目視之彼恐其相識也無論如何哀求决不相捨必欲制其死命而後已故老於粤中者遇此等事只合闔眼假寐任其胠篋方能免於難苟或不然尠不爲所殺戮也此亦可見粤人獷悍之一斑已 
筆記 
[析居記（二）] [  張乃豐]  
　　自茲以後王氏遇翁乃悉反舊狀非僅不能奉之維謹且無往而不作弄之舉凡翁之烟茶零食一一都不能稱意初笙侯固不知其媳别有懷恨以爲僕輩太不經心嘗囑其嚴斥之王氏則冷然曰翁旣事事不肯假手於人則此等瑣事儘可自了翁不以兒媳爲兒媳無怪兒媳之薄視翁也戚友中見王氏之近狀與前逈異不免有吻議之者王氏則鄭重聲明曰吾非不願奉翁一如往昔但翁幾視吾如賊一錢不肯入吾手吾若趨奉其側銀錢脫有錯誤吾何甘被此惡名吾爲避自身之嫌疑及免翁之操心防範計不若遠之之爲愈也王氏有表兄某本一無賴王氏陰嗾之誘孟德入賭塲並上下其手騙取其錢孟德爲所惑幾非賭不樂現金不足繼以債劵待至年終共負數千金無法措還執有債劵者乃向其父索取父無奈惟有忍痛付之王氏則竊笑於旁笙侯經此損失懊喪萬狀痛責其子並要其立誓不再入賭塲但孟德旣沈溺於此道一時豈能悔悟暗中仍無日不往愈賭興愈豪而癖亦愈深乃漸成一賭棍以致終身墮落不可復返誰害之耶而誰者又何爲害之耶其故可深長思矣 
劇談 
[半椽屋劇話] [  鷓鴣]  
　　尤足述者即端生上場台上「台幔」「門帘」「桌圍」「欄干」「椅披」一律更換黃之私產質爲素緞色爲淡湖上繡各種牡丹綠色爲主餘色副之欄干上題「歐碧館主」四字乃天台山農手筆華麗奪目頗能轟動一時惟其頗能轟動一時余乃不能已於言矣夫金松本寒微出身玉奴乃小家碧玉其所以垂青於莫者蓋以莫爲黌門秀士有飛黃騰逹之望也故不惜以清白身委諸行將塡諸溝壑之人更省衣節食供莫膏火之需促其早日成名爲金氏門楣爭輝以洗昔日垢污顧此立意是金玉奴愈寒素愈顯待莫稰情深待莫之情愈深則莫稰擠金落水之存心愈覺狠辣莫之待金心愈狠辣則愈覺階級制度爲害之烈階級制度爲害愈顯猛烈方足引起社會打破階級制度之决心今以陳飾過於奢侈似失去戲中精神并減輕羣衆對於此事之激刺也 
　　小楊月樓質地甚佳惜無明人指導故不能居上乘是晚去饅頭庵之智能唱句甚多舉凡「西皮」「二簧」「正板」「原板」「反調」「二六」「高鉢子」「平板」無一不備此戲非天賦極厚者實不敢輕於嘗試今觀小楊月樓演之居然措置裕如頗足取焉余觀該伶之戲甚多今將其優劣各點分列後方 
　　（甲）優點 
　　（一）嗓音寛亮（二）身材苗條（三）眉目清秀（四）衷氣夠使（五）拚命賣力 
玉壶水傾泥神濕座其形雖存其實已破病隺　 
　　（乙）劣點 
　　（一）姿態缺少媚氣（二）腔調不脫鬚生窠臼（三）唱時兩肩聳動不已 
　　該伶若能於劣點力事改革前途尙未可量也 
　　韓長寳前隸新世界時葭萌關一劇每日必數演之今觀楊瑞亭之葭萌關尙不若韓之馬超愉快勝任然不敢竟謂韓之技藝實駕乎楊上者蓋楊之包銀拿得多牌子掛得高也又宸與慧生之汾河灣雖不能媲美譚王然搭當緊凑體貼入微洵非餘子可及故王荀每排此劇余必往觀之不意此次王之動作大異於前如對檢塲者作上海話及向柳氏下跪時再三俄延不肯以膝落地皆跡近胡調豈以爲新年演劇不妨如此邪果如是則未免欺人自欺矣 
　　慧生是日去柳氏唱作如初寫黃庭恰到好處惟打掃後窰出塲時例應將水袖捲起方覺起看慧生自演此戲以來始以手帕縛之近則以水袖自行縛起須知水袖縛而不捲殊礙觀瞻余深願慧生今後演此戲時幸勿再蹈此病也（却酬） 
小說 
[社會小說人間地獄（二十二）] [  娑婆生]  
　　第四回强割情絲獨揮慧劍淚凝并剪腸斷侯門 
　　姚嘯秋道三小姐不是我來埋怨你這一段話你怎麽不早些告訴我菊香道我一直同你不大見面見面又都在檯面上人多的地方怎好嘮嘮叨叨說這些話况且二阿姐人也嫁了這種空談說他做甚今天問起了我纔舊事重提規規矩矩說句老實話二少你待二阿姐算得好了二阿姐待你也是堂子裏少有的姚嘯秋點點頭道這到是句旁觀者清的良心話柯蓮孫在旁接著道咳在堂子裏逢塲作戲到也罷了無論倌人客人兩方面若拿出了幾分眞心眞意那便不是尋歡是自尋煩惱了菊香道是呀這話是眞不錯呢現在我眞相信了那日二阿姐蒙着被頭以後我到嚇了一跳趕忙走過去一看他果然哭了我坐在床沿極力的安慰了一番誰知二阿姐執着我手嗚咽道老三你不要去今天你陪我一宵我還有話和你說呢當時我便依他同他並枕清談我道二阿姐你旣然和姚二少這樣的要好爲什麽不嫁了他何必又嫁胡家豈不是自尋煩惱二阿姐又歎口氣道老三你又不知道了嫁人是一件事要好是一件事有因要好了嫁的也有要好了没有嫁成的也有嫁是嫁了並不要好的不能囫圇著並在一起說即如我同姚二少瞞不了你要好是要好的但不過没嫁得成罷了從前他天天來的時候我也探過他多少次的口氣他却光明磊落的回報我說討回去是不成功他說實是力不從心却有爲難之處我子細問他他老實說夫人一面狠不容易說得通與其騙了你使你將來一切不稱心誤你終身不如說明白了好也不耽擱你的事體......程二少聽到這裏迴過頭來望著姚嘯秋道咦我們到看不出這樣一個開通不過的嘯秋先生到是個懼内大王姚嘯秋笑著還未回答菊香抿著嘴笑道程二少你到不要取笑姚二少吾們二阿姐到狠贊成他的懼内佩服他狠有愛情呢程二少道當眞的麽菊香道自然當時二阿姐對我道人家都說男子怕夫人是一件不好的事其實男子若因爲夫人妬忌而怕那到是男子一件好事你想一個男子能永久的和他夫人愛情不衰不敢背著夫人納妾可見他這人心中有一大片眞正的愛情了有愛情的人便是有良心的人所以姚二他和我幾次說明白了這原因我不但不取笑他而且敬重他只惜我没福做他的夫人罷了因此我也一毫不勉强他要討我使得他爲難使得他們一對好好的夫妻同我不和反爲不美只說要好不提嫁娶了旣打斷了嫁他的念頭我想想年紀一年大一年久困風塵也不是件事姚二又再三勸我擇人而事一半聽了他的勸我方纔有嫁姓胡的這一件事 
餘瀋[  石征鴻]  
　　叔季之世狐兎作窟鑽營媚外者政界之狐也炫妝鬥艶者女界之狐也熙攘往來幾觸目皆是安得如蒲留仙其人一一爲之寫照哉 
 
 

Page 18

 
 
常識 
常評 
[勿忘勿助長] [  覺]  
　　日本人善助長我國人善忘以孟子勿忘勿助長之學說衡之皆非也然而忘之爲害更甚於助長 
　　彼以侵掠政策爲世界所詬病者助長之害也我國人受人之威脅則爲一度之呌號事過境遷則又忘之矣蓋自前清鴉片之戰以後迄於二十一條之要求所受之痛苦無久而不忘者我願國民速剷除此善忘之根性也 
　　蓋助長之爲害其始猶有進步之可見久而久之必元氣大損或至力竭而斃忘之爲害則始終有失而無得雖爲人魚肉而有時不自知終亦必斃而已矣 
　　今者華盛頓會議告畢矣我有爭而得之者勿以爲可慶也毋忘前此之失敗我有爭而不得者可恥也亦不必竟以爲絶望也毋忘今日之失敗我國民誠能剷除其善忘之根性而永不忘國恥何患國之不强 
衞生 
[用腦之方法] [  章憲剛]  
　　腦細胞之質甚柔弱若受刺戟無間斷則細胞因刺戟之性將消失而變其形態故吾人欲保腦髓之健康必須於一日間營幾許之動作以與休養睡眠相交換而正其規則終身行之勿稍更變實爲健腦最適當之方法前德國首相俾斯麥在家庭間均一日分作三分動作休養與睡眠各占其一而腦髓極健康故後來成鐵血宰相留不滅之美名於二十世紀末葉之歐州政治史者亦是之故茲將吾人各齡每日用腦之時間分列如左 
　　六歲至十歲　　　每日用腦約二時至四時 
　　十一歲至十五歲　每日用腦約五時至六時 
　　十六歲至二十歲　每日用腦約七時至八時 
　　若二十一歲以上之成人每日用腦以不過八時爲最佳更分配之如左 
　　（一）每日早晨六時起床盥沐歌吟（共約半時）早膳休養（共約一時）約廢一時半 
　　（二）自七時半起執業二時休養半時 
　　（三）自十時起再執業二時休養半時 
　　（四）自午後半時起午膳休養約廢一時 
　　（五）自午後一時半起執業二時休養半時 
　　（六）自四時起再執業二時 
　　（七）自六時起運動（約半時）散步等共廢二時晚膳休養歌吟談笑等亦廢二時 
　　（八）自夜十時起至翌日六時止睡眠八時 
　　右爲標凖式若學校學生苦於功課不熟則自午後八時至十時之間可加修業一二時然按之近日學生每日之動作休息能合此標凖者恐十不及一也怠者不能修學至以講堂爲休息之所不知受課之何起何迄以致知識痴鈍勤者過度修學雖臨食就眠猶默習課語不少輟以致精神萎靡二者俱大妨腦力之發逹學生均苦不自知有敎育之責者不可不稽察而糾正之也 
道德 
[戒駡會] [  金永城譯]  
　　美國費勒特而費亞城禮拜六晚報載芝茄哥地方宗敎家憫彼賤種之人時有自相詈駡之惡習因特創立一會招人題名以相戒不許詈駡他人爲宗旨一時聞風興起各處響應臻於極盛美總統聞之亦馳書褒美極力贊成云 
　　譯者曰駡人惡德也於人無毫末之損而適以自虧其品性故君子不爲也奈我國赫赫官府高坐堂皇拍案呌駡習爲故常不以爲怪於是上行下效捷於影響一班下流社會中人一啓口便狺狺不已而商賈等人幾以駡人之俚諺爲其語助之詞吾國人公德私德敗壞逹於極點此亦其一端也今我人苟欲改良社會整頓風俗增進人類道德之行爲鼓舞人類道德之思想者則此種戒駡會之設立亦殊不容已也吾願國民勿以其事小而忽之（乙種酬） 
[西方格言（二四八）] [  謝介子選譯]  
　　惟心田之豐厚能致富庶及歡娱（英吉利諺） 
　　能言如銀靜而寡言如金（荷蘭諺） 
　　機失而悔晚矣（英吉利諺） 
　　徒縈空想者將殞於飢（意大利諺） 
　　戀愛起於心身之美（奥域特）（Ovid） 
　　寗病毋懶（散訥卡）（Seneca） 
　　一謊生衆謊（英吉利諺） 
　　任何意見皆可解答（希臘諺） 
　　世有口如神而心如鬼者（英吉利諺） 
　　惡之所損過於善之所成（德意志諺） 
經濟 
[商業問題之研究（續）] [  吳東初]  
　　零售業　店友之責任 
　　大都具有責任心之人遇事不恒見失敗其無責任心者雖處勝利之境亦難於持久此蓋盡人類所應盡之責易勝種種困難也店友之於店肆上負店主付託之重下承買客惠一少年要開闢一䖏極險的山路便有許多人勸阻他說這是做不𠛮的事老成持重的社會大人物坐一路旁袖手冷笑二少年不顧獨自進行做他的工夫三果然山是開闢了見了光明燦爛的大地四于是衆人大家一擁而出那老成持重的社會大人物也慢慢的起来了随着他們走来了 
顧之意此中所擔責任不可謂非重大顧今日店友之完全能負一已之責任者乃如鳳毛麟角此豈非對於店友之責任問題缺少研究之故歟 
　　代表店主店友責任之一乃在無論作事之好歹均所以代表店主也蓋一店之事物極多而店主一人之精力有限故欲收統治之效非僱用外手替代分任職務爲勢所不能店友所得薪資實卽代表店主作事之酬勞也惟欲得勝利之酬勞則在代表得當換言之卽應負完全之責任也 
　　明解職務店友旣與店主結約後除細碎雜務應在不計外有四層原則不可不完全了解（一）每日服務之時間（二）服務期間所作之事（三）對於店内營業之態度不僅望其發逹且當用實力輔助其發逹（四）對於本店應存之觀念須視同己有切不應存『他們的店』『他們的貨』當變更『他們』之代名詞而爲『我們』則於店内之關係似更較爲密切而在作事方面必愈爲用心矣 
　　謹守店規店肆之規則大同小異所謂重要之條欵不外按時惜物殷勤知禮四端按時以來去及約會均不失時爲合格惜物指對於店中一切貨物用品當小心保管殷勤指尋事做不像有的同事乘機偷閒知禮乃指對店主對同事對顧客不至侮慢開罪也 
　　吾曾於紐約城中某大商店内見貼有規則一紙計十大條閱畢不禁滿懷生感極爲譯錄以供吾商界同志之反省（以下爾等指店友吾儕指店内而言） 
　　（一）爾等不可謊言免費爾我之光陰蓋謊諞一事日久終必敗露是終於爾等無益也 
　　（二）爾等所當看視者在工作而不在自鳴鐘事忙日短事閒日長 
　　（三）爾等果能在例外工作則吾儕必破格爲爾等加薪蓋爾等如能增加店中之利益吾儕又何樂而不增加爾等之薪水乎 
　　（四）爲爾等本身計切不可負債於人負債者本店不能容留 
　　（五）欺詐並非偶然切勿輕易嘗試 
　　（六）爾等各須自重今日欺騙買客安知明日不欺騙本店 
　　（七）爾等如能謹守本分則將來必有自作店主之一日 
　　（八）爾等閒下消遣本店本不過問不過次日如作事無精神或只能用一半功夫是爾等在店之時日猶如减少一半 
　　（九）爾等對於店事不可掩飾儘可直陳無隱 
　　（十）有過而不願受規勸者是終不可救藥設非眞朽木本店鮮願輕易斥退也 
 
