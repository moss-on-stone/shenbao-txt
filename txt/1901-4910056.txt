# 1901 - 101 - 4910056

 

Page 1

 
 
[勸募濟急局春振急欵] [  申報館恊振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館恊振所襄贊其後深愧無補車薪惟念今者和議雖已將成而淹留失所之人尚復不少欲居則饔飱難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自易成功請早佈施擲交本館恊振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅也禱求諸維德鑒 
[整頓磁業說]  
　　古之時祇有陶器而已無所謂磁也　　書神農作瓦器吕氏春秋黄帝有陶正史記舜陶河濱器不苦　　工　有　氏上陶蓋其時風俗樸茂凡民間器物所需如盎缶盌碟之類但求備物而已並不求精美也秦漢以後俗尚日奢以陶器之樸質無華於是選擇土質之匀細堅緻者製以爲磁踵事增華益臻精美惜其時簡編缺略製造之法未有專書　宋以後產磁之處日益廣唐書地理志河南道貢挻埴盎缶自是厥後如周世宗之柴窰北宋之汝窰及汴京之官窰皆在河南境均州窰朱氏陶說以爲在河南禹州然禹州之初名鈞州其字從金而從土之均州則在今湖北之裹　府定窰出直隸之定州龍泉哥窰象窰則均在今浙江境至宋南渡後臨安又有修内司官窰且推行於福建以上　　今皆 
逐漸衰歇流風已微獨江西景德鎭所產之磁相傳萌芽於漢代至宋明之世就鎭設官監造以供御用而其名益彰　本朝地方官仍循舊例歲選精美之磁貢入内廷藉備宸賞而外間市肆所售尤能風行各省握我利權自與各國通商以後更流入東西洋各國其質之佳者西人咸不惜重貲購之以去嘗觀近人紀載云曩時美國總統宴我使臣所用杯盤二百餘品半係華磁美使臣之在中國京師者嘗出萬金購一康熙御窰之大魚缸以獻其總統至今西國名人之好古者猶時遣人至中國内地各處搜羅舊磁運往外洋藉得善價夫磁器爲日用所不可少之物旣如此中國之磁器爲外人所愛好尊重又如彼宜乎業磁者之獨擅利權日臻興盛矣然聞之彼業中人則謂近今磁業日漸衰耗得利反不如從前者則以外洋磁器日漸流入中國而中國仍因陋就簡不思振作以故利日微而業日衰也蓋製磁之法首以選擇土性爲要義泰西各國雖皆有細凈瑩潔之土質然較之中國終稍遜一籌惟其春蒒淘　皆用機器　已工省而事精其調黝和色琢磨繪畫之工又皆參以化學故能匀圖周至細潤鮮明而所製之式更别出心裁求新　異以是我華人多喜購之所美中不足者則以洋磁色雖白而無光熱過度而易裂偶爾隨地則虚花粉碎無一瓦全此則限於土質而無可奈何者也倘中國於此時創設公司多集貲本參以新法運以精心工匠失傳則求之於外洋物料未細則碾之以機輪務協今古之宜而極中西之美則利源雖竭尚可重開若再不求整頓之方依舊因陋就簡則數十年後中國舊有之佳磁旣爲西人搜括凈盡而新出者粗劣草率一無足觀必致洋磁日益暢行而華磁將無人過問豈非自窒生機而爲外人所竊笑者哉夫絲茶二者向爲中國獨擅之大利然自意大利諸處種桑之法盛行而中國之絲業日耗印度諸處種茶之法旣得而中國之茶務日衰今西人於磁器又别運匠心處處有求勝中國之意苟不及時思一挽救之策則不特將來華磁不能銷行於外國恐中國日用所需必將非盡易洋磁不止有整飭商務之責者其亦於此加之意哉 
[俄日軍容]  
　　日本友人來信云俄日啟釁戰禍將興日人士之留心時事者將兩國海陸諸軍製成一表送登報章計日本大小諸戰艦共二百十三號中有重一萬墩以上之新船十五號由三千墩至七八千墩至四十三號不足三千墩者一百五十六號水師一萬九千八百人軍費可籌至日銀七千六百八十七萬零一百十二圓陸軍常時四十一萬二千五百零七名戰時可添至三十四萬一千五百名俄國大小諸戰艦共二百七十九號水師四萬一千九百十五人軍費可籌至俄銀六千九百六十一萬零五百圓陸軍常時八十九萬三千三百人單時可添至三百五十萬零三千人 
[俄籌兵費]  
　　日本友人來信云俄廷聞日人調集師船預備開戰特先籌集戰費計共俄銀六千三百萬圓以便運兵赴高麗爲曠日持久之計 
[尚書赴召]  
　　敬子齋尚書奉召趨赴行在前已兩誌報端昨得京師友續函云尚書於二月初一日接奉行在電傳諭旨著星夜馳赴秦中將回鑾一切事宜急行籌備并面聆訓示以便遵行所兼步軍統領一差飭慶親王暫行署理等因爰卽整理行裝擇吉十八日清晨八下鐘時就道届時乘轎出正陽門附蘆保鐵路火車季邐西上隨帶司員武弁十餘人緑營各弁兵鵠列路旁竭誠叩送 
[舉行騐看]  
　　京師采訪友人云去夏拳匪肇亂所有月選及分發各員應行騐看引見者自六月以後概行停止現經吏部奏請簡派王大臣照常辦理惟各署所屯洋兵未經退出所有騐放騐看各事暫在柏林寺内閣吏部公所舉行其候選各官業經吏部議定三月初一日取結投供三月二十五日照例開選 
[京師市價]  
　　京師訪事友人云目下市中京平足銀每兩易當十大錢十四千二百文京松銀每兩易當十大錢十三千九百文龍洋鷹洋每圓易當十大錢十千文惟洋銀中有俗呼爲坐人者係法國所鑄每圓僅易當十大錢九千六百文勝芳白米每斤值錢五百文南米每斤四百八十文白麫每斤六百文小米麫每斤三百文雜和麫每斤二百四十文猪肉每斤一千五百六十文羊肉每斤一千六百文雞蛋每十枚七百文香油每斤二千文猪油每斤二千四百文煤油每箱洋銀五元菜蔬較前略賤燒酒每斤一千二百六十文 
[湖亂已平]  
　　杭州訪事友人云　者浙江湖州府屬孝豐縣土匪作亂撫憲余晉珊中丞聞報立卽檄飭吳都戎忠選帶勇往剿二月二十四日都戎由苕上折回趨赴撫轅禀知爲首之某某諸犯業經拿獲訉明正法梟示餘黨亦已解散惟恐伏莽未清所帶防郓量時尚不能撤回省會也 
[催結教案]  
　　南昌訪事友人云江西巡撫李勉林中丞蒞任以來迭接總署及兩江督署電文催結各屬教案 
 
 

Page 2

 
 
遂行知洋務局勒令各屬遵限訊結如違照例嚴叅 
[教士閱堂]  
　　安慶訪事友人致書本館云自客秋北地拳匪變起各處閙教之案層見疊出皖省各教士心驚風鶴相率遷地爲良近以和議將成重復回堂傳教省垣天主堂教士費司鐸深恐伏莽未清終爲隱患爰於上月某日命駕至各處分設教堂察閱一周是亦未雨綢繆之道也 
[甬道赴杭]  
　　寗波訪事人云二月某日寍紹台兵備道誠果泉觀察因公赴省謁見余晉珊中丞面禀要務屬下各員均往西門外郵亭恭送 
[采石劫案]  
　　蕪湖訪事友人云二月初八日之夜安徽太平府當塗縣所轄采石磯左近河西喻姓家忽被盜匪排闥而入劫去衣飾約值三百餘金次日開列失單投當塗縣署禀報縣主吕大令勘騐屬實刻已飭差四出緝拿矣 
[嘉興府試續志]  
　　嘉興訪事人云嘉興府試情形已登前報兹抄得二三覆題照錄於後二覆文題今王田獵于此百姓聞王車馬之音見羽旄之美詩題賦得滿街楊柳緑繅烟得烟字五言六韻賦題魏絳和戎賦以和戎有五利焉爲韻三覆文題吾今二字則可以見矣句盈科彌高其中各作一起講是日有報名補考者首題以慢其二哉次題則猶可及止也詩題賦得買鶴到家遲得遲字五言六韻又二覆時兼試孝經性理孝經論題富貴不離其身然後能保其社稷而和其民人論性理論題不愧屋漏爲無忝論 
[虐佃釀禍]  
　　松江訪事友人云金山縣境張堰鎭人盧眉壽工於會計納職郎中去臘某日因佃户某甲欠完租米賄令公差以鐵索錮其頸鎖諸帳房中甲懼多方羅掘如數輸納始得釋歸旣而公差以欲壑未盈復執而繫諸盧帳船内隨與舟子至烟寮中共尋樂趣甲旣羞且怨用鐵索盤繞喉間氣閉而斃盧知事不得了竟將甲屍移往左近某廟中抛棄事爲衆賭徒所見惡其嫁禍害人羣向盧饒舌後經甲家屬據情控縣縣主某大令騐明屍身提集一干人秉公訊理事已數閱月依然道路紛傳爰錄之以爲佃主兇暴者儆 
[武林喜雨]  
　　杭州訪事友人云入春以後雨澤過稀民間患喉症者不少幸二月二十四日雨師稅駕竟日涔涔不但疾疫可望稍敉即春苗亦易於滋長矣 
[皖垣火警]  
　　安慶訪事友人云上月十九日距城東十餘里之某姓家不戒於火霎時焚燬房屋若干幢内有某富翁積榖萬餘石慘罹一炬所喪不貲迨二十日傍晚時天寗寺後某姓家又兆焚如之象是處距撫轅甚近當火熾時安徽巡撫王芍棠大中丞急派親兵帮同各水龍夫施救得卽熄滅免于蔓延 
[鳩兹火警]  
　　蕪湖訪事友人貽書本館云上月二十三日薄暮時城内某姓家失火不久卽熄是夜更魚三躍時道署東偏雙孝坊羅公館復兆焚如之象室中藏有火藥四桶被火延及𥒐然一震勢如石破天驚徽寗池太廣兵備道兼蕪湖關監督吳季卿觀察聞之親至轅門外查察幸蕪湖縣陳雲湘大令保甲局員許大令總巡袁二尹保衛營統帶饒游戎及精健營營𣆺各宫督勇施救得卽告熄然已焚燬房屋十餘家傷及男婦四五名口矣 
[浙省官塲紀事]  
　　杭州訪事友人云新任湖北荆宜施道濮紫泉觀察交卸蘇州府篆務後請假回籍省墓刻已事竣於二月二十三日詣滬乘某輪船赴鄂履新○駐防左司協領相燕香協戎梁三次俸滿禀請鎭浙將軍常鶴帥給咨赴行在引見已於二月二十四日首途矣○二月二十四日藩轅牌示杭州府照磨缺委試用縣丞周炳星署理杭州府城中府大使缺委分缺間前補用典史王　署理寗海縣縣丞缺委試用縣丞陳祖昭署理天台縣典史缺委分缺間前補用典史吳斌署理遂安縣典史缺委試用典史俞懋材署理○指分浙江試用知縣林希材大令晸係福建侯官縣舉人由行在吏部領憑來省二月二十五日赴各憲轅禀到○寍防各營所需銅帽槍彈現由防軍局憲札委候補府照磨湯參軍仰輝管解 
[禾郡官塲紀事]  
　　嘉興訪事人云新任秀水縣方邑尊於二月二十一日接印連日拜會同城文武各官及紳士其閱城點囚放告考吏尚須次第舉行也○嘉興縣劉邑尊交卸後另賃公館暫駐新任巢邑尊於二月十五日進署 
[紹郡官塲紀事]  
　　紹興訪事人云紹興讞局委員劉大令鼎亨任事已及期年特於二月某日赴省禀請派員瓜代臬憲許豫生廉訪以大令素精折獄仍飭聨差故日來大令又照常聽訟矣○紹郡鹽稅現奉兩浙運司許都轉札飭釐金總辦胡太守蔭森兼理所有鹽綱督銷局務則另委朱太守燦奎接辦 
[蕪邑官塲紀事]  
　　蕪湖訪事人云二月十三日卸任安徽繁昌縣左瑞芝大令乘舟至蕪謁見各當道擬回江蘇陽湖縣原籍祭掃先塋其瀛眷已先於日前遄返矣○辦理宣城咸育墾地公司之安徽候補知縣萬遜臣大令現經大憲委署廬州府屬舒城縣篆務大約不日卽須卸公司事務前往履新矣 
[潤郡官塲紀事]  
　　鎭江訪事人云二月某日新湘全軍統領陳宇山軍門乘舟赴蘇垣謁見撫憲聶仲芳大中丞籌商防務事畢由蘇過滬二十六日乘吉和輪船遄回京口防次○江勝副中營管帶彭遊戎書麟前赴金陵謁見兩江總督兼南洋通商大臣劉峴莊制軍面陳剿撫常州梟匪事宜近已公畢而返於二月二十六日乘寳華輪船抵京江○二月二十五日江陰協鎭胡協戎忠勝乘舟至鎭江趨詣提轅謁見長江水師提督總統江勝全軍黄芍巖宫保面禀要公肇於二十七日遄返江陰○二月二十七日揚州保甲局總辦王觀察澧由江寗過鎭拜會各當道午後四點鐘時揚帆渡江遄回邗郡 
[鳳闕春暉]  
　　京師采訪友人云京師各營汛所設官廳原由緑營都守千把各官分叚管轄頃聞大吏議將此項差使裁撤以節糜費而重庫欵○五城察院曁司坊各官以邇來各國暫管界内竊盜之案層見疊出爰於二月初一日在前門外　兒胡同五城公所會議擬將各地索回仍歸華官管理惟目下尚有爲難之處須俟聨軍撤回再行辦理○二月某日户部收到江漢關關稅項下隨解部飯銀二千五百兩貴州省隨解部飯銀一千兩又練軍報銷飯食銀二千七百兩均卽照數儲庫○京津鐵路自華歴正月初三日卽西歴二月二十一號由英國管理後釐定頭等車價每人收洋銀六元二等三元三等一元五角 
[珠江泛月]  
　　廣州訪事人云二月初四日兩廣總督陶芷芳制軍排導出轅前往沙面拜會法國駐粤領事茗談良久始辭别回轅○新正以來城西一帶時症流行金花廟田心街胡姓家旬日之間連斃老少四人有謂係悞服柴胡所致然歟否歟請還質之三折肱者○職商何啟秀擬在省垣創設自來水俾居民咸得食德飲和上月某日繕定章程投各憲轅具禀略稱刻已集得洋銀二百萬元旋經農工商務局憲批其　尾云該商所禀是否可靠候札飭南番二縣查明禀覆核辦○今正承辦廣東全省緝捕經費之惠泰公司因蘇盧二紳退保經善後局憲責令　繳餉銀三十萬元現已如數繳足局憲遂於二月某日牌示云現據惠泰公司職商張永圖等禀稱竊商等承辦全省緝捕經費詎本年正月蘇　 
 
 

Page 3

 
 
兩紳無故退保奉諭另繳按餉銀三十萬元第六年尾季餉項扣除遂於正月十六日先繳銀十萬元旋奉批示作爲正月正餉商等遂於正　　十日繳到第一次接餉銀十萬元二十八日繳到第二次按餉銀十萬元二月初六日又繳到按餉銀十萬元計三次共繳按餉銀三十萬元禀請牌示前來查該商先後三次共繳餉銀三十萬元業已照數兌收存庫自應照如所請仍由該商辦理合行牌示爲此牌示仰軍民人等知悉爾等須知職商張永圖等承辦緝捕經費現已遵繳足按餉銀兩應准照原定章程辦理六年數内如無欠餉别人不能攙奪該商須照章先期繳餉毋稍遲延 
[豫章近事]  
　　南昌訪事人云江西巡撫李勉林中丞查知各府州縣團練紳士多與教士不和深恐激而生事因於二月某日札飭一律裁撤另設教務公所以便有事時教士與官紳聚議○距鄱陽縣城四十里之某處保甲團練局董與教士積不相能大憲以縣主某大令辦理不善特於二月某日下札撤任遺缺以現署廣豐縣李大令相調署遞遺廣豐縣缺飭正任是缺之裘大令鴻勳回任○省垣兩粥廠冋章臘月朔日開杓至正月望日停杓本年各當道俯念民艱展期一月遲至花朝始行截止○友教書院向係藩憲主政今歲張筱船方伯定於二月十六日甄别算學生十八日甄别肄業生監至孝廉堂豫章書院則由撫憲主政李勉林中丞定於二月二十一日甄别 
[備迎邸駕]  
　　昨日本邑官塲探知肅親王奉命出使外洋已於日内由京起程將次蒞滬爰飭差就英界大馬路迤西泥城外洋務局中預備行邸届時百僚濟濟定有一番迎迓之勞矣 
[示禁私錢]  
　　私鑄小錢久干例禁而市間依舊行使竟視令甲若弁髦前日上海縣典史趙敬臣少尉出示禁止并飭十六鋪二十三鋪兩地甲設法嚴拿務獲解辦 
[冬防撤局]  
　　本邑南市大碼頭及小南門外等處所設冬防局向章三月初一日撤去今届撫標滬軍營管帶龍葆珊遊戎仍循曩例於昨日傳知各哨弁將所駐各局勇丁一律調回 
[糧船傾覆]  
　　前晚黄昏時某船户載某省白糧三百六十袋小泊南馬頭適遇狂風以致全船覆没鄰般户聞警往救得將舟子數人援起旋赴救生局禀請派船打撈然已不免賠累之苦矣 
[限制渡船]  
　　本邑浦江各渡船經前任蘇松太兵備道某觀察明定章程大船准載二十人小船准載十五人並選派渡夫頭目分往各碼頭巡察違卽拘送義渡局懲治邇來各船户貪得渡資往往載至四五十人事爲義渡局員許申季明府訪聞諭令各渡夫頭目嚴行查察如違立即拘案嚴懲 
[汛捕窩贓]  
　　前日法租界某包探拘獲巨竊某甲盤詰之下自認屢竊巨贓曾將金飾及衣物窩藏浦東爛泥渡汛捕陳洽中家間有分質各典者遂帶至爛泥渡巡防局禀請弔贓局員徐錫臣二尹聞禀大怒立飭提陳研訊喝令笞責數百板交地甲看管聽候嚴懲旣而包探復在甲身畔搜出質劵有質於小東門外某質鋪者因前往查弔鋪夥謂此贓由陳捕來質爰將甲帶入捕房告知捕頭押候解送公堂禀請讞員杜枝園大令提陳嚴究 
[飭傳集訊]  
　　前者陸樹勛赴馬路工程局遞禀包繳浦中各項船捐計水果薑等八帮每月認定洋銀一百八十元總辦葉孟紀司馬准給諭單無如各帮舊有經收人以陸攘利營私環禀道轅蘇松太兵備道袁海觀觀察察閱所禀批飭工程局傳集各人秉公察核禀覆司馬奉批後已飭差傳諭原被各人伺候集訊矣 
[美租界捕房紀事]  
　　昨日午前四百八十二號巡街華捕行至北河南路見某姓女孩迷失歸途嚶嚶啜泣深恐墮入匪人之手爲之帶入捕房捕頭令送至英美租界公廨禀請讞員張柄樞司馬妥爲安插聽候家屬具領○昨日鄕民張阿狗投捕房訴稱前晚行經靶子路左近突被素不相識之流氓多人團團圍住强借洋銀不允所求卽被毆擊請派包探緝拿捕頭允之○前晚有江北小工若干人羣聚百老匯路某茶肆中結算工資不知如何起釁遽肆兇毆繼復互扭至捕房嘵曉申訴捕頭以事涉錢債非捕房所應管理令自投英美租界公堂據情禀控 
[贈書鳴謝]  
　　昨承本埠江海關惠示本年通商各關警船鐙浮樁總册繪圖貼說紀載詳明誠行船者不可不閱之書也略誌數言以謝雅誼 
[挽聨彚錄]  
　　東南濟急會盛杏蓀宗卿諸公　徐許袁三公幃丹心千古又鞔聨主聖臣忠　漢延憙宋熙豐明天啟諸朝禍及羣賢宬史他年休誤擬貞窮元起有蘇相國朱制軍王中丞成例恩加後命湖山終古共爭輝任逢辛施子英兩觀察輓筱雲宫保聨惟公夙夜忠純册餘年袞職無虧何圖奇禍自天臨難一言猶在耳斯世滄桑感慨六閱月英靈不昧記取恩綸昭雪大名二曜共爭光又輓許竹篔冡宰聨絶域締邦交勛猷侔汴宋富公驀觸妖氛完大節遺孤成夢想儕輩愧絳都杵臼空呼天道太無知又輓袁爽秋常伯聨時事後何言與三五鉅公砥柱狂瀾天爲中朝留正氣諫書終不朽垂億萬斯年名山石室人從惇史慟孤忠 
[喉症神方]  
　　白喉養陰清肺湯方三鎭五潤威德並到照方連服自然奏效如勢較重加味爲妙中下閉塞始用消導此是正宗切忌發表鎭如以巨甎蓋鼎使燄不上騰潤如以濕綿禦礮使火不内射消塞甚則掃除中宫以抽柴薪導閉甚則開通下道以漏炸炭元參八錢大生地一兩麥冬六錢去心薄荷二錢五分丹皮四錢貝母四錢去心白芍四錢炒　甘草二錢水煎日服二三劑如不大重照方勿加輕症及小兒减半○腫爛且閉加鎭消退即去輕者粉葛根二三錢煆石膏三四錢重者龍膽草一二錢生石膏四六錢極重犀角鎊一二錢板藍根二三錢○燥渴熱甚加潤清爽卽去輕者天門冬一二錢冬桑葉二三錢重者瓜蔞仁一二錢凈連翹一二錢極重川黄柏一二錢馬兠鈴二三錢○胸膈漲滿用消寛舒卽去輕者大木通一二錢炒麥芽一二錢重者建神麯二三錢焦查肉二三錢極重製中樸二三錢萊菔子一二錢○便結溺短用導通利卽去輕者福澤瀉一二錢車前子二三錢重者郁李仁一二錢清寗丸一二錢極重元明粉一二錢生大黄二三錢○瘟疫咽喉腫痛或連耳前後腫痛面或赤或腫或喉不痛但外腫甚則耳鳴或聾普濟消毒飲去升柴芩連主之萬不可服辛温發表等藥及用刀針冬桑葉三錢連翹三錢薄荷五分馬勃去根用灰一錢五分生牛莠子一錢五分研金銀花三錢炒麥芽四錢荆芥一錢五分殭蠶薑汁炒一錢五分元參三錢川貝三錢苦桔梗一錢半生甘草一錢五分鮮批杷葉去毛十葉引用鮮葦根一兩渣再煎輕者曰一服重者二服再重者日三服四服以腫消痛止爲度卽服藥嘔者仍再服不可疑惑致誤愈後仍須服數劑三四服後大便不行者加瓜蔞皮三錢得便者去瓜蔞加大麥冬三錢連心細生地三錢加瓜蔞皮一二劑後大便仍不行者即加麥冬生地藥宜熱服忌食椒蒜牛羊魚腥炙煎不正之味病愈後服清淡粥飯調養四十日天氣亢燥已久温氣伏於肺胃陰氣久受銷爍亟宜清潤凉散之劑救陰解燥惟時至冬深或其人新受表寒服兹方不見效驗可先以鮮薑二錢梨連皮核切片一兩蘿蔔切條二兩同置碗中開水泡熱一併嚼食並水飲之再服兹方卽效矣凡持方取藥者務望各藥鋪照方戥准給予好藥卽屬功德以上二方係友人陸君所傳云極靈騐惟執筆人素不知醫未能爲之贊一語患者須斟酌用之蓋失之毫釐差以千里病體不一服藥者總宜愼之於先也 
 
 

Page 4

 
 
   
 
 

Page 5

 
 
　　　　　　　　　　　　　　　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蟂磯柳色]  
　　蕪湖訪事友人來函云本月某日突有甲乙二匪携女衣數襲至江口元豐典鋪求質緝捕管線勇某甲見之立即拘解回營禀請懲辦○蕪湖縣主陳雲湘大令訪知潮音寺住持僧某素行不端因於上月某日飭提至案喝令笞責一千板以儆聞者快之○前者蕪湖汪姓家失去婢女如意子禀請保甲總巡袁澤民二尹緝查二尹允之派勇至含山縣馬家莊緝獲拐婦胡吳氏連如意子帶回解送縣署禀請縣主陳雲湘大令核辦 
[金焦山色]  
　　鎭江訪事人云二月二十六日常鎭通海兵備道兼鎭江關監督長久山觀察鎭江府向子振太守會銜出示曉諭曰鎭郡流氓横行不法被害者往往隱忍不發本道府疾惡如仇有犯必懲嗣後如有拆梢訛詐等事准被擾之人指名控究或扭送來轅以憑儘法究辦原告一訊即釋决不株連愼勿自悞特示似此憲諭煌煌風行雷厲羣不逞之徒或可稍知歛迹矣○鎭郡制錢日缺推原共故必有漏巵二月某日新勝水師營勇在丹徒江口捕獲私毁制錢之巨匪甲乙一名禀明營官移請丹徒縣莫嶼香大令訊辦 
[英美租界公堂會訊案]  
　　改隸美國籍之華人名巧愛者投本管總領事署控陸生記定貨不交領事函致讞員張柄樞司馬提到陸生記主人陸樹梅之兄陸佩章昨晨會同美總領事署　譯官白保羅君升堂研訊原告延律師侯魯公到堂聲稱前向陸生記定購棉花三百擔言明一禮拜交貨乃陸生記逾期不交照市價應賠銀一千二百兩請卽究追陸佩章倩哈律師辯稱陸生記係胞弟陸樹梅所開兄弟分居各爨已十餘年此次巧愛所定之貨實與陸佩章無干請即省釋司馬據情商之白君謂陸樹梅雖係陸佩章之弟分居已久事不相干當令陸佩章將生記生財明白指出以便發封變價照賠兩造遵斷而退 
[英美租界公堂瑣案]  
　　張梅生周阿毛借居王安舟之屋私造晉隆牌號品海香烟經包探沈阿岳拘獲起出製烟器具昨晨解案請究讞員張柄樞司馬商之白繙譯判令張周各罰洋銀一百元王罰洋銀五十元一併充公○包探竇如海解積賊陳福生至案禀稱此人屢犯竊案遞解回籍今又潛來行竊吳全慶家衣服二件經小的拘獲起出原贓解案請究司馬判責四百板管押捕房半年期滿再行遞解○包探陸阿九解周阿炳至案禀稱此人前曾犯竊數次今又竊　柴友山家皮袋數枚經小的拘獲解請訉究司馬判押捕房一年○揚州人王秀章送其子小和至蔣大海鞋店習藝偶因言語不合以致口角蔣竟揮令其子拔刃戳傷王之頭由包探趙銀河拘解請究司馬判罰蔣洋銀四元充公再罰二元給王爲養傷費○王阿和行竊顧林弟家衣服一件經某包探拘案請究司馬判責一百板贓給還失主○包探陳根保解沈如生至案禀稱此人竊取沈吳氏家衣服一件經小的緝獲人贓送案請究司馬判令笞責二百板○包探倪順泉解李阿長至案禀稱此人行竊梨德記布被一條經小的拘獲解案請究司馬判責二百板 
[法租界公堂瑣案]  
　廣通公司買辦洪秀和司帳人傳鏡巖前與愼瑞公司訂立合同用小輪船行駛通州及海門等處嗣以地方官恐妨小民生計下令禁止事不果行因此糾葛不清控經讞員杜枝園大令　同費繙　研訊昨日包探提到股東潘岐生解送至案廣通公司洋人侯魯恭偕洪傅申訴前情愼瑞公司主法國婦人愛禮克喇齋偕抱告華人顧烈謨投案候示大令詰知此船由潘等向廣通公司抵借洋銀五千四百元今旣中止理應備本取贖遂商之費君著將潘押候下禮拜二再行訊核○顏少江控浦蓉堡欠洋銀三百元昨日大令提案研訊顏遣抱告袁寳善投案求追潘供小的與顏合股貿易實因虧本以致欠銀並非向之借貸求提顏質對大令准予交人保出著顏於下期投案備質○顧舜照控英界二洋涇橋成豐洋貨店司帳人徐樑卿吞没合股經營之先令煤油並寄存之股單田單房契紅木物件昨日大令提徐研訉顧投案呈遞被呑各物清單徐供前者顧虧欠帳項無可彌縫浼其母舅倩利康買辦張良卿及孫振興店主孫福瑞一再理　願將寄存各件抵欠早已了結今見平舅去世忽肇訟端大令著將徐交人保出俟下期傳到張孫復訊核辦○福建人林炳四徐三頭由福州運到新鑄之錢三十千售與小東門外仁泰錢莊被巡街捕拘入捕房昨晨解案請訊仁泰莊主　俊卿投案供稱近因銅錢缺乏向林徐兌換每洋銀一元換錢九百七十文並非　販大令謂近奉各大憲嚴禁販錢出口若將林徐解回福州罪無可逭今姑從寛判罰洋銀十元潘亦罰二十元錢發還○韞德公司收租人俞辛伯偕耀華照相館西人控楊伯洪壩佔房屋不肯遷移大令訊供之下著傳前收租人葛紀華來案備質昨日俞偕葛投案訴稱此屋於二月二十日由楊退租旋卽另賃與方姓楊供小的並未退租實係葛從中舞弊大令著楊再租一月期滿卽遷讓○偷兒張阿江在江天輪船上行竊綢縐衣服十餘件持至浦東攔泥渡左近被汛捕拘獲解送巡防局經局員徐二尹訉懲開釋未幾復潛蹤來滬被包探拘入捕房捕頭詰悉前情派包探押張吊贓解案請訊大令判枷號一月笞責五百板贓存候失主認領○偷兒陸春福竊取某姓家翡翠烟壺質得小銀錢五枚洎包探獲押往吊贓則先已被人贖去因於昨日解案請辦太令略訉情由判責三　板以敬○陸慶祥朱家俊訴稱前日黎明時竊賊除阿才王阿福毁門圖竊當塲拘獲尚敢行兇是以送案請辦大令判　枷號二月期　各責五百板 
[皖垣官報]  
　　二月十七十八日定遠縣曾光煦到候補直隸州鄭淑章陳梓敬顧　焜知縣杜葆光葉濬題補宿松縣陳補綬均知首縣閱卷十九日候補知府杜恩榮到由山東勸辦安徽賑捐回大挑知縣羅琳知安徽賑捐案内奬加同知升銜二十日候補吏目董子敬辭回鳳陽按司獄注步　由甯國差遣回知縣陳守先到由宣城查騐圩堤回二十一日銀署繁昌典史張開甲謝奉行知奬給存記釐差一次代理懷甯縣劉啟文奉札委交代局稽查委員二十二日定遠縣曾光煦辭淮北牙釐局差遣州判王福銓到知縣李郁知奉委辦倒湖厘卡巡檢陳　到由太平府差遣回並知過班知縣二十三日請補蕪湖縣河口司曾汝舟謝記大功一次題補盱眙縣周滎期知奉委發審局正辦候補知縣陳守先知奉委發審局副辦二十四日署鳳陽道馮煦到皖北發　委員知縣曾行淦到知縣仲森璧奉藩台委辦核對二十五日卸署霍山縣徐景鏞到皖北道差遣州判王福銓辭二十六日署鳳陽道馮煦辭行　邱縣教諭簽升頴州府敎授周備五到委辦倒湖厘卡知縣李長郁知銷辦藩轅核對差候補知縣仲森　接辦藩台辦核對差 
[江西官報]  
　　統領江安軍王心忠禀到湖南瀏陽武舉李作霖禀到候補府洪鑾接辦　釐局提調知縣張柱芬禀謝拔委酌委各一次行知李澂接辦撫院收呈詞俞官圻辦主饒釐卡季相解餉金陵回魏碩輔委辦善後局文案山西潭源州阮志謙由晉來江催餉並勸辦晉賑捐標下左營左哨千總汪長陞病故遺缺以候補千總饒鶴萬拔補臨江府斌鑑撫州府陳擾瀛俱禀到建昌縣周祖庚禀到　肇基禀謝加級紀錄行知廬陵永陽司吳應甲卸事回長江饒州叅將謝詩才吳城叅將彭三泰署建昌都司黄慶雲卸事俱禀到星子縣左秉鈞禀到新昌縣陳君耀往長江查探硝磺價值白士元往豐城催交代曾　選往上高催墊欵布庫吳鳴盛禀謝以知府用行知千總謝國鑫接管東轅門卡房會昌縣陸垣因病請假回　就醫該縣篆務以輪委到班徐寳鍔署理布理問王　翼現委代理安福縣篆務所遺理問缺以按經廣祥調署遞遺按經缺以現署景德司何家謨調署再遺景德司缺以現辦浮梁保甲盛慶雲代理山西渾源州阮志謙往安徽廣東勸捐管帶福建福勝前營記記名提督蕭宗雲由湖南來江禀到府經賴家濬湖南查探榖價冋吳錫蔭就近騐看黄曾詒往九江候差副將陳得喜由湖南籍來江李隆寳詹金實俱銷巡查冬防街道兩淮鹽大使姜祖勳咨送西岸差遣前帶湖南慶字營副將何起勝前帶廣西後軍左營胡有餘俱由湖南籍來江通判樂業寗都州催交代結回從九李炯幫辦洋務局文案新昌縣丞馮政賢患病請假回省　醫以正任南豐羅坊司己飭回任尚未到任之陳占春代理遞遺羅坊司以宋鵬程署理江蘇候補道許元章由湖口掣騐局來省分省試用道徐紹楨前直隸故城縣洪壽彭俱　總辦文案候補縣　輔清委辦　岡山卡縣丞俞永康查順外保甲署安遠縣朱炳光因病請假以正任斯缺　鴻基飭回本任 
 
 

Page 10

 
 
   
 
 

Page 11

 
 
　　　 
 
 

Page 12

 
 
[奏疏彚錄]  
　　護理陜甘總督甘肅布政使臣李廷簫跪奏爲川楚陜三省會哨事竣邊界安謐循例恭摺具陳仰祈聖鑒事竊照川楚陜三省連界地方向派提督總兵分年會哨事竣彚奏歴經遵辦在案兹據署漢中鎭總兵龍恩思陜安鎭總兵姚文廣署河州鎭總兵焦大聚禀稱漢中鎭委定遠略陽二營遊擊前往會哨該定遠營游擊賀在發於本年十月初一日在川陜交界之漁渡壩滾龍坡與四川川北鎭總兵周萬順相晤略陽營遊擊沙占魁於十一月初一日在陜甘交界之白馬關與河州鎭委員階州營遊擊王在耘　昭陜安鎭委署白土營遊擊吳志萬於十月初十日在陜楚交界之蓮花寺與湖北鄖陽鎭總兵俞厚安相晤河州鎭委階州營游擊王在耘於十一月初一日在陜甘交界之白馬關與漢中鎭委員略陽營遊擊沙占魁相晤文縣營都司崇喜於十月二十日在川陜交界之哈南塞馬尾墩與四川松潘鎭委員署南坪營都司車致道相晤並據各該鎭聲稱各該員等約同聨絡巡查經過各處均無匪蹤行旅居民極爲安謐各等情前來臣查川楚陜三省邊界犬牙相錯山深箐密户鮮人稀奸宄易于藏匿盤詰巡防最關緊要仍應嚴飭各該鎭總兵督率所屬各營隨地認眞查察務使醜類潛消閭閻安堵不得因地方無事稍涉疎懈以期仰副聖主綏靖邊圉之至意所有各鎭委員會哨事竣邊界安靖情形理合恭摺具陳伏乞皇太后皇上聖鑒謹奏奉硃批知道了欽此 
　　福建道監察御史臣管廷獻跪奏爲年饑榖貴小民生計維艱請整肅營規以通商賈而裕食用恭摺具陳仰祈聖鑒事竊以能戰必先能守攘外必先安内自駐蹕西安以來人情惶駭物價騰湧固由此地連年荒旱收成歉薄亦由兵勇騷擾商旅裹足食用缺乏漸恐不給恭讀光緒二十六年九月二十五日上諭將沿途縱兵騷擾之統帶員弁嚴加懲處仰見睿慮周詳莫名欽佩第臣猶有慮者兵民固貴相安兵民尤不宜雜處近來各省兵勇非住客店及住民房陜省城内外亦然縱嚴加約束正恐耳目難周况當鑾輿臨幸隨扈衆多全賴商賈雲集資其利賴乃沿途之客店旣爲兵勇佔據無論擾奪不免抑勒且露宿堪虞省城之客店不惟商旅不得棲止卽官員尋寓亦苦無隙地似此擾攘紛紜將來何堪設想相應請旨飭下西安省城之兵除留數營護衛行宫外儘數在郊外空曠之地掘立營盤駐紥東路沿途之兵於潼關附近掘立營盤扼要駐紥推之晉豫兩省皆然庶勢衆則防閑易周地曠則操練較便兵民各安居商賈自樂出其途矣並請飭下各直省督撫責令各該州縣設立堆卡凡商旅過來認眞護送將陜豫一帶關津糧石稅釐並飭令一體豁免庶糧價不自日增人情自然靜　所謂攘外必先安内者此也臣愚昧之見是否有當伏乞皇太后皇上聖鑒謹奏奉旨已錄 
德壽片再光緒二十六年分京餉奏撥廣東鹽課銀二十萬兩已解十五萬兩又撥内務府經費鹽課銀五萬兩已解四萬兩均經奏報在案兹復在鹽課項下籌解京餉銀五萬兩隨解一五加平飯食銀一千五百兩又内務府經費銀一萬兩隨解平餘等費銀三百三十兩統以現銀裝鞘作爲起解本年第四批京餉及内務府經費飭委候補通判吉昌等管解據報於本月初一日由粤起運上海轉運漢口再由漢口轉運總局備齊車輛添撥兵隊隨同委員護解至行在軍機處兌收所有要年奉撥廣東京餉鹽課銀二十萬兩内務府經費銀五萬兩先解後四批均已解清據兩廣鹽運使張國鈞詳請奏咨前來奴才覆核無異除分咨查照外再廣東巡撫係奴才本任毋庸會銜合併陳明伏乞聖鑒謹奏奉硃批該衙門知道欽此 
　　張紹華片再查案准兵部咨光緒十五年十月二十八日欽奉上諭各省設立防營如有更換管帶員弁或移紥他處並著隨時奏聞等因欽此欽遵辦理在案兹查贑防水師右營營官撫標左營花翎補用遊擊楊映春於光緒二十六年八月十三日病故所遺贑防水師右營營官事務委降補守備袁家珍於光緒二十六年八月二十四日接辦袁家珍未到營以前委藍翎五品拔補把總伍萬勝暫行代辦安字營營官南昌城守營候補副將周雲步於光緒二十六年八月二十六日交卸所遺安字營營官事務委補用副將謝家雲於八月二十六日接辦又内河水師營統帶江西遇缺前先補用道繆德棻於光緒二十六年閏八月十四日交卸所遺内河水師營統帶事務委江西遇缺儘先題奏道蔣松齡於閏八月十四日接辦又辦理軍裝所管帶壯勇委員候補知府劉家蔭於光緒二十六年九月初一日交卸所遺軍裝所管帶壯勇事務委候補知府徐元霖於九月初一日接辦又總統江安全軍江西九江鎭總兵宋朝儒於光緒二十六年十月十二日交卸所遺總統江安全軍事務委分統江安全罼補用總兵王心忠於十月十二日接辦又統帶九江鎭標選鋒左右兩營並新勁營及節制湖口砲隊營江西九江鎭總兵宋朝儒於光緒二十六年十二月二十二交卸所遺統帶九江鎭標選鋒左右兩營並新勁營及節制湖口砲隊營事務歸堪勝提鎭總兵候補副將署江西九江鎭總兵王國權於十月二十二日接辦又湖口砲隊營營官候補遊擊白占勝調管新勁營營官事務所遺湖口砲隊營營官調委新勁營營官借補九江城守營守備周廷華接辦均於十月二十二日分别交接善後總局司道彚詳請奏前來所有各營更換管帶銜名緣由理合附片陳明伏乞聖鑒謹奏奉硃批兵部知道欽此 
　　升授都察院左都御史廣東學政臣張百熙跪奏爲恭謝天恩仰祈聖鑒事九月二十五日恭奉電傳内閣奉上諭都察院左都御史著張百熙補授欽此竊臣猥以陋質上承特知疊被温綸洊躋顯秩雖涓冰霜自勵負疚滋多豈圖雨露頻施加恩靡旣容臺佐職新叩書笏之殊使黼坐宣猷更飭繡衣之美度冠象恧事國憲帝心之簡界獨隆噶騶以辦朝儀臣志則靖共罔懈况值友邦失好時事多艱宵旰已莫釋乎憂勤涓埃轉難圖乎報稱第念總憲執法庶僚具瞻鷹擊曾聞有去宄詰奸之責鴻謨遠　資獻可替否之才以臣疏庸曷克勝任惟有益加寅愼期盡職乎蘭臺隨扈辰游近依光於芝殿咨十二牧弼明之典龍作納言頌億萬年有道之長虎拜稽首所有微臣感激下忱理合繕摺恭謝天恩伏乞皇太后皇上聖鑒謹奏奉硃批知道了欽此 
　　張人駿片再據署湖北督糧道凌卿雲詳稱該省光緒二十四年分帮津資役奏銷案内襄陽衛未完五分七釐帮津銀二千九百六十四兩五錢一分一釐一毫又未完六分六厘咨役銀一千九百六十二兩四分四釐已據襄陽衛守備馬士晉於光緒二十五年十二月十四日並二十六年五月初九九月十四等日續嗣帮津銀二吉九百六十四兩五錢一分一釐一毫又續嗣咨役銀一千九百六十二兩四分四釐均經先後收儲道庫其續完帮津銀二千兩咨役銀一千兩業經造入光緒二十六年春秋二撥報部查覆在案其續完帮津銀九百六十四兩五錢一分一釐一毫咨役銀九百六十二兩四分四釐請俟入於光緒二十七年春撥及二十五年帮津奏銷册内分晰造報是原叅襄陽衛守備馬士晉未完五分七釐帮津未完六分六釐咨役各分數均已全完清楚詳請具奏免議前來臣覆覈無異合無仰懇天恩俯准將襄陽衛守備馬士晉前叅處分飭部免議以符定章以昭激勸理合附片陳明伏乞聖鑒訓示謹奏奉硃批該部議奏欽此 
 
