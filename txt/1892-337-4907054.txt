# 1892 - 337 - 4907054

 

Page 1

 
 
[新印通商約章纂要告成] [  圖書集成局代啟]  
　　是書將道光季年通商而後與各國所定約章及交涉成案剛繁就簡别類分門羅羅清疎有條不紊誠講求洋務者不可不讀之書也兹巳由本局印成分裝四册每部碼洋八角諸君子有以先覩爲快者請移玉棋盤街平和里黄熙記及各書坊購取可也 
[書江撫德曉帥懲辦逆首情形摺後]  
　　自古聖王之馭天下也旣有文德以鼓舞羣倫統智愚賢否之儔使之遵道遵路而尤必有武功之彪炳足以震鑠乎一時勒諸金石紀諸竹帛鋪張盛然垂示方來此疆圉所以有磐石之安天子所以有神武之號也我朝武功之盤超越前代龍興遼瀋乘闖賊之亂電擊風馳救民水火曾幾何時而大憝就誅版輿混一　天下之正直馬湯武而上之自時厥後平三藩定大小金川戡川楚教徒豐功偉烈史不絶書然當命將遣師連籌决策芻糧轉輸於境上士卒勞苦於行間或十數年而後定或數年而後定蓋戡亂若斯之難也若以近事徵之卽一難一易幾若不可同口而語去冬朝陽之變當訛言四起時風聲鶴唳幾使聞者心驚李傅相不動聲色密運機緘籌餉調兵源源接濟葉軍門志超親赴前敵發縱指示而各將帥又皆踴躍用命馳驟於窮荒極徼之中往來於砲雨槍林之内戰無不勝攻無不克先後不出兩月已報肅清用兵神速爲前此所未有至今年六月間而湖南江西接壤之武功山又有哥老會匪盤踞其中黨羽至八九千人之多公然創立僞號竪旗起事經湖南江西兩省大帥派兵攻剿曾幾何時而掃穴擒渠班師奏凱經江撫德曉帥入奏九重戡亂之速與去歲朝陽一役如出一轍較之從前平定粤曠逆日持久老師糜餉眞有天壤之殊從前粤逆之所以久稽顯戮者固由承平日久武備廢弛將不知兵弁不習戰遂致宼焰猖狂蹂躪幾徧行省然究其失策之故則不得不歸咎於地方官之養癰貽患當洪楊諸逆初發難時黨羽未多翦除尚易苟得精明强幹之員嚴密捕拿立置於法易如反掌耳卒以措置失宜遂致虎兕出柙釀成巨禍此則令人太息痛恨者也今者武功山之匪雖已約期起事幸事機敗露官軍乘其糧械未齊進兵疾擣遂使烏合之衆氷消瓦解地方得以保全生靈免遭茶毒辦理得手其功誠有不可没者夫哥老會名目已萌芽於數十年前坐鎭兼圻者深謀卓識固已見及於此特以其黨旣多若欲一網打盡則株連必衆殺戮必多殊非聖世涵育羣生之意是以從容坐鎭不忍遽事芟除至近年來若輩輒以散給票布裹脅黨羽爲事各挾不靖之心蠢然思動則化日光天下之下斷不容鬼魅蹤惟有大振紀綱甲明賞　撥派明幹員弁廣購眼綫嚴密搜拿一面大張告示使無知愚民誤被煽惑者咸得悔罪自新其中積惡渠魁自知罪無可逭急欲乘間一逞始則焚燬教堂欲使中西生釁彼乃得以從中取事坐收漁人之利幸官憲洞燭其奸辦　教案務得其平不致以區區之故結與國之怨匪黨計不得施則又在朝陽一帶乘隙而起彼之意將謂不得逞志於南方尚可逞志於北地也孰意天戈所指奮迅無前翦滅醜類不啻以湯沃雪以風掃籜卽如今年武功山之役在彼豈不謂山勢峻削可作負嵎之計又其界毗連兩省可作逋逃淵藪卒之爲時未久而彼忝竊僞號甘心叛逆者皆不能幸逃顯戮魂魄有知當曉然於國法之不可干螳臂之不可拒矣譬之於水滔滔不已必有潰決之時譬之於火星星不息必有燎原之候會匪萌　旣非一朝則其擄脅徒黨揭竿起事固在意計之中特念古來變故之生其發也遲則其爲禍也大其發也速則其爲禍也小載諸史册歴歴可稽與其因循坐視致令暗長潛滋誠不如早拔根株免貽日後無窮之患今會匪屢經蠢動咸就誅夷戡亂之功水讋陸慄自可收一勞永逸之效從此井里桑麻晏然無事食毛踐土之人有不鼓舞歡欣歌頌功德於勿置哉然有備無患者國家所以長治也懲前　後者吏治所以振興也苟撫有斯民者時時以除暴安良爲事庶匪類不敢竊發閭閻永戴生成矣 
[本館接奉電音]  
　　昨由京友電傳上諭三道敬謹譯登○十月二十日内閣抄奉○上諭刑部右侍郎周德潤由翰林洊陟卿貳宣力有年克勤厥職兹聞溘逝軫惜殊深著加恩照侍郎例賜卹任内一切處分悉予開復　得卹典該衙門察例具奏欽此同日奉上諭福建興泉永道員缺緊要著監督於通省知府内揀員調補所遺員缺著英璞補授欽此同日奉硃筆長萃補授太僕寺卿欽此 
[虞陛賡歌]  
　　侍衛處爲知照事十月初四日奉旨朕於明日辦事用膳後出乾清門走後左門升太和殿傳臚禮成後仍走後左門進乾清門至乾清宫東暖閣更衣至養心殿召見大臣卯正二刻預備欽此○吏部爲咨行事所有本年考試現任筆帖式及内務府現任筆帖式並繙譯官譯漢官應由本部將滿洲大學士六部九卿滿堂銜闕列奏請欽派閱卷大臣相應咨行貴衙門卽將滿堂銜除由讀祝官贊禮郎出身者毋庸開送外餘於五日内開送過　以憑入奏至開送後如有出差告假等項亦卽隨時知照以便於單内扣除○户部爲片行事俸餉處案呈所有廂黄正黄兩旗應領本年十月季兵丁甲米銀兩准銀庫付稱於本月十一日已時開放等因爲此片行貴旗傳知承辦人員務於是日已刻以前赴庫承領莫悞○侍衛處爲知照事十月初五日奉旨朕於明日辦事用膳召見大臣後出内右門隆宗門西華門進西苑門德昌門至豐澤園門步詣儀鸞殿皇太后前請安畢出豐澤園門走德昌門還瀛臺辰初預備欽此○本年秋季俸米王公以下文職五品武職四品以上八旗官員仍照新章暫由通倉支領其文職六品以下武職五品以下官員左翼四旗由南新倉支領右翼四旗由海運倉支領已由户部刷禀蓋印倉塲填號註明銜名米數統限六十日止本月初六日各旗已自户部彚領回旂分放矣○江西吉南贑寍道恒介眉觀察壽之封翁韻樓太守故於任所觀察扶柩回旗於本月初四日抵京暫住德勝門外小西門宅内擬自初十户起開中并延集僧道喇嘛唪經九日擇吉二十日已時安葬○正藍旗滿洲都統爲咨報事印方案呈本旗義斌佐領下　部員外　崇　之生母博洛濟氏於九月二十日病故該員係屬親子例應是日起丁憂二十七個月據該參佐領結報前來相應咨報吏部查照○兵部示傳此次武殿試以侍衛用之武進士卞賡等五十六名務於本月十五日丑刻赴　苑門外都虞司本部公所報到伺候送交侍衛處當差毋得遲悞 
[日相負傷]  
　　陽歴十一月二十七號卽華歴九月初七日午後二點鐘越十五分時日本總理大臣伊藤伯自 
 
 

Page 2

 
 
五皿子地方乘人力　回邸　　門　遇小松若親王妃乘馬車自右來讓避不及致人力車顚覆伊藤伯墜於車下幸近叚護衛警官馳至從塵埃中抱起而頭面前後已負傷血流如注急抱入大門之内大聲疾呼家人聞聲出迎仍由警官徐徐抱進伊藤伯體本肥碩猝然遇變氣不能續　進内室漸漸復甦末松夫人知之急延醫總監橋本君至用硼酸水洗創痕復以硼酸綿绷裹進純精藥一盞夫人突遭變故毫不驚惶蓋由常聆赤十字社有志看護婦會員演說護法故也旣而橋本君復用德律風傳語招小山外科小山不在又招小西外科帮同診治又因上頤齒槽骨已折斷另倩專門斷科高山紀齋至晚上十二點鐘侍各醫齊集共展其能得以痛勢稍緩先是七點鐘時橋本君已立診斷書會日皇敕使德大寺從長下臨慰問卽以診斷情形請其覆奏翌晨日皇又敕使岩倉松傳旨令加意療治是夜皇后亦遣香川大夫至邸慰問翌日又遣爲倉典侍小島掌侍至邸傳懿旨慰問皇太后出遊相州葉山聞伯負傷持使林皇太后宫亮乘火輪車於次晨回京卽赴伯邸問疾移時大將小松親王代 
御名親自臨邸小松若親王以王妃出此意外之事尤明隱憂三次親臨又數遣池田侍醫診治王妃亦親至二次此耗傅出所有在朝國務大臣樞密院顧問以下文武百僚并在野之知名紳士無不馳邸探問門外車馬爲之填塞二十八號各地發電來問者又不可勝記天人恐伯煩勞凡各大臣以次皆囑親戚追陪惟御使親王由伯面見伯精神毫不改常時刻籌謀國政次日延井上内務大臣於牀上會談又時招档松長官伊柬書記官長至枕邊指示一切旋奉命二十九號舉行議會開院禮伯應議之事著司法大臣山縣伯代理 
[淮安試事]  
　　江蘇學政潯宗師按試淮安塲規嚴肅九月二十一日考試生經古題飛書馳檄用枚皋賦以題爲韻賦得櫓摇背指菊花開得摇字二十二日生正塲府學題今吾於人也合下兩章山陽題不可使知之合下兩章鹽城題秀而不實者至能無說乎通摥詩題　得清淮月影落金巵得淮字經題六五知臨大君之宜吉○二十三日童經古題馬作齋賦以所乘馬午後不與芻爲韻題胯下橋七古尋甘羅城舊址七律賦得短日送寒碪杵急得寒字○二十四日下四學生正塲清河題詩云戰戰至而今而後安東題我欲仁至孔子曰知禮桃源題鳥獸不可與同羣至從而後阜寗題子路問政至請益通塲經題豐年多黍多稌至爲酒爲醴詩題賦得峭風梳骨寒得寒字○二十五日覆生經古題安車　輪賦以束帛加璧駕入深宫爲韻賦得心同野鶴與塵遠得同字○學政按臨各　例有放告一事兹溥宗師牌示云凡文武生童有互相爭訟地方宫未爲申明者據實來轅投禀如婚户田畝細故歸有司理問本閣部不理 
[風火爲災]  
　　蕪湖訪事人云本月十五日東北風捲地聲雄幾同虎嘯下午三點鐘後飛廉氏尤跋扈揚威忽報陡門巷上首某姓草房走水回祿君乘時得意向西南捲中疾馳由福善菴後突出二街時某姓小木作某紙盒店及菴旁茅屋一掃而空又轉向西鄰支批節解燒出陡門巷口正欲飛駛過巷幸老湘營統領親督洋龍迎擊各洋龍更左右夾攻萬丈銀濤滔滔不竭火遂得以稍熄不復支蔓難圖事後查檢計燬民居二十餘户各龍夫方在收拾言旋忽報北門外吊橋邊又兆焚如之禍火由橋東小烟館突出正街迤西倒馳而去其勢較週　尤猛直燒至池邊林下無路可通兼之洋龍接軫連　火勢不能飛渡方漸漸告衰然已燬去四十餘户矣其中被災窮民大半露宿風餐際此風緊雲寒無衣無褐興言及此能不爲之惻然 
[戲塲大火]  
　　廣東肇慶府屬高要縣金利墟經好事者高搭戲臺雇堯天樂名班演劇本月十一日之夜正當恒舞酣歌有賊混迹塲中强欲登看臺爲守臺者所阻賊人恨之潛於棚上縱火萬人如海之中忽覩火燄飛騰烟衝霄漢卽排山倒海驚相走避擠擁不進至於塞途忽臺上繩索焚斷火從空中飛落塲中之人同付一炬婦女之遺簪墮珥爛額焦頭者固極可傷卽或不葬於火而　足挪移亦往往互相蹂躪以死班中小武名崩牙啟者方欲冐火而逃奈身上寬　大袖急不能脫爲杉椽所絓以致火焚其身丑脚三從戲臺躍過看臺髮辮繚於棚竹不能猝解亦致焚身花旦名曰蛇森者竄身人叢中爲人所壓火至幸有屍爲之障蔽過後得從積屍中匍匐而出幸免於死而已火傷及頸吹彈得破的臉兒未免華光大减矣此外復有司金鼓之頭手二手兩人司衣箱之二人司雜箱之一人同歸一炬神廟亦已化爲瓦礫惟神座尚存附近鋪户人家被災者多至二百餘户回首可憐歌舞地頃刻化爲刼灰慘目傷心有如是耶 
[鍾山黛色]  
　　金陵訪事人云新任安徽藩司德方伯擇於本月十六日接篆十三日赴督轅禀辭翌日清晨登鈞和兵船鼓輪上駛省垣僚屬均赴江干呈遞手版以送豸旌○每届隆冬宵小卽到處生心以博一年利市今歲秋收歉薄飢民較多凍餒難堪亦往往流爲盜賊前辦冬防之際瑞方伯曁城内外保甲總局憲面諭員弁每夜親自巡查并擇地城中令各叚各卡員齊集於此謂之會哨不得視爲具文如有疎懶之員一經查出記過停委是以今冬較昔年辦理尤爲得法夜間不敢玩忽四鼓之後猶聞鎗聲隆隆小民得以安枕無憂有皆上憲之賜也○本月十三日午前有囚籠七八具護以兵役入聚寳門向北過内橋入上　縣署投文交犯時縣令陶明府因公他出由典史蘇少尉升堂點名騐明刑具標牌收禁有見者謂各犯年皆强壯面貌猙獰聞在揚州府儀徵縣犯盜案旋卽成禽押解官卽儀徵縣典史也○粥廠之設所以養飢民也金陵向例由保甲分局飭甲長按中確查遇有赤貧之户註册給牌以憑領粥其所以用甲長者蓋因土著者能深悉情形以杜浮冐也乃日久弊生每逢冬賑之期奸胥卽視爲利藪每牌私售青蚨二百翼否則餽諸親及藉以掠美市恩嘗見小康之家廣購粥牌領變弓米以豢雞豕或轉售與他人種種弊端不一而足轉令貧民向隅而泣常苦腹枵今冬開辦粥廠卽在目前安得明際秋毫者掃除此種積弊耶 
[禁開善堂]  
　　漢口訪事人云曰前聞地方官出有禁令不准漢口添設善堂卽向有之堂亦須彼此互相環保具結呈案方准行善否則勒令閉門驟聞之不禁色然以駭及細詢所以致此之故則僉謂漢口善堂林立向本井井有條不料近有無恥之徒邀集黨徒自稱新殷善堂請得地方官示諭懸諸堂外恐嚇鄕愚其人卽儼然以堂董自居四出勸捐大半私肥入已若此類者悉數難於并聞有某善堂請示時本已立有堂名嗣分册勸捐又另用他名署於册首朦蔽之計愈出愈奇似此蠱惑騙錢不特行號受其所欺且更有礙眞實善舉經人向官控告官旣廉得其實始厲禁高懸云 
[刑人於市]  
　　某日之晚陽州甘泉縣宰接到釘封公文知有行刑之事遂卽飭傳劊子伺候至十五日黎明時傳點升堂飭就獄中提出斬犯絞犯各一名當堂依法捆綁會同城守營嚴守戎督率兵丁民壯押解至南門外大汪邊依次明正典刑其絞犯旣决之後例須抛　一晝夜始准屍親領埋及邑宰偕守戎赴郡廟拈香回署犯屍由戴少尉督飭地保在塲看守邗上居民咸以爲見所未見聨袂往觀此犯旣絞後頸上緊繫一繩繩之兩端繫數寸長之木棍面色青黑眼珠突出眶外吻下舌長數寸其狀較身首異處者尤覺可怖聞斬犯姓華因將期服叔謀殺斃命致罹重辟絞犯係在塲加功者未知是否 
[邗江官報]  
　　十月十三日陳分轉其儀委辦姜埝總巡差十四日魯分轉光圻委解京餉起程十五日施分轉承志陳分轉康均回差次 
[敬業書院道課題]  
　　關道憲聶仲芳觀察定於本月二十日課試敬業書院肄業生童昨日清晨諸生童紛紛齊集學師宣廣文亦乘輿涖至嗣因觀察别有要公委松海防劉乙笙司馬代爲點名鐘鳴十下司馬命駕而至廣文降階出迎司馬遂入西邊廂少憇俄而升座點名給卷命題生題樊遲問仁子曰居處恭執事敬與人忠雖之夷狄不可棄也子貢問曰何如斯可謂之士矣子曰行已有恥使于四方不辱君命可謂 
 
 

Page 3

 
 
士矣童題交隣國有道乎詩題賦得炭熾房櫳煖卸貂得貂字 
[點囚頒賞]  
　　新任上海縣典史陸桐華少尹接印情形已紀報端前日少尹懸牌示期二十日查點監犯昨巳届期各差役及禁卒人等均往監門伺候鐘鳴十下少尹先至内監查點共計監犯二十四名每名賞給大錢五十文次至外監檢點共計監犯九名每名賞給大錢四十文少尹又臨女監查點共有女犯二口每口賞錢五十文 
[搶火受責]  
　　汛捕拿獲搶火匪徒甲乙二人解至十六鋪保甲北局經局員祝翼雲二尹提訊甲卽盛阿香供稱係本邑人向作小本經紀此次乘火搶刼杜生和襪店實係初次悞犯乙卽翁阿渭供稱係蘇州人是日見泉漳會館北首火起前往看視見陳積卿墮落衣包一個貪小拾取二尹判將盛翁二人各責五十板從寛保釋起案之贓給還失主 
[視死如歸]  
　　本邑西北鄕萬航渡有僧人投河自盡地保徐占文投縣禀報經黄大令詣驗已將情形紀諸前報兹聞該僧法名演耐號妙恒年已三十歲於光緒十二年間披薙爲僧此次不知何故自盡未死之前曾將洋油澆在身上然之以火不死持刀自刎傷及食管仍不得死躍入河中然後圓寂視死如歸誠有索解不得者矣 
[无妄之災]  
　　南市藥行夥某甲前日在門前小立忽有某乙貿貿然來撞破甲之頭額鮮血直流甲不肯干休將乙扭住適地甲經過爲之調停令乙備香燭向甲服禮並延傷科療治其事始寢 
[召充汛捕]  
　　滬城三四鋪汛捕陳榮因貽悞公務經上海縣黄大令斥革迄今尚無人承充昨日大令出示召募如有熟悉捕務公事者准其覓保來案驗充 
[木工失足]  
　　英大馬路保安司徒廟門前翻造樓房將次工竣前日下午有年約二十餘之木工某甲在樓板上工作失足墜下昏踣於途及經人舁回醫治罔效而斃此亦无妄之災也 
[舊案翻新]  
　　湖羊行阿春卽方阿春前因私刻圖章僞造各鋪户期票向樂天福酒店主婦樂阮氏及嚴生魚販李東生等誑騙洋二千餘元携妻逃遁嗣經樂阮氏嚴生等查知阿春之母巳歸公和羊行之吳大四撫養多年且方等同居一處情關串騙立卽具控法公廨請將公和羊行主吳大四提案訊追當知阿春下落同轉准詞諭飭包探王榮培至八仙橋巡防局請派小甲吳桂仁並局勇等前往協提其時吳大四聞風避匿方阿春之兄瑞初挺身而出言吳大四已往鄕間收帳遂將瑞初先行提案繼又訪知吳並不赴廊又經包探協同地甲前往將永　到　押限交阿春俄而吳大四經人保出阿春之友魏杏生來滬通報阿春避匿嚭興地方遂由嚴生等禀明公廨將阿春尋交來滬當由徐桂善包載卿等理勸不明將阿春送案同轉訊問之下准阿春交保料理嗣由阿春之岳母投案具保同轉謂阿春誑騙巨欵理應究辦姑念原告嚴生等一再代求著押候具到切結始准釋放詎料阿春不願具結串同吳大四赴蘇州臬憲衙門揑詞妄控並稱嚴生卽頌眉偕安生等率領多人將吳拖過法界私押捕房且有私刑吊打情事陳廉訪閱禀恐其中尚有不實批仰松江府札飭上海縣將此案人証提訊明確再行詳覆日前上海縣黄太令移請法廨讞員葛同轉將方阿春等解送到縣葛同轉接奉來文卽於前期請祁繙譯官訊問當時拘提情形據包探王榮培禀稱是日奉葛大老爺諭飭持片至巡防局將方瑞初吳大四先後拘提並無嚴生等人同轉卽諭來差薛順曰吳大四上控一案其中牽涉捕房已請祁大老爺代訊現據包探禀明實情爾須將此情回去禀覆一面將方提廨移送進城昨日同轉蒞公廨捕房將方阿春解案嚴生亦投案候寳同轉謂吳大四現已赴蘇上控爾等須往縣衙質訊吳大四因何上控爾等知之否方阿春供稱欠銀一節已由包載卿徐桂善等理勸吳之上控小的實不知情嚴稱小的奉諭後卽至縣衙伺候同轉謂阿春曰爾私造僞票八張向嚴等誑騙洋銀逃赴他處累及吳大四等致吳揑詞妄控又多一番周折僞票八張爾前在堂上供認確鑿不能狡賴方稱僞票係小的所爲决不翻供求大老爺鑒宥同轉卽飭包探將方送縣令嚴投案備　 
[縣案彚錄]  
　　李金標肩負石鎖在英租界中向店鋪硬索錢文由捕拘送公堂蔡太守飭送上海縣訊辦黄大令訊實之餘飭發頭門示衆候傳丐頭沈春及十二圖地保顧調梅到案候示前日沈顧二人由原差傅到晚堂覆訊李供稱係本邑人家住大南門因作不端事不能回家沿途求乞沈供稱小的現當丐頭李金標前因犯竊巳蒙懲辦並非乞丐顧供稱小的現充十二圖地保李金標並無家室亦未住在小的圖中惟李之叔確住小的圖内李金標前會作不法事由伊叔父逐出不准上門大令以李迭犯事端實堪痛恨喝令笞責李一再求恩大令著免責枷號一月發頭門示衆○曹洪機扭李松泉李小寳父子至縣控稱女兒被松泉之子小寳誘拐藏匿引翔港地方黄愛棠大令提訊之下判將松泉交差看管小寳收入所中限三日將曹女交案覆訊此已詳登前報前日曹女已到於晚堂集訊曹訴稱係本邑人現充册書住在大南門内家中有餘屋數間轉借與李松泉居住李開設飯店小的家有一女年已及笄尚未字人某日忽然走失四處尋緝毫無蹤跡旋探悉被松泉之子小寳拐去匿在引翔港地方小的向李父子理論置若罔聞不得已扭案喊控今女兒巳到叩求給領曹女供稱小婦人被小寳引誘藏匿鄕間不料父親已在案下喊控李松泉供稱係浦東人今在治下魚行橋左近開設飯店借住曹姓房屋兒子將曹女誘拐小的實不知情據聞曹將女面許小寳爲室求請鑒察李小寳供稱曹洪機自願將女配與小的爲室曹女卽隨小的赴鄕並非誘拐大令研詰再三小寳仍執前詞大令以小寳誘拐無疑判令重笞四百板復謂曹曰爾女被小寳誘領業已鑄成大錯不如將計就計仍將爾女許配小寳並令李父子當堂向曹洪機服禮原被告遵諭具結而退 
[英界公堂瑣案]  
　　二百八十九號華捕禀稱昨日小的巡路時見徐阿順投浦江自盡是以救起送案徐供稱小的係紹興人現住治下潮陽樓左近家有妻子父親在某洋人處爲傭小的因被人羞辱忿恨不堪深入醉鄕誤墜浦内現在情願回家蔡太守飭差送回查明有無被人羞辱事情覆候核辦○包探孔阿才禀稱采鳳齋女帽店主某甲報失縀絨女帽四十八只值洋銀十七元小的查明歇夥李明仁所竊得贓後倩王德仁消售得錢俵分今巳拿獲李王吊贓送案采鳳齋主訴稱前者用李爲夥因不諳規矩是以停歇後由同業中人婉勸令小的再用不料卽行竊女帽雖倩王消售其實王受李之愚現巳由包探吊贓請卽給領李供稱王唆令小的行竊將贓交伊消售小的祗得洋銀兩元王供稱小的與李同事李有女帽四十八只交小的售得洋銀七元如數付李並不知是竊贓蔡太守判令將李管押六禮拜期滿遞解回籍王管押兩禮拜贓給失主領去○包探何瑞福禀稱汪春芳在鴇兒蘇陳氏家誑得狎客盛生如之眞珠女帽經小的獲汪搜出洋銀詰知眞珠已倩洪雲卿消售現由洪贖還特送案下請判盛訴稱眞珠女帽巳認明屬實請卽給領蘇鴇供稱女帽是盛大少之物請大老爺給還洪供稱眞珠女帽由汪託小的　轉經售原價洋銀七十元巳加至一百二十元現向各經售人說明由小的　出洋銀取回汪供稱叔母有洋銀四百元存在蘇鴇處然小的總不應將珍珠女帽擅賣自知該死祗乞施恩蔡太守判令將汪管押兩月搜出之洋銀給洪具領贓給盛領去○二十四號巡捕禀稱昨日陸雲貴在大橋　投河覓死幸有小船户救起交小的帶至捕房今特解送案下陸供稱小的係崇明人來滬多年貧迫難以度日兼之患病自思生不如死故聳身躍入清流蔡太守飭發棲流公所留養醫治俟病痊再行安置○秦品齋訴稱孩子張根寳竊取銅盆追獲人贓送案請辦張供稱小的 
 
 

Page 4

 
 
年十五歲家有母親自知悞入下流罪無可恕只求恩赦俾得痛改前非蔡太守判令責手心一百下交其母領回管束贓給失主領去○一百二十號華捕禀稱昨日小的巡至某處見東洋車夫曹和扣張阿榮攔住某洋人去路爭令坐車有違工部局定章爲此拘送案下曹張同供稱小的等皆江北人初到治下不知規矩以後不敢如是矣蔡太守判令管抑三日 
[法界公堂瑣案]  
　　賑晏甫控稱莊成來欠洋二百元立有憑票現伊圖賴求請提究詰問莊稱與張晏雨方瑞雲等合做地皮生意各立筆據以憑條抵作議單並未借洋同轉謂旣有方瑞雲同做著將莊交保邀方到案質訊○恒合祥公司收租人陳子貞控稱劉子勳虧欠屋租洋八元二角現經扭獲送案請追劉供稱租賃房屋與友人合開烟館嗣因小的往棲流公所戒烟友人將烟館閉歇小的實不知情屋中尚有玻璃窗等物約值洋四元同轉飭包探將劉帶去檢點物件估價拍賣再行核奪○孔慶龍控稱當順家有東洋車一輛有法界第二千零十六號照會一張係小的所失之物今將車及照一併交捕富順供稱照會係漆匠阿三售與小的此事前經友人理勸允賠洋一元四角同轉判令照賠洋銀後仍將阿三交案究辦○鴇婦楊阿巧卽陳楊氏訴稱蘇婦金　卽桂寳二年前由其父領來售與小婦人所開花烟館爲娼計身價洋銀一百七十元立有筆據在後找價三次又被索取洋四十五元另立找價契據金珠忽於本月十四日九點鐘竊物逃逸小婦人卽赴小東門外捕房禀報不料金珠膽敢串令歹人請某西人繕就西字信至捕房誣控小婦人勒逼爲娼是以來案禀明並將契據呈閱金珠供稱小婦人本姓俞家在蘇州婁門與楊阿巧爲鄰二年前父親與阿巧領小婦人來滬言明爲大姐今忽逼令賣娼小婦人實不甘心問爾父得有身價且立契據爾知之否供稱不知謂據上載明爾曾許配袁姓家爲媳由二親家商義出售得價均分爾旣在楊家爲娼因何逃逸供稱逃逸後央某妓院中燒湯二相公知照楊阿巧請伊前來說話同轉謂烏龜豈能呼作相公混帳巳極金珠之姨母張俞氏聲稱金珠　父價賣小婦人等均不知其事同轉著將金珠管押張俞氏陳楊氏各准交保找尋金珠之父到案再核○韓德善洋行之收租人張松巖控稱德記水菓店欠租洋三十元屢索不還求請追究同轉將水菓行中之王鳳采提案訊問供稱是洋係初開瑞記水菓行之洪姓所欠請向追問同轉飭包探帶王前去尋洪到案再行核奪○掮客錢　玉控稱陳松蘭定購胡椒三百廿包届期不出求請追究同轉提陳到案陳稱先付銀五十兩作爲定資嗣因銷路疲滯將貨退還原主由貨主蘇本榮出立收條現蘇不在滬上致被妄控同轉檢閱字條卽將原告斥退不理○森泰米店張福山控開粥店之陳潘氏欠米洋二十四元八角該氏稱欠錢是實待丈夫回滬時交還同轉著交保限半個月理楚○陳王氏欠錦名洋行租洋十四元詐已繳到聲稱尚欠四元因居住未滿一月請爲减讓同轉著退下於禮拜六到案候示○郭士傑禀追黄少齋欠銀旋據包探王榮培禀稱黄少齋屢傳不到現由黄妻將保人韓梅生之弟裕生送案同轉謂梅生不來卽將其弟管押少齋避匿飭將其妻提押捕房 
[正字]  
　　昨日本報後幅所登漠礦告白内餘利十成誤排十一成特爲更正 
[敬謝惠貺]  
　　中外通商垂數十年凡西醫之來中國者輙能著手成春用藥少許勝人多許是以人皆樂用西藥每以金石易草木之滋兹者華英大藥房開創之初主人凡事力求精美以冀風馳　邇利物濟人昨承以懷拯全錄二帙見贈復媵以百補鐵酒開胃糖片各一瓶玫瑰查寳滋肌香蜜各二盒拜登嘉貺感荷莫名特志數言藉申謝捆并以告世之喜用西國刀圭者 
[遠道輸將]  
　　昨由天順祥號交來慎南陳春源善士所助規銀一百兩囑充北省賑捐當此風緊雲寒冰稜巳結災民之向苦無食者今又苦其無衣我輩生長南方安居樂土一念及彼中景况能無慘然不驩得善士慨解腰纒宏施甘露生死人而肉白骨豈讓古人佳話獨傳哉　筆之餘謹爲百千萬涸鮒飢鱗九叩以謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十八年十月十三日京報全錄]  
　　宫門抄○發抄硃批四道○接錄前稿○皖撫沈奏已革知縣原叅查抄監追及請豁各案請　飭部分别註銷片○江撫德奏本年冬漕體察情形仍難起運本色擬請循舊折徵摺○十月十三日户部通政司詹事府廂黄旗值日無引見○召見軍機崇禮○發抄劉坤一奏江寗等處籌辦賑撫情形奉硃批着照所請該部知道欽此○又賑撫展限一年奉硃批着照所請户部知道欽此○松椿奏湖河水勢情形奉硃批知道了欽此○又請將續解漕項之衛守備施基魁等分别减議奉硃批該部知道欽此○接錄前稿現在全案三十餘人經該司等歴審二十餘次衆供均已明白案情毫無疑義且張咸義等業已死於非命案証又拖死多命更未便因楊霈霖避就狡展徒致兩屍慘遭蒸檢人証再受拖累應卽就供擬結查律載官吏懷挾私讐故勘平人致死者斬監候又例載承審官吏其有將千連之人不應拷訊任意疉次致斃者照非法毆打致死律杖一百徒三年其有將笞杖人犯致斃二命者照非法毆打致死律加一等杖一百流二千里又内外問刑衙門審辦案件其有實在刁健堅不承招者如該徒罪以上具衆証情狀奏請定奪又例載官吏諸色人等爲人曲法囑託公事已施行者杖一百各等語此案已革調署廬江縣知縣楊霈霖因該縣刑書張咸義被控主使呑產傳案審問事甚細微本不應用刑拷訊乃疉次杖責並濫用挺棍光棍架等刑致張咸義越日因傷斃命復因屍親上控揑稱訟棍主唆肆意株連妄拿無辜刑逼教供並誣指張長元等在大堂放火圖燒衙署派差許榮將張長元之子張盛祥拿獲致張盛祥之妻周氏情急投水經救後墜胎身死又因張盛祥中途脫逃輒挾忿將許榮用站籠站死實屬忍心殘酷若照非法毆打致死律科斷罪止擬徒卽照致斃笞杖人犯二名亦罪止杖一百流二千里至楊霈霖指張盛祥之父張長元等在大堂放火旣屬虚誣張長元卽非應拿之人許榮因奉票查拿張長元未獲將其子張盛祥帶至中途被脫僅止一時疎忽楊霈霖疑其賄縱挾忿將許榮裝入站籠斃命若竟照懷挾私讐故勘平人致死律定擬楊霈霖僅懷疑挾忿並非懷挾私讐許榮又係在官差役與平人有間徧查筆例並無恰合專條自應比律减等問擬楊霈霖應如該司等所擬除非法毆打張咸義致死罪止擬徒輕罪不議外應請比依官吏懷　私讐故勘平人致死者斬監候律上量减一等擬杖一百流三千里係職官發往新疆當差照例請旨定奪差役黄仲與黄桂聽使下手將張咸義非法拷打致斃本應按律减等問擬刑書胡翔聽從抽改卷宗雖係楊霈霖發出内稿亦有不合惟該書差等均係在官人役不能不聽命於監臨以楊霈霖之酷虐斷非書役所敢違阻應請革役從寛免其置義監生王安邦爲謝榮春冋本官楊霈霖囑託訟事雖楊霈霖之刑斃張咸義非王安邦意料所及惟囑託之事業已施行亦應按律問擬王安邦卽王易疇應革去監生合依官吏諸色人等爲人囑託公事已施行者杖一百律擬杖一百年逾七旬照律收贖追取贖銀入官册報遞回原籍江西東鄕縣嚴加管束追取監照由縣另行詳銷謝榮春於伊妹魏謝氏究有遺資若干不知確數張咸義等有無主唆吞没亦不查明率以懸揣之詞呈追復央王安邦向官囑託本干律擬業已病故應與訊無知情囑託之何鴻門均毋庸議張大道因被謝榮春誣　求王安邦解釋係爲畏累起見謝安樂並未出頭具控張墨林張大祿與張有福均無毆差奪犯孫小與許榮拿獲張盛祥中途脫逃委係一時疎忽並非得賄故縱概毋庸議羅明卽羅進魁羅進坤在縣指張長元等商謀圖燒衙署謝老窩孜誣供孫長源等賄囑播傳謡言張甫誣供張敬銘等賄託臬司書辦胡家隆包攬各　訊明均係楊霈霖刑逼教供妄認委非有心誣報應與被逼揑具禀狀之保人胡明夏安夏球俱毋庸議孫貴賢孫長源均無與張敬銘等揑造縣官要錢之言賄囑謝老窩孜播傳陳振瑚奚三高大麻孜亦無聽從孫貴賢許給謝老窩孜銀洋司書胡家隆客店主汪森泰更無得賄包攬及知情過付各情事陳謨呈出胡家隆需索之信訊係揑造概免置議幕友陳元煥批辦此案文件並無舛錯楊霈霖亦不能指出舞弊確據應免查究張新業侵用魏謝氏銀洋身死無徵楊霈霖勒捐孫貴賢洋票塗銷張敬銘張長元等並無唆訟及放火圖燒衙署己據全案人証供明應免緝究並將張敬銘原革衣頂准予開復張新業張有福訊係取保病故均毋庸議至張咸義被責因傷身死許榮在站籠站斃已有值堂用刑及委官之書差勒具病狀之保人供明且時隔年餘屍已化爛應請免予開檢仵作周正差役夏球夏安在押病故之處已據委員吳本仁及懷寍上元江寍各縣騐訉明確看役人等均無凌虐情弊併免置議典史毛翔翥於張咸義死後照例禀請鄰封相騐並無不合其縣卷内屍格係楊霈霖事後揑填禀請鄰封又件亦係楊霈霖中途撤回與該典史無涉應卽飭回本任餘屬無干案已訊明未到人証免提省累各　綰飭屬分别領埋　榮裝入站籠下手及看守之壯勇飭縣訪明與高發姚升一併嚴緝獲日另結是否允協除全案供招咨部查核外所有審明已革署廬江縣知縣楊霈霖被控濫刑斃命一案　據衆供確鑿照例擬議緣由理合恭摺具奏伏乞皇上聖鑒訓示謹奏奉硃批着照所請該部知道欽此○○沈秉成片再已革前宿松縣知縣雷恩棠前在任内徵存正雜各欵銀一千一百七十三兩二錢七分五厘屢經嚴催延不完繳據該管道府查明揭報經前署撫臣盧士杰彚案奏奉諭旨雷恩棠著卽拿問監追交盧士杰飭提經手丁書人等嚴訊是侵是挪按律懲辦等因欽此欽遵分别咨行查抄備抵旋准四川督臣查明該革員原籍井硜縣並無家產　財取結咨覆一面飭據懷寍縣查抄該革員寓所衣物估銀五錢七分一厘造册變價並據宿松縣查明任所並無資財寄頓加結呈送隨提該革員雷恩棠曁丁書人等因安慶府訊明前項虧短銀兩實係因公虧挪原籍家產盡絶無力完繳按律擬以總徒四年惟該革員事犯到官在光緒十五年三月十六日恭逢恩詔以前聲請援免請豁詳司勘轉到臣又經臣恭疏具題請豁在案兹據瀋臬兩司詳據該革員雷恩棠禀現向親友多方乞貸湊集前項交代虧欵銀一千一百七十二兩七錢四厘解交司庫兌收連查抄衣物變價銀五錢七分一厘二共銀一千一百七十三兩二錢七分五厘核與原叅虧短數目相符實已全數解清别無短欠詳懇奏請註銷原叅監追及請豁各案等情前來臣查該革員雷恩棠欠解前項正雜各款銀兩旣據該革員於請豁後續完掃數解清别無未解之欵相應籲懇天恩俯准將前任宿松縣已革知縣雷恩棠原叅查抄監追及請豁各案飭部分别註銷除咨部查照外謹會同兩江總督臣劉坤一附片具陳伏乞聖鑒勅部核覆施行謹奏奉硃批户部議奏欽此○○頭品頂戴江西巡撫臣德馨跪奏爲江西省本年冬漕體察情形仍難起連本色擬請循舊折徵以舒民力恭摺仰祈　聖鑒事竊查現准户部咨奏催江西等省漕折省分應徵光緒十八年分新漕設法起　本色並催解漕折銀兩一摺七月十二日具錢奏奉旨依議欽此鈔錄原奏移咨到臣當經轉行欽遵辦理去後兹據布政使方汝翼督糧道鄧蓉鏡會詳稱查江西漕糧自咸豐三年奉文改折以來迄今四十年之久原定折價旣經民間稱便且水路程途較之江蘇等省爲遠中有鄱湖長江之隔風汛靡常若議起運本色必須酌增運費名雖規復舊章實則事同創始兼之倉販久燬建造乏資糧艘無存招集非易種種窒礙情形歴邀聖明洞鑒伏思漕糧爲天庾正供改折乃因時權宜之策若解起運本色何敢視爲緩圖無如江西自遭兵燹後頻年水旱民困未蘇本年四五月間吉安等府屬陰雨連綿山水陡發以致下游一帶低田早稻被淹又自六月中旬以後伏暑亢陽久晴不雨各屬高阜晚禾頗多黄萎秋收歉薄糧價仍昻所有本年應徵漕糧體察民情驟難起運本色該司道公同商酌擬請循舊打徵所有應徵新漕折價銀兩現已嚴飭各州縣設法催科認眞整頓曉諭花户全數完納併飭將十七年及歴年未完售漕一　嚴　徵收足額容俟徵有成數卽當赶緊解赴部庫以供支放俸甲米折之需不敢稍事遲誤等情會詳請奏前來臣復加確核发係實在情形合無仰懇天恩俯准將本年冬漕仍循舊折徵以紓民力臣當督飭該司道等嚴催各屬掃數徵收併將民欠舊漕一律催徵完解以供部庫放欵勿任稍有延欠理合恭摺具奏伏乞皇上聖鑒訓示謹奏奉硃批著照所請户部知道欽此 
 
 

Page 12

 
 
[光緒十八年十月十四日京報全錄]  
　　宫門抄○諭旨一道錄前○江撫德奏添募勇丁緣由片○又奏抵撥餉銀緣由片○又奏調署知縣片○又奏查明徵以節年錢糧完欠數目摺○將軍長等奏擬請將本年軍政展限辦理摺○皖撫沈奏捐建忠卽專祠請准列入祀典片○十月十四日禮部宗人府欽天監正黄旗值日無引見○恩公徐樹銘殷如璋各假滿請安○文治假滿請安○熙貝　請　十日○絪貝勒清安薛允升各續假十日○孫毓汶奏請開缺○都察院奏派專司稽察派出奕杕○掌儀司奏十五日祭奉先殿載津行禮○召見軍機崑岡○○德馨片再查前准户部咨各省防軍練軍水師兵勇以後如有增减餉數隨時奏咨等因遵照在案今本年八月閭萍鄕大安里地方有會匪勾結聚衆滋事勢甚猖獗經臣檄調駐紥吉安府之管帶剛字營記名提督申道發　帶所部弁勇三百十四名馳赴進剿惟吉安府與所屬之蓮花廳及安福永新等縣與萍鄕縣均屬毘連相距不遠不敷分布難保不彼拿此竄未便空虚經臣電飭管帶剛字營申道發就近招募勇新二百名填紥吉安府老營又另募新勇三百名分紥安福永新兩縣以免顧此失彼共計添募勇丁五百名除俟肅清後應留應撤容臣察看情形再行奏明辦理並咨明户兵二部立案外理合附片陳明伏乞聖鑒飭部查照施行謹奏奉硃批著照所請該部知道欽此○○德馨片再查前准軍機大臣字寄光緒三年十月十五日奉上諭沈葆楨奏請飭江西每月恊濟江蘇庫平銀一萬兩俾資周轉等因欽此當經前撫臣劉秉璋奏請將改解台灣之南洋經費仍解兩江抵作現撥江蘇新餉奉旨著照所請該衙門知道欽此又准户部咨具奏請將原撥南北洋海防經費撥解海軍衙門應用等因光緒十一年十一月二十日奉旨依議欽此均經轉行遵照辦理計光緒四五兩年籌解銀十六萬兩又自六年起至十一年五月止共籌撥銀四十萬兩分别劃抵兩江督臣提用江海關光緒四年起至九年代徵贑關絲稅銀兩俱經委解兩江督臣衙門投兌所有光緒十年至十六年江海關代徵贑關絲稅亦由兩江提用共銀二十五萬二千八百八十五兩四錢四分九厘六毫共撥解銀八十一萬二千八百八十五兩四錢四分九厘先後由司詳經奏咨各在案兹據藩司方汝翼詳稱應解海軍經費規准江海關移會光緒十七年代徵贑關絲稅銀四萬五千五百六十五兩五錢六分八厘已遵奉兩江督臣劉坤一札飭由關如數動撥解交金陵防營支應局　收作爲江西月恊江蘇新餉自應援案將江海關代徵贑關光緒十七年分絲稅作爲江西省撥解光緒十八年分江蘇新餉兹已准南安贑州厘金局於應解司庫厘金項下照數提扣銀四萬五千五百六十五兩五錢六分八厘歸還前項代徵贑關絲稅所扣厘金銀兩由司庫分别列收造辦等情詳請具奏前來臣覆核無異除咨户部曁兩江督臣江蘇撫臣查照外所有兩江提用江海關代徵贑關光緒十七年分絲稅抵作江西應解十八年分江蘇新餉銀兩緣由理合附片陳明伏乞聖鑒謹奏奉硃批户部知道欽此○○德馨片再鄱陽縣知縣賀宏勳准補饒州府景德鎭同知應行請咨赴部引見所有鄱陽縣印務查有湖口縣知縣徐允升老成穩練堪以調　又德興縣知縣蘇廷鑑因案撤任所有德興縣印務查有新選崇仁縣尚未到任知縣張超明白練逹堪以調署至徐允升任内並無盜刦三叅届滿已起四叅及錢糧未完叅限將滿有關降調之案據藩司方汝翼會同臬司福裕具詳前來除分檄飭遵外謹會同兩江總督臣劉坤一附片具奏伏乞聖鑒謹奏奉硃批吏部知道欽此○○頭品頂戴江西巡撫臣德馨跪奏爲查明徵收節年錢糧完欠數用循例開列三年比較清單恭摺仰祈聖鑒事竊照各省每年徵收錢糧已未完數例應三年比較於奏銷截數後開單奏報又咸豐二年六月内准户部咨嗣後具奏名直省比較摺内除徵收新賦錢糧議處毋庸核計外其舊欠帶徵仍遵照奏定章程開列積欠舊欠若干本年帶徵若干已完若干未完若干比之上三年或盈或絀由部於年終　案比較等因歴經遵辦在案兹據藩司方汝翼詳稱今届光緒十七年奏銷除收十七年新賦錢糧遵照部咨摺内毋庸開列外所有舊賦項下應徵光緒六年起至十六年止民欠緩徵地丁屯糧丁並豁免案内道光二十九年起至光緒五年止已徵未解除完外未完民欠並已徵未解共銀四百九十三萬三千八百二十一兩零内除光緒六七八九十十一十二十三等年民欠緩徵地丁屯糧丁並完外共銀三百五十萬四千三百九十四兩零業已奉文查辦豁免有無徵存提解銀兩應歸豁免案内查明另行辦理又除光緒十四十五十六等年被災案内請緩徵遞緩分年帶徵共銀二十三萬七千六百一十一兩零外實應催徵銀一百一十九萬一千八百一十五兩零今督催已完共銀六萬三千九百七十八兩零尚未完銀一百一十二萬七千八百三十七兩零除於奏銷案内分晰造册另詳請題送部合將已未完銀兩開列比較分數詳請具奏等情前來臣覆核無異除仍飭司勒限嚴催迅速完解不任稍有蒂欠以重賦課外理合循例恭摺具奏並繕三年比較清單敬呈御覽伏乞皇上聖鑒謹奏奉硃批户部知道單併發欽此○○奴才長庚富勒銘額跪奏爲伊犁旗緑各營官員歴俸未滿擬請將本年軍政展限辦理恭摺仰祈聖鑒事竊准兵部咨旗緑各營五年一次舉行軍政各省將軍都統副都統等俱令開列事實妥册與駐防官員軍政各册定於次年十月内題報到部伊犁駐防如有堪膺保荐者准荐舉四員軍標緑營准荐舉一員又歴俸未滿三年者不准保荐除索倫察哈爾額魯特向無軍政之例其滿洲錫伯官員照原定之例辦理現届光緒十八年舉行軍政之期行令遵照辦理等因奴才等當經分别轉行去後兹據伊犁惠遠城駐防舊滿　左右翼協領額　柯本恩祥新滿營恊領錫吉　琿吉福等查明舊滿營協領佐領防禦驍騎校各員均係光緒十六年二月初七日奉旨補放歴俸未滿三年新滿營協領以下各缺係光緒十七年十一月十八日奏請補放兹於本年七月二十二日甫奉部覆又據　伯營領隊大臣鍾亮　明總管以下各官雖經揀補有人惟均充漢營練軍差使上年九月始行裁撤練軍歸復營制歴俸亦未期滿各等　呈報前來伏查伊犁營制初復現在舊新滿營曁錫伯營各官或員缺甫經補定或歴俸未滿三年均與軍政之例未合奴才長庚於本年到任整頓營伍逐加考騐尚無年老力衰曁各項有干計典之員至軍標漢隊員缺亦於上年初設其副將等官尚未補人所有本年軍政合無籲懇天恩俯念伊犁營制初復准將旗緑各營展至下届再行舉辦出自鴻施至各營如有庸劣不職之員奴才等卽當隨時叅劾不敢容隱以肅軍紀而重邊防謹將本年軍政懇請展限辦理緣由恭摺具陳伏乞皇上聖鑒訓示謹奏奉硃批着照所請兵部知道欽此○○沈秉成片再據寗國府詳據宣成縣詳縣屬紳士候選教諭楊汝諧等禀稱同里周徐氏素明大義咸豐十年髮逆竄擾遣子周永鏊等襄辦團練聞賊驟至率媳駱氏馮氏登樓擲瓦傷賊身被賊戕馮氏懷刃助姑力莫能　墜樓殞命賊焚其屍駱氏見姑遇害駡賊不屈被斷右臂忍痛葬姑後絶粒自盡長子周永鏊在縣境施糧村一帶率練堵禦力戰陣亡經前兩江總督臣左宗棠於光緒八年彚入采訪忠義第八十二案内奏請旌卹建立專祠專坊奉旨馮東曙等均着照所請交部分别旌卹單併發欽北行知欽遵在案現經周徐氏次子江西南安府知府周浩遣家屬回籍在城内小東門自建祠坊並將已業糧田六百八十　畞永爲祠產以備　時祭品禀懇轉請列入祀典春秋致祭以爲地方矜式等情由該縣查明輿論允洽將所置祠產立案詳府轉由　布政使嵩崑具詳前來　查亳州蔣組綬等一族二百餘人　匪殉難捐建總祠奏准列入祀典有案該周徐氏與其子媳西人同時死事甚烈忠孝節義萃一門旣遵奏案由該家屬自行建祠並備祭品而　里同聲稱道亦由傾慕之誠合無仰懇天恩　准列八宣城縣祀典由地方官春秋致祭以彰忠節而　輿情出自鴻慈逾格除咨禮部查照外謹會同兩江總督臣劉坤一據情附片具陳伏乞聖鑒訓示謹奏奉硃批著照所請禮部知道欽此 
 
