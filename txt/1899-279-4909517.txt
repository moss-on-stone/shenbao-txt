# 1899 - 279 - 4909517

 

Page 1

 
 
[售報杜弊加蓋戮記告白] [  申報館主人啓]  
　　本館前因漢口等處貪利之徒收買上海閱過之殘報私售與人甚有塗改年月日期及附張不符等弊閱報諸君受其欺朦告知本館因卽禀明漢領事署照會江漢關道札縣拿禁貪利之徒業已悔悟歛跡本館忠厚待人姑不深究今於七月初一日起漢口一埠本館正報另印橢圓戮記邊用洋文中刊華文此後如無此印卽係殘報倘再有人私販致害本館聲名立卽禀請提究不貸 
[廣學會新譯李傅相歴聘歐美記每部三角五分○又出售新著富國眞理說教雪] [  圖書集成局代啓]  
　　前年李傅相奉使至俄旋歴聘歐美各與國衆皆以傅相本中國偉人充外洋貴使爭見顔色自幸光榮各報館更遣人日伺行臺記動記言歸登報简廣學學林樂知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在棋盤街老巡捕房對門廣學會總局曁各省西士售賣處分别出售○富國眞理爲前任厦門英領事賈君所著中國今正患貧誠取是戏而仿行之朝野上下間吾知　必有合　每部三角○說教雪爲王君煜初所著盖惜彭君光譽說教之誣而雪之也每部一角半○附售學古堂文集二角售處皆同前 
[論愼重民命宜嚴防仵作舞弊]  
律載命案有故殺誤殺戯殺鬥殺謀殺之不同其情旣殊其科罪亦迥異而其要皆以仵作騐後所報爲憑爲仵作者果能精於其藝一秉大公則雖死者含寃何難立時照雪無如近來各州縣於騐屍之法不甚講求以致充是役者大都草率從事平日旣不知洗寃錄爲何書一遇陳屍在前卽任意翻騰敷衍塞責其不肖者隂受兇手賄賂卽諱有傷爲無傷或更僞作傷痕意圖誣陷致令是非顚倒海底寃沈凡若此者往往而有而爲之上者唯唯諾諾惟仵作之言是聽一經唱報卽飭照填屍格向苦主多方勸導飭令從速具結棺殮以免枝節叢生抑或惑於救生不救死之說明知死者因傷致命故作聾聵一任仵作上下其手欺朦於大庭廣衆之中不亦視人命如草菅深負父母斯民之責也耶前者德靜山中丞巡撫江蘇時有鑒於此札飭藩憲聶仲芳方伯署臬憲朱竹石廉訪釐定章程寛籌工食召甘泉縣歴練較深之仵作李誥至蘇充作教習通飭各州縣派人赴省學習本館曾箸爲論說深歎中丞關心民瘼造福無涯而深望願膺是選者學習有成以副上憲愼重民命之意乃時閱半年應募者寥寥無幾上海縣王欣甫大令飭仵作吳鋆派人前往亦至今未得其選致勞上憲一再札催是豈願學者竟無其人耶抑若輩有意抑制不欲廣其衣鉢之傳耶夫訟獄莫重於人命人命莫重於相騐相騐之詳愼雖不全在仵作而仵作實操其權大江南北自兵燹後仵作失傳缺額未備致令濫竽充數尋常傷痕明顯者尚多舛誤更無論疑難之案及蒸檢屍骨乎上海爲華洋總匯之區命案之多幾於無日不有而仵作不過吳鋆一人應接旣苦不遑且安保無利令智昏之處近日法租界車寓主嘉定人鄧阿炳被自稱包探夥役之霍少山張和尚王桂生等毆斃一案人言藉藉不爲無因而仵作竟以無傷爲詞幸王大令素號嚴明不肯含糊了結想此案卽不至於擬抵而何人起意何人行兇何人加功罪有攸歸不難水落石出顧或謂近來命案如欲爲死者伸寃須恃有力者之代爲剖白否則地方官旣視爲無足重輕之事仵作卽得舞弊於其間試觀本月初六日本報登觀劇釀命一則謂前江南鹽巡道降補通判胡芸臺通刺之家丁某甲隨夫人史氏至蘇垣盤門外青陽地天園觀猫兒戲因與閽人某甲齟齬致被喚同四十三號巡街捕擊傷腰際閱日斃命然當奄奄一息時元和縣陳大令親臨勘騐仵作猶以無傷唱報迨後通刺舅氏前湖北漢黃德道史觀察之公子以肇事處係吳縣管轄飭人報請吳縣某大令臨塲相騐仵作知不能諱飾爰唱報死者腰際有致命傷一處然猶廻護前非謂傷在皮肉之内故死後方得顯明說者謂甲幸係宦家僕從故仵作不敢始終固執否則得賄朦蔽百出其技而不窮地方官卽非如明人所謂泥塑紙糊者亦誰是能澈底根求必使案無遁飾哉夫國家設官治民自宜於人命重情加意體察雖其勢不能不假手於仵作而仵作之言不可盡信仵作之弊不可不防防弊之法奈何亦惟多募數人優給工食俾令悉心學習以廣其傳遇有疑案不妨一再試騐務求情眞罪當而後已庶不致受若輩之欺若處繁劇之區惟以規避處分圖免賠累爲得計而於民之死生不暇顧問一任仵作信口胡言罔知體察則非予之所敢知矣 
[本館接奉電音]  
　　昨日午後京師飛電傳來懿旨一道上諭一道旨一道硃筆二道敬謹譯登○九月初六日欽奉慈禧端佑康頤昭豫莊誠壽恭欽獻崇熙皇太后懿旨現在卽近冬令京師貧民禦寒無資殊深軫恤著賞給銀一萬兩由内務府廣儲可發交順天府五城專備製辦棉衣分别散給以示嘉惠窮民欽此同日奉上諭本日召見之山東文登縣知縣麻祖年著以直隸州知州在任儘先卽補並交軍機處存記欽此同日奉旨崇勲勲賞給副都統銜作爲科布多叅贊大臣照例馳驛前往欽此同日奉硃筆著派祿德載濂監視馬射欽此同日奉硃筆這監試著聚豫去欽此 
[法人之言]  
　　香港循環日報轉錄海防法字報云邇來粤東水道盗賊披猖英人藉口於保獲商人飛調砲船駛入西江剿捕其善於因利乘便卽此可見一斑已并聞英人欲在兩廣派兵士梭巡以弭禍患若是則與前之待埃及誠無以異我法國政府亦當設法爭先鬥捷無任英人獨擅利權前聞粤垣及香港法領事官已疉次咨請西貢法員速調兵船至西江駐泊雖道路傳言容有未確然以目下時勢機局而論固應如斯辦理乃曠日持久猶未聞派出何船一失機緣悔之晚矣噫法人之言如此其眞視中國爲公共之物爭思染指於其間乎不知中國執政者將何以術備之 
[擴張艦隊]  
　　天津國聞報云法國政府擬於明年將艦隊擴張以頭等巡艦爲旗船輔以巡艦及砲艇各四艘編入東洋艦隊并另置安南東京艦隊俾海上軍容如荼如火 
[英籌權利]  
　　西字報云近日上海中國會中英人繕就奏摺詳陳現在英人在中國情形并如何講求權利之處待諸同人至董事書記處簽名卽須拜發矣 
[日界已定]  
　　福州采訪友人云前者閩中大憲欽奉廷寄准日本人在福州劃界通商旋經劃定自番船浦以下天主堂馬頭東首起至尾墩村東首爲止前偪閩江後鄰民地除水廠界及尾墩村不計外量見一十七萬坪另闢新洲等處約四萬坪日内已札委地方文武各官會同日本領事某君勘明四至樹立界碑聞所訂章程甚爲公允界 
 
 

Page 2

 
 
中港頭中墩兩村百姓有不願將田出售者聽之墳墓之在界中者任後裔以時祭掃宗祠神廟依舊留存惟不許租界華民將地向他國官商或租或抵違者由中國地方官訊懲界中築路設捕等貲不得派及華民以昭體恤攷日本量地以坪計每坪合中華六方尺亦留時事者所不可不知者也 
[借銀築路]  
　　京師訪事友人貽書云廣西龍州興築鐵路由總署向華俄銀行借銀一百二十萬兩撥交鐵路公司經理西人費務林餘俟另籌備用於上月中旬某日訂立合同迨二十日已具摺奏聞矣 
[韓廷財政]  
　　天津國聞報云高麗財政紊亂致銀圓流出海外帑藏日漸空虛不得已鑄造白銅錢二百餘萬邇來價値驟貶每一圓三角七分祇換日本紙幣一圓政府無策換回命典圜局添鑄白銅錢八十萬與英商火摸林公司訂約購取材料以便擇日開爐 
[西人檢疫]  
　　香港循環日報云日前安南駐港輔政司某君册報英政府略謂自西歴今歳元旦至九月八號止域多利城内有人沾染核疫之屋計共六百八十一間患疫之人多至八百三十六名口均經投報潔凈局有案可稽至於城外各村落及九龍租界内則有五百八十二人感受核疫其僵臥於僻靜街巷及浮沈於浩渺烟波由巡差檢出者亦屬不少要皆死已多時肢體腐爛聞之精於衛生術者言人家住屋務須留出曠地五十英方尺藉以透風通氣方爲合宜云 
[軍節赴湘]  
　　漢口訪事人寄書云日前長江水師提督黃芍巖宮保秉節蒞漢陽校閱水軍操演事畢遂指各當道處辭行旋於某日向岳州進發 
[添募圑丁]  
　　揚州訪事友人遠貽手畢云郡城自舉辦圑練以來規模粗備雖城廂内外尚未能棊布星羅然已呼吸通靈有事時可互相策應上月某日府尊沈碧香太守以城外萬福橋一帶爲南北往來孔道每屆冬令時有歹人剪徑爲害行人爰特添募圑丁若干名駐紥其間藉資保衛 
[裁局節費]  
　　蘇州訪事友人云去夏六月盤門外青陽地總巡捕房捕頭鄂爾生設局創設德律風以通消息官塲中人莫不稱便近日大憲爲撙節經費起見飭將此局裁撤所竪木竿已於日前次第撤去矣 
[解犯登程]  
　　松江訪事友人云本月初一日華亭縣王緯辰大令升坐大堂飭差至獄中提出戮斃翁姓閨女之兇犯陸升堂並傳集屍父翁阿青地保張耀生及見證人張三姑王包氏鄰人夏姓逐一點名畢賞給解差官　路費洋銀三十八元諭令妥愼押解至蘇州省垣聽候上憲勘訊核辦 
[天津官塲紀事]  
　　津郡久未得雨農夫皆望眼欲穿督憲裕壽帥傳諭自本月初二日起在玉皇閣設壇祈禱○奭召南觀察奉上諭升授湖北荆宜施道本月初一日自京師乘火車至天津假佛照樓爲行臺大約小作句留卽當附輪船南下○長垣縣程大令在任病故靈柩由嗣君扶回安徽原籍本月初一日乘船抵天津大約小住數日卽須擇吉啓行也 
[寍郡官塲紀事]  
　　寗波訪事友人云浙江提督學政文叔平大宗師將次按臨府尊莊堅白太守鄞縣李穉白大令均於本月初四日傍晚乘舟赴文亭迎迓聞宗師定於初六日入城然後示期開考○護理浙江提督吳吉人軍門於本月初二日接篆後示期初三日謁廟拈香初四日查閱城垣○寗紹台道李幼梅觀察因案撤任遺缺經上憲委前杭嘉湖道萬觀察福康署理道署中人接到紅諭知萬觀察定期本月十三日接受關防遂乘舟赴上海迎迓前報謂署理者係范觀察實傳聞之誤也○牙釐局總辦王觀察之夫人某氏因病仙遊卒於本月初三日大殮文武各官咸往甲唁○月前浙江臬司李健齋爵廉訪赴鎭海查閱防務刻已事畢於本月初五日乘超武兵輪船莅甬合城文武員弁均詣江北岸某碼頭迎迓 
[京口官塲紀事]  
　　鎭江訪事人云瓜州鎭總兵高鎭軍光効以標下弁兵半多老羸疲弱因飭各營統帶認眞挑剔以肅戎行　本月初二日淮揚鎭總兵潘鎭軍萬才由袁浦乘舟蒞鎭江就大馬頭下碇旋卽命駕入城拜會各當道迨初三日解維駛赴秣陵謁見南洋大臣劉峴帥面陳一以機宜○本月初二日新委鎭江保甲總局楊蔚震大令由姑蘇蒞鎭行裝甫卸卽禀見道府各官旋擇吉初四日入局視事○上月某日金陵釐捐局總辦穆少若觀察親蒞鎭江設立清淮統捐局旋卽回省謁見督憲劉峴帥面陳所訂章程迨本月初三日重蒞京口開局收捐凡大宗貨物如桐油秀油皮油烟葉水烟之類均由鎭局統捐運往清淮等處沿途騐票放行無須笛納捐欵 
[松郡官塲紀事]  
　　松江訪事友人云候選道丁觀察與府尊濮紫泉太守有葭莩親上月杪因事莅松挈眷造訪宦海相逢異常歡洽至本月初一日始賦言旋太守雇舟親送至某處珍重而别○本月初二日新任華亭縣王緯辰大令考取代書題爲治光蛋土棍　用重典論禁賭說不知與考者能各抒所見不負大令勤求民隱之意否○本月初三日午後府尊濮紫泉太守命駕至西門外乘舟赴滬迎迓正任江蘇藩司聶仲芳方伯 
[烟海鱟帆]  
　　烟臺訪事友來函云東省豆粒皆俟二麥登塲始行播種本屆入秋以後天時和暖因是收穫甚豐咏九月叔苴之詩覺豳地湻風宛然在目也○烟地五方雜處客民僑寓者多然土著民人風氣敦庬從無畛域之見近忽有狡黠者流以村長索取帮貼爲辭向客民沿門勒派或數十文或數百文不等嗣有知其事者明斥其非始稍稍歛跡然受其愚者已不少矣○某姓妓與狎客某甲情好綦篤一日日過花磚猶遲遲未起鴇兒異而覘之則鴛鴦交頸早已果證情天其有不得已之情因此共尋短見與抑以爲生有拘束死無禁忌將伿於九泉之下訂永好與誠令人無從索解也○客棧夥沿途接客土語謂之上逆邇來所接之客往往有來歴不明者且有匪黨冐充店夥在途騙取行李因之行旅俱有戒心日前由允吉等棧主具呈縣署禀請禁止業由邑尊出示曉諭俾衆咸知矣○邇來物價過於昻貴除薪糧菜蔬而外猪肉每斤售至大錢一百二十文羊肉亦須九十餘文且皆水漬淋漓購回權之每斤只七折老饕者流雖欲過屠門而大嚼亦殊不易也○入秋以後亢旱異常因是麥田尚未播種近日天氣更形炎熱似有作雨之勢至上月二十八日四鼓後驟雨飛來聲如戞玉有頃雨止風生陡然寒沍然鱗塍雉隴尚未能盡被沾濡也 
[蘭亭題壁]  
　　紹興訪事友人云八月二十五日之夜更魚四躍時偷兒某甲潜入戒珠寺圑防局内將肆胠篋探囊手叚圑勇某乙忽從夢中驚醒向前扭住送請某哨弁研訊之下責以軍棍若干次晨復送請保甲委員劉雲章大令懲治大令略詰數語喝令笞責五百板伍伯禀稱小的騐得此賊腿已受傷有兩孔深且見骨大令惻然憫之飭卽開釋甲以棍傷過重寸步難行旋經親串劍負而去○會稽東鄉距城九十里高壩左近新建清水閘引曹娥江水入内河出三江閘估計工料需錢二萬串此議創於酒坊主言某鍾厚堂觀察深韙之立卽墊欵興工併倩言某經理其事自八月初六日開工後先築自江逹河之港路一道計長二里闊十丈言某以所居距城較遠深恐照料難周因倩俞某分任其責資雇湯浦傖塘一帶鄉民從事畚挶想不難尅日成功也○新昌縣境斑竹嶺爲自紹入台之孔道行旅往來必於此止宿焉嶺上飯鋪十餘家皆有土娼應客自侯緯辰大令蒞任後惡其有傷風化立予驅逐鶯鶯燕燕遂轉徙至郡城邑有王長福者在草帽橋開鴻福園茶肆内設烟館招娼婦邵 
 
 

Page 3

 
 
小妹伺應烟客每當更闌人靜時調笑聲逹於戶外比鄰豆腐店係金某所開八月二十五日忽有同業某甲自杭至遂假寓焉甲素有登徒之癖聞邵名亟思一親薌澤强金偕往興盡而歸次晨邵揚言當晚失去洋銀五元金以瓜田李下頗涉嫌疑因之向邵辯白經人勸解事已寢矣而王意猶未慊向邵刺刺不休邵羞忿交集潛吞阿芙蓉膏迨毒發由王舁至金處甫入門已香銷玉殞王乃大肆砲哮多方恐嚇旋又奔赴山隂縣署訴請伸寃次日縣主寗琯查大令排導前往　作作　法用騐旋娼報小的騐得死者委係身前自行服毒大令親視無異卽飭備棺收殮及傳王訊供已情虛逃逸矣 
[三峽濤聲]  
　　宜昌訪事友來函云大江之濱灣洲妓船多至數十號四圍烟水一曲笙歌容與中流彷彿珠江風景金張貴胄陶猗豪商莫不於此尋芳選勝焉上月某夜有某公子偕狎友二三輩同往某妓船訪豔紅矜翠謔錦族花圑樂可知也所惜歡娱夜短蓮漏催人燭影紅摇怱怱上岸諸人正由跳板魚貫而上一聲滑澾公子已墮入水中時値月黑更深江流甚急諸友驚惶跌足無法可以救援翌晨家屬得信於南門馬頭黏貼字條云公子年二十八歳身穿綢夾襖有人撈獲屍首送來者定當從重酬謝至今多日蹤跡杳然各妓船深恐株連卽於是夜開往他處官祗拘得龜子某姓收押待懲○去歳長樂土匪滋事時張姓生員爲是處圑練首董向各鄉捐錢作經費有某甲者家頗殷實吝不助分文張無可奈何遂不與校不料某夜突有土匪蜂擁而至竟將甲家刦掠一空事後甲怒圑董坐視不救遂以通同匪首爲詞控諸長樂縣縣尊不及細察飭差拘張到案並欲提其妻子對簿張情急奔赴省垣上控現已由省憲發四百里排單飭宜昌府查究想一經研鞫必有水落石出之時也○日前楚威輪船在下車灣帶棉紗船回省城中途因江水湍急致失鐵錨雖竭力打撈終於無濟想到省後卽須添補也○宜昌鎭標左營游擊劉明山游戎定元籍隸粤東自去冬補授此缺卽携眷履新至今秋因病逝世某日由眷屬將靈柩運回粤東安葬宜昌鎭傅鎭軍誼重同寅除厚贈川資外又邀集同鄉勸令量力賻助死者有知當亦深感軍門之盛情無旣矣 
[洪都客述]  
　　南昌訪事人云江西候補道張厚齋觀察由撫憲松鶴師札委總理省城内外保甲局務旋查得近有不法之徒冐充保甲總局中人在外藉端訛詐爰出示嚴禁如有前項情事許卽扭禀至局從重懲辦○本年五月峽江縣突被水災藩憲張筱船方伯委黃楚相明府親往查勘按戶振之至七月十五日報竣計被災貧民三千九百五十七戶淹斃男婦十五名口共施錢三千五百五十二千八百文其中由邑宰王飲爻明府捐錢四百餘千餘悉官振義振及書畫振捐 
[上海官塲紀事]  
　　日前松江府知府濮紫泉太守因公至滬泊舟南市大馬頭旋於前晚解纜返松上海縣王欣甫大令親詣江干恭送○日前江南提督兼自强軍統領李壽亭軍門由姑蘇秉節蒞滬艤舟小東門外十六鋪集水馬頭旋於前晚乘某兵艦赴江隂防次本邑各營員弁均往叩送如儀○湖南巡撫俞廙仙中丞廉三奉旨入都陛見由湘中取道古鄂乘某輪船至申江昨日清晨命駕入城遍拜各當道至上海縣署時縣主王欣甫大令飭家丁擋駕示不敢當禮也 
[解犯須知]  
　　近日湖北漢陽江陵等處山洪陡發驛路被淹遇有遞解各犯均以水阻不能前進地方官移文各州縣如有解經彼處之犯一體截留免致徒勞往返上海縣王欣甫大令接閱來文已知照南匯川沙等處一律遵照辦理矣 
[堅請伸寃]  
　　日前法租界車寓小主人鄧阿炳被歹人霍少山張和尚等毆斃報經上海縣王欣甫大令騐明旋於前晚委典史周頴伯少尉提訊屍父鄧梅章挈屍妻鄧姚氏崩角案前泫然流涕訴稱小的在法界菜市街開設車寓上月三十日午刻霍少山來喚兒子阿炳出外至兩點鐘時送回已受傷沈重糞穢交流詢其何故稱被包探夥霍少山誘至英界三洋涇橋堍海上玉樓春茶肆包探顧阿新所設茶會肆行吊打今已傷重恐無生理矣小的與小婦人等聞而情急立卽舁送仁濟醫館求治不料甫入醫館之門已命歸泉壤叩求青天老爺伸寃訴畢悲啼不止情狀可憐霍供小的係浦東人前年曾在顧包探處爲夥役現已停歇與鄧阿炳素來交好伊欠小的洋銀一元二角八月三十日小的喚至某姓老虎竈茗談向索舊欠伊稱有車夫某甲逃往虹口伊處尚有糾葛約小的同往找尋小的從之往尋無著回至玉樓春茶館小坐見伊面色慘變疑係急痧送之回去未幾小的亦卽回鄉不料伊竟身死前日風聞縣主王大老爺欲提小的是以投案供明此事顧阿新並不在塲亦無弔打之事叩求明察張和尚供小的與霍相識是日小的因往某處求醫見霍與鄧阿炳在玉樓春茶肆招令同坐遂被拘案王桂生李阿虎同供小的等均在玉樓春突被悮拘並不干預此事地保曹福卿禀稱此案自經小的得悉急至仁濟醫館查看見鄧阿炳業已斃命旋查得此事實因鄧阿炳所開車寓中車夫某甲私携坐客衣包逃逸無蹤霍等各探夥向伊訛詐不遂所致至是否毆斃小的無從深悉不敢妄供少尉謂屍父鄧梅章曰爾子如果毆斃何以縣主王大老爺親臨相騐時屍身並無傷痕可見爾子實死於病不可聽人唆使在此固執今本委擬照訛詐情形將霍等重辦爾意如何答稱兒子素無疾病被霍喚同出外何得頃刻間遺矢滿身不及醫治遽致斃命覆盆之寃務求伸雪少尉開導再三鄧堅求償命聲涙俱下少尉遂飭將霍等四人一并收入自新所諭令屍親暫退聽候復訊核辦 
[修理橋梁]  
　　本邑大東門外龍德橋年久失修漸决欹側履其地者每有行不得也哥哥之歎現經善堂紳董查知已雇匠重修以便行旅矣 
[勸修馬頭]  
　　本邑南市毛家弄馬頭築甫年餘近被潮水衝坍致各米行不能於此起卸貨物旋有人勸令籌欵興修未知米業中人能否允許也 
[飭拿兇棍]  
　　虹口張家宅民人顧坤林被著名流氓邢毛虎等刃傷已登昨報其父字丹蟾見坤林受傷過重一息奄奄因於昨日持血衣投上海縣署喊控縣主王欣甫大令准之刻已飭差嚴緝矣 
[不准推諉]  
　　徐欽賢投英美租界公廨控陳興柏張潤松欠銀不還前晚經讞員翁笠漁直刺提集研訊徐投案供稱前者由陳借去洋銀七百元立有筆據求恩究追陳供監生所借洋銀七百元被張用去五百元監生祗用二百元早已繳案餘欵求向張追繳張供小的僅爲中人並不分用直刺著陳如數措繳陳允之遂交其弟保去 
[法租界捕房瑣案]  
　　昨禮拜三讞員朱森庭明府蒞捕房旣升座卽飭提上期劉子祺控妻子孔氏犯姦一案叱令將姦夫李俊卿枷號半月期滿責釋劉孔氏鞭背二百下掌頰二百下發普育堂留養待其悔悟仍交本夫領回管束所具自願離異切結當堂發還○教民范秋園前控陳學榮奸佔妻女經明府訊明著將陳學榮笞責五百板發改過所監禁一年范女大寳姑念懷孕發堂留養今已分娩著送徐家匯天主教中聖母院留養范大寳及其母周氏同聲號泣堅不肯行明府著將周氏掌頰一百下交范秋園領回大寳押候過堂復核○甘吉昌前控沈月章代人擔保欠銀一百餘兩經明府訊鞫押追昨日提沈復訊供銀已交與馮錫岐明府著交原保人保出限十日内借銀繳案或將馮扭案究追○竊賊余少山竊取衣服朱梅生竊取眼鏡由探夥拘解至案明府著責余二百板朱五十板○馬夫朱洪飛前因縱轡疾馳違犯租界章程由西捕拘請明府訊供判枷號半個月昨已期滿命解案疎枷笞責一百板○偷兒王桂生經明府訊供判令荷枷一個月昨已期滿命開去其枷笞責二百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[興國試事]  
　　九江訪事友來函云湖北興國州牛刺史舉行科試正塲已冠首題禹之有天下也至才難不其然乎唐本冠首題有以夫子曰後生通塲次題有弗聞至弗措也詩題賦得此邦宜著玉堂仙得宜字 
[象山試竣]  
　　寍波訪事友人云象山縣距郡城較遠例於學憲按臨之前定期府試以示體恤本屆府尊莊堅白太守備例舉行各塲題目業經兩誌報端刻下試事已竣發貼正案特將前列二十名姓氏照錄左方陳陛森徐梯雲王内壽林永懷王陛颺孫雲藻俞寅亮歐昌燕仇以炯孔昭棻王成範謝士棻黃秉鉞朱爕臣賀璜輅史華藻於斯盛馬鏘陳慶龍周志化 
[祝融爲祟]  
　　杭州訪事友人云上月初旬某某等日聨橋大街七寳寺巷口恒昇錢店兩肇火災均獲立時救熄人方竊竊私議不料二十九日七點鐘時店後帳房又兆焚如之象幸早知覺經店中夥友汲水澆之得卽熄滅是豈店中人迭受虛驚漫不加愼致有此失耶抑祝融氏故顯神通以奪其魄耶嘻異已 
[鄰封相騐]  
　　嘉興訪事友人云八月杪秀水縣署獄中瘐斃一犯由禁卒禀知縣主陳大令大令禀詳府尊宗太守稱委鄰封相騐太守檄委嘉興縣蕭大令帶同刑仵書差前往升座後提訊禁卒並無凌虐事情遂飭仵作如法騐視旋唱報實係因病身死蕭大令親視無誤飭填屍格備棺收殮聞此犯因爲盗黨駕舟致遭株累不得其死擇業可不愼哉 
[釁由蟋蟀]  
　　揚州訪事友來函云菊花香裏氣爽秋高墨客文人仿半閒堂故事邀集良朋爲鬥蟋蟀之戲庭除瀟灑水石清幽亦雅人深致也乃里巷少年往往起而效尤藉以賭博甚或因此起釁互肆兇毆弊俗澆風言之可慨日前揚城有某甲者開塲互博適某乙携一蟋蟀至自命無敵權之與某丙所豢者銖兩適符遂與對壘及交鋒未幾甲之蟋蟀竟爾大敗甲變羞成怒謂執草者有弊互相詬詈并各顯男兒好身手扭住揮拳經人解勸再三始各分散 
[捲逃控究]  
　　毅軍營幕友施鼎勛告假回籍道經滬上將妾陳氏及婢添財寄居所識之李勝媽家日前入城謁客比回則妾婢皆已不知去向立飭家丁施升據情禀諸英美租界公廨并稱被携去大小皮箱若干口内儲部照曁金銀首飾曾向李勝媽查問言語支吾難保無串通情弊請飭提究昨晨讞員翁笠漁直刺飭差提到李勝媽交官媒看管候訊 
[險罹火厄]  
　　有甬人名阿唐者挈其妻孥稅居美租界裏虹口永祥南里某號門牌屋内前晚因煮晚膳遺火積薪以致烈烈轟轟幾肇燎原之禍幸卽知覺取水狂澆得以立時撲滅然已險矣 
[屍自何來]  
　　昨日午後美租界斐倫路河中忽浮有男屍一具身穿藍布衣形似小工旋由某號巡街捕設法撈起報知捕頭捕頭令地保查明有無屍屬然後收殮 
[逸馬肇事]  
　　昨晨英租界西藏路卽北泥城橋堍有一裝載垃圾之馬車不知如何馬忽脫韁飛行絶跡行人奔避不及輒被撞倒幸無大傷後經馬夫牽之以去 
[上海巡局紀事]  
　　張高氏前曾傭於某姓家與庖丁楊阿弟有染嗣被主人斥逐遂如勞燕分飛近日氏依南市朱家羿某姓家爲傭楊則失業無聊屢次前往纒擾氏怒因於昨日奔赴十六鋪巡防中局控告局員文斌臣二尹提楊研訊謂男女均屬無恥之尤遂判將楊笞責一百五十板氏掌頰二十下各具所結覓人保釋○本邑南市橋梁均不甚堅固前經二十三七鋪巡防局委員邱友齡二尹示諭車夫不准載重物過橋違者懲責不貸不料各車夫弁髦禁令咸不遵從二尹查知遂於前日派勇沿途巡探如再不遵立卽拘局究辦 
[英美租界公堂瑣案]  
　　包探趙銀河解送成衣匠王金生生及吳李氏到案禀稱氏係寗波人吳鑑之妾上月十八夜被王誘使捲逃報捕後經小的拘獲送案請究吳鑑投案供職員納李氏爲妾已歴多年生有二女八月十八夜忽約同成匠衣王金生私携皮箱几口及金飾若干件逃逸無蹤前日始遇諸新閘醬園弄左近因卽投報捕房今已拘送案下尚乞嚴懲李氏卽李者多供小婦人被王多方誘惑以致墮其計中今願隨家主歸去痛改前非求恩寛宥王供李氏願隨小的偕老小的不敢誘令捲逃讞員翁笠漁直刺商之梅繙譯官以王誘拐情眞未便輕恕著押候澈底根究俟定案後再行管押捕房梅君允之○包探秦少卿禀稱棉花掮客陸江桂因欠交鴻源紡纱廠所定棉花四百九十五包經廠中洋人指交捕房今捕頭倩小的解案請究鴻源洋人偕買辦某甲投案供稱曾向陸江桂定買棉花一千包付過洋銀三千二百元除已收到四百零五包外尚少四百九十五包延不交付按照目下花價每包須加洋銀二元請飭將花照數交出陸供實因來貨不多故難應期交付並非有意遲延直刺著卽管押勒限五日將貨如數交清○包探陳金標拘解竊賊吳阿三到案禀稱前晚此人掩入清和坊妓女金如意家竊取金對時表一枚銀水烟袋一枚兹經小的緝獲人贓送案請究金如意扶婢上堂請領失贓吳供小的向傭於某妓院今已賦閒悮犯不端之事尚乞施恩直刺判責三百板管押一年○包探倪順泉拘解徐春法到案禀稱此人竊取洋人普魯華家西字帳簿六本經小的拘獲起到原贓送案請究普魯華投案請辦徐認竊求恩直刺判責二百板管押一月○三百五十九號華捕解送嘉定縣差夥韓少卿到案禀稱此人押解軍犯過境並未報明捕房捕頭以其違犯租界定章倩小的送案請究韓供小的不知租界章程尚求寛宥直刺著卽逐出不准逗留○三百六十五號華捕拘解竊賊孫耕雲至案禀稱此人至翁阿四所開烟館過癮乘間竊取烟槍一枚翩然而逸經小的拘獲送案請訊翁投案請領失贓孫供小的窮苦無聊不得已而出此下策直刺判押一月贓給還失主○水巡捕唐寳榮解送米船戶王松林王福福到案禀稱小的見伊等爭攬生意在船上奮毆是以拘送請究王松林供小的所攬生意被伊貶價奪去故向之理論不料伊竟逞蠻王福福供行兇時實由松林爲首小的不敢毆人直刺著各枷號一月示衆 
[法租界捕房紀事]  
　　菜市街爛頭阿毛之子陳壽錦向與某妓奴私識賃居三星里五號門牌屋内前日妓奴因病身死夀錦哀痛異常請死者之妹姊行混名爛痾阿大者主持喪務陳母聞之前往訓斥反被阿大等人逐出鄰人見此情形咸抱不平勸令其母投訴捕房捕頭倩包探帶同夥役將陳壽錦及阿大拘入捕房押候解送公堂禀請讞員朱森庭明府訊辦○有沈姓者賃屋恒豐里棲其眷口前日雇匠開一邊門致與比鄰陳姓口角沈僕某甲遽將陳姓傭婦毆傷陳因之投訴捕房捕頭令包探將沈拘押候解送公堂禀請訊斷 
[美租界捕房紀事]  
　　昨日清晨包探洪阿寳巡緝至司各脫路見積竊高永生持衣包至某押鋪求質因卽拘入捕房捕頭令押候解送公堂禀請讞員翁笠漁直刺訊辦○昨日亭午時賭棍張阿和在北河南路天后宫前設攤誘賭　爲五十三號印捕所見連賭具解入捕房捕頭令押候解送公堂禀請究辦 
 
 

Page 10

 
 
[江西官報]  
　　補用縣張曾詔委解九江關餉進京沈秉權委管育嬰局務俞官圻由浙查探桑秧價値回張仁荃酌委本班一次李毓璠輪委厘卡一次府經徐鳳鳴陳國春俱酌委厘卡一次署寗都州盧來源卸事回南昌訓導徐運錦委回清江本籍辦理堤下賑捐前蘇松太道黃祖絡由籍來省補用縣彭騰瑞禀謝無論輪酌委署本班一次布理問江銳往饒州措資内閣中書龍學泰由京回永新籍張承蘐委辦捐輸局兼辦江西賑捐局萬文鼎由九江措資回 
[邗江官報]  
　　八月二十六日王鹺尹恩溥禀知赴省分發大使殷鹺尹文蘭禀到李鹺尹元振宮鹺尹杰煒葉鹺尹祖泰均委北鹽○二十七日總局委員毛司馬華暫委備棧○二十八日泰壩洪分轉禀辭李分轉以牧委解京餉起程分發運判吳分轉作梅安徽人禀到分發知事嚴鹺尹毅湖南人禀到○二十九日屈鹺尹壽椿委解餉起程○三十日楊鹺尹杰解海分司餉銀到揚分發知事官鹺尹桂順天人禀到 
養　存精百戰百勝誠種子仙膏保身聖藥兼治各症詳載仿單每張洋一元如購下張照巿九 
扣　後舊膏退回作價二角○扶陽種子衍慶丸雙料每兩二元單料一元此丸苟能試服雖朽敗之體復如壯年無異欲種藍田之玉宜服衍慶之藥湯餅之會誠可　賀也 
　　上海瑞樂洋行專辦各種機器遠近賜顧函問面議均可 
　　新出石印讀史方輿紀要郡國利病書 
　　顧祖禹讀史方輿紀要顧炎武天下郡國利病書皆一代之偉人考九州之方域原原本本震石　今久已海内風行士林望重誠以天下之輿圖關乎史學不考古今何以識山川之要不綜源委何以知形勢之全蓋非二　不足見歷朝因革之苦心亦非二書無以明此時之輿地也方今海鑰宏開華夷錯雜重洋遠隔尚騐其風土人情乃於中朝之河渠溝洫都邑邊防昧焉不察不且貽舍本逐未之誚乎惜坊閒善本不易多覯木刻未免累墜鉛印則流弊易滋擺字旣多草訛圖繪更難精良爰倩文人恭　妙録廣延名儒悉心校對寒暑迭更始於去歲將書底蕆事今春付諸石印刻已印訂成書紙張　色精益求精共詳五十六本八函實洋六元五角欲先覩爲快者向上海抛球塲慎記書莊及各省分莊購取可也 
　　憲諭照登 
　　松太官硝磺局奉兩江總督憲劉批發該衛守備王禀爲請禁官硝磺鋪及各廠自行採購以杜藉端販運私硝磺由内奉批開據禀已悉查藉批影射販私掗派各鋪銷售實爲鋪首惡習從前甯揚等處鋪頭有此情弊業經洋火藥局先後查明詳經批飭斥革在案現在上海鋪頭恆義昌旣　龔鎭蒙充每年亦有私運硝磺越境强派分銷之事殊屬可　　蘇太等屬地方旣已設有硝磺官局豈能再任該鋪頭起境售私漁利應卽一併革除至上海地方亦已設有官硝磺局嗣後該榮昌等自來火廠及該　各花砲等鋪所　硝磺並　如禀仍令逕赴該官硝磺局備價領用不　再任自行請批採辦以免影射而使稽查除分飭蘇藩司上海道一體飭遵曁飭上海機器局知照外仰金陵洋火藥局轉飭遵照繳　因奉此合行諭知諭到該官硝磺局卽便遵照此諭 
　　上海廣學會總局新譯各種書籍列左 
　　性學舉隅七角歷代地球圖屏四幅一元七角五分本子一元五角大清鐵路全圖八角五彩中西年表圖一元醒華博議二角救華巵言一角二分大　學三角古史探原二角五州敎務二角李中堂歷聘歐美記三角五分基掃斯登一角五分路得改教記二角五分泰西畫譜一元富國眞理三角說敎雪一角五分動物淺說一角五分足民策一角醫方彚編一元又益智書會新到各種大幅圖如下天文圖西印平圓地球圖天文地理圖百鳥獸虫魚圖全體圖權量圖體性圖化學電學圖汽機鍋　圖水光熱學圖每幅二元五角又奇售各各畫華英四書五車韻府法國新志俄國新志五州圖考算學廿一種全體通考公法交涉論以及習學英文各書不勝枚舉 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年八月二十九日京報全錄]  
　　宫門抄○諭旨三道錄前○皖撫鄧奏爲安省向無鑄錢爐廠懇恩從紱辦理摺○又奏爲審明圖財謀殺家長之犯先行正法摺○粤督譚奏爲對調知縣摺○八月二十九日工部鴻臚寺正白旗値日無引見○克王假滿請安○奕功等騐放水師砲位覆命○古城城守尉德濟謝恩○怡王續假五日○英煦請假一個月○火器營奏派點騐火藥派出熙貝勒博公○召見軍機那桐德濟○○頭品頂戴安徽巡撫臣鄧華熙跪奏爲安徽省向無鑄錢鑪廠專建爲難請俟庫欵稍充酌議遵辦恭摺仰祈聖鑒事竊臣前准戶部咨光緒二十四年十月十五日奉上諭現在京師制錢短少亟應推廣鼓鑄各直省近年多有開局鑄錢之舉著各督撫一體查照辦理其分兩以每文八分爲準務令銅質精純輪廓完好不得以脃薄模糊之錢攙雜充數各省已經設局者速卽開鑪鼓鑄未經設局者卽行查照舊章一體開辦等因欽此咨行到皖當卽恭錄行據藩司詳覈籌辦爲難情形咨覆懚部旋復接准部咨此次推廣鼓鑄制錢係奉諭旨開辦令自行奏明辦理等因又經臣行司妥議詳辦去後兹據布政使湯壽銘詳稱國家議立圜法内外利用交資邇來錢少價昻民生多困自應凛遵推廣鼓鑄以便流通惟安徽自設行省以來查無鑄錢成案尚未設有爐廠亦無辦過舊章章程可於内地省分咨詢以資叅酌鑪廠必須籌費建造已屬艱難加以購買機器採辦銅斤在在需資積計甚鉅現在司庫欵項支絀異常一切撥解支用要需尚且難於兼顧再辦鑄錢之舉財力實不能支况近年銅價騰貴制錢分兩雖定爲每文八分而仍不敷工本勢必更滋折耗亦非所以愼重度支輾轉籌思實難設法鼓鑄惟有暫行請緩以俟庫欵稍充再行體察情形酌議舉辦等情詳請具奏前來臣詳細察覈委係實情當此公欵甚難籌議設鑪創建經費無出一時難以舉行相應據實奏明請俟庫儲充裕再行酌議遵辦謹繕摺覆陳伏乞皇太后皇上聖鑒飭部查照謹奏奉硃批知道了著俟庫欵稍充卽行酌議舉辦欽此○頭品頂戴安徽巡撫鄧華熙跪奏爲拿獲因圖財謀殺家長之犯審明先行正法恭摺仰祈聖鑒事竊據署蒙城縣知縣曾光煦詳稱准渦陽縣獲解因圖財商同船戶李二等謀殺家長蔡春榮棄屍案内兇犯張勤到案經該縣撈獲屍身騐訊差緝填格錄供請查核等情臣因案情重大批飭赶緊勒拿逸犯李二等務獲解道審辦去後兹據蒙城縣以逸犯弋獲無期先將現犯解由鳳潁道委據鳳陽府審明由道解經臬司審擬解勘前來臣親提研審緣張勤籍隸阜陽縣先當營勇隨營至甘肅遣散後跟隨已死准補平凉府經歴蔡春榮服役有主僕名分光緒二十四年六月間蔡春榮奉委赴浙江公幹携妾蔡馬氏擬順道回籍蕭山縣修墓並令張勤伺候七月初七日由甘肅蘭州起程隨帶衣箱行李等件十月初十日行至安徽亳州雇坐在逃之李二船隻駛行張勤因見蔡春榮行李甚多蔡馬氏少艾起意圖財將蔡春榮殺死並將蔡馬氏嫁賣得錢花用當與李二同船夥廖大密商均各允從約俟遇便下手十七日下午駛至渦陽縣高爐集空曠地方蔡春榮蔡馬氏在艙睡熟張勤携帶尖刀進艙騎壓蔡春榮身上用刀在耳根很札一下蔡春榮登時殞命蔡馬氏驚起哭喊並向張勤不依張勤持刀嚇稱如敢聲張定行一並殺死蔡馬氏情急欲赴後艙投水經李二之妻女拉住看守張勤復起意棄屍滅迹廖大稔知蒙城縣東十餘里河水極深可以沉棄將船駛至該處李二廖大用大石兩塊捆縛蔡春榮屍身扛棄水中張勤打開衣箱將銀兩衣服與李二廖大俵分李二慮事敗露令張勤換船張勤於十九日在雙澗集另雇邵四船隻揑說蔡馬氏託伊送往揚州歸寗卽信以爲眞說定船錢至懷遠縣交給邵四妻媳扶蔡馬氏過船搬上衣箱行李李二廖大駛船逃逸蔡馬氏因蔡春榮寃尚未伸又恐洩露致張勤脫逃無奈隱忍與邵四妻媳同住後艙認作乾親希圖爲家長伸寃張勤暗令邵四駛往穎州許加給錢千文邵四心生疑惑密囑妻媳轉向蔡馬氏查問蔡馬氏見邵四夫妻誠實可靠將張勤殺害蔡春榮情中密向告知並令將船仍回亳州央允代爲申寃十一月初九日邵四將船駛至義門集停泊張勤上岸易錢蔡馬氏央同邵四就近控經義門巡檢派差將張勤拿獲申送渦陽縣移解蒙城縣撈獲屍身騐訊差緝通詳經臣批飭鳳頴道行提人卷發委鳳陽府訊供擬議由道解司覆審擬議解勘前來臣親提研鞫據前情不諱究詰不移案無遁飾查例載受雇服役素有主僕名分如有殺傷各依雇工人本律論又律載雇工人謀殺家長者罪與子孫同又謀殺祖父母父母已死者凌遲處死各等語此案張勤係蔡春榮服役長隨素有主僕名分輒敢圖財商同船戶謀殺家長蔡春榮身死棄屍不失不法已極自應按例照雇工人問擬張勤除棄屍不失輕罪不議外合依雇工人謀殺家長罪與子孫同謀殺祖父母父母已殺者凌遲處死律擬凌遲處死已飭臬司督同營竊將該犯綁赴市曹正法傳首犯事地方懸杆示衆以昭炯戒餘訊無同謀加功之人應毋庸議蔡馬氏欲爲家長伸寃暫時隱忍旋卽設法呈控應與受託帮同控告之邵四均毋庸議兇刀供棄免追已獲之贓同蔡馬氏曁屍棺飭令親屬給領未獲之贓飭緝逸犯李二等獲日分别追賠别結除供招咨部外理合恭摺具陳伏乞皇太后皇上聖鑒敕部核覆施行謹奏奉硃批刑部知道欽此○○太子少保頭品頂戴兩廣總督臣譚鍾麟頭品頂戴廣東巡撫臣鹿傳霖跪奏爲知縣揀缺對調恭摺仰祈聖鑒事竊照知縣爲親民之官必須人地得宜方足以資治理兹查廉州府屬靈山縣知縣係無字簡缺從前政事無多易於整飭近年辦理欽廉防務以來諸事日繁且地鄰西省又爲匪徒出没之區彈壓撫綏均極緊要本任靈山縣知縣阮萃恩年六十二歳浙江太平縣人由監生報捐鹽大使銜充國史歸漢謄錄官工列傳告成議叙以鹽大使歸部選用遵新海防例加捐知縣歸遇缺先選用選授靈山縣知縣光緒十九年四月初一日到任二十二年十二月二十九日卸事該員前在任内辦事竭蹶雖尚無貽誤而人地不甚相宜自應量爲揀調庶於地方有裨臣等督同署藩司兼臬司於通省簡缺知縣内逐加鄰選查有瓊州府屬文昌縣知縣劉會枚年三十五歳直隸南皮縣人由三品廕生於光緒十年七月赴部考試八月初六日奉硃筆圈出著外用欽此應以知縣註册在北城水局出力保加同知銜遵照新章呈請分發續遵新海防例捐指廣東省試用二十年二月初五日到省署文昌縣知縣二十四年十月十四日到任二十五年三月十七日交卸尚未試署期滿實授該員劉會枚年壯才明辦事勤奮以之調補靈山縣知縣可期勝任所遺文昌縣知縣雖係難簡缺但民情樸實治理較易本任靈山縣知縣阮萃恩性情謹願誠實不浮現署斯缺措置穩愼卽以該員調補尚屬相宜該員等各任内均無承緝盗案及徵解錢糧已起降調革職叅限處分亦無奉行叅罰案件以之互相對調人地各得其宜於吏治地方均　裨益與例亦屬相符據署藩司兼臬司馮光遹具詳前來合無仰懇天恩俯准以靈山縣知縣阮萃恩與文昌縣知縣劉會枚互相對調以資治理如蒙俞允該員等均係簡缺對調銜缺相當毋庸送部引見該員劉會枚仍俟署期滿如果稱職另行題請實授臣等謹合詞恭摺具奏伏乞皇太后皇上聖鑒飭部核覆施行謹奏奉硃批吏部議奏欽此 
 
 

Page 14

 
 
[光緒二十五年八月三十日京報全錄]  
　　宫門抄○崇文門監督奕等奏爲稅務一年期滿正額無虧盈餘未能足額摺○將軍色奏爲照例請補協領摺○豫撫裕奏甄别知縣片○新撫饒奏爲辦理保甲片桂撫黃奏爲更換防營管帶片○新撫饒奏調署府州縣各官片○皖撫鄧奏爲委員接署知府片○八月三十日内務府國子監正紅旗値日無引見○李中堂普公各假滿請安○意公請假十日○桂伯請假二十日○掌儀司奏初一日祭奉先殿端王行禮○召見軍機○○奴才奕劻崇禮跪奏爲蒙恩管理崇文門稅務一年期滿徵收稅課正額無虧盈餘未能足額謹將虧短情形據實具陳仰祈聖鑒事竊於光緒二十四年七月二十五日奉旨崇文門正監督著奕劻去副監督著文琳去欽此奴才等遵於八月初三日接任徵收商稅起旋於光緒二十四年九月十七日副監督文琳因病出缺十八日奉旨崇文門副監督著崇禮去欽此奴才遵於奉旨之日接任徵收奴才等當卽督飭委員等實力稽徵嚴防偷漏計自光緖二十四年八月初三日起至二十五年八月初二日止一年期滿徵收正額無虧其盈餘銀兩查與原額仍形短絀實緣京中錢鋪倒閉甚多銀錢市價長落不定以致商販運來貨物諸多滯銷又兼近畿一帶食物昻貴因而脚價倍增運貨商人恐折資本大半裹足不前兼之外國貨物均有洋單以致侵佔常稅未能充裕奴才等雖竭力設法整頓無如來源旣匱稅課實難暢旺此盈餘未能足額之實在情形他查前任監督德木楚克札布等將短徵盈餘銀兩奏懇聖恩儘收儘解奉旨允准在案嗣因戶部奏關稅情形照常徵收不得援案辦理奉旨各關均宜設法整頓仍遵額定稅數照常徵收不准以儘徵儘解違例奏請如將來虧短實屬有因著俟一年期滿奏報時由戶部酌量情形分别奏明請旨覈辦欽此欽遵各在案奴才等自光緒二十四年八月初三日起至二十五年八月初二日止計十二個月一年期滿共徵收正額銀十萬二千一百八十七兩五錢六分二釐收盈餘銀七萬四千六百七十兩八錢七分二釐統計正額盈餘共實收銀十七萬六千八百五十八兩四錢三分四釐比照歴年足額年分正額無虧計少收盈餘銀十三萬八千一百六兩三分八釐然比較近年前數任多徵盈餘銀一萬數千餘兩除一切官用均照歴年覈减章程開銷並前任監督延煦等奏添派稽查各門稽查海巡委員等飯食銀兩曁戶部議添東壩等七處委員飯食銀兩亦照新章由盈銀項下作正開銷嗣准戶部咨光緒十二年月十八日欽奉諭旨著自明年爲始終年例恩賞太監銀兩外每年再加進銀一千兩欽此欽遵咨行在案又於光緒十四年十二月初八日經内務府送到欽定賞單内加進銀四百兩咨行前來奴才等將此項銀兩業由盈餘項下提撥解交前准戶部咨庶吉士飯　遵照部章按十成實銀支解又准戶部咨内閣飯銀改歸實銀支解均經如數遵辦外其餘銀兩照例儘數解交戶部再徵收海淀藥材燒酒錢糧除交正稅外餘銀四十八兩三錢六分一併解交戶部以上各欵謹另繕清單恭呈御覽一面咨行戶部分别查覈至罰欵一項前經戶部議准俟任滿時咨部存案免其另册報銷等因歴經遵辦在案查奴才等任内罰欵除業經如數完繳共七十九案遵於清單内聲明其零星小販查係實在無力完繳者由奴才等酌量情形分别責懲釋放以免拖累所有奴才等一年期滿徵收正額無虧盈餘未能足額緣由謹據實陳明伏乞皇太后皇上聖鑒謹奏奉硃批另有旨欽此○○奴才色普徵額跪奏爲照例請補協領員缺恭摺仰祈聖鑒事竊奴才所管寗夏滿營廂黃正白兩旗滿洲恊領奇克伸佈陞任福州副都統所遺恊領一缺查例載駐防軍政卓異人員帶領引見奉旨准其卓異者遇有應升缺出該將軍等卽行奏請補放不必送部引見其引見已過三年者仍咨送來京帶領引見等語兹查有正黃旗滿洲藍翎佐領常連年四十四歳於光緖二十三年考騐軍政時以該員行止端方管轄嚴肅熟習營務辦事認眞薦舉卓異當經咨送兵部於光緒二十四年十月二十一日帶領引見奉硃筆圈出准其卓異回任欽此欽遵在案查該員年力尚强公事諳練自回營後並無行走遜前等事當差倍加勤勉堪以擬補斯缺合無仰懇天恩俯准將廂黃正白兩旂滿洲協領員缺請以卓異佐領常連擬補並照例兼管正紅旗滿洲佐領事務之處出自逾格鴻施再查該員卓異引見未過三年應請照例毋庸再送引見以示體恤所有照例請補恊領員缺緣由理合恭摺具陳伏乞皇太后皇上聖鑒訓示遵行謹奏請旨奉硃批著照所請兵部知道欽此○○裕長片再前准部咨道府州縣無論何項勞績保歸候補班人員均應以到省之日起予限一年詳加甄核奏明分别繁簡補用等因歴經循辦在案兹查有候補知縣鹿邑縣縣丞劉祖檉候補知縣趙景彬焦中孚均到省一年期滿據藩司景星臬司延祉會同詳請甄别具奏前來奴才查劉祖檉年壯才明趙景彬老成端謹焦中孚明白穩練均堪以原銜留省分别繁簡補用除將該員等履歴咨部外理合附片具陳伏乞聖鑒謹奏奉硃批吏部知道欽此○○饒應祺片再前恭奉皇太后懿旨保甲則常年足以彌盗鄉圑則更番訓練久之民盡知兵自足爲緩急之恃著各督撫曉諭紳民先從省會辦起推之通省等因欽此臣因新省有漢民之處皆有回民彼此嫌隙易滋未便概發軍械是以整飭保甲尚未舉辦圑練後來之變乃飭漢民就保甲爲圑練省城商天津最多且强而好義臣准招五百人需員督辦查有革職二品頂戴花翎前奉天東邊道宜麟本發往新疆効力之員精明穩愼堪以委辦津民因其同隸北直聲氣相聨須臾選招成隊登陴防守衆志成城民居恃以無恐内顧無憂各營能專防外患間可補兵力之不足臣擬卽推行通省府廳州縣一律辦理該革道辦事認眞亟思竭力報効以贖前愆可否賞給頂翎以壯觀瞻而資統率之處出自逾格鴻慈謹附片具陳伏乞聖鑒謹奏奉硃批所請賞給宜麟頂翎之處著不准行饒應祺著傳旨申飭欽此○○黃槐森片再更換防營管帶尊奉諭旨隨時奏報在案兹有管帶防勇中軍後營副將周炳林現經病故所遺管帶事務亟應遴員接帶以專責成兹查有儘先都司李遇春整飭戎行嚴明勇往堪以委令接帶除檄行該員遵照卽便督飭各弁勇認眞整頓妥爲巡防外謹會同兩廣總督臣譚鍾麟附片具陳伏乞聖鍳謹奏奉硃批兵部知道欽此○○饒應祺片再署理喀喇沙爾廳同知補授阿克蘇兵備道江遇璞已接部覆應卽飭赴新任以專責成所遺喀喇沙爾同知改爲耆府知府員缺查有在任候補知府本任疏勒直隸州知州石本清堪以委署其新設新平州知州員缺查有候補知縣陳廷燎堪以委署除由臣曁藩司分别給委外謹會同陜甘督臣陶楊附片具陳伏乞聖鑒謹奏奉硃批吏部知道欽此○○鄧華熙片再徽州府知府春岫卓異奉部飭催給咨赴引所遺員缺卽委員接署以重職守兹查有候補知府許以增老成諳練辦事勤能堪以署理據藩臬兩司會詳前來除檄飭遵照外謹會同兩江總督臣劉坤一附片具奏伏乞聖鑒謹奏奉硃批吏部知道欽此 
 
