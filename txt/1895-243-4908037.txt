# 1895 - 243 - 4908037

 

Page 1

 
 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑篋笥已空茲以問價者多重爲印釘照向例每部六十册實價洋四元售處仍從其朔此佈 
[四百二十一號畫報出售] [  點石齋啓]  
　　台中新竹城内有當户吳氏子年纔十九忠勇性成　出家　練兵　千屢與日載致爲所害其母聞變親出指揮危城得保其功誠不可投也又聞日兵退回台北後日將屍骸傷卒由火輸車載至海濱登輪回□可想見其受創之劇矣他若鳥獸之前知瘋狂之慘斃丐有捕蛇之技□有夾蛇之能或墮桃以鳴寃或食豆而遇鬼與劉大將軍小像等圖後附公車上書稿卽日出售此佈 
[乞振篇]  
　　語云大兵之後必有凶年謂兵戈載道之時人民轉徙流離不遑從事稼穡是以田皆爲石人盡呼庚也不料欃槍之燄方平浲涸之災又告或河遭潰决或天降霪霖如目前之山左及汴梁者此則亘古稀聞幾非鄭監門流民圖元次山春陵行所能摹繪其萬一矣嗟乎嗟乎何天之竟欲殄絶我黎庶必使之靡有孑遺耶有心人痛哭長號蓋不免淚隨聲下矣先是本月初一日本館申報載絲業會館籌振公所抄來六月二十二日奉馬積生太史自廣州來電云安陽崔家橋一帶水災甚重祈由貴局借撥六千金電匯汴省交河督幕友王又沂孝廉速往核實散放捐册祈寄粤募還尙易當復已託合盛源電匯汴平足銀六千合規元六千六百四十二兩遵示交王又翁查放捐册卽寄求代募多多益善二十八日接河南開封電局巢份叔先生電開子眉緩之蓮珊子萱少欽諸善長均鑒汴省入夏大雨兼旬各河水勢盛漲二十三日懷慶沁河决口刷成九十餘丈武陟河内等縣一片汪洋儼成澤國災民蕩析離居命懸旦夕待救孔設當曾電籌官振無如杯水車薪終難遍及可否仰求□處速卽籌墊若干來此散放義振以救數萬生靈不勝迫切待命之至來電之言若此執筆人莊誦一過不禁拊膺浩歎曰有是哉籌振之舉其可稍緩須臾哉汴省爲磽瘠之區東界安徽南連楚北北逹直隷山右西接陜西四面皆無長江大河挽粟飛芻頗非易易自十餘年前亢旱之後居民原氣未復類皆十室九空不料天災流行忽又陽侯肆虐水潦遍地民歎其魚已矣斯民恐難望生機之轉矣正欲效陳臻之謂重復發棠而初七報章又登山左告災之電其電仍來自粤省首書施少翁謝綏翁楊子翁申報館諸公鑒繼又開壽州黃河南岸二十三日漫决後漸刷成口大溜先趨南鄆城鉅野嘉祥東平州運河西東南二十五六日忽轉趨東路衝去運河西隄穿運河東隄直灌東平州全境肥城縣由龎家渡仍入黃河各處村莊田廬蕩没無存運河兩隄數十里被黃穿口成大河災民慘甚大約東省官紳必有乞助之請先陳大略代災黎九叩讀至此益椎胸跌足曰何東省蒸民其不幸竟至於斯極哉東省地濵渤海中日之役凡在居鄰海澨者奔逃無地盡室蒼皇砲彈飛來身軀粉碎此種慘狀已令人書不忍書至於内地居民雖幸免心驚烽火而頻年飢饉早已囊之餘資值此軍士需糧益復米如珠貴釋耒之暇惟是仰屋吁嗟方冀秋稼告成或可同謀一飽初不料臣災猝至竟致若是之殘喘難延哉今者巨浸滔天人游水國死者長已矣卽幸而遇救而無衣無食吸露餐風强者方易子析骸弱者更賣妻鬻女哀鴻中澤疾首呼天嗟乎嗟乎我恐官山府海之區將一變而爲不毛之土矣然則籌振之舉其可緩乎顧處今日而言籌振實有難之又難者何則昔時物力殷庶人皆囊有餘錢是以由汴省而山右而青齊而八閩而直隷一聞何處有旱潦之患但得諸善士備陳災况登高一呼數萬金貲不難應手而集今則歴年振助民力已疲加以日本興師經年戰鬥海波甚惡輪舶不通市上商情頓形疲薾此時而仍望各輸巨鏹千萬金頃刻集成恐輸者旣力不從心募者亦萬難啓口特是行道有福明訓照然益寡裒多聖言豈眞欺我人非木石豈有見死不救任其宛轉號呼者况昔年晉豫籌捐時遠在新加坡庇能噶囉吧横濵舊金山諸埠巨商尙不惜慷慨傾囊源源寄至而直隷災起捐務紛繁柔佛蘇丹亦復以萬金補助彼遠在海外及聲教不通之島邦猶且慕義向風施豆區釜鍾之惠豈有我等地居鄰省而聞此慘况漠然無動於中者加之豫省居方域之適中山左爲聖人之故里值此横流泛濫救之尤不容稍遲所望量力輸捐裘成集腋或减官廚之鶴俸或分絳帳之修羊或施香積之糧或助女紅之值以及握算持籌之輩肩挑背販之夫苟有所餘同心行善庶天心可以默挽而百千萬垂斃之氓庶從此得望再生乎跂而望之不禁心香敬爇已 
[本館接奉電音]  
　　昨晚京師飛電傳來上諭一道敬謹譯登○七月十四日奉上諭陸元鼎著調補江蘇糧儲道廣東惠潮嘉道員缺著聯元補授欽此 
[粤東械鬥]  
　　粤東訪事人云初五日有機房人某甲向興隆街同生綢料店領絲一包回家紡織甫出店門卽見有兇暴者數人尾隨其後心知有異急奔回店邀約夥伴同行詎行尙未遠果有匪迎面而來將絲搶掠甲大聲呼救坊衆齊出鳴鑼閉閘當將匪拿獲搜其身畔有卓勇號衣方擬解官審辦旋有卓勇數人巡邏而至强欲取匪回營坊衆不允轉將匪交回機房錦綸行會館解辦緣會館立有賞格可以領賞行至中途竟遇大隊卓勇將匪要截而去衆見其帶回華林寺營中遂糾衆到營追問卓勇謂其借端滋擾圖刼餉銀衆不服相與爭論卓勇遂拿機房人三名並到錦綸行會館哄閙將館内器物打毁一空機房中人共有三四萬之多半皆好勇鬥狠一聞此事忿不能平頃刻糾集千餘人各持軍械奔至華林寺卓勇營門欲圖報復卓勇見事已决裂無可收拾欲自行放火將營盤焚燒爲移禍地步寺僧覺之恐被株連竭力勸阻密令各勇由寺後逃去機房人見勇已逃避又欲向沙基大營尋釁幸有老成者知與官兵私鬥終屬不合再三向衆婉商各自回家聽候禀官辦理於是衆人漸次解散其時夜漏將殘南海縣李邑侯廣州恊鄭副戎均帶兵差出城彈壓待衆散後始命駕而回翌日機房繕具禀詞糾約千餘人手執燈籠齊到縣署呈禀堅坐以候批示至四鼓邑侯將批示發出斥其恃衆挾官大加申飭初七日衆又赴府禀訴未知如何辦理目下機房數千家一律停工罷市路上亦將閘關鎖僅容一人往來並徧黏揭帖有官不衛民民宜自衛卓勇爲盜各宜關防等字初六日藻聖十約集衆會議謂卓勇自紥華林寺以來迭次滋事居民驚擾寢饋難安擬聯禀大憲勒令移營俾安生業來函所述如此究竟如何辦理俟有續聞再錄 
[打架續聞]  
　　宜昌訪事人云宜昌兩帮打架之事現已講和各安生業矣日前有李觀察帶兵百名由沙市坐昌和輪船來宜蓋因前此兩帮未平特帶弁兵來宜彈壓現□平靜觀察在大北門救生局小住行旌想不日卽可回荆沙矣所帶兵丁皆有紀律身材長大足稱勁旅到岸時城内外弁兵恭迎如儀所言沙市兩帮打架一事漢帮自以爲有 
 
 

Page 2

 
 
理官府欲令漢帮繳出器械退避三舍無不唯唯從命惟因漢帮避過江西岸武帮中人得以乘其不備將漢帮大小鋪面拆搶一空一遇漢人卽行殺却跪求哭告亦不能免有人言較昔時髮匪尤覺慘無天日髮匪見人乞憐尙且放生武帮之遇漢帮有死無生當打架時大張旗號上寫興武滅漢保護鄂城等字樣荆南道在沙市青石街設有公案武帮人竟敢將公案打壞沙鎭司官及三府跪求息爭置之不理李觀察到荆沙與荆南道商議擬先辦武帮多人方能了事否則此風不止後患難測現在官府着落兩帮會首將兇匪交出現已將兩帮會首監押着交而爲首滋事之人早已遠颺無從捉獲雖拿到數人皆非眞正鬧事之人不過做小生意者其暗地殺害之人一面殺一面抛入江中兩帮已斃多名查不出清數不知此案究竟如何辦結刻下沙市生意惟小經紀依然開做若武漢帮之人不但不能做生意並不敢在路行走恐被官兵捉拿也據到宜之官兵言武帮人太狠不講情理心甚刻毒不知與漢帮人有何切齒深仇以致釀成大獄也 
[欠資釀命]  
　　慳吝之夫視財如命雖一錢亦重若黃金迨至釀成巨禍有傾家而不恤者天津北門内某胡同銅匠王者以其姓王故有是稱素以銅匠爲業近稱小康建造房舍布置器具必欲事事精美處處節省六月杪招一畫玻璃匠某氏子爲畫器具約計工資津蚨八百文某子欲卽支取而王竟吝而不與某子歸其父懸甑待炊也逼令往索孰意往返數四仍不與分毫其父疑其子之誆已也乃大加訶譴痛施笞楚至本月初六日午後又押之去而父則潛尾其後見子入王肆哀之鋪夥仍以無錢對某子甫就凳坐頃刻倒地腿直身僵兩目上視鋪夥見勢不妙急至街頭某肉鋪前其父亦至不及灌救早已魂遊地府鄰佑皆知其故咸數王之罪旋經縣役地保禀報官署王懼官法難逃急以錢五十千求免並央人以錢二百緡代辦殯事求伊父息事伊父尙未應允未知如何了結也 
[杉青閘訪碑記]  
　　嘉興府宗人守於初二日乘舟赴海鹽吳邑尊至江于迎迓太守登岸後查勘海塘閱視一周仍回舟次卽於翌日回郡○新任秀水縣右堂湯捕廉已於初一日到禾赴府禀到並往各衙門禀謁旋於初二日接鈐任事○天宇暢晴約一月有餘直至初四日傍晚始得甘霖下沛約閱一點鐘卽止蓮漏三下清夢方回又聞竹院桐階有聲如瀑布凉氣逼人火熇爲之漸退 
[備迎新令]  
　　揚州訪事人云江都縣出缺後揚州府沈太守委徐大令先行庖代旋聞省憲已檄委候補縣葛大令毓清接署斯缺署中辦差吏役遂將舊城倉巷古倉厫内鋪陳洒掃以備鳬舄飛來隨探知大令業已趨赴憲轅謝委料理行裝約本月中旬卽可抵揚履任矣 
[石城語錄]  
　　金陵訪事人云近日官塲傳聞新簡湖南巡撫德大中丞壽行旌已抵申江不日當買棹赴任届時道經白下擬登岸拜會張香濤制軍以故上元江寍兩邑尊已飭辦差家丁在旱西門外碼頭預備供張○前南洋所轄南琛兵輪船管帶康游戎長慶籍隷閩之厦門由福建船政局學生當管帶之職五月南琛由厦門開赴上海康不諳水道幾致駛往東洋幸二十四日清晨途遇商輪船得以隨至吳淞口且所雇水手大半俱屬同鄉因之在舟時全無畏憚沿途刦掠散勇所携之銀事爲張香帥訪明將康札調至江寗撤去差使所遺南琛管帶一席檄飭陳副戎廷梁代庖副戎以船上所用厦門人俱不可恃遂將若輩一例開除勒令登岸將船駛赴上海另招妥實者承充厦門人流落異鄉幾如乞丐曾於某日約齊四十餘人在籌防局前席地而坐叩求總辦李觀察愛昌禀請香帥給資回籍未識觀察能俯如所請否○候補道阮觀察祖棠奉香帥札委總辦上海高昌廟江南製造總局適政體違和請假數日今已喜占勿藥遂於初七日詣督轅禀辭以便束裝就道 
[使旌過鎭]  
　　鎭江來函云新簡出使日本大臣裕朗西星使日前由天津乘輪南下行抵申江小作勾留卽於初十晚起程乘招商局江寛輪船上駛於十一夜三鼓時駛抵潤州斯時驛卒飛往各衙門報信道府縣以次印委各官排導詣躉船恭迓少頃星使鳴騶登岸在六吉園棧暫駐襜帷十二日清晨端坐緑呢大轎前導有晶頂官頂馬一員戈什哈數名由大街入城至道署拜會吕觀察迎入内廳茗話良久次赴都統府署答拜繼至縣署王邑尊飭家丁擋駕星使遂命回行臺時已鐘鳴十一下矣至午餐後由大碼頭登舟鎭城文武官員陸續戻止旋詣舟次話别俄而辦理江南轉運局何福海觀察派江泰小火輪拖帶座船剪江而過進瓜洲口向二分明月間進發矣瀕行時新兵前營勇丁魚貫而出列隊江皋旗幟風翻戈矛雪亮燃放排槍三次電激雷轟欲使魚龍驚起直至輪烟渺渺送行者始自崖而返聞星使此行因有公幹大約在揚盤桓數日卽可重返滬江乘輪東去也 
[蜺旌載道]  
　　鎭郡官塲探悉出使俄國大臣王芍棠星使之春將次由滬蒞鎭因特派辦差人等在招商碼頭搭蓋綵棚預備迎迓初七日星使自申起程乘江孚輪船溯江而上至次日更魚初躍駛抵京口水陸各營兵因天宇陰　未便列隊恭迎象山焦山各砲臺連放大砲十數門隆隆之聲幾疑山崩地裂閱片時副都統常鎭道以及文武各官均出西門詣江干迎接足靴手版忙碌異常旣而吕觀察率領各官先後登船呈遞手版星使一一接見略叙寒暄旋卽興辭而出遂命差官往文武各衙署投剌謝步直至鐘鳴十點始鼓輪上駛先赴金陵謁見兩江總督張香帥面禀一切然後再回滬瀆航海入都恭覆恩命 
[福州小火]  
　　福州南較塲官廨爲官憲演武閱操之所現有某營勇駐紥其中本月初四日下午時忽兆焚如全座官廳付之一炬有鴻宇營勇駐紥右側其屋宇幸未燃及管帶官周鎭軍振南卽拔隊移紥城内慶城寺 
[古田閙教續聞]  
　　閩中訪事人云古田齋匪戕斃教士多命已登前報現聞受傷之西孩三人又有一孩斃命英領事已赴古田所有兇犯尙未弋獲營務處衛隊管帶官陳都戎金旺帶隊赴古田直搗坤山棍穴但此處祗草屋數椽不見一人只得將草屋焚燒有某甲平素吃齋前因毆斃某犯以致釀成大獄爲古田閙教案之首犯現甲已聞風逃逸官府下令緝捕無蹤時經尸親某丙遇見甲兄某丁赴都戎處帶勇指拿都戎並查出某丙現亦吃齋平日不安本分難保此番閙教時不在塲遂喝令拿獲到省計共擒獲齋匪五六人如何辦法尙未定案現聞英美兩國有兵艦十二艘到閩殆因古田之案而來歟 
[甌海萍蹤]  
　　温州訪事人云署温州府舒端甫太守大章頒發紅諭定於七月初五日接印旋因輪船遲滯初六日已刻始到在城印委各員齊赴江干呈遞手版太守接見之下卽乘轎入東門赴試院行臺暫駐筮吉初八日酉刻接篆履新○新署永嘉縣西溪分司孫槐卿少尹樹棠於六月二十六日到郡筮吉七月初一日辰刻接鈐任事○新任平陽協李雲軒副戎世祥於上月二十五日附招商局廣濟輪船至甌駐節東陽春客邸禀見劉軍門隨於二十七日之晚乘舟赴平陽履任○新任瑞安協王雨亭副戎書選於上月二十八日履任○前任温州府徐乃秋太守兆豐遵例禀請廻避奉旨調補福建延平府本月初八日交卸篆務隨卽部署行裝俟下次輪船開行時附之赴省都人士循照向章製萬名傘德政牌公送想瀕行時必有一番熱鬧也○前任平陽協費若卿副戎金綬卸任時軍民亦有恭送牌織以表敬忱者○前任瑞安協劉藜山副戎興邦於上月二十八日交卸本月初卽束裝赴省○前署西溪分司唐贊卿少尹日襄已於某日交卸臨行時紳董製成一額懸之大堂其文曰若慈於赤 
[上海官塲紀事]  
　　出使日本大臣裕朗西觀察有事往揚州至昨日午後三點鐘時回滬仍在天后宫行轅駐節○新授湖南巡撫德靜山中丞壽日前由京南下道出滬江前晚附某輪船至漢皋換舟赴湖南履任瀕行文武各員咸往江干恭送○昨日江南提督譚青崖軍門碧理由松江節署乘長龍砲艇來滬於十二點鐘時抵埠小泊小東門外吳淞碼頭提右營廖楚材參戎率領武弁勇丁站隊江干恭迓軍門捨舟登岸 
 
 

Page 3

 
 
命駕入城赴文武各衙門投剌駕至縣署時黃大令飭家丁擋駕○阮水三觀察奉兩江總督張香濤制軍札委赴上海總辦江南製造局事宜局中帮辦潘芸孫觀察探悉阮觀察行將來滬遂飭辦事各人整備迎迓○前日午後法總領事吕班君帶同繙譯官乘緑呢大轎導以中西巡捕由小東門入城赴道轅拜會黃幼農觀察殷懃迎入欵以西式果點茗談良久始握手興辭○昨日爲中元令節上海縣黃愛棠大令循舊例牌示給假一天○江海開道黃幼農觀察以昨届中元令節會中人須舁城隍神像游行誠恐街市喧闐人多擁擠特札飭上海縣主簿林珍虞少尹率同差役地甲在邑廟等處彈壓游人○昨報紀吳軍門隨帶親兵乘公平輪船來滬兹悉軍門奉旨簡放湖北提督陛見出都抵滬後假法界萬安樓暫駐行旌擇日赴鄂垣履任○新陽縣境王爾蘭家於本月初八日被刼前日縣主蘇大令行文來滬請黃大令飭捕代緝旋由黃包探在胡家宅拿獲盜犯八名解經屠讞員研訊管押保甲總巡竇奠高明府以此盜或在新陽縣犯案亦未可知因卽函請蘇大令帶同失主前來認識想蘇大令日内定可來申也 
[馬車新製]  
　　兩江總督張香帥就金陵下關開闢馬路直逹督轅并招商承辦馬車以載往來之客此已列記報章矣兹悉馬路落成後香帥復函囑四明沈君善伯製一轎式馬車以備出轅辦公時乘坐昨已製就在滬上試行其製如八人大轎髹以緑漆上用方頂瓔珞垂垂車門在前駕白馬二蓋由沈君心裁獨出故與市上所駛者迥殊也聞下次江孚船上水卽當裝赴金陵云 
[會景述略]  
　　昨爲中元令節好事者例得舁城隍及新江司長人司財帛司高昌司各神像遊行卽俗所謂三節會是也午前雨師稅駕道路沾濡過三點鐘時大放晴光會中人遂更興高采烈神像咸乘紅縀繡金轎鑾駕旗傘簇簇生新前導除旗鑼傘扇外更有馬執事看馬對子馬馬上鼓吹皇命馬更令孩童扮作解差犯人塗脂抹粉乘馬而行每起間以清客吹彈一班沿途奏技繼以歴來奉禁之逍遙傘花十錦牌經過之處無不人山人海塞巷塡衢酒肆茶寮座無虚位縣主黃大令總巡竇明府特飭差役按叚梭巡又委典史蔡季卿少尉命駕前往邑厲壇致祭洎乎晚上神像回廟加以玻璃明角諸燈彩徹雲衢光騰巷陌繞遊城廂内外前者甫過後者又來甚熱閙也然亦曾念及汴梁齊魯洪水爲災千萬生靈同遭塗炭否盍移此無益之費一濟飢民 
[頑徒玩法]  
　　小東門張源興釘鞋店學徒某甲扮裝馬夫模樣面塗五色身穿異服徘徊道左意欲隨會遊行經上海縣差役拘解請懲 
[女孩失路]  
　　前日有一六七歲女孩在本城八鋪地方中途彳亍旁人詢以來歴答語皆操山東口音其裝束則又似粤東模樣自言姓陳旋由八鋪地甲沈裕送至普育善堂留養 
[因貧自盡]  
　　江北小工徐永才接妻賃居美租界漢璧禮路之後磨坊橋附近近以債臺百級欲避無門前日忽與各債主忿爭竟爾懸樑自縊亦可哀已 
[續訊盜匪]  
　　英捕房顧何黃孔四包探拿獲盜匪顧紀香俞昌江汪星幅蔣仁山等九犯及查獲盜船一艘船户胡德仁沈茂正楊喜林等三名並在所寓之某客棧内吊起洋鎗利刃藥彈等軍械以及皮箱一口内有湖縐女襖等衣物於昨晨由原獲各包探一併解廨請究屠别駕庭訊之下以盜犯等供詞狡猾遂商之薩副領事判將汪幅生等六犯仍交捕房帶回管押顧紀香等六犯著留候過堂詳細研鞫已誌昨日報章昨午屠别駕接准新陽縣某大令飛遞文開據事主王爾蘭禀報某晚有盜賊多名明火執械破扉入内刦去金銀衣物箱籠及洋銀一千餘元拒傷傭僕王榮一名並焚燬房屋燒斃幼女一口盜犯等卽乘盜船三艘揚帆而去除嚴飭差捕赶緊查拿外深恐匪薰等匿迹貴界飛請飭捕查拿等情别駕接誦之下旋於晚堂升座花廳命捕役趙金先將顧紀香一犯帶至案前隔别研鞫據供小的年三十七歲係安徽人父母均已棄世小的向在湖州府屬之南潯鎭地方跟隨同鄉人戴老么藉博餬口此次小的因患病由蘇州趁船來滬倩醫治病甫及抵滬卽被包探拘案别駕謂爾不必遊供現須從實供明究在何處犯案何人爲首免受重刑本分府當格外施仁匪犯仍執如前别駕命差役先上挺棍復命跪鐵練良久匪犯供認别駕命將顧移跪一旁又命提胡國棟至案謂爾將所犯何案何人爲首逐一供出本委當格外與爾成全該犯初尙遊移繼始供明小的向爲撐駕餬口六月初二日小的適在蘇州遇見俞昌江汪老五與同鄉陳伴子等爲首邀楊紹昌同顧紀香等七人至湖州東門外十八里遙之某鄉村地方凌新旺家搶刦衣物等件現因湖州緝捕甚緊故小的等由蘇州等處一路來滬官問爾可曾一同上路供小的惟曾帮同搖船並無同往又問爾可知新陽縣境王姓家之案否供小的實不知悉又問究竟何人起意何人爲首該犯有欲言不語之狀别駕命差將顧紀香帶出復謂胡曰不必害怕從實供認該犯仍然含糊别駕命差鞭背四十下始供出爲首起意者實現在案之俞昌江及捕房管押之汪老五卽幅星别駕命提俞至案訊究該犯狀貎猙獰供詞挺撞别駕命用挺棍復著從重鞭背數十下始供小的係金陵浦口鎭人家有老母朱氏小的惟曾帮同搖船並未同往刼掠尙乞開恩旋訊陳載可供河南羅山縣人蔣仁山供湖南人認在湖州東門外夥刦客民凌姓衣物餘不知情張大成供河南人小的曾充當營勇並無違犯不端餘供游移别駕謂爾等供詞刁狡仍飭捕役趙金將各犯帶下小心看管俟明日將捕房管押汪幅星等六犯並將包探秦少卿另案緝獲形跡可疑之方祥裕一犯一併逮案逐一研訊再行核奪 
[法界公堂瑣案]  
　　江西德化縣人朱周氏控王陳氏誘匿其女五喜鄭大令迭次研訊並著自行投案之張福庭交到五喜及賣據旋由其姊陳劉氏遣王阿和投案將筆據呈案大令提訊之下著張具限十日内交出五喜迄今限滿未交昨日禮拜六堂期大令會同祁繙譯官升座朱周氏扶病上堂遞禀求追復訴稱小婦人原籍福建汀州府武平縣母家本姓裘氏五歲時經父母賣與朱姓後嫁九江德化縣人朱姓故爲朱周氏此次尋女來滬央人薦至三洋涇橋某洋人處傭工垷因有病假寓新街十四號屋中同鄰人某甲處求將女兒速提到案大令命將張提出問憑據何在供稱已由姊陳劉氏交朱齎呈案下矣大令問五喜究在何處供稱在黃州府蘄水縣北鄉離城五十里之北河地方族兄張金桂家大令飭還押候移請上海縣備文關提五喜到案再行斷定按張姊旣嫁陳姓應稱陳張氏何以竟稱陳劉氏豈姊弟可以異姓耶殊不可解已○鴇婦汪陳氏控倡婦錢黛玉積欠洋銀大令訊供之下著將錢倡押繳兹者錢倡在押患病包探禀稱已帶至仁濟醫院療治據醫生云病勢非輕故特帶案請騐大令著送請普育堂留養醫治○文墨公司收租人楊洪堂控房客陳志廣積欠房租十一圓有奇陳挈小孩曹萬有投案供稱此屋先由曹父租下每月租價洋銀二圓二角小的於本年四月接租照算只欠一月有半其餘不干小的之事曹供稱母親已死父往鎭江原籍小的現隨外祖皮匠某度日大令判令陳將所欠房租先行繳案曹欠之租待其父來申再付陳旣繳出三圓大令給收租人領去復將曹交其外祖領回○廣東人周小江訴稱小的在治下開小烟館度日前晚龔春發與車夫同榻吸烟串竊烟鎗一枝兹將龔拘案請訊龔供稱小的與不知姓名之車夫同榻吸烟小的已將烟鎗交明櫃上車夫尙在吸烟不知如何被竊大令謂所控諒非無因究竟如何竊去龔矢口不承周又訴稱車夫名阿福紹興人龔供稱小的與阿二同吸烟烟槍由阿二交還店主倪阿福投案供稱其時小的一人獨吸並未與龔同榻值堂人搜尋無著阿二先已走出龔尙眠在小的榻上大令謂照此情形顯見串竊著將龔押候笞責一百板○包探禀稱竊犯張子銀竊取人參由大老爺懲辦後送縣刑訊供出同黨陳德明王雨高兹將二犯一併解案請訊王供稱小的係江北人四月某日來滬在英界賣西瓜度日陳供稱有小坡者在寗波犯案禁押捕房小的於五月間在虹口會過一次大令問爾等若干人同來供稱小的由寗波獨自一人來滬小的向習炒茶葉之役不敢爲非大令 
 
 

Page 4

 
 
得供命押候查明核辦○包探禀稱李阿龍與妻李王氏爭毆持刀恐嚇恐肇禍端一併解案請訊大令問因何起釁夫婦同供稱酒醉悮犯叩乞恩施大令著將李押候交人保出諭以以後不准吵鬧李王氏叱卽退去○許松林控朱俊卿誘匿婢女阿囝昨日包探將朱及阿囝解訊阿囝供稱主人家在城内因時時凌虐受苦不堪不得已而逸出朱供稱此婦由許寄在小的家大令以原告不到無從訊理命暫行管押○包探禀稱陳國榮屢次犯案經翁大老爺訊問自稱係讀書人是以從寛開釋昨日又在某碼頭行竊搜其身畔有押票數張今特解請研訊陳供稱小的住在大南門向以教讀餬口家况清貧又無館地故將自已之衣質錢大令著押候查明核辦○包探禀稱曹根祥在某碼頭竊取紡綢洋傘旋將贓抛棄經失主拘獲解案請訊陸炳華投案訴請追贓曹供稱小的原籍江北現住小東門外一枝春街向當小工不敢行竊家内尙有老母叩乞恩施陸又稱當時有人目見伊往北奔逃大令著押候邀到見証人覆核○包探禀稱竊犯王阿二在潘姓家挖洞而入經失主拘獲解案請懲藩惟興訴稱家内連次被竊兹得當塲拘獲求卽嚴追王供稱小的寄宿弄内不敢犯竊包探又禀稱此係積竊大令曰諾著押候笞責二百板○包探禀稱偷兒李阿東在小東門外菜攤竊錢二百五十文當塲拿獲解案請訊大令判押候笞責一百板○包探禀稱唐金照王阿根二人同在某輪船串竊搭客行李經失主拘獲贓己抛開查王甫於禮拜一釋出大令著押候各枷號一月期滿各笞一百板○鴇婦孫張氏因誘奸處女經大令判禁押捕房三月期滿鞭背四百下昨日著保人將沈阿寳交某研訊沈供稱阿二尙未拘案叩求寛限孫鴇供稱阿二係福建人當小船上篙師大令著將沈交原人保出孫鴇還押照原斷懲辦○竊犯王阿生經大令訊明責懲昨日堂期飭送上海縣備文遞回慈谿縣原籍 
[汴災續電]  
　　七月十五日奉朱曼伯觀察電開子眉蓮珊少欽綏之佑之子萱諸大善士鑒沁堤南北漫决數口懷慶衛輝各屬一片汪洋被災甚重並聞晉省糯水下注猗氏安迫萬泉明津等縣成災均乞拯救盼切禱切朱壽鏞叩潼代[  上海北市絲業會館籌賑公所施則敬子 
英甫鈔登]  
[饋藥鳴謝]  
　　小東門内何恒昌綢莊製有七液丹敬送如有需此藥者可而乞取昨承見惠用綴數語以答高情 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[湓城秋意]  
　　九江訪事人云署理德化縣王涵之明府祖彝自閏五月十七日履任至本月初六日遷入衙署後忽於初十夜亥刻接到撤任電音遺缺以星子縣慶大令錫庚調署○陳毛生張太陽皆在河下當脚夫本月十一日忽在太古洋行某輪船上與人打降事聞於英領事官送請江防府懲治盛司馬訊問之下喝令各責一百板著出具再不滋事甘結交人保釋 
[娼樓被竊]  
　　妓女金竹仙住居英界清和坊略有積儲不料於前晚被宵小乘間竊去衣飾洋銀爲數頗巨妓查悉之下情急萬分立卽遣人四處找尋不知能否弋獲耳 
[英界公堂瑣案]  
　　有啞子者向在虹口一帶馬頭爲小工慣竊洋行另星什物曾經公堂懲辦數次昨又串同王阿福李阿三二人竊取怡和洋行之鉛片經包探倪順泉拘獲人贓送究怡和管理馬頭洋人投案禀稱啞子等所竊之鉛雖值價無幾而大片之鉛被剪一角已成無用而啞子亦屢犯竊案當請懲辦啞子則指東畫西一若不認竊物也者而王阿福李阿三則亦指啞子爲首小的等惟帮同兠售而已别駕以啞子屢犯竊案情殊可惡判笞三百板交捕房管押三個月期滿遞回江北其帮同兠售贓物之王阿福李阿三各押兩禮拜贓給還失主○四百十七號華捕拘解在途口角之王阿福程朝宗到案請判王供爲茶房向索工資洋十元以致口角程供王阿福僅做茶房一月强索多洋致與爭執别駕訊得洋銀瓜葛飭令自行出外理楚不准再行吵鬧○包探竇如海拘解行竊王金大水烟袋一枝之蔣金章到案請判别駕究詰情形以蔣實因窮苦所致判押五天○包探杜雲卿拘解洋人季林之車夫王益舟到案季稱車照之燈一對忽於前日不見洋人疑卽是王益舟所竊解請訊究王益舟供在洋人季林處爲車人車燈不知於何時失去實是小的粗忽今情愿略爲賠償别駕以王益舟旣願賠償卽著賠還洋半元○杜包探解丁阿林到廨禀稱此人於日前竊取周金寳家綢布衣七件經小的拘獲人贓送究周投案請領失贓丁認竊不諱惟求恩典别駕判丁管押兩禮拜贓給失主領去○朱阿章竊取張阿四家布衣二件經包探江阿才緝獲人贓送究别駕略詰之下以朱行竊有贓判令掌頰五十下○包探顧阿六禀稱配絲人王蘭亭在恒昌絲棧做工竊取湖絲兩捆當經巡街捕拘獲人贓送究恒昌絲棧遣人投案申訴前情請領失贓王供在恒昌棧作工每日可得工洋十五元取下小貨之絲自知不合如今只求恩典别駕得供姑念王係生意中人從寛判押兩禮拜○一百九十號華捕等先後拘解在途拉客之野鷄妓女王寳林謝阿囡到案請判王謝二倡均不認拉客實被捕等悮拘來案别駕判令各交人保釋以後不准爲娼○王紹成竊取王云堂帳箱内之洋銀七元經三百六十七號華捕拘獲送究王云堂供紹成係小的之學徒不料其竟竊洋逃逸今致拘獲求爲懲辦王認竊不諱别駕判令掌頰五十下 
[美界捕房紀事]  
　　前日崇明人某甲溷至百老匯路第五百二十一號及三百四十五號門牌兩烟館内竊取烟槍二枝袖至中途經包探范進才拘獲解入捕房捕頭略詰數言令人傳俞老二楊金發二失主至問明一切將甲押候送懲○有混名小胖子者偷兒也前晚未知由何處竊得廢鐵若干行至西華德路適爲包探竇如海所見拘解捕房捕頭令押候解送英公堂請辦○昨晨北蘇州路裕昌鐵棧夥雇一小車裝鐵至某處行未數武適某號巡街捕至告以租界規例車輛不得裝貨過重以免覆壓之虞車夫不依捕怒拘赴捕房向捕頭告知情節捕頭令將所裝之鐵暫放捕房車照註銷車夫免究旋由該店夥投案求情捕頭乃給還原物○每晨漢璧禮路菜市已過各販每將櫃檯桌凳堆放塲中昨日午後寍波人某甲酒氣醺醺然躺臥櫃上經九十五號印度捕拘解捕房捕頭命覊押一天以爲之儆 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年七月初六日京報全錄]  
　　宫門抄○諭旨一道錄前○浙撫廖奏查明洋藥厘捐銀數摺○欽差大臣劉奏豫凱軍赴甘援勦請照湘軍營制發餉並給駝車餧養經　摺○又奏部員在營積勞病故請　優議卹摺○黔撫嵩奏叅革知府審辦片○新撫陶奏揀補佐領防禦驍騎校各缺由○蘇撫奎奏爲甄别知縣片○東撫李　奏調署知府片○七月初六日工部鴻臚寺八旗兩翼值日無引見○恩公由田村差　覆命○李岷琛謝授天津道恩○錫侯李文田各請假十日○召見軍機李岷琛王懿榮○○頭品頂戴浙江巡撫臣廖　豐跪奏爲查明浙海關第一百三十八結徵收洋藥厘捐銀數　　清單恭摺仰祈聖鑒事竊查案准總理各國事務衙門咨光緒十二年十二月初十日會同户部具奏洋藥稅厘併徵由各關與稅務司合力開辦一摺抄錄原奏咨行到浙轉行遵辦並將光緒十三年正月初　日第一百六結起至光緒二十年十二月初五日第一百三十七結止徵收洋藥厘捐支銷各數按結開單奏報在案兹據護理浙海關寗紹台道吳　孫詳稱今自光緒二十年十二月初六日起至二十一年三月初六日止第一百三十八結期滿所收洋商洋藥厘捐並支銷各欵銀兩數日按照洋稅定章開具四柱清單並據聲明本結華商船隻並無洋藥進口等情詳請具奏前來臣復核無異除分咨查照外謹繕清單恭摺具陳伏乞皇上聖鑒敕部查照施行謹奏奉硃批該衙門知道單併發欽此○○欽差大臣兩江總督臣劉坤一跪奏爲豫凱軍赴甘援剿請照湘軍營制發餉並給駝車餧養經費恭摺由驛馳陳仰祈聖鑒事竊臣欽奉電旨劉坤一電稱牛帥韓請添招馬步十三營等語現在河狄回氛正肆若待添募多營必至躭延貽誤且新募之勇亦難得力着嚴飭該總兵懍遵前旨卽統所部七營迅速起程毋許逗遛欽此當經欽遵嚴飭該總兵遵照去後兹據禀稱所部僅止七營兵力實覺單薄記名提督李永芳所統豫靖軍六營現已撤回原省該軍經李永芳訓練數月較新募之勇大不相同可否奏請抽撥三營帶往又甘省民貧地瘠糧價異常昻貴豫軍營勇每月每名餉銀三兩六錢萬不敷用應改照湘軍章程每正勇一名月給口糧銀四兩二錢其餘一切營制餉章槪照湘軍辦理至各營軍裝旗幟及礟位藥彈重笨等件自應另行轉運其帳房鑼鼓及一應隨營需用什物擬卽將此間所置車駝馬匹隨帶沿途應用所需喂養及應領月餉均由豫省按月提前撥解等情禀請具奏前來臣查牛師韓一軍兵力誠屬太單惟接河南撫臣劉樹堂電稱該省餉項拮据異常牛鎭現有豫凱七營當經接濟所請添撥豫靖三營應毋庸議至留甘駐防多係湘軍該豫軍營制餉章未免相形見絀自應改歸一律該軍所置車駝馬匹本擬飭令按照三成繳價今旣派赴甘省應請毋庸變賣俾沿途藉資轉運以利遄行所需喂養等銀應仍照章發給以上各節合無仰懇天恩俯如所請敕下河南撫臣查照辦理以資飽騰於援剿之師不無裨益至應需槍砲器械除將繳回之抬槍馬梯泥等槍仍行配齊藥彈發給並另由宋朝儒行營内撥給八生特鋼砲兩尊神機砲四尊再飭赴天津軍械局請領兩磅過山砲八尊藉資攻勦所部馬步隊伍卽飭尅日分起開拔不得稍涉逗遛以慰宸厪所有牛師韓一軍援甘請照湘軍營制發餉並給駝車喂養各緣由理合恭摺馳陳伏乞皇上聖鑒訓示謹奏奉硃批着照所請户部知道欽此○○欽差大臣兩江總督臣劉坤一跪奏爲部員在營積勞病故請敕部從優議卹恭摺仰祈聖鑒事竊臣前經奏調截取知府刑部山東司郎中張開錦到營委充軍糧局總辦附片陳明在案兹據報該員於閏五月初苯日在局病故查該員由同治庚午科舉人甲戌科進士以部屬簽分刑部充山西司正主稿總辦秋審派辦减等旋充秋審處坐辦律例館提調該員樸厚廉勤在司審理案件披閱公續不遺餘力洎至秋審處辦事深維人命至重於一切案情律意詳細推敲期無寃濫總求情法兩得其中平逐日進署最先出署獨後二十餘年如一日歴任刑部堂官胥倚重之同　尤爲心折此次來營委辦軍糧事務該員以軍糧爲闔營命脈實事求是鉅細躬親核計多寡盈虚豫籌儲糈以期兵食充足士馬飽騰嘗言此項津貼米價四成朝廷所以優養戰士此外各項員役不應圖占便宜於已絶不沾濡於人毫無假借每遇發米之日必須自往監視使經手者不得營私戎行均蒙實惠有時情形吃緊存米甚多該員一日兩巡顆粒不使委棄弁丁奉令惟謹由是弊絶風清其職守認眞如此榆關地處海濵正二月間風雪嚴寒中人肌骨該員往來糧局感冐已深三四月潮溼上蒸由是發爲痰疾醫治略見减輕尙復强起從公嗣轉傷寒病勢增劇竟於閏五月初七日身故據該局委員禀報前來臣查該員秉性端方辦事明幹滿冀遭逢際會可以宏濟時艱何意半載積勞一病不起其情殊堪憫惻仰懇天恩勅部將該員已故刑部山東司郎中張開錦照軍營積勞病故例從優議卹以勵勤事謹恭摺具陳伏乞皇上聖鑒訓示謹奏奉硃批著照所請該部知道欽此○○嵩崑片再大定府屬店内湖南客民李壽卿等被竊銀兩報府因各供銀數不符該府將李壽卿等刑責以致脚夫李大賓服毒自盡李壽卿等卽赴臬司衙門呈控並據城防局拿獲此案賊犯周洪順等三名當卽發交貴陽府審辦時奴才在藩司本任會同署臬司黃元善詳經前撫臣崧蕃以該府楊熙瑞審問竊案並不詳查明確擅行刑責辦事實屬草率奏請將楊熙瑞撤任訊辦欽奉硃批著照所請該部知道欽此欽遵轉飭訊辦旋據楊熙瑞具禀用刑屬實批司行府在案兹據該府文海會同委員提訊賊犯及事主店民書差人等各供核與所控大略相符惟楊熙瑞呈遞親供詞甚含混未能定案應請革審由署藩司唐樹森署臬司黃元善會詳請奏前來相應請旨將大定府知府楊熙瑞革職審辦以成信讞除咨部查照外謹會同兼署雲貴總督臣崧蕃合詞附片具陳伏乞聖鑒訓示謹奏奉硃批著照所請該部知道欽此○○陶模片再古城滿營廂紅廂藍旗佐領都成額防禦懷塔奔前因不能約束兵丁經臣一併奏請開缺又廂黃正白旗防禦琦徹圖年老告休奏請開缺以原品休致均奉旨允准在案應卽分别委署各專責成都成額所遺廂紅廂藍旗佐領員缺查有儘先補用佐領正黃正紅旗防禦金文布堪以署理懷塔奔所遺廂紅廂藍旗防禦員缺查有儘先卽補佐領鳳琳堪以署理琦徹圖所遺廂黃正白旗防禦員缺查有儘先卽補佐領全福堪以署理其金文布遞遺防禦員缺查有補用防禦左翼蒙古四旗驍騎校多印堪以署理遞遺驍騎校員缺查有儘先卽用驍騎校前鋒校喜奎堪以署理除咨部外謹會同伊犁將軍臣長庚陜甘總督臣楊昌濬附片具陳伏乞聖鑒謹奏奉硃批兵部知道欽此○○奎俊片再准部咨道府州縣無論何項勞績保歸候補班人員卽以到省之日起予限一年詳加考核奏明分别繁簡補用又丞倅佐雜應仍照道府州縣之案辦理等因歴經循辦在案兹查候補班補用同知葉大莊自光緒十九年十一月初三日回省之日起扣至二十年十一月初三日止試看一年期滿又候補班前補用知縣翁慶麟自光緒十七年七月十一日到省之日起扣至十八年閏六月十一日止候補班補用知縣許溎祥自光緒十九年九月初八到省之日起扣至二十年九月初八日止遇缺卽補知縣宗能述自光緒十九年九月十二到省之日起扣至二十年九月十二日止候補知縣沈翰自光緒十九年十一月初五到省之日起至二十年十一月初五日止均試看已滿一年據蘇藩司會同臬司分别騐看加考先後詳請甄别具奏前來查該員葉大莊才具明敏爲守兼優堪以留省照例補用翁慶麟精明練逹辦事細許溎祥持躬謹飭辦事精詳宗能述才長識練治譜留心沈翰穩練安詳講求治理均堪以繁缺知縣留省序補除將該員等履歴咨查照外謹會同署兩江總督臣張之洞附片具陳伏乞聖鑒謹奏奉硃批吏部知道欽此○○李秉衡片再曹州府知府　賢蒙恩簡放兗沂曹濟道所遺曹州府知府員缺地方多盜現當高粱芃茂捕務孔殷查有武定府知府尙其亨力求整頓勇於有爲堪以調署現在武定雖有防務局勢稍鬆自應先其所急遞遺武定府知府員缺查有候補知府吳煜勤練詳明講求地方堪以署理據藩臬兩司會詳前來應卽分飭遵照以專責成除咨部查照外謹附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十一年七月初七日京報全錄]  
　　宫門抄○諭旨一道錄前○皖撫福奏查明奏銷未完各員及續完銀數摺○蘇學政龍奏歲試四府一州完竣摺○内務府大臣壽奏爲奏聞摺○總兵吳奏報接印日期摺○署直督王奏知府呈請開缺回籍片○又奏查明洋稅收支並舊管實存各數目摺○皖撫福●奏甄别道員片○又奏委署知州片○七月初七日内務府國子監侍衛處值日無引見○麟中堂謝行走班次恩○阿公請假十日○掌儀司奏初九初十日祭奉先殿端王濂貝勒行禮○召見軍機麟中堂懷塔布○○尙書銜安徽巡撫奴才福潤跪奏爲查明現辦奏銷案内未完一分以上各員及續完銀數循章繕具清單恭摺仰祈聖鑒事竊據署布政使員鳳林詳稱光緒六年二月奉户部咨行條陳籌備餉需案内以各項奏銷地丁爲大宗此後所有錢糧奏銷各依定限令各該督撫一面具題一面先將未完一分以上各員名開具簡明清單專摺奏報由部核定處分先行覆奏仍各於題本内將業經具奏各員聲明備核其有具奏後續完者准其奏請歸本案開復庶經徵人員知有所儆懼而帑項不致虚懸等因通行遵照當查安徽省錢糧奏銷例限五月詳辦司庫係於四月初八日截數俾得依限赶造凡完解到庫在截數以前者作爲已完造報其在截數以後者歸入續辦赶報案内彚辦現奉新章將未完一分以上各員先行奏報其續完銀兩並准奏歸本案辦理所有截數造册以後未經題奏以前續完各員應一併隨單詳細聲明以憑分别查議等情詳蒙具奏奉部核覆在案今届查辦光緒二十年分奏銷所有經徵接徵未完一分以上各員及截數造册之後詳奏以前續完錢糧各員照案詳細開單具詳請奏等情前來臣覆核無異除將奏銷各案另行核明照例具題外理合將地丁南屯蘆課等項未完一分以上及續完銀數各員名繕具清單恭呈御覽所有現辦奏銷循章先將經徵接徵未完各員名開報緣由謹會同署兩江總督臣張之洞恭摺具陳伏乞皇上聖鑒勅部查核施行謹奏奉硃批户部議奏單併發欽此●○○江蘇學政臣龍湛霖跪奏爲歲試考畢四府一州恭摺具報仰祈聖鑒事竊臣叨承恩命督學江蘇於上年十一月十二日受篆視事當經具摺奏明在案旋卽照章檄飭各府州縣舉辦考事臣於本年正月初六日出棚先試蘇州次及太倉松江鎭江五月初六日回至江陰駐署接考常州閏五月十七日竣事伏查江左夙稱文獻之邦士守先正法程詞章經學具有規模近來算學復得師承於中西各法頗得潛心探討自出所見惟兵燹之後地方凋敝元氣未復與考文童一縣至多者尙不滿千人就臣所試四府一州而論文風則以蘇州之長洲元和吳縣常熟崑山太倉之嘉定松江之上海鎭江之丹徒常州之武進陽湖江陰爲最武力則以太倉之崇明松江之上海常州之靖江爲最其餘亦皆文具機軸武合程式堪以如額取進惟武進陽湖兩縣武童人數旣少技藝復生未敢濫取武進謹闕額五名陽湖謹闕額八名以昭愼重至槍替等弊蘇省向不多見臣督率提調認眞稽查各屬均尙安　前學臣黃體芳於江陰創建南菁書院學臣王先謙輯刻經解二百九部俾資講習臣爲之嚴定課程就各學前列生員中擇其材堪造就者調入院中肄業發落之日臣悉傳集堂下朂之究心當時之務毋騖虚聲冀得人材輩出共拯時艱此微臣區區之忱藉酬高厚於萬一者也臣所經過地方麥收豐稔雨暘時若堪以仰紓宸厪所有微臣考試情形理合恭摺具陳伏乞皇上聖鑒謹奏奉硃批知道了欽此○○奴才宗室壽蔭跪奏爲奏聞事竊奴才宗室壽蔭仰蒙聖恩派令恊同管理盛京内務府事務奴才例應將宫殿内供奉尊藏内庫恭存一切陳設物件敬謹查明具奏謹查内務府案卷内載太廟供奉册寳共六十四分敬典閣上層尊藏玉牒黃檔紅檔共一百包崇謨閣尊藏實錄一千五百一十三包聖訓三百八十包實錄圖一匣奴才敬謹瞻仰供奉尊藏均屬妥協惟敬典閣上層供奉十代聖容十箱行樂圖四箱奴才未敢擅啓謹於秋分節後擇吉恭晾時敬謹叩瞻又恭存列祖列宗所遺御用鞍轡弓箭腰刀槍劍櫜鞬高宗純皇帝御用朝冠朝珠朝帶袍褂鞍轡弓箭槍劍腰刀櫜鞬甲胄仁宗睿皇帝御用朝冠朝珠朝帶袍褂鞍轡槍劍腰刀準捷槍撒袋弓箭宣宗成皇帝御筆字掛屏鞍轡威禽槍木桿槍銀式件樺木鞘小刀火連火紙筒　文宗顯皇帝御用鞍一副籐鞭一把撒袋一副弓四張箭三十六隻穆宗毅皇帝御用鞍一副籐鞭一把弓三張箭二十隻撒袋一副等項奴才敬謹瞻仰妥爲尊藏及宫殿陳設一切金玉銅瓷物件金錁金條銀錁書籍字畫册頁併收存綢縀紗呢羽縀及文溯閣收存書籍各等項按照印册逐一詳細查點俱各相符奴才均嚴令該管官役人等敬謹小心看守仍不時敬謹稽查以昭愼重謹將奴才詳查緣由恭摺具奏伏乞皇上聖鑒謹奏奉硃批知道了欽此○○記名提督直隷大名鎭總兵斐凌阿巴圖魯奴才吳殿元跪奏爲恭報奴才到大接印任事日期叩謝天恩仰祈聖鑒事竊奴才於光緒十八年正月二十三日在天津鎭署任奉上諭補授直隷大名鎭總兵員缺兹於光緒二十一年五月十四日接奉署直隷督臣王文韶照飭内開署天津鎭總兵實任大名鎭總兵吳殿元署大沽恊副將實任天津鎭總兵羅榮光准補大沽恊副將韓照琦應飭各赴本任所帶練軍各隨缺轉除附奏外等因行知到奴才奉此遵卽起程於本年六月初九日行抵大名府城六月初十日准署大名鎭總兵李大霆委中軍遊擊鄭龍彪將道光二年六月内欽頒道字一百四十號直隷大名鎭總兵關防一顆並統領保大馬步練軍木質關防一顆王命旗牌書籍文卷等項送交前來隨卽恭設香案望闕叩謝祗領任事訖伏思大名爲畿南重鎭與豫東晉三省接壤舉凡訓練嚴訪撫綏彈壓在在均關緊要自維檮昧深懼弗勝惟有矢勤矢愼正已率屬遇事禀承督臣實心經理極力講求務期地方靜謐營伍整肅以冀仰報商厚鴻慈於萬一所有奴才到任日期並感激微忱敬謹繕摺具奏叩謝天恩伏乞皇上聖鑒謹奏奉硃批知道了欽此○○王文韶片再據藩司陳寳箴署臬司朱臻祺詳稱河間府知府胡清瑞河南襄城縣進士由刑部主事升補郎中京察一等引見奉旨記名以道府用補授今職光緒八年十月初二日到任兹據該員以京外供職離鄉二十餘年現接家信知祖墳傾頽塋樹翦伐請開缺回籍修墓等情自應准其開缺回籍修墓以遂孝思除飭俟交代清　給咨回籍並咨河南撫臣外理合附片具陳伏乞聖鑒勅部查照再所遺河間府知府員缺應由部核明准其開缺後請旨簡放合併陳明謹奏奉硃批吏部知道欽此○○署理北洋大臣直隷總督雲貴總督臣王文韶跪奏爲東海關第一百三十九結洋稅收支並舊管實存各數目繕單恭摺具陳仰祈聖鑒事竊東海關徵收洋稅截至光緒二十一年三月初六日第一百三十八結止業經具奏在案兹據東海關道劉含芳詳稱自光緒二十一年三月初七日起至閏五月初八日止按英國三個月一結係第一百三十九結期滿共計徵收進出口各稅及船鈔銀十萬二千一百三兩一分二厘該道督飭稅務司曁委員檢齊册檔查照紅簿逐細核算數目相符一切支發各欵共銀九萬四千三百六十九兩一錢六厘二毫九絲八忽一微連前結舊管共實存銀十一萬一千二百三十一兩三錢三分一厘九毫二絲一忽九微已於閏五月以後分别解支撥用除另行分項造册呈報外所有東海關經徵第一百三十九結期滿　稅收支並舊管實存各數目開單詳請具奏前來臣覆核無異理合繕具清單會同山東巡撫臣李秉衡恭摺具陳伏乞皇上聖鑒謹奏奉硃批該衙門知道單併發欽此○○福潤片再勞績保舉道府人員應於到省一年後察看考核出具切實考語奏明分别繁簡補用歴經循辦在案今查有候補道吳廷選自光緒十九年九月二十二日到省之日起扣至二十年九月二十二日止試看一年期滿例應甄别據藩臬兩司會詳前來臣覆查得該員吳廷選心地樸實辦事愼勤堪以繁缺留省補用除咨部查照外謹會同署兩江總督臣張之洞附片具陳伏乞聖鑒謹奏奉硃批吏部知道欽此○○福潤片再泗州直隷州知州文翰調省另有差委所遺員缺應卽遴員往署以專責成查有候補直隷州知州余適中明白穩練勤愼有爲堪以署理據藩臬兩司會詳前來除檄飭遵照外謹會同署兩江總督臣張之洞附片具奏伏乞聖鑒謹奏奉硃批吏部知道欽此 
 
