# 1901 - 188 - 4910143

 

Page 1

 
 
[勸募順直秦晉急振] [  申報館協振所謹啟]  
　　畿輔一帶自遭兵燹居民流離轉徙家產蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疊降恩綸勸募振捐以救被災黎庶本館協振所自慚綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[古今圖書集成减價] [  圖書集成局謹啟]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[愼重佐使人才說]  
　　中國之簡員駐節外洋始於光緒元年至二年而章程乃大備其時經總署奏定凡使臣所調人員充頭等叅贊者月給俸薪銀五百兩二等四百兩三等三百兩頭等繙譯官月給俸薪銀四百兩二等三百兩三等二百兩隨員醫官月給俸薪銀二百兩武弁供事學生月給俸薪銀約一百兩待之不爲不優矣然是年七月湘陰郭筠仙侍郎銜命赴英各員之奉調出洋者皆托故不願隨節蓋以外洋政教夙所未諳遠涉滄溟多所畏懼也及侍郎任滿回華曾襲侯紀澤繼之同時又简陳君蘭彬出使美日柲何君如璋出使日本劉君錫鴻出使德意志而諸員涎薪資之豐腆慕海外之繁華兼之轉瞬三年卽可以異常勞績奏保於是羣焉願往每一使臣被命必夤緣依附爭求京外諸顯者八行書濟濟師師多以數百計近雖使臣公費日减隨使薪水之數亦迥不如前而如蟻附羶營謀差使者其數更多於　河之沙使臣無可如何則添設供事數人或就上海派充文報委員以資調劑月薪或十兩八兩焉或十餘兩至二十兩焉叩以何所歆羡而爲此曰非牟利也實欲藉此得保一官半職以冀策名委贄於朝耳嘻曾亦思此種蠅營狗苟之徒皆由京外諸顯者情面而來果能應對專長無隕越以貽羞國體乎我嘗聞泰西各國之培植使才也其始必入外交學堂研求國與國交際及一切交涉之理以時試之試而可則派令隨使臣至海外肄業名之曰留學生學之有成則逾數年而擢升隨員其有熟於他國風土人情者則充當領事嫺於他國文字語言者則充當繙譯果能勝任愉快則又數年而始得升爲叅贊迨叅贊任滿克副其選然後記名以出使大臣用俟有缺出量其才能而簡畀之夫如是始能壇坫周旋雍容玉帛折衝樽爼舉動胥合其宜今試問中國之欲隨使出洋者果曾入外交學堂肄業乎曾爲海外留學生乎曾熟於他國之風土人情乎曾嫺於他國之語言文字乎惟是稍習西文中挨皮西提略解官塲之趨蹌拜跪而曰我已能隨使節宣勞矣貿貿然謀得京外諸顯者八行書卽求充繙譯領事叅贊矣我恐不第授外人以口實甚至作爲種種不合於禮之事或如某員之誘娶外洋蕩婦或如某弁之誆借外洋巨貲致使臣輾轉爲難留之則增使節羞叅之則貽外人笑噫吁嘻以中國之大而佐使者竟若此其不堪亦無怪時被外人姗笑譏彈謂爲無一人才之可用也抑又聞之尋常駐節泰西必閱三年而始受代其有繫戀家室者尚不樂於營謀至於奉旨專往唁賀之大臣則事畢卽取道而回往返無多時日簡赴日本駐紥之星使則道里不甚窵遠音信便於往還是以鑽營差使之人其多更不止於倍蓰殊不知奉旨唁賀列爲頭等使臣之身分愈重則隨使者之應對宜愈嫺日本與我同文必平時文酒風流互相酬酢其才爲彼國所敬服然後有事時與之商榷易於就我範圍以上二者隨員選擇益宜詳愼烏在可稍徇情面而漫委之蠅營狗苟之徒乎於是作愼重佐使人才說以告今之輶軒采風者 
[本館接奉電音]  
　　昨日午前西安行在飛電傳來上諭四道敬謹譯登○五月二十四日行在内閣抄奉上諭廕昌現在出差正白旗護軍副都統著希書兼署欽此同日奉上諭載斌現在出差正白旗護軍都統著裕德兼署欽此○二十五日行在内閣抄奉上諭王之春奏遵保文武各員請旨錄用一摺翰林院編修蔣金臺前山東布政使湯聘珍陜西候補道黄嗣東直隸侯補道湛恩廣四川資州直隸州知州沈季堃湖北補用同知諸可權安徽宿松縣教諭程佐衡記名提督柏定明前貴州古州鎭總兵黄呈祥均著交軍機處存記欽此○二十六日行在内閣抄奉上諭丁振鐸奏遵保文武各員請旨錄用各摺片雲南開廣道劉效霖貴州貴西道桂霖現署雲南按察使俸滿開缺迤南道陳燦貴州興義府知府施廷棟甘肅西寗鎭總兵劉萬勝雲南督標中軍副將蘇捷元均著交軍機處存記欽此 
[擇地建坊]  
　　京師訪事友人云崇文門内東單牌樓迤北爲去歲德國使臣克林德君遇害之處中國允鳩集衆工建造牌坊以表死事之慘目下方在填築基址尚須遲日落成也 
[試吏述聞]  
　　京師訪事友人云重五節前户部書吏經各司員陸續試以書算之學除經承不得與試外其餘皆准報明姓名籍貫年歲三代由本司司員命題面試每司酌取數十人分爲額内額外其高列前第者留住公所月給薪水銀四兩專供抄冩覈算之役餘人靜候以次補傳 
[法艦抵宜]  
　　宜昌訪事人云五月某日有一法國兵船駛抵宜昌管帶官某君往謁在宜文武各員抵掌雄談異常欵洽旣而宜昌鎭總兵傅弼卿鎭軍訂期柬請宴飲并在鎭署箭道校閱各勇所習洋操 
[英艦演砲]  
　　宜昌訪事人云本月初十日停泊宜昌之英國某兵船在江中試演巨砲大聲發於水上幾疑石破天驚至午後四點鐘始事畢 
[兵艦抵潤]  
　　鎭江訪事人云五月二十日午刻有一奧國兵艦由上游駛抵京口下碇江中有頃艦中兵士舍舟登岸閒遊租界之中常鎭通海道兼鎭江關監督長久山觀察知之特飭水陸總巡周錦堂游戎親帶差勇妥爲保護先是某日意大利國水師提督某君乘某兵艦赴金陵謁見兩江總督兼南洋通商大臣劉峴帥洎事竣卽展輪東下二十一日清晨八點鐘許駛抵潤州俄而意兵百餘名相携至金山烏洲山等處閒眺觀察恐居民少見多怪特飭洋務局 
 
 

Page 2

 
 
員邵大令會同游戎督帶差勇妥爲彈壓旣而是艦小泊二三日即開往滬江 
[恩釋罪員]  
　　蘇州訪事友人云常熟已革翰林院編修沈鵬前因狂妄獲譴奉旨永禁省獄當經上憲札飭前常熟縣某大令由原籍拘解至省收禁蘇州府署獄中屈指迄今已星霜兩閱矣五月下旬某日江蘇撫憲聶仲芳大中丞接奉西安行在電傳諭旨著卽開釋交原籍地方官嚴加管束遂飭蘇州府向子振太守將沈由獄釋出派委某員押回常熟 
[再續安徽撫憲王芍棠中丞覆奏條陳第一摺]  
　　一曰仿鑄金圓也中國上古錢瞥亦如日本今制金銀銅三品並重後世廢一重二坐視百國任金而我獨否通商以來交易以磅計貸借以磅計賠欵亦以磅計盈虚伸縮惟人所操圜政之窮非變不濟法宜仿鑄金幣以磅敵磅然外交恐未之洽也我任銀則彼益我任金則彼損其理至顯則宜與各國聲明公法中自主之國應享權利商務之大英爲最輕重成色悉準英磅卽仿歐西現行之例想無間言庶利權有所抵制然商情恐猶有閡也市儈壟斷取利以銀爲漲跌各省一轍故有銀使當地之諺中國各省自鑄龍圓即隔省亦不通行或稱低色是其前鑒則宜各省頒示一律無論糧稅捐項京外各庫畫一收納庶市廛莫敢阻抑然尤非開源無以資鼓鑄非節流無以塞漏巵也昔俄國儲庫之金一億一千萬磅始改鑄金幣東西洋各國皆然再禁民間銷耗凡服飾器皿之類歲糜無限宜概令節省以惜物力信能行此四者可以救圜法之疲矣此有裨於財政者又一也一曰廣興礦利也采礦之法先聘外洋頭等礦師取人以信次用新式機器方能合法尤必多招洋股缺一不可但近今包辦礦務之弊我則苦於集資或更影射爲多甫作旋輟轉致賠累故民始疑而終懼陽奉而陰違彼則索地太廣動形齟齬擾擾至今並未辦成一礦國家亦未收得一錢且一經包定彼旣難一時並舉我又難另自招商是欲興礦利無異受禁封山展轉遷延何裨卄政今請不言風水一切常套惟定例無論華洋商人皆只能指礦承買承辦後卽分别各種礦產各省總局定爲每礦先輸報効若干萬立合同日繳一半開辦日繳一半日後應在值百抽若干内照除以後無論開采與否報効之費不能退還庶於國帑較有實濟而該商旣費巨欵必亟於程功開采旣速民生亦隱受其惠矣此有裨於財政者又一也一曰迅籌鐵路也各國不惜鉅費造路通商富强之本卽肇於此現中國蘆漢鐵路早經開辦應飭併力速成此外粤漢一路勘議業有端倪亦宜早集商股迅速圖功一爲開通東南財貨之謀一爲預絶彼族覬覦之計至從前誤許他國所造之路應就其路之所至新闢口岸准各國概得通商以牽制杜其占據此後飇輪四逹稅入日增冀可轉害爲利此有裨於財政者又一也一曰整理工商也昔衛文際其國敗忘之後勉自振拔元年革車三十乘季年乃三百乘推其興復之由蓋於敬教勸學授方任能之外更進以通商惠工與訓農並重故其收效若是之速前蒙特簡大臣督辦商務固已早握其要領矣今請於沿江沿海各省會及繁盛口岸各設商務局并工藝院遴派通知時務之員經理其事定專律以嚴懲倒塌則衆商之顧慮輕許專利以特奬精能則百工之新製出而且聚内地生成造就之佳品廣爲陳列則足以縱觀覽而暢行銷舉市井把持阻遏之刁風概予革除則足以安貿易而化畛域招徠之下輻湊日繁鼓舞之餘技藝益進我國家深仁厚澤永不准加賦病農欲求度支之益工商而外更操何術惟物產有流通之利庶課入無匱絀之虞此有裨於財政者又一也合計所陳各等初視之亦若艱鉅難行然黽勉籌辦或猶稍補乎要需因循苟安勢將益形其坐困故不憚覼縷謹俟宸衷之采擇焉一軍制宜亟加整飭期改舊觀而資備禦也我朝整軍經武近四十年來削平髮捻𤞑諸巨宼軍威爲之一振顧將士承平日久暮氣旋深溯自日人搆釁於東邦而海軍已覆亡殆盡拳匪召亂於衆國而陸師又衂敗頻聞論國勢於今日亦可謂至危至弱無然一成一旋少康猶致中興三戰三北管子卒成霸業從古殷憂啟聖多難興邦但使上下一心力圖振作戒前車於旣往籌善策於將來亦未始無轉弱爲强之一日也嘗考中西軍制多有不同其船堅砲利無往不摧盡人而知之矣然其所以制勝於中國者尚不在此也西國雖宰相之子亦習兵戎將校各職無論大小並有聲望與我朝之重詞林相等中國則輕武尚文人無奮志其弗同一也西人生長海濱水陸並習其水戰則夙悉夫沙綫風濤其陸戰則素嫺夫行陣步伐故一兵能得兩兵之用中國則分爲二事鮮有兼長蓋亦人地限之其弗同二也泰西槍砲出一新製卽令各軍一律改用中國軍火來自外洋且因費絀價昻未能多購於是合諸軍而論則此營所練之器與彼營各殊就一軍而論而前操所用之器與後操又異甚至驟得一新式槍械弗審其機括之妙演試未諳操練不熟何能取準命中角勝疆塲其弗同三也洋兵餉糈較厚其技勇自幼夙學其統將由伍遞升平時兵與將習一旦身當大敵而傷亡之養贍卹賞諸從優異用能人爭効命所向無前中國則倉猝應募未暇選擇不教而戰臨陣先逃更或沿途焚掠轉投他營仍蹈前轍一經遣散又因無農可歸老弱者淪落異鄕强黠者流爲盜賊其弗同四也此摺仍未登畢容俟明日續登 
[杭試有期]  
　　杭州訪事友人云浙江提督學政李文坡大宗師自考試湖州事畢於本月十六日按試嘉興旋卽札行杭州府署著於六月初二日取齊闔屬生童聽候示期開考府尊宗子材太守奉文後卽通行所屬各縣儒學出示曉諭俾衆周知 
[旗兵不法]  
　　鎭江訪事人云邇者郡城盜案疊出多係不肖旗丁所爲常鎭通海道兼鎭江關監督長久山觀察患之商諸江勝全軍統領杜雲秋觀察派出所部勇丁二百名分佈各要隘徹夜梭巡五月十九日之夜更魚四躍時江勝前營管帶陳協戎煦亮親帶勇丁十餘名巡至城内五條街見有某甲者窄袖短衣手無燈火倉皇奔竄於黑暗中未免形蹤詭異因命勇丁上前擒獲向之盤詰甲口操旂音出言挺撞並扭住勇丁痛毆協戎大怒喝令帶至營中翌晨禀由統領飭弁持名片轉送京口副都統署請奇統制自行辦理統制堅不肯收仍著差弁帶回誠不知其是何意見也 
[統領赴蘇]  
　　鎭江訪事人云五月二十一日江勝全軍統領兼統蘇防鹽捕水師各營杜雲秋觀察自鎭江防次乘招商局江裕輪船東下由滬赴蘇謁見江蘇巡撫聶仲芳中丞禀商防堵事宜兼校閱所部監捕各營操演瀕行江勝各營員弁及總巡周錦堂游戎均赴江干恭送如儀 
[四述中冓貽羞事]  
　　中冓貽羞一案業已三誌報端兹又接蘇州訪事友人來函云是案經江蘇撫憲聶仲芳大中丞札飭蘇州府向子振太守親提研訊太守爰於五月二十五日先提族長桑某卽桑喜庭訊究堅稱可保弟媳張氏與俞希桐並無苟且情事至翌日又提訉長隨某甲及婢女某氏甲供稱小的向充司閽之役非奉傳喚不敢入内是以此事不得而知婢供稱目見主母與俞老爺臥則同室食則同桌至於有無姦情未經深悉太守隨於二十七日午後命駕詣發審局提集俞希桐桑理生桑張氏桑喜庭等全案人證偕發審委員某某二君升坐大堂細加推鞫 
[京江患疫]  
　　鎭江訪事人云自五月上浣以來寒煖不常陰晴無定以致瘧利傷寒痧痘等症日有所聞其有患霍亂者朝發夕斃勢更可危十九日午後有某甲者衣履翩翩散步金山之麓行未數武忽覺腹痛如割乃小坐新河某雜貨店門前好善者餉以治痧丸痛始稍定旋卽扶歸未幾吐瀉交作至夜半云殂南門陸姓於某日爲其子納婦洞房宵煖紅　雙輝錦帳流蘇五光十色次日槐陰亭午新郎君猶香夢沈酣揭帳低呼迄無聲響近前視之蓋已芳魂渺渺早冋離恨天証絮果蘭因矣新人慟哭失聲幾以身殉亦慘矣哉西隖街有張姓者年近不惑忽患吐瀉擁被而臥聲息寂然家人啟衾視之則額上冷汗交流早已體僵肌冷何疫鬼横行竟至於此極哉 
 
 

Page 3

 
 
[茘灣選勝]  
　　廣州訪事人云本月十九日沙面西人雇定龍船四艘由省河白鵝潭至河南水師營砲臺前作競渡之戯至晚復在沙面某洋行大放烟火所雇龍船把舵及擊鼓者均係華人觀者咸謂黄頭郎技藝可謂超越尋常云○本月十四日傍晚城西觀音橋荷溪三約成記柴店突有匪徒四五人蜂擁入内開槍恐嚇不許聲張然後將櫃内銀錢全行掠去聞所失約計二十餘金○本月十五日夕陽西墜時塘魚欄陸姓娼寮突來匪徒一人開槍將某妓擊斃并傷妓傭二人及龜奴聞警前來匪已遠颺無從拘獲 
[麴院熏風]  
　　杭州訪事友人云前者浙江候補道許豫生觀察署理臬篆時見輕薄惡少高領窄袖緊衣鬆辮及以髮覆額作劉海形裝束離奇不免敗壞風俗特懸嚴禁雷厲風行迨觀察調署運篆愍不畏法者卽不免故態復萌本月觀察復蒞栢臺重申禁令并飭保甲局員會同地方官嚴密查拿如有犯者立提父兄家長一并重懲决不寛貸于是聞者始有懼心○邇來省城陰雨連綿時有牆垣坍塌某日下珠寳巷某姓家坍去危牆一角幸未傷人二十二日岳家灣張宅後垣亦倒塌丈餘屋宇因之牽倒壓傷一工人尚不致有性命之憂眞無妄之災也○三潭印月爲西湖十景之一中有鐵塔三座鼎峙湖中日前忽被狂風吹倒封姨之力亦猛矣哉 
[鏡湖夏浪]  
　　紹興訪事友人云前年郡城紳士徐仲凡觀察創設中西學塾以期培植人才近日餘姚某紳亦籌集經費擬就本邑創設學堂課以中西學問○紹屬繭絲兩市應榷釐金冋由省憲特派專員設局收取目下繭市已竣絲市亦漸寥落以故各局於本月望前一律撤去日後尚有新絲進出概歸貨捐局抽釐○前署諸曁縣葉詠霓大令昭敦近由省垣挈同幕友來紹禀見紹興府熊再青太守核算任内交代事宜俟領得印結然後回省禀覆○本月二十一日傍晚時昌安門内汪姓家因煮晚膳遺火積薪霎時烟霧迷漫幾肇燎原之勢幸經鄰右灌澆得卽熄滅不致成災○紹屬沿塘一帶所建電竿近多被水衝吸刻經電報局中人禀知省垣總局派匠重修 
[甌江梅雨]  
　　温州訪事人云温郡地處東南天時和煦往歲春末夏初團扇輕衫頗有細葛含風之樂本年端陽節後涔涔梅雨鎭日不休入夜更寒氣偪人無殊冬令天時不正若此衛生者宜如何愼益加愼哉○永嘉縣秦大令定期本月十九日舉行縣試先一日排列儀仗赴試院小駐以便届時升座點名行見剪燭評文宦途中又添一番勞瘁矣○玉環廳僻處海濵民食所需向仰給於鄰縣邇者各處米禁綦嚴糧價飛漲廳尊吳鏡汪刺史特捐廉俸採辦滬米派人專司平糶事宜是亦可謂關心民瘼者矣○北門内横街有柴姓者生有一女年甫十餘齡本月初八日之夜方倚燈刺繡巧度鴛針不知如何被幼弟將燈撲翻火油飛濺衣袂以致火勢頓熾熊熊毒燄灼遍肌膚一刹那間宛轉呼號而斃亦慘矣哉 
[瀼溪漁唱]  
　　宜昌訪事人云五月初旬大雨時行江水陡漲幾於拍岸平堤幸不數日卽漸消某日昌和輪船由漢口來宜駛至沙市江心忽然擱淺欲求出險當亦大費經營矣○東湖縣葉大令考試文童事竣示期五月初十日考試武童馬箭十二日考試步箭未知濟濟羣才誰具穿楊妙技也○東湖縣著名痞棍有爬山虎掃地王地頭索坐山虎等名目多至八十餘人邇經縣主葉大令飭差拘獲十餘名分别笞責枷號縣門以示懲儆 
[茂苑荷香]  
　　蘇州訪事友人云日前有輿夫多人手執瓣香蜂擁至長洲縣署詢之知其事者謂省垣各憲轅凡扛擡之役以及各馬頭迎送上可等差例由長元和三縣主分上中下三旬派所轄各轎户承值三縣各有書吏及地甲各一人專司其事各轎户輸資吏甲雇役承當由來已久邇者長洲書吏李某利欲薰心額外苛派不遂其意則令地甲帶同差役藉端訛詐各轎户受累不堪是以相約投縣訴苦不識縣主將何以處之○端陽節後雨多晴少近更淫霖霢霢鎭日無休長元吳三縣主蘇王田三大令關心民瘼深恐農事有妨爰於五月二十七日起在城隍廟設壇祈禱俾得早放晴光 
[恭備大差]  
　　昨日上海縣江瑶庭大令探悉出使德國大臣醇親王將次蒞滬因飭辦差丁役在法租界招商局金利源馬頭搭蓋彩棚縣燈結綵蘇松太兵備道兼江海關監督袁海觀觀察則預備馬車二十輛以便届時應用并飭讞員杜枝園大令商請法總領事給發照會以便遄行 
[定期送學]  
　　本届歲試松江府屬新進文武諸生由江蘇提督學政李蔭墀大宗師行知定於六月初九日迎送入學肄業上海縣汪瑶庭大令已於昨日頒發紅諭俾諸生一體遵照矣 
[叅戎謁客]  
　　昨日午前提右營叅將廖楚材叅戎命駕至蘇松太兵備道轅拜賀道憲袁海觀觀察榮晉頭銜之禧繼至上海縣署縣主汪瑶庭大令飭丁擋駕 
[派員彈壓]  
　　蘇松太兵備道兼江海關監督袁海觀觀察以五月二十九日爲法租界張燈慶賀之期城廂内外之往觀者必衆深恐匪類滋生事端爰諭令保甲總巡朱森庭明府轉飭南市各巡防局員親往十六鋪橋彈壓 
[慶賀令節]  
　　昨爲西歴七月十四號係法國改立民主之期本邑法總領事署前紥成牌樓一座綴以蒼松翠柏其上高揭國徽由大自鳴鐘前遵公館馬路迤邐至浦灘折而入新開河一帶皆就路旁竪立燈竿貫以鐵綫遍懸五色紙燈午前克總捕頭身穿金線號衣與戎服佩刀之各副捕頭率領通班西捕鵠立署前擎槍志敬旋復向法總領事官道逹賀忱旣而包探嚴頌眉見游人如蟻易肇事端因約同通班探捕等人分投彈壓午後五點鐘許駐滬法國某武員督率各營兵列隊至浦灘與水師會操并柬邀各國總領事及蘇松太兵備道憲江海關監督袁海觀觀察憑軾同觀至七點鐘後始操畢入晚各處所掛之燈一律大放光明璀璨陸離幾訝城開不夜先是前晚九點鐘時有法國陸軍百數十名各執五色紙燈至大自鳴鐘前排齊隊伍沿公館馬路出浦灘游行一周至十一點鐘時始返蓋即軍民同樂之遺意歟是日法界各捕房俱遵照向章停公一日 
[傳諭張燈]  
　　本邑英美租界公廨讞員張柄樞司馬以醇邸將臨滬上萬民瞻仰共矢葵忱因于昨日諭令差役李元傳諭英界大馬路各店肆居民著于六月初一日晚同一律張燈以申誠致 
[議迎邸駕]  
　　醇親王奉使赴德道逹歉忱日内將由京來滬滬上官商領袖嚴君筱舫陳君笙郊施君子英約於今日午後就絲業會館邀集各商議訂奉迎禮節遥想届期必興高采烈議論風生爭集貲財以伸葵向也 
[美租界捕房紀事]  
　　昨日縫工孫星奎至北四川路向同業袁仁才借錢不遂所欲肆意行兇袁忿甚奔赴捕房據情聲訴捕頭令包探劉光震將孫拘獲押候解送公堂禀請讞員張柄樞司馬訉核○昨日午後日本正金銀行馬夫陶林春高駕四輪馬車馳至密勒路轉角處悞將甬人蘇仁立之子撞仆於地巡街捕見之一併帶入捕房捕頭察得蘇子尚未受傷將陶從寛釋出○前晚裏虹口林家宅鄕民林某因與周某爭奪鴿網糾約流氓拽周至董家橋勒索洋銀十元事後周赴捕房據情聲訴捕頭允派包探查明然後拘送公堂禀請訊辦○前日傍晚有某甲者年約三十餘狀若卑田院中人行至穿虹浜左近倒斃路旁巡街捕見之立卽回告捕頭捕頭倩某圖地保查無屍屬遂報請善堂備棺收殮厝諸義阡 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[印兵揮刃]  
　　日昨駐紥梵王渡之甲乙兩印度兵不知因何口角甲忿甚突掣裁紙小洋刀將乙頭面戳傷事爲管帶所知將甲拘禁營中聽候訊明按照軍律懲治 
[上海縣署瑣案]  
　　浦東南匯縣人汪阿海自幼聘定同鄕沈姓女爲妻旣而沈女被同村蕩子何子卿誘姦成孕至去歲合卺未幾即被汪退休及向子卿婉告緣由竟反面無情大遭毆擊旋查得子卿家在上海縣境遂據情控諸上海縣署求雪沈冤縣主汪瑶庭大令諭候查明訊核兹子卿之母張氏忽投縣呈控沈女之兄鳳山與地保朱文標誣姦圖詐等情前晚大令升堂研訊朱保禀稱沈女嫁南匯人汪姓因有胎孕被夫退回其兄鳳山卽冋子卿理論子卿央從兄舒喬倩小的爲之解勸隨由趙慶餘示贊卿二人勸令給沈女洋銀三十元俟產後再给五十元立有筆據現在子卿忽又圖賴慫令其母妄控叩求鑒察舒喬供稱子卿與沈女私識以致暗結珠胎曾浼朱保墊給洋銀若干元現忽圖賴是以控案趙慶餘朱贊卿供詞相同鳳山供此事小的初不知悉直至妹子被夫家退休盤詰之下始知子卿誘姦成孕曾由朱保勸貼洋銀三十元爲產後醫費何張氏供稱鳳山失次借錢不遂是以串同朱保來案誣控大令飭差提子卿到案質訊懲辦○日前縣捕某甲行至南市見一迷路女孩詰知姓沈名蘭香被其父售入妓家凌虐不堪是以逃出因卽解請汪大令發落前晚大令升堂研訉供年十四歲鎭江人被父親廷貴挈來滬上浼姑母爲中售入妓院鴇兒兇暴無人理稍不遂意動輙鞭笞爲此乘機逃出大令謂爾父帶爾來此爾母知情否答稱父親私自領來母親並不知曉大令著交官媒管押聽候移查核奪 
[上海巡局紀事]  
　　前晚本邑大南門外張姓家被賊穴墻而進竊去絲數十兩及銅錫器物昨晨開具失單投二十三七鋪巡防局報請飭緝局員盛雨村二尹允之○日前大南門外崔姓家被竊事後訴知二十七鋪叚董奚元良函請局員盛二尹督率捕役親臨踏勘見所鑿墻穴似非竊賊所爲昨日崔又開具失單請二尹從速比捕勒緝不知二尹何以答之 
[英美租界晚堂案]  
　　徽州府屬某邑人程榮澤投本邑英美租界公廨控沈桂林霸佔房屋擊毁器物等情讞員張柄樞司馬准之前晚飭提兩造積訊程榮澤供稱前由薛姓婦人向職員租定房屋一幢言明每月租價洋銀九元不料薛姓並未遷入忽有沈桂林者恃强霸佔現在雖已遷出然尚欠一月房租并將板壁拆去叩乞究追沈桂林供稱小的向業髹工此屋向薛姓婦轉租房金業已付清尚求電鑒司馬判令沈賠程板壁器物共洋銀五元 
[英租界捕房紀事]  
　　前晚某西人不知在何處沽飲醉後行至湖北路肆意喧譁二百零六號印捕及六百零五號華捕見之恐肇禍端拘送捕房告以情節捕頭令押至酒醒時開釋○前晚歹人江阿隆行至廣東路與楊阿六遇藉端向之訛詐不遂所欲膽敢行兇三百九十二號巡街捕見之拘入捕房捕頭令押候解送公堂禀請讞員張柄樞司馬訊辦○積竊金阿寳屢經懲治終于怙惡不悛日前竊取唐阿四家油衣數件不虞被包深張寳成所見拘解捕房捕頭令押候解送公堂禀請訊究騙子張長生誘騙王意仁家脚踏車一輛及洋銀十枚報捕後由包探胡瑞龍拘入捕房捕頭令押候解送公堂禀請訊究○龜奴俞阿春卽天喜至沈鶯鶯校書處索取工貲以致起釁驀將司帳人陸小弟毆傷陸即以俞藉端訛詐爲詞投捕房聲訴捕頭令包探張寳成前往查明以便解送公堂禀請核辦○流妓王金寳顧二寳卽諺所謂野雞者每晚翱翔於福州路中强拽過客經五百三十號巡街拘入捕房捕頭令押候解送公堂禀請　辦 
[江蘇官報]  
　　五月二十三日知縣張寳瑔禀謝奉委赴六合會審案件卽辭楊士晟由嘉定會審案件回省銷差孫玉堂丹徒許涵怡鎭江均禀銷催提公欵差回吳兆楣請假赴江北就醫理問金述華禀謝奉委閶胥門外二叚夏防巡查差縣丞周祖揆禀謝奉委昭文縣保甲差孫寳恕禀知赴甯見制憲江蘇候補知縣舒昭爵於本月二十二日在寓病故二十四日已時大殮二十四日統領江勝全軍兼統鹽捕營候補道杜俞由鎭江來候選道補用知府陳遹聲由籍起服回省禀到南匯縣汪禀辭赴任知縣杜子彬禀辭回吳江尚昌厚禀知奉撫憲委赴上海公幹卽辭殷勳禀銷由江震催提清　公寳銀　回巡檢吳恩福禀謝奉委署婁縣小徵司巡檢事臬轅牌示本月分候補佐職月課定於二十四二十五兩日考試 
[上海六馬路仁濟善堂經收咸有一德施醫給藥一文愿册捐三月初十至五月初十日清單]  
　　羅嘉賓顏務本堂兩善士各洋廿元如臯立發橋稅局洋四元又募各户洋六十八角元甡莊號惟一堂宗隱名氏毛開林徐登卿鄒枝丹六户各洋十元湖北鎗駁　經募馬氏洋八元　角仙鎭兩户月捐人洋八元姜堰綿薄子洋六十角李少記三難妶嫠各洋四元西壩世源永會稽任桂　厚生王輔清寳善堂馬善女不留名求善氏無名氏九户各洋五元均秦號將李姓買貨欵移助洋二元十四角永嘉劉向榮又潘黑侯武林厲在齋上元蘇心如元和顧吉齋山陰周子樵湖南張洪清合助小洋廿八角牟樓耕　渠邱宦游子山東周廷樾李星煌合洋二元游戲報館茶房罰欵横濱復興昌號海鹽安定鄭讓記蔣永福孫式全厚大莊金李氏蔡氏隱名氏無名氏十一户各洋二元皖垣無名氏本洋一元二位不書名對洋二元荆州無名氏　票人頭洋一元武昌藩經廳署儲俊卿童養泉葉卜盛怡逸軒廖阿榮梁家心餘子漱芳寳春記周國記嚴晉記陳子記陳英記王德記宋秀記章維記龔聘記孫福記公記春暉草堂茅柱臣俞隱名秦太太劉張氏代求氏仲氏求安氏無名氏無名氏無名氏無名氏三十一户各洋一元蓉塘宦遊十角西冷樵子九角太倉心愿氏陳輔廷各六角庽嘉郡俞公館許景梁後覺堂鍾維記陳本記岑廷記白蓮記俞九記袁繼記九户各五角郭善卿汪氏各四角蔡祝氏蔡楊氏淮南任裔青雲竹林負米居士五户各二角讀易居士渤海山人燃黎山房顧廷華陳阿毛五户各一角隱名氏次銀九兩五錢次洋二元小菜船公司次洋三十五元二百七十二角無名氏次洋三十八元二百零一角邵蔚租次洋三十二元八角履泰次洋八元周姓次洋三元范榮光資新莊周如慶三户各次洋二元魏潤川郭聚隆無名氏三户各次洋一元純泰義昌兩莊合次洋一元楊孔葉錢一千一百文聚泰號馮李氏各一千文馮氏四百文廖家梁王氏不書名三户各三百六十文湖北槍駁廠張廷富二百四十文賀　福曹士傑孫宏康無名氏四户各一百五十文陳郭袁一百二十文蕭裕生馬桂林施曉明郝雲龍陳竹亭鮑財源謝仲璋高金林周伯雲楊旭庭宋士英王鼎臣宋士　楊夢星沈士松曹生泉李琴芳袁永昌胡軒彬張國祥謝伯瑛陳紹良無名氏無名氏無名氏莊關生熊張柳廿七户各九十文許周六十文畢飛雲三十文以上共收洋二百四十六元四角本洋一元對開洋二元銅洋一百七十六元一角五分錢八千二百十文 
 
 
 

Page 10

 
 
   
 
