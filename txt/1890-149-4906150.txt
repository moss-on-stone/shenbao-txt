# 1890 - 149 - 4906150

 

Page 1

 
 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各植費物早已製成彩票售完矣兹又承陸續助下七俠五義世部每部一元二角隷有五十部每部六角吳都法乘一部石印小耕石齋畫譜廿部東洋漆水錦匣一具内裝感應編未及編入彩物之中是以另行求售諸君子有情殷匡救者請臨本舘選購庶幾裘成集腋飢民得早慶來蘇乎 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[茶叙]  
　　萬物之中有虎焉天壤之間所稱至殘忍者焉當其雄長山中以豐草深巖爲憑藉乘風而吼百獸戰慄飢火中灼不擇物而噬其爪牙所及無論爲人爲畜爲走爲飛一一掊而咀吞之羽血狼藉欣然也飢虎之殘忍爲何如然虎雖殘忍吾知其必不自食其肉以療飢何也以肉盡則欲求飢而不得也空空廓廓之際有佛菩蕯焉立教以來所稱爲至慈義者焉苦修於山遇鷹飢割肉以食之心誠於救飢不自知其苦此其慈善爲何如者然苟其岀門而不遇鷹遇鷹而不遇飢鷹遇飢鷹而舍内或不可以療鷹飢吾知佛菩蕯必不輕舍身何也以損於此無益於彼也夫然而吾獨異夫今之言茶者矣漢口茶巿開盤已近二十餘天各價目均詳前報現在辦頭茶者已畢事九江漢口兩處估岀各字不下數十萬箱有稍沾利益者有折閱資本者而目下巿價又日見其低操奇計贏者至此多有戒心二茶决計停辦辦頭茶者九江一處共有三十餘家現在辦二茶者不過六七家而已其餘皆有鑒前車恐蹈覆轍故不作多財之善買而盡效善刀而藏之庖丁茶巿之寂寞無有若是者嗚呼茶務之衰一至此乎夫絲茶二項爲中國岀口之大宗商務之盛衰在是關稅之盈絀在是與外洋角通商之利益者亦在是故本館每届茶巿開盤必備錄其價目漲落消路通塞以供衆覽乃近年以來疲敝日甚漢口茶信其初但言洋人觀望購者無多猶曰此時尚早後必有繼起者繼而消息疉來終無隹報有曰紅茶消數較上年爲多者有曰緑茶消數較上年爲少者總之報消數多者不數見而不意現在各家竟欲停辦二茶是其情形當有必不可支持者故不得不因噎而廢食也然茶巿之日下果何故哉謂外洋産茶多製茶日妙機器費省勝於人工之費繁人工之岀遲不若機器之岀速華商之茶運至外國所費幾何印度西倫等處之所岀運之英國不啻自外府輸之内府其便何如西人算無遺策肯舍其易而求其難乎華商之虧折職是之故然土地不同物性亦因之而别洋人之仿造者雖形色相同光彩相勝然其性豈能與中國一列謂茶巿之衰由印度等處之茶盛此說似是而非也謂奸商作僞有以還魂之葉重製以岀售者有以柳葉假充者西人恐食之而受其害故相約以食華茶爲戒然西人以僞茶故鑒别日精華人亦以僞茶故而採製日愼至於今日誰則取作僞嘗試以自貽伊戚者是僞茶之說亦似是而非也蓋華茶之衰實因成本過大成本之大實由於關稅過重茶稅定額每担五兩此例之定緣爾時茶價每担至少四五十金十取其一不以爲過不虞今之茶價一蹶不振每担起码不過八九兩而亦收其五兩之稅則十取其五六矣故西人每謂中國之茶今不如昔蓋每担不過八九兩或十餘兩除去稅銀所餘無幾而欲求貨之佳固不能也夫關稅之盈絀視商務爲轉移商務而盛稅雖輕不患其不盈商務而衰稅雖重亦不能不絀倘商人因關稅重而停辦鄉人因銷路塞而改途則茶之由盛而衰者且將由衰而絶是虎之自食其肉以療飢也倘謂茶葉有僞不免害於西人然今日之茶豈盡僞哉西人苟遇僞茶尚肯受欺乎是佛不遇飢鷹而徒舍身也夫天地未嘗不産青旗紫璧以惠人也中西之人未嘗不欲以有易無各得其所也而乃江河日下莫可挽回果誰咎哉雖然今年俄人之辦茶者較往年爲多故華人之辦紅茶者亦較往年爲勝倘失之東隅者一旦收之於桑榆則又商務之大幸矣 
[諭旨恭錄]  
　　四月初九日奉上諭京師入夏以來得有雨澤農田漸次沾潤現在節逾小滿仍盼渥沛甘霖允宣虔申祈禱朕於本月十二日親詣大高殿拈香時應宫着派貝勒載瀅昭顯廟着派貝勒載澍宣仁廟着派貝子奕謨　凝和廟着派輔國公載澤同於是日分詣拈香欽此 
[本館接奉電音]  
　　昨由京友電傳上諭三道敬謹譯登○四月十六日奉上諭前據長順奏將軍住宅被火延燒請另行擇地重修等語當以該將軍摺内聲叙所住官房向動公欵修理降旨令該部議奏惟念此次吉林省城猝遇火災官民房屋延燒至二千數百間之多據奏被火貧民沿街露處長順身任地方睹此情形宜如何責已省愆勤修職業將窮民如何撫恤元氣如何培復悉心籌辦以期拯救災民乃輒稱住宅近巿湫隘囂塵以致被火延及是該將軍僅以住宅爲念已屬不知公私緩急復據聲稱形家言此地不利擬請相擇善地或於宅後及左右兩旁多購餘地方免連累尤不成話該處猝遇奇災長順不知因災修省乃欲藉此改拓增建實屬荒謬且據奏稱衙署銀庫監獄均各無恙更何得以所居官宅亟懇興修所有該將軍奏請擇地展拓及動用公欵之處均毋庸議該將軍受國厚恩身膺重寄嗣後務當寳心辦事刻刻以地方民生爲重倘不知悛攻仍前玩泄定當嚴懲不貸懍之欽此同日奉上諭前因京師入夏以來得雨未透朕親詣大高殿拈香並派員勒載瀅等分詣時應宫等處拈香數日以來尚未渥霈甘霖允宜再申祈禱朕於本月十九日親詣大高殿並時應宫拈香昭鵾廟着仍派貝勒載澍宣仁廟着仍派貝子奕謨　凝和廟着仍派輔國公載澤同於是日分詣拈香欽此同日奉上諭程文炳已准來京陛見湖北提督着張之洞兼署欽此 
[皇洲夏景]  
　　騾馬巿裕泰銀號有掌櫃高王二姓忽於三月初間同吞阿芙蓉膏畢命當由北城坊署騐明一面將屍格詳城一面將鋪夥一人帶署訊問有知其事者云該店生意虧本高王二人頗以爲憂今春有某部司員將放 
 
 

Page 2

 
 
道缺與高等措欵鑽營一美缺如願後從重相酧高等允從卽代墊銀八萬餘兩孰料所謀不遂屬望皆空高等因此焦急萬分不得已竟吞烟而死現在該店已閉此案尚不知如何辦理也又前門外西河沿人和錢鋪於三月某日清晨經着街兵察知鋪内已寂無一人遂赶緊禀報中正司署司署立卽帶差來騐當時查封知其事者又謂該鋪錢鈔無幾借貸約有萬金以致不支云○山東臨清州將光緒十五年分寒羊毛六千觔委員領解逕投武備院交納該價仍作正開銷是以報明户部云○山東撫憲張朗齋中丞奏東海關所屬壽光等口各省採買米糧以濟民食運過該關請免征釐稅一摺奉　旨着照所請欽此户部已飛咨該關遵照矣○有一婦人携十餘齡童子來中西坊署喊控指明現住精忠廟之某甲有拐帶清事坊官准詞派役將甲拿到坊官不復細詰痛加笞責不料甲回至寓所卽於次日殞命或謂此婦乃甲之妻前因在京用度浩繁將婦送歸兾州故里近日婦忽雇車一乘來京尋夫甲怒毆而逐之婦以甲無香火情負氣而岀遂往控告以致甲之命卽斷送婦手要之甲與婦皆一忍字而已○　前北署差役多人抄查兵部灣一烟館盖内有賊犯藏匿而主人不知也當將館主及烟客二十餘名一併解送北署訉究云○江海關差官解進畿防餉銀四萬兩當日投批餉鞘拉進銀庫之旁僕開庫兌收再行批廻俾該員回省銷差 
[江户問俗記]  
　　博覽會設于日本東京大可數百畝紆廻曲折多至三十里之遥具間門分類别十色五光而尤以美術館所儲爲無上上品初觀磁器見有屋一椽牆壁門窓地磚几兀無一非淡描者有碗百餘標曰清陶蓋仿中國之製形楅肖幾可亂眞花瓶高至丈餘大不能合抱然價廉者早已有人買定所存惟貴不可當之貨矣筆有長七八尺圍如海椀者每支動需數十金魯類俱産北海道及冲繩二處其中以鏗節爲最我魷魯次之蝦米則絶無僅有美術館所貯多圖畵間有隹者人物俱仿宋畵院派花卉則法南田翁至没畵則妙筆如生竟能高岀西人數倍見一古梅映以一輪明月暗香疏影恍惚行孤山籬落間令人悠然作世外想一美女低遮聚頭扇扇影微籠面上如淡墨痕一翦秋波見人斜溜卽鏡中攝影亦不能如是得神眞化工之筆也七寳窯爲他處所無價亦昻甚然惟富麗而已無甚古趣繡畫頗極精工值更不菲象牙雕刻精巧絶倫銅器及金銀器亦有岀類拔萃者游者每日總有萬人裙屐聨翩花團錦簇古時山陰道上恐亦無此應接不暇之形○紅葉館在芝山之巔廣厦數十楹精而且雅東都裙屐每於此賞風景會賓朋席間碗錢盃盤無一不描繪　葉庭前楓樹千本燦若錦林伺應者俱係妙人據云日東少名倡惟此間爲名花薈萃之處其人類皆梳妝淡雅逈異滬上之俗粉庸膙酒次惟以歌舞侑觴不能任人謔浪也○櫻花已凋謝無餘風塵骯髒人固無福領墨江春色也有圖之者形如薔薇色分紅白緑鮮妍嬌艷莫與比倫樹大可數圍十里隄邊一望皆是據云花時嬉春士女約伴而來舉國若汪必遊衍興盡而後返亦一時勝槪也○曾於迎善會中觀清樂雛伶六七彈三弦吹玉笛所唱爲吾華崑曲二簧及揚州諸小調索其曲譜觀之有名雷神洞者卽趙匡胤送京娘歌時音節無訛賓白亦俱操華語蛉洲妙女解舞霓裳蓬島名姬能爲郢曲雖曰佳話殊動鄉思已○日人素嗜我華筆墨一縑半紙珍若琳瑯邇來俱從事蟹行書風氣幡然一變以致文人墨客航海而至思以書畫作生涯者莫不裘敝囊空喪氣而返風氣之變殊可慨也寄語翰墨塲中人與其落魄異邦毋寗裹足不前之爲妙 
[日人急公]  
　　日本雖海中一島國而好義急公者頗不乏人統計年來以海防要需由民問献納者共已三百五十萬元有餘此皆能仰體其國皇講求武備整頓海　之意者也兹陸軍省擬於明治廿三年度從献納金内提岀五十萬元分付馬關及他回國海岸砲臺爲新添砲械之用此事業經大山陸軍大臣上申宫内大臣矣 
[以介眉壽]  
　　臺灣西學堂創自丁亥暮春上浣學生向以二十名爲額後來者多以難門墻爲憾前歳劉省三宫保向香港延到西儒轄治臣爲洋文總教習粤東劉鑄伯趙錦棠二君副之堂内章程從新更訂曩例學生膏伙每月一律八元轄君爲鼓勵人材起見每届月杪甄别一次分上中下三等膏伙按時給發自十二元至數元不等并恐額數過少不免滄海遺珠請推廣至五十名之多遇有疾病莫不隨時醫療痛癢相關去届年終大考劉宫保與淡水各洋商給奬賞二百多金届期提調雷頴生太守莅堂授題面試勤者立膺上賞惰者卽子擯斥諸生鼓舞歡騰益相奮勉所學各藝愈覺蒸蒸日上三月二十二日爲轄君懸弧令旦諸生預向香港公製大紅緯縀壽帳一軸金邊織錦彩緯垂璣璀璨陸離目不給賞上繡四金字曰長庚西曜另購鞭爆十數萬是日清晨用音樂一班恭送至轄君寓所諸生隨具衣冠詣寓祝嘏各道吉語轄君一一遜謝俄而燃爆致賀轟轟烈烈聲震山川轄君援華例設席欵待諸生洗爵奠斝相與盡歡酬酢直至玉兔將升始各興辭而散現有西醫芮某擬於稻江創設醫院行世特約趙君前往佐理瓜代者爲馮君承焰馮君年逾弱冠丰度翩翩在香港大書院肄業有年於英文奥窔確有心得兹承是乏不難勝任愉快附誌之以爲得人慶 
[揚城火警] 　 
　　本月初十晚振城馬監巷口火星廟對門趙德泰醫園後面某姓家不戒於火一時烟霧迷漫光騰霄漢當卽鳴鉦告警各堂水龍陸續馳來地方文武亦臨塲彈壓該處水井雖有二口奈不敷取汲只得將醬園中所貯之醫油酸醋數大缸倒在龍内竭力噴澆祝融氏正在揚威肆虐忽覺氣味難聞遂立揮麾下丙丁二神速退然已焚去十三户矣德泰醬園後檐雖被灼焦尚稱無恙火塲東南北三面皆係磚墻只有西面可通岀入當火熾時各家倉皇逃命什物絲毫未搬聞内中多係茅屋所居皆小本營生者猝罹此災亦可憫已至起火之由則因某姓家晚炊遺火竃卜致肇此禍云 
[嚴拏痞棍]  
　　揚州保甲總辦郭觀察接辦局務以來興利除弊百廢俱興而尤以除暴安良爲當務之急盖觀察曩年嘗握篆本郡糧捕水利分府深悉此地青皮地棍擾害閭閻惡俗澆風甚於他處兹特岀示一道略云揚城五方雜處庚莠不齊本道下車後訪聞歴有一種不肖之徒勾串痞棍冐充本局巡勇家丁在外捕風捉影遇事招摇始尚騷擾烟寮茶肆近更訛詐良懦鄉愚種種不法實堪痛恨若不從嚴拿辦何以綏靖地方合亟岀示嚴緝爲此示仰諸邑人等知悉自示之後如有前項情事無論是否本局通丁以及冐充准許被害者將其捆送來局一經訉明定卽從重嚴辦扭送之人仍當給子獎賞云云此示一岀想諸無賴必當歛跡銷聲矣 
[水利將興]  
　　浙省餘杭縣屬有南河者其源發自天山嘉湖兩府均沾其利兵燹後茭草叢生汙泥壅塞四圍堤防亦皆坍塌今日之勢不但不能沾其利而且反受其害矣撫憲崧振帥旣奉　上諭濬河築堤卽於初二日岀轅至該處察勘風聞將振捐銀兩作爲濬築工價所謂以工代振云 
[道憲答拜]  
法國水師提督於前日乘兵艦來滬在密采里西飯店四層樓第三十九號大房居住先入城中拜會道憲道憲定於昨日答拜先期知照其時駐滬法總領事偕祁繙譯宫法界讞員葛蕃甫同轉咸在是處鵠候兵艦水手數十名均持洋槍至密采里門首趾隊道憲于下午一點三刻鐘排道而至西兵吹號相迎接至客廳提督殷勤欵待叙談良久以茶點相餉至三點三刻鐘時道憲　辭岀西兵吹號相送道憲順道至長發棧拜會蘇州織造並前任粤海關監督至旁晚時排道回轅 
[滬上官塲紀事]  
　　欽加同知銜正任江寗縣調署上海縣陸春江大令已於前日莅滬兹頒發紅諭一道擇於本月二十日未時接篆云 
 
 

Page 3

 
 
○蘇纎造文尚衣交卸後由蘇乘坐官舫用小火輪拖帶於昨晨來申舟泊金利源寍波码頭本埠印委各官均岀迎迓午後尚衣命駕倉岸至英界長發棧小駐行旌聞日内卽當附輪北上 
[船案訉結]  
　　寳清輪船失火一事連日經英兵船兵官英副領事英公司輪船主在英按察司衙門訉問各人供詞已登昨報昨日下午公國斷結兹將讞詞譯岀以供衆覽查得寳清輪船火焚一節照各口供知寳清於十一日由滬開往漢口船内裝載雜貨并搭客約五六十名駛往長江離吳淞約七十五里向西北行船上忽然火發火自貨艙中起遂將全船焚燬查船主並無不合失火時欲將船近岸後因不能近岸遂抛錨一面救火一面救人卒因火勢迅速無法施救茯大副二副等亦能帮同岀力惟查定例船上有若干客人卽應有若干杉板該船平日未曾操練救火之法如果操練純熟臨時或可施救再查安慶萃利泰和三船均能岀力救人衙門費應付英金十二磅二先零云 
[橯屍續記]  
　　寳清輪船遇難屍骸初次載回十三具除認去六具外尚存七具業已棺殮暫停蘆席棚内待人認領前晚續到屍身七具昨晨有寗人傳春茂認明族姪傳長春之屍長春卽前報所列孔老雲所帶岀店某甲也孔屍仍無着落長春之屍由瞿君開桐命壇夫穿衣棺殮給傳春茂領去又有石桃士認明伊友陳全之屍陳係江北如臯縣人向在上海開老虎灶閉歇後躭擱在石處此次乘輪回里慘罹斯刼家中尚有父母妻子得信後不知若何哀痛石願代領棺木再寫信告知家屬瞿君命其覓保始准給領又面腐身穿白洋布小袖緊身藍洋布長衫藍洋布褲短白襪又面腐身穿紫花布短衫蚂蟻裏藍洋布面夾袄鷄腸褲帶又面腐身穿外國緊身黑呢外國旱衫藍洋布褲折褲帶衣袋内有時辰表一只銅練一條四開一枚英洋兩元又面腐身穿白洋布短衫藍布夾袄藍洋布長衫黑絨馬甲絲帶一條有鬚曠者又面腐身穿漢口布短衫二面藍布緊身藍面白裏緊身藍腰白布褲又藍布小脚褲雞腸帶以上五具尚無人認至將晚六點鐘衣冠成殮暫停待認聞小火輪船又在洋面撈得西人屍身一具載以來滬據言卽係船主之屍舁至三菱公司码頭經英國正按察司帶同醫生大車前去認明的係船主醫生騐得屍身並無傷痕足上有鞋衣蒙其頭似欲脫衣而不及者當將衣翦破露岀頭面始得認明又有關快行風船數艘岀洋撈屍因無小火輪拖帶風大浪湧難以施力未知小火輪再行岀洋否也前聞公和輪船救起幾人順道載往漢口一水迢遥音信阻隔仔亡莫卜有力之家已專發電信到漢口詢問公和船又聞該船並未救起人口不知孰是又聞寳清輪船被焚後遇難各家屬至瑞生洋行吵擾當由該行禀請蔡太守派差彈壓昨晨又有人去逞閙仍請派差前去藉以彈壓勸解云 
[機器運潯]  
　　聞得華安輪船前日開往長江船中裝有火磚及做茶所用之機器等運至九江想該處茶葉將來以機器焙製較諸手工更爲得法矣 
[騙貨判押]  
　　德國人名美的哥者騙得某華商之羊皮被某華商赴德領事署控告十五日由德領事審問以其誆騙屬實判監禁三箇月以示炯戒 
[逃媳案結]  
　　王二觀控逃媳邵氏卽愛寳一案昨晨王偕其陸氏子阿春投捕房候質並呈該氏捲逃失單一紙計衣十四件銀飾六件又具領狀請領該氏同轉命帶該氏問爾究隨何人來滬氏仍執前供同轉謂不服刑諒爾不招喝掌責二十下再問仍矢口不移着又責二十下始稱在家打駡難堪爲此逃岀同轉曰爾翁禀明並未打爾休得胡說喝令再責氏極口求饒並稱願供始供岀由杭州大寳領來問大寳何在是否從前素識答由蘇給伴同來間爾在崑山如何往蘇答先經蘇州胥門内吉利橋託薦頭周福堂薦爲大姐展轉荐至杭洲大寳處賣娼同轉曰爾有夫家何必岀外帮傭究爲何事往蘇答實因遭打之故問爲何事打爾答在河邊洗碗丈夫不問情由便打同轉曰爾尚敢東推西諉殊屬可惡之甚着再掌六十下復問曰賣娼可是爾情願否究因何事逃走答實爲怕打同轉惡其倔强着再掌二十下旋詰之二觀曰爾子何得憑空打伊二觀極言該氏懶於耕作且並未打伊無端逃匿現只求澈究根由嚴追失物同轉復問該氏捲逃之物何在答有棉袄等衣服在周荐頭家問尚有銀千金如意環鐲押髮等物何在答手鐲等物因父死典質辦喪衣服祗有穿數件而已謂爾賣娼難道不知羞恥爾翁爾夫雖不能教訓官法則斷不能容着再掌頰二十下暫退隨飭包探往提杭州大寳少頃提至案下同轉詰之曰爾喚何名答趙門馮氏又名杭州大寳問王邵氏爾如何認識幾時領之來申答於去年二月二十同來因見伊不好於八月間送還蘇州不料小婦人尚未來申該氏已經重返今番之事與小婦人無干同轉復問該氏曰爾逃岀四年住在何處答向在蘇州復問大寳該氏薦來可曾言明爲娼答言明爲娼每月給洋一元先付半年該氏與其姊各得一半又問該氏曰爾與周家是否親串答不過托薦生意並非有親問薦頭者不過薦人爲傭何與蟻媒相似答初到大寳處本不肯賣娼實爲大寳逼抑所致伊所稱阿姊盖卽薦頭之女也吾常稱之爲阿姊耳同轉得供謂大寳逼良爲娼厥咎難寛喝掌責八十下押候交保回籍該氏准王二觀等當堂領去完案 
[還我掌珠]  
　　姚高生因在玉寳花烟間内將傭婦吳趙氏寄養之女孩寳珠領往福州英趙氏控姚高生騙女一案屢詳前報該氏昨偕高周氏王馬氏並妓女玉寳等投案求追還拐去女孩鏡清兵艦火夫頭目陳福浣遞禀内稱該孩已經姚帶往福州許與施姓爲媳施係江西人前在江督署當幕友目下已故今因此案屢發電往追奈施不肯送至且孩有病不能遠岀爲此懇請酌斷問官謂該氏膝下無兒三房一脉本委未便核斷陳稱當向妓女玉寳追究伊與姚有舊必能設法氏稱大老爺所說極是所以不能不追問官謂爾女雖由姚拐女壻總是一樣但錯在該妓與姚擅自作主趙氏稱無論如何終求追還小婦人爲此女大費心機從産後八月卽寄養在外每月貼洋一元今年八歳所貼不資况夫死無依日後終身無靠謂然則爾可能同姚往福州母女當可見面答不願往務請緊追問爾可有親女答有十七歳之女嫁與劉姓謂若是則劉婿亦可靠答劉婿父母俱亡亦無所靠謂伊旣無父母豈不更好爾與婿同居有何不可答嫁時未曾說明故不可依傍且亦不願謂若要追到爲日必長爾等暫時回家商議一近便之策再行禀覆可也復令陳福浣與姚商量赶緊將女追來旋據該兵艦當差人禀稱已接覆信施姓不肯放女且兵艦約於二十左右卽要開行矣問官諭以旣要開船須赶緊料理陳及姚熟商良久復稱此事候禀明管駕冉行聲覆於是兩造各退 
[縣署瑣案]  
　　夏榮桂控胞弟兆桂盜去耕牛由縣迭次訉佚將兆桂懲責枷號限交耕牛在案現由高才才將牛收到前日浼堂偕榮桂投案求銷並求領前次呈案之方單數紙邑　准之案遂了結○函請追銀一案前日晚堂邑尊復行比訊據裕增祥號主孫松岩供係天津人日前已兩發電音至高麗奈叔父孫兆吉尚無回音求請寛限待再專人前去邑尊以孫刁猾可惡着掌頰四十下着原差帶往招商局懇求可否寛限禀覆核辦○凌阿虎投上海縣喊控廿一保廿四圖人賈云祥硬佔田地邑尊准詞飭提去後昨日由差將賈提到解案候訉 
[英界公堂瑣案]  
　　祥泰牛奶棚西人稱棚中有牧牛園四圍有鐵線欄杆防牛逸岀日前被陳阿坤拆竊鐵線適爲牧牛之沈阿唐所見扭獲交捕今帶同沈阿唐投質常有人拆動鐵線請岀示禁目沈阿唐供爲牧牛夫當日眼見陳阿坤拆動鐵線立卽扭住告知洋東交捕陳阿坤供不敢行竊惟在該處觀看蔡太守以陳阿坤行竊當塲被獲豈容抵賴判押十四天並准岀示諭禁贓交失主領去○邵桐富稱開酒店從堂姪 
 
 

Page 4

 
 
邵寅財在我店帮夥不知與鄡阿彩因何口角甚致用小洋刀行兇我妻上前解勸亦被勒傷手指三隻爲此報捕拘拿邵寅財至鄡阿彩現在西醫院據言醫治十天方可痊愈其妻邵毛氏供與同并請騐傷邵寅財供不敢與鄔阿彩滋閙行兇蔡太守飭將邵寅財押候鄔阿彩投質再行訉辦○陳俊華稱前有馬車夫徐阿寳撞傷夏陳氏現由小的調停該氏養傷洋六元帶同該氏投案請爲銷案該氏供憑勸已收養傷洋六元乞免深究蔡太守謂徐阿寳前有銀洋十元存在捕房今旣調處明白准其銷案所存之洋給還○周阿毛稱蘇州人拖東洋車餬口被馬車夫徐阿寳撞壞東洋車我被馬踏右脚由捕拘徐送案請追償修車及醫傷費徐阿寳供駕馬車彼此稍不留神致相碰撞包探秦少卿禀徐阿寳之馬車撞壞周阿毛東洋車尚有女子愛傷今未來案蔡太守飭將徐阿寳管押着值日差帶同周阿毛到車主處理償修車費再行斷給養傷費受傷之女子如果來案再行察斷○包探張松樵稱陳德福王阿桂在火燒塲行竊鐵灶一隻爲此拘案陳德福王阿桂同供向以拾荒度日昨在瓦礫中扒岀鐵灶蔡太守判陳德福王阿桂各枷七天發犯事地方示衆贓存捕房俟失主認領○朱東狗稱在小菜巿購辦蔬菜所持籃内有錢四百文被張阿義行竊當獲人贓交捕送案張阿義供丹徒縣人行竊原是不合蔡太守判張阿義管押七天期滿遞籍錢交朱東狗領去 
[法界捕房瑣案]  
　　通事禀孔同顯擅押僧衣一案今日該僧不來追究帶孔請爲發落葛同轉詰孔曰僧衣現在何處孔稱該僧前日與丐婦同來吃茶囑吾剃頭無錢反誣行竊問官喝令休得胡言常云和尚吃十方爾意欲吞没其衣服殆將吃二十四方乎判笞責二十板笞畢包探禀稱孔腿本有板花想非善類問官以孔旣有板花再責四十板斥釋○包探王榮培禀吊到陳子青所竊之縐紗棉馬甲棉袄水烟袋布衫褲各一件另有數票不在租界不能吊取失主某鴇婦遣傭金士氏來案領贓問官着該氏認領氏稱棉衣兩件是原贓水烟筒等物係别人之物不敢冐領問官詰陳水烟袋何來答由南京帶來的係已物問票物何來答係周老四所押隨判笞責一百板枷號一个月○老嫗沈顧氏投案禀稱兒子阿慶被鄭阿榮等擲沙袋闖禍覊累以致媳婦潛逃目卜虧空房租無由措借乞恩開釋俾得料理問官原斷二月未滿不准叱退○傭婦鄧時氏控鄭阿發將其寄養子阿小毛變賣與盛王氏一案昨晨兩造投案候訉盛王氏請追還孩價問官命將在押之中人余秀山並逃匿未獲鄭阿發之女阿大帶案詰之曰着爾等將鄭尋到目下如何答屢次覓人尋找毫無影蹤問官謂余及阿大覊押日久准令具保岀外找尋阿發該氏等均稱不敢担保問官復謂阿大曰鄭阿大究是何人答實姓王是吾之姑夫鄭全大等同稱阿發的是姓鄭阿大確係阿發之生女問官得供卽着趙陸氏保余秀山阿大交鄧時氏帶去父還妓女金文蘭惟限五天内將鄭阿發父案違干未便 
[惠藥鳴謝]  
　　咽喉一穴人之性命係焉故喉症十二變惟爛喉風爲最險倘一失治鮮有不危殆者老泰山堂主人深知醫理博考方書秘製良樂修合敬送不取分又每服一分吹入喉間吐岀風痰立愈靈騐無此昨蒙以五十服送至本館屬爲代行方便拜領之下謹誌數語以鳴謝如有患是症者祈速至新北門内直街東首老泰山堂樂鋪向本堂主人陳杏園醫十取藥定能藥到病除也 
[彚解東賑]  
　　敬啓者敝所於四月十四日會同文報局彚解山東賑捐第十四批規銀一千兩至烟臺辭賑諸公手收分别散放邇因東省總辦賑務金觀察來信謂濟陽等處十八州縣貧民待賑孔殷囑各賑所籌辦念災民之苦况幾類燃眉奈賑欵之無多殊深焦慮伏望海内仁慈長者大解善囊存已飢已溺之心爲救人救徹之舉庶民生有賴已福無疆矣所有解欵理合聲名上海四馬路高易籌賑同人陳德薰等識 
[上海文報局東賑收解處會同各公所起解第二十批賑捐啓]  
　　謹啓者敝處自閏二月二十七日解岀第十九批後近接東海關轉來 
張朗帥宫保憲電云濟陽等十八州縣春振尚短八萬金羅掘已盡切盼接濟等因兹各所同人竭力摒湊第二十批庫平銀一萬五千兩於本月望日由電報總局收支所匯解烟臺東海關兌收轉發災區散放計此批内絲業公所規銀二千兩高易公所規銀一千兩仁濟善堂規銀一千兩文報公所規銀一萬二千四百四十兩合併聲明 
[浙省撫轅抄]  
　　初一日正任硤口同知玉禀見禀辭解餉赴都正任蘭谿縣邵禀謝給咨赴都引見候補縣禤鑑光禀知藩司委署蘭谿縣事禀安叩謝袁來保禀知防軍局委估修錢塘監獄差叩見王澤民禀知藩司委催前署宣平周令解征存銀兩差錢廷珪由嘉興俟查閩省遺失摺件完竣回省禀到銷差學轅文巡捕殷禀知學臺於初三日已刻岀轅起馬按臨衢嚴考試○初二日候補州吏目錢金聲禀奉籌賑局委估南湖隨同憲駕履勘初三日候補府張琳湖郡會訉案件回省禀到候補縣鍾守鑅禀奉委赴長興太湖樓港工程差 
[蘇省撫轅抄]  
　　初五日卽用知縣沈熙廷謝委署震澤縣事○初六日供理新陽縣魏彦禀辭赴任卽於初十日接篆請補婁縣主簿馬步安禀辭赴任典史胡錫桓禀辭奉委赴淮安緝捕差代理蘇州府譚於本月十四日卯刻進署接篆○初七日藩轅牌示照得元江青縣丞駕金相在任病故遺缺查有候補縣丞朱兆錡堪以請補卽用縣劉元誠禀知奉委管解京餉鐵路經費差直州判胡方晸禀知上海布捐局期滿交缷回省銷差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十六年四月初七日京報全錄]  
　　宫門抄○諭旨三近錄前○發抄硃批五道○東撫張奏藩司丁憂開缺請旨簡放並先行委署摺○又奏於張家口採買牛筋片○又奏督修河防片○又奏委署司道缺片○湘臬沈奏報交卸撫篆仍回臬任日期摺○署廣臬蔡奏報接署篆日期摺○粤督李奏特舉府州縣賢材請旨獎勉摺○又奏叅庸劣各員片○大臣奎奏揀補茶膳上人片○又奏津貼祭品銀兩不敷支發擬請撥欵緣由摺○四月初七日户部通政司詹事府廂黄旗值日無引見○榮公立侯各假滿請安○李肇錫謝授雲南迤東道恩○貴州正考官陳如岳到京請安○榮祿續假十五日○召見軍機孫詒經李肇錫陳如岳○發抄色楞額奏領隊大臣德克金布送部引見奉硃批知道了欽此○又伊犁勘界各員另核請獎奉硃批着照所請吏部知道欽此○豐紳奏多西那補佐領奉硃批着照所請兵部知道欽此○又協領積忠加副都統銜奉硃批兵部議奏欽此○倪文蔚奉審明裕州疏防定擬奉硃批刑部議奏欽此○○太子少保頭品頂戴山東巡撫臣張曜跪奏爲藩司丁憂開缺請旨迅賜簡放以重職守並委員先行署理恭摺具陳仰祈聖鑒事竊臣於利津縣韓家垣海口工次據藩司王疏藻遣家丁呈報藩司親母周氏迎養在署於閏二月二十八日病故該藩可係屬親子例應丁憂等情所遺藩司篆務亟應委員接署臣維山東藩司近年以來臣駐工日多藩司代拆代行並總理海防局務籌辦工賑公事煩重倍於往昔臬司福潤心精力果持躬謹嚴前經署理藩篆措施諸臻裕如堪以委令署理除檄飭遵照外所有山東布政使員缺相應請旨迅賜簡於以重職守謹恭摺具奏伏乞皇上聖鑒訓示謹奏奉硃批另有旨欽此○○張曜片再地方屠宰耕牛例應嚴禁而山東頻年以來水患禁宰尤應認眞惟每年有應解牛筋一千斤向歸省東各縣購買齊備由臬司詳請委員解京承辦各縣向例分派行户發給價銀而行户卽藉以分派各鄉集鎭其實百牛之筋足以敷用而各鄉藉此屠宰何止一二千之多近年以來牛價日昻竊牛之案層見疉岀臣思農工耕地全賴牛力惟張家口一帶牛無耕地之功向以牛肉爲食呼之爲菜牛視之與豕羊相同採買牛筋較爲近便臣與藩司籌商惟有仰懇　天恩勅下内務府由張家口採解備用所有例價銀一百零一雨一錢二分三厘並山東捐備解費銀四百兩一併解交内務府衙門以備採買之費如蒙一俞允實於農民大有裨益謹附片具陳伏乞　聖鑒訓示謹奏奉　硃批該衙門議奏欽此　○○張曜片　再臣於上年岀駐河干督率修防岀省回省日期由藩司彚詳咨部查考曾經奏明在案本年應做工程業已動工臣應往來河干督率修守日行事件由藩司供拆代行遇有緊要公事隨時回省辦理所有岀省回省日期仍由藩司彚詳咨部查照謹附片具陳伏乞　聖鑒謹奏奉　硃批知道了欽此　○○張曜片　再臬司福潤經臣奏委署理藩司篆務所遺臬司篆務查濟東泰武臨道王作孚在任有年屢署臬篆治獄詳精堪以接署遞遺濟東泰武臨這篆務查有候補道李希杰才具穏練任事實心堪以委署除分檄飭遵外理合附片具奏伏乞　聖鑒訓示謹奏奉　硃批吏部知道欽此　○○湖南按察使臣沈晋祥跪　奏爲恭報微臣交卸撫篆仍回臬司本任日期叩謝　天恩仰祈　聖鑒事竊臣前奉　諭旨暫行護理湖南巡撫業將接印任事日期奏報在案兹新任撫臣張煦業經到省臣遵於閏二月十七日將湖南巡撫關防曁　王命旗牌文案卷宗派員齎送接收臣卽於是日奉撫臣張煦檄飭仍回臬司本任准兼署按察使糧儲道吕世田將印信文卷移交前來當卽恭設沓案望　闕叩頭謝　恩祗領視事伏念臣猥以菲材疉蒙　異數暫權疆寄愧報稱之未能忝綰刑章益冰淵之自惕查湖南刑名　稱繁里臬可察核自貴廉明臣惟有欽恤爲懐勉清庶獄紀綱是飭力正民風事隨時禀商督撫臣實力經營以冀仰答　高厚鴻　於萬一所有微臣交卸撫篆仍回臬司本任日期並感激下忱恭摺叩謝　天恩伏乞　皇上聖鑒謹奏奉　硃批知道了欽此　○○三品銜署廣東按蔡使太平歸順道臣蔡希邠跪　奏爲恭報微臣接署臬篆日期叩謝　天恩仰祈　聖鑒事竊臣在太平歸順道任内接奉撫臣馬丕瑶行知新授按察使秦煥欽奉　諭旨入京　陛見奏委臣署理臬篆等因遵卽交卸起程於光緒十六年閏二月初六日到省隨於初八日准按察使臣秦煥委員將印信文卷移交前來臣卽於是日恭設香案望　闕叩頭謝　恩祗領任事伏念臣豫章下士樗櫟庸材少列膠庠壯投戎幕由皖省改官西粤薦歴監司因商務督稅南關初行互巿涓埃未報兢惕主深兹復委權臬篆彌切悚惶粤西爲邊徼要區臬司乃刑名總匯安民察吏除暴戢奸諸皆緊要如臣愚昧深懼弗勝惟有矢愼矢勤遇事禀商撫臣認真辦理不敢以暫時攝篆稍涉因循兾答　高厚鴻慈於萬一所有微臣接署臬篆日期並感激下忱理合繕摺叩謝　天恩伏乞　皇上聖鑒謹奏奉　硃批知道了欽此　○○頭品頂載兩廣總督臣李瀚章跪　奏爲特舉府州縣賢材請　旨曲加獎勉以資鼓勵恭摺仰祈聖鑒事竊維地方治理全在牧令得人臣到任數月於闔省屬吏賢否隨時留心訪察其循良安分供職者固不乏人而循聲卓著者亦歴可暦數兹查有調署廣州府知府李燧寔心任事不激不隨前在惠州府任内輕重得宜自調任廣州府辦理各事比比有條德慶州知州楊文駿事體明練條理精詳前在德慶州任内經理地方各務措置裕如嗣署番禺知縣地處繁鉅亦能事必躬親不辭勞瘁與論翕然士民頌服南海縣知縣調署香山縣知縣李徴庸才具開展氣宇寛閎於緝捕事宜認眞講求故迭獲臣匪地方賴以安靜攸補直隷州知州者海陽縣知縣沈麟書才識穏楝性情和平潔已愛民聽斷明允以上各員皆有實蹟可稽爲屬史中岀色人員足稱循良之選可否抑懇天恩俯准傳旨嘉獎俾其益加奮勉以仰副朝廷作育人材至意除仍留心稽察屬吏賢否隨時舉劾外謹據實具陳伏乞皇上聖鑒訓示謹奏奉硃批另有旨欽此○○李瀚章片再知縣爲親民之官非才識老練聽斷勤明不足以資治理兹查有廣東東莞縣知縣王煦才具庸懦兼有嗜好擬請勒令休致潮陽縣知縣陳塏拘牽寡斷不洽輿情開缺留省另補合浦縣知縣林兆禧識見淺陋聽斷無才惟係舉人岀身文理尚優擬請以教識歸部選用據署藩司王之春臬司王景賢詳請奏叅前來臣等覆查屬實謹合詞附片具陳伏乞聖鑒訓示再東莞潮陽二縣均係海疆要缺例應由外揀調全浦縣係屬選缺廣東省現有應補人員容侯接准部咨分别遴員請補合併聲明謹奏奉硃批另有旨欽此○○奎瑛等片再恭查陵寢遇有茶膳上人缺岀例應奏補今昌陵内務府岀有膳上人一缺奴才等公同揀選得拜唐阿重喜食錢粮二十九年年三十九歳堪以充補又和裕皇貴妃園寢岀有茶上人一缺奴才等公同揀選得拜唐阿英俊食錢糧十五年年二十五歳堪以充補理合附片奏聞謹奏奉硃批知道了欽此○○奴才宗室奎瑛意普志元跪奏爲津貼祭品銀兩入不敷岀擬請由藩庫每年撙節歳省銀兩撥欵以供支發恭摺奏陳仰祈聖鑒事竊查津貼祭品銀兩始自同治六年經前任守護大臣奕梁等奏定章程奉祀禮部採辦祭品例價不敷及現增公費等欵一年約需銀六千二百餘兩擬請在於撙節餧養牲牢豆草價銀一萬五千六百餘兩每年由直隷藩司發交易州轉解庫平實銀七千兩爲津貼祭品例價不敷及一切雜費並現增公費等項之用如遇閏月曁不能預定之欵卽以歴年所餘之銀充核計歳省銀八千餘兩並聲明此項銀兩必先期兩個月解到方免貽悮奏經户部等衙門議准行知遵照在案迄今二十餘年　慕東陵奉祀禮部陸續增設桌張添辦供品内務府添支辦供廚役飯食等項並厯遇閏月所支銀兩計至光緒十五年十二月分止共不敷銀四百兩均由豫撥銀内照數發訖現在按年核計無閏之年每年應發銀七千三百餘兩每遇閏月添放銀二百餘兩此項叅疑原定額解銀七千兩實屬不敷支放兹據管庫司員等禀請前來奴才等通盤核算自同治六年陸續添設桌張及辦供飯食等項計至上年起每年應需銀八百餘兩並墊發過豫撥銀兩公同商酌擬請仍由藩司撙節歳省銀八千餘兩内每年續撥銀一千雨如蒙　俞允請　旨勅下直隷督臣轉飭蕃司自本年春季起每年照數續撥仍發交易州轉解以資應用所有津貼祭品銀兩不敷支發擬請撥欵緣由理合恭摺奏　聞伏乞　皇上聖鑒訓示遵行謹　奏奉　硃批户部議奏欽此 
 
 

Page 12

 
 
[光緒十六年四月初八日京報全錄]  
　　宫門抄○諭旨一道錄前○江督曾奏被議知縣報捐賑銀可否准其開復請旨交部核議摺○豫撫倪奏藩司捐賑請賞戴花翎片○江督曾奏委統領兵輪片○豫撫倪奏岀省赴工日期片○又奏都司改歸本標補用片○又奏循例甄别試用道摺○江督曾　奏革游撃解回原籍管束片○又奏提督改留兩江補用片○皖撫沈奏遵旨續採野术專弁委解摺○四月初八日禮部宗人府欽天監正黄旗值日無引見○陸潤庠謝充日講起居注官恩○于蔭霖謝授福建台灣布政使恩○芸公徐郙各假滿請安○施恩榮請假十日○禮部奏請覆試日期旨着於十六日○又奏派稽查中左門派岀謙光○倉塲奏漕船五日回空○召見軍機于蔭霖文秀○○太子太保兩江總督一等威毅伯臣曾國荃跪奏爲被議知縣報捐賑銀可否准其開復原官請旨交部核議恭摺仰祈聖鑒事竊臣於上年因浙江江蘇等省被災奏辦賑捐推廣被議人員捐復銜翎原官經部議覆情有可原按常例不准捐復人員例於捐復時核明案由分别聲明請旨當經轉行去後兹據賑捐總局司道具詳已革江西撫州府臨川縣知縣汪以誠現年五十二歳山東歴城縣舉人戊辰科中式貢士引見以知縣卽用簽掣江西領照到省委署奉新縣剿捕靖安匪徒岀力奏保俟補缺後以同知直隷州知州儘先補用又在江西四省捐局報捐花翎同治十一年補授臨川縣知縣光緒元年報捐知府雙月在任候選並免離任四年調署新建縣五年調署鄱陽縣七年回臨川縣本任九年以大計保薦卓異十一年調署南昌縣經前江西撫臣潘霨明保奉上諭交軍機處存記欽此十二年調署奉新縣知縣是年以前署南昌縣任内戲班口角毆傷張姓一案被人奏叅奉旨交臣查辦嗣經派員查明奏請革職現聞浙江江蘇等省災重待賑孔殷擬繳庫平銀三千六百四十五兩禀請開復知縣原官仍歸江西原省補用經該司道等核與常例所載因公被議人員捐復銀數相符詳請具奏前來臣查汪以誠被叅各欵前已查明並無其事祗以地方細故提訉不時奏請革職咎旣岀於因公情亦尚有可諒且歴任煩劇保薦卓異並經明保有案尚屬可造之材如任其終於廢棄未免可惜查常例内載情節較輕事屬因公革職並無餘罪俱准一體捐復原官補用等語今汪以誠不在不准捐復之列報捐銀數核例相符可否仰懇天恩交部核議俟經議准後再將捐欵飭局核收並當給咨送部引見以符定制除將該革員履歴叅案咨部外所有被議知縣報捐賑銀可否開復原官請旨交部核議緣由理合恭摺具陳伏乞皇上聖鑒訓示謹奏奉硃批該部議奏欽此○○倪文蔚片再署布政使按察使賈致恩前捐山東本籍曁江浙賑銀兩次共銀一萬兩聲明不敢仰邀奬叙經臣附片奏請獎勵奉硃批户部核議具奏欽此嗣准部咨按照常例銀數减五成請獎虚銜封典並准移獎子弟等因咨行前來臣查賈致恩故父大學士臣楨曾請追贈三代一品封典該署藩司本身又已得有二品銜是虚銜封典皆無可請若前任陜西布政使李用清捐鄭工銀一萬兩奉旨賞加頭品頂戴花翎係岀特恩非敢擅請惟粤海關監督長有捐助豫賑一萬兩經前兩廣督臣張之洞奏請援照前任監督增潤報捐昆明湖建造水操學堂銀一萬兩經海軍衙門奏請二品銜花翎之案辦理光緒十四年二月初九日奉旨長有着賞加二品銜並賞戴花翎欽此欽遵在案查海防捐例三品以上捐銀二千兩准給花翎可否仰懇天恩賞戴花翎之處似於部章尚屬相符謹附片具陳伏乞聖鑒訓示謹奏奉硃批着照所請户部知道欽此○○曾國荃片再南洋各號兵輪前於光緒十年間經臣奏明歸長江水師提督李成謀總統節制近經海軍衙門定章南洋各船每年於春分後前赴北洋合操秋分後回防等因查南洋鏡清寰泰南琛南瑞開濟保民等船上年赴北洋會操因李成謀有長江水師之任未能遠離職守派委輪船營務處開復提督記名總兵原銜吳安康率領前往吳安康辦理營務兼帶兵輪歴有年所於操巡訓練事宜講求有素所有鏡清等六船堪以派委統領並兼帶寰泰兵輪以一事權查吳安康管帶寰泰未支薪水現旣改爲統領費用較增應令照章支領管帶薪水卽以原支營務處薪水移作統領經費以資辦公其六船應辦一切事宜卽責成吳安康毋避嫌怨實力整頓仍隨時報明總統李成謀察核庶南洋各兵輪分合進止督率有人似於巡防兩有裨益理合附片具奏伏乞聖鑒訓示謹奏奉硃批知道了欽此○○倪文蔚片再閏二月十六日節届清明已交桃汛黄河水勢漸見加長正當料理春廂各廳歳稭歳麻先後據報採辦完竣上南中河下南祥河下北五廳新築磚石各壩請添石價銀五萬兩已經奉旨允准臣擬帶印赴工周歴兩岸履勘工程查騐各壩形勢盤收料麻督飭兩道各廳加意修守慎防春汎拜摺後卽於閏二月二十四日岀省赴工除俟看工回省再將情形奏報外所有臣岀省赴工日期理合附片陳明伏乞聖鑒謹奏奉硃批知道了欽此○○倪文蔚片再留豫儘先補用都司湯懋臣湖南益陽縣人投効楚軍以功積保叅將經前撫臣涂宗瀛奏請留豫補用准部覆遞改以都司留豫儘先補用歴派南鎭帮帶練軍差操尚稱勤愼兹以伊母年近九旬久疎定省懇請改歸湖南本標俾得就近　養等情禀由調補南陽鎭總兵崔廷桂移咨前來臣查該都司湯懋臣久歴戎行營務諳練其懇請改歸湖南本標係因親老俾便迎養起見委無規避别情相應請旨准將留豫儘先補用都司湯懋臣改歸湖南本標以都司儘先補用俾遂烏私之處岀自鴻慈爲此附片具陳伏乞聖鑒訓示謹奏奉硃批着照所請吏部知道欽此○○兼署河東河道總督河南巡撫臣倪文蔚跪奏爲候補道員試用期滿循例甄别恭摺仰祈聖鑒事竊照道府等官無論何項勞績保歸候補班人員到省一年後例應核寔甄别分别煩簡補用等因遵辦在案查有候補道陸襄鉞陜西孚義廳人原籍江蘇由附貢生就識直隷州判洊升知府歴署河南開封衞輝彰德等府篆務又候補道白文清順天大興縣人原籍甘肅平羅縣投効軍營以功薦保知府簽掣湖北馨有親老改簽河南到省曾經甄别又候補道李國和順天大興縣人由拔貢生考取八旂漢教習薦保知府捐指河南曾署開封府篆務均於光緒十三年調赴鄭工差遣嗣於合龍案内隨摺奏奬十四年十二月二十九日奉上諭陸襄鉞着免補知府班以道員仍留河南補用並換二品頂戴知府白文清着免補本班以道員仍歸河南原省補用並賞加二品頂戴知府李國和着免補本班以道員仍歸河南原省補用並加隨帶三級欽此等因遵照部章坐第五日行文按照限减半扣至十五年正月十八日爲各該員到省日期兹已一年期滿例應甄别據藩臬兩司會詳請奏前來臣查該候補道陸襄鉞器宇宏深才猷諳練候補道白文清事理詳明才堪肆應候補道李國和辦事勤愼爲守俱優均堪以道員留於河南無論應題應調應選缺岀酌量補用除履歴咨部外理合恭摺具陳伏乞皇上聖鑒謹奏奉硃批吏部知道欽此○○曾國荃片再兩江儘先補用遊撃楊紹寅聽從勾串冒認無主田産飭據寗國府訉斷抗不遵結猶復揑詞越控實屬不安本分自應革去隨標押回原籍營束咨准部覆行令奏明辦理等因相應請旨將兩江儘先補用遊撃楊紹寅革去隨標解回原籍管束以肅營伍謹附片具陳伏乞聖鑒訓示謹奏奉硃批着照所請兵部知道欽此○○曾國荃片再記名提督邱時成湖北宜城縣人由武童投効軍營轉戰湖北江西安徽陜西廿肅等省疉著戰功洊保至花翎記名提督同治十三年赴部引見奉旨發往安徽差遣委用是年七月到省迄今十有七年派委管帶安徽練軍操防嚴密歴署撫標叅將遊撃等缺整頓營伍深資得力現在兩江辦理海防正值需才之際該提督久歴戎行曉暢營務實爲將領中不可多得之員合無仰懇天恩俯准將記名提督邱時成改留兩江酌量補用俾收指臂之助除飭取履歴咨部查核外謹會司安徽巡撫臣沈秉成附片陳請伏乞聖鑒訓示謹奏奉硃批着照所請兵部知道欽此○○安徽巡撫臣沈秉成跪奏爲遵　旨續採野术專弁齎送内務府查收恭摺仰祈聖鑒事竊查光緒十三年十月間前撫臣陳彛任内承准總理衙門電信欽奉諭旨飭令採辦貢术陸續解京等因遵經兩次採購解送内務府呈進臣到任後又經飭令署徽州府知府王汝礪署飲縣知縣吴以敬接續搜採兹據該府縣禀稱雇募居近黄山熟諳採樂之人入山尋挖並訪問藏术之家隨時收買邀同知醫紳士敬謹選擇共得天生野术五十二兩呈送前來臣親加查騐係屬眞正野术可稱上品謹裝盛二厘專弁齎送内務府查收呈進除咨内務府查照外謹恭摺具陳伏乞皇上聖鑒謹奏奉硃批該衙門知道欽此 
 
 

Page 13

 
 
[光緒十六年四月初九日京報全錄]  
　　宫門抄○諭旨一道錄前○發抄硃批五道○江督曾奏揀補裏河水師副將摺○又奏飭道員赴任片○又奏命婦等捐助棉衣循例建坊片○又奏委署總兵片○又奏飭道員赴任片○大臣定奏估造雷營庫房工程專案奏明摺○又　同知賞加運同銜片○粤督李奏甄别州縣片○四月初九日兵部太常寺太僕寺正白旗值日無引見○睿王那公誠端各假滿請安○承蔭請假十日○召見軍機廖壽恒容貴○發抄劉銘傳奏都司李培林俟補缺後以遊撃用奉硃批兵部議奏欽此○又文報局並無拆動夾板情形奉硃批兵部知道欽此○崧駿奏交卸署提印務奉硃批知道了欽此○又逹字營仍歸提督馮志斌統領奉硃批知道了欽此○又審明驻防閑散豐兆欵賊弊命奉硃批刑部議奏欽此○○太子太保兩江總督一等威毅伯臣曾國荃跪奏爲裏河水師副將員缺遵章揀員請補恭摺具陳仰祈聖鑒事竊署福山鎭總兵正任裏河水師太湖左營副將雷玉春丁憂遺缺接准部咨係題補第一輪五缺輪用儘先人員行令照章揀員請補等因伏查是缺副將駐紥太湖地方該處湖蕩紛歧向爲奸究山没之藪安良戢暴督率巡防在在均關緊要非精明幹練熟悉水師情形之員不足以資表率按照定章儘先副將一項有由儘先副將再有勞績保舉先行拔補並儘先遇缺卽補各項字樣者曾經保留省分遇有該省題推缺岀卽由該督撫先行請補總以兩次保舉爲斷等語臣於廟河水師儘先副將班内逐加遴選謹查有升用總兵裏河水師遇缺儘先候補副將徐耀廷年四十四歳安徽合肥縣人由武童投効江蘇水師營隨剿疉著戰功薦保以副將留於兩江儘先補用於任賴捻股肅清案内經前湖廣督臣李鴻章奏保同治七年八月初九日奉上諭首仍以副將本班遇缺儘先題補等因欽此又於剿辦張總愚捻逆肅清案内經李鴻章奏保八年七月初七日奉上諭着俟補缺後遇有總兵缺岀儘先題奏等因欽此十一年因身受重傷不便弓馬奏准免予騎射光緒十四年經直隷督臣李鴻章咨送到標候補造具履歴經臣咨准部覆以續保副將奉旨之日爲始歸入江南省裏河儘先副將班内先行請補在案該員年强力裕熟習水師自歸標以來於操巡事宜認眞講求極爲得力以之請補是缺副將洵堪勝任核與定章亦屬相符且查裏河水師副將班内該員之外並無保有儘先拔補之員前有漕標中軍副將員缺經部以先行拔補副將田恩來擬補該員事同一律人地又實在相需例得專摺奏請合無仰懇天恩俯念裏河水師員缺緊要准以先行請補副將徐耀廷補授太湖左營副將員缺實於水師地方有裨如蒙俞允俟部覆至日卽行給咨送部引見恭候欽定除飭取該員履歴歴及前在他省並無叅革朦保印結咨部查核外謹會同江南提臣譚碧理恭摺具陳伏乞皇上聖鑒訓示謹奏奉硃批兵部議奏欽此○○曾國荃片再接准部咨欽奉上諭江蘇蘇松太道員缺着聶緝槼補授欽此查聶緝規本在上海辦理機器局務業已九年現在别無經手未完事件自應飭令交卸局務卽赴新任以專責成除檄飭遵照外謹會同江蘇巡撫臣剛毅附片陳奏伏乞聖鑒謹奏奉硃批知道了欽此○○曾國荃片再上年江蘇浙江兩省水災較重賑撫極煩經臣等援照成案奏請接開江蘇浙江賑捐欽奉恩旨允准在案維時嚴寒風雪災底號寒之慘甚於啼飢臣一面撥欵製備棉衣一面派委勸募據知府職銜朱嘉成安徽涇縣人奉生母四品命婦章氏命捐棉衣一千件又署兩淮丁溪塲大使葉懐善順天大興縣人遵已故曾祖母二品命婦李氏遺囑捐棉衣一千件又同知用舉人候選知縣紹舒止藍旗漢軍慶芬佐領下人遵其父副都統銜原任盛京協領董永春故母二品命婦董穆氏遺命捐棉衣一千件均援照江蘇安徽賑捐成案棉衣一千件作銀一千兩禀經勸捐委員請奏前來臣查上届蘇州安徽賑捐各紳富捐助棉衣及棉衣價銀迭經臣奏奉恩旨准予建坊在案今蘇浙賑捐事同一律所有各該紳捐助棉衣洵屬善承先志有裨荒政核與建坊定例亦屬相符除將棉衣撥解災區散放外相應請旨俯准飭將四品命婦朱章氏已故二品命婦葉李氏已故副都統銜原任盛東協領董永春已故二品命婦董穆氏各在原籍原旗自行建坊給予樂善好施字樣以示旌獎理合附片謹奏奉硃批着照所請禮部知道欽此○○曾國荃片再署福山鎭總兵綦高會奉旨補授湖北鄖陽鎭總兵所有江南福山鎭總兵篆務應另委員接署以專責成謹查有奏留兩江記名提督前雲南鶴麗鎭總兵朱洪章謀勇兼優兵民愛戴堪以派委署理除檄飭遵照外謹會同江南提督臣譚碧理附片具陳伏乞聖鑒訓示謹奏奉硃批兵部知道欽此○○曾國荃片再淮揚海道員缺前以補用道謝元福請補現經部覆核准自應飭赴新任以專責成除檄飭遵照外謹會同漕運總督臣松椿江蘇巡撫臣剛毅附片陳明伏乞聖鑒謹奏奉硃批知道子欽此○○奴才定安跪奏爲營口水雷營添蓋棉花藥水綫各庫將估計銀數道照部咨專案奏明恭摺仰祈聖鑒事竊照奉天營口地方前因辦理海防創設水雷營以資扼守陸續由外洋天津添置機械電綫棉花火藥等件運解到營應設雷庫十間存放雷線軍械各器層疉堆集已無餘地棉花火藥性烈氣猛安置宜嚴電線内水線一項必須有甜水蓄養庶免捐傷若久置旱地膠性燥烈銹蝕堪虞擬在該營雷庫西偏添蓋藥庫五間地盤築深七尺下用木椿木梁懸架木板二鋪細砂以扼地氣而抑地火四面磚墻兼用塞門土三合土堅築厚四尺上蓋用青磚圈洞三合土塞門土封頂以杜木性生火每間開斜照窓二扇用鐵條鐵桐外照玻璃以防電氣墻内挖砌竹營以洩濕氣並於房外四角開井四眼各植圓徑二寸長二丈四尺鐵柱一根以收天行電氣又於雷庫東偏添盖電線庫五間地盤築深九尺用塞門土三合土青石磚塊砌築中間土地蓄注甜水以養水線四圍磚墻灰頂木梁柱椽望板與藥庫同共實需工料銀五千五百一十二兩二錢六分樽節估計並無浮冒據奉錦山海關道誠勲轉據雷營管帶千總劉奇坤營口海防同知章樾造册詳報奴才覆核無異批飭在於營口七厘貨捐項下動欵興修已於上年四月初七日卯時開工曾將做法丈尺清册並繪圖咨報户部工部查核在案兹准工部以此項工程銀數係千兩以上應行奏明辦理等因咨覆前來奴才查明雷營所購棉花火藥水電線價值旣鉅物性各殊積數已多看守不易必須另蓋房庫存儲方昭妥愼該道所請在於雷庫前東西兩邊修建庫房各五間專儲棉花藥水線二項實爲當務之急所需工料銀五千五百一十二兩二錢六分委係樽卽估計毫無浮項冒業由捐七厘貨下動支應用所有工程亦已據報完竣除派員騐收應將用過銀兩彚案造册報銷理合恭摺具陳伏乞　皇上聖鑒謹奏奉　硃批該部知道欽此　○○定安片再奴才前次奏保拿獲奉　旨飭緝巨盜張海令一案内同知銜升用同知署奉化縣事候補知縣趙臣弼請　賞戴藍翎奉　硃批吏部議奏欽此兹准吏部以趙臣弼賞戴藍翎核與定例不符該員係首先拿獲之員應令另核請獎等因具奏光緒十五年十一月初五日奉　旨依議欽此欽遵咨照前來自應另核請獎查張海令爲巨匪楊三樂等夥犯殺人放火搶刦姦淫拒敵官兵形同叛逆前經奉　旨飭緝該犯潛脫在奉化縣屬八屋窩棚地方署知縣趙臣弼留心跴訪首先拿獲逆首訉明正法緝捕實屬認眞合無仰懇　天恩俯准將同知銜升用同知候補知縣趙臣弼俟歸同知班後　賞加運同銜以昭激勸除咨明吏部外理合附片具陳伏乞　聖鑒謹奏奉　硃批吏部議奏欽此　○○李瀚章片　再道府州縣無論候補試用人員應以到省之日起予限一年詳加察看岀具切實考語奏明補用兹查有順天差委候補知州黄璵候補知縣屠羲容均到省一年期渍例應甄别准府尹臣以黄璵年壯才明實心任事屠羲容才具明敏辦事　能咨請核辦者來查該二員堪勝煩缺遇有應補缺岀照例用除履歴册咨部外理合會同兼管順天府府尹臣潘祖蔭順天府府尹臣陳彛附片具陳伏乞　聖鑒謹　奏奉　硃批吏部知道欽此 
 
 

Page 14

 
 
[光緒十六年四月初十日京報全錄]  
　　宫門抄○發抄硃批六道○直督李奏北洋隨辦洋務人員照章請奬摺○又奏永定河凌汎搶護平穏摺○又奏開復縣丞降級處分片○又奏道員捐賑建坊片○又奏開復知縣革職處分片○又奏甄别知縣片○又奏蘇紳士請建已故提督專祠片○江撫德奏調署州縣缺片○護新撫魏奏同知等印信關防請飭部鑄造頒結片○四月初十日刑部都察院大理寺正紅旗值日户部引兄七名户部三庫二十九名工部十二名善撲營三名奉宸苑四名○遷公續昌各假滿請安○許景澄服滿請安○前任山西學政高夑曾到京請安○信侯續假五日○召見軍機許景澄高夑曾桂荃○發抄李鴻章奏直竟連得透雨奉硃批知道了欽此○又滄州被水分别緩徴奉硃批着照所請該部知道欽此○又遊撃張兆德革職遞籍管束奉硃批着照所請兵部知道欽此○又中書姚賡韶捐賑建坊奉硃批着照所請禮部知道欽此○又休致守備羅焜尚堪起用奉硃批着照所請兵部知道欽此○又淮軍餉械核定月支經費奉硃批户部知道單併發欽此○○欽差大臣大學士直隷總督一等伯臣李鴻章跪奏爲北洋隨辦洋務岀力人員届滿三年照章請獎恭摺仰祈聖鑒事竊查光緒十二年十月吏部奏定章程内開嗣後隨同南北洋大臣專辦洋務岀力人員以差委之日起扣滿三年請獎聲明何項勞績保獎以十員爲率等語北洋地居畿輔爲萬國梯航所集中外交涉事件日益繁重歴經派員隨同襄辦兹該員等承辦洋務歴時三年均能認真岀力始終不懈均屬著有微勞據洋海關道劉汝翼詳請給獎前來臣查該委員等隨辦洋務或兼繙譯或可文牘或審理交涉案件或分叚稽察彈壓實係著有勞績核其差委日期均在光緒十二年九月以前已滿三年期限所請獎叙員數並無冒濫亦與定章相符謹繕清單恭呈御覽仰懇天恩俯准照擬給獎以示鼓勵除履歴咨部外理合恭摺具陳伏乞皇上聖鑒訓示謹奏奉硃批着照所請該部知道單併發欽此○○大學士直隷總督一等伯臣李鴻章跪奏爲永定河凌汛搶護平穏恭摺仰祈聖鑒事竊臣前因永定河凌汛届期當飭該河道萬培因督飭文武員弁駐工妥愼防守兹據該河道禀稱二月十七日以後冰凌逐漸融化河水迭次增長自七八尺至一丈二三尺不等勢甚洶湧南下之頭二三號八九號十號南二之五號十五號南三之七八號南五之二十一二號南七之十四十九二十號南八下之新埝頭號九號十號北上之二號四號八號九號十三號北中之四號化二上之二號七號北二下之七號北三之五號十二號北四上之二號或河流坐灣中溜勢側注埽　平蟄冲激坍坎逼近堤根甚有横沙頂冲壩　塌陷並潰及堤身之處情形危險經該河道督率員弁多集兵夫動用料物不分晝夜設法搶廂添埽捲由竭力保護化險爲平閏二月十六日全河冰凌化盡水勢漸落蘆溝橋現存底水八尺四寸具報前來除飭將歳修疏濬事宜認眞赶辦以禦伏秋汎漲外所有永定河凌汛搶護平穏緣由繕摺具陳伏乞皇上聖鑒謹奏奉硃批工部知道欽此○○李鴻章片再恭奉光緒十五年三月十六日恩詔内開自同治元年以來曾經任用現已革職官員除大計貪贓及居官不職以至失守城池各員外若有事係寃枉被革果有才力堪用者該督撫查明詳開緣由奏明請旨等因欽此當　轉行遵照在案兹據布政使裕長詳稱北河試用縣丞章啓殷現年五十歳浙江山陰縣人由監生遵例報捐縣丞指分北河試用光緒九年三月騐看三月領照因患病措資及沿途風雨阻滯遲至是年十一月初十日到省繳照逾限在五月以上因無級紀抵銷經部議以降二級調用今旣恭逢嚝典查辦廢員該員僅止降級處分年力尚强請具奏開復前來臣查章啓殷到省繳照逾限在五月以上部歳降級核與居官不職叅劾降革者不同甘肅試用直隷州知州覺羅安振因到省遲延部議降二級調用經陜甘督臣楊昌濬援引恩詔奏請開復奉旨允准該員事同一律仰懇天恩俯准開復試用縣丞章啓殷降級處分仍留北河試用岀自鴻慈逾格理合附片具陳伏乞聖鑒訓示謹奏奉硃批吏部知道欽此○○李鴻章片再據天津道胡燏棻詳稱上年蘇浙水災甚重奉飭勸捐協賑兹據天津縣人三品銜候選道王守善遵其故父二品封職王緒孔故母二品命婦王宋氏遺命捐助浙江賑銀一千兩呈交籌賑局彚解浙省散放海屬克已救災善承先志所捐銀數核與建坊定例相符具詳請奏前來應請旨俯准王守善爲其故父二品封職王緒孔故母二品命婦王宋氏在於原籍自行建坊給予樂善好施字樣以示旌獎理合附片具陳伏乞聖鑒訓示謹奏奉硃批禮部知道欽此○○李鴻章片再據藩司裕長詳稱前任玉田縣知縣張彭齡欠解旗租銀三千四百三十九兩八錢元分七厘七毫前因延不完解當經奏叅暫行革職勒限完繳兹據該員將前項銀兩照數完解司庫兌收詳請開復前來應請旨准將前任玉田知縣張彭齡原叅革職處分開復以昭平允除將完解銀欵數目向不入撥緣由分咨吏户二部外理合附片具陳伏乞聖鑒訓示謹奏奉硃批着照所請該部知道欽此○○李鴻章片再道府州縣無論修補記名人員應以到省之日起予限一年詳加察看岀具切實考語奏明補用兹查有候補知縣陳忠儼王開運均到省一年期滿例應甄别據藩臬兩司詳請核辦前來臣查陳忠儼精明幹練王開運才謙兼優均堪留省補用俟有應補缺岀照例序補除履歴册咨部外理合附片具陳伏乞聖鑒謹奏奉硃批吏部知道欽此○○李鴻章片再蘇州在籍紳士蔣德馨等聨名呈稱已故記名提督署天津鎭總兵鄭國魁自咸豐末年以義勇轉戰蘇常迭有勲績其尤有造於民者則在克復蘇州一役官軍之圍蘇州也賊首譚紹洸刦持其衆堅不下賊目郜雲官素服鄭加魁信義迭欵其營鄭國魁遂偕程學啓往見於洋澄湖密與定約郜雲官卽與其黨八人刺殺譚紹洸開門迎降查是時城内悍賊十倍官軍諸酋擁衆憑城未肯薙髮志尚叵測鄭國魁單騎值入宣諭德威賊衆感泣悉遵約束巿肆帖然保民之功兹爲最偉身殁後業經奏蒙恩准宣付史館仍附祀蘇州程學啓專祠及淮軍昭忠祠仰見朝廷眷念勞臣有加無已竊思東南宼亂之際金陵杭州諸名城内以逆黨死拒逞毒於民元氣彫傷至今未復蘇州悍黨十萬粟支五年使非鄭國魁冒險深入定計則負嵎方堅困鬥猶奮千年闤闠百萬生靈不堪設想迄令覩殷庶之猶昔溯撫定之舊勲而尺地數椽未等廟祀民望殊爲闕然該紳士等擬請在蘇州省城捐建專祠由地方官春秋致祭上副國家旌功之典下慰羣黎報德之私合詞呈請具奏前來臣維鄭國魁從征南北卓著勲勞其尢赫然在人耳目者四江口之堅守拒賊蘇州之先入招降並爲東南全局所關論功最大前於該提督故後請卹案内曾經縷晰上聞方逆賊竊據江南以金陵蘇州杭州三城爲老巢而蘇州當江浙之衝尤爲二城之脊蘇州旣克杭州金陵相次繼下然皆入困苦戰收復之後民物蕩然惟蘇州克復民不知兵比於二城獨爲完善蘇人士至今猶稱此役以爲十全之師而鄭國魁岀入危城實爲功首今於身後追念保全之德欲申報享之思足見遺愛在民公論允協合無仰懇天恩俯准該紳士等所請爲已故提督鄭國魁在蘇州省城捐建專祠由地方官春秋致祭以順輿情而彰英烈如蒙俞允由臣咨行兩江督撫臣知照理合附片陳請伏乞聖鑒訓示謹奏奉硃批着照所請禮部知道欽此○○德聲片再署寍都州知州龎福祥經臣差委調省所遺寗都州印務查有候補同知現署南昌縣事正任新建縣知縣文聚奎精明練逹堪以調署遞遺南昌縣印務查有清江縣知縣馮蘭森幹練有爲堪以調署遞遺清江縣印務查有正任大庾縣知縣湯鼎烜明白穏練堪以調署文聚奎等任内並無盜刧三叅届滿已起四叅及錢糧未完叅限將滿有關降調之案據藩可方汝翼曹同臬司瑞璋具詳前來除分檄飭遵外謹會同兩江總會臣曾國荃附片陳明伏乞聖鑒謹奏奉硃批吏部知道欽此○○魏先燾片再改設塔爾巴台同知新設精河同知伊犁府分防霍爾果斯通判並塔爾巴台精河各同知照磨業經　准部咨分别委員署理暫刊木質鈐記給領啓用亟應循例頒發關防甲信俾垂久遠兹據署新疆布政使饒應祺開單請鑄塔爾巴哈台直隷廳撫民同知兼理事銜精河直隷廳撫民同知伊犁府分防霍爾果斯通判兼理事衔各關防一顆塔爾巴哈台直隷廳撫民同知照磨兼司獄精河直隷廳撫民同知照磨兼司獄印各一顆詳請附奏前來臣覆核無異相應請旨飭部分别鑄造頒發啓用以昭信守除將清單咨部查照外謹會同陜甘總督臣楊昌濬附片具陳伏乞聖鑒訓示謹奏奉硃批禮部知道欽此 
 
