# 1887 - 64 - 4904992

 

Page 1

 
 
[新書出售] [  申報館啓]  
　　華洋通商旣久我中國使臣及文人學士前往游閱業已僂指難數歸而卽其耳聞目見筆之於書人皆詫爲奇觀蓋以其身親經歴初非鑿空之談也然卷帙太富恐未能徧觀而盡識吳興沈君粹生乃搜取各家有爲之剛煩就簡分作十六類顔曰西事類編脫稿後尙未鐫版本舘今用新鉛字排印校對無訛每部訂爲六本計洋三角五分卽日出書售處仍照舊例 
[敬印雍正硃批諭旨招股告白] [  點石齋主人代啓]  
　　雍正硃批諭旨一舊凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以　建極之　心　郅治之謨不著今退補樓主人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢經易聖　敬印硃字赤黑分明殊便展讀惟是石印工料旣貴而套印硃字尤屬不貲現已擇吉開印準本年七月底出書預定者每部價洋二十八元先　八元　取書票書成找洋二十元取書一部其未經附股者統定四十元發售每部計六十册外加文木箱子一只提難鎖匙悉用雲銅隷字顔蓋結　絶倫凡在同志幸早賜顧售股處在上海點石齋南局帳房候敎 
[新出石印藝林拱璧出售] [  點齋石主人啓]  
　　藝林拱璧一書吐棄一切生面别開係武林吳君少琴所集選集中窗作居多而家藏名稿亦採取二三理法一准乎清眞風氣必宗諸時尚得文三千餘首萹之尾備列評語俾文之妙處易於尋繹後附分韵試帖詩四千餘首亦皆眉樣入時者校對不厭精詳字跡亦極匀整至於開印之時　鑿悉籍火力故墨色黑而匀更無燕瘦環肥之誚現已出書每部分訂十二本價洋五元五角法馬路南申昌書坊與外埠申昌發售皆可購取如躉買祈至新北門外天主堂街大順行及還讀樓面議可也 
[新印石印雲程必備] [  點石齋主人啓]  
　　自石印之法行各家選印大小題文往往博採廣搜以多爲貴誠盛舉焉然博而雜何如約而精蕉綠軒主人藏有名輩窗稿及近時試藝告萹同人慕而讀之果皆詞意輕靈理法縝密而題之纎巧偏全截搭凡足以窮手法者則又無不備誠小試穿楊絶技豈可聽其湮没視同覆　乎爰商付石向以供同好然文藝而外古學爲尙故覆精選近時舘閣賦百餘萹分韵試帖四百首重編分類文料初二集二本額之曰雲程必備至選校之精美紙墨之晶瑩大雅自能鑒别無俟贅陳分訂十本用綢匣裝池每部價洋一元八角徑寸明珠精雅罕匹是去年十一月廿三出書倘蒙惠顧祈印滬上各書坊曁南北申昌如躉售希至申報舘帳房及鎭江申昌書畫室面議價更從廉此佈 
[論德國皇姪孫來華]  
　　有客問於余曰德國皇之姪孫里亞坡親王之來華也先之以德欽差行文總署總署卽電達南洋大臣由南洋大臣飭知上海關道憲預備　接一經抵埠自道憲以次各官皆致敬盡禮迓於碼頭越日關道憲又竭誠請宴山珍海錯肴　維旅各官陪侍執爵勸醮殷勤特甚而里亞坡親王不信宿而遄赴甯波怱怱就道復於南日近滬曾不知其所爲何事先生亦有所聞乎余曰居吾語女夫泰西之俗與中國不同不可以中國之常情測西人也西人極講究遊歴所調遊歴者非僅縱觀山水之奇秀如謝靈運之鑿石遊山已也必也先之以讀書將天下地勢國度人情風土一一羅列於胸中猶恐其爲紙上空談不足以自信也因出門遊覽資其閱歴擴其眼界廣其見聞取以前所見之書所習之圖處處以實境相爲印證始恍然於其事可信某事不可信某說可存某說不可存尺幅之地圖行之當幾何日計之當幾何里向所聞者今皆親見之如是而有不大增其學識者乎夫道里其一端耳他如各處之人情各處之風氣何者從同何者迥異何者尚可以相通何者必不容强合此皆衢信修睦中必不可少之事而一經遊歴皆得以默識於胸中以備他日顧問之用以爲他年措施之資此其事爲何等鄭重何等扼要故泰西之俗雖極尊貴親信之人亦不敢憚勞而必以遊歴爲事且凡遊歴者往往多係親貴之人觀於近年以來英國皇子曾經來華其皇孫兩人亦曾來華俄國皇子美國前總統格蘭脫莫不先後出遊以資閱歴雖在皇親國戚不憚險阻不惜勤勞一若習以爲然也者惟葡皇之弟則僅至印度未曾至中國而日本自步武泰西以來亦時有派親貴諸臣游歴外洋之舉誠以遊歴之人旣係國皇所親信尊榮之輩　所謂與君同休戚與國同休戚非若他人之泛泛者可比其所言國皇自能信之其所陳國皇自能行之旣經遊歴之後歸而述其所見所聞於皇前皇則靜以聽之優以納之較其異同審其詳略若者爲我國所宜效法則亟命仿而行之若者爲我國所應防繋則先令早爲備之如此則於國事民生大有裨益夫豈尋常游覽之比也乎且卽使不專爲國家所派而其人爲一身學問之計亦未嘗不深有資於游歴卽如格蘭脫前爲美總統固爲國人所欽仰者矣迨卸任總統之後乃欲出外游歴彼其所謂游歴者殆不過適性陶情而已非必其以是爲將來出治之資也然而所到之處人情風俗則亦羅之胸中歸而述之著以成書以傳後世是亦不朽之事業也厥後總統逝世有人將總統一生所歴諸事排印成書出以問世而獲利極厚且卽以此項所獲爲格蘭脫總統身後養贍眷屬之用以酬總統功德于萬一是其食報又有不止於生前者向非閱歴有得安得臻此故凡歐美諸洲其情形與亞洲不同卽同一亞洲而其風氣亦中國與日本不同日本雖地不及中國而其所以步武泰西者則極爲認眞去年黑田親王出洋遊歴歸國之後備述外洋各國兵制於日皇之前日皇聞之頗極嘉許吾知日本自此必將兵制稍稍更動以用泰西之所長此又遊歴之實效可見者也今者德國皇姪孫來華雖不知其命意之所在然如此數萬里程途不辭跋涉奔波至此而又怱怱往返並不以何處紛華靡麗而稍存留戀之意則其專爲遊歴也可知以彼從前之所聞證以今日之所見所謂聞所聞而來見所見而去是固西人之所謂要務者歟客曰遊歴之妙至於如此則中國何不仿而行之顧何以未聞有急起直追者其所以資遊歴者不過出使大臣或其隨員間有卽其所歴著述成書者然仍不免有粧點過情之處且使臣雖膺重寄究屬疎遠之臣何不亦以朝廷親近貴重之臣欽派出洋或一二人或三四人或五六七八人使其遍歴外洋熟其風土人情一切規模同異成熟之於心或筆之於書倦游旣返卽以其所見所聞爲嘉謨之入告苟能施行其數端當亦有不讓西人以獨步者矣余曰此朝廷大政非草茅下士所敢議及然默窺氣運或者竟有此一日亦未可知盖海軍旣創而醇邸以第一親貴之人而不憚親出閱視開從前未有之盛舉或卽其幾之先見者乎請拭目以俟之何如客曰唯唯 
[本館接奉電音]  
　　昨接在京友人發來電音有本月十六日旨一道敬謹譯登○二月十六日奉旨陳卿 
 
 

Page 2

 
 
雲補授翰林院侍講欽此 
[傅相晉京]  
　　昨報李傳相於十一日由保定回津兹接津友電音知傅相回津後將一切略爲部署隨定於昨十七日辰刻啓節入都蓋將隨扈西陵約三月二十左右方可言旋云 
[修建使署]  
　　俄國欽差庫君自抵北京使署後每以使署房屋卑小且墻壁棟宇末能煥然一新現擬重行改造其規制較前更爲高大並造層樓已將蓋造情形繪成圖樣傳聞係法國教士樊君代辦購料鳩工約需銀一萬有奇又比國欽差雖居北京尙未建有使署暫居於東交民巷御河橋東外洋飯店中現聞比國欽差已於東單牌樓孝順胡同購地一所擬建駐京欽差公署俾隨員人等有所棲止然亦未定開工日期 
[蹕路紀聞]  
　　景運門爲咨行事三月初七日皇上恭奉皇太后啓鑾祗謁西陵查兩翼八旗前鋒護軍統領何人隨扈何人留京有無兼充别項差使其留京人員屬何旗分務於卽日聲覆景運門以便奏署印鑰至聲覆後如有陞遷調補出差告假亦卽時咨報○初十日致祭社稷親詣行禮已照例敬備溯自光緒建元後歴年遣土恭代惟此次爲皇上初往致祭經御前大臣等奏此次親詣社稷壇致祭是否入壇前門後門請旨遵行等語奏旨著走壇後門欽此此係按照成憲辦理無論現在聖上年尙冲幼卽將來年已逾歲亦入壇後門太廟亦循此例○初八日由内傳抄皇上明日辦事後乘轎出乾清門走後左門至中和殿閱視致祭社稷壇祝版畢仍由舊路還宮用膳召見大臣所有各項人員于辰刻預備○嚮導處王大臣派本處章京弁兵於本月十五日後前往西陵察看沿途修墊蹕路所經橋梁道路以便會同承修各州縣沿途御道認眞修墊平妥應遇雨時無泥潦難行之處○初九日由内傳抄皇上明日辦事後御朝服朝冠乘轎出乾清門走後左門太和門午門進闕右門進社稷壇後門上祭禮成後仍由舊路還宮用膳召見大臣所有執事人員均穿朝服於寅刻預備○此次皇上恭謁西陵經嚮導大臣處將往返尖營處所里數程途勘踏明晰謹繕清單具奏奉旨依議欽此恭錄清單如左神武門起阜成門七里釣魚臺備用房中伙八里蘆溝橋龍王廟二十八里常新店北中伙五里黄新莊行宮二十五里三月初七日共七十三里田各莊中伙三十里韓村河中伙二十六里半壁店行宮二十三里初八日共七十九里石亭中伙二十三里魏村中伙十九里秋瀾行宮十八里初九日共六十里安河備用房中伙三十二里梁格莊行宮十八里初十日共四十七里進東口子門十二里泰陵四里泰東陵三里昌陵六里昌西陵三里三岔峪中伙二里慕陵四里慕東陵一里莊顺皇貴妃寳頂前陳門莊中伙五里進東便門七里出東口子門四里梁格莊行宮十二里十一日共六十三里進東口子門十二里出東便門四里陳門莊中伙七里東朝房南金殿五里慕陵東朝房南金殿陳門莊中伙五里進東俗門七里出東口子門四里梁格莊行宮十二里十二日共五十六里安河備用房中伙十五里科瀾行宮三十二里十三日共四十七里魏村中伙十八里石亭中伙十九里半壁店行宮二十三里十四日共六十里韓村河中伙二十三里田各莊中伙二十六里黄新莊行宮三十里十五日共七十九里常新店北中伙二十五里釣魚臺備用房中伙三十二里阜成門八里神武門七里十六日共七十二里○景運門咨行兩翼前鋒營八旗護軍營三月初七日皇上恭奉皇太后啓鑾祗謁西陵應於各旗營各鋒護軍叅領中揀充阿卜章京以便隨同管理行營大臣沿照料管轄相應咨行各旗營卽將所屬前鋒叅領護軍叅領全行繕具銜名清單註明有無兼充别項差使卽日咨送前來以備彚請總理行營王大臣點派可也○向例皇上祗謁東西陵沿途經過功臣墳墓照例奠醊此次皇上恭奉皇太后祇謁西陵所有沿途蹕經之處有何功臣墳墓已經禮部咨行總管内務府大臣查明咨覆以憑辦理我朝優眷勳舊誠遠起前代云 
[維持錢市]  
　　福州錢鋪近日皆岌岌可危市面遂因之减色蓋鋪户之稍有虧空者平時無不藉錢鋪往來至此窒而不通是以不能免於倒閉也至各當商則坐擁厚貲房爲奇貨小民持物付質值百者不及二三十文一日有廖寳聚等瀝禀督轅楊石泉制軍批云省垣行用錢票已非一日以寸紙而籠百貨之利盈千累萬與現銀將民間稱便但不知日蝕月削逐漸消磨其弊也始則紙貴而錢賤繼則紙在而錢亡加以鄉民藏錢大户藏鏹其目前所流轉者皆下户與貿易之隨出隨入耳幾至錢荒不可收拾於是錢店倒閉典鋪限當小民窮蹙莫知所措錢店一味圖利并不量入爲出虚出票張一旦滾支倒閉毁家破産一蹶不振固屬自貽伊戚而各該當商竟無仗義之心出一權宜急救之計亦屬不顧大局現在局鑄制錢已陸續發領各錢店票張已有入無出亟當乘此整頓爲一勞永逸之計仰福藩司立速督飭該府縣查明情形妥議善後章程詳覆察奪此繳隨有舉人鄭祖周爲錢商作說客繕成禀帖投遞督轅楊制軍批云民間貿易經營自當科本計息若入者有常而出者無常無怪乎用匱計窮一朝决裂而不可收拾此今日錢鋪之所由受患也本錢虧折請官發款兾以公家之存項借作民間之私本所請實屬失當至前此馬江中法交兵民心惶惑市廛紛擾由官暫撥庫欵飭發錢商承領以鎭人心亦是一時權宜之計豈得援以爲例惟各錢鋪不自量力虚出票張以至敗壞固屬咎由自取而生計細民因此更形窮蹙情殊堪憫時局維艱似不能不稍子通融以資補救現在司庫有無未發帑項能否酌撥若于飭由殷實紳富保領生息仰福藩司卽速查明議覆核奪一面仍查照當商廖寳聚等禀内批示督飭府縣速議整頓章程具詳察辦制軍之關心民瘼如此凡百商民當無不焚香頂祝也 
[法立弊生]  
　　福州洋藥華稅局於本年正月初八日截止初九日卽由閩海關稅務局照新章稅厘並納所有舊設之各屬華稅分卡則酌留一二以科稅征土藥不料開辦迄今閩海關並無分毫收納而南臺各土店初八以前進口之貨存者已屬寥寥因有奸商集貲往香港販運值此局卡栽撤稽察無人遂乘機轉販内地古軍憲引爲已憂函致楊石泉制軍謂華稅局雖撤巡緝仍未可疏懈惟有轉飭各處稅厘總分各局兼管洋藥巡緝等事如正月初八日以前進口之貨無華稅印封初九日以後無海關及稅務司印封者均作私土論照常收捐并照章加重處罰其奸商逕赴香港販運不由閩厦各口經過任意在沿海地方銷售者應責成巡洋舟師師同海關委員認眞巡緝行令司局轉飭各局卡委員一體遵辦云云現藩司及善後局司道業已遵奉憲札出示曉諭想此種奸商自當歛迹也 
[魚腹葬身]  
　　前日報登客臘之杪有某公子乘舟至維揚十二圩將進口矣大風覆舟隨卽淹斃兹悉死者係前江蘇學政鮑花潭宗師源深之文孫因在原籍應歲後偕戚串某君曁僕從二人買棹回寳應家中度歲不料行至是處竟罹意外之災屍身漂没無蹤打橯未獲逾日其夫人聞信奔至望洋痛哭隨懸賞若干購人撈取無如烟波渺渺影響全無僅將僕屍撈回備棺成殮現夫人仍日對洪流呼天泣禱不知蒼蒼者其亦有以鑒此眞忱乎 
[珠海春潮]  
　　日前有一人倒斃河南沙地路旁旋經屍妻來認備棺成殮其妻年纔十九結褵未及半載遽痛鸞孤粗服亂頭撫屍大衝見者憐之○某甲家在帶河新街月前被梁上君子所算貴重物件席捲一空經甲赴縣禀控事隔月餘贓犯無獲甲遂乘臬憲放告之日禀請飭縣緝查現日奉臬憲批准矣 
[皇孫啟行]  
　　德國皇姪孫由寗波回滬已列昨報兹悉皇姪孫已於昨日乘坐日本公司輪船挈同隨員啓程回去矣 
 
 

Page 3

 
 
[西商控案斷結]  
　　開老丹桂戯園之劉維忠被利記洋行東控欠租銀等情一案經蔡太守接准照會差傳劉維忠訊理已載前報昨日蔡太守會同賈副領事庭訊利記洋東供訴前因質之劉維忠供稱租利記洋行房屋開設戯館不料園後有馬教師囑我每夜演戯祗准至十點鐘爲止我不遵被訴工部局嗣同馬教師商酌園後另行起造高墻以隔斷鑼鼓聲核計所造之墻價洋二百八十元馬教師　償八十元餘洋據馬云令利記及元芳地主償出僅托空言而利記尙未允肯察太守謂劉曰此墻究與房主有益抑係與爾有益况馬語毫無証據爾何能指實耶劉無言可答蔡太守與賈副領事一再開導利記東允貼補造墻欵銀四十兩至劉所欠租銀差限於一禮拜繳清違干究處○公平洋東控王松年欠繳保險地租銀三百零九兩等情一案經蔡太守差傳王松年去後兹據解案會同賈副領事訊據王松年供稱欠保險地租銀兩是實惟我有銀遠在廣東須兩月後方可匯滬倘洋東不信有傅晋友可以人銀兩保公平洋東稱該保人不能兩保此言殊不能信王稱在一月内先繳銀一百兩餘俟連前一月共兩月後再繳銀二百零九兩如何蔡太守與賈副領事商酌至再傅晉友爲保洋人不信毋庸置議准爾於二个月内分繳銀三百零九兩如違重罰不貸各遵諭而退 
[尹邢相妒]  
　　古語云松柏之下其草不植居家之道亦然未有大婦在室而小婦能安居於家者今觀某氏婦之事而益見矣某氏婦者年逾四旬前曾嫁南匯人某甲爲側室甲病故已閱五年而大婦尙在該氏遂僑居英界擁貲甚厚顧盼足以自豪無如嗣續全無遂以大婦之子視爲已子一切娶妻立業之事均由該氏出資相助於是大婦子媳亦遂視該氏爲母同居滬上不復歸家大婦屢邀該氏與子媳旋里俾得骨肉團圓屢次央人苦勸而該氏懾於河東獅吼未敢棄狡兎之三窟大婦遂據情控諸南匯縣蔣邑尊准詞于日前備文至上海縣關提以憑歸案訊理時該氏適往普陀山進香大婦並其子媳等人乘氏不在旋將箱籠物件搬運一空及前日該氏聞信急乘江天輪船回申被南匯縣來差偵悉該氏蹤跡早在碼頭守候及船抵埠旋將該氏並行李物件一併拉至英公廨當晚卽經太守派差將氏押送到縣飭發官媒看管以候解南匯歸案辦理 
[又搶馬褂]  
　　前報列黄行齋在寄園烟館被王金達卽生大將皮褂誑去託張阿標付質得洋八元一節翁太守斷將張身畔搜出之洋三元存留捕房外著王生大繳洋五元以抵押本王張均交保皮褂先爲吊出在案嗣後法包探將皮褂吊到黄行齋到案王張兩人亦由保交到王司馬着將褂給黄行齋領去尙少押本洋五元着王生大交案人則仍交原保昨晨司馬蒞捕房復據黄行齋投案訴稱蒙將皮褂斷給詎領出又被伊等搶去求請追提司馬得詞之下着法包探傳保交人 
[同是冐認]  
　　昨報列南京人呂長庚所控失妻一案昨晨王司馬蒞法捕房时傳呂長庚到案復加研詰據呂供所有沈小棠垷已邀來請爲詰訊司馬卽傳沈到案據供去年七月間來申前在鎭江染病所帶錢文有限用罄後卽住呂所開之烟館内五月間俞氏同呂之外甥及别一張姓并王太太等由江陰到吳淞後俞氏謂我在此無事允給我洋兩元以便回籍其實並不給洋致我依然流落司馬詰王太太年歲若干伊之丈夫作何事可知胡雲卿在滬作何事沈答稱王太太不過二十餘歲被胡賣在虹口得洋八十元王之丈夫亦是當勇胡雲卿本開烟館現在無事與王同住一處司馬着傳胡雲卿詰問俞氏如何跟爾答稱光緒六年分在浦口時因伊父母無子招我爲子壻岳母已去世岳父現回江北司馬詰娶時可知他有丈夫胡供贅時未說有本夫司馬着胡退去提在押之胡俞氏研問據供前在浦口與呂爲鄰居適丈夫回原籍時在光緒九年呂先拐吳道臺家丫鬤賣去伊朋友弟兄甚多見年輕婦女百計誘拐或誑稱與某弟兄爲室待到手後不多時卽賣去得錢分用後又同趙姓拐一尼姑寄在我處向我作揖允俟賣去分錢我聞伊出外要將我賣脫我不願伊持刀恐嚇致身上劃傷請騐在後不知伊將尼姑如何出卸將我送回浦口到王土子家眷處司馬詰問可有王太太其人答稱有王女是我親戚姊妹現亦住虹口司馬又傳胡雲卿到案詰問回廣東時在何年月日去後何時回滬答稱在九年分住不多時於十一月間復回浦口到家不見妻室詰問他人據稱爲探親至滬故我亦卽日來滬尋見妻父始知底細隨將妻尋到後於次年四月二十四日在虹口開設烟館現爲虧本停歇司馬詰問可有王姓女答稱有伊是我姨妹現亦住虹口旋據沈小堂稱王女被伊賣脫得洋二十元伊在新衙門打過官司曾笞責四十板司馬詰胡司有是說答稱事果有之我同姊妹出來因無住處卽居客棧後無錢用曾將王寄久安棧弄某花烟館得洋十元沈等前來拆梢認王爲妻被我將伊送到英捕房伊卸退復至英公堂控告臘月二十二日曾經訊過請爲查問司馬又詰與呂素來認識否答稱人却向來認識從未交談司馬謂呂胡兩人均非俞氏本夫着呂退去如能將王姓丈夬邀來再當研問胡雲卿旣堅執是俞招婿着覔結實保人將俞氏及胡一併保去沈小堂斥退呂長瘐尙嘵嘵置辯太守謂好好回去不然爾旣是南京人着送縣遞籍呂卽稱願自行回家各人遂退 
[縣署瑣案]  
　　前報紀住居法界萬安樓客棧之潘姓在法公廨報失皮褂二件請爲勒緝等情當經翁太守傳到該棧執事林志雲及在棧做工之泥水匠張茂華等五人送縣訊辦一面着潘投案伸訴前日莫邑尊飭差將該五人帶訊林志雲供稱小的在萬安樓棧房爲執事潘姓報失皮衣連日訪查毫無蹤跡惟查是日適有張茂華等諸泥匠在彼做工然亦無贓據不敢指實張茂華察桂華趙有金趙克新等四人同供我等本分營生不敢行竊邑尊細加盤結各人堅執如前邑尊判將各人分别交差看管俟飭差查　禀覆核奪○前日據分防廳送男婦三名口至上海縣署莫邑尊訊理之下據洪許氏供稱曾嫁與洪恆海爲妻已閱五年近有流棍陸昆昆欲將小婦人賣於金全炳爲妻希兾從中得利小婦人抵死不從陸昆昆竟敢糾黨强搶情極聲喊扭送廳署奉移案下叩求究辦洪恆海供稱小的於五年前憑媒娶許氏爲室祇因供給難周囑其出外帮傭詎被陸昆昆圖搶變賣幸得現奉送案叩求給領邑尊正在訊供旋有自稱顧小和尙者匍匐上堂訴稱許氏係我結髮妻數年前被人誘拐出外現聞在案求恩給領邑尊質之昆昆俯首無詞惟求恩宥邑尊以案情歧異殊難核斷惟昆昆胆敢强搶婦女實屬玩法已極卽飭笞責五十板着洪恒海顧小和尙各繳婚據並着交到媒眐再行覆訊飭將一千人暫行交差看管 
[更正]  
　　十七日陳與昌所登招領靈柩一則其號褂上係椿字正營左哨四共七字悮作靑字右哨合亟更正 
[慈航普渡]  
　　戒烟之藥汗牛充揀不可以數計而經騐者殊少或但可以代烟而不可以戒烟惟恆濟局之槍上拌烟藥明效大騐彰彰在人耳目今又有大願船戒烟藥亦係拌烟裝槍照常吸食日久自能戒除并無後患其效頗著有告白登於本報後幅價廉而功速有欲除烟霞痼疾者盍往購取當不難凈絶根株也 
[助賑獲佑]  
　　今據寓居南市施相公弄内陜西大盛元號客梁君棟村來函云本月十一夜間隣近失愼延燒十餘家當火勢烈烈時距小號僅隔狹弄一條其實簷角相交不違咫尺竊思身受敝東倚託之重設被池魚殃及何以爲情惟有焚香叩求紳佑旋蒙默庇果獲平安除袍扁酬神外兹特送上英洋一百元懇請歸入賑欵匯交災區散放並爲逢急求神確有靈應者勸謹代登報以祈公鑒三馬路協賑公所陳煦元謹誌 
[懴情侍者又以徐園十咏之六屬和勉步原韻卽祈鴻印軒主人哂正]  
　　柳堤泛櫂東風蕩漾木蘭橈隔榭烟雲望不遥曲唱春波鶯 
 
 

Page 4

 
 
解和緑楊影裏鼓絃么○畵橋垂釣臨流俯瞰錦鱗肥整理絲竿坐釣磯塵慮潛消心境豁此中直可悟禪機○草堂春宴風流文酒宴蘭堂抒眼遥看五色光鹿景漸成香世界染花春國倩東皇○寄樓聽雨嬌鶯無語蝶銷魂天半濃陰落酒尊昨夜樓頭聽春雨人間草木盡沾恩○長廊覓句清新俊逸盡詩家行遍長廊爲咏花七步初成天欲晚瀟潇風雨撲窓紗○曲榭觀魚廻蘭曲榭對前溪宛轉紆環又向西無數游魚藏水底潮來一一化鯤鯢[  古黟知白子芷厚舒家堉稿]  
[徐園四咏謹次懴情侍者元韻錄請夢畹太痴薜衫同政]  
　　菊篱籬偶一中之醉落霞醉中人意澹於花憐余潘縣閒桃李甲申歲朝賞菊於養閑草堂同李顯之方伯任筱元世叔伯寅濟之夫子偉如表伯吳子實彭納生兩表兄柳門叔及諸前輩用文恭公丙午韵成詩百餘首付梓成帙一時稱盛焉瘦損天涯未有家○桂窟羣木高超雲外栽天香從未染塵埃小山畢竟親風雅盡與徐陵架筆來○竹徑是風是雨是波濤聽不分明緑四遭中有箇儂懸榻候自和冷月寫牢騷○梅喦依稀倩衣步蒼苔欲化離魂傍玉臺去逐高情雲一縷隨他枝上翠禽來[  病脚僧友翠稿於杯渡慈航]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十三年二月初一日京報全錄]  
　　宮門抄○諭旨一道錄前○發抄旨五道○分選單○尙書錫等奏爲遵旨嚴議摺○掌衞大臣伯等奏爲請旨嚴催欠欵片○雲督岑奏請飭部更正摺子○二月初一日户部通政司詹事府八旗兩翼值日無引見○長順假滿請安○世序謝授淮安關監督恩○吏部呈進月官卷○召見軍機總管内務府大臣奕杕黄體芳李端棻承翰○發抄衛榮光奏　解銀兩之前西安令郭泰昇摘勒追奉旨郭泰昇著先行摘去頂戴勒限追繳餘依議欽此○陳彝奏知州王懋勳試看期滿甄别奉旨吏部知道欽此○又項晉藩請以知州在任候補奏旨該部議奏欽此○又撥解盛京户部銀數奏旨户部知道欽此○沙克都林札布等奏科屬七旗被災豁免呈進貂皮奉旨着照所請該衙門知道欽此○補錄光緒十三年正月分選單道河南粮鹽鍾瑞正黄蒙人通判廣東高州馬珣順天供知縣浙江長興書瑞正黄廪膳生分水劉亹江蘇監山東博興趙秉仁直隷文童四川南部饒興均江西監直州同湖南桂陽楊濟貴州舉按經四川趙植桂直隸附州判四川簡州劉本誠山東監巡檢四川廣元梁如枚順天監吏目安徽滁州馮國琛直隷監典史廣東新安隋錦洲山東監○○吏部尙書臣錫珍等謹奏爲欽遵懿旨嚴議具奏事内閣抄出光緒十三年正月十三日欽奉慈禧瑞佑康頤昭豫莊誠皇太后懿旨户部奏清於濱臨江海各省應解京餉内酌易制錢解布天津備用開單呈覽一摺上年六月間諭令醇親王奕譞會同車機大臣户部工部將錢法妥爲籌議以期漸復舊制旋據奏請以三年爲期徐圖規復先令直隷江蘇各督撫添購機器製造制錢並飭例應鼓鑄制錢各省一體赶緊　爐鑄造當經照所請行此係特旨交辦之事宜如何切實舉　俾臻成效户部爲錢法總匯自應督催各省認眞籌辦乃時閱半年忽稱機器製造工本過鉅京局開鑪恐滋市井疑慮而以飭令湖北等省搭解制錢運津備用爲請該部並未向醇親王奕譞等籌議輙信外省督撫卸責之詞互相推諉爲此敷衍塘塞之計規復制錢仍准搭用當十大錢前奏聲叙甚明何至一經開鑪闤闠囂然措詞尤屬失當近來籌書度支如開採銅鐵等礦本爲天地自然之利各該督撫往往以事多窒碍一奏塞責中外泄沓成風於因時制宜變通盡利之至計並不盡心籌畫實力奉行更思藉端嘗試豫爲異日諉卸地步此等積習深堪痛恨總之舊制必宜規復錢法亟應整頓前經迭次訓諭乃該堂官不能仰體朝廷裕國便民之意飾詞延宕實屬大負委任户部堂官均着交部嚴加議處原摺擲還仍着將開鑪鼓鑄各事宜迅速另行籌議具奏限於一年内一體辦理就緒毋再遲延于咎懍之欽此欽遵抄出到部當輕片行户部查取應議堂官銜名去後兹據咨送前來查定例言官條奏失體者降一級調用私罪又官員溺職者革職私罪又官員議處案件有實係一事而其中有兩罪名相因而致者從其重者議處各等語此案户部于欽奉特旨交辦之事時閱半年始奉請於濱臨江海各省應解京餉内酌易制錢解存天津備用該部並未向醇親王等籌議輙信外省督撫卸責之詞互相推諉爲此敷衍搪塞之計又謂一經開鑪闤闠囂然措詞尤屬失富欽奉 
懿旨該堂官不能仰體朝延裕國便民之意飾詞延宕實屬大負委任均着交部嚴加議處等因除措詞失當係屬輕罪未便僅照條奏失體　議處自應比例核辦從其重者議處應請將大學士管理户部事務閻敬銘恊辦大學士户部尙書宗室福錕尙書翁同龢左侍郎嵩申孫詒經右侍郎景善孫家鼐均從嚴比照溺職革職例議以革職所有臣等謹遵懿旨嚴議緣由理合恭摺具奏伏乞聖鑒訓示遵行謹奏奉旨已錄○○鑾儀衛掌衛事大臣科爾沁札薩克和碩博多勒噶台親王臣伯彦訥謨祜等謹奏爲恭備要差需欵甚急請旨嚴催欠款星速起解以濟要需恭摺奏祈聖鑒事竊查鑾儀衞每年直隸應徵地租銀二萬七百五十餘兩截至上年奏銷共欠解五十二萬七千六百餘兩臣等恭閱閣抄奉上諭朕於三月初七日恭奉慈禧端佑康頤昭豫莊誠皇太后啓鑾十一日祗謁西陵十二日節届清明恭謁慕陵行敷土禮並詣隆恩殿行大饗禮禮成後於十六日還宮所有應行典禮並一切事宜着各該衙門照例敬謹預備欽此查臣衛恭備一切差使均關緊要所有派出備差官員校尉應給帮貼盤費並　置辦請轎校尉衣帽靴子鞋等件預先備齊按名放給現在臣衛庫内無存所有各項應用實係無欵發放萬難籌辦臣等再四思維惟有仰懇皇太后皇上天恩飭下直隷總督嚴飭藩庫卽將歴年欠解地租銀赶緊籌提二萬兩務于二月二十日以前飭委如數解交到衛以濟急需其本年應徵租銀仍須照舊陸續批解以備臣衛每月應發各欵並預備一切典禮要差之需以資接濟而免貽悮臣等爲恭備要差需欵甚急起見謹繕摺具奏請旨奉旨已錄○○降二級留任雲貴總督兼署雲南巡撫臣岑毓英跪奏爲查明檄覈獎請旨勅部更正恭摺仰祈聖鑒事竊臣接准部咨所有議奏宣光出力各員應另覈奬一摺於光緒十一年十二月十七日奉旨依議欽此相應黏單知照可也單開揀選知縣杜嗣音王寳奎請以知縣分省歸候補班前先補用加同知銜不論雙單月選用從九品杜寳請免選本班以州判分省前先補用加知州銜候選主簿龍家駒請免選本班以州判分省前先補用加知州銜分省補用從九品鄭鹤臣請免補本班以州判分省前先補用加知州銜藍翎選用從九品李桂林請免補本班以府經歴留滇補用並戴藍翎知詶銜何沛霖請以鹽課大使分省歸候補班前先補用並戴藍領　生杜景春請以州吏目留滇補用並戴籃翎查奏定嚴核保舉章程無論異常尋常勞績不准保舉分發省分補用留省補用又未得缺之從九品不准越級保至八品各官又軍營打仗出力始准保奬翎枝該員等係轉運餉械出力奉旨允准之件應按照内地保舉異常營績章程核辦所請奬叙均核與奏定章程不符至所請之加銜均令一併另核奏明請奬雲南補用州判曾雲霖請免補本班以州同仍留雲南補用並戴藍翎查奏定章程軍營打伏出力始准保奬翎枝該員係轉運餉械出力奉旨允准之件應按照内地保舉異常勞績章程所請免補本班以州同仍留雲南補用核與奏定章程相符應卽欽遵註册其所請並戴藍翎應令另核奏明請奬一層貴州補用同知張邦彦請免補本班以知府留滇補用分發山西試用州吏目祝爾耆請以本班改留雲南儘先補用並戴藍領查奏定嚴核保舉章程無論異常尋常勞績不准保舉分發省分補朋又軍營打仗出力始准保奬翎枝張邦彦所請留滇補用祝爾耆所請改留雲南儘先補用並載藍翎均核與奏定章程不符應令另核奏明請奬再該二員均係他省人員因轉運餉械出力與辦理局務者不同是以准其列保候選知縣廪生李建鼎請註銷知縣改保教諭不論雙單月遇缺儘先前選用加五品銜查該員由候選知縣廪生今請註銷知縣改保教諭不論雙單月遇缺儘先前選用加五品銜係屬去就自由應令另核奏明請獎候選鹽知事舒昌期請免選本班以州判分省前先補用加知州銜查奏定章程鹽務官員應歸鹽務差委如有因地方差委得有勞績保奬到部應卽奏明請旨撤銷該員係轉運餉械出力應按照内地保舉章程核辦所請奬叙照章奏請撤銷等因咨行到滇當經轉行去後兹據雲南善後局司道史念祖等詳稱查該員等保案奏駁行令另核請奬自應遵照辦理查揀選知縣杜嗣音王寳奎二員擬請改樊以教諭歸部不論雙單月遇缺前先選用仍加五品銜不論雙單月選用從九品杜寳擬請改奬免選本班以按察司照磨歸部遇缺選用加州同銜候選主簿龍家駒擬請改奬免選本班以布政司照磨歸部不論雙單月遇缺前先選用加州同銜分省補用從九品鄭鹤臣擬請改奬免選本班以府知事歸部選用加六品頂戴藍翎選用從九品李桂林擬請改奬免選本班以縣主簿歸部遇缺卽選加六品項戴知州銜何沛霖擬請改奬以按察司照磨歸部遇缺卽選仍留知州銜廪生杜景春擬請改奬訓導歸部遇缺卽選加教諭銜雲南補用州判曾雲霖前請免補本班以州同仍留雲南補用與章相符經部　册具所請藍翎行令另核請奬擬请改奬賞加知州銜貴州補用同知張邦彦擬請改奬免補本班以知府仍歸貴州補用分發山西試用州吏目祝　耆擬請改奬以本班仍歸山西遇缺前先補用加六品銜候選知縣廪生李建鼎擬請改奘以知縣不論雙單月遇缺卽選仍加五品銜再候選鹽知事舒昌期雖係鹽務官員應歸鹽務差委惟該員前在越南軍營實屬著有微勞而繩以内地保舉章程獨令向隅似不足以昭激勸擬請改奬免選本班以鹽課司大使歸部遇缺前先選用加鹽運判銜以示鼓勵等情詳請具奏前來臣覆查無異合無仰懇天恩俯准將杜嗣音等十三員分别改奬勅部註册以昭激勸之處出自逾格鴻慈除咨部查無外謹恭摺具奏伏乞皇太后皇上聖鑒訓示謹奏奉硃批吏部議奏欽此 
 
 

Page 10

 
 
[光緒十三年二月初二日京報全錄]  
　　宮門抄○諭旨一道錄前○發抄旨三道○教職單○都察院奎等奏請撥米石摺○粤督張奏請撥定鄉會試中額摺○又奏甄别各員片○又奏特叅遊撃革留片○大學士額等奏請飭催租銀摺○大臣榮等奏請撥銀兩摺○二月初二日禮部宗人府欽天監侍衛處值日吏部引見十六名侍衛處十一名起居注二名○恭王專摺謝賞神肉恩○銘勳雍和宮聽經覆命○徐用儀請假一月○禮部奏派隨扈派出敬信○召見軍機英煦廖壽　沈秉成○發抄張之洞奏請將劣跡甚多之都司革訊奉旨蕭禮先着卽行革職嚴拿訊究兵部知道欽此○又特叅庸劣之叅將等員奉旨梁卓高着卽行革職張志高着以都司降補張甲第着以千總降補餘依議兵部知道欽此○又請將辦團得力之知府開復處分奉旨謙貴着准其開復吏部知道欽此○補光緒十三年正月分教職單○正諭直隷邢台谷春芳遵化山東萊蕪成冠甲濟南山西臨晉馬印河代州河南鄧州李蘭溪懷慶陜西乾州謝裕棠興安江西甯都州劉炳南臨江湖北廣濟鄭道遠漢陽湖南安福余見龍長沙廣東連州陳善廣州俱舉訓導山西懷仁徐久錫平陽優山西長子侯賓周平定廣東陽春葉衍榮廣州四川綦江高全智雅州俱舉復諭直隷邯鄲文琥正藍漢廪安徽太和楊文鳳甯國河南孟縣鄭汝弼汝州陜西三水時遂新同州俱廪山東范縣周澄濟寗歲山西榆社衛應辰平陽副浙江樂清徐啓瑞甯波湖南東安謝家鉦長沙湖南永興向源綸衡州俱舉雲南雲南李士賢雲南副復訓河南裕州馮元純河南增陜西潼關廳焦繼華西安湖北利川汪國椿漢陽湖南桂陽州武世津辰州俱廪貴州永寗州趙體明貴陽歲○○都察院左都御史臣宗室奎潤等跪奏爲各路飢民來京就食者衆籲懇天恩飭撥米石以濟民食恭摺仰祈聖鑒事竊照上年順直境内瀝水爲災各路飢民來京就食人數頗衆市價日增加以市井挑錢諸多窒碍貧民重因得食維艱殊堪憫惻伏思順直春撫旣需時日若任流離轉徙亦恐别滋事端臣等擬懇飭令户部倉塲侍郎撥給大小米各一萬二千石並酌撥經費銀二千兩由順天府領交五城分設各局平糶查照向章酌核辦理以濟民食出自逾格鴻慈是否有當謹繕摺祗陳伏乞皇太后皇上聖鑒訓示施行謹奏奉旨已錄○○兩廣總督兼署廣東巡撫臣張之洞跪奏爲瓊州地方緊要援案籲懇天恩撥定鄉會試中額以作士氣而固民心恭摺具陳仰祈聖鑒事竊照瓊州孤懸海外較台灣尤爲吃重前經兵部侍郎曾紀澤論奏奉旨飭將黎人設法化導等因當經分飭欽遵次第籌辦在案兹據廣東布政使高崇基按察使于蔭霖詳稱瓊州情形最爲緊要歴經派文武大員分布防營竭力籌辦並勸諭該處士民捐資圑防以爲官軍之助本年以黎客各匪滋事經臣奏明大舉澈辦先清内患仰秉宸謨剿撫兼施數月以來將士用命紳團協力已將歴年搆亂之黎酋客首次第殲除現飭各軍深入老山撫黎開導禘造經管餉需支絀尤不得不藉資民力爲日方長觀成匪易必須紳士倡導氓庶信從始能歴久不懈查瓊州府所屬十三州縣幅員方二千里不少英才績學之人前代名臣通儒如邱濬海瑞諸人史册輝映國朝乾隆嘉慶年間科第頗多嗣後稍稍不振然如瓊州文昌定安會同等縣近日文風仍復可觀該府地瘠士貧府治距省會海陸一千七百餘里所屬南境州縣距府治又八九百里每逢大比資斧艱難而重跰竭蹶趨赴省門者甚不爲少徒以遠處海南風氣近樸游學不易非其篤志近思之士或少修飾潤色之功與腹地郡邑合較自不免相形見絀以故近十科以來每科鄉試大率七八百人至九百餘人往往竟無一人獲售至北上春官往返尤屬不易會試中式者數科間得一人殊無以堅其勵學之心鼓其進取之志查台灣未經分省之時向定有會試中額二名鄉試則原編玉字號田字號共四名迭加至七名之多今瓊島孤懸較台灣尢爲重要應請援案奏請每科文武鄉試編爲玉字號取中三名會試取中一名均由廣東鄉會試中額撥出等情由兼護雷瓊道瓊州府知府謙貴禀經該司等核議會詳請奏前來臣查瓊州地形最爲吃重團練捐輸皆資民力而士族單寒登進不易若不亟思培植何以鼓舞人材抑臣尤有慮者方今異學旁流離經畔道所在横行瓊州民俗傳習素稱曨雜尢賴薦紳儒林蒸蒸繼起維持化導庶免鄉愚懵昧見異思遷查鄉會試撥加中額現有台灣成案可援今瓊台地勢略同而寒士尤苦鄉試人數至八九百名不爲不多合無仰懇天恩俯准援案將廣東鄉試民卷中客八十三名内撥出三名編定玉字號每科就瓊州府屬取中三名會試人數在十名以上懇恩於廣東額内　出一名取中若　及十名臨時無庸請旨以示限制其武鄉試會試亦擬請照文闈名數編定中額如蒙俞允卽自光緒十四年鄉試十五年會試爲始庶邊士登進有　愚民詩書被澤不爲異端邪說之歸感戴皇仁曷其有極臣爲體恤邊隅維持風化起見是否有當理合恭摺具奏再廣東巡撫現係臣兼署毋庸會銜合併陳明伏乞皇太后皇上聖鑒訓示謹奏奉硃批禮部議奏欽此○○張之洞片再勞績捐納候補試用知府同通州縣到省過班一年期滿例應分别考察面試甄别具奏歴經遵辦在案兹查有候補班儘先補用知府吳廷輝辦事穏練局度安詳候補班儘先補用同知嚴爖才具明晰奏公勤幹試用同知承恩年壯才明趨公奮勉試用同知徐作恭年力富强差委妥愼儘先補用通判盛錫藩心地明白諳練公事試用通判李浹棠年力正强辦事精細試用通判黄贊勳年强才裕差委克勤試用通判陳柏森年力正强才具明妥試用通判舒年强力健黽勉趨公候補班儘先補用知州唐鏡沅才力練治理優嫻候補知縣陳廷宣循謹詳明講吏事試用知縣蔣星熙年壯力優才具通每均經詳加考察分别照常考試堪以名按本班序補據藩臬兩司具詳前來除將各該員詳細履歴開單咨明吏部外理合附片具奏再兩廣總督現係臣本任毋庸會銜合併陳明伏祈聖鑒謹奏奉硃批吏部知道欽此○○張之洞片再本年七月間瓊州黎匪出擾定安等處管帶瓊防春字右營儘先遊撃柳開士所部營勇病故逃亡頗多該遊撃未經卽時補足以致隊伍單薄黎匪經過附近之處該營未能攔截實屬防剿不力惟該遊撃平日遇事尙屬　往勤奮相應請旨將遊撃柳開士暫行革職仍留瓊防軍營効力以觀後效理合附片奏陳伏乞聖鑒謹奏奉硃批着照所請兵部知道欽此○○經筵講官大學士管理兵部事務臣額勒和布等謹奏爲恭備要差援案請旨飭催積欠租銀以應急需仰祈聖鑒事竊臣部馬館典置直隷通州等三十二州縣地畝起租生息每年應納地租銀四千八百餘兩由藩司代徵解部原爲津貼馬匹餧養籌備緊要差務之用前因歴年積欠遇有要差無欵可籌臣部曾于光緒十二年奏請飭催正月初十日内閣奉上諭兵部奏請飭催積欠租銀一摺直隷各州縣應解兵部馬館地租生息銀兩積欠甚多本年二月朕恭奉慈禧端佑康頤昭豫莊誠皇太后祇謁東陵該部恭備要差應付車馬綠多需欵孔亟差直隷總督飭令藩司無論何欵卽行設法於歴年欠銀六萬餘兩内先撥解三萬兩限於正月内解撥到部毋得遲延嗣後務須年清年欵不得再行拖欠欽此欽遵行文直隷總督飭催在案嗣據該藩司僅解到銀一萬八千兩以致臨時不敷應用殊形掣肘竭蹶辦公幸無貽悮本年正月初三日奉上諭朕於三月初七日恭奉慈禧端佑康頤昭豫莊誠皇太后祗謁西陵所有一切事宜著各該衙門照例敬謹預備等因欽此欽遵到部伏思臣部恭逢西陵要差應付事馬爲數繁多若不赶爲籌備臨時貽悮關係匪輕惟有仰懇天恩飭下直隷總督轉飭藩司無論何欵卽行設法將歴年積欠租銀四萬餘兩内先行撥解銀三萬兩限於二月初十日以前如數解齊毋得短欠遲延致悮要差嗣後每年應解臣部馬館地租務須年清年欵不得再有拖欠臣等爲豫籌要差起見理合恭摺具陳伏乞聖鑒訓示遵行謹奏奉旨已錄○○奴才榮毓漙芸懷塔布跪奏爲恭辦要差遵案請撥銀兩以濟急需恭摺奏聞仰祈聖鑒事竊准禮部文稱光緒十三年正月初三日奉上諭朕於三月初七日恭奉慈禧端佑康頤昭豫莊誠皇太后啓鑾十一日祗謁　西陵十二日節届清明恭詣慕陵行敷土禮並詣隆恩殿行大饗禮禮成後於十六出還宮所有應行典禮並一切事宜看各該衙門敬謹預備欽此欽遵移咨前來奴才等自應遵照成案敬廑辦理恭查上届恭辦謁陵大差廣恩庫無欵可籌曾經奏請由直隷藩庫撥銀一萬兩當蒙允准在案今本年三月皇上奉皇太后祗謁西陵所有陵寢急脩一切工作以曁辦買物件均應早爲恭備准查廣恩庫歲入各欵近年直順兩屬災歉頻仍所徵租銀多有停緩並查開放常例各項入僅敷出現在恭辦要差實係無欵可籌奴才等再四思維惟有仰懇天恩俯准照案仍由直隷藩庫籌撥銀一萬兩以濟要需應請飭下直隷督臣轉一藩司務於正月内照數委解奴才衙門以資應用差竣歸入廣恩庫年例奏銷恭摺奏聞伏乞皇太后皇上聖鑒謹奏奉硃批拐有旨欽此 
 
 

Page 11

 
 
[光緒十三年二月初三日京報全錄]  
　　宮門抄○諭旨二道錄前○發抄旨五道○疆撫劉奏核明按律定擬摺○又奏核明按律定擬摺○侍郎孫奏爲遵旨明白回奏摺○院撫陳奏甄别直隷州片○浙撫衛奏請旌表片○又奏劃清欵項片○又奏報孶生民數片○二月初三日兵部太常寺太僕寺廂黄旗值日無引見○興存假滿請安○文增謝授司業恩○志潤謝授廣西慶遠府知府恩○尚宗瑞續假五日○兵部奏派隨扈派出額中堂孫家鼐○又奏派查齋之大臣派出八額駙海英清安明秀謙光色晋徵額富森布吉恒○景運門奏派隨扈派出德隆恩普承綬○太常寺奏派致祭白龍潭等處派出銘勛德壽良沭○又奏派文昌關帝廟後殿行禮派出慶土睿王○召見軍機文秀愛廉榮惠志潤○發抄　增潤奏收支粤海關總稅數目奉硃批該衙門知道庫併發欽此　德馨奏餘租奏銷擬定限期奉硃批户部知道欽此○又解雲南改勇爲兵餉需奉硃批該部知道欽此○剛毅奏口外七廳新設捕盜弁兵需用火藥價銀數目奏硃批該部知道欽此○又補用令朱均期滿甄别奉硃此吏部知道欽此○○尙書銜降一級留任甘肅新疆巡撫二等男臣劉錦棠跪奏爲核明毆妻致死按律定擬恭摺具奏仰祈聖鑒事竊照寄居沙平州纒回克里木毆傷其妻熱瓦比比身死一案前據該州禀詳當經臣批飭訊擬招解去後兹據該州審擬詳解喀什噶爾道黄光達咨由兼臬司鎭迪道恩綸核明具詳前來臣親加覆核緣克里木籍隷和闐州寄居莎平州種地度日光緒九年克里木娶熱瓦比比爲妻賃鄉約他易房屋居住其妻母渾都比比亦伴女過度熱瓦比比性情悍潑屢經克里木及渾都比比訓誡不悛克里木因見房主他易嘖有煩言遂在附近阿寄克牙爾地方盖房兩間預備搬移另居十二年五月十七日克里木用木棒背負衣物帶同熱瓦比比等起身渾都比比行走落後熱瓦比比央懇克里木等待同行克里木未允仍向前行熱瓦比比拉其身背衣物不放並肆潑閙克里木一時氣忿隨卽卸去衣物閃至熱瓦比比身旁用木棒嚇毆一下適傷其腦後倒地渾都比比望見赶櫳熱瓦比比已不言語克里木將其扶至新蓋房内調治不交延至十九日因傷殞命報騐獲犯訊詳批飭訊擬招解旋據審擬詳由兼臬司鎭迪道核明具詳經臣覆核無異查律載夫毆妻致死者絞監候等語此案該犯克里木因其妻熱瓦比比性情悍潑被房主他易嘖有煩言搬移另居熱瓦比比於起身後因其母渾都比比行走落後央懇該犯等待同行未允拉住不放並肆潑閙該犯一時氣忿用木棒嚇毆傷熱瓦比比腦後越三日身死自應按律問擬克里木合依夫毆妻致死者絞律擬絞監候秋後處决渾都比比赶救不及應毋庸議無于省釋除全案供招咨部外理合恭摺具奏伏乞皇太后皇上聖鑒謹奏奉硃批刑部議奏欽此○○尙書銜降一級留任甘肅新疆巡撫二等男臣劉錦棠跪奏爲核明解勸嚇毆悮傷斃命按例定擬恭摺具奏仰祈聖鑒事竊照業城縣纏回怕沙悮傷托古　什比比身死一案前據該縣禀詳富經臣批飭訊擬招解去後兹據該縣審明詳解喀什噶爾道廣光達咨由兼臬司鎭迪道恩綸核明具詳前來臣親加覆核緣怕沙係業城縣纏回務農度日與已死纒婦托古大什比比隣居無嫌光緒十一年間怕沙並其鍓艾沙于耕種麥禾之外復與買買提胡完夥同種瓜托古大什比比之子烏沙提亦種麥禾是年五月二十二日初更時分怕沙携鋤往公渠放水蔭麥嗣買買提胡完亦因瓜地缺水知烏沙提私渠水足前來商允艾沙携鋤同往挖放灌溉被烏沙提撞見不依致毆買買提胡完携鋤跑走烏沙提遂與艾沙爭　兩相揪扭維時怕沙放水轉回聞閙趨至詢悉情由當向解勸烏沙提等對立緊揪不放怕沙舉鋤背向中間嚇毆兾艾沙鬆手不期托古大什比比亦聞聲於黑暗中趕至怕沙對面拉勸怕沙收鋤不及誤毆傷托古大什比比左耳根倒地艾沙釋手與怕沙一同跑走托古大什比比移時因傷殞命報騐獲犯訊解批飭訊擬招解旋據審擬詳由兼臬司鎭迪道核明具詳經臣覆核無異查例載鬥毆而誤殺其人之母一命依鬥殺本律科罪又律載鬥毆殺人者不問手足他物金刃並絞監候各等語此案該犯怕沙因其兄艾沙與烏沙提揪扭解勸不聽舉鋤嚇毆銘悮傷烏沙提之母托古大什比比左耳根身死核其情節該犯雖非有意助毆舉鋤嚇禁已有爭鬥情形自應按例問擬怕沙合依鬥毆而悮殺其人之母一命依鬥殺本律科繼鬥殺人者不問手足他物金刃並絞律擬絞監候秋後處决艾沙與買買提胡完肇釁釀命均照不應重律杖八十折責發落烏沙提釁起護水且其母係死於悮殺核與别項肇釁累親致斃者不同應免　議無干省釋除全案供招咨部外所有核明此案按例辦理緣由理合恭摺具奏伏乞皇太后皇上聖鑒謹奏奉硃批刑部議奏欽此○○臣孫詒經跪奏爲遵旨明白回奏仰祈聖鑒事本月初六日丙閣奉上諭御史土賡榮張炳琳奏蠧吏侵吞巨帑請飭交部嚴訊吳兆泰奏尸書侵扣帑金部臣委曲遷就劉綸襄奏書吏侵吞巨欵該管堂官失察輕縱各一摺等因欽此竊户部銀庫應放山東河工欵項銀一百萬兩前月據山東撫臣張曜派員請領臣當卽飭司赶緊開放眼同該委員等在庫門前給發並　短少該委員等領齊去後忽風聞銀庫書吏史恩濤有需索費銀萬兩之事又聞該吏雖索鉅欵委員並未允給以臣嚴催赶放該吏無從阻攔因卽放出等情臣徧處密查毫無實據然臣素性嫉惡旣有所聞斷不容蠧吏倖逃法網因特傳該吏至户部堂上而加嚴詰立卽斥革而該吏堅不承認無憑核辦遂一面交坊嚴押候審一面先誘令繳銀一萬兩俟繳足後據欵請旨懲辦臣之用意以爲索贓無據而繳欵旨據必俟鉅欵繳　則該吏之貪妄不問可知此臣辦理該吏之原委也原奏張曜函囑追問一節查該省頭批銀兩　前　十二日甫經放中計該委員餉鞘行程至早亦須十五站始到山東臣於二十九日當堂詰問函書不能如此之速其同官籌商一節臣惟恐洩漏致該吏遠颺是以不與一人提及户部同官實未會同商度至臣辦理此案係在大廷聚衆之中堂上堂下共日共聞爲整頓積弊起見現在尙未辦結何得遂謂委曲遷就希圖了事除將該吏等押送刑部審訊外所有遵旨明白回奏緣由謹繕摺具陳伏乞皇上聖鑒謹奏奉旨已錄○○陳彝片再勞績保歸候補班道府州縣應於到省一年後察看考核奏明分别煩簡補甲歴經循辦在案今查有補用知府遇缺卽補直隸州分州王懋勳係　從九品曾經到省人員勞績保舉直隷州遇缺補用例准以原奉旨日期加扣照限作爲到省日期應自同治三年八月二十四日到省之日起扣至四年八月二十四日試着一年期滿例應甄别由司加考會詳前護撫臣阿克達春未及核辦移交前來臣甫經到任例不加考惟旣據潘臬兩司考察該員精明幹練素著勤能堪以煩缺留省補用除咨部查照外謹會同兩江督臣曾國基附片具陳伏乞聖鑒謹奉奉硃批吏部知道欽此○○衞榮光片再據藩司許應鑅詳據上虞縣知縣唐煦春　據五品銜候選州同連芳禀稱故父三品封職候選訓導連仲愚前因上虞江塘大决理堤工墊用鉅欵籌歲修經費捐置管塘會田三百餘畝於邑之孫家渡近塘處造屋二十三間並著有塘工紀略四卷又復捐田五百餘畝周濟孤貧立有條約未及建莊齎志以殁職偕弟候選訓導歲貢生連蘅祗遵遺命于宅旁建造敬睦堂義莊一所計屋二十五間以作倉　陸續田四百餘畝又故弟監生熙緝先後捐田二百畝零並故父前置五百餘畆共一千一百餘畝作爲義田歲收租息除完賦外永爲贍給貧族及恤嫠喪葬婚嫁各善舉等費又捐祀田一百十一畝零並義渡田二十五畝零通共計田地一千五百餘畝所有田地房屋契價合銀四萬一千八百九十餘兩造具義莊規條並田畝字號銀數册結紀略由司核明詳請奏咨前來臣查上虞縣已故三品封職候選訓導連仲愚急公好義樂善爲懷其子候選州同連芳等均能仰承先志經理塘工陸續捐置義莊等項田價共計銀至四萬餘兩之多洵屬慷慨好施後先繼美合無仰懇天恩俯賜勅部照例議給旌表建坊以昭激勸除　册結咨部查照立案外謹附片陳請伏乞聖鑒勅部議覆施行謹奏奉硃批禮部議奏欽此○○衞榮光片再准部咨浙江省内戌年滿緑各營官兵俸餉等項撥浙海關洋稅銀十萬兩等因行關遵照　案兹據護理浙海關寗紹台道薛福成詳稱奉撥前項銀兩已於本年五月底解過銀五萬兩兹於徵存洋稅項下動撥銀五萬兩照數兌足發交號商楊源豐照案匯兌於光緒十二年十一月二十五日匯解起程前赴浙江藩司衙門投納以清欵項詳請具奏前來臣覆核無異除咨户部查照外理合附片陳明伏乞聖鑒謹奏奉硃批户部知道欽此○○衞榮光片再查直省州縣徧查户口例應年終具奏所有光緒十二年浙省孶生民數據各應州縣於秋後徧查保甲時挨户册報由府親往抽查核對統計男女大小共一千一百六十九萬一千二百五十五丁口滋具清册由潘臬兩司會詳請奏前來臣覆核無異除清册咨部外理合附片陳明伏乞聖鑒謹奏奉硃批户部知道欽此 
 
 

Page 12

 
 
[興辦水旱章程]  
　　欽加道銜特授湖北武昌府正堂加十級紀錄十次李欽加四品銜候補直隷州調署江夏縣事本任江陵縣　堂龍爲出示曉諭興辦水利以衛民生事照得農田水利關繋民生至計頻年以來各里洲屯早潦時形農民坐困殊堪憫惻推原其故皆由水利不修乏塘堰儲蓄之地以致雨澤愆期則高阜立形旱象甘霖疊沛則低窪復苦横流害稼病民莫此爲甚是水利尙未盡興固有明徵本府縣因　定舉辦水利章程六條刊刻成本除由本府札發江夏保甲總局員紳會督各鄉屯總里洲紳遵照章程認眞講求因地制宜並邗發印簿分途勸辦外合行出示曉諭爲此示仰軍民人等卽便遵照章程相度情形迅商保甲各紳就地籌辦趁此天晴刻期興功愼　觀望遲廻本府縣志在爲民興利不惜諄諄勸勉其各凛遵毋違特示計刊水利章程六條一辦田按江夏之田大率不外販田隴田冲田諸名色冲田不過五之一坂田五之二壠田五之三而一坂一壠一冲内又有主田客田以及半主半客之田主田爲已産彼身家性命所繋不勞十分董戒自樂開溶塘堰至佃産則爲客田如傳舍然或歲一易佃或數歲一易佃田有恒佃無恒佃户旣完田主租榖孰肯復出貲力爲田主興修水利宜令田主出錢佃户出力按工酬值一定之理推半主半客之田則出貲官主客均派何則此種田産佃户承種時曾出押租如一石之田值錢百串佃户五十田主五十其後田主雖轉　他姓而佃户不易俗所謂換　不換佃是也倘田主另欲撥佃則償原佃押租錢五十串然後聽其改換故此田雖名客田實無異於主田各半派費乃爲平允一雇工按江夏各里屯傭工價值大同小異不　一律凡麗挑控塘堰曾經細詢老　不論工之多寡但論塘之廣狹淺深以開方法計之截長補短其方　丈深一尺謂之一土一土該工若于卽該工價若干論工論土大約相準歴來土工價值俗例至多則每工給大錢一百二十文次則百文極　亦非八　文不可盖此等出力之入多係傭工度日除火食外每日所餘不過五六十文俯仰之計全資於此太少則人不用命斷難集事今酌擬中等價值多以百文爲率少以八十文爲率隨各里屯之舊俗而略劑其平然究不能預定章程致生阻滯以首事與鄉民自有臨機活法在也一相時按江夏三鄉應修之塘更業難數日舊有之塘不過重加挑濬尙易訖工自宜勒限修築若費大工作及必須新開者功費某鉅豈能猝辦且興起土工必在農事　　之後幸遇冬暖久晴天時人力兩相湊合方能有成若雨雪稍多鹵莽興工塘未成而水積前功旣棄錢復虚縻爲害不細　惟上順天時下順人力今冬不能畢事者則矣來歲春間在相機行事而已一擇人按徒法不能自行總在得人凡事　然何况勞民動衆之舉比事另派經理人員最多妨碍現值奉行保甲各里屯均設紳董卽協同甲長等切寔勸諭鄉農水利之興原爲爾百姓身家性命起見其利遠則數百年近亦百年數十年不但身蒙其惠而且澤被子孫胡樂不爲尤必逐村相度與諸父老細加商酌如何辦理方臻妥善一　弊凡善政舉行未得其利先防其害如舉行水利或因而善票四出訟獄繁興或因而歛費爲私轉招物議是利未興而害先至也兹全仗保甲紳士廣行勸導並不假手胥役亦不另斂公費至管田之户抗一遵勸惟將姓名開呈府縣存記藉以知其非好善務本之人遇有爭水詞訟卽可斷其理曲是一時慳各自貽後累不必加以刑法免致徒形騷擾矣一記功每屯各給印簿一本某鄉責成總紳某里屯責成里紳某户勸允開塘一口在何地方深淺廣狹若干限冬底興工明春查騐明註簿上一月後繳簿查核其計可開塘多少其有泉源宜開井者悉聽其便亦照前勸辦明春委員抽查以定該紳等之勞績多則奬給匾額其尤多者分别詳請各大憲奬給匾額以示鼓勵 
[英界公堂瑣案]  
　　包探顧阿六禀張仁芝家鬥牌有伊友之時辰表一隻被曾犯案之魏金生　去意欲典質幸在烟間拘獲張仁芝同報捕房請究質之魏金生供餘姚人此表係友人阿金交我不攸竊質蔡太守以魏怙惡不悛判發捕　押十四天以儆○顧阿六禀陳阿二家失竊水烟袋在積竊陳和尚身邊搜出將人贓一併送究陳阿二供與同質之陳和尚俯首求恩太守判將該竊責一百板以儆○廣東包探楊阿炳禀稱在押之陳阿仁硬取案犯衣履典質送案請究質之趙慶榮陳錦和同供我等犯案奉押有自稱賊目之陳阿仁硬取我等衣履典質如違卽將　等毒毆幸包探眼見送案衣履並傷痕請騐蔡太守以押犯行兇實屬愍不畏法着押候送縣責懲後遞回太倉○粤婦張林氏控同鄉婦杜周氏口角行兇求請驗傷嚴辦質之杜周氏供稱丈夫在外謀生張林氏時與婦人尋釁餘供含糊蔡太守騐無重傷斥退不理○蘇人王桂春稱　王芝卿竊取古銅香爐二隻估值價洋十元光景報捕拘獲人賊請爲給領質之王芝卿俯首求恩蔡太守判將王芝卿管押兩月期滿遞回蘇州○開肉店之孫小堂稱被沈桂泉欠去肉帳向索反遭辱駡報捕拘案時沈知理虧時願償還求恩省釋質之沈桂泉供已理明蔡太守謂現已理明可不深究卽令退去○致遠街之花烟館烟妓李小寳聲稱屢次犯案之　小　時來吸烟不給一文昨又滋擾向論反遭毆傷頭額報捕送究質之王小旺俯首求恩蔡太守以王屢次滋擾情殊可惡責一百板以儆○蘇人陳氏稱被趙阿仁竊取烟鎗一枝報捕送究質之趙阿仁俯首求恩蔡太守判押三天○去冬有妓女張桂卿喊控鴇母不放從良等情一案經蔡太守准詞飭提鴇母及娶主向爲絲業之王萬生到案訊斷交保陳瑞生給領已載報端兹蔡太守訪閱該妓名雖從良實則有意賴欠現仍在四馬路一帶爲娼飭差提保陳瑞生着交娶主并該妓女到案質訊察奪如違千比 
[昨和西湖花隠贈詩第一首輪字韻誤押雲字事冗心雜疏忽可笑更正呈教之爲幸]  
　　文酒歡聯歇浦濱一時事友半賢仁才名伯仲誇瑜亮眷屬神仙薄肇晨腕底待招龍作劍眼前眞有蟲如輪他年得意今先祝丹桂秋天紅杏春不世遭逢感子虚文章造福幾相如登場我厭縱横陣上坂誰同薄笨車萬里乾坤空一覽十年湖海負三餘與君栽徧胸中竹擾擾紅塵結伴　[  意琴室主稿]  
[恭頌王母黄太孺人五旬榮慶]  
　　洪福誰稱備九疇仲宣　母信兼收幃萱安報如慈竹閫範昭由誓柏舟若問松年符大衍欣逢菊序慶千秋子孫宜爾昌而熾婺煥流芳盛未休望重名門母氏黄少年自矢凛氷霜治家嘗膽無他志教子和丸有義方知命及時看戯彩樂天已早錫榮章茱萸醉後仙桃熟介壽同稱酒一觴[  番禺郭紹業學裘甫未定稿]  
[上海四馬路文報局内恊賑公所經收賑捐二月中旬清單]  
　　十三日江西撫院文巡廳何梅閣明府交來新凎縣署賑字册墓學童朱氏子捐洋十元金川户科縣丞王秉恕二户各二元龍津熊積餘堂金川鄧芳蕙陳嘉猷干俊裕元錢天元昌敦本堂聶敎諭楊用霜八户各一元劉宣德四元又同字圖册募學童朱氏子十元金川户科二元龍津熊積餘堂金川敦本堂聶陳嘉猷干俊裕元錢天元昌六　各一元以上二共實收英洋四十四元○十四日急單湘省李星如先生募資江周庽綿山知不足齋二户各四千文隴西堂李三千文直隸袁茂庭善女盧小春二户各二千文李質夫一千文令計長沙平銀十兩申合實收規元十兩另五錢四分孫纘　善士小洋一角○二天其敗英洋四十四元規元十四兩另五錢四分小洋一角 
[上海四馬路文報局内協賑公所經收賑捐二月中旬清單]  
　　十五日卾藩署蒯稚農部郎交來沔陽州正堂陸原平銀一百兩施南府利川縣正堂徐原平銀八十兩内扣去專差費銀一兩三錢五分南漳縣正堂王原平銀五十兩○卾藩署任俊三翁交來江小峰先生壽字册募吳次山十二千文自怡悅齋無名氏二户各十千文省愆書屋七千文福記同人慶記同人壽記同人三尸各四千文江正君三千文江李室江六吉宋象震江味農四户各一千文渭川識字農二千文以上共　捐錢六十千文實收原平銀四十兩另另八八分又交來程受堂先生募原平銀三兩三錢四分合計捐錢五千文又交來丁式如善士五元○使君受福册日新盛洋貨號交來間斯堂助銅洋三十元陳大善士求母平安十元黎鳳昭黎以炤黎以銘黎以輝黎以旺黎王室六户各二角五分本埠裕泰典募刧餘子無名氏拙子旭記愿兄病愈無名氏仁章朝宗隆盛源順德隆和興十二户各一元信大虚對開一個信隆四角本埠協泰號募閒欵一元本埠勉力子小洋五角漢口電局李仲平先生交來劉有餘堂求病速愈助十二千文實收洋十一元小洋五角錢四十一文無名氏英洋六元銅洋四元無名氏六元無名氏四元合豐海貨行交來無名氏四元二角李雲　善士二元○本日共收原平規銀二百七十二兩另七分英洋六十二元銅洋三十四元小洋二十一角虚對開一個錢四十一文 
[上海四馬路文報局内恊賑公所經收湖北江村恊賑公所賑欵細户清單]  
　　另登湖北宜昌鎭標中軍遊撃劉步瀛守備張鳳祥千總王洪林李開林把總江光廷鄧先成署把總顧連升等共捐銀十兩○湖北宜昌鎭標左營遊撃朱大珍守備周會登千總董開甲俞海鵬把總王金烈屈有佩王洪林等共捐銀十兩○湖北宜昌鎭標前營遊撃松山千總王超然把總張有鰲萬代順周世澤楊自殿　共捐銀十兩○湖北宜昌鎭後營遊撃楊龍章守備寓飛鵬千總鄧長齡王宗相把總羅兆雄劉大琨夏先壽等共捐銀十兩○湖北施南協標副將滕國春都司丁委陞守備雷洪亮胡秉忠千總陳有信鍾定國張天慶把總王家祥胡宗斌高光福關發旺馬永德潘占魁王天福田際楞蔡長德外委鄧先祥李名鳳李正廷張宗瑞成善陳玉春滕章元毛雲程陳際　等共捐銀三十兩○湖北施南協標副將滕國春都司丁委陞守備雷洪亮胡秉忠千總陳有信鍾定國張天慶把總王家祥胡忠斌高光福關發旺馬永德潘占魁王天福田際楞蔡長德外委鄧先祥李名鳳李正廷張宗瑞成善陳玉春滕章元毛雲程陳際樑等共捐銀三十兩○湖北施南恊標副將滕國春都司丁季陞守備雷洪亮胡秉忠千總陳有信鍾定國張天慶把總王宗祥胡忠斌高光福關發旺馬永德潘占魁王天福田際楞蔡長德外委鄧先祥李名鳳李正廷張宗瑞成善陳玉春滕章元毛雲程陳際樑等共捐銀三十兩○湖北宜昌鎭衞昌勞遊撃曹如全守備楊新發千總李廷秀李振之把總劉宏緒劉宏彦江榮芳鄧覲元等共捐銀十兩○湖北宜鎭遼安營遊府吳亮才守備石秉珪千總劉如義把總冷連科夏宏榮曾廣耀張書元喻先達杜發科曹學遠等共捐銀十兩○湖北宜昌鎭標宜都營共捐銀十兩○均光營田守備募田錦文八兩田海臣田敬臣二户各六兩義和恆萬和長寳泰義拳記棧怡隆氷義昌隆恆辦和萬豐和肇豐源允昌當十户各二千文以上共合捐襄平銀三十二兩○湖北提標前營馬都司募務本堂固德堂固本堂和盛長龔念學李正興劉同茂大盛正致大興永甡和聚昌鴻胡萬順許士剛曹洪茂翟通興乾泰昌王大吉鄒柱記許義和阮炳炎裕盛魁朱長興戴中和恆益公二十四户各一千文聚元常春興和鞏義興公義當四刻各二千文廣盛文七百文許榮發六百文胡四順張廣發董長茂王同盛張長勝程有餘林祥茂義興正義興宏廣生和十户各五百文以上共捐錢三十八千三百文合樊平銀　三兩另七分○以上大共合安平銀二百十五兩另七分估見批申實收規元二百廿四兩四錢七分九厘此欵于二月初八日收到合併聲明 
 
 

Page 13

 
 
[上海四馬路文報局内恊賑公所經收江材協賑公所賑欵細户清單]  
　　補登○張子華先生經募李湘波六百文無名氏章記二户各四百文黄樸山林浚之雷敦甫李太階聽香舘主田幼虞無名氏王記八户各五百文胡云森虞艮生方洛生張子芳孫子昌薛安生六户合捐三千文汪氏仁山曹硯香二户各三百文無名氏羅徽廕徐策安程義興元名五户各二百文以上共捐錢十千文此欵于五月廿三日收到合併聲明 
[上海三馬路與昌恊賑公所陳竹坪經募山東直隸賑捐二月十四五日第五百六十九七十次清單]  
　　本埠南市梁棟材先生交來庽申陜西大盛元申號因鄰迫近咫尺幸免完願英洋一百元○本埠小東門内如意橋來泰質鋪方先生交來無名氏洋五十元○新册湖州刑部陸善士寄來陸清齋爲夫婦患病求速全愈助皮壳閙鐘一座由航船友交來○武林李玉如先生將尊翁七旬壽儀移賑所有惠分親友台銜開列于左俞仲寅洋六元家東生洋三元錢子威洋二元洪子安江定甫高雋生三户各洋一元李玉如自助銅洋一元以上七户共來洋十四元内花洋一元另銅洋一元○溧陽周愛棠善士洋一元又募岑寳臣洋六元岑鹤林吳甘棠王之棟三户各洋一元孔廣杰陳繼成徐玉汝虞良義王鈞鹤汪向卿六户各洋五角以上十一户共合來洋十三元由萬順局來○杭州全盛局來錢塘姚慈輝爲七旬祖母偶受風寒醫鮮效求速全愈洋十元又姚宅洋二元以上二户共洋十二元○常熟曹錫豫求病速愈洋十元由陸善士寄來○常熟顧晉芬求病速愈洋二元吉安郁三省堂花洋二元又銅洋五元蘇州袁江張氏善女爲父病愈完愿洋二元豈山祝安人祈道途平安洋二元○敬求合家平安人洋十元文記調庄洋三元隠名氏不留名無名氏丁門張氏求病速愈信女姚興紹爲産　屢艱今喜有孕求滿月産育平安五户各洋二元金麟甫洋三元無名氏虞銅洋三元義記洋一元無力子求闔家人口平安諸事化吉洋一元無名氏銅洋一元不留名祈月月吉慶錢四百文　受福　公記號交來心餘子英洋二元銅洋一元○○兩天共收英洋二百三十七元内花洋三元另銅洋十一元皮壳閙鐘一隻錢四百文合併聲明 
 
 
 

Page 14

 
 
   
 
