# 1913 - 74 - 4914392

 

Page 1

 
 
社說 
[正式國會召集後之難題（北京通信）]  
　　正式國會選舉巳終而當選議員亦陸續到京開會之期近在數旬之間從而憲法之起草與大總統之選舉等重要問題亦迫於目前兼之外交難件與財政難問錯出則政局益見錯雜即袁總統就職巳經一年餘較一年前政海之波瀾更爲複雜彼時袁總統業就任因黨爭之結果致内閣之難産遂至舉急需施行之創設事業悉放棄而不顧大總統幾如特然孤立於無機關之中今則有大總統有内閣有正式選舉之衆議院參議院議員而四月一日國會亦將召集惟國會開會之時憲法猶未制定從而大總統之正式選舉亦未定依如何方法施行黨爭又盛行其間凡重要國務亦不無擱置之虞不幸而今日之黨爭益加劇烈憲法之制定亦互相堅執而不能决議從而大總統之選舉亦不能施行而外交之折衝與内政之刷振亦無可著手之方則民國之前途果達於如何之情態不可料矣 
[憲法制定之不易]  
　　民國正式國會應以四月一日開會當選之議員相續至京縱令全國議員未能悉至而苟得法定之議員數當即開會此旨旣布告之矣故在預定之期日應得開會無可疑也惟其開會之時新議員應先討議决定者將在憲法制定問題夫民軍縱一舉而顛覆君主專制宣布民主共和然人民之所遵守服從者僅有臨時約法約法規定憲法制定於國會中選定之即國會組織法其規定亦與之同然則正式國會先選定憲法而定國民遵守之誓約然後由其憲法之規定而選舉大總統此爲一定之序惟起草問題臨時政府與民間政客之間各異其　而共和黨與國民黨之間亦各有所堅執約法及國會組織法之所規定應於國會中選定雖無論由何人起草然國會不討議决定則不生效力由此觀之將起草議决全然在國會與别設起草機關因之立案由國會討論决定二者皆屬於同一性質而無須就此問題以堅執爭論然於此有大可注意之事情而不可不爭論者蓋臨時政府現因程德全之發議自各省舉二名之憲法起草委員以别設起草機關以爲起草於是致電各省都督命其迅速派遣然湖南反對之廣東則置之不問而亦不派遣委員是等反對派遣委員者以爲從臨時約法之規定當然由國會選定國民黨議員之多數贊同之於是憲法起草問題遂爲黨爭堅執之一大問題 
[何故堅執至此]  
　　對於憲法起草何故各堅執其所見此則一最可研究之問題自現政府一面言之則以爲國民黨占多數於國會若以國會起草制定憲法則必從國民黨之所希望以創立憲案以力殺中央政府之權力爲宗旨不待言矣中央政府慮之也切其所謂選學識豐富之士證靜以調查起草云云實苦心據防者也 
　　至自主張以國會選定者言之則以爲業有臨時約法及國會組織法之規定而欲使另設起草委員起草以至如各省官制之制定提出國會則或者因其隨意而撤回至何時而始見議决未可知也其中如現在之參議院每因時機不利用議員之頭顱而利用其足常以定額不足使陷於不能議决之地位且以不能議决爲口實至如以敎令施行外官制并至以敎令發布類似臨時憲法之規定亦未可知也如此則未免破壞共和欲豫防如此之杞憂遂有主張隨國會召集先爭由國會選定方爲安全者 
　　堅執以上兩說終不能互相融洽者則猜疑與猜疑相對之惡結也亦民國統一上最可慮之現象也今則有國會歡迎會欲以阻止議員之晉京北則有軍界聯合對於大總統選舉爲干涉之聲援使兩者之猜疑益深别無可以解决之途以上述之堅執理由與猜疑事故而觀憲法制定之前途則何時能議决實爲至不易之事從而如大總統之選舉爲起於其後之問題欲求其决定爲期更遠也 
[大總統之選舉]  
　　正式大總統之選舉由正式國會制定憲法以其選舉方法於國會中行之或别定選舉方法行之至何時始行大總統之選舉不可預期也雖其間不無有幾多之變化然就目下情况察之則國民黨一部策士之計畫有推薦黎副總統說黎君固未必允國民黨又少贊成之者恐終不能成也黄克强大總統說國民黨一部雖熱心贊助雖其黨中之屬於軟派者其行動不甚明以此之故或恐不能制多數袁公自現今之情况言之亦未有確得多數之望然各軍統各師團長旅團長之聯合團聲援袁公其行動業巳開始然則中原之鹿結局或仍須歸袁公也 
[軍界之干涉選舉]  
　　南方人士因北方有帝政復興之兆組織國會歡迎以求所謂對北策北方人士因南方有破壞統一之意而組織國事維持會以求所謂對南策南北之融和因是而日益睽隔外人遂有以爲南北早晚必至分離者且於此更可注意者北方軍界以爲如此南北相抗之現象影響於民國之前途者甚鉅各軍軍統及各師團長等開會議而决定辦法四條以之爲全體軍人之意見而致電於全國各地其電文巳爲外間各報所登載復述如左 
　　一保證帝制之不再興 
　　二大總統選舉政治上有經騐爲全國人民所信賴之人 
　　三建設統一鞏固之國家 
　　四人民之生命財産妥爲保護 
　　以上之主張雖爲軍界所晿導之理由然或者有以爲其中大有主動人在 
　　曩時武漢對陣之時代表出征軍十三萬五千之共和贊成電使清廷戰慄矣京師巡警六萬五千之活動使參議院之難産内閣一氣通過矣今日軍界全體意見之通電其意昧之所在可推而知也 
 
 
 

Page 2

 
 
時評 
[時局談（八）（無名）]  
　　勿謂蒙藏無人也觀於蒙藏屢次答復之電文其設詞之狡巧有能深識我内情者挪揄備至我尚夢夢而大言耶 
　　藏以柔進蒙以强來藏人以第六輩達賴時代要我喻我以無力遠事也蒙人以專心自保相譏諷且謂我無内治之能矣嗚呼我國人聞之能不慙憤交加耶 
　　昔之日曰征蒙征藏征藏之軍久持不下征蒙之語巳無復聞而今則英人咄咄之言與蒙人躍躍之勢我恐我不征蒙藏而蒙藏且將征我矣宜乎我哀蒙藏而蒙藏復哀我也嗚呼 
命令 
　　三月二日臨時大總統命令任命雷震春兼充護軍左翼統領趙玉珂充護軍右翼統領此令 
　　任命吳建常爲凉州副都統此令 
　　陸軍總長叚祺瑞呈請授姚傑唐汝謙楊鴻昌漆英馮福長王大中王民義爲陸軍一等軍需正王琨芳張修爵爲陸軍一等軍醫正葛鴻鈞章堃厚爲陸軍一等獸醫正應照准此令 
　　陸軍總長叚祺瑞呈請授李炳之唐之道丁錦丁慕韓許炳藜夏之麒趙復祥范福增吳介璘張謙劉召棠劉德裕廖宇春爲陸軍步兵上校並加陸軍少將銜宋邦翰李乾璜爲陸軍騎兵上校並加陸軍少將銜劉冠軍爲陸軍砲兵上校並加陸軍少將銜王良箴爲陸軍輜重兵上校並加陸軍少將銜應照准此令 
　　陸軍總長叚祺瑞呈請授方礎爲陸軍憲兵上校劉玉琦陳晋朱銘瑶王丙堃黄家濂鄧漢祥龔尚義程夔崔承熾劉光江紹沅余鵬舉趙德馨伍觀淇張國仁尹扶一程經邦藍任大沈尚樸龔維疆凌元州王風清陳乾吳經明李恩榮王瑞林凌維琪么培珍高士儐傅其永李全義秦夔龍龔達羅煒陶澤焜周翰張澤源李樹勳張尊侯國治彭鼎新劉蔭西袁文傅壽棠舒龍甲邱邛青陳鳳昌彭澤陳篤齋鍾志鴻李登瀛何鋒鈺余道南梅焯敏張光奎劉紀堂馬福祥陳樹發張桓傑劉灝潘志岵任輝武陳廣琛張殿興館壽民張培梅倪德薰張煌景蔚文喬煦吳信芳李德懋吕富魁吳養渭張國溶齊保善李春膏吳兼善徐繼庶張學濟時鼎岑邱志龍蕭望歲楊侃張璧邵兆中顧人邦許仁壽姜炳焱陶殿魁郭世綸段光融龔維鑫李德瑚顧廷藩周柏年侯中柱趙振東羅榮發祁蔭之馬玉仁陳兆丰朱殿揚沈朗朱炯董萬青李鼐馮金川張淦清鍾鎮藩朱超羣林虎曹振漢丁復李振鐸汪秉乾徐壽林魯俊英劉文吉林翌林余定華張哲培黄國華朱貽清謝剛德黄安源張開儒鄭開文姜梅齡王兆翔何鵬翔涂芳蘭明羽林黄廣源王志剛臧在新洪恪曾傳範蔣志清傅孟胡大猷曾振卿莊諤爲陸軍步兵上校錢桐秦國鏞熊一弼倪謙毓麟戴鳳翔謝允卿張樹幟路福保馬開崧高士奎王元德吳振江炳靈祁國鈞王祥發張仲鼎楊大明朱元嶽爲陸軍騎兵上校梁國璋葛納炳阿李祖植李鈞南楊祖講胡承祜陳紹五熊祥生羅鳳閣宋玉珍鄧翊華韓麟春簡業敬李實茂劉爕元陶祥貴王啓貴陳嘉猷岳憲玉高書亭丁緒餘郝賢林蔡紹忠彭廷衡孫永安劉雲峯趙開運劉祖堯周烱伯羅友聲李伯庚爲陸軍工兵上校欒汝霖周凝修楊志澄陳虹雷炳焜王永泉張希瑞李敏鄧杰黄楚楠歐陽沂王廷治爲陸軍工兵上校欒汝霖齊振林齊琳爲陸軍輜重兵上校應照准此令 
　　國務總理内務總長趙秉鈞呈稱據河南都督兼署民政長張鎮芳呈請任命馬振濂爲河南河防局長應照准此令 
　　國務總理趙秉鈞呈稱據臨時稽勳局局長馮自由呈稱本局審議員井勿幕呈請准予辭職井勿幕准免審議員本官此令 
　　國務總理趙秉鈞呈稱據臨時稽勳局局長馮自由呈請任命張翊初爲審議員蔡大福爲調查員徐萬年王季立黄元吉爲兼任調查員應照准此令 
　　國務總理趙秉鈞呈據順天府府尹張廣建呈稱遵令改組請將原設之治中管糧通判經歷司獄照磨各項員缺實行裁撤等語應卽照准其府丞一缺職務甚簡應卽一併裁撤以昭畫一此令 
專電 
[北京電]  
　　庫倫僞政府覆文袁總統大旨謂蒙事無煩代憂請以精神注意内政以求自保免召各國瓜分云云 
[北京電]  
　　據川軍報告英在察木多設大礮五尊阻我去路藏人爲作偵探我軍餉械漸乏 
　　藏鹽每年銷數千餘萬達賴近向英抵借五百萬鎊 
[北京電]  
　　程督請任章梓章駕時冷遹爲三師師長 
[北京電]  
　　前西寗同知余鼎銘將偕嬈漢許們活佛赴青海爲慰問員 
[北京電]  
　　駐俄參贊鄭廷禧巳抵奉將任總統府顧問陸總長意將任爲次長 
[北京電]  
　　憲法研究委員會初一日開會各省人數尚未齊 
[張家口電]  
　　傳言庫兵大隊巳向内蒙進發何宗蓮及傅良佐等亦巳調兵出發頂備對壘 
[北京電]  
　　德國輿論近日反對借欵極烈德使至今未奉訓令外人觀察大小借欵均無可恃 
[北京電]  
　　昨日孫毓筠王治馨邀集各黨會地方團體及軍警代表開會决議以十八十九入太和殿開追悼會追悼清隆裕太后 
[北京電]  
　　清醇王意請瑾妃管理宫事現尚未定 
[貴陽電]  
　唐都督電京稱黔庫空虚勢不得不借外欵以辦事兹擬與上海某英商訂借墨銀二百萬元 
[迪化電]  
　　俄商私運大批烟土到此减價出售該處大吏電請政府速與俄使直接交涉 
[北京電]  
　　日本政府擬另設一線與大北公司爭政府擬將大北所設海線收歸自辦派薩福懋永苫清赴日往商 
[更正]  
　　本月二號本報北京專電車準四號開車車字係工字之誤特此更正 
特約路透電 
[北京電]  
　　此間人士今晨（三日）得悉德國巳决計取消反對英人爲鹽稅稽核所顧問員之議頗爲滿意現在六國對於顧問員問題旣達同意則將來當不至再生意見兼之六國銀團自上月四號會議以後巳互相商議定妥則大借欵之成立惟待中國之承認條件而巳中國外交部數日前曾詢六國公使究竟是否承認六國借欵並謂中國爲借欵一事巳處不幸地位等語故六國此次之同意可謂會當其時據外交部聲明六國銀行團若不早日决定切實辦法則中政府不得不允納他團願貸之欵而財政總長刻亦草擬致六國銀行團之公文其性質近於最後决裂談判所幸此文尚未遞發六國公使今日下午復舉行會議豫料德國公使必在會宣布德國關於顧問員之决議 
[北京電]  
　　中政府巳致文匯豐花旗德華東方四銀行承認粤漢鐵路借欵暫訂之新合同此間各團體定於三月十八日在太和殿開會追悼隆裕后翌日由公民在該殿續開追悼會 
[北京電]  
　　駐京俄使近照會外交部反對中國增厚北滿兵力並言若不撤退若干則俄國將以相當辦法抵制此舉云云外交部答稱中國增兵北滿實因哈爾濱俄員及外國領事近來詰責中國不設防剿捕鬍匪故派兵前往以清匪患俄使接文後復照會外交部謂中政府近嘗行文各使館報告各要道巳無匪蹤故望將所增之兵撤回云 
[北京電]  
　　據北京傳來最近消息聲稱蒙古近來亟亟備戰跋扈日甚惟駐紥内蒙古之華軍兵力甚厚巳足抵禦外蒙内犯 
[北京電]  
　　瑞典人賴生君近由蒙古抵京於蒙古情形極爲熟悉兹由蒙藏事務局聘爲顧問訂定合同五年 
[北京電]  
　　萬國改良會接電謂貴州巳派兵分赴各處剷除煙苗且巳實行禁令禁絶吸食鴉片裁種罌粟 
[北京電]  
　　北京全國鴉片大會開會在卽各省代表均巳首途赴京日内可以到齊 
[廣州電]  
　　此間當道現復遣散軍隊並赦各政治犯 
[廣州電]  
　　此間擬辦廣州大學胡都督巳令設立預備學校造就入該大學之學生 
[東京電]  
　　孫中山今日辭别日本首相山本伯爵深謝日人歡迎之盛意並表明中日聯好之願望山本伯爵亦以謙詞相答 
[東京電]  
　　昨晚桂太郎公爵宴孫中山於某處來賓在席間多發偉論 
[東京電]  
　　昨晨（二日）貴族學校學生若干人乘騎出遊羣馬因聞飛行艇之聲猝然警逸乘者墜下多名德川侯爵之子業己跌斃外此受傷者數人 
譯電 
[北京電]  
　　贊助六國銀團之各政府似將於日内向中政府提出初實之條件聞英德兩國政府之會議可望有滿意之結局經此會議德與其他五國之意見可以一致 
[北京電]  
　　據與袁總統有關之國權報載稱袁總統將依財政總長周學熙之請復任前中國駐英財政代表章宗元爲財政代表在倫敦開議大借欵果爾則中政府將以借欵談判之中心點由北京移往倫敦且擬最後决裂北京之談判也 
[柏林電]  
　　庫倫俄國僑民在俄領事署籌議俄蒙商業問題而以增徵外貨捐稅以利俄國實業及在庫倫設立俄國匯兌銀行二事最爲注重俄皇專使廓索維慈亦曾參與此會 
[北京電]  
　　外間所傳英國議請中政府將上海所存之洋藥出價購入所需經費可向外國銀行十一家息借一說屬子虚 
[台爾希電]  
　　印度高等議會財政議員韋爾生君今日（一日）在會提出印度豫算案今悉一九一二至一三年豫算案盈餘之欵共英金三百三十三萬三千磅較豫料之數增多英金二百萬磅一九一三至一四年盈餘之數豫計約有英金一百三十三萬三千磅韋爾生君謂財政之障翳實因鴉片入稅損失有以致之來年之度支將因此大受影響又謂印政府鴉片政策向來依守豫定銷售之程序及抵拒局外壓力不使擅專提前停售之舉得底於成雖時勢變遷常若有廢棄條約之必要而政府均恝不之顧惟中政府禁烟之舉動巳引起新局面至若中國鴉片貿易全然停止印度拍賣價率大爲跌落所定正月出售之貨因以中止此皆可爲證據者也來年鴉片一項豫計將較一九一二至一三年少收英金三百六十一萬八千磅云 
[海參威電]  
　　俄國擬裁阿穆爾省民政總督復設軍政總督現任總督戈達底將回俄京大約將簡爲商務大臣軍界衆口一詞皆謂不日將有戰事商業極爲疲滯因俄政府不付現欵僅付紙幣之故東方俄文各報均竭力枰擊德國並謂土國於巴爾幹一敗塗地實悮於德國之軍官軍械云 
[柏林電]  
　　俄政府擬編練新兵三軍團豫料本月六日羅曼洛夫紀念節期俄皇將下諭弛解出師準備 
[倫敦電]  
　　彭底浦爾警局今日（一日）接上官命令着召集地方防隊作臨戰之準備該局乃即妯示宣布此事並印發通告旣而察出命令乃係贋物始知受騙然巳忙碌多時矣現疑係要求女子參政權者所爲台望樸特火車站包裹間内忽然轟發有書記一員身受重傷旋在室内覔得碎裂之洋鐵罐故料亦係要求女子參政權者所　 
[倫敦電]  
　　據確實證據土政府似巳申請俄國居間調和土布爭端土耳其似允以亞得里亞那堡割讓布國惟要求土布邊線須較布國所要求者偏北云 
[柏林電]  
　　駐英列强大使昨接土政府來文聲明願由列强調停戰事並未提出何種條件各大使接此文後卽問巴爾幹各邦願否承認列强調和 
[倫敦電]  
　　駐意土國大使通告意國外務部大臣謂土政府巳以國事委託列强以期早定和局據各京城消息豫料土國各使臣日内均將有同式之舉動聞列强現將訊問巴爾幹各邦願否承認歐洲各國之調停 
[希京電]  
　　茄里拉以北之土國大軍近爲希臘軍隊擊敗遺棄屍首一百十二具被俘一百八十人希軍損失頗微是役兩軍支持六小時之久 
[美京電]  
　　美國海軍議案重行如入添造戰艦二艘一欵後巳由上議院通過現己送交衆議院覆議 
[北京電]  
　　滿族各王公巳在宫内開會議决請穆宗瑜妃撫養宣統帝袁總統巳贊成此議 
[北京電]  
　　北京政軍商各界及各會社决議在太和殿會同追悼清隆裕后巳籌銀五千兩以充經費 
要聞一 
[斷送鹽政權之合同]  
[華洋文之不符]  
[周學熙之糊塗]  
　　初借欵合同由倫敦會議擬訂正約附約尚未脫稿財政長周學熙因外人監督財政管理鹽務各條恐人反對一味堅守秘密不肯公同討論暗地倩一美國銀行代表書記搿脫爾繙繹漢文爲其所誤華洋文兩不相俟損失國權處至種種不可勝紀而周茫然不知且根據此項草合同爲鹽務稽核造報所章程而所訂章程又與合同兩歧不知是否因關秘密不肯公佈抑係明知故昧全文中如稽核機關之繁多交欵期間之不定票面價值之不定借欵專利之名亡實存種種吃虧於字句多模稜兩可所譯漢文與原文不符如國債局譯作國債科鹽務稽核造報分所之華洋所長譯作華經理洋協理以欺周之不識英文尤其小焉者今記者但就其第五欵關於鹽務主權者一條試取其公布之稽核造報所章程一爲對照覺其兩相抵觸之處如下 
[㈠行政權]  
　　稽核造報所章程内洋員之權限溢出於範圍以外者惟有引票簽印一條而合同内所規定者除稽核造報外有五種特權如左 
　　甲給發引票權乙引票簽字權丙征收鹽稅及各費權丁存放鹽欵權戊提用鹽欵權 
 
 
 

Page 3

 
 
以上五項皆鹽運司行政特權除乙項外餘四項均稽核造報所章程内所云不在總所權限以内者今則一一規定於合同且乙項總所章程内但云須經洋員會同簽字始生效力而合同則云始准放行夫放行之範圍甚廣並不專指産地我國鹽稅有在通過處補征者有在銷地征收者今日須洋員簽字放行則凡經過之關卡及各食岸均爲外人勢力之所及其範圍擴張遍及全國豈僅在産鹽省分而巳哉至於丁項稽核造報所章程内明明曰存入金庫而合同則曰應存於銀行團所認可之銀行或存欵處顯相抵觸更不待言 
[㈡用人權]  
　　稽核造報總所之覈核員據章程云由部委任而合同則云華洋所長（卽分所長）及稽核總所及各分所所屬之華洋人員其聘任免任全由華洋總會辦會同定奪並非由部委任是全國鹽政機關之用人權巳失去其大半矣 
　　内中最爲嚴酷亦最爲缺漏者二事㈠此次作借欵担保之鹽稅其數若干並未載明但爲概括之規定曰鹽務進欵非有總會辦會同簽字不能提用然則將來鹽稅雖改良或能達到八千萬一萬萬亦仍不能歸我自由提撥㈡此次華洋合辦之鹽務究竟至如何程度我國始有辭退洋員之權假令我國鹽稅整理改良信用鞏固能否收回歸我自辦並未載明而獨有本利届期拖欠將鹽政全權移交海關爲純粹洋辦之明文以上種種牴觸周總長茫乎不知直至借欵簽字之前一日將合同原文及稽核總所章程交分所委員研究始發見華洋文之不符及與章程牴觸然巳無法補救幸而法使反對尚未簽字周亦知此合同發表必引起全國之攻擊現正利用此時期欲思補救未知外交團能否允許修改尚費躊躇此近日雙方關於借欵一事均絶口不談者實由此故聞周私意如外人不允修改惟有暫緩簽字俟國會開後財政部由他人接辦代彼簽字以分其責並可卸過於人近日之連次辭職亦職此故自巳造孽而使他人受過難矣 
漢冶萍公司之悲觀 
[㈠財政之支絀]  
　　漢冶萍公司於光緒廿三年由盛宣懷接辦其時盛氏並無一錢適同時兼任招商局電報局總辦遂於該二局挪欵接濟豫計漢冶萍獲利則移欵以還二局之本而自享其餘潤如果失敗則由漢冶萍填一股票以抵二局之欵爲計甚得不意自開辦至民國元年十六年問旣無統籌全局之計劃又無專門知識之人材用款至三千六百萬兩之多前後所籌股本不及千萬餘皆向外國銀行押借而來目前債臺高築岌岌不可終日上年八月開股東大會呈請大總統維持經國務院議决由工商部撥發公債票五百萬元向日本正金銀行抵押二百五十萬元目前所存不過三十萬元漢陽新造第四化鐵爐機件不日運到巳無欵應付矣 
[㈡營業之困難]  
　　漢冶萍公司之組織係合大冶之鐵萍鄉之煤漢陽之煉廠三處而成光復後各廠辦事人與各地方官紳聯絡一氣各就地域把持一切不受總公司節制對於總公司派去職員輒行拒絶所有售煤售礦以及輪駁收入之費均爲各事務員所把持總公司不敢過問煉鐵所必需之錳礦興國鑛山巳爲該處所佔據雖請鄂督屢次交涉均歸無效湖南常寗耒陽兩處錳鑛運道旣遠亦爲該處礦長卜鄂生所把持卜本前清革員乘光復時攫得此礦遂盡率舊日衙署心腹親友布滿礦山得礦卽自由發售價入私囊漢陽現需之錳均係舊日儲存指日告罄卽當停工第四化鐵爐造成則大冶之礦不足供煉新採得武昌之銀山頭馬鞍山兩處鐵鑛亦爲本地人危某所據别立漢昌公司新鐵爐所需之蓄水池原與兵工廠商借該廠現復不允借用測定後湖之積鑛積渣地段近亦爲某人煽惑業主不允租借萍鄉煤鑛則自光復後卽由礦山自舉李藎臣爲鑛長妄稱共和政體祇向總公司要錢不受總公司節制礦山内因職員工匠之地域設有湖南江蘇廣東江西各同鄉會及國民黨共和黨支部並合組一工業會儼然礦山一議會礦長一舉一動均宜得該會之承諾最奇者該礦並倡寓兵於工之說擬將鑛丁自行編練聲言以備對待總公司及政府之干涉各職員欲加薪水則自書一條任寫若干金礦長畫諾而巳 
[㈢内容之腐敗]  
　　漢冶萍雖名商辦公司其腐敗習氣實較官局尤甚從前督辦到廠一次全廠必需懸燈結彩陳設一新廠員翎頂衣冠脚靴手本站班迎迓酒席賞耗之費每次至二三百元之多居然列入公司帳内督辦之下復設總會辦月支薪水二百兩至一千兩凡綠泥轎2紅傘親兵號房以及公舘内所需之一切器具伙食煙酒零用均由公司支給公司職員漢冶萍三處統計不下千二百人大半爲盛宣懷之徒及其妾之兄弟純以營私舞弊爲能上年有萍礦坐辦欠欵經工商部委員查出現方由公司起訴然漢冶萍公司開辦以來侵欵自肥者殆不可勝計不過狼狽爲奸無人發現耳卽如漢口揚子江機器公司卽由漢陽鐵廠搬出之舊機器所組成並由鐵廠提銀五萬兩作爲股本由漢廠總辦出名承辦得利由各廠員均分實則廠員並無一錢股本在内卽竊漢廠之舊機器及五萬金爲彼數人之私産耳 
[㈣善後之無術]  
　　如上所述漢冶萍公司巳處絶地事業旣不能進行財源業巳枯竭借押各債環偪而來旦夕破産該公司屢次開會無術救濟曾經請歸國有工商部屢次派人調查終以糾葛太多虧耗太鉅政府財力又極支絀未允所請近日該公司董事長趙鳳昌總經理李維格副經理葉景葵均相率辭職矣 
[梁任公加入共和黨]  
　　梁任公於二月二十六晚經武昌黎宋卿江蘇張季直介紹入共和黨梁回國巳四閱月其對共和黨未加入前關係甚多其事實分誌之 
[入黨前之經過]  
　　梁未回國前共和民主兩黨皆函邀先生入黨回國時黎副總統曾致電歡迎蓋兩黨中梁之舊交同志甚多新定政綱又合故梁對兩黨皆表同情回國後值兩黨有合併之議遂力主合併兩黨人亦甚以爲然此梁對於兩黨之關係而未入共和黨以前之經過也 
[入黨之原因]  
　　民主共和年前爲合併提議時適總選舉爲梗兩黨勢不暇及致延擱至今日前黎副總統以國會開會期邇不能來京指導一切特命孫堯卿孫純齋兩人來京約同本部諸幹事赴津邀請任公入黨主持政務至兩黨合併爲期當亦不遠於前日直隷共和黨支部開歡迎議員會孫君堯卿等至津卽專爲此事而梁亦卽應諾入黨 
[入黨時之形式]  
　　梁入黨係黎副總統及張季直介紹當晚親填願書由孫堯卿電覆副總統及張季直又梁同志湯君覺頓吳君貫因亦填寫願書與梁同時加入共和黨 
[共和黨之歡迎]  
　　梁入黨之次日黎副總統及張季直皆來電歡迎現聞梁巳决定於初十間准至北京常駐本部黨中至日擬開會歡迎其舊在政治研究部諸黨員巳公議推梁爲部長云 
[民主共和兩黨之携手]  
　　民主共和兩黨宗旨政見不同之點甚少合併問題現雖不暇提及而因梁入黨將來政治上之主張尤有共同討論之機會可卜兩黨議員於國會中共處同一旗幟之下不難互相提携謀一致之進行云 
雜評一（無名） 
[大借欵之奇感]  
　　中國近事中最變幻而反覆無常者莫如大借欵大借欵初期中國之國民與政府之反對而不成其繼以政府與外人之反對而不成又其繼以外人與外人之反對而不成及至今日外人之反對未了而政府又發現合同之誤譯大借之不成巳幾定矣然而外人之反對今又商妥以一致聞 
[大借欵之總因]  
　　大借欵之總因爲權利也借欵之權利借者借債者例以借欵爲限而中國之借欵常溢於借欵以外國民與政府反對反對損失權利過甚也政府與外人反對反對損失權利過甚也外人與外人反對反對所得權利不均也權利不均可以互商以均之損失權利過甚不能使之减輕是以理度之反對終不免也然而第一次之比欵反對失敗第二次之谷欵反對又失敗第三次之反對且無抵擋我恐外人與外人之反對消滅我將亦仿銀團中人之語此印終不能不押矣嗚呼 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
新民國之理財政策 
[財政部商榷徵收租稅遇閏問題]  
　　財政部准直隷都督電稱直省經收地糧向以閏月之有無定徵解之多寡現隂曆取消應否加閏徵收尚未規定從來遇閏加徵一月度支所係改用陽曆日計實分多寡似應攤閏於年計年攤十一日有寄或十二日不等國家行政有一日之行政卽有一日之用度擬按本省原征額數常年均攤十二日加征地丁正賦以期出入均平自各屬或以地計或以丁計或地丁兼計情形不同擬查照舊例辦理第事關全國未便獨異應請核示等因當即通電各省以原電所稱徵收地丁糧攤稅於年自係爲政務進行預計用度起見惟事關全國租賦亟應規定一致辦法尊處意見如何請速電復以憑核辦矣 
[朱都督商榷財政司權限問題]  
　　朱都督以福州孫都督四川胡都督河南張都督山西閻都督趙民政長黑龍江宋都督電論國稅廳事宜先後讀悉查此事前於一月漾日電部略謂中央設立國稅廳本求稅權統一但就事實推究必須分劃國家地方兩稅與支配國稅之收入支出定後有國稅廳專管徵收事宜某機關專管支放事宜某機關專管審查事宜三權鼎立各分職守依據預算案實行今兩稅未劃定預算案未成立各省收不敷支大略相同每遇困難無非臨時騰挪若財政司專管預算决算統計國稅廳專管徵收則支放事宜何屬將來每月不足之欵是否由國稅廳擔任抑時時電請中央計畫頗費研究竊以爲目前辦法祇能將國稅廳附設民政長公共機關中會同財政司實行籌備俟兩稅劃定預算案支配成立再行分清權限各司其事等語日昨電告各省暫時仍以財政司爲酌核支付機關云 
[直隷改編新軍經費之意見]  
　　直隷督練公所軍事參議官陸綿日前採用該所籌備科長張鴻緒提議向直督馮國璋提出關於裁撤綠營及駐防旗營編成新軍經費意見書其大要如下當弱肉强食優勝劣敗之今日以講求國防之策爲第一要義而欲其實行務須擴張新軍且以充實軍需爲要唯興辦伊始須恃財源否則空言無益計劃將歸於泡影兹考察直省現狀以欲求以上財源考其方法莫不如將本省舊軍酌量裁撤以其剩餘軍費充爲編成新軍充實軍需之經費據最近之調查直省内駐防旗營綠營河防營等一月軍餉除綠營之泰寗馬蘭兩鎮外須要二萬二千五百六十餘兩又單就綠營觀之天津通永正定大名宣化五鎮所轄之營步守兵及天津通永永定大名各道所管戰守河防營兵等一月間軍餉共計有一萬三千百二十餘兩卽現假定將舊式軍隊金部裁撤一年可以得二十七萬八千七百二十餘兩又假定將泰寧馬蘭兩鎮之綠營全行遣散一年可得十五萬七千四百四十餘兩今若以此等經費擴張新軍購入軍器築造砲台一則可省維持舊軍之冗費一則可補充軍費但舊軍種種關係仍有不便遽爾裁撤之處宜飭命各鎮道府詳細調查内部及地方情况始可實行裁撤云云 
　　馮都督披閱以上意見書後現己飭命各關係官等將應裁撤之舊軍兵數確實調查擬俟都督允許卽行遣散云直省旗營及綠營兵數如左 
　　駐防旗營一四八三人（除熱河） 
　　綠營一一·四八○人 
[趙惟熙不容於甘之真相]  
　　甘肅都督趙惟熙頑固性成舉動乖謬始則倚回將以自固迨其私人賴道恩培揑造謡言挑撥漢回兩軍之惡感甘人益集矢於趙雖以馬安良等與趙關係最爲密切之人亦復通電反對日來駐紥秦州一帶某軍猖狂殘忍四出擄掠凡素封之家無不備遭敲吸勒索多金（如南鄉之金某天水之武某東鄉之王某其尤著者）趙知而不問以致弱者轉徙避禍强者通欵求全而一般無識士紳輙紏合同類禀留駐秦並多與結爲兄弟以樹奥援又日前甘省大同報因刋印前都督黄𨱆肖像並有毁某譽黄之詞爲彼黨所不喜幾遭封閉旋經人調停始巳其擅作威福如此近自某警道煽惑軍隊一案發見後甘省各團體兩次來電反對謂趙督始終護庇恐釀變故請將賴迅速治罪總統昨曾復電令將賴速爲解京乃二十七日趙督又有電來京謂兹事原因複雜請親自來京面陳一切當經國務院復電謂賴道不日解京審訊之後自不難水落石出可毋庸該督來京又另電趙督馬提責以大義並訓周務學陸洪濤兩軍統須服從命令力顧大局勿致稍釀事端云 
[陳昭常恐難逃法網矣]  
　　吉林都督陳昭常侵吞公欵多至千萬經吉林地方檢察廳查明屬實層遞聲請移轉管轄巳及三月原告訴人吉林公民劉文田等三次電催乃大理院迄未將管轄指定兹聞該公民等日前又有投遞司法部呈文一件足以代表此案之真相特將原稿探錄如左 
　　具呈吉林公民劉文田初兆聲趙玉珊劉哲徐家驥等爲贓吏逃刑法院積壓懇予實行監督以除民害而固法權事竊公民等前以營私害公等詞告訴吉林都督陳昭常度支使饒昌齡等侵吞公欵多至千萬經由吉林地方檢察廳查明呈請高等檢察廳轉呈總檢察廳向大理院聲請移轉管轄旋以該都督犯罪身分是否軍人問題由陸軍部積壓一月該部非司法衙門猶可言也乃以號稱獨立之全國最高法院如大理院者此次准總檢廳轉准陸軍部咨將吉林都督作爲非軍人解釋請將此案管轄指定經公民等三次電催該院竟擱置不理夫滿清專制末葉剛柔失用政以賄成關於軍機大臣鹿傳霖等查辦綏遠城將軍貽榖墾務案鹿朝查復而貽夕解職往年武漢起義無救滅亡論者猶謂爲清政不綱所致今民國新造該都督等管有吉林官帖以固有之利爲營業之功以庫存之財爲羡餘之用紙幣充斥銀價飛騰巿面蕭條民生困敝東三省籌邊使章炳麟通告京曾慨論及此並非吉林人一面之詞何以業經查復數月該都督等官位如故篋笥如故此則公民等大惑不解者也大理院爲全國最高法院以片言可决並無疑難之管轄問題尚且久不指定然則將來承辦此案審檢各廳呈請鈞部轉呈大總統將該都督等解職歸案又不知擱至何月何年内之司法分權腐敗至於如此外之領事裁判收回更屬空談道路傅聞該都督等寧濫發官帖以輦送各當道不吐出原贓以償還吉林人　所　之無稽究人言之可畏一家一路輕重顯然况此案前經吉林高等檢察廳轉呈鈞部核示卷牘具在何待考查雖無公民等疊次電催揆之法院編制法第一百五十八條監督全國審判衙門及檢察廳之義該院管轄不定鈞部例得督催否則長官吏貪汚之漸隳人民信仰之心於共和成立之初有綱紀蕩然之事且猶甚於滿清恐滅亡亦速於滿清也公民等以切膚之痛行陳訴之權伏乞鈞部實行監督迅予咨催該院指定管轄吉林幸甚民國幸甚 
[吉長鐵路之近狀]  
　　吉長鐵路先於民國元年十月二十日略爲完竣現巳開駛行旅往來頗稱便利兹聞該鐵路公司因鐵路仍有不完全之憾定於年内興辦左開事項以便交通 
[土們嶺洞路]  
　　土們嶺因山峰險峻據工程師等有二說一倡鑿洞一稱開山惟因鑿洞需日稍多開辦日期有延緩之憾暫行　山以便開駛此次該路公司决議鑿洞俟春融後卽行開工云此項需費原定預算約計十八萬元現因貨物及材料價值稍爲昻貴應須二十餘萬元云 
[改修車站]  
　　吉長鐵路路線計八十英里建造車站僅三所其餘均係暫時車站因於搭客裝卸貨物事宜頗有不便擬就中將大站二所改修於冬季購買材料定於五月間卽行開工云聞此項用欵約計一萬元上下云 
[新設工廠等項]  
　　現有工廠因設備不完未足供鐵路之需要决意投金十萬元擬在長春新修工廠一所其他在吉省長春修蓋機車庫及添改修橋架及在長春修築機庫項一律定於本年開工以期完善 
[經費及籌欵辦法]  
　　吉長鐵路現因月收路費約計七萬元内以五萬元充爲經常費以一萬元充爲支付巳經收買之材料及臨時費殆無餘欵如上興辦經費擬要求交通部籌欵正在磋商之際如交通部不肯代籌鐵路公司因無法籌欵只得再展一年俟稍有餘欵再興辦云交通部如能代籌欵項將吉林路線延至松花江畔於該處修築埠頭以資船車之連絡云 
[湘省又相驚以三次革命]  
　　近來湘省謡言迭起謂有三次革命之舉時而某機關探悉定於某日起事時而某機關報告又定某日起事風聲鶴唳一夕數驚軍警兩界迭奉緊急命令加意嚴防並傅聞起事時首先刦搶軍械故近日以來省城軍械局巳派重兵駐守陸續派至千餘人每當謡傳起事時期闔城軍警撤夜巡邏迄無影響上月二十號忽又得一秘密消息確定於本夜動手布置多人於七城内外分作八十處同時放火係採社會黨均産主義祇圖搶掠財物不願多傷生命如官長必欲以兵力禁阻則不免互相殺戮等語一切情形言之鑿鑿似又與三次革命宗旨不同都督府及各署局機關聞此消息所有辦事人員紛紛逃避除一面下令戒嚴外並派出兵隊分投各國駐湘領事署曁長沙稅關各洋商行號一律通知卽由各兵隊駐守保護一時風聲傳播闔城舖户居民無不異常驚恐自夜七時後巿面絶少行人惟有軍警結隊巡行往來不息是夜風雨大作雷電交加人心皇皇不能安枕惟擾攘終夜迄無變動次日雖各慶安全然皆以屢次謡傳竊恐終有不免之勢 
[杭辛齋昭雪後之小風潮]  
　　衆議員杭辛齋因鴉片嫌疑官廳調騐醫生報告有癮致被檢事廳拘禁國民黨一方面羣起要求復騐一面由新選衆議員殷汝驪盧鍾嶽張浩褚輔成等八人公電司法部謂檢事許畏三挾嫌誣陷濫用法權請准派員澈查去後現聞杭君由官醫復騐確無煙癮並將鑑定書呈報以資昭雪昨日忽有某某等二三人用團體聯合會名義定期二日上午假座國民黨公所開特别大會對付法官違法下午又有所謂工黨者亦藉此案開會官廳深慮非法擾亂特令衛戍司令官派兵會同巡警臨時禁阻解散嗣經張雨蕉蔣著卿担保始准開一談話會當場推舉代表四人莫永貞褚輔成蔣著卿李谷香爲代表晉謁都督要求懲辦法官倘無滿意結果再籌最後之對付策云 
地方通信 
蘇州 
[國民黨選舉紀]  
　　國民黨蘇支部城内吳縣分部因陳陶怡君辭退後於念六日在滄浪亭開成立大會並選舉得正副會長孫潤宇蔡俊鏞俞武功三君因時巳傍晚不及選舉評議員而散乃於廿八日另假元妙觀内財神殿適中地點選舉評議員計當選者沈復石人俊金曾炘王非韓雲駿方炳勳朱惠元馮兆昌孫潤瑾周冕王肇釗陶壽昌吳本善龔鼎江國樑陶恩章等十六人云 
[調查私煙之嚴厲]  
　　蘇城挑賣私烟者以陸地調查嚴密萬難施其伎倆近竟異想天開勾串船户將船停泊僻靜處所熬煑私挑並於船上設烟具供人吸食詎爲巿公所偵悉巳牒請警察廳飭水上警察格外注意故警局現巳於遍貼通告外另飭調查員分路按查船户以清餘毒云 
鎮江 
[調查徵兵會紀事]  
　　三月二日午後一時調查徵兵會假城外鎮舞臺開會到會者約二千餘人駐鎮陸軍十六師顧忠琛師長駐鎮三十二旅趙馭六旅長曁張君金門陶君賓南馬君貢芳等先後蒞會二時開會先由陶君賓南報告略謂前清時曾辦過徵兵現擬在鎮江設立調查徵兵分會將應徵人員勞績曁光復時殉難之志士等分别調查以輔稽勳局之不逮至會中辦法如下㈠要求稽勳局以本會調查勞績認爲有效㈠要求稽勳局以本會調查死傷之志士請國家撫恤㈠調查退伍人員以備將來之組織儘先錄用之基礎㈠調查退伍人員生機辦法㈠於南京設總機關於各縣各鄉設分機關㈠由各人自巳報告由本會調查或由朋友知其情者代爲報告或家屬報告㈠由各鄉自治董事調查報告本會㈠由各機關調查報告本會㈠由各軍隊調查報告本會以上各調查辦法悉由本會編輯員編輯成册約以三個月後調查完全再以三個月編成如六個月後再有調查報告作爲續錄本會會員凡現在軍隊人員悉有調查職務如有熱心贊助本會者亦當認爲會員次顧師長趙旅長等相繼演說張君冠軍宣佈簡章次推舉職員鎮屬調查會理事趙馭六名譽理事顧藎臣張金門殷森圃調查主任李竟成丹陽調查員潘鵬郭宗如金壇調查員余在堂周炳溧陽調查員吳正浩吳寳善其餘職員由理事委任及散會時巳日落崦嵫矣 
[兩日五火]  
　　二月二十八號晚城外石灰巷王姓家失火延燒三家夜半小碼頭某鷄鴨行亦不戒於火幸灌救迅速僅焚一家次日午後三時城内堰頭街某鐘表店及高橋下周姓家同時火起各焚去瓦房數間六句鐘時又聞警鐘亂鳴知係王家巷南首陳姓家失慎計延燒鄰右草房二十餘家並焚斃某老嫗一口二日五火亦云慘矣 
杭州 
[呈請發還部購礮械欵項]  
　　財政司長張壽　呈都督兼民政長文云案查浙省上年息借禮和洋行外債内爲陸軍部代購礮械德金二百二十萬零馬克嗣陸軍部來電尚須添購克虜伯廠礮械零件請代向該行介紹當又議定合同應先付半價十六萬六千零馬克迭經鈞府電知中央照付准陸軍部電復請由浙省暫爲籌墊免生枝節等令由司妥籌短借欵項以應急需本司因訂購之件旣係浙省介紹不宜失信於外人卽向商號多方設借勉於上年年底解出且認付一月息欵現在該行復來索問本年五月五日此項借欵到期萬難延緩統計浙省爲陸軍部代借及墊付礮價曁礮械零件半價共二百三十六萬六千零馬在浙省 
庫藏匮竭羅掘久空此項代借代墊之欵勢難久懸理合呈請鈞府俯賜電商陸軍部迅將先後代借代墊礮價及礮械零件半價共德金二百三十六萬六千零馬克卽行發還俾可如期應付藉維信用實爲公便此呈 
[海塘工程之危險]  
　　海寧縣之海塘關係七郡去歲省中委陳樹棠爲工程局長創議改用水門汀建築領欵三十餘萬元從事興築前月念一二適隂曆之十六七潮汛大至直撲陳所築之盤頭衝動底沙漂没樁架材料雖如拳大之鐵練亦隨潮而斷塘身岌岌當經海寧縣議會參議會商會城區議會公電都督云海塘工程冲激路俠愧三字號果於本月廿一二兩日潑去人造石四十塊左右及樁木無數舊工坍廢新工失敗潮汛猛惡危險萬狀陳局長固執巳見孤注七郡生靈現知事不得了聞有辭職消息迫請速駕履勘設法挽救並嚴飭該局長遵照司批實行負完全責任不得臨危脫卸大局危迫無任籲禱 
湖南 
[湖南民主黨開成立會紀事]  
　　上月二十一日湖南民主黨假座敎育總會開成立大會到會者二千餘人首由臨時幹事朱益叙君報告開會理由略謂今日開會時間短促特以最簡單之言詞當衆報告本黨成立各黨員須認明黨籍擴張黨勢尊重黨德云云乃請各黨員投票選舉正副部長及常務員旋卽開票舒禮鑑得六百零六票當選正部長易克臬得五百八十五票當選副部長本日因時間不早常務員各票改於次日在事務所公開當由臨時幹事將所舉部長宣告卽由舒禮鑑君出席演說並推舉幹事朱益叙藍履王天贊馬庶宋家沛周楷金渭龍劉俊譚杰陳才凱陳毓麐余露瞿鳴濩等十三人而散 
湖北 
[參議廳實行歸併]  
　　參議廳本擬暫緩解散副總統以新頒組織制並無是項名目若執前議則中央法令有失效力遽行取消又非優待功人之道現經一再籌商將耿毓英等十二人外委丁仁傑等九人追叙功績及出身報告稽勳總局催促由中央撥欵迅速派往美國游學外僅餘一等參議蔣秉忠唐仲寅李欽二等參議周拓疆錢芸生三等參議鍾振聲等數員定下月歸併本府參謀處供職薪資照舊支發如自願辭差卽照少將或中上各校分别給予退伍金將該廳名義通告撤銷至所遺事務概歸參謀處一二兩課接管云 
[打毁飛艇交涉]  
　　武昌於二十二日夜北風怒號將南湖修整飛艇廠屋吹倒將兩架飛艇打毁兹日商三并行派買辦魯士　等前往查明機件全巳打散艇上之大輕氣球亦均打破並打破各種鏹水五百壜器具物件亦無完好者共約損失二萬餘元該日商以損失過鉅不肯認賠副總統以該日商原訂合同内載俟鄂軍政府派員騐收該艇始爲軍政府所有物並有保護妨害之責如五年内確因製造關係自行敗壞者該日商情願擔任賠償今該艇打毁之期鄂政府尚未委員正式騐收該日商自應根據合同請求予以限期再造完全飛艇方爲正當辦法何得取巧不肯認賠特於昨二十五日函催三井行迅速興工趕造矣 
安徽 
[民政總署改組之籌備]  
　　皖省民政長前擬組織行政公署大綱欲將各司科員大加裁汰各司科員以八人至十六人爲度當交内務財政敎育實業四司會同議復兹悉各司皆以要政百端待理所定各員不敷辦公之用聞内務財政兩司皆主張留科員三十人敎育實業兩司亦主張留科員二十四人昨巳公呈柏省長察奪至改組辦法並限三月實行矣 
河南 
[道府州名稱變更]  
　　河南都督張鎮芳以府州廢除一律改縣其舊有各道現擬以河陜汝道改爲豫西道開歸陳許鄭道改爲豫東道彰衛懷道改爲豫北道南汝光道改爲豫南道開封府改爲開封縣歸德府改爲商邱縣陳州府改爲淮陽縣鄭州改爲鄭縣許州改許縣河南府改爲洛陽縣汝州改爲臨汝縣陜州改爲陜縣彰德府改爲安陽縣衛輝府改爲汲縣懷慶府改爲沁陽縣南陽府改爲南陽縣汝寗府改爲汝南縣光州攺爲潢川縣裕州改爲方城縣淅川廳改爲淅川縣餘均仍舊不日卽將實行矣 
[行政官另設公署]  
　　舊制行政官眷屬多居於官衙中刻政界擬改此制都督巳擇定行宫爲公署公舊署爲居宅巳派人興工修理一俟工竣卽遷入新辦公處矣其餘各行政官凡有官廳與居宅混合者皆須另設辦公云 
雜評二 
[漢冶萍公司又岌岌矣]  
　　漢冶萍爲中國唯一實業然前次以岌岌故而交付於盛氏今果又爲盛氏所誤而第二次告岌岌矣 
　　猶憶前次張南皮創辦時將以欵絀停工時有劾盛者事交南皮查辦南皮卽具摺二一乃據實奏覆一則洗刷殆盡遣人持以詣盛告以漢冶萍岌岌狀謂子如能任其難者督部爲子洗刷無遺否則惟有據實上聞耳盛躊躇再四諾其請於是張氏之漢冶萍一變而爲盛氏之漢冶萍矣 
　　今也經營數年一蹶不振公司大半洋股職員相繼辭職漢冶萍附近各礦又多爲當地人民所佔有羣情渙散不知此後之維持者將如何着手如何進行然竊願其以大局爲前提毋使一誤而再誤也 
[大理院何濡滯也]  
　　前清之吏冶由於官吏奸邪而下情不能上達以故官常之汚濁與小民之困苦日甚一日互相乘除而清社於是乎屋矣 
　　民國初興北方諸都督類皆以舊日大吏移花接木貪黷不職時有所聞而府亦往往調劑其間非量移卽罷斥未有如陳昭常之案情確鑿而延不一理者 
　　今者又遭吉林公民之聲訴矣吾不知大理院於此其果如前日之擱置不理耶抑亦有以平吉民之憤而懲　吏之横暴乎此則令人不無躊躇滿志者耳 
 
 
 

Page 7

 
 
本埠新聞 
[防備匪亂之嚴肅]  
　　混成第三旅李旅長以昨爲隂曆正月二十六日即匪類造謡起事之日語雖虚誕然亦不可不防故於昨日通令各營長各率兵隊携帶鎗械日夜巡緝駐紥龍華之滬防水師第二營吳管帶亦令全部官兵帶械出巡保護龍華子藥分局聞昨晚華界内各軍隊佈置均甚嚴肅人心亦極安靜從此謡言可以稍息矣 
　　又聞代理滬防水師第三營管帶王得超亦因匪徒造謡惑衆特派各炮艇分段駐泊防護各處軍火重地兹將砲艇駐紥地點錄下製造局西碼頭駐泊八艘外日暉港駐泊三艘裏日暉港駐泊一艘龍華鎮子藥分局前面駐泊二艘浦東火藥棧附近駐泊四艘西鄉虹橋鎮駐泊一艘以上共計二十艘昨巳將分駐地點開報滬防水師李統領查核矣 
[茶務前途之危險]  
　　上海總商會致北京國務院農林部電云前上宥電巳逾四日頃全體茶商到會惶急萬狀堅留不去立待解决至於噪擾領票辦茶一案前奉大部臘電巳電湘鄂不予准行鄂旣遵辦湘督不允取消惹此絶大風潮洋商實行抵制茶務前途危險特甚茶商急在燃眉難以空言勸慰非立刻撤消領票莫挽危機爲此迅乞院部飛電示遵上海總商會江印 
[棉花稅仍須散收]  
　　江蘇民政長批上海益泰等軋花廠呈云據呈巳悉查議案認稅辦法必經由上級官廳核准純係杜絶朦混之意該商等在滬禀認半稅前經都督指令核與總稅章程不符飭令核實承認全稅在未經認定以前仍歸散收等因是所謂認定者係指核准認稅數目而言並非一經商人請認遽可作爲定案况議案第二條載征收機關對於總稅認稅之各業調查其商業盛衰得協商增减稅數是業經認定之稅官廳尚有調查增减之權此案旣未核准何得以禀認在先藉詞抗議前據閔庫稅務所長呈轉該商等禀稱請於二月一日起接認總稅年繳錢八萬串係屬勉力擔任等語當以半稅旣届期滿該商等所請接認總稅數目未盡確實應卽仍遵前令辦理明晰指令在案今來呈謂爲本民政長指令總稅毋庸議而曰繼續曰加認亦若半稅巳在默許之列者似此顛倒其詞舞弄挑撥尤屬荒謬應仍實行散收以濬稅源至所稱鐵路子花認稅勾串分肥各節候令行閔庫上海稅務所長另行查辦仰卽遵照此批（二月二十五日） 
[鄉民大閙分水廟三誌]  
　　閘北分水廟一帶十三村莊鄉民一百數十人至地方檢察廳控告閘北商團董事董鯉庭及馬隊隊長楊尉如等强佔分水廟燒燬神像並開槍擊傷鄉民陸福生卽陸桂春一案昨日由陳廳長派委葛檢察官帶同檢騐吏等至上海醫院復騐陸桂春傷勢若何當經醫生與檢驗吏等騐明陸之鎗傷係在左手等處鎗子巳洞穿而出不致害命惟醫愈之後恐成殘廢葛君等旋即回廳禀復陳廳長請爲核辦 
[敎養幼犯之善政]  
　　公共公廨定章凡有幼年刑事案犯以其年幼無知未便收禁西牢故於牢側另造一改良所專押幼犯兹復由工部局各董提議添延敎習授以成衣竹木等工藝俾於期滿開釋後得以餬口不致流爲匪黨聞業巳議决卽日即可實行 
[巡捕圖姦幼女續誌]  
　　住居泥城外路四十四號之十一歲幼女張小毛（卽徐小毛）前日清晨偕十二歲鄰女毛紅林同至成都路錦華絲廠做工行經牯嶺路毓麟里口突被新閘捕房三百四十二號夜差華捕山東人王子和强曳入弄將徐女强奸受傷業經該女家屬報捕飭將王捕拘押女送醫院醫治在案昨經公共公廨關讞員會同英領康君研訊先由徐小毛供稱前日清晨四點三十分鐘與鄰女毛紅林同赴成都路絲廠工作行經毓麟里被該華捕拖住先問女子等年歲紅林力掙走脫女子則被曳至轉灣暗弄内撳於地上用右足壓住女子兩腿右手扯去下衣左右踏住女之髮辫即用手指探入私處女子卽狂呼救命幸胞姊徐月英卽住附近聞聲出救該華捕始釋手逃匿未被奸汚然下體巳被該華捕手指抓傷且被撳於水潭内以致所穿之元布棉馬甲尚潮濕未乾請爲究辦供至此中西包探卽將濕衣呈案請察繼由女子毛經林上堂証明當時被該華捕拖住徐女及逃回報告情形並據徐女之胞姊徐月英投訴伊妹喊救各節又據十四號三道頭西捕禀稱是早五點餘鐘得報後卽傳落差各華捕至寫字間令徐小毛等辨認指實三百四十二號華捕王子和無訛因將該捕拘押解請澈究訊之王捕供稱是晚一時至三時確在毓麟里一帶巡查至四點一刻在派克路牯嶺路轉角遇見六百二十四號三道頭華捕當將日記簿簽字旋卽折至白克路附近弄内在破舊馬車内暫時休息不意瞌睡至四點五十分鐘始醒旋卽落差並未到過毓麟里亦未與該女等會面安有强奸之事請爲明鋻中西官會商之下以案關强奸幼女情節較重判王捕帶回捕房候禮拜三復訊核奪 
[鄉女詎竟好奇耶]  
　　鄉人陳竹生之妹被王耕餘搶去成親後陳因驗明王之隂莖與腎囊上下顛倒不願將妹嫁王爲室訴由地方檢察廳將王傳案驗明屬實判令交保限三天將陳妹交案再訊在案昨日忽據王耕餘之叔王阿虎投廳具訴聲稱事巳理明可否求免將陳氏交案陳廳長以所禀難以憑信諭候陳竹生到案再行訊核 
[且看王芝祥調停贛事之能力]  
　　王鐵珊上將奉命赴贛查辦事件早巳由滬往贛昨聞其寓滬友人接到來電略謂抵贛後調查各方面情形中央之與李都督實有悮會之處且有少數黨人從中播弄致因反對汪民政長而釀成此次之惡果現正竭力調和一俟就緒卽當會商黎副總統和平解决云 
[呈請取消議案之批詞]  
　　上海馬橋鄉議事會議長周宗瑜呈請省民政長飭卽取消縣議事會分析强恕學校財産議决案業奉批示云查此案前准敎育部咨飭查辦並據北橋塘灣顓橋等鄉議事會呈請保全公産取消議案等情前來迭經訓令上海縣知事查明呈復在案據呈前情候再令催該縣知事查復候核 
[採辦火柴藥料之周折]  
　　南巿商會會長顧履桂蘇本炎等昨致北京工商部電云焚昌火柴公司需用白藥粉前經隨案聲請歲以一千五百擔爲限兹因新章須憑陸軍部報騐卽於二月廿三日由會具文轉請在案一面函知滬關監督頃准復開白藥粉在軍火之列照章須奉稅務處轉准陸軍部知照方能征稅放行此次該火柴廠到貨敝處未奉明文應囑該商呈部核准分行以憑核辦等因奉此是此案必須由部致關立案核與前文所請給照之處不無異同事關實業待料孔亟合再電乞鈞部核准轉咨陸軍部照章施行無任企禱 
[搜羅槍砲彈壳]  
　　江蘇都督通令混成第三旅等各軍隊云據軍務司案呈前清定章水陸各軍隊凡有用過之鎗炮彈壳均須繳回以備飭局配製完全接濟軍用誠以此項銅壳質地堅實價格昻貴購辦需費不貲製造更屬不易一任棄置殊爲可惜查軍興以來各軍隊動用鎗炮彈甚夥所餘銅壳自應仍照向章辦理概令繳回金陵陸軍軍械所彚送製造局配製以節公帑而裨軍實等情合亟令仰該旅長轉飭所屬一體遵照等語昨李旅長巳通令所屬水陸各營一併遵照矣 
[遣送受傷兵士]  
　　駐藏受傷華兵由印度被逐來滬業巳兩誌本報兹悉程都督據混成第三旅李旅長電告後卽於前日派軍務科員郭渡陳啓之二君於昨日抵滬會同第一團申團長偕往第二營查見該兵士等莫不面黄肌瘦且多受有重傷殊堪憫惻爰卽詢明籍貫購備船票於昨晚一併送上招商局江華輪船載往漢口再由鄂省資送四川原籍妥爲安插 
[海軍司令部急宜節省]  
　　海軍部以近來駐滬海軍司令部開支各項爲數甚鉅比較從前巳增數倍現當國庫困難之際各項用欵自應力求减省故特命令徐右司令等着將一切用費核實節省所有辦事職員可以歸併者亦須裁减以節糜費云 
[基本商團會選舉揭曉]  
　　上海基本商團會本届選舉職員巳於昨日在毛家弄正式開票計二百八十一票舉定名譽會長虞洽卿李平書正會長王一亭副會長葉惠鈞沈縵雲會董顧馨一張樂君郁屏翰蘇筠尚李詠裳葉鴻英曾志忞陶秉鈞王寳崙司令次長顧諟明參謀正次長朱少沂徐德潤總務正次長陳琴軒凌季譚經濟正次長邵爾康莊少卿幹事正次長馬驥良張國樑經濟員囗（來稿字跡糢糊）燕詒王介安潘峻夫陳竹賢夏雲礎吳囗囗囗濟仁崔奇峯汪嘯雲朱眉舫劉敏齋郭文瀾幹事員金炳生洪玉書傅昌裕葉惠之王建忠高子雲周樹棠丁15084507179觀瀾張麗雲邱介帆姚更生　勤 
[巿政廳添建校舍]  
　　高昌廟巿立小學堂現甫開學巳經滿額共有學生二百餘名學堂房屋不敷應用故由巿政廳長陸君擬在該處半邊橋旁公濟堂之義塜地上添造房屋十餘間以爲校舍大約日内卽可開工 
[救火同安會更選職員]  
　　荳巿街北叚救火同安會因會長柴子貴君擔任多年今因遷移他處不及兼顧又届常年選舉之期因於三月二日投筒選舉業己揭曉如下正會長蔡竹亭副會長周逸齋朱森桂董事楊河清蔡裕坤評議蕭國相蔡甫廷奚星樵程濟雲衛培卿領袖唐星垣徐錦松調查王葵生金善卿毛錦城方子良 
[通俗宣講社宣講記]  
　　通俗宣講社總社於二日午後二時在大南門外貧民學校開二十七期宣講會男女賓到者約百餘人先由發起人袁頌豐君報告繼由王立才君宣講戒除迷信以節糜費梅竹廬君宣講國民受敎育之必要顧翕周君宣講人生貧富須求自立袁頌豐君宣講作事有堅忍心方克有始終結果其間隨分各種印刷品至五時散會 
城内 
[縣知事批]  
　　（册書蔣詒經等禀批）據禀巳悉楊蔭章之遺糧屢飭自行清理乃始稱年幼外出父故歸家繼又謂寸土毫無空賠糧賦一若無可清理飾詞狡辯長此以往則抗糧諉爲賠賦試問如何辦法於是不得不爲其設法清理以期水落石出查楊仰山串户二畝五分六釐六毫該書保旣稱並非有糧無地應由該書查明此户立於何年從何户過來係完何號何單之糧一面由該保查明此項單地現係何人耕種詢問從何人名下買得契糧是否相符如此根究豈有無從查悉之理何得空言搪塞殊非認真辦公之道仍着遵照批飭切實設法清理訓令仍發 
[地方檢察廳批]  
　　（陸邦聞訴朱炳根等恃蠻强索勒寫借據請求提究批）所訴如果屬實朱炳根等係違犯刑律第三百五十八條之規定應屬初級管轄着逕赴南巿第一初級檢察廳呈訴可也（李金聲訴蔣德才盜妹逃匿請押交批）狀悉蔣德才如果有藏匿胞妹情事何以周兆祥並不出而主張顯見所訴不實本應未便准理應卽却下 
[地方審判廳民庭批]  
　　（彭松亭訴秦德奎勒船覇吞批）狀悉該民對於秦德奎曁各債權者負有債務業將自置彭源順魚船變價攤賬出立賣據係屬當然履行卽無應爲訴訟之價值今該魚船由秦姓易名金元泰裝載來滬遽以先經售與王桂芳之股單爲辭請予扣留又不由王桂芳呈訴所請情節支離碍難照准 
[一綫生機]  
　　盜匪瞿民壽因糾衆至西門外日暉橋附近李桂華家行刧並將李刃傷倒斃經地方檢察廳預審屬實起訴審判廳判治瞿以絞立决死刑李菊壽顧阿全處無期徒刑如有不服准一星期内上訴兹悉瞿民壽巳邀請文超律師昨赴蘇州高等廳上訴並至地方廳照章聲明矣 
[收殮路斃]  
　　西門外羊尾橋地方昨晨有年將弱冠之某少年在途倒斃當經廿五保九圖地保查無家屬報請地方檢察廳派委李檢察官帶同檢騐吏前往騐得該屍委係因病身死並無别故卽請善堂棺殮發封厝壇待認 
[法警不法]  
　　浦東瀾泥渡第三初級廳法警畢子卿近因不守警規在外姘識婦女滋生事端由該廳禀知商埠巡警廳昨由廳長發出革條並以榮福補充法警 
[有無實據]  
　　陳金海陳楊氏夫婦偕趙有勝及見証林金生等控周連奎冒充巡警藉端索詐等情由商埠巡警廳拘送檢察廳一再預審周供詞狡展判令收押候辦在案兹悉陳廳長昨巳委令巡長梅南枝往查實情復候再訊矣 
[煙犯待罪]  
　　商埠巡警廳昨解煙犯楊德興周德生二名並煙具四件軍帽一只至地方檢察廳請爲訊究陳廳諭令收押候示 
[兩罪並科]  
　　葛張氏向在新北門沿城脚私開煙舘供人吸食自巳亦有煙癮近被二區巡士查獲烟具二副拘解警務公所轉送第一初級檢察廳豫審屬實起訴同級審判廳於昨日開庭審理葛張氏供認前情不諱判照刑律第二百六十九條第二百七十一條及二十三條第五欵處私開烟館供人吸食洋烟罪罰金洋四十元自吸鴉片烟罪罰金洋三十元烟具銷燬 
[承認吸煙]  
　　姚裕堂向在西門内曹家飯店爲燒火夫素有烟癮每日吸食洋烟五十文曾於一月十一日被禁煙局調查員往店查獲連同烟鎗兩支洋烟一匣及烟燈烟盤全套解送第一初級檢察廳豫審屬實起訴同級審判廳於昨日開庭審理據姚裕堂供認前情不諱判姚吸食鴉片烟罪業巳成立應照刑律二百七十一條判决均留五十天烟具等物一併銷燬 
南巿 
[維持火政]  
　　巿政廳董事會總董陸崧侯君致上海内地自來水公司函云准春季議會議决請知照自來水公司聞警速加水力以維火政案一件請董事會轉知水公司妥籌善後辦法等因移交執行前來合行照案奉達並附送原交議案一紙卽祈察照 
[頭破血流]  
　　洞庭山碼頭駁船户華阿四代柴販葛阿慶向某樹柴行取去柴貨欠洋六十餘元延不料理昨向催討反被擊傷面部血出不止旋卽扭至第一區移送第一初級檢察廳留候審明行兇情形然後移送審判廳發落 
[私吸鴉片]  
　　四舖商團會友戴禮庭徐國榮前日在城内前清水利廳署空屋内查見滬防某營火夫周德勝楊德興在内私吃洋煙當卽協同四區巡警前往拘獲搜出燈槍各物解區問明移送商埠巡警廳轉解第一初級廳訊究 
[私帶土皮]  
　　禁烟局調查員昨日恊同水巡區偵探陳榮華及巿舶科總船目連錦堂在萬裕碼頭魯家匯航船上查獲私帶土皮之船夥陳嘉生解區詰明帶至禁煙局長轉發第一初級檢察廳着即看守候交出船主質明核辦 
[兵艦進口]  
　　鳳舞兵艦及湖鷹魚雷艇兹由煙台等處駛回上海巳於前日進口停泊南巿浦面 
閘北 
[逞兇受罰]  
　　口昇煙紙店主程見善扭黄瑞昌至一區控稱黄與我妻細故口角逞兇肆毆請爲究辦卽經張區長訊問一過解送司法科着黄罰洋二元以儆 
[姦拐婦女]  
　　顧阿二扭控住居四達里之徐小福姦拐伊妻陳氏前日由三區解至司法科經凌科長預訊判送檢察廳究辦 
[尚有同黨]  
　　江北人蘇恒山扭王阿三至五區控被竊去小車一輛賣於虬江橋賈葉氏得洋十八角請爲追究卽由龔區長解送司法科經凌科長提案研訊王供與顧學才同竊分用判還押候查 
[善堂欠帳]  
　　元大米店夥嚴校琴至審判廳控訴廣仁善堂司事朱德泉代該堂賒去米洋十一元八角五分屢次往討延約不付前日經副推事沈君開庭集訊判朱交的保限五天繳洋 
[女子待騐]  
　　童余氏在檢察廳控告王正餘誘姦伊女如文前日經王檢察員預審一過判王還押將女送醫院騐明曾否被姦再行核辦 
公共租界 
[曉鐘報警]  
　　昨日天將黎明四馬路西胡家宅馥康里隔壁某小煙紙店内忽然起火延及比鄰留春園書場萬興京貨店共燬房屋三間 
[違禁開燈]  
　　金隆街平林客棧主楊祝如因私設燈吃容留張金生袁振光周小福等十二人吸煙事爲捕房查獲昨將楊等一併拘解公堂訊明判楊罰洋三十元充公張袁保出未到着將保洋充公餘人從寛開釋煙具銷燬 
[被告待訊]  
　　金沈氏控童子卿凌雲州强佔餘地又席雲如控嚴蟾香等不理欠銀又童介眉控姚勇忱將伊私産出售等案昨由捕房將被告各人傳至公堂分别交保候訊 
[不認攫物]  
　　張永全因在南京路攫取楊劉氏金挖耳由探拘押捕房昨解公堂訊供不認判押候函致蘇州檢察廳移傳其母張王氏來案再核 
[怙惡不悛]  
　　寗波路住户徐仲德控張阿斗扭鎖圖竊等情昨由捕房將張拘解公堂訊知張係過犯判押四月期滿照新章遞解寗波原籍 
[夫婦離異]  
　　住居乍浦路七十三號之黄根茂控妻何氏私逃等情昨由捕房將氏拘解公堂請究原告投訴氏時常出外不歸顯有别情自愿離異訊之氏供因丈夫納妾欺侮婦人是以走出聶襄讞商之英領翰君以原告旣愿離異判令具結存查氏發棲流所擇配 
[好人難做]  
　　王阿四控王阿靜拾取金練金表不還昨由捕房將被告拘解公堂訊據供稱曾在四馬路拾得金錢一枚照章送存美捕房詎原告反稱尚有金練等物請爲明察中西官以原告臨訊不到判被告開釋金錢暫存捕房如七天内不來領取准給被告領回 
[幸未成災]  
　　密勒路一百九十四號某粤人家昨晨忽然起火由鄰人幇同救熄並即報告捕房請查 
[洋兵酗酒]  
　　前晚有美國艦兵二名乘醉在百老滙路滋事毆打行人由西捕拘入捕房押候核辦 
[查緝車夫]  
　　俄人某昨報捕房云在南潯路被車夫攫去袋内羅布票百餘元請爲查緝捕頭立飭中西包探往查刻尚未獲 
[索帳被誣]  
　　鐵店主袁根榮昨向湯恩路某日人家索討帳洋數十元不付反被誣竊扭控捕房旋經捕頭查明情由着袁自赴日領事署控追 
[尋見逃妻]  
　　李德慶之妻王氏逃匿蔡家浜陳大郎家昨日被李尋獲扭控捕房飭李領回管束 
法租界 
[巳有憑據]  
　　大昌洋行洋東前控同茂盛公司承製之蛋黄運往外洋後大半敗壞懇請追償損失等情曾據陳春權供此事係買辦高吟伯經手現巳改歸方竹軒經理判候傳到高方二人再訊在案兹據方投廨供稱今年同茂盛巳改同茂豐牌號歸商人經理大昌事係同茂盛高吟伯與之接洽應由高擔負責任質之高供此事所立合同確由商人簽字原告如有損失正式憑據願甘賠償中西官以原告巳持有正色憑據判高交保限兩星期理楚陳方訊無干涉諭令退去 
[明知故犯]  
　　花烟間鴇婦高陳氏王徐氏因縱令煙妓在途强拉狎客由捕傳廨訊究兩鴇均以妓女初來不諳章程對聶讞員以兩氏前曾違章罰洋五元有案今則明知故犯未便寛容判各加罰洋十元如違押捕房一星期 
[何苦倔强]  
　　王阿生駕駛汽車停駐道旁二百零一號華捕以其礙路上前阻止詎王不服與之挺撞後由一百零五號巡捕帮同拘入捕房解廨訊究判押十四天以儆 
[飾詞圖賴]  
　　王松虧欠車主袁谷明車租並失去車中各物共計洋一百餘元經人勸償四十元後王仍分文未交由袁控經公堂提訊王稱洋巳付聶讞員以其飾詞圖賴判令收押限期償還雜評三伯 
[正本清源之治安策]  
　　工部局爲改良所幼犯延請敎習授以成衣竹木等工藝俾開釋後可以自食其力善哉此舉地方之福也 
　　上海奢靡甲全國故流氓之多亦可稱最流氓且有大小之分大流氓大率爲富家子墮落者無論矣吾獨怪夫小流氓大好青年不思學業日則飽食嬉游夜則結隊敲詐時或被捕略受刑罰卽巳釋出故態依然官廳但知捉流氓而不知爲流氓謀開釋後之生計所以愈睽地方治安而愈不可得也今工部局此舉深得正本清源之道爲幼犯敎成一工藝卽爲地方減少一流氓顧安得舉租界上之小流氓而盡入改良所學藝也哉 
　　或謂以工部局之力量豈不能多設幾處貧民習藝所使失業游民無大無小盡入其中督飭工作代售出品貧民得資可以自活又何樂而必犯法是則欲求地方上無一流氓可也 
　　故地方之治亂全視救濟事業之發達與否工部局能爲幼犯謀生計亦必能爲一切貧苦者免罪惡也 
專件 
南京捕獲九龍山票匪始末記 
　　第二連連長兼暗探隊正長王家福第二第一連長吳增璜於本月十八日奉面令派員會同第二營第一連排長成大材協同探綫周藥密探周國霖私招黨羽圖爲不軌一案於十九日派排長沈光怡與排長成大材專辦此案比據報稱協同探線周藥赴下關密探匪黨周國霖等並令入黨排長當即前往由周藥介紹面會張招持（卽張拐子名榮陞湖北人）據云明日周營長國霖由浦口及十二圩回寧再爲接洽並云編制十五人爲一棚巳編成一營尚未招集排長沈光怡改名李春山成大材改名程有斌均准派充哨官周營長回寗卽分札委二十日復據該排長等報稱今早十二時偕同探士江九侯陳鑑庭赴下關至張拐子家據張云周營長國霖於昨日上午十二時由揚州回寧因在途稍受風寒臥床未起排長等遂邀張赴龍江橋如意樓茶社買酒小飲數小時暢飲之際談起現巳受職後路先鋒前敵指揮官後路先鋒隊編制巳成立者三營零一隊並云南京軍隊第八師全軍立有志願書贊成宗旨該黨以推翻民國爲目的）餘亦十有八九表同情北京軍隊亦聯络接應惟起事期限約數星期内詢其主目則云現在安徽組織一切某某未言明白排長見張恐生疑心因云日後將家眷搬至張室同居以杜其疑而餂其言復云後路接應量餉現在組織何處尚未說明排長又云早晚移來下關無論何棧住以便通消息張又云下關不日定有危險目下風聲甚緊我約明後兩日移至城内清靜地以躱風聲又接云（劉伯温先生遺言）同爲同胞人無數有富有榮有凡人當時來有該黨羽二人排長等遂立張云不要緊都是我的弟兄大家可以談談兩人云特來請張大爺至南門外有許多朋友與大爺接洽排長等見天晚遂辭出張約明早十時至花牌樓三江得意樓茶議再爲定奪大局十二又據該排長等報稱昨日十時至三江得意樓張於十一時帶黨羽朱姓一名閒談說出黨中密謀及佈置巳就緒令非長等須先具志願書始給委札排長等答以明日上午十時在寳庽當面立寫張云甚善今早排長復率探士江九侯（黨名江侯）陳鑒庭（黨名金南田）二營一連憲兵葉凱（黨名濮金標）前往張巳等候見排長等人非常歡迎并稱其信實排長等請取紙筆各寫志願書一紙當面畫字交畢張取西字符號一張先給光怡其餘明日交由光怡發給並云均歸光怡節制遂令光怡隨接洽事件餘令各散如有要事卽向光怡接洽可也張遂手持白布一捲與光怡至老江口令光怡宣誓時又來二人給交手鎗一支與之防身二人遂去因偕光怡繞道龍江橋至中西剪髮店令光怡外候伊入約十五分鐘取出白布一捲光怡代拿云係專作符號者一路連入剪髮店四家各家均取出白布一捲又至洋洋樓吃茶令光怡坐候約十分鐘伊帶黨中兩人來見後又來 
 
 

Page 8

 
 
兩人見如是四五次約有十餘人見過卽退光怡見人退盡與談大事云先四川光復次湖南再次南京真主姓朱前清秋操卽有此人現在安徽佈置正大光明四軍備光復之編制本垣各要塞歸水陸總統沈蓮專辦運動反正巳將就緒（沈蓮係都督府屬官）（未完） 
[黄興譚延闓商榷財政計畫之通電（再續）]  
　　利用新舊幣兌援機會吸收現貨非金紙價格同一不可金紙價格同一非中央銀行信用昭著不可中央銀行信用昭著非保持現貨嚴限保証準備範圍并每週刋登報告不可故保持現貨嚴限保證準備範圍每週刋登報告實爲辦理中央銀行藉以整理財政經濟之惟一方法五中央銀行分三大部一紙幣部二營業部三國庫部此篇所論係就紙幣部言餘均從略六前論振興實業係就用公欵一方面其用商欵者尚未及詳述七中央銀行現貨增加一分卽國家利益增加一分然吾國中央銀行吸收現貨果得若干數此無論何人不能爲確實之答覆者也惟現在日本之中央銀行保存現金二萬萬元以上吾國面積人口八倍於日本國富程度亦非判若天淵彼以金爲中本位純用金吾國取金滙兌本位制金銀並蓄而世界物産比較又銀多於金然則吾國中央銀行之現金銀雖不能果得八倍其不至絶少可知依鄙見所逆料大約總不下十萬萬元也原電第七條說明一此項借欵爲財政計非爲銀行計自應歸財政部理落惟財政部借入現欵交之中央銀行持銀行紙幣使用則銀行現貨準備因之增加而財政部借入現欵一萬萬元亦得間接一萬五千萬元之用二借欵旣係爲財政起見則財政裕敷自當不必借欵惟銀行規模儘可縮小而財政計畫當務擴張其消受公債之尾閭自應求其廣博借金政策恐亦宜循先進國之例也原電第八條說明一新舊貨幣兌換期間中暫用比例準備法以便陸續推廣保證準備範圍振興實業惟比例準備法極有流弊不可常用故於新舊貨幣兌換期間終了即確定保證準備制限額改用伸縮制限法二伸縮制限法極佳凡言銀行學者均能知之無俟贅述原電籌辦年程表說明一前年籌定地方公債是爲收回各省舊紙幣之預備此時預備巳經完好故得限本年一律收回二舊紙幣準備不確此以準備最確之紙幣兌取之事機自順三新紙幣爲舊紙幣之代位非於舊紙幣外再發行新紙幣即發行者亦皆有現貨準備或保証準備保證準備之制限旣盡自無濫發之患若嫌現貨準備之紙幣過多則是厭惡金錢充斥非厭惡紙幣充斥也吾國患貧現當不至演出此等現象四以新紙幣收回舊紙幣是新紙幣增加一分卽舊紙幣减少一分此舊紙幣指各省官票者言各省地方政府斷不至一面自行收回一面自行增發以貽國家無窮之累且其收回之資本仍係取之於各省地方公債非中央銀行爲之負担亦非中央政府爲之負擔不過代爲籌畫其收回之方法耳原電第二年下半期甲項說明一此條爲提醒眉目而設其實只須於新幣發行時除發自中央銀行外一切禁止發行新幣之紙幣者爲定律則雜紙幣自被驅除矣二新幣發行以後經過兌換期一切舊幣之銀兩銀元銅元制錢均不得通用遑論是等舊幣之紙幣故雜紙幣無庸禁止而自被驅除也三發行雜紙幣之各種銀行錢店商家此時洵不免大感痛苦然犧牲少數人之利益而合多數人民共享之於理極順且國家旣得發生大宗資本振興實業則自有他種事業經營不必以發行紙幣爲惟一之生涯也以上說明均僅就來電略陳一二其實於此事全體尚未及殫述事機益迫伏望協力贊助不勝感禱之至再者辦理此事須計學極精關注全體　細不遺始得立收奇效稍一失當必致紊亂全局良法亦無良果興延闓等爲國家利害起見其中央銀行監督一職深願得人助理則民國前途之幸也黄興譚延闓虞 
[中美國民同盟會湘分會簡章]  
　　第一條本會因贊助北京華盛頓中美兩國同盟會在湘繼續發起分會故定名爲中美國民同盟會湘分會 
　　第二條本會以增進中美兩國國民睦誼交換智識利益維持世界和平爲宗旨 
　　第三條中美有職業之男女國民凡贊成本會而不犯消極資格者有本會會員二人之介紹均得爲會員 
　　第四條中美兩國國民有贊助本會會務或捐助本會經費者得推爲本會名譽會長會員 
　　第五條本會職員除設中美會長各一人副會長四人基金監二人外另設幹事評議兩部 
　　第六條幹事部置部長二人另設總務交際文牘編譯會計演說報界聯合宗敎聯合學術聯合工業聯合商業聯合十一科每科置科長二人 
　　第七條總務科設審查課員十人收發課員一人庶務課員一人交際科設國内交際課員十人國外交際課員十人招待課員十人調查課員址人文牘科設中國文牘課員二人外國文牘課員二人書記課員二人編譯科設編輯課員十人繙譯課員十人會計科設收納課員一人支出課員一人演說科設中文演說課員十人西文演說課員十人報界聯合科設國内報界聯合課員四人國外報界聯合課員四人宗敎聯合科設國内宗敎聯合課員十人國外宗敎聯合課員十人學術聯合科設國内學術聯合課員十人國外學術聯合課員十人工業聯合科設國内工業聯合課員十人國外學術聯合課員十人商業聯合科設國内商業聯合課員十人國外商業聯合課員十人 
　　第八條評議部置部長二人評議員無定額 
　　第九條本會得設參議及名譽便長會員無定額 
　　第十條本會會長副會長參議基金監幹事評議兩部各職務另以細則規定之 
　　第十一條本會職員均以三年爲一任任内非有正黨理由絶對不能擔任者不得推卸 
　　第十二條本會每半年開大會一次每月開職員會一次如有特别事項得召集臨時會 
　　第十三條本會事務所暫設省城樊西巷外府廳州縣以次推廣得設分會但需經本會之認可 
　　第十四條本會除報告成立會於北京華盛頓兩總會外每届大會後將會中所有成績報告北京總會並要求總會將中美兩國一年以來本會全體進行各事隨時通知 
　　第十五條本會成立後應報告政府立案 
　　第十六條本會應辦各事如建設學堂以交換智識創立華英文報章以鼓吹兩國交誼組織觀光團前赴美洲考察實業敎育宗敎各事設立招待所俱樂部以待中外來賓 
　　第十七條本會經費除會員入會金一元常年捐二元外得募集特别捐以充之 
　　第十八條本會會員有行爲不正敗壞本會名譽並擅用本會名義在外招摇經本會查實得於開職員會時公同判决宣告除名 
　　第十九條本章程俟開成立會時經全體會議逐條通過後實施行之 
　　第二十條本章程有未盡善處經幹事三分之二同人同意得隨時開會修改之 
來件 
[益力諾大學中國學生農學會述略（留美學生穆湘玥）]  
　　去紫加角城百六十英里有益力諾大學者中美著名大學之一也敎科嚴密而周詳儀器精良而完備經費充足歲有羡餘執事熱心職無旁貸故其名譽之優隆成績之完美雖東美最著名之大學相與並衡亦未嘗稍讓者也大學分科各别爲校校各有特點而以農科機械科兩分校爲尤著大學之成實基乎是農校之卓有聲譽者曰土質學曰畜牧學蓋主要之科目也施敎於是校者理想與實騐並重卒業於是校者學問與應用皆優然則農科分校之有功於世亦大矣益力諾大學之名亦盛矣而丁未之前我國人未聞大學之名有志之士嘗未得修業之地者果何哉蓋由學界諸君未盡知農學之益局步面牆無以介紹於國人耳自丁迄辛我華之留學於是者驟增數倍今年且達四十八人衆有女生二人焉自檀島至吾道不孤有朋遠來洵至樂也顧農學浩如煙海敎科奚止百數嘗謂僑美十年斷難卒讀欲達融會貫通之境必先集思廣益之功况乃祖國山河荒蕪不治愚氓徧野游惰無方以自古重農之國而農業之窳腐也如此以沃野千里之國而農業之凋零也如此卽斯一端己難與列强並駕又奚言商戰工戰也哉同人等識慚子産志切樊遲爰於庚戊之季由蔣君守柏張君鏡人等發起農學會於益力諾大學月凡兩聚以促進行敎員或會員登壇演講必從實理國人及他界問訊答復尤不厭求詳前以資造就後以分擔負國之熱心君子其亦不我遐棄歟兹將本會會員姓字籍貫表列左方以便考察蔣柯亭守柏（巳回國）寗波普通農學植棉學歐毅峯華清（會長）廣東土質學張文廷鏡人（英文書記）無錫土質學鄒　憲樹文（會計）蘇州昆蟲學吳維勳秋孫廣東畜牧學陸寳淦次蘭常熟土化學楊永言季犖嘉定普通農學沈文郁景周山東仝上楊伯羅權緒廣東仝上竺可楨蕅舫紹興森林學穆湘玥藕初（中文書記）上海畜牧學錢崇澍雨農海寗普通農學虞振鏞謹庸慈谿農機學梁杜衡廣東普通農學趙士坤廣東仝上汪德章啓愚蘇州仝上 
來函 
[涇縣知事張世榮函]  
　　逕啓者二年二月十八日貴報外埠新聞欄内載涇縣部中國社會黨日前開會演說突有縣署衛隊兵士假託入場參觀爲名任意調笑婦女并敢持刀恐嚇其時衆情憤激公請該縣知事辦理詎張知事不惟不究反督隊開槍轟擊妄拿黨員刻經該縣城區自治及社會黨聯名電禀都督以該縣知事縱兵擾亂妨害治安懇速救援以保民命等語鄙人讀之殊深詫異特將該黨與該隊起釁原因與鄙人辦理情形約略言之希卽鑒察查敝縣社會黨支部組織覺民團排演新劇前於元年十二月七日具呈到縣當經鄙人批准立案給示保護該團旋於二年二月初九日在縣城隍廟内開演復經鄙人選派衛隊四名前往該處彈壓原爲保衛治安維持秩序起見嗣於初十日有衛隊鄭月卿伍明泰二名到場觀劇此亦人之常情事所恒有者乃該團及觀劇人等挾該隊等平日查煙拿賭之嫌藉詞口角起釁竟將該隊二人捆綁該廟柱上凌虐毆打旣不呈請究辦又不扭送官廳按之法理徵之事實巳屬蔑視官廳侵越權限鄙人當以舉動雖屬野蠻民權理宜保障輕重相衡免予深究隨卽派員將該隊二名帶回棍責開革押解出境以示懲儆復經加示保護該團准其繼續開演以示提倡此固辦理之實在情形亦城廂内外士紳之所共知者而該團猶以爲未足也忽於十一日清晨鳴號聚衆鬨堂塞署無理要挾百端滋鬧並有非置該隊於死地不能洩我等之憤等語查各種犯罪律有專條該隊等旣被該團毆打又經鄙人責革論事固無可寛論罪究不至死當卽多方開導竭力彈壓乃該團强暴迫脅較前愈甚維時迫不得巳卽將爲首滋事之趙忠華一名扣留在署衆始退散然鄙人前之責革衛隊與後之扣留趙忠華者正所以委曲求全藉息事端也乃鄙人愈行委曲該團愈益囂張並慫恿城區自治及各黨會飾詞電禀冀惑聽聞鄙人亦祗得據情電呈聽候核辦兹奉都督覆電飭卽拿辦乃鄙人不惟不辦並將日前扣留之趙忠華一名開釋回歸總期和平解决仍復極力維持現巳意見融消雲收霧散矣貴報所載各節查與當日起釁原因及辦理情形大相矛盾其爲訪員報告失實誠如貴報按語云云高明之見實深欽佩兹特函請更正以昭核實而彰公理 
[無爲敎徒來函]  
　　敬啓者本敎係佛敎禪宗之别派爲奉佛而不出家之居士所組織於沙門各宗外别樹一幟而獨得我佛正法眼藏之真傳以闡大乘頓敎之秘旨以慈悲定慧爲宗指以宏法利生爲事業以不着一字無智無得萬物一體無他無自爲究竟故立名無爲表有名而無名也現主持敎務者係姚姓名普如者爲本敎姚祖之的裔從未聞有粢團大被等奇詭譎怪之名目各執事中亦並無蔡兆華其人昨閱貴報云云不勝駭絶其傳聞之誤耶抑十惡匪徒偶識本敎中人又偶聞别敎或有粢團大被等名詞遂信口擺闊東拉西扯以致與事實謬以千里耶同人等旣列釋尊門下卽有荷擔正法之天職不敢緘默特此聲明伏乞斧登以昭黑白無爲敎全體敎徒稽首 
 
 
 

Page 9

 
 
   
 
 

Page 10

 
 
自由談 
游獻文章 
[擬自治監督呈請民政司長批示女選民爭議由] [  蝶仙]  
　　案據女選民代表向璫嬋呈稱竊查浙省修改城鎮鄉地方自治章程第十五條内開城鎮鄉居民具備左列資格者爲城鎮鄉選民一有本國國籍者二年滿廿歲者三居住本城鎮鄉接續至三年以上者四年納正稅或公益捐二元以上者計凡四欵並無規定限於男子字樣仰見我浙省臨時議會議决法案實爲文明之極點本年各城鎮鄉改選議員調查選民資格應卽遵照法案併連男女一併調查入册方爲正辦乃查各縣此次改選調查仍復狃於前清惡習竟將女選民等悉數遺漏查章程第十六條内開有左列情事之一者不得爲選民一剥奪公權或停止公權者二曾處徒刑未復權者三營業不正者四失財産上之信用或被人控實尚水結清者五有精神病者六不識文字者計共六項而女選民等並無是項情事何以俱不得爲選民如謂間有營業不正有犯第三項消極資格者但查章程内開第三項之範圍以規約定之女選民等並未見有何種自治規約公布在案照第十七條第二項規定以第十六條第三項資格作爲選民者有選舉自治職員之權若不能自行選舉權者得遣代理人行之等語是卽使營業不正不過失其被選舉權而仍不失其選舉權又况女選民等未必全數悉爲營業不正者此次舉行改選不將女選民等調查入册又不遵章榜示違法舞弊莫此爲甚查修改城鎮鄉地方自治選舉章程第五十五條内開凡選舉人確認有左列各欵情事得提選舉爭議第一欵辦理選舉不遵定章又同章程第四十九條規定凡左列各欵爲選舉無效第一欵内開辦理選舉不遵定章公斷確實者據此則本届各縣改選所經選出議員應行一律作爲無效爲此呈請監督查照章程迅令城鎮董事會及各鄉鄉董重行派員詳細調查遵照選舉章程第五十二條第二項規定一律改選以重公權而符法案等語據此查浙江公報内載都督公布浙省臨時議會議决修改城鎮鄉地方自治章程第十五條内開選民資格六欵確無限定男子字樣其與前清選舉條文規定有男子字樣者固有廣狹義之不同該女子等提起爭議似非盡無理由惟本届各區調查選民完竣均經宣示人名旣未將該女子等認爲選民調查在内則在宣示人名册後十五日内該女子等卽應聲請乃至今日逾限巳久方始提起爭議照章本應不理但查本年宣示選舉名册係照選舉章程第十條辦理僅將人名册存放於自治公所任聽選民自來查閱而巳該女子等以未受調查之故亦并不知有舉行選舉情事旣非榜示似難責其自誤現在各區董事因被女子紛紛詰責無可對答呈同前情請示到縣知事亦無術以修補省定章程若予批准則與各縣未免兩歧若不批准則雌燄可畏難保無唐羣英第二主持其間致遭批頰爲此左右爲難不得不據情呈請 
　　司長俯賜察核省定章程按照條文解釋批示祇遵實爲公便此呈㈡ 
尊聞閣詞選 
[探某女士消息報愛蘭] [  定耕]  
　　美人消息久沉沉怨恨近同江海深九死不辭偏朿手暫時無恙爲知心莫言似月如花質直抵千磨百鍊金亘古多情遭物忌習聞往事厭談今 
[附愛蘭復詩]  
　　流離轉徙竟無家不信真成薄命花但使文姬如可贖間關願與走胡沙 
　　波濤萬仞拍天來硬把同心拆兩開如此生離甘死别情揚證果有蓬萊 
自由談話會 
　　宋賈似道初入相有人嘲之以詩曰收拾乾坤一擔擔上肩容易下肩難勸君高着擎天手多少旁人冷眼看去歲唐總理出亡余嘗戲效其句云收拾乾坤一擔擔下肩不比上肩難算來畢竟無他法付與旁人脚底看（俗稱逃走者曰把脚底給人看） 
[  雲間天放]  
　　惺惺前言鑄銅版大四寸者每枚價不滿一元云云係二元之筆誤時下鑄版之價照英尺計算每一方英寸須費銀一角六分四寸　二寸半闊之照作十方英寸算須銀一元六角也（惺惺）心焦一　　趁火車脫班心焦約時會友届時不到心焦學生望畢業心焦富翁望生兒子心焦婦人生産久梗不下心焦結婚之前一日心焦罪犯在獄盼望期滿心焦作客他鄉家人病危得電召回距家迢遠在途進行心焦開燈私吸癮頭巳至食客甚多枯坐以待心焦日望征蒙兵不出發心焦日望大借欵成立而未見實行心焦投稿自由談不見登出心焦[  紀庚]  
劇談[  劍虹]  
　　三客串之黄金台在幕内唱倒板（聽.........樵...樓.........打......四...更............玉兎...東......上.........）三句中氣充足轉折延長頗足動人興味出場隨板（爲國家秉忠心晝夜奔忙）三句仍從三眼一板按節合度至奔忙二字上行腔清脫異常（西涼國欠我朝三載貢餉貢餉二字過於用力反覺柔嫩（進鄒妃縛伊里來見大王）平穩無疵（吾主爺將鄒妃封宫受賞）封宫二字含蓄其音略作頓挫至受賞二宇蕩漾出來如舟行水面欵乃一聲而過妙處回環實爲新頴緊接（每日裏貪酒色不理朝綱）句唱得字字沉着痛快淋漓（他前番害國母早把命傷）使調太高以致（眼見得這江山付與汪洋）收句落調欠於圓潤年少氣盛每有此病亦未可深責也至御街唱倒板（叫軍士掌紅燈大街來進）一進字抑揚有味（若有那面生人細查分明）亦不苟且敷衍及見太子（問千歲因怎事逃出宫院）因怎事一句傳出無限驚疑之態接下（一一的對爲臣細說分明）神精俱到搜府一場唱作悉當白口亦清楚至請千歲爺數句倒板（吾朝中又出了亂國的奸臣施一禮便把那千歲爺駕請）一氣呼成至（吾把那）句轉調一波三折餘韵深長收到請字從腦音中泛出大有繞梁不散之意該伶年禾弱冠唱作能始終不懈却係難能可貴惜徒事聲調不尚音韵爲缺點非但失於　偏又且容易左嗓可不慎哉㈢ 
　　劇本考實 
[桑園會（一名秋胡戲妻又名馬蹄金）] [  便便]  
　　桑園會一劇演戰國時秋胡戲妻事編劇者乃本劉向列女傳而作列女傳載魯秋胡子納妻五日而宦於陳後歸未至家見路旁一美婦採桑悅之謂曰力田不如逢年採桑不如見郎吾有金願餽夫人婦不受而去秋胡歸母呼其婦出乃卽採桑婦也數胡之罪而自投於河是其妻因此而死者也今劇演秋胡之妻投繯自盡獲救而蘇仍爲夫婦是與原本稍異此劇又名馬蹄金滬伶多以京調唱之近見丹桂第一臺北伶小達子與小金娃合演此齣棄京調而唱秦腔調逸響高各盡其技洵傑作也嘗見西京雜記載漢杜陵秋胡通尚書善古隷爲翟公方進所禮欲以兄女妻之或曰秋胡巳經娶而失禮不可妻也公笑曰今之秋胡非古之秋胡此人以戰國時之秋胡誤爲同時人亦殊夢夢姑附錄之以供一笑㈡ 
小說 
[政治小說鐵血男兒　（六十六）] [  常覺獨鶴]  
　　語時范老忽起立以手遥指顧黛呼曰是何物耶速觀之黛急注視見街車一輛式極古舊四周繚以布帷下置木輪二駕老馬遲遲行道左范老大笑曰吾將以重價購此車携歸置博物院中當令萬衆屬目西奥司固陋乃至是乎吾必竭力投資於此間設電燈興電車俾得文明景象煥然一新預度西奥司情形工價必廉且便於水運費當不巨以吾所爲獲利可操劵焉又藉以助烏王棄舊更新一振國人耳目豈不甚善黛曰道途多不平坦又極狹小殊於電車非所宜范老曰是固然整治道路亦切要事總之欲爲振興西奥司計者必須輸入文明悉除故步改弦易轍事非一端吾進見烏王時當歷歷陳之黛笑曰阿爺倘盡其忠告王必贊許范老欣然意甚得 
　　二人譚次忽聞軍樂之聲洋洋盈甘行人駐足立高呼萬歲聲如潮湧遥覩騎兵一隊戈矛耀日旂幟迎風自遠而近軍前跨白馬掣佩刀指揮全隊者烏突也黛驟見烏抗聲欲呼烏於人叢中瞥覩范老父女驚喜交并亟令全軍止步下騎趨黛前握黛手曰今日遇姑娘於此實出望外无任歡迎言旣迥首招一軍官至略囑數語命率隊回營時尼古拉亦偕一戎服少年前立烏側烏乃與范老爲禮復謂衆曰此處湫隘殊難暢叙相距不數武有公園在盍同往稍憇藉談衷曲衆皆諾逆旅主人凱登方鵠立伺意旨乃命其導衆入園遊人見御駕至皆趨避㈡ 
[哀情短篇鳳珠小傳] [  幻那]  
　　鳳珠姓周蜀之重慶人也父爲雲南南關司馬年五十嗣續猶虚日禱於諸神祠雖疾風暴雨無或之阻光緒壬午中秋夕復偕其妻往禱於城西月姊祠歸而夢皓月中天笙歌嘹亮一鳳含珠翔於空際醒而遂孕越十月生女廼名以鳳珠字月娥女生小聰慧過人四歲父授以唐詩兩三遍卽琅琅上口不再遺忘父母愛之如拱璧嘗日此吾家將來之不櫛進士也明年父殁虧官幣千餘金無以償官符下逮其母貨祖遺田舍得千金納諸庫猶不足吏胥追呼不巳復　質釵鉺得數百金持以去始得免女與其母遂流落滇中不得歸矣又明年女七歲能作簪花小字端整秀麗不亞成人容光亦復日增嬌艶一老乳母一雛鬟伴之讀每魚更數躍過其居者猶時聞女讀書聲是年冬母復以貧病交迫而卒女哀毁異常屢欲從父母於地下以老嫗及雛鬟守視而止歲不我居又六七年女十三四歲老嫗旣聾且瞶雛鬟年十一二齡憨嬉不解事僅恃女以十指博升斗煑粥麋度日然以女之聰敏穎慧安能鬱鬱與草木鳥獸同朽腐哉是時鄰有大宅久閴有納姓者稅而居之有女四五濃妝艶姝楚楚可人且多長於音律每值清風明月之夕霓裳一曲栩栩欲仙女不禁心焉嚮往偷隙與諸鄰女遊一二年間盡得其技能自製新調譜入種簫諸鄰女自愧弗如咸師事之時女年己十五六矣稍解人事睹諸鄰女之室每有少年輕薄兒踞坐談笑心弗善諸鄰女所爲遂絶跡不至其室偶途遇諸少年則低頸而過莊嚴色相不一廻眸啓齒殆有所謂艶若桃李而冷若氷霜者諸少年日伺於門女益蟄居不敢出嗣納姓遷居去女乃稍稍偕老嫗或雛鬟時一出遊丁酉清明日女挈老嫗携紙錢麥飯往其父母墓前祭掃墓距城可五里許羅襪生塵自憐隻影日斜而返行三四里足繭不能興路側有小茶肆假坐稍憇廻思身世飄零不知究竟年年壓綫辜負春光悲從中來號泣不止時有金生者本越東故家子好讀書擊劍性惆戃不拘設帳來滇是日適從城北踏青歸偕二三友人作天涯情話相將入肆小飲聞泣聲曰彼何人斯何所悲之甚也荆釵裙布國色天然諦視之恍若素識彼此默然注視者久之衆目睽睽難通問訊女遽起行生亦　焉若喪而返自是而後生與女心中目中均各有此一女一生之小影在嗟乎是殆所謂三生石上有前緣者耶然彼此固均不知先生之爲何許人也有時生夢女掩面啼泣於茶肆中有時女夢生來勸慰此二人者旣未殷勤欵洽復不知姓名里居固未略有情愫者而心心相印遽然入夢是真不可解者也中秋日生赴某戚串家祝嘏盖卽假寓於女鄰之大宅者堂中懸夾竹桃花一幅嬌艶動人初以爲畫也視其欵識題曰綠隂深處暈紅霞翠袖翩翩捲絳紗杜宇一聲春去也不知是竹是桃花西蜀鳳珠女史針繪細視始知爲五采絲織銀紗而成者工麗絶倫的爲名人手筆亟問鳳珠何人以鄰女對問此鄰女何爲者則亦不甚了了問可得而沽之否曰女固以針黹爲活者也生即挾金往訪老嫗應門耳聾多歧語與女隔簾論值半面初窺不意卽彼此眠思夢想所欲見而不能見之人也互視良久無一語生乃置定金於几而返越數日再往女方於尺幅鮫綃中作董北苑秋山紅樹圖欵生坐詢問女之家世不禁爲之泫然談及書畫詞曲女固無一不高人一等者一日女方倦繡生適來煑茗清談視牕前設有黑白棋枰生問女固善奕乎女謂聊以破岑寂耳對奕一局無半子勝負彼此均稱異再奕復如初生詫曰何我二人之心同想同而局局如也女低眸一笑兩腮霞暈似胭脂矣㈡ 
[鈍根啓事]  
　　自去年十月起至今年一月底止諸文家潤資多有存積無從寄達者希卽見示通信處或託人來取爲盼 
　　自由談話會同人擬彚集投稿諸文家照像雕刻銅版逐日登載以慰神交渴想之懷卽希諸同志不吝色相連以玉照惠寄爲感（并請附注姓名年歲籍貫住址） 
　　如以息影廬主照片惠寄尤感 
　　諸文家惠寄稿件請於封面標明自由談編輯部收勿書鈍根如與鈍根私函乃可書鈍根或王耕培收私函與稿件宜另封勿相并（因投稿之函例須由司賬人拆閱登記也） 
 
 
 

Page 11

 
 
   
 
 

Page 12

 
 
   
 
