# 1902 - 209 - 4910521

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[雙璞齋四書五經義大全出書啓] [  圖書集成局代白]  
　　自八股改試經義承學之士驟遇更張輙以師承無自爲慮雙璞齋主人嘗謂經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦　通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精　所録皆精深閎博有實理實事而不詭於義法者未知經義作法之學子苟於平日之問取而揣摩之得其一羽一麟卽不難破壁飛去主人以是編爲四書五經義之全非比巿上所售僅寥寥數篇不足以益人隅反爰倩　局用新鑄鉛字排印成書公諸海内都計五十六卷另弁首一卷係恭録高宗仁宗御製蓋欲學者知所取法謹所遵循也現已出書裝訂廿四本每部定價洋銀二元四角有欲先賭爲快者請速移玉至申報館申昌書局及各書訪購取可也此啓 
[江督劉峴帥覆陳鹽梟刼人勒贖摺]  
　　太子太保頭品頂戴兩江總督臣劉坤一跪奏爲遵旨確查據實覆陳仰祈聖鑒事竊臣承准軍機大臣字寄光緒二十八年三月二十六日奉上諭有人奏江南蘇松常鎭楊通一帶鹽梟林立刼人勒贖上年正月間武進陽湖並有仇殺至百人之案通州海門等屬幕友家丁骫法營私等語江蘇地方緊要沿江梟會各匪尚多全　吏治整飭消患未萌著劉坤一按照所指各節認眞查辦據實覆奉毋稍徇縱原片者鈔給閱看將此諭令知之　此遵旨寄信到臣當卽遴委江蘇候補道杜俞前往蘇松常鎭一帶江蘇卽用道李光瑜前往揚通海門一帶按照原奏各節嚴密確查兹據先後禀覆前來如原奏蘇松常鎭提通一帶鹽梟林立儼分引岸買鹽則通衢白晝過秤捆包運鹽則結陣連檣鳴槍駕砲劫人勒贖敢擄當差道員行賄放私能通實任鎭將上年正月武進陽湖民梟仇殺至數百命各節查常州府屬之武進縣與陽湖宜興犬牙相錯與金壇溧陽丹陽水相連自光緒二十六年北方拳匪事起各處　民聞風蠢動卽有外江匪船裝載私鹽携帶軍械由武進小河等口連檣入内暗地　賣始尚不敢生事繼則聚賭抽頭開堂放票入其會者訛詐横行無所不至雖經地方官隨時拿辦此風仍未稍息内有紅帮青帮匪黨名目青帮專重販私紅帮　行劫掠鄉民積恨紅帮已深於是年冬間乘其不備聚殺多人皆於昏夜剖腹沈之水底自　非法同心諱秘疉次訪　莫能得其實證二十七年正月小河口等處謡傳紅帮分路進攻尋仇報復經臣訪聞會同　任巡撫臣聶緝樂電劄統領江勝軍道員杜俞馳往查辦該道抵常州後明查暗訪將著名滋事　要及造謡奸民一體購　嚴辦餘匪潛逃風聲略息復帶隊至卜弋查室奔牛寺鎭傳集紳董切實開導告以分駐營勇　可安棕如有匪來報營兜剿或捆送營縣不得私戕出示曉諭後卽　歷各處責成董保互相清查由是匪難容身人心漸就安帖一面刊發自新免究柰據並　楚誣扳以杜反側至所稱鳴槍架砲劫人勒贖查有光緒二十五年冬間匪首金昆秀與金雲飛包石泉在南匯地方　興地保勒贖三百元復在周浦　搭棚聚賭南匯縣柘林都司聞風往察該匪膽取持槍拒捕嗣經武生張姓將包石泉格斃該匪復敢率黨扛屍索命併向該處鋪户逼索銀元經前署　臣鹿傳霖劄委該道杜俞督率弁勇拿獲金昆秀正法金雲飛監禁備質又查有二十六年二月崑山地方有匪首董道能率黨槍斃鄉民四人劫去之九人救出至所稱敢　當差道員指韓慶雲之事光緒二十六年六月十五日江蘇候補道韓慶雲因事經過常州三官營天甫破曉與梟船相遇互爭縴路家丁漫罵梟卽過船將韓慶雲拉去經武進縣施沛霖率勇追回旋由太湖水師及新勝營將匪首徐貴友拿獲經調任巡撫臣聶緝槼批飭正法江北七濠口十一圩素爲鹽梟出没之區飄忽靡常此拿彼竄然揚通等屬尚無刦人勒贖之案實任鎭將職守綦重應知自愛何至賄通私放卽如上年冬間蘇松鎭總兵陳旭設計將匪船誘出四面圍攻斃匪甚多獲鹽無算匪黨恨之刺骨遂於本年四月在鎭江烏沙港地方假扮魚舟襲攻巡船傷斃哨弁巡勇現正通飭拿辦具　該鎭認眞巡緝梟匪意在復仇可爲賄路難通之證此查明鹽梟滋事之實在情形也此摺未畢明日續登 
[電傳宮門抄]  
　　昨日午前京師友人專電告知本館云六月二十八日皇上召見軍機大臣本日並無明發上諭薄暮又得京友專電云二十九日皇上召見軍機大臣反純王聯　是日亦無明發上諭展期受賀○英皇病已小豫定期西歷八月九號舉行加釁典禮此已見諸前報矣昨閱日本報登有倫敦專電云英皇以是日適逢炎暑諸臣致祝不便良多適十一月九號爲　誕辰遂擬於十一月八號臨朝受賀 
[英俄通電]  
　　英京倫敦來信云英人擬由可輪何以耳軍港與俄國苦隆司他獨軍港安設無線電機以通消息兩港相距計日本步尺一千六百里合中國六千四百里之譜 
[韓聘日官]  
　　日本長崎訪事友人云曩者日政府欲逼令韓王聘加藤增雄爲顧問官韓王恐其侵奪政權堅不允許議至東歷七月十八號卽華歷六月十四日韓王不得已以加藤爲宮内府水輪院副總裁待以敕任官之禮日政府聞之尚不滿意時俄人鯨司薄耳枯及駐韓俄使拍蒲六夫亦　攬韓國政柄而韓國親俄黨領袖李容翊又陰圖秉政以故與俄結好尤深說者謂韓旣與俄厚即與日薄矣彼日人其將何以處之 
 
 

Page 2

 
 
[藥廠奇災]  
　　昨得日本友人來信云東歷七月二十四日午刻十一下鐘閱三十分時日本北豐島郡板橋陸軍製造火藥廠南首工作處忽然火發將廠屋付之一炬旋延及北首火藥庫至一下鐘閱三十分時火始告熄是役也負傷最重者計有四人急舁入東京衛戍病院敷治至夜十下鐘許死一人逸去二人尚有一人經鶴田星野兩官醫爲之醫療竭盡心力務底安全然其人已全身焦灼膚肉作赤黑色頭面腐爛如糜恐未必能保全性命矣 
[隨使名單]  
　　聞之京師友人云欽命出使法國大臣孫星使銜命啓行節署機宜需人佐理日前已派定參隨繙譯札令隨節出洋計叅贊劉式訓吳宗濂法文繙譯高而謙英文繙譯鄭汝成隨員沈承俊徐紹甲學辦交涉人員外務部司員文溥刑部司員李焜瀛兵部司員夏循 
[花匪乞降]  
　　天津大公報云有客自直隷承德府來言及花子溝匪人現已平靜匪首鄧萊峯感馬軍門之威德誠心歸順一切均遵約束惟呈繳軍械一節尚未妥議章程而總督袁慰庭宮保立意痛剿曾將招鄧降服之某總戎奏叅革職發往軍臺効力贖罪是以軍門辦理此事頗覺左右爲難云 
[萑苻不靖]  
　　天津大公報云距津城西北百餘里有地名蘇家橋者昔爲拳匪窟穴事定後官紳舉行團練每有游民陽充團勇陰實爲非去年梅軍門剿撫兼施始得稍稍歛跡近日故態復作結黨肆刦無日無之某日保定府人李某販香至津易雜貨回省行至是處日已西逃蘆叢葦中忽一小舟欵乃而出舟中四匪持槍一躍而上將衣服貨物劫掠一空萑苻嘯聚眞地方之隱憂也 
[慎選干城]  
　　廣州采訪友人云粤東創設武備學堂培養將才以備干城之選日前大憲釐定招考章程出示曉諭曰爲招考事照得武備學堂現經遵旨議定章程擇日興辦所有額定學生一　八十名亟應出示招考爲此　仰合省人等知悉爾等須知武備事關重大實一國强弱安危所係東西各國强盛皆由扞衛國家之義人人知之故能養成尚武風氣今朝廷旣廢武科改變營制是以視武備爲最所注意之事况學堂之設所以儲備將才於武事尤爲重要將來學生學成之後能爲國家出力立功揚名實爲非常榮幸爾等各有志來學務卽遵照後開各條屆期報名聽候考騐切勿遲延自悮切切特一招考本旨爲講肄新式武學儲備新軍將領　倡尚武風氣藉以護國保民務招上等士民世家子弟及文武舉貢生監之年輕有志者慎重考取學生以期達此標的一本届額選速成科學生一百八十名不論本省外省皆可投考惟外省取額不得過全額十分之三一不收考各項一吸食洋烟者二患惡疾惡瘡疥者三曾受官刑者四素行不修者五身家不清白者一無論貢舉世職文武生童凡年在十七以上二十三歲以下身長四尺七寸卽廣東排錢尺四尺以上者方准投考如係舉貢得以二十八歲爲限一投考者於未進塲之前豫照本身相片一張至進塲點名時呈繳其照片須正面半身約長四寸並須新照清晰者一學堂功課五年分爲三級第一級豫科爲陸軍普通學第二級正科爲陸軍將校學皆二年畢業第三級補習科入隊習營隊各職守三年畢業凡在五年功課期内不准自行告退如自揣不能耐久者毋庸投考一學堂有年假日假星期假以資休息登級畢業後另給假期回家一次仍如期到堂此外功課期仙除父母大故外均不准告假回家如自揣不能離家者毋庸投考一學堂居宿皆在堂内凡起居服用食息及出外游散等悉準隊務定則藉習軍紀如自揣不能恪遵者毋庸投考一考騐分兩塲第一塲考騐文理察對年貌第二塲覆試文理檢查體格凡第一塲合格者始與第二塲考騐考騐時各生携筆墨水盂食物外一切書藉鈔册均勿携帶一投考者須有確實人作保自六月十五日始至督轅報名至六月二十五日截數自七月初一日將按日分塲考騐約半月考畢卽發正案另行牌示開學日期凡學生投考報名不費分文惟川資自備一學生入堂後一切服食油火及功課所用書器悉由學堂給發另每月給銀三兩以資補貼一學生五年畢業後核其功課合格者保奬委用爲訓練新軍將弁其舉貢世職如能畢業功課合格者略予優異 
[軍門受篆]  
　　甯波訪事人云新任浙江提督吕軍門本元由京陛辭南下於本月二十三日自杭垣蒞甬擇吉二十六日辰時接篆戟轅以外賀者如雲 
[鳳城瑞靄]  
　　聞之京師友人云日前户部行查各衙門内開現張家口監督年滿一差業經各衙門先後將保送之員銜名開送過部爲此行查各衙門卽將前經保送之員現在有無差使刻卽片覆以憑定期帶領引見勿得自悮○定例在京人犯應得罪名概歸三法司擬議日前刑部大司宼恐其中尚有與定例不符者因之請旨飭下三法司會同六部九卿覆覈亦慎重刑名之意也○吉林打牲烏拉總管雲君委翼領濟納吉爾管解蜂蜜五十餘壜於六月十九日抵京報明東華門舁至内務府　文交納○步軍左翼翼長以步軍營本有緝捕巡查之責自應竭力整頓以期安謐地方現擬飭各營官廳嗣後仍由步軍校委步軍校輪流值班不得藉故偷安並以六七品領催暫行坐補歸本隊督兵守夜以專責成 
[保陽零拾]  
　　聞之保定友人云日前大憲出曉諭所有保定將弁學堂肄業生擇於七月初在東門外　蜡廟開學夜則止宿火神廟中○前駐省城之淮軍元字營經直督袁慰庭宮保諭令酌量裁撤所留各勇調歸河間府一帶擇要駐紥以靖匪人○近聞省南各處屢有遣勇聚衆行劫而以祁博蠡等州縣爲最甚地方官若不設法搜拿恐遺害民人非淺也 
[津門魚素]  
　　天津大公報云簡授江西按察使陳鶴雲廉訪之　屬於六月二十日自津乘船赴塘沽旋於二十四日附某輪船南下按廉訪係湖北江夏人歲在庚子欽奉陳臬黔中之命稱疾堅辭在津隱居二載今始出山○長蘆運屬各員自庚子亂後紛紛四散近日鹽運分司蔡分轉壽臻不知因何離任所遺篆務由天津府凌太守兼攝俟天津收回後移交新任○大憲接收天津之先分設善後保甲洋務各局擇定江蘇會館爲善後總局札委直隷候補道汪君牧觀察充會辦遇有公務會同兩司及津道辦理 
[晉邊述事]  
　　聞之張家口友人云此間武備學堂久議遵輩設立所苦經費無出以致蹉跎至今近日節餉裁兵每歲可省銀四千三百餘兩都憲因奏准撥充八旗武備學堂經費雖尚不敷甚巨而旣有的欵當可告厥成功矣○前　西撫憲　抽各口牲畜稅業經奏蒙俞允東口事亦從同若不抽收難免晉省各商繞越取巧約計尋常入口之牛羊騾馬每年可得一萬餘金洋務局員劉荔孫太守頗思得此以興學堂曾於日前禀懇都憲奏准開辦○羊駝各毛爲商務之大宗近以貨缺價昂各行咸派人至口外收買而沙漠無垠時逢暴客經商之難如此安望出口貨之日多也 
 
 

Page 3

 
 
[穗垣雜録]  
　　廣州訪事人云粤垣同文館英文教習瑪士君善誘循循士林翕服邇經鎭粤將軍壽留守奏請賞給寳星以示優異○本年癘疫流行佛山一鎭尤甚日前富翁關姓染疫而亡以多金向某棺店巿槥盛殮出殯之日送者如雲越日有友道　某處見兩人舁一棺其式與關姓所購無異疑而尾其後果見舁入某棺店因卽告知關姓前往搜查并扭店主解至縣署控其毁骨盜棺想一經訊實必治以應得之罪矣○豬頭山附近海洋向有巨盜出没自鄭車門設立行營嚴行緝捕行旅往來頗稱安謐兹者統巡李直繩太守禀陳當道請將豬頭山各營移駐海珠旋奉督憲批示云豬頭山移駐海珠似較切近餘議亦妥仰緝捕總局卽飭統巡李守妥議詳細章程禀候察奪 
[南昌小志]  
　　南昌訪事人云省屬大小考試積弊甚多日前豐城縣新進某童其正塲調覆皆倩人捉刀僥倖入彀佾生某索賄不遂控諸學憲吳大宗師宗師廉得其情卽將某童扣除并責手心數百佾生責亦如之認保廪生斥革衣頂挨保廪生降爲附生一時風行雷厲聞者爲之肅然○上年饒州教案議結後由地方官購得省城松柏巷地一方贈與天主教堂今夏教士方君在是地建立學堂現方鳩工庀材大興士木一俟落成卽須招選學生入内肄業 
[甬江小志]  
　　甯波訪事人云本月二十三日鄞江橋航船駛至某處突遇匪徒八九人躍入艙中大肆劫掠諸客大聲呼救幸有某航船繼至匪徒始畏懼拔刀砍傷甲乙二人一閧而逸旋由鄉民拘獲楊阿三張元才二匪綑解至鄞縣署縣主黄菊友人令升堂研訊楊一一供認即用木籠站斃張因口供未確押候再訊○劫犯陸順金經鄞縣主黄大令訊實定讞六月二十二日接到刑部釘封文爰卽由獄提出绑赴巿曹斬决○四鄉禾已熟頗有豐稔之象加之外來之米甚夥故米價已貶至每石值洋銀五元有奇矣 
[上海官塲紀事]  
　　昨日代理嘉定縣篆務之劉子琇大令因公至滬先詣道轅謁見蘇松太兵備道袁海觀觀察面禀要公然後至上海縣署投刺縣主汪瑶庭大令延入花廳清談良久而别○江蘇試用縣丞黄賡虞二尹於昨日午前命駕至上海縣署拜會縣主汪大令大令飭丁擋駕 
[入學有期]  
　　上海新進文生已由縣主汪瑶庭大令接奉學憲李大宗師札文擇定七月初六日迎送入學肄業届時芹藻揚芬鸞旗煥彩諸生濟濟必有盛典可觀也 
[局員銷假]  
　　日前南巿馬路工程局總辦翁子文太守偶患河魚之疾因赴蘇松太兵備道轅請假四日邇已就痊遂於昨日親詣道轅銷假 
[札挑教習]  
　　前日江南機器製造局總辦毛實君觀察接兩江督憲劉峴莊宮太保札文飭在砲隊營内挑選教習六十名馳赴金陵派往廣西藉資差遣 
[駕船赴省]  
　　前年兩江督憲劉峴莊宮太保札飭江南製造局新製大號杉板船一艘邇已工竣日前峴帥行文到局飭總辦毛實君觀察轉知南洋寰泰兵輪船管帶徐千戎管駕至省刻下觀察已遵飭辦理矣 
[火警續述]  
　　滬南火警昨已略紀報端兹悉是晚火起於葆泰馬頭汪裕泰茶葉店頃刻延燒鄰右聚興飯館泰甡潤北貨行及對門元吉泰豆行金合茂粥店順興麫館寳泰濟店店後萃豐弄内元吉泰貨棧泰甡潤　貨棧共燬房屋三十餘楹至肇禍之由聞係焙茶遺火所致當時各租界瞭望臺上人見之疑火在法筯介中故卽鳴鐘報警 
[英美租界公堂瑣案]  
　　包探張天林解船户梁仁福到案禀稱此人在廣肇山莊門前掘去泥三十餘擔報由小的拘獲解請究懲梁供小的載泥之船實係租自他人叩求恩典讞眞張柄樞司馬商之德總領事署佛繙譯官判責五百板枷號一月發犯事處示衆○包探方長華解積賊陳信舟到案禀稱此人屢因犯竊遞解回籍兹又潛來租界中爲此解請究辦司馬判責三百板仍予遞籍○前日清晨林良紅之表姊某氏至菜巿購物突被湖北剃髮匠方阿和調戲向之理論被方刃傷左腿因之扭訴捕房方留存洋銀二十元得以暫時釋出昨晨解案林申訴前情並稱小的之傷由某醫院醫生騐明云須閱兩禮拜始痊方俯首無詞司馬判責　百板遞解回籍隨就所存洋銀二十元中提出十元給林爲養傷費○包探陳雲忠解王阿福到案禀稱此人寓居王大吉樂肆畔小弄内某小客棧積欠寓資若干日久不付棧主惡之拒而不納王大怒遽持利刃猛戳棧夥徐天生致傷數處報由小的拘獲將徐舁送某醫院求治今特解王請究司馬著帶回捕房押候查明徐傷勢如何定於下禮拜六訊究○包探張寳成解張阿六到案禀稱此人胠篋探囊素稱斵輪老手前日至陳三保家行竊綢被一條報由小的拘解請究司馬判責四百板押捕房三月期滿遞解回籍○包探顧福其解朱小根到案禀稱此人行竊張永生家布若士匹報田小的拘解請侒司馬判責五百板○包探顧福其解甬人徐東芳到案禀稱此人在美租界開設煤炭店　行無賴前日在某酒店中竟將工頭錢法法所携銀質對時表攫之而逸報由小的拘獲解請究懲徐供錢所持之表係被他人取去與小的無干司馬判償洋銀三元○包探趙銀河解童阿二到案禀稱此人素有妙手空空兒之號今又行竊　慶三等家衣物報由小的拘解請究童供小的年甫十六無可謀生不得已而出此下策叩乞施恩司馬判責三百板押捕房三月期滿遞解回籍○包探陳雲忠解無賴錢小弟到案禀稱此人徘徊四馬路中攫取金意記所持　翎扇經小的見而拘獲解請究懲司馬判責三百板枷號一月期滿遞解蘇州原籍○包探沈阿炳解林紀生到案禀稱此人至孫紹式所開店内佯稱購取香烟乘間攫得桌上所存小銀錢八十八枚飛步逃逸幸即追獲交小的送究司馬判責四百板押捕房二月期滿遞解回籍○包探徐榮珊解某姓家傭婦李唐氏到案禀稱此婦行竊主人某姓家所藏金鑲玳瑁臂釧特倩小的解請究辦李唐　狡展不承司馬判責手心三百下交官媒覊禁二月○包探張全林解王桂生到案禀稱此人行竊胡阿二家衣箱一口報由小的緝獲人贓解請訊究司馬判責五百板押捕房三月期滿遞解回籍 
[得彩行善]  
　　謹啓者籌振同人因江西等處需欵孔亟乃以前年某善士所捐福公司股單五百股反陸續捐助之金釧骨董書籍等物分作助振彩票一千五百張六月二十日在敝堂開彩頭彩一千一百三十五號爲則敬所得三彩七百二十號爲蘇君寳森所得一彩六十二號未　　出兹者蘇君及則敬照數將所得福公司股單統歸敝堂作爲永業請登報章佈呈公鑒上海六馬路仁濟善堂董事殿信厚楊廷杲朱佩珍陳作霖焦發昱施則敬等劉芬等謹誌 
[車價助捐]  
　　啓者敝堂於前月二十八日奉英美租界會審憲張撥助罰欵内脚踏車一輛飭卽變價以充經費等因卽經録請賜刊報章今因此車已由石庚林繳到洋銀四十元購去敝堂援照前因收入帳册理合專函懇乞登報以結善緣此啓英界大馬路保安堂司董謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　俞鐵耕控流氓唐炳千等行兇肆毆失去洋銀等情縣主汪瑶庭大合准詞飭提到案前晚升堂研訊俞供小的係浦東二十四保十八圖人同爲羽士五月某日因母患病携洋銀至滬購辦壽板論價不合遂未成交至二十三日友人喚至引翔港曹家宅誦經小的允之旋有唐文文者問赴何處答以曹家宅隨分道而行迨晚事竣回家途遇唐炳千張狗大無端曳至某茶館中遽肆毆擊以致失去洋銀叩求究辦唐炳千供小的與俞同業五月二十三日在奚姓家誦經至晚歸家與俞相遇因俞曾　胞兄文文借去祖傳秘密課書三本祇還一本尚少一本迄今已閱五年是以邀至家中向之索取並索所欠會欵洋銀二元六角俞一味圖賴因之口角並無毆擊情事張狗大供小的在唐處爲香工是晚隨唐歸家途遇俞鐵耕邀令至家向索課書以致口角小的並未帮毆求恩明察唐文文供炳千係小的胞弟向俞索書以致口角由堂兄唐雲卿解勸俞允於二十九日交還並將會欵洋銀付清至二十九日仍不交還反赴案下朦控大令將俞從寛斥釋不予深求○前日李王氏扭范全章到縣至晚大令升堂研訊李王氏供范全章前向丈夫陸續借去洋銀一百十一元光緒十四年曾立借劵由湯某爲中至二十四年丈夫逝世喪費均借自他人今被逼索甚急故向范索取舊欠以便清償范一味圖賴爲特扭案求追范供小的三次向伊夫商借洋銀九十二元曾將會欵九十六千劃抵惟借　未經取回今遭誣控叩求明察大令謂李王氏執有借據豈能不還遂判令付給洋銀四十元范供小的家貧無力須回江甯原籍　田料理大令飭交人保出限兩個月内繳案 
[法租界公堂瑣案]  
　　大昌洋行出店人吳桂生　某西人租得脚踏車一輛售與俞四貞經西人報捕查獲昨日捕頭令包探傳同西人家細崽王和尚解案請訊王供稱此車由吳桂生以洋銀一元租去賣與俞　貞報經包探在俞家查獲叩求究治吳桂生供稱小的實遭誣指讞員杜枝園大令判罰俞洋銀五元吳枷一月責三百板車給王具領○流氓吳阿五糾同不知姓之祥寳阿三等人在新闢馬路中向人訛詐被包探拘獲搜出質票數張解案請辦大令判責一百板驅逐出境○晉康烟紙店傭人徐金文前因有事倩朱正芳替工朱乘間行竊洋銀一百二十元店主王生根遂將徐扭送捕房昨日解案請訊王聲訴前情徐供稱朱由南巿董家渡聚豐烟店中伊叔全貞保薦大令飭探帶往南巿指提全貞著交朱訊究○丁友發訴稱小的雇吳阿六所拉東洋車載香烟及自來火一箱至十六鋪橋交卸被吞没香烟九十匣是以扭交三十三號華捕解案請辦吳供香烟　被他人竊去小的不敢侵漁大令飭包探帶出查明再訊○陳阿六潛入海宴輪船竊取對時表一枚被事主拘獲送案請辦大令判枷號一個月責二百板○通和洋行西人倩某律師　公廨控朱秦氏售田悔議等情大令訊究之下朱秦氏供事由夫弟朱鏞阻撓求提訊究大令准詞將朱提到昨日傳同原中張記王雪香秦玉廷訊究朱供此田係職員家公産且有墳在内光緒二十四年長嫂意欲賣去以故請換道契朱秦氏供此地並非公産有田單分劵及逐年糧　爲憑今特呈電律師倩舌人聲稱請查契據便知並非公産朱又供故父去世時職員尚幼故將田單契據歸長嫂收存以待日後分析大令謂爾父殁時爾年非幼旣稱此係公産可將憑據呈核朱無詞以對大令命還押再核 
[美租界捕房紀事]  
　　前晚江北人韓某無端與同鄉某甲口角旋又互相扭毆某號巡街捕見之喝阻不服因一併帶入捕房捕頭以各有不合令押乞丐牢一宵以儆○昨晨小竊張阿桂混入靶子路某姓家竊取衣服數件携之而出適爲某包探查獲連贓帶入捕房捕頭令押候解送公堂禀請讞員張柄樞司馬懲辦○昨日午前馬夫徐阿林駕車至北蘇州路正在電掣風馳之際偶不留神將某甲所拉東洋車撞壞某號華捕見之拘徐入至捕房捕頭姑念事出無心令償修車洋銀若干從寛釋出○前晚鄉民王某投捕房訴稱昨日行經吳淞路沈家灣左近突遇不識姓氏之流氓將所帶洋銀數元悉數攫去請卽緝查捕頭允之 
[俾熾俾昌]  
　　頃承姚江沈大善士桐頒到湯餅筵資洋銀五十元移助敝堂育嬰捐當此暑氣薰蒸鮮肥宜忌夫固盡人皆知今大善士能節筵宴之資爲親朋造福在諸君子素以節飮食爲心斷不至以邀請未周稍生觖望又徐君貫雲交來育嬰捐洋銀二十六元承先人之遺意具保赤之殷懷數載以來恪遵父道呱呱者胥蒙其福蒼蒼者深鑒其忱厥後克昌皆意中事也乞附報章藉希均鑒滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等謹誌 
 
 

Page 10

 
 
   
 
 

Page 11

 
 
[光緒年六月十五日京報全録]  
　　宮門抄　　諭旨均録前○都統奎奏爲遵旨釐定新軍兵制餉章摺○廣西巡撫丁奏爲遴員請補烟瘴要缺知府摺○兩江總督劉奏爲知府例應廻避請旨互相調補片 
奴才奎順奴才魁福跪奏爲遵旨釐定新軍兵制餉章謹繕清單恭摺覆陳仰祈聖鑒事竊奴才等於本年三月二十三日准户部咨開光緒二十八年二月初二日内閣奉上諭各省制兵積習太深亟宜更定餉章認眞改練前經諭令各該將軍督撫悉心覈議具奏迄今數月奏到者尚屬寥寥當此時局艱難豈容因循怠弛著各將軍督撫等速將兵制餉章切實釐定覆奏到日由政務處彚齊復覈妥定畫一章程請旨頒行遵守務期兵歸實用餉不虚糜等因欽此欽遵咨行前來奴才等伏查張家口原有精銳精壯以及馬步擡槍各營挑選官兵一千一百九十二員名於上年十一月二十日遵旨奏請改練新軍以期兵歸實用餉不虚糜等因恭奉硃批著卽認眞挑選訓練務成勁旅以備緩急餘依議欽此奴才等遵卽督同該協領等妥議章程認眞訓練其餉項查張家口原有茶馬釐金項下開支口分津貼餉銀每年三萬七千四百三十四兩擬請仍照原訂章程核實發放其裁併一百五十名每年騰出餉項銀四千二百四十八兩歸作武備學堂經費所有遵旨釐定新軍兵制餉章謹繕清單恭呈御覽是否有當理合恭摺覆陳伏乞皇太后皇上聖鑒訓遵行謹奏奉硃批著卽覈實辦理務除積習單併發該部知道欽此謹將擬定精銳精壯新軍兵制餉章謹繕清單恭呈御覽計開精銳新軍步隊督察章京一員月支口分馬乾銀十一兩帮操章京二員月支口分馬乾銀各十一兩文案營務辦事章京三員月支口分銀各五兩帶隊章京十二員月支口分馬乾銀各八兩文案營務委官四員月支口分銀各四兩管隊官二十員月支口分銀各四兩帶隊令官一員月支口分馬乾銀十一兩帶隊副令官一員月支口分馬乾銀九兩正教習二員月支口分馬乾銀各七兩副教習二員月支口分馬乾銀各六兩書識八名月支口分銀各二兩匠役二名一名月支工食銀十二兩一名月支工食銀九兩獸醫一名月支口分銀二兩五錢文案營務二處月支心紅紙燭等項銀各十四兩令官處月支心紅銀五兩車砲四輛正馬二十四匹月支乾銀各四兩五錢備馬八匹月支銀各三兩新軍練兵八隊每隊駕車騾馬二匹月支乾銀各三兩新軍練兵四百五十名月支口分銀各二兩内有獨石口千家店練兵二十四名月加津貼銀各一兩五錢隊長四十名月加津貼銀各五錢精銳新軍馬隊營總一員月支津貼銀八兩總敎習一員月支津貼銀四兩營務委官二員月支津貼銀各三兩管隊官五員月支津貼銀各四兩書識二名月支津貼銀各二兩馬隊營務處月支心紅銀十四兩新軍練兵二百名月支津貼銀各二兩精壯新軍擡槍隊督操章京一員月支津貼馬乾銀十一兩帮操章京一員月支津貼馬乾銀十一兩營總一員月支津貼馬乾銀十一兩文案營務辦事章京二員月支津貼馬乾銀各八兩帶隊章京五員月支津貼馬乾銀各八兩文案營務委官三員月支津貼銀各四兩管隊官五員月支津貼銀各四兩書識四名月支津貼銀各二兩匠役一名月支工食銀十三兩文案營務二處月支心紅紙燭等項銀各十兩營務公所月支心紅銀四兩新軍擡槍五隊每隊駕車騾馬二匹月支乾銀各三兩新軍練兵三百名月支津貼銀各二兩内有獨石口千家店練兵十名月加津貼銀各一兩五錢隊長一十名月加津貼銀各五錢以上共官七十四員月支口分津貼馬乾銀共四百三十七兩書識匠役獸醫隊長新軍練兵共九百六十八名月支口分津貼並文案營務處心紅紙燭等項以及駕砲騾馬乾銀共二千三百二十八兩五錢至馬步擡槍隊原設官兵一千一百九十二員名每月原領口分津貼馬乾等項銀三千一百十九兩五錢每年共開支銀三萬七千四百三十四兩曾於上年十二月間奏准改練精銳精壯新軍裁歸一百五十名現實有一千零四十二員名每月應支銀二千七百六十五兩五錢每年共開支銀三萬三千一百八十六兩遇閏加增銀二千七百六十五兩五錢奉硃批覽 
廣西巡撫臣丁振鐸跪奏爲烟瘴要缺知府需員選員請補以裨地方恭摺仰祈聖鑒事竊太平府知府何燿章奉文開缺以道員前先補用於光緒二十七年十二月二十五日奉旨應以奉旨後五日行文按廣西照限一百日减半計算扣至二十八年二月十九日接到部文作爲開缺日期應歸二月三十日截缺所遺員缺係衝難相兼烟瘴要缺例應由外揀員調補查該府外控越南内轄土司本係烟瘴要區現當賊氛未靖防捕尤關緊要非熟悉邊情幹練有爲之員弗克勝任當於内地知府内逐加遴選非現任要缺卽人地未宜一時實無可調之員伏查定例各省知縣以上官員如遇例應題調缺出及烟瘴地方俱准升調兼行又奉旨命往或督撫題明留於該省候補者無論應題應調應選之缺該督撫擇其人地相宜者悉准先儘補用各等因遵奉在案查有候補班前先補用知府譚國恩現年五十三歲係廣東廣州府新會縣人由廪生中式同治六年丁卯科本省鄉試舉人光緒六年大挑二等十二年丙戌科會試中式第二百八十名進士引見以主事用簽分工部都水司行走十五年充已丑科會試受卷官十六年充會典館覈對官十七年八月奉調出洋是年十二月二十日到差派駐横濱理事署襄辦事務十八年十一月在兩淮商捐案内遵新海防例報捐同知不論雙單月選用十九年四月在山東新海防案内報捐分發十月損指廣西是年差滿奏奬免補同知以知府仍留原省歸候補班前先補用並加鹽運使銜二十年二月二十六日奉硃批著照所請該衙門知道欽此二十二年六月十五日由吏部帶領引見十六日奉旨著照例發往欽此是月　十一日領照出京十一月初一日到省二十四年正月在湖北振捐案内奬叙花翎奉委署理平樂府知府於光緒二十七年七月二十一日到任旋因克復梧鬱所屬興業等城在事出力奏保請俟補缺後以道員遇缺題奏旋經部議改爲俟補缺後以道員遇缺卽補於光緒二十七年十二月二十日具奏奉旨依議欽此接奉行知在案該員爲守兼優通達時務能耐烟瘴以之請補太平府知府員缺實堪勝任例得專摺奏請兹據藩司張曾敭臬司希賢會詳　來相應仰懇天恩俯念邊地要缺需員准以候補班前先用知府譚國恩補授太平府知府俾收得人之效該員係保舉候補班前先補用之員今請補缺毋庸覈計叅罰亦毋庸送部引見合併陳明謹會同兩廣總督臣陶模恭摺具奏伏乞皇太后皇上聖鑒勅　覈覆施行謹奏奉硃批吏部議奏欽此 
劉坤一片再新授揚州府知府許祐身現已領照到省臣接准漕運總督陳夔龍來咨該員許祐身係該漕督之妻兄漕督例轄淮揚等處地方河務沿河之缺攸關考覈應行廻避伏查江蘇省知府八缺除淮安亦應廻避江甯蘇州均屬首郡員缺緊要徐州例應題補毋庸核計外松江常州鎭江三府均係請旨之缺與揚州府缺分相同合無仰懇天恩於松江府知府余九榖常州府知府德元鎭江府知府祥福三員内欽定一員與許祐身互相調補伏候聖裁謹會同江蘇撫臣恩壽附片陳請伏乞聖鑒訓示再漕運督臣陳夔龍例應廻避是以未經列銜合併陳明謹奏奉硃批許祐身著調補松江府知府欽此 
 
 

Page 12

 
 
[光緒二十八年六月十六日京報全録]  
　　宮門抄諭旨均録前○調補河南巡撫張奏爲東省承辦洋務教案出力人員懇恩分届彚奬先行奏明立案摺○江西巡撫李奏爲武職大員貪劣驕縱據實糾叅請旨卽行開缺片○湖北巡撫端奏爲節婦賢孝懇恩旌表片○廣東巡撫德奏爲道員到省飭赴新任片 
調補河南巡撫臣張人駿跪奏爲東省承辦洋務教案出力人員懇恩分屆彚奬先行奏明立案恭摺仰祈聖鑒事竊查山東辦理　務未設有專局遇有教案以及交涉事件均歸濟東泰武臨道登萊青道辦理自光緒　十四年德人議租膠　英人議租威海以後藩離洞闢路礦環興交涉彌繁教案層出當於是年春間由前任撫臣張汝梅奏明在省城設立洋務局遴派候補道潘延祖　經理其事並酌派熟悉交涉人員在局隨同辦理是年秋間又於裁併局所案内奏明暫將洋務局歸併機器局内仍責成潘延祖就近兼辦旋以機器局距城較遠洋務事關緊要未便遷延致誤仍改歸本局辦事以期妥速並添委在省實缺司道入局會同辦理　十六年夏間升任撫臣袁世凱以該局承辦洋務教案日益繁重佐理需人又陸續奏調副都統蔭昌現授津海關道唐紹儀奏留山東補用道楊晟等來東派辦該局事務並添派英文德文繙　委員藉資襄助蔭昌楊紹儀經手事件辦理完竣旋卽離東先是二十五年春夏間壽安沂州日照高密膠州昌邑等處交涉重案多起均經該局派員會同地方官妥爲辦結秋間各屬拳匪糾衆滋事又疉釀教案多起該局派員查辦得以彌患無形及至二十六年夏秋間直隷拳匪忽肇釁端東省各屬匪徒亦復聞聲響應勾結滋患該局一面派員分投勘查優予撫卹一面飭由所派之員會同營縣捕治拳匪保護教堂所有各國教士以及路礦公司洋商均經該局設法護送出境並派查點所存物産貲財分别標封派人看管迨至大局平定後教土陸續回堂仍該局派員點交騐收凡所保全爲數甚鉅否則東省辦結教案固未有如是之易者也查各國教士來省商辦教案均係責成該局一手經理商辦之始頭緒紛繁所開恤欵清單總敎數多至百餘萬兩當經該局詳加删節竭力磋磨一面派員分赴各屬逐案勘查切實估計據以駁辯始獲相機轉圜將德法兩國教案次第辦結議給恤欵各僅十餘萬兩較之原單减讓甚多所有該局辦理得手情形曾經袁世凱奏報有案至英美兩國教案前僅議結一半臣到任後復飭該局迅將未結各案妥速查辦完竣該局當卽派員馳往查明一再磋商均照原單减讓數倍甚有减至數十倍者各教土至是亦以從速了結爲便是以不及兩月遂將全省新舊教案一律辦結各案應付恤欵卽飭該局督同各屬如期籌付以昭大信間有民力拮据之處並飭查照上年奏案仍於海防捐輸項下酌撥津貼藉紓民力至於民教互控案件由臣通飭各屬隨時持平訊結毋得積壓遇有案情重大者仍飭該局派員會訊俾免貽人口實溯自上年冬間將多年積案一律辦結之後迄今並未别出教案民教因而漸次調和各敎士亦毫無間言遇有關涉教案之事概赴該局妥商辦理其餘各項交涉事件凡由該局承辦者臣均飭令隨到隨辦妥爲因應所有各國因公往來官商人等曁游歷内地洋員絡繹於途十倍曩昔悉該局派員照料保護又從優接待並飭釐定接待章程通行各屬一體遵照因之來往洋員均甚稱便各國官商教士人等與該局辦事人員亦均浹洽是以遇事尚易商辦而臣得以收指臂之助者亦卽在此竊維山東爲水陸衝要南北襟喉强鄰環處於海疆教堂林立於内地該局承辦洋務教案均於大局甚有關繫况當二十六年直匪搆禍之際山東全境騷然一切交涉事宜紛至㳫來應接不暇辦理偶一失當卽恐有碍全局該局員等勇於任事因應咸宜調停數國之間奔馳全境之内寒暑無間勞瘁不辭起事之初旣能保護洋員毫無疏失事定以後又將各國教案一律設法辦結用能安内緝外化險爲夷實屬著有異常勞績臣查南北洋隨辦洋務出力人員届滿三年例准從優保奬一次歷經遵辦有案東省洋務局係於一十四年正月奏設一年之期久已屆滿與北洋事同一律似未便令其向隅現當大局甫定之時撫綏民教輯睦邦交在在胥　緊要全恃辦理得人激勸有資觀感斯速合無仰懇天恩俯准勅部立案每届三年將洋務局辦事出力人員擇尤彚保一次以示鼓勵之處出自鴻施逾格除分咨外務部吏部查照外理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
李興銳片再江西防營大率驕卒惰而不知訓練缺額蝕餉而益以擾民歲耗國家數十萬金錢實未嘗得一兵之用言之最堪痛恨其習氣之深則莫有過於現統續備後軍署南贛鎭篆廣東雷瓊鎭總兵申道發者臣前此到任卽聞其所部營勇全不足額而劣跡尤多每出防剿動輙騷擾因皆已往之事無人告發姑不追論且其時該鎭坐擁多營誠恐裁抑太驟或致激而生事當經不動聲色日以裁勇節餉各務冀先解其兵柄再作區處計至去年秋間該鎭　統尚餘剛字六營威武五營臣方躊躇所以節制之策適督臣劉坤一電商委令署理南贑鎭因復乘其赴任將威武五營另委統領並裁其剛字副中一營但令專統剛字五營隨　爲續備後軍如此逐漸裁制非不欲以全其末路乃該鎭尚不自知到任以來益復放縱任性於臣奏定軍制應裁勇丁應繳軍械應用教習文案以及操防汛地均多抗違不受調度臣竊見古之功臣一　　矜踞傲之氣所中舉動狂謬多有不能保其勳位者咸豐同治年間臣從故大學士曾國藩軍中每見曾國藩誥誡將領均以小心謹慎之間有一二稍形跋扈之迹卽立予懲處用能削平大難中興將帥之出其門者多能以功名終蓋用兵本屬危事一人跋扈則全軍效尤未有不憤事者若申道發本無豐功偉烈可言亦復驕縱不守紀律如此江省營務敗壞殆由該鎭有以啓之若不嚴加叅劾必致相習成風整軍經武更無從著手當經緘商督臣劉　一意見相同卽由督臣將其所署南贛鎭篆委員前　接署臣亦即檄委留江補用道王芝祥馳往接　其所部續備後軍惟該鎭係實缺總兵旣屬治軍無狀似未便再聽回任致有貽誤合無仰懇天恩飭將廣東雷瓊鎭總兵申道發卽予開缺以示懲儆而肅戎行臣爲整飭營務起見是否有當謹會同兩江督臣劉坤附片具陳伏乞聖鑒訓示謹奏奉硃批另有旨欽此 
端方片再　漢陽府知府余肇康等禀稱同鄉寄居湖北現存節孝婦李謝氏係湖北補用按經歷現署糧道庫大使謝續辰之嫡堂姊湖南寳慶府新化縣監生　明玉之女同邑文童李祖繼之妻同治三年氏年十七歲子歸祖繼相敬如賓孝事翁姑人言無間五年夫故無子時氏年十九歲含辛茹苦立嗣子天蔭以承夫後現已成立氏寄居湖北在籍及卾中族戚均稱其賢現存年五十五歲計守節三十七年核與旌表年例相符肇康等誼關梓里節慕柏舟平日旣有見聞不忍聽其湮没兹特聯　出具印結開造事實清册禀請奏咨前來臣覆核無異除册結咨送禮部曁湖南撫臣查照外謹會同湖廣總督臣張之洞湖北學政臣胡鼎彝附片具陳伏乞聖鑒訓示謹奏奉硃批著照所請禮部知道欽此 
德壽片再新授惠潮嘉　丁寳銓現已到省應卽飭赴新任又雷瓊遺　道奏補高廉欽道吳永亦已到省應飭先赴任事以重職守餘分别繳飭遵照外臣等謹合詞附片具陳伏乞聖鑒謹奏奉硃批知道了欽此 
 
