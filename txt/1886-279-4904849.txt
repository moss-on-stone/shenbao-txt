# 1886 - 279 - 4904849

 

Page 1

 
 
[古今圖書集成告白]  
　　啓者本局听印古今圖書集成一書至八月底照算印過原書已有二千七百四十五本尚存未印者二十二百七十五本七月內印出一百五十四本八月印出一百五十八本此後每月底登告曰將印過幾何數目聲明以便買書者可以周知至裝訂一節本約六月中可以出書嗣思如四面發散難保火險故本局特另賃大屋在一處發訂以便保險約至十二月可出明倫彚編明年六月終出第二次明年年終全書告成約在後年正月可以如數交齊矣先此布聞 
[重印嘯亭雜録出售] [  申報館主人啓]  
　　本館前印嘯亭雜録一書談堂故者幾已家置一編早經購罄茲故重爲排印紙張警校格外精細每部仍訂十本價洋四角五如邀價買售處照舊 
[石印欽定歴代賦彚出售] [  點石齋主人代啓]  
　　是書爲康熙年間陳文簡公奉旨編輯者上起周末下訖明季所有古賦律賦無不採入分正續補遺逸句一百八十二卷賦共五千餘首卷頁浩繁兵燹後鮮存完璧茲雙梧書屋主人將家藏初印舊本託本齋石印校對則絲毫不爽墨跡則濃纖得中準於十四日出書分訂十六本外加布套兩函價洋十元古學家亟宜家置一編如有躉售者請速臨本齋帳房面議價當格外公道零售在南北申昌及文瑞樓各書坊外埠在各申昌惟此書所印無多惠顧者勿爲捷足先得也此佈 
[九十一號畫報出售] [  點石齋主人啓]  
　　自火油入中國鋪户居家每以其光亮價亷悉購置以爲用顧一或不愼墮地翻燈油之所流火卽飛射因此兆焚如禍及一方者指不勝屈今有一法可以備不虞不必告貸於人而自無不足者惟取　下稻柴灰蓋之無不立熄至簡至易亦至便料想燃點洋燈之家宜所樂聞報首仍登告白後附淞隱漫録圖說一則准於十六日出售此佈 
[論曾爵帥徐州擒會匪事]  
　　天下非常之事必待非常之人而非常之人必成非常之業朝廷大征伐大權衡自有碩德雄才爲之補其闕而平其憾不在其位不謀其政草茅伏處本不當是非妄議位卑而罪在言高特江河始於涓涓隱忍偷安終恐爲國計民生之害况不動聲色而措天下於泰山之安者並世未嘗無其人試觀徐州之擒會匪二十一名不得不爲曾爵帥五體投地焉先是徐州有會匪某某創立士圍自稱圍主號召徒黨勢將有支蔓之虞漕督盧藝假知之以事赴金陵密商於曾爵帥爵帥立籌方略若爲勿聞勿知也者迨大閱江南北諸營節鉞臨徐迅飭幹員指名將會匪二十一人一網兠擒無遺無枉親訊得實立卽就地正法懸竽示衆并解散其脅從非徒銷未發之隱憂登斯民於衽席而疾雷不及掩耳其將略實超出尋常萬萬宜其榮邀五等威震三江也且夫精神所注金石爲開事無論大小所謂思之思之鬼神通之今之大老元戎以一身繫天下安危發蹤指示諸機宜不啻燭照數計爲民卽以爲國固不乏人然而東南底定已逾二十年矣在袞袞諸公皆以爲已治已安唯生聚教訓之是謀庶幾與爾民共享升平之福無如會匪游勇光蛋梟徒其散處於各行省者姑勿暇論卽江浙之交言之已覺厝火積薪竊慮其勢等燎原猝難撲滅若再相延泄沓異日興徒兵以盡殺萑苻之盜盜少止而所傷實多矣或曰凡事坐言則易起行則難邇來武弁文員未嘗不梭巡也未嘗不會哨也甚至提鎭大員輕車减從親歴金澤一帶明查暗訪鼠輩皆竄匿無蹤旣無巨澤深山以爲之巢窟又無大䑸巨砲以爲之憑依殘喘游魂不過偷延旦夕旋且瓦解氷銷若先自張皇視同大敵則必爲之調餉爲之徵兵爲之曉示良民預行遷避爲之暗敺醜類俾聚方隅雖云綏靖閭閻未免小題大做管窺蠡測何異於杞人之憂哉雖然執是說也何以解於松友來函也據云九月初三夜青浦北門外梅園村曹姓被搶雖經鄰右鳴金相救所搶零物不滿數千文而爲盜格傷者有二人初四夜西門外荷花池鄭姓又罹盜刧是日先有盜船數艘停泊河干以糴米爲名鄭已疑之密將細軟分寄四鄰至夜撞門門堅閱時許始破時家人已盡潛屋頂唯將粗舊衣服搜括一空盜以欲壑未厭盡碎其室中木器乃呼嘯偕行初七日下午有吳江米船一駛至泖澱口猝與盜遇盡劫其米一百三十石聞卽糶於金澤左近以鄉民利其價廉故速售也初八日下午有由上海至震澤船行抵田山莊大福漾盜搶大土四箱餘小土四十餘件并某絲行經摺一扣噫六日之內盜案四起而皆在青浦境中其傳之非眞耶抑會逢其適耶四案其皆報官耶抑相率而隱忍耶咫尺之間傳聞每多失實矧相去百里或且過甚其詞意爲妝點事未可知否則行刼頻仍均未滿其所欲以致蜂屯蟻聚必求得當然後去而之他用是數十里間層見疉出一若瘟㾮疫癘之萃于一隅者至報案與否其詳不可得聞而關王廟係太湖水師會操之地曾爵帥不日親來此等匪徒卽使高舉遠颺暫且無從弋獲積惡已稔斷不能幸逃法網重以沈幾密慮坐照靡遺卽徐州會匪例之亦可知爝火之光不久而盡熄焉唯是居者行者幸際太平時世倘因小醜輒至一日數驚并有願作寓公暫行移徙而往來船隻亦多裹足不前或紓其途以繞越遙望西南澤國祝曾爵帥之棨戟早臨耳 
[諭旨恭録]  
　　九月初七日奉上諭李鴻章奏神靈顯應請頒匾額等語直隷順德府南關外九龍神廟及城東百泉村龍神廟素著靈應本年夏間雨澤愆期經該處官紳虔詣祈禱甘霖迭沛寅感實深着南書房翰林　書匾額各一方交李鴻章祇領敬謹懸挂以答神庥欽此同日奉旨這所叅疎防監犯越獄之管獄官直隷署慶雲縣典史沈眙桂着即革職拿問交李鴻章提同刑禁人等嚴訊有無鬆刑賄縱情弊按例懲辦有獄官前署慶雲縣知縣吳國棟據稱先期公出是否屬實着俟查明另行叅辦仍勒限將逸犯靳九蕭八嚴緝務獲究辦該部知道欽此○初十日奉上諭卞寳第奏甄劾教職等語湖南寗遠縣教諭李鼎春品行卑陋聲名平常署道州學正候選訓導劉本榕居心貪鄙辦事𩕟頇桂東縣教諭劉爕心地糊塗難膺司鐸均着卽行革職以肅官方該部知道欽此同日奉旨這所叅疏防監犯越獄之管獄官四川彭山縣典史胡籌銘着卽革職拿問交劉秉璋提同刑禁人等研訊有無鬆刑賄縱情弊按例懲辦有獄官彭山縣知縣莊蔭葵交部昭例議處仍勒限將逸犯陳大禾尚康瀧聾嚴緝務獲究辦該部知道欽此同日奉 
上諭巡視中城御史祥佑等奏援案請賞外城粥廠粟米開單呈覽一摺京師貧民過多生計維艱所有中城之朝陽閣東城之臥佛寺育嬰堂南城之打麻廠西城之長椿寺甎塔胡同北城之圓通觀梁家園各粥廠每月共需粟米三百三 
 
 

Page 2

 
 
十石加恩照數賞給自十月初一日起由各該城咨明户部札倉給發該御史等務當督同紳士妥爲散放無任侵漁單併發餘依議另片奏請賞給崇善堂等處米石等語崇善堂等處各廠收養貧民人數衆多米石不敷支放加恩着照所請所有清化寺街之崇善堂梁家園之百善堂太清觀之公善堂三處煖廠各賞給小米三百石教子胡同禮拜寺賞給小米三百石朝陽門外南海會寺崇文門外玉清觀各粥廠並岡子上興善煖廠各賞給小米一百五十石以濟窮黎該部知道欽此 
[本館接奉電音]  
　　昨日下午一點五十分時本館駐京訪事人來電有本月十四十五日上諭二道敬謹譯登○九月十四日奉上諭廣東鹽運使員缺着英啓補授欽此○十五日奉上諭湖北黄州府知府員缺着李豫補授欽此 
[中外好會]  
　　光緒十二年七月初五日兩點鐘時各國欽差率各叅贊繙譯等官皆至總署謁見醇邸禮畢入座慶邸與各堂官亦均入座醇邸云本爵何德何能有勞諸位大臣來見德國巴欽差云此話太謙美國田欽差云前在旅順口未得晉謁王爺巴欽差云坐海船回京未知受海風否答以未受海風一路甚好遂呼進酒醇邸云願祝合天下各國國祚綿長遂各飲一爵巴欽差起立宣誦祝詞各欽差遂皆起身醇邸慶邸及各堂官亦均起座巴欽差頌詞云今日能謁見王爺所有各國大臣同本大臣快樂之至可喜者各國與中國正在敦睦之時各國國家簡派本大臣等來華亦正諭令講求睦誼今日盛會將來和好愈敦務求王爺在皇太后前代陳此意並請將本大臣等恭祝皇太后皇上萬福無疆國泰民安之頌代爲奏明近來恭讀邸抄各件深知皇太后多年聽政盛德莫名所有本大臣等欽佩之忱不能不在王爺前陳明所以各國大臣同舉一觴願皇太后皇上福壽攸同此等稱賀雖係外國儀文然出於至誠望王爺哂受可也頌畢各欽差咸敬一爵醇邸亦卽宜頌詞云我皇太后體天地之心爲心王大臣等皆仰體皇太后之心爲心願天下各國皆長承天眷永享昇平巴欽差遂將此語傳告各欽差皆額手致謝共敬醇邸一爵醇邸云本爵今日不作應酬語彼此相隔數萬里今日此會諸位皆各國大臣均有報效國家之意請各言其志巴欽差云我已說過了醇邸云前所說皆頌揚語如何報效國家必有實事可各說明巴欽差起對云只有兩條一是以百姓爲重一則每有旨意實力奉行餘事可包括於內田欽差對云我國距中國較近通商後最稱和睦如此看來定可永遠和好日本鹽田欽差對云我日本國與中國數百年和好爲使臣者只願兩國永敦和好英國華欽差對云我報效國家有兩條一是守國法一是遵主命比國維欽差對云我國與列邦均各和好我國主未立之前曾遊歴各國亦到過中國南省願與中國永遠和好俄國拉欽差對云我國與中國交好最早願仍遵守舊章醇邸云能說滿洲話否拉欽差對以不能其繙譯寳德林立對云能說幾句惟不甚好醇邸卽向說國語數句答皆無訛法國愷欽差對云我法國凡上命差遣無不竭力奉行不敢稍有違背就是此規矩醇邸云規矩是規矩志願是志願愷欽差云這就是志願和國來欽差對云我荷蘭與中國相交最久但願從此永敦和好今日盛會回朝時必當轉逹君主亦必深感王爺各欽差言志願畢醇邸云本爵之意各國雖言語不通風俗各異皆係開闢以來天地間之人通商之始自然彼此不能融洽現在交好旣久風氣日開惟願大國待小國以仁小國事大國以禮大國與大國交涉以誠從此大國無侵佔小國之事小國無干犯國之端永息千戈共敦和好各國兵事自應精練專防本國亂黨各國毋得兵戈相尋有嫌隙者固可永化其心無嫌隙者不可妄生枝節各成禮義之邦共亭昇平之福本爵志願如此張德彝以洋語傳畢各欽差皆起立云當遵王爺之命王爺此語實屬公平各國無不欽佩卽各欽差亦皆同此意未知今日之言還入奏皇太后否醇邸云是要奏的復問云今日此會所說之話你們亦奏聞否巴欽差云各國都要回奏的醇邸云今日巴大人甚累了要與我們說話又要與各位大臣傳說巴欽差云可惜言語不通需人傳話若能直逹更覺省事醇邸云總願各國禮義相尚無以兵戈相尚縱有勝人之時安知不爲人所勝不如禮義相尚自能永享昇平巴欽差又以此語傳告各欽差各欽差均首肯者再繙譯阿恩德君傳語云各國皆服王爺的話是從道理上來的王爺行事亦必如此看來此後總可永久和好了醇邸云總理衙門王大臣與各位大臣均可時常相見我只會此一次故不作寒暄套語切實說此數言阿君代巴欽差傳話云大家辦事都是按理而行須浮一大白滿座遂共飲一爵慶邸云大家原應按理辦事若有一人不按理者大家都不依他巴欽差等皆唯唯醇邸問巴欽差云此次赴津好否巴欽差答云皆極平安見過李中堂四次李中堂亦設宴招飲從前與李中堂尚有說不合攏處如今越熟越好了醇邸慶邸又勸以進酒遂各舉爵此稿未完録時報 
[廣東火警]  
　　香港西字報云廣東高明縣地方於初五日失火焚去房屋二百間又聞順德縣地方於初六日失火焚去房屋約一百間是亦可謂大刼矣 
[崎事摭要]  
　　濟遠兵船進塢修理時船上兵卒帮同搬運物件初六日十點鐘時火夫徐永春正在操作忽被鐵板壓傷當經該船醫師楊君鍾昻救治丁軍門體恤士卒日至火夫臥所看視詢問不料該火夫受傷甚劇醫藥罔效延至初八夜而死軍門卽命於次日購棺厚殮○南瑞兵船自泊長崎港卽禁止水手上岸前日有一甯人濳行登埠三日不歸嗣經巡查官察出命責二百板於是衆水手咸凛然不敢犯屆禮拜日亦操演鎗砲軍令之嚴甚非在他處時可比也○長崎自閙事後各街皆於夜間懸燈守望租界中又添一巡捕在廣馬塲橋上守夜而流氓仍喜滋事婊樓街一帶尤甚稍知自愛者皆不敢出門初十日晚間有華人二名一縫工一學生皆是少年同至此街遇見日本水手數人無意中卽被碰撞轉向華人曰爾是兵船上人否爾等以兵船泊此欲殺我輩耶言次卽拔刀作行剌狀華人遂奔入相識妓家躱避而日水手亦追至幸妓家剖别謂此非兵船中人毋相欺日水手乃倘徉以去少頃二少年出門突見日水手仍在暗中相伺駭然回入妓家由後門而出司謂險矣不知日人與華人有何深仇而動輒尋釁耶○會審事件已有十七次所有日人受傷及証見俱已問過刻下惟問華人大約須關係人等逐一録供後乃可定案也○初八日理事府因事傳三帮董事進見所諭何事外人無從而知卽在府中人亦罕有知者乃隔日日本報載有一則題爲何故譴責其文曰華商泰昌號主人商人中之傑出者也兹爲水手打架事件幫同理事府搜索証人凡有益於中國之處頗盡心力前月杪曾在八閩會館集同人商議並有馮君鏡如相助議畢後誓於衆曰如有人洩此事者卽當從重懲辦以我等觀之該商可爲理事府中之忠臣矣不料一昨府中喚商進去大加申飭該商恐遣其回國日夜憂悶大約總爲水手事件洩漏之故不知以後如何該報所言如此不過以偏私之見妄爲揣測不知華商之在長崎者皆以經商爲本務安有參預軍國大事而被領事申飭耶 
[陜甘灾報]  
　　陜西留壩廳南鄭縣等處近被水災田禾傷損房屋多被冲坍小民蕩析離居情形可憫當經葉中丞伯英飭該管廳縣籌欵以恤災黎並委員前赴災區會同踏勘以便分别蠲緩錢糧一面卽具摺馳報九重云又聞甘肅皋蘭等縣雨水過多兼有冰雹禾稼損傷民情困苦譚制軍據禀立委幹員星夜赴該處便同地方官分别查明妥籌撫恤云 
[關道赴松]  
　　蘇松太兵備道龔仰蘧觀察于昨晚乘坐官舫導以小火輪船前往松郡聞因恭迓曾制軍也 
[一日三火]  
　　昨日午刻十二點鐘時本埠大東門外大碼頭直街中段某店不戒於炎立兆焚如其比鄰爲紙燈店一經延及正如千百火鴉隨風飛舞對面係洪昇碼頭横街俗稱浴堂弄口火星射至亦被延燒時城廂內外各善堂會舘公所及海關道署邑廟等處水龍洋龍聞信 
 
 

Page 3

 
 
奔來極力施救無如火勢過猛一時未肯遽衰兩面平房無異摧枯拉朽猶幸時逢潮漲易於吸水噴澆時本城文武各員無不親臨彈壓至鐘敲二點祝融氏隨卷旆而回驀聞北市鐘聲鏜鞳急令訪事友探之始知英界寳善街中市北上麟里又遭火患兩面焚燒英法美諸處洋龍捕房及絲業會館英捕房之藥水龍皆掣電追風而至捕頭督同中西捕臨塲彈壓見有手携物件形迹可疑者立卽拘至捕房直至二點餘鐘始得救息計焚去樓房三十幢拆毁關帝廟附近房屋四幢俄而轟然一響東邊房屋忽然倒下一間猶幸人急避開未經被壓事後咸謂姜衍澤藥鋪棧房一 
時常烘藥前日已幾致遺火薪蒸本日亭午時炒藥工人鎖門出外以致炎炎上熾延及門窗鄰人見烟從門隙冐出驚而叩户屋內則闃其無人直至延及左右鄰居始馳報捕房鳴鐘告警包探顧阿六聞悉向該藥鋪細訊原由對以今晨六點鐘時棧中人已扃門出外並未在棧炒藥又聞虹口百老會路某西人房屋內亦於是時失火幸經旁人瞥見急將自來水龍頭開放得卽灌滅所奇者同日同時南北火災竟有三起如銅山東傾洛鐘西應何回禄氏之不憚奔馳耶敬告鋪户居民千萬謹愼防維莫令積薪厝火 
[支吾受責]  
　　陰陽學曹正卿索洋一案本報已疉記情形前日莫邑尊重復提曹研訊曹稱奉飭交出之婦目今在外叩請飭傳詰訊邑尊問王阿福曾否尋到曹含糊莫對邑尊喝令掌頰二十下傳婦質訊旋據該婦沈王氏供稱原籍金陵生有一子向在碼頭上爲扛夫與該僧素昧平生並無糾葛惟與曹有一面之識然其索洋一事實不與聞邑尊復詰該僧亦稱此事由曹一人主見與該氏無于邑尊遂將該儈及婦分别斥釋又將曹細加訊鞫曹仍一味支吾邑尊着押令交出王阿福再行訊斷 
[判斷欠銀]  
　　本月初九日本報所登限期呈契一案昨日堂期胡瑞南將西字契據蔡炳生所出抵據及自已轉抵與高易之據共三紙齎呈翁太守先閱抵據見蔡兄弟兩人署名卽謂蔡曰爾之爲人甚不方正前文川莊之事由爾一人署名爾兄避匿城內今此紙又是兩人署名諒必預留地步好待日後爾兄出塲現在該處平屋十七間樓房十三幢仍照前斷以八成抵欵二成出票照斷應得樓房三幢半作洋四百二十元至蔡借胡洋五百元二成出票計洋一百元其八成應洋四百元今房屋照算尚多二十元當着胡找出再蔡之抵屋係十年五月載明照典起息則利洋不過十元今按月房租可收三十餘元照三十元算除去利洋按月多收二十元當年至年終計七个月胡應將多上之一百四十元交出地租一節亦應料理此案去年本可了結實被胡父一人所誤拖延至今可回去細思再蔡順興係十年十二月倒閉其抵高易係十一年正月在涉訟之後亦有不合今旣將契交出姑置弗論着爲退去下期再核 
[地棍候究]  
　　昨報列蘭芳里花烟館鴇婦趙氏扭控逞兇肇事之吳得勝及其黨王瑞和一節昨經法包控在英租界某客棧中將吳王二人拘到送法公堂請訊王供鎭江人本名王福祥習京貨生意現在英界人和酒店中爲夥有表叔開糕團店翁太守詰其曾回家否答稱前曾遞解回籍太守謂旣經遞籍何又來申答稱現已改過來申尋訪親串太守問原告到否法包探禀稱未到惟新街東五號之譚三現在外面譚被郭得勝打傷查係王指使隨將譚帶進據供曾往醫院因繫水不服自已請醫調治太守詰王與譚認識否王供在鎭江時曾見一面譚是揚帮白螞蟻董事太守謂譚三本不是好人况在此間曾經犯事爾說伊是螞蟻董事想爾必是地棍董事伊請爾出來致生事端旣有人告發總須澈究着將王福祥管押候辦 
[不肯實供]  
　　前報列開車寓之某甲被流氓打傷一節兹悉甲卽沈玉友昨日經其妻某氏倩鄰人朱梧松朱梧思扶到法公堂捕房將在押之宋錫咸周全仐李梅生華福林等四人解案宋供是鋸匠周供是木匠李供作豆腐生意華供代人照看車輛均不認打架翁太守詰沈四人何以將爾打傷朱等代答稱沈住高第西里十二日晚九點鐘時有木匠阿毛爲頭糾同顧雲洲沈建楊亭山等二十餘人赶到沈家口稱尋沈卽放入阿毛等搜看一徧不見人出卽將沈拖倒毆打又倒拖出外致將背上皮擦傷腰脇又被踢傷及巡捕到拘獲四人餘均逸去沈某氏稱被李掌頰李是豆腐湘嘉之姪爲著名流氓翁太守又詰四人依然不認太守謂此是木匠阿毛之事但將阿毛交到爾等便可無累否則亦有未便且木匠鋸匠均是同黨聲息較靈必知阿毛住處當時爾等往沈處所尋之人是何名姓爲何事尋伊亦須說明以便飭提四人堅不吐實太守着將四人暫押候比隨令包探帶沈至仁濟醫院看視傷勢再行核辦 
[英界公堂瑣案]  
　　金裕方稱在慶雲銀樓爲夥有賈某寫字條來言協昌洋貨號要辦金印戒指銀水烟袋等件當卽送交該號陳其昌手計共價洋百五十元零向索則由執事人應定玉約日付價昨口往收見該號已閉不見一人後尋見應定玉交與包探顧阿六解案應定玉供該號是我經手然購辦金銀首飾等件我不與聞蔡太守隨飭應交保邀同陳其昌料理慶雲銀樓之事延于提追○蔡桂和稱蘇鄉人妻在妓院傭工昨向取錢千文出外遇劉三鳳等訛詐幸逢巡捕拘案劉三鳳供此事係小剃頭等所爲蔡太守問能否將小剃頭解案答稱恐難尋到太守以劉三鳳平空訛詐實屬可惡判責百板管押一月○沈見堂稱在小飯店挑水有陳銀福與店夥爭執我上前解勸被陳擲椀致傷頭顱報捕拘案請爲騐傷店主張阿三稱陳來吃飯以菜不佳驀然爭閙被毁菜鍋及檯子并擲椀傷沈陳銀福供沈與我碰撞爭論並未擲椀蔡太守謂如未擲椀沈傷何來判罰洋二元給沈養傷再着賠償毁物覔保具以後不再滋事切結始准開釋○西人挨密司控被津人宿阿五盜賣馬匹請爲提究蔡太守卽傳宿阿五於昨日到案西人申訴前因宿供西人之馬係託我子經賣並非盜賣西人又稱伊實盜賣至伊子另有掉馬之事太守商之易繙譯着宿交保率同兒子投案再行會訊○二百十一號華捕稱前有夾帶手鎗之韓忠元管押期滿出外時被張阿順訛詐將張拘案請辦張供與韓細故口角不敢拆梢蔡太守隨判張阿順管押二十一天○僧人廖珍稱失去銅磬昨在張洪海處認見原贓報捕拘案張洪海供磬係買來不敢犯竊蔡太守問能交賣磬之人否答稱實難尋交太守隨飭張交保磬交僧領○婦人陳愛寳稱失水烟筒報捕拘獲　贓請領余如氏稱失衣服亦被此賊行竊今原贓亦已吊出李阿春供認行竊蔡太守隨判李管押十四天贓交失主分别認領○戴連卿稱推西人包車適有工部局小工謝正卿阻住去路與論遭毆爲西人所眼見爲此報捕拘謝西人稱車夫被毆屬實謝正卿供正在修路伊車載西人横衝直撞將我撞倒不敢行兇又有華人某甲稱小工毆打車夫我亦眼見蔡太守隨判押謝正卿三天以示　懲 
[法界公堂瑣案]  
　　花烟舘鴇婦吕朱氏遞禀稱親女文卿今年十八歲被董金生之弟董灼生誘匿爲此鳴捕將董送案翁太守見禀中有已經楊姓調處之語隨着將董金生交保着於下期將調處人楊某傳案再訊○前報列開小烟館之錢徐氏控伊夥周小元卽阿二偷去烟鎗棉綢裙等一案經翁太守着令吊贓核辦法包探昨將烟鎗六支吊到捕房將周解案惟棉綢裙則矢口不認並稱不會作賊太守謂不會作賊何以將烟鎗押洋三元錢二百文着將吊到之烟鎗給錢徐氏領去周阿二笞一百板○前報列某茶肆聚賭被拘一節捕房昨將該肆主張照渭解到包採將挖花牌一副呈案旋據備捕頭稱伊店於夜間三點半鐘賭博巡捕經過聞聲上樓見有十餘人爲此將店主拘案翁太守詰之張照渭據稱挖花不算賭博太守謂聚集十餘人尚不算賭博耶着責一百板以儆○東洋車夫林長順訴稱昨日有客雇車到小東門行至法公館馬路覺車箱板活動隨卽停車查看客將箱內錢三百數十文偷去下車欲逸幸遇巡捕拘住送案翁太守詰之夏安慶供作酒店生意不取伊錢太守謂爾曾坐伊車否答稱坐過旋據法包探禀稱夏在捕房曾認取錢三四十文太守謂不止此數着賠償車夫錢三百文從寛辦理夏稱身畔無錢有妹夫張阿林在四馬路某店可以往惜太守着法包探帶夏前往不論有錢無錢將人帶回候核 
 
 

Page 4

 
 
[虞美人悼小青]  
　　第三橋畔青青柳尚記前身否幾年風絮總飄零祇爲當初看了牡丹亭無端來也無端去可是傷心處秋霜一夜葬紅蘭回望西泠烟雨不勝寒 
[前調悼小青和蘭月樓主韻]  
　　不堪重訪章臺柳心事卿知否年來書劍太飄零搔首西風倩影伴亭亭驀然赶趁秋歸去柱認留香處當門至竟怕鋤蘭倘乞來生倚託耐高寒 
[贈日本北條鷗所先生録請高昌寒食生正刊]  
　　江海日益廣淼接扶桑皇澤播遐裔仁風扇八方歇浦據形勝萬國會冠裳東海亦鄰國典禮夙仰望翩翩鷗所生早登大雅堂辭家遠行役萬里乘風檣遨遊海上來文酒共徜徉結識都勝侣詩賦連篇章詞華若雲錦下筆春蠶忙詩文日以富端坐時精詳投贈詩巨公一一加丹黄今君年弱冠壯心一何長他時重返國用作邦家光海上種榆山人悅彭氏就正稿 
[江督轅門抄]  
　　八月廿七日署上海道湯卸事回通判羅允猷銷河運差回知縣黄玉昌銷下關厘捐差○廿八日委署泰州章壽麟禀辭直任○廿九日同知周肇文銷假並禀知奉委儀鳳保甲差○九月初一日知州袁瑞麟江浦查災回○初二日李銓辭赴江陰勘估砲臺工程○初三日鄭興麟知縣皮壽頤均禀知起服回省黄玉昌辭赴石港厘捐差沈學曾從九袁奎聚均由京來到省○初四日知縣萬中培銷河運差回巡檢陳秉清漢西門稽查差○初五日巡檢陳壽眉禀知奉委冬防差○初六日同知陳光烈知縣許肇墓均禀辭赴瓜洲工程○初七日監掣同知章琪謝委瓜洲木厘查騐差知州湯似慈由廣西來進京○初八日知縣林之蘅禀知奉札葉懋本銷解京餉差府經孫傳恩禀知泒　差委○初九日同知蔣文鴻赴上海 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年九月初七日京報全録]  
　　宫門抄○諭旨二道録前○江撫德奏叅追故縣虧短銀兩摺○閩督楊奏留員差遣片○又奏緝獲要犯正法片○蘇撫崧奏獲犯正法緣由片○疆撫劉奏修理城工請勅立案片○河督成奏按叚補廂掃工情形片○晉撫剛奏叅追已故知縣虧短銀兩摺○漕督盧奏報回浦日期片○將軍慶奏爲代奏摺○又奏襲職補行引見應請展限摺○九月初七日吏部翰林院正白旗值日無引見○孔憲瑴謝選廣東肇陽羅道恩○湖北副將樊國太謝恩○謙光續假五日○召見軍機孔憲穀樊國太○皇上明日用膳辦事召見後至北海等處○○頭品頂戴江西巡撫臣德馨跪奏爲已故勒休知縣虧短交代銀兩延不完解請旨暫行革職勒限追繳恭摺仰祈聖鑒事竊查州縣經征錢粮絲毫皆關國帑不容少有虧挪况准部奏定章程州縣交代勒限結報尤應按欵清釐豈容任意延宕兹查已故前任都昌縣勒休知縣何慶朝前在都昌縣任內交代業經算明定册除完解外尚有征存各年丁漕等欵銀三千五百九十六兩零又丁漕項下應行隨解之提補捐欵道府公費以及欠還各縣代墊各欵銀一千三百三十八兩零共計欠四千九百三十餘兩屢催延不完解實屬胆玩已極現在交代定限已逾未便稍事姑容據署藩司瑞璋臬司繆德棻署督糧道張瑄轉據該管道府揭報前來相應據實奏叅請旨將已故前任都昌縣勒休知縣何慶朝暫行革職令該家屬限一個月將所短銀兩掃數完繳如果依限解清再行奏請開復倘敢仍前延宕另行從嚴叅辦查抄備抵所有此案交代應造部册結容俟叅限屇滿有無完解再行辦理除咨部查照外臣謹會同兩江總督臣曾國荃恭摺具奏伏乞皇太后皇上聖鑒訓示謹奏軍機大臣奉旨何慶朝着暫行革職勒限追繳餘依議該部知道欽此○○楊昌濬片再閩省爲濱海瘠區在閩省候補道府兩班人數無多遇有緊要公事殊覺不敷差遣一切營務並築砲濬臺製械等事臣與司道未雨綢繆在在需員經理查有留甘遇缺儘先前題奏知府余兆奎曾隨前大學士臣左宗棠度隴出關十餘年賢能夙著曉暢戎機辦事守正不阿臣所深悉光緒十年七月左宗棠督師援閩奏調該員來營差遣兹以經手事竣禀請離營相應籲懇天恩俯准將知府余兆奎仍留閩省差遣委用俾臣得收指臂之助出自逾格鴻慈謹附片陳請伏乞聖鑒訓示謹奏軍機大臣奉旨着照所請吏部知道欽此○○楊昌濬片再閩省內地就地正法各犯遵照部咨按季具奏在案兹查光緒十二年夏季分據莆田縣報獲要犯張乞一名係拒殺勇丁情罪重大未便稽誅當於審明後欽遵前奉諭旨卽行正法以昭炯戒據署福建臬司解煜會同藩司粮鹽二道核詳請奏前來除咨部外臣謹附片陳明伏乞聖鑒謹奏軍機大臣奉旨刑部知道欽此○○崧駿片再查接管卷內據署江陰縣知縣陳志銓禀報事主董翱清寓所被刼衣物案會營勘緝獲犯李鈺椿屈傳發二名訊係曾充營勇各認聽從逸犯鍾三即鍾錦標起意夥同在逃之楊五等一共八人持械　刼事主董翱清寓所得贓不諱經前撫臣衛榮光以游勇結夥肆刼爲害地方極應從嚴懲辦當即批司委員赴縣會訊明確將李鈺椿屈傳發二犯均依强盜已行得財律各擬斬決先行照章正法梟示以昭炯戒逸犯飭緝獲日另結飭據臬司備具供招詳送未及具奏移交核辦奴才覆核無異除供招咨部外理合會同兩江總督臣曾國荃附片陳明伏乞聖鑒謹奏軍機大臣奉旨刑部知道欽此○○劉錦棠片再據藩司魏光　詳稱鎭迪道屬吐魯番爲南北咽喉之地該處城垣歴久未修兵燹以後城門甕洞腰角城樓均經坍塌四面城身垜牆亦多傾圯急宜修理以資保衛又綏來縣城前於光緒二年賊盤踞時官軍圍攻多被開花炮擊損頽敝難堪雖經防營將城身稍爲補葺而頻年雨雪所侵仍多裂毁該縣爲省西門户西通伊犁塔城地當衝煩最關緊要前據各該廳縣禀奉飭修並據防營帮同版築一應工料仍飭切實估計在案兹據吐魯同知估報此項城工工作以勇丁任役經費較减惟應需木料須採自分拉湖山北計程七百餘里往返約須　月道遠運艱燒磚柴薪亦極昻貴計需銀一萬五千六百餘兩綏來城估用銀七千一百九十餘兩食糧在外查關外工程均經隨時恭報工竣核實報銷該兩廳縣城工事同一律詳請一併具奏前來臣覆查無異謹會同陜甘總督臣譚鍾麟附片陳明伏乞聖鑒訓示勅部立案施行謹奏奉旨該部知道欽此○○成孚片再伏秋期內另案補廂埽工續經勘明盤壓高穩者係南岸上南河廳　鄭州上汛八堡順頭壩下首空擋頭　至七埽又下汛十一堡石家橋順堤頭埽至十三掃均係光緒十一年停修底料俱形朽腐交汛後水長溜逼各掃底先後匯淨補還新掃二十叚中河廳屬中弁下汛二堡下首順堤頭掃至六掃光緒十一年緩修又四堡順二壩頭二兩掃並順三壩頭掃至四掃光緒七年緩修河溜上堤下卸猛力搜淘各朽底匯化凈盡補還新埽十二叚下南河廳屬祥符上汛二十堡魚鱗二壩埽工三段光緒十一年緩修又二十二堡新四壩掃工六叚光緒六年緩修底料朽腐汎水迭漲溜勢逼刷各該掃舊底匯化無存補還新掃九叚北岸黄沁廳屬唐郭汛攔黄埝五壩迤下空擋掃六段順頭壩迤下空擋掃工五叚均係光緒十年緩修底料朽腐交秋後水長溜逼各該掃底先後匯凈補還新掃十一段衛糧廳屬封邱汛酉圈埝第二道順壩西面並壩頭掃工三叚又頭壩西面並壩頭掃工二段均係光緒十一年緩修因汛水陡長大溜超淘舊底　淨補還新掃五叚祥河廳屬祥符上汎十五堡魚鱗挑水兩壩中間空擋掃工三段光緒十一年緩修挑壩頭二三四掃掃工四段曁十六堡第二道挑壩掃工六段均係光緒十一年緩修底料捫朽河溜逼注各該掃底匯刷淨盡補還新掃十三叚下北河廳屬祥符下汛頭堤挑水三壩掃工二叚光緒九年緩修二堡挑壩迤上空擋五掃迤下順堤十一掃至十八掃掃工八叚光緒十年緩修底料朽腐因入秋後水勢陡長大溜湧注各該掃先後脫胎匯淨補還新掃十段以上各工均經開歸河北二道督飭該廳營按段盤壓高穩抵禦河溜得力理合附片具陳謹奏軍機大臣奉旨工部知道欽此○○山西巡撫臣剛毅跪奏爲查明已故知縣交代案內虧短　兩延不繳解據實叅追恭摺仰祈聖鑒事竊照州縣交代經手銀兩無論正雜均係帑項不容絲毫蒂欠兹查有和順縣知縣左兆熊在任病故接署縣黄縉勞查明左兆熊任內虧短正雜各欵銀四千一百一十五兩零短交採買穀價銀八百九十五兩零屢經嚴飭該家屬完繳現在二叅已逾未據呈解以致接署之員不能結報據署布政使嵩崑詳請叅追前來臣查該故員左兆熊任內短交銀兩已逾二叅例限該家屬任催罔應延不清繳實屬玩視交盤未便稍涉姑容相應請旨將已故和順縣知縣左兆熊暫行革職虧短銀兩勒限四個月着落該家屬如數完交全完開復倘滿限不完或不足數再行從嚴叅辦除咨户部外理合繕摺具陳伏乞皇太后皇上聖鑒訓示謹奏軍機大臣奉旨左兆熊着暫行革職勒限該家屬將虧短銀兩如數完交餘依議該部知道欽此○○盧士杰片再臣於七月二十七日起程赴省會商蘇漕增辦河運事宜並查看下游工程當經附片奏明在案八月初一日至省與督臣曾國荃面商擬來年河運再添蘇漕五萬石合之原辦五萬石共十萬石撫臣崧駿先與督臣晤商意見相同由督臣主稿具奏漕船經行河道已飭該管道員撙節勘辦容隨時奏請聖訓臣於歸途察看隄工及淮揚各廳員所辦工程均係如式廂築現在水勢平定下游禾槄漸次登　臣卽於八月初七日回浦理合附片陳明伏乞聖鑒謹奏軍機大臣奉旨知道了欽此○○奴才慶裕跪奏爲恭摺代奏仰祈聖鑒事現據盛京兵部侍郎宗室阿克丹遣家人蔡貴呈稱八月十七日家主阿克丹接到電音知生母舒舒覺羅氏於本年八月十三日在京寓病故阿克丹聞訃丁憂成服百日回京穿孝除將工部印鑰照例遞交户部署理外家主卽行起程赴京穿孝等情呈請代爲轉奏前來奴才查盛京工部侍郎宗室阿克丹旣丁憂回京穿孝所遺印鑰照例遞交盛京户部侍郎啓秀署理除分咨外理合恭摺代奏伏乞皇太后皇上聖鑒謹奏軍機大臣奉旨知道了欽此○○奴才慶裕濟禄跪奏爲襲職補行引見應請展限恭摺仰祈聖鑒事竊查廣甯正白旂滿洲世管佐領麟瑞前於襲職時因年未及歲當經照例將承襲色欽印軸家譜咨送部旗奏准承襲在案今世管佐領麟瑞現年十六歲例應補行引見曾經飭據該尉詳報世管佐領麟瑞身形矮小騎射未熟暫時難以當差呈請展限一年學習騎射等情詳請前來奴才等查麟瑞旣據該尉詳報身形矮小騎射未熟暫時難以當差擬請援案給子半俸展限一年令其學習騎射俟該員年十七歲騎射嫺熟堪以當差再行補送部旗帶領引見理合恭摺具奏伏乞皇太后皇上聖鑒謹奏軍機大臣奉旨着照所請該衙門知道欽此 
 
 

Page 10

 
 
[光緒十二年九月初八日京報全録]  
　　宫門抄○上諭一道録前○江督曾奏爲對調守備片○又奏爲水師副將仍擬以前請之員遞行請補摺○又奏報遵旨查閱江蘇營伍起程日期摺○又奏請各武員改留兩江差遣片○漕督盧等奏爲訊明匪犯朱景餘確供照章就地正法以昭炯戒摺○陜撫葉奏爲臬司到省委署藩篆片○浙撫衛奏爲請緩查閱營伍片○雲督岑奏請議卹片○閩督楊奏爲守備員缺緊要懇恩仍以原請之員補授摺○九月初八日户部通政司詹事府正紅旗值日無引見○禮王等秋操完竣覆命○孫家鼐假滿請安○浙江副將楊美勝謝恩○怡王請假十日○召鑡軍機楊美勝○皇上明日用膳辦事召見後至北海等處○○曾國荃片再狼山鎭標中營守備嚴松林籍隷本州應行迥避前于補缺時聲明另行揀調在案兹據署狼山鎭總兵米聲平呈稱查有該標兼轄揚州營中軍守備徐殿魁堪與嚴松林互相對調等情前來臣查徐殿魁係四川新都縣人由藍翎侍衛當差期滿簽掣江南督標左營守備光緒十一年調補揚州營中軍守備堪與嚴松林互相對調合無仰懇天恩俯准以嚴松林調補揚州管中軍守備徐殿魁調補狼山鎭標中營守備人地均各相宜於例亦無不合如蒙俞允該員嚴松林於補缺案內應行引見俟部覆全日再行給咨送部以符定制除飭取履歴送部查核外謹會同署江南提督臣滕嗣林附片具陳伏乞聖鑒訓示謹奏軍機大臣奉旨兵部議奏欽此○○太子少保兩江總督一等威毅伯臣會國荃跪奏爲裏河水師副將員缺擬仍以前請之員遞行請補恭摺仰祈聖鑒事竊裏河水師淞北營副將員缺前經臣請以總兵銜儘先副將提標右營叅將陳永春補用副將狼山鎭標右營游擊周鼎副將銜儘先叅將李鍾彪遞行請補借補接准部咨裏河水師儘先副將在陳永春之前者尚有向玉隆杜方來二員未經聲叙碍難議准等因當經轉行去後兹准署江南提督滕嗣林將該二員咨送前來經臣查騐得該副將向玉隆杜方來均於水師操防尚稱得力於是缺副將人地不甚相宜未便遷就請補合無仰懇天恩俯念裏河水師副將員缺緊要照案准以陳永春補授淞北營副將周鼎遞補提標右營叅將李鍾彪借補狼山鎭標右營游擊寶於水師地方均有裨益如蒙俞允俟部覆至日再行分起給咨送部引見恭候欽定謹會同署兩江提督臣滕嗣林恭摺具陳伏乞皇太后皇上聖鑒訓示再該員等履歴業於前摺內聲敘並造具履歴册結咨部在案合併陳明謹奏軍機大臣奉旨兵部議奏欽此○○太子少保兩江總督一等威毅伯臣曾國荃跪奏爲遵旨查閱江蘇營伍恭報由省起程日期仰祈聖鑒事竊准兵部咨奉上諭本年輪應查閱山東河南江蘇安徽江西五省營伍之期江蘇卽派曾國荃逐一查閱認眞簡校等因欽此並准部咨自光緒八年軍政之年起扣至十年已屆二年半薦舉之期行令於本年查閱營伍時一併考騐辦理等因前來臣現定於八月十七日在省閱看省標四營並調閱浦口溧陽二營及駐省之新兵中營留防各勇營於二十日出省由揚州而淮安徐州閱畢卽赴常鎭蘇松等處至吳淞以次遞閱其附近各營不及徧至者隨地調閱署中日行公事檄委署江甯藩司田國俊代拆代行其緊要事件包封送至途次由臣隨時核辦江甯省城地關緊要五方雜處應派記名藩司劉連捷酌帶親兵駐紥城內以資彈壓所有微臣出省日期理合恭摺陳明伏乞皇太后皇上聖鑒謹奏軍機大臣奉旨知道了欽此○○曾國荃片再投標學習人員迭經前督臣等奏請留省補用欽奉諭旨允准在案兹查有記名總兵劉璧友副將銜山西儘先叅將陳添貴留甘補用游擊焦恒貴儘先游擊曾春林歴在江皖等省隨勦迭著戰功嗣經先後投標分别差遣於營伍地方均稱熟悉惟劉璧友曾春林二員原保並無留甘字樣陳添貴係保留山西焦恒貴係留甘補用現在兩江整頓營伍正值需才之際合無抑懇天恩俯准將記名總兵劉璧友遊擊曾春林以原官留於兩江叅將陳添貴遊擊焦恆貴原官改留兩江酌量差遣分虽借補以收人地相宜之效除飭取履歴咨部查核外謹附片陳請伏乞聖鑒訓示謹奏軍機大臣奉旨著照所請兵部知道欽此○○頭品頂戴漕運總督臣盧士杰太子少保兩江總督一等威毅伯臣曾國荃跪奏爲訊明匪犯朱景餘確供照章就地正法以昭炯戒恭摺會陳仰祈聖鑒事竊照本年五月拿獲漏網幅匪朱景餘札飭徐州道提訊禀辦經臣崧駿附片具奏奉旨知道了欽此據徐州道叚喆禀稱訊據該犯朱景餘卽朱慶餘供稱同治十年與朱方茂等聚衆結幅到處搶劫滋事朱方茂等被獲後改名逃避現聞清淮裁勇又遇高梁甚茂回家與沐宿匪徒鮑冠同等往來勾結正欲約期起事卽被拿獲等情照章就地懲辦前來臣等伏查該犯朱景餘卽朱慶餘前與朱方茂朱小五朱景堂李際平等同爲匪首結幅滋事同治十一年六月前漕臣文彬於奏報擒獲朱小五等摺內聲明在案嗣朱方茂等先後就擒惟該犯漏網多年屢拿未獲今因裁减防軍輒敢乘高粱茂密之時濳歸結黨意圖竊發迨清淮各營便同銘軍馬隊及宿遷營縣前往兠拿擊散匪黨猶敢開鎗抵敵拒傷眼線勇丁竇志誠等格落鎗械始行拿獲實屬兇悍異常愍不畏法核與光緒八年刑部奏定實係土匪暫准就地正法傳首犯事地方懸竿示衆以昭炯戎仍飭嚴拿逸匪鮑冠同等務獲究辦至該員弁等於朱景餘濳歸思逞卽行拿獲不致勾結成幅滋蔓難圖尚屬辦理得手有裨地方查前獲匪首任秀玲出力弁勇經臣崧駿奏懇酌保數員奉旨着照所請欽此所有此次出力員弁可否仰懇天恩倚准併案擇尤請奬以示鼓勵出自逾格鴻慈除抄録供招咨部外謹合詞繕摺具陳伏乞皇太后皇上聖鑒訓示謹奏軍機大臣奉旨知道了卽着督飭地方文武嚴拿逸犯鮑冠同等務獲究辦所有此次出力員弁着准其併案擇尤請奬毋許冐濫該部知道欽此○○葉伯英片再臣于八月初四日接篆任　所有潘司印務因新授藩司李用清新授臬司黄彭年均未到省經前撫臣鹿傳霖先委署臬司曾鉌暫行兼理業已附片奏明在案兹新任臬司黄彭年於八月十四日抵陜臣卽檄委署理藩篆曾鉌仍令署理臬篆以專責成除分檄遵照外理合附片具陳伏乞聖鑒謹奏車機大臣奉旨知道了欽此○○衛榮光片再浙省查閱營伍一案升任撫臣劉秉璋未及舉行奏奉諭旨着派衛榮光認眞查閱兵部知道欽此自應欽遵辦理惟臣甫經到任一切應辦公事頭緒紛煩必須逐一清理急切未能出省而兩浙道路紆廻行程未能迅速又如勘荒漕務諸事冬初卽須開辦轉輾包封恐致貽悞所有查閱營伍一事相應請旨俯准緩至明年春間再行舉辦俾臻妥善理合附片陳請伏乞聖鑒訓示謹奏軍機大臣奉旨着照所請兵部知道欽此○○岑毓英片再防營瘴故文武員弁迭輕臣附奏請卹在案兹續查有副將銜補用游擊董祥補用千總陸東環把總朱長久錢發科潘雲陽岑永勤羅秉忠陳福祥外委　廷彪候選教諭王運恒補用府經歴何其良候選從九品應以炳從九職銜李懋植等十三員均在關外染受瘴癘回關在防營先後瘴故據統帶總兵覃修綱營務處道員陳席珍等呈報前來臣查該故員等隨征外域不避烟瘴今在防營瘴發捐軀深堪憫惻合無仰懇天恩賞准勅部將該故員董祥等十三員分别從優議卹以慰忠魂除將瘴故兵勇另行彚造清册咨部外謹附片具陳伏乞聖鑒訓示謹奏軍機大臣奉旨董祥等均著分别從優議卹該部知道欽此○○頭品頂戴革職留任閩浙總督兼管福建巡撫事臣楊昌濬跪奏爲外海水師守備員缺緊要懇恩仍准以前請之員補授恭摺仰祈聖鑒事竊照浙江海門鎭標左營守備魯邦魁准補瑞安協中軍都司所有守備係外海水師題補第四輪第一缺輪用儘先人員當經臣請以儘先補用守備金加才補授並將名次在前之員於摺內聲叙在案茲准到部咨查金加才儘先名次在後雖據聲稱本省名次在前之陳得勝一員與是缺人地未宜惟此外尚有名次在前之林維三郭成志陳漢江輝等四員雖在閩省收標係曾留閩浙儘先補用摺內漏未按名聲叙應令查明聲覆到日再行核辦等因復查名次在前之陳得勝一員與是缺籍隷本府前摺已經聲叙卽此次部咨所指之閩浙儘先守備林維三業已陣亡郭成志江輝均未考騐收標陳漢與是缺人地未宜俱未便遷就請補惟查有外海水師儘先補用守備金加才年四十九歲浙江鎭海縣人由行伍隨軍剿匪著績於閩浙海盜闌入浙洋全股殲滅案內保奬以守備儘先補用光緒二年二月二十三日奉旨著照所請欽此先於同治五年四月收入浙江鎭海營候補該員才力强幹辦事勤奮槍砲嫻熟以之補授斯缺洵堪勝任核計名次例章均屬相符合無仰懇天恩俯念外海水師員缺緊要仍准以該員金加才補授浙江海門鎭標左營守備於營伍洋防俱有裨益一俟奉到部覆將獲盜保奬之案一併給咨送部引見恭候欽定除飭取履歴另咨外謹會同護理浙江巡撫臣許應鑅浙江提督臣歐陽利見合詞恭摺覆奏伏乞皇太后皇上聖鑒勅部查照施行謹奏軍機大臣奉旨兵部議奏欽此 
 
 

Page 11

 
 
[光緒十二年九月初九日京報全録]  
　　宫門抄○粤西撫李奏彚案懇請承襲世職摺○又奏甄别州縣片○疆撫劉奏查明營局實在數目分别繕單請敕立案摺○又奏爲揀補知州摺○浙撫衛奏分别查辦被水情形摺○陜督譚奏揀補都守摺○又奏都司請以原品休致片○九月初九日禮部宗人府欽天監鑄白旗值日無引見○八額駙長順各假滿請安○廣東叅將余又勝謝恩○閻中堂續假二十日○孫詒經請假十日○英煦續假五日○內閣奏請勾到日期圈出九月十八日十九日二十日二十二日十一月初四日初七日十四日十六日十九日○召見軍機余文勝○○暫護廣西巡撫二品銜布政使臣李秉衡跪奏爲懇請承襲世職彚案恭摺具奏仰祈聖鑒事竊准兵部咨開同治元年二月十六日內閣奉上諭陣亡殉難各員子孫承龔世職着各該州縣將應襲職名迅速查取徑行具報督撫子限半年彚案具奏欽此又准兵部咨各省陣亡將弁以及殉難官紳議給世職者現奉諭旨飭令各省督撫半年彚奏一次其以前題請襲職標發各員應請一併改題歸奏以昭劃一同治二年二月二十五日具奏本日奉旨依議欽此又准兵部咨嗣後辦理承襲須將該原官於何年月日何處陣亡議給世職奉旨日期另繕清單一併具奏同治四年二月二十五日具奏奉 
旨依議欽此各等因咨會到粤均經欽遵飭行知照在案兹屆本年彚奏之期據署廣西桂林府臨桂縣詳報世職唐景星現年三十歲臨桂縣人係陣亡安徵休甯縣知縣唐寶昌之嫡長孫業經准襲雲騎尉世職支食半俸在案現在年已及歲呈請考騐發標學習支食全俸取具宗圖甘結造册加結詳請彚案具奏前來隨經藩司代騐得該世職唐景星年强才裕堪以承襲如蒙恩准俟接准部覆發標學習支食全俸扣滿三年給咨赴部引見除將供結圖册分送部科外謹會同兩廣總督臣張之洞恭摺具奏伏乞皇太后皇上聖鑒勅部議覆施行謹奏軍機大臣奉旨兵部議奏單併發欽此○○李秉衡片再定例大挑舉人到省後試用一年期滿該督撫隨時甄别堪以知縣用者卽以該員期滿之日作爲甄别日期又准部咨無論何項出身凡係補缺應行具題者試用期滿由督撫甄别具奏各等因查有試用知州鄧士儀大挑試用知縣吳大椿試用知縣吳墀均已到省一年期滿例應甄别臣查鄧士儀安詳謹愼克稱厥職吳大椿心地勤懇講求吏治吳墀人尚安詳年亦强壯均堪留省補用據署藩臬兩司會詳前來除將各員履歴送部外謹會同兩廣總督臣張之洞附片陳明伏乞聖鑒訓示謹奏軍機大臣奉旨吏部知道欽此○○欽差大臣督辦新疆事宜尚書銜降一級留任甘肅新疆巡撫二等男臣劉錦棠跪奏爲查明新疆防營弁勇及各台局自光緒十一年七月初一日至十二月底止實在數目分别繕具清單奏明立案恭摺仰祈聖鑒事竊臣所部馬步諸營曁烏魯木齊提標土勇截至光緒十一年六月底止共存六十一營旗開花砲隊三哨小馬隊四哨及各台局實在數目業經遵照部議分别奏咨在案兹據糧台司道詳稱前次造齎清單自光緒十一年正月初一日起截至六月底止實存額外長夫馬夫九千五百五十五名嗣遵部議裁减各營旂長夫一千二百三十二名又續裁武威中旗長　夫伙夫九名一併劃除實存長夫馬夫八千三百十四名八月十二月內先後新募馭遠布魯特曁旂營前旂坐字馬隊各一旗通截至十二月底止共存六十三營旂開花砲隊三哨小馬隊四哨合計共額設弁勇二萬一千一十八員名額外營哨官一百一十一員額外伙夫長夫馬夫八千八百九十七名至台局由於九月底裁撤葉爾羌和闐喀什噶爾庫車吐魯番哈密蠶桑分局六處該台將原存營局及新添裁撤各數目日期分晰繕具清單詳　奏咨前來臣覆核無異所有新疆各營局自光緒十一年七月初一日截至十二月底止實在數目除咨部查照外理合繕具清單恭呈御覽伏乞皇太后皇上聖鑒勅部立案施行謹奏軍機大臣奉旨該部知道單二件併發欽此○○欽差大臣督辦新疆事宜尚書銜降一級留任甘肅新疆巡撫二等男臣劉錦　跪奏爲揀員請補新設直隸州知州員缺以重地方恭摺仰祈聖鑒事竊據新疆布政使魏光　兼按察使銜鎭迪道英林詳稱新疆新設和闐直隷州知州西北有莎車州以當其衝東南有于闐縣以扼其要距省四千七百餘里人烟稠密俗敝民刁應請定爲疲難二項邊遠請調中缺該處係屬新設應卽揀員請補以重職守查南路新設各缺前請照吉林新章由外奏補一次奉部覆准在案兹查有知府用裁缺撤回新疆另補卽用直隸州知州潘效蘇年四十八歲湖南長沙府湘鄉縣人由俊秀於咸豐十一年投效軍營歴保同知銜福建補用通判嗣於追剿直隷捻逆案內保以免補本班以同知改留陜西補用赴部引見奉旨准其免補本班以同知留陜西補用欽此同　八年五月到省繳照歴署膚施澄喊　縣事復經調甘委署河州篆務經部議奏照章留於甘肅以原官歸原班補用並免補交分發銀兩嗣丁母憂回籌服滿到甘管帶恪靖中營兼帶左前左後等營旋交卸營務委署狄道州事蕩平新疆南北兩路案內保俟補缺後以知府用先換頂戴調署河州知州奏補西寗府循化同知八年四月飭赴循化同知本任九年十月札調來營旋調補迪化直隷州知州十年三月二十二日接任視事十二年調署和闐直隷州知州於二月初一日交卸迪化縣事旋奉到部文因迪化州改設　府撤回留於新疆歸卽用直隷州知州班內另補該司等查該員潘效蘇練逹有爲辦事勤幹久任　缺熟悉民情以之請補和闐直隷州知州實堪勝任人地亦極相宜等情詳請具奏前來臣查該員潘效蘇樸實動能才具開展合無仰懇天恩准以該員補授和闐直隷州知州實於地方有裨如蒙俞允該員係撤回直隷州知州請補直隸州知州銜缺相當毋庸送部引見任內並無叅罰案件謹會同陜甘督臣譚鍾麟恭摺具陳伏乞皇太后皇上聖鑒訓示謹奏軍機大臣奉旨吏部議奏欽此○○頭品頂戴浙江巡撫臣衛榮光跪奏爲浙省入秋以後雨水過多中禾受傷現已分别查辦恭摺仰祈聖鑒事竊查浙省本年五月間雨水過多六月以後亢旱兼旬各　在地禾棉未能暢發業經各前撫臣按月奏報在案臣到任後節據金衢嚴各屬陸續禀報自七月十四日起至十八日止狂風暴雨晝夜不息上游山水建瓴而下江河漲數尺至丈餘不等低窪之區均被淹没廬舍堰壩間有沖塌在田禾稻受傷甚重等情並據衢州府屬之開化縣禀報間有淹斃人口之事此外各府屬禀報同時被風報雨之處亦復不少情形較輕除彚入雨暘案內具奏外伏查此次疾風暴雨歴數晝夜之久來勢旣猛無從宣洩以致沿江一帶均被水淹雖越宿卽退而所種糧食多有漂失水過河留無從補種秋收先望民情困苦兹已札飭藩司遴委幹員馳往會同地方官將實在被水較重乏食貧民查明户口或動放積穀或撥欵撫恤妥爲辦理毋使一夫失所以期仰副聖主惠愛黎元之至意現在各屬早禾將次收穫中晚兩禾止當揚花吐穗經此疾風暴雨不特被水之區勢已成灾卽高阜田地亦恐收成减色除屇時分飭各府援照新章勘明實在情形核實籲懇恩施外謹將各屬猝被風雨秋禾受傷分别查辦緣由恭摺具陳伏乞皇太后皇上聖鑒訓示謹奏軍機大臣奉旨知道了着卽飭令該地方官等將被水貧民查明户口妥籌撫恤毋任一夫失所欽此○○頭品頂戴陜甘總督臣譚鍾麟跪奏爲揀員升補借補要缺都司守備以裨營伍恭摺仰祈聖鑒事竊臣准部咨覆陜西靖遠協營都司郅文明母老丁單開缺終養遺缺迅揀儘先合例人員請補等因當經移行遵照兹准署陜西固原提督沈玉遂咨稱查有花翎儘先補用遊擊提標右營守備雷豫動年力强壯營務熟悉堪以升補靖遠協營都司遞出守備員缺查有藍翎儘先補用都司韓謙年力精壯營務練逹堪以借補咨請酌補前來臣查雷豫勳營務講求辯事勇往韓謙年壯技熟在營得力以之升借都守員缺均堪勝任合無仰懇天恩俯准以雷豫勳升補靖速恊營都司　謙借補提標右營守備實于營伍地方兩有裨益如蒙俞允轩豫勳甫經引見韓謙尚未入都應請飭部分别給札俟防務一律告蕆分案送部引見以符定制除該員等履歴清册送部外謹會同署陜西提臣沈玉遂合詞恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○譚鍾麟片再臣接准甘肅提臣周逹武咨准肅州鎭總兵李泰　呈稱肅州鎭屬安西協營都司張管福由行伍出身從征江蘇安徽陜西各省頗著戰績到任多年操防亦無貽誤近以舊日傷痕時痊時發精力就衰難供職守請以原品休致等情轉請核辦前來臣覆核無異相應奏懇天恩俯准都司張管福以原品休致所遺都司員缺現有應補人員容俟另揀請補其原領都司札付及承查印甘各結俟查取至日另咨送部外謹附片具陳伏乞聖鑒訓示謹奏軍機大臣奉旨着照所請兵部知道欽此 
 
 

Page 12

 
 
[題旅店璧]  
　　荒邨積雨滯更籌破曉驅車夢尚留記得在家春睡足半窗花影始梳頭家住梨花第一街踏青初濕鳳頭鞋悔抛女伴渝州去贏得凄凉月滿懷蜀渝月英女士 
聽桐逸客祝滋培先生吳中望族也工書善畵精鐵筆而隱於琴余與訂交滬上今九月十九日爲先生五十初度謹賦四律聊當稱觴 
與君交載事事總關情淡泊知余懶奢華痛俗淫塡胸多義憤遯世薄浮名磈礧澆難盡還須仗酒兵中歲頗好道清言愜素襟鳶飛徵妙悟琴韵入仙心理窟探修綆殘碑帶闕臨是非渣滓盡未許伴苔岑多蓻多材技人稱君子儒士窮方見志識遠任安愚骨較黄花峻門　絳帳徒從來耕與讀天下最良圖大衍當開泰懸弧應告祥事親能盡孝俾爾壽而康海上蟠桃熟山中甲子長知非非不染晚福定光昌丹徒吉人弟嚴鍾爵拜草 
[和漁洋秋柳]  
　　銷盡江淹别後魂又從南浦望東門夕陽瘦似靈和影秋水深於太液痕畫舫人歸桃葉渡再旗天遠杏花村隋隄漢苑都如夢惆悵吳宫莫更論新蒲一樣不禁霜誰遣柔條拂畫塘秋扇棄餘班女篋春衣典盡杜陵箱昔年種樹桓帝再世爲萍遇楚王凄絶紅樓聽金縷玉驄嘶過水邊坊已無濃汁染征衣獻賦長楊悔昨非九烈神君消息杳五陵年少過從稀咸陽道　人傷别彭澤門前鳥倦　只合淮南隣桂樹小山招隱莫相違江南塞北總堪憐蕭瑟人家似禁烟金井闌于初落葉玉關衣服未裝綿曉風柳永愁今夜春　王恭憶　年何日紅衫珠勒馬高樓芳樹狹邪邊謚簫生初稿 
[八月十四日旋里作]  
明朝正值中秋節今夕歸來恰二年贏得瘦妻扶病起獨留樨子對愁眠庭前花木仍無恙壁上圖書久不縣相見殷勤勞間訊别離情緒倍悽然觀築俶草 
[點絳唇避雨南翔鎭寺録請高昌寒食生大詞壇正是]  
　　蘿薜陰陰夕陽古殿多狐鼠頽垣半堵鐵佛寒無主瑣碎秋心一縷　風去無覔處半林殘雨黄葉蕭蕭語○　霖鈴老屋爲秋霖所注賦此遣之零蝸斷蘚頓勾人起仰屋愁嘆比如羅帕淚痕春衫酒污愁深愁淺又值秋霖倒注殘杯望銀漢便看作續續綿綿漬作海棠也腸斷學書我久無成算甚釵紋筯服眞難膺尚有杜陵茅屋年年任秋　吹慣 
賣珠便牽蘿補汝甯辦漫留得滿壁龍蛇畫與何人看○洞仙歌吳淞江步月吳淞江上聽崩濤如雨淘盡春愁向何處又今宵金波無恙黨頭天邊兎一樣誰分今古烟檣排雁羽篷底簫聲驚起沙鷗黯無數遙指海門東烟雨空濛有滾滾驚波南去只花月空江已銷沉剩半角蛟潭暗埋千弩○青房並蒂蓮無花菓種何年有孫枝苗艶過天仙紅滿江南暎日鷓鴣天槃多古度文光比證波邏蜜米團圓散江如烟　如泡秋饑鳳足琅玗云何我聞佛說底後　前花此獨不然彈指現優曇鉢相種種何緣莫道花原空色便果也只是蕊珠禪問　因一笑情誰苦搜根蒂話青蓮○驀山溪鴈來紅碧雲紺紫小雨添頑艶淡白背西風最宜趁早凉庭院六朝人往風物共清華延沈謝召劉曹　秋元素絢鴈聲欲斷碧雲漢宫遠對冷卉幽馨省識這騷人顔面花腴霜飽何必賦餐英閑采采悄無有人立閑堦晚○一叢花蓼花珊瑚冷艶照蛟宫斜日浪花中玉絲今夜添悽緊柁　坐别夢惺松鴈背霜濃鷗邊酒醒雲影忽西東秋聲一尺壓疎篷點水最濛濛青荷浦裏誰開鏡紅顔怕日日飄蓬底怨飄蓬不如飛絮猶得嫁東風丙戌秋九古吳觀樂詞人仲山氏呈稿 
[書湘蘭校書清玩]  
　　蘭生湘水冠羣芳銅臭安能聘國香莫笑此香凡草伍衆香國裏合稱王琵琶一曲擅當塲三日餘音尚繞　拔劍洒酣歌抑塞奇才應是惜王郎豪傑胸襟兒女腸誰知季布出紅妝千金一飯尋常事未識王孫何日償莫遣尊前老大傷年華應惜杜秋娘護花願作司花尉自笑尋春杜牧狂四明花月山人草 
[倉山舊主以六十自壽詩見示謹依元韻壽之戲用並頭格録呈誨政]  
　　吳山浙水寄吟身不慕功名慕隱淪具此風年可假萍來月旦性尤眞孟公好客常投轄元亮居官　染塵讀萬卷書行萬里才華滿腹底嫌貧縣令栽花愛菊秋此生清福幾生修琴書傑閣關文社風月春江客海陬秋後燕將問歸計人中龍已顯貽謀笑看載鶴携琴者尚　滄浪一濯流管他烏兎躍晨昏矍鑠精神笑語温天地多情壽斯得林泉至樂趣常存鄰姬玉笛吹雲遏豪士金樽共月吞何幸淞南楊柳緑樓臺獨讓箇人尊斯人文陣扼長城十萬程途槖舉行碧浪雙輪　力穩青天一鏡海雲晴詩尋異城懷偏壯稿著談瀛句足驚一笑束裝歸故國鬢毛未改話班荆駿馬歌翻盡管絃柔絲豪竹醉中仙鶴年春永何須記蟾影　高分外妍耋耋筵開年六十冠裳會起客三千太邱道廣今初見酒海泉通不老泉賀詩恐後似無顔和韻推敲思亦艱紅袖拂香過度上黄花吐艶傲籬間詩天海地今宵樂竹杖芒鞋夙日閒我愧雷門持布鼓攤箋刻意頌南山吳縣藜牀舊主管斯駿秋初氏拝稿 
[壽翔甫先生六十初度]  
　　童顔鶴髮地行仙風月逍遙六十年卜宅爰居楊柳岸縣弧欣值菊花天客遊瓊海心雄萬詩　倉山筆掃千欲藉管城鳴祝嘏推敲幾度未成篇李錫恩拜稿○先庚三日近良辰高會筵開六秩春萬里槎乘游海國朝組解隱江濱黄花　酒酬嘉客紅蠟垂涎睇美人私淑詹山瞻北斗遐齡頌祝倍相親華秀桂蟾仙拜稿○籌星明處掃天弧花甲筵開慶有餘海國遨游增傑作名塲淡泊久安居試看北里陶濳　不數南陽諸葛廬共揷茱萸先三日盲詞祝嘏意何如顧鈺子相氏拜祝○黄華初綻正懸弧預慶重陽樂事餘書擁百城皆默會宦游千里勝閒居宏開酒國移租界廣闢吟窩爲結廬七品官身花滿甲風流瀟灑有誰如治晚張星小薌甫稿○重九前三日逢君慶六旬金風吹習習嘉客列彬彬黄菊延齡酒白雲自在身籌添滄每屋瑞　滬江濱足跡遍殊域才名噪絶倫立言傳不朽千載喜長春吳郡徐邦逸生小草○派衍倉山迥不猶等身箸作可千秋詞壇酒國稱雄畏萬里重洋賦壯游壽介萸囊先令節香斟菊酒讌名流樓臺一角垂楊柳絃管聲中互唱酬 
[上海四馬路文報局內恊賑公所經收杭城同善堂八月初六至三十日止賑捐細户清單]  
　　新蒼氏保子身患早安速痊新蒼氏子病將痊願二次洋四十元范汲儒　酉子爲保安事朱陳氏求病速愈楊秉記樹德堂金求合家平安願申保爲室人求病愈六户各洋十元再生氏六元悟一子謝悅和二户各五元樓陳氏節省日用王氏順姑　浮蔡　溪求病愈節藥資無名氏求子　書聰明四户各洋四元上虞無名氏三元吳戴氏紉秋室主人無名氏一介生募急香居士無名氏求病痊皖桐繆氏孔益吳程氏八户各二元樓文燦積　仿引圈兒光裕堂金育麟子武林一念子爲幼孩患疳求愈和尚官疝病愈順張邦賢爲室人懷孕灶神許願愈六户各一元腸熱力溺子無名氏二户各銅洋四元庽杭無名氏銅洋二元胡偕曾對開洋二個又錢五十五文法喜寺僧悟化送陸壽儀對開一元杭州程錫林年已七旬前助賑洋不無小補今將年終分給貧米移緩就急銀四兩急軍瓶花齋吳募無名氏紫陽留耕元號園鼎興園吳新蒼又祝戴小儀壽六户各一元恊泰坊恆和源二户各五角急單高子翁募鄭谷香王文秀合洋一元施煥如前子清王子雀王藜照吳菊樊黄之翰六户各對開一元又募張陳氏高文二户各十元姚逵姚學智姚學信姚高氏四户各五元邵友函慶餘堂務本堂三户各四元姚全姑姚桂姑姚閏姑苔上漁　壽凝堂范敬修堂陳餘慶堂記姚張仁張承憲吕伯孫仲孫徐同林洪桂山十三户各二元誠志堂戴求放心齋馮綿力子志德堂吳太記無名氏守樸堂方黄柳橋范　莫用和張永煦潘履亨徐拜颺季枚圃朱子沅孫步瀛徐麟振曹謙孫聚亨姚學智范寶恆陳學增二十三户各一元邵頓臣至敬靜應圓慈守三守靜姚逵伯姚筠青姚越亭邵姚氏姚高氏姚逵姚筠姚越姚全姑姚桂姑姚閏姑姚學仁姚學智姚學信高肇記高采記高壽記高坤記二十四户各洋五角急單無名氏募定慧菴十元同太號丁賛夫合洋五元尚義堂懷遠堂孫二户各四元益記號畹香書屋合洋三元汲古書舍吳德豐二户各二元金幼臯諸心源二户各一元五角耕畬堂許一元四百文項錫純顧松坪孫黄氏三户各一元姚微生唐問餘合一元徐施氏對開洋一元胡杏泉曹蘭香二君募德記鴻發福記廣發彚豐恆逹利來得利科發利泰來復興恊發十一户合共洋十元湖山别墅黄募黄洽和三百汪鴻煦二百五十黄笙甫任慶祚黄渭黄維谷黄松仙再坤清山沛鶴汪方堃陳雅軒十户各一百文湖山别墅六百文○共收英洋三百三十五元銅洋十元對開洋十元銀四兩錢二千六百另五文易洋二元錢四百四十五文一併於九月初六日託恆利庄彚解合併聲明 
[上海四馬路文報局內恊賑公所經收賑捐九月上旬清單]  
初九日杭垣電報局募交徐廷琛警士保父病速愈并爲已病卽痊洋八十元又壽萱廬保母長壽延年銅洋七元武林高求保孫文病愈合家人口平安洋二十元滬上福利號洋二元太平洋行交來成志善堂隱名字洋二元鵡湖吳興氏求子病速愈洋五元○江册布捐局同人洋一元小洋三角又括蒼十一齡童予吕元祥奉母命爲父親生日節省麵資移賑洋六元吹笙客一元蘇秦後人五百四十吉祥安康居四百文○初十日老恊興信局交來紹興水澄巷徐伸凡先生募沈王氏求病速　洋一百元謝簡庭先生交來江通輪船帳房諸同人洋十元周浦鎭灃溪氏洋四元銅洋四元○電册南潯電報局宋樹滋先生募南堰厘局史爾康又王永興羊毛店二户各一元南堰厘局陳子卿三日五十南門厘局大茂酒行二户各六百朱魯菴五百德和油坊三日沈情記萬順酒行戚五豐行聚和油行公信酒行興聚昌六户各二百○急單武陽保嬰總局交來胡友枚先生募吳愛紅先生洋四元崑山隠名氏募姚江彭城刋江三户合洋二元安息堂洋二元○江册松江不留名募周萬昌洋五角合順號小洋二角不留名四百不留名三百羅義香笪敎云褚立壽曾同順四户各二百吳會記等十六户各一百實收洋三元小洋二角錢四百三十三京口運昌隆寶號李清如先生銅洋七元惠泰　交來吳門愛月山人募李瑞軒程光伯不求人尹殿華四户各三百紫陽氏勉力子二户各二百王受之一百八十李子欽王子樵顧少溪耳東居士許小初萬子卿抱愧子示羊山人云龍士求得子不留名有心人　　子朱藎臣十四户各一百實收洋三元滬上愼裕庄募敬義堂洋六元勗倫堂鄭善繼堂奎願痘花稀朗陸三户各洋二元善氏一元黄善士募黄瓊黄藍氏二户各一元黄孟揚黄永黄清黄砥材黄秩材五户各洋二角無名氏洋一元小洋一角○兩天共收英洋二百六十七元銅洋十八元小洋六角錢一千六百八八十三○本旬共收規元三百六十四兩六錢七分英洋一千四百廿四元計元一穯国四十三兩七錢九分二厘銅洋三十八元烊見元五兩五錢七分一厘小洋七十八角計元五兩七錢一分七厘虛對開十一個計元三兩二錢二分五厘爐胚洋廿元計元十三兩六錢杭平銀四兩計申元四兩一錢二分二厘錢五千五百五十一文計元三兩七錢○八項共合規元一千四百四十四兩三錢九分七厘○連前共收規元三十萬另四千三百九十七兩九錢二分五厘○付解福州普安堂賑洋一千元計元七百三十三兩付解奉天棉衣賑 
 
 

Page 13

 
 
洋五百元計元三百六十六兩五錢○連前共解規元三十萬另五千四百十九兩二錢另二厘○實墊解規元一千另二十一兩二錢七分七厘○附收白玉烟壺一只如意丹一千瓶萬應膏二千另四十四個合併聲明 
[上海四馬路文報局內恊賑公所經收賑捐九月中旬清單]  
　　十一日江字册南翔洽昌典交來槎溪流民募同泰衣莊六元福泰衣庄松盛生義陳東生洽記昌記養閒主人七户各二元再求全愈子海陽山人新安山人保求合家平安自新室主澧溪氏爾爾這人　户各一元平陽氏保安子新安不留名太原子四户各五角𢫓𢫓肚皮三角花草主人銅洋一元太原郡三角不留名江夏郡北墅不留名無名氏愧留名微微子謹翁七户各二角實收英洋三十一元銅洋一元太倉源長號七角邵品三邵雲生邵小村汪增輝吕　　沈寳生孫松生顧老仁馮厚夫顧子松王蘭君邵尚禮邵韻香邵瑞生汪小亭汪敦厚吕子溪錢松梅顧應棠楊祥方張星齋馮承墓馮若雅廿三户各一角和元庄募竹陰軒三角愧蔭書屋無名氏陳澄記無名氏三户共六户各二角無名氏金曾記無名氏無名氏王無名氏五户各一角實收洋二元常熟義隆庄募福記銅洋二元又錢二百文高松岑銅洋二元叶晏士王士升邵琴齋陳松濤四户各二百吳堅夫四百王偉如三百不留名一百無名士蔡煜亷二户各二百七十無名氏五百四十力不從心三百實收洋三元銅洋四元蘇城蘭楚記一元常熟裕昌莊募無力氏一元又錢二百六十五錢三寶任敬修陳午橋萃記四户各二百裕昌庄五元又銅洋一元又土板洋一元裕和酒行交來敬事堂銅洋五元恆升酒行　嚴鍾鋆葛厚鍾吳錦濤三户各四開洋一個鳳林書屋叶錦銓庄鴻禎楊海潮楊國昌吳鳳岡吳壽全隱名氏八户各八開洋一元仁本堂銅洋一元實收洋一元小洋四角銅洋一元沬俓鎭密丹陔夏季宸一元○同字册一萬四千另九十號青村塲亷大善士募無名氏五元○急單詹斗山先生交來杭洲江乾大號募洪仰槐五角德源號福成號傅裴祥吉祥春王福山張其昌徐雅梧傅萬全洪佑福王源興十户各二百實收洋二元小洋三角○天津招商局交來惲秀孫通守十元南潯多安堂陳二元○本日共收英洋六十三元銅洋十七元土板洋一元小洋七角 
[上海四馬路文報局內賑公所賑捐九月中旬清單]  
　　十二日江字册周浦鎭露泰布庄穎川氏募還讀書屋主人曹星岩良利知非力薄人四户各一元勉力子一元五角姚景林六角源號銅洋二元不留名厲少藩元發金芝英隱名氏五户各四開洋一個同順正徐梅圃二户各虛對開一個薛少雲五角鐵沙子醮國伯子二户各一角程恆元四開洋二個詳茂四開洋一個又銅四開一個憶鱸山人品研二户各二角無名氏四開洋一個銅八開洋一個壺隱四角垂裕主人永新二户各八開洋一個同德八開洋一個又銅八開洋一個實收英洋八元銅洋二元虛對開二個四開洋六個銅四開一個八開一個銅八開二個蘇城桃花隖陳受堂翁募陳倚雲等二士四户各五十文實收英洋一元錢一百四十文萬泰號募成德堂二元胡西源一元王宗培曹愼一二户各五角恭泰土行募王吉甫二元林士鑄温子香二户各一元蘇城大朗橋巷彭第募彭詠記等二十一户各八十文彬記二四十文文記孫記二户各一百文實收英洋二元永遠會募知足齊一元永遠念六角竹靜室等二十二月各二角實收英洋六元○寶波鄧總保善士求外症全愈還願三十元榮　軒求事順銅洋兩元興北貨行節省月餅費洋二元○本日共收英洋五十七元銅洋四元虛對開二個小洋十三角銅小洋四角錢一百四十文 
 
 
 

Page 14

 
 
   
 
