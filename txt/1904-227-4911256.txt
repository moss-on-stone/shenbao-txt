# 1904 - 227 - 4911256

 

Page 1

 
 
[勸捐萬國紅十會經費] [  申報館協振所謹啓]  
　　俄日興兵生靈塗炭曠日持久尙無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海內仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[商部奏擬訂商標註册試辦章程摺]  
　　謹奏爲擬訂商標註册試辦章程繕具清單恭摺仰祈聖鑒事竊維商人貿易之事各有自定牌號以爲標記使購物者一見而知爲某商之貨近來東西各國無不重視商標互爲保護實與製造專利之法相輔而行中國開埠通商垂數十年而於商人牌號向無保護章程此商牌號有爲彼商冐用者眞貨牌號有爲僞貨攙雜者流弊滋多商人遂不免隱受虧損今臣部總綰商務業將一切保商之政次第舉辦則保護商標一事自應參考東西各國成例明定章程俾資遵守十年迭准外務部咨據英美日各國駐京使臣先後照稱續議通商行船條約內英約第七欵載有互保貿易標牌一事美約第九第十第十一各欵日約第五欵均載明保護商標及書圖牌權專利各項請卽設局開辦註册事宜等情并將總稅務司赫德代擬商標註册章程抄送到部臣等伏查英約簽宇係在光緒二十八年間其時臣部尙未奉旨設立故約內有由南北洋大臣在各轄境內設立標牌註册局所派歸海關管理之語迨美日約簽押則在臣部開辦以後故并未載有南北洋設局字樣現經臣等公同商酌擬將禁牌註册事宜卽在臣部設立總局選派專員妥愼經理并令津海江海兩關設立掛號分局商人以標牌呈請註册除在總局掛號者照章核辦外其在津滬兩關分局掛號者由分局轉送總局核辦俟應并執照時仍交原掛號處轉給收執庶事權歸一而辦法可免紛歧現當開辦之初所有一切條目章程尤宜博考詳稽以期周妥兹將總稅務司代擬註册條欵詳加釐訂復由臣等採擇各國通例參恊中外之宜酌量添攺擬定試辦章程二十八條謹繕清單恭呈御覽如蒙兪允應由臣部刊刻頒行定期設局開辦并飭津滬分局遵照辦理此項章程原以各商陸續投禀亟請註册臣等是以擬請先行試辦嗣後如有應行增攺之處統俟彚入商標通津譯輯成編再行奏明恭候欽定至商標原爲保商之要舉無論華洋商人旣經照章註册自應一體保護以示平允惟英美日三國續定商約皆以互保爲言如有華商牌號在英美日註册者彼國亦允保護此外通商各國續議約章尙未訂定應由臣部咨明外務部照會各國駐京使臣聲明臣部奏辦商標註册章程係准華商洋商一律遵辦應商明未經議定商約之各國政府查照通例亦允保護華商牌號先行照復備案俟定約時一并列入以免參差而昭睦誼除俟擬定書圖版權專利各項章程再行奏明辦理外所有擬訂商標註册章程緣由理合恭摺具陳伏乞皇太后皇上聖鑒謹奏 
　　此摺於六月二十三日由商部具奏奉旨依議欽此尙有試辦章程曁章程細目篇幅甚長容後續錄本館附誌 
[電傳宮門抄]  
　　昨日午後一點鐘時京師友人專電告知本館云七月初六日皇上召見軍機大臣本日並無明降上諭 
[日勸俄降]  
　　昨日傍晚八點一刻鐘日本東京來電云我圍攻旅順軍報稱華歴七月初六日晨八點鐘我軍派參謀山岡少佐爲使手持聖旨並勸降書至敵軍前哨交於旅順要塞之敵軍參謀長敵軍約於翌日午前十點鐘回覆 
[俄有煩言]  
　　華歴七月初六日英京倫敦來電云駐紥中國京師俄國使臣以烟台俄艦爲日人捕去謂此事中國必與日人暗相通聯故任令如此行爲不加阻止并謂中國水師統領薩鎮軍殊爲無膽否則破壞中國之事卽係不忠因向政府詰責欲令索還此船并治薩鎮軍以罪刻下已由中國政府向日本詰問此事矣 
[俄貸法金]  
　　華歴七月初六日英京倫敦來電云英國斯丹得報館派駐俄京莫司科訪事稱俄國現已商之法國借英金一千萬磅以九九七五爲百每年加息五釐分六年歸楚 
[令卸軍裝]  
　　華歴七月初六日英京倫敦來電云德京傳言俄艦之逃至膠州灣者德政府之意欲令將軍裝卸去俄人聞之亦頗以爲然 
[會匪蹤跡]  
　　廣州訪事友人云邇來粵東各屬會匪蠭起其最著者首推惠州潮州次則廣州府之順德等處近日有客自恩平開平新寗來者言及彼處匪徒猖獗立盟拜會之事無夜無之雖係商賈亦須入會方可安寍否則刼掠頻仍以故附從者日衆當入會之初每人收洋銀三元作爲會底入夜則燃燈山麓間使徒衆披髮跪地由會首給以暗號一部使之讀熟至五更始散蹤跡詭秘莫測端倪若不及早殲除日後愈聚愈多愈推愈廣其禍恐有不堪設想者矣 
[飭攺日操]  
　　姑蘇訪事人云蘇省各營自前年攺習德國操法訓練已有成效兹因撫憲端午帥接准兵部咨文飭令各營攺習日操業已一律下札不日卽當遵照施行矣 
 
 

Page 2

 
 
[委查要案]  
　　金陵訪事人云彤雲輪船闖越淮關一案美商泰昌輪船局先投美國駐鎮駐甯兩領事署呈控由兩領事照會鎮江關道並具禀於南洋節轅淮關亦備文上逹督署南洋大臣兩江督憲魏午莊制軍早經檄飭鎮江關道曁甯鎮兩領事會同秉公辦理兩造各執一詞迄難定讞制軍欲悉其中究竟爰飭洋務局徐積餘觀察前赴淮城密查觀察奉委後已於某日禀辭就道矣 
[票匪成擒]  
　　漢口訪事人云近有客自湖南來者述及日前妖僧某至長沙城內散放回天票誘人入會圖肆逆謀事爲地方有司所聞立卽擒獲研訊之下供出漢口緝捕營弁某某等與聞其事蓋若輩係長江梟首曾國幛之羽黨故思以此陷之上憲察知其奸並不移提對質想日後一經訊實必不免於刑誅矣 
[飭拿要犯]  
　　漢口訪事人云施南閙教一案迄今正犯尙未弋獲湖廣總督張香濤宮保心焉憂之爰飭夏口廳馮少竹司馬嚴飭緝捕營哨弁徐升督勇前往嚴密緝拿務獲重辦誠弭患之要圖也 
[仇殺伏誅]  
　　松江訪事人云本月初一日吳淞盛軍統領戴鶴松總戎親解毆斃砲目兼充教習張耀仁之砲兵張吉雲及証人時某來松禀知提憲楊鏡巖軍門暫行管押初四日軍門升坐二堂命用笋輿舁張犯及時某至轅時戴總戎及中軍何雪門參戎率同各營將領守備排班伺候自大堂以迄轅門由護軍小隊擎槍鵠立氣象森嚴張犯至案軍門訊以緣起初竟狡展不承並欲嫁禍於時某軍門諭之曰殺人償命國有常刑好漢做事一身承當何爲狡卸張遂一一供認軍門駁詰數四並謂堂上下數十百人曰爾等均親聞見否張供願甘論抵遂令退去當晚卽用小輪船帶赴吳淞犯事處正法有知其事者謂死者與兇手均𨽻皖之合肥縣籍死者工測量術升充淞口南石塘砲目兼教習吉雲爲兵日受訓練以不善領悟嘗被掌頰吉雲引爲大辱時與尋釁耀仁遂禀明營哨將吉雲革去卯名於是搆怨愈深吉雲在外揚言必手刃其腹以爲快耀仁自恃男兒好身手坦然不懼惟其家離砲臺不遠諄囑其父謹防出其兩孫於外蓋懼其遷怒及禍也上月二十五日之夜耀仁請假歸家入巿購物以新得一子詰朝同伴集賀將開湯餅筵不意狹路相逢是夜卽遇吉雲於途被用鐵鋤戳斷咽喉而斃八下鐘時吉雲逃入同鄉時某家告以大仇已報時懼俟黎明促令他往乃至左近關帝廟小憩旋卽朦朧睡去旣而耀仁之父以子有約不歸詣營探信道經某灣果見屍骸知必遭吉雲毒手遂會營至時某處勒令導赴關帝廟擒獲盛總戎電禀兩江總督兼南洋通商大臣魏午帥旋得覆電請移交軍門訊核故有此舉當集訊時張父年五十有六涕泗交頤訴稱家遺寡媳幼孫並新育之孩嗷嗷待哺無以爲生聞者咸爲酸鼻 
[令嚴御下]  
　　江西訪事人云贛垣各署家丁往往遇事招搖藉案需索甚至指官嚇詐使士民畏之若虎狼南昌縣江雲卿明府惡之特頒硃諭嚴加訓誡冀各革面洗心其文曰諭本署家丁知悉本縣歴任以來事必躬親案無留牘清廉自矢嚴杜苞苴其門稿簽稿各名目早經裁去本縣所以兢兢於此者爲正本清源之道原期無忝厥職無負斯民當亦爾等所共見共知者也去秋重權斯篆蒞任之始誠恐新收家丁未能周悉情事猶復剴切曉諭不啻三令五申値此時事艱難各大憲講求吏治耳目極周縱詭詐百端亦難逃其洞鑒况一聞謠諑密訪查拿知法犯法尤加一等身家性命關繫匪輕蓋利之所在害卽隨之本縣外面訪聞在此束身自愛者非無其人究恐日久玩生受人愚弄一經招搖需索卽有干本縣官聲除隨時嚴密查察外合再諭飭嗣後爾等承辦各件務各小心本分勤愼從公卽衣履服飾之間亦須自安儉樸稍示區别毋得踵事增華自相炫耀旣爲皂衣中人不過奉令傳宣聊備奔走名之所在亦服色宜分也至爾等出入公門正好積德尤須知三尺之上自有神明作善者有餘慶作惡者有餘殃不但陽律難逃亦且致遭陰譴人非草木孰是無情自此次嚴諭之後務當激發天良恪守職分莫貪造孽之錢免受後來之禍試觀歴來爲家丁者愈發大財愈有奇殃其已身能享用子孫能保守者果有幾人乎爾等可以猛醒矣倘有冥頑不靈仍犯需索擾累以及復蹈故轍積習猶存者一經知覺輕則逐出重則懲辦勿謂言之不預也切切特諭 
[蒐軍述聞]  
　　松江訪事人云邇日柳營中人傳述提轅接到兩江總督魏午帥來電略謂朝廷簡派兵部侍郎鐵少司馬良爲北洋練兵大臣將次南來順道校閱各省營伍約於本月初八日自白門起節十二日可抵郡城提憲楊鏡巖軍門立卽傳知各營將弁預備一切 
[沙巿官塲紀事]  
　　沙巿訪事人云釐局委員黃别駕初以一年期滿收數尙旺故令蟬聯不意自此竟短收至一萬五六千金爰經省憲撤差另委李大令接辦○荆州通判王别駕澤明現奉省憲調省察看所遺篆務委丁别駕前往署理已於六月初八日履新矣○沙防中營統帶王都戎辦理營務將届二年經省憲檄令回省另候差委而以錢守戎繼其任都戎交卸後遵卽回鄂禀知銷差 
[白下官塲紀事]  
　　金陵訪事人云此間軍械所一差自去年上憲檄委武觀察勷辦理以來現届一年期滿南洋大臣兩江督憲魏午莊制軍以目下防務緊要不可不酌量變通爰另委左觀察念貽總理一切事宜而仍令武觀察爲會辦以收駕輕就熟之效○前者南洋大臣兩江督憲魏午莊制軍欲將前歸儀棧差遣之飛馬輪船收入督轅遞送一切公事易以某水師營捕獲梟匪之小輪船嗣查知飛馬船機器鍋爐頗多損壞爰命南洋水師船廠總辦沈觀察佺乘之赴滬倩某船廠估工修理當經觀察與滬上某船廠估定工價已於六月二十五日遄回白下詣督轅謁見制軍禀陳一切矣 
[甌海雲帆]  
　　温州訪事人云温州鎭趙又新爵鎭軍整頓營伍一秉至公每有兵弁缺出均親詣校塲考選挑補不徇私情邇有馬兵陳邦海病故遺額先由游守府考取三名造册呈送鎮軍示期初五日在大校塲考補中軍黃遊戎因受請託當場代蔡鶴西千戎之三子說項鎭軍不從其請仍以陳邦海之子某挑補一時帳下健兒莫不服其公明○前署永嘉縣典史孫鏡芙少尉鸞兆將近交卸忽爲二竪子所祟醫治罔效遽於五月二十九日仙遊幸新任楊少尉已到先將鈐記案卷送交少尉接收○温處道童紹甫觀察蒞任以來頗能留心民事創辦蠶桑局遷善所工藝所均屬裨益地方兹又捐廉購辦各種織布織巾機器委范朗齋二尹盡心督課俾民間互相傳習誠可謂知治民之本矣○劉廷綱千戎病故遺缺現奉温州鎭趙鎭軍牌示以蔡少鶴把戎陞署詎有同營嫉妬之人私將所懸之牌擅行毁棄鎭軍赫然震怒發貼賞格查拿毁牌之人如有知而通報者賞英蚨五枚○温州濵海之區沿海貧民多半以捕魚爲業邇有吳桂芳者朦禀上憲創辦網捐瑣屑繁奇大爲民怨事爲上憲所知飭令將網捐裁撤一時泛宅浮家者無不頌聲洋溢矣 
[甬東巷語]  
　　寗波訪事人云郡城各染匠因議加酒資遂致相率停工挾制經鄞縣周少軒大令飭將匠首錢阿木訊責押候懲辦旣而各染匠知官難抗自願照常工作請將錢保釋大令准之諭令卽日開工並出示嚴禁嗣後不准再有把持滋擾情事違者重懲於是染業中人始得各安生業矣○內外城河沿向有居民藉草支棚設攤貿易往往將垢穢傾覆河中以致河道淤塞不通現經吳二尹力圖整頓飭將河畔所設 
 
 

Page 3

 
 
之棚清查户口造具清册以備稽考 
[貝子行轅紀事]  
　　昨晨八點鐘駐滬英美德法俄日奥意比和及日斯巴尼亞等國總領事官均至行轅拜謁由蘇松太道袁海觀觀察帶同譯員萬鐘堯司馬迎接入內貝子以禮接見並備西式茶點晤談良久始握手而别鐘鳴十二點道憲袁觀察恭請貝子赴虹口老靶子路曹家花園宴飲貝子乘紫韁雙馬車黃家庫捕房派印度馬捕六名導以西捕一名執槍擁護迤邐過泥城橋英大馬路迨至花園時由呂尙書海寰吳侍郎重熹肅入簉坐者爲李京卿經芳及上海縣汪瑤庭大令本埠印委各員頗極衣冠之盛宴畢回轅日本總領事小田切君帶同譯員重來謁見仍由袁觀察導見貝子蓋因俄國逃艦事互相商議也歴一點鐘之久小田切君始告辭而去 
[星使回華]  
　　出使奧國大臣吳煥其星使德章任滿回華道經滬上假大方棧小住使旌昨日命駕進城至各署拜會 
[札飭緝匪]  
　　兩江總督魏午帥以目下日俄戰事更亟廣西匪亂未平而長江上下游會匪充斥蘇省盜梟土匪又動輙聚衆擄人勒贖設檯聚賭搶刼橫行深恐各匪勾連滋擾教堂良民遭禍激成交涉之事因特嚴飭屬下各州廳縣及四鄉駐防各營文武員弁晝夜巡緝認眞查拿如遇大幫梟匪拒捕者立卽派兵剿滅格殺勿論如有教堂之處尤當格外稽查責成四鄉保甲團練協力嚴防總以保教安民嚴緝匪　解散脅從庶幾閭閻安靜良民高枕無憂昨日上海縣主汪瑤庭大令接奉此札已遵諭辦理矣 
[新界盜案]  
　　法國新拓租界羅家灣靶子塲向雇郭玉山在彼看守前晚半夜時突有盜匪三十餘人均操外路口音蜂擁前來意圖行劫幸大門堅固未被撞破郭急持手槍從窻格內開放槍聲連若貫珠羣盜知已有備不敢猛攻遂呼嘯而去昨日據情投報捕房捕頭飭探嚴加跴緝務獲懲辦 
[蒞騐斃盜]  
　　鄉民斃盜一則已紀昨報縣主汪瑤庭大令據禀後卽於前晚下鄉相騐旣升坐二十七保二圖地保康子榮禀稱初五晚半夜時有口操外路音盜匪十餘人破扉而入小的聞聲伏於暗輙突放一槍擬擊盜之下身不意盜忽蹲伏於地以致槍彈擊入腦際立卽斃命餘匪均各逃逸求請勘驗大令遂飭仵作檢騐唱報顱門受槍子傷致將腦壳打破腦漿流出確係致命大令離座親視無訛飭令塡明屍格由善堂棺殮標封然後詰康槍從何來康供小的因附近某米店新被盜劫故知照本圖各鄉民互相聨絡如有盜患鳴鑼爲號各出救助小的借得洋槍自衛求鑒大令謂盜匪平靜後須卽禀明將槍繳還以免誤傷良民康遵諭而退 
[整頓巡捕]  
　　前日傍晚時馬路工程局總辦翁子文太守查見七十三號華捕裘金壽落差後並不遵章在局守候膽敢在馬路中與人戲謔惡其違規立命捕頭帶局聽候訊核並著傳知他捕以後務各照章不准遠出以免滋事如違查出革究亦整飭捕務之道也 
[法廨停訊]  
　　昨日午前十一點鐘法總領事巨籟達副領事孟慕倫兩君帶同正副繙譯魏武逹蘇烈兩君乘馬車詣洋務局行轅拜謁出使美國回華之倫貝子所有公堂應訊各案先行咨照讞員陳楚生大令暫停一期 
[拘獲流氓]  
　　本邑城內彩衣街張萬興銀絲店主張友大之夥金鰲齡於上月杪糾合流氓袁子山張德甫錢慶大及不識姓名之十餘人手持刀械白晝擁至店中意圖强刼店主之孀居妻妹陳周氏幸衆鄰聞聲畢集未被刼去現被關道憲袁海觀觀察訪聞立札本縣汪大令飭差嚴密查拿務獲究辦大令奉札後立派値日差顧某加差全順勒限速拿解案嚴究適金鰲齡又與流氓連正興等在二十二鋪地方向人訛詐由該鋪地甲將金拘住解至總巡局訊究縣差聞知投局禀訴前情朱明府命將該犯交差帶去旣而又在九鋪拘得張德甫八鋪拘得袁子山十二鋪拘得錢慶大一併帶回縣署禀知大令諭飭看管候訊 
[猝然而斃]  
　　某署書吏之子某甲前晚在虹橋向某乙購取水果論價不合互相扭毆乙忽然倒地而斃屍屬因將甲拘住一面投上海縣署喊控 
[木工跌傷]  
　　美租界裏虹口斐倫路一帶近以開築馬路水木工匠終日雲集各奏爾能昨日木工陳桂馨正在工作時忽被大木壓傷腰際一息奄奄傷勢甚重雖經人送往同仁醫院求治然恐性命終難保全也 
[英美等國租界公廨會訊案]  
　　英商黃震篆控華人林子章以廢單抵借銀兩等情經英總領事署繙譯官德爲門君照會公廨讞員黃耀宿司馬訂於前日午後會訊届時德君蒞廨會同司馬升堂黃延律師伯倫投案禀稱前者由翁錫山爲保人張蘭生爲中人代林子章以田單抵借去銀五千兩當日借據上載明將來或有錯誤由中保賠償旣而查得田單實係廢紙卽著中人張蘭生向之理論去年八月初六日張將林子章尋交翁錫山故此欵應向翁追賠翁延律師博文投案代辯聲稱所有道契田單翁亦不知廢紙現此欵須俟林子章到案方可清還司馬謂翁曰此案本分府自接照會後卽出單傳汝此係本分府體恤商民之意爾不知感恩二次抗傳不到直至本分府欲出牌嚴提爾方延律師訂訊實屬藐玩現在代林子章保借之五千兩契據鑿鑿何能抵賴乎黃震篆又稱當日道契係翁錫山交張蘭生由張交商人商人之銀交張蘭生張交翁錫山由翁交林子章司馬得供商之德繙譯判將翁錫山管押張蘭生交保候訊 
[六月分教職選單]  
　　教授江蘇揚州潘文熊蘇州甲陜西西安黨堃同州副浙江嘉興屠佩環紹興甲福建邵武王懋圖福州舉江西南昌張伯勳袁州廪湖南長沙周溥正永州舉湖北襄陽曾慶瀾安陸甲鄖陽周宗濂黃州舉廣西潯州廖璧光思恩廪正諭直𨽻開州賈殿職順天廪元城李如椿河間江蘇興化魯應奎江寗浙江富陽揚麐湖州長興張承煒嚴州義烏范炳煕寗波福建建安張如翰福州四川鹽源劉焯成都涪州張天桂夔州雲南鎭雄簡致中雲南貴州綏陽聶樹榆貴陽俱舉訓導山東藥安李振綱濟寗舉鄆城韓同雲萊州歲陽榖于霖逢登州霑化孫職符濟寗俱舉山西左雲孔慶海平陽優蒲縣朱慕冉汾州舉崞縣王嗣鳳汾州臨縣李聯芳平定陜西澄城侯念曾西安白河劉奉璋西安孝義廳翟鵬搏漢中俱歲山陽王錫璋邠州挨甘肅會寗陳光德蘭州歲四川平武黃芝嘉定優雲南威遠廳繆元翹曲靖歲復諭直隸沙河侯運璧河間舉任縣楊天樞宣化廪安徽青陽徐濚安慶山東陽榖李鶚聯青州山西黎城曹克勤太原俱舉江西陽劉青照南昌瀘溪王廷獻南昌奉新曾志燔建昌武寗熊舒長臨江俱廪湖南江華謝鼎卿衡州副薪田梁棟充衡州廪廣西羅城黃德俊潯州副復訓直𨽻邢臺耿際會正定歲江蘇金壇顧澤堯松江增山西高平郭貞亨汾州五寨原上逹潞安河南安陽向子恭汝甯江西饒州鄒希祁臨安俱廪新城張金駱南昌附瑞州萬之傑南昌廪湖南辰州梅鏡源長沙優廣西融縣陳世邰桂林四川屏山雷春嘉定俱廪忠州黃應霖叙州拔雲南楚雄徐士德廣西州永昌趙鉁雲南俱舉甯州王興國楚雄廪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鍾阜晴雲]  
　　金陵訪事人云此間累月不雨旱象已成兩江總督兼南洋通商大臣魏午帥爲民請命逐日親詣龍王廟拈香祈禱繼又委員前赴茅山迎請龍神自六月十八日後日得微雨至二十二十一日大雨傾盆連得兩次然僅逾刻卽止幸二十二日自辰至午雨勢滂沱不啻銀河倒瀉田禾得此莫不浡然而興於是米價不復加昂人心爲之一定○此間城廂內外教堂如林每届夏時各教士往往出外避暑堂中僅留僕役看守照料不免時有失事之虞邇年有司雖責成坊快地甲保護教堂然仍虛應故事兩江總督南洋大臣魏午莊制軍以時局日壞沿江一帶伏莽繁滋誠恐匪徒乘間擾及教堂釀成交涉重案特飭本城保甲營縣各員加意防緝倘有疎虞唯該管各文武官是問亦防患未然之道也 
[上海縣署瑣案]  
　　大成肥皂廠執事人陳紉秋倒欠張樞等股本銀兩逃逸無蹤張等得悉卽往查問帳簿及値錢之物悉數被陳捲去乃將副執事楊輔良扭至縣署喊控縣主汪瑤庭大令提訊之下判將楊收所限交陳到案并著將各股本折償其半楊在押曾措繳洋銀五十元邇因患病甚重由管所家丁禀知汪大令謂有楊戚具禀請將楊交保出外就醫大令於前晚飭差提案騐明患病屬實准其交保回家醫治并諭速將陳紉秋上緊追尋交案○通州遞解滋事流氓夏文金到縣請爲訊究夏供木邑楊樹浦人向在上海紗廠作工五月間至通州紗廠因與同事口角致被總辦送入通州署解送案下求鑒大令判交保開釋○西南鄉十六十八保地甲夥丁阿昆膽敢盜用所收錢糧錢一百六十餘千被地甲范錫坤扭控至案曾經汪大令提訊屬實兩次嚴比現又逾限仍舊分文不繳前晚大令飭傳至案再予限三天如再玩延定當釘鐐收監隨堂血比 
[浦東保甲總巡局瑣案]  
　　前日江海關水巡捕在浦江中緝獲行竊某姓家木料之陳阿四一名解送浦東保甲總巡局請究總巡謝岳松明府提訊口供陳直認不諱乃判令枷號示衆○浦左鴻源紡紗廠報事函送竊賊高阿興至保甲總巡局請訊總巡謝岳松明府提訊之下高供詞一味含糊因念並無証據押候飭捕查明再核 
[上海巡防局紀事]  
　　前晚萬裕馬頭左近春江得月茶樓被賊竊去衣服四件旣而附近某姓家亦被竊零星雜物因各開單投報二十三七鋪巡防局請爲查緝○南巿二十三七鋪巡防局員李伯屏二尹訪悉邇來境內茶寮烟館仍有流氓混跡動輒向人索詐魚肉善良因卽諭知地甲隨時查察如有前項情事許即禀候派勇拿辦 
[南巿捕房紀事]  
　　昨日嚴順興繩索店夥倪洪生在鹽馬頭小巷內搖繩忽與同業徐阿篤張春和相爭約至某茶肆理論旋各糾黨攢毆經巡街捕拘獲周阿根等四人帶入捕房捕頭令押候解送馬路工程局禀請總辦翁子文太守訊究○昨日船户宋紹莊向小販夏惠卿購取蓮篷論價不合致相爭鬧宋竟持刀刺傷夏之腿際由巡街捕拘入捕房捕頭令押候解送工程局禀請訊究○前日某號巡街捕途遇年約五六齡之童子一口躑躅馬路中因卽帶入捕房候人認領迄今多日顧問無人昨由捕頭禀知工程局總辦翁太守請爲安插 
[英美等國租界公堂瑣案]  
　　法國人某甲偕婦投案禀稱商人夫婦僑居公共租界派克路三號洋房前日午後比鄰四號房屋內有一猴逃至商人處毁壞器物甚多婦因向四號內細崽王雲生理論詎料王非但不理反將竹棍任意逞兇不得已鳴捕拘案請爲訊究讞員黃耀宿司馬會同英總領事署繙譯官德爲門君向王研訊供稱小的在四號房內某洋人處服役洋東在工部局寫字所豢之猴本繫以皮帶前日下午小的出外購物迨歸猴已逸去後由三號屋內法國婦人前來查問無奈言語不通婦忿怒異常將小的毆擊二下未幾去而復來携槍鞘亂擊以致小的受傷請騐法婦禀稱此猴逃至室中毁物甚多故向理論乃伊反以竹棍行兇後喚印捕到來始得拿獲尙求重辦司馬問王何故持蠻王稱小的係下賤之人何敢膽大妄爲一至於此且小的被毆時五號洋房內人皆見之求察司馬商之德君以供詞各執未便判斷著候查明於禮拜五再訊旋由王之主人存洋銀十十元將王保去○前者林雨樓即金雨樓冐稱與鐵路總辦潘觀察通譜騙取胡桂榮等洋銀八十一元報經包探趙銀河拘獲昨日趙探將原被一干人送案禀稱小的奉諭往查今將中園烟館値堂人某甲傳案請爲訊核甲稱伊等開燈吃烟時來者甚多洋銀亦曾看見惟由何人交出何人取去則不知其細求鑒司馬以此案雖由林爲禍首然林祗向張毛毛一人言之張毛毛不應又向各人說項雖未分肥其情實無可恕應與林同一科罪隨判林張各責三百板管押捕房半年追還贓欵分别給胡等八人具領如欵不能繳清再議加押○粵婦鄧陳氏僑居虹口北河南路家有二女長名奧林次名奧寶除奧寶已售去外奧林忽爲郭阿廟郭羅氏騙出送入某姓家爲婢已閱兩月日前郭羅氏復將奧林領至同鄉人鄧樂生處抵押洋銀一百十元經鄧陳氏查悉輾轉傳述粵帮中人之曾被郭羅氏騙去衣飾者多至十三家約共洋銀一千餘元遂於前日相約投報捕房捕頭派包探劉阿炳陳三林將郭羅氏與其夫郭阿廟拘獲昨日解案原告楊王氏葉汪氏唐梁氏張王氏張陸氏陸鄔氏楊曾氏汪陳氏梁閔氏郭羅氏張劉氏鄧陳氏等十三人投案請追綢棉單夾衣服金飾多者値洋銀一百數十元少者數十元不等司馬判將郭責五百板管押捕房五年郭羅氏責手心一百下押捕房二年期滿再責手心一百下○江北人吳甫六許長慶王長夫周阿大陳阿五等推貨車一輛行經白大橋偶不經心以致輪軸碾傷行人徐金生之足由華捕拘入捕房捕頭著將徐送仁濟醫院求治醫生稱須三禮拜方可痊愈昨日將吳等解案請辦司馬以吳等貧苦無力惻然憫之判令每人各罰洋銀二元給徐爲養傷費令車夫頭江子山代繳而去○工部局解送某京貨店主李阿黃至案據捕頭禀稱日前有人在公堂涉訟案中干証某甲李教以謊供以致案不得直請爲究辦司馬判責李五十板以爲多言者戒○六百三十七號華捕禀稱有李炳輝者前晚在某雉妓院門首滋閙不休小的向之喝阻李竟拾取石塊向小的遙擊迨上前拘拿李卽狂奔而逸厥後小的竭力尾追李將身上所穿黑綢衫脫下藏於褲內爲換面移頭之計追至某處始行拘獲兹將搜出之黑綢衫並將所擲石塊一併送案請辦司馬判責一百板 
[法租界捕房紀事]  
　　上月二十四日周長川沈和尙扭趙楊氏至公堂控被誘拐妻女求嚴追究讞員陳楚生大令研訊之下趙楊氏供兩家婦女實被沈妻之姘夫王長根誘拐現皆匿迹蘇州大令得供之下判將趙楊氏管押備文飭探前往蘇州將沈妻周女一并關提來滬捕頭著押候堂期解請訊究○甲乙丙三偷兒在碼頭上行竊衣服洋傘茶葉等物爲包探拘獲一併送入捕房捕頭命押候堂期解訊 
[美租界捕房紀事]  
　　前晚妙手空空兒周桂芬掩入南潯路張德順家行竊絨毯等物携之而出適爲包探張才寳所見連贓帶入捕房捕頭令押候解送公堂禀請讞員黃耀宿司馬訊辦○前晚西人某甲仗麴秀才之勢在百老匯路一帶任意行兇一百六十四號印捕見之恐肇 
 
 

Page 10

 
 
禍端因卽拘入捕房捕頭令押至酒醒時釋出○昨日馬夫黃阿松駕車至元芳路漫不經心致將小販錢富之撞倒碾斷足骨痛極聲嘶事爲六百九十二號巡捕所見一併拘入捕房捕頭見錢傷勢非輕信送同仁醫院求治黃押候解送公堂禀請訊辦 
[江蘇省官報]  
　　六月二十二日江寗藩轅牌示署海門同知劉卓棫期滿遺缺查有准補期缺之梁孝熊堪以飭赴新任撫憲端大人諭候補佐職各員已遞履歴者聽候傳見祈請速赴八旗會館先行報明行號籍貫寓處以使傳請知府蔡熏禀知奉撫憲委赴滬揚兩關公幹卽辭刑部主事章鈺奉委充學務處叅　知縣陳昌基禀謝奉委赴華亭估勘塘工差同知銜試用知縣彭在中四川人由湖北來撫標左營右哨于總孫盛發禀知接印廿三日藩轅牌示卽傳試用巡檢李鎭端張建勳于廿四日清晨來轅新章甄别考試准補太倉州謝陶禀謝牌示飭赴任知縣鍾鴻鈞禀謝奉飭拿獲拐犯私鑄各案蒙給予勞績班委署一次記功三次陳昌基禀辭赴華亭估勘塘工差府經歴沈振綵謝委署武進縣縣丞事縣丞章殿榮禀辭赴海口釐局司員差一十四日辦理木瀆釐捐總局知縣楊昌祥專丁來省禀謝春季連盈蒙給予記功一次蘇州府照磨姚定信禀知奉府委赴元妙觀雷祖殿彈壓卽銷差典史顏緝斯禀辭赴鎭勸捐州吏目林毓蕃禀謝奉委分常差遣卽辭二十五日准補太倉直隸州謝陶禀謝奉飭赴新任准補海門同知梁孝熊禀謝飭知赴任知縣張夢瓛譚從貴李善徵項澤蟠奏藩憲甄别考試張祖廉禀知奉撫憲札委學務處文案兼辦　轅文案差巡檢吳受康禀知交卸署荆溪縣張渚司巡檢任事囘省從　蔡家齊禀謝奉飭分常差遣卽辭二十六日藩轅牌示卽傳試用府照磨陳植蔭巡檢韓炳堃楊樹林吳運煕從九朱士模典史丁煥章殷敏於廿七日新章甄别考試正任婁縣　泰清禀辭赴松江會算交代知縣王紹曾禀知奉撫憲飭准派遣赴日本游學巡檢程福增禀謝傳考新章考試期滿甄别奉飭留省補用二十七日准補海門同知梁孝熊禀辭赴任辦理常昭內河釐局同知何希曾專丁來省禀謝奉飭春季連盈蒙記大功一次蘇管糧通判梁禀知赴十里亭稽查火藥新庫本日卽囘知縣鍾鴻鈞禀謝奉委調辦北路總察差張夢瓛禀謝奉委東路總察差孫多澳禀謝奉委學務處文　　知縣王毓江禀辭赴滬送學生出洋蘇州府照磨姚禀謝奉委監放長元吳三縣孤貧口糧卽日銷差府照磨　植蔭巡檢韓炳堃楊樹霖吳　熙從九朱士模典史工煥章殷敏均奉藩憲傳進署新章甄别考試二十八日知府應德閎禀謝奉委學務處提調差卽辭回仙鎭平糶局調署江陰縣金元烺專丁來省禀知廿五日　印任事委署武進縣縣丞沈振綵禀辭赴任指分江蘇試用縣丞馮遠翼禀知蒙撫憲騐看到省二十九日撫轅牌示七月初一日各廟行香文廟藩憲武廟撫憲文昌臬憲太陽風龍神均蘇關道天　風雲雷雨神均馮道火神胡道猛將首府呂祖總捕都城皇長洲府城皇元和都土地吳縣領統蘇續備全軍卽補道松峻通知由巡知縣譚從貴禀謝奉委督同葑門旱關稽查差湖北候補知縣王鴻銓禀謝奉委銅元局收支差巡檢丁三在禀謝蒙甄别加考照例補用典　祖望禀知奉兩廣賑捐局憲委蘇勸辦兩　賑捐差 
 
 
 

Page 11

 
 
   
 
 

Page 12

 
 
曾詳稱今届接辦光緒二十九年下忙之期所有江寗淮安揚州徐州海州通州六府州屬並通海門廳額徵地丁驛站俸工摃脚等欵該徵正閏正銀八十九萬七千五十二兩零內除抛荒缺徵因兵停免蠲免坍江候豁銀八萬九千九百兩零該徵銀八十萬七千一百五十五兩零內除上忙已完銀二十七萬二千七百五十兩又除各縣勘不成災緩徵銀一十六萬二千八百四十九兩零實應征銀三十七萬一千五百九十一兩零下忙應征五分銀三十萬一兩零已完銀三十萬四百三十七兩零內經支驛站俸工役食等銀八萬一千四百九十八兩零解司銀二十一萬八千九百三十九兩零計多完銀四百三十六兩零又應征各欵五分耗羡銀三萬兩零已完銀二萬九千三百二十九兩零內經支正佐各官養廉銀七千四百六十八兩零解司銀二萬一千八百六十一兩零計未完銀六百七十兩零又蘇州松江常州鎮江太倉五府州屬額徵地丁驛站俸工祗應摃脚等欵除坍該徵正閏正銀一百四十五萬九千一百九十二兩零內除坍荒准註緩銀一百五十九兩零經支俸工祗應等項銀九萬一千一百三十五兩零外該徵銀一百三十六萬七千九百七兩零內除上忙已完銀三十六萬二千七百四十五兩零又除秋成案內抛荒蠲免銀一十二萬九千六十五兩零又提歸清賦案內充餉銀一十萬八千六百八十兩零應徵銀七十六萬七千四百一十五兩零下忙應徵五分銀五十萬九千二十五兩零已完銀五十萬九千一百六十一兩零計多完銀一百三十六兩零又應徵各欵五分耗羡銀二萬八千九百五十七兩零已完銀二萬八千九百五十七兩零計已完足五分並有多完正銀一百三十六兩零查江寗蘇州等屬該年秋成减歉民力拮据以致完數短絀計上下兩忙雖未有遵照部議完足九分惟短絀之數尙屬無多所有各屬未完銀兩現催令殫力徵解其經督催不及分數職名應請邀免議等情分造欵册詳請奏咨前來奴才覆核無異因例限已届除送到清册業經咨移户部科查核曁抄奏咨移部科查照外謹會同兩江總督臣魏光燾恭摺具陳伏乞皇太后皇上聖鑒敕部核覆施行謹奏奉硃批户部知道欽此 
[山西巡撫張奏爲平遙縣孀婦劉白氏捐銀二千兩添助學堂經費洵屬深明大義懇恩俯准建坊片十五日]  
　　張曾敭片再據學務處司道轉據調署平遙縣知縣朱善元禀稱該縣孀婦劉白氏捐助該縣學堂經費等銀二千兩詳請奏咨前來臣查士民捐助地方善舉銀至千兩者例得請旨建坊今平遙縣孀婦劉白氏捐銀二千兩添助學堂經費洵屬深明大義核與建坊之例相符理合仰懇天恩俯准建坊給予樂善好施字樣以示旌獎而昭激勸除分咨查照外謹附片具陳伏乞聖鑒訓示謹奏奉硃批著照所請禮部知道欽此 
[直隸總督袁奏爲懇恩俯准仍照前督臣通行辦法所有公約未定以前拳團民教尋仇各案件一律免究片十五日]  
　　袁世凱片再查庚子夏間拳團蜂起徧地如毛始而拳團屠戮教民繼而拳團互相仇殺終而教民搜誅拳團一家數十命或十餘命或數命之案到處皆有其波及良善者亦不知凡幾地方官當時旣禁無可禁事後又辦不勝辦迨二十七年夏間前督臣李鴻章以公約旣定籌辦善後而乘亂戕殺之案異常棘手擬按懲治而民教兩途莫可究詰畏罪嘯聚勢成負隅因念大亂之餘宜有更始之令遂通行曉諭凡有亂時相仇各案槪予完結不准尋仇報復冀可解散黨類各安反側逮臣抵任後仇殺案件仍未全息而因案牽涉亡命草澤專以搶刼爲生者實繁有徒百十成羣漸同流宼臣復申明前諭並飭營吏嚴密防查擇其凶悍素著者緝獲懲辦數逾千百并嚴禁報復分收私械經營年餘地方始就安謐現又事越數年自宜不追旣往予以自新若將舊案逐起翻騰轉恐不肖者人人自危從此多事近據各屬禀報頗有因庚子殘殺各圖報復又有昔之拳團入奉耶蘇敎以庇與天主教聚衆格鬭傷斃人命亟應杜漸防微以弭隱患臣忝領畿疆非不知庚子殘殺沈寃至堪痛惻案多且鉅株連太衆一經查辦恐已安者復爲騷動已結者復起波瀾拳團之案固難結束而民教之案尤費周章當此聯軍未退邊境多事必先靖內訌他事自無擾亂可否仰懇天恩俯准仍照前督臣李鴻章通行辦法所有公約未定以前拳團民教尋仇各案件一律免究如有因緣纒訟者均立案不行其業經審結之案仍照　擬辦理并由臣督飭各屬嚴禁報復庶足以靖人心而杜亂萌臣以畿輔大局攸關不敢緘默理合附片具陳伏乞聖鑒訓示謹奏奉硃批著照所請欽此 
[浙江巡撫聶　奏爲請補選缺知縣摺十六日]  
　　頭品頂戴浙江巡撫臣聶緝槼跪奏爲請補選缺知縣恭摺仰祈聖鑒事竊照上虞縣知縣儲家藻准調平陽縣知縣光緒三十年三月初七日奉旨十二日行文按照限减半計算扣至四月初九日作爲開缺日期所遺員缺係繁疲中缺業經聲請扣留外補在案查銓選例載留補選缺如坐補原缺無人應先儘裁缺即用次用迴避卽用又次用留省另補均不積各項班次之缺如均無人方准以各項班次請補又奉部奏定新章內開曾任實缺丁憂服滿分發人員道府以至未入流等官如遇選缺出時坐補原缺裁缺卽用迴避卽用新選新補之留省另補仍照定例請補外其餘無論何項到班先將此項人員儘數請補均不積各項班次之缺各等因今上虞縣知縣缺坐補原缺裁缺卽用迴避卽用留省另補均無人查有曾在實缺丁憂服滿候補知縣葉大琛年五十一歲福建閩縣舉人光緒丙戌科進士引見奉旨以主事用簽分工部虞衡司呈攺知縣因會營獲盜出力保奏准以本班不論雙單月選用因親老報捐近省選授浙江武義縣知縣領憑到浙飭令赴任丁父憂開缺回籍服滿赴部呈請起復仍請分發浙江補用二十九年十二月初九日引見奉旨著照例發往欽此是月十六日給照三十年二月初八日到省據布政使翁曾桂按察使李希杰以該員請補上虞縣知縣不積各項班次之缺會詳前來臣查葉大琛明白安詳留心吏治堪以請補上虞縣知縣缺實堪勝任與例亦屬相符如蒙兪允該員係曾任實缺丁憂服滿應補知縣今請補知縣銜缺相當毋庸送部引見理合會同署理閩浙總督臣李興銳合詞恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
[河南巡撫陳奏爲查騐得該員兪思增才其穩練該員王其愼練逹勤明俱堪保薦片十六日]  
 
