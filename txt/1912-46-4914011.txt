# 1912 - 46 - 4914011

 

Page 1

 
 
評論 
[釋民主國民之地位]  
　　國體不同斯國民之地位亦異其在君主國必以統治權屬諸君主之一人而在民主國則以統治權屬諸其國之民衆故君主國之國民率處於被治之地位而民主國之國民則强半處於最高之地位質言之卽處於治者之地位也乃者武漢起義各省響應曾不數月竟舉數千年之君主國體一變而爲民主國體方事之殷人民不惜肝腦塗地毁家以助軍實豈非爲爭此最高之地位乎迨民國成立人民率皆歡欣鼓舞奔走而相告語豈非以獲此最高之地位乎最高之地位維何卽所謂治者之地位耳夫一國三公爲政治之大忌今乃舉統治權而屬諸國民使國民皆居於治者之地位則意思將何由而統一政令將何由而得行而國體之中又以民主爲最善果何說乎不知民主國民論其地位固可以謂之治者之地位而政治上之實權未必人各有之故雖在民主國家亦必有議院以代表國民舉凡制定憲法修定法律無不與國民之意志相契合卽不啻融合國民全體之意思以造成單一之意思夫一國之法制旣悉出於議院議院之議員又悉爲國民所選舉而此選舉權又率爲普通的而非限制的則所謂國民居於治者之地位揆諸法理確乎不疑雖欲否認亦不可得若不明此義必使一切政令悉合乎一已之意思方爲治者之地位則環視各國初無先例卽以議院中之議員而論其對於議案欲其全體一致衆口一辭蓋百中之一二耳而於凡百議案率皆有贊成不贊成之兩派使贊成之數多則合乎贊成者之意思而不贊成者之意思卽爲其屈服使不贊成之數多則合乎不贊成者之意思而贊成者之意思卽爲其屈服以同等議員同時列席尚且有不能伸張自已之意思者則所謂治者之地位决非使一切政令悉合乎一已之意思愈足以證明之矣吾嘗論之芸芸衆生莫不欲治而惡亂去危而卽安然而智愚不同强弱亦異相侵相害勢所不免於是不得已乃奉一人爲酋長酋長與酋長相爭愈烈於是不得已又奉一人爲之長是爲君主然君主世及賢者少而不賢者多　夫不賢者之掌握統治權也於是乃有移其統治權於國民者是爲民主及至民主則所謂欲治而惡亂去危而卽安之欲望庶可以贯徹而無憾雖然若誤解治者地位之意義對於一切政令甲則贊成乙則反對則此種欲望猶難滿足余故釋民主國民之地位以告國人千慮一得其庶幾乎 
[專電]  
　　今日（初七）蘇軍司令熊克武君帶兵開赴宜昌 
　　陸軍總長黄克强君以軍人沾染嗜好名譽攸關昨特咨行衛戌總督并通飭憲兵司令各軍司令分派正直軍官四出嚴查如在軍界而吸食鴉片者訊明後立予鎗斃 
　　北洋造幣廠己將大淸銀幣停鑄將另頒様模改鑄中華國幣（天津） 
　　張勳兵退至韓莊臨城台兒後徐州一帶土匪蜂起粤軍派兵一部分會同柏軍葛應龍支隊到徐駐紥鎭壓並推葛君爲徐州衛戌司令官 
　　窰灣皂河一帶土匪騷擾總司令孫岳己命宿遷李團長派兵兩營於昨日開往會同揚軍米占元部下嚴密防範以維地方秩序　　（以上南京） 
　　内外蒙古仍擬聯合獨立擁戴宣統爲蒙王以哲布尊丹巴爲敎王袁總統聞耗已命賓　王前往各蒙旗曉以利害不可自蹈危亡　　（北京） 
　　唐紹怡同隨員等明日（初八日）可抵北京 
　　此間官場皆謂臨時政府及永遠國都建設北京一節已有七八分希望 
　　孫寳琦張鍚鑾今日（初七）入見袁總統晤談甚久張將繼趙爾巽爲東三省總督　　（以上北京） 
　　民軍己佔領開原城（在鐵嶺北四十英里）該處巡警曾抗戰一小時日本僑民安全無恙 
　　日人派兵前來昌圖保護僑民按昌圖在開原西北二十英里（以上奉天） 
[公電]  
　　漢冶萍股東致盛宣懷電神户盛宣懷杏公鑒屢見報載閣下擬以漢冶萍廠礦與日人合辦殊深駭異查公司向章不准攙入洋股閣下旣未先商各股東開會議决輒以私人資格擅與外人訂約不獨國權所繫及我等血本所關斷難承認而全國輿論譁然鄂湘贛三省人民起而反抗將恐激成變端我等同受其累决不甘心望卽迅速取銷勿稍遲延致貽後悔立盼電復股東龍　瑞馬繼挂王揚濱袁思亮黎經誥黄曾詻黄曾武聶其杰何聲灝蔣鴻林等公電 
　　北京袁大總統電　上海商會轉民生國計會諸君宛明鑒我民國現改陽曆自應一律遵行惟令全國商界與西商一律於月杪結賬一層能否辦到事關商務習慣應請上海商會與各地商會妥商聯合一致之法方可通行無碍此復尚希高明裁察袁世凱漾 
　　江蘇莊代都督電　省議會程都督曁各報館鑒連日見報載諸公電涉及江蘇都督問題藴寬不才代理己將兩月知盡能索朝夕疚心急欲　賢免滋罪戾諸公誠愛江蘇似不應使人疑有省見至無才者尸位有功者向隅南北今已統一知諸公决無彼我之見也應先請程公即日回任再候省議會議决至寬非敢推諉實以負一日之責任增一日之愆尤言出至誠幸矜恕之藴寬叩敬 
　　旅滬廣西共和協進會電　南京孫大總統參議院諸公鑒邇聞滬軍都督慰留取銷朝非夕是本會組織滬地敢爲折衷之論夫蘇滬兩督並立於政體上種種牽制窒碍不言可喩然上海爲華洋樞紐全國糧台當武漢起義以來各省聞風響應上海光復餉械充足故蘇浙金陵先後而下民國之基於斯成立試一回思苟無滬 
 
 
 

Page 2

 
 
軍都督支撑數月其危險不知若何安能有今日之成績且各軍受傷之將士給以醫藥授以川資各省來滬之學生嘉以招待惠以旅糈關係民國婦穉皆知與論如是應即請將蘇滬問題提交參議院詳細確商免悮大局夫能爲人難爲而竟成大功者公也因人成功而阻撓進行者私也望明公其鑒諸滬廣西共和協進會全體公叩禡 
　　黎副總統電　孫大總統參議院各部長衛戌總督各鎭恊都督各軍政分府曁各報館同鑒效電敬悉甚愜本懷不意皓哿兩電傳示復承諸父老昆弟錯愛竟推洪蟬聯前職殊深漸悚竊念義軍發起之初以底民國完全成立皆全國同胞共同之力洪何人斯敢沗副職祇以力辭不獲兵事未終權從衆志隨諸公後耳今南北和同兵戈永息項城柄國人望攸歸 
洪之才力實難比肩謹以臨時之局口悖公民之命仍望諸大君子鼎力建設奠定民國一俟端統就理仍當歸耕南畝爲一自由之公民如蒙時惠敎言不勝翹企之至元洪禡 
　　滬軍師長吳紹璘電　南京孫大總統鈞鑒政體已定國都地點南北殊言今聞仍設金陵紹璘愚昧竊以爲危淸帝雖已辭政宗社未徙名號猶存秘密黨羽布列京畿匪僅死灰餘燼所可比擬我一舉足彼旣搖目遷都南來無人監制投間予隙實啓禍心以和解决之局若生出意外不堪設想之事良可惜也况當今邊患以西北爲亟虎視耽耽其機已發我若僻處南土蠶食鯨呑防不勝防東南不能控制西北蓋亦形勢使然金陵在昔祗爲偏安之邦並無立都價値明祖定基於此永樂即舉而徙諸燕其故可知矣現在北京都城無恙宮衙具在分别部署反掌間事庚子之役各國曾有約言此次使館不遷即毌須賠償之費國計民生裨益不淺至謂遷都以滌舊染以及種種揣測之詞政體更定萬衆一心似可毌庸過慮若謂南都係屬暫設不知此刻正千鈞一髮之時也伏望明衷宸斷早决大計民國幸甚紹璘不勝縷縷負其愚忱惟祈鑒察滬軍師長吳紹璘叩 
　　寳山縣公民電　江蘇省議會鑒江蘇全省都督應由本省公舉代理都督莊公蒞任後處置各事輿情允洽祈貴議會速行開會正式舉定莊公江蘇幸甚寳山縣公民全體叩 
　　重慶夏之時電　南京總統府内閣參議院各部長武昌黎副總統曁各省都督鑒頃據北京蒙古王公聯合會養電稱天佑我國確定共和惟時局之艱己臻極點補救建設勢須同時並進南北合一政府非得外交軍事聲威顯著之人難資統理項城於大局事始終苦心孤詣竭力維持權實兼施恩惠并洽卒收轉旋之效厥功至偉且政治經騐至富軍隊尤極推崇同人僉謂統一政府臨時大總統一席必須項城力任其難方能維繫衆心保全大局本會亦可藉手助理綏馭蒙彊事務現已公同議决由本會代表全蒙推項城任統一新政府臨時大總統以冀收建設之功兼挽和平之局公等熱心國� 
事諒必贊成除向項城陳請外爲此通電諸公卽希察照備案見覆爲盼等語當由之時復電謂養電敬悉中華民國臨時政府大總統旣由共和各省選舉孫逸仙先生接任竊孫君對於民國苦心經營數十年其智才能力功續不惟全國人民所共欽且爲世界各國所公認茲淸帝雖己退位然内政正待整理外交尤多困難非得孫君主持大計不可現漢滿蒙回藏旣係一體似不必膠執已見故拂國人之意向貴會所舉項城任統一新政府臨時大總統其人非不囗囗特以孫君接任未久並無不洽與望何能遽議紛更不如俟全國奠定之後大總統一席再爲召集國民大會選舉較爲公允理合奉聞夏之時叩十八印 
　　雲南蔡都督電　南京孫大總統武昌黎副總統各省都督鑒滇軍援蜀志在救灾恤隣並欲爲武漢後援固西南屏蔽軍隊所至父老歡迎不意土匪未遂刧掠之謀造謠誣衊謂滇軍侵蜀志在玉帛成瀘兩軍政府皆爲所蒙頃聞成都發兵至資州自流井欲與滇軍開戰滇人興仗義� 
之師反貽鬩墻之誚迭經電飭軍中將領和平辦理勿啓釁端然非成都共釋疑團恐難雙方解决乞電告成都都督顧全大局勿生内戰滇蜀幸甚蔡鍔叩馬印 
　　共和促進會電　大總統副總統各部總次長參議院曁各省都督各軍司令各議會各報館以及新大總統各省督撫各諮議局均鑒立國要素人和地利兩不可缺今淸帝退位南北一家所爭者僅定都問題敝會鄙見人和在南地利在北不若暫設南後遷北兩方顧及意見消除希速解决大局幸甚中華共和促進總會叩 
　　池州人民公電　申報民立報時報天鐸報鑒黄煥章匪黨黎宗嶽初到大通售賣在皖所刧衣物繼設分府搜刮公私財物地方紳商俱不承認黎竟命行佔據派兵四擾揑造公電自頌功德其實搶刦淫擄無所不至池人憤極已舉代表赴寗控訴乞登報端並伸公論池州人民公啓 
　　袁總統覆光復會電　光復會總會諸君鑒承電至感盛懷尤偑讜論目下各界亦頗尊處同一主張自以服從多數爲歸宿滿蒙及西藏一帶現正費措置也袁世凱效 
　　南京陸軍部電　各省都督鑒據福建孫都督禡電於本部所發虞電有悮會之處恐貴都督亦有悮會特將復孫都督電文電達貴都督查核復孫都督電如下福建孫都督鑒禡電悉查前虞電專指前淸湘楚淮軍各專廟及昭忠祠其餘昭忠祠忠孝節烈等祠不在其列卽使各專祠爲其舊部親友合資所建然所合之資非自尅同胞俸餉即搜括國民脂膏今收没入公以祀我同胞死難諸烈士誰日不宜且當此民國初定之際風聲尚未普遍正頼斯舉以一國民趨向揆之大總統保護財產之令亦不違背希即查察施行陸軍部養印 
　　長沙譚都督電　上海陳都督鑒箇電悉敝省安靖如常延闓無恙請釋厪念延闓覆梗叩 
　　南京浙軍總司令電　各報館鑒頃閱二十二日申報載有浙江軍政兩界之暗潮一節（按此節新聞刋入二十二日本報第六版請閱者覆按）内稱前敵弁兵多與維持會同意派令代表加入簽名等語不勝駭異瑞部兵出征久離鄉土天佑民國大局將定國民皆享共和之福獨吾浙江日以風潮滋人疑慮瑞竊引爲深恨吾浙黨見横生各持一是瑞對於各黨會皆吾至親至愛之友絶無軒輊之成見且吾浙發現維持會瑞並未暇與聞瑞身親鋒鏑爲民國之成立即爲吾浙省之安全如有少數人挾持私見破壞秩序恣爲快心者是民國之公敵無論是何黨派亦祗以公敵待之瑞所持宗旨祇此數語伏希貴報登載簡端免滋誤會不勝幸甚浙軍總司令朱瑞謹布迴 
[譯電]  
　　杜倫陸軍少佐在巴黎某報評詆袁世凱孫逸仙所持之態度德國某報己載論駁之　　（柏林） 
　　此間接有消息墨西哥政府己允付洋三百十萬圓作爲該國革命軍屠殺杜利安華僑之賠欵　　（鈕約） 
　　北京陸軍部首領前昨兩日發出槍械一千六百枝彈藥二百箱陸續運往熱河不知何意　　（北京） 
　　中國留學生自接淸帝遜位民國成立喜電後萬分欣慰特在巴黎開會慶祝　　（巴黎） 
[要聞一蘇軍開赴川南勦逆]  
　　前淸邊務副大臣傅華封與趙爾豐感情頗洽聞趙在川被戮希圖報復竟敢秘密運動帶領大兵潛至川南地方意欲襲撃民軍孫總統得報與陸軍部商定特派蘇軍司令熊克武君（四川人）帶兵五百餘名開赴上游會同宜昌蜀軍北伐隊編成一師團再與川省民軍合力征勦今日熊君己在寗啓行 
[寗垣統一軍隊之編制]  
　　自民軍起義以來軍隊雲集於江蘇境内者約有十餘人除粤浙柏諸軍外概係臨時招募名目不一編制亦各殊異現奉陸軍部命令爲指揮統一起見一律歸併按照陸軍所定暫行編制表悉編爲建制部隊以浦口第一師團與寗軍第二師團編爲一軍歸柏文蔚軍團長管轄以陳𢡟修所統之軍隊第三師團以淮安張統領所率之鎭軍與淮上軍合編爲第四師團以蘇軍爲第五師團浙軍爲第六師團滬軍先鋒隊與贛軍混成標合編爲第七師團至八九十各師團以何種軍隊編組尚未定奪 
　　又鐵血軍分駐各處訓練者共有四支隊現以兩支隊歸併皖省軍隊以兩支隊歸陸軍部聽候編組 
[孫總統答覆違法借款之質問]  
　　南京臨時總統咨參議院文云二月十二日貴院質問違法借欵兩則政府據院議通過之國債一萬萬元因倉猝零星徵集頗難應急遂向漢冶萍及招商局管產之人商請將私產押借鉅欵由彼等得欵後以國民名義轉借於政府作爲一萬萬元國債内之一部分嗣又因政府准以漢冶萍由私人與外人合股得錢難保無意外枝節旋令取銷五百萬元合股之議仍用私人押借之法借到二百萬元轉借於政府是政府原依院議而行因火急借入二百萬元以應軍隊之要需手續未及分明致貴院有違法之防至現行於江寗之軍用手票係借自上海地方政府之中華銀行當時軍用萬急兵士索餉據稱卽空票亦願領受查得上海政府己通行有此手票遂向借發旋恐有碍商市卽將漢冶萍私人借來之國債隨時收放貴院欲得該手票之報告當由上海地方政府一并造報以免紛歧據此實無違法及另造報告之處故未卽答爲歉此咨 
[法國承認中華民國之先聲]  
　　中法新　報云自中華民國臨時政府成立以來法政府尚未遣派代表至南京辦理交涉事宜以　承認中華民國之基礎以是旅居滬上之法人對於該本國政府頗有責言今聞駐北京法公使己電飭駐滬法副領事古博君馳赴南京充任法國對於中華民國之外交代表以便辦理各項交涉現古博君不日將往南京履新由是觀之法國承認中華民國之期當不遠矣法國既承認於先則列强亦當相繼承認於後可無疑也 
　　按法國素持尊重人道主義對於革命各國往往首先承認新政府我輂拭目俟之可矣 
[日本議會質問對華政策]  
　　關於中國事件日本衆議院於十三日午前十時開特别委員會内田山本石本三大臣均到會先由竹内正志請求政府說明對於中國事件所採之方針内田外相答以關於中國事件前有大石君請求於秘密會說明於是尾崎行雄於入秘密會之先先有所質問大致謂日英同盟之成立原爲中國恐有重要問題發生時至今日正當應用此同盟以副其實而駐英大使加藤君尚滯在日本當此事件發生時加藤大使原有晝夜兼行到任之說然據外相之言則謂爲期須在四月其滯在日本之理由如何且必待如此重大事件發生之際始以全權大使駐在爲必要則於一時無事之時必以大使之駐在爲非必要矣是政府不能應用日英同盟之據内田外相答以加藤大使回國已有富於經騐之大使館參事官暫時代理且東京亦有英國大使政府可與該大使直接交涉至加藤大使亦促其早日出發到任矣次由福本誠氏問曰淸國皇帝聞己退位以後政府對於該國擬用若何之手續繼續兩國之交涉内田外相又答以今北京政府以外務部首領外義照會在北京各國公使略謂皇帝辭位同時以組織中華民國臨時政府之事委任袁世凱各部之大臣仍留現職改名爲各部首領而各國駐在北京之公使一切之職務依然如舊惟臨時政府是否由南北協商而成立抑定於袁世凱一人之意見現在尚未確定政府將待其第二之照會答畢之後抒開秘密會其内容大致由委員質問數事其中有二三委員質問淸帝退位政府於其主權消滅承認與否袁世凱組織之政府承認與否又將來對於南北合同之統一的新共和政府是否即行承認旋由内田外相答以未得北京公使詳細之報告今難確答俟日内報告到後則事之眞相可知而政府之態度亦直可决定云云 
[三紀退位後之北京]  
　　共和頒布後各界人民無不神煥發而軍界尤爲鼓舞聞各軍隊擬於臨時統一政府成立之日聯合開一慶賀共和成立大會現已入手組織矣 
　　袁世凱日前入覲時淸太后問以臨時政府地點所在袁答以大半多主天津淸后日爾將往乎袁曰然淸后哭曰卿萬不可離京卿去將置我母子於何地言畢淚如雨下袁亦含淚而退 
　　頃得秘密消息滿人又組織一光復會會長爲鐵良載澤二人其會費俱由各親貴及富有者湊度秘密購備武器招集亡命（非族人不納）日昨該會開秘密會議擬囑某邸出面勸袁項城允民國定都南京之請並運動北京軍隊不出反對（因北軍反對遷都）一俟運動成熟民國定都南京後即乘虚佔據北京再與滿蒙聯合力圖克復中原聞項城亦已略有聞故極端主持在北京組織政府不肯輕於南下云 
　　在京蒙古王公於舊曆二十八日公舉代表謁見袁總統大致謂全國現已推舉公爲大總統請即就職以慰衆望至首都地點宜設北京蓋中國以二十二行省論則南京當爲國都若合滿蒙回藏而言則北京實爲適中之地也 
　　又八旗人等一袁全權呈略謂詔旨宣布共和合漢滿蒙回藏成一大中華民國在歐美或有先規在東亞實爲創舉天下一家不分畛域凡在士庶人等宜莫不歡欣鼓舞樂享平和然大局雖暫獲安全而南北宜急謀統一非有威望素著中外仰重之人不足以任統率而資鎭攝我公以經文緯武之偉才懐愛國救民之夙志安上全下薄海同欽桂祥等觀世界之潮流騐民情之屬望以爲臨時總統之選惟我公屑當其任庶足安定人心挽回大局用敢昌味上陳伏乞俯鑒羣情允爲擔任云云下署具呈人桂祥紹英煕彦達壽芬車色楞額等蓋皆前淸政府中有名人物也 
　　淸太后辭位後已空閒無所事事茲有某滿人獻議擬仿日本明治皇后赤十字會長之例將就慈善救濟會曾長之職 
共和詔旨既發表滿洲人八旗及與覺羅氏有關係人等莫不痛恨載澧歸咎於彼一人咸謂此次在變實係載澧專政亂法誤用匪人所致而激烈派中人且有欲得而甘心者故近日該邸門前極形冷落卽一般親貴亦絶不與之往來而該邸衛兵則奉袁全權命在府前後嚴密巡邏遮絶交通據府中人云自詔下後載澧常匿居府中密室所有謁見之人一概拒絶云 
　　前袁總統赴東三省勸慰使馬君己於日前回京據云至奉時暫寓恊統衙門三日後晤張馮二統帶卽將淸后之德意袁君之苦衷一一關說詎該二統帶堅持不認共和　　 
 
 
 

Page 3

 
 
欲與民軍開戰馬君見其愚固難移亦無可如何恐有身命之憂乃即由奉潛行回京謁見袁君未悉如何對付也 
　　 
[宣布載澤罪狀]  
　　北京有人投書某報云我國數月以來海内鼎沸生民塗炭推原禍首皆載澤引用盛宣懐及其平日之黷貨侵權所致現雖更定政體立可反危爲安惟痛定思痛載澤之罪實屬神人共憤罪不容誅文明郅治自無咎及既往之理然載澤甘爲國民公敵上抗懿詔圖謀不軌豈可博寬大之美名聽其逍遙法外且淸太后推讓大權我國民應如何感激今載澤爲淸太后之罪人爲大淸祖宗之罪人爲滿洲民族之罪人若不明正其罪其何以對淸廷更何以對滿族（玩其語氣似亦滿人）余與載澤非絶無淵源不能以私廢公曲爲偏護謹將載澤罪狀之最著者條列於后使國民咸知自有公論予以相當之處置不勝盼禱 
　　一鹽政改章徒滋擾亂督銷等差遂爲澤公利藪宣統三年七月有皖人與晏安瀾訂立草合同言明大同督銷二萬四千金蕪湖督銷一萬六千金後以爭執期限晏許一年皖人必欲聲明二年磋商未成 
　　二張堅白之任兩廣由盛宣懷引進而見澤公由澤公過付三十六萬金而得是缺此欵爲公自得與否未能確知 
　　三澤公與盛宣懷爲刎頸交盛與澤本非接洽初 
來京時即以漢陽鐵廠大利動澤公並呈獻鐵廠紅股四十萬澤公又出私囊九十五萬作爲一百萬入鐵厰股份盛又以金珠二十五萬託澤公運動而得郵傳部尚書 
　　四鐵道國有政策盛謀之而澤决之六折還本格殺勿論等上諭皆盛所手擬由澤遞入及上諭明發時澤乃故請病假以避其名然衆目昭著夫復誰欺 
要件 
[漢冶萍合資公揭（再續）]  
　　二照盛宣懷原奏商股不過四百九十二萬餘兩而官本則五百數十萬兩又加郵部預支欵二百萬兩兩相比較應以多數爲有議决權此猶曰官本也若光緖三十四年之奏撥公欵一百十六萬兩純屬農工商部之股分恐于四百餘萬兩之商股中亦應在大股東之列安能一槪抹殺竟由盛宣懷一人爲主體而置國家之權于不聞不議也 
　　就以上各種成案現之漢冶萍公司非屬完全商辦性質確有可徵卽使國體變更而國權繼續實萬國公法所不易况添加外股屬之國際範圍民國并未新定有華洋合辦章程盛宣懷又何理由之可說也况彼於三十四年奏請添招股本摺中有漢冶萍廠礦關係軍政路政尤非尋常商業可比一則曰保全中國廠礦再則曰挽回中國權利今倒行逆施言不顧行甘使長江流域之絶大實業變爲開平公同之續夫何保全挽回之足云等查盛宣懷陰柔奸詐才足濟奸凡以上所云漢冶萍公司成案均其一手所規定豈不知變更章程均有種種障碍特以民國初立一切案卷均在鄂湘且值財政困難之際彼即肆其蒙蔽手段欲使人當此惡名彼得攫其實利然則盛宣懷之狼子野心欲欺我千辛萬苦締造艱難之政府不啻欺我四萬萬同胞所組織之民國此其大逆不救之罪一東西各報　載日本政府宣官當中立期内本國商民不得借債民國等　今盛宣懷聲稱向日本借債合辦必係以已所私存外國銀行之欵前聞北京會盛宣懷革職時私將　部存欵二百萬撥換零已名下股票轉存外國銀行恐此項貨債即係此欵特假日本名耳假冐日本商人名義既遂其趁大打刧之計又使我民國全國人民對於友邦群生惡感其處心積慮無非挑釁東隣傾擾民國此其大逆不道之罪二有此兩大罪我全國同胞當視盛宣懷爲公敵今特宣布罪狀盛宣懷翻然改悔自行取消尚可從寬末减倘仍怙惡不悛我等惟有處以最激之辦法約有四條 
（一）盛宣懷所有私產概行充公並查明彼督辦鐵路時用官價收買民地以爲私產之劣迹無論該地產已賣未賣反借名抵押概行充公 
（二）盛宣懷既爲賣國奴逃居外國凡屬盛氏家族一律逐出民國之外令依盛宣懷爲生活 
（三）漢冶萍公司各股東應即反對盛宣懷合辦之舉如不反對者卽係同黨應將其所股票概行充公 
（四）凡助盛宣懷爲虐經手此事之人我等經查有姓保如下取消此合辦之舉卽與盛宣懷一同宣布死刑 
　　民社　湖南共和協會　江西聯合分會　四川共和協會　河南共和會　國民協會　中華民國聯合會　同具　（完） 
譯林（蘇譯） 
[風景如畫之瑞典鮫島無聲譔]  
　　瑞典之首都景物如畫街市井然四周廣闊而無空隙之地方形扁石平鋪於志從無泥濘之憂公園之内翠綠陰濃大厦高樓櫛比林立而摩天高聳之敎會堂與偉人之紀念塔在焉水碧波淸金銀眩目其水面之廣闊殊可驚異眞不愧水都之名各處有大小船埠帆牆林立道路四通而美麗之橋梁高駕如虹所在多有誠屬美觀然此猶爲司脫子克花而姆日常風景僅保勝之一節耳 
　　司瞰季那比亞半島唯一之大都會爲瑞典之首府司脫子克花而姆在北緯五十九度五十九分人口三十五萬與名古屋相等而山水之美麗人物情態之優雅則其特殊者耳南歐有瑞士北歐有瑞典同爲歐洲之遊覽地世界觀光之客所不能遺漏者也然瑞士名勝既爲世所共知而瑞典之名勝則知之者尚鮮不無遺憾 
[司脫子克花而姆之美觀]  
　　司脫子克花而姆在巴爾起克海灣乃曲折入江之内港背馬那爾湖建爲都會花而姆乃島之義古之司脫子克花而姆爲一小島當十一世紀之時此處尚爲海賊種族横行之時代彼等以馬那爾湖之港營爲根據既據此安全之地復出而搶掠四方湖水之低處有一小島横亘其間築城砦備外敵久爲防禦之陣地亦卽爲今日司脫子克花而姆之基礎司瞰季那比亞半島本爲歷代王宮所在之地其規模一如今日北歐第一之大都會今其地在司脫子克花而姆島之中心然市有新舊舊市之間别無華麗之建築其輪奐優美者率爲新市今之稱道舊司脫子克花而姆者徒以宏壯之王宮耳此雖爲舊時之建築至今巍然如故雄壓港頭爲市内唯一之偉觀也又有國會議事堂爲近年所新建與王宮爲隣更增一層之壯麗至王宮附近之民屋皆爲昔時遺物因得見古代之建築若王宮之寭外則汽船往來浪花蹴湧其風景之勝求諸他國王宮殆不多覯 
　　港内所見 
　　司脫子克花而姆由無數之小島造成龍宮的都會故有水都之名王宮所在之一小島爲舊司脫子克花而姆有水二股連絡湖水與海面由議事堂前渡岸另有一水其潮漲之時不甚可觀而潮落之際則急流渦旋風吹白浪别饒風景致足觀也他之水路皆用開閉橋可巴海面與湖水之高低無可分别船舶之行皆取此路湖上架鐵道橋用回轉式汽車汽船均無不便其前面之一小島爲海軍之設備有海軍兵學校有練習船有小型艦艇之船渠又設有貯煤所是爲小規模之軍港有驅逐艦水雷艇十餘隻泊焉惟港内之武裝尚非充足其國防的設備則在瓦子克司花而姆與扶巴而起克海入内海之灣口 
　　冒險航海之船 
　　今港内停泊之海軍練習船烏愛卡號卽當年冐險航海而告成功者若溯其往日之事實誠有足稱道者而於日本亦復頗有關係蓋三十年前瑞典之海軍大佐諾而代休而脫男爲烏愛卡軍艦艦長冐險航海欲由近北極之西伯利亞北岸迂回而出東洋其同乘者有夫利恩司伯而拿脫司脫與海軍少尉候補者歷數月之久竟達目的出伯利恩克海峽來至日本買回日本古書甚多凡此壯快之歷史即此三支桅舊式帆船型之老朽艦烏愛卡號亦即此練習船也今以此爲誇示冐險航海之功而泊於是藉以養成國人之海事思想若加以訓練更可養成靑年士官豈不更妙乎　　　　　　　　　　　　　　　（未完）　　　　 
[淸談（東吳）]  
　　天下事當務其遠者大者雖在幃幄之中其瞻矚必及千里之外豈有關係大局之事而斤斤於一人一地者乎 
　　今南北已合一共和已成立而爲臨時政府一事偏齗齗爲南北之爭執記者雖不敢謂爭執者之全出於私見然在寗者爭寗在漢者爭漢在燕者又爭燕何其烱烱之目光皆不出於百步之外也 
　　夫臨時政府不成立則統治權不完全統治權不完全則對内有民生問題之關係對外有國權問題之關係諸君子素以遠大自命此二問題之遠大爲何如而何暇爲枝葉之論也 
　　抑臨時政府不過兩三月之問題即以國都論有歷史有地理有輿論皆可爲根本之解决其優勝之地點究何在諸君但平心靜氣思之而不必急急焉盼我道之南行爾 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蘇省軍制改革談]  
　　蘇省陸軍前經編定第一鎭第一二協第一二三四標每標分第一二三營仍稱爲某鎭統制某恊統標統管帶等現經遵照陸軍部所定章制改編爲蘇軍第五師第九十旅第十七十八十九二十團軍官改爲師長旅長團長營長隊長等名目所有蘇州城内之選鋒隊第一二三營亦已編入第二十團矣 
[蘇州之强盜兵警]  
　　蘇垣滬寗鐵路車站站長傅照昌家住錢萬里橋相近舊歷元旦夜三更時突有形似軍人者二十餘人打門入室肆行搶刦失贜甚鉅事後經傅密查知係巡警與營兵所爲飛報軍政府飭派憲兵前往城外砲標營將目兵許更瀛周得勝張見金三名拿獲並起獲原贜另又拿獲警局巡士趙金生一名并送軍政司發交軍法科提訊據供夥衆搶刦傅家不諱當經錄供呈明都督府准照軍法槍斃已於前日將犯兵許更瀛周得勝張見金巡警趙金生四名綁赴黄廢基一併正法一面並分行各處追緝各逸犯務獲解辦云 
[江寗律師會成立]  
　　江寗法政學堂律師畢業生譚辛震等具呈江蘇都督府以江寗律師公會成立禀請立案等情奉莊代都督指令云禀悉己訓令高等檢察廳酌核辦理該生等逕候該廳批示可也 
[滬寗鐵路開夜車]  
　　滬寗鐵路火車向例禮拜六開夜車一次乘車者多以爲便今南京將爲民國臨時國都旅客往來必倍於昔現已由中央交通部與滬寗鐵路總管商定由二月十日起上海及南京兩處每夜十二句鐘開别快車一次以便行旅而利交通 
[常州大打城隍]  
　　舊曆除夕常州趙軍政分府猝派多兵赴府縣城隍廟將所有城隍夫婦公子及十八閻羅刀山劍樹刳腸剔骨種種迷信時代之怪象一律仆撃殆盡旁及龍王殿三茅宮等此舉本爲元旦日進香迷信男女而發先期去之亦一節省靡費之善政然本地士紳等頗不爲然謂趙分府係受民政長屠敬山之指使屠自任民政後專以結黨樹援納賄壟斷爲事此次屠欲封廟產爲局所先期聲言天寗寺淸涼寺及都城隍廟均以納賄未累府縣城隍因未納賄遂受民政長之指使盡力毁之毁像時至對於城隍夫人加以調笑而裂其足捫其乳繼遂攫各像中金心玉膽以去軍人因爭此金心玉膽至相鬥毆舊歷初三又至東嶽廟將各像毁去並至關帝廟將關帝像開放排槍像身頗受重傷（錄南京中華報） 
[奉賢遷治問題]  
　　奉賢城鄉聯合會函云遷治問題某委員因受運動飾詞朦覆四鄉人民堅不承認楊蔭安君知公論難違特於舊歷正月初四蒞城與四鄉代表接洽商定擇一中心地點卽日開會以冀公諸輿論和平解决至接徵忙漕亦須俟解决後舉行 
[雲間近事談屑]  
　　鹽捕營之歸併　浦南漕涇鎭向駐有鹽捕前營計水陸數百名現己撥歸松軍水師沈統領節制即改該營爲葆安第五營調前飛划第二營管帶何嘉祿君歸松接帶已於昨日視事 
　　别働隊之辯白　松軍政府遣散學生别働隊該隊要求種種並朱隊官因派員募捐製辦軍衣被軍府拘禁等情曾記前報茲據别働隊公函辯白大致謂要求盤川證書因學生籍𨽻各省又大半𤍠心投効未奉父母之命有川資方可回籍� 
有證書方可交代免繳操衣則因秋間集合僅有單夾倉卒繳還何以禦寒均有不得己之苦衷並非無理之要挾（要求文憑並無其事）至朱君議募捐欵先經軍府之許可製辦操衣亦輔助軍府之不逮共計募洋八百餘元計辦操衣二百九十套尚少洋三百餘元今寃被禁錮惟有禀請莊都督鈕司令以待後命云云 
[浙軍維持會宣告宗旨]  
　　浙省軍政兩界暗潮劇烈自軍界維持會發現黨員兩相抵抗各不相下業已疊記本報茲駐寗浙軍因和議告成經朱統制電商蔣督先行開回一營於陰歷初四日到杭時適兩黨劇爭破壊者乘此造謠謂係都督密調預備抵抗風聲傳播致城廂商民驚疑愈甚初六日有少� 
數軍人假岳王墳某祠秘密會議反對維持一派刻下所謂某黨某會贊成反對紛紛擾擾莫名其故而二三宵小又推波助瀾任意栽誣函電星馳百計羅織近更倡爲浙東浙西各謀獨立之謬說維持會發起人虞賡甫君深慮同胞誤會釀成意外特通告社會聲明維持會宗旨其文如下 
　　同胞聽者我黄帝子孫不忍蜷伏專制政體之下而革命黨起焉數十年前仆後繼曾不少衰非爲個人私利爲同胞爾川路肇釁鄂旗斯舉由是而革命軍起焉十餘行省風起雲湧曾不後顧非爲會黨勢利爲同胞爾𤍠心共和之的同希圖國利民福之意亦無不同不敢挾黨以交鬨更不敢恃功而跋扈此心可表天日至於建設巨任較破壊爲尤難都督乃一省公僕任勞任怨非迫於義不容辭孰樂爲之就浙論浙光復伊始湯公督浙同胞仰之吾軍人亦同欽之嗣而湯入中央蔣督繼任吾軍人戴之我同胞亦共安之矣何來蜚　謠啄紛乘風聲鶴唳驚我同胞詎不痛哉吾軍人不織而衣不耕而食皆出同胞之力斷不忍吾同胞陷於危險之地我同胞應知彼蜚語之來不過少數人思藉團體名義希冀利祿百全體黨員夙明大義日謀國利民福之不遑安能及於私圖卽有敗羣之惡馬必有爲鳴鼓之攻者况吾軍人肩有保持公安之天職詎有以地方安危而勞我同胞之顧慮者乎願我同胞各自鎭靜勿惑流言全局幸甚 
[浙省取締戒烟丸]  
　　浙江民政司長褚輔成君對於煙禁持之彌堅前因臘底禁絶令行己通令各府取締戒煙藥發買並添設禁煙處以專責成茲又令知杭縣知事謂禁絶鴉片議决案賣買戒煙藥應憑執照所有處置無照辦法尚未規定現據官制第三條由司通令各屬軍分府應請台端速飭各縣一體遵辦（一）買藥人無禁烟局執照有癮者比照禁煙條例第四條處罰外並拘入戒烟局勒戒無癮者比照第一條辦理（二）賣藥鋪户不憑執照賣給即將所有戒烟藥悉數充公並勒令停買再犯者比照禁烟第一條辦理其未經禁烟局核准自行私賣與上同 
　　又有蕭飛烈士具呈都督府請設女子戒烟檢查隊以維禁令聞蔣督以鴉片流毒中原亟應设法禁絶設隊檢查用意甚是惟訂章之始尤須妥愼籌畫倘或辦法不善適足以滋流弊現已令知民政司酌核准駁矣 
[湖州演劇肇禍]  
　　湖州學生軍總司令沈譜琴前因籌餉特與兪子梅盧墨香先在郡廟開設公益劇塲並在烏程邑廟開設名義劇場按日以三成提充餉項近又擬假安邑廟開設髦兒戲園李民事長黄警察長以湖州非通商口岸可比出示嚴禁事遂中止詎二月十七號又在程邑廟借班開設均益戲園當道勒令停止告示不知爲何人扯去至時（卽陰歷元旦）仍然開演大張旂鼓是日適値星期各軍放假學生軍光復軍湖防營各兵士因阻止入内互相衝突鎗彈砲火幾同對敵計學生軍受傷二人（被防兵營拖去）防營受傷十二人（被光復軍拖解軍政分府）光復軍亦傷三四人府前街市軍隊充斥附近居民一時皇恐無措云 
　　附湖州府警察署長示　爲出示嚴禁事本日准民事長面告頃查有某戲班擬在烏程邑廟組織文明劇場希圖射利殊屬不合緣邑廟地屬公產斷不能供私人之作用且劇場應設於商埠决不宜仿行於城市應亟出示嚴禁毌稍緩延切切等因准此爲此示仰該班知悉須知演戲一事關係風化非特地方行政認爲必要卽警察範圍取締尤嚴自示之後務須即日廢止弗得妄圖牟利致干未便毌違切切特示（二月十七日） 
　　又湖州府民事長示　爲出示曉諭事照得陰歷去年歲底訪聞有等伶人欲借程邑城隍廟自元旦始開設戲園當以軍務　偬時方多故恐釀事端囑警務長出示禁止去後豈意至期仍然登演不勝詫異之至方密商辦法而該戲館已經肇事查戲館招集多人本爲滋事場所本民事長於此兢兢注意一再申禁並無偏心成見徒於今日時當用武槍彈砲火視如應用之物取携甚便兵雜民處難免有衝突舉動令人惶懼有地方之責者應維持安寗秩序豈可不預爲防節倘事後而悔本民事長一人不足惜其如全郡之生命財產何爲此出示嚴禁倘敢故違重復登演立卽嚴拿懲辦不稍寬縱愼勿以身試法切切特示 
　　又滬軍光復軍第一標第一營長示　爲出示曉諭事照得昨以星期各營放假又値陰歷元旦烏程邑廟優界演劇助餉熱心國事其志可嘉不料彼此偶因細故互相誤會致起衝突幾釀莫大之風潮現經本軍將雙方調和立歸於好惟以二三少數之兵士擾亂社會之治安溯其源流實因本軍保護不力咎戾滋深實屬有負吾父老兄第之希望刻已浪靜波平兩無芥蒂爲此出示仰合邑一體知悉特此曉諭（二月十九日） 
[寗波六邑士紳大會議]  
　　二月二十二日（初五）午後一時寗波六邑土紳及各機關代表暨由滬旋甬之虞洽卿朱葆三李徵五李薇莊王海帆張詠霓趙林士厦香孫謝蘅牕王淸夫陳蓉琯莊崧甫諸紳在軍政分府開會集議各事先推張申之君爲臨時主席公推常統領榮淸爲軍政分府長擬即日電政省垣並議改分府前設之財政外交二部爲二科因財政多有不屬一邑範圍之内者而甬埠外交尤爲繁要僉以二科事務均不能無專員辦理常分府長得公衆之同意當仍委任張申之君爲財政科長盧志學君爲外交科長以資熟手俟官制大定後再行變更次議設六邑聯合會（聞係關於）六邑財政敎育實業等事之聯合）公推陳季衡張申之孫表卿三君爲起草員俟擬定規則知會各縣知事各派代表放人於舊歷正月初十日再行開會决議辦法 
[湖北臨時議會開幕]  
　　二月十五日上午十二句鐘湖北臨時議會百江漢書院開成立大會自黎副總統以下各行政機關皆派人蒞會到者百餘人會塲整秩首由正會長劉心源君搖鈴開會登台致開會辭次由敎育部長蘇成章致祝辭次黎副總統復致祝辭大旨獎勵議會希望議會當由副議長鄭萬瞻出致答辭酬答既畢提議臨時重大問題因接南京參議院來電謂今日上午孫總統辭職參議院擬明日舉項城爲臨時大總統昨袁意欲將首都設百北京希極力反對毌使因仍舊都致滋流弊當付議員討論僉以武昌爲全國中心點交通利便且可居中控外防守最宜建都宜在武昌當由議長取决電請參議院力爭矣至二點鐘始搖鈴散會 
[倪嗣冲與孫都督協商要電]  
　　淝河電一　孫少侯君鑒來電閱悉𤍠忱敬佩前以希望和平因派李松材等前赴正陽與民軍統將接洽原期疏通意見和平解决况茲經宣布共和南北己爲一家所有善後及撤退兵隊各事固應聽候袁全權與伍代表商辦庶免塗炭之苦杜瓜分之患茲遣華鈞章李松材兩君爲敝軍全權代表携帶正式公文於二十九日起程赴皖與尊處晤商以釋猜嫌而免　隔乞飭潁壽民軍統將沿途保護俾得早日到省妥速協商實爲至幸倪嗣冲沁叩 
　　淝河電二　孫少侯君鑒沁電想達尊鑒接洪統領占奎報告今晨有民軍一二千人來攻已與接戰殊深詫異查昨接尊電後卽飭洪統領退駐保村集原以前此爭執各以責任所百迫不得已現在宣布共和南北己爲一家斷無再起衝突自相殘殺之理今日之事想係民軍與洪統領均以陰雨隔阻尚未接到出霉之故（電碼不明）除由冲飛飭洪統領退駐保村集外務望台端泯釋猜疑迅電正陽民軍統將轉飭三河尖民軍統將即速罷兵以期聯絡而免塗炭大局幸甚倪嗣冲銑 
[取消蕪湖軍政分府]  
　　蕪湖司令吳振黄奉皖都督孫電開茲奉陸軍部艷電囑查蕪事正在派員查辦頃又奉部鹽電内開奉黎副總統電開據皖南同鄉會聲稱蕪分府吳振黄稱奉鄂都督委任招集無賴出搶縉紳攫奪兵枘自稱分府任事兩月糜費四十萬新購鎗械三百支自稱兵數三千徒手居多迫令地方捐約十餘萬復假索餉爲名任意抄封商民私產驕横淫侈毫無顧忌供給稍遅卽加拘繫甚或藉詞誅戮以致蕪埠逃亡日甚市面日危等語查吳振黄鄂省並未派委且蕪湖分府如何成立敝處亦無根可稽今據該會稱劣跡種種殊於民國前途大有妨碍應請貴部澈底究查等因奉此相應移會貴都督就近查辦以安地方而洽輿情至蕪分府名義應請即行取消着改他項名目暫設專員俾資整理並希通告敝部以便會商飭令接充爲盻等語當即電陳總統陸軍部文曰陸軍部鹽電悉蕪湖分府遵部電取消擬改設駐蕪司令一員即委任陳策君前往接辦其民政財政由省直接委辦以昭統一陳君己由皖卽日回寗面陳一切謹此奉聞等語吳君光復蕪湖原爲大局起見今和議將定分府取消自可潔身以去現擬聘爲敝處高等軍事顧問官藉匡不逮凡關於蕪湖政令训事應俟陳君到後即行交卸來省贊晝機宜其餘在蕪各項職員一律加令委任照舊辦事均不更動至劉君電稱黎宗嶽率兵來蕪之說准情度理决無其事己電請陸軍部酌撥兵隊兵輪交陳策君帶至蕪湖以資鎭懾陳君未到以前萬望吳劉二君竭力維持以靜地方尚望各界諸君勸諭商民毌庸自相驚恐是爲至要毓筠銑印六 
[接築蕪廣鐵路之先聲]  
　　皖都督孫少侯君籌借華僑公債三百萬接築蕪廣鐵路（由蕪湖至廣德州計二百八十里）己將合同交臨時省議會通過二月五號與僑商代表譚次宋君雙方簽字譚代表特於日昨偕洪夢揆吳叔良兩君來蕪連日查勘江邊車站碼頭及土方涵洞鐵橋各項工程及堆存各種材料聞譚君擬於日内往滬一行再赴香港云 
[新安徽之新文告]  
　　示禁挑剔銀元　皖省孫都督出示略云民國統一所有各省銀元均應一律流通若遇外省銀元商鋪再行壓價毛色貼水等情殊與共和有碍嗣後務各曉以大義勿蹈前淸積習凡持各省銀元兌換者民人等均應一律通用毌得故留難阻滯 
　　革除元日舊例　皖省舊曆元旦商民習惯暫停交易數日彼此來往慶賀此循舊例也孫大都督恐於市面有碍昨特出示略云民國成立特開一新紀元自當革故鼎新勿蹈從前舊習况當改用陽曆己不復存舊日元旦之名所有舊曆元旦各商鋪毌得閉市以便軍民貿易至晚間燃放爆竹驚擾聽聞沿街賭博尤屬弊風且易釀釁端均應禁止爲此示諭商民人等一體遵照毌違云云 
[大通兵隊之騷擾]  
　　元月十九號有大通軍司令官王宗泰率帶游撃隊二百餘人由涇縣至太平聲稱募餉並藉光復爲名擅派同來之李東藩爲知事種種勒索民不堪命計住半月始由省議會轉請皖都督電飭撤回臨行又勒索本洋八百餘元回通後復派呂喗嶽爲太知事仍留兵二十名駐紮專事催征錢糧二月七號又有金慶榮至太與呂喗嶽密商藉鄉間失牛案前往踏緝金則帶兵至自治公所云奉黎宗嶽命令以前八百元係屬夾銅爛板今須加色本洋一千五百元勒令商富先墊持鎗威脅限時立繳以致釀成罷市風潮羣怒洶洶幾至糜爛當由士紳再三哀求給以本洋五百元而去太平壤地褊小財盡民窮前遭蹂躙已屬不堪似此誅求伊於胡底 
　　又二月十七日貴池縣屬之殷家滙鎭有大通兵隊數十名均擕快鎗由靑陽行至該鎭並未提及需餉情事卽肆行搶刦如傅合興衣莊永豐雜貨店森茂錢莊寳善銀樓各家均遭搶擄民團出而抵抗即被該兵槍斃二名如鳥獸散刻貴池商民恐再被害己電請皖南同鄉會設法維持 
[贛鹽局認解賠欵之總數]  
　　贛省馬都督電南京外交財政部云江電敬悉西岸督銷局在三加價新厘兩項每年認解賠欵銀十四萬二千三百兩二錢又督銷局經收鹽 
 
 
 

Page 7

 
 
厘項下擬派每年按二五八冬月英德兩國借欵三萬五千二百八十五兩七錢一分六釐三九月俄德二國借欵一萬一千七百十四兩二錢八分五釐新增東北邊防經費改撥償欵每年解銀一萬三千二百十三兩五錢八分四厘甘肅新餉劃撥新疆償欵每年解銀五萬零八百二十一兩五錢瑞記洋欵每年約解銀六萬兩又預釐項下每年解克蕯欵銀八萬兩總共西岸督銷局經解洋欵銀四十萬三千三百三十五兩二錢八分五釐已飭遵辦所有前淸西藩庫經收加價粤浙口捐各數容再飭查合先電聞 
本埠新聞 
[三誌閔行鎭之大風潮]  
　　本邑西南鄉閔行鎭民警衝突己兩誌本報茲又據友人函告謂該鎭四界交通面臨黄浦與鄰邑奉賢南匯衡宇相望每有各處莠民竄入佈散謠言挑動鄉民惡感自去年該鄉設立巡警局後鄉民少見多怪如改五聖廟爲警局設立小菜塲禁止鴉片賭博及任意小便等事大都不便於鄉民大小衝突已非一次去年端午節闔鎭徧貼匿名揭帖盛謠鄉民將拆毁警局嗣由前淸松江府戚升淮君親率師船到鎭彈壓始得無事茲於舊曆正月初三日有警局巡士在浦灘查禁聚賭各地鄉民即與之爲難旋由巡士將賭徒四人拘至局中鄉民更忿霎時聚集五六百人擁至警局要求釋放駐閔水陸各營聞信帶隊到塲已被各鄉民將警局前進搗毁並打死巡士一名打傷八名營兵初放空槍意在恐嚇不料鄉民愈聚愈衆抛擲磚石擊傷軍人多名第四營楊管帶之子頭部擊有兩洞受傷最重各營兵士不得已乃施放槍彈致斃四人傷十餘人鄉民始散詎營兵收隊後不及一小時鄉民又將警局及毗連之農校放火焚燒所有附設之鄉公所一切文卷錢洋物件盡遭焚掠并乘勢至金區員私宅一併搗毁衣飾等物劫奪一空至晚始各分散初四日晝間又有多人驀向農校將焚燬餘房十餘間再行縱火焚燒並拆毁圍墻搬取物件聞昨日已由民政長吳君及警務長穆君水陸軍統領李君等各帶兵警前往查辦到該鎭時有鄉民數百人大呼伸寃旋由該鎭紳商顧丹泉君等與民政長等在某善堂向衆諭曰爾等多是好國民此次之事實被土匪與賭棍暗中煽惑釀成巨案嗣由被兵擊死鄉民之家屬投案咸謂現已收殮不欲請驗惟求撫恤當經民政長撥給撫恤洋四百元分與死者之家屬共四人各得一百元繼至該巡警局地址察勘但見一片焦土而己勘畢返申候再查拿起釁各人到案訊供究辦 
[拆城塡濠之手續]  
　　民政長吳君昨與市長莫君會同出示云照得上海拆城塡濠一事現已延訂總工程師先行逐段丈量繪圖估工以爲開辦地步會議將來除去塡築馬路之外所有路旁餘地應俟分叚編號議定租價等次先儘舊租户承租如舊租户不願續租再招新户至舊時城根房屋關係接通路口曁工作時出土運磚之用必須拆除者並議酌償拆費经示體恤統俟分别妥定隨時公布爲此合先曉諭城根租地租房各户一體知悉靜候詳議辦法勿稍疑慮誤會是爲至要 
[竪立電桿之交涉]  
　　本邑西門外方浜橋南首肇周路馬路上之電燈本係市政廳建設詎昨晨忽有法國電廠洋人帶同工匠至該處竪立電桿意欲去舊更新當經崗巡查見立即報告西區請爲核奪警法理事員正擬致函該公司詰問理由旋又由路政處查悉以此事關係主權該洋人先未函商何得擅自興工爰即知照區員先行阻止内地電燈公司亦即函致該公司向之詰責不知如何了結也 
　　浙軍亟須移駐 
去臘有浙省金華府兵隊奉浙軍都督調派來滬在小南門外茅山殿駐紮度歲茲因該處學校房屋年久失修亟須修理故由市政廳長移請滬軍都督飭知該軍士等迅即遷調以便興工 
　　商團重行編隊 
　　滬志商團公會敎練員朱少沂馬驥良兪澄焜會同訂定於陽曆二十五日（卽星期日）邀集全體會員在陸家浜南新事務所重行編隊准二十八日起每晨七時開操赶緊訓練以便下月舉行畢業禮並發給證書 
　　嚴禁軍人吸烟 
　　福字敢死隊劉司令長前日接奉滬軍都督札文略謂鴉片之害流毒非淺如有吃烟之軍人應由各該長官調查禁食倘敢不遵卽行裁革等語現劉司令長己遵飭嚴密查禁矣 
　　砲艦運送軍裝 
　　陸軍部黄總長前向外洋訂購軍裝槍械刻已運至吳淞由上海海軍處毛總司令派令策電炮艦轉運赴寗交納 
　　登灜洲運船修竣 
　　登灜洲運船向駐南京下流十二玕江面茲自光復以來屢奉差遣機器等件不無損壞刻經江南船塢爲之修理己於前日竣工聞日内仍須駛往十二玕駐泊防守 
　　安南捕習練司機 
　　法租界自開行電車以來捕房即添招巡捕分派各要道站崗照料但每遇碰撞途人等事各巡捕因不諳駕駛之法難以指證因此麥總巡曾派華捕數名學習司機業己純熟茲又添派安南捕若干名至各電車習練以免隔膜 
　　戴嘉寳亦已保出 
　　正元兆康謙餘等三莊倒閉案内之寳康洋貨號主戴嘉寳業經公共公廨押追日久迄無眉目茲因正元等三莊股東經理陳逸卿戚雅芳等先後保出戴亦商允英商各債主轉禀英副領事康君於日昨繕就保狀送至公廨王襄讞准卽簽字保出 
　　覆訊馬範九串呑公欵案 
　　醫生馬範九（即馬錢昌）前充閘北巡警總局材料科員兼管各項損務與局長姚繼之狼狽爲奸侵呑建造新閘橋公欵銀三萬二千兩及各項捐欵於民軍光復後逃匿租界嗣爲滬軍政府查悉延代表穆安素律師控經公共公廨訊供收押在案前日午後由廨復訊滬軍政府代表穆律師偕同見證棲流所董事陸文麓（即陸松侯）及閘北全體居民代表閘北地方總董錢桂山上堂證明馬係前巡警總局局長姚繼之雇用之私人財政均歸掌握與姚通同作弊請解滬軍政府歸案訊究質之馬仍延禮明麥嘉兩律師到堂辯護訊至鐘鳴四下因美領海君尚須觀審華務民事訴訟遂與關讞員會商判馬還押捕房候下禮拜三復訊再核 
　　泗水華僑之血涙 
　　華僑聯合會因南爪哇荷屬地泗水埠華僑於舊曆元月初二日燃炮升旗被荷警槌斃三命擄禁百數十人重傷十餘人一事復於昨晚（廿四）開大會研究對待辦法當時由王君少文宣布開會原因並歴陳荷蘭平時之虐待聞者莫不痛憤公决舉林君文慶爲代表偕莊君嘯國同往南京面陳孫大總統及外交部另又電告汪君兆銘在北京設法與荷公使嚴重交涉又舉王君少文聯同各界合力襄助並分電東西洋等埠茲將往來電文錄左 
　　來電一　上海華僑聯合會汪會長鑒電悉事因同舉隆號　砲升旗被拿衆與（瑪腰）（甲必丹）（荷官衡）爭論荷警持械追擊華僑避入書報社遂被園擄大動公憤全體罷市已於五日荷兵亂擄日無聊生經查確斃三人傷十餘人擄五十七 
　　來電　汪會長鑒昨電接否本日荷蘭加調馬步兵圍擄男女（小兒）四百餘人死傷未查書報社民國之旂被碎槍聲　燃如臨大敵呼救無門閉户特斃非兵力保護玉石俱焚全代表合春號 
　　去電　日本美州安南羅暹亞齊檳城新加坡入打威中華館學堂商會書報社鑒南洋泗水華僑舊曆六月被二日因燃砲升旗事被荷警槌斃三命傷十餘禁五十七全體罷市敝會特電總統茲將覆電已與駐京荷使嚴開交涉乞一體設法文明對特並轉各埠協助華僑聯合會迥叩 
琑聞 
[城内]  
　　檢察廳批示○兪季卿呈批訴悉查沈桂千因竊該商布疋經本級審庭判決監禁一年六月何能遽行保釋前日宣告判决時諭令如有不服准於七日内呈請上訴非諭於七日内呈請保釋也該商實係當時誤會特此明晣批示 
　　民政長批示○姚瑞基禀批既據明白禀復該圖捆保本届實係臨爾頭捆接充現保徐蘭堂亦來案禀明經手錢糧均已交接淸楚雜稅等項歸爾承辦果與歷來辦法無異應候傳驗着充再准交接爾仍傳知圖董姚爾綱一同來案當堂於保結内加押一面重新邀議立定臨年議據呈案以憑下届照章輪辦所有給諭發戳接充規費均已革除如敢故違與受同科並即遵照 
　　警局文告○中區警務處昨日出示云照得本所守衛隊職務業已頒布章程一律遵守嗣後本所懸掛徽章進出之科員外區穿着警服進出之區員巡員書記員爾等守衛巡士均須立正以昭正肅其管理指揮均聽司法科之命令切争毌違 
　　又接待來賓章程　一每日下午至四時隨時接待　一星期日恕不接待　一如有追不及待之事必須當面接洽者隨到隨見　　一親友如無公事但來盡酬酢之情意者恕不接待　一來　賓見時卽談公事恕不作酬酢之語公事既畢恕不長談　一如胡崇論宏議足以增進警務之智識而需一二小時之研究者務請先期通知届時自當竭誠接待　一警務人員用長警隨到隨見不在來賓範圍之内 
　　又通告云照得本所考勤簿業已印就茲特發交收發股定自陽曆二月二十四日開始實行爲特通告本所各職員自是日始每日一晨於到所時親往收發股將到所時刻翔實注明退亦如之以便本警務長隨時稽覆特此通告 
　　南市 
　　專貼告示○滬南市政廳長以本廳及民政總長警務長發貼告示甚多所有頭門口洋式房屋簷前並無遮蔽告示字迹未免爲風雨剝落故在對面河沿裝設板墻專爲揭貼告示之用業已動工 
　　幸未燎原○昨日旁晚老太平弄二十五號門牌醫生杜學甫家不戒於火霎時烟霧騰幾致燎原幸由各洋龍到場施救得即熄滅市政廳現正飭探往查起火情由禀覆核奪 
　　不知去向○某錢莊跑街夥沈莊林去秋向陳少坡借銀一百兩洋三十元至年底避不歸理旋由陳偵知沈之姘婦匿居生義弄内當將室内物件搬至市政廳請爲追理旋又有蔡春林附追借去羅紡長衫一件經陳裁判傳到沈母陳氏研訊氏供兒子己不知下落判將各物估價後着卽具結然後歸原告變價抵償 
　　閘北 
　　民政總局批示○一區禀批飽開宣等同謀誘拐一案經司法科訊據王阿四供稱由鮑開宣爲媒與同鄉卞魁文爲妻尚未聘定而每親王劉氏因其無力聘娶欲將妇子賣與甬人女子不願遂逃至卞魁文家速欲完娶鮑開宣實不知情應予開釋所稱誘拐等情着仍將卞魁文王阿四分别還押候傳王阿四之母到案一併研訊核奪　民人王阿山禀批原告仇林華是否揑欠朦控該民應即遵傳投案備質並將帳簿呈候驗明以憑核斷　民人周榮春禀批案經司法科訊明萬雙林因舊曆年關無暇到案情尚可原已限於二十七日即舊曆正月初十日派員督同兩造交出簿據秉公核算明確再行核奪 
　　賭博受罰○住居楊家石橋之李貴王阿三孫大劉阿大等前晚因聚义麻雀被崗巡查獲一併拘解一區由區長楊旭訊判各罰洋三元賭具銷毁　又老虎灶主耿桂靑前晚聚賭被拘到案判罰洋三十元　又吳雲卿亦因賭博被逮判罰三元 
[英租界]  
　　趕緊料理○恆　昌洋雜貨號經理吳子耀因向奥商廣耀洋行定貨不出並不理虧損銀九百餘兩業經公廨訊追前日午後復訊原告洋人偕買辦徐益三投案求追質之吳供求寬限判交原保限兩禮拜赶緊貨出淸並將虧銀理楚違干未便 
　　各執一詞○昇昌鐵行經理李鍚卿控成大昌乾和順兩號主徐光甫應鳴和不付貨欵前日午後由廨傳訊原告投案求追被欠銀三千八百餘兩質之被告延梅吉言律師到堂辯稱被告有由瑞大錢莊劃與原告處存欵銀三千一百餘兩言明將貨欵作抵今原告忽然不允應請明察旋據原告供稱瑞大莊之欵因該莊擱淺由曹姓情商劃來與被告無涉不能與貨欵混合且此欵劃來係屬情面非尋常存欵可比故言明須俟陸續付還王襄　以兩造各執一詞遽難定讞判被告均交原保候下禮拜五復訊再核 
　　弔查証據○趙春記控陳錦榮不理貨欵洋二千一百餘元前日午後由廨傳訊原告投案求追質之陳延葛福來律師到堂代辯王襄讞以兩造均未將証據呈案判交妥保着於一禮拜内各邀見証並檢齊証據呈候下禮拜五復訊再核 
　　補傳見証○范連生控萬翔高呑没合置地產盈餘洋八百餘元前日午後由廨傳訊因兩造供詞各執判萬交原保候下禮拜五補傳見証到堂再行訊奪 
　　註銷騙案○合茂煤號主陳永淸控已閉乾大莊經理陳鏡淸與新泰號主謝通仁將假單騙煤一案昨晨復由公堂提訊原告代表聖文律師上堂請追訊之謝延律師費信惇辯護聶襄讞商之德裴副領事以兩造係是抵欵糾葛判將刑事案註銷謝開釋陳鏡淸因有叧案還押候示 
　　略受皮傷○西人派許控楊樹浦地保周榮榮將放靑馬匹用竹梢戳傷肚腹昨由捕房將周拘解公堂請究據供因馬踐食田风麥苗用竹驅遂中西官當卽離座驗得該馬略受皮傷遂判周交六十元人洋並保馬送工部局醫院醫治俟兩禮拜察看該馬傷勢再核 
　　　人賠累○南京路德商瑞生洋行控式拉夫龔頌甫私用賑洋一千五百元由廨訊實判龔押西牢一年並着保人榮少甫賠洋在案昨晨榮將洋如數繳案中西官以原告未到判榮交保　從寬改押半年 
　　流氓宜懲○流氓張阿葵李阿三等在吳淞路二百八十九號老虎灶内以僞賭騙取莫阿友現洋十餘元並硬剝莫之衣服被莫報告捕房派探將張李二人查獲昨解公堂訊明判各押兩禮拜並着將所　原告之洋繳還如違加罪 
　　廚丁行兇○蘇州路三十號門牌某洋人家大餐司趙春來前日因與張阿渭口角爭執卽持菜刀將張頭面砍傷昨由包探將趙拘解公堂訊明中西官以限傷無大碍判趙押兩禮拜並貼原告醫費洋十元了事 
　　設攤誘賭○粤人譚阿根羅賢生朱阿二均因在虹口股設攤誘賭被捕查獲昨解公堂訊明判譚羅各罰洋五元朱罰洋兩元一併充公賭具銷　 
　　婢女待認○女孩劉小憨戇在北四川路迷路由補查見帶入捕房轉送公廨訊問據供年十歲本地人在粤人許姓家爲婢判送棲流所留候認領 
　　抗拒巡捕○管阿章陳管氏前日與楊周氏葉張氏等在靜安寺附近互扭巡捕向阻不服反被扯破號衣遂將各人一併拘入捕房昨解公堂經王襄讞會同德祜副領事訊明判管罰洋十元並賠該捕號衣洋二元五角無洋改押兩禮拜管周張三氏各罰洋五元一併充公如無力繳洋改押七天 
　　廚司不端○寗波路二百二十八號客棧内飯司何其發因竊庽客賈仁卿値洋二千五百元之金飾各物並將賈之十二歲婢女臘梅拐匿逃逸由賈報請捕房將何之同黨吳海泉董李氏與婢查獲昨晨併解公堂訊知尚有贓物藏匿蘇州判吳與李氏並婢分别押候函請蘇州檢察廳移吊原贓並提齊人証再訊 
　　强迫剪辮○四馬路一百六十四號門牌客棧夥張錫卿前日因將朱桂林之髪辮剪去被控捕房昨經公堂傳訊着張罰洋三元充公 
　　審客病斃○福建路廣安客棧寓客皖人方子壽前日病斃由棧主汪阿松報知老閘捕房派探將屍舁入斐倫路驗屍所報請公廨聶襄讞會同英翰副領事蒞所驗明係痰厥身死並無别故旋據該棧主投訴方向爲典業所約五十歲並無家屬在滬中西官得禀卽地保報堂棺殮厝壇候認 
　　傭人行竊○大沽路住户程景光控用人陳褣生竊取値洋四百餘元之衣物昨捕由房將陳拘解公堂訊實判押西牢半年　交原主領回 
　　巡官示諭○英美捕房管理華捕正巡官張生君昨日發出示諭云爲通行諭知事照得各捕房華捕獲賊升級均按捕獲竊賊時之難易而定並非按照賊贜與禁押日期多寡而諭嗣後不得誤會其旨凡各捕擒獲竊盜之時如果費盡心力智勇兼優者且須得有本管上司保舉考語報告至總巡捕房然後本正巡分别難易論功提升一經升定毌得多凟致干未便切切特諭 
　　美租界 
　　黑人大醉○六百十七號巡捕前晚在南潯路見一黑種洋人醉臥道上頭破血流當卽車送捕房公濟醫院療治 
　　誤指搶匪○前日有某洋人家小孩被人搶去手鐲一只昨在崑山路遇見沈阿寳認爲搶匪鳴捕拘送捕房由捕頭訽明不實將沈開釋 
　　欺人太甚○吳紀品昨報捕房云被楊樹浦某洋人拖欠工洋向索遭毆捕頭諭赴該管領事署控追 
　　控告妻兄○潘阿五至捕房報稱妻蔡氏被住百老匯路之妻兄蔡金甫覇留不放捕頭命赴公廨禀請傳訊 
　　法租界 
　　巡秿升級○法捕房七十一號七十五號一道金線兩華捕因辦公勤愼奉麥總巡拔升二道金線於三月一號起先行試用所遺一道金線兩缺以六十一一百零八號兩華捕拔升補充 
　　一再誘拐○無頼羅依古日前誘拐某花烟間幼妓一口該院因無實據未敢告發詎近又誘拐鴇婦陳張氏家之烟妓包雙林藏匿圖賣報由包探將羅緝獲送廨請究羅供狡頼不認判押候覆訊再核 
　　幸未燎原○錢秋庭所開之肉莊前晚忽然失愼幸覺察尚早由衆隣救息未釀巨灾後經捕房將錢及二房東陳鳳溪一併傳至公廨訊究聶裁判訊得火係陳姓所起判罰洋十元充公開釋 
專件 
[江蘇全省縣議事會聯合會預備會紀事錄]  
　　各縣代表 
　　二月五號午後二時開會 
　　丹徒臨時議會副議長柳翼謀報告開會綠起前因國民協會上大總統書有由各省議議局縣議事會聯合會推舉參議院議員之語徒縣議事會各員遂議由徒縣議會聯合江蘇全省六十縣議事會籌商預備推舉國會議員之法蓋民國性質與帝國迥乎不同帝國之人民一切依頼政府之命令民國之人民應自認爲國家之主人翁對於國家重大之問題當然引爲吾民之責任現在和議將成而滿淸退位之後諸重要之問題仍須待國會之解决若吾民毫無准備待政府雙方協議從容規定選舉法頒布召集期限吾民始知有所謂國會則中間椹轉多日國事即因之停滯卽如目前和議屢次展期南北雖各停戰而吾民商業因之不能流通學校因之不能建設一切軍需費用皆屬人民之負擔若不能迅集國會早决諸大問題則夜長夢多難保無意外之枝節吾民希望共和各省所同共和國家之主權全在國會諒亦吾训省同胞所共知各省同胞從前對於滿淸政府尚有聯合要求速開國會之舉豈有經此一番大改革轉忘其求開國會之目的各汴同胞既因各謀本省建設之事未　及此吾江蘇六十縣之同胞即應首明此義議爲各省同胞之倡吾江蘇六十縣之同胞各謀其職業未　及此吾江蘇六十縣之議事會議員即應首明此義爲各縣人民之倡此丹徒議事會所以不揣冐昧發起此會而此會之關係則猶不僅於此江蘇從前七十二州縣風氣雖不盡同然以數縣合爲一府又以數府合爲一省各縣之同府者覺易於聯絡各府之人對於全省之關係亦易於解决現在廢去府制江蘇六十縣同轄於江蘇都督府則一縣之人對於同府之人無以異於隔府之人各縣獨立不相爲謀共聯合之機關惟有一省議會江蘇臨時省議會係以從前江蘇諮議局改名共中諸大政治家自光復後皆已入於行政機關十月内開議仍許諸行政官列席係屬交通辦理而自十月閉會後既無常任委員會又無一定地點忽而蘇州忽而南京江蘇一省重要之事亟須議會解决者均未能解决是江蘇六十縣既無府之聯絡又無汴會之聯絡然成爲各個獨立此非江蘇人之幸也故此次聯合會第一次聯合各省爲國會之預備第二須聯合各縣爲省議會之補助此又發起者之私見也至於各縣議事會對於本縣之問題如支配預算監督行政等事尤宜有同一之宗旨爲同一之進行方能獲同一之效果假使縣自爲政各不相謀必致生議事會之阻碍爲行政官所陵蔑故卽以議事會之性質而言亦不可不力謀聯合之法前次徒縣發起此事具書通告各縣雖經登載各報并寓書各議事會及民政長而時日追促恐尚未及周知故本日赴會者未能得江蘇全省六十縣之數之過半此會能否成立尚待解决乞諸君子有以敎之 
　　柳君報告既畢卽請到會諸代表公推臨時主席諸代表公推候君葆三主席 
　　侯君提議凡立一會必先有草章通告入會者然後入會者方知此會之性質宗旨辦法若何然後可以表示其贊成及反對之意此次發起宗旨雖由柳君報告但從前通信惜未詳備各縣議事會所以觀望不前某等今日赴會者皆係贊成此會宗旨之人然以人數不能過半不能開正式會僅可名爲預備會事前之預備無過於先立簡章既須先立簡章必須先定此會之名義鄙意如柳君所述宗旨預備國會及補助省議會等事皆係臨時之事如國會成立江蘇省議會組織完備則此會卽無所事又如聯合各議會之意但就目前而論各縣議事會皆係臨時議會將來各縣正式選舉縣議事會成立則各縣臨時議事會皆應取消某等所謀聯合之事各縣正式縣議事會願意繼續與否尚不可知故鄙意此會當冠以臨時字様 
　　張君汝霖云此會定名當名曰江蘇全省臨時縣議事會聯合會多數贊成　　　　　　　　　　七 
　　主席又提議草章須推舉起草員而簡章中之大意必須在會諸代表公議再囑起草員起草今日不妨先行討論簡章中之大意開會之先柳君曾將此會宗旨權限述示鄙人應請柳君再將此會宗旨告知諸君以便共同討論 
　　柳君即起立報告私擬此會宗旨當云本會以聯絡全省六十縣議事會補助臨時省議會預備國會爲宗旨會場有主張不承認臨時省議會而以各縣議事會聯合會爲省議會者柳君謂臨時省議會久經全省人民承認所議决之事件均由都督府頒布施行何能不承認但臨時省議會有多人入于行政機關故其議事機關反不完備此時亟應謀所以補助之法萬無即以聯合會爲省議會之理會場又有主張前說者謂聯合會之性質究屬何等之性質如省議會仍然存在則一省之事自有省議會議决無庸立此聯合會一縣之事自有一縣之議事會議决亦無庸立此聯合會柳君謂此說亦不盡然如從前國家有資政院各省有諮議局而同時又有諮議局聯合會與資政院及諮議局之性質各不相妨又如從前各省有敎育總會每縣有敎育會而各縣又有敎育聯合會雖非法律所承認而同各會自行聯合亦無礙於事實其議遂定 
　　主席又提議本會性質仍係代議機關並非執行炎性質衆亦贊成 
　　張君提議本會會費當由各縣議事會分權柳君以爲臨時公費有限可不由各會擔任若此會爲永久之會則其會費當由各縣擔任請表决張君云會費不能預定當以問題多少爲决萬一有困難問題電文往來爲費甚鉅請諸君研究會費究屬如何辦法某縣代表以會費之說當俟本會成立始能解决本會成立應否要求都督府承認鄙意此會必須要求都督府承認方有効力衆均贊成 
　　陸君起立謂本會人數尚少宜速先推起草員妥訂章程亟求成立王君贊成其說主席推舉柳君爲起草員衆贊成又公推侯張二君與柳君其定起草章定於本日散會後起草翌日午后二時仍在徒縣議會會場開會公决遂散會　　（未完） 
 
 

Page 8

 
 
自由談 
游戲文章 
[溥儀致民國總統電] [  鈍粮]  
　　民國大總統鑒儀以乳臭小兒受人播弄謬爲專制皇帝列强騰笑實爲中國之羞幸民國諸君子仗義興師全國響應敝族無頼乃不能以儀爲遮風牌始下退位之詔儀實何知皆臣下爲之也茲蒙民國不棄矜全帝號并每年寵錫四百萬金以爲瞻養無功食祿何以自安儀惟有繳銷帝號免留民國汚點即日遣散宮監撙節用費敬以二百萬金捐助民國海軍經費再有二百萬則爲游學之資俾儀得周游世界以飽一生眼福是皆出自民國之賜也區區愚誠伏維鑒諒溥儀叩有 
[趙公明來函] [  子序]  
　　初四夜余以一時之興偶遊妓院吃開檯酒己爲貴報揭登閱者方羡余之快樂而不知余之禍機卽伏於是也余往年下界時金甲騎虎執寳持鞭誠如客所云今年則欲試妓院之待余誠否故作丐者裝詎知人類中最刁滑者莫如妓一見卽識余僞反將計就計以范叔一寒至此相慰勞繾綣之忱有如蘇三之於關王廟繼之以泣余至是而幻裝欺人反被人欺直以改裝試卿之言相慰復以雙雙檯酬知已之恩酒色二字原是相連興盡更闌出喚招財利市無一應者蓋上行下效天上人間同是一般余吃開檯酒而招利二人亦吃小夜飯去矣余無奈獨行上天是夜適雨朔風吹面酒即上湧余己神志昏迷而丐裝之褲股間有孔適一巨大高升直冲雲霄直彈入余糞門中砰然一聲五内皆裂蓋余宿娼之事己爲人民所知咸欲得余而甘心余經此一擊跌落塵埃幸夜遊神經過將余送至天醫華陀處求治華陀謂彼在漢時槍砲尚未發明火藥之毒實難救治似此火毒攻心五日必死閱者試思余掌天庫富爲財神聞此命運在五日之言能不悲傷余死後恒河沙數之金銀財帛不能帶入棺中余一生如浮雲春夢夫復何言惟有上奏天帝辭退財帛星君之職一面投函貴報警告下界爲富不仁之守財虜及淫佚無度者皆當引余爲鑒也 
[題身外身詩] [  愛]  
　　古裝 
　　面目雖存齷齪衣冠不失古風流形容易寫心難寫唐漢誰知是我儔 
　　戎裝 
　　久思投筆去從戎一立輕身愛國功萬事有心方有跡安知如我不英雄 
　　官裝 
　　滿族衣冠人覺重官場面目我看輕諸君澈底何須究游戲神通偶一行 
　　洋裝 
　　文明氣象髪婆娑豚尾無煩腦後拖莫道西歐師法少偏衫側帽有盧梭 
　　僧裝　 
　　終日奔波無休息俗人面目實堪憎浮雲一切禪門訣故着袈裟學老僧 
　　道裝 
　　語人莫誤上淸侶此是凡心未脫仙入鬢修眉明若畫垂胸長髯飄如烟 
　　女裝 
　　迷離擈朔費疑猜相骨從知不易哉多謝碧紗籠護客究因憐色究憐才 
　　漁裝 
　　嚴陵灘畔釣臺在光武代中帝業亡心羡江湖無限樂故披簑笠學漁郎 
　　戲裝 
　　際會風雲眞亦假衣冠優孟假如眞現身說法尋常事生旦何妨一效顰 
　　丐裝 
　　此是明州童慕祖今朝相識有幾人諸君且莫回身避我乞新詩不乞銀 
尊聞閣詞選 
[遊仙曲] [  魏鋤月女士]  
　　仙袂飄飄羽扇揮和烟和月踏星霓裳一曲天風細剪得白雲作舞衣 
[春日即事]  
　　東風昨夜下瑤臺十幅羅幃掃碧苔底事矯情雙燕子不隨飛絮入堂來 
[曉望]  
　　搴幃寒侵衣墻角曉星微蝴蝶迎風舞蜻蜓帶露飛朝霞猶未退隣女綄紗歸 
[詠明妃]  
　　曾在漢宮輕楚舞匃奴嫁後未忘恩單于亦恨毛延壽錯把黄金買淚痕 
遺聞軼事 
[甘鳳時小史] [  鐡公]  
　　甘鳳時前淸乾隆時人嘗學拳術於召林寺寺爲豫省大　林僧徒數千皆孔武有力綠林豪客以寺爲逋逃藪入寺習拳術有老僧主敎習事其敎法甚奇於寺中設暗室一極寬廣中置偶像無數像皆有名其形有按劍怒目而視者有鬚戟髯張挺楯作格鬥狀者亦有閉目合掌而坐者百形畢具凡入寺請學者先以布蔽其面導入暗室令其摸索視其所得偶像之名而敎之如得孫大聖韋護及金木二吒者即以孫大聖韋護及金木二吒之能敎之術精則令其出游得太白星君及李老君者最爲無能日令共供採樵炊爨之職有砍柴星君燒鍋老君之稱終共身莫得出或有暗逃者老僧必追擒之以歸故凡得出者皆萬人敵人稱爲召林派云時年甫及冠卽入寺亦令其入暗室摸索得孫大聖老僧乃敎以空手入白刃法及其派中　　三年時請出游曰　　拔山蓋世之英雄一較　負或馳騁天下使綠林豪客聞時名而胆落以博萬夫雄之號必令吾召林派縱横一世也僧曰子志誠偉然天下異能之士多矣豈無出爾上者且楚之武當蜀之蛾眉皆與吾召林分派獨立者也一爲所敗則辱吾名矣時堅請出游僧乃指一處名曰七十二木龍陣陣中刀劍矢弩林立不動自發陣長約半里許直達寺外命時入之曰能從此出當任爾去時大悅曰此不難乃入甫入陣忽見刀劍矢弩從木龍口中飛出如雨下時揮拳奮臂且行且格皆紛紛折落地上直至陣尾始止時殊驚異且幸脫險地方欲出陣忽見陣口立馬猴二高丈餘極兇猛目灼灼如電見時至舞爪搏之時時力已倦漸不能敵急脫　擲空際二馬猴見一物飛上仰首視之時乘　以兩手齊擊二馬猴首首被擊飛去猴遂倒地死時始得出老僧見之大喜曰可矣乃贈以寳刀而去時後與人較無出其右者嘗邀遊齊地手執紅旗一大書甘鳳時三字所至綠林豪客無不羅拜於馬前後歸鄉杜門不出以壽終 
紙上空談[  鈍根]  
[安眠香]  
　　勞心之士每苦夜不能寐市上安眠藥服之易致神經遲鈍不無遺憾茲覔得安眠香一種氣息和平然之室中三分鐘内可以熟睡且免惡夢纏繞而於神經無絲毫妨礙誠佳品也 
[醒睡榻]  
　　春睡易酣每致失曉茲有醒睡榻一種枕畔有時計一長短指針之外另有如閙鐘之特别指針用者預定明晨何時起身則將特别針指在何時届時榻之近枕處一節自然推背而起睡魔頓去性懶者用之甚宜也 
小說 
[短篇小說蔗鏡] [  頌斌]  
　　日喇山在法國東境此間有一老寡婦名華斯德家極貧生有二子日惟搜拾路上舊布字紙碎玻璃等物出售以糊口爲人勤儉異常性亦誠實故爲鄰近所信服後二子漸長食用漸繁雖其長子隨母同拾竟不足以謀一飽一日華斯德謂長子曰汝隨我拾物不若分道搜尋所得或可較多長子曰然其次子亦欣然曰大哥能拾我豈不能拾耶於是母子三人分道而拾以供三人之用日出而往日入而歸夜則各理所拾之物終日勤動不息漸有盈餘及至年終卽將所積者出售得銀頗多一日二子因拾物爭閙華斯德大怒曰汝曹年俱長大宜各自謀生計路上拾遺本非正業如能恪守勤儉出外别謀生業吾心方慰耳二子唯唯受命翌日即相繼他去 
　　華斯德獨居於家乃以所積銀存貯銀行生息日則仍拾道上破物以供饔飱裕如也後十餘年華斯德年已衰老步履維難而存在銀行之銀本息己達鉅萬擬待二子回家爲之娶妻鉅二子自出門後十餘年不通音信華斯德思子情切時揮老涙某日正在倚閭飮泣忽兩騎踵門問曰此間有華斯德老婦居在何處鄰人從旁答之曰此倚門而泣者非華斯德耶斯時兩騎後馬車二乘繼至内坐二男二女衣服麗都一望而知爲富人下車與華斯德行禮華斯德大喜曰兒軰離我十餘年均奉勤儉之訓故到處爲人器重得有今日余心慰矣蓋二男即華斯德之二子二女即所娶之媳也長子在攷斯德城自創店業次子在祺的斯銀行執事積蓄銀己達三十餘萬相與偕歸迎養其母云 
　　頌斌曰華斯德一窶人耳能以勤儉二字訓子而夺子亦卒能成家立業晚景桑榆良榀羡也然則人不患貧窮特患不知致富之道耳致富之道無他勤儉二字而已 
[短篇小說幻境寫眞] [  越痴]  
　　某日夕陽西下獨酌寡歡忽聞叩門聲侍者引一人入叩予而言曰恭喜大人予默念予布衣也此何時乎胡來是言 
　　來人乃呈一公文去封閱之乃某督以部長相委此其札文也方知大人之稱所由來予不覺懷剌隨之去行至一處三五成羣之荷槍者雜處嬉戲見外來之人亦不究詰因更入内抵辦公室一誠慤之老者在予道來意老者曰此時尚早督爺日必三時興也噫此何時此何時此猶北窗高臥時耶 
　　乃往訪儕輩多接見者惟皆默無聲息目視鼻尖如泥塑者然噫此爲若輩應有之面目耶抑以予爲客卿而不屑周旋耶其心中事殆不可知 
　　予就其職守而詢其政策多茫然不解結舌無語惟向衣袋中探取名條舉以授予曰此某之戚此某之友近均衣食不周望君有以位置之予曰諾歸而拾視多至數十紙 
　　予接事後亦效不識不知之傀儡隨波隨浪濫竽其間而此多數名條將何從位置顧此失彼轆轤方寸忽憶天平衡物最準不若權其重輕以定取舍必無偏倚則吾位安如磐石矣 
　　生乃與儈等伍豈丈夫事若而省者小人道長君子道消凡諸在位鮮非市儈予固不才奚能相處一念及此不禁赧顏 
　　媿憤之心生歡樂之情减去就之志决乃不辨路徑亟往辭之至一處如薄暮然於黑暗中見西裝者華服者狂呼者僵臥者驚怪迷離不可思議忽聞空中有聲曰速出速出此瘟症府也身入其中即染其疫君不見若輩之狀態乎殆中其毒矣予聞而大駭蘧然驚醒乃南柯一夢耳 
　　越痴曰嗟夫吾聞之日有所思夜有所夢今何時乎新政府成立矣國是大定矣不應有此事卽不應有此思更不應有此夢今則夢矣豈眞有此思耶果有此事耶非吾所敢知矣因起錄寄報端以待心理學家之解决 
 
 
