# 1894 - 231 - 4907666

 

Page 1

 
 
[正續古文辭類纂出售] [  圖書集成局代啓]  
　　正續古文辭類纂搜羅宏富選擇精嚴古今鉅製名篇燦然大備由王益吾祭酒付之剞劂上經風行海内今用石印法印成紙張潔白字蹟淸疏每部釘十本定價碼洋一元六角賜顧者請向文淵山房掃葉山房醉六堂購取爲盻此布 
[敬竈全書後附暗室鐙出售] [  圖書集成局代啓]  
　　首載竈君籤百餘籤吉凶禍福以及内外科良方無不誠求必應騐如影響此書爲居家日用之善本不可少之書用大字選潔白厚紙印就每本祗取工料錢七十文如有樂善君子印送者請至南市外鹹瓜街大王廟衖觀瀾閣書莊及三馬路申昌書室蘇州觀前彚文軒均可購取 
[代印萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别類井然秩然閱之無異掌上螺紋本局爲人代印今已告成每本價洋一角半由掃葉山房及各書坊發售賜顧者請卽移玉爲盼 
[論日本情見勢絀中國宜乘機制勝]  
　　隱而難見者情也縱而卽逝者勢也自來善用兵者不惟審在己之情勢尤必審他人之情勢情勢旣審乃能曉然於我之果可制彼與否而後當幾以斷之急起以赴之兵法所謂知己知彼百戰百勝也今日之日本謂非情見勢絀時哉當其初調兵赴高麗時原未暇計及兵力之不足恃餉項之不能繼惟狃於琉球臺灣諸役逆料中國素以大度包容不欲輕開兵釁遂公然冐不韙之名輕舉妄動其執政諸臣又皆輕率喜事附會其說以聳日廷之聽聞謂中國素以隱忍爲事我但調兵少許赴高彼必聽局外勸解之言以求息事數百萬兵費唾手可得日廷惑於其說遂有圖高之舉然諸臣之老成持重者皆以此舉爲非嘖嘖然退有煩言通國民情尤形恇怯深恐天戈東指蕞爾彈丸不能自保風聲所播幾疑草木皆兵所調之常備兵雖用西法訓練然平素未經戰陣未遇大兵已覺心驚膽裂竟有因恇怯而自尋短見者牙山之戰以七八千之多攻我二三百之殘兵尚復殺傷相當回時異常狼狽步履蹣跚甚至將鞋帽抛棄則其兵之不足用可知其繼調之後隊兵皆係老弱殘廢之人苟且充數臨時招募又皆市井無賴甚有日中應募暮卽成行烏合之衆苟非半路脫逃卽係臨陣潰散况日本人數僅四十兆纔得中國十分之一卽使盡括國中男女老幼强使列入兵籍爲數亦自有限此種男女老弱祗可充虚數不能收實用則惟聽其就戮於華軍之手否則踏東海以死耳首事諸臣以勤兵遠略日久無功恐兵心因而解體民情不免譁擾遂僞報勝仗以誆騙之且箝制各報館紀載戰事必由官先行閱視必無碍始准刊行彌縫掩飾煞費苦心不知日兵之在朝鮮者前後調集祗有三萬餘人前次進攻牙山爲葉聶二軍門所大挫死傷二千餘人之多在後二軍門提千餘之衆摩日壘而過日兵當之輙靡如入無人之境日兵之不足用愈可知况中國陸兵之由鴨緑江而過者貔貅萬隊排山倒海而來爲數已有三四萬旣與葉聶二軍門會合二軍門旣已大挫日兵則於日兵之伎倆早已洞悉從此出奇制勝轉戰而前斬馘擒渠直可操劵而待卽日艦二十餘艘窺我威海旅順等處亦皆爲砲臺所擊退相率遠颺日人之計至此已窮我但於各海口嚴密設防使之進無所得退無所逞海口旣有砲臺扼守復在水中密布水雷日艦自不得闖入我南北洋各兵船正宜會合一處駛往高麗海面一見日艦卽行痛擊使不得裝糧運械以濟日兵海面接濟旣斷日兵之在高者已有坐困之勢高民素懷忠憤一聞王師之至必有搴旗起義者我陸軍大隊自北而南逐節進攻以身經百戰之雄師搗畏怯無能之孱卒此所謂破竹之勢數節之後當迎刃而解矣日本三萬餘之兵不爲蟲沙卽爲糞土彼首事諸臣無顔歸國亦惟有拔刃自刎至此乃足以壯中國之聲威抒薄海之公憤在高之日兵旣已悉爲我殲復以兵輪二三十艘疾駛而東乘戰勝之餘威功其要隘口岸彼旣喪師在外精壯無存國中所存者半係老弱一聞兵敗之信早已魂飛魄散及見天兵壓境有不投戈解甲稽首乞降者哉况其國民大半以窮兵黷武輕舉妄動爲非計今見疆圉有土崩之勢身家有累卵之危必且倒戈相向淸君側之惡以迎王師我則據其口岸一二處索償兵費數千萬兆兵費一日不償淸卽口岸一日不交還中國卽以所得兵費增造兵船添練勁旅無時無事不以自强爲念君臣同德上下一心不特此後日本永不敢輕量中國卽局外諸國人往時或有誚中國爲巽懦者至此亦皆刮目相看謂東方大有人在夫而後高麗可保中國可安亞洲之大局可以永保昔人有言曰天與不取反受其咎今日本師喪於外餉竭於内民怨沸騰兵心離散已岌岌不可終日此正天亡之時也中國以十倍之兵十倍之餉以大制小以順討逆若不乘此時大加懲創以伸數十年之積忿坐失事機使彼得以苟免縱敵貽殃必且致他日之悔甚非我之得計也要之中與日勢不並立我不能制彼彼必百計以圖我惟有以大創之乃可一勞而永逸取威定覇在此一舉時哉弗可失已 
[本館接奉電音]  
　　昨由京友電傳諭旨二道敬謹譯登○七月廿二日奉上諭永德現在來京陛見烏里雅蘇台將軍著崇歡暫行護理欽此同日奉硃筆李培元補授詹事府少詹事欽此 
[宣南鴻雪]  
　　禮部爲知照事本年八月加上慈禧端佑康頤昭豫莊誠壽恭欽獻皇太后徽號十五日卯時皇上詣慈寍宮恭進册寳進表行禮王公百官均應隨從行禮十六日升太和殿受賀頒詔相應通行各衙門轉知會應行禮王以下文武旗漢官員按照本部奏定禮節屆期朝服行禮○户部北檔房示傳北洋領餉委員知縣左輔謝汝翼成肇麐李映庚鹽大使陸炳奎等於本月初十日卯刻赴部聽候領餉毋悞○欽差管理烏蘭哈達稅務志榷使祿差滿例應更換經理藩院於記名稅差各員中揀擬正陪示期七月初八日帶領引見請簡本日奉硃筆圈出這督理烏蘭哈達蒙古稅務著理藩院員外郎珠爾罕布去欽此○禮部爲劄取事八月十六日皇上升太和殿受賀頒詔應派宣表官一員相應劄知太常寺將應行開列職名務於卽日送部以憑奏派○户部示傳請領黑龍江秋季防餉委員雲騎尉徐次靑等知悉所領銀兩本部於本月初十日辰刻開放該委員等務於是日赴庫承領毋違○侍衛處爲知照事七月初八日奉旨朕於明日辦事後由勤政殿檐前乘轎出德昌門進西苑門進西華門隆宗門内右門至建福宮教靜成皇后聖容前拈香行禮畢仍走内右門隆宗門西華門進西苑門德昌門還瀛臺用膳召見大臣卯初二刻預備欽此○前廣西巡撫馬玉山中丞丕瑶在家讀禮近已服闋由原籍北上本月初五日入京循例 
 
 

Page 2

 
 
假西華門外靜默寺歇宿敬繕具安摺緑頭簽於初七日夜子刻專弁齎赴西苑門呈請奏事官遞入初八日寅刻中丞赴詣西苑門在九卿茶房小憇少頃由軍機處發出傳單馬丕瑶二起入見中丞卽步入西苑上御勤政殿垂詢在籍何事曾否從戎及辦過中外交涉之事中丞據實上奏宸聽畢退與樞臣小叙遂乘輿還寓午餐後往諸要津處禀安○吉林將軍長軍帥遴委驍騎校德林等將烏拉總　所屬上三旂捕獲五厘迄一錢餘之東珠四百一十八顆正珠一百五十九顆分别光色包固粘貼印花並開具細單齎送入京由東華門赴内廷總管内務府堂上投文呈進經堂郎中騐明後禀堂於翌晨入奏呈覽 
[節欵犒師]  
　　朝鮮土匪作亂日本乘危思逞啓釁寒盟李傅相分檄各軍大伸天討曾奏請指撥餉項轉運出關皇太后願移慶典經費銀俾作剿倭之餉除由户部籌撥濟餉的欵外復諭由海軍衙門户部兩處先行各撥銀一百五十萬兩共三百萬兩交傅相作爲各軍行餉餘俟籌明陸續撥解 
[鮮王稱貸]  
　　本館派赴韓京訪事人云朝鮮地療民貧帑藏匱乏加以倭人乘危入宼國用益覺不敷不得已向華商和豐人參局貸銀二十七萬兩天利等二局貸銀二十六七萬兩共計貸銀五十萬餘兩以助兵餉之不足 
[會議倭事]  
　　京師訪事人云本月初九日總理衙門翁大司徒李大宗伯曁禮邸額張孫徐四樞臣奉旨齊集海内軍機值廬會議要件諸王大臣議商多時方行散值雖未悉所議爲何大約仍爲日本一事也 
[請纓志壯]  
　　京師訪事人云管理神機營事務和碩額駙札駙馬都尉拉豐阿上疏以倭人肇啓兵釁與國爲難亟應滅此朝食乞統偏師前赴海疆迅奏膚功以伸報効之意未悉皇上恩准與否然似此矯矯虎臣請纓志壯誠足氣呑倭虜使不敢逞志於高麗矣 
[商船充數]  
　　日本兵艦本不甚多加以屢次交鋒其著名之松島吉野等船皆被我軍擊毁徵兵調餉竭蹶堪虞不得已將玄海丸熊本丸次第改爲兵艦然船質窳脆頗不相宜徒飾美觀全無實用兹聞西京丸亦已略加改作安設砲位編入海軍艦隊中此其困慮情形早已衆目共覩尚欲稱雄海上不幾如蚍蜉之撼大樹徒然貽笑於人哉按玄海丸倭語謂之勤開馬魯卽前報所云駛至仁川抗不報關納稅者熊本丸倭語謂之枯麻木讀馬魯西京丸倭語謂之賽交馬魯三船皆賃自郵船會社云 
[倭人越俎]  
　　成　中國駐日星使領事等官皆已下旂回國所有華人之旅居各埠者請美國代爲保護兹聞長岸一埠倭人每派巡役闌入華人家搜查日或一二次或三四次凡有阿芙蓉癖者恐其將烟具攫去改而呑服戒烟丸而華人之由上海至長崎者旣抵馬頭倭人卽上船查問須將姓名籍貫一一告知待其電致東京得回電後始准登岸否則勒令折回夫華人旣已屬之美官何煩倭人之查察任情越俎其亦知有悖於公法章程乎或曰日人烏知公法惟是效海盜之所爲耳何足責 
[倭人殘暴]  
　　日本屢遭挫衂之餘所調常備　　　數千名傷斃不得已强徵豫備兵充數其兵皆不願荷戈從事往往未經戰陣先已自刎而亡蓋默計死後可輿屍歸國也不料督兵者更殘酷無道見有自盡者卽舉火焚之一炬成灰了無痕蹟於是日兵皆離心離德朝夕怨咨指顧之間恐不免倒戈相向矣或曰我中國宜體天地好生之德乘此機會設法招降旣得藉以偵探敵情且日後可互換操江船上之被擄者昔年普法之戰法人每向普國投降普人一律納之降者遂盡洩軍機普人得大獲全勝今曷勿效法而行之乎執筆者曰是或一道爰錄其說於報以告有統兵之權者 
[大將星沈]  
　　福州將軍希軍憲在閩有年官聲甚好本月十八日偶然抱恙至夜分時遽騎箕尾而去遠近聞之無不同聲悼歎也 
[老成凋謝續述]  
　　原任安徽巡撫沈仲復中丞秉成於本月十八日刻刻在婁門内新橋巷公館仙逝已紀前報兹悉仲帥在安徽任所奉召進京解任後卽於六月二十八日行抵蘇臺其公館居於婁門新橋巷園林小築已十六載於兹矣仲帥因在任所公務繁冗竟於數年前得怔忡疾時而哮喘痰湧時而咳𠻳氣逆遍請名醫診視僅得少痊終不能盡拔根株時發時愈已歴年所此次抵家後本擬卽日啓行藉伸戀日之忱不料甫留三日舊症復發然猶力疾强起日與諸親友往來酬酢無異平時惟飲食漸减常謂諸公子曰我年老力衰恐不久於人世矣延至十八日夜半含笑瞑目而逝時大公子有事於浙當卽發電報喪翌日卽乘輪而返蒲伏靈前一慟欲絶迨大殮時省中各大憲及各紳董咸來送殮一時素車白馬頗覺濟濟盈門也 
[提調海防營務處]  
　　倭奴犯順浙江通省海口嚴加防堵撫憲廖穀帥酌派幹員辦理營務處文案等差已錄前報而提調一差非熟悉海疆大員不辦兹經穀帥札委杭州府陳太守璚候補府楊太守葆銘充海防營務處提調差 
[厦門有疫]  
　　厦門訪事人云時疫流行與香港粤東無異大約人家先有死鼠然後延及於人人心惶惶朝不保暮游手好閒之輩遇事生風或欲舁關聖神像出巡或欲求玉皇上帝免疾紛紛擾擾可笑而亦可憐也 
[鷺島官塲紀事]  
　　厦門訪事人支黄灼巖宮保奉旨兼署水師提督擇吉本月初十日接印視事○興泉永道禀奉上憲招募衛隊一百名在轅護衛派保甲局委員朱德輝二尹爲哨官副以徐越樵都戎 
[因病繳札]  
　　丹陽縣典史高捕廉陰都於上月在任病故遺缺經藩憲酌委常州府知事沈二尹廷銓署理二尹本擬及早赴任因爲二豎所纏遂遞禀繳札請另委他人接署藩轅於廿一日牌示以候補巡檢林之豫署理 
[踴躍從戎]  
　　寍波當道招募勇丁鄉人之膂力剛强者無不踴躍從戎誓殲倭虜大憲壯之檄調五百名赴臺灣防禦似此士卒用命上下一心以視彼族之軍士怨咨離心離德者眞有天淵之隔膚功之奏指日可期矣 
[倭諜成擒]  
　　有一倭人扮作秃奴模樣附太古公司武陵輪船赴寍波中途經西崽細心盤詰其人於華語尚爲生澀鈎輈格磔欲吐仍茹叩以象教源流尤茫無以對知係敵人之爲閒諜者乃縶以巨索閉諸艙旣抵馬頭乃解送地方官請辦 
[游戎庖代]  
　　福州訪事人云南澳左協侯椿林游戎明輔由閩浙總督譚制軍檄令暫署南澳鎭總兵蓋以正任劉淵亭鎭軍永福調赴臺灣遺缺未便久懸故委游戎庖代也 
[閩省團防]  
　　福州省城業已舉行團練由臬司會同府廳縣遴選團總十人招募勇丁以資保衛蓋亦藉以防禦倭人也 
[襄水復漲]  
　　漢口信云十三日午後七八點鐘時漢水頓漲尺餘急流如箭船不敢行至十五日已漲五尺有奇 
[金陵試事]  
　　金陵訪事人云每科錄遺案發未取者輒尋顯宦爲之關說甚至抛擲孔方飽飫差役執事卽俗所謂撞大鐘也溥玉岑宗師有鑒於此懸牌曉諭諸生凡未經錄取之人不必紛紛請託俟大收後統發全案除不完卷者外一律可以入闈勿因久不發案致滋疑慮等因上江學政聞亦如此辦理○有安徽考生三四人駕一葉扁舟往遊元武湖向舟子言明靑蚨五百翼比至城北大影壁招招者告諸生曰此處距城不遠出城十餘武湖光如鏡荷風習習吹人卽是納凉佳境請登岸自去否則河道阻塞小人未能陸地行舟也考生唯唯及夕陽西下興盡而還怒謂舟子曰爾奈何誑我奔波五六里始達其地雙足酸痛幾不能履地爾旣送我　半途我亦當以半數奉贈舟子不允因而口角考生憤不 
 
 

Page 3

 
 
可遏毁其器皿篷窓並扭舟子髮辮欲送上元縣請懲行至内橋遇同鄉人解釋舟子惟有大呼晦氣而已 
[勁兵候調]  
　　九江總鎭周德泉軍門長江水師湖口總鎭柳馥堂軍門奉江撫德中丞水師提督黄軍門行知轉奉南洋大臣劉峴帥札飭以日本無禮肇釁各營宜准備征調兩軍門卽飭所屬之前後中三營及城守營新勁營選鋒左右選鋒湖口營吳城管饒州營安慶營砲臺營各將領秣馬厲兵以備征調麾下貔貅一聞號令莫不勇氣百倍誓欲滅倭而朝食也 
[江流九派]  
　　署理九江後營遊擊傅春海叅戎成龍前營守備兼護遊擊丁仰之守戎奉鎭憲諭嚴飭各城門弁兵嚴查奸宄叅戎與守戎奉諭後督帶弁兵每夜八點鐘時出外查緝直至東方將曙然後回署○九江府崇濟川太守令五屬挑選謄錄若干名委王紫綬少尹押解晉省十二日由水路起程○特授德安縣朱小莊明府履任後於十一日至郡城謁見道鎭府并拜會同寅小住五縣公所旋於十五日回縣○九江鎭標城守營把總李君廷賓歴充各任鎭憲巡捕官日前因騎馬跌傷左脚倩醫療治杳無效騐初十亥刻遽赴泉臺傷哉 
[星火宜防]  
　　本城小南門外水神閣左近恒利煤炭店前晚十下鐘時聞後面披屋中忽有拉拉之聲店主從夢中驚醒則見濃烟滿室大聲呼救左右鄰人畢集灌以淸泉赤焰遂息僅焚板擱一座及霞星物件而已○某甲在老北門内開設古玩鋪前晚自英租界觀劇回家人煮膳充飢倦眼糢糊遺火薪中未及覺察俄而火發延燒灶披幸隣人未入睡鄉恊力灌救得以無虞僅焚去樹柴等物當由該處巡局委員將甲拘案懲辦 
[棺中火發]  
　　有某甲向居南市萬裕碼頭因病身死家人盛以三寸桐棺舁至附近荒地暫厝附近居民以天時炎熱恐有穢氣薰蒸不允停放仍由舁棺者舁至天鳳樓後面土阜之旁停放旣畢相率歸來此處人家見黑烟縷縷自棺中出急爲汲水灌救得以卽熄然棺底及前後和業已焦灼有知者謂甲生前有烟霞癖殮時家人將烟具放入棺中並有自來火一匣及石灰等物爲赤日所灼遂致轟發山木自焚膏火自煎理或然歟 
[幾遭人命]  
　　前日粤人唐惠東投老巡捕房報稱我與唐懋隆梁應南股開長發棧不料伊等竟通同一氣圖賴股銀曾控諸英公廨及上海縣未經訊結兹懋隆與梁不容我住在棧中將我行李鋪程抛棄與之理論伊等突出六門手鎗欲將我擊斃請卽派包探往查捕頭以事關圖害立飭包探秦少卿及八號西捕至長發棧細查懋隆及梁言語仍多不遜秦探等遂據情回格捕頭大約尚須澈底根究也 
[幾釀禍端]  
　　前晚九下一刻時有一日本人行至虹口中虹橋東首途遇小孩向之詬詈日人怒目視之孩詬詈如故日本人乃高舉所携之杖嚇之孩懼而暤行人疑其有意行兇羣起兠圍言欲扭送捕房控訴適某號巡街華捕至告以衆怒難犯不如舍而之他日本人得脫樊籠行至虹橋西首某弄中羣孩又起而羅唣日本人怒拾磚瓦抛擲巡捕上前拘捕日本人遂如飛而去不知所之 
[飭匠修墻]  
　　前夜有總局馬夫放馬　韁此馬行至縣署民壯房將墻壁擦倒幸人皆在庭際納凉得未被壓現由黄大令飭傳工匠修砌已將工資發出矣 
[司巡狡賴]  
　　前有柴船户朱桃根偕妻弟王阿四由川沙販柴來滬售空回去行經嚴家橋厘卡看艙王阿四墮河身死朱桃根報縣請騐禀稱被厘卡巡丁看艙欲揭平基開看王阿四坐住不依被巡丁將籖一揚王遂大驚翻身墮河經黄大令騐明委係墮河身死飭令將　　　再候傳案覆訊旋經厘捐總局朱廉訪聞之以案關人命飭縣傳提巡卡司事王集安巡丁周陞司事之跟隨胡祥守船陸阿虎到案澈底根究供詞各執且言均未上過朱船又提朱桃根及屍母王范氏到案質訊指認胡祥上船揚籖者卽胡也胡供在王師爺處爲跟隨素無看艙名分被朱悞指大令詰訊再三各執如前飭王交水利廳看管胡發東廳周陸收待質所朱飭退聽候禀請朱廉訪裁核兹奉廉訪批飭嚴行訊究不得任其抵賴使王阿四沉寃莫釋黄大令遂於前晚升坐花廳提王等四名到案王供是夜航船甚多周陞看艙甚忙職員囑胡祥去看回報是空船大令問胡祥回報空船可知到過朱船事屬有因朱桃根供詞始終如一似無遁飾胡祥堅執如前供用燈籠隔開二船一照見是空船當卽回岸並未上船周陞供航船共有十二號小的看至第二號胡祥携燈照看陸阿虎供小的停船時適對岸有船到來喚令停泊東岸守候看艙王阿四因何墮水小的不得而知大令曰爾等敢如前狡賴耶此案係奉督辦朱大人批飭澈底根究人命至重不能由爾推卸卽可釋放了事究詰至再執定前詞大令飭王仍發水利廳看管其周胡陸三名均收待質所再行研訊 
[上海縣署瑣案]  
　　李岱春軍門假寓萬安樓客棧被粤人周阿增滋事攫物送縣請辦已登前報前晚黄大令升堂提訊周供廣東人在萬安樓棧間壁廣安信打包店爲夥其時客棧樓上傾水注下潑在小的身上小的與學徒名小弟上樓詰問並不攫物老板莫阿增亦未上樓小的被伊拿住又將莫阿本送入捕房旋卽放出大令曰李大人言爾等共有十餘人上樓攫物失去翡翠班指銀時表團扇鵝毛扇熟羅長衫接衫等物爾可從實供明何人所竊周供並未攫物亦無率領多人上樓大令飭笞二百板仍不吐實大令曰爾不供明所失各物當著爾一人賠償周惟稱寃枉大令判令收所俟補提莫阿本莫阿增到案再行訊核○前日傍晚有安徽人程八觔將伊姪程王忠招至上海縣請騐傷勢經值捕禀明黄大令卽坐花廳訊問程八觔供稱在程公館服役伊姪王忠在南市裕昌木行帮工前夜有竊賊從窓口越進行竊伊姪聞聲而起出外追捕遂被拒傷求請騐究飭將受傷人抬至案前供年三十一歲在裕昌木行爲庖人前晚三更後小的瞥見竊賊越窓而進追捕之下被用鐵器擊傷頭額胸脇等處痛楚異常黄大令飭仵騐明傷勢屬實卽傳該處地甲陶昇汛捕丁和至案謂裕昌木行内有竊賊行兇爾等曾否前往查勘有無形跡陶供小的等曾往木行看過並無越窓而進形跡想已先　躱匿在内又問此案由木行而起因何不將行東帶案候質著將行兇竊賊赶緊緝獲延干嚴比並令程八觔將姪抬回妥爲醫治聽候提犯嚴辦 
[法界公堂瑣案]  
　　鎭江著名靑皮李長生又名洪喜與無賴張桂生因含醋意在小東門外許謝氏花烟間内　張桂生控稱妻陳巧珠被張誘拐來滬押入許鴇花烟館爲娼經葛同轉訊供許鴇供出實情同轉卽著該妓之姑湯張氏丈夫湯榮生來案候訊李知機關敗露遂回鎭江昨禮拜四葛同轉會同代繙譯官巴君升座湯張氏挈同其子湯榮生投案呈到合同筆據同轉提在押之張桂生問此據在何處出立張供卽在湯張氏家立據計洋六十元小的得過中費洋三元又問前呈之票何以云三十元許謝氏供此據由韓姓出立作爲借據事在去年八月李長生本係著名靑皮此事實因索詐起見同轉檢閱各據謂張曰爾等慣作此種不法事實堪深惡又問湯張氏曰爾媳賣娼是否出於己意供稱係韓懷生與張桂生等起意著將張桂生押候笞責三百板送縣遞籍陳巧珠供在母家時小名五十子十歲過門童養先配陳姓爲媳於十六歲時又配湯姓丈夫向在揚州習業湯榮生供小的之妻先由王姓引薦爲傭旋被帶至蕪湖自願爲娼小的之父聞而忿恨一病不起巧珠供有夫之婦豈肯爲娼實因姑與丈夫歇業無聊將小婦人送入花烟館同轉統核案情謂爾等均非善類湯榮生著覓妥當保人具不再縱妻爲娼切結身價洋六十元著湯張氏交出充公許謝氏旣知伊係有夫之女不應擅押作娼著掌頰二百下不准收領身價陳巧珠不應偏聽靑皮之言流爲娼妓著掌頰三百下呈案之筆據當堂塗銷湯張氏著繳到身價洋銀完案○開亦新園盆湯之趙孫氏控夫妾王氏不守婦道時常吵鬧經葛同轉迭次訊供著將王氏押候傳到趙玉堂之舊交等來案候核昨日趙孫氏同子世吉投案並據趙玉堂之從弟趙雨溪世交趙小竹二人呈遞節略 
 
 

Page 4

 
 
另有職員鄧文通李雲軒許麗等亦呈節略謂玉堂在日與職員等舊交深悉其家世殁時少有積蓄並遺下皮箱六隻竹箱一隻由職等親交王氏同轉謂趙王氏曰婦人之義夫死從子爾旣嫁趙理應隨同大婦回家王氏不願回去願削髮爲尼或入淸節堂同轉謂爾尚未悔悟耶著押候再核○江永輪船茶房王阿寍因帶小貨與水手王丁毛周阿狗口角阿寗被毆受傷送仁濟醫館療治由招商局買辦函致葛同轉將王丁毛周阿狗拘提昨由包探送案王倩人扶掖上堂供稱在江永輪船充當茶房王周係水手將茶葉藏在厠中爲搭客所見報知帳房買辦亦知之本月十八日輪船抵埠王周悞爲小的報信以致事機敗露因此挾恨將小的攢毆阿狗先踢二下丁毛亦帮踢兩下受傷甚重蒙買辦送往醫治小的又另倩傷科據云須三禮拜後方能行動又據包探禀稱醫生云不過十日可愈王周二人同供夾帶茶葉藏在厠中王阿寍係同　夥友不應通知同轉謂夾帶私貨本干例禁現在王旣受傷著仍送仁濟醫館王周二人押候王阿寍傷痊再核○李兆輝控同鄉人兼有親誼之甲珩常來纏擾已被訛詐洋四五十元是以送案請究申珩供在天寳棧失去衣服值洋五六十元現因母舅靈柩暫厝西門外羅家灣擬欲盤柩回里與李係姨表兄弟向伊告貸並非訛詐同轉問李曰有此事否答稱此事殊費周章卽使趁輪至天津後尚須遵陸前行况棺木已朽不能運動只能檢骨申稱已預備火油箱盛儲骨殖同轉謂李曰歸骨首邱亦一好事爾旣爲親戚理應相助著貼銀廿兩候擇日運送回籍○伊馬田洋行司　人　丫頭訴稱行中前失自鳴鐘一架以後時常失物昨日主人親見陸阿松闖入意圖行竊幸卽拘獲解案請訊陸阿松供蘇鄉人前日來滬尋友悞入洋行並非圖竊同轉以指竊無憑著押候掌頰四十下飭送蘇州航船勒令回里○前日傍晚時有一人痴狀可掬闖入法工部局大餐間當被拘獲昨日解案葛同轉訊問之下語無倫次望而知爲瘋人因係紹興會稽縣人飭送興仁里壽康錢莊交執事杜君妥爲安揷 
[順直急賑]  
　　頃奉到鴻興寳行交來臺南寳德號經募賑洋三十元合申銀二十一兩九錢又奉徐儉德堂助賑洋五十元樂安刼餘生求除病消災精神復原賑洋五十元唐持道求父病愈洋五十元又續助求父病速愈洋五十元又助求妻病愈并求得子洋四元廉泉集腋不遠千里而來仁孝呈祥定卜一門之福竊以順直賑務方期竣事不料津河又報决口一片汪洋雪上加霜萬望菩薩慈悲鴻施再造比陽春之有　祝功德兮無涯又奉萬承志堂馮聽五仁翁交來棣華堂記記樓主人樂助救疫丹八百錠先後祗領同深叩謝佈告公鑒[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[朝鮮考略]  
　　朝鮮一名高麗以蕞爾國僻處東隅自箕子受封至今幾三千年臣服中邦向稱恭　　　　　　王室爪牙也其地南北相距約一千八百里東西最寛處僅八百里地形長袤中狹而首尾較廣東西南三面濵海西北達盛京以　　江爲界北界吉林東北與俄羅斯爲鄰沿海島嶼環列碁布星羅或斷或續數難更僕濟州巨濟其大者也秦代爲遼東外徼漢末爲公孫度所　傳至孫淵魏滅之五代以後王建闢地益廣并新羅百濟爲一都開城以平壤爲西京國號高麗尋子孫遣使朝貢於宋以及遼金歴四百餘年　嘗易姓明洪武二年其君王顓表賀卽位賜以金印誥命封高麗國王在位二十五年子瑶嗣位昏庸無度荒於酒色衆推門下侍郎李成桂主國事詔許其自立聲教成桂更名旦遷鼎漢城請中朝改國號詔更號朝鮮旦衰請以子芳遠襲永樂元年詔賜芳遠金印誥命冕服以承統緒十七年芳遠年邁以其子請襲厥後世世繼繩遵守罔替萬歴時日本關白入宼國王以承平日久不諳戰事全境失陷具表求救中朝遣兵征之會敵酋死遂復故土國析爲八道中曰京畿東曰江原西曰黄海南曰全羅東南曰慶尚西南曰忠淸東北曰咸鏡西北曰平安國朝仍其制頒定歲貢章程歲將終王遣陪臣來京具儀上表泥守宮門中朝厚賚其王大饗使臣飭領欽天監時憲新書以歸凡逢兩國慶喪等大事亦刊有賀吊定制遵行弗替近年與泰西諸大國立約通商開設釜山鳳山鸇山等埠朝廷命合肥相國與其合臣議定互市章程縷陳君臣上下之分以明中朝藩服非通商諸國所得較短長其國官階品秩風土人情與中國大同小異上有三公位居丞相襄贊國政冡宰百官名曰領議政及左右議政其下六部曰吏曹户曹禮曹兵曹刑曹工曹各曹判書一人位並中國尚書叅判一人叅議叅知各一人及正郎左郎等官外官每道設監司一員如中國督撫然下有府尹及大都護府牧使都護府都事判官郡守縣令縣監等職有所謂留守者額設四缺用以護衛都城位副監司而職並焉　　江華廣州開城水原四城均隷京畿道武秩内官除兵曹外設有五衛京畿江源忠淸黄海四道爲中衛慶尚爲左衛平安爲右衛全羅道爲前衛咸鏡道爲後衛五衛各裨將十二人又設禁衛營總戎廳守禦廳訓練都監左右捕廳大將率皆文武二品大員兼職外官有統制使節度使虞侯僉節制使等職各分兵馬水軍兩班國中官爵世祿爲多罕有以才學登選者至以白屋而躋公卿則更寥寥矣募兵之制凡平民男丁年十六强壯能用武者選以充役年屆五十者免篤疾廢疾者亦如之若篤疾廢疾且年七十以上者其胞兄弟亦准免役至九十以上則諸子盡免役人民貧多富少居皆茅茨屋之覆瓦者十僅一二室無桌椅皆席地而坐衣服多麻苎衫皆大袖巾形如弁知文字喜讀書性柔而謹孝親敬長風氣頗敦凡遇婚喪大事或水火之災鄰里之人莫不爭先劻助不吝財不惜力其仁愛公義之誠有足多者待賓客甚厚雖行道人素昧平生者苟欲假館亦必殷勤欵接飲之食之與至親密邇者無間設風雨見阻卽連朝下榻亦莫之怪因之風氣漸卽於濫而游惰之習起矣北方之民性稍强悍耕漁操作倍勤於南方南方之民氣質寛厚人才輩出頗有文質彬彬之槪明萬歴間國人始有信崇天主教者迨國朝嘉慶時從者益衆旋垂苛禁其地山嶺縱横盤旋紆曲入其國者終日行羊腸鳥道中無平坦之區計自圖門江遵海而南蜿蜒奥衍綿亘千餘里最著者京畿道有寳蓋山都城東南百里北有三角山白岳山風景絶佳爲游人玩賞之所西北有神嵩山一名嵩岳山又作松岳山在開城西王建都此爲開國主山故城曰開城咸鏡道有白頭山通國諸山此爲最峻山頂積雪經月不消晶瑩皓潔一望如銀以是得名其次爲全羅道濟州島之漢羅山或作漢拿山慶尚道之烏嶺山又次之廣袤數十里懸崖巉峭中通一線之路江河之大者一曰漢江源出金剛五臺二山合流過漢城之陽入海其南卽古曰濟國大同江一作大通江舊名浿水唐蘇定方破魯兵於浿水卽此西北有鴨緑江一名馬訾水圖們江或作豆滿江東南流入海至論人物唐有崔致遠崔匡　二人游學申華成進士名震一時明洪武初有金濤登丙辰進士榜宋濓會試錄序稱高麗之士與焉濤其一也鄭夢周少負忠孝大節精研性理爲東方理學之宗累官門下侍郎當國多故處大事决大疑不動聲色時稱王佐才李穡秉質聰明博通經籍自政歸李氏穡與夢周等思奪社稷於成桂之手以延王氏一線緒雖貶徙流離始終不變忠節可風時稱僅見南袞累官吏曹叅判輯三綱行實問世徐居正字剛中有文學名著有北征稿申叔舟官左參政天順間張寍使朝鮮叔舟爲館伴唱和甚多淸麗芊綿亦絶域才也申光漢舉進士有綱常常變策傳誦一時許葑同弟許筠先後掇狀頭皆以文鳴於時妹許景樊名亞二兄爲閨秀中所不可多得至其物産金銀銅鐵之礦皆有亦産參黄漆等物黄漆樹似椶六月取汁漆物色如金馬高三尺身小力强俗名果下馬又有長尾鷄尾長三尺許其綿布苎布粉綢各色綢虎皮赤狐皮海參等尤爲國中富有之物 
[查拿賭棍]  
　　賭棍小和尚糾同徐東海寍波阿芳等數十人在廿七保十一圖串通土豪周文邦設檯聚賭引誘少年子弟　敢聚衆數百人與虹口各賭棍互相械鬥如臨大敵現聞保甲總巡葉司馬已飭差查拿矣 
[英廨晚堂瑣案]  
　　戴留留控妻子范氏私逃前晚宋通刺升堂訊問戴訴稱小的家在治下义袋角向在某洋人家當園丁家有母親及弟妹妻子范氏素性輕狂不安於室屢經教訓終不改移至本月初一日驀地脫逃前日在老閘東觀音閣碼頭某小烟館中尋獲求恩訊究范氏供稱小婦人年二十二歲時被丈夫毆辱是以私逃現在寄住義姊阿寳所開小烟館内旣蒙提訊願隨丈夫回家惟恐仍被辱毆求老爺向之開導通刺著掌頰五十下交戴領回管束惟不得再行凌虐○蔣阿毛衣履翩翩遊行廛市尋花問柳如土揮金不知者幾疑王謝名流金張貴　實則龜奴蔣鳳祥之子固所謂曳尾泥塗者也日前復裝作大老官模樣摇摇擺擺至娼婦林黛玉處尋歡龜傭初尚曲意承迎連呼蔣大老旣而認出廬山面目以其違犯娼家定例糾同已革縣役王姓扭至某茶肆評論爲鳳祥所知央同類出爲排解備就香燭鞭爆向林娼負荆鳳祥尤惡其子不守家箴擅裝嫖客扭送公廨訴請究懲通刺訊究之餘阿毛蒲伏庭前供稱小的年二十二歲素來游手好閒以後自當遵守章程不敢再違庭訓矣通刺著當堂出具以後不再違犯切結釋之使歸 
[英界公堂瑣案]  
　　大北電報公司失去寳山縣境海線約七千磅查係此處鄉人張榮慶等所竊因投公堂控告宋莘樂通刺立傳地保殷春春研訊禀稱張係小的圖内之人小的可將伊交案通刺問何時可交禀稱小的願具限一禮拜通刺商諸易副領事准如所請○日本商人小泉氏之夥任永泰控陸子富騙去洋巾一箱包探施富寳拘陸請究陸供稱此貨由震記行夥林和卿囑小的往取林遞禀聲稱小泉曾取去銅鈕二箱掯不付價故而倩陸向取洋巾以抵通刺謂將貨抵貨亦生意之常事惟不應遣陸騙取答稱小的往取不付故倩陸騙之通刺令兩造出外自行料理洋巾暫存捕房○包探江阿三禀稱西人沙路文報失衣一件小的查係細崽孫阿三所竊送案請懲孫供稱小的因工資未領適有急需故暫借此衣付質通刺判令管押五日○孩子程阿仔手持洋傘一頂被曹阿二所奪取二百四十八號華捕見之將曹拘獲傘已抛棄昨日解案請訊程孩申訴前情通刺判令曹賠小洋銀三角○包探竇如海禀稱鄉人曹毛毛持銅質僞洋銀五元向某夾板船上西人刁士伏買對時表一枚是以拘案請訊刁士伏投案申訴前情曹供稱此項洋銀從某處收下不知其爲銅質通刺判令管押兩禮拜交人保出銅洋銀存堂候毁表給還刁士伏○包探竇如海禀稱小的拘獲竊賊楊金生詰知楊曾在某船局當庖丁竊取船客宓松榮之物約值洋銀十餘元宓投案申訴前情旋有陳通記船局主某甲投案訴稱楊係小的局中所用庖丁所竊各贓已質錢使用今小的願代爲之理償惟求將楊懲辦通刺判令管押三禮拜期滿送回湖州原籍○二百八十七號華捕拘天后宮畔聚賭之高阿金請辦通刺判令枷號五日○包探孔阿才拘獲竊取周松道家馬甲之張長興請辦通刺判令管押一日○四百三十一號華捕解張阿順至公堂禀稱昨晚小的見張欲擊蔣馮氏故拘拿送案張供稱小的寍波人蔣馮氏爲小的之女甥小的並未擊伊通刺著一併押候復訊○包探何瑞福禀稱馬販馬道隆在蘇州誘朱蘇氏來滬姦宿八夜某日氏欲出外馬竟持刀恐嚇小的聞之拘拿送案朱蘇氏訴稱小婦人家在蘇州欲來滬傭工致遭馬騙馬供稱武弁原籍山西前在吳淞營趙統領處當差保有　　銜曾與朱蘇氏來滬同住某客棧並未姦宿通刺飭送縣辦理 
[江西官報]  
　　六月十六日按知蔣星煥監印善後局並收發文件指分縣丞蔡濟良禀到係浙江人准補新建典史王濟中飭赴新任○十七日補用府　　沂委辦吉安釐局上饒縣朱錫祁禀辭赴任代萬安縣交亷代萬載縣李澂俱禀謝委新選山東博山縣蔡紹文禀辭指分遇缺先從九潘琦繳照係浙江人縣丞胡長震起服來江署義寗州黄壽英期滿更替以候補縣張鳴珂酌委署理抵作本班輪委○十八日候補縣陳燕昌解地丁進京直隷州徐信麟缷辦昌山卡回府經彭祖荃會同考騐謄錄書手從九張如馨酌委一次黄兆棠監印科塲墨卷何榮德贑州催减平　准補撫州府經徐銘新宜黄辦保甲回禀知江蘇浙捐案内得缺後以知縣用○二十日候補縣胡宗濬辦渣津緝私卡石守謙騐收寳昌局工程吳政修吳寳鎔楊炤俱酌委一次縣丞葛芝齡從九翟秉鈞俱拔委一次邳玉堂山東賑捐奬給五品頂戴南昌縣丞呂淸鑑記大功三次彭澤典史孫雲章禀騐看到省南昌府照朱建勳縣丞王遐齡道庫劉啓元周維淸俱監印試卷錢炘金谿辦保甲回蕭名章考騐謄錄書手顧永誠聞訃丁父憂 
[申報館恊振所經收順直振捐七月十一日至七月二十日止第廿次淸單]  
　　七月十一日海陽邵餘慶堂洋十元劉敬德堂洋一元救呑生烟藥粉洋一元○十二日南市元大亨交來寗波方門葛氏洋一百元浙西求是齋主人爲小兒湯餅移助洋六元浙西求是齋早經立愿洋十四元○十三日延陵來季子求止頭暈洋一元○十四日綺園因剃頭楊阿囒誤壞店規罰欵洋二元孫洪卿洋五角倬雲銅洋一元一角○十五日匯豐銀行交來某莊罰項充振生銀銅洋四十元黎玉麟虚對一元洋二角九分○十九日寸草春暉生求母病速愈洋四元沈苕生洋四元沈本鈕洋四元沈本湯洋二元沈彤書洋一元沈玉書洋一元○廿日抱愧子爲父母七旬雙壽喜筵移助洋十元以上總共收洋一百六十一元七角九分虚對洋一元銅洋四十一元一角 
 
 

Page 10

 
 
   
 
 

Page 11

 
 
   
 
 

Page 12

 
 
   
 
