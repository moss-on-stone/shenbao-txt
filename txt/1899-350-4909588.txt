# 1899 - 350 - 4909588

 

Page 1

 
 
[疉解振欵] [  申報館協振所謹啓]  
　　越東水患民歎其魚本館協振所承諸君子一視同仁源源佽助曾於上月分兩次解銀二千兩赴新嵊會三縣交楊信之朱葆山二善士散給飢黎又以二千兩解諸曁交孫問淸太史施振計先後共解過銀四千兩惟是時值隆冬嚴寒驟至災民衣不蔽骭日奔馳於氷雪之中慘怛情形實難言喻所望不分畛域駿惠頻頒庶果腹之餘禦寒有具實望雲九叩首以請命者爾肅此布陳㐲維德鑒 
[董印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空茲又重付手民校前益中精美惟紙墨工料日漸加昻是以每部核定實價洋銀五圓諸君子有留心乙部者請臨三馬路中報館申昌書室選購可也此布 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窾要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刊印裝訂十六本每部洋二元由上海望平街紹先書局蘇州彚文軒發售 
[加稅與免釐得失私議]  
　　嘗聞公法家之言曰凡世界内名之爲國者無論爲强大爲弱小爲自主爲藩屬無不有自定稅則之權或收或免或加或减皆由本國議定而他國遵行之他國或苦其所加過重祗能飭令己國商人不運不售而不能阻使不加且祗能倍加運售己國之入口貨稅以苦之而不能因他國之加稅而遂以兵戎相見此地球萬國之通例也由此觀之稅則者一國之私權而非他人所能干預惜中國當互市之初不能洞悉外情遽允各國將稅則載入約章於是私權變爲公權而自主幾同無主自通商後五十餘年來受虧不知凡幾前歲中日戰後國債日多庫儲益絀合肥傅相持節歴聘歐美二洲各國商請加重入口稅爲籌還洋債之欵俄德兩國慨然允從以爲各國睦誼素敦不難因而定議不意英相沙列不雷俟一言梗阻卒至事敗垂成其時各西報及英國商務會中人議論蠭起咸謂中西輯睦有年今中國以不得已之故求加稅則似亦不宜過拒惟須請中國政府將内地釐金一律删除始可應允推原其意以中國内地釐卡林列貨物過卡須節節抽捐商人成本旣加價值自不能不貴銷路遲滯勢所必然倘將釐捐盡行害除雖入口这初稅則加至一倍西商或未免受虧然旣無釐卡以梗塞其問則物價必廉購者自衆而洋貨可以暢銷彼此互衡自必有贏無絀惟中國政府以釐金爲入欵大宗上下皆視爲利藪一旦攺弦更張非但公家少此利源　各省冗吏閒員此後更無從位置以是諸多顧慮未能卽與掃除邇者盛杏蓀京卿又有重申加稅之議各國能否應允刻下尙未見明文然各西商之意總謂中國釐金有礙商務如昨日本報所紀請免抽釐一則某西字報云　得美國致倫敦之信大旨謂客居中國及日本之各美商曾公遞禀詞請政府商請中朝兀將各貨釐金豁免然後重議加稅章程云云竊謂稅則爲中國内政而能加與否其權操之外人揆之公法固爲不合然當時旣受其愚互訂盟約今欲驟行更攺西人苟無所抵制則每年忽添數千萬之欵在彼豈肯甘心然則於兩難之中求兩全之策毋寍將内地釐捐概行豁免而加稅之說必須以全力持之蓋釐金本爲軍興以來不得已之秕政當時原議一俟宼亂稍平卽行裁撤嗣以庫欵終未充足以是因循至今然釐局所入之欵歸之公者不過十之三四其餘自總辦委員以及巡丁司事無不羣相染指飽其私囊而坐賈行商折耗旣多不得不取償於所售之物因是年來物價日昻民情日困商務疲憊幾似江河日下無術挽回是釐金之爲害閭閻卽非爲加稅之故亦宜卽時裁革今西人旣有删去釐金可允加稅之說亟宜乘此布告各國將釐金立予删除四人有言在先加稅一事諒不能遽爾更變是則國課仍有所取償商情自不致離渙一舉而兩善兼備在中國亦何樂不爲或曰方今捐例大開各省納粟人員所冀得委釐差以爲取償之計若釐卡旣撤則報捐諸君無所希冀恐此後捐務必日見衰頽不知釐卡之設本祗在東南數省秦晉隴蜀之向無釐捐者何以報捐　省亦未嘗無人可知釐捐旣除亦自有位置閒員之處况國家辦理一事苟於大局有益雖有窒礙亦不能顧慮多端然則免釐加稅之說亦何必過事遲疑致貽外人以姗笑哉 
[本館接奉電音]  
　　昨日午刻京師飛電傳來上諭二道敬謹譯登○十一月十八日奉上諭著派崑岡裕德馳驛前往庫倫等處查辦事件隨帶司員著一倂馳驛欽此同　奉上諭世道人心之患　患於是非順逆之不明是以古聖賢有僞辯之誅有橫議之戒爲其惑世誣民也朕自冲齡人承大統篤荷皇太后恩勤教育垂三十年自親政以來時事艱難益甚朕宵旰焦思恐負慈闈付託之重隳　聖神武之謨稍冀得人以資振作而翁同　極薦康有爲並有其才勝臣百倍之語孰知康有爲密　邪黨陰搆逆謀幾陷朕躬於不孝並有祗保中國不保大淸之說遂有攺君主爲民主之計經朕覺察諄請聖慈訓政乃得轉危爲安而康有爲及其死黨梁啓超先已逋逃稽誅海外猶復肆爲簧鼓刊布流言其意在蒙惑衆聽離間宮廷迨譚鍾麟查抄康逆等往來信函有譚嗣同堪備伯理璽之選是其種種逆迹殊堪髮指凡我中外臣民知其狂悖者固多而受其欺愚者千百中不無一二不俱不察是非兼亦不明順逆所當相戒而明示者也自去秋訓政以來上下一心宮府一體勤救治理絶無異同而康逆等猶剏爲維新守舊之論煽惑狂躁喜事之徒殊不知我朝聖聖相承祖　昭垂永宜遵守且朕躬圖治之意但孜孜於强兵富國爲急今慈聖垂訓之言仍諄諄以修政交鄰爲急爰特明申誥誡披示朕心凡我臣民勿得輕聽流言妄爲揣測倘再搆煽邪說羣相附和去順效逆邦有常刑至康有爲梁啓超大逆不道漏網吞舟果竟稽誅是無天理近聞該逆狼心未攺仍在沿海一帶倐來倐往著海疆各督撫懍遵前諭懸賞購綫無論糾商士民有能將康有爲梁啓超嚴密緝拿到案者定必加以破格之賞務使逆徒明正典刑以　國憲卽使實難生獲但能設法致死確有証據亦必從優給賞總之邪說雖煽而忠臣孝子必不忍聞憲典雖寛而亂臣賊子必不能貸將此通諭知之欽此 
[法事議成]  
　　日本大阪每日新聞云去年中國四川省匪人　蠻子作亂將法國傳教士擄去并毁壞各處教堂法使屢向總署索償刻始議定計川東償銀五十五萬兩川南償銀三十三萬兩川西川北合償銀三十萬兩并準中 
 
 

Page 2

 
 
法兩國紳商開采蜀中諸礦共出貲本銀一千萬兩所設公司每月由華官查一次 
[俄艦赴高]  
　　日本大阪每日新聞云刻接長崎來電知俄羅國軍艦名辣司蒲泥之苦　忽於　日開赴高麗下碇釜山港口其爲冬季避氷耶抑别有事故耶外人無從測知已 
[追截俄船]  
　　香港循環日報云意國冧城接到電音略謂某日有一俄國輪船道經蘇彝士河前往爹拿高海灣船中滿載軍裝供給搭浪司華列國英人聞之立撥戰艦及巡船滅水雷船各一艘分投追截 
[俄員赴會]  
　　香港循環日報云法國巴黎斯都城定於明年開設博物會俄國農部大臣通飭各屬農學師將各處所種米麥雜糧繪圖貼說備呈農部以便轉寄會中與之比賽是亦勸農之意也 
[鐵路近聞]  
　　天津訪事友人云中國建築蘆漢鐵路向比利時國借銀三千萬兩訂定用人購料皆由比人主持現在由蘆溝橋至保定府一路業已告成逐日行駛火車頗獲厚利其由保定接至正定亦已開工惟此路另由法國人經理故所用多係法人間有華人大半信從天主教蓋天主教爲法人所崇奉故推愛及之也至從前經辦鐵路之委員司事等人則概漕擯棄原委之保定鐵路總辦某觀察亦經裁撤所存者惟提調某君然亦有名無實說者謂此路旣貸比國之欵應歸比人辦理何以法人竟得干預其間其殆比人向法國集股贊成乎請質諸深悉底藴者 
[湘興郵政]  
　　湖南友人來函云中國自郵政盛行而後商民同聲稱使幾於有口皆碑刻當岳州設關開埠之初稅務司馬士君以是舉爲當今切要之圖理宜一律興辦爰擬於長沙湘潭常德三府設立郵政分局委姜鄭王三君經理其事近已布置妥貼定於本月初七日爲始收取信件按戶分投 
[四誌行蹤叵測案]  
　　湖北蘄州知州凌仲桓刺史獲解行蹤叵測之某甲到省本館已三志報章兹又接漢口訪事友人來函云甲年　二十四五歲丰紳韶秀氣宇軒昻此次由蜀中東下有川省土藥局巡丁四名護送某日與某土客及荆州某茂才行抵漢皋小作勾留旋卽就道及抵蘄之韋園口不知如何與駐紥彼處之砲艇管帶某弁起釁致被拘入州署凌刺史提訊之下甲大言炎炎傲不爲禮初稱係康有爲之弟名有卓繼又稱敦親王之第五子及細加研詰則更言姓楊字海樓種種詭秘令人無從揣測現方覊禁江夏縣獄由督憲張香帥傳電至京探問　得覆電方能悉其行蹤也 
[投函婪索]  
　　廣州訪事友人云粤東捕務廢弛盜風日熾搶劫之案幾於無日無之近更向往來各船勒收行水銀兩明目張膽顧忌　無地方官付之不見不聞致若輩之膽愈大若輩之燄益熾日前竟敢投函江門稅關略謂此次須給銀三千兩限兩月内分期付淸屆時自來領取如敢不遵卽將關屋毁爲平地云云内　新　匪徒某甲名片一紙關上委員見之不勝驚駭據情禀明粤海關監督莊榷憲榷憲移咨督撫憲請札飭地方文武各宮協力保護並調撥巡船前往駐防吁光天化日之下盜匪猖獗一至於斯有除暴安良之責者吾不知其所司何事而任其恣意橫行也 
[粤東絲市]  
　　廣州訪事友人云本年粤省絲價奇昻爲歴來所未有豪商巨賈類皆獲利甚豐惟有承接洋人定銀者頗多虧折緣當絲市初興之際其價驟貶洋人之付銀預定　　照時價略賠銀兩將貨退回不料未久而價值日增來源更寥落若晨星以致市上不敷周轉刻下省城各機戶大半停歇所賴以接濟者惟四川山東河南安徽等省所出之絲若本省則竟不可多得矣 
[鎭郡官塲紀事]  
　　鎭江訪事友人云新任鎭江府向太守萬鑅由蘇垣乘官舫起程本月十二日行抵鎭江舟泊六吉園碼頭旋卽登岸入城謁見道憲長久山觀察並往各署拜會十三日附江永輪船赴江寗禀見督憲劉峴帥然後擇吉履新○江安糧儲道吳仲擇觀察重　督運冬漕事畢由北通州至　旋於本月十二日晚八點鐘時乘江永輪船抵京口在城文武各官咸　江十　迓觀察一一接見晤　片刻然後興辭翌晨卽啓輪赴省禀見南洋大臣劉制軍面陳要公隨卽回任○瓜洲鎭總兵高鎭軍光効探知兩江總督劉峴帥秉節赴下江查勘砲臺將次蒞鎭因於十五日後四點鐘時乘舟赴十二圩迎　 
[松郡官塲紀事]  
　　松江訪事友人云府尊濮紫泉太守偵知兩江督憲劉峴帥與江蘇巡撫鹿芝帥將次蒞吳淞查閱防務及所闢租界事宜爰於本月十七日淸晨命駕至西門外裏館驛乘舟前往婁縣屈吉士華亭縣王緯辰兩大令亦先後登程迎迓禮也○委署金山司巡檢汪少尹聿桐已於某日捧檄抵郡署見府尊濮太守太守卽飭赴任所少尹隨乘舟往南鄉亭林鎭接鈐任事○正任華亭縣典史調署金山司巡檢蔣海帆少尹朝琛因病出缺後身後蕭條家無長物不得已將所置家　賤價出售宦途苦况亦可憐已 
[八閩近事]  
　　福州訪事友人云有林幼屏者前因冐領官欵事發拘獲管押侯官縣典史署中旋卽私賄家丁乘隙逃脫上憲以王亮臣少尉疎於防範立卽撤任少尉忿甚懸賞購拿林先匿厦門某姓家後往新嘉坡嗣以資斧告罄私回厦門少尉偵知嚴密緝獲親自押解至省禀知大憲押候訊懲○王墓葉子英孝廉之子葉甲年甫弱冠與里人某乙積有微嫌某日行經節鉞里適與乙遇一言不合遽爾揮拳甲力不能支致被毆傷羞忿交加頓萌短見潛購阿芙蓉膏吞服遽赴玉樓孝廉痛子情深誓欲報官請辦乙懼央人一再緩頰得以數十金了事不至匍匐公庭何其幸也○省城南街隆美鞋鋪主人物故後由其妻某氏竭力撑持藉資餬口鋪中有學徒三人少年喜事羣思攺操别項生涯某氏不允三徒怨恨難伸相與服毒自盡某氏查悉大驚急卽設法施救一徒受毒最深登時殞命餘皆幸慶更生吁孺子有何不得已之苦衷何竟視性命如鴻毛也 
[散花洲懷古]  
　　武昌訪事友人云入冬以來天時和煦不意本月初七日彤雲密布細雨廉纎天氣爲之驟寒居民雖御重裘猶覺鳶肩生粟彼無衣無褐者流瑟縮街頭　情尤堪憫惻也○武昌府逄子政太守舉行府試事宜現已告竣特於某日頒發長案兹將各屬批首姓名照錄於左江夏　兆鯤武昌胡宗佐咸寗吳慕鴻嘉　張桂芬蒲圻謝西庚崇陽金鍊通城皮際可興國潘榮大冶佘昌駿　山舒欽○雙眼井左近居民某甲素操堪輿業生有一女年方瓜破貌比花嬌甲珍愛之不啻明珠美玉本月某日忽席捲所有而逃四處偵尋杳無蹤跡意　與有情人成了眷屬歟何竟將父母棄之如遺也 
[郎官湖選勝]  
　　漢口訪事友人云武漢兩埠向有渡船來往現聞某觀察擬集股攺設小輪船每船用一西兵以資彈壓大約來年新春卽可開辦矣○本月初六日之夜漢口大通巷居民某甲與某乙因事齟齬互相扭毆甲力大如牛擊中乙之要害致乙登時殞命屍親遂協同地保報請縣主相騐拘兇究辦噫忿之爲害大矣哉是故君子以懲忿爲第一要義○前者太古洋行鄱陽輪船行至大通江面拘獲扒手八人解交夏口廳署訊辦廳尊陳少石司馬迭次研詰扒手供詞狡展迄未讞成○鄂省大憲目擊時艱孜孜以整軍經武爲事特設武備學堂令督中協以下各武員肆習行軍布陣之道出奇制勝这謀果能戮力同心人人自奮何患數年之後不盡爲國家折衝禦侮之才哉○卾省修輯通志已由大憲籌撥經費設局開工矣 
 
 

Page 3

 
 
[望海樓問]  
　　鎭江訪事友人云待屆冬令宵小繁興　甲巡防尤須嚴密常鎭通　道長久山觀　有鑒於此援照上年冬防章程添設保甲委員分叚巡綽而以周錦堂都戎爲總巡恊同理事同知恒月波司馬丹徒縣王履安明府曁糧捕水利各員每夜帶同兵役至城廂内外大街小巷庵堂寺廟烟館客寓等處認眞邏察觀察亦時或督率小隊親至洋馬路江口洋關一帶巡查○鮎魚套某氏婦烟花隊中翹楚也積得　頭若干被著名土棍某甲偵悉向之勒索氏畏其兇燄允給洋銀五十元甲以欲壑未盈心仍悻悻日前糾集同黨十餘人前往讹詐氏無奈訴諸保甲分局局員卽飭差勇拘拿而甲已聞風遠竄差役追至新河口甲見事急聳身躍入河中經人撈置河于業已碩腹膨脝返魂無術矣丹徒縣王履安明府訪悉情由謂甲孽由自作且以黨羽動輒生事嚴飭差捕務獲究懲是亦除惡務盡之意也 
[折桂亭采風]  
　　松江訪事友人來函云今秋華亭縣南鄉常梓廟人尹庚新等毆斃鄉人盛小慶經前縣主劉謙三大令訊實收禁及王緯辰大令莅任後提案覆訊所供與前無異爰飭吏備齊文牘於本月十二日派差押解蘇垣禀請臬憲朱竹石廉訪勘訊然後按律懲辦○近日華亭縣王大令派差赴南鄉山陽蔣莊附近之胡缺口拘拿賭棍胡毛官戚福生已將胡拘入船中突被梟匪糾衆前來勒令開釋大令得禀卽函告駐紥漕涇等處之鹽捕營管帶孔子元游戎請派勇丁恊緝孔凡眞孔祥政兩犯迄未成禽本月十二日差役續獲戚福生一名解回署中押候訊辦 
[上海官塲紀事]  
　　昨日揚州保甲總局督辦某觀察因公來滬午前命駕進城拜會各當道至上海縣署時縣主藍雲峯大令飭家丁擋駕○松江府知府濮紫泉太守知兩江督憲劉峴莊制軍江蘇巡撫鹿芝圃大中丞將次蒞吳淞口閱視砲臺因卽赴滬恭迎昨日淸晨八點鐘時憲舟戾止停泊大東門外大馬頭上海縣主藍雲峯大令得信後卽命駕至馬頭晉謁午後太守乘輿入城先詣道轅謁見余晉珊觀察然後赴各衙門謝步 
[解犯過站]  
　　南匯縣民人楊星奎橫行閭里無惡不爲前經縣主汪蘅舫大令訪獲訊實口供詳奉上憲批飭解省核辦旋由署理按察使朱竹石廉訪提訊屬實核定發極邊足四知里充軍左面刺凶惡棍徒四字發回原縣暫行收禁候示刻已按站解回昨日行經上海解差投縣呈遞公文縣主藍雲峯大令騐明刑具飭收内監候備文轉解南匯 
[令節停訊]  
　　今日係長至令節英美租界公廨讞員翁笠漁直刺循照向章先期咨照英國梅繙譯官及各捕房停訊一日所有各案統歸禮拜六訊斷 
[請禁彩票]  
　　英租界大馬路抛毬塲左近萬有利彩票店前因出售江南義振彩票致被捕頭將店主吳熙榮傳送公廨讞員翁笠漁直刺訊供之下尙未斷結而租界各彩票店忽於日内黏貼出售義振彩票字條事爲捕頭查知因於昨日遣包探秦少卿投公堂禀稱租界中禁售江南義振彩票係本年西歴三月卽華歴二月中出自前讞員鄭大老爺之意禁令森嚴遵行已久今各彩票店公然出售請卽援案查禁直刺諭候禀請道憲大人核示 
[法界火警]  
　　法大馬路一枝春茶館橫街某姓所開之小鞋店昨晚七點一刻鐘時不戒於火冐穿屋頂因法捕心近在咫尺聞警卽驅皮帶車風馳而至竭力灌救逾時卽熄至如何起火情由容俟訪明再行續綠 
[上海縣署瑣案]  
　　上月二十八日之晚本城參府署被賊竊去巨贓報經上海縣主藍雲峯大令飭差至美租界將竊犯孔二拘獲前晚升堂提訊孔供稱小的係金陵人年三十五歲向在原籍充當線勇嗣因事斥革流落滬上已歴八年上月二十八日之晚　同黨三人至西門内小烟館嗷　至三更後同至叅府署後穴壁入内在二堂西首房内竊得皮衣八件及鈔票洋銀玉器翌日由同夥某甲携去質錢分給小的洋銀三十元小的嫌少復加十元伊等刻已逃往蘇州求恩寛宥大令惡其刁狡喝令鞭背一百五十下暫收自新所候再研究○賊犯王阿三前因行竊滬南高昌廟左近盧姓家贓物被巡捕獲解到案訊貢收押旋經失主認領失贓前晚藍大令飭役提至案前判令枷號一月發犯事地方示衆期滿責釋 
[英美租界晚堂瑣案]  
　　前者駐滬俄總領事來福覺君函致公廨内開本署文案陳某被王湘君卽王湘洲借銀不還請卽追給讞員翁笠漁直刺接閱之下飭差協探將王提到前晚倩襄讞委員張柄樞司馬研訊王供小的共欠陳洋銀一千三百七十元陸續還過一千二百元尙欠一百七十元及利七十元然並非小的所欠因曾作保故設法代償今店已閉歇無可措借求恩交保出外寛限淸償司馬准如所請著交妥人保出予限十日務將本利洋銀二百四十元如數繳案違于提追○職員趙崇遣家丁張國祥控吉陞棧主人吳文榮串同其夥王阿二竊取衣物直刺訊供之下斷令吳償洋銀三十元吳抗不遵繳趙復具稟求追直刺倩張司馬提訊吳遣抱告高鍾堯投案供稱趙客自四月十六日進棧積欠棧資洋銀五十元之譜因與棧主交好故未控追至前者所失衣物已蒙翁大老爺斷給洋銀三十元實因趙客不將所欠付淸故未呈繳並非棧主抗不遵斷王供詞一味含糊司馬謂高曰爾主吳文　旣與趙交好著爾出去赶緊理償毋得拖累違則移送上海縣署請辦旋卽將王還押高遵諭叩謝而去○二百六十二號華捕解送迷路雛婢王阿順至公廨禀請安揷直刺倩張司馬提訊王阿順供家在江北某縣年十三歲幼失怙恃當五歲時被人賣與陶伯寅家服役近日時被主母凌虐是以私逸出外冀得生機不料倀倀無之被捕送案司馬命交官媒留養候傳陶到案給領 
[鳴謝雅貺]  
　　本月初二日本館執律人承理文軒書莊主惠贈平圓地毬圖一幅英吉利文法類譯一册晴窓披閱圖中各地明於犀角而又細若牛毛五色相宣鮮妍奪目有志地輿之學者誠不可不肄業及之也至於文法類編爲丁君敬若所譯條分縷析由淺及深更設爲問答之詞俾初學童蒙易於通曉鄙人雖未習西國語言文字然留此以待識者當亦無不興觀止之思焉特綴數言以酬雅誼 
[照錄越中振局來函]  
　　子萱子英子佩仁兄大善長大人閣下謹啓者頃承孫問淸太史來函知前上尺書已塵淸鑒並知餘上會新嵊二局籌欵雖巨而指撥已定無可分潤幸　大善長至公無我不分畛域慨允協助一二四千金俾敝邑百萬災黎同拜鴻施不致柏向隅之泣　邑官紳同聲啣感惟敝邑災　百五十餘村村放二百金約計亦非三萬金不辦統籌全局所短尙鉅刻下領官欵五千元民捐五千元鮑敦翁撥三千元合之尊處協助共止萬四千金數僅得半施尤難周深懼一經散放溝澮立窮仍無以解倒懸之困璜用特環禀邑侯續請公欵此外惟有仍求大善長設法添撥若干但願惠施之數以多多而益善庶幾被災之民可生生而不窮伏望矜憐無告之偏隅宏發慈仁之善願則隨車甘雨潤遍芳田葭管和風嘘可陽谷古之人所謂生死而肉　骨者實於大善長重有賴焉敢布區區用代呼籲幸勿哂其煩　哀而矜之跂甚盼甚肅請善安諸希亮察愚弟吳熲炎郭璜陳遹聲蔣鴻藻楊繼方金澄海孫篤慶趙志明陳蔚文酈琮酈英彥郭豫頓首十一月初二日再啓者　邑堤埂向來按畝均派内中擇至貧至瘠之區酌貼修堤築埝之費以補不足此於工振之内變通辦理者也年内又擬查極貧之戶酌給米票明春可專事平糶大約以半貼費振米以半平糶所有允撥振欵請交孫太史收下匯解來杭當可無　至前次會擬在中購米然價　太貴聞杭州近價甚平故刻已改購杭米矣并此附陳弟等又啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[廣州聨和公司擬運米往金山并截緝私運章程]  
　　一擬聨合米行名曰聨和公司截緝私運金山米石專以增城東莞惠州之絲苗黏南海香山兩縣之銀黏等上米每歲限以五十萬石爲率附辦出口其餘各項粗米均不得辦致碍民食一商等聨合公司仍具殷紳保結以昭愼重一擬辦米出口每石現遵憲諭先繳義倉經費銀一錢團練緝捕等經費銀四錢將來或因經費過重私辦紛起再行禀請憲示核辦一擬辦米出口由商公司赴善後局領照每照請不限多少自一百至一千石至五千石一萬石爲止按石繳淸經費然後領照所領照限三日運米到港卽由東華醫院繳騐呈銷不得担延以昭核實而杜重辦如領照後米辦不及以致逾期請準將領照呈繳另換新票不再收費一領照運米出口經過沿途關卡騐明蓋戳放行請通飭不得留難阻滯致誤船期而累商本庶免交涉滋事一開辦後遇眞正荒歉内地米石不敷卽行停辦外人不得從中阻擾有悞善舉一遇平糶義振由官飭商等墊欵代辦粤省米石悉照來路時價辦費在内由米行立單繳騐請限一月内繳回墊欵該米價不敢沾潤以濟時艱一擬卽在香港運回外洋粗米進口以符原案仍照辦出米石若干加十倍運入以便民食一奉准開辦之日請移行海關司道各憲及文武地方官各處關卡一體遵照以免胥役需索延滯並飭協同緝私一奉准給諭開辦請另發特札飭商等妥辦截緝事宜以重公務而專責成並請准商等隨時禀請地方官協同截緝一奉准開辦請給發示諭分貼辦米之區俾知運米出口原係以貴易賤以少易多不碍民食以免愚民滋閙一如奉批准請迅賜給諭以憑開辦一奉准開辦請移行各國領事轉飭外洋輪船船主嚴飭船上工役不得藉口食米私運出洋以杜偷漏一商等集欵繳費採運出洋米石兼辦截緝原係力　　漏所有　等應設公司之處請由商等禀請泒委熟識情形公正之員督同嚴行截緝如拿獲走私出口米石除照章充公給賞　仍請將賣　之家稟官封究卽商等股内店號有犯此弊亦卽一律照辦以昭公允一商等公司自備截緝小輪船二艘所有人役薪工煤炭等費由商公司支給一商等公司係爲杜偷漏而裨公項起見現禀請試辦十年如期滿無弊請仍准案續辦一開辦伊始章程恐有未備倘有添入商等隨時禀候核辦存案 
[上海巡局紀事]  
　　前日鋸匠張洪發與同業人李杏生張阿弟等在滬南王家馬頭某茶肆内互毆由局勇解送十六鋪巡防南局局員曾二尹提訊之下判責張洪發一百板李五十板著各具切結然後交人保釋○日前鹹瓜街德昌參行雇小車裝運人參中途突被匪徒張步雲陳紀先等攫去兩包旋由局勇拘獲張陳解至十六鋪巡防北局至晚局員楊聘侯二尹提集研訊並在張陳身畔搜得參數枝正欲笞責忽德昌執事人遣夥投局請將車夫釋去二尹允之轉詰汛捕禀稱張陳旣經獲案且有贓物可證請卽嚴懲二尹諭令赶緊拘拿同黨著張陳覔人保釋○前日泰州人徐某駕小舟來滬購糞停汨南馬頭無賴沈鶴山等多人自稱船埠詐去洋銀數元徐心有不甘訴知同鄉人偕赴二十三七鋪巡防局控訴 
[英美租界公堂瑣案]  
　　一百四十七號華捕解送計濵生到案禀稱此人塗攺發票向文匯報館冐索洋銀二元事爲館中西人察出指交小的送案文匯報館西人投案請究計供文匯報館囑刻黃楊木輿圖言明洋銀五元今祗給三元向之索取反指小的塗攺發票求鑒讞員翁笠漁直刺商之白繙譯著卽開釋不予深求○包探顧阿六解送金阿飛到案禀稱此人竊取陸林香所藏藍翎同知銜實收一紙報捕後經小的緝獲人贓送案請究陸投案申訴前情金供小的係松江府屬某邑人初次誤犯尙求恩宥直刺判令管押十日遞解回籍○包探徐榮珊解送金松庭到案稟稱此人係某圖地保金梅庭之弟平時專慣倚勢橫行前日向小車夫萬榮郎訛詐洋銀二元適被小的查見是以拘案請究萬投案申訴前情金供向索舊欠不敢訛詐直刺判責三百板枷號半月○包探劉阿丙解送小工陳阿三陳全寳到案禀稱此二人專在虹口各碼頭竊取貨棧所儲舊鐵昨至怡和碼頭復萌故智適經小的所見拘案請究二陳同供貪小悞犯尙乞恩寛直刺判令各責二百板枷號半月 
[法租界公堂瑣案]  
　　專竊行駛長江各輪船貨物之賊犯陳永富由包探拘獲解經讞員朱森庭明府訊供責押及釋出包探嚴頌眉向之盤詰供出同黨王德生劉阿三吳輝春梁四卿李阿三等窩頓法界鄭家木橋南首某里第三十七號門牌屋内因卽令陳爲眼線於前日午後二點鐘時帶領通班夥役前往一倂拘獲起出皮箱一口内儲綢縀皮棉衣服七件藍白紡綢各四疋藍縐紗一疋烟槍二枚水烟袋一枝當票二張洋銀二十三元昨日將一干人解請明府與何繙譯會訊梁四卿供稱小的向在鎭江開設飯店眷屬僑居英界垃圾橋此次來滬向王德生索取飯資洋銀三元並不與諸賊同黨求恩明察包探稟稱當拘拿時吳輝春頭戴大紅呢風帽足穿皂靴滿口官話及拘入捕房騐其腿上板花纍纍劉阿三等亦均衣服輝煌不類竊賊明府謂此輩犯案必多著分别押候嚴訊陳永富交包探帶出帮同跴緝○車夫吳四吞没坐客所遺孩帽二頂上綴珍珠十六顆披霞一方金頭一粒持至英租界晉康押店質得洋一元將質票售與老虎灶主婦王李氏備本贖出旋經包探緝獲吊到原贓解請明府訊悉口供飭傳失主到案具領嗣因尙少珍珠六顆著將押店夥唐君德傳案謂帽上所綴各物價值甚鉅爾只質付洋銀一元顯見爾等亦非善類所少珍珠六粒著卽繳出唐供其時小的抱病令學徒庖代學徒不知輕重致有此事明府查得吳供尙有銀練一條質在天興押店著一并押候吊贓核辦○上期殷阿標遞禀控趙發茂冐領造屋價銀七千餘兩求恩提究明府准之昨日提案研訊殷供小的抱造麥邊洋行房屋被趙將借票騙去趙供小的代殷擔保反被誣控現有木行中人可作見証何繙譯以情節支離商之明府斥逐不理○魯麟洋行收租入盛杏春控房客張福順積欠八月租金扭請追給張供認共欠房租洋銀十六元明府著交人保出限十日内理明○包探稟稱前晚拘獲竊賊方阿元供認行竊美孚洋行寫字西人宅内棉衣二件是以傳同失主解請訊懲明府判責一百板贓給失主○包探稟稱扒竊王三仔迭次犯案今又竊取沈桂芳之洋銀六元三角是以拘案請辦明府判責五百板贓給還失主○包探禀稱剪綹賊汪子福行竊眼鏡兩副迨拘獲時搜出剪刀一柄今特解案請辦明府判責三百板贓存待失主具領○包探禀稱張大生在江天輪船行竊風帽衣服各一當塲拿獲贓已交還失主今特解案請辦明府判責三百板○包探禀稱小偷張錫桂甫經釋出又在某莊行竊樹柴一捆經小的拘獲解案請辦明府判責四十板驅逐出境 
[美租界捕房紀事]  
　　前日淸晨小工某甲至虹口瑪禮遜路拾得不知姓名人所遺絞絲金臂釧一枚約重一兩餘因莫辨眞僞倩左近某押鋪估看適爲包探沈阿鶴所見詰悉情由送入捕房捕頭令將金臂釧存候失主認領甲交人保釋○昨日小竊李阿寳不知在何處竊得自來水管携至某舊貨攤求售適爲包探沈阿鶴所見因卽拘入捕房捕頭命押候解送公堂禀請讞員翁笠漁直刺訊辦○昨晨賊犯羅阿炳混入虹口七浦路某姓家竊取綢布衣服適爲包探石金榮所見連贓帶入捕房捕頭令押候解送公堂禀請訊懲 
 
 

Page 10

 
 
   
 
 

Page 11

 
 
   
 
 

Page 12

 
 
   
 
