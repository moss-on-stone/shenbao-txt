# 1913 - 185 - 4914503

 

Page 1

 
 
來稿 
[宜組織債務專律論（南通趙子美）]  
　　中國非以農産立國聞於世乎乃社會心理轉視工商爲賤業以官府爲光榮天然物産日形窳敗不思改良製造於其間羣醉心於政途其政治之如何姑不具論獨惜實業不興虚榮是尙坐令豐饒産品咸抛棄於冥冥之中不亦大可悲夫然在閉關時代或可苟安乃自海禁大開西商林立羣以精奇靈巧之製造品輸入國中國人又具少見多怪之特性每見光怪陸離爭相購買有以室無外品便不足誇耀鄰里之勢吾無以名之名之曰紈袴之中國紈袴之國民嗚呼國與民之窮且弱也有由來矣在前淸末造未嘗不力圖振作農工商特立專部也商與農設立總分會也南洋開勸業會也觀瞻畢至誠足以一洗工商賤業之恥因間有士夫崛起創辦實業從事於工商矣由表面觀之未嘗不昂昂然相與西商角逐試一考察其内容則毫無成效之可言工廠重在機器機器須仰給於外人商務重在資本資本須稱貸於外人外人不我信加以監督之所以名雖自辦實則徒爲外人作俑耳長此不變國與民將同陷於悲慘之境永遠沉淪而不可救拔鄙人自幼經商從事商業者二十餘年商以外之事無所知也每於商業餘暇常研究中國商業不振之原理由於資本之不充資本非不充也無法律以擁護之致使信用隳落城市之資財寄於外人鄉里之現金藏諸地窖轉令外人長袖善舞而以重息折扣剥奪吾人之脂膏能不痛哭流涕長太息乎夫商之爲言易也實行難而成效尤難爲商人者必具有濟變之才必挾有雄厚之資必得社會之信用必得法律之保護四者具備而後可以爲商盈虚消長之機操縱自如而後可以言成效四者又以信用保護相維繫今之論者動責富人儲銀於外國銀行爲不愛國藏金於地窖爲不知生息彼富人者旣挾有雄厚之資財亦當稍具常識何其愚鈍至此甘蒙不愛國之名而受他人之訕笑者此何故歟在責備者之論調固有恒埋惜未知其病原耳吾則一言以蔽之曰中國無法律保護有以使之然也（未完） 
[專件]  
　　圍塲發展案蒙藏局勸業科科員任嶧調查（五）（丙）關於工商七事 
　　　建設火柴工廠前圍地勢低於後圍氣候温煖油松極多 
 
 

Page 2

 
 
松質柔棉而易着火以之作火柴原料實無上佳品今若由屯墾局提出二萬金於天寳市創設火柴工廠廣招工人日事造作則匪特全圍四千餘戶可以消貨大半即赤峯熱河朝陽府以逮多倫草地宜化綏遠城庫倫等處皆最大之消售場蓋火柴爲日用之品無論貧富皆所必偏口外嚮無此等工廠各城市鄕村數百萬人民每日所需槪仰給於天津多自京張鐵路輸來且半屬外國之品貨至口外其價較京張昂貴圍場旣能設工廠就地取材廉價躉售不惟可以抵制外貨人民亦沾其惠不小况局中尙可獲莫大之利益哉查火柴有赤燐黄燐兩種黄燐著於火柴頭藥料中赤燐著於匣邊黄燐有臭味傷肺不宜於衛生現今除邊省外殆無人用之今宜辦安全火柴卽專用赤燐考其工廠所用機械極簡單工作亦易學習所辦儘可小其規模候收效乃漸次擴充一時不需巨額資本燐及諸藥料日本神戶大阪最易購取工頭則就近求之於天津建廠購料共不過三四月卽可開辦開辦卽見大效此無庸疑者也（未完） 
時評 
[財政上之罪孽（無名）]  
　　中國人今日别無其他可負之罪孽幾乎人盡負之者財政上之罪孽耳一商僱也一店舖也一公司也一公共事業也十而七八有財政糾葛之關係者也 
　　進而言其大者政府負財政上之罪孽者也對外有借款到期而不能償之催迫對内有借欵簽押而議會不承認之窘辱且又有追議預算爲議會退還之異聞 
　　各省都督負財政上之罪孽者也協濟中央之款不能踐言交付且又屢向中央索欵且又時向外人借欵即以最近免官之贛粤兩都督言之光明磊落欲去便去一無其他罪孽之可言也然而贛督則謂有百萬餘欵未淸爲審計分處嚴核矣粤督則欲以二百萬款償革命時墊款經財政司否認矣財政上之罪孽自今以往其爲中國人普通之罪孽歟嗚呼 
[命令]  
　　六月十九日臨時大總統命令任命梁柏年署湖北高等審判廳長此命 
六月二十日臨時大總統命令任命策凌端魯普爲正黄旗滿洲副都統此令 
　　鑲藍旗滿洲都統博迪蘇呈請辭職博迪蘇准免本官此令 
任命秀吉爲鑲藍旗滿洲都統此令 
陸軍總長叚祺瑞呈請任命李勝美爲湖北陸軍步兵第八旅第十五團團長應照准此令 
陸軍總長段祺瑞呈請任命趙守鈺爲山西陸軍第一師步兵第二旅第四團團長應照准此令 
陸軍總長段祺瑞呈請授官其彬聶慶恭張定國爲陸軍步兵上校邱錦芳梁鑾坡蘇汝正爲陸軍步兵中校徐演羣爲陸軍工兵中校陳經邦楊濟霖曾啓良陳邦末陳以拔夏雄武陳鳳昌林子彬周揮斧區冠凈爲陸軍步兵少校馮寳琡爲陸軍騎兵少校鄒佐基莫昌籓爲陸軍砲兵少校楊國樞爲陸軍工兵少校區廷槐爲陸軍輜重兵少校應照准此令 
[專電]  
　　北京電北京時報載贛電袁李將出洋省欵未淸該欵爲本月應發軍餉行政費及銀行儲金應如何追究及維持乞密示又聞贛中消息稱李答復省議會謂南萍押借得三百萬現只用百二十餘萬云云賀國昌現不敢接任大局將仍屬趙從蕃黎保孫武堪爲贛督者四起義資格足鎭服手段敏活足調黨見漢冶萍事可一致解决鄂贛可相倚作指臂 
　　北京電昨日陸總長裹綳布滿頭到秘密會病容可掬張伯烈問總長病愈否陸答小可卽報告前日赴俄館俄使仍持外蒙字可加蒙古中央政府字删否須電商附約第十七條可删餘甚堅决衆不置可否 
　　北京電六箇月預算案交特别審查國民黨及舊共和黨主不審查退還蓋倒議預算誠爲無理然不付審查卽退還是議院卽自認不理財政之証故國民黨中亦有嫌原文退還爲放棄責任者 
　　北京電財政部令又解釋借欵之鹽政擔保一層謂借欵成立淸償逾期之欵得以自行整理鹽政果能專欵存儲按期交還外債則擔保本屬空言否則償還愆期國信大失縱使此次不以爲擔保而從前已分期抵押亦須履行云云 
　　北京電内務部令誡告報館勿謾駡及漏洩秘密引用刑律報律 
　　北京電國民黨本部派徐秀鈞文羣回贛善後黨務 
　　南昌電淮鹽總局直隷李前督有欵數百萬未解中央分文用途莫明報銷不詳現審計分處查核甚嚴 
　　南昌電黎副總統派胡副官乘楚豫抵贛提解柳人環文仲達盧漢生二十一日赴鄂 
　　杭州電今日又破獲秘密黨機關獲兩匪 
　　杭州電意艦馳入三門灣測量電部請示嚴阻 
　　南京電都督府經常費全年約需一百六十三萬六千八百二十餘元内屬官四千五百二十二員綜計全年應支薪餉一百三十五萬九千六百二十餘元茲分列如下屬官月支一百五十四元者二千二百五十二員月支一百一十二元者一百六十四員月支五十六元者六百七十一員月支三十五元者六百三十二員月支二十八元者八百零二員 
　　南京電王昭培昨在地方公會提議招股開辦蕪𡩋鐵路 
　　南京電莊藴寛昨乘夜車赴滬聞係籌措開辦商埠欵項 
　　南京電昨日模範忠裔院舉行週年紀念會 
　　南京電應省長咨復蘇議會謂淮徐海淸鄕章程應會商都督核辦 
[特約路透電]  
　　北京電據英文北京日報載稱梁士詒近在國會提出民國二年正月至六月之預算案其支出費共洋一萬六千八百八十二萬三千四百五十二元收入費共洋五千一百三十三萬六千八百八十元兩比尙不敷洋一萬一千七百四十八萬六千五百七十二元較之四個月臨時預算案所增費用爲數甚巨收入表内載明外交部已收洋一萬八千四百四十元敎育部已收洋八萬九千九百十二元農林部已收洋一萬四千五百三十元交通部已收洋二十七萬六千二百八十元財政部已收洋二百六十七萬九千一百六十九元各省所允協濟之數約洋一千八百五十五萬一千八百四十六元海關入稅共洋二千九百七十萬六千七百零一元合計共洋五千一百三十三萬六千八百八十元 
　　北京電政府近電詢各省力能協濟中央政府之欵數編定統計表惟不知所允之數能否照解耳 
　　北京電政府茲得消息張堯卿已逃至日本聞現與日使磋商引渡該犯 
　　東京電山柴君（譯音）已簡爲駐華公使以代伊集院君 
　　北京電鹽税稽核所顧問英員丹恩君已於昨晚抵京 
　　成都電川省北部中央一帶近患亢旱故迄今僅栽秧十分之一本星期内此間已得大雨如全省皆然則北部各地晚熟尙可有望 
　武昌電據可靠之華人聲稱長江輪船每次啟椗輙有搭客甚多公然吸食鴉片而竟無法施禁殊爲可怪 
　　東京電日皇次子現患肺炎 
[譯電]  
　　倫敦電陸軍少將開萊已簡爲駐紥中國南部之英軍統領 
　　土京電土政府决意放逐携貳之文武官員及將謀亂之黨魁全擴軍法治罪以期掃除反對政府之黨徒 
　　倫敦電據其勃拉爾特消息英國第十步軍聯隊已奉命預備開往斐洲唐其厄現因克太地方業已開戰故亞爾其西拉之西班牙戍軍已陸續開往該處 
　　羅馬電意大利軍隊近由特里波里州之特拉開往其茄白與亞拉伯人血戰死軍官一員傷五員兵士死者十八名傷者二百十七名 
　　塞京電布國義勇隊近屢次攻擊邊界塞國常備軍殺死一人傷及數人 
要聞一 
[中俄蒙古條約問題]  
　　中俄條約交涉情形迭紀本報茲復從各方面探得種種之消息如下 
（一）星期一交涉之情形星期一日原定陸總長與俄使會議條約問題嗣因陸總長於是日已請病假不能前往乃改由劉次長與俄使交涉届時劉次長往見俄使後甫一提及修正條約條文俄使卽拒不承認並謂如提修改一字本日卽不再議此事當經劉次長以私人交情要求將應行修正之處逐條提出俄使並不置答仍謂如有修政卽不開議其談判之情形困難一至於此劉次長以其不可理喩乃告辭而去臨行之時俄使仍令其將所提之條件原稿交劉次長帶回作爲不聞其事云 
（二）提出修正之結果衆議院對於原案提出修正之處甚多俄使均不承認惟允將附件中之蒙古字樣一律添一外字其中央長官字樣仍不能更動最後俄使始允待電俄京請示訓令語近支吾俄使並當場聲明此事雖電敝國政府亦絕無效不過姑照貴國之要求電請敝國政裁奪而已云云此外凡關於修正之處經劉次長提出俄使或稍加解釋或竟一字不覆答其態度之强硬有如此者 
（三）俄使亦提修正案伯使因中國提出修正案乃於星期一會議之時亦提出正文第六欵直接商議四字亦須修正蓋欲以此爲抵制地步如中國能以遷就該使所提之修正案大約亦可取消其手叚之狡桀大致如此說者謂此種交涉爲歷來之所未有云 
（四）昨日出席之結果據政界人云昨日國務員出席衆議院報告交涉情形其討論之結果則仍照衆議院原提之建議案再由陸總長前往交涉陸總長現請病假亦須力疾前往俟與俄使接商後再交國會表决可否故昨日並未决同意與否其結果與上次密會大致相同 
（五）外蒙區域問題外蒙地方本僅喀爾喀四都落此次俄國要求將科布多烏梁海等處一律加入外蒙古政府對於此事雖未允認大約將來交涉恐不能僅以喀爾喀四部落爲限據聞衆議院對於此事亦甚注意云 
（六）那將軍之請願烏里雅蘇台將軍那彦圖昨有公函一件致衆議院請速通過中俄條約延恐生變其文如下逕啓者前因中俄條約差幸有成並聞已付貴院審决曾布函諸君藉抒意見諒蒙鑒察惟念蒙局久無解决不惟蒙民損失愈甚且恐時日稽延則枝節横生難保不牽動全局近屢接外蒙各王公呼圖克圖等函稱自庫變以來蒙族性命財産横罹慘刧其忍痛至今者滿望我政府對於庫倫事早日敉平蒙民可稍蘇喘息若長此延宕則以救死不睱之心迫爲挺而走險之舉恐蒙族向背非所預知五族一家殆成虚語云云查庫倫獨立事經兩載蒙人苦兵早深厭亂其敢逆命稱戈者獨庘倫活佛恃有俄援耳茲幸外交磋商就緖行將換約指日和平了結似中俄交涉有轉圖之地卽蒙局恢復有可乘之機惟希望諸君卽速表决通過救蒙人於水火若遇事延緩轉恐有悞時機况條約一日不經成立則庫事一日難就範圍即蒙局一日難期收拾蒙民何辜久刦不復彦圖隷籍外蒙承乏蒙事旣痛心於故土敢饒舌以陳言諸君均具愛國熱忱自必以顧全大局爲宗旨以拯救蒙民爲前提所有此次中俄協約但有可以通權之處似宜委曲求全速予表决庶蒙民得早安生業一切善後事宜亦得尅期着手彦圖情關桑梓屢瀆淸聰臨穎悚惶不盡縷縷此頌公綏署烏里雅蘇台將軍喀爾喀親王那彦圖六月十七日 
[政府再咨送借欵合同於參議院文]  
　　大總統曾將中國善後借欵合同及用途單咨送參衆兩院查照備案經叅議院退還各節已誌前報茲探得十四日大總統又咨覆參議院云臨時大總統爲咨覆事據國務院呈稱中國善後借欵合同於上年十二月二十七日經前參議院先將特别條件逐條表决復將普通條件全體表决數月以來繼續磋商銀行團允照原議條件於本年四月二十四日由國務總理曁主管總長與該銀行團雙方簽訂草合同復於二十六日簽訂正合同彼此分執存照當將借欵經過情形及簽訂合同日期通令各省行政長官轉行布告國民嗣於五月二日將華洋文合同各照備二分並附用途單二分呈請咨送議院查照備案去後六月七日忽准參議院咨大總統文開查臨時約法參議院議决事件咨由臨時大總統公布施行又臨時大總統得提出法律案於參議院是臨時大總統對於民國參議院祇有提案之權並無咨請查照備案之規定此次中國善後借欵合同確未經前參議院議决咨覆政府違法簽字當然無效前經本院議决咨明在案現在中國財政困難揆度時勢除由政府按照約法第十九條第四項辦理外本院别無他項職權可以維持此項偕欵俾得成立經於本月六日本 
 
 

Page 3

 
 
院開會討論由多數議决除政府違法另案辦理外應將原咨退還相應咨請查照等因前來查簽訂中國善後借欵合同所有磋商條件確經前參議院議决其呈請咨送議院查照備案者係以議院爲國民公意之所託政府簽訂借欵合同雖屬執行前參議院秘密議决事件而事關國庫負担亦不能不將經過情形分别宣布是以於通令各省行政長官以便轉行布告之後仍將該合同及用途單咨送議院查照此項文書本爲執行報告之常例來咨乃謂臨時約法並無咨請查照備案之規定應將原咨退還等語殊不知議院與政府同爲國家機關關係亦最爲密切來往咨文若必以約法上明文爲限則彼此用咨之範圍俱屬甚狹以約法規定而論議院對於政府用咨者僅有約法第十九條第十欵所載之咨請第二十二條所載之咨由政府對於議院用咨者僅有約法第二十三條所載之咨院此外均無用咨明文試一檢前參議院檔案其用咨而無約法上規定者除關係約法所載職權事項外其事與約法之職權無關而亦彼此咨照實已不止一端前參議院已經之陳迹固無論矣卽如參議院開會以來四月二十五日選舉議長副議長則有咨報大總統查照之案二十六日啟用參議院印信又有咨報大總統查照之案此類咨報查照之辦法試問約法究有何條規定乃參議院對於大總統之咨報查照則認爲適法而大總統對於參議院之咨交查照則認爲不適法豈得云平來咨又稱此次中國善後借欵合同確未經前參議院議决政府違法簽字當然無效等語查此次借欵合同所載特别條件及普通條件係屬國庫有負擔之契約國務員旣承大總統之命而提案復迭依約法第二十一條而要求秘密會議又迭依約法第四十六條而出席發言參議員并迭依約法第十八條第二項而表决則約法第十九條第四欵之職權就前參議院議事錄所載確已完全行使不知參議院來咨所稱前參議院確未議决者果何所憑如謂前參議院未行約法第十九條第四欵之議决何以能爲約法第二十一條之會議更何以能爲約法第十八條第二項之表决來咨所稱前因未免傳聞失實至借欵合同之特别條件及普通條件旣經前參議院秘密議决政府當然執行如何而後可以簽字及簽字應用何種手續約法曁其他現行法律又無明文規定則議决後之簽字卽無從發生違法與否之問題總之借欵條件政府曁前參議院已按照約法第十九條第四欵辦理前次咨交僅係准依通行之例咨請查照斷無再由議院議决之餘地卽使係應經議院議决事件亦應依國會組織法第十三條之規定以兩院一致議定决非參議院所能專行况本非應經議決之件則其議决顯與國會組織法第十三條抵觸且查來咨所稱之多數議決是日宣告延長時間至於三次尤與暫行議事細則之規定不符所有政府原咨純係報告執行前參議院議决事件案經國務員呈請咨院此類書面行文實與口頭發言無異查約法第四十六條之規定國務員得於議院發言等語口頭文書均属發言之方法苟其事關國務則政府之聲息意見誼不當使國會隔膜今如此項含有報告性質之文言參議院竟可任意拒絕是不啻舉約法上議院與政府之國家機關相互之關係而破裂之其違反約法之精神而危險之及於國家前途者非重大來咨所將稱原咨退還之處旣爲約法規定所無應請仍將中國善後借欵合同曁用途單連同原咨各條件咨覆參議院等因查照等情相應咨覆貴院查照可也此咨參議院 
[六月十八日之參議院會]  
　　六月十八日下午一時參議院開會副議長王正廷主席宣告開議並報告議員黃佩蘭賈濟川唐正王文芹因病請假十日劉成禺因病請假十四日（衆無異議）秘書長登臺報告十四日接到大總統咨文一件又國務院答覆王湘質問書文一件又國務院等處錄事請願免去雇員議案一件議長云現在院法甚爲重要大總統咨文可暫緩研究（衆贊成）議長云請願案可俟院法規定之後再行辦理（衆贊成）議長遂宣告按照議事日程開議第一案卽爲議院法案（審查委員會報告）由田應璜登台報告云本會受本院之委託審查此案先經審定議院法係兩院相互反對外關係之法律凡屬國會組織法第十四條第七欵之問題應由兩院各别提出另以法規定之茲具修正案一份連同原案報告大會卽請公决議長云現在應請討論大體金兆棪云本席臨時動議請卽日開二讀會（衆贊成）議長付表决贊成者大多數議長遂宣告云現在即開二讀會請秘書長逐條朗讀秘書長遂逐條朗讀審查會修正案議長以第一章章目付表决贊成者多數又以第一條付表決贊成者多數又以第二條第三條逐條付表决皆得多數通過議長云諸君對於第四條有無討論陳善云本席以爲第四條仍應按照原案田應璜云審查會之意蓋因現在重要之案甚多若延長兩日恐不能議將重要之案議畢又將如何辦法所以審查會加以如此修正湯漪云本席以爲此事將來憲法中不宜明白規定此時不過暫定而已固可以不必討論王家襄云本席亦係審查委員之一延長萬不可超乎四月以上此當然之理宜臨時延長爲是蔣曾燠登臺報告云本員對於原案及審查報告均不贊成朱兆莘云本員對於原文延長次數可以將一次二字删去金兆棪云本員主張用四條原文陳銘鑑云本員亦主張删云一次二字姚翰卿云請順序討論議長云贊成討論手續者請起立多數遂討論第二章議長云贊成二章題目者請舉手多數由秘書朗讀第五條議長云楊君增炳對於此條有修正處於前項可再加一項陳銘鑒云本席贊成審查報告蔣舉淸云陳君之言甚屬充足然陳君與北京距離甚近衆院之議員選舉後持證書到院而參議員係省議會議員互選或附居外省至請其到院而彼又無證書當然不能届時到院陳銘鑑謂蔣君之論調不能關於參議院而言本席以爲以後選舉距離遠者若開會時即應持證書到院曹汝霖亦繼續發言苗雨潤云請討論中止附議者多數議長云現表决曹君之修正案對於第五條之前項修改云然原選地方先行通知並得議員五人以上之證明再其證書得日後付交審查等語請贊成者起立多數議長云現已到休息時遂宣告休息十分鐘届時復開議議長云袁嘉榖請假七天報告畢朱君兆莘田君應璜陳君銘鑑楊君永泰對於五條又相繼發言均未表决楊永泰云適某君以爲審查證書請問係從前適用抑以後適用旣兩機關不同凡兩院不同之案卽可特别規定則不應規定院法之内且議事細則之適用係指一院制而言今旣兩院制則前議事細則當然不能適用也遂又宣告討論中止贊成者多數富元云請表决楊君之修正案議長付表决得多數贊成陳銘鑑云本員對於五條堅持贊成原案議長云現已至散會時是否再延長一鐘贊成延長一鐘者多數焦易堂云但是靑海西藏蒙古不能在此限陳銘鑑云不論靑海西藏蒙古凡經選定者宜卽來院議長云贊成焦君之說者請起立少數劉映奎云請按議事細則施行籍忠寅云本員修正雖不多仍主張兩月爲限議長云贊成籍君之說者請起立多數籍忠寅又對於六條有修正處議長以籍君之說付表决贊成者多數遂順序討論七條當由韓君登台報告一切次經曹汝霖發言云本席對於韓君之修正案甚表贊同蔣曾燠云本員以爲第七條無關係可毋庸修正陳善云本員贊成韓君之修正本員贊成原案金兆棪云此條之無論何時四字可以删去議長云鄒君之修正案主張將全條取消贊成者請起立起立者少數並謂其他諸修正案可於下會表决再者議院法案於國會前途關係重要本席諮詢諸君以後每星期開五次常會請贊成者起立起立者得大多數並云自明日實行時已六鐘遂宣告散會 
[雜評一（無名）]  
　　陸總長力疾從公陸總長以俄約而病人謂其假病也議員乃逼之出席逼之出席而果見其眞病矣俄約之提出人謂其政府之手叚議員復令其重行交涉重行交涉之後不知果政府之手段歟抑事實歟故余謂凡人不可過於以小人度人 
　　預算案又經議會退還大借欵咨文政府正與議會互相退還至今尙無了局政府之預算案今又不付審查而經議會退還使事事如此表面則爲互相退還而實則政府與議會斷絕關係而已斷絕關係則政府自政府而議會自議會議會又無倒此政府之能力政府益可以獨行而獨斷何議會自削其權力之甚也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[保定軍官校長蔣方震自殺駭聞]  
　　保定軍官學校校長蔣方震浙江人吾國最有望之靑年軍人也於日本士官畢業後曾充奉天某軍標統旋往德國陸軍大學肄習數年去歲被命爲保定軍官學校校長整頓校務不遺餘力顧該校下級軍官多爲本校速成畢業生所般踞學識旣淺品紀又壞遇事把持蔣君不得行其志陸軍部軍學司魏學翰亦該校速成畢業生之一也復相結以隱持其後前數日蔣君以校事來商於部迄不得請遂憤而歸校於十八早七點鐘傳集全堂學生痛陳其辦事爲難之苦况約三十分鐘之久諄諄訓誡謂該校爲民國軍界前途一線生機諸君須珍重軍人道德培養軍人精神增進軍人學識以盡軍人天職並云該校爲民國最要之學校若不能辦好皆本校長一人之罪慷慨激昂神情慘淡學生中固已有疑其異常者演說畢復云將發命令學生乃立正以俟蔣君遽反身入室俄聞鎗聲砰然學生方駭愕間蔣君復出立以手捧腹大聲曰余已自戕矣願諸生珍重報國以發揚我軍國之榮譽辭未畢遽釋手血出如注遂倒地全堂學生無不放聲大哭者比經檢視鎗子已洞貫胸部卽時延西醫診視傷勢甚得現時生死尙不可卜云目下該校全體學員竭力維持秩序校中頗爲安靖茲覔得該校敎官報告電文及蔣君遺書分錄於左 
　　全體敎官來電大總統國務院參衆兩議院參陸兩部各報館各政黨均鑒軍官學校蔣校長因陸軍部軍學司遇事故意刁難校事萬難進行憤極於本日午前七時自行鎗殺彈貫胸部肺傷甚劇詳情續呈鄒致欲劉國棟何浩然郭德斷楊言昌徐永張壽煕施承凱張廖鵬吳劍學潘守蒸于國翰邱志龐楊邦藩陳模成桄尹鳳鳴顔景宗馬林徐朔張楠趙金麟王靖綬張漢堂江煌姜登選張策平高霽織式毅徐德徵張金燦王興文王靜修葉秉甲五凱成宋澤溥李後恩康岳疇光羅偉陳廷瑩林裕年蓴金壽羅忠文陳韜宗俊瑄劉蓉昌等叩　　蔣君遺書蔣君遺該校張敎育長書云耀庭吾兄鑒之僕於校事不能盡職今以身殉之所有後事處分如左老母到時乞以僕之殉職爲國家故雖若輕於鴻毛而於軍人之風氣有關當以大局自慰不可悲傷以重弟之罪對於軍國前途公之意見悉與我同卽以公之言爲僕臨終之忠告可也能用之則含笑於地下不然則恐此後繼僕而不得者尙有人也校事望公以毅力任之務達最後目的總長處請以僕告學生之言一爲轉達知我罪我聽之可也惟有一言不能不加入者則軍事非有至善之目的必不能成功徒以彼善於此之言聊以自慰則軍事永無振興之日也諸同事亦請以僕之責公者責之務達最後之目的使此千餘人終能爲國効命也家中薄田數畝老母寡妻尙能度日學生中有義氣者或能時時問詢慰高堂之寥寂也書籍請公一檢之願留者留之否則悉點明存學校卽作各官之參攷書可也馬及一切器具任公處置可也現在伯母處尙二百餘元以百元作爲布置二姪女親事之用餘者送老母回之川資足矣所有遺著二册務交林贊侯爲我閱之檢閱記事能於夏季休息一爲點檢付印亦一紀念也卽此敬候道安十年交情半年同事知無不言言無一盡一旦分别能無愴然二十五年後當再相見也 
[贛審計處拒絕贐儀之卓見]  
　　李烈鈞一場没趣 
　　贛財政司長魏斯炅迎合李烈鈞意旨函致省議會請在省庫項下撥欵若干以爲李烈鈞贐敬經省會議決提銀八萬圓致送咨覆公署執行魏斯炅得覆立卽指令民國銀行將此欵照數滙滬一面函徵審計分處同意該分處以此欵開支不正已極萬難承認一再駁覆魏斯炅無可如何乃密令民國銀行暫緩滙出（原定十七號匯滬）茲將魏斯炅與審計分處往復公函備錄如下 
　　魏斯炅致審計分處函逕啓者昨以李督免官離贛敝司提議援照馬前督之例由省庫撥帑饋贐函經省議會開特别會議議决由省庫撥洋八萬元作爲公贐茲將原咨送請察閱貴分處長如表同情卽祈示覆並將原文擲還 
　　審計分處覆函逕復者接誦公函以李督免官由貴司提議援照馬前督例撥帑饋贐函經省議會議决撥洋八萬元作爲公贐等因准此查李督在贛年餘臨行贈贐雖經省議會之公同議决實出自貴司之援例要求究竟當時贐金四萬已否送交馬前督收受並經臨時議會議决與否本分處無案可稽均祈查照見覆原咨繳還 
　　魏斯炅再致審計分處函逕覆者昨以省議會議决公贐李督一案專函奉逹今准大函以當時贐金四萬已否送交馬前督相質問具徵實事求是之意查馬前督起節時各部局長曾經提議致送公贐敝司與貴處長亦均預聞其議嗣因臨時議會未經通過遂作罷論此次敝司提議卽係援據斯例現經省議會議决通過致送八萬元是其不同之點耳凡省議會議決之欵應於地方費内開支卽由省議會負完全責任用特函覆查照 
　　審計分處覆函逕覆者頃准公函以李督贐儀八萬元應於地方費内開支卽由省議會負完全責任等因准此查元年預算下半期地方收入經常門列銀元四萬二千五百五十六元地方收入臨時門列銀元五千二百元共四萬七千七百五十六元是地方收入之欵僅有此數比較地方支出之欵已屬不敷甚鉅茲奉來函擬於地方費内開支究係支撥何欵貴司長綜筦財權諒多碩畫省議會完全負責恐屬空談矧在李督垂愛枌榆較馬前督尤爲肫摰君子愛人以德尙祈藎籌妥善無任禱依再馬前督啓節時致送贐金一節敝處長並未與聞其事合併答覆 
[胡漢民免官發表後之各面觀]  
　　胡漢民一方面胡漢民自接去粤之命知不可留即飭署中人員趕辦交替事宜並速完未淸事件一面指令財政司謂未光復時南方　部革命運動費尙有港紙二百萬元反正後因庫欵異常支絀無可籌措未經撥還現交卸在卽萬難再事延遲令卽如數發出轉還以淸手續 
　　陳炯明一方面陳軍使此次奉命督粤當以責任過重且對於胡督一方面私誼上難以爲情故特電京辭職經袁總統覆電不允陳軍使接電後已預備接事聞陳之政見擬先從整頓吏治肅淸土匪爲入手辦法其餘一切進行方法仍俟陳民政長蒞粤後再行商酌佈置 
　　陳昭常一方面新任廣東民政長陳昭常其家屬數月前已回粤昨得簡任民政長消息伊之第四子卽奉母命前往吉林接乃父南旋蓋因陳不服吉林水土屢以患病辭職回滬養疴沿途侍奉須人現雖簡任民政長恐仍須在滬逗留不能即日來粤大約蒞任之期須在八九月間日來光雅里陳之舊第親友踵賀極形擁擠大有臣門如市之槪 
　　官僚一方面自胡督奉調去粤之令下該署佐理各員多紛紛求退刻秘書杜之林金章張澍棠古勵勤曁審計處長朱執信先後具呈胡督請給費出洋留學當經胡督核准朱給學費一萬元杜金張古四員每員各给學費五千元以資治裝 
　　商民一方面粤中商民對於陳軍使自來感情濃厚面對於胡督則甚淡漠其所以然之故粤人多能言之此次商民聞陳軍使復任都督舉欣然有喜色昨聞陳軍使電京辭職不勝驚異特由廣東地方自治研究社致電袁大總統國務院謂陳炯明爲粤干城請勿准其辭職仍照前命全粤感甚云云 
[粤路公司一窮至此耶]  
　　協理之呼籲粤路公司李協理因欵項窘逼事函致董事局云頃據容副總工程司祺勳函稱前聞三期股欵異常滯收竊恐一旦支絀勢必牽動全局祺勳不敏心所謂危卽經呈請訓示在案茲者杞憂未已謹將危險關繫情形縷陳鈞鑒假使欵預不繼各段工程處無以應付工資則各工人等必羣起暴動搗毀工程房屋物事在所不免其危險一工人鼓噪不已各段盜賊如毛蹈隙而入必乘勢刦奪至於鐵路貴重物料亦且不保其危險二勇餉不發必挾逃槍枝流爲匪類到處爲非其危險三各叚包工要索無效必相趨向總公司爲難其危險四又如各部份辦事人等亦恐因失望而懈其負責之心凡此種種均意中事究其關繫所及無一不足以危動全局者在總協理曁董事諸君規畫詳盡具有先見當已預籌善策母待祺勳鰓鰓過慮也再現已通車至英德河頭地段由此而北所經沙口及大坑口等站至於第十三叚烏石如無窒礙約九月間即可通車其餘直達韶關沿路工程果不至有意外發生來春亦可通車至韶日前曾呈請核示韶站以北除大橋山洞兩項外所有路基溝渠各項工程應否同時興築抑暫緩辦敢乞一併示覆尤爲感禱等由據此查日前容工程司曾以公司欵項告竭請專懇貴董局亟爲籌圖以紓杞憂當經函達台端在案茲又以未得尊處切實如何籌欵接濟辦法示覆不禁憂虞莫釋再將工段欵項不繼危險關繫情狀縷陳細按函中各語似有不忍不言又不啻披瀝痛切而言爲工程計卽爲全局計大有不能稍爲坐待之意在鄙懷亦早見及此輒一念及甚不欲彼此將來共歷容工程司函中所述危險之階級故收支處迭次函佈拮据實象立即據情速達尊聽如是者不止數閱月矣且逐月將收支處淸結帳册送呈以便諸公稽核帳目欵項之有無訛舛及查閱欵項之多少存儲是欵絀一層已隨時報明貴董局接洽自必由貴董局宣佈股東實爲正辦况負欠各項待支各欵前經屢列呈核早邀洞鑒年來財政久困收股無多而路工日有進步連月多開數站通車各段工程並未偶爲停輟倘再無欵繼續則尅日難支不僅功虧一簣殊深可惜是以仍必切懇諸公極力維持大局不使傾危期副股東之屬望伏乞查照前轉收支處請欵各函及容工程司特陳工程乏欵憂念前途各節並韶站以北除大橋山洞兩項外所有路基渠溝各工程應否同時興築抑暫緩辦之處在貴董局諸公自有權衡請分别一一迅賜示復以憑轉告遵辦 
　　股東之商榷粤路旅港股東阮次　黄瑞石胡著雲劉漁訪陳春泉林鶴琴鄺甘泉李石朋温佐才阮文邳余寳山朱小晋等函致總協理董事局云查公司自壬子年三月開收三期股本諸公係根據原定章程每股收銀二元五毫而不依辛亥年冬間開股東大會時經衆議决每股暫收一元之案在諸公持之有故不爲無見但聞自開收以來至今將及一年收股寥寥未及十分之一雖此中原因複雜大抵因市面銀根短絀此其一也就令二千餘萬可以收入試問若大欵項全屬廣紙如何存附則目前之虧折更不能不籌慮及之卽此可見辛亥冬間之决議實審時度世之公論茲特提出請議仍照暫收一元之案訂定期限宣佈實行冀股本早集免礙進行其有已交及願交足二元五毫者仍聽股東自便再按前數月總理覆股本通函有云尙需二百餘萬便可通車韶關等語若届時一面籌築枝路成效可覩觀感所在則有餘之股欵卽行續收度較合機宜也敢佈區區諸希卓奪 
[鄂垣秘密機關之最近敗露者]  
　　鄂省武昌城内十七號之夜各界又復戒嚴謠言四起至次日未已茲悉是夕又破獲匪黨機關其詳如下 
　　機關之設置上海一般匪徒自圖刧製造局失敗即來鄂組織機關秘密運動其機關部一設保安門内蕭家巷十四號（一設地點未詳） 
　　發覺之原因該匪等於是夜九時因打麻鵲陡起衝突互相抛擲炸彈適都督府稽查長經過察破立卽趨府禀奉都督命令隨同十四團一營軍隊前往捉獲匪首王玉林等十四人抄出手鎗五枝炸彈四十枚未造成炸彈及炸藥共一箱往來信札秘電本賬據多件一併解往都督府 
　　臨時之戒嚴該案旣破即飭警視廳派消防隊前往看守並留兵士一連駐守十四號内副總統並下臨時戒嚴命令都督府架設機關鎗四周及蕭家巷與長街等處均放步哨盤查甚嚴蘇軍亦命令整隊巡查 
　　審訊之供詞該案王玉林等拿至都督府由唐仲寅秘密審訊始而狡展異常一再引誘乃供出山後某處機關地點副總統一面將各犯派隊押送至軍法處收押一面派稽查二十名隨同十四團韓團長帶二營兵一營於十一句半鐘馳往山後圍破該機關 
本日都督府稽查又探悉大板橋某號有改進團後起機關由都督府派隊前往搜查果有票布徽章及一切軍火禁物並獲前充憲兵隊官長兵士共十三人均與本案有密切關係其時蔡師長漢卿並由電話知照城外七團將校預備一切恐有暴動故一時城内頗爲戒嚴 
又聞是日又經偵探查得吳家巷内有暗殺黨窩藏禀報都督於是夜派兵一大隊前往圍拿該匪黨等竟敢持鎗抵抗且有一女子由屋上飛逃經軍警開鎗恐嚇始將捕獲共計男女九人証物多件均係鐵血監督團謀以地雷轟炸都督府者黎公以案關重大當下令戒嚴各犯均發交軍法處嚴訊是否卽係蕭家巷一案傳闻之歧容探明再報 
[鄂民政長之去留問題]  
　　省會停議之憤激鄂民政長夏壽康一奄奄病夫省議會議員多不滿意日前楊瀚芳等對於夏氏已提出彈劾案縷列多欵由該會組織特别股審查嗣因探得政府意見不欲於臨時期内更動省長故壓擱未辦近因合署辦公維持財政取消各道觀察使查辦前官錢局總理呂逵先前財政司長潘祖裕諸案夏氏迄不照議施行由各議員公决以嚴厲之詞質問限其於三日内答復否則停議一星期後解散現已逾期夏氏仍無切實答復議員等大爲憤懣已决計將民政府藐視省會原由通告全國停議一星期以待如再不答復卽行解散當經通過仍咨請夏民政於十八號來會答復否則解散 
　　夏壽康辭職之决心夏壽康自省會彈劾案發生已决意辭職經黎公力爲挽留囑將行政公署組織成立再行解組茲四司合併公署已經完備於十五日完全成立適省議會逼其出席夏氏以到會答辯必爲議員所窘若渠不退辭議會必解散是以决計隱避舉薦内務司饒漢祥自代一面於十五日會同黎副　統委任饒漢祥先行代任渠卽連夜渡漢寓居租界茲將其致政府電文錄下本月九日備文呈請辭職諒邀鑒准近日肝病甚劇萬難支持擬請假十日以便醫治所有日行公事已委内務司長饒漢祥代拆代行敬祈早簡賢員接替以重職守無任屏營待命之至署湖北民政長夏壽康咸印 
[自由黨員周郁文投江殉國紀聞]  
　　自由黨員周郁文在南京下關投江殉國已見昨報專電茲悉前日上午十二句鐘時下關地方有一少年踽踽獨行頗有憔悴幽傷之狀不意行至江干忽聳身躍入水中但見浪花四釂水底天開而此奮不顧身之少年竟逐波臣以俱去行道者見之方大錯愕莫知所救忽於其投江處得一信函卽携往商埠警察署報告拆視之乃知卽前此以血書上程督之周烈士今以國事危迫故捨身沈江以冀警醒國人者刻聞烈士尸已浮出經人舁至江岸尙不知如何安頓茲亟將其原函錄之於下同胞昆季均鑒前日有不文血書代我國民號救於程都督請轉救國諸先生未審以爲然否閱近日報章宣騰俄蒙條約内有蒙古大皇帝顯然著然惟吾國之蒙古一去西藩之帡幪失矣而國民對此尙若明若昧囗囗囗囗囗囗而政府恝然置之不問觀其用心只知怙權於朝爭利於野於利國福民一途毫不顧問况近又無故飭兵南下沿途佈紥勢若樹敵眞令人難解而南方人士無不驚惶失措全處於水深火熱之地位是眞可爲痛哭流涕者也嗚呼我民族困於黑暗專制之下久矣故武昌起義同聲響應始得造成共和剗除專制從此干戈永息同享太平詎宋案大借欵發生後遂挑起南北惡感假令不作和平解决吾恐吾堂堂大國瓜分在邇他日國旣不存卽有莫大利權向何國覷本領而爭焉大凡宛轉於鞭箠之下呼號於刀俎之餘生爲他族之奴隷死作異國之遊鬼吾生命之賤至此焉不惜哉焉不痛哉吾望吾同胞萬衆一心奮力以救國難勿得徒逞一時之雄氣以自相殘殺而作他國之種他牛馬此固爲吾同胞之所不取也囗囗無能挽救祇好捨命一死爲我同胞囑如印度波蘭之前轍卽死不可復蹈矣同胞乎同胞乎其注意之否中華民國自由黨員周郁文字邵卿投江拉血上言 
地方通信 
[蘇州]  
　　軍警衝突和平了結北寺駐防兵與北路巡警衝突一節茲經訪得當時毆傷之巡士三人卽經抬往地方檢察廳驗明傷痕送往醫院調治旋經陳有珍出爲和解責令將肇事之兵士卽行斥革並令該標給予受傷巡士養傷費若干以和平了結 
　　信局請捕夥刧要犯上年夥刦林永和等九家信局之信船自由黨交通員董金龍業由巡警總廳檢察廳懸賞通緝迄今仍未弋獲近日已潛行來蘇匿跡葑門趙姓家内故態復萌橫行街市昨爲林永和局主林子英偵悉卽具訴檢廳請求逮捕到案按律訊究 
[揚州]  
　　續訊炸徐案犯第四師前獲謀炸徐故軍長案犯金星（金尙領有江蘇都督調查揚軍差委受捕之日係先在徐第上香返旅館時卽被捕）迭經審訊所供同黨竟牽涉師部諸重要人物徐師長日來特加意詳訊並於二十日將該犯及艾吳兩嫌疑犯分别研審務期不誣不濫云 
　　巡城營改編緝私營揚州光復時就鹽捕二營改編之巡城營其餉項祇由前第二軍長徐寳山設法挪移發給久擬取消改編迄未定議現在軍部已改師部而特别米捐亦奉文裁撤萬難再籌此營兵餉徐師長寳珍特將該營官佐目兵造册送交兩淮鹽運司長張岱杉主持張司長以其係鹽捕營改組已將該營改編緝私營委任楊振名爲營長率領全營移駐東台坂浦一帶專司巡緝私梟楊營長昨已會晤劉桂庭營長商定七月一日接事故該營刻已趕辦移交手續預備交代 
[南昌]  
　　省會議决租地外人契約贛垣德勝門外美以美會收買附近芝蔴田官地三百餘畝一案迭經官廳調騐契據嚴重交涉現經雙方極力調停作爲租借美人建築學校已由省議會議决修改租約如下（一）議定將德外小芝蔴田西邊劃出地基二百畝（畝數用華營造尺計算）租與本處美以美會創造合宜學校以上地址四界共訂界石四塊每年美以美會認交租金英洋百元 
 
 

Page 7

 
 
於年終向新建縣署交納（二）以上地址係專租與美以美會爲建設學校之用不得經營别業亦不得租與他人界外之地亦不得侵佔如有以上所述各行爲卽由本省長官收回地址取消租約（三）以上地址内有墳塚應由地方官布告各該家屬限四個月内自行遷葬由美以美會酌給遷葬費如無家屬卽由新建縣派員會同美以美會按塜啓遷稍高山地妥爲安葬其有碑記者仍舊竪碑勿得紊亂草率以保骸骨（四）美以美會學校成立後由敎育長每次保送學生十名入校肄業免收學費（五）以上各欵均經雙方認可立約後彼此遵守無渝（六）此項草約由本省交涉員蓋印美以美會老司簽字蓋章一存交涉員一存美以美會以爲惡據 
[長沙]  
　　游學預備科竟至斷炊湘省游學預備科自開辦以來屢次衝突經費支絀費用浩大而校中各項職員對於一切帳目又未能針縫相對以致彼推此諉並經互控於敎育司近來該校學生多已解散僅留少數在校辦事各員俱不負責在校學生伙食等項無處支取以至斷炊現聞已將該校什物器皿陸續變賣以供炊釁現狀如此可痛也已 
　　英使承認湘省烟苗凈盡湘省禁烟嚴厲曾由英使派員調查一切早紀前報茲聞外交部接得英使覆稱據查烟委員電稱湖南山東安徽三省確已將烟苗剗除凈盡毫無鶯粟查出自應照約將該三省照正式加入無鴉片種植省分除業電致敝政府准予立案外合照貴部查照等因已由該都轉知湘省知照矣 
[廣東]  
　　南海各鄕呈請實行放奴放奴政令前淸經已實行現有南海縣小江厚村等鄕李劉等姓人赴縣呈稱該處數十鄕百除年來向來奴視彼等慣勢壓力役使甚於牛馬故連請出示曉諭俾彼等脫離束縳共儕於共和國民之列等情李知事據呈以放奴政令久已通行何以爾等各鄕仍有受虐情事其中有無别故候出示曉諭遵照 
　　紅衣土匪一撲而滅海豐紅衣土匪遍張告示僞稱有黨數千某日分路攻城以致自六月二日以來商民震恐遷徙過半軍隊四出征剿遇匪數百人于黃歧嶺匪均紅衣握長劍中有持鎗者官兵直前開鎗猛擊當場斃匪數十名持劍督陣大旗號稱某成王之匪首劉得龍最善符呪能避槍刀匪首卓添等皆同時被殱驗明斬音梟示連日官軍仍分投搜剿以淸除孽云 
[安慶]  
　　皖省購米接濟民食皖垣近來米糧缺乏皆由陰雨纒綿鄕間車米不能進城外省米船亦不來皖兼之奸商屯積壟斷居奇雖斗米串錢尙虞缺乏頃内務司長有鑒於茲特令萬億倉經理盧慶春迅將倉谷照時變價并令赶赴蕪湖三河一帶産米之區購運米糧三千石以便平價接濟民食昨聞盧君已前往採辦矣 
[雜評二（我）]  
　　李協和何以爲情江西省議會之贐贈李協和記者方讚其闊而不謂慳吝性成之審計處長竟靳而不予 
　　區區八萬圓之得失李協和何足介意特是承財政司與省議員之厚意却之不恭旣具書領謝矣而詎知其結果竟成虚惠甚矣審計處之不解事也 
　　武漢之亂黨近來破獲秘密機關之多北京而外首推武漢有軍士有學生有女子有其他種種人朝破獲而夕組織夕組織而朝又破獲軍人之防範偵探之勾距不可謂不嚴且密也破獲者之品類又非絕無知識之流也豈戾氣獨鍾於武漢歟不然何愍不畏死者之麕集於一隅耶 
　　嗚呼得逞則人坐享其功不得逞則已獨蒙其惡爲人傀儡實天下之至愚寄語破壞者可以止已 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[蘇路收歸國有之詳情]  
　　報告收歸國有之原委蘇路公司報告各股東云本年股東大會經到會股東議决將滬嘉一線請交通部收歸國有當經電託楊君廷棟就近與部交涉並由公司備文呈部茲接楊君函稱前奉電以將滬嘉一線請交通部收歸國有照發股本不得絲毫減讓並不得搭付公債票囑向部交涉續奉寄到呈部文一件遵卽轉遞交通部陳述意見部中對於收歸國有一層承受而不辭股欵總數亦允照數撥還惟於息股稍有問題經廷棟詳述今日雖有息股之名實與正股無殊股欵總數旣荷照還則息股當然亦在照還之列磋議數次卒荷部允）條欵議定後部有陽曆七月一號接收之意如果實行則凡屬息股應減去十分之一因息股本算至癸丑年底之息預塡股票今旣七月初一發欵自須扣還七月至十二月預給之息）是照發股本不得絲毫減讓二語已經辦到部中並無搭付公債票之本意更可無庸疑慮但仍有一大問題焉部中此舉完全出於善意而欵項實有未足據云浙路迄無解决滬杭甬之存欵斷難提用撥還蘇路之股尙待籌畫蓋以川漢亦定爲國有需欵尤鉅故堅欲於絲毫不損害股欵之範圍以内留一從容籌畫之餘地其說維何則分年攤還是也廷棟以此係事實問題無可勉强但所分年限不可過長尤有必要之條件二（甲）股東躉欵不可過於分割使減少正用之效力（乙）遲還一日仍須照認一日之常年七釐息部中對於第一條件深表同意惟爲分配股欵問題可由公司自酌部中不必過問對於第二條件承認遲還一日認息一日而不允以常年七釐計算先允常年五釐照部借洋欵之息繼允五釐半照部欵存放公司之息最後加至六釐照川漢之息廷棟始終堅持甚久部幸讓步允認七釐繼商年限之長短部以川漢收歸國有定爲十五年十年兩種辦法蘇路亦欲分十年還淸最後商至分五年均攤而每年之中又須分爲三期詞意堅執無可復商茲已草擬合約十三條請卽核定見示以憑遵辦查楊君與部交涉結果於大會議决之必要條件尙相符合雖云分年撥還仍照認常年七釐息是於股東權利完全無損惟五年之期稍覺過久但部旣無磋商之餘地一方照認七釐之息一方並須計及股欵未還淸時擔保之法現經總協理董事監查員悉心會議特於合約第一條之尾加一語曰但股欵未還淸時仍由公司推定二人爲監察員又於合約第二條之下加一第二項曰如期票到期不能照償本息時執票人仍可行使股東之權利節經電部陳明嗣得部復贊成由公司具函要求部以正式公函復允不列入合約正文惟還欵之法手續異常煩重尤須不將股欵過於分割爲要義查蘇路股戶有一戶而僅五元者有一戶而至萬元以上者又有零星收據迄未成股者爬梳剔理甚苦不易現經公司辦事人一再討論擬用抽籖之法按期分還每籖五千元按照股戶底册平均攤配集合若干戶配爲一籖其有五千元以上之戶則分爲二籖或三籖（此居最少數）别製詳表先期報告各股東俾知某戶在某籖一目瞭然如此則股欵無分割之弊而後先之間亦至公平無偏俟辦理就緖再行召集股東大會當衆將全數之籖抽定抽得第一次者卽日付欵其餘各照所得之次數按時取欵凡此磋議情形幸得如股東之所要求謹布始末伏希公鑒 
　　蘇公司之呈請蘇路公司呈交通部云查本公司於四月二日開股東常會當有到會股東提議將滬嘉一線請大部收歸國有旣蘇商困又爲政府解决交涉上困難問題一舉兩利爲計至善惟以本利不得稍缺並須盡撥現欵不得搭付債票爲必要條件等情另具意見書二通詳述理由各股東互相討論卒用投票表决法開筒核計得贊成者二百二十七票合三千零六十二權反對者六票合四十七權尙有不記名者十四票照章作廢宣告後衆議旣經股東大多數主張將滬嘉一路收歸部有應卽責成公司辦事人就公决條件之範圍以内正式呈明大部直接商議爲此備文呈請大部核示並由公司委託楊君廷棟就近面陳一切 
　　交通部之核准交通部復蘇路公司云准貴公司本年四月十日呈文并准楊君迭次到部晤商查滬杭甬鐵路爲近年外交上之一轇轕問題前此政府於對内對外兩失機宜致激觸爭持徒增人民之損失於事實仍無裨補實爲至可痛心之事方今政體改革上下相見以誠此等互相牽阻之事端自當首從除滅滬嘉一線本居滬杭甬全線之一部此次貴公司股東大多數主張收歸國有實屬洞明時局欽佩曷勝本部當與楊君廷棟迭次磋商量政府財力之所能期股東權利之無損雙方協定訂立合約十三條相應繕寫正式合約二分并淸算處規約二分鈐印簽名函送貴公司查照辦理并希將合約規約蓋用關防并簽名備文復送本部各一分以憑存案 
　　雙方草擬之契約商辦蘇省鐵路公司（以下稱公司）代表楊廷棟（以下稱代表人）今受蘇省鐵路公司之委託就全體股東會之議决案全權代表該路與交通部（以下稱部）商訂該路讓歸國有事宜茲經彼此議决訂立條欵如下 
（一）公司允將現有滬嘉路線（卽由上海至楓涇線）及其附屬一切財産與權利照公司股東會議决案完全讓歸國有由部直轄自由處理一切所有以前給與該公司之權利槪行取銷 
（二）公司所有股本計正股三百四十七萬六千五百二十三元又息股一百零七萬三千八百九十五元（此數俟淸算後方能確定）部允如數歸還由部換給有期證劵自接收之日起均分五年每年均分三次攤付其數目以另表定之但因每年度財政上之情形亦得提前歸還惟須先二個月前通告公司（三）自接收之日起未經攤還之股本由部仍照公司原定股息數目按陽曆算給年息於每次攤還股本時一併彙計付淸（四）所有從前紅股一槪無效不能認爲股欵亦不償本付息（五）前淸光緖卅四年三月十五日郵傳部所訂蘇浙路存欵章程十四條自接收之日起其關於蘇路一方面者悉行作廢（六）公司取銷後應設一淸算機關其詳細辦法另定之（七）公司存欠各欵確屬於該路者由部繼承擔認但以公司第六届報告册所列名者爲斷（八）本合約雙方簽定以後接收之日以前公司一切財産及各項收支出入由公司擔任嚴重保管監督完全負其責任（九）公司所訂僱工轉運租地等有期契約除有特别原因外其契約未滿時一律繼續有效（十）本合約簽定後一面由部派員前往公司詳細淸算公司應飭經管員司分别造具財産目錄連同所有底簿及一切契據供其查對簽字爲據（十）（一）定期民國二年七月一日實行接收（十）（二）凡未經本合約規定之欵項部不任歸還之責（十）（三）按照以上條款應續定各項詳細手續由代表人與部再協議定之 
　　股欵未淸前之查察員問題（蘇路致交通部函）蘇路請歸國有一案迭經文電陳明茲准楊君廷棟報告詳情并附到合約十三欵由董事局再四研究均可照辦大部旣以川漢粤漢等路同時收歸國有深慮撥欵爲難故定分期償還之法仍荷照認常年七釐息雖於股東權利無所缺損然五年之期不爲不久似擬特定嚴密辦法俾股東得以安心擬在股欵未償淸期内由公司推定二人爲查察員其權限另行規定又大部所給期票如到期不照償本息時凡執有合約第二條之期票者仍可行使股東之權利在公司辦事人明知事實上决不發生此種問題然欲股東安心以待五年恐非此不爲功尙希准予照辦并用正式公函見復以便與合約同時昭示股東實深企禱（交通部復函）蘇路收歸國有業經本部與貴公司代表楊君廷棟簽訂合約在案復准貴公司函稱擬在股欵未償淸期内由公司推定二人爲查察員其權限另行規定又所給期票如到期不照償本息時凡執有合約第二條之期票者仍可行使其股東之權利等語查合約旣經訂定本部自應按照合約辦理貴公司曁各股東本可無庸過慮然爲力求周愜以滿股東願望起見股款未償淸期内本部允由公司推舉查察員二人其權限另行規定即希貴公司日内推定二人函知本部交由滬嘉鐵路總辦延充該路查察員其權限另由楊代表與本部商定可也 
[招商局股東大會詳記]  
　　昨日招商局假張園開全體股東大會股東到者計近千人在事者恐主張改組新公司人不免起而反對特請捕房派有西印捕各二名到會巡邏二點鐘開會五點鐘散會茲將會場種種情形詳列於後 
（一）主席之報告開會後先由王子展君登檯報告云今日以伍秩庸楊杏城二君均不在滬温欽甫君亦未到會權由鄙人報告一切本局自光復以來因滬軍都督前年運兵水脚尙欠二十餘萬各省所欠水脚數亦不資幸叨股東鴻福尙得七釐五之利息次又報告股東李徵五謝蘅窗孫鐵舟夏敬業等二十人主張擬倣日本郵船會社成法由股東公選取締役監查役等職之意見書又林孔瑞徐秉記等十二人不認新公司要求賠償損失之意見書請衆公决於是各股東對於仿照郵船會社成法事則多數贊成對於新公司要求賠償事則都不承認王君又謂現有一萬八千餘權之股東楊耀記主張照商律局章應留舊董事三人聯任如公决任用何人請用紅色票書明姓名與選舉票同時投筒云亦得多數贊成施子英君則謂兄弟已任二年請各股東勿再舉及 
　　（二）股東之演說先由廖德輝君演說招商局非一人之私産實係多數股東所組合欲免壟斷欲免股本盡付東流各股東須結合團體爲嚴正之監察云次由孫鐵舟君歷述種種維持之苦心及速倣郵船會社成法之必要並謂前年若非由鄙人等聯合十七團體以救本局之急恐各股東不能於今日在此開大會云次由常州人李某演說盛氏之歷史並訾王子展君爲奴隸之奴隷 
　　（三）秩序之擾亂李某演說至此王君已憤懣至極商會總理周金箴大聲叱之於是抵抗聲調和聲及檯下喝打聲雜然而起正在固結不解忽有王芝軒爲李代抱不平將演說檯及投票筒一併推翻於是西捕印捕躍上演說檯將王擁之而去蓋押赴靜安寺捕房也而演說之李某已於紛亂時從人叢中逸去 
　　（四）王君之宣言王君謂頃間駡我者鄙人尙須赴公堂起訴至推翻演說檯者應否由各股東聯名起訴請公决於是主張控告者亦得多數 
　　（五）投票之結果投票選舉計分三種（一）投留任舊董事三人票（二）投新董事六人票（三）投查賬員五人票投票畢由各股東公推歐陽華臣李徵五孫鐵舟等四君爲檢票員三種投票結果（一）留任舊董事三人周金箴得二萬二千五百八十七權王子展得二萬三千三百五十六權楊杏城得二萬二千五百三十六權最多數均當選（二）新董事六人盛杏蓀得五千零十六權唐鳳墀得三千九百七十八權鄭陶齋得三千九百零七權傅筱庵得三千四百八十二權施祿生得三千四百六十四權陳輝庭得三千三百八十三權最多數亦當選（三）查賬員五人顧詠銓得一萬零零九十七權張知笙得八千五百十七權周淸泉得六千零七十六權謝蘅窗得五百四十五權朱五樓得五百六十七權最多數亦均當選 
　　（六）對付之討論王芝軒旣因推翻演說檯由捕擁入捕房至是選舉已畢各股東又羣相討論公舉李徵五君爲股東代表正式起訴孫鐵舟君謂李某旣經逸去就此作罷似可不必起訴粤帮周國源君則謂彼此旣均是股東如果涉訟恐被外人竊笑周金箴君主張須查其究竟是否股東並股票是何號數如無號數即無股票旣無股票卽非股東應作流氓對待云 
　　（七）捕頭之主張王芝軒旣至捕房捕頭卽詢以因何擾亂會場秩序王稱我爲二十股股東談福堂之代表現爲鐵道協會職員等語捕頭謂王旣是股東卽是體面商人非由各股東正式起訴捕房未便干涉故未將王拘留僅囑其在寫字間坐候散會後再行解决 
　　（八）偵探之調查張園旣散會卽由股東代表李徵五君至捕房聲明王擾亂會場秩序情形於是八號捕頭派探徐阿華陪送王芝軒回鐵路協會並調查會中有無其人及查取股票號數禀覆核辦 
[製造局又派兩兵輪協守]  
　　江蘇水警第一廳劉廳長近以上海製造局浦江水面兵艦無多邇日匪謠又起特令向駐吳淞口策電安濤兩兵輪調赴製造局浦前停泊藉資防守 
[李華田私藏軍械案解省訊辦]  
　　閘北前日破獲一私藏軍械機關已紀昨報茲悉淞滬警察廳穆廳長前日午後接奉程都督來電卽傳該隊長到廳詰問據李聲稱有炸彈壳十二枚係前年光復攻打製造局時由長警等拾來向貯隊内另有小炸彈一枚係去年蔣夢九當警務長時三區解日本人私製炸彈轟毀房屋案内之物向歸科員王世龍保存迨王病故時恐肇禍端囑代收藏亦在隊内至家中並無軍火可請檢查穆君卽派衛隊長警先至隊内起出炸彈壳十二枚小炸彈一枚又至李之家中搜檢一過尙無違禁物件並由司法科員預審一過昨晨委令警備隊隊長周鳳岐帶領隊士數名連同搜出証物乘滬寗火車起程解往南京禀請程雪樓都督澈究矣 
[陸軍部飭查徐案餘犯]  
　　陸軍部叚總長近因偵悉上月二十八晚匪攻上海製造局一役有上海警界之汪郭張茅等四人亦有知情受惑情事特於前日密電上海滬軍司令部及淞滬水陸各警長嚴密偵查據實具復勿得徇隱云 
[穆杼齋担保祁性初]  
　　淞滬警察廳長穆杼齋前日函致製造局督理陳洛書云今日報紙載有前閘北偵探隊長祁性初定二十日晚在閘北起意謀叛擬由徐家匯小路繞道至製造局攻擊等情純係捕風捉影之談查祁性初業經敝廳撤差查辦所有閘北偵探亦分派各區供職卽將該隊裁撤今日又將閘北騎巡隊隊長李華田撤差看管另委浦東騎巡隊隊長馬長連統率閘北騎巡事宜以歸統一是敝廳無時無刻不以地方之治安爲念故對於此等不守本分之徒力主嚴厲主義刻下祁性初正在查辦似不敢再有不法行爲報載各節諒係謠傳敝廳於祁之舉動探查較確故敢函達台端藉作互通報告幸勿爲謠言所惑也 
[李旅長曉諭計較獎銀之兵士]  
　　滬防水師第三營各兵士以製造局一役奉給獎賞因與他營軍人所得之獎過於微薄以致兵心憤憤曾由該營王楚雄營長報告混成第三旅李旅長請示等情已誌昨報茲奉李旅長批示云來呈閱悉該營官兵此次對於製造局一役遭同等之艱險同等之職務不能受同等之奬勵不特該官兵等疑思不解本旅長亦抱嫌莫釋唯保衛責任本爲軍人分内之事獎勵無論多寡均屬身外之物大義所在本旅長又不能以區區金錢失我官兵之價值此種苦衷只有我最親最愛之官兵能諒我也該營改編在卽除由本旅長製就銀牌獎給官兵以爲紀念外仰該管帶隊官等體察情形詳加開導幸以大局爲前提毋以區區爲念本旅長有厚望焉 
[全皖旅滬同鄉會致北京電]  
　　北京大總統國務院曁參衆兩院鑒皖省光復兩載於茲火熱水深屢信呼籲目今欲解倒懸惟有將全省軍隊一律改歸陸軍部直轄卽予迅任確有政治經騐之省長專事建設大局幸甚皖民幸甚 
[解釋印花稅法條文之疑義]  
　　上海縣吳知事奉江蘇省行政公署訓令文云案准財政部令江蘇國稅廳籌備處處長文開案查准浙江國稅廳籌備處處呈稱對於印花稅法條文間有疑義分别縷陳呈請解釋一案經本部逐條解釋仰各該處長遵照辦理可也此令等因合亟訓令該縣局所學校一體遵照辦理並轉致該處商務分會知照附解釋浙江國稅廳籌備處所提印花稅法條文疑義如左（一）第三條内國家所用之契據簿册一語指國家之公法上行爲所用之契據簿册而言至其私法上行爲之証明仍應一律貼用印花（二）國立省立縣立及地方自治團體之學校均爲官立學校其餘私立學校不得視同一律（三）官立各學校公法上之行爲如任用校長敎授等員之任命狀均可免貼印花至延聘人員無論中外均屬私法行爲應照契約辦理（四）凡契約有繼續之性質無確定之繼續期間者暫依契面所載數目貼用印花（五）官立各局所亦屬國家機關之一部分應適用第三條之規定 
[水警第二廳職員之任命談]  
　　江蘇永警第二廳李英石廳長編制科員任職等情已誌本報茲悉李廳長以按地方警察官廳組織令内載如各專署長秘書長及各科長曁勤務督察長等均須呈請省長轉請大總統任命其餘各科員及勤務督察員等亦須呈請省長委任故於前日趕造各專署長等履歷呈由省行政公署分别轉請任命及委任各員分别頒發委狀矣 
[白米數升活雞一頭之刧案]  
　　浦東花園石橋附近鄕民某甲前晚被素識某乙入内携去白米數升活鷄一頭甲不服與爭被傷頭額甲立投第三初級廳報告被盜行刦等語該廳信其一面之詞轉報地方廳蔡廳長立委沈檢驗員於前日下午詣甲家驗得甲受傷甚微且詢明失物情形遂回廳禀復 
[武丹稅務所長中途被竊之協緝]  
　　江蘇水警第二廳昨奉省行政公署訓令爲武丹稅務所長姚守彝呈稱日前雇舟在距離常州三十里之横林地方稽征繭稅忽於十號晚間突被賊匪挖洞進艙致被竊去現洋一千九百五十元又常州豫大五月初三期票洋五十元又箱内另洋三元小洋廿角銅元拾枚惟册簿等物均未被失除具報武進地方檢察廳勘騐緝辦外理合呈請省長通令水陸警廳一體協緝等因據此除指令外令仰該廳長轉飭所屬一體緝拿務獲解究此令等因李廳長奉令後已轉飭各專署長及遊巡總隊長等一體查辦矣 
[禁烟局催辦虹橋抗禁煙犯]  
　　西鄕虹橋鎭煙犯孫阿濤私售燈吃賣土挑膏經禁烟局調查員拘獲後遭孫羽黨刧去並將員警等毆傷一案自發現到今已逾旬日孫阿濤未見拘拏到案而該鎭一方面之各烟犯恃某議員爲護身符結成團體公然抗禁令聲言禁烟局員警等再來干涉惟有野蠻手段對待所以售煙售吃顧忌全無該局員警等遂據情禀復嚴局長於前日函催地方廳蔡廳長從速獲犯懲辦以爲懲一儆百之計 
[市政警務兩廳之酒食聯絡]  
　　上海市政廳董事會議事會各職事員因淞滬警察廳改組後已秩序更新另訂手續各區署長及各分署署員亦大都調動茲值夏季議會决議市政範圍應當與警務共同進行以資輔助而期聯絡隨時商榷定期二十三號卽今日下午在本廳設筵柬邀上海縣吳知事及穆警廳長與各區署長署員等一體燕飲云 
[市政廳互選議員手續]  
　　上海市政廳通告文云本届改選市議員半數調查選民人數較多致稽時日審查後凡有籍貫住居年限三項或全未塡寫或僅一項及直接稅含混不淸者均爲不合格槪未列入茲於陽曆六月二十三號將選舉人名單分發各區各舖張貼宣示應請本市公民注意閱看如本人以爲錯悞遺漏務卽取具憑証來廳更正以陽曆六月底截止爲日甚促幸勿遲延自悞特此通告 
[花業商團第二次選舉名單]  
　　正會長郁屏翰念七票副會長沈潤挹念六票程酉山念五票評議長賈典三十五票文牘長沈潤挹念五票會計長潘調卿念一票吳志文十四票評議員許川林三十入票孫渭磯三十四李雲泉三十四票潘調卿三十三票胡星堂三十票沈竹樓念三票程幼甫念三票吳志文念二票王竹賢念二票朱子登十七票文牘員陸杏苑念七票曾子友念五票會計員包筱香念一票 
[司法科實行遷移]  
　　南市淞滬警察廳司法科定今日遷往久大碼頭中華銀行舊基屋内各情已迭紀前報茲聞司法科員潘繼藩君昨日已飭偵探先將男女罪犯二十六名移送第一區警察署内之覊押所寄押聞該科之罪犯押所不另組設不過預審時隨時提出或送押以一區警察署覊押所爲用以資就便所有各司員並附設之敎練所亦均於昨日分别遷入矣 
[西兵參觀地方檢察廳之觖望]  
　　昨爲星期日午後四時有某國水手西兵甲乙丙三人帶一通事突至地方檢察廳第一看守所欲入内參觀當爲守衛巡警上前攔阻甲等卽以身畔卡片出示該警等以未奉上官命令不便擅專放入婉辭却之甲等悻悻而去 
 [P南陽里房屋競賣尙非其時> 
　　婦人劉陳氏遣子劉思誠偕律師投地方審判廳呈請拍賣西門外南陽里房屋等情前日午後奉民庭推事官提訊之下劉偕律師伸訴前情問官以南陽里屋基地共有九畝零劉陳氏母子受抵五畝八分且案中尙牽涉地保談土生等談因另案已押在公堂所以該氏呈請拍賣一時碍難照准俟該氏一方面情形調查明白並函請公共公堂將談送案再行復訊判决 
[城内]  
　　縣知事批○徐順卿等奉批呈復事批案經令行飭查該司年等應卽按照行規切實查明復候核奪勿得稍涉偏徇致生枝節此批徐順卿奉令查復事批據呈唐王氏開設水爐一案遷移地址確有不得已之情形照遷店辦法與行規尙無窒碍自應准予備案仍候淞滬警察廳批示此批姚勝堂等呈請飭遷以保行規事批案已令知該業司年徐順卿查明復稱唐王氏開設水爐遷移地址確有不得已之情形照遷店辦法與行規尙無窒碍自毋庸飭令遷讓該民等可各安生業勿再爭執也此批 
　　查獲烟犯○前日禁烟局調查員先後查獲烟犯盧寶裕金錦林吳海忠吳銀寳翁祥元王阿二沈明林張蘭生孫朱氏馬王氏等並抄出烟具頗多分别解局奉嚴局長諭令一併解送地方檢察廳訊罰 
　　人類梟獍○張阿榮住居滬城虹橋南首向拉人力車爲生性如梟獍其母不遂所欲卽被欺辱昨日張又因事與母爭鬧將母毆打傷及面部該處崗巡卽將張拘送警署經署長略詰之下轉解湘滬警察廳訊究並着張母自行投廳禀訴 
[閘北]  
　　駕車不愼○蔣茂林偕同見証徐金生投三區警察署控被馬夫周阿桂駕車在寶山路撞傷伊子請究等情當經趙署長將周逮案一併解送司法科判周償養傷費洋五元給蔣具領並罰洋五元以儆 
　　訛詐不遂○婦人顧朱氐扭孫萬興至四區警察署控稱訛詐不遂反將其夫顧三毆傷請究經張署長解送司法科凌科長預審一過判移檢察廳訊辦 
　　毆傷不得○四區警署張署長解送王振榮控被王愛才毆傷一案至司法科由凌科長預審之下判移檢察廳訊究 
　　行兇不是○張林生之妻張張氏被趙阿曉誘拐藏匿經張偵知向論反敢行兇扭控四區警察署張署長略訊一過解送司法科由凌科長判移檢察廳　明核辦 
　　吸烟不好○前日由四區警察署張署長解送吸煙犯裘昌恒金順生韓義記等三名至司法科判送地方檢察廳按律嚴懲 
[公共租界]  
　　女尸待驗○前晚中泥城橋浜内浮有女屍一具年約十八九歲項有銀練指上尙套針篐身穿黑色馬甲白布衫元色褲白襪黑鞋衣袋内有銅元十七枚狀類妓女經新閘捕房二百二十一號西捕查見回禀捕頭雇工撈起飭探馬阿美將尸舁至虹口斐倫路驗尸所報請公廨中西官蒞騐 
　　招認路斃○老閘捕房八百四十六號華捕馬仲卿前日巡至山東路見一年約三十餘歲身穿藍布衫褲形如鄕人之某甲倒斃彼處查其袋内尙有大洋二元小洋八角銅元六枚當卽報明捕房飭探將尸車至騐尸所報請公廨王襄讞會同美領强君蒞所騐明病斃並無别故卽飭三圖地保棺殮厝壇並令攝影懸掛捕房聽候尸屬認領 
　　誘攫金戒○新閘路一百四十八號居戶王厚存前日被匪誘至山海關路僻靜處攫去金戒一枚逃逸事後王投新閘捕房報請飭探偵緝捕頭准之 
　　誘攫紡綢○騙子某甲前日至河南路天成綢莊選購羅紡綢數疋囑令隨往取洋該莊卽派人送往詎至漢口路四十四號門首甲卽乘間攫取一疋逃逸當時追捕未獲旋投總巡捕房報請派探尤阿根協同四十號西探前往查緝 
　　莊夥竊洋○廣東路一百零五號錢莊内之孫金榮前日至總巡捕房報稱莊夥張道龍携洋一百三十元出外兌換小洋一去不歸請爲查究捕頭允之 
　　竊案兩起○勞合路四十三號住戶金昌壽前日失竊銀水煙袋等物計值洋一百元又東棋盤街三十二號土行内之郭金順被竊值洋一百七十元之綢衣等物又九江路八號保宏保險公司失竊值洋一百元白洋布十二疋業已分别開單報請就近捕房飭探查緝 
　　私設烟榻○蕪湖路六十九號並月桂里十九號兩客棧均因私設烟榻售烟被老閘捕房捕頭偵悉昨特派探陸桂山協同函探往查屬實當將棧主陳桂生項永善連同煙具一併帶入捕房奉飭存洋交保聽候禀廨出單傳訊 
　　誘拐婦女○西門外萬生橋附近巧雲齋紙紮店主婦王陸氏 
 
 

Page 11

 
 
因夫故家貧不能自給詎有無賴金老七以代薦帮傭爲由將氏與女阿大誘至直隷路一興旅館十五號房間内事爲老閘捕房捕頭偵悉派探張寶榮往將戚與陸氏母女一併帶入捕房經捕頭略詰一過諭令分别拘留候解公堂訊核 
　　集議罷工○理髮匠趙紀鳳羅大剛小紹等要求各店主加給工資前日在三馬路萬祥春茶館内集議罷工經老閘捕房捕頭訪悉深恐聚衆要挾致礙治安特派中西包探前往查拿三人以便拘解公堂請究 
　　私取鉅欵○華俄道勝銀行控營口分行西崽黄鶴春於昔年乘日俄在旅順口交兵時竊取值洋二萬餘元之羅卜票逃滬等情業經由廨將黄並其父黄季良一併提案迭次訊供判將房産發封估抵洋一千六百元外着再繳洋一千四百元勸令原告了案嗣因黄父子抗不遵斷奉飭押追在案前日復奉公廨孫襄讞會同俄副領事穆君升座特别公堂提訊原告投稱此案延宕已久被告居心刁狡應請改爲刑事案判决質之黄父子仍堅稱無力措繳一味求恩中西官得供會商之下復向黃父子開導再三仍堅執前言遂各援筆判曰此案苦口開導而該被父子堅以無力措詞實屬頑梗着改照刑事辦理黄鶴春訂約發押西牢五年黄季良訂押三年姑再寛限七天執行此判 
　　機器質○西華得路二千四百廿六號成衣店夥張興發串同某號學徒將店内裁縫機器取出向某押店質洋適被該店主查見鳴捕一併拘送捕房押候解辦 
　　學徒竊○昨有某店學徒邢坤林竊取店内古銅香爐一只價值頗巨在西華得路兜售主顧被探目陳雲忠查獲拘入捕房押候查辦 
　　路頭毆○俞阿土宋阿大等昨在華記路不知因何互相兇毆由捕上前阻止不聽併送捕房押候解究 
　　童犯逃○愛而老克路西牢分設之華童改良所昨晨逃逸十六歲童犯一名報知滙三捕房派探查緝 
　　東洋車壞○前日下午有廿八號電車駛經北四川路撞倒某甲之東洋車跌損車身投報捕房捕頭諭候查核 
[法租界]  
　　西探瓜代○法捕房二號西探頭目脫雷沙克氏於日前向總巡藍維藹君請假九個月返國所遺之缺由藍君揀選熟悉捕務之二十五號西捕續才富代理 
　　小工互毆○捕房禀小工陳阿生打傷同伴徐阿二徐送醫院醫治未痊今將見証李新莊傳案質訊李稱徐扛貨在前行走陳亦扛有貨物從後面而來嫌徐行走太遲遂用扛棒行凶打傷徐之左足商人目見是實陳供認行凶不諱判管押候徐傷醫痊再行訊辦 
　　野雞拉客○捕房禀稱野雞妓院鴇婦朱吳氏縱令妓女在途强拖狎客有違章程故傳到吳氏請究供妓女初來上海不知章程所致求宥判罰洋五元充公 
　　車夫無照○西捕禀稱馬車夫張寳生並無捐照擅入法界向查尙敢不服故拘案請訊張供實有車照因被人借去故未帶在車上不敢抗查求宥判罰洋三元充公 
　　熬供徒然○新租界麋鹿路梅興里一百十五號門牌張裕山家被匪搶刦後由捕房拘獲周阿二顧阿林王桂林艾子香等七人周堅不供認押查在案昨又提訊仍無實供聶讞員以周實非善類著押半年如後查有搶刦實據再行照律究辦 
　　歧控無益○翁志成前控陳品珍定購貨物過期始交須陳賠償損失洋銀一案奉公堂訊究陳供定貨交淸後價洋尙未收淸向索不還商人已在審判廳起訴翁來案控希圖抵制奉判查明再核昨向審判廳查明屬實諭著仍投廳中候斷公堂控案註銷 
[雜評三]  
　　國民之實業能力何如蘇路收歸國有之說喧傳已三數年及今而交通部與蘇公司訂立之合同始草定蓋自拒欵風潮以來至此而一大結束矣 
　　粤路方急欵絀之呼籲而蘇路復有收歸國有之事實雖共和國國家經營之事業卽國民經營之事業無何種觀念之差别然而國民經營實業之能力亦可以見矣 
專件 
[中華民國世界語會消息]  
　　紀元二年六月二十第三七號中央事務所在上海西門林蔭路　　本會通告三十一（複載更正） 
　　花都券已到當場開彩 
　　九月十五以後不允代辦購取花都券諸君鑒該券已由德國寄到其組織法與比券不同該券連印於封套上四周封固以鐵針鉗固其口必須截去封口始能抽出獲有彩物者註明號數及應得彩洋若干馬克不中者止有（多承高誼助我世界語花都之成立君志不在此諒不以不中而介介也若於本券之外有他券獲中則尤爲敝同人所切禱云云）數語該券購者不過二三同志券數不過十餘張所獲彩銀當向德國領取於本年年底截止以前托購諸君望速來領（函取須附郵票）嗣後諸君委購續定辦法如左 
　　一該券每張值德幣一馬克合華銀小洋六角托購一張至五張另加郵滙費大洋一角多則照此遞加 
　　一購券限九月十五日（陰曆八月十五日）截止過期不允代辦 
　　一取券約在十一月届時券到再行登報通告 
　　一購券者簽名繳價後當給以本會收條爲憑以便取券時交換 
　　一得彩後須由本會代領彩銀本會當酌扣郵資等費若干附告購券者須先行簽名入花都聯合會因此券原爲會員而設惟槪不另收會費中央事務所營業部啓六月二十日改訂 
　　本會紀事 
　　六月九日奉天羅秉鑑君南京王壽振君函詢本會附設之高等世界語校招考日期並索章程 
答）校章不日刋布報端俾衆周知 
　　開封錢廷璧君金華王守誠君均來函告假請函授部暫弗除名山東沈洗蕪君溧陽孫龍臣君等均來補講義 
　　沙市高等小學曁湖北李光先君等來書三十三件均索閱函授章程本會高等世界語校學生葉紉芳君報名入函授部 
　　按以上來書均於本月十二日分别答覆 
　　國外紀事 
　　醫師第八號 
　　研究醫學者注意科學爲世界的非一國一地方的故科學醫學有賴於世界語者非常重要而世界語之科學報定然較普通以國語編輯者倍増價值盡人知之也醫師之編輯實賴各國同志贊襄其事一國有新發明新實驗均由該國同志譯成世界語登入以普告世界其策勵醫學上之進步當不止一日千里也茲第八號已出版内容如下 
　　（一）踁骨折斷之療法海牙醫院傷科主任著（用世界語） 
　　（二）世界語醫學語彙匈牙利醫士擬 
　　（三）肺百斯篤之檢查（譯非獵濱醫報） 
　　（四）改良咬傷治療法（譯波蘭語） 
　　（五）缺唇療法（譯德文報） 
　　（六）鱗屑癬傳染說（譯俄文） 
　　（七）靑色盲（譯德文） 
　　通信雜俎等不備載 
[來涵] 　　 
　　製造局來函敬啓者本月二十日各報載有瑞生行解送槍子手槍到局袖出合同有製造局砲彈廠圖記一節查此事全屬子虚該廠委員黄承慶在局多年辦事謹愼柳大鈞業已病故月餘報紙所載係傳聞失實特再聲明請登入貴報具紉公誼陸軍部上海製造局謹啓 
　　按是日本報並未載有此項新聞惟旣承一再來函姑照登如上 
 
 

Page 12

 
 
   
 
 

Page 13

 
 
自由談 
游戲文章 
[夢遊梨園嵌入伶界角色] [  雨弄] 　　 
　　本月十六滬上英租界爲德皇踐祚之念五週紀念大賽花燈有二三知友邀佘赴黄浦灘觀賽余辭以體素綿弱不禁衆人擁擠友去後余獨坐睡椅冥思默想不覺朦朧睡去忽聞有人撾門余從夢中啓門一揖而入見其道裝打扮手携塵尾飄飄有仙子氣象即問余曰如此良宵君亦欲往觀伶界角色陳列所乎余對曰唯唯道人返身出外余後隨之旣出門外仰觀（夏月潤）天（賈璧雲）中現出（五彩霞）光道人口中（喃喃）頃刻（黄祥雲）自足下飛升余與道人遂乘之如坐（郭僊舟）中（馬　儂）儂（一陣風）過去瞬息已至陳列所門前樹（一杆旗）遙望門内（林樹森）森約（蓋七省）之廣上懸（一盞燈）光如（淡月明）忽而微風吹來鼻中似覺（旺桂芬）芳道人與余携手進（林步靑）而埸中挂有（萬盞燈）光耀觸目甬道兩旁各植（玉牡丹）（月月紅）（林月梅）（白玉梅）（李春棠）（孫紹棠）（金海棠）（夜來香）等數本行至（德建堂）門首上釘（小秃扁）一方額曰（張桂軒）署名（王又宸）堂上挂（四盞燈）各墜（賽飛珠）一粒中懸（李百歲）圖一軸機上東擺小賈山一座名曰（華靜山）産從法國西列（安籐紅）花一盆來自東瀛堂左設（玻璃翠）幃屏一座右設（麗人鏡）一方及至後堂路旁一帶植各種奇花異草如（粉菊花）（紅菊花）（紫菊花）（白蘭花）（陸菊芬）（黃蕙芬）（李妙蘭）（尹鴻蘭）（郭少蘭）（靈芝草）（小鳳僊）（金翠紅）（碧月花）（小桃紅）等類前有一橋名曰（夏石橋）橋之北有動物院陳設（馮二狗）（小活猴）（殷春虎）（穿山甲）（小楊猴）（小猫豹）（茹玉麟）（董山熊）（張德鹿）（花狸猫）（飛來鳳）（雲中鳳）（奇來鳳）（關玉鳳）（小燕飛）（小黄鷹）（小鸞鷹）（金翠鷹）等旁有大小山二座大者名（金秀山）小者名（金少山）秀山之上有亭名曰（張月亭）亭中惟掛（趙黑燈）一盞道人同余下山向東有四眼八角井一口余問道人據曰此井名（趙如泉）泉中有（金蛙蛙）數隻時時浮在（水上飄）遊有時見其身有（奇彩紛）紛現出（綠紅冰）境泉之前有（郎德山）（李德山）合而爲橋名曰（潘月橋）橋之上有（常少亭）亭地凡玉砌又名（葛玉庭）橋下卽（小子河）余與道人立在亭中遙望河中有浮山一座名曰（明海山）山上有（恩曉峯）（劉壽峯）（桂雲峯）等三座峯之北隱隱見二小童乘小舟採蓮小童一則（麒麟童）一則（九齡童）也乘舟名曰（劉藝舟）採（應寳蓮）（趙文蓮）（金蓮花）等花邊有一坡名曰（夏榮坡）坡前有奇花一株出自河中忽隱忽現狀甚奇特或曰此卽（江夢花）也坡之左栽垂楊無數邊有一亭名曰（楊瑞亭）又曰（楊華亭）從橋東下未數武有小菴名曰（吳鐵菴）菴内塑神像數尊據卽（孫菊仙）（紫金仙）（小魁仙）（王楞仙）菴前一臺題曰（張鳳臺）菴後隔數十步有高樓一座名曰（楊月樓）樓沿一匾額曰（沈華軒）樓上多聚異寳如（沙香玉）（尙和玉）（林黛玉）（趙君玉）（夏月珊）（宋玉山）（小如意）（夏月華）（金鑲翠）（馬飛珠）等難以枚舉壁上掛（王克琴）一張用（金鑲玉）嵌光甚奪目道人撥彈之餘竟（留鴻聲）在耳余與道人憑窗而坐遠覽（馬崑山）巍巍高大（閻小山）坦如平地（管海峯）上（向九宵）（小峻峯）獨樹一幟餘如（諸寳山）（劉長山）等疊疊重重正在神搖目暈之際見（趙紫雲）由山中直升如霧（露蘭春）忽地（一聲雷）響如（叫天）余惕然而醒視案上（小紅燈）尙留微光時計適繞（梁一鳴）而已 
[外國寡婦致中國偉人書] [  劍秋]  
　　津門一别歲星已周影事前塵不堪回首聞君在滬與某女士結婚甚賀甚賀妾自去秋以後獨居寡偶常忽忽如有所失每念君予未嘗不以眼涙洗面也憶昔在東交民巷時猥承不棄許訂同心誓海盟山指天矢日共飲香檳之酒交換鑽石之環君旣不以異族爲嫌妾亦願終身有託何以事出非常一朝出走騼歌未唱馬首忽東樂莫樂兮新相知悲莫悲兮生别離妾於斯時唯有黯然魂銷凄然腸斷而已自是以後君在嶺南妾居冀北擁孤衾而獨宿遞尺素以無從偶念舊盟輒爲雪涕或燈前鏡裏觸緖生悲或酒醒夢回撫懷興歎又未嘗不冀墜歡之重拾好夢之再圓也詎知妾縱痴心君竟負義前言猶在中道相捐别開並蒂之花折斷連枝之樹嗚呼某君亦曾憶六國飯店中握手接吻夜半私語時耶薄倖若此妾復何言唯有蹈東海而死耳春風多厲强飯爲佳善事新夫人勿以妾爲念（二） 
尊聞閣詞選 
[江南春旅懷] [  唐寂紅]  
　　風細細雨絲絲渺渺烟波裏春光寂寂時自嫌底事善多愁回首關山不勝悲 
　　花疎疎柳依依春去渾無路春來啓玉扉殘紅落盡美人姿閒看呢喃掠雨飛 
[如夢令寄懷雙璧宜紅紅豆諸女士]  
　　正是落英時候畏看綠慘紅愁試問作詞人怎與殘春同瘦同瘦同瘦各處天涯一陬 
　　繡閣春深如夢幾見文豪新詠不遇錦心人且製時詞相送相送相送暗祝芳顔珍重 
[愛蘭軒小序] [  愛蘭軒主]  
　　金風瑟瑟恨頃刻繁華年少蕭條痛人生朝露桃花雖美不可以經秋靑雲鵬程終歸乎飄泊是以依山臨水巧築愛蘭之軒壁雲横天恰若淸虚之室花栽四季景除三秋蘭香與落葉齊飛淡顔共殘秋一色風雲刹刹香益驚人雪雨紛紛春華尤在古人之愛花者奚如余之長愛古人之留春者奚若余之長留哉樂極筆之以爲愛蘭軒序 
[明妃怨]  
　　漢宮回首望馬上涙雙眸環珮關前月琵琶塞外秋名花傾國誤靑塜美人愁縱使君王悔娥眉贖得不 
[折楊柳]  
　　無限輪蹄恨長堤又短堤感懷如此樹哀鬓易成絲羗笛怨關戍春風泣柳枝莫愁靑眼少朝暮總相思 
[難忘曲]  
　　大道夾垂楊簾前錦繡香侍兒名碧玉人面隔紅牆春色樓前柳風情陌上桑誰家有少婦深鎖鬱金堂 
[關山月]  
　　一樣團　月他鄕又故鄕藁砧謠破鏡玉臂賦雲凉雁塞寒於水龍堆色是霜何人拊瑤瑟共此碧天長 
[梅花落]  
　　遊子經年别梅花枝半空江城霏白雪驛路逐香風夢醒玉關外情深羗管中故鄕回首望遙遠思何窮 
[有所思]  
　　十里垂陽落長亭繫别離伊人隔秋水此地最相思南浦涙痕碧東風花事遲朝朝撫明鏡深恐鬢成絲 
自由談話會 
　　我聞自由談話會中諸君子彼認銷若干此認銷若干爭銷之聲洋洋盈耳自由雜誌至今尙未出現諺云但聞其語矣未見其人也 
　　我深望蝶仙抱積極主義竭力進行萬不可抱消極主義徒託空言以致愛讀諸君望眼將穿也 
　　我深望將逐日已刋過之自由談亦一一羅致雜誌中方不負作者絞出幾許腦汁費了幾許心血且此等文章有益匪淺當遠勝俗陳小說倍蓰也 
　　我深望自由雜誌刋行以後我投稿諸君子爭相購閱各置座右以供暇時之流覽旣遣悶懷又增學識無異聚諸同志於一堂互相談天也 
　　我深望鈍根發大慈悲贊助進行以慰衆望非特蝶仙當深慶得人亦投稿諸君子非常之幸福 
　　凡女子之時詞歌曲圖畫以及小楷刺繡音樂一切世界上之美術爲女子所獨擅者刋行美術雜誌不許莽男子濫竽其問鈍根此言深得我心美乎哉美乎哉 
　　自由雜誌頗蒙同志踴躍認銷總能集事紅茶花亦願銷三份[  紅茶花]  
　　人謂共和幼稚當作悲觀予謂當作樂觀不信看一年以來所謂風流都督也風流總理也風流總長也何一非賞心樂事今唐繼儻又與吳女士納婚矣章太炎又與淑女士納婚矣鶯婚苑媿眞個銷魂軟玉温香此樂何極此之　　　　　毎見激烈報有痛快淋漓之作其結句輒曰嗚呼予欲無言楠木子曰今天下之所以膠膠擾擾者正爲君等多言有以致之耳何客氣爲 
　　衛懿公好鶴而亡國徐寳山好古董而亡身鶴長壽者也古董尤長壽者也然而好之者乃得如此結果然則一切口頭吉利語亦可以已矣 
　　有投稿屢屢無效者憤然言於衆曰鈍根欺人稿之佳不佳是吾自負責任何吝此方寸之紙而不吾登耶或詰之曰客串未諳唱作冒昧登臺於園主有關係乎曰有曰然則於鈍根乎何尤其人廢然而返 
　　某君素熱心當南北未定之前月助軍餉四元毫無吝色（其人每月所得只八元故爲難能）而髮辮至今未去或勸之則怒形於色强之則欲奮者拳似此謂爲頑固不可謂爲開通亦不可其所存究係何種心理閱報諸君一研究之[  槁木子]  
劇談 
[紀廿一夜之第一臺] [  玄郎]  
　　第一臺新聘鬚生吳鐵菴以其年齡之過小也（祗八歲）事前備極鋪張自詡爲六齡神童蓋世無雙又有謂其聲調奄有汪譚孫劉王諸人之長者丹田充足賦性特異具有好中氣好嗓子能唱至五六句鐘絕不見有力竭聲嘶之態者誇張揚厲風靡一時以故打炮幾夜異常轟動人滿爲患入座稍遲多不得容足地悻悻而去其吸引力之大直與去年叫天登場無二風頭可謂出足前晚往聽其李陵碑以大名鼎鼎之神童唱此詞句繁多神味雋永之戲意必能盡顯所長精采卓絕其味無窮而孰知竟大謬不然原板第一句（盼姣兒）之兒字欲提高轉折嗓音破碎滯澀而轉不出卽輕輕收住音韻極欠自然索然無味（我的兒吓）一名調又低暗而轉不足（頒兵求救）之救字（雙眉愁皴）之皴字俱力促氣弱平疲不堪故此段唱畢采聲毫無（猛抬頭）幾句更模糊影響萎靡不振座客以（七兒姣身）之姣身二字（將兒）之定字俱不能發高遠之音直引而上卽有報以倒好者反板一段（大宋輔保）之保字方出口嗓音卽沙欲轉而音更瑣碎似有痰淤塞喉間座客譁然倒好之聲雷動入後金沙灘一家人兩段及長句連板更力竭聲嘶音韻靡靡字名音調俱莫得而辨矣碰碑一叚大致以實力不够割而未唱演唱未滿一句鐘乃竭態可掬卽露此種現象又遑論其他哉該伶惟舉動超脫工架老當是其長處以孩童而得此殊屬非易至於唱工火候尙不如小楊月樓也常少亭之黑頭差可然中氣亦嫌薄弱模倣金秀山處不過貌似耳 
劇本考實 
[完璧歸趙（二）（我）]  
　　此劇係昔年伶隱汪笑儂所編笑儂長於文學以首先改良戲曲稱所編戲劇流傳於世者不少本諸史記藺相如列傳云藺相如者趙人也爲趙宦者令繆賢舍人趙惠文王時得楚和氏璧秦昭王聞之使人遺趙王書願以十五城請易璧趙王與大將軍廉頗諸大臣謀欲予秦秦城恐不可得徒見欺欲弗予卽患秦兵之來計未定求人可使報秦者未得宦者令繆賢曰舍人藺相如可使（中略）於是王召見問藺相如曰秦王以十五城請易寡人之璧可予不相如曰秦强而趙弱不可不許王曰取吾璧不與我城奈何相如曰秦以城求繼而趙不許曲在趙趙予璧而秦不予趙城曲在秦均之二策寗許以負秦曲王曰誰可使者相如曰王必無人臣願奉璧往使城入趙而璧留秦城不入臣請完璧歸趙趙王於是遂遣相如奉璧面入秦秦王坐車臺見相如相如奉璧見秦王秦王大喜傳以示美人及左右左右皆呼萬歲相如視秦王無意償趙城乃前曰璧有瑕請指示王王授璧相如因持璧却立倚柱怒髮上衝冠謂秦王曰（中略）臣觀大王無意償趙王城邑故臣復取璧大王必欲急臣臣頭今與璧俱碎於柱矣相如持其璧睨柱欲以擊柱秦王恐其破璧乃辭謝固請召有司按圖指從此往十五都予趙相如度秦王特以詐佯爲予趙城實不可得（中略）乃使其從者衣褐懷其璧從徑道亡歸璧於趙（中略）相如旣歸趙王以爲賢大夫使不辱於諸侯拜相如爲上大夫秦亦不以城予趙趙亦終不予秦璧（下略）誠一齣外交好戲也視無意識之神劇不堪寓目之淫劇何啻雲泥之别耶若能演之於今日其有功於社會豈鮮淺哉（三） 
小說 
[哀情小說玉田恨史（十）（七）（天虚我生]  
　　一日勿爾淸醒遠聞鐃鈸之聲初猶以爲耳幻旣而又聞梵唄之音起自天半呼婢聞之則曰澄郎週忌爲設醮耳予曰今日何日婢應之曰六月二十五也予曰嗟夫澄郎非於去年今日死乎婢曰然予曰澄郎死於何所婢曰卽此室也予曰亦此榻歟曰然曰今其時乎曰亦且近之予乃喤然而呼曰澄郎乎汝來吾前吾其從汝往矣此言旣出予乃大慟予魂遂離軀殼冉冉血出似見澄郎在前踽踽獨行予亟追而及之則又忽焉在後迴身返顧則見室中諸人繞床而哭我以爲澄郎乃臥榻上趨而近之則僵臥之身即我是也我試推之不復能動我欲附之不復能合目睜口哆死象赫然如豺之骨瘦不盈把顔色慘白有如梨花眉綠盡減唇朱失鮮我自澄郎死後未嘗引鏡一照及今見之幾乎不能自識我乃大慟而暈不知歷幾許時間旋復淸醒則見予姑坐於窓前仰面　哭且哭且顚雙婢夾侍勸亦無聞予念予姑若此則必狂號而死予因趨赴其側竭力解慰而予姑亦充耳無聞一般婢媪亦不予見匆匆往來撞我幾仆我乃自念此身已成異物不復能與生人接馨欬矣然則予姑將爲我而哭死我將何以解之方凝思間俄聞鼓樂之聲起於窓外室内哭聲大震我心不禁翼翼而動我身亦覺搖搖無以自主俄見婢媪一叢如蜂如蟻簇擁而前近而覘之則我之屍體已爲嚴妝盛飾塊然一物陳於諸人手腕之上擁舁血出予覩此狀予心皇皇然不知所措遂亦尾之而行比至中堂忽見澄郎端坐於几案之上我乃大言亟趨之孰知爲畫象也則懮然自失思我澄郎豈無靈魂以我例彼可知必有然其靈魂所在乃在何所吾聞人死必遵黄泉之路而我此時仍復盤旋於家庭之間要亦非計惟我不知黃泉之路又且無人爲我挈引我將何自而往曩聞人死必有無常之鬼前來導引我乃何以不見豈其時之猶未至歟抑此室内諸人中固有所謂無常者在歟然吾嘗兒畫象其狀貎爲特殊而此室中實　有相似之人或則不在於此而在我垂死之室中歟思之誠然（二） 
[短篇小說蚊（色色三郎）]  
　　夕陽西下玉兎東升嗡嗡之聲雷響戶内外余據牀危坐屏息靜思此天此地何生此毒物以毒人也 
　　忽有厲聲傳耳鼓來曰色色三郎君此牀豈能作桃源境耶 
　　余聞言四顧不見人但有嗡嗡之蚊喧騰左右心竊異之而厲聲又來曰色色三郎君爾速臥下以供吾輩之吮吸莫以吾等吮吸爾之精血爲毒而毒又有甚於吾等之吮吸者君豈不聞不知耶然吾等吮吸精血於黑暗世界吮吸也宜爾等光明民國尤有所謂偉人元勳者剷刮地皮剝削民膏而逍遙於外國或租界買大洋房坐雙馬車衣西服吃大菜糜爛四萬萬人民之財産供一已之揮霍犧牲數千萬軍人之鐵血博一已之榮名現復思挑撥南北之意見尋武漢起義之故轍色色三郎君爾等行將無噍類矣不思驅除此蠧於民國之偉蚊而斤斤然以吾輩微吸精血爲鉅毒豈不大可怪哉噫色色三郎君爾自號志士不能扶持國家雖毒吾輩又安能害吾輩耶吾腹饑矣速臥下以供吾輩之吮吸此牀豈能作桃源境耶余聞其言腸寸寸斷涙點點滴惟弗惜精血以供彼之吮吸 
文字因緣 
[題雙璧女士玉照并次原韻（波秋）]  
　　畫裏雙文認舊身玉人冰雪澡精神牡丹亭外春如海璧砌珠軒不受塵 
　　璧月瓊枝恨見遲敢將詩句證心知浣花自擅無雙格斟酌還勞玉手持 
[四春詩次瘦紅女士原韻]  
　　林花亂彩絮迷冥少女風來謝女聽簷鐵簾鈎渾不定隔牆小犬吠金鈴（春風） 
　　紅杏江南入畫詩黄昏樓閣捲簾時吳娘一曲多蕭瑟錯認瀟湘夜雨詞（春雨） 
　　低空靄靄浩無涯淡蕩晴雲逐望斜絕似傷春一枝筆縱横詩態亂飛花（春雲） 
　　玉臺梳洗曉妝遲想見經營覓句時賦就四愁還自誦朝陽已上最高枝（春曉） 
[題雙璧女士玉照并步原玉（醉翁）]  
　　楳花明月是前身畫筆新傳阿堵城從此買絲人繡着凌波羅襪賦生塵 
　　謝家欄檻日遲遲一種幽懷只自知拂拭濤箋舒皓腕驚人寸鐵不須持 
　　周秋聲捐銅版費四角吳惠民捐一元謹登誌感 
 
 

Page 14

 
 
   
 
