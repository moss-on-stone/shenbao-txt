# 1895 - 251 - 4908045

 

Page 1

 
 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次青先生所選分類十種淡妝濃抹各擅勝長誠爲初學之秘笈文瑞樓主人倩本局用鉛字排印眉批註釋悉依原本校讐裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角請向蘇州閶門綠蔭堂上海棋盤街文瑞樓兩書坊購取 
[論本報紀庸醫被控事]  
　　語云不爲良相而爲良醫明乎醫者操司命之權補造化之缺呼吸之間决人生死切脈觀色辨於幾微延請者不知幾經採訪幾費精擇不惜資財以性命相托醫者當此宜如何其鄭重耶在富貴者聘醫或數十金數百金本如九牛拔一毛耳而且奔走者有人伺候者有人尙不嫌請醫之煩瑣若貧者病在垂危旣不能不請醫又不能不請時髦之醫人命爲重拚此孤注幾有可一而不可再之勢滿望醫生一至服藥卽愈於是烹茶以待點燭以俟分伺疾之勞以酬應不辭勞瘁而醫者必延至更深始至倦眼模糊神情迫促其意不過了却請封之一事耳豈眞具割股之心哉幸而卽愈莫不謂非此醫則膏肩莫挽不啻神明之奉不幸而不愈亦莫不謂此病已無可挽回服此醫之藥而不效似非他醫所能治者矣往往見醫家一有時名未服其藥而死者皆有深悔之心已服其藥而死者皆若雖死無憾而未聞有從而怨之者世人不知方藥不辨賢否以耳爲目比比皆是而醫者亦遂聲價之自高以性命爲兒戲偏執己見競尙辭鋒而人心於以不古而醫學於以日壞閱十五日本報載庸醫被控一事殊足爲病者快心而爲醫者眉縐據云揚郡葛姓醫生學術未精莫邀虚譽每日清晨必飛輿出外繞遊各處必至昏黃始肯至病家醫治某日胡紳以牀頭人患伏暑延其診治葛略一按脉卽曰已深悉病源爲之開方立案不料藥甫下咽病人卽譫語昏沈次日紳復延葛覆診葛又粗心浮氣信手開方其時紳尙信其高明立卽煎服不料服後猝發狂躁大呼心熱如焚未移時卽魂歸泉壞紳而審藥方始知先用苦寒之劑覆診又易而爲温熱兩日之間寒熱互用顚倒錯亂以致如斯不禁忿火中燒以庸醫殺人爲辭黏附藥方控諸江都縣署請提案嚴行訊鞫治以應得之罪並請出示曉諭周知俾他人弗再爲其所誤徐大令旣准紳詞立卽提案訊問云云或謂病固有不治之症未能專爲醫咎且寒熱互用亦醫家急救之法不足爲怪如病該用寒劑而陽氣將絶不能不先用參附以挽之然後再瀉其熱邪然必審擇而施非庸醫所能學步也若伏暑而用苦寒之劑某紳不知方藥已爲所悮轉服温熱之劑則一誤再誤該醫雖百喙莫辨矣世豈無如葛醫之誤人者其在知禮之家明知爲其所誤類皆以命數自解而不肯與醫爲難間有一二好事之輩除醫之牌拆醫之轎一經醫者求和或浼人或出賄其事卽寢然亦不數數覯而未聞有控之官而請提辦者在葛醫爲自取之殃在胡紳爲破格之舉總之近今醫學日下不能專心於此而僅爲餬口之計無怪其自誤誤人如此也西法設立醫院必俟入院學成考取給憑後始能行道所以西醫之行道者皆有眞實本領中國雖重師傳而其實則有名無實師之收學徒也少則一二人多或五六人十餘人不等師愈時則徒愈多徒愈多則授受之道愈疎大抵爲師者門診焉出診焉晝夜六時神疲力倦又何睱爲諸徒講解内科則開方掛號而己外科則攤膏換藥而己聰頴而沈實者能自讀書稍知醫理魯鈍之質則雖三年親炙諒亦不過稍知藥性而己然無論賢否至三年之久師必以一牌相贈俾自行道以此言醫安望有良醫以此言治病又安望其病愈哉中國舉凡藝術今勝於古而醫則古勝於今欲今人醫學之精須設立醫院欲學者須入院肄業不論年數必俟學成考取給憑始得行道中國醫書汗牛充棟自不必棄中而就西而立法之道則舍西法無以善於此者若僅效胡紳之懲一儆百則誠恐各州縣日日有送醫究治者矣而於病者仍無補也然自有胡紳之舉爲醫者亦宜各知自愛愼毋蹈葛醫之覆轍也可 
[諭旨恭錄]  
　　七月初八日奉上諭增祺奏庫倫辦事大臣安德假期已滿病勢增劇懇請開缺據情代奏一摺安德著准其開缺欽此○初十日奉上諭巡視南城御史秀林等奏遵保獲盜出力之文武官紳員弁開單呈覽及圑防出力之前南營都司曾崇蔭請奬各摺片著該部議奏單二件片一件併發欽此○十一日奉旨户科給事中員缺著馮金鑑補授截取内閣中書林介弼國子監助教郝觀光兵部司務范鵬俱照例用年滿直隷總督衙門筆帖式松漙著發往原省照例用伊犁印務章京員缺著英權去卓異俸滿直隷正定府知府陳慶滋安徽頴州府知府鳳林俱回任准其卓異加一級仍註册候升開復前廣東試用通判王鍾祥著准其開復原官仍發原省照例用前四川富順縣知縣陳錫鬯著准其開復原官留省補用保舉雲南候補知州晏端溶山東候補知縣程文葆浙江候補知縣侯資森俱照例用盛京工部員外郎員缺著伊勒東阿補授欽此同日奉上諭李秉衡奏黃流秋汛盛漲壽張齊東兩縣大堤漫溢成口請將在事各員議處並自請議處一摺本年山東黃河伏汛未消水勢驟漲六月二十日下游齊東縣北趙家大堤因值風雨交加搶護不及致堤身刷塌數十丈由青城南趨在事員弁實屬疏於防範候補道丁逹意叅將劉福寳遊擊李金書知縣湯宗幹典史潘名彥均著交部議處其上游壽張縣高家大廟堤身亦於二十二日坍塌數丈水由安山一帶仍入黃河中游候補道李清和旣經到工仍著交部議處李秉衡督率無方著一併交部議處該撫務當督飭在工各員加意防護仍確查高家大廟漫水是否未向南趨並將北趙家漫口盤築裹頭免致續塌餘著照所議辦理另片奏委員買料未能核實等語候補同知邵守正候補巡檢崇貴均著卽行革職以示懲儆該部知道欽此同日奉上諭惪銘等奏軍臺廢員由配脫逃請旨飭緝究辦一摺已革候補縣丞許鴻範膽敢由配所脫逃該都統已咨行鄰境緝拿難保不潛行來京或私回原籍著步軍統領衙門順天府五城御史河南巡撫一體嚴拿務獲究辦欽此十三日奉上諭近來考試繙譯每遇請派閱卷之期繙譯出身人員多不開列以致不敷簡派嗣後各項繙譯考試所有應行開列之員均著一體開列不得託詞規避並將是否繙譯出身於各銜名下詳細註明欽此同日奉上諭御史恩溥奏武闈鄉試及考試繙譯各塲監試巡察御史請分别增减等語著該部議奏欽此 
 
 

Page 2

 
 
[都門剩語]  
　　六月初間京師書坊南紙鋪數處寄售臺灣得勝圖假名上海捷報館所印招帖下注某某處寄售圖中歴繪劉淵亭守臺陣戰事蹟但中多杜撰臆說附會其事好事者爭購之嗣被日本駐京使臣聞知向總督理論嘵辨不休經總督派人訪察見圖中事多子虚又皆揑造上海名目故已於七月初間飭地方官向各鋪禁止不准出售矣○順天府示諭本年秋冬兩季孤寡糧三百分定於七月十二日散放每名計放當十京蚨三十餘千米一石諭令該孤寡等各持牌子親赴大宛兩縣領取○宣武門外大街同信成米莊乃天津葛姓所開七月初四日突有某棺廠送棺木一具來鋪闔鋪人共相驚詫細詰來人則云該米莊夥王姓於月之一日親往購買付過價銀囑於今日送到者蓋王亦津人係米莊夥計數日前自出未回衆方猜疑又聞此事益不能解但連日聞院中屍腐臭氣於是四處搜羅不見蹤跡旋登屋脊見檐後僻處一屍僵臥近視果王共集細審似服毒死者乃遣送棺人暫去葛忙赴西城司報案初六日相騐係自吞阿芙蓉膏者其因何輕生衆夥一無知者騐畢收殮詳城城憲諭葛將王棺暫行浮厝函致屍親俟屍親到日再一同赴司結案○七月初間阜成門内溝沿一貧人代某家牧馬一匹正牽馬徘徊間馬忽鬃鬣直指向牧肩大嚼牧者痛極倒地馬復雙蹄亂踢牧身當時殞命馬奔至官廳前大嘶數聲察馬之情似與牧有夙寃者冥冥中誰謂無因果耶 
[撤勇志略]  
　　天津訪事人云本年正月析津海口戒嚴卸任代理津海關道黃花農觀察禀准上游募勇兩營駐紥紫竹林北上園及溜米廠以防土匪竊發現以和議告成帑項支絀遂將兩營裁撤以節餉需仍恐或有不虞乃由津城練軍槍隊中酌撥若干人塡紥兩處以承其乏當遣撤時照章給發恩餉各勇欲與帮帶爲難正議擬間適正任津海關道盛杏蓀觀察由紫竹林拜客回各勇環跪輿前伸訴觀察每名加賞若干遂得無事 
[疫鬼難驅]  
　　天津訪事人云入秋後天氣漸凉疫癘因之稍殺不料時至中浣忽又爍石流金以致霍亂之症仍復暗長潛滋大暑去酷吏清風來故人不禁於旦夕祈之矣 
[水販難防]  
　　天津訪事人云去歲東八縣慘被水災災民麕集唐山鬻女賣兒權救目前之急其所售者以小女子爲多無業游民竟以買賣人口爲一大宗生意每日由火輪車載赴塘沽或天津各處多則數百十口少亦十數人自冰泮迄今統計由輪船出口有册可稽者已有七八千人不入册者尙不知凡幾灤州州牧某君恐有賣良爲賤等情示禁通衢違者立辦津海關道亦咨照稅務司飭役在船上嚴查以杜前弊無如禁者自禁賣者自賣頗難斷絶根株欽差劉峴帥現駐唐山聞之卽添派親兵恊同汛地兵丁禁止人販帶小女子登車兵丁有時明察秋毫有時亦如陳仲子之食螬餘不聞不見其爲目光之忽明忽暗歟抑憑財力而遇事轉移歟非局外人所能深悉聞連陞輪船前次由塘沽出口船中夾帶小兒女多至二十七口騎船之聽差人竟充耳不聞熟視無覩旋經旁人於稅務司前告發研究得實當將騎船者斥革罰辦以儆按天津輪船於出口入口時均有海關聽差人隨之來往以防偷漏俗謂之騎船人 
[厘局裁併]  
　　皖南牙厘總局設於蕪湖江口之北岸凡徽寗池太廣各府州縣厘卡稽征報銷皆歸綜理近因司農有裁减冗費之奏撫憲福少農中丞悉心籌畫以本省中路厘卡歸藩司主政南路各卡若不另起爐灶亦歸藩司一手經理更可節費因將皖南牙厘總局裁撤局中委員司巡弁兵薪糧飭令截至六月底爲止一面派委藩轅牙厘提調楊太守偕同文案袁石浦别駕核對邵梅齋少尹於前月廿九乘輪抵蕪守提報銷清册及文卷關防本月初九日又續委文案王聘侯少尹來蕪提解報銷各欵聞共有一萬七八千之多局中人因事前毫無聞覺直待六月底省憲委員相偕戾止一切公事致有不能立辦之勢并聞所轄之灣沚卡報銷積欠至五千之多迄今屢催未解督辦朱觀察頗爲受累所有局中護卡炮船及解餉領哨之坐船均奉飭帶回省中另候撥用哨弁勇丁薪糧能否蟬聯尙不可知惟局中各委員司事下至書巡僕隷食指浩繁向賴厘局舉炊者竟如巢傾燕散各自東西不免對西風惆悵矣 
[甬守履新]  
　　寗波訪事人云新任寍波府知府程稻村太守頒發紅諭到郡定於八月初六日由省起程十二日吉時接印 
[拐賣案發]  
　　寍波訪事人云定海方姓家撫丁姓女郎爲媳童養家中去秋不知何故潛逃方妻陳氏急告知媳之母家四出偵求杳無消息至本年六月始獲諸寍波府城東鄉岙裏王張姓家遂訴知地保赴鄞縣控陳縣主楊大令准詞飭差提到養媳周氏及容留之張成初某日大令升堂治事時傳張詰問張供稱小的家住東鄉岙裏王父殁母存兄弟五人小的居長向在上海某銀爐當工匠張成裕是二胞弟同在一處當庖丁去年九月小的母親倩宋香圑執柯爲二胞弟文定周氏爲室出聘禮洋銀七十二圓受有婚帖過門後稱母家姓丁父名壽福家住海山聘禮由朱轉交丁姓取去旋於本年三月十四日成親至六月十一日忽被方陳氏尋見說是伊之媳婦以致涉訟公庭母親駭極急召小的回家二胞弟一時不能脫身尙在滬上小的現將丁姓等一干人交地保看管兹蒙提訊務求將聘禮追還方陳氏供兒子方嘉挺向以編製漁網爲生家有女兒年一十有一周氏是小婦人之媳初名應聲後改名阿嬌當十歲時過門童養現年十七尙未與兒子成親去年七月某日小婦人出外探望胞妹次日回來不見周氏當卽告知伊之母家各處找尋無著至今年六月某日周氏之姪周生元在東鄉岙裏王地方張家尋見聞由丁姓出帖許嫁與張三月間已與張行合卺禮小婦人卽告知地保應如寳來案控陳周現在病臥四港烟攤故未來案周氏供稱小婦人年一十有七母家在定海岙山母親尙在周爲小婦人之兄昔年童養於方陳氏家丈夫名嘉挺以編製魚網爲生尙未成親某日婆婆大肆兇毆且用火义烙炙小婦人因投沈家門前泰和米店做工某日有火鉗被小婦人踏壞店主責令照賠小婦人遂於七月間歸家八月十二日婆婆至姨母家小婦人囑十一歲之夫妹守家出門去買火鉗半路遇從妹伊夫姓張名阿邱故已多年現與戴姓私嫌當初遇時言及母親有病囑小婦人赶緊回家小婦人卽與之同往行至沈家强將小婦人置海蟄桶内閱十八日小婦人不見伊等送回憶及母家啼哭不已戴姓用小刀恐嚇復欲將小婦人抛入海中小婦人無可奈何只得聽其所爲後被驅入船中開至寗波賣與張成初之胞弟張成裕爲妻此事成裕並不知情今蒙提訊所供是實大令將周氏交穩婆看管候提到人証覆訊 
[會景誌盛]  
　　距鎭郡五十餘里有地名高資鎭人民則轂擊肩摩店鋪則鱗次櫛比一熱閙市廛也每届中元令節好事者必舁城隍像出游謂之振濟孤魂相傳已久從俗從宜是日清晨會中執事人等請城隍神升座發牌點卯午刻排齊全副執事前導有綵馬十餘匹繼以逍遙傘十景牌鬥麗爭妍無乎不備有自詡男兒好身手者爭托臂香臂鑼或袒其衣襟以鐵鈎懸巨鑼於腹淋漓血肉令人見而生恐怖心雜以皂衣一人裝摸壁鬼樣帽高二尺餘帶黑面具低眉吐舌伸手作攫拿狀隨後則大頭鬼小頭鬼短命鬼勾魂鬼類皆鬼頭鬼腦鬼模鬼樣各逞其如魆如鬼之伎倆焉鬼黨旣過鑼鼓隨之復有肉袒露身者十餘人以鐵針貫鼻際及胸背脇肘不下十餘處針上繫紅絲一縷下綴盤香謂之肉香推原其故此輩因父母有疾故許是願誠孝心也又有緇衣縞裙者數十人各執小凳凳端揷香且走且拜謂之拜香復有鑼鼓一班聲聲徹耳繼則大鼓如雷銅鉦擊破有人撮口作鬼嘯聲毛髮爲之悚然又清音一班殿以鐵練繫銅爐遍圍小燈内爇香煮醋二人扛之行殆辟除穢氣之意也又有鑼鼓燈亭一座雜以簫笛頗覺可聽隨以三層大香亭及全副銅錫　駕之類又小兒輩散髮赭衣披枷帶鎖作犯人狀約有數十人神坐緑呢大轎中轎前提爐中香烟繚繞居民鋪户設香案以敬神會經三樓崗過新字街出小西門至大通巷在五神壇小駐更魚二躍迤邐入大街遄 
 
 

Page 3

 
 
回郡　斯時會中又增玻璃紗絹各式大傘十餘柄光怪陸離燃火其中現出光明世界遠近緑女紅男聯袂而來誠一時之盛會也 
[治疫良方]  
　　揚城時疫流行好善之士無不抄傳救急良方遍貼各處大街小巷觸目皆是内有一方據云有患痧者以銅錢一枚與咬咬碎再咬至咬不碎爲度而病自霍然等語見者多目笑存之一日皮市街有傭婦某氏忽於月圓之夕陡患急痧四肢俱冷家僅小孩乏人救治嗣爲隣人所聞急傳以咬錢之法咬至三十一枚果然手足回煖而愈又聞興教寺街口有一女郎小家碧玉也亦陡患㿜螺痧其母倉卒不知所措有人教以咬錢法至十七枚並服薑汁一杯而愈以上皆爲口述者所目覩然則此方洵可謂旣靈且便眞有起死回生之功矣而於窮鄉僻壤小户人家尤爲相宜第此中奥妙究令人難以索解特書之以廣傳播兼質博物之君子以上皆訪事人語也事之有無不必論然人以血肉之軀不論有病無病安得此堅牙利齒嚙銅如泥乎倘果有此利齒則其筋骨亦必堅於鐵石爲刀鋸之所不能傷尙何患區區之疫癘爲 
[鵞島叢談]  
　　厦門訪事人云此間雖一島嶼而山清水秀佳境天然如虎溪巖白鹿洞南普陀萬石山巖仙洞諸名區類皆梵刹精藍紅塵不到方之天台羅浮武彝諸勝地幾不難並駕齊駈某日有業苦荈者以葉觀察夙有梓誼延至虎溪山寺清遊直至玉兎將升始命駕而返○淡水茶每年約有四十五六萬箱運至厦門售與西商販往歐美諸國本年四月之杪已有三十餘萬箱抵厦各茶棧主見澎湖已失臺北戰事方殷咸居以爲奇冀求善價孰意西人反日遣夥至淡水採運置厦門各棧所存之茶於不問以致茶商大受其虧欲以牟利反致失利存心龍斷果胡爲哉 
[南浦柔波]  
　　江西訪事人云瑞州袁州臨江各府屬早魃爲災田疇龜坼時當刈穫新榖甚昻詢之隴畔輟耕者僉云早稻不及上年之中稔晚稻亦必歉收兼之河水頓枯舟行阻滯安得痴龍睡醒大沛甘霖哉○進賢縣何陳二姓互相械鬥致斃二十餘人德中丞聞報派員督勇往查兹所委賀芷瀾觀察翁少材别駕皆回省銷差兇犯亦已緝獲解省兩造均中心折服不敢再滋事端矣○今春某縣有户書七人串通縣署門丁搜括稅契百端勒索紛擾良民以致盛怒難平大爲騷動代理縣某明府以失去赤金百五十兩馳禀府尊某太守太守笑謂本府宦遊數十年尙不知赤金爲何如物貴衙中何得有如許貴重之品明府語塞而退今已被上憲飛章入告矣至縣名及明府姓氏訪事人皆秘而不宣意者其亦存隱惡揚善之心乎○署德化縣王涵之明府祖彝履任未及三月已由大憲調省所遺印務以正任星子縣慶大令錫庚調署 
[觀察來滬]  
　　江蘇候補道沈旭初觀察玉麟前日因事來申假寳源洋爲行轅旋卽命駕進城拜會各當道至縣署黃大令迎入花廳叙談良久始别 
[西員答拜]  
　　江海關道黃幼農觀察回任後曾往各國領事署拜會旋由各領事訂期答謁觀察以回任伊始公務紛繁因特遣丁分别堅辭請緩會見嗣於日前往英法美日等國各領事署答拜均列前報昨日瑞典國領事栢固君意大利國領事李閥君先後帶同繙譯乘坐緑呢大轎進小東門赴道轅答拜黃觀察偕同繙譯迎入花廳以禮欵接暢飲西式茶菓晤談良久始握手辭别嗣有源豐祥洋行主英商斯碧司帶同買辦沈瑞清亦赴道轅拜謁觀察一體請見茗談良久辭出 
[火鐘悮擊]  
　　昨日傍晚時忽聞捕房火鐘連擊四下居人咸以爲租界内又肇焚如莫不倉皇出視及出門瞭望並無光燄旣而詢諸捕房中人始知守望臺者瞭見望平街南首有濃烟冐起以致悮擊警鐘云 
[機匠受傷]  
　　本邑王阿弟習鐵匠爲業刻在楊樹浦義和繅絲棧司管機器昨晨爲機器所傷經人舁至同仁醫院求治醫生騐得右手受傷最重食指骨軋成粉碎不能敷治齊根截下其餘尙可敷治手臂爲鐵鈎所傷鈎針均嵌肉内多至二百四十餘隻醫生爲之逐漸取出雖無甚大碍然痛楚已難堪矣 
[博士搶親]  
　　江北人劉長甫賃居虹口穿虹浜開設老虎灶曾聘趙姓女爲室趙居楊樹浦女在布局做工因家境蕭條無力迎娶竟効搶親之舉昨晨糾集同類預雇轎式馬車並吹手等邀截中途女正往局做工但聞一聲暗號到入車内如飛而去回家成親女父得悉立卽興師問罪然已生米煮成熟飯經鄰右再三解勸始整隊而返 
[法捕房紀事]  
　　昨日禮拜三係法捕房發落之期上午九點鐘鄭大令蒞八仙橋捕房會同謝副捕頭升座命提包探拿獲攫取手巾包缺少洋三元之王金中照原斷笞責二百板卽予釋出吳江人吳天豐屢次犯竊前日又爲法包探拘獲解經鄭大令訊供著照原斷笞責一百板勒令回籍不准逗留○小偷張阿寳年僅十五齡因捋取小孩手鐲爲失主拘獲贓已抛去送入捕房解經鄭大令訊供著照原斷掌頰八十下還押覓保○趙金福冐充探夥將鄉人衣服褫去質錢爲法包探拘獲解經鄭大令訊供著照原斷笞責一百板釋出不准逗留○朱興亮王三二人同至北京輪船竊取洋傘二把爲包探拘獲人贓解經鄭大令訊供照原斷各笞一百板勒令各回原籍不准逗留○命提輪船竊被之劉阿虎竊炭之張德勝照原斷各笞一百板斥釋不准逗留○命提名利棧竊衣之毛金初照原斷笞責二百板勒令速回原籍不准逗留○枷犯陳中渭在北京輪船竊取皮箱爲包探拘獲解經鄭大令訊供先行枷號一個月昨已滿期命帶案開枷照原斷笞責二百板還押覓保如無人具保送縣遞解回籍○閔行人張某頗有資財以中年喪偶思續鸞膠於五月間薄遊滬上至法界遇某道士托伊物色道士卽以鄰居同吉祥客棧有姊妹同居其妹欲擇人而事道士卽爲之作冰上人言定財禮洋一百元另送閽儀柯敬各廿枚擇期迎娶過門詎新人素有烟癮張亦無可如何容徐圖戒絶越日張有事出門婦將衣飾等物席捲而逃仍至法界某道士處道士以該婦亦旣適人未便容留遂倩人送至某客棧棧主將送來之人留住欲其轉送至鎭江以羅敷自有夫也迨張事畢歸家詢悉底藴知係白鴿之流遂來滬尋覓仍向某道士根究道士同張至客棧根問棧主託言隨同送來之人偕往進香去矣詎料其人被錮屋内聞聲而出遂述其顚末該棧主見勢不佳一溜烟走脫將棧主婦某氏拘入捕房捕頭訊悉情由命押候堂期解訊○江天輪船停泊馬頭有某客乘輪回甬將番佛四尊藏於被内爲扒手竊去幸卽知覺追至岸上將扒手拘住贓已抛去遂扭送捕房押候解堂訊究 
[美捕房紀事]  
　　河北人凌德桂李萬和僑寓美界北山西路某客棧内觀其舉動殊形闊綽豈知其練就三隻手生涯專在輪船上竊物前晚爲包探倪順泉查悉於寓中擒獲解入捕房捕頭略詰數語飭押候倩倪探查明所犯再行解廨訊究○某西洋人住居周浦路順慶里五月間曾失衣服已報捕房至昨晨見鄰居金桂生錢源二人所穿衣褲係西人之物當被失主扭送捕房捕頭詰問原委金稱在北河南路源順棧炒茶爲生收錢爲學徒素來安分營生不認行竊捕頭暫行管押遣包探竇如海查明核辦○前日下午包探倪順泉在百老匯路查獲積竊周阿茂解入捕房詰問之下知曾竊浦左某樹行内報時鐘一架夏衣若干件珊記碼頭某輪船之棉被等物當時原贓吊出押候傳主送廨訊究○前晚二百八十三號巡街捕拘得形跡可疑之粤人某甲至捕房捕頭訊詰之下甲稱投親串家因路徑生疎致爲巡捕所拘捕頭飭暫押至昨晨乍浦路第四百二十一號門牌某姓投案具保捕頭准之釋出○寗波人某乙前晚一點鐘手持自鳴鐘一架疾馳至通運碼頭狂呼渡舟擺渡四十三號走街西捕疑其竊賊因卽拿解捕房捕頭詰問原由乙稱住居西華德路第一千二百二十五號屋刻充西安輪船水手輪將起椗鐘由某處取來盡可稽查捕頭亦未能憑信飭押至昨晨派包探張阿五查明所供屬實卽行開釋○前日下午有釋子二人一則僧服寛袍大袖手持愿簿往 
 
 

Page 4

 
 
各店鋪合掌募捐一則紡綢衫夾背心首帶小帽裝假髮辮似紳董模樣從傍勸助後至外虹口爲分肥不匀互相扭毆遂將假辮拉脫露出本來面目尙二不相下爲走街捕所見以其不應裝模作樣當將二秃奴一併拿送捕捕二僧遂効低眉菩薩合掌哀求捕頭取愿簿飭包探張阿五出外查對所募屬實半已收用捕頭以其所募無多不予深究一併斥釋 
[贈書鳴謝]  
　　　家近尙西法而西法以算學爲權輿明乎此然後於測量製造等事方有心得我朝講算學者代不乏人名家箸述都計幾堪充棟然皆導其　而非究其源也昨承文淵山房主人黃君熙廷以新刻之算經十書見遺探本窮源立竿見影洵籌人家之圭臬業旣拜喜用綴數言兼鳴謝臆 
[時疫觀音救疫丹]  
　　頃奉到杭州萬承志堂馮聽五善士來函爲時痧急症用觀音救急丹施治最爲靈效附來居易堂善士特助千瓶囑敝堂施送如遇急症速來取藥請登報章布告公鑒以仰副助藥一片婆心濟世云爾[  上海六馬路仁濟善堂董事施善昌等謹誌]  
[黎庶蒙庥]  
　　謹啓者敝堂施醫每期號數幾盈三百經費不敷全賴諸同仁陸續輸捐庶抵接濟兹蒙黃華瑛翁經募茂泰寳號助洋十元古鑑氏兩元盧觀永黃觀賜二善士各一元又黎建德堂羅裕衡翁石氏三户各五元陳三花女兩元曹善怡堂助保安丹一百包高袞香翁經募有名氏助純陽正氣丸四料甘露茶兩料莫餘慶堂助仙方正氣丸二十四兩恤鮒况以助貲恩同再造沐鴻施而活命澤徧羣生除掣奉收條外謹代病黎虔伸謝悃[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[自甘守節]  
　　英捕頭解送在途口角爭閙之章劉氏章嚴氏嚴陳氏至公廨屠别駕升堂訊問章劉氏供稱小婦人原籍寗波今居虹口丈夫棄世已六載遺下一子乳名巧全負販度日　娶同鄉嚴陳氏之女嚴氏爲媳於十五歲時過門童養次年卽成婚詎料兒子完姻後未及一載患病而亡寡媳屢與小婦人勃谿後竟避匿母家小婦人迭次往接不歸目今小婦人時時患病乏人侍奉擬偕寡媳回鄉清貧苦守日前小婦人復往領媳其母掯匿不交以致爭鬧後由巡捕拘至捕房轉解案下嚴氏供稱小婦人年二十歲丈夫棄世已將四載矢志守節常住母家依胞弟度日日往爕昌自來火廠作工每日得工資六十文膳養婆婆邇來婆婆不知聽何人唆使屢逼小婦人回寍波究不知婆婆是何意見况原籍旣無田園房屋且乏親族依靠小婦人欲依胞弟苦度所得工資奉養邁姑以後如果小婦人在母家有違犯不端察出願甘重辦供畢淚涔涔如雨下嚴陳氏供稱女兒自甘守節小婦人及兒子亦願爲之膳養如女兒能守節終身則女婿在九泉之下方能瞑目别駕向兩造開導一番謂家務不涉訟遂判令將嚴氏交章劉氏領回不得再肇釁端章劉氏等唯唯遵諭而去 
[押追帶擋]  
　　姑蘇婦人謝張氏投英公堂呈控娼婦金鳳林圖賴所借洋銀前晚屠别駕升堂訊理謝張氏訴稱小婦人年有三十一家在姑蘇僑居治下丈夫謝某現在天津董公館當差小婦人向日傭工餬口上年臘月之杪金娼懇龜傭胡李氏卽阿和姐介紹稱有急需借去洋銀五十圓至今正復借去八十八圓兩次共借一百三十八圓由金倡所姘之蓑衣尤雲幅出立一百三十圓之票據一紙尙有八圓並無借據當時言明一月卽還迄今已及半載分文無著小婦人屢次向索初惟游約近竟圖吞理論之餘金倡反糾同尤龜等人恣行毆辱金供倡小婦人自幼被歹人所拐鬻入平康送舊迎新已歴十有餘載邇者門庭冷落狎客稀逢以致逋負如山無從設法上年臘月在公陽里賣倡被各債主催逼萬分不得已託胡李氏向舊傭謝張氏兩次借洋銀一百三十八圓作爲帶擋由尤列名書立借據一紙詎料後張氏忽然悔議屢來盤踞滋擾今奉提訊小婦人惟乞寛限理償尤供小的係蘇州人金倡向謝張氏所借洋銀確由小的代筆胡李氏卽阿和姐供稱小婦人家住金閭現在鳳林小姐處傭工上年小姐因有急需囑小婦人向謝張氏借洋銀一百三十圓作爲帶擋别駕著將金倡押追所欠帶擋餘人叱退 
[縣案彚錄]  
　　柘林營某統領現奉上臺檄飭調赴蘇州駐紥前日由柘林移營至滬雇民船五十艘載之赴蘇當落船時停泊南市南馬頭因營勇河南人王有成之衣包放在船艙偶爾登岸被該船户私行開去王回埠頭見該船烏有不知開往何處失去衣包無從追查卽訴之船甲將鄰船户葉勝泉送縣追究當於前晚經委員夏明府訊問王供訴前情並稱前晚親見葉勝泉在逃去之船中晚餐定是同黨務求追究質之葉勝泉供本地人裝載勇船共計五十號由船埠甲陸續雇喚非是同邦所逃之船小的實不認識無處追查尙求明察明府判交差帶往訪尋限二日禀復○本埠烏木帮前經店帮董事曹萬興等控作帮孫有福等停工把持等情當經黃大令提齊人証訊係店帮董事及作帮董事不善調停致多枝節當將董事斥革繳還諭單并將爲首停工之金慶餘枷號城隍廟俟開工釋放各情俱詳前報玆據原差禀稱該作帮業已遵諭開工枷犯金慶餘應請示遵前晚經帮審委員夏明府飭帶案下訓飭數語令疏枷覔保釋放○湖北人周李氏扭李陳氏到縣攔輿呈遞白禀稱被借洋六十三元衣服二件求請訊追黃大令准禀倩帮審委員夏明府於前晚升坐花廳提訊周李氏供年三十一歲現住英租界鷄鴨弄憑名利棧茶房張心寳作中借與李陳氏洋五十元嗣又借十三元衣服二件求請訊追李陳氏供湖北人今春來滬因度日艱難由張心寳作中借洋是實不料周李氏在鷄鴨弄開設花烟館逼令小婦人爲夥妓故又付十三元并衣二件給穿旣經爲他夥妓此欵應可不還求請恩斷夏明府問周李氏旣是借洋憑據何在周李氏卽呈上借據一紙明府閱畢擲還叱曰據上寫明帶擋洋字樣乃敢攔輿矇控實屬膽玩已極本應掌責姑念女流逐出不理○昨報紀法公堂拿獲盜匪王月樓搶刦該女王素貞並銀錢贓物一案判將王月樓汪文蘭陳曹氏一併送縣到縣後捕役入禀内署奉黃大令先將該犯收押自新所陳曹氏著官媒看管候訊昨晨有浙江湖恊右營都司管帶水師炮艇之劉都戎延年乘輿至縣請見黃大令面陳始末情由並請訊後移解烏程縣歸案辦理黃大令著候訊供核奪並著傳諭事主王金秀偕妹素貞在署前候訊不可遠離都戎諾諾辭去 
[英界公堂瑣案]  
　　茂源土棧出店人包阿懷私取棧中大土川土偕其親戚曹金標曹四奎逃往崇明包探沈金隆將二曹緝獲包則聞風遠避此前月事也昨日沈包探將包解案禀稱此人現由崇明縣差移解到來連大土四十一枚川土二十四枚是以解請大老爺訊究小的又查得包在滬時曾竊取同棧人綢布衣十餘件所有質在本地之綢衣三件業已吊到原贓其餘據稱質在蘇州無從查吊茂源土棧夥包毓芝李洪芝投案訴稱贓已獲到尙求訊斷阿懷供詞一味支吾屠别駕商諸薩副領事然後判令押候過堂訊斷○包探黃四福禀稱湖州賊犯徐金寳歴次　取董王氏王阿龍等四家衣服十餘件現經小的緝獲人贓送請大老爺究辦别駕判令從重笞責一百板遞解湖州原籍請該處地方官嚴加　束贓物分别給男女各失主認領○賊犯王阿三竊取顧昭明家水烟袋一枝經包探何瑞福查獲人贓送請究辦顧投案領贓王供稱小的係本邑人窮苦無依不得已而犯此如荷青天　　醬將舊染湔除别駕判令管押兩禮拜○包探顧阿六禀稱賊犯王小雲前經案發送請大老爺笞責四百板管押四禮拜有案可查昨甫滿期得以開釋及出外卽竊取某　家布衣一件經小的獲送案下今請重懲王供稱小的出外後本思改過自新無奈迫於飢寒只得重理故業此次倘蒙恩宥以後自當革面洗心矣别駕判令笞責五百板發交顧探帶回捕房管押八禮拜○十八號西捕解徐記得至案禀稱此人向在某處捕房當細崽前日忽然不到向之詢問言不願服役然究當來清去白不應不别而行是以送請訊辦徐供稱小的在捕房當細崽尙有工資未領並不犯法何至送案請懲别駕判令將工資罰去再罰洋銀二圓徐不敢不遵怏怏而去○小工徐小海金納泉王某等人在招商局某處馬頭竊取舊鐵數十斤經包探竇如海拘獲送請究追招商局管棧洋人某甲投案請懲徐等認竊不諱惟乞施恩别駕判令管押兩禮拜○一百八十七號華捕見棍徒陳阿寳胡阿寳秦景陶孫阿福孫阿餘在虹口引人賭博因之拘案請懲别駕　令陳笞責一百板胡秦及二孫各笞五十板○二百十四號華　拘解在途口角陳阿大顧阿泉請訊陳供稱昨因小的毆顧致傷足跡骨故　理論顧供稱小的事出無心尙求明鑒别駕令各交人保出○三百四十七號華捕解郭裕松董小寳林阿順至案禀稱小的巡路時見伊等因　起釁在途互毆是以拘請判斷郭等同供稱小的等實因小賭起見並無以故以後不敢再犯矣别駕判令各　押一禮拜 
[金陵官報]  
　　七月二十日湖北提臺吳鳳柱到會由關外來 
[蘇省官報]  
　　七月二十日縣丞竇以棻禀謝牽委接辦閶脅門外二叚夏防巡查差又榻實計禀　奉委西路一段夏防巡查差 
[江西官報]  
　　六月二十六日候補道張暄總校書局事務候補府姜秀瀾督估候補縣張綬黃估修布理王　翼隄同勘修俱揆道堂工程補用府邵夢善提調善後局並捐局李宗會調辦軍裝所知縣劉雲壽解固本銀進京朱兆麟由京解漕折回張曾詔洪壽彭俱往九江興國公幹張麟代辦吳城上卡章燮理解地丁進京楊景星任瑞昌星子公幹孫長青往寗都信豐公幹通判范啓恆解四批地丁進京從九許璧照料南糧倉典史葉守初禀謝准補貴溪典史行知候補府姜秀瀾辦瑞洪卡知縣金盛秋辦古縣渡卡張瓊禀謝題補永豐縣行知朱秋元禀謝准補東鄉縣丞行知陳福鈞往南豐措貲署宜春典馮錫光缷事回指分府經丁方穀繳照係安徽附貢生 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年七月初八日京報全錄]  
　　宫門抄○諭旨一道錄前○川督劉奏審明欽案按例定擬摺○江撫德奏籌支耗羡銀兩摺○皖撫福奏撥解地丁厘金關稅京餉並邊防經費籌備餉需各銀兩片○七月初八日理藩院鑾儀衛光祿寺廂黃旗值日無引見○椿壽假滿請安○前山東藩司湯聘珍到京　安○㴻貝勒請假五日○大額駙續假十日○耆齡請假十日○召見軍機溥良吳樹梅皇上　　辦事　至建福宫聖容前行禮畢還海○○開缺四川總督臣劉秉璋跪奏爲忠州革生鄧卓懷毆傷無服族叔鄧繼志致令氣忿服毒身死審明按例定擬恭摺仰祈聖鑒事竊據按察使文光詳案准川東道黎庶昌移光緒二十年八月二十二日奉欽差查辦事件大臣都察院左都御史裕德吏部右侍郎廖壽恒札開本都堂奉命來川查辦事件據奏有忠州文生鄧卓懷一案該州知州蔣家啓有誣辦洩忿情事當經委員調取原卷查明此案先經招解到道鄧卓懷堅不承認其弟鄧斌全復具呈鳴寃該道於提訊後發回原　持平辦理期無寃屈查核司卷原呈所叙該道招解審訊情形及黏抄各節具見明允周詳現在旣經提審合亟札飭該道迅卽秉公　結俾免寃抑等因奉此遵卽行提去後嗣據署理該州景其沅將要証陳貴等喚獲提同一干人証申解到道經該道提集犯証審明定擬解由按察使文光訊明解勘前來臣親提研鞫緣鄧卓懷籍隷忠州鄧五與文生鄧斌全均係鄧卓懷胞弟鄧卓懷於光緒六年歲考入學十五年歲考補廪嗣因誤課由學詳革曾在吳世琳家教讀與無服族叔鄧繼志素睦無嫌鄧繼志向開雜貨糕餅鋪生理光緒十八年三月間有吳永林卽吳木匠因鄧繼志之雇工袁順榮販賣火礮欠錢十千文無償欲拉袁順榮理論鄧繼志恐袁順榮躭誤工作卽以人在伊鋪不致走脫之言向吳永林躭保央緩吳永林應允各散嗣袁順榮因病辭工不知去向吳永林尋向鄧繼志追詢袁順榮下落致相口角憑衆理明鄧繼志如不交人便須還錢鄧繼志理屈應允吳永林屢向鄧繼志索錢無給卽將此錢兌與吳世琳收抵債帳吳世琳又轉兌鄧卓懷名下作爲短欠學錢閏六月初三日鄧卓懷往向鄧繼志收得錢八千五百文餘欠約緩付給初九日鄧卓懷復赴鄧繼志鋪内催索尾欠鄧繼志推緩鄧卓懷不允順取鋪内冰糖兩塊乾粉二十斤聲言作抵欠項鄧繼志攏匝鄧卓懷用掌批傷其右腮脥乘勢拿得粉糖出外撞遇鄧五令其携至素識之崔道洪家寄放各散是日傍晚鄧繼志湊得錢一千三百文尋向鄧卓懷贖取粉糖鄧卓懷因錢未付足不允贖回適州差陳貴歐順赴塲向保正王仕遠催收學差棚費鄧卓懷時當值年會當付去錢五百八十文陳貴隨手擇出毛錢三百一十二文交由王仕遠退與鄧卓懷掉換好錢初十日早鄧卓懷將毛錢携至鄧繼志鋪内掉換鄧繼志稱錢已輾轉易手眞假莫辨堅欲鄧卓懷盟誓方掉鄧卓懷不允彼此口角抓毆鄧卓懷順用手内摺扇柄毆傷其右肋鄧繼志舉拳還毆鄧卓懷用力將其推跌倒地致磕傷其偏右崔道洪攏前勸住鄧卓懷口稱現奉州官禁革毛錢還欲將鄧繼志送官究治等語方各走散崔道洪當將鄧繼志扶起詢悉前情鄧繼志稱被鄧卓懷迭次毆辱又恐送官受累不如尋死崔道洪復向勸慰一陣亦卽走回詎鄧繼志氣忿莫釋是日下午乘人不覺潛取家存洋烟吞服行至鄧卓懷家毒發殞命鄧卓懷著人通知鄧繼志祖母鄧楊氏攏前看明鄧楊氏忙中投集約鄰卽以鄧卓懷因向鄧繼志索補欠錢不給用强將其毆傷致令氣忿服毒自盡爲詞報經該州蔣家啓騐明屍傷祗就屍親報詞訊供通詳奉批飭審嗣據覆審定擬招解到道卽據犯弟鄧斌全以州官挾嫌誣辦等情隨招上控提訊鄧卓懷亦卽翻異原供據稱鄧繼志因何受傷如何服毒身死伊不知情實係州官枉辦等語當經由道密飭委員查悉此案起釁實情因蔣家啓原詳情節草率發委巴縣審訊鄧卓懷堅執前供不移查傳原告鄧斌全又匿不到案勢難遷就定讞復將人犯發回該州飭令傳同陳貴等另審確情擬辦一面咨明學院先將鄧斌全文生褫革以憑歸案備質旋據州詳查傳要證陳貴等已先期外貿兇犯又復翻供不能依限審辦詳請咨部展限在案光緒二十年八月二十二日奉欽差查辦四川事件大臣裕德廖壽恒札開據有人奏忠州文生鄧卓懷一案該州知州蔣家啓有誣辦洩忿情事飭卽提道秉公究詰等因該道遵卽行提於十月十二日據署忠州景其沅將要證陳貴歐順喚獲傳集一干人證提同該犯鄧卓懷申解到道訊明招解到司復經該司按照鄧斌全控詞詰訊鄧卓懷究竟該州蔣家啓因何挾嫌如何誣辦該犯不能復置一詞研詰至再據稱蔣州官實無挾嫌誣辦情事委係伊弟欲爲伊脫罪隨意編砌所致兹經質證明確伊亦不能抵賴自甘據實認罪等供經該臬司審明解勘前來臣提犯親訊據供前情不諱究詰不移案無遁飾此案鄧卓懷因向鄧繼志索討輾轉招兌欠錢無給拿取鋪内粉糖作抵爭閙用掌將其批傷復藉州差陳貴掉換毛錢用强毆逼致令鄧繼志服毒自盡查鄧繼志係該犯鄧卓懷無服族姪至死應同凡論原驗鄧繼志右腮脥右肋等處均色僅微紅傷不爲重偏右磕傷由於推跌所致係在致命部位自應按例問擬鄧卓懷合依因事用强毆打威逼人致死致命而非重傷者杖一百徒三年例擬杖一百徒三年恭逢光緒二十年八月十六日恩詔事犯在是年正月初一日以前所得徒罪應予援免後再有犯加一等治罪鄧斌全希圖爲兄脫罪揑詞隨招上控合依獄囚已招伏罪而囚之親屬妄控罪止杖一百律擬杖一百亦應援免並免緝拿崔道洪救阻不及其爲鄧卓懷寄放抵債粉糖與受寄贓私者不同尙無不合應與並未從塲滋事之犯弟鄧五及究未夥同作弊逼詐之保正王仕遠革役陳貴歐順均毋庸議粉糖照數追還鄧楊氏承領鄧繼志欠錢二百文身死無徵前任忠州直隷州蔣家啓查無挾嫌誣辦鄧卓懷之事惟原審此案未能詳究起釁根由據行草率定案致令兇犯藉口翻供罪名雖無出入聽斷究屬粗疎業已另案革職應毋庸議毛錢係民間通行薄小前朝舊錢並非私鑄犯禁之物亦毋庸議無干省釋屍棺飭埋兇器摺扇存庫案結銷燬除將全案供招咨部外所有審擬緣由理合恭摺具奏伏乞皇上聖鑒勅部核覆施行謹奏奉硃批刑部議奏欽此○○頭品頂戴江西巡撫臣德馨跪奏爲文武養亷銀兩所徵耗羡不敷支放另籌閒欵動支湊給恭摺仰祈聖鑒事竊照江西省文武職養亷例應於耗羡項下並一切閒欵内動支今據署布政使裕昆詳稱江西省光緒二十年分文武職養廉銀兩内除各官缺半等銀外統計應支銀一十六萬一千六百五十六兩四錢九分一厘又應支文廟丁祭等項祭品並各部飯食漕臣養廉文武科塲經費以及本省一切支欵銀三萬七千八百五十三兩八錢五厘以上應支銀一十九萬九千五百一十兩二錢九分六厘查二十年應徵耗羡除被災緩徵外已完銀一十五萬五千七十五兩九錢八分四釐儘數動支計不敷銀四萬四千四百三十四兩三錢一分二厘伏查前准户部咨各省養亷須豫留閒欵籌支等因所有不敷銀兩遵卽動支各年脚耗並雜項等銀照數湊給除分晣造册另詳請題覆核外詳請查核具奏等情前來臣復核無異除俟各册造送至日另行題銷外理合恭摺具陳伏乞皇上聖鑒謹奏奉硃批户部知道欽此○○福潤片再前准户部咨光緒二十年京餉案内奏撥安徽省地丁銀二十九萬兩原續撥厘金銀十萬兩蕪湖關常稅銀四萬兩鳳陽關常稅銀三萬兩又邊防經費地丁銀十萬兩釐金銀五萬兩籌備餉需銀四萬兩均限五月前解到一半等因卽經分别轉行遵照嗣據藩司詳報先後兩次籌撥京餉地丁銀十萬兩厘金銀五萬兩分委試用知縣李文翰候補知縣龔煌解部交納又於地丁項下兩次籌撥邊防經費銀五萬兩厘金銀二萬五千兩分委試用知縣李文翰卽用知縣李延慶解部交納又於貨鹽二厘項下循照奏案各半動用撥籌備餉需銀二萬兩飭委卽用知縣李延慶管解赴部並據聲明厘金係按月抽捐一時未能集數所解各欵銀兩均由司庫先行撥解仍於現收厘金内陸續撥還造報以符原案又據蕪湖關道袁昶詳報動撥常稅銀二萬兩飭委候補巡檢陳宗壽管解又據鳳陽關監督王定安詳報於常稅項下動撥銀一萬五千兩飭委候補從九羅其淵管解赴部各等情前來除咨部查照外所有安徽省奉撥光緒二十一年地丁厘金關稅京餉並邊防經費籌備餉需各銀兩均已起解一半緣由僅附片陳明伏乞聖鑒謹奏奉硃批户部知道欽此 
 
 

Page 13

 
 
[光緒二十一年七月初九日京報全錄]  
　　宫門抄○喻旨二道錄前○東撫福奏揀員調補知府摺○又奏瓶别府縣各員片○又奏叅革已故州縣片○兼署雲督崧奏委署州縣各缺片○將軍恩奏變通書吏陞階片○署粤提張奏回粤署篆日期摺○署江督張奏報交缺署理軍篆日期摺○七月初九日吏部翰林院正黃旗值日無引見○李中堂到京請安○載瀛請假十日○吏部奏派管理八旗官學事務派出長萃○召見軍機李中堂○○降二級留任又降二級留任山東巡撫臣李秉衡跪奉爲揀員調補省會要缺知府以裨地方恭摺仰祈聖鑒事竊濟南府知府魯琪光保准開缺歸道員補用接准部咨光緒二十一年四月二十日奉上諭山東濟南府知府員缺緊要著該撫於通省知府内揀員調補所遺員缺著李芳柳補授欽此欽遵咨行到東查同治三年御史賈　奏准各省道府首縣應用正途人員如無合例堪以調補或人地未宜始准於各項出身内遴員調補又例載進士舉人恩拔副歲優貢廕生俱准作爲正途各等因遵照在案兹查濟南府知府缺居省會政務殷繁且時有發審案件必須明幹有爲熟悉地方之員方足以資治理臣督同藩臬兩司在通省現任知府内逐加遴選查有青州府知府劉景宸現年六十歲河南彰德府安陽縣人由優廪生中式咸豐九年已未恩科本省鄉試舉人同治元年壬戍科會試中式進士引見奉旨以内閣中書用是年六月到閣行走三年甲子科充順天鄉試受卷官四年十一月委署侍讀充本衙門撰文管理誥敕房兼稽查漢本堂事務六年九月充國史館校對官八年八月補授中書九年五月奉旨充庚午科四川鄉試副考官俸滿截取記名外用十一年八月因纂修勦平粤捻方略告成出力保奬奉旨賞加五品銜俟補同知後以知府用九月因襄辦大婚典禮出力保奏奉旨賞加二級十年正月丁父憂光緒元年九月服闋到閣十二月補缺欽派文淵閣檢閱二年九月充玉牒館漢謄錄官三年四月充玉牒館總校十二月遵例請以同知指分山東因恭修玉牒告成出力保奬奉旨免補同知以知府留山東補用並加鹽運使銜四年四月初十日欽派王大臣騐放八月二十日到省是年十一月丁母憂回籍守制服滿起復七年閏七月十二日回東期滿甄别十四年七月委署濟南府知府十五年九月缷事奏補曹州府知府因辦理河工出力保奬奉旨俟補缺後以道員用又於捐助江南賑需案内賞戴花翎嗣因曹州府任所相距原籍在五百里以内呈請廻避對調青州府知府十六年八月到任二十一年五月調署濟南府篆務該員實心任事爲守兼優在東十餘年歴委司府讞局承審要案並充善後厘金各局提調迄今兩署斯缺均能措置裕如以之調補濟南府知府實堪勝任與例亦屬相符據署布政使李希運按察使松林會詳前來合無仰懇天恩俯念員缺緊要准以青州府知府劉景宸調補濟南府知府期於省會首郡要缺有裨如蒙俞允該員歴俸已滿三年係現任知府調補知府銜缺相當毋庸送部引見雖係再調之員惟准補曹州府知府未經到任自無罰俸處分可計青州府任内係屬本任並非再前一任仍與初次請調無異一切因公處分例免計算所遺青州府知府員缺遵旨卽以李芳柳補授謹會同河東河道總督臣許振褘合詞恭摺具陳伏乞皇上聖鑒訓示謹奏奉硃批吏部議奏欽此○○李秉衡片再定章勞績保舉人員應於到省後予限一年察看甄别歴經遵辦在案兹查有候補知府許之琪在任候補同知利津縣知縣兼襲雲騎尉朱慶元同知銜候補知縣曹倜候補知縣石振堤郭紹聞葉蕃沿河候補知縣沈瑞祺在任候補知縣兗州府經歴張徵之在任候補知縣利津縣縣丞楊蔭堂到省均滿一年例應甄别騐看據藩臬兩司會詳前來臣因籌辦海防公出飭委署藩司李希蓮騐看得許之琪才識練逹辦事精詳堪以繁缺知府補用朱慶元才具優長吏治諳練曹倜識練才長石振堤樸誠練逹郭紹聞才敏識練葉蕃年富才明沈瑞祺穩練勤愼張徵之穩愼勤明楊蔭堂才識穩練均堪以各升階本班分别在任留省補用除履歴清册咨部查照外謹附片陳明伏乞聖鑒謹奏奉硃批吏部知道欽此○○李秉衡片再查前高唐州已故知州李桂攀交代案内除抵短欠司庫正欵銀一千九百十六兩三錢六分二厘雜欵銀三千九百九十六兩一錢九分四厘捐欵銀八百六十七兩四錢七分六厘糧道庫正欵銀一千八十二兩八錢八分一厘雜欵銀四千九百六十七兩四錢八分六厘捐欵銀九十一兩六錢八分三厘又前萊陽縣調署朝城縣已故知縣簡叔琳交代案内除抵短欠司庫雜欵銀七百八十四兩九錢四分三厘捐欵銀二百四十五兩三錢一分八厘糧道庫行糧米折銀九百六十七兩七錢八分三釐屢經催提各該家屬迄未完解殊屬玩延已據藩臬兩司詳請叅追前來臣維捐欵例不計叅正雜各欵絲毫爲重未便再任宕延相應請旨將前高唐州已故知州李桂攀前調署朝城縣已故知縣簡叔琳均暫行革職勒限一個月嚴追各該家屬如數完繳個能依限解清由臣照例奏請開復逾限不完再行從嚴叅辦以重庫欵除咨部查照外謹附片具陳伏乞聖鑒訓示謹奏奉硃批著照所請該部知道欽此○○崧蕃片再署緬寍通判葉樹藩調省遺缺查有署建水縣事准升該州通判李鴻楷飭赴本任遞　建水縣缺查有試用知縣盧咸預明幹有爲堪以署理又署尋甸州知州陳丙森調省遺缺查有補用同知毛瀚豐辦事穩練又署羅平州知州李秉堃調省遺缺查有試用知縣楊椿林年强才練又署寳寍縣知縣王樹槐調省遺缺查有補用知縣江雲龍才識明敏均堪署理據藩臬兩司會詳前來除分檄飭遵外謹附片具陳伏乞聖鑒再雲貴總督係奴才兼署毋庸列銜合併陳明謹奏奉硃批吏部知道欽此○○恩澤片再奴才衙門印務處向有漢科房繕辦漢文本摺書吏二名歴由吉林水師營正丁貼書内挑充五年役滿咨部註册以從九品歸部銓選早年役滿選陞外任者接踵而往故辦公尙不乏人迨咸豐初年軍興以來勞績捐班積壓壅滯計今四十餘年役滿承書迄未陞選一人以致此項書吏每遇缺出無人到選推原其故實緣該貼書等一經補承書五年役滿銓選無期又無别項陞階半世此公不免終身廢棄是以人皆視爲畏途且近年變通吏治添設民官公牘增繁本摺尤多於昔日書寫繕辦將有乏人之慮奴才等目擊情形因時制宜自不得不别思調劑以期辦公有裨擬請將原有書吏二缺從此裁撤改設繕辦漢文本摺之筆帖式一缺仍由該科房貼書之領催正丁生監内揀選升用照例按品食俸及隨缺地租如有願就武職者准其倣照船務筆帖式成案與水師營領催等一體列騐該營六品官俾後路膺差人等仕有階不致終身向隅矣是否有當理合附片具奏伏乞聖鑒訓示謹奏奉硃批該部議奏欽此○○頭品頂戴署理廣東陸路提督廣西右江鎭總兵奴才張春發跪奏爲恭報奴才回粤仍復署理提督印務日期恭摺叩謝天恩仰祈聖鑒事竊奴才前蒙恩旨補授廣西右江鎭總兵曾在廣東陸路提督署任内奏請陛見奉旨著來見欽此欽遵於光緒二十一年五月初一日趨赴闕廷叩謝天恩疉蒙召見二次荷天恩之高厚聆訓誨之周詳犬馬愚忱莫銘欽感陛辭後遵卽出都附輪遄返於閏五月初十日回抵廣東省城隨奉督臣譚鍾麟咨開奏委奴才仍屬接署廣東陸路提督篆務等因遵於光緒二十一年閏五月二十日准護理提臣劉邦盛派委提標中軍叅將齎送印信文卷等項前來當卽恭設香案望闕叩頭謝恩祗領任事署理伏念奴才一介庸愚毫無知識疉膺閫寄兩攝提符慙報稱之未能益冰兢之是懍惟有恪遵聖訓矢愼矢勤將營伍地方一切事宜隨時咨商督撫臣認眞經理以期仰答高厚生成於萬一除將接署提篆日期循例恭疏題報外所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○署理兩江總督兼署江寍將軍湖廣總督臣張之洞跪奏爲恭報微臣交卸兼署將軍印務日期仰祈聖鑒事竊臣承准督辦軍務處咨江寍將軍豐紳現已奉旨回任等因咨照前來兹豐紳已行抵江寗省城臣於五月十五日委印務恊領文瀛將江寍將軍印信及文卷令箭勘合火牌等件齎送本任江寍將軍豐紳接收臣卽於是日交卸所有微臣交卸兼署軍篆日期理合恭摺具奏伏乞皇上聖鑒謹奏奉硃批知道了欽此 
 
 

Page 14

 
 
[光緒二十一年七月初十日京報全錄]  
　　宫門抄○諭旨一道錄前○大學士額奏因病請開缺調理摺○倉塲侍郎祥等奏豐益倉開放營米並未積壓請免送監督職名議處摺○東藩張奏報接印日期摺○署總兵宋奏報接篆日期摺○陜督楊奏籌防回匪倡亂情形片○江撫德奏籌解釐金京餉片○七月初十日户部通政司詹事府正白旗值日宗人府引見八名吏部三十二名户部七名太僕寺一名上駟院四名精捷營八名虎槍處一名廂紅滿九名○長萃謝管八旗官學恩○麟中堂請假十日○薛允升續假五日○德蔭續假十日○召見軍機長萃張蔭桓○○奴才額勒和布跪奏爲假期已滿病仍未痊懇恩開缺調理事竊奴才前於五月十二日因患目疾蒙恩賞假四次嗣又中風奏懇賞假一個月並請將奴才所管差使派員署理本年六月初三日由内閣抄出奉　上諭額勒和布奏假滿病尙未痊懇請賞假並派員署缺一摺額勒和布著賞假一個月調理正紅旗滿洲都統著啓秀署理欽此奴才跪聆之下感悚莫名當卽延醫調治期于速痊現届一月假期又滿所患中風之證雖就痊可步履仍未如常兩耳雷鳴依然如故據醫者云年届七旬氣血已虧元氣難以驟復况耳鳴之證係因中風所致非尋常重聽者比必須緩期調治方可漸次就痊伏念奴才受恩深重報稱未能清夜自思已覺漸惶無地若再因循戀棧以病曠公辜恩滋甚再四思維惟有據實陳明仰懇天恩俯准開缺俾得靜心調理一俟稍愈卽當泥首宫門求賞差使不敢稍耽安逸自外生成所有奴才因病懇請開缺緣由謹繕摺具奏請旨奉旨已錄○○臣祥麟臣廖壽恒跪奏爲豐益倉開放營米並未積壓懇請免送監督職名議處恭摺仰祈聖鑒事竊准步軍統領衙門咨稱奏叅營員辦事疏漏及豐益倉監督放米遲延請旨一並交部議處一摺光緒二十一年六月初六日具奏奉旨依議欽此欽遵鈔錄原奏知照前來查原奏内稱據中營革兵彭興業以營員尅扣兵餉口分積壓米石呈控復據中營練軍等聯名以營員積欠軍米未放兩次呈訴當卽派員查究旋據各該員禀覆傳集各兵盤詰均未指有尅扣實據惟軍米未經開放查係事出有因以致衆兵懷疑伏查五營兵米每年分爲夏冬二季造册咨部請領惟中營係坐札豐益倉開放今該倉自十九年冬季起迄今二年之久並未知照放米日期以致兵丁未能按季關領實屬任意遲延應請飭下倉塲侍郎查取豐益倉監督職名交部議處併請將積欠兵米迅速開放其該倉有無蠧役從中把持情弊亦應查明一併懲辦等語當經臣祥麟與升任侍郎臣許應騤札行豐益倉監督將摺内指稱遲延未放營米細查據實呈覆並查監督職名去後兹據該倉監督覆稱遵查五營軍米部札到倉隨卽片行該營來倉磨對札領米數再行定期開放部札向係壓季札倉亦有隔年札倉者職倉開放營米自係壓季隔年如十九年冬季營米部札於光緒二十年二月十六日到倉職倉於三月間照數放竣二十年夏季營米部札於十二月十九日到倉職倉於本年五月間照數開放俱有印領可憑顯非歴任監督任意遲延至二十年冬季營米部札始行到倉不日卽可開放所有查取監督職名交部之處可否仰邀奏懇恩施毋庸開送等情並將部札二件印領二張呈驗前來臣等伏查各倉放米應以收到印領爲斷該監督所稱中營甲米係壓季隔年札放部札到倉卽片行該營米倉磨對米數定期開放是向來辦法如此至應放十九年冬季二十年夏季中營米現據該監督報稱早經開放完竣所呈部札曁收到印領查閱均屬相符實非遲延未放該倉役亦查無把持情弊臣等詳加覆覈豐益倉放米旣係循照向章辦理尙無貽悮所有歴任監督可否仰懇天恩免其開送職名交部議處出自逾格鴻慈臣等未敢擅便其二十年冬季應放米旣據該監督呈稱部札始行到倉應由臣等嚴飭迅速傳領並將開放日期立卽申報臣衙門查考不准延緩所有豐益倉開放營米並未積壓請免送監督職名議處緣由謹恭摺具陳是否有當伏乞皇上聖鑒訓示遵行再臣廖壽恒駐通催提河運漕糧未克呈遞膳牌合併陳明謹奏奉旨己錄○○山東布政使世襲三等子奴才張國正跪奏爲恭報奴才接印日期叩謝天恩仰祈聖鑒事竊奴才接奉閩浙總督臣邊寳泉行知接准部咨本年五月初六日奉上諭山東布政使着張國正補授欽此旋奉督臣行知欽奉電傳諭旨山東布政使張國正卽赴新任毋庸來京請訓欽此當卽恭摺謝恩遵於光緒二十一年閏五月初八日將臬司印信案卷等件移交署臬司張曾敭接受奴才卽由閩起程航海取道烟臺於六月初五日馳抵山東萊州奉撫臣李秉衡行知飭赴新任於二十四日到省二十五日准前署藩司李希蓮將印信文案卷宗移送前來當卽恭設香案望闕叩頭謝恩祗領任事訖伏念奴才材質愚庸由部曹出守延平洊擢閩臬涓埃未效惶悚正深兹復仰荷恩綸簡畀藩司重任鴻施疉被非夢想所敢期駑鋪滋慚豈捐摩之能報查東省爲畿近要區藩司責任表率别賢否以端吏治剔蠧猾以愼句稽整飭事繁在在胥關緊要奴才自慚庸劣深懼弗克勝任惟有遇事禀承撫臣益勵　兢實事求是以冀稍酬高厚鴻慈於萬一所有奴才接印日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○記名堪勝提鎭署九江鎭總兵奴才宋聲平跪奏爲恭報奴才接署總兵印務日期叩謝天恩仰祈聖鑒事竊奴才於咸豐五年隨同前督臣曾國藩攻勦楚鄂及江西安徽浙江等省迭克各府州縣城猥以稍著微勞歴蒙洊擢今職嗣奉奏留兩江歸標差遣光緒元年蒙借補淞北營裹河水師副將三年蒙升補廣東陽江鎭總兵愧涓埃之未報實惶悚以難名旋因開缺赴引當以海防尙緊奏請暫緩仍留兩江差遣十一年蒙兩江爵督臣曾國荃奏委署理江南狼山鎭總兵十三年蒙兩江爵督臣曾國荃以奴才老成諳練威望卓著奏保堪勝提鎭十九年交卸回省另候差委伏思奴才一介武夫毫無知識渥荷聖恩稠疉尤覺感激淪肌兹因署江西九江鎭總兵周有才以痼疾難愈懇請交卸回省就醫所遣九江鎭總兵篆務蒙署兩江督臣張之洞江西撫臣德馨會奏以奴才老成穩練資格較深堪委署理九江鎭總兵篆務接奉行知遵卽自江寍起程馳抵九江於光緒二十一年閏五月二十四日據九江前營遊擊周少雲齎棒欽頒嘉字二百九十七號鎭守九江鎭總兵官關防一顆做交前來奴才當卽恭設香案望闕叩頭謝恩祗領任事惟念九江係濵江重鎭水陸衝衢商民輻輳且轄境太廣彈壓操防在在均關緊要奴才膺兹重任時惕氷兢惟有遇事呈請督撫臣妥恊辦理並督率將備認眞訓練兵勇加意巡緝地方務期綏靖疆　整飭戎行以冀仰報　高厚鴻慈於萬一所有奴才接署總兵印務日期並　　下忱理合恭摺具奏叩謝天恩伏乞皇上聖鑒謹奏奉硃批知道了欽此○○楊昌濬片再據藩臬兩司飭委候補知府袁春江同代理海城縣知縣胡應奎禀覆會查海城回匪戕官刼獄一案與前據固原州知州匡翼之禀報大槪情形相符惟查明惠福之女魯特氏先被傷沈重旋卽醫治平復兹電報傷亡係屬悮傳應請更正該逆焚燬縣署大堂三間庫房宅門各一間監房十五間庫房内存倉斗豆二百餘石亦燒燼無存并燒燬城内漢民賈姓等鋪房共十三間刦去號馬二匹庫存地丁銀一千一百兩捐欵銀一百八十兩金銀首飾二　衣箱七口内裝衣物不知細數刦去監犯内又有張從有一名脫逃軍流犯馮剛吳損沈泰李卿張繼沅喜斌陳小鞍張八劉二花向八名等情前來當經批飭將惠福身後一切妥爲照料商民被擾者分别安撫在逃軍流各犯卽勒差緝拿并查明該犯等犯事案由另詳呈請咨部又據固原州匡翼之代理海城縣胡應奎迭次電禀以海城逆回倡亂人心惶恐提標防練各軍派出擊賊城防戒嚴護運偵探在在需人請招募土勇數百等情臣查係實情准固原招土勇三百海城二百以資防護差遣在案理合附片陳明伏乞聖鑒飭部查照謹奏奉硃批該部知道欽此○○德馨片再查光緒二十一年分京餉撥江西地丁銀三十五萬兩厘金銀十萬兩又續撥地丁銀四萬兩行據藩司先後籌撥地丁銀十七萬兩遴員委解赴部交收均經臣附片奏報各在案兹據署布政使裕昆詳稱現於厘金項下動放銀五萬兩遴委試川通判史保恒領解於二十一年六月十三日起行由陸路前赴户部交收等情詳請具奏前來臣覆核無異除飭迅籌續解外所有委解二十一年分厘金京餉銀兩起程緣由理合附片陳明伏乞聖鑒謹奏奉硃批户部知道欽此 
 
