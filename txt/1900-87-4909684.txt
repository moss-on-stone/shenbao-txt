# 1900 - 87 - 4909684

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[論俄日兩國必有啓釁之日]  
　　自甲午中日一役之後俄人始出而干預東亞諸事日人畏俄强大不敢復逞雄心旣略得便宜遂亦斂手而退然因畏生憾其心固未嘗一日忘俄也俄人見日人之可欺遂咄咄逼人欲肆其得寸則寸之志旣欲於高麗攬其政復欲奪馬山浦之地以歸入版圖夫高麗之政半由日本主持今欲攬之是俄人有權而日人無權矣一不利也馬山浦雖係高麗土地然爲日人所佔據者亦旣有年一旦欲奪之是非奪之高人直不啻奪之日人矣二不利也日人嘗論曰觀近來俄國大欲强制日本夫日人豈久居人下者勢不得不盡兵力以與抗衡在外人觀之咸謂俄國地大兵强居高臨下其勢旣便其燄尤不可當一與爭鋒必爲所挫殊不知日本海軍之力足以破之故自今以後俄日設有事故不必生畏懼之心但當與之交綏正未知鹿死誰手倘得俄國海口及旅順等處且可逐俄人之在東方者令其遄歸本國此區區者固日本所可自信者也論者謂日本雖强而欲與虎狼之俄相抗恐其勢究有不敵不免深以羊咋虎以卵敵石之虞彼之大言炎炎者曾不顧旁人齒冷而愚則以爲此正見日人嫉俄之甚處心積慮固未嘗一日忘俄也且非特日本不忘俄人卽歐美各邦亦深知俄日兩國不能終保和局故日前俄京聖彼得羅堡各國使署忽謠傳日本現已部署一切將與俄國開兵端其於各製造　則已併力工作矣水陸諸軍則已大加整頓矣各處海防更由兵部詳加察閱并擬在高麗得一妥善地以爲立足之區矣其所圖維彰明較著苟非開釁何爲先事綢繆於是各國秉政諸臣擬與中英兩國聨絡一氣併力抵禦俄人蓋恐日人爲俄所敗俄得逞志於亞洲則各國利權皆爲所奪故一意阻抑俄人俾不得逞其雄强之志也而日本伊藤侯相則曰邇日喧傳俄日將以戎衣相見此係各報章議論之詞並非實事緣俄日已經立約不能圖佔高麗料俄人必踐守約言無虞無詐冨俄使往高麗復任時順道至東京與日本修好目下俄日甚爲親密失睦之事當可無憂若夫日本增募水陸二軍實祗爲防衛境土及經營商務起見並非欲與人戰爭蓋日本所備軍糧實不敷交戰時之用但東方商務已逐漸開拓故不得不保護利權伊俟老成卓識與目論者迥殊諒非故作寛慰之言　飾之語以爲俄日兩國可以相安無事也而愚以爲自今觀之俄日爲高麗馬山浦一事必不至輕啓戰爭緣所爭者祗商務耳俄人欲在高麗先佔利益則日人亦可自盡其力以爭應得之利權何至易玉帛之歡而遽以干戈從事惟俄人志向甚大非僅握商務之利而卽足謂已滿其慾也觀前皇大彼得臨終之言大有囊括九州并吞六合之概後之繼綂者又皆能守前皇之訓以喜功好大爲能故處心未嘗一日忘天下而必先發難於亞東亞東之國日本爲强不滅日本何以服諸國故目今雖無兵事他日必啓釁端雖有約言豈能常守伊侯亦僅爲此時言之耳異日者俄日兩國必至因積忿不已而厲兵秣馬相見於疆塲也後之君子請靜以騐是言之非虚焉 
[本館接奉電音]  
　　昨日午前京師飛電傳來上諭一道敬謹譯登○三月初三日奉上諭本年朕三旬壽辰所有年逾七旬之文武一品大臣業經分别加恩河東河道總督任道鎔年近八旬精神彊固加恩著賞給御筆壽字一方蟒袍一件以示嘉惠耆臣至意欽此 
[英籌戰務]  
　　華歴本月初二日倫敦來電云某日英國簡赴南阿非利加洲之綂兵大帥羅博氏電逹搭浪司華列民主略謂貴國將軍坐白氏威望昭著陬澨咸欽一旦効命疆塲本帥深爲惋惜至坐白氏所遺綂帥之職民主以武員罷搭氏代之某日有英營運糧車若干輛巨砲六尊行近北隆風登埠突被搭國伏軍要截邇來兼中營中戰馬死傷甚多大約交戰時被搭人所算也英廷聞之意下令選購良馬若干載赴阿非利加洲供兵士之用並檄調第八隊大軍前往助戰 
[聨盟私議]  
　　天津國聞報云近來歐洲每有三國聨盟之說政治家言之各新報紀之所謂三國者曰俄曰英曰美按俄國刻下務在開通内地富源然非有莫大本資不能下手其與英美聨盟迨擬藉其資以舉事歟英國現方有事於南阿非利加無暇經營東亞其欲與俄聨合蓋冀捐除後顧之憂也美國志在抑制德人試觀今之在南阿美利加洲及亞細亞洲與美爭利權者德爲最甚當美與西班牙開仗德人輒阻遏美之所欲爲美國官民均所憤恙然則美之與英俄聨合實欲賴兩國之力以抵制德人也總之英之與美舊有交情今更倍敦睦誼俄美兩國亦互相親睦聨盟要不甚難惟英俄目下形情恐尚未至水乳交融之候耳 
[俄人設學]  
　　南洋新加坡叻報云寄居琿春之俄羅斯國人於去歲西歴十二月創設東方語言高等學校專課中日高滿蒙五種文字英國地球報從而論之曰當四十年前俄國有運兵船名滿洲者載俄人四十餘名至此地上岸其時此地尚由華官管轄俄人見港口深邃大可泊船避風遂於一千八百六十年藉故向華官索取華官不得已而給之於是俄人創建船廠名其地爲琿春後十餘年未見振興仍祗一小鎭市而已直至一千八百七十七年中英戰禍方亟俄人乃就其地建砲臺一千八百八十年改爲府治閱八年改爲亞毛省城近二十年來乃漸變爲極大之通商口岸矣目下其地有居民三十萬人每年進出口各貨約值俄國通行盧比之銀數百萬圓所奇者寄居其地之婦女甚少每男子一百名只婦女二十口以致至生齒不甚繁盛原俄人設學校之意有兩大端一爲將來敎成各項學生允由中日高滿蒙量才策使二爲預備通商之用以此觀之俄人之謀中國實未嘗一日忘也我中國袞袞羣公可不綢繆未雨哉 
 
 

Page 2

 
 
[示禁拳匪]  
　　欽命直隸總督部堂兼北洋通商大臣裕爲剴切曉諭事光緒二十六年正月二十二日本大臣欽奉上諭總理各國事務衙門奏請飭嚴禁拳會一摺上年據山東巡撫電稱各屬義和拳會以仇敎爲名到處滋擾並及直隸南境一帶疉經諭令直隸山東督撫派兵彈壓此種私立會名聚衆生事若不嚴行禁止恐無知愚民被其煽惑蔓延日廣迨釀成巨案不得不用兵剿辦所傷實多朝廷不忍不敎而誅著直隸山東各督撫剴切出示曉諭嚴行禁止俾百姓咸知私立會名皆屬違禁犯法務宜革除惡習勉爲良民儻有執迷不悟復蹈故轍卽行從嚴懲辦勿稍寛縱至民敎同是編氓凡遇詞訟案件地方官務當秉公審斷但宜曲直顯分民敎不得稍有偏倚用副朝廷一視同仁之至意將此各諭令知之欽此查定例游手好閒不務本業之流自號敎師演弄拳棒敎人及投師學習並掄叉舞棍徧游街市射利惑民者嚴行禁止如有不遵一經拿獲將本犯杖一百流三千里隨同學習者杖一百徒三年限滿遞籍嚴加管束如坊店寺院容留不報地保人等不行查拿均照不應重律杖八十是敎習拳棒射利惑民本屬大干例禁况近日無知愚民惑於外來匪徒持符念咒降神附體能禦槍砲之說輒私立義和拳會練習拳棒蔓延各處以仇敎爲名滋事擾害迨兵役捕拿其兇惡之徒猶敢恃衆抗拒更屬目無法紀屢經文武地方官示諭勸導仍多陽奉陰違迷而不悟者試思民敎同係國家赤子卽有相處不平之事亦當告官審理乃輒敢持械拆毁房屋搶掠財物甚至擄人傷人抗拒官兵其情與强盜土匪何異爾等各有身家性命何苦被匪煽惑執迷不悟自蹈刑章除通飭地方官嚴行查禁有犯必懲外用特剴切曉諭爲此示仰各屬紳民諸色人等知悉爾等須知招引徒衆私立會名演習拳棒均屬違禁犯法其聚衆滋事倚强肆掠尤爲法所難容所有設立拳廠煽惑滋事首要匪犯現務嚴拿懲辦斷不能倖逃法網其無知愚民被誘入會習拳者亟宜各自悔悟革除惡習勉爲安分良民如能迅自改悔自當寛　旣往儻猶不知悛改復蹈故轍再有設廠習練拳棒射利惑民情事卽由地方官會營捕拿從嚴懲辦决不稍從寛貸至民敎同係編氓朝廷一視同仁原無歧視遇有詞訟應聽官爲審理該民人等不得妄逞私忿横肇釁端敎民人等亦不得生事凌人砌聳敎士護庇爭勝該地方官亦當恪守約章審斷案件不論民敎但分曲直持平辦理不得有所偏倚該民敎人等務各安分守法盡釋猜嫌共敦雍睦之風本部堂有厚望焉各宜凛遵毋違特示 
[添委巡員]  
　　金陵訪事人云往年大憲舉辦省　保甲創設城内外總局各一所分局二十餘所去年之夏欽命查辦事務大臣剛子良中堂秉節蒞曰門因謀節省經費咨照省憲大加裁併改二十餘分局爲東南西北中五路總巡不復委用道員綜理局事所有一切公務悉歸江寗府主持每路各設總巡一員以候補州縣任之嗣因省垣地方遼闊僅恃總巡五員不能巡行周遍遂又於總局中添委會辦提調並按照舊日畫定叚落每叚添設分巡一員以佐貳雜職承其乏刻下上憲以省垣盜風日熾甚至一閧之市薄暮之時竟有如去臘二十九日盜劫寳善源銀行之事而通衢大道又復竊案頻聞地棘天荆人皆惴惴乃另委善後局員兼辦保甲刻又由江寗藩司恩藝棠方伯會同保甲總辦李觀察於每路舊設總巡之外更添總巡二員以衛閭閻而防盜賊連日各路總巡每於黄昏以後卽督率巡勇四出梭巡而上月某日花市及坊口兩處某某二布莊尚有匪人搶奪布疋之事奸宄充斥殊可嘅已 
[舉襄誌盛]  
　　天津訪事友人云張燕謀閣學自丁内艱擇期二月二十二日扶柩回籍二十日直隸總督裕壽帥親往吊奠時適直隸提督聶功亭軍門因事抵津閣學遂敦請祭門並請順天提督學政張大宗師點主人皆引以爲榮是日未初發引靈柩由小營門内公館出迤邐至大口薩寳實洋行前登船由慈航小輪船帶至通州當起行時中西官紳之執紼而送者馬龍車水盛極一時至其儀仗之輝煌鹵簿之繁盛應有盡有蓋不勝道旁歎羡之聲焉 
[盜劫頻仍]  
　　廣州訪事友人云上年城西源頭鄉某絲線店被盜行刼雖經報官請緝迄今未獲一人不意上月初六日之夜復來盜匪數十人勢甚兇横練勇聞警往捕無如力不能敵相持一點鐘許披靡而去於是盜益猖獗連劫三家都計失贜二三千之譜金吁何其膽之大而燄之張也是夜十一鋪梁狀元第亦被此輩猱廾屋脊緣繩而下將皮箱逐一搜括擇取貴重衣服及金銀珠寳朝珠等件仍由原路逸去翌晨事主查悉所失約值四五千金卽浼叚練嚴緝贜盜未知能尅日成禽否 
[津沽火警]  
　　天津訪事友人云二月二十六日之夜忽聞鉦聲鏜鏜然旋探悉玉皇閣北義昌洋貨鋪不戒於火各水會竭力澆灌閱一刻許卽熄僅焚去房屋一間迨二十八日天色微明天后宮北張仙閣内路東某海味店因煮海參失愼頃刻烈燄横飛延及萃文奎書鋪及某土莊張仙閣前歲曾遭火劫修竣後未及一年此次勢頗岌岌幸各水會竭力保護得免殃及池魚是晚九點鐘後河東興隆號又罹火厄未悉共燬鋪户若干家 
[潤州火警]  
　　鎭江采訪友人云本月初二夜三鼓時鎭江小碼頭左近某姓家圑坐賭錢因計輸贏致相口角倉卒中悮將火油燈擊碎火隨油發直上干霄未幾警鑼亂鳴城内外各局水龍爭先馳至銀濤萬斛吸取狂噴俄而道憲長久山觀察府尊向子振太守都司張錦堂都戎曁保甲局員江勝各營官弁策騎齊集彈壓匪人所幸道署及天主堂寳蓋山各洋龍併力救護水犀十隊銳利無前祝融氏始自知力不能支敗陣而遁是役也計焚去草屋四十餘户瓦屋十餘户有王姓者家中男婦老幼共十人時已深入黑甜鄉無路奔逃悉數葬身火窟誠慘矣哉迨初三日觀察派家丁查點被焚各户按户散給青蚨盧席身受其惠者皆合十頌之 
[舟中失火]  
　　漢口訪事人云上月二十六日龍王廟江岸泊有一湖南巴桿船船身甚大所載貨物良多至夜間更魚三躍不識如何忽筮離明之卦祝融氏飛揚扈跋大肆其威鄰舟恐殃及池魚不敢援救任其如阿房一炬燒燬無遺船中人頗泅水性得以囚水而逃故貨物雖盡化劫灰而無一人葬身火窟亦不幸中之幸也 
[浙省官塲紀事]  
　　杭州訪事友人云上月二十七日藩轅牌示江山縣知縣缺飭准補是缺之劉朝鎔赴任○海昌釐捐總辦孫太守濬湖州釐捐總辦周太守志靖均已期滿上月下旬某日局憲札委候補府傳太守澤鴻接辦海昌釐捐事務周太守錫璠接辦湖州釐捐事務○錢江水師現由撫憲劉景韓札委候補叅將孫參戎緒發接綂撫標親軍左營委候補道李觀察鶴皋接帶○寗波閩捐局差由局憲委大挑知縣陳大令宗器接辦已於上月二十八日下札矣 
[鄂省官塲紀事]  
　　武昌采訪友人云湖北來鳳縣土稅局專收峽路經費爲鄂省土稅之大宗邇者局員某君瓜期已届湖廣總督張香帥札委卽用知縣李大令發宜馳往接辦○農務局總辦程雨亭觀察經湖北巡撫于次帥專摺奏保奉旨送部引見觀察接奉行知遵卽整理行裝請咨就道所遺農務局一席由張香帥遴委總辦善後局務之朱惠之觀察暫攝已於上月下旬某日到差矣○湖北候補道徐稚生觀察綜理牙釐局務到差未久現因蘄州一案牽涉其中遂具禀撫轅自請銷差聽候叅勘○天門釐局委員方大令雷沙市釐局委員周大令以翰小河溪釐局委員沈少尉雲駰先後解餉至省趨詣撫轅禀見 
[漢江春漲]  
　　漢口訪事友人云鎭上牙釐下局委員李刺史紹遠到差以後力加整頓從前積弊一埽而空司事等人亦均辦事認眞潔身自好去歲所收釐項除正額外頗有贏餘上憲嘉之具摺保奏兹經吏部覆准飭令送部引見行將辭差北上入覲龍光矣特遺席不 
 
 

Page 3

 
 
知由何人承乏刻下尚未奉尺一斜角文故聽鼓諸君皆不免夢魂顚倒云○上月某日英國好善士某君詣新碼頭查勘被火類皆災民露宿風餐瑟縮窮簷之下不禁心焉憫之歸卽糾合各國商人集得巨貲按名頒給其樂善好施有如此者不知現在印度乞振甚急我華人亦能聞風興起慷慨捐輸乎○張逹夫軍門前由南洋練軍大臣正任江西臬司陳雨人廉訪委就漢口應城等處召募勇丁一千名成軍後本擬上月二十四日起程嗣以是日無輪船到漢暫緩行期○花樓一帶刻奉憲諭募役四十名專司清理街道之事凡小本經紀沿街設攤者概令遷徙貨車亦不准出入其間蓋擬創行東洋車恐有妨礙也○福建巷左近有某甲者好勇鬭狠無惡不作路人咸側目視之上月二十七日之晚忽與鄰人某乙口角旋卽互肆忿爭乙膂力過人甲非其所敵大遭挫辱忿忿而歸嗣念平日威風一旦喪於豎子之手非丈夫也因購芙蓉膏吞之而斃翌日甲家鳴保報官未識如何了結也 
[獵塲春草]  
　　松江訪事友來函云日前新任華亭縣林霨生大令丙修飭家丁齎紅諭到松示期三月初三日接印視事華署辦差人役遂就城東校士館略加陳設以便暫駐行旌想鳬舃飛臨爲期不遠矣○郡城南鄉九圖民人費姓娶閩人蔣氏女爲童養媳不知因何其姑時加鞭撻上月十九夜逢姑之怒大肆兇毆旋卽因傷斃命姑見已釀事端遂棄屍河干僞爲失足自溺之狀媳之母家聞信至郡城尋某代書欲繕詞陳控適費亦至代書家遂由代書曲爲彌縫令費向媳之母家服禮并從豐收殮蔣係懦弱者流不敢多事得免涉訟公庭費誠幸哉然媳則寃沈海底矣○日前春雨連綿街道泥滑各處燈景漸覺蕭條方謂個中人從此偃旗息鼓矣詎料餘興未闌各花作仍代紥臺閣諸燈幾於應接不暇四鄉來觀者更肩摩轂擊熱閙尋常 
[飭追公欵]  
　　本月某日代理上海縣篆務之戴子邁明府接奉江海關監督蘇松太兵備道余晉珊觀察札文内開查本邑龍門書院向有發存廣大典生息之經費計庫平銀六百八十七兩又規平銀三千零二十八兩現在該典旣已封抵積榖欵所有發存書院欵項並應繳息欵應卽一併追繳合行札飭札到該縣卽便遵照如數勒追或查封典主别項産業備抵清欵毋任延宕切切特札等因大約日内卽須遵札飭差追繳矣 
[示禁燒香]  
　　蘇松太兵備道余晉珊觀察出示嚴禁婦女入廟燒香大旨謂歴年三月龍華寺内有等無知婦女結隊成羣燒香禮佛甚至住宿寺中諷經茹素男女混雜敗俗傷風莫此爲甚除出示禁止外札飭上海縣並龍華巡防局一律嚴禁以端風化自示之後如仍有前項情事罪坐夫男並將該寺僧從嚴懲辦誠整頓地方之善政也 
[革除惡習]  
　　昨日蘇松太兵備道余晉珊觀察札行上海縣署略謂每届清明賽會時有等無恥婦女抹粉塗脂裝扮罪犯乘無幃小轎隨會游行以及大肚劊子花十錦陰皂隸沿途彈唱之類俱爲地方惡俗飭卽轉飭該縣主簿嚴行禁革拿辦以挽澆風等因代理縣篆之戴子邁明府昨已出示禁止矣 
[禀請接署]  
　　上海縣缺前奉督撫憲奏請將署理長洲縣汪瑤庭大令補授已於二月某日經吏部覆准時汪大令正在請假養疴故大憲未經飭赴新任邇者代理縣篆之戴子邁明府三月期滿循例禀請蘇松太兵備道憲余晉珊觀察委員接署昨奉觀察批示云已據禀咨請藩司委員接辦矣仰卽知照繳 
[求免騐屍]  
　　前日代理上海縣篆務之戴子邁明府赴浦東裕伯題橋騐屍順道赴閔行鎭左近荷港橋等處履勘盜竊各案午後一點鐘時旣抵屍塲屍子吳杏橋訴稱父親吳七觀生時本患瘋癲以致自縊小的當時痛父情切疑堂姪吳作雲威逼所致今已知過願卽棺殮掩埋求恩免騐明府傳地保陳月亭研詰與吳杏橋所供相同遂飭各具切結呈案登舟往閔行 
[表彰懿行]  
　　本邑學署例於子午卯酉等年採訪婦女之節孝貞烈者申詳大憲奏請朝廷旌表本年庚子又届彚請之期定於本月十四及二十九兩日開局造册城鄉士庶如訪有懿行苦節與旌表之例相符者准卽邀同親族里鄰於此兩日中赴局具報塡寫年歲臚陳事實並各畫押爲憑其隨時開報未經塡寫畫押者亦得於開局之期親往補押逾期截止旣經造册卽不能錄入凡欲揚彤管之輝者幸毋遲誤焉 
[革究劣捕]  
　　前日本邑南市捕房四十四號三道巡捕黄阿福卽朱紀敖見浦江中所泊提標水師右營某號砲艇勇丁周友仁玩弄自來水龍頭爰指交三號印捕及十九號華捕帶至捕房行至中途周忽大聲呼救各砲艇勇丁聞之咸登岸與捕格鬥旋將周奪去次日黄捕忽投馬路工程局禀稱若輩聚集五六十人在南馬頭某小茶肆商量滋事總辦程雨村大令立卽飭人前往阻止隨親詣砲艇拜會哨弁陳某適陳因事他往詢周因何起釁周將始末緣由向大令歴禀謂去年黄捕與小的賭博挾有微嫌是晚小的伫立浦濱黄捕指爲辱駡令印捕拘入捕房迨行經三泰馬頭小的大聲呼救同艇各勇丁上岸救護遂得乘隙潛回並無聚衆爲難情事大令廉得其情命駕回局查悉黄捕平日在外胡作胡爲聲名甚劣此次膽敢造言生事幾釀禍端實屬不知法紀爰將情諭知總捕頭王經年命將黄捕革除候究捕頭然之想三尺法不能爲黄寛矣 
[控追欠欵]  
　　本邑恊吉煤油號主鄒金牛圖賴南市洪裕錢莊往來鉅欵曾經洪裕莊執事人何立標投撫轅上控護理江蘇巡撫陸春江大中丞札飭蘇松太兵備道余晉珊觀察轉飭英美租界公廨赶緊秉公訊斷讞員翁笠漁直刺奉到札文卽於某日傳集原被人證倩　讞委員張柄樞司馬研訊何立標供稱鄒金生欠莊上銀一萬零三百九十餘兩當時付來同康莊票銀七千一百九十二兩五錢除收尚少銀三千餘兩正欲向之催索不意魯麟洋行主忽稱憑買辦虞洽卿向鄒金生定買煤油一萬箱價銀已付而煤油無著控由德總領事照會憲署訊理翁大老爺飭將洪裕所收鄒金生票銀如數交出轉給魯麟以致洪裕欵項落空求恩追給司馬檢閱原卷謂鄒曰爾前者具限一個月將吳淞市房一所田地六畝之契據呈出抵償洪裕欠欵何以延宕至今復謂何曰此項田房價值幾何答稱至多不過二千元司馬著將田房作銀一千五百兩併著鄒金生再措銀一千五百兩給還洪裕餘欠自向理償何立標供稱受虧太甚殊難遵斷司馬遂飭將鄒金生押候將田房紅契檢齊繳案移送上海縣署核辦 
[惡鴇送縣]  
　　本邑小東門外法租界花烟館惡鴇王陳氏卽王巧林虐斃烟妓小紅案發迭經讞員朱森庭明府拘獲同惡相濟之一干人訊悉各種兇惡情形諭令押候移送上海縣署核辦昨日明府商之何繙譯以此案情節重大非按律懲辦不足以儆效尤因將原告田頁惡鴇王巧林蟻媒徐照三周德昌陳保仁及王鴇所私之蕩子王桂林六名口送縣請代理縣篆之戴子邁明府訊辦烟妓許金鳳及男女孩兩口發交普育堂留養 
[上海巡局紀事]  
　　有混名蹺蹺者范其姓性無賴無恒業日在街坊設花骨頭誘人賭博近更習爲胠篋生涯潛至南市某敎民所駕魚船上竊物被事主拘獲訴知天主堂焦司鐸函送二十三七鋪巡防局請辦局員盛雨村二尹研訊之下判鞭竹梢四百下驅逐出境不准逗留○前日太平弄元成藥材行購得樹皮一捆内藏貴重藥料若干件意欲漏捐事爲貨捐局巡丁查知將挑夫某甲拘解十六鋪巡防局迨回禀總辦林太守則已由元成行夥報捐領票矣乃禀請局員將甲開釋 
 
 

Page 4

 
 
   
 
 

Page 5

 
 
   
 
 

Page 6

 
 
 
本草云海狗腎一物名曰腽肭臍其性大爲扶陽補腎養精堅固一切諸虚百損五勞七傷夢遺滑精腰酸骨软四肢疼痛乏力服則立騐本齋獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱耑治男子陽痿不舉四時可服舉而不固旣舉未久或精薄如水精冷如氷或未交精泄泄而不射雖年輕捐傷體弱之人服之轉弱爲强白鬚老翁服久陽足宛如幼年時也任意歡樂之事久戰久勝屢試屢效立能扶陽種子功效神速常服補命門益丹田開胃煖脾壯筋活絡培元固本養精烏鬚黑髮返老還童却病延年多子多壽此丸扶陽種子因十分靈騐敢稱第一絶非是誇口矣每料雙料念兩卅六元每兩雙料二元單料减半○另有始創秘製參茸海狗腎壯陽補身種子衍慶酒大瓶四元中瓶二元功效同上此酒如購十瓶照市九扣○壯陽煖腎種子膏每張一元○扶陽第一海狗腎每條洋六元○貴客信資自理近有假冐甚多購者愼之○託局購藥屢有假冐今定姓氏洋數淸單登明申報遠埠諸翁逢一細查接筍杜弊彼此美意 
[上海萬利昌經理廣益公司彩票]  
澳門票增彩新章○廣益票另售五元 
本行開設多年屢獲大彩中外咸知今批第六會澳門彩票收兑紅票經理廣益公司票批發拆定其價比衆公道遠近　賜顧請移玉棋盤街此佈 
[潤筆助捐]  
慈谿沈覺園先生浙東名士也幼好學書三十年來尚無倦容其得力在懸胸作蠅頭小楷大字之神妙更覺世所罕有向不取潤非知已者懇求不肯輕意落筆今因本堂經費支絀同人勸其略取潤筆以相資助而結善緣旣蒙慨允特將潤格列左　四尺楹聯一元　五尺楹聯元半　六尺楹聯二元　長聯另議　四尺屏條每幅一元　五尺屏條每幅元半　六尺屏條每幅二元　横幅同　小堂二元　中堂三元　大堂四元　横幅同　扇册一元　名片五角　泥金加倍　大字尺内者每字一元尺外者每字二元二尺者三元二尺外者四元再大酌加其餘面議劣紙不書件交本堂潤筆先惠約期不爽一　上海鐵馬路廣益善堂仝人公啓 
[始創真方人參鹿茸靈芝野术海狗腎汁龍馬酒此酒大補身體壯陽種子奇騐無比煖腎固精神效莫敵]  
廣東宏仁堂始創参茸芝术海狗腎汁壯陽種子龍馬酒萬分靈騐與他家之徒託空言毫無實效者有天淵之别一試立分玉石無庸細述 
壯陽種子之藥到處皆有而往往不能見效者一因未精製煉二則無良方眞藥之故欲求如本堂所製龍馬酒之頃刻可以見功不獨絶未之見且絶未之聞盖此酒製煉固比衆精良而用藥尤比衆認眞其功用之神奇好在可當面試騐如逾二刻而效者非但不足爲奇且可原洋奉趙若非實有奇效焉敢誇此大口無論體質强弱年紀大小只須略飲少許立刻陽物雄壯堅如鐵石雖衰弱老翁竟可任意房事百戰百勝况少年飲之其精力之强盛不言可知且藥性補而不燥滋而不滯絶非霸烈宣淫之品故日飲一杯弱者立能轉强老者無異少年久服烏鬚黑髮齒落重生補命門堅筋骨培元固本開胃健脾去濕追風滋陰養血凡諸虚百損五勞七傷夢遺滑精腰酸腿軟等症服則立愈眞延年却病壯陽種子第一奇藥也大瓶四元小瓶二元雙料加倍如用雙料則藥力大而取效愈速如購十瓶九扣○參茸芝术海狗腎汁壯陽種子龍馬丸每料雙料廿兩卅六元每兩二元功同酒單料减半○外貼煖腎壯陽種子膏更妙每張一元二角調經種子卽孕丹每料八元○北冰洋眞正海狗腎　條十元如假退換廣東宏仁堂鋪分上海丹桂戲園南首朝西轉灣正豐街中市便是假冐甚多認明牌號地址勿誤 
[專治壯陽種子咳𠻳痰病竟可起死囘生]  
泰西必達大藥房創製麥精補肺化痰藥水神效天下無雙上海老閘橋北首唐家花弄徐家花園内 
咳嗽一症雖有寒咳熱咳晨咳夜咳乾咳痰咳之不同而其源皆本於肺盖肺爲華盖屬金畏火者也故遇熱則咳金性燥畏冷者也故遇寒亦咳凡風寒外感情欲内傷累及肺金金旣受傷則痰涎起而咳嗽作矣初起不以爲意日久則咳傷肺膜形體枯痿呼吸短促飲食减少或咳血痰中帶血若不早治漸成癆損之症雖市間方藥林立而往往不能卽服卽愈者亦未深探病源兼無良方妙藥之故也本醫士秘製麥精神肺化痰止咳藥水乃煉麥之精華佐以化痰止咳滋隂生金補肺培元等品製成無論傷風咳嗽内傷破金吐血乾咳痰咳熱咳寒痰迷痰飲氣急氣逆哮喘咳血肺損肺胸隔喉痛作癢雖連咳數十聲氣息如絲服之莫不藥到病除歷愈千萬人咸稱奇靈不置故諸君如患以上等症不服則己服後而不夙疾頓除平復如常者吾所不信也目此藥不但爲天下第一化痰止咳之聖藥兼能開胃健脾固精補髓盖地毬上除此種咳嗽藥水外實無較此再靈者妙在藥性和平極易適口每服一茶匙每日三服小兒减半用糖湯水冲下開水亦可服後盖被透汗及醒則其病不覺自愈矣每瓶一元 
[止咳化痰補肺萬國九洲第一方]  
西醫麥司精製百補猪肺汁詳述功效分售上海各號列后○又分售寍波興號綢莊英京利人藥房啓 
此汁用幼猪重約二十磅取肺色白者良設法提汁化學製成服之能治遠年近時一切咳嗽痰飲痰紅吐血氣急哮喘咽喉聲嘶面黄肌瘦毛焦髮落皮膚不潤行步艱難腰疲足軟四肢乏力頭暈目眩耳聾口燥舌瘡五勞七傷諸虛百損男子病後失補婦人産後血虛老年氣血兩虧小兒先天不足一切陽虛陰虧耗傷眞陰百藥無效者卽將此汁膳後開水送服半羹匙一日三次功效立見其應如嚮○大瓶每箱十二瓶洋廿二元小瓶每箱十二瓶洋十一元零售大瓶二元小瓶一元○分售上洋棋盤街老恊記票行○英大馬路中怡順和衣莊○南市十六鋪内大街亦中票行○老恊記票行○寗波日升街興號綢莊 
[叙樂茶園]  
三月初五夜演 
新排全本新戲　韓文公祭鱷魚 
特請排戲師爺新排全本新戲韓文公祭鱷魚其中橋叚新奇又增一翻彩燈所有山精水怪欵欵新奇世上罕見罕聞諸君早臨玩賞 
[群仙茶園]  
三月初五日演 
告告御狀　寳蓮燈　一口劍　金光陣　探親家　新到　鐵弓緣　嘆皇靈　新到　鋸大缸　百草山　打城隍夜演　大賜福　秦英釣魚　蓆棚會　四門吁藥　御菓園　金臺拜師　新到　施公訪案　善遊牛斗宮 
[禮拜三拍賣]  
准於初五日二點半鐘在浦東華棧拍賣麥邊火油數千箱届時祈至本行碼頭同趁小火輪前去面拍可也丙會德豐 
 
 
 

Page 7

 
 
   
 
 

Page 8

 
 
   
 
 

Page 9

 
 
[根究兇徒]  
　　日前舟人全有昌肩荷白米在萬裕馬頭登岸有彭有林者指爲竊贜因致互相格鬥并毆及旁人劉某六號巡街捕見之拘解馬路工程局總辦程雨村大令研訊之下飭將彭及同黨陳桂華謝天福交保出外龔阿炳陳三山管押前晚提案覆訊以是案行兇者不止一人遂命各交埠頭保去候飭差嚴緝餘人解案究辦 
[失火卽熄]  
　　前夜二點鐘時美租界西華德路德和豐烟紙店不知如何遺火烟葉中濃烟縷縷幾致燎原人覺察尚早竭力灌救得免成灾祗焚去烟箱數口 
[上海縣署瑣案]  
　　去年十月某日著名流氓陸文卿將本城人混名銅鼓阿新之雙目挖去控經縣主王欣甫大令拘拿未獲邇又在浦東三林塘鎭攫取敎民某氏之物經天主堂敎士函請代理上海縣篆務之戴子邁明府務獲嚴懲明府立派差役王順購線緝查前日查悉陸匿跡滬北爰帶同夥役前往拘獲解縣明府發押自新所聽候嚴辦○十六鋪巡防局移送姜永昌扭控陳芝山姦誘女兒一案到縣前晚帮審委員吳明府升堂研訊姜供小的在浦東姜家渡開雜貨店女兒嫁與陳咸海爲妻因貧苦無以度日於上年七月某日至本城舊校塲顧姓家傭工陳芝山在顧家司執爨之役與女兒勾引成姦主人察知將芝山辭歇女兒旋於正月某日自行辭出與芝山賃屋同居比翼鶼鶼儼如夫婦邇者小的往顧家探問始悉細情昨在南市郎家橋與芝山相遇向之詰問一味抵賴並將小的毆傷以故扭控巡局轉送案下求恩懲辦陳咸海所供與姜略同陳芝山供小的係崇明縣人前在顧家治庖去冬因事辭歇其時陳姜氏尚在顧家後於何時辭退小的無從知悉求鑒明府怒其刁狡喝掌頰八十下仍不實供遂飭收押再訊○竊賊趙阿根前因行竊縣署房科内銅洋銀拘送到案經戴明府訊責枷示今已期滿地甲禀請核奪襄讞委員吳明府飭帶案疎枷令具呈改過切結然後開釋 
[英美租界公堂瑣案]  
　　包探張阿九解送江湖惡丐劉昌榮梅洪芬到案禀稱此二丐手持鐵鏢鐵彈闖入司修齋丸藥店索洋詐銀四百元店中人不允劉梅卽將鏢彈舞弄意欲行兇適經小的查見爲此拘送請究司修齋主遣夥投案申訴前情劉梅二丐同供小的等流落江湖不過略求資助並無詐索洋銀四百元之事叩求明鑒讞員翁笠漁直刺商之曰繙譯飭押候查明復訊○包探倪順泉拘解竊賊牛章郎到案禀稱此人行竊陸文明家烟槍及銅錫器經小的緝獲人贜送案請究陸投案請領失贜直刺判將牛笞責一百板贜給失主具領○包探張阿五拘解劉松亭到案禀稱此人冐充探夥向沈周氏索詐洋銀正在滋閙間經小的查見拘送究懲沈周氏投案稱訴日前小婦人鄰居失竊此人自稱在某包探處爲夥向小婦人索詐洋銀小婦人不允伊卽誣指行竊幸遇包探拘案求恩究辦劉狡不承認直刺判押二十一天以儆○包探石金榮解送胡玉到案禀此人與王道銀同鄉近因謀事未就借居王處乘間竊取綢布衣服四件經小的查明起出原贜送案請究王道銀投案供訴前情並請究辦胡認竊不諱直刺判責二百板贜給還失主○包探趙銀河解送徐王氏到案禀稱昨夜此婦抱一新産之孩抛棄西藏路河中適爲小的所見爲特拘案請辦徐王氏供小婦人在某姓家傭工此孩由主人囑爲抛棄求宥直刺判押三天○包探金立生解送怡和紡紗廠管理女工之謝雙福到案禀稱此人私吞女工徐李氏之工值洋銀六元四角事爲洋人察出送入捕房今特解案請究怡和洋人投案供稱此人屢次尅扣工值以致各女工均心懷忿恨今幸察出求卽嚴懲徐李氏投案請追還工值洋銀六元四角直刺著謝將工值繳出然後管押十天○六百零六號華捕解送匪人陳海大到案禀稱此人在路攫取王李氏所帶金耳環經小的拘獲送案請究王李氏投案申訴前情直刺判將陳責一百板 
[法租界公堂瑣案]  
　　前者陳益裕竹布店夥陳開泰扭控陳連生卽秦虁生串騙竹布若干匹付給某錢莊僞票銀四十九兩讞員朱森庭明府訊出同黨劉順卿在逃未獲著押候補提昨日包探禀稱小的奉諭往拿劉已逃逸無蹤今將其店主葉德華解案請訊陳連生供小的前曾至英界某布店騙取布七十匹售得洋銀三十五元劉分用十五元小的與葉各得十元至此次所騙竹布已由原告領去尚求寛宥葉供小的在新閘開設酒店劉借居小的處前次彼等所得布價小的確曾分用十元今劉已不知所之尚求明察明府商之何繙譯飭將葉交保出外限三日内交劉到案陳連生仍發回捕房管押候覆訊核辦○前日粵婦陳夏氏挈女孩屠阿法王林桂乘安慶輪船至滬在船時適爲代理縣篆之戴子邁明府所見以其形跡可疑飭家丁交巡街捕送入捕房昨日解案請訊氏供二孩由外洋購來賣身契呈電包探禀稱小的查知陳夏氏於前數年曾犯拐案明府謂蟻販本應究懲姑念年老著交妥人保釋兩女孩發堂留養○八仙橋某牛乳棚主潘慶和將牛乳攙以清水送入捕房捕頭察悉情由卽派西包探解案請究潘俯首無詞明府判罰洋銀五元○牛販俞亭揚行至新闢租界被流氓顧海林顧木林張錫林等十餘人攫去身畔洋銀並持利刃戮傷右肩　抛棄河中報捕後由包探拘案明府骇得俞傷勢尚無大碍著至醫院療治二顧及張同供小的等自知不合尚乞恩寛明府判將二顧枷號三月期滿各責一千板張責八百板免予枷號○沈學錦林和堂投案禀稱前者彭委員由湖南至滬向小的等店中定製馬鞍五副計價銀一千二百兩今已置辦齊全彼忽悔議私向他店購取小的等苦累難堪求恩公斷明府諭令退去候商諸彭委員再核○沈炳範前控榮子舫虧欠貨銀九百四十兩明府諭令交保清理迄今置若罔聞昨日沈投案禀催榮子舫由保人交案供稱此欵實被榮寳泰所欠今沈旣控追請將寳泰提案訊究明府著交原保人保出限二禮拜理明禀覆○前者外國墳左近洋房内失去花盆二枚由包探查獲竊賊陳紹其除起到原贜外尚少一枚供已賣與舊貨攤主高阿四及拘高研訊稱已轉賣與陸恩錫因飭包探一併解訊解案高堅稱此盆實賣與陸陸供小的並不收買竊贜明府飭提陳研詰稱此贜高實售與路人與陸無涉明府判將高責三百板陸無干省釋陳仍發捕房枷號半月示衆○招商局管馬頭西人禀稱周小英竊去芝麻四十磅江畢桂竊去白米三斗人贜並獲解案請辦明府判各責一百板 
[美租界捕房紀事]  
　　甬人趙阿龍賃居無錫路某號門牌屋内近因失業無聊致與妙手空空兒爲伍日前路過崑山路十九號門牌某西人家見門外置有脚踏車無人看管卽聳身躍上飛駛而逃某西人失車後卽投報捕房請爲查緝昨日包探劉阿炳查悉係趙所竊吊出原贜拘入捕房捕頭令押候解送公堂禀請讞員翁笠漁直刺訊辦○甲乙丙丁四賊犯前因案發經包探解送公堂翁直刺判令管押捕房昨已期滿藍副捕頭派包探沈翠濤押往江天輪船解回寗波原籍○前者流氓萬海金在篷路某茶肆攫取某甲所携洋銀若干枚飛步逃逸旋由甲尋見扭入捕房捕頭詢悉情由令押候解送公堂禀請懲辦○前晚積竊李鴻藻混入虹口某姓家竊取綢布衣服携至某押鋪求質適爲包探劉光震所見盤詰之下言語支吾因卽拘入捕房捕頭令押候解送公堂禀請懲辦 
 
 

Page 10

 
 
[金陵官報]  
　　二月二十六日知縣劉　辦理又但祖　會辦均見謝委文闈供給所差知縣韓厚濓到見由蘇回通判陸家鐸禀知奉揚州保甲總局委瓜濠總巡差蘇州府總捕同知謝署震澤縣王士暄到　行厘捐知縣程南金到見督轅牌示福右營都司曾廣斌請假遺缺本署部堂查有補用遊擊李泰堪以署理○二十七日　防局候補道沈支應局候補道郭均見上海機器局直隸候補道林志道辭運判張芳蘅到由揚來知縣曾紀　禀知知縣黄啓南聞訃丁母憂督憲鹿於三月十二日閱省標各營於十五日出轅赴淮徐等處閱兵○二十八日總理兩江營務處候補道李見上海會丈洋商租地事宜知縣朱枚奉示察看委署福右營都司李泰　委都司何福勝叩謝如臯縣典史沈邦述謝准補飭知○二十九日藩臺恩見上海會丈洋商租地事宜知縣朱枚見辭布倉大使周殿魁叩謝飭知回任並禀知任事署布倉大使楊元勳禀知交缷指分江蘇試用縣丞戴盛　湖南來鹽巡檢童敬孚由揚來均到藩轅牌示署江寗布倉大使楊元勳禀　交缷請咨赴引遺缺查有正任之周殿魁飭回本任通州直隸州州同員缺前　請以新海防試用直隸州州同謝王春咨署現已奉部覆准自應飭赴新任○三十日提督吳隆海到浙江來知縣趙興霙禀知六台任内交代會算清楚又李雋奉糧道委赴湖北查探洋價卽辭縣丞周瑞麟奉示寫履歴藩轅牌示署東臺縣陳紹唐調省遺缺查有現署句容縣張紹棠堪以調署遞遺句容縣缺卽以准補斯缺黄傳祁飭赴新任○三月初一日廣東陸路提臺張春發軍門到會同知錢錫麟銷儀鳳門外保甲總巡差禀知遵章應記功七次拔署一次上海出口厘捐知縣朱啓鈐到均見通判孫廷騵奉善後局委仍留保甲局文案差知縣朱之幹謝委東　保甲總巡差又曾鳳祺謝委接辦北路保甲總巡差又俞熙辭赴蘇見撫憲准補通州直隸州州同謝丁春叩謝牌示江寗布倉大使周殿魁收前署布倉大使楊元勳交禀知盤倉存榖米從九張耀遠由蘇來分寗督轅牌示蘇撫標中軍參將常福病故遺缺本署都堂查有淮揚鎭左營參將章宗瀚堪以調補藩轅牌示句容縣縣丞員缺查有輪委班縣丞朱元羹署理江寗府江東司巡檢齊　因病請假日久未銷應由司改委查有縣丞章俊斌代理 
[皖省官報]  
　　二月二十三日頴州府通判李萬淮代理望江華陽司吳溢唐均辭撫院文案知州張守誠知奉委辦荻港釐卡本任鳳陽府通判周朝霖巡檢臧增順面試○二十四日四品銜分發安徽試用巡檢胡承烈到湖北人署阜陽縣訓導許開紹辭並謝奉委勸辦賑捐候補同知龍鳳鑣辭赴引通判林步高由蕪湖來知州錢文驥知奉委辦牙釐局文案知縣孔慶滉到由英山提案回○二十五六日本任來安縣于普源到奉臬憲委赴滁州訉案回候補同知馮錫文知奉臬憲委赴懷遠查案典史張西城辭奉營務委赴江　探磺價○二十七日同知馮錫文辭赴懷遠查案○二十八日委署歙縣許崇貴辭缷署壽州州同施正治到五品頂戴指分安徽試用縣丞王錫璋到浙江人委署亳州張廷鑾知缷辦牙厘局文案差候補知州錢　驥知接辦牙釐局文案差巡檢鄭欽謝超委一次○二十九三十日委署亳州本任安慶府通判張廷鑾知缷事署安慶府通判周儁知任事候補直隸州芮慶麟知丁内艱縣丞許崇熙謝超委二次何介祺辭赴湖北探採辦京棕吏目福蔭謝超委註册 
[正二月份月捐清單]  
　　道署正月洋廿元怡情軒唐傑臣翁二户各洋十二元隱名氏二月陳善亭翁二户各洋十元戴季仁翁李光琴翁龔府韓潤生翁徐俊良翁連舊年五户各洋六元戴運來翁豐泰帳房朱葆三翁徐棣山翁黄佐卿翁譚幹臣翁韓山　翁周湘雲翁董蘭芳翁南順記戴生昌船局　源昌十二户各洋四元源豐潤洋三元六角莊源大洋三元二角老順記正月滬江第一樓存濟堂何瑞棠翁蘇寳森翁老悅生新順記錦章順泰信昌隆復泰愼餘堂朱鶴鳴翁鼎　十四户各洋二元中和洋行洋一元三角久成九章北天成永裕成四户各洋一元二角陸全木翁正月可熾可熾順萬有全萬和祥益昌李珊　龎竹卿翁思補齋隆昇周永普梁煥南翁金松泉翁岑仙舟翁鳴昌湯蓮生翁章佩華翁通　十八户各洋一元青蓮閣恆升二户各洋八角繼述堂陸正月福來洽其萃樓春園尹梅生翁徵昌怡昌熾大升和晉昌恆巨允章咸章復記十四户各洋六角鴻運樓一壺春恊愼源順裕泰怡隆六户各洋四角亦新園正月施　豐正月曹裕　三户各洋三角義成孔巨豐翁生大曹德大寅記大昌六户正月各洋二角源通官銀號錢三千六百文嘉綸和康壽康延康晉和餘大愼餘元甡元茂衍大厚康永豐存德鉅亨協昇宏大宏元源吉寳順　和承裕正大升大彚康崇餘永康鎰大瑞大晉木延源義善源正餘福康兆豐恆餘厚餘仁大久大恊餘源利昌大濟大敦大厚大四十四户各錢一千二百文瑞昌錢一千文張家鶴翁錦章大章九和宏章泰瑞源六户各錢六百文怡大金合順五雲日昇樓三户各錢四百文恊成祥永愼萬興三户各錢二百文英法美三界一文捐洋十七元四角五分錢七千六百六十文以上總共收洋二百三十二元八角五分錢七十千零四百六十文[  滬北天 
后宮前廣益善堂司董嚴信厚施則敬朱佩珍唐榮俊葉貽鑑等謹誌]  
 
 
 

Page 11

 
 
   
 
 

Page 12

 
 
 
本草云牛肉補氣牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五贜安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益　螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○總經理在上洋二馬路中巿西鼎新里石庫門内暹邏大德通公司便是 
[千古奇品]  
謹誌上海正豐街大隆燕窩公司燕窩糖精功效 
月令云元鳥養羞斯爲燕窩之鼻祖燕名鷾鴯亦稱元鳥仲春至而營壘仲秋歸而養羞羞卽燕窩是也海陬有小魚曰鱸魶潮落時浮於沙渚燕日銜之以營巢飣於巖石之上是爲燕窩亦猶人之儲蓄禦冬也燕爲純陽之鳥採純陰之品以成窩故其性陽中有陰人食之專能淸肅肺金補益元氣肺屬華蓋通百脉攝五臟人苟肺氣充牣自能百骸舒暢營衛調和雖有感邪亦無由而入予於上年秋間患喉症冬間又患手足麻木雖經張靜軒先生施鍼麻木十去其八而氣血猶慮虧損眠食仍减乃日服大隆公司燕窩糖精未及一月諸病悉却胃納甚强始知燕窩一物大有造於攝生之道而該公司製煉之精更非他鋪所能仰其項背抑又聞之予友錢子昭年五十二尙艱嗣育服該公司燕窩糖精不一稔而其如夫人已懷姙今荔挺將生矣是糖精不獨能袪病且能種子誠千古奇品雖千金肘後諸方亦不得專美於前矣錢唐張宗羲和卿甫謹識 
[永明人壽保險公司]  
人生天地間莫不欲久遠計而爲久遠計則以保人險爲最善也本公司專保中西人壽險如保者定期巳滿卽可付回本銀並另有額外利益倘定期未滿而或有不測立卽照保單如數賠償其賠償等情可在本埠由各董事商辦毋容函達外洋總公司以昭便捷計本埠英董事怡和洋行未士柯佛老公茂洋行未士達臣華董葉澄衷先生席正甫先生黃佐卿先生朱子文先生唐傑臣先生如蒙仕商惠顧祈移玉英界黃浦灘怡和洋行江西路老公茂洋行或天津路十號怡和保險分行或法界二洋涇橋南四十二號怡和保險分行面詢可也此佈總經理人怡和洋行啓 
 
 

Page 13

 
 
　　 
 
 
 

Page 14

 
 
   
 
 

Page 15

 
 
   
 
 

Page 16

 
 
[光緒二十六年二月二十五日京報全錄]  
　　宮門抄○諭旨二道錄前○滇督崧等奏爲部擬籌欵僅能遵辦兩欵推廣一欵情形摺○滇撫丁奏特叅庸劣各員分别降革摺○皖撫　奏爲互相調補知府摺○贛撫松奏委員署理臬司知府各缺片○護晉撫何奏道員飭回本任片○二月二十五日禮部宗人府欽天監正紅旗值日無引見○戴兆春彭清藜徐世光祥煜預備召見○召見軍機戴兆春彭清藜徐世光祥煜○○崧　丁振鐸跪奏爲部擬籌欵條内現就滇省時勢僅能遵辦兩欵並推廣一欵徵收各數聽候提撥恭摺仰祈聖鑒事竊准户部咨具　帑項奇絀用度不敷謹擬籌欵六條藉資周轉一摺光緒二十五年九月十四日奉旨依議欽此查原奏内稱歸各省籌辦者五條歸部庫籌辦者一條自奉文日起限兩個月將辦理情形及籌集銀數專案奏明核辦等因當經轉行遵辦去後兹據署布政使林紹年會同署鹽法道興　厘金局司道詳稱查滇省本瘠區財賦有限出産無多近因部庫需餉孔殷搜提不遺餘力昨因奉旨整頓厘金關稅鹽課案内曾經歴陳情形於無可籌措之中勉力提裁銀四萬兩自二十六年起報部候撥詳請覆奏在案復奉前因遵卽詳加體察有難遵辦者三有可遵辦者二有應行推廣者一查滇鹽只行本省向皆民運民銷印給照票每票不過百斤售價均有定數專恃馬運獲利甚微固無上中下三則之殊亦無巨商殷實之號按年捐輸票本實難遵行應俟查看溢課如能加增再行酌提報撥以恤邊商滇民生計全賴土藥暢銷而運至各省脚費甚鉅自迭次按　加徵釐金較舊章增至一倍若再加收三成隔省層纍徵收成本益重出售卽難正商固將畏阻奸販卽愈肆隱瞞流弊日深勢將難禁况目前銷情甚滯若遽行議加恐各商因之裹足增加之議擬請緩辦以保商情滇本受恊之省向解報解匯費一欵開支甚少從無不給費而歸中飽者卽協餉偶有匯費亦由鄰省議定照支近年始有提解部庫欵項然土藥厘金匯費係由滇另行籌給並未作正報銷惟蒙自關分解部滬洋稅銀兩若干兩僅支匯費五十三兩現飭該商號議減據稱滇省僻處西南向無富賈往來藉資轉圜領解此項洋稅滇京萬里由川鄂以逹滬津中途曲折沾利極微徼若再議減實難承辦查核亦係實情且每年所需不過四千餘兩爲數無多應仍照舊開支此可遵辦之實在情形也至田房稅契本經制之常例滇省向設印簿塡載價稅銀兩循環送核法極周密州縣並無例外多取自留盈餘等弊歴將收解稅銀造入撥册咨報應再恪遵通飭整頓以期收數日增據實報解菸酒本民間嗜好之物與洋貨無涉應遵部議於從前加收之數再加一倍擬將土菸釐金每百斤抽銀四錢加菸每百斤抽銀八錢土菸每百斤抽銀二錢四分仍按年核明收數照舊劃半解助京餉以符部案並擬准推廣將土藥烟灰定爲每千斤抽釐銀八兩湊集成數全提報撥此可遵辦及推廣之實在情形也以外仍當就地酌籌苟有可開之源可節之流再行隨時辦理以濟急需而裕度支等情會詳請奏前來臣等覆查無異除咨户部查照外所有擬辦部議籌欵條内將菸酒稅契兩項照議遵行並提廣土藥烟灰抽釐候撥緣由謹合詞恭摺具陳伏乞皇太皇皇上聖鑒謹奏奉硃批户部知道欽此○○丁振鐸跪奏爲特叅庸劣不職各員請旨分别懲處恭摺仰祈聖鑒事臣維爲政首在得人察吏必期核實臣於陛辭時跪聆訓示惟以認眞整頓破除情面爲先夙夜兢兢懼弗克副自入滇境隨時隨地加意訪查抵任後卽札飭各道府所屬各員才行操守政蹟官聲據實查覆臣與藩臬兩司復叅之公牘證以輿評其才雖僅中平志趣尚堪造就仍當徐加策勵以冀勉爲街良若夫貪劣著聞因循積慣不得不量加澄汰以警官邪據藩臬兩司會詳前來查有景東直隸同知黄炳堃操守難信聲名平常姚州知州蔡之模辦圑派累罔恤民艱寍州知州黄如鈺庸闇無能復耽安逸南寗縣知縣賈汝讓縱容家丁屢有控案署浪穹縣知縣補用同知直隸州何進賢年老糊塗近習用事前署新平縣知縣楊桂榮聽斷乖謬草菅人命署宣威州可渡巡檢試用典史吳清俊擅受釀命　嘉州判張利貞衰邁昏憒易古巡檢傳振魁居心巧詐解犯不愼雲南縣訓導李士賢遇事婪索不堪師表以上十員應請旨一併革職富民縣知縣王宗炎性躭逸樂漫無閒檢廣通縣知縣賀席珍操切任性關防不嚴署祿勸縣知縣謝春生識淺才庸不諳政體以上三員應請以府經歴縣丞降補署阿迷州知州文山縣知縣王懋昭賦性迂疏難膺民社惟係進士出身文理尚優請以敎職　部選用臣爲整飭官方挽回風氣起見是否有當伏乞皇太后皇上聖鑒訓示施行再所遺景東直隸同知姚州知州寗州知州南蜜縣知縣各缺本省現有應補人員應請扣留外補合併聲明謹奏奉硃批另有旨欽此○○頭品頂戴調補山西巡撫安徽巡撫臣鄧華熙跪奏爲仍照原請對調知府員缺以收實效而資治理恭摺仰祈聖鑒事竊照正任廬州府知府文翰因廬州府情形不甚相宜未便再令回任前經臣加考會奏請以太平府知府陳文騄調補所遺太平府知府缺卽以文翰對調在案兹准部覆以該員文翰廬州府任内有督徵光緒二十三年壓徵二十四年蘆課未完展叅之案核與對調之例不符應毋庸議等因按章議駁原應遵照惟查廬州府一缺地濱巢湖下通長江所轄五州縣政務殷繁本爲難治之區近來内河准行駛小輪該郡地當衝要洋商運貨往來交涉日煩不僅敎堂多處須時時加意保護也且浦信修造鐵路在卽廬州爲必經之地撫循彈壓尤非易易是該府今日情形緊要迥非昔比非才識兼優之員難期勝任前請以署理是缺之正任太平府知府陳文騄調補緣該員署事已將一載於地方情形頗爲熟諳政事又著有成效洵屬才稱其缺其太平府知府遺缺以文翰調補所屬祇三縣政務自簡且密邇巡道事有秉承該員人頗閒重亦堪勝任此皆因地擇人起見况此等對調之案須求彼此人缺相當揀選頗爲不易查請調要缺雖有展叅之案爲其人地相需仍准調補然調繁所遺祗一人今欲兩缺各得其宜比之調繁其難更甚且知府綂轄一郡督徵錢糧未完分數較之州縣尤在所難免應請量予變通比照調繁之例展參各案概免核計庶用人不致遷就而吏治可期有效據藩臬兩司會詳請奏前來合無仰懇天恩俯准將廬州府知府文翰仍與太平府知府互相對調實於地方各有裨益如蒙俞允該二缺均係選缺今請對調毋庸送部引見除咨部查覈外謹會同署兩江總督臣鹿傳霖恭摺具奏伏乞皇太后皇上聖鑒飭部覈覆施行謹奏奉硃批吏部議奏欽此○○松壽片再臣接准總理衙門電報内開奉旨昨有旨令陳澤霖招募壯勇十營馳往江南辦理練兵事宜所有江西按察使篆務著松壽揀員署理欽此當經轉行欽遵所遺臬司印務查有鹽法道春順篤實明幹堪以署理遞遣鹽法道印務查有候補道王鵬九明練安詳堪以署理又南安府知府文炳卓異請咨引見所有該府印務查有缷署贛州府篆正任建昌府知府何剛德年强才敏堪以調署除分檄飭遵外會同署兩江總督臣鹿傳霖附片具奏伏乞聖鑒謹奏奉硃批户部知道欽此○○何樞片再南汝光道朱壽鏞前因請咨引見遺缺飭委候補道馮光元署理曾經奏明在案兹朱壽鏞於光緒二十六年正月二十四日由京引見繳照回省自應飭回本任以專責成除咨部查照並分檄飭遵外理合附片陳明伏乞聖鑒謹奏奉硃批該部知道欽此 
 
