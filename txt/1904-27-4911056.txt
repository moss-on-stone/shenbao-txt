# 1904 - 27 - 4911056

 

Page 1

 
 
[學務大臣等會奏遞减科舉摺]  
　　臣張百熙臣榮慶臣張之洞跪奏爲擬請試辦遞减科舉注重學堂俾經費易籌學堂早設以造眞才而濟時艱恭摺會陳仰祈聖鑒事竊臣之洞本年春間會同直隸總督臣袁世凯具奏科舉阻礙學堂詳陳得失利弊一摺欽奉 
硃批交政務處議奏在案竊惟奉旨興辦學堂已及兩年有餘而至今各省學堂仍未能多設者經費難籌累之也公欵有限全賴民間籌捐然經費所以不能捐集者由科舉未停天下士林謂朝延之意並未專重學堂也然則科舉若不變通裁减則人情不免觀望紳富孰肯籌捐經費斷不能籌學堂斷不能多入學堂者恃有科舉一途爲退步旣不肯專心嚮學且不肯恪守學規况科舉文字每多剽竊學堂功課務在實修科舉止憑一日之短長學堂必盡累年之研究科舉但取詞章其器識無從考見學堂兼重行檢其心術尤可灼知彼此相衡難易迴别人情莫不避難而就易此已早在聖明照鑒之中當此時勢阽危非人才莫濟除興學堂外更無養才濟時之術若長此因循坐糜歲朋國事急矣何以支持議者或慮停罷科舉專重學堂則士人競談西學中學將無人肯講故臣等現擬各學堂課程於中學尤爲注重凡中國向有之經學史學文學理學無不包舉靡遺凡科舉之所習者學堂無不優爲學堂之所兼通者科舉皆所未備是則取材於科舉不如取材於學堂彰彰明矣顧或又慮學堂功課雖重積分之法而分數定自教習保無以愛憎而意爲增損殊不知學堂功課之優絀皆係當堂考騐全堂學生及堂内執事人等衆目共覩教習卽欲違衆徇私而公論可憑萬難掩飾臣等尚恐偶有此弊故於中學考試歸諸學政主持督同道府辦理高等學堂畢業則請簡放主考會同學務大臣考試並不專憑本學堂所定之分數如是則中西之學旣已兼賅固不患其偏重取舍之權仍在試官更不患其不公凡科舉掄才之法皆已括諸學堂獎勵之中然則並非廢罷科舉實乃將科舉學堂合併爲一而已竊思就事理而論必須科舉立時停罷學堂辦法方有起色學堂經費方可廣籌惟此時各省學堂尚未能徧設從前大小各種學堂尚未定有詳細完備章程故已設之學堂辦理未盡合法學生品類不齊或不免間有流弊其不欲遽議停罷科舉者未始非老成持重之見然使此時一無舉動天下並未見朝廷將來有遞减以至停罷之明文實不足以風示海内士民用收振興學堂之效臣等公同商酌擬仍查照臣之洞會同袁世凱原奏分科遞减之法籲懇天恩明降諭旨布告天下將科舉舊章量爲變通從下届丙午科起每科遞减中額三分之一暫行試辦一面照現定各學章程從師範學堂入手責成各省實力舉行認眞整頓至第三届壬子科應减盡時尚有十年計時京外各省開辦學堂已過十年以外人才應已輩出且科舉旣停天下士心專注學堂籌辦經費必立見踴躍如學堂仍辦理無效及尚滋流弊者應由學務大臣隨時考核咨行各該督撫嚴行覆查將不得力之學務人員分别參處庶幾學堂日有起色以期仰副朝廷造就眞才實事求是之至意兹擬遞减科舉辦法分條臚陳如左一鄉會試中額請自下届内午科起每科分减中額三分之一俟末一科中額减盡以後卽停止鄉會試一學政歲科試取進學額請於鄉試兩科年限内分兩歲考兩科考四次分减每一次减學額四分之一俟末一次學額减盡卽行停止學政歲科試以後生員卽盡出於學堂一科舉停止後會試總裁改於大學堂畢業考試時奏請簡放分别内外塲考試鄉試主考改於各省高等學堂畢業考試時奏請簡放分别内外場考試一科舉停止後各省學政無庸裁撤卽令會同該省督撫考察整頓全省學堂功課並中學堂以上選録學生及畢業考試等事務以昭愼重查日本各處皆有視學官正與學政之名義相合一科舉旣議停减舊日舉貢生員年在三十歲以下者皆可令入學堂肄業三十歲以上至五十歲者可入師範學堂之簡易科若三十歲以上旣不能入學堂並不能入師範簡易科者及年至五十六十者擬請自下科起舉人於每科會試後大挑一次或揀發一次並多挑謄録分送各館俾得議叙其大挑揀發未入流之舉人及恩拔副歲優各項貢生均比照孝廉方正例准其考職分别用爲州同州判生員亦准比照已滿吏考職用爲佐貳雜職分發省分試用其年在六十以上不能與考者酌給虚銜至經生寒儒文行並美而不能改習新學者可選充各學堂經學科文學科之教習每届三年查其實有成效者比照同文館漢文教習例給予獎叙如此則舊日應科舉之老儒亦不至失所矣似此量爲變通暫行試辦於科舉僅止徐議裁减而於學堂則可頓見振興且於年歲已長不能入學堂之舉貢生員復爲之寛籌出路京官之任學差者如故其放試差者且更增多尤屬毫無窒礙合無仰懇宸斷俯賜施行俾全國臣民確見裁减科舉歸重學堂辦法咸曉然於朝廷意嚮之所在則必人人爭自濯磨相率而入學堂以求實在有用之學氣象一新人才自奮轉弱爲强實基於此大局幸甚臣等謹合詞恭摺具奏伏乞皇太后皇上聖鑒訓示謹奏 
[本館接奉電音]  
　　昨日午後二點鐘越二十分時京師友人飛電傳來上諭五道敬謹譯登○十二月初九日内閣抄奉上諭錫良奏甄别會劣不職各員以肅吏治一摺四川懋功廳同知陳晉泰羣小弄權聲名狼藉前署忠州直隸州知州候補直隸州儲世鈞信任丁幕詐贓被控署犍爲縣知縣趙光普治盜無能惟知　利試用知縣洪雲錦朦禀妄爲商情寃抑補用知縣張鳳德瞻徇同僚濫借商欵候補知縣王兆禄抗委玩公規避取巧陳　泰言行不符近於怪誕徐嗚基籍貫不的素有劣聲張之鶴鄙劣貽譏操守難信黄鎰躁妄喜事行同痞棍前署仁壽縣候補知縣何樹仁縱丁詐贓被控有案著一併革職候補知府岱壽馭下寛縱弊混多端著以同知降補越雋廳同知孫鏘乖謬離奇難膺民社洪雅縣知縣高如恂才具平庸　於聽斷惟文理尚優均著以教職歸部銓選夔州府通判黄紹勳年力就衰糊塗昏憒雷波廳通判陸汝誠身弱多疾公事頽廢前署南江縣廣安州知州聶汝　疏　成性控案甚多均著以原 
 
 

Page 2

 
 
品休致前署奉節縣准補筠連縣知縣高世坦專喜逢迎不知職守試用知縣黄秋委查事件膽狥欺朦曹瀚　　　凡庸性尤狡詐均著以府經歴縣丞降補資州直隸州知州龔定求辦事疲軟捕務尤疎彭縣知縣黄德潤捕務廢弛人地不宜金堂縣知縣王用綬性情迂緩聲名平常均著開缺另補另片奏臚舉賢員等語署按察使成綿龍茂道沈秉莖候補道趙藩鳳候補道署重慶府知府張鐸成都府知府隋鍾德署寗遠府知府黄兆麟奏補卭州直隸州知州方旭署涪州知州開縣知縣鄒憲章富　縣知縣趙淵汶川縣知縣如泊夾江縣知縣申麟屏山縣知縣陳偉勳黔江縣知縣廣厚署萬縣知縣雲陽縣知縣汪責之署大邑縣知縣趙金鑒奏補中江縣知縣高土　均著傳旨嘉獎餘著照所議辦理該部知道欽此同日奉上諭現在時事多艱國勢積弱各直省餘孽未靖蠢動堪虞是非練兵無以衞國亦非練兵無以保民比年以來迭經諭令各省淘汰綠營改練常備後備各軍近復特簡慶親王奕劻等辦理練兵事宜於京師設立總匯之處期收盡嚴肅整齊之効惟練兵實爲急務籌欵實爲艱難凡軍中實用所需何在非吾民膏血現當閭閻困敝豈忍再朘民生是以前次練兵處臚　籌餉各條僅以酌提中飽加收烟酒等捐飭令各省照辦嗣復諭令户部就公家固有之利除弊節流統籌妥議兹據詳細覆陳各摺片著卽依讞辦理朝廷垂念民依宵旰焦勞難安寢　朕仰承慈訓躬行節儉爲天下先近年宫廷用欵實已力從撙節仍著内務府再加核减每年約計省出若干並著工部内務府將一切不急之工概行停止籌出的欵以濟要需此外大小臣工以及富商大賈如有願稱鉅欵准其照章優獎至户部所擬各條均淸釐於定例之中並非搜括於正欵之外各該督撫身膺重寄休戚相關司道各官亦皆同受國思務當各抒忠赤其念時艱精白乃心廉正率屬毋徇情　　受欺朦如有巧宦劣紳把持阻擾卽當加以懲治倘能實力奉行確有成效不特兵餉有資卽歴年各省瑣細之捐所可逐漸停止總期去一分積弊裕一分元氣不得意存敷衍延宕塞責用副簡練軍實體恤民艱之至意欽此同員奉上諭廣東廉州府知府員缺著李崇光補授欽此同日奉上諭廣東潮州鎭總兵員缺著趙國賢補授雲南普洱鎮總兵員缺著趙　補授欽此同日奉上諭奉天奉錦山海道兼按察　　文　調補方郎著補授吉林分巡道欽此 
[電傳宫門抄]  
　　昨日午後二點鐘越二十分時京師友人專電告知本館云十二月初九日皇上召見軍機大臣及蒙古王公 
[廷寄恭録]  
　　香港循環日報云邇者軍機大臣字寄各省督撫大員内開光緒二十九年十一月初六日奉上諭現在國步艱虞百廢待舉而庫儲一空如洗無米何能爲炊如不設法經營將來大局日危上下交困後患何堪設想查近年來銀價低落各省不甚懸殊其向以制錢折征丁漕各州縣浮收甚多而應征之房田契稅報解者什不及一各州縣身擁厚資坐視國家獨爲其難稍具天良當必有　然不安者在各督撫每以保全優缺優差留爲調劑地步不肯實力淸釐而不　國勢阽危大小臣工豈能常享安樂該督撫等受恩深重又何忍因見好屬吏致負朝廷著自光緒三十年始責成各督撫將所屬優缺優差浮敢欵目澈底確查酌提歸公並將房田稅契切實整頓歲增之欵各按省分認定額數源源報解除新疆甘肅貴州及東三省地方瘠苦免其籌解外汪蘇廣東兩省每年應各認三十五萬兩直隸四川兩省每年應各認三十萬兩山東省每年二十五萬兩河南江西浙江湖北湖南各省每年各二十萬兩安徽省每年十五萬兩山西陜西雲南福建各省每年十萬兩以上計十六省通共每年認定三百二十萬兩如該省地方情形實有爲難准其在本省各項原有中飽陋規内酌量籌補必須籌足定額爲度不准稍有短欠至各州縣無名之費不肖者相率逢迎　送賢者亦不　　　辦　門　　奪泰　　度不　　耗物力抑且敗壞官箴當此創鉅痛　之時宜勵嘗膽臥薪之志該督撫等務當整躬率屬痛予禁除其所節省當京不少如此認眞釐剔何患鉅欵難籌倘仍玩愒因循習常蹈故致指定額欵解不足額定惟該督撫是問將此通諭知之欽此意者各省封疆大吏具有天良自當激發忠忱力圖報稱而不復敢任情朦蔽自便私圖矣雖然今之封疆大吏具有天良者有幾人哉嗚呼噫嘻 
[軍政設局]  
　　香港循環日報云粤督岑雲帥以邇來西粤匪亂未平軍書旁午粤東亦有會匪作亂揭竿斬木在在堪虞特將營務處改爲兩廣軍政局派員綜理軍務其省垣緝捕事務向由營務處兼辦者歸諸巡警總局以一事權 
[從化匪亂]  
　　聞之廣州友人云廣東從化縣境北八甲峒一帶近有會匪嘯聚推巨憝李社榮爲首結盟拜會剽掠鄉村地方居民大受其害月初某日莫統領特派所部哨弁邱崇階督帶喜勇百名前往勦辦 
[英德匪擾]  
　　聞之廣州友人云粤東英德縣東鄉毗連淸遠佛山長寗翁源諸處邇來盜風甚熾咸以觀音山爲逋逃淵藪風高月黑放火殺人地棘天荆行人裹足月前縣主柴大令廷淦會營剿捕無奈山路險阻勇力單薄以致匪黨逞强拒捕未得就擒現已移會鄰封合力搜剿矣 
[陽春匪害]  
　　聞之廣州友人云有李北海者廣東劇盜也邇來濳匿陽春縣境聯盟拜會四出劫掠居民寢食爲之不安縣中團紳欲爲地方除害特於月初某日督帶鄉勇往拿北海率黨拒之轟斃數勇餘遂紛紛敗逃旋復糾衆尋仇焚燬鄉中屋宇男婦老幼被火所斃者不可以數計若非大吏調兵痛剿其爲禍正無已時也 
[皖北多盜]  
　　蕪湖采訪友人云皖北各郡邑邇來羣盜如毛爲紅爲靑入帮入會時腰插雙匕首出没人叢中越貨殺人略無忌憚誠地方之巨害父母斯民者之隱憂也十月二十八日合肥境娘帝廟左近劉姓雜貨店中突被盜匪所刦失去衣物約值洋銀百餘圓十一月初二日全椒縣境距周家岡二里許大路上被盜殺斃一人身上刀傷七八十處是日合肥縣境高梁集方姓家亦以刼案報并有槍傷事主情事來安縣境水口鎭某雜貨店突於某日黄昏時有短衣跨劍之莽男子八九人闖然入刼鄰人畏其兇燄莫敢雖何後經團勇拿獲三人及渠魁陳姓某日距來安城外數里之遥有甲乙丙丁四人結伴夜行爲盜所劫其一身畔有洋銀若干圓恐遭攫去竭力拒之致被　刃於腹刻經合肥縣趙大令全椒縣鄧大令來安縣萬大令懸賞購線密拿不知能免如魚漏網否而天荆地棘商旅已皆視爲畏途矣 
[京江獲盜]  
　　蘇州訪事人云前者省垣黄鸇坊橋左近恒和錢莊被盜行刦報經西路警察總巡楊壽三明府飭其僕陳某帶同恒和學徒某甲至胥門内羣仙樓茶肆指拿糾衆肆劫之飛划右營某號槍船舵工李桂堂解請吳縣李紫璈大令迭次刑訊未得端倪旋偵悉是案正盜張辣子及余某等四名業經鎮江某營管帶除君在丹徒縣境破獲因於本月某日飭捕前往解回升堂研訊張余等盜供稱各分得洋銀一百三十元大令飭卽收禁獄中聽候禀請上憲擬辦惟尚未識李桂堂如何發落也 
[茸城獲盜]  
　　松江訪事人云城東修身菴爲比邱尼焚修之所　　某夜被盜踰垣而入劫去洋銀三十七元及零星衣物翌日住持尼 
 
 

Page 3

 
 
報知某營營員某君卽派汛弁楊君帶同香工某甲入市偵邏蓋以各尼曾稱熟識盜之面目也初六日拘獲江西人綽號草包者旋復獲張姓及某乙二名押解華亭縣署縣主陳仲陶大令升堂研訊并傳香工及尼質証尼稱張於日中來菴折取臘梅夜卽糾衆持刃行劫大令頷之飭將張釘鐐收禁獄中餘犯同押化莠所翼日面謁城守營曾游戎籌商辦法 
[詳述大亨丸被火事]  
　　日本大阪商船會社大亨丸之被焚於蕪湖上游也本報已譯登大略矣頃得蕪湖采訪友人手翰言之頗爲詳盡因就燈脣删潤而登之其言曰大阪商船會社各輪船之在長江來往者厥有四艘曰大元曰大亨曰大利曰大貞謂之丸者日語呼爲馬魯蓋卽船也大元專由漢口沙市宜昌往還餘則行上海漢口一路每七日往復一次與招商太古怡和三公司諸巨艦異器同工本月初四日之晚二鼓時大亨甫攏蕪湖馬頭未及數分時卽展輪而上一時船中人齊呼曰火火火而全船已濃烟迷目毒燄剥膚船主急命鼓動汽機將　首駛擱蟂磯之上大副二副司帳司柁司機人等有携救命圈鳧水者有躍登小艇飛槳而逃者時附船之人以六百數十計慌急不知所措哭聲震天地爭思彼岸誕登有失足顚入江心者有悮墮艙中被火焚斃者亦有旣登划艇仍被巨浪激沈者蕪湖警察督辦石叔冶觀察急浼長江水師提督程從周軍門所派工上總巡任克庭二尹駕船駛往呼集各划艇踴躍救援得一人則犒以番銀五餅於是遇救登岸者約百餘人而大亨已片木無存卽船主以下諸人亦莫問存亡生死矣事後觀察復飭巡警營管帶某君將救起之人妥爲安置除捐廉俸若干外復募諸　市諸行號得千餘金每人給以洋銀兩圓俾得苟延殘喘蕪湖縣知縣蕭萊吾大令則資購棉衣棺木爲救生送死之需遊戎更遣哨弁陳體卿守戎赴大阪分行告以死者已矣幸而生者資斧然流離顚越歲旣單矣情何以堪請各給免單俾附他船遄返尚未悉分行執事者允否惟聞日本冩眞師武孫氏恐死者日後面目無從辨别以攝影鏡各照一小像留存亦好行其德者也至求其致禍之由市中謡諑紛仍莫衷一是或曰是係匪人挾仇種火所致然種火而在岸上尚可倖逃若船中則種火之人勢必同歸於盡雖至愚亦不爲此或曰有人行李中暗藏炸藥悮遺星火致肇斯災然炸藥遇火不燃必觸電機始爆裂揆之於理當不其然有程某者天主教中人也是日由蕪附是船赴漢口携襥被臥大艙方訝船上電氣燈忽暗忽明爍閃不定驀砰然一震滿船大放奇光而火卽四處飛揚人盡焦頭爛額然則其爲電洩致禍已無可疑船中有湖北候補道某君乞假回珂鄉携有眷口災後夫人公子同化刦灰誠慘矣哉先是大利丸泝江而上行至大通司機人偶一疏虞機輪損壞多方修治始終膠滯江心適見大亨丸鼓浪而來乃招令將貨客載之上駛未逾一晝夜卽遭火災以故所失益不可以數計云 
[上海官塲紀事]  
　　昨日漕務委員汪健齋包鴻卿祁冕廷三明府先後至上海縣署拜會縣主汪瑶庭大令大令延入花廳茗談良久而别○禮部主事胡澤山主政昨由京師來滬乘輿詣縣署拜會縣主汪大令大令飭丁擋駕○昨日滬南撫標滬軍營管帶龍葆珊遊戎策騎至縣署拜會縣主汪大令晤談良久分别○江蘇海運滬局總辦孫述亭太守奉札來滬開辦漕糧擇吉本月初九日蒞局昨日午後偕會辦沈沂伯明府拜會南市馬路工程局總辦翁子文太守太守延入客廳欵以香茗互道寒暄良久始别 
[難免浮開]  
　　本城改過所委員王崑源參軍前因所中逸去兇惡罪犯七名特禀請蘇松太兵備道袁海觀觀察撥欵將牆加高兹已竣工計用去錢六百餘千觀察以爲開支太巨飭上海縣主汪瑶庭大令前往估看是否浮開據實禀復 
[竟被偕遁]  
　　前者張章氏投上海縣署呈控兇棍范高頭誘令伊子張振甫出外糾人謀斃抛屍浦江一案縣主汪瑶庭大令訊得事無實據將高頭交張子良保去兹者其弟范毛毛亦犯命案蘇松太兵備道袁海觀觀察派員赴英美等國公共租界公廨與英員會訊供詞牽涉高頭因於前日派役恊同包探至縣署禀請將高頭帶去歸案訊質大令允之立飭縣差傳諭張子良將高頭交出豈知張與高頭均已逃逸無蹤大令乃勒令趕緊緝查勿稍延玩 
[滬城火警]  
　　昨日午後四點鐘時本城邑廟前瞿家弄某姓廚房不戒於火烈燄飛騰沈香閣洋龍近在咫尺飛馳而至吸水狂噴得卽熄滅僅焚去披屋一間 
[三訊惡棍]  
　　前者金榮記報關行以陸毛囡陸仁元等串竊洋紗報諸英界捕房牽涉上海縣署捕役曹勝卽著名惡　范毛毛解由公廨讞員鄧鳴謙司馬會同蘇松太兵備道袁海觀觀察所委朱霞林明府及英總領事署繙譯官寳述德君迭次研訊在案前日午後鐘鳴兩點二刻明府及寳君先後詣公廨升堂研鞫范毛毛倩律師畢道立聲稱前者捕房中各西探所禀范毛毛諸項情節與此案毫不相干范毛毛旣非謀斃韓春桃卽楊春桃之人又未指使他人謀斃惟陸毛囡曾供稱范將楊推墮浦中因卽殞命其餘人証均未指明春桃被范謀斃顯見虚誣應請將范釋去工部局律師瓊師謂毛甫曰爾可將當日情形一一陳說陳供稱小的向駕駁船六月二十四日裝火油至下海浦小的摇擄春桃卽韓春桃在船頭撑篙時適潮漲行至虹口某廠之後春桃將高戳空顚墮於水旋卽撈救蹤影杳然旣而春桃親戚葉香蘭邀同范及小的勸令私和屍父楊金秀允之卽由小的籌措洋銀二百六十元給金秀收去立有收據已呈上海縣署嗣金秀反悔遂由葉扭控縣署訊供瓊律師問春桃墮水約在何時答稱在午後五點鐘時其地爲旗昌棧房之後並無他人目見時適風浪甚大難於施救嗣聞屍骸已由某善堂棺殮葉香蘭供稱小的與金秀係親戚金秀之子春桃墮浦身死金秀不願多事故由小的向陳關說給以撫卹洋銀若干訊至此寳君命將陳葉押候復訊明府謂伊等自行投案爲范質証未便管押分辯良久寳君始終不以爲然遂一併押候下禮拜二復訊核奪 
[惡僧操刃]  
　　今年六月某日還俗僧王金山糾同徐錦千向所私蕩婦汪李氏藉端訛詐報經包探劉光震拘獲其時孫建臣直剌方操英美等國公共租界公堂讞政訊得汪李氏並不在滬從寛斥釋案已了矣前晚王手持利刃奔至汪李氏家尋釁經氏報由劉探解案請訊並呈尖刀一柄襄讞委員王松丞剌史推鞫之下汪李氏聲訴前情王合十供稱僧人前曾與氏　識是以氏處尚有衣服留存是日前往取回不敢持刀逞兇叩求恩宥剌史商之德總領事署繙譯官麥令豪君判令收禁西獄一年兇刀存案 
[法租界公廨紀事]  
　　昨爲發落之期公廨讞員魏蒓塢大令别有要公因飭家丁咨照捕頭暫停一日○張談氏之子阿二在王松林處學業去年十一月某日出外不歸向問支吾後訪知已被松林携至松江賣與某姓爰據情控諸公堂讞員魏蒓塢大令飭提松林研訊交人保出限一禮拜内將阿二交案迄今逾限不交氏遂於昨日投案求追大令著保人將松林交案訊究 
[校字]  
　　昨日報首所登徐家匯聖依納爵學堂　禮記第一行迄今垂三百年悮作迄今垂二百年第八行冉冉自雲端下悮作緩緩自雲端下第三十一行掎裳躡梯悮作揠裳躡梯合即校正 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
