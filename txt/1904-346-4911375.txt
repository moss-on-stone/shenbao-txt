# 1904 - 346 - 4911375

 

Page 1

 
 
[法俄交誼論]  
　　有客問於執筆人曰今者俄國波羅的海諸軍艦鼓浪而來法人寓書俄政府中人准在屬地會合或卽以屬地爲俄之海軍根本彼所指爲屬地者究竟是何地方豈欲於粤之廣州灣耀具威武耶執筆人非也法所謂屬地者殆指西貢而言若廣州灣則惟賃與法人固猶是我中國疆域也攷西貢爲安南土宇曩者法人藉口於安南土民仇教遂將其地攻而占之歴二十餘年昔之斥卤不毛者今已一變爲錦天繡地東來百貨其集如雲而又地極法饒産米不可以數計法人得此興製造開市廛招流民設行棧經營締造夫亦煞費苦心矣俄艦自過蘇彞士河而東所積煤糧諒均罄盡欲在亞丁印度新加坡香港諸大埠設法購求而英人旣以局外自居斷不肯任商民接濟不得不商之於法乞念同盟之誼使諸艦得會合於此藉以採購軍需若廣州灣地處粤東距臺灣不甚　遠俄如欲向臺灣攻擊駐帥於此便利良多雖然獨不顧日人之向中華饒舌乎蓋以廣州灣祗准法人租賃初未嘗割畀法人猶之南北洋各處通商埠頭主權仍屬之中國俄苟於此泊軍艦購軍糧駐足其間以籌進攻退守之策日卽不與法人爭執詎不能責備我華兼之鄰近之香港九龍梧州北海因見泊有俄艦人心必致動摇英人慕之亦不難向法興師問罪此法之所以允俄借用西貢而不欲借及廣州灣也顧此惟就俄艦之由蘇彞士河東下者言之若第二隊之迂繞好望角而行者則旣抵馬達加斯加卽可採煤糧購軍火何則馬達加斯加國於阿非利加洲之外浮空一島四無津涯當中法有事時法人分兵襲取島中女主立誓不將尺土畀之法人厥後黷武竊兵幾經歲月馬人無力支拄法遂得將其地收入版圖今者俄艦之來亞東正可於此停輪憇息法旣與俄聯盟約軍輸一切自不難予取予求是俄之第一隊海軍必駐足於西貢若第二隊之繞由好望角者旣抵馬島卽不憂接濟艱難謂非俄之先有成竹在胸而後敢派海軍來此歟然則俄果有攻擊臺灣之意乎曰以事勢論之目今旅順旣爲日軍所圍俄自應先擾臺灣以爲釜底抽薪之計且臺地富於煤礦攻之而得可采煤以濟軍需卽師出無功而日人撤旅順之兵救之亦足使旅順稍抒然眉之急詎非計之得者然日不乏洞明時局之人豈不能先事豫防整兵以守觀於昨報所記日廷簡中將上田氏往戍臺灣已於東歴十二月三日由宇品啓行中將爲戰學家有數人材智勇深沈身經百戰謀定後動著著爭先從可知日人之於臺灣决不任俄軍唾手而得意者俄固别有陰謀秘計陽示以注意臺灣一地以勞日本之師未可知也客曰允若兹法人旣誼重邦交曷弗興師以助俄人而惟駐兵之地是借則應之曰法詎不欲助俄特懾於英日聯盟之約耳約中大旨日本如與甲國有戰事則英惟袖手旁觀若甲乙二國合力以攻或乙國助甲國以攻則英亦當明助日人以均其勢法　恐英之出而助日與日之還而求英故特謹守中立之例祗以海軍駐足之地借與俄人以盡友邦之誼矧俄亦决不至於望法之助俄雖海陸之　　　　其力尙堪持久惟除旅順外無他處可爲海軍根本地又以本國相隔數萬里糧械皆不便轉輸故不得不藉法之假以駐足地耳客曰聆子之言誠可謂明於事理矣敢不拜嘉執筆人曰以僕之愚烏足以明事理然亦不妨留此一席話以卜日後之結局如何遂書此以冠諸報首 
[本館接奉電音]  
　　昨晚十一點鐘時京師友人飛電傳來上諭二道敬謹譯登○十一月初八日内閣抄奉上諭端方奏臚陳前署督臣政績一摺已故前署兩江總督李興鋭平日居官卓著政績著准其宣付國史館立傳以彰忠藎伊嫡曾孫李謨光緒著俟及歲時交吏部帶領引見次孫安徽試用知府李鴻扶著以道員分省補用欽此同日奉上諭陜西布政使著樊增祥補授所遺陜西按察使著胡景桂補授欽此 
[電傳宫門抄]  
　　昨晚十點鐘京師友人專電告知本館云十一月初八日皇上召見軍機大臣及溥　 
[日軍進攻專電]  
　　昨晚一點鐘時接日本東京專電云大本營接海軍砲隊指揮官報台内開華歴十一月初七日我軍以海軍砲攻擊老虎尾島之機器局魚雷營及附近所泊之船旋見魚雷營火起約延燒一點鐘之久所泊附近之船亦受巨彈六次有一艘已經損壞另一艘因受火焚旋卽沈没建築物亦大受損傷我軍又以海砲直對斯哇斯拖普魯號陸續攻擊惟因天時陰晦測量不準故旋卽停止 
[俄艦受傷專電]  
　　昨晚一點鐘時接日本東京專電云大本營接聯合艦隊司令長官東鄉海軍大將十一月初七日所發之報告内開我水雷艇於十一月初六日晚至初七日晚冒敵軍之砲火於旅順港外用水雷　擊俄船斯哇斯拖普魯號卽見該艦有濃烟突起且有震動之象我艇隊四艘各受一彈下士卒有三名負傷 
[兵力漸衰]  
　　華歴十一月初七日日本東京來電云自日軍攻奪二百零三諾脱高山後屯紥太陽溝椅子山鞍子山之俄兵逐漸減少所有各軍艦水手人等本入後備隊者今已大半派守砲臺蓋因本有之兵死傷過半不敷調撥也逆揣時勢或預備暗襲或撥兵迎戰尙未可知 
[新市被火]  
　　華歴十一月初七日日本東京來電云兹得確實消息知二百零三諾脱高山近日復有戰事禮拜一清晨日軍曾以砲彈轟擊旅順新市旋卽火發所燬甚多 
[韓逐俄兵]  
　　華歴十一月初七日日本東京來電云頃聞高麗政府已决計遣兵三大隊往漢陽道將彼處所駐俄兵悉數驅逐以固疆圉而免覬觎 
[堿廠軍情]  
　　高麗京城來電云刻得城廠電音悉西歴十二月一號午前九下鐘時突有俄國馬隊一百餘名向平頂山龍王廟發砲攻擊日軍分出一隊與之抵拒俄騎始退回迨四號清曉六下鐘越四十分時俄人又以步兵一小隊進襲嶺溝子註地在城廠西北相距十二華里日軍併力禦之砲火喧天彈丸如雨厥後俄人仍力竭而退大約所失無多 
 
 

Page 2

 
 
[溝帮兵售]  
　　奉天溝帮子來電云目下俄國第二陸營由白塔子以迄興京綿長二百華里中蜿蜒如綫日幂右翼則由荒門子至東松樹嘴子排成一字約有一百華里之長氣象森嚴遥遥對峙自西歴十一月二十九號以後俄人日由鐵路轉運藥彈至奉天多不可以數計某日有馬車二輛載藥彈至新民屯火車站適爲中國某營官偵悉如數扣留 
[紀英船上人述海參威近狀]  
　　日本長崎來信云有英國輪船　卡路卡司者前被俄人擄去兹已開釋於西歴十二月二號午前十下鐘時由海參威開行五號駛抵長崎入塢葺治據船中人言此船於七月二十五號自何怡科托利耶行至離横濵七十西里之海洋中驀被俄軍艦所獲扣留十有五日始解送海參威船中所載付與日本之木料麥粉　械郵書之類計重三千墩左右悉被俄人充公惟將運赴權濯之藥材運赴香港之木料約一千五百墩給還縱使出口又言目下海參威口内德意志瑞典腦威日斯巴尼亞諸國商船皆得出入自如日内常有十數艘往來不絶俄軍艦路西亞及薄卡氣羅卡在旱船塢中修補將次竣工岳洛木薄伊一艦被彈之後迄未興修東北方某山之巓俄人樹有高竿如遇日艦來攻用此以傳暗號陸營兵士市中出入頻繁港口某島中建築砲臺未經竣事口外沈有防敵之物日中船尙可以進出口内未結冰凌雖有破冰船一艘置而不用船中人游行無阻闔市人心安靖惟物價實不可言十二月四號清晨我船駛經對馬海腰見有甲乙二巡洋艦尙不知爲誰何也 
[俄防内亂]  
　　日本東京來電云俄國政府嚴防内亂經營滲澹别具苦心邇者召集諸武弁及候補人員以增警察之力更於簡任内務大臣及副大臣之際付以警察之權聞數日前已詔令利帖蒲司幾任内務大臣之職矣 
[俄人擾亂]  
　　華歴十一月初七日英京倫放路透電局來電云昨日俄京聖彼得羅堡復有學生一大羣聚集滋閙頗有死灰复燃之勢旋經警察解散始不致别起釁端 
[英禁濟煤　]  
　　日本大阪某日報云西歴十二月三號英國外務部大臣卡其夫下令禁阻德國美氣愛爾輪船裝運煤火緣已查明美氣愛爾確係將煤接濟俄國海軍故也又差英德兩國刻方互議禁止德國商船將煤供給俄之波羅的海艦隊云 
[軍需已足]  
　　日本東京來電云邇者由本邦海道運物赴靑泥窪及由靑泥窪陸路運物赴交戰處往來便易略無阻滯之虞故凡軍械藥彈等軍中必需之物刻已擇合宜之地次第積儲計至明歲夏間不憂匱乏卽使此數月内海程粳塞出征軍士亦可取之裕如因靑泥窪布置經營已臻完備雖至水澤腹堅之候不復如前之舟楫難行也 
[俄入新疆]  
　　京師來電云某日新疆巡撫潘中丞效蘇電達軍機處大旨謂刻有俄國新到之陸軍約千餘名闌入噶什喀爾及莎車城附近擇地安營以上地方向無外國軍士入駐乞卽代爲陳奏請旨飭下遵行 
[英國海軍更制續聞]  
　　華歴十一月初六日英京倫敦來電云昨報登英攺海軍制度一事尙云自此以后英國全部海軍爲預備者亦須常川供職使一遇有事立卽啓行揣明後二年環球各國海軍必須大有更動一旦和局旣破所有預備各軍立聚集由海軍副提督統率馳往所屬海軍隊以資恊助且以後各處海軍統領遇事可自行調度毋庸請命於海軍省部惟必設法互通聲氣彼此應援耳又云英國海軍省已刊一傳單分送各統領略謂此次新更之制將於西歴明年正月一號見諸施行卽將全部海軍分爲二隊方承平時一隊遣赴海外一隊留駐本國均供職二年惟遣出海外之一隊其半每年更替若本國各埠須常留大戰艦及巡洋艦共十二艘以資調撥不入招集海軍常例之内 
[日人勘路]  
　　日本大阪某日報云日前我日遞信省技師歸抵神户談及余此行隨同遞信大臣大浦氏由韓之鎭南浦抵奉天安東縣出鳳凰城經岫巖分水嶺海城入遼陽繞由大石橋至牛莊小憩隨由牛莊出關查勘火車鐵路迤邐而達天津未幾仍由天津返牛莊出靑泥窪乘安藝丸回國閲時三十日歴觀自磁州達營口之豫定路基以及關外幹路華東鐵路約綿長五百西里所過之處惟藉雙不借安步當車困憊之情莫可言喻攷滿洲各處地多平坦絶少欹斜築路行車不致十分棘手凡俄人所經營締造之華東一路外觀果極美善實則其中缺憾良多今者遼陽附近烟臺山旣有礦煤可采日後大石橋諸處煤礦亦必次第興工一經運煤出山則此路之良窳自見矣 
[三續練兵處奏定陸軍營制餉章]  
　　校閲制略周禮大司馬仲春教振旅仲夏教茭舍仲秋教治兵仲冬教大閲自是以降歴代皆有講武閲兵之禮所以簡車徒蒐器械習戰陣飭戎備也於以課其殿最程其能否行賞施罰典至隆矣我朝以神武開基自太宗文皇帝天聰年間卽躬率大貝勒等演習行陣是爲大閲之始厥後列聖相承循行弗替凡塞外行圍南苑校獵西廠觀兵之舉史不絶書居安思危習勞訓武意至深遠其著爲常典者内而京營校閲外而直省校閲莫不以時舉行東西各國兹事彌重或分部按閲或合軍較試或特舉大操有車駕親臨者有由監軍部奉詔視師者校閲章程至爲詳備中國戎政日弛三年閲兵之典各省大吏類多視爲具文邇來防務綦嚴籌餉則已竭精華練技則初仿新法若不勤加校閲何以禦外侮而靖内訌今酌擬其制約分爲三一欽派校閲每三年由練兵處兵部隨時奏請派知兵大員數人輪赴各省認眞校閲凡軍容軍技軍陣軍學軍器軍壘軍情軍律靡不分别考查各按程度高下據實覆奏二本省校閲每年由各將軍督撫親閲該省軍隊視其程度以定各鎮各恊各標之考成並咨明練兵處兵部備案三本軍校閲各鎭各恊各標統將按期校閲所部將其程度造具詳表上諸本省將軍督撫轉咨練兵處兵部備核至校閲詳細章程另行專案奏定徵調制略各省訓練新軍將來統編各號軍制畫一自可聲氣相通情誼浹洽遇有邊疆重大軍務先由練兵處兵部奏請簡派督兵大臣由該大臣會商練兵處兵部户部審察敵軍情形戰地形勢籌備餉需考查各省兵數酌量派撥請旨飭下各省按期遣到所有各省新軍悉由督兵大臣節制隨時調遣以一事權而專責成如各省有土匪嘯聚滋事應由各將軍督撫先儘本省新軍調用如有不敷司咨商練兵處兵部在隣近省分酌撥兵隊請旨派往恊　事平後仍回原省奬勵制略創練新軍備極繁難俟其編制已成訓練漸熟可任征戰由各將軍督撫奏請簡員照校閲詳章認眞校閲如訓練不精展期再練果能一切如法著有成效准其按照異常勞績請奬一次限營隊每百人奏奬二人咨狀三人並將該員弁所充職任由練兵處兵部註册遇有應升充之職任先儘此項人員升擢此後每届三年請閲一次擇其優者照尋常勞績請奬限亦如之惟此項係指新軍創練時而言至數届後風氣大開將材輩出訓練易熟兵學日精操演各事本係該員弁等應盡職務所有請奬章程再行另核辦理其平時操練將弁之勤奮卓著者應由各將軍督撫詳叙勞績年終奏請飭下練兵處兵部製發五等勳章分别賞給其兵丁技藝嫻熟曁打靶較優者由練兵處兵部酌定銀牌功牌式樣頒發各省自製隨時由各將軍督撫考閲賞發以資鼓勵[  此文甚長容俟繼續]  
 
 

Page 3

 
 
[粤路紀聞]  
　　廣州訪事人云粤東湖汕鐵路現已開工督辦張京堂恐彼處人民或有阻撓情事請大憲委徐太守書祥隨時彈壓至粤漢鐵路現已停築所有洋工師人等由南海縣會營保護回省工廠所存器具木料派員委前往看守以免疏虞矣 
[贑路述聞]  
　　江西訪事人云贛省鐵路前經商部奏奉諭旨派李薌垣方伯督辦所有蔣家駿請辦九南鐵路一案應卽毋庸置議方伯以事情重要擬設局百花洲開辦一切事宜大約不日當有章程刊布矣 
[無望轉圜]  
　　廣州訪事人云葡萄牙國商人請准歲運粤米三十萬石赴澳門由岑雲帥札飭供北關税司查明澳門每年需米約二十三萬石類皆仰給於香港運來之洋米並非由内地運往遂據情電達商約大臣并外務部旋經外務部批准販運粤人聞之聯名具禀督撫兩園並電達外務部聲請力爭督撫憲隨於上月十七日會銜電乞外務部設法阻止二十日接覆電以早經己畫押爲辭大約此事已無望轉圜矣 
[帥節蒞潤二志]  
　　鎭江采訪友人云正任江蘇巡撫端午帥交卸護理兩江督篆後由金陵乘保民兵艦回蘇道出潤州行旌小駐本月初四日命駕往游焦山初五日晨常鎮通海兵備道兼鎭江關監督郭月樓觀察江南武威全軍統領龔恊戎炳魁南洋續備新湘全軍統領李恊戎雲松署丹徒縣知縣張星五大令次第登舟謁見少選午帥呵殿詣金山河承志學堂及城内中小兩學堂稽查一切觀察大令及調署鎮江府知知德乾一太守皆隨侍節麾初六日午帥命駕詣象山　山焦山各處閲視砲臺營壘試放巨砲聲如怒霆觀察恊戎曁總轄砲臺官劉虞生太守咸隨侍於側午帥深加勉勵並一一指授防守機宜事畢而返已日堕崦嵫矣 
[難民肇禍]  
　　蘇州訪事人云十月二十七日元和縣治斜塘鎭突來難民一千七八百人自稱因山東荒歉逃避來此爲首者係本省候補道向鎭董索米四十石人皆畏其兇燄再三商議始减至二十五石是夜止宿某姓所造新屋至夜半不知如何失火竟將房屋十餘楹悉付一炬翌日自願將米歸還更加十石以償屋價各董未允若輩遽已將附近所泊民船二三十艘駕之而去鄉民併力窮追爲首者乃將甲乙丙三人交出謂衆鄉民曰是卽肇禍之人一任送官究辦可也言已揚帆徑去二十八日下午衆鄉民將三人解送元和縣署禀請郭大令訊核大令飭暫押刑房候示期赴鄉履勘 
[漢皋火警]  
　　漢口采訪友人云本月初二夜十點鐘時士壋左近某米店不戒於火頃刻蔓延各鋪水龍一聞警鉦立時雲集無如風力甚勁兼之東鄰西舍板屋如林以致赤熾飛揚頓成瓦礫計燬去民屋約一千餘家誠浩劫也 
[蘇撫蒞申]  
　　昨日午後一點鐘時護理兩江總督正任江蘇巡撫端午橋中丞由鎭江乘保民兵輪船抵埠本邑各防營管帶率勇至法界招商局金利源碼頭迎迓少選蘇松太兵備道袁海觀觀察江南提標右營參將周子安參戎以下文武各官咸登舟呈遞手版午帥接見之下卽偕觀察命駕赴北洋務局行轅道由浦灘入英界進大馬路迤邐而西前導洋槍隊整齊畫一肅靜無譁中丞旣在行轅小憩片時卽傳見所屬文武各員閲半晌英總領事霍必蘭美總領事古衲德總領事克納貝法總領事巨籟達日本總領事小田切投刺拜會中丞旋出轅答拜并以次拜會俄葡義班瑞奥比丹等國總領事至晚觀察設席讌之迨席散復答拜商約大臣吕尙書海寰電政大臣吳侍郎重憙督辦鐵路大臣盛宫保宣懷洎九下鐘時在新閘大王廟馬頭登舟望省垣進發 
[飭錄讞詞]  
　　前者英租界某包探拘獲著名盜犯若干名經上海縣主汪瑶庭大令臨公廨會同讞員黄耀宿司馬及英副領事德爲門君研訊屬實除高東山王松林正法外餘犯解赴蘇垣勘問昨日司馬接蘇撫札文内開所解盜犯内有葉子紅葉子靑二名盡將前供翻異並稱在租界中並不犯事不知包探因何拘拿飭錄原供火速申解等因刻已飭吏將全案供招備齊送案矣 
[委員庖代]  
　　稽查滬上庵觀寺院委員朱筱雲二尹近忽串同混名白頭訟師之姚福生向浦東十澤廟借端肇事經蘇松太兵備道袁海觀觀察撤去差使另委候補縣丞夏二尹壽恭接辦昨日夏二尹已謝委到差矣 
[解犯猝斃]  
　　嘉定縣押解人犯陳阿五來滬舟抵新閘之東陳忽斃命昨日午後解差投縣禀知縣主汪瑶庭大令立傳彼處地保到縣詰訊情由 
[僞函何來]  
　　前日有一匿名信投法界讞員陳楚生大令公館大令察閲之下見蓋有同生泰圖章卽飭包探徧查法界中祗有同生泰炒貨店一家因傳諭店主方錫卿將店中各項圖章帶來核對見與信上所蓋不符乃卽交保去 
[僞票宜查]  
　　昨日李雨亭持匯豐銀行洋銀五元之僞鈔票一紙向法界某烟紙店兑換現洋銀當塲察出扭送捕房捕頭詰知此票因與友人鬥麻誉贏得乃交人保出著候堂期自投公堂聽候讞員陳楚生大令訊斷 
[不允畫諾]  
　　前者皇太后七旬萬壽時忽有匪人刊印逆説在英法租界各茶肆烟寮酒館戯園中向人分送事爲蘇松太兵備道憲袁海觀觀察訪悉照會英法等國駐滬總領事並札飭公解嚴行查究後經英美等國租界公廨讞員黄耀宿司馬飭差齎票投租界領袖美總領事署禀請簽字美總領事以此票未經指拿何人不允所請昨日廨差已據情禀復矣 
[十月分選單]  
　　京府通判順天糧馬陳祖蔭浙江監知府福建福寗曹垣山東拔　知縣安徽祁門胡德修江西廪山西河曲劉鶴年湖北監太谷危士修江西附江蘇寶應陳祖懿福建甲湖北咸豐秦毓騏江蘇安徽舒城王之瑞湖北俱舉山東沂水彭士荃江西廪清平陳鉅前福建甲縣丞山東益都賀義彰湖北廪巡檢奉天錦縣徐豹勳順天供事 
[十月分教職單]  
　　教授奉天洮南李恩瑞正白漢舉直隷永平潘恩增廂白漢副山蒲州常體昌太原廪江西瑞州周人鏡南昌廣西太平黄星思恩俱舉湖南長沙張昀寶慶副正諭河南鹿邑施春和開封人陜州李國光汝甯陜西神木趙毓秀同州寗羌曹欽生同州福建武平林起濳福州江西吉水徐繼漙南昌湖南長沙劉光前永州綏寗鄧炳麟長沙廣東南雄梁鋆廣州花縣張克誠潮州雲南羅平張舜鏞臨安俱舉訓導直隷曲陽鄭汝慶冀州湖北房縣萬鵬漢陽廣東鶴山周定藩瓊州臨高高枚廣州四川江津謝大銓順慶俱歲甘肅平遠李盛生鞏昌廣東龍川石炳華廣州長樂劉藻鑾廣州四川長寗張治新成都俱舉復諭浙江武康金國錫金華雲南元謀魏家斌臨安俱舉福建羅源鄭大鈞延平副湖北巴東朱傳芳荆州優四川夾江張朝墉夔州廪復訓江蘇靑浦單培基徐州廣東肇慶彭玉堂惠州俱歲安徽滁州江壽祺池州懷寗劉濤池州河南永城陳灼開封廣東博羅莫圻瓊州瓊山區葆光肇慶四川石砫廳劉繼向順慶俱廪成都陳炳幾酉陽優彭止羅灝成都副 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十月二十四日户部宗人府正白旗值日無引見皇上召見軍機大臣○二十五日禮部太常寺正紅旗值日無引見錫公因姪賞　生謝恩值年旗奏派管理新舊營房派出榮慶太常寺奏派贊引等官派　　　　　皇上召見軍機大臣及特圖愼皇太后皇上定於明日辦理後還海○二十六日兵部太僕寺廂白旗值日無引　榮　　管理新舊營房恩皇上召見軍機大臣○二十七日刑部都察院大理寺廂紅旗值日無引見皇上召見軍機大臣及葛寶華 
[釐差攺委]  
　　九江訪事人云江西湖口縣係商賈往來要道向設釐卡抽收竹木磁器等捐歴經上游札委候補府辦理其事及柯遜菴中丞巡撫江西飭將各釐卡撤回攺征統捐以便商旅而湖口一局尙仍舊貫需次者咸目爲優差日前夏菽軒中丞攺委道員楊筱某觀察接辦湖口增雨龍觀察接辦九江兼辦官銀號土藥分撥　差已於十月二十七日抵潯矣 
[武弁庇匪]  
　　松江訪事人云無賴小阿照　在鹽捕中營當勇今秋忽持械糾衆擁至東門内某糕店借端勒詐事爲府尊田太守華亭縣孫大令訪聞飭差嚴緝小阿照遂竄匿管帶吳金忠都戎公館中旋經地保誘獲解縣大令研訊之下供出同黨多人姓名并稱現均竄匿都戎處因備文前往拘提都戎意存徇庇覆稱並無其人大令乃將小阿照科以軍罪一俟解府訊實卽須解赴省垣矣 
[梟魁解省]  
　　松江訪事人云梟魁孔祥生嘯聚太湖中横行不法經鹽捕前營管帶王效賢游戎捕獲解入府轅府尊田紹白太守飭發華亭縣訊供收禁近日上憲飛飭解省大令乃派差押解仍請游戎撥出師船沿途護送 
[神女珠光]  
　　漢口訪人人云後湖地頗遼闊每值水漲居民頗受其災現經湖廣總督張香濤宫保札委彭太守覺先修築土堤以絶水患太守奉札後特於日前會同張恊戎彪渡江與厦口廳同知馮少竹司馬會商辦法大約不日卽可開工○十月下旬某日流通巷某姓家偶爾不愼致肇火災各水龍馳往救援始得熄滅然已焚去三十餘家灼斃二人小關帝廟左近某山貨店亦於是日午後失火時當白畫尙易救熄僅焚去房屋半椽○將弁學堂與舊設之武備學堂現已攺爲武備高等學堂所遺將弁堂中房屋由督憲張宫保飭攺將校　習所業已委員督辦其事矣○禮和洋行經理人韓登堂前因虧累不堪自戕殞命其弟韓某在瑞記洋行充副經理亦因虧欠逃匿兩洋行主屢次控請華官備案凡二韓所欠概不認償各華商聞之議得以後不再與兩洋行交易事經厦口廳同知馮少竹司馬所聞出爲排解隨照會德國領事飭兩洋行認償各欵各華商遂交易如常 
[潯郡談]  
　　九江訪事人云邇來潯郡商務大興自西門至大馬頭各鋪均煥然一新客棧亦較前繁盛每遇輪船抵埠未及下椗棧夥卽紛紛躍登稍不經心易遭水厄十月二十六日之夜金陵輪船抵潯時全安客棧夥黄某失足墮入江心至今屍身尙無下落貪此薄利致殞微軀夫亦大可憐矣○近時市中米價甚廉上熟者每石售錢三千二百文次者三千有奇星子米二千五六百文紋銀每兩易錢一千二百十文鴈銀每元易錢八百五十文湖北龍銀八百四十文 
[上海縣署瑣案]  
　　前晚李阿松扭高思財到縣縣主汪瑶庭大令升堂訊究李供小的係寗波人賣魚爲業昨日挑魚一擔行經小東門外洽興街高所開縫衣店門前高欲買魚小的以其秤其重不願賣給高遽令衆學徒將小的兇毆受傷求卽　明懲辦高供小的初在十六鋪洽興街開成衣店昨在門前買魚論價不合李先辱駡店夥王阿德與之理論李卽糾人來店滋詐小的不依致被扭控大令飭仵役騐得李左肋微傷判高出洋銀兩元爲養傷費以後不許再用重秤違干嚴究○前年葉恒甫控其妻楊氏不守婦道隨同姦夫吳炳生逃　並帶去金銀首飾等情經大令訊明關提葉楊氏到案發交普育堂留養兹者堂董以氏滋閙不堪送回縣署大令訊究之下知患瘋癫遂飭暫交官媒小心看管候撥官醫診治○前者江海關税務司好博遜君查獲揑造印諭持向各船户私收陋規之沈晉卿張和尙兩人押解到縣大令訊明笞責枷號在案兹已期滿縣差禀請核示前晚大令升堂復詰沈張同供小的等尙係初犯叩乞施恩大令著從寛開釋○前日高沈氏倩人舁其夫高阿元到縣訴請騐傷大令研訊之下高沈氏供丈夫阿元素業攻銅金箔匠沈阿大曾借去洋銀五元後僅還一元此次向之索取非惟不理反被毆傷叩求驗明提究大令飭仵役騐得阿元額角受傷屬實諭令舁回醫治一面飭差提沈訊明核辦 
[上海保甲巡防局瑣案]  
　　日前江北人陳梅奎投十六鋪保甲巡防中局控馬桂興烟館主馬來堯吞没所存洋銀一百餘元等情局員王坤元參軍提馬訊供以中證朱三未到未經定斷昨日朱投案訴稱陳存馬處洋銀係陸續付給約有百餘元參軍著馬措還洋銀八十元馬遵斷而退○高巷頭人陳阿二將鄰右三興宰猪作内逸出之猪砍去其首經作主扭控十六鋪保甲巡防南局局員賈礎玉參軍飭地甲查明核斷陳自知卤莽願償洋銀三十元甲始首肯昨已投局禀請銷案矣○崇明米客高近智在永興小客棧失去洋銀五十元控經十六鋪保甲巡防中局王參軍提棧夥及執事人夏堃研訊夏供此事已由同棧金王二客調停參軍飭地甲查明禀復 
[英美等國租界公堂瑣案]  
　　英副領事德爲門君於前日因事赴漢口昨日由繙譯官海軋士君與襄讞委員孫耳三明府會判旣升座卽由自來火行某洋人訴稱近有歹人在英美租界中將路旁自來火燈任意作踐並毁壞燈上紫銅帽計已查得所毁六十餘盞之多因之投報捕房前日由靜安寺捕房包探陳雲忠拿獲毁燈之歹人李成林詰知將紫銅帽售與李阿生所開舊貨店兹已解案請卽嚴懲陳探禀稱小的查得阿生有事往蘇州故將其妻李陳氏拘案請究明府詰訊之下成林供小的並未拆毁路燈此種銅皮在路拾得李陳氏供小婦人曾收買舊銅數塊不知竊贜尙求赦宥明府商之海軋士君判將成林收禁西獄六月入獄及期滿時各責二百五十板李陳氏責手心一百下○德商史克利潑被傭人戴時奎行竊皮袋金對時表銀練鈔票洋銀等物報由六十六號西探偕華探朱桂生拘獲解案明府商之海君著將戴押候禮拜六與德國領事會訊核辦○陶趙氏訴稱兒子福林雙目已瞽不知如何被歹人劉二劉根林誘竊小婦人箱中所藏金珠田單等物約值洋銀一千元現由包探羅槐洲拘獲二劉尙少珍珠祗存田單金飾求卽嚴懲明府質訊之下福林供二劉囑小的竊物赴虹口賭博自言贏卽歸還叩求明察二劉供詞多所支吾明府商之海君將起案之贜給陶趙氏領去二劉各責二百板管押一月福林責手心一百下○積竊唐阿二於上年西歴十月十五號經包探錢榮堂拘獲解奉前讞員某君訊明判責五百板收禁西獄一年期滿之後遞解回籍昨由錢探解案請示明府飭免予遞解再押六月期滿開釋○日前包探李星福拘獲竊賊蔡芝山詰知曾竊徐景明洪子香胡雲仙義昌成胡巧法及洋人枯栢等六家金對時表金練鈔票衣服所值不貲解經讞員黄耀宿司馬訊得枯柏所失金表質在城内晉泰典約值洋銀二百元僅質五元顯有情弊因除吊取原贜外著傳興夥　罰昨據李探禀稱贜已吊到惟人尙抗傳捕頭禀稱此人務必傳案訊究明府遂飭出牌往提 
 
 

Page 10

 
 
[美租界捕房紀事]  
　　趙瑞卿被陳友卿僞造田單騙去洋銀三百元因於昨日倩某西人函致捕房請爲查究捕頭允之卽令包探朱　生前往查察○昨日江北工頭李榮奎投捕房訴稱小工羅裕召在浦東開平局碼頭某輪船上工作偶不留意驀從艙面墮下以致腦漿迸流立時殞命請爲核奪捕頭以事在浦東令投水巡捕房禀報 
[蘇省官報]  
　　十一月初一日藩轅牌示卽傳理問汪德浩於初三日來轅甄别考試二品頂戴分省補用道程增瑞通知西北路　局四處今日一律開放元和縣郭禀知赴陳墓鎭彈壓並順勘鐵路購地事宜通判李彦鍾禀謝奉委常州府發審差知縣馬枚禀謝牌示請補高　縣缺府經歴程楚雄禀謝奉委署　陰縣縣丞事巡檢德齡阿禀謝奉委署奉賢縣南橋司巡檢事鄭清徽禀謝牌示請補荆溪縣張渚司巡檢缺巡檢姚貴慈内盧炳元外禀知到銅元局稽察差初二日廣東候補知州程瑋禀知西南路粥局四處於初一日一律開放知縣熊育鋭由寗專丁來省禀謝牌示請補嘉定縣缺道庫大使楊廷魁禀知到蘇捐分局差縣丞徐坤芝禀知到銅元局管料差白　禀謝奉委虎邱釐卡差馬祥元禀謝牌示委署松江府川沙同知司獄事初三日長洲縣蘇禀知赴楓橋勘鐵路同知銜攺指江蘇候補知縣余祖厚禀知服滿起復由京領咨來省禀到府照磨趙　禀謝奉委西路四段警察捕員差指分江蘇試用府經歴高樹滋由京騐看領照來省禀到巡檢李恩植禀辭赴閔行釐卡通判王鍾瀚禀謝奉飭二十七年分保甲案内蒙記功冬防三次夏防四次 
[皖省官報]  
　　十月廿八日候補直隷州判楊慶恩到饒國光辭赴懷桐孔慶晃辭赴合舒均查積榖廿九三十日指分安徽分缺先補用巡檢燕朝弼到知縣王積供辭赴濳望查積榖 
 
 

Page 11

 
 
   
 
 

Page 12

 
 
[直隷總督袁奏爲東明黄河伏秋大汛搶護平穏獲慶安瀾摺廿二日]  
　　太子少保北洋大臣直隷總督臣袁世凱跪奏爲東明黄河伏秋大汛搶護平穏獲慶安瀾恭摺仰祈聖鑒事竊據署大名鎭總兵洪永安大順廣道文沖會禀據大名管河同知王樹藩河防營營官總兵韓鳳昌東明縣知縣朱佑保等禀稱東明黄河南隄六十餘里向係廳汛修守並派練軍幫理光緒二十五年裁併練軍攺挑大名鎭標制兵三百名作爲河防營仍由韓鳳昌管帶直境黄河地勢北高南下形同欹器近年北岸迭生漲灘中洪高仰逼溜南期工程愈形吃緊上年凌汛期内臨黄各埽捆下逼凌排椿以資搶護遇有冰塊隨時敲擊埽壩得免擦　本年二月初旬卽將土工擇要興辦並用鐵車運取遠土追壓埽面幫寛壩基各汛春鑲埽叚抛作甎壩及交桃汛河水失長上汛五六鋪溜忽裏臥刷塌老坎數十丈中汛十七鋪北壩頭大溜逼注埽壩頻蟄隨卽搶鑲平穏下汛十二鋪西埝兩壩溜亦靠刷時有蟄鑲入夏以來河流迭次暴漲浩瀚奔騰勢尤勁悍埽壩處處吃理各汛紛紛出險情形危急中汛十七鋪北壩頭下汛十二鋪四埝兩壩均係迎溜頂衝各埽壩或陡蟄丈餘或蟄與水平兼之連朝風雨交加波浪掀騰工情更形吃重當飭汛委哨弁無分晝夜分投搶護始得轉危爲安迨交秋汛水性搜根寒露以後下汛五鋪平土處所大溜坐灣尙復坍坎潰崖迭生新險直有搶護不遑之勢現幸霜清節届溜力漸棉不致頓生鉅工安瀾獲慶禀請核奏前來臣查東明黄河南隄上連豫疆下接東境地處中權工多險要防守極艱本届伏秋汛内陜豫黄沁各河相繼暴漲更迭而來靑銅峽各誌長過十字水勢之大實爲近年所僅見各汛臨黄埽叚紛紛蟄陷中汛十七鋪下汛五鋪十二鋪尤爲迎溜頂衝益形危殆寒露以後尙復迭出新險防護不遑且當盛漲搶辦極險之時正山東利津失事之際稍有疏虞何堪設想該道督率廳汛員弁力與水爭仰賴聖主福庇得以化險爲平兹届霜清安瀾　慶本届用欵僅就歲防料物勉方修防並未添請另案節省尤多堪以仰慰宸厪查李連庄高村黄庄三處建有大王廟凡遇險工虔誠祈禱靈應昭然應請旨特頒大藏香十枝交臣轉發大順廣道文冲祗領前往敬謹祀謝以答神庥其在事出力文武員弁照章存俟下届彚案列保以示鼓勵所有東明黄河三汛安瀾緣由理合恭摺由驛馳奏伏乞皇太后皇上聖鑒訓示再該河當霜清時尙出險工該道俟搶護穩定始行具禀是以奏報稍遲合併聲明謹奏奉硃批另有旨欽此 
[直隷總督袁奏爲查明開州東明長垣三州縣濵臨黄河村莊秋禾被水災歉懇恩分别蠲緩糧賦摺廿二日]  
　　太子少保北洋大臣直隷總督臣袁世凱跪奏爲查明開州東明長垣三州縣濵臨黄河村莊秋禾被水災歉懇恩分别蠲緩糧賦恭摺仰祈聖鑒事竊查直屬州縣本年秋禾災歉村莊業經另摺奏辦所有開州東明長垣三州縣濵臨黄河村莊秋禾被淹情形經大名府督同該州縣勘議禀由藩司核明具詳請奏前來臣查開州高莊等九十二村成災七分常柳村等二十七村成災六分武祥屯等十四村成災五分棗科等二十七村歉收四分東明縣馬集等八十三村成災五分李靑莊等四十四村歉收四分長垣縣任雙祿等一百一十九村成災八分温寨等九十二村成災六分大頭寨等二十八村歉收四分馮作村等三百一十四村歉收三分均請照例分别蠲緩帶徵並據聲明該州縣被水災區幸有附近成熟村莊秋禾中稔窮民均可傭趁謀食民情尙稱安帖應照歴次奏案蠲緩糧賦毋庸另議調濟請將成災五六分村莊應徵本年錢糧照例蠲免十分之一成災七分村莊應徵本年錢糧照例蠲免十分之二成災八分村莊應徵本年錢糧照例蠲免十分之四其成災五六七分村莊蠲剩錢糧緩至光緒三十一年秋後起分作二年帶徵成災八分村莊蠲剩錢糧緩至光緒三十一年秋後起分作三年帶徵其未被災以前花户並無長完蠲免案内銀應毋庸議至被災各村莊未完節年錢糧及歉收四分村莊未完本節年錢糧同歉收三分村莊未完節年錢糧曁出借倉榖等項一體缓至光緒三十一年秋後啓徵仍减免差徭其歉收三分村莊應徵本年錢糧同界連災區之成熟村莊應徵本年並節年錢糧及出借倉榖等項照常徵收以供支解除飭將災歉分數次數册結造送核辦外所有查明開州東明長垣三州縣本年秋禾被水災歉村莊應請蠲緩糧賦緣由理合恭摺由驛馳奏伏乞皇太后皇上聖鑒訓示謹奏奉硃批另有旨欽此 
[鳳陽關監督張奏爲關税一年期滿循例奏報摺廿二日]  
　　鳳陽關監督安徽鳳頴六泗道臣張成勳跪奏爲關税一年期滿循例奏報恭摺仰祈聖鑒事竊查鳳陽關税額定正銀九萬一百五十九兩六錢盈餘銀一萬七千兩二共應徵銀十萬七千一百五十九兩六錢於光緒二年復設開徵時奏准試辦並將歴届税收未能足額情形先後奏報在案兹查甲辰届自光緒二十九年八月初一日起扣至三十年七月底止一年期滿計徵正税銀八萬四千七百九十五兩四錢八分六毫又遵照部章加收五成茶糖税銀六千六百七十三兩二錢九分四釐三毫又如收十一成烟酒税銀六百一兩八錢二分四毫統共徵銀九萬二千七十兩五錢九分五釐三毫較之癸卯以前各届收數均屬有盈惟核諸原額仍多短絀揆厥由來雖鳳陽關税課向以糧食爲大宗雜貨旱税次之本届啓徵之日時適值秋榖豐登收數尙稱平穏迨至今雨澤稀少河水淺涸重載難行今春三四月間又復大雨兼旬淮流泛濫沿河所種二麥多被淹没幸四月以後連日暢晴當經督飭各屬疏消積水補種雜糧午秋兩季收成得慶中稔其六安州一帶茶葉竹木及沿淮上下游糧載均幸得水販運銷路流通税收藉有起色他如南北雜貨固爲洋票侵佔亦因各省年來創設公司攺辦統捐到關均不重徵此本届關税未能足額之實在情形也臣身受國恩當此時局日艱庫儲日絀恒思多徵一分税課俾多濟一分餉需無如皖北地方夙稱瘠苦非沿江沿海各關商賣輻輳者可比本届得徵此數實已勉竭駑忱不遺餘力然天時晨測來年收數能否不致减色毫無把握惟有嚴督員吏人等實力稽徵以圖報稱所有鹽船料税一欵據海分司運判申報自光緒二十九年八月初一日起扣至二十年七月底止共代徵銀三千二百兩六錢四分現仍照案湊解京餉又清釐項下本届收銀三萬三千八百二十七兩七錢四分四釐遵照成案解交安徽藩庫湊還洋欵除造册送部並將額支及例銷經費等欵照例呈請撫臣覆加查核具題外所有鳳陽關一年期滿徵税數目理合恭摺具陳伏乞皇太后皇上聖鑒謹奏奉硃批户部知道欽此 
 
