# 1901 - 253 - 4910275

 

Page 1

 
 
[開售九通股票] [  上海圖書集成局啟]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作盲人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因恩九通一書經累朝碩彥通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定襩三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校　完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[新印湯蟄仙太史重校熙朝政紀出書] [  圖書集成局啓]  
是書爲閩縣王文勤公所箸又名石渠餘記文勤公爲道咸間名臣所見官書旣夥因將開國以來　猷茂績旁稽博考勒成一編誠　故之淵海而政事之綱領也從前甯鄉黄氏攸縣龍氏皆有刻本惜流傳甚少學者購覓爲難今本局覓得山隂湯蟄仙太史精校本亟用新鑄大號鉛字潔白連史排印成書裝訂四本碼洋六角世有留心掌故政治之學者請速臨上海三馬路申報館申昌書室購取可也此佈 
[書提運費事]  
　　和議旣成賠欵四百五十兆分四十九年攤還核計本利須銀九百八十二兆二十三萬八千一百五十兩政府以欵無可籌派各省分爲籌措視省分之肥瘠定銀數之多寡故各直省數俱不同而惟江蘇爲最巨計須每年籌撥銀二百五十萬兩視雲南籌欵加至四倍視貴州籌欵竟加至六倍有餘良以江蘇爲財賦之區朝廷視之最爲富饒故派欵亦巨督憲劉峴帥以一百三十萬自任籌之於淮掦江徐通海六屬而以一百二十萬歸之蘇撫籌之於蘇松常鎮太五屬論淮揚江徐通海六屬似不如蘇松太常鎭五屬之富然兩淮鹽課爲度支大宗今雖鹺綱已疲而商人尚多富厚設法勸諭不難使之量力捐輸一百三十萬之巨欵雖不能盡數取之於鹽商而已可得其大半惟蘇松太常鎭五屬皆賴民田若欲籌資似舍田别無良法然而永不加賦之諭我祖宗旣嘗告誡殷殷則除原定白糧額數外斷不能妄有所加况蘇松等處田賦最重雖經同治年間奏請核减而考其歳納之賦尚重於他方是以祖制或尚可變通而吳民則不堪重困田捐之法斷不可行撫憲聶仲芳中丞因是再四熟籌以爲不能取之於民不妨取之於官爰飭令各州縣於漕糧運費項下每石抽提錢五百文以備償欵之用查江蘇冬漕定章每米一石加公費錢一千零五十文此項公費原以備州縣解糧耗折所用但進倉出倉下船上船所耗有限卽加以曬晾交兌解運等費亦不足一千零五十文州縣官每以此項盈餘備宦囊之蓄積一旦驟去其半則爲官者非特艱爲生計且於漕糧正項恐有賠累之虞是人人皆將視州縣官爲畏途矣昔者聖祖仁皇帝嘗諭河南巡撫鹿祐曰所謂廉吏者亦非一文不取之謂若纎毫無所資給則居常日用及家人胥役何以爲生夫我聖祖非欲縱州縣官以行貪也不能養其身烏能責以廉聖恩寛大之處亦實聖明平恕之處也今漕糧耗羡俱已提解歸公所恃以入私囊者祗此戔戔運費所餘而又被提償賠欵設非别肆貪婪之計則世之欲求升斗者不將盡成爲窶人子耶或曰欲提運費須辦折漕蓋本色之米盡改爲折色之銀則運費自無所需僅提五百文而州縣尚有一半盈餘可得未有不願者乃朝廷折漕之諭旣已明白昭宣而當中丞籌議之初尚有數州縣梗議不從請爲酌减者是豈未見煌煌綍綸耶抑貪心之不知饜足耶天良盡泯宜乎爲論世者所譏雖然今之爲官者費用亦鉅矣其入仕途也皆從捐納迨旣得缺也又多應酬廉俸旣成虚名則所取資者諒已不言可喻斤斤計較殆亦非盡爲利之心然則正本清源其尤在於不用貲郎而令省一切浮費乎世之君子以爲何如 
[使臣被命]  
　　日本報云中國朝廷新簡外務部總辦章京張君德彞爲出使英國大臣按張君當那星使桐銜命赴日時曾奏充參贊官隨節東渡東人士多有與之周旋者 
[公畢回華]  
　　上月下浣日本行蒐軍之禮彼中人謂之大演習本館已迭紀報章矣兹閱日本報云東歴十一月十六日卽華歴本月初六日中國南洋派往觀兵之常左軍前營統帶蔣雲龍等五員及安徽所派某營統領記名提督黄呈祥分部郎中王梁等七員同於午前由東京抵神户赴海岸西村小憩翌晨蔣雲龍等人卽乘神户九回國黄梁等人由鐵道赴門司然後航海而返當在東京啟行時日本參謀本部派伊藤俊三送至神户亦可謂曲盡東道之情矣 
[俄飭退兵]  
　　天津直報云俄國政府電飭簡駐關東總督將設戍滿洲之俄兵例應遣撤者一律於西歴十二月内調回不必再由政府派兵瓜代 
[俄船遇險]  
　　日本報云東歴十月二十八日卽華歴九月十七日俄國西卑利亞部員加爾湖中暴風忽起適有一輪船名耶誇夫者曳帶三船滿載漁人鼓輪過此被風所捲一船絓于岸上一船觸礁沈没溺斃漁人一百七十名尚有一船幸無傷損 
[俄車肇祻]  
　　日本報云上月某日西卑利亞東部忽降大雪瓊瑶密灑一白無垠適有俄國火車駛至啞諾痕驛輪軸脱軌以致顚覆雪中壓斃車中人一名傷一十四名另有郵局司遞信之俄國官吏二員身負重傷幸尚未至于死 
[日本度支]  
　　日本之制電報信函皆歸遞信大臣經理不似中國之電報設專員督辦而以郵政付諸總稅務司兹閱日本報云刻下大藏省大臣豫計明年遞信省出欵需日銀三千七百六十三萬九千六百六十八圓而所入祗日銀三千一百八十九萬三千九百九十三圓六角四分其中不敷尚巨不知計臣將何以處之 
 
 

Page 2

 
 
[垂恩殿災]  
　　日本報云東歴十一月十六日即華歴本月初六日得高麗漢城電信悉一昨之夜火忽起于韓宫致垂恩殿付之一炬亦非常之災也 
[輪船被火]  
　　西字報云昨日得香港來電悉招商局富順輪船泊在廣州江面本月十一日之晚船中忽然火起時已裝有貨物數百墩悉數化爲劫灰幸在船各人遇救無恙而船身已毁壞不堪矣 
[示緝棍徒]  
　　聞之京師友人云本月某日崇文門稅課司出示嚴緝棍徒以杜詐騙大略謂照得本稅課司開徵以來卽訪聞有著名土棍毛七馬得山戴得順等冐充巡役魚肉商民業已行文步軍統領順天府五城各衙門並出示嚴拿在案各棍徒聞風遠颺迄未弋獲近復聞有毛七等在外招摇滋事難保非各棍徒陸續濳回復逞故智豈知本爵部堂稽徵商稅嚴禁漏越以維正供凡拿獲私販必詳細究詰贓供確鑿始照例罰辦斷不偏聽海巡俾得指贓詐財致滋擾累乃該棍徒膽敢託名巡役詐騙營私似此侵課病商肆無忌憚若不嚴行拿辦爲患曷可勝窮除咨移步軍統領五城一體嚴拿外如爾商民巡役人等能將該棍徒等拿獲送案或知該棍徒等下落據實指禀跟蹤拿獲定卽盡法懲治决不寛貸爾等愼勿扶同徇隱致干併究其各凛遵毋違切切特示 
[夜巡嚴密]  
　　京師訪事人云十月初一日起京局練勇會同姜軍門所統勇丁分叚巡緝五城所轄各地每至上燈後京勇在前姜軍在後由哨弁乘馬督隊梭巡於是民人無敢有夜遊者先是順天府尹五城察院出有示諭云爲出示曉諭事照得現在節屇冬令五城人烟稠密防巡之責益重緝捕之法宜周現與姜軍門面商自十月初一日爲始由馬統領分率所部於前三門外按叚梭巡分時更替遇有形迹可疑之人即行圍拿本尹堂察院嚴飭各練勇連絡一氣認眞會同辦理總期地方安謐盜賊潛蹤合應出示曉諭爲此諭仰官紳商民人等知悉須知營兵局勇相輔而行爲清理地面起見嚴緝盜賊自禁止夜行始爾等每夕照常時提前四刻於十點鐘後不准無故夜行如違以犯夜論拿交練勇局聽候訊問發落所有各局優禮接待營兵與本局弁勇無異若敢稍存意見本尹堂察院惟有執法責革不貸各宜懍遵毋違特示 
[制軍乞退]  
　　帥躬無恙已紀報章兹得廣州訪事人手書云兩粤督憲陶芷芳制軍前因政體違和請假兩月一切公件由藩司丁方伯代拆代行旬日以來氣喘不止兼患咯血之症夜間痰𠻳益甚不克安眠醫者謂須息心調養制軍遂具疏瀝陳病狀籲懇天恩開缺調理并速簡賢員免誤疆寄云云難進易退固大臣謙抑之盛心惟朝廷倚畀方隆未必果遂其緑野平泉之願也 
[擬建鐵路]  
　　廣州訪事人云邇聞法人將在廣州灣建一鐵路直達廣東内地所需經費計法郎克二十八兆枚日前已有法人在泮塘丈量地叚大約不久即須開工矣 
[黔中興學]  
　　聞之京師友人云近年中國各省創設洋文學堂棋布星羅不可枚舉惟邊僻省分素不與外洋交涉此舉尚不免付之闕如刻聞貴州撫臣附片奏請先就省城設立英法文學堂各一以爲之倡俾得日後由漸擴充等因上月某日奉旨俞允現已派人至京禮聘精通英法文字之人主持講席矣 
[下吏輕生]  
　　蘇州訪事人云向章到省候補人員試用一年方能差委迨鄧小赤中丞撫吳時以仕途擁擠不堪改訂新章到省後閱二年方准輪委洎聶仲芳中丞開府吳下念若輩旅况清苦仍循舊例以免向隅至去年拳亂突興釀成交涉巨案樞臣以庫儲支絀奏請廣開實官捐於是有志顯揚者紛紛納粟其中指分江寗江蘇候補者多至千餘員已到省者約六七百員本月某日浙江巡撫任筱帥函致撫轅請抄錄鄧中丞所擬改遲至二年後差委章程俾資採擇中丞即命藩憲陸春江方伯飭吏查取呈候函覆由是外間謡傳江蘇大吏將奏請停止分發一時以訛傅訛謡言四起陝人某甲捐納巡檢職銜分發蘇省雖於上月某日戾止而尚未詣轅禀到一聞是說信以爲眞日夜徬徨竟呑服阿芙蓉膏畢命亦可慘矣 
[冬防嚴密]  
　　寗波訪事友人云日前署理浙江提督余瑞庭軍門及寗紹台兵備道兼浙海關監督春匯東觀察接奉浙江撫憲任筱沅中丞公文令督同營汛諸弁實力籌辦冬防並將保甲事宜認眞整頓因即分飭照辦并於水陸各要隘及城廂内外布置周詳洵安良除暴之善政也 
[示繳更捐]  
　　杭州訪事友人云浙省舉辦民更以濟巡防之不及所需經費均由居民鋪户捐輸無如辦理者未能盡善以致收數短絀時有竭蹶之虞日前仁和錢塘兩縣主出示曉諭大旨謂民更之設所以保衛閭閻所需經費均由民間捐助乃近年以來捐項率多短欠辦理未能裕如現值興辦冬防巡察必宜加嚴爾居民俱有身家自當樂於從事斷不各惜小費致爲宵小所乘本縣因查照成案發給印簿交各叚董事按照户口大小分别輸捐其已捐者照數呈繳不得拖欠未捐者一律補足毋得藉詞推諉致干未便切切特示 
[請懲關吏]  
　　蕪湖訪事友人云前者常關各口書役聞有裁汰之信遷怒於洋關書吏韓玉成丁旭聚衆數百人擁至其家恣意毆人毁物韓雖幸得逃逸而丁已遍體鱗傷事後洋關稅務司墨迪麥君惡其兇横開列爲首之五人名姓謁見徽甯池太廣兵備道龔幼甫觀察聲請從嚴懲辦以儆效尤觀察允之 
[策騎者鑒]  
　　杭州訪事人云每届撫憲衙期文武各員之上院者跟隨人等往往至轅門内下馬將馬拴於兩旁木栅以致照墻之下污穢不堪現經撫憲任筱沅大中丞命兵丁灑掃清潔責成差役隨時查察嗣後無論大小官員隨從人等槪不得乘馬進轅已由中軍管叅戎懸牌示禁矣 
[武林火警]  
　　杭州訪事友人云本月初七晚省垣武林門内草營　顧姓家柴房不知因何火起幾肇焚如幸鄰人聞警而來設法救熄雖未釀成巨禍然亦不免飽受虚驚矣 
[羊城雜錄]  
　　廣州訪事人云本月初三日英國新簡商務大臣携帶隨員三人曁領事官入城拜會督撫將軍各憲督憲陶芷芳制軍以方抱微恙未克接見辭之撫憲德靜山中丞則迎入花廳欵以茗點暢談至二點鐘時始興辭而出○日前番禺縣境石歧鄉人莫乃疆赴縣控伊妻被族人莫甲刃斃詢之知其事者謂莫耕讀傳家早歳曾遊泮水娶本村黄氏女爲室琴瑟頗甚和諧甲不務正業幾犯刑章莫嚴行戒斥甲心懷憤恨屢欲尋仇上月某日莫適因事至省垣甲偵知即於夜靜後串同其姊莫氏持刃濳入内室黑暗中用力猛戳適中氏咽喉立時殞命翌晨家人知覺奔告於莫隨卽赴縣指控縣主某大令委員馳往如法相騐一面飭差嚴緝兇手務獲究懲○本月中旬某日某輪船由大良來省駛至黄連海口見所泊孖舲艇有血流出駛近視之艇中載有屍骸一具血跡模糊知係歹人謀財害命遂報知左近巡船將艇中婦女三人一并拘解順德縣請究 
[上海官塲紀事]  
　　昨日本邑閔行鎭釐卡委員趙嶼秋剌史由差次至滬城乘輿詣上海縣署拜會縣主汪瑶庭大令面商要公良久而别○江蘇候補布理問錢博菴叅軍於昨日命駕詣上海縣署拜會縣主汪大令大令飭丁擋駕○昨午本邑水利局總辦司徒貽芬司馬命駕至縣署拜會汪大令晤譚片刻而别 
 
 

Page 3

 
 
[示定稅章]  
　　二品頂戴監督江南海關分巡蘇松太兵備道兼管銅務袁二品銜一等寳星江海關稅務司兼管常關稅務好爲會同出示曉諭事照得奉頒新約十二欵内各口常關徵收稅餉各項應歸稅務司管理抵還新增債欵之用現經本監督遵照户部商定辦法將上海口五十里以内之江海大關及吳淞分關兩處於本年十月初一日歸併新關管理卽由本監本督稅務司派員會督稽查所有進出貨稅仍舊悉遵部頒則例辦理並未另定加稅新章誠恐商民未及周知合亟會銜出示曉諭爲此示仰稅行商民船户人等一體知悉爾等嗣後凡有貨物進出各項遵照向章報關納稅毋得稍有隱漏致干罰辦外間無論如何謡言切勿輕聽甘自取咎即或現在辦法以後奉有户部以及商憲札飭遵改之處自當立卽另再明白示諭可也其各遵照毋違特示 
[示用銅圓]  
　　前日上海縣署接奉江蘇藩憲陸春江方伯所出告示飭各府廰州縣一律行用新鑄當十銅圓其文曰欽命江蘇等處布政使司陸爲出示曉諭事據照得蘇省前因制錢缺少民用不敷奏明在寳蘇局開爐鼓鑄數年以來出錢頗多賴以維持市面無如銅鉛價昻蝕耗成本不少當此時艱欵絀勢難持久而民困未蘇又不便立時停鑄蘇撫部院聶體念民艱熟籌變通之法飭照閩廣兩省行用當十銅圓以佐制錢之不足復經本司電商閩省將所鑄當十紅銅錢式樣及章程抄寄到蘇悉心考校議照閩省鑄造二等銅圓每個當錢十文凡民間完納錢糧稅釐以及賣買貨物一切交易均准行用詳奉督撫憲批准照辦一面由司籌備成本銀兩解交江南銀圓局代鑄兹准造成解蘇除分發城廂各錢鋪典當領用行銷並酌發官錢局配搭兌換外合行出示曉諭爲此示仰全省軍民諸色人等一體知悉爾等須知此項當十銅圓係爲補救圜法便民利用起見銅質最高製造精緻旣堪經久尤便取携每個作錢十文兌換銀洋悉照制錢市價出入一律並無低昻折耗凡遇完繳錢糧釐稅買賣交易概准與制錢配搭行使毫無阻滯倘有市儈把持抑勒短作價值等情一經訪聞或被告發定卽從嚴懲辦不貸其各凛遵毋違特示昨日縣主汪瑶庭大令已飭地保差役分投粘貼俾衆咸知矣 
[毖後懲前]  
　　上月某日本邑南市寳泰馬頭駁船户李桂發承裝華興行煤油二百餘箱行中人恐洋鐵箱滲漏雇匠鎔錫銲之不防遺火箱中霎時釀成燎原之禍駁船旣被焚煤油亦盡付一炬事後江海新關理船廳某君函致道轅大略謂十六鋪浦江以南帆檣林立此等煤油船在彼修理鐵箱偶一不愼舟人性命在於呼吸若不急籌整頓之法深恐效尤日多貽害何所底止務請急爲示禁等因蘇松太兵備道憲袁海觀觀察准之卽飭上海縣主汪瑶庭大令查明辦理 
[菴產充公]  
　　本邑虹口凈土菴住持尼屢滋事端經上海縣主汪瑶庭大令查明封閉將房屋地址悉數充公兹由業廣公司呈繳價銀請塡給執照以便管業大令據情詳請蘇松太兵備道袁海觀觀察照會紳董將所繳地價銀兩撥充南市馬路工程局經費並提出若干爲擇地建菴之費 
[解犯過站]  
　　月前川沙廳撫民同知陳桓士司馬飭快拘獲盜犯蘇竹傅一名訊實解省臬司朱竹石廉訪提勘之下發回監禁前日解役押解過滬赴縣署投文縣主汪瑶庭大令飭將犯收禁獄中一面飭吏繕就公牘卽日轉解川沙 
[滬城火警]  
　　本城老北門内沈香閣極大古刹也保甲總巡朱森庭明府設局於此辦理一切要公前晚四鼓後僧房中忽然失火致兆焚如左近各洋龍司事人因前次在某處救火時與道轅洋龍夫互毆事尚未了以致聞警後均觀望不前致焚去大殿後樓房十六間說者謂肇禍之前一日甫由附近居民延僧啓建禳火醮壇俾境内不復有嘻嘻出出之禍不意至晚火德星君即貿然降臨大肆蹂躪彼世之侫佛者觀此亦可憬然悟矣 
[試放快砲]  
　　前者本邑南市高昌司廟左近江南機器製造局砲廠内鼓鑄能容藥彈一百磅及四十磅二十磅十二磅之各項快砲十餘尊邇來工程告竣督理砲廠委員陳君霽南禀諸總辦毛實君觀察昨日清晨十點鐘時觀察督同製造局砲隊營管帶馮遊戎在西砲臺如法試演 
[大令騐屍]  
　　日前有某甲者年約三十餘貿然至本邑英租界西上林街萬順小客棧借宿時已呑服洋烟至次日毒發斃命棧主戴阿桂投報捕房捕頭令地甲投上海縣署禀報昨日午後縣主汪瑶庭大令帶同刑仵至棧騐得委係呑烟身死因查無屍屬飭地甲投某善堂領棺收殮瘞諸義阡 
[格致書院九月課案]  
　　策論鄭廷琛曾琳馬揚鑣黄大成余一本孫宗麒孫乃延王之駿秦汝礦高崇厚程瞻清首名奬銀四元二名至四名各二元五名至九名各一元算學張之梁沈樹本余萼岫丁文芑陳其麐袁煦鄭廷琛許松雲曾琳姚增祥曹際昌王之駿孫宗麒孫乃延高崇厚首名奬銀四元二名三元各二元四名至十一名各一元 
[局員捉賭]  
　　前日午後四點鐘時本邑虹鎭巡防局員某君帶領勇丁至胡家木橋一帶緝捕賭徒各賭徒消息靈通至則早已紛紛逃逸二尹震怒令局勇將所遺布棚板檯等物舉火焚之 
[派查失火]  
　　昨晨本邑美租界北四川路第一百四十三號門牌廣源昌雜貨店樓上不知緣何失火祝融氏乘隙而至雖經設法救熄已燬去樓板數方事爲捕頭所聞以此店曾倩某洋行保火險銀一千五百兩恐有種火情事令三十六號西包探協同華包探顧福其前往查察實在情形以便將店主解送公堂禀請讞員張柄樞司馬訊奪 
[上海縣署瑣案]  
　　前者陳秋槎携歌妓李湘雲至三林塘鎮陶雲峯家彈唱淫詞巡防局員孫二尹知之飭差前往驅逐陶非但不遵反將局差關閉一宵翌晨縛送至縣時陳與李妓已逃避他方縣主汪瑶庭大令將陶訊責收押限交陳到案迄今多日尚未將陳交到前晚提案研訊陶供陳懼罪避匿無從尋覓求准小的央人保出尋交大令准之限十日内交到○前有張順堂者控武生徐東瀛偪姦伊妻吳氏大令准之飭提徐及從中牽合之沈氏究辦前日地保王龍山禀稱小的奉諭協差前往拘徐迨至中途突被彼黨刦去僅將沈氏解案請訊大令詰訊之下吳氏供稱某日小婦人由母家回路經沈氏門前卽被誘入鎖閉空房至晚徐逼令姦宿閱兩夜至第三日之晚丈夫張順堂尋來挈同小婦人出去徐持刀追出砍傷丈夫手指沈氏供小婦人與徐比鄰上月二十二日小婦人往探女兒留宿其家至二十九日始回見吳氏匿柴房内向之詢問據云被徐誘居於此小婦人懼徐兇横不敢干預叩求鍳宥大令判將吳氏掌頰二百下交官媒看管沈氏暫交的實人保出一面飭差速提徐讯核○前者粤人趙承祖戳傷唐明光後懼罪自戕斃命報經大令蒞騐後以唐所供不實不盡飭提見証人沈全福陳元章詰訊沈供小的在虹口三官堂前開設小茶肆是日見趙唐二人不知因何爭毆趙竟拔刀戳唐受傷倒地巡捕聞聲到來趙情急自戕旋卽斃命陳供小的在茶肆前設餅攤餘語相同唐供趙私識粤妓阿素小的與妓兄及其鄰蕭姓相知是日在蕭處閒談阿素聞聲而至趙瞥見疑小的有暗昧事頓起妬心俟小的出要於路側用刀戳傷小的情急狂呼巡捕前來趙卽拔刀自剌大令飭唐交人保去 
[美租界捕房紀事]  
　　昨晨鄉民吳法法投捕房訴稱頃間因事行經西華德路新菜市突遇著名惡棍韓金法糾同羽黨活龍少卿等人軋至鄰近小茶肆藉端詐去洋銀五元及銀質對時表一枚請爲追緝捕頭允之○前晚小竊王阿二混入提籃橋某姓家竊取衣服數件携之而出不意爲巡街捕所見連贓帶入捕房捕頭令押候轉解公堂禀請讞員張柄樞司馬訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　郭景全控妾花秀香竊物濳逃前晚讞員張柄樞司馬升堂研詰郭供稱小的係鎭江府屬某邑人本年三月娶治下大興里流妓花秀香爲妾曾出身價洋銀一百十七元現由鎭江携取金飾濳逃來滬在會香里爲倚門娼小的查知報捕拘案請辦花供小婦人本係羅敷有夫雖與郭私並無嫁娶之約讯至此有錢寳生者投案供稱此婦實係小的之妻被郭誘去求恩公斷郭稱此人前稱花之兄弟今忽改稱丈夫顯係串騙務求嚴究司馬飭將花掌頰二百下發棲流女所另行擇配錢責三百板勒令具呈改過切結然後開釋○揚州人徐董氏扭石薛氏至公廨訴稱小婦人生有女兒被伊拐去司馬研訊之下徐董氏供小婦人與石薛氏有葭莩親被伊將年甫十三齡之女孩小毛子帶至滬上向之根究言語支吾爲特扭案求賜究追石薛氏供小婦人在陳姓花烟館内傭工此孩帶至上海寄養陳姓家不知如何失去四處尋訪杳無消息求恩鑒宥烟龜陳明奎供此婦向在小的處爲傭女孩於六月二十六日領來後卽逸去司馬飭將陳龜管押限十日内交出小毛子違干嚴辦不貸飭人開釋 
[英美租界公堂瑣案]  
　　邇有甬婦莊阿娥者在北四川路九百五十七號屋内私設花會附近婦女之前往購取者幾於舉國若狂事爲包探劉光震查知將莊及代印花會紙之陳月朝拘獲昨晨解送公堂讞員張柄樞司馬商之佛繙譯判將莊鞭背二百下枷號一月交巡捕帶往遊街示衆陳責三百板枷號一月○有金榮鼎者投捕房訴稱跟張大人之孫少爺來滬被李連生串同李漢卿竊去洋銀五十元捕頭將二李拘獲解案金投案供訴前情李漢卿供小的並無竊取洋銀之事金與李連生强向小的借取洋銀五十元小的不允致被揑诬叩求明鑒司馬以其詞不實不盡斥不准理○前者楊樹浦華新紡纱廠管棧人朱培元串同董春昭竊取紗一百八十八包值洋銀四百七十元買辦龔敬章據情投報捕房捕頭令包探劉森堂往拘董已聞風避匿遂將其弟春蘭及朱培元拘獲解案禀稱查得各贓售與川沙陳錦泰請讯明定奪朱供認行竊不諱春蘭供此事係弟所爲小的實不知情司馬飭將朱管押本署春蘭交人保出限交春昭到案訊追一面備文至川沙吊贓○日前著名流氓管阿本在洋涇浜一帶向王阿二陸海山攫取縀帽經包探張寳成拘獲解案司馬判責五百板押捕房一年○趙星餘向薛王氏騙去衣物經包探張寳成拘獲解請訊究司馬判責三百板贓給失主具領 
[法租界公堂瑣案]  
　　楊伯寅前控劉少屏騙去田單讞員杜枝園大令訊供押追在案嗣據劉供稱此單已抵與寳善街恒泰錢莊孔雲海大令因出票提孔質訊孔供此單由劉少屏向小的抵押銀一千一百零三兩現已轉抵與人請飭劉少屏備本取贖大令與費繙譯會商將孔交妥人保出檢呈所押田單劉押候究追○瞿松記控已革劣探嚴頌眉卽嚴仲梅圖賴包造屋價及會欵計共銀六百餘兩昨日大令命提質訊劉成光王增祥陳阿狗投按請附追嚴所欠會欵大令飭另案控追嚴供小的前被瞿欠去往來及會欵共洋銀二千九百餘元至今尚未了結借據呈閱大令以原被告供詞各執著各邀公正人理明禀覆候核○日前過陳氏控宏茂昌襪店主韓梅春呑没由日本匯來洋銀五百元大令訊究之下韓稱過陳氏之夫在日曾欠巨金除將五百元劃抵外尚少七百餘元大令謂此欵過陳氏抵償西捕欠欵未便扣除著交人保出限一禮拜内將洋銀呈案昨已届期大令著保人交案唐某交案唐送韓子金海至案訴稱父親方患病故小的前來代質大令謂爾父何以率請律師致信豈意存壓制乎金海供父親並不欠西捕之欵何得挺身插訟請將原被告移送縣署可也大令與費繙譯會商著將金海押交伊父到案訊追○麥馬氏前控鍾全貴積欠會項借欵大令訊供押追迄今日久挺押不理昨日命提復訊鍾供小的有木器值洋銀二百元備抵此欵現被六馬路潮陽樓左近缝工王金揚掯匿求即嚴追大令飭包探帶出查明禀復候核○周月山訴稱流氓馬夫阿天借宿小的家前日糾同羽黨許福壽將房門鎖匙扭壤搬去棉衣棉被且復勒索洋銀十餘元爲特報捕拘案請訊張阿天供小的寄宿伊家致被竊去衣服曾向索賠並無别故大令判責張二百板許一百板贓給失主領回○陸阿寍訴稱前日小的由某處附北京輪船來滬挑夫周阿增吳小徽爭挑行李小的不允致被攫去帽子當塲追獲送案請懲吳小徽供小的並不在塲大令判責周二百板吳押候查明再核○喻春華前控王子明呑没貨欵大令訊供之下飭邀公正人理勸禀復昨日原被告偕經勸人投案訴稱此事已遵諭理明求准銷案大令准之 
[皖省官報]  
　　十月初一初二日指分安徽試用巡檢祝壽到河南人分缺先補用巡檢張雲龍到湖北人縣丞王楚彬到江蘇人府經侯雲瀚謝超委一次巡儉李訓聰面試初三日牌示太平縣梁濤觀病故遺缺以試用通判張煥楨署理指分安徽試用知縣陳嘉蔭到湖南人號仰喬分缺補用州同王士堅巡檢王文藻均到江蘇人馮榮厚吏目魏毓章均到浙江人咨補繁昌三山司朱筠謝奉行知准補布經廳吳毓庭知由順直善後賑捐案内捐升知府並請離任候補知縣王慶嵩知由順直善後賑捐案内報捐同知銜陳守先知奉委解餉銀繁揚州通判左楨謝行知甄别留省補用巡檢周其變辭仍回廬州府差遣初四日委辦三埠管釐卡知縣盧忠麒到候補知府楊综清知奉委辦營務處提調差知縣梁昌　到赴京引見回陸恩壽辭赴京引見指分安徽試用按司獄吳錫章府經廳張兆福府照磨陳運培縣丞陳國華陳忠溥翁長溥巡檢李家駿張安泰典史方承緒薛燦唐鴻猷均到江蘇人巡檢伍祉到河南人從九石璞張完獄均到浙江人初五日缷署桐城縣王從禮到交代清楚候補知府黄家傑知奉委辦鹽河厘卡前望江縣敎諭孫仰嶧到起服來省初六日户部主事袁緒欽到湖南人委　石牌厘卡府經黄應珂謝奉行知留辦指分安徽試用巡檢魏鑑榮到湖南人從九楊春駿到江蘇人初七日牌示補用同知劉學浩請補池太同知候補布經廳藍蔚委署藩經廳縣丞樹蕃委署和州州同指分安徽試用縣丞周文彬到江蘇人巡檢潘鼐到浙江人新海防試用巡檢陳恩浩江蘇人典史繆紹瑜到浙江人五品頂戴指分安徽分缺先補用典史高履厚到江西人州吏目趙懷書到湖南人署休寗縣張振鋆辭候補縣萬琅奉委辦籌議公所銀錢所通判孔廣洋奉委辦牙厘局銀錢所巡檢胡源灝謝酌委一次 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏蔬彚錄]  
　　署理步軍統領奴才奕劻等謹奏爲拿獲迭次結夥執持槍械搶劫盜犯審明照章懲辦恭摺奏聞仰祈聖鑒事竊查奴才衙門前囚土匪乘機搶掠習爲故常擬請援照軍務省分暫用重辟遇有搶劫匪犯贓証俱明審實後先行就地正法當經會同順天府五城察院具奏於光緒二十六年十二月二十八日奉硃批著照所請刑部知道欽此欽遵在案現在洋兵撤退各處盜案層見迭出經奴才等督飭旗營員弁實力訪拿兹於本年六月十八日據左營署叅將胡煥文等督率員弁拿獲疉次結夥執持洋槍捆縳事主搶劫盜犯小張卽張柱兒小劉卽劉文秀小洪即洪得山小遲卽遲龍兒小胡卽胡得海小索卽索保兒並知情窩留銷贓人犯張大卽張秀山等一案復於六月二十四日據右翼捕務公所協尉常保等督率員弁拿獲結夥執持洋槍疉次搶刼盜犯劉伏趙慶雲卽二文子恩津卽　恩子等一案又於七月十二日據京城善後恊巡總局送到結夥執持洋槍拒傷事主搶刼衣物並將事主之女搶走姦汚盜犯王祥兒張四並犯父王老等一案經該員弁等先後解送到案奴才等督飭司員詳加審訊據小張卽張柱兒小劉即劉文秀小洪卽洪得山小遲卽遲龍兒小胡即胡得海小索卽索保兒劉伏趙慶雲卽二文子王祥兒張四分隸大興宛平縣民恩津卽傻恩子係廂藍旗滿洲馬甲均供認互相商同結夥執持洋槍迭次搶劫得贓分用劉伏趙慶雲恩津並供有傷斃事主情事王祥兒張四並供認將事主之女搶走輪姦屬寔復經奴才等反覆嚴詰該犯等均各供認無異起獲各案現贓均經各事主認明該犯等確係正盜無疑逸犯李大狗等弋獲無期應卽擬結查律載强盜已行但得財者不分首從皆斬等語今該犯小張即張柱兒等執持洋槍疉次結夥搶刦得贓或放槍威嚇或傷斃事主均屬同惡相濟自應按律定擬小張卽張柱兒小劉卽劉文秀小洪卽洪得山小遲卽遲龍兒小胡卽胡得海小索卽索保兒劉伏趙慶雲卽二文子恩津卽傻恩子王祥兒張四均合依强盜已行但得財者不分首從皆斬律擬斬立决亟應遵照奏定新章先行就地正法且該犯等均執持洋槍在大宛兩縣所屬地面搶劫應加擬梟示以昭炯戒至張大即張秀山一犯供認知情窩留銷贓應咨送刑部照例辦理王老一犯訊係在逃盜犯王山之父應監候待質吳大張振生王雨兒楊張氏均訊無不合應毋庸議起獲現贓飭主認領保釋各案賊具洋槍等件儲庫備案賣贓錢文訊係赤貧免追以省拖累逸犯李大狗等仍飭嚴緝獲日另結至拿獲斬梟首夥盜犯出力之員弁並紳董等均未便没其微勞可否援照成案由奴才等擇尤請奬之處出自聖裁除供招分咨刑部並留京辦事大臣外謹將拿獲强盜訊明先行就地正法緣由彚案奏聞伏乞皇太后皇上聖鑒謹奏九月十三日奉硃批准其擇尤請奬該部知道欽此 
吏部謹奏爲遵旨議奏事准行在臣部咨送内閣抄出安徽巡撫王之春等奏稱蕪湖縣知縣吳雲翔病故遺缺查有新海防遇缺先補用知縣李又斛才具渾厚任事精明以之請補蕪湖縣知縣實堪勝任等因光緒二十七年三月二十七日奉硃批吏部議奏欽此欽遵抄送到部查蕪湖縣知縣吳雲翔於光緒二十六年九月初七日病故遺缺歸九月分截缺係衝煩中缺應歸月選業經聲請扣留外補是月分並無缺項相同之缺毋庸掣簽查該省病故休知縣一項上次大挑正班後用至分缺先止今一缺查鄭工遇缺先無人新海防遇缺先班内亦無正途出身曾任實缺曾任應升知縣之人應用各項出身之人兹據該撫等請以新海防遇缺先知縣李文斛補授欽奉硃批交臣部議奏臣等查李文斛湖北附貢生遵新海防例報捐知縣指省分發安徽試用赴部騐看分發於光緒二十年閏五月二十日給照六月十七日到省加捐分缺先補用免試用復捐遇缺先補用臣部過班知照於二十五年八月二十日行文應以九月十七日接到過班部文之日作爲該員新海防遇缺先知縣到省日期核與請補之例相符相應奏明請旨准將新海防遇缺先知縣李文斛補授蕪湖縣知縣銜缺相當毋庸送部引見再該員係捐納之員應令試俸三年謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奉爲遵旨議奏事准行在臣部咨送内閣抄出兩江總督劉坤一等奏稱盱䀫縣知縣蕭德驥丁憂遺缺係沿河疲難題調要缺例應由外揀補安徽現任各員内非現居要缺卽人地未宜實無堪調之員亦無沿河候補人員查有卽用知縣周榮期年强才裕熟悉河工以之請補盱眙縣知縣洵堪勝任仰懇天恩俯准以卽用知縣周榮期補授盱䀫縣知縣實於地方河工均有裨益等因光緒二十七年正月十六日奉硃批吏部議奏欽此欽遵抄送到部查盱眙縣知縣蕭德驥於光緒二十六年三月二十八日丁憂遺缺歸三月分截缺係沿河疲難題調要缺例應在外揀調兹據該督等奏稱安徽現任各員内非現居要缺卽人地未宜實無堪調之員亦無沿河候補人員請以卽用知縣周榮期補授欽奉硃批交臣部議奏臣等查周榮期湖南舉人中式光緒二十四年戊戍科三甲一百五十四名進士引見奉旨以知縣卽用欽此捐指安徽於光緒二十四年六月初二日給照十一月初五日到省核與請補之例相符相應奏明請旨准將進士卽用知縣周榮期補授盱眙縣知縣銜缺相當毋庸送部引見謹將臣等遵旨議奏緣由繕摺具奏伏乞皇太后皇上聖鑒謹奏奉 
硃批依議欽此 
吏部謹奏爲遵旨議奏事准行在臣部咨送内閣抄出前任廣西巡撫黄槐森等奏稱蒼梧縣知縣係衝煩難兼三題調要缺該縣與梧州府同城爲三江總匯之區近年設立梧州府新關華洋雜處交涉之件甚煩非精明幹練之員弗克勝任蒼梧縣知縣陳占書雖辦理尚無眙誤人地總覺未宜亟應量爲轉移遴員互相調補查有隆安縣知縣李均琦幹練精詳政聲卓著以之調補蒼梧縣知縣寔屬人地相需其所遺隆安縣知縣係屬簡缺查蒼梧縣知縣陳占書穩重安詳勤愼謹飭以之調補隆安縣知縣亦堪勝任應請卽以該員對調如此一轉移間於地方政務均有裨益仰懇天恩俯准以隆安縣知縣李均琦調補蒼梧縣知縣其所遺隆安縣知縣員缺卽以蒼梧縣知縣陳占書對調等因光緒二十七年正月二十四日奉硃批吏部議奏欽此欽遵抄送到部查蒼梧縣知縣係衝煩難調要缺隆安縣知縣係簡缺兹據該前撫等奏稱蒼梧縣知縣陳占書雖辦理尚無貽誤人地總覺未宜請與隆安縣知縣李均琦互相對調等因欽奉硃批交臣部議奏臣等查陳占書貴州舉人原籍江蘇由廣西修仁縣選缺知縣調補蒼梧縣要缺知縣于光緒二十一年八月十三日到任查該員任内有經徵光緒二十二年分地丁錢糧初叅未完四分降職四級戴罪徵收之案按照定例不准再調簡缺所請調補隆安縣知縣應毋庸議至該員與蒼梧縣知縣缺人地不宜之處應令該撫等另行照例辦理謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此　吏部謹奏爲奏明請旨事准行在臣部咨送内閣鈔出四川總督奎俊奏稱查四川大邑縣知縣陳兆棠與現署布政使按察使夏峕係中表兄弟例應陳兆棠廻避另指一省歸卽用班補用所遺大邑縣知縣缺係選缺川省有應補人員應請扣留外補等因光緒二十七年正月十八日奉硃批吏部知道欽此欽遵鈔出到部查陳兆棠湖南廪生由四川大邑縣知縣據該督奏稱與現署布政使按察使夏峕係中表兄弟例應陳兆棠廻避另指一省歸卽用班補用等因查陳兆棠旣與按察使夏峕係中表兄弟自應令官小之陳兆棠廻避照例開缺以總督兼轄省分改掣四川省並無兼轄省分應由臣部以界連之湖北貴州廿肅陝西雲南等五省改掣俟命下之日臣部卽行簽掣一省行令該督飭令該員交代清楚領咨前赴簽掣省分歸於廻避卽用班内照例序補所請另指省分之處應毋庸議其所遺大邑縣知縣選缺准其留於該省照例請補謹將臣等查明請旨緣由繕摺具陳伏乞皇太后皇上聖鑒謹奏奉硃批依議欽此 
 
