# 1882 - 322 - 4903437

 

Page 1

 
 
[縮本史記出售] [  點石齋主人啓]  
　　學者抗心希古淹通經籍尤貴博覽史書從前廿四史有大板而無小板塞素之士未易購置且卷頁既多舟車携帶亦嫌不便本齋有鑒於此不惜重價訪購原板初印廿四史用照相石　法縮成抽珍本公諸同好史記現已印成訂爲四本外用木套板擇於本月十八日出售每部價洋二元五角雖蠅足繭絲字樣略小而能使閱者了然於目無異掌上螺紋且紙張潔自裝潢精工價值既廉取携亦便洵爲史書中最善之本其餘各史當按次照印式欄與史記一律届時當再出告白以便諸君來購分之則部居各異合之則先後同揆想海内賞鑑家必以先覩爲快也售處仍照曩例請賜顧爲幸 
[叅觀梁侍御張庶子請定銷册體例二疏異辭說]  
　　爲政者知天下之弊防之不勝防也不因之而遂疎亦不因之而加密疎其防則人易於犯易犯之弊流於慢密其防則人善於避善避之弊流於欺慢不可爲也而欺尤不可長有治人而後有治法言乎法之行於上也有治法而後有治人言乎法之守於下也夫工程之大小有舊例之可援價值之低昻有中數之可準庶虚實可察矣某類似同而實異則另册以區别之某項似分而實合則彚册而從同之庶繁簡得其宜矣俾遵守成法者無貪廉無巧拙胥就我範圍而莫之能外斯之謂大同之制斯之謂定一之規倘工程價值今昔相懸事無鉅細必請而後可所以制常通變也昨閱邸抄梁侍御疏論各直省報銷檔册宜事簡明而張庶子疏稱宜從詳細夫簡明者非脫略之謂也詳細者非瑣屑之謂也如以脫畧爲簡明則條目不分含混也而以爲包括不實不盡者有之粗疎也而以爲便捷不倫不類者有之以瑣屑爲詳細則次第易淆牽涉也而以爲縝密層出疊見者有之鋪張也而以爲條暢求顯而轉晦者有之失之毫厘謬以千里欲杜一弊而百弊生焉極其流弊有不堪言者昔有比屋而居同業均産歲收米榖斗石無差一恒處有餘一恒苦不足不足者長跽請教曰子何能爾果操何術鄰人笑而謝之曰吾無他術每食不盡一盂食少則省省則日積足以有餘不然米榖豈不根而生於囷耶聞之忻然而歸以爲得計曰如是如是遂减食過半年餘飢欲死筋露骨見氣不絶如縷大悔恨一日有里人過其家貌甚豐偉若不勝艶羡者曰子何修而得此曰吾食有兼人量安得而不肥聞之又爲可學而致自念以忍飢故幸有此斗石儲縱日食兼人亦足以支今歲於是努力加餐不量腹而節受彭亨然飽欲死藥以下之病瘵呻吟曰吾易聽人言而爲隣里所誤有責之者曰隣里之言皆是也子善從而不善用用以自誤何可諉過於人夫隣人所謂食少則省者非故少以希省也而子則忍飢以求之里人所謂兼食而肥者非欲肥始兼食也而子則强食以致之與隣里乎何尤斯言雖小可以喻大或以梁公簡明之請不免流爲脫略張公詳細之請不免流爲瑣屑是猶忍飢以希省强食以致肥不得其道而謂爲隣里所誤也或人曰君言甚辯吾無以難雖然相反之見莫能相成君深是二公之言以簡明爲是則詳細者非以詳細爲是則簡明者非二者必居一於此矣余曰二公之言皆是也梁公所謂簡明者恐詳細悞爲瑣屑也張公所謂詳細者恐簡明誤爲脫略也今有匠氏爲人營巨室規模結搆聚訟纷纷而不能决其間有主華麗者有主儉樸者上其圖式於主人主人屬諸大匠大匠不加去取兩從並用之華而不失之侈樸而不失之野人咸多其善從而善用二公之言相反也而實相成如以治室喻治國規矩準繩操諸執政精神默運不縱斧斤合羣力而策之總羣議而定之大匠之任即宰相之方也不繁不　兩得其宜是所望於秉鈞者 
[恭錄諭旨]  
　　十月初二日奉　上諭巡視北城給事中和寳等奏拿獲隣境著名盜犯請飭部審辦一摺盜犯楊三虎頭子即王锡同劉立柱即金樑玉王青均着交刑部嚴訊究辦其在逃之郭五二姜黑五子即大五子小四兒　勇子胖墩正子即金鈴子洛玉等犯並着步軍統領衙門順天府五城御史一體嚴拿務獲懲辦至拿獲此案之官紳等俟刑部定案時聲明請旨欽此同日奉　上諭簷事府右庶子　貴奏捕務廢弛請飭整頓一摺步軍統領衙門職司巡緝禁暴詰奸最關緊要若如所奏地方官遇有失事央求事主免報　獲送案官役又多需索遇有升遷各缺夤緣請託其緝捕勤奮者轉不得書上考種種弊端實屬不成事體着步軍統領筆認眞整頓如有諱飾擾累情事立即從嚴懲辦其考核屬員尤須破除情面賞罰公平不得稍涉瞻徇以重捕務而杜積弊欽此同日奉　上諭御史萬培因奏四川鹽務官連局截留帑本過鉅請飭部議减並照案定限清還一摺着户部議奏欽此同日軍機大臣面奉　諭旨御史萬培因奏請旌表貞節等語葉陳氏着准其旌表禮部知道欽此 
[電音照譯]  
　　本月初十日倫敦發來電報言英兵由埃及凱旋各膺殊賞英皇亦親臨閱視云 
[澳督晉京]  
　　香港西字報言澳門地方近有人傳說澳督賈制軍擬前往北京緣欲議西洋與中國通商和約之事也 
[東報雜錄]  
　　東洋新聞紙云中國駐紥高麗京城之兵共三千名而日兵之留駐者不過二百五十名目下爲日兵瓜代之期故另發兵前往中國聞知此信亦有添兵之意蓋悞會更調爲增兵也又云東洋現擬於該國各緊要海口添設砲臺藉資防守已命人察看形勢以便建築也又云九月二十四晚上東洋巡捕房門前有人高唱而過其歌中詞意皆詆駡巡捕者適一捕出來聞歌而怒遂將歌者拘之送官請辦官斷令罰銀六元并監禁一個月云又有一丹國人在途行走不知因何事與巡捕二人相毆二捕均不能敵一被傷頭一被傷背因忿極忍痛拘住送往該領事署請辦領事判罰洋十元了事又前者日高搆釁之時英國弗來非斯兵船曾救得日本公使今日高言歸於好高廷嘉該兵船拯危之義以金砂虎皮熊胆等物酬之又云東洋有山一座邇來山頂忽大不知何故日官已命人查勘矣 
[高使賽馬]  
　　東洋西字報云西人之在日本者現亦舉行秋賽跑馬之戯第二日日皇親往觀看而高麗使臣亦往先到奪標者日廷賞以抬子一頂内有銀兩高使見獵心喜亦願與跑賽西商允之高使乃笠影鞭絲共相徵逐衣既大袖迎風冠亦闊簷擋勢跑未及半早落人後於是欵叚而回有問其何不前進者則稱從來騎馬未逢此等快意之事眼目昏花不能辨物若再上前則更目迷五色矣是以中止西人見而笑之謂高人所戴之帽細孔玲瓏可免蠅鑽之患然以之賽馬則瞠乎後矣 
 
 

Page 2

 
 
[西報彚錄]  
　　字林報載天津西人來信云聞近日擬增設電線由津至保定府其應用物料均已齊備不日即當興工也又言前所云德國繙譯官穆君麟德前往高麗兹悉穆君此行因欲在高麗設立海關而以穆君爲總稅務司以經理一切關務也該報又載　春來信言琿春地方近　寒氣逼人雪花飄蕩居人皆已製備冬衣大有命　安排新暖閣呼童熨貼舊寒衣之意也又云今年夏間有盜船掄去駁船一艘經俄國小火輪追之比追及則駁船内之六人已爲盜所縳而投之水俄兵放槍將盜船之掌舵者撃傷頭頸始將該盜獲住因將舵工送醫院調治至傷將醫好醫生令其出外周行一轉以舒暢其氣體命一兵丁持械押之以出該舵工所着乃醫院之衣衣甚長大行至人少處該舵工即將長袍脫下蒙於該兵身上將其裹住不得施展遂被兔脫迄今尚未緝獲該舵工乃係盜魁中國官府曾懸賞銀二千兩購之而卒未獲今俄人亦擒而復縱殊可惜也 
[鈴閣稱觴]  
　　歲在光緒壬午十月初七日爲兩江總督宫太保湘陰左侯相懸弧令旦一日内則闔家戚屬暨幕府諸君外則闔城文武暨外來將佐先行置酒稱觴名曰餪壽是日自上元驛直接督轅輿馬喧塡幾無駐足之所儀門以内屏帳懸滿然所收尚未及一半聞壽幛則以彭雪琴宫保之壽星爲最壽屏則以薛慰農山長之壽言爲最壽筵之設在東西花廳者有百餘席各自欵洽無分賓主並有外國人在製造局差遣者二員亦在堂下衣冠之盛旅幣之隆殊非尋常熱閙所能擬議迨屇懸弧正辰重門洞開百官咸集本城自將軍以下客官則安徽學政徐侍郎及松江提督李軍門前長江水師提督黄軍門皆登堂稱賀杯斟琥珀坐列簪纓鶴添北海之籌人献南山之壽幕中珠履吹笙賡難老之詩帳下金貂舉爵進延年之酒侯相以郭汾陽之富貴兼文潞國之精神亦復笑口頻關晉接不厭並以棉衣數千襲施給貧民此皆我　聖朝積累之厚篤生偉人以爲良弼猗歟休哉何其盛也溯侯相自弱冠登科運籌幕府垂二十年自以爲非如商巖入夢不能有爲而乃旋晉卿銜即權撫篆蕩平閩浙佐　命中興嗣由閩移督陜甘维時餉匱軍飢盜賊滿地侯相創行輓運之法士飽馬騰步步進勦卒能肅清關隴收復回疆威懾强隣迅殲大怒膚功底定懋賞克膺晉爵二等恪靖侯參知政事旋拜東閣大學士之　命功成名顯破格酬庸今復坐鎭江南與民休息凡我兩江人士皆在福蔭之中用特援筆記之以爲　熙朝盛事並申頌禱之意云 
[瘋客投江]  
　　本月初八夜北京輪船自申開輪經過丹徒口地方忽有搭船之某客投江自盡其從人驚慌無措該船主本欲停輪趕救無如江潮迅急無從措手惟望洋興嘆而已刻下其從人已抵鎭江赴縣備案丹徒縣已飭救生船打撈屍身尚未撈着也聞此客係揚州人姓董名寳書以縣丞在直隷候補因病瘋由二僕隨侍囘家不謂桑梓未旋而汩羅先赴豈其命耶 
[東甌雜誌]  
　　上月二十五日兩點鐘温郡西門外獲一女扮男裝之犯係福建人年約二十左右元色布馬褂灰色單袍藍布套褲白襪青鞋用元色布纒頭手執洋槍狀似營勇同伴二人均操楚音行李共有兩担乘一尖頭小船自處州厦河而來當其抵岸時喚挑夫挑物挑夫見其耳有環孔頸無結核盤問數語破綻立見即送諸官府經廳郭叅軍坐堂鞫訊據供姓陳年十七歲向在福建爲娼被鴇母所辱故逃全杭城今欲再回福建等語及詢同伴之二人據供一爲薙髮匠一爲成衣匠向在營中今因來温與彼中途相遇實未識彼之雌雄也及檢其竹箱則有金手鐲金戒子等皆係時世妝郭叅軍亦不深究將男押班房女交官媒俟石邑尊返署再當研訊也○西門外浦橋下陳某向業手藝其妻素有中冓之玷被夫偵知摶而撃之事逾一月業已歡好矣隣婦與陳妻有郄語含譏諷上月十五日兩婦又因細故角口娘子軍中大張旗鼓而隣婦之鋒尤銳陳妻不堪其辱遂服阿芙蓉膏畢命陳之妻黨竟以威逼致死赴縣請騐旋經親戚調處始得寢事此可爲牝雞司晨者戒○登選坊屠户徐某者爲捕署總役而兼糧廳副役膝下無兒僅有一女年已逾笄前曾許字柟溪某甲嗣又改字福建人某乙上月十七夜女忽覺頭痛身軟頃刻而斃次早某乙備香楮往弔徐某見其贸然而來即麾之使去某乙不顧將香楮焚化並在靈次躃踊而去次日徐某舁女柩於前空地擇期遷葬及十九日農扛夫齊集而女柩已入無何有之鄉刻下各處搜尋竟無蹤跡也 
[壬午科貴州鄉試題名錄]  
　阮廷獻貴陽　李學泮畢節　秦三銓遵義　徐　桐貴陽　張登雲思南　陳壽祺貴筑　陳　瑜貴陽　姚大榮普定　畢炳南遵義　　　唐樹譽遵義　李立元開州　趙以煥廣順　吳廷璧修文　張煥文永寍　李恭忠遵義　安慶瀾鎭遠　吳希賢安順　葛　侊畢節　　　羅會恕平越　孫　焯黄平　宋席珍貴筑　史從鑑貴陽　楊鳳池大定　申憲章婺川　黄桂清鎭寍　歐陽湘貴陽　盧廷俊銅仁　　　陳景星石阡　趙永安平遠　劉　楷平越　郭世臣貴筑　龍尚靈黎平　王炳坤黄平　蔣翊清貴筑　宋寳森貴定　丁嗣選貴定　　　李立賢開州　周應光婺川　黎汝懷遵義　龔燦奎婺川　羅運松婺川　劉盛錕貴陽　商言詩畢節　蔡世瑄婺川　趙　鴻廣順　　　花景雲貴筑　梅汝芬安平　毛肇開餘慶　杜嗣音貴陽　周樹棠貴陽 
[副榜]  
　靳光璠修文　魏人傑貴陽　吕重熙貴筑　張正謨貴筑　章永福大定　楊世燕銅仁　楊棫林畢節　曠樂天石阡 
[皖垣官報]  
　　九月二十四日藩轅牌示貴池縣典史缺檄委試用從九屠紹羔署理○二十七日示試用典史姚成興署理婺源項村巡檢缺○十月初四日示補亳州州同張春華應即飭赴新任特示 
[載妓受辱]  
　　離皖城數十里之棕楊鎭人烟稠密貨物充牣每逢菊花天氣該鎭賽會演戯熱閙異常隣邑士女無不陸續而來有某甲者富商也届時亦挈伴而往悅目怡情意甚得該鎭有名妓曰毛一千蓋因曩年有一布商與妓繾綣一月費纒頭資千金故以是得名一日觀劇甲見妓於人叢中注目久之適有某乙者與妓相識遂作撮合山甲乃買畫舫携良朋載美而游至離鎭十餘里之某橋泊焉由是地遠塵囂香聞蘭麝意謂志和之泛宅少伯之扁舟不是過也不意該處惡棍逐臭而至登船恫喝欲以拐妓潛逃控甲於官甲出洋數十元惡棍始散好事未諧而慳囊猝破乘興而來者不幾敗興而返耶 
[營口近信]  
　　今年天時早冷昨據營口友人來信云該處向有東西二蕩蓄水以供食飮現已凍合而河道沿邊之處冰厚堪以行走居民均衣皮圍爐矣 
[使節暫停]  
　　浙江正主考許於前日午後五點鐘順道來滬船泊英租界萬生碼頭本埠諸官員咸往迎迓憲駕登埠暫以廣肇公所爲行轅不日即當乘輪北上云 
[工局議事]  
　　工部局前禮拜内議事之時内有工部局致信大英公館工部總署云因近日監禁之犯愈多監中實不能容大英公舘本有監獄在新閘地方今欲拘之講置獄地俾各犯得以安置旁仍留起一處以爲公館監禁犯人之所此信去後未識總署應允否也又有北京路 
 
 

Page 3

 
 
之中國某廟住持禀請廟内出産清苦所賴絲業會舘稍分餘潤此外佈施甚少求免房捐工部局允之惟地皮捐則仍照常完納云 
[殺子奇聞]  
　　寍人孫士春住英租界三馬路西首之景星里其妻某氏時將年僅四齡之子毆打遍體有傷前日孫回家見子傷痕忿極遂抱子向妻曰如此凌虐不如擲死了事隨手一擲而斃事聞於捕房富捕頭前往查得該氏身懷六甲將欲分娩未便拘禁故將孫執送英公堂訴明前因陳太守飭送孫士春歸縣核辦語云虎不食兒何該夫妻之狠且忍歟無故殺卑幼律有明條諒邑尊必盡法懲辦以爲滅絶天倫者　 
[飮酒閙事]  
　　前夜有陳友生方介發楊陶陶三人至偷鷄橋北萬生酒店小飲因添菜致與值堂者爭論逞兇扭打毁壞盆盌物件該店即鳴捕將三人拘入捕房云 
[差役祈夢]  
　　蘇臬憲許廉訪委員來滬會同范邑尊查究徽人姚姓家婢女在滬北靜安寺附近之姚橋地方傷斃一案曾傳該處地保及住居老北門之事主姚某并十二舗地甲集訊等因已列前報兹悉由蕩邑尊研詰各人証均執如前邑尊隨限各地保三日查明實在情形禀候核辦又飭捕役柴樛訪拿該役毫無頭緒殊難捕風捉影隨商之十二舖地甲於前夜同至城隍神前焚香點燭乞夢指迷睡至夜半毫無動靜因復燃香燭跪禱再睡俄而已入南柯郡矣然夢境迷離二人又各不相類及黎明焚香虔禱求得讖詩有尋人須在水道中之語聞該捕役前因姜衍澤藥鋪盜案急難破獲曾祈夢而效故此番復求神助耳 
[覆訊賭案]  
　　湖州人林某控被陳錫堂艾祇齋周澍明誘賭去洋二千四百元嗣經周德明田朗卿等理說已還洋七百元請再追洋一千七百元一案由陳太守押令陳艾周等繳洋等因節經列報兹悉陳則久押未交艾周交保出外延宕及今業由林姓投道轅上控并控及與子同在源源莊爲夥之張炳揚及張阿才由邵觀察批飭覆訊究追陳太守奉札飭差傳集人証前日晚堂覆訊原告供向不犯賭此番實被誘騙局且陳艾周皆係著名局賭之人陳供雖與同賭畧贏銀洋已經還過七百元由周田二人經手林則寫有收清字據如今管押己久實難再繳云艾供陳周二人與林賭博贏得之洋陳周得八分我得二分奉斷已繳洋二百元實在無力再繳周澍明供偶與戯賭所贏無幾早經用盡現在無力繳洋周德明供由田朗卿相邀調停此事已還洋七百元尚有玉器作抵洋二百元共成九百元前已平允不知如何後又控告張炳揚供與林同事由林邀往賭錢後因控告以致生意停歇張阿才則稱事不相干乞賜開釋陳太守訊供之下隨判令陳艾二人合繳洋五百元艾之保人金子香保後延宕亦着罰洋二十元周澍明繳洋五十元其餘人証一併管押俟陳艾等銀洋繳案再行分别保釋 
[覆訊從良案]  
　　妓女趙二寳控欲從良被鴇掯阻等情迭經陳太守訊供各情節經列報兹於前日晚堂集訊趙二寳趙梅卿供執如前蘇鎭壽供浙江峽石人到滬已久向業槽坊生理曾在同慶里孫靄卿家與二寳相識目下二寳調赴北公陽里爲娼因被鴇時常毆打痛不欲生而身價祇洋四十元聞我妻亡未續願贖身相從事係兩願章郁生供原籍江西現在平望大德錢土店作夥每月俸錢二千文憑陳廷生吳才紀爲媒聘定趙梅卿之女二寳爲室現因二寳涉訟由岳父函招赴滬投質陳廷生供章趙結親係吳才紀正媒我不過在塲而已今吳不在滬上一切底細却未深曉陳太守謂婚姻紏葛全憑媒証今到案之陳姓雖曰媒人不知詳細殊難憑信而陳又稱定親時聘物則係金銀飾各三件太守乃將趙呈詞閱看問陳尚有别物否答稱銀洋十元太守謂陳初云不知繼云有金銀飾及洋已相矛盾且照原呈亦不符合殊屬謊說二寳則稱陳章二人均係趙梅卿唆使從無許親之事况被賣爲娼後初接粤人鄭姓趙得金鐲及洋繼又接一人趙復得洋百元今欲從良被阻不得已而控告又被揑媒架訴然既脫離虎口不願再入求恩發堂擇配太守謂趙梅卿曰女非親生既云配親豈容爲娼既使爲娼當聽憑擇良而從如果配親情眞着自償還財禮飾物二寳則准其贖身亦不能斷與蘇姓具領隨飭二寳交保限趙梅卿七日内自行清理詎蘇出外被趙糾人拖打扯碎珠皮馬褂扭入捕房昨日復解公堂蘇則申訴被毆碎衣失物等情趙則俯首不語太守謂案經本分府訊供豈容拖扭復至捕房飭將趙梅卿管押蘇鎭濤交保候再行覆訊察斷 
[鎭江電報局江浙同人代收皖浙沙賑九月下旬清單]  
　　皖賑○靳春陽募程允酬客壽筵豆規一百兩張曉珊募左任先書屋拾兩張蘭亭一兩劉少莊王篤生廉讓堂三户各四千文黔南定臣氏吳慶仁堂二户各三千文琴鶴山房陳蘭渠磨銕山房胡李子卿愼修義記五户各二千文貞元堂黔南戴晴初二户各一千文安定堂問漁二户各一串文張萬氏五百文張習之募邗字册清江雜貨公捐五千七十文藥材公捐七千八百文楊雲巢手募舊棉衣五百件川洋兩元錢二百三十五文吕立誠十元守箴書屋五元姜漢卿二元無名氏二元○以上皖賑共收銀一百十一兩洋廿一元錢四十三千六百五文另二串文棉衣五百件○浙賑○章復秋募存性堂廿二元和記洋行袁雅菴兩户各十元萬和洋行六元陳仰喬二元鎭江絲捐局翁募張志仁手翁紹晉求母病愈無名氏兩户各五元張志仁三元桂香書屋二元鑑記瑞記裕記匯記怡記生茂豫源茂和義泰生昇鈕萬泰聚和錫十户各一元周笙如募存濟堂黄十元正彝堂九元楊金記柴敏記二户各四元陳仰喬二元馭鶴堂銓昌祥億大政大福興翟大漢六户各一元吳梅孫周笙如兩户各二元○以上共收浙賑洋一伯十四元○沙賑○常鎭道憲沈庫平二七寳一千兩通州松曹平二七寳一百兩金匱縣倪二百元陽湖縣祁募一百六十六號册十户共一百六十元金壇縣夏宫紳共募一百五十元溧陽縣朱募六十九號册六十六户合六十六元又七十號册三十一户四十元一角又七十一號册五十六户二百三十元五角又七十二號册七十五户六十三元四角守愚氏三百元金陵汪爵卿十元求病愈十元全裕募十九號册無名氏三十元無名氏廿元徐筱村募刋江隠名二千文山陰薛午塘募二百九十八號册自訟主人棲鳳軒主人鑑湖沈許氏三户各二元聞拜室主人吳興沈大姑二户各一元浙寜徐禹卿浙紹徐梧巢二户各二千文山陰薛午塘洽隆二户各一千文東台了泰昌趙興記東台劉益豐金陵肄業堂何垜周恆山德大源夏萬和不留名懷新軒不留名十户各五百文何垜夏德泰二百文此册合洋十七元靳春陽募漢口程允中壽禮移助王成章四兩永聚公鮑養民二户各二兩四錢豐泰鹽行永行莊二户各二兩祥興行全惠周二户各一兩二錢源成莊乾裕銀號有成銀號福裕莊陳位菴恆春監行謙裕恆義利生盧大昌吳煥記張同興源茂公全美信裕信誠裕昌十六户各一兩王宏卿聚昌行余靜山余福田志大行義成行隆昌正遠恆隆廣盛十户各八錢高小言陳瑶階二户各六錢方青授五錢二分賀春山四錢裕隆典朱韻卿戴自堂譚肇乾胡常五敬譚齋信大恆七户各二元方笙吕王詠沂吳保之載松軒胡麗恭咸泰鼎泰公同和庄同福庄匯泰孫理和薛乃安羅來卿羅凌軒句星伯史養田鄭厚城陶起廷黄誠之裕順鹽行泰興鹽行永隆鹽行三茂公涂敬亭劉錦堂唐履光唐維勳唐壽勳蕭煥堂靳春陽程培之三十一户各一元隆興鹽行文梁臣二户各二千文汪靜安汪美成胡君益汪賡虞宋漢卿吳容光鮑用和程慶熊吳錫根九户各一千文程君壽禮實折二七寳七十八兩二錢九分○沙賑社册○張瑞岩六百文陳寅谷二千六百文張芷湘四百文芥航四百文六凈三百文王杏畊二百文陳哲人二百文方友梅四百文蔡守愚二百文張廉泉八百文歸梅生二百文○以上共收沙賑寳銀一千一百七十八兩二錢九分洋一千二百九十七元錢八千三百文○前滬上寄來麫餅二十七桶共放沙洲賑五圩港十五桶補　萬壽四桶碼接三桶北沙三桶北岸萬壽三號十一號二桶書畵社尚存朱子家訓數十張每張售洋一元五角專助沙洲賑另存李申耆先生天地圖二百部每部計一百廿八張可裱屏幅十六條刻印精妙考據詳明洵爲後學津梁每部未裱者售洋兩元半助皖振濟甯清江金陵蘇州鎭江各電局揚州多子街復茂恆錢莊各存數十部合并登明 
[蘇省撫轅抄]  
　　十月初八日候補同知褚成績松滬厘局來禀知丁父憂從九張壽增禀知聞訃丁父憂未入楊培滋謝委署崇明縣貊貔司巡檢事○初九日浙江撫院陳官眷由浙江來路過辦理鶴峰礦務江西候補道朱臻祺江寗縣人由上海來鍾變由滬解餉來並禀知留蘇差委候補縣實鎭山禀知奉委發審局即日到差同知銜指發江蘇試用知縣蔣家駿安徽人禀到委署華亭縣縣丞趙啓封崇明縣貊貔司巡檢楊培滋均禀辭赴任○初十日准補常熟縣錢保衡禀辭赴任候補縣姚詩聲銷感冐假並禀知到發審局差 
[浙省撫轅抄]  
　　十月初四日補用府傅斯懌總辦津局兼通局胡元潔總辦滬局俱禀知奉藩粮會委海運差叩謝畢世模同知龔泰崶俱禀知藩粮會委會辦津局兼通局海運差叩謝蕭允文臨平分局回省禀到○初五日錢塘典史姚立祥禀謝潘飭升補山陰柯橋巡檢張炤禀知軍需局委仁錢義渡船隻差 
[江督轅門抄]  
　　十月初四日署運臺徐文逹五河鹽厘知府黎福保揚州保甲總局候補道趙濟川會辦淮南總局運判龍澤鈞均由揚來○初五日知府章棣同知鄧心茂曹明志均禀知武闈改期初十日開考○初六日知縣梁得山禀春釐局委周圩港厘捐差 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年十月初二日京報钱錄]  
　　宫門抄○諭旨七道錄前○黔撫林奏恭報鄉試監臨事竣緣由摺○晉撫張奏請留降員差遣片○又奏叅革知縣片○將軍銘奏請補要缺同知摺○直督張奏叅知縣議處片○又請請暫緩各員赴部引見片○廣西撫倪奏知縣留省學習夾片○將軍崇奏查明覆奏緣由夾片○十月初二日内務府國子監廂紅旗值日無引見○恭王等專摺　賞神肉恩○齡中堂專摺謝賞神糕恩○文公假滿請安○山東正考官貴恒到京請安○芸公續假十五日○掌儀司奏初六日祭奉先殿惇王行禮○召見軍機○○頭品頂戴貴州巡撫臣林肇元跪奏爲鄉試監臨事竣遵例出闈恭摺附驛具奏仰祈聖鑒事竊黔省本年舉行壬午科鄉試臣循例監臨於八月初六日公同正考官潘　彬副考官袁善不關業經奏報在案臣入闈後即將闈内執事官役人等行李逐一搜查内外簾官當堂分派督同提調署粮儲道事貴西道曾紀鳳監試候補道羅應旒在至公堂眼同將坐號戳記攙和令掌卷等官隨手印用以杜聨號之弊謄錄對讀彌封三所人雜事煩分飭承辦各官詳愼辦理不使稍有划率今科士子仰蒙天恩加廣永遠中額八名衆志感奮踴躍觀光共四千零八人爲黔省從來所未有進塲時派委首府和官督率委員兵役先在頭門點名搜檢並令各該教官悉心辨認臣率同署藩司松長臬司易偑紳暨提調監試在龍門外復行搜查按名點進散卷即令各歸本號封門後臣與提調監試晝夜輪流稽查另派文武員弁分叚梭巡棘闈以外藩臬兩司率領首府縣及各委員周歴巡防三塲完竣該士子均甚安靜尚無夾帶傳遞倩替等弊硃卷謄畢全數送入内簾臣遵例將闈中事宜交與提調監試留心照料即於八月二十二日出闈委令臣標署中軍叅將尚宗光在貢院外駐宿彈壓以昭愼重至内簾房考官黔省向派八名分房校閱本年遴派修文縣知縣孫其正普定縣知縣彭億清印江縣知縣覃夢榕永從縣知縣楊執中甕安縣知縣魏廷錫因實缺人員不敷派用查照定例叅用即用知縣廖鏡伊趙文源大挑知縣俞　逵一體考選充當以重分校除將出闈日期另疏題報外謹將鄉試監臨事竣錄由恭摺具陳伏乞皇太后皇上聖鑒再藩司沈應奎於八月十八日到任尚有科場應辦事務派令該司核辦合併陳明謹奏軍機大臣奉旨知道了欽此○○張之洞片再候補知府安頤經臣以該員於局欵未能細加清厘請旨交部議處兹准部咨議以降一級調用公罪奉旨不准抵銷欽此查該員安頣在晉年久歴辦局務經手之事尚多現當奏辦清查緊要之際緊要各件欵目繁雜混淆在晉日淺及局務不熟者雖才具明敏斷不能抉摘隠微若遽令該員離省則晉省庫欵益難窮其底藴相應請旨將降調知府安頣暫行留晉責令隨同辦理清查仍由臣詳加察看儻再稍有舛悞即當從嚴奏叅如能力改前非殫心竭慮盡除叢獘有益庫儲亦當據實上聞是否有當理合附片陳明伏乞聖鑒謹奏軍機大臣奉旨着照所請該部知道欽此○○張之洞片再和順縣知縣魯爕光因追催該縣光緒五年錢糧尾欠輒派家丁下鄉按户追呼勤索川資立逼花户即日以賤價售産以致頃刻之間房産蕩盡買補倉谷分派各里家丁從中舞弊勒令按斗折價中多浮收平日信任子姪干預公事抑勒騾行支應擾累此外控案纍纍民怨沸騰當經委員查明属實其家丁陳二趙二先已潜逃現飭嚴拿懲辦其索詐錢文責令魯燮光退還各户查和順山陬小邑民生瘠苦非常該令縱容家丁種種苛擾寔屬違法害民據藩臬兩司會詳請叅前來應請旨將和順縣知縣魯燮光即行革職以儆昏貪再和順縣係部選缺晉省現有應補人員應請扣留外補合併聲明伏乞聖鑒謹奏軍機大臣奉旨魯燮光着即行革職餘依議該部知道欽此○○奴才銘安跪奏爲揀員請補新設要缺同知以資治理而裨地方恭摺具陳仰祈聖鑒事竊查吉省奏請添設五常廳撫民同知奉部議准作爲繁疲難要缺該廳旗民兼　地廣民疲兼轄兩處分防治理最爲不　應即揀員請補以專責成查　留吉補用同知余濬現年三十四歲係浙江紹興府山陰縣人由附貢生於同治十年指捐布政司　問職銜光緒元年報捐以布政司理問雙月選用並交貢生四成實銀三年報捐以同知雙月選用是年五月經奴才由奉天奏調隨赴吉林差遣四年六月因勦辦盜匪派往前敵督戰得力奏保賞戴花翎並加知府銜五年報捐同知三班分發並交免保舉銀兩是年七月因節次勦賊尤爲出力保俟補缺後以知府儘先升用奉旨允准各在案本年二月奴才密陳吉省差委尤爲得力道員顧肇熙等員摺内欽奉特旨着准其留於吉林差委嗣後遇有相當缺出並准酌量奏請補用等因欽此該員才明守潔幹練精勤尤能熟悉刑名通逹政體請設民官之初文案章程皆其一手襄理地方利弊均能切實講求歴派地方營　各要差無不條理淹貫措置裕如以之請補五常廳撫民同知實堪勝任惟該員未經騐看與例稍有未符但在省候補同知一班雖有雙全鍾岫李增光邵守正等四員到省未久皆在見缺以後於該廳情形均未熟悉此外别無合例之員惟該員於該廳事體原委現能周知地方情形夙爲熟悉人地實在相需例得專摺奏請且係特旨准其留吉酌量奏請補用之員合無仰懇天恩俯念新設五常廳撫民同知員缺緊要事屬創始治理爲難以留吉補用同知余濬補授以資整頓而裨地方奴才爲因地擇人起見是否有當伏候聖裁如蒙俞允俟奉准部覆後再行給咨該員送部引見以符定制據分巡道具詳前來除將該員履歴咨送吏部備核外所有擬補要缺同知緣由理合專摺具陳伏乞皇太后皇上聖鑒謹奏請旨軍機大臣奉旨吏部議奏欽此○○張樹聲片再前據玉田縣知縣夏子鎏禀報光緒八年五月二十五日客民王殿英行至縣屬十五里墩莊東突遇步賊五人持械攔車將伊與事夫等毆傷搶去銀一千五十八兩而逸會營勘訊差緝等情當經批司勒限兩月嚴拿贓賊迄今勒限已逾贓賊尚未報獲捕務殊屬廢弛據臬司剛毅會同藩司崧駿詳叅前來相應請旨將玉田縣知縣夏子鎏先行交部議處以示懲儆除仍飭上緊嚴緝贓賊務獲究報並俟四個月疏防限滿有無獲犯另行照例叅辦外理合附片具陳伏乞聖鑒訓示謹奏軍機大臣奉旨着照所請吏部知道欽此○○張樹聲片再准吏部咨大計卓異未經引見之恭鈞陳金式朱乃恭三縣行催迅速給咨送部等因當經轉飭遵照兹據藩司崧駿臬司剛毅詳稱前任藁城縣知縣准補多倫諾爾同知陳金式前已催令併案赴部引見毋庸置議至恭鈞一員現任保定府省會首郡政務殷煩並有委審要案正在提証研審且所属秋禾被水被雹例應該府親身履勘籌辦又朱乃恭一員先於清苑縣任内丁縣開缺是以未即請咨今天津縣缺該縣爲北洋通商要地承辦事件頗多其境内亦有災歉村庄及應修堤埝須責令分别勘辦該二員一時均難赴部其遲延皆屬有因詳請奏明展限俾資熟手前來臣復核無異應請准予暫緩俾經手事務稍鬆而催令請咨赴部引見理合附片具陳伏乞聖鑒敕部查照謹奏軍機大臣奉旨吏部知道欽此○○倪文蔚片再新選融縣知縣計崇光業已到省應依憑限赴任惟融縣民猺雜處係衝難相兼要缺現辦善後清查伏莽一切整飭撫綏尤關緊要該員甫經到粤情形未熟現在差委需員應請暫行留省差遣藉資學習俟差竣再飭赴任以重職守據藩司詳請具奉前來理合附片陳明伏乞聖鑒謹奏軍機大臣奉旨知道了欽此○○崇綺片再奴才前承准軍機大臣字寄光緒八年六月初六日奉上諭通政使司副使張緒楷奏奉天承德縣遇有呈控事件由門丁吏役傳遞等因欽此奴才遵即密飭驛巡道按照原叅各節逐一確查去後兹據該道廣敏　稱調查承德縣押犯底簿除督署發審處尚未成招及京控遞回上控提省歸於讞局審訊及步營司各旗界獲送未定罪名各犯均歸寄押外查該縣自理詞訟共押犯八十一名逐案調卷悉心查核均係應行管押之犯並無私設班舘濫押情弊日經該縣將舊管新收開釋緣由逐日牌示頭門以便小民一目了然牌上無名被押者准予喊控立即查究惟在押人犯或因患病醫治不痊以致身故勢所難免實不至一交冬冷幾無日不有倒斃至奉省現值整頓束治勇飭各屬當堂收呈遇民間呈控事件均係該縣自行接收呈詞立予批示並不假手門丁吏役令其傳遞迨集案審訊人証之宜押宜放亦由該縣當堂發落實無廣通賄賂勾結匪徒經良訛詐情事且管押之犯每日既有牌示如果勒索不遂即行禁錮犯属人等當無不喊控之理况承德縣爲省會首邑與各上司同駐城内耳目較近寳未聞有縱容丁役勒索滋事等情禀覆前來奴才復經嚴密訪查與該道禀覆情形相符該副使所叅各節現在均無其事應毋庸議除仍嚴飭該縣嗣後遇有呈控案件務須照例訊速審結免致拖累外所有查明緣由合併附陳伏乞聖鑒謹奏軍機大臣奉旨知道了欽此 
 
