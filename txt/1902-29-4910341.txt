# 1902 - 29 - 4910341

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之填勢終難免惟冀四方善士慈悲大發慨解囊金少固無妨多則益善庶得源源接濟不致功廢半途　澤之施馨香以禱救人救徹功德無涯矣肅此佈陳伏冀慈鑒 
[訪求殿板九通啓] [  圖書集成局謹白]  
　　九通全書除武英殿本外祇有浙江局刻今各家仿印九通皆以浙局所刻爲本卽本局鉛鑄亦本浙刻兹已陸續付之剞劂詳加校勘始知浙刻本訛漏甚多經局中所延各名宿匡謬正俗悉心釐剔然尙恐留遺憾貽誤學人蓋前三通尙有别本可稽續三通與皇朝三通非得殿板原印本無以折衷夫體國經世之書將以沾溉藝林表明憲典大雅君子宜樂成人之美敢告海内藏書家如允以殿板九通嘉惠土林概然賜假敬當庋之凈几奉爲鴻寳但備臨時考覈並非逐葉披尋蠅污鼠傷决無是慮成書時别撰校勘記聲明由某氏藏本校正以彰盛美外酬新印九通數部聊伸報李之忱或先敬贈股單亦無不可夫别風淮雨識者所嗤誠荷鑒其愚衷助成美善當使薄海儒雅感頌同聲傳之後世永以爲式豈惟本局實受其賜敬登報布告倚盼來玉請奇申報館代收再股票定期本月二十日截止其售處仍在曩所 
[觀本報所紀南海吳太史禀請遊歴外洋事論以廣之]  
　　翰林院之官始於唐初雖備天子之顧問出入侍從而醫卜技術之流亦入焉職頗猥下未足爲重至元宗時置翰林待詔繼乃選文學之士號翰林供奉旋又改供奉爲學士别置學士院專掌内命厥後選用益重號爲内相晉天福五年曾廢翰林學士院其公事並歸中書舍人至開運元年復設自是歴宋元明三代相因爲例我朝官制大半本於前明翰林諸官亦仍其舊自掌院學士以至編檢俱掌制誥文史凡纂修實錄聖訓玉牒史志諸書以及直省主考學政皆預焉珥筆鑾坡聲華清要朝廷視之亦可謂重之至矣顧自明代永樂年間卽取進士中之文學優等及善書者爲翰林院庶吉士三年再試留擢編檢而翰林諸官遂專以詩賦小楷爲工其上者亦不過研究訓詁金石之學以矜淹博而於國家之政治經濟漫不經心更何論乎周知四國通逹時事哉夫國家設官分職内外庶司百執事兵刑禮樂無不責有攸歸故旣入仕途斷無餘閒再究心於經世之學惟翰院諸臣優遊藝苑聲望旣極清華苟能於木天載筆之餘留意於古今政治兼及於公法條約天算格致諸實學肄習旣久必有奇傑卓犖之土出於其間豈非内政外交兩有裨益因思康熙四十四年冬大學士以俄羅斯貿易來使齎至原文繙譯進呈上閱之諭曰此乃拉提諾托多烏祖克俄羅斯三種文也外國文有三十六字母者亦有三十字母五十字母者朕命剌麻詳考視之其來源與中國同但不分平上去聲而尙有入聲其兩字合意甚明中國平上去入四韻極精兩字合音不甚緊要是以學之者少漸至棄而不習今問翰林四聲無不知者問兩字合聲則不能知中國所有之字外國尙知之特不合耳此後翰林院宜學習外國文字夫當聖祖時中外交涉之事尙鮮而煌煌綸綍猶欲令諸詞臣考求旁行斜上之文以資實用聖祖用意之深斷非在廷諸臣所能幾及特此例旣頒未知何時復行停止抑例雖未停而翰苑諸君仍以詩賦小楷爲能並不肄習及此乎夫窮變通久易有明訓以康熙全盛之時正宜雍容揄揚潤色鴻業而聖祖猶以是爲兢兢矧當此交涉紛纭强鄰環伺安可不革除舊習究心於經濟有用之書今者皇上旣於四月二十二日明降諭旨凡編検以上各官專課政冶之學以大清會典六部則例爲宗旁及古今政書直省通志凡有闗經濟者皆當究心他如條約公法以及天算格致諸書聽其分門肄習其有願在南北洋學習者亦准其在本署呈明咨送前往著掌院學士酌定課程每月呈繳劄記擇其議論切實確有見解者選錄進呈量予奬勵其紕繆不正有害士習者立卽參劾至本月初四日又諭翰林院爲儲才之地平日並無公事從容清暇正宜明通經濟期爲有用之才以備國家任使著掌院學士將該衙門人員督飭用功於古今政治中西藝學均應切實講求務令體用兼該通知時事而無習氣限五個月後甄别一次朝廷屬望如是之殷彼諸詞臣安敢不仰體聖懷克自振拔耶邇者南海吳太史旣具禀督轅請赴外洋遊歴吾知此後接踵而起者當不乏人人才之興或可於此期之矣涉筆及此不禁拭目俟之 
[本館接奉電音]  
　　昨日午刻京師飛電傳來上諭一道敬謹譯登○十二月十八日内閣抄奉上諭兵部右侍郎著張仁黼署理欽此 
[俄營海灣]  
　　順天時報云奉天大連灣内有所謂青泥灣者自歸俄人所租卽缔造經營不遺餘力灣内當潮落時水深英度三十尺造船之塢能容載重一萬墩之巨艦二艘海面准各國來往自由全不禁阻旋又於岸上振興巿面使能住十萬人窺其用心殆將作爲亞東第一大口岸乎 
[俄路費巨]  
　　俄國某日報云十年前西伯利亞鐵路肇興時估計工費三百五十兆羅卜然至上年核算已用去七百八十兆羅卜或言此路至將來告成之日計需一千兆羅卜或英銀一萬萬磅云 
[美興海軍]  
　　順天時報云美國政府豫計自西歴一千九百二年七月一號至一千九百三年六月三十號海軍經費共需美銀一億九千八百萬圓較去年多四千二百萬圓緣今年新造兵船戰船三號巡洋船二號及添築船隝故也 
[日添領事]  
　　日本某日報云前者日本祗在上海火奴魯魯墨西哥三處設立總領事官今復擬在英之倫敦美之紐約克中國之天津及雪梨文杜里路等處委員總理交涉事務 
[推行苛例]  
　　日本某日報登有西歴本年正月九號倫敦來電云美國議政院現復議及禁限華人之例除美國本境外其所屬火奴魯魯飛獵邉兩島亦在禁限之内目下旅居其地者仍准安居樂業此後如有續往者概行禁之 
[貨棄于地]  
　　西字報云英國北京商會總礦師柯力山打列君曾在多華埠當衆論及中國礦利謂煤鐵兩物 
 
 

Page 2

 
 
遍地皆然僅以山西一省言之其煤之易于開採者可供普天下二千年之用乃竟果置弗取誠可惜也 
[神户牌籍]  
　　香港循環日報云西歴去年十二月晦日日本地方官查得英國人之寄居神户者四百七十三名口英屬印度人三十一名口柯斯利新金山人六名口坎拿大人二名緬甸人二名美國人一百三十六名口德國人一百六十名口意國人九名口那國人八名口葡國人六十六名口西班牙　八七名口法國人五十二名口荷國人十名口俄國人二名奥國人九名口丹國人十七名口瑞士國人五名口土耳其國人一名波斯希臘二國人各一名比國人四名口中國人一千七百六十七名口合共二千七百五十九名口 
[奏覆察看京師工藝局情形摺片]  
　　兼管順天府兼尹事臣徐會灃順天府府尹臣陳璧跪奏爲察看工藝局情形據實覆陳恭摺仰祈聖鑒事臣等於光緒二十七年十月二十六日接准署直隸督臣袁世凱咨開前護督臣周馥奏前翰林院侍讀學士黄思永擬就外城琉璃廠義倉收養游民創立工藝局招股試辦一片奉硃批著順天府察看情形或行或止酌核辦理欽此欽遵仰見朝廷慎重工政體察輿情聖慮周詳莫名欽佩臣等竊維政有九經勸工居一工政不修則利源外溢是工藝局一事所急宜切實舉行者也况内外城遊民徒手而無一長以教工爲收養實爲兩得之計就京城地面而論一時即未能推廣而城内城外各設一區亦必不可少創辦伊始一切章程均應斟酌妥善臣愚以爲紳辦而官督之則流弊不滋紳辦而官助之則鼓勵益力查各國工藝學堂辦法以能習他國製造之法收回利權者爲上等其次則他埠貨物爲本土所無者學製以省轉運其次則就本土舊式製造時出新意精益求精如是則工有所勸民有所歸所謂曰省月試旣禀稱事身親而目騐之非徒託空言也且開局宗旨全在養民不同牟利常有公家給欵以濟成本之不敷代爲銷售以助民力所不逮與粥廠棲流所振恤局意不相背現江南仿行工藝學堂已得大恉該前學士所定章程亦非墨守積習者比惟是小民効一手一足之勞總其成者不叅私見事方可行局中試造景泰瑯栽絨織布刻字木器銅活皆本土小民所能爲然尙屬藝事惟如寄屯米石成做豆腐兩事於藝事無涉臣等面告該前學土以此類急應停止至招集股本年給官利一節誠如原奏所稱必人所信從始克集事將來能否就緒未可預期應否照准恭候聖裁夫養民之道與教民之舉息息相通京城兵燹之餘瘡痍滿地凡可以紓民力開民智者悉宜舉行第欲觀厥成似當預杜流弊所有前學士試辦工藝局應行移設他處及日後推廣之處另有官紳續辦工藝等局均應懇請明降諭旨飭下五城御史一律認眞稽查詳加察看年終據實彚奏一次其中製造有未便於民者所行或與該局章程不符假善舉以爲名盡失本意者隨時禁止以期上體朝廷惠工恤民實事求是之至意臣等公同察看工藝局據實覆陳緣由是否有當伏乞皇太后皇上聖鑒謹奏○再臣等查該前學士黄思永擬廢義倉招股試辦工藝局惟京畿無儲糧之地五城大宛各地面倉塲而外祇有琉璃義倉官紳合籌積穀地實得中承辦之人易於過從雖所儲無多遇有荒歉之年實足濟振撫所不及去年亂後京通各處卒鮮蓋藏以後急應規復而章存儲穀石推陳出新以備荒政九城善堂廟觀閒曠甚多該局皆可設立是勸工儘有巿塲而義倉獨闗民命揆以理勢該工藝局自當及時挪移俾仍義倉之舊貫蓋同爲善舉事亦不容偏廢者也懇請明降諭旨飭下五城御史仍選官紳續籌積穀按年酌量平糶以廣皇仁而施實惠並諭令該前學士將工藝局限一個月速移他所妥爲試辦此處原有義倉後來無論衙署學堂善局永不得再請改設倉旁餘地勿令民間侵佔庶倉　幾廢而復興於地方實有裨益區區愚忱是否有當謹附片具陳伏乞聖鑒謹奏 
[法圖閩礦]  
　　南洋新加坡叻報云華歴本年九月中法領事盛稱閩省北都礦產富饒隨派礦師至宛平沼武一帶查勘礦師費四五十日之心力始查得彼處礦產大有可圖旣而日人亦派礦師察視法領事恐其捷足先得屢次商諸閩浙總督許筠菴制軍雖未知制軍若何回復而近來已有法人魏池者承辦開採之事或謂魏池爲法國富家翁或曰實係法國外交官未知孰是 
[文宗返旆]  
　　香港循環曰報云廣東提督學政文叔平大宗師巡試惠州已於本月十三日告竣十四日爲新進文童簪花十五日啓節屈指十八九日文旌當回抵五羊矣 
[罷巿抗捐]  
　　客有從徐海一帶至揚州者語本館訪事友人云彼處各邑房捐委員早已戾止各鋪户居民一聞此說羣起譁然不約而同紛紛罷巿雖經地方官邀集紳董曉以大義無如若輩性成愚悍堅不遵從刻聞委員已赴省禀陳請示遵辦說者謂房捐原爲朝廷不得已之舉大江南北已先後抽收彼處豈能獨免乎 
[四明火警]  
　　寗波采訪友人云十二月十一日之夜十二點鐘時江北岸後江塘槐花樹下邵姓家遣傭人製年糕誤遺星火一霎時轟轟烈烈四出蔓延地甲見之急鳴鑼告警遠各義社近水龍以及寗防局洋龍飛馳前往吸水狂噴迨祝融氏鎩羽而歸而樓房一十四椽已化爲灰燼矣 
[蘇臺火警]  
　　姑蘇采訪友人云本月十七日六下鐘時蘇州養育巷打缐弄某姓家傭人持火油燈至廚下作晚餐偶不經心將燈油潑翻稻草内烈燄遽發四散飛騰迨號召水龍夫四圍噴救而祝融氏興高采烈犀利無前一轉瞬間已焚去房屋七八椽鄰舍險遭殃及聞屋内有靈柩二具及一瘋癱人均付諸刼灰亦云慘矣 
[鎭郡官塲紀事]  
　　鎭江訪事友人云南洋常備江勝右軍統領杜雲秋觀察前赴姑蘇賀新任撫憲恩藝棠中丞任禧近已事畢於月之初五日乘舟遄返麾下各營弁勇咸赴江干迎迓○前者常鎭通海道長久山觀察署鎭江府許東畬太守目擊城外荷花塘年久淤塞籌集公欵會商南洋續備新湘全軍統領陳宇山軍門派勇挑濬以興水利而便舟行軍門允之月初某日會同太守及船塢委員周别駕鳳岐前往勘估涓吉初四日祀神築壩旣而軍門恐人衆易滋事端特飭管帶新湘前營李副戎懋祺妥爲照料○鎭郡辦理房捐上憲委任别駕汝霖主持其事日前别駕會同丹徒縣張允臣大令邀集紳董商議一切事宜蓋必官紳協力同謀方可籌集鉅欵也○丹徒縣張允臣大令出示曉諭定於本月初七日開徵冬漕政重催科固宜如是也 
[遼陽寒雁]  
　　營口訪事友人云此間俄兵向駐道署及毅軍糧臺電報局等處近以西營疫氣未除由俄官下令遷全侯家油坊及三義廟側新造房屋電報局係王姓之產卽于某日傳令收回○近有楊某者私印奉天善後義振票每張洋銀三元由營口廣順號恊玉棧等四家代售事爲俄官查知立卽拘拿懲辦蓋惡其名爲振捐實則設阱騙財之計也○入冬以後連得大雪俄官下令商民俟雪霽後卽雇夫掃除街道居民苦之然一或不從輙遭拘罰多者洋銀四元少者二元○日前某處小銀爐被盜行刦事主投報俄官俄官傳詰練總吳某惡其玩忽責手心若干下告以嗣後如再有前項情事惟爾是問是以日來夜巡異常嚴密宵小亦稍稍潛蹤矣 
[烟臺巷語]  
　　烟臺訪事人云向來封河之後南來貨物積滯不通近因吉泥隆及旅順口時有輪船來往故雖交冬令而南貨仍紛至沓來○此間天氣較寒力食者流多用猪皮爲履今歳道途泥　用者益多以致猪皮甚貴每鞋需大錢三百餘文亦從來所未有也○薪價甚昻每斤須大錢十文榨炭每斤二十六七文且鄉間來源不多恐繼長增高尙無底止也○上年拳匪之變各省大吏紛紛招募營勇以資防守東三省爲尤多現在議和告成漸次裁撤日前營口輪船由旅順送到遊勇三十餘名闗道李觀察立飭護軍押送出境○每屆冬令典鋪循例减息烟巿 
 
 

Page 3

 
 
素無當鋪僅有代步數家今亦一律减收俾窮民得稍沽微利 
[八閩叢談]  
　福州訪事人云向例冬間宫中開廠施粥以濟窮民今歳善後局憲一仍舊貫定於十二月初一日起南臺共設七廠派員專理共事每日兩次開杓○南臺倉前山棍徒林元宫謝三弟等六人無惡不作本月初二日傍晚時㯭扈嶼人謝依章至荒僻處　其衣服恣行姦污依章大聲呼救適洋務局勇巡邏至此將林謝擒獲其餘四人均被兎脫迨經局員高君訊明各加笞責移送縣署縣主裴大令先提依章詰問供稱路經倉前山時被棍徒曳至無人處肆行强暴林供因被依章竊去衣服勒令賠錢謝供小人素充勇丁見林與依章爲難上前解勸大令飭各笞責千餘板押候再訊依章取保開釋 
[星軺回滬]  
　　出使德國大臣吕鏡宇星使任滿回華前日附德公司某輪船抵吳淞渡登小輪船於傍晚六點鐘時抵滬本邑文武印委各員恭迎如禮 
[黄綾裹篆]  
　　昨日爲各衙門封印之期日當午蘇松太兵備道袁海觀觀察飭書吏在大堂恭設香案屬下文武印委各員咸整肅衣冠詣轅伺候九畝地道轅親兵營以及撫標滬軍營奇兵營提右營各兵勇則分執軍械旗幟列隊階除觀察衣冠而出先行拜闕禮後行拜印禮文武各員以次叩賀旋紛紛禀辭至上海縣署則並無舉動不過將印綬用黄綾封裹而已 
[戎旆赴疁]  
　　昨日江南提標右營叅將廖楚材叅戎因有要公特由滬上乘某號砲艇赴嘉定縣臨行標下各武弁咸戎裝炫赫恭送如儀 
[守戎謁道]  
　　昨日南洋普渡兵輪船鼓輪來滬午後管帶易守戎錫蕃命駕入城趨詣道轅謁見蘇松太兵備道憲袁海觀觀察禀陳防守機宜 
[譯史辭行]  
　　蘇松太兵備道轅繙譯官黄明府經農因公往揚州昨日向道憲袁海觀觀察禀辭旋於晚間附某輪船赴潤州以便翦江北渡 
[資遣難民]  
　　曰前出使日本大臣蔡和甫星使資遣遭風難民陳金標等十八名至滬移請蘇松太兵備道袁海觀觀察送赴山東原籍昨日觀察已轉飭上海縣汪瑶庭大令分别資遣矣 
[移緝會匪]  
　　昨日上海縣汪瑶庭大令接浙江湖州府志太守來文内開據竹木客商嚴善浩等禀向在上至安吉梅溪下至蘇松一帶販運竹木所有貨船經過各卡一律照章納捐近有自稱烏龍會匪首傅姓在要道地方糾衆數百人持械攔阻硬行勒詐業由袁學士具呈烏程縣請飭嚴拿懲辦已蒙程邑尊會營緝獲匪黨楊小春陳得富等到縣嚴訊收禁在案商等同聲戴德不意該匪首不知畏懼反敢匿蹟南潯迤東江浙交界之處仍然攔絶聲稱定欲報復故此貨船不敢前進商等畏之如虎禀請移咨蘇松一帶經過各州縣一體會拿嚴密訪獲以安商旅等情據此合行移請飭差協拿解究等因爰卽移會各營並派差上緊緝拿務獲解究 
[封印停訊]  
　　昨日爲文武各署封印吉期英美租界讞員張柄樞司馬須赴各署賀禧所有公堂案件不及會訊爰照會領事官並傅諭捕頭暫停訊判 
[勇丁蒙賞]  
　　前日江南機器製造局總辦毛實君觀察命駕詣砲隊營閱操已登昨報兹悉觀察回局後卽慨捐鶴俸一百六十金賞給勇丁以示奬勵 
[鯨吼聲宏]  
　　江南機器製造局總辦毛實君觀察以局中所設報警鐘其聲未能及遠飭工另製極大銅鐘一口工竣後懸諸瞭望臺上昨日令人試擊蒲牢怒吼遠聞數里外見者咸謂防患未然爲益殊匪淺鮮也 
[翻攤宜禁]  
　　粤中賭風最盛翻攤其一端也昔年滬上惟虹口有之自經捕頭嚴密查拿若輩遂闌入南巿就馬路旁賃得曲房邃室無明無夜互角輸羸勝則烟酒花銷敗則傾囊以獻甚至有攫取牀頭人簪珥或流而爲掏摸生涯者夙聞工程局總辦翁子文太守以禁革澆風爲已任風行雷厲有犯必懲意者將澈底偵查不使差勇蔽其耳目乎 
[嚴申賭禁]  
　　本邑十六鋪巡防北局委員姚穀蓀二尹訪知裏馬路一帶每有無業流民沿途設攤誘人賭博年闗將屆鄉民之入巿購貨者絡繹如梭恐被若輩所愚致受其害爰飭地甲勇丁嚴加查緝務獲究懲 
[命案候核]  
　　日前曹記川向顧阿二索取欠欵致相口角旋竟呑服生烟經人送至英界仁濟醫館求救閱時卽毒發而斃經醫館中人知照捕房捕頭派包探張寳成查明令地保投上海縣署禀請縣主汪瑶庭大令核奪 
[影戲大觀]  
　　昨晚七下鐘時主虹口中西書院講席之某君召集諸名流用影戲燈闡明格致之理媵以泰西諸名勝畫景口講指畫不憚辛劬是蓋於游戲之中寓攻錯之意者也惜執筆人嫁綫紛仍無暇躬與其盛耳 
[上海縣署瑣案]  
　　馬錦錦控陸道生强扣田價等情業經縣主汪瑶庭大令訊供未結前晚升堂復訊馬供小的將田二畝抵押與陳錦華收得洋銀三千元言定一年回贖認利六百元後賣與陸道生議定洋銀五千元陸欺小的素不識字串令代筆人寫定洋銀四千四百元且陳錦華處抵甫三月陸强於賣價中照一年計算劃還本利洋銀三千六百元受虧太巨求恩追究陸供此地議定洋銀四千四百元劃還陳錦華三千六百元馬與其弟各收一百元伊母收五十元尙餘三百五十元因有屋基抵在小的處劃收抵欵作爲清訖大令曰陳錦華抵價　千元言定一年利息六百元已屬重利盤剥况僅三月爾竟劃還利息六百元豈非串呑價銀乎遂大加申斥飭再給馬洋銀四百元交的實人保出卽日繳案○保甲總巡局移送張阿四控李山慶戚松林串呑田單一案至縣大令質訊之下張供胞兄在日有田單一紙計地一畝由親戚沈致祥借去向李山慶抵押洋銀旋被李與戚松林串呑屢索不還今者兄已逝世叩乞究追李供小的向爲羽士沈致祥將田單抵去洋銀五十元小的旋又轉向戚松林抵借十五元已還本利二十元因戚轉抵巨價急切不能購還求鑒戚稱李所供均係實情惟小的將此單轉抵洋銀三百元一時無九贖回叩求明察大令飭交的實人保出限十天内贖回田單給張具領○鹽捕中營管帶姚都戎文開據劉哨弁禀稱十一月十二日率勇緝私行經十八保三十三圖曹家橋地方被曹錫山等數十人拒捕擊傷勇丁攫去洋槍號衣等件移請提究大令准卽飭役往提無著只將地保康亦舟解案前晚升堂研訊康供小的住處離曹家橋約二里許是日聞有拒捕情事立往查詢始知鹽捕營巡勇緝獲私鹽三擔販私者均已逃逸巡勇勒令賣菜鄉民挑送至船鄉民不允巡勇卽大肆兇毆致觸衆怒與勇鬥毆勇抛棄洋槍四杆並無號衣遺下大令盤詰再三飭速將洋槍並曹錫山送案以憑訊究 
[英租界捕房紀事]  
　　著名流氓蘇阿如及小黄牛之黨羽孟榮福前在汕頭路某烟館兇毆王錢氏被控飭拘在逃未獲近來故態復萌日在四馬路中横行不法昨經包探趙銀河拘獲帶入捕房捕頭著押候解送公堂禀請讞員張柄樞司馬懲辦○偷兒王阿四潛至洋涇浜中王以梅所泊船上行竊布被一條經二百九十號巡捕拘入捕房捕頭令押候解送公堂禀請究辦○曹富財潛至蘇州河中李阿三所泊船上行竊鐵錨一具經五百三十二號巡捕拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[抗糧宜辦]  
　　廣州訪事友人云粤省搢紳之家廣置田宅應完賦課積欠良多地方官無可如何大率曲爲隠忍日前某縣公差忽將楊宅　人拘去旣而十一鋪春官第馮紳家傭人亦被差役鎖拿回署聞皆慣欠錢糧縣宰含怒已久當此籌欵孔亟之際不能再任玩延故如此風行雷厲也 
[英美租界晚堂瑣案]  
　吳尤氏控沈正芳借銀圖賴等情讞員張柄樞司馬准之前晚升堂質訊晚升堂質訊吳尤氏稱光緒十五年沈浼朱維三介紹向小婦人借去洋銀一百元立有筆據後小婦人赴天津傭於某宦家以致遷延良久迨去年返滬向之索取伊竟置之不理叩乞究追沈供此係會欵由朱維三爲証小的現實無力歸還尙求鑒宥司馬著押候傳朱到案訊追○高官林扭控畫工周錦福誘拐伊妻范氏前晚司馬升堂質訊高稱小的之妻范氏前被周拐去賃屋同居已生一子今得尋獲叩乞究懲范氏供丈夫棄家不顧小婦人無奈出外謀生周一味求恩司馬判責五百板著將姦生子領回撫養范氏交高帶回管束 
[法租界公堂瑣案]  
　　王仁卿訴稱家住本城去年二月某日納董氏爲妾至六月某日被人勾引潛逃并携去衣服首飾日前偵悉由洪源里李成夫婦誘匿因卽報知捕房由某號華捕一并拘獲今特解案請究董氏之母吳氏訴稱女兒賣與王爲妾得身價洋銀二百元曾許赡養小婦人董氏供稱屢遭凌虐受苦不堪求恩超豁讞員杜枝園大令飭發堂留養李成夫婦押候查明再核○楊伯寅前控劉少屏呑没田單大令訊得此單轉抵孔金海處因卽提孔著繳昨日孔檢呈至案大令諭令將劉少屏還押著各邀公正人理明帳目下期傳同楊伯寅等復訊核奪○郎明華前控王叔口侯少華欠銀圖賴大令將王侯二人交保出外限日理楚迄今延不清理昨日郎投案求追大令飭傳保人周鳳鳴陳永裕至案押追○張明珍前控陳王氏李蘭慶誘拐六齡幼孩托蟻媒林包氏郭趙氏等售與廣東人陳某大令著將孩交案張稱已被調換他孩大令飭將陳王氏等一并移送上海縣訊究昨日包探陶金標復將林包氏解案禀稱伊在縣署信口妄供叩求嚴辦大令諭候函詢縣署是否妄供再行訊核○章同茂酒保任瑞林稱陳金山前來飲酒乘間竊取衣服五件當塲拘獲送案請究陳供小的欲往吳淞從軍不敢犯竊大令判責手心一百下○陳潘氏訴稱女兒彩鳳被張阿虎卽阿根誘逃竊去銀押髮銀臂釧等物迨經兒子尋獲已將銀飾當去今特扭張至案請追張供小的將彩鳳首飾當得洋銀五元卽交彩鳳使用大令飭將首飾償還併枷號一月責五百板發改過所監禁半年彩鳳掌頰八十下交母領回管束○胡連奎訴稱小的在浦東川沙恒昌泰米店爲夥前日因事來滬流氓王雲發王紀生冒充包探藉端訛詐褫去皮馬褂旋復將眼鏡當洋銀八角因特指交巡捕拘案請辦王紀生一味抵賴王雲發供小的在果育堂爲庖丁不敢犯法大令判將王紀生責三百板王雲發押候查明再核○邑廟東園門口東園烟館值堂人陳阿福訴稱昨日顧祀賢竊取皮馬褂一件追至城外人贜並獲送案請辦大令判責三百板贜給失主領回○包探禀稱偷兒徐掌三在江寛輪船上竊得竹籃内所儲風帽烟具小的缉獲人贜解案請辦大令判責五百板驅逐出境○包探禀稱偷兒張阿福在小東門外吳淞碼頭竊取鄉人衣服五件小的查獲人贜解案請辦大令判責二百板一 
[美租界捕房紀事]  
　　前日跑灘賊徐阿膠混入某輪船上行竊某客所携衣物後經包探張阿五查獲帶入捕房捕頭令押候轉解公堂禀請讞員張柄樞司馬訊辦○前晚小竊吳海福至漢碧禮路某小客棧行竊布被一條携之而出適爲某包探所見拘入捕房捕頭令押候解送公堂禀請究辦○昨日午前小販李阿六趙阿狗在篷路菜巿中互毆某號巡街捕喝阻不依一并拘入捕房捕頭詰知事起細微令各押乞丐牢半日以儆 
[安慶官報]  
　　十一月二十九日署東流縣周德興辭指分安徽分缺先補用府經楊炳章到湖南人試用縣丞李振遠巡牌于步雲沈世亷均到江蘇人候補同知張廷辭辭奉委赴湘勸辦皖捐縣丞趙能壽知奉撫台委轅下收發電報差十二月初一初二日改指安徽試用道劉榮拔到浙江人號蔭薌乙亥舉人指分安徽試用知府姚肇椿到湖南人號俶詞甲午舉人初三日同知銜改指安徽試用知縣盧鏡明到湖北人指分安徽試用府經王加麟到江蘇人巡檢劉祖燕管若霖均到浙江人張春　到江西人候補知縣周啓運知奉委支應報銷局文案通判周維新知奉委洋務局差縣丞義振權知奉飭知五品頂戴註册吏目何學銘到由京騐看回初四日署懷甯縣丞董祖修謝奉撫憲札奬給五品頂戴候補州同程建猷知奉籌分所委襄辦事宜吏目傅葆元辭分泗州差遣初五日同知銜指分安徽分缺先補用晏澤瑩到湖　人號　舫女應報銷局安案知縣周啓運知到差指分安徽分缺先補用巡檢孫建五到湖北人試用巡檢朱學川到江蘇人典史張有濂到浙江人候補知府許月菡辭給咨赴引知州魏仲青知奉撫憲委帮帶護衛親軍營府照磨陳運培知奉撫台委充當文巡捕差 
[上海六馬路仁濟善堂籌振公所施子英經收各處水災振捐十一月初一至三十日第八十七次清單]  
　　初一日謝湯氏太太洋五十元陸雨記洋十六元四逹　吳經勸洋十五元李錦記十元廣利生同利公廬陽公東和公美最渝美順輪美大帳房美利船槐山堂邵九户各五元怡和仁恊記三元美記號蔣逸記董杏記三户各二○初四日故射山人募黄警記洋一百五十元潘承志堂洋一百元平陽氏洋七十元胡汪氏四十元洞庭隠名世一元五角無名氏世元　焯炯求延壽隠名氏求合家平安各洋廿元丁汪氏十六元汪味秋求妾病愈十元陳氏求合家平安洋十元銅洋二元祝封氏濟陽義莊各五元泉唐昌虚氏求妻產育平安洋二元隠名氏求資先考妣冥福并求妻子康健洋廿角恆孚銀樓五角○初五日楊栗齋洋一百元郭亮甫卅元○初六日荻杏芝洋卅元紫石山人洋廿元唐隠名三元龍洋二元○初七日尹毓蔭規元一百兩聶雲臺洋八十元○初八日楊從龍洋三元○初九日何承德堂洋廿元銅洋十元○十一日葉莠紫求妻翁氏病愈又求合家平安洋十元仰蕺山房魯二元魯鏡水一元阮和孫　魯氏各五角秦正和堂四角○十三日袁經笙洋三元○十六日佘應乾洋五十元培孫氏洋廿四元○十八日松郡沈洽昌米號來善堂洋日五元○廿一日陳祥煦洋五十元○廿四日隠名氏求妻產前諸病速愈產後平安洋廿元倪潤章爲次子幼女求喉症速愈十元吳淞黄隠名求合家平安二元○廿五日　明賢洋五十元戚桂祥求母久病速愈五元○廿八日吳淞黄隠名求妻心痛速愈雜洋六角銅洋一元○廿九日蕭藴齋大令洋二百元怡樂居來無名氏洋四十元錫堂氏求慈親强健子女易養易成求妻懷孕平安人各洋十元○三十日黔垣慶萱堂庫平銀一百兩如意軒祝兩安各五十兩全泰祐記三十兩六安室二十兩○十一月份共收元一百兩又庫平二百五十兩申元二百七十三兩六錢二分洋一千四百廿八元扯七四零五申元一千零五十七兩四錢三分四厘龍洋五元作元三兩六錢二分半小洋五十角作元三兩四錢零五厘以上共收元一千四百三十八兩零八分四釐銅洋十三元連前共收元十二萬七千一百十五兩三錢七分七厘除解各　賑欵不敷外凈墊解元七十二兩九錢三分存銅洋二百零八元八角又存水晶圖章二方鼻烟壺五隻珊瑚頂珠一座湘綉屏四幅九成宫法帖一部歴代充系歌四百部勸學篇一千部幼科醫書一百九十四部 
 
 
 

Page 10

 
 
[奏疏彚錄]  
　　頭品頂戴浙江巡撫臣任道鎔跪奏爲裁營節餉整頓操防先將辦理大概情形遵旨覆陳恭摺仰祈聖鑒事竊臣於七月二十九日承准軍機大臣字寄光緒二十七年七月十三日奉上諭各省制兵防勇積弊甚深耗餉頗巨值此時艱餉絀亟宜嚴行整頓汰弱留强著核實釐剔除素稱得力及練習洋操著有成效者毋庸裁撤外所有各省原有之緑營防勇均限於本年内裁去十分之二三及上年有事時奏請添派之勇營一併酌裁以免虚糜並將遵辦情形於兩月内覆奏等因欽此遵旨寄信前來旋准政務處咨開光緒三十七年七月三十日内閣奉上諭練兵必先選將將才端由教育而成自非廣建武備學堂挑選練習不足儲腹心干城之選但成效非旦夕可期各省學成之員現尙不敷分調惟就原有將弁樸實勤奮者遴選擢用著將　營精選分爲常備續備以警善軍一律操習新式槍砲認眞訓練以成勁旅仍隨時嚴切考校等因欽此仰見聖朝力圖富强振興戎政欽悚莫名伏查浙江勇營自歴年籌辦防務疉次增募上年派軍入衛沿海籌防援剿衢州土匪均　倉卒招募雖事定之後卽議遣撤而存留營數層遞積累日益加多較之十餘年前數已逾倍昔年物力尙裕庫欵勉敷應撥今則閭閣凋敝時局艱難以日見枯竭之餉源供積年遞增之口食綜計出入相去懸殊籌濟無方惟資挪墊致司局各項要欵無不羅掘一空此後挪無可挪實有岌岌不終日之勢臣抵任後詳加體察非將防營歸併减裁不能舒目前之急欽奉寄諭飭令整頓釐易尤宜實力奉行惟浙省爲海疆要地浙西嘉湖等處濵近太湖　港紛歧私梟充斥浙東民風强悍寗紹之大嵐山接連台州健跳一帶盜匪出没衢處等府與江閩兩省接界車巒迭嶂伏莽滋多内地則教堂林立易啓爭端非有得力勇營巡防彈壓無以遏絶亂萌故以防務而論則布置難周有百密一疏之慮以餉力而論則耗費已甚有左支右絀之虞臣數月以來昕夕焦思於力圖撙節之中求逐漸振興之效現在酌定辦法將各營新招勇丁及羸弱充數者悉行裁汰各就地情形勢或全營遣撤或改營爲旗擇要設防共分七路曰省防兼顧紹屬計留五營曰嘉防兼顧台浦海口計留二營四旗曰湖防計留一營三旗曰寍防兼顧鎭海海口計留二營五旗曰台防計留二營四旗曰温防兼顧處州計留一營四旗至衢防兼顧金　兩府原駐之精勝五旗及福强軍因剿捕土匪暫緩裁改統計各防存留營旗並親兵衛隊緝捕各哨勇共十五營二十六旗有零較之原有額勇約計减去四千人之譜各軍名目錯雜令一律改爲常備等軍以眧劃一惟遣勇過多地方空虚必須逐漸部署台屬地曠民悍應俟冬防後方能料理竣事其名數餉數容督飭局員詳細核明再奏咨立案此裁營節餉之大概情形也近以地方多故防勇零星分布雜居民間操務廢弛幾與汛兵無異兹擬併散爲整以便歸壘合操省會及外府扼要處所挑選精壯屯紥數營責令苦練勤操專備有事征調其次要各地分隊梭巡更委調練免致溺於便安每届三月校閱一次省城由臣看操外府派員代閱庶操練之勤惰陣技之生熟得以切實考核酌量去留使人人皆有警惕之心卽可一振頽靡之習至新式槍械軍中利器操用宜歸一律已飭各營於裝缷機括測瞄缐準等事逐細研求勤習端架手法務極精純以期緩急足恃省中存儲新槍現尙不敷分撥先令局員清查修整俟欵項稍裕再富添購備用此整頓操防之大概情形也自來勇丁之强弱視將領之賢否爲轉移恭繹諭旨練兵必先選將誠爲扼要之至言今日選將之方一在藝學之精嫻在志氣之忠正歴溯只興立功諸名　無不由艱苦磨練而成承平日久將領皆習於偷安酬酢饋遺其熟媚更甚於文吏一切浮費取給勇糧而虚伍缺額等弊因之而生臣察知積弊所由來常以崇實黜華再三申儆並頒條約通飭各營務令砥礦廉隅屏絶酬應樸誠奮勉者必加奬拔　冗貪劣者卽予撤叅庶使革面洗心痛除痼習至行軍機要將弁必宜講求前此奏設武備學堂以限於經費未能擴充兹令各軍略仿隨營學堂之例選擇哨弁之年力正壯粗知文義者住統領酌立課程令軍教習課以操章戰法測量繪圖等事互相傳習日漸貫通冀以預儲將才不獨裨益營務上九本根至計目前所最急者也怕是練兵籌餉二者相因浙省防餉冋指釐金近年撥欵加增而收數日絀力難供支致計授要需必待騰挪應付卽此次裁定後出入相權尙虞短缺非本有原支額欵裁遣一營卽騰出一營之餉也臣疆寄謬膺濟時無策惟有力除浮冗以節度支激厲軍心務求實效以期仰副聖主　　誥誠之至意至浙東西襟帶江湖兼轄洋面地勢重要原有内河外海水師往來巡緝尙慮不敷擬請暫緩裁减所有裁營節餉整頓操防辦理大概緣由除咨部查照外理合會同閩浙總督臣許應騤恭摺具陳伏乞皇太后皇上聖鑒訓示再制兵一項容會商定議另行覆奏合併陳明謹奏奉硃批著卽力除浮冗認眞整頓以資得力欽此 
青州副都統奴才噶嚕岱跪奏爲叅辦不堪勝任之防禦各員恭摺奏聞仰祈聖鑒事竊查青州廂紅旗防禦林芳廂藍旗防禦喜在辦理旗務均屬不堪得力奴才正在整頓營伍之際凡遇公事力除積習亟宜認眞查辦不敢稍涉因循惟查該員等辦事雖有未合而年力尙强猶可觀其後效相應請旨將防禦林芳喜在等二員均以驍騎校降補以示懲警所有奴才叅辦防禦降補驍騎校緣由理合恭摺具奏伏乞皇太后皇上聖鑒訓示遵行謹奏奉硃批著照所請兵部知道欽此 
頭品頂戴革職留任河南巡撫奴才松壽跪奏爲查明本年春夏兩季所有新舊咨交京控各案分别已結未結循章彚奏恭摺仰祈聖鑒事竊准部咨於咨交各案每届半年將已未結數彚奏一次歴經遵辦在案兹查光緒二十七年正月初一日起至六月底止審結張孫氏一起尙有未結李張氏鄒國勳劉新壯黄文方趙崇德劉新回李崇正楊廣平李文考賈聖如吳士英蔡魏氏劉賓賢喬潤富許升堂張悅平黄心應潘嵩峯傳良粥熊海先周懷仁張景德白廷宣蘇四存李曹氏楊正師楊照澄趙玉川陳垣田洪氏三十起並續准咨交熊兆瑞一起連舊案未結共三十一起均因杳傳要證未到先後咨部展限並非無故遲逾據藩臬兩司會詳請奏前來奴才覆查無異除飭催承審各員將未結之案赶緊提傳人證從速訊結詳咨外理合恭摺具陳伏乞皇太后皇上聖鑒謹奏奉硃批刑部知道欽此 
經筵講官工部尙書臣松溎等謹奏爲請旨事竊臣部出有屯田司額題滿洲主事一缺臣等查有京察一等筆帖式德陞老成練逹辦事謹慎堪以擬正定信年强才裕辦事實心堪以擬陪該員等是否合例咨查吏部去後兹據覆稱係合例應題之員等語臣專遵照新章開單奏補恭請欽定伏候命下臣部　咨吏部遵奉施行理合恭摺具陳伏乞皇太后皇上聖鑒再此摺係留京工部主稿合併聲明爲此謹奏請旨奉硃筆圈出德陞欽此 
督辦前路糧臺陜西巡撫奴才升允跪奏爲遵旨核奬恭摺仰祈聖鑒事竊准兵部咨稱奴才在西安奏保陜西修理蹕路護衛行宫各營旗員弁一案護衛行宫之員准照異常勞績請奬其修理蹕路各員應照尋常勞績請奬飭卽分晣註明覆奏再行核議於本年十月初四日具奏奉旨依議欽此欽遵咨行前來奴才遵即覆查護衛行宫四員修理蹕路十員謹照原擬分晣　具清單恭呈御覽合無仰懇天恩俯如所請出自逾格鴻慈所有遵旨核奬緣由謹會同陜甘總督臣崧蕃陜西固原提督臣鄧增繕摺具陳伏乞皇太后皇上聖鑒訓示謹奏奉硃批依議欽此 
 
