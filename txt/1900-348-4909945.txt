# 1900 - 348 - 4909945

 

Page 1

 
 
[勸募濟急局捐欵]  
[申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[防患芻言]  
　　嘗讀蕭山毛大可文集謂各省火患之多以湖北之漢口浙江之杭州爲最甚蓋以彼二處户口旣甚稠密而所建之屋大半取資於竹木雖墻壁亦鮮用瓦石者以故　經失火往往延燒數百千家貲財之損失無論矣甚有一家數口悉化劫灰其慘怛誠有不忍言者是非天意之獨酷抑亦人謀之不臧也滬上自闢爲通商口岸市肆之盛數倍於杭州漢口中外人民之受廛而居者當西人於前數年核算已有二十四萬餘名口迄今日盛月增當又不止此數人烟之密既中於他處火災之多因亦甲於他處屈計英法美三租界以及新闢租界城廂内外鮮有一月不告火警者甚至一日之内一夜之間火厄頻遭蒲牢屢吼是豈吳回氏專以滬上爲息壤耶夫亦居民狃於目前未能預爲計及故得以抵隙蹈瑕肆其猖獗耳所幸房屋既鮮用竹木而救火會各西人一聞警報又能驅車疾馳救援惟恐不及故不旋踵卽得以火滅烟消是亦可見西人趨事之速而弭患之精矣雖然竊猶有進者滬瀆精華半萃於福州路一帶酒樓茶肆烟館戲園棟宇崇閎鱗次櫛比每當新月初上明燈齊張遊人之薈萃於其間者幾於連袂成帷揮汗成雨偶於笙管敖曹諧謔競作之際一聞火警無不爭先恐後奪路爭趨斯時聲若雷喧勢如潮湧婦穉之心急足違者往往趨避不及因而折釵墮珥大受驚惶推原其故蓋因内雖廣塲大啓寛展有餘而出入之路祇留一處一經擁塞則咽喉既扼進退不克自如而倉卒之間遂有不堪設想者猶憶從前天儀戯園被災後卽經工部局董傳諭各園主於重建時必須多闢門户俾偶遭不測不致有擁擠之虞愚謂戯園既宜如是其餘酒樓茶肆烟館亦宜仿而行之必須四通八達處處可行然後有事時可免心存惶急至各里内所建居民房屋縱橫交錯經緯分明大抵四處可以通行者居多然亦有狹巷之中路轉峰回祗通一面者一經遇禍設想何堪卽如本月二十五日之夜本邑英租界香粉弄某姓家失火當時祇知焚斃女孩一口乃事後各家從瓦礫堆中細細檢尋知尙有某姓家傭婦一口及某甲之妻女二日不知姓名之男婦二名口均已葬身火窟爛額焦頭夫當夜之火並不甚烈乃焚斃者竟有五六人之多蓋因此巷僅通前街以致火起時無從逃出在當日建屋時不過多占尺寸之地以爲獲貲可以稍豐不料釀禍竟至如是之巨今往事已矣以後凡有重建房屋者宜由工部局董飭人前往相度地勢必須四面皆有出路方准興工若祗一路可通則必竭力禁阻違者罰之至現在已經造成者亦宜諭令拆改否則宜求所以防患之策而不可徒存徼倖之心蓋慮亡乃可圖存有備方能無患凡事皆然而於火爲尤甚今者時届隆冬正祝融氏乘隙思動之際吾願居家者預籌曲突徙薪之策尤願臨民者早懷徹桑綢户之思聊布芻言幸挅納焉 
[解銀赴陝]  
　　漢口訪事友人來書云鄂垣鑄錢局前經大吏札飭攺爲新銀圓局專鑄小銀錢俾與龍銀相輔而行刻下督憲張香帥見秦中制錢缺之而翠華西幸需用良多爰飭局憲赶緊鼓鑄若干分期解往秦中以資接濟 
[文星指潤]  
　　鎭江訪事友人云前者江蘇提督學政瞿子玖大宗師接奉電傳上諭升授工部尙書擬俟新任到後卽交卸篆務趨赴西安行在載見龍光本月二十三日淸晨九點鐘時乘通濟官輸船過京口江勝新湘各營勇咸往江干排隊迎迓長江水師提督黃芍巖宮保常鎭通海兵備道長久山觀察京口副都統吉晉軒統制均詣舟次謁見宗師以禮延入互叙寒暄迨午時卽傳諭啓輪溯江上駛 
[中丞蒞鄂]  
　　武昌訪事友人云正任河南藩司簡授湖北巡撫景月汀中丞欽承恩命開府鄂中官塲接到電音知憲節由汴梁取道袁江馳赴金陵謁見兩江總督兼南洋通商大臣劉峴帥面述要公事畢後於本月二十日由金陵乘江裕輪船上泝屈計三日之内可抵鄂垣江夏縣陳大令爰飭辦差丁役將撫轅内外丹堊一新未幾司道各官咸詣皇華館江干迎迓二十三日辰刻憲舟抵漢兩岸防營鳴咆致敬聲若聨珠中丞旋登滿江紅船帶以小輪船渡江抵武昌下椗文武各官爭先祗謁脚靴手版歴碌異常中丞於舟次分别接見旋卽排導至撫轅駐節至何日接篆任事刻下尙未見明文也 
[總統得人]  
　　金陵訪事友人云前者兩江總督兼南洋通商大臣劉峴帥以麾下標防各營分布各要隘並駐紥沿江沿海各砲臺雖皆統以武職大員無如軍令不嚴營規未肅以致赳赳桓桓之士時出外滋生事端爰委記名提督正任福山鎭總兵護軍等營統領楊鏡巖軍門金龍兼統新兵營曁山西大同鎭總兵劉華軒鎭軍赴晉時所留各軍並由濟寗來南之元字三營至王總戎世雄所統衡字某營未隨赴陝飭改爲護軍副營亦歸軍門統率所有兩江各砲臺一切弁勇悉歸節制以一事權刊刻木質關防一顆文曰總統護軍親軍新兵元字等營節制兩江各砲臺之關防擇吉十月二十三日頒發到營以昭信守軍門敬謹接受隨趨詣督轅禀謝省中司道兩協以下各文武員弁聞之均往營中道賀 
[統領任事]  
　　杭州訪事人云本月二十日調統省防各軍之王副戎立堂由乍浦交卸營務來省禀到擇吉二十二日辰刻到營治事届期先恭設香案望闕謝恩然後拜受關防升坐公座各營員弁叅謁禮畢勇丁放槍一排以申誠敬次日調集勇丁至羅木營點名并查檢軍實前統領張觀察交卸後定於二十四日赴蘇接辦督銷局事 
 
 

Page 2

 
 
[簡閱旗兵]  
　　杭州訪事友人云省垣每届冬令駐防八旗兵丁例有會操之典由鎭浙將軍定期請撫憲公同校閱本届軍憲常留守擇於本月二十二日舉行先期備文咨請浙江撫憲惲菘耘大中丞親臨大校塲閱操是日黎明時左右兩協領率同佐領三十二員調齊八旗兵士在轅門伺候少頃留守及德于二都統先後戾止迨辰初中丞排導詣演武廳降輿軍憲延入官廳略叙寒暄隨步至演武廳升座由兩協領傳令開操先演各陣繼以洋槍打靶至午刻始竣事中丞擇尤給奬然後排導回轅 
[示拿匪類]  
　　鎭江訪事友人云長江水師提督總統江勝全軍黃芍巖宫保常鎭通海道兵備兼鎭江關監督長久山觀察於本月二十二日會銜出示曰爲嚴禁事照得鎭江爲通商口岸五方雜處良莠不齊每有匪徒游勇地棍溷跡其間乘機肇釁或藉端生事搶掠詐訛無惡不作大爲地方之害迭經各前道曁本軍門本道分别示禁飭拿在案兹本軍門本道等訪聞西城外一帶仍有不法之徒冐充兵勇携帶風砲尖刀成羣結隊橫行街市毫無忌憚或毁鬧戯館或闖擾良家甚或護梟運私通匪搶刼種種兇暴情形言之殊堪髮指若不拿獲嚴懲何足以懾匪膽而安民生除由本軍門傳諭所部各營隨時查拿解究並由本道分飭地方文武各官一體拿辦外合亟會銜出示嚴禁爲此示仰鎭郡軍民諸色人等知悉爾等須知在營兵勇無不恪守營規斷無私自出營滋生事端之理自示之後如有身帶尖刀風砲在外遊蕩之人必非善類許巡查文武各員弁悉數拿獲綑送來轅以憑提訊明確按照軍法斬梟示衆俾昭炯戒本軍門本道等嫉惡如仇勿謂言之不預也其各凛遵毋違切切特示 
[巨匪成禽]  
　　蕪湖訪事友人云近數年來小刀會匪遍布於大江南北而尤以江北之無和二州爲最盛每夜行劫鄉村必先將事主捆縛高吊以油紙捻爇火薰其鼻逼索藏銀如不吐實更以巨捻作銀燭燒之較之昔年捻匪頭目苗霈霖等人尤爲兇惡幸大憲調勇往剿並高懸重賞購線緝拿竭數月之力始得渠魁授首羽黨濳蹤惟開山放票之匪首王子彪駱海淸王三温毛渾號三千歲等人至今漏網本月初九日安徽撫標武衛湘軍副五營統領李本卿軍門由揚州五臺山回皖公幹道經東西梁山察看砲臺適逸匪王三温毛濳歸舊巢卽借調精健右營勇數十名不動聲色黑夜渡江至雍家鎭探知王匪窩頓處前後圍住破扉直入當塲擒獲連其兄王二毛移送蕪湖縣署縣主陳大令嚴行訊鞫供認去冬行刼施家橋某姓家輪姦婦女及搶劫曰渡橋某鋪等案因卽錄供收禁禀請徽寗池太廣兵備道吳季卿觀察按律定罪至王二毛尙能安分營生由宗族邀集鄉耆聨名投縣保釋大令訊其何以不並其弟保之則異口同聲對以王三温毛爲害鄉里惡蹟昭彰不敢保回自貽伊戚大令笑而頷之禀白道轅釋其兄而懲其弟可見薰蕕異器公道自在人心也 
[催繳餉銀]  
　　蕪湖訪事友人云兩江衡字營前由蕪湖巨紳崔惠人星使等聨名投江寗省垣禀准督憲劉峴帥乞調來蕪以禦匪亂所需餉項禀定由蕪湖籌防捐内按月協助銀三千兩迨中秋節後地方漸次敉平以致紳富兩捐藉詞推諉商民尤而效之相率徘徊觀望遂致此項協餉迄今已將四月均由當道賠墊道憲吳李卿觀察憂之一再設筵邀集紳商善言規勸迄無成議近者峴帥以此軍由崔星使及諸紳自行請調來蕪保衛桑梓月餉關繫緊要豈容任意惟延用特照會星使略謂每月應繳協餉寗局勢難久賠貴紳等爲民倡率自應仰體時艱終始不渝等因想星使久爲江東翹楚此舉又係造福閭閻之事必能現身說法慷慨樂輸使彼守錢虜愧悔無地也 
[續獲要犯]  
　　杭州訪事友人云衢州西安縣匪人戕官閙教一案至今尙未讞成所有首從各犯先後訪拿解省多至五十餘名大憲札委曾任實缺州縣十餘員在杭州府署訊鞫關防嚴密外人莫能探悉供詞惟聞爲首者係世家子羅姓兄弟及舟人嚴某尙有多人未經到案大憲密飭衢州府趙太守務獲嚴懲旋又獲到十四名由太守札委候補縣徐大令寶鎔吳大令本管解并移請敖鎭軍添派兵士四十名沿途護衛本月二十二日已押解到省收入府署獄中矣 
[票匪逞刁]  
　　漢口訪事友人云前者鄂垣拘獲僞造臺票之孫玉亭何桂林陳海山諸匪歴經推鞫至今未定罪名聞陳匪曾充臬署公差富有家資一切均歸伊墊付目下孔何二匪已將實情和盤托出毫不隱瞞而陳匪始終狡展不承且更任意誣攀圖興大獄故上憲須再加研鞫後然後明正典刑也 
[失占日食]  
　　金陵訪事友人云省垣每届日月食之期先一月由陰陽生禀知上元江甯兩縣主轉報府道以上各官以便屇時敬謹護救本年十月某日某時日食陰陽生王少南不先具報致各署茫然不知失於護救事經江寗縣孫鼎甫大令查悉以其非尋常疏忽可比特傳案嚴加申斥不意王不自任過强辯不休大令諭以大淸律例載明天文生失占天象例應杖責問徒爾應得罪名正與此相類本應按律究治姑從寛典判令掌頰五十下以示薄懲王引爲大辱竟於日前大啓上元江寗兩縣靑雲樓徧延紳士以大令擅責文生乞代聨名上控而不和咎有應得不値識者一笑也 
[賢令去思]  
　　蕪湖訪事友人云署湖蕪縣張筱珊大令在任年餘瓜期已及本月十九日交卸篆務挈眷回皖屬下紳商爭以牌匾及萬民衣傘餽贈廣帮米商所餽牌曰誠能致雨力可廻瀾本帮米商牌曰江東日麗吳楚風淸百家鋪店商牌曰萬家棠蔭西境花封闔邑紳耆牌曰政崇寛大治尙廉明冬日可愛秋月同賡力除積弊俯順輿情寗人和衆息事解紛花封百里澤被羣黎皆紀實也此外士林之撰爲碑記序頌以壯行色者積成一帙顏曰襄水雪鴻集首冠崔星使序文殿以大令留别詩三十首鴻文鉅製名作如林現已梓行遍贈同里若大令者可爲文苑儒林獨占一席矣 
[准緩試期]  
　　松江訪事人云前者江蘇提督學政瞿子玖大宗師行文松江府屬定期本年十一月初一日縣試十二月初一日府試府尊余石蓀太守以和局未定時事多艱詳請展緩至明春二月初一日縣試三月初一日府試本月某日府署奉到宗師批文准如所請太守遂轉飭各屬一體遵行 
[蓄水備患]  
　　安慶訪事人云省垣高井頭有硃砂井焉兵燹後近處漸成市廛井遂枯涸前臬憲趙廉訪見地方火患甚多因慨捐廉俸在城廂内外廣設水池而硃吵井亦遂改爲蓄水之處今冬天時苦旱保甲總辦馮詠蘅觀察懷寗縣主姚大令諭令團董汪某會同各坊團董將所有水池一律注滿以備不虞近日各處挑水夫絡繹於道亦地方之善政也 
[粤垣火警]  
　　廣州訪事友人云本月初十日之晚九下鐘時太平門内濠畔街日昇昌票號對門廣生祥皮枕店失火經各水龍救熄僅燬房屋一椽餘未殃及亦幸矣哉 
[閩省官塲紀事]  
　　福州訪事友人云自臺灣割畀日本後臺中府黎伯鄂太守卽渡海而返聽鼓閩垣旋由大憲委辦福寗釐局事務現在瓜期已届回省銷差上憲札委前赴南洋小呂宋各埠勸辦振捐○福州船政鑄錢二局現由大憲委補用同知柴司　棠辦理○福州府徐太守奉閩浙總督許筠𤲅制軍札委護理興泉永兵備道篆務已於某日赴督轅禀謝擇吉履新○正任某縣知縣調署霞浦縣篆務某大令因病請假遺缺由藩憲張方伯札委候補知縣宋大令尊爵前往署理○同安縣知縣鍾大令國華因病請假遺缺由藩憲張方伯札委優貢知縣王大令廣中署理 
 
 

Page 3

 
 
[鄂省官塲紀事]  
　　漢口訪事友人云漢陽鎭總兵周鎭軍於巡閱各汛水操時感受時症因之請假十天俾得息心醫治○本月二十二日爲漢陽鳳山書院師課之期生員經文題先王子　困窮一節策題顧亭林謂治亂之關在人心風俗而轉移人心整頓風俗則教化綱紀不可闕試卽教化綱紀詳言之童生經文題將帥之士使爲諸侯名之曰建槖論題文章止於潤身政事所以及物論通塲詩題擬杜工部收京二首用原韻○湖北候補縣王大令秉壽經上憲委赴夾洵口查探入陝道里以便設局分運餉銀○稽查鄂垣文昌門委員胡鶴年大令瓜期已滿上憲以其謹愼從公遂飭留辦一年以資熟手 
[贑省官塲紀事]  
　　南昌訪事友人云正任江西藩司護理巡撫張筱船中丞涓吉本月十五日接受撫篆署江西督糧道黃子奇觀察同日接受道篆署江西藩司李少歴方伯擇吉十七日接受藩篆前江西撫憲松鶴齡中丞交卸篆務後筮期十八日起程張中丞飭水師砲船及文巡捕施少尹謙武巡捕陳千戎鼎元護送抵蘇南昌府江訒吾太守及南昌縣江雲卿新建縣孔顯儒兩明府則均恭送出境○前九江鎭總兵宋佩珍鎭軍奉檄調署安徽壽春鎭總兵篆務蒞任後軍政殷繁需人襄理因謁見大憲指調金叅軍沛田隨營差遣大憲允之叅軍遂於本月某日禀辭就道 
[潯郡官塲紀事]  
　　九江訪事人云正任河南布政使簡授江西巡撫景月汀中丞由汴赴江寗謁見兩江總督劉峴帥後正擬俶裝赴任旋奉調補湖北巡撫之命遂由江寗至鄂本月二十二日道出潯陽潯城文武各員均至江干迎送選鋒定字江安新勁等營亦列隊鳴槍以申敬意前九江鎭總兵宋佩珍鎭軍札委白琨舲遊戎管帶新勁營勇丁已於本月中浣某日赴營任事矣 
[上海官塲紀事]  
　　昨日午後駐滬英總領事署繙譯官梅爾思君命駕詣道轅拜會蘇松太兵備道兼江海關監督余晉珊觀察茗談良久始握手言别○昨日湖南補用府楊太守廷樑因公過滬命駕詣道轅拜會蘇松太兵備道憲余晉珊觀察繼復至上海縣署投刺縣主汪瑤庭大令飭丁擋駕○昨日寳山縣金苕靑大令因公來滬命駕詣道轅謁見道憲余觀察面陳公務旋至縣署拜會縣主汪大令大令延入花廳茗談良久而别 
[縣訊殺人案]  
　　惡棍顧爛頭小老槍等戳斃同類孟金定一案前經上海縣主汪瑤庭大令訊究供出同黨生瘡麻子及寗波瑞生兩犯正在飭捕密拿前日由英美租界公廨讞員張柄樞司馬拘獲生瘡麻子移送到縣大令立卽升堂研訊生瘡麻子供小的姓陳名培生籍隷本邑向在虹口小本營生不敢妄爲孟金定如何被害實不知情大令命提小老槍卽胡長生質對小老槍供顧與孟本有仇隙是日探知孟在新閘左近遂邀同生瘡麻子寗波瑞生至虹口糾約小的往新閘閒遊小的不知其計貿然隨往及至北泥城橋附近欲人某飯店果腹忽聞生瘡麻子喚曰孟金定來矣旋見孟乘東洋車至寗波瑞生口稱被孟積欠洋銀五元欲向索取旋由顧叱令下車孟見勢不佳意圖逃逸被顧扯住衣襟掄拳猛擊一下致孟立時身死大令謂爾此次所供與前堂不符遂喝令掌頰責至十下籲稱小的願供大令遂命停刑隨供稱孟被顧兇毆後由小的扭住胸前生瘡麻子拽住髮辮寍波瑞生拔刀連戳數下時生瘡麻子亦手執刺刀惟曾否加功小的尙未看明叩求鑒宥顧供小的與孟雖因爭裝糧米積成仇隙然是日苟非寗波瑞生向索欠款小的並無謀害之心實因寗波瑞生積恨已深是以用刀戳斃小的惟在旁解勸而已並未帮兇大令謂爾係著名江湖惡丐前因沈義心被人戳斃牽涉到案何以經人保出後仍不改過又肇禍端姑念腿傷未痊免加笞責著押候緩日刑訊生瘡麻子刁狡不肯供認大令喝責二百板旋又上天平架始供小的惟拽孟髮辮並未用刀向戳孟之性命確係甯波瑞生與顧爛頭兩人所害求賜矝全大令飭將生瘡麻子釘鐐收所小老槍改收外監聽候訊核 
[縣訊毆差案]  
　　本邑浦東梅家行巡防局委員某二尹函致上海縣署内開日前二十一保十三圖鄉民某甲因事來案呈控照章著地保李秋堂拘提被告李保竟任意遷延置之不理不得已派令局勇協差往拘不意李保膽敢毆擊差勇請提究辦以警兇頑縣主汪瑤庭大令准之派差傳到李保前晚升堂研訊李保禀稱是日彼處正在迎神賽會差勇貿貿然來適與會中人碰撞兩不相讓致被會中人攢毆其時小的因有要公他往並不在塲叩求鑒宥大令予限三日著將行兇之會中人解案候懲違則定行血比 
[西兵肇禍]  
　　前日午後五點鐘時甲乙丙三西兵同至本邑虹口斐倫路第三百五十九號門牌某粤妓家尋歡買笑不知因何逢彼之怒大肆雄威有婢女陳大喜者當紛紛擾擾之際不及避讓致被毆傷迨各兵一哄而散始由七十鳥將陳婢送至捕房捕頭騐得受傷屬實令舁送同仁醫院醫治一面派四十三號西包探及華包探邵仁初前往查拿至則各兵已蹤影杳然大約須請統帶官查明核辦矣是晚又有張德坤者投捕房訴稱小的賃得斐倫路二百零九號門牌房屋開設雜貨店刻有某國兵士五六名飲酒過醉闖入店中將器物任情擊毁請派包探速往拘拿捕頭詢悉情由令四十三號西包探及華包探劉阿炳前往兠拿兩包探見各兵已逃逸無蹤乃告以聽候查明肇事人姓中禀請統帶西員嚴行懲辦 
[南市瑣譚]  
　　本邑南市新馬路浦灘祥記馬頭一帶各水果行每將貨物堆積馬路中行路者殊多不便邇爲馬路工程局總辦程雨村大令所知飭差知照各行嗣後不准再行堆積違者嚴懲○南市洞庭山馬頭有某甲者娶妻某氏性頗悍潑人皆以雌虎目之交謫之聲時達於户外前日不知因何又占脫輻之爻氏忿甚潜購生鴉片烟呑服未幾毒發呻吟家中人察知有異急覔取西藥和水灌之得將烟毒吐出而愈然亦險矣○前日烏山船户孫某由某埠裝運紹酒百餘罎駛至浦江正待起岸適爲籌餉貨捐局巡丁查知以其並未報捐禀知總辦林太守將船扣留聽候照章科罰 
[上海巡局紀事]  
　　有武生郭松泉者向在江南機器製造局充當工匠前日薄暮時偕同廠工人宋小四等在高昌廟左近壙地上與鍊鋼厰工匠趙錫華練習武藝旋忽起釁以致互毆高昌廟巡防局委員馬午橋叅軍聞之恐釀事端飭勇拘案研訊郭植立不跪二尹惡其無禮判責手心四十下隨又將宋趙各責三十下交工頭嚴加約束任得再滋事端○日前鄉人范子雲由某處雇船載棉花兩包至滬小泊南市萬裕馬頭縣署捕役蔡錫之夥王阿炳悞認竊贓將船扣留向之訛詐范忿甚控諸二十三七鋪巡防局局員邱友林二尹研訊之下著將王笞責若干板棉花暫行留局俟范倩妥實人具狀領去昨日大東門稽查委員沈某函致二尹請將棉花給予領回并稱蔡捕辦事鹵莾務請嚴究以儆將來不知二尹如何辦理也 
[安旋故里]  
　　近由京津被難士商附輪回滬者凡杭嘉湖紹蘇五府人氏均可由内河輪船旋里敝會各給船票並代給酒飯資所有姓氏人數開列於下十月初九日孫姓男二女一賀姓男二女三兪姓男女四小孩五往湖州陳姓男二女一傅姓男二金姓男一女一蔣姓男一羅姓男一女一小孩一往杭州徐姓男二女一往嘉興初十日林姓男一女二劉姓男女各一小孩四往杭州十三日沈姓男一女一小孩一張姓男一女一沈姓男四女一小孩一往蘇州十四日周姓一張姓一丁姓一往杭州毛姓男二往湖州十五日胡姓男三女一小孩一往蘇州十六日趙姓男一兪姓男一吳姓男一呂姓男一沈姓男一嚴姓男一往杭州十七日咎姓男一往蘇州十八日費姓男一往湖州上海三馬路協濟善會尤炯楊兆鏊丁紹芬等謹錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　强盛氏投英美租界公廨控楊荆珊借貸不還讞員張柄樞司馬准詞飭提兩造前晚升堂集訊强盛氏遣其姪强瑞福投案供稱强盛氏係小的之伯母前者楊荆珊浼王廷常介紹借去洋銀一百元後僅還過三十元餘欠向索無著叩乞究追楊荆珊供小的在治下開設恒興小客棧光緒二十三年友人陳介生虧欠强姓票據洋銀七十元以小的應付之會欵作抵由小的出立借票後還過洋銀三十九元餘欠實因無力措償叩求寛限司馬判令照據折還洋銀五十元交人保出限年内歸淸違干未便○前者鴇婦彭和太控裘桂明誘令妓女大寳逃逸等情張司馬訊得該鴇不應買良爲娼著具呈安分切結然後斥釋將裘桂明押交大寳到案以便覆訊前晚裘將大寳卽周顧氏交案司馬研詰之下周顧氏供稱小婦人係本邑人前由丈夫周子良賣入彭鴇所開花烟館取去身價洋銀四十元小婦人不願爲娼潛從裘桂明往江北惟求恩宥司馬責令繳出身價洋銀四十元然後傳其叔顧桂榮具領回家裘桂明飭具安分切結釋之使歸○鴇兒尤張氏訴稱女兒阿巧前在兆貴里賣娼後經狎客陳宿賢納諸簉室帶去首飾衣服所値甚鉅而應付身價尙未交淸叩求提案究追司馬諭令暫退候飭差提訊核奪○女尼文通控葛吳氏借欠不還張司馬准詞飭差將葛吳氏提到旋由鴻文書局主葛成中投案訴稱葛吳氏係職員之妾文通所控欠欵實係虚誣是以臨審避不投到求將葛吳氏交職員帶回司馬謂案既控准飭提虚實均應候訊著葛吳氏覓的實人保出候傳原告文通質訊毋得遲延 
[英美租界公堂瑣案]  
　　陸老物在路搶取沈阿弟所戴毡帽經包探王湘洲拘獲解案請究讞員張柄樞司馬商之白繙譯判責三百板枷號半月帽給還失主○蔡林生竊取老公茂洋行棧内花袋一口經某包探拘獲解案請究司馬判責手心五十下○江小山竊取吳阿二家小車一輛窩頓徐阿五家經包探劉阿炳查獲解案請究徐供小的不知竊贓是以受寄江供小的因見小車碍路故代寄存不敢犯竊司馬謂車在家中非竊而何判各責一百板車給吳領去○王連生楊春富竊取顧同豐家布衣三件經包探張阿五拘獲解案請究司馬判各責二百板管押捕房半月贓給失主領去○陳錦山竊取洪阿來家水烟袋一枝經某包探拘獲解案請究司馬判責一百板贓給失主領去○江北某邑人金義桂向其兄義和借錢不遂攫去東洋車捐照兩張旋經義和查知投報捕房捕頭令包探顧福其拘獲解案請究義和申訴前情義桂供小的因欲回籍省親向胞兄借取川費洋銀兩元不敢犯竊司馬飭義和給義桂洋銀兩元以全手足之誼○陸金泉强向張泉高索取洋銀一元不遂所欲肆意兇毆經某包探拘獲解案請究司馬判責一百板○王金生竊取王阿寳等家衣服十四件及毡毯鞋子等物經包探沈阿岳拘獲解案請究司馬判責三百板贓給還失主○陳阿二王阿三王和尙龔阿四周阿二竊取某某等家衣服油布雨衣等物經包探張才寶拘獲解案請究司馬判將陳笞臀二百板阿三責手心二百下遞解回籍和尙及龔周各責手心二百下逐出租界○王安土至兪阿七所開薙髮店索取舊欠洋銀二元以致鬥毆悞將店中大鏡擊碎經包探金立生拘獲解案請究兪投案訴請斷賠王供小的窮苦不堪向索舊欠無心碎鏡尙乞恩寛司馬判責二百板 
[法租界公堂瑣案]  
　　金李氏控潘岐生呑沒股本洋銀一千一百元讞員杜枝園大令准之昨日氏遣抱告張祖德投案包探將潘解至大令向之詰究潘供本年三月吳子廷金正邦二人糾小的入股以洋銀一千元向唐公館租得小輪船行駛一切均由金正邦經理立有合同嗣因船身不固屢次候理至今尙未開行迨金病故其妻情願退股另立筆據議定小的與吳各償洋銀五百五十元今因無力歸還求恩寛限大令著交的實人人銀並保限半個月内歸楚○車夫張有才糾集同類在新馬路袁周氏車寓内聚賭被某號華捕偵悉報知捕頭一併拘入捕房昨日解案請訊袁周氏供小婦人有餘屋一間轉租與張等五人住宿前晚據云搖會不知有賭博情中張有才供某某巡捕曾得規費袁周氏供巡捕並無得賄情事大令與費繙譯會商判罰袁周氏洋銀三元張有才重責三百板賭具存候銷毁○王姚氏訴稱小婦人有東洋車一輛租與張三每日租資一百文迄今半載有餘非但租資不付車輛亦不知去向故特扭案請追張供小的向姚金榮租東洋車一輛租資從未缺少惟現在車已被人竊去求恩寛限賠償大令准予交人保出下期著姚金榮來案候核○陸張氏前控楊吳氏誘拐女孩大令飭提楊吳氏前夫之子姚金生姚錫生研訊供認女孩係阿二所拐賣與寳山縣境大塲鎭陸家橋迮家宅某姓家大令飭將二姚禁押捕房楊吳氏暫行釋出限十日内將女孩尋獲交案昨日楊吳氏投案訴稱蒙恩釋出尋至迮家宅得見女孩盤詰之下知被阿二阿掌杏生三人拐出售人求提訊究大令飭將楊吳氏及二姚一併還押候備文至寳山縣署請派差役協提歸案訊究○永興里德興土棧失去洋銀寳銀等物疑庖丁陳阿敖串同棧夥鄭玉山行竊報捕查勘將陳鄭拘入捕房解經大令訊供飭將鄭交保出外陳押候復核昨日原告高松友投案求追陳阿敖不認行竊大令著押候嚴比○蔣王氏控范樾卿欠洋銀四百四十元大令飭探往提范聞而避匿因將伊子阿福獲案大令著押候樾卿到案再核○太和館値堂人沈土金訴稱前晚劉有田冐充從人混入内室竊去水烟袋二枝追至法租界人贓併獲送案請辦大令判責三百板贓給還失主○某包探禀稱姚阿福在護城河畔搶帽是以拘案請辦姚供小的係湖州人來滬治病不敢犯案大令著從寛開釋○包探禀稱前晚有一山東女孩年約十餘歲在新租界法兵所築馬房中偃臥被兵弁所見交小的帶回捕房今特解案請訊包探王新貴禀請暫留家中招家屬認領大令准之 
[陜西官報]  
　　九月初九日知府劉赴甘通判饒鳳珪往龍駒寨知縣王新楨往河南龔維佶往四川俱公幹部陽縣馬進省咸陽縣嚴韓城縣徐回任署長安縣斌明日未時接印初十日直隸州多回三原釐局知縣楊廷輔由富平查災回知縣吳念章由華陰公幹回知縣趙興　往靖定收厘金訖知縣顧曾烜往醴泉算交代盩厔縣易進省十一日寗陜廳張　州劉邰陽縣馬俱回任從九何厚堉由甘解銀回知縣陳維藻回盩厔土厘局　十二日商州恊祝回任知縣鄭宗光往龍州楊恩錫往同官俱查災州同劉鼎三驛丞劉永吉俱由東路公幹回署淸㵎典史唐德言上任十三日高陵縣王𠗊陽釐局李興平土厘張𠗊原土厘李俱進省知縣趙灜由藍田查災回署澄城縣王涪洋縣德銳俱上任巡檢王長庾由潼關來省十四日藩轅牌示知縣馬兆森署靖邊縣調授甘肅藩憲李生山西來省十五日撫憲發委兼署潼商道英改爲署理藩轅牌示知府周署同州府事知縣陳丕業州判石懷璋分縣秦書紳巡檢叚子亷俱由甘　糧回 
[蘭州官報]  
　　閏八月二十五日藩憲牌示洮州廳敎授缺輪委捐　五貢敎職魏敬賢署理蘭州府胡委送赴陜貢物差署會甯縣知縣余重基同心　營守備呂永福涼州滿營防禦驍騎校穆呑布請餉俱進省委署慶陽營遊擊兪陞科委署靖遠恊中軍都司廖昇如均赴任管帶督標親軍中旗馬隊遊擊章志傑管帶宣威中旗步隊温澤林均回營署同心城營守備陶慶林署大靖巡檢何培光均回任𠗊州直隸州學正李蔭桂回籍俱禀辭 
[金陵官報]  
　　十月十九日新授湖北巡撫景星會辭行廣西副將李春誥到湖南來威靖兵船王得標辭赴瓜洲裝兵寳應厘捐知縣徐承諫專丁叩謝奉厘捐局飭知比較增收留辦一年知縣曾紀　請假赴蘇試用知縣周文煐甘肅人到由蘇來善後局候補道趙禀知四城門粥廠修理完工擇於二址六日開厰二十日辦支應局候補道郭禀知火藥庫　所修造完工統領新湘全軍陳基湘辭寳山縣金元烺叩謝禀知任事知縣孫寳榖禀謝奉藩憲飭知題補東臺縣缺陳應綬鄧之秀周文煐均由蘇州來巡檢何心　奉示騐看鹽大使姜祖勳王長榮均奉示察看通判韓秉厚禀知奉府委帮審差前浙江通判鄭廷驤由京來饒州營都司胡應萬禀到 
 
 

Page 10

 
 
[江西官報]  
　　同知張宗湛委洋務局學習差使羅文昭接查城外河道船隻縣丞錢泰階解鹽餉往金陵揚州江蘇從九劉嗣敬由京回奉新籍何以成湖口催减平回何家齊萬家催漕折回邱景芬缷帮辦瑞洪卡回石念慈委帮辦吳城分局雲都生員接襲雲騎尉朱書侯禀見騐看南昌縣丞吳作雲據報患病請假赴贑就醫以府委代理斯缺之浮梁景德司姚光祿暫行代理署新昌大姑司譚典期滿更替以廻避另委别缺之朱秉彝署理户部員外郎　濟時由京回萬年籍副將吳茂軒缷帶保安軍回親兵右營郭洪喜禀謝請補廣昌營都司行知候補府趙椿年儘先酌委優缺優差同知元嶲知縣朱士元俱提前酌委州縣優缺並謝賞給一次行知丁方榖委解京米脚銀往金陵王毓鋆吉贑公幹回劉世芳提前拔委一次張炳華委辦鹽局提調 
[積善餘慶]  
　　敝善會蒙安徽藩憲湯方伯經募規元二百兩太倉分會經募洋銀五十八元銅洋二元小洋三十七角蘇州凌酉峯翁經募洋銀一百二十三元南京分會由沈幼良翁經募洋銀八十四元南京分會又經募洋銀一百八十三元小洋五十角北陵平銀四十四兩太倉茜𠗊鎭倪瑰奇翁經募洋銀六元小洋六十一角福康錢莊沈君經募洋銀八元大錢一千文銅洋二元汪總馨堂周汪氏各助洋銀二十元壽愷堂莊丁氏助洋銀五元 
[上海慶順里救濟善會陸樹藩潘炳南丁紹芬等誌]  
[望雲頌德]  
　　敝善會承紹興鹽洋氏助洋銀四百元梁溪棣萼館主爲次子喜寳祈福助洋一百元同元錢莊經募和記洋五十元無名氏完愿洋二十元南京分會交來織署無名氏規元一百兩陶筱雲規元一百兩織署織局堂各匠洋四十元織署稿洋十元趙嚴氏洋十元陶鋆規元八兩李椲宗李衡各洋五元彭齡興順延齡毓林各洋一元知足人規元二百兩李門趙氏求病愈洋二十元伍雲堃金絞絲牙籤一只約重二錢沈李耕白玉花瓶一個估價洋百元忍庵家刻釋名疏證板一部又書四種上海慶順里救濟善會陸樹藩潘炳南丁紹芬等誌 
 
 
 

Page 11

 
 
   
 
 

Page 12

 
 
   
 
