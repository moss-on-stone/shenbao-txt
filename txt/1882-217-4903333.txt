# 1882 - 217 - 4903333

 

Page 1

 
 
[招請繕寫書籍文人啓] [  點石齋主人啓]  
　　本齋現印各種書籍有應抄寫者有應繕修者諸君子丹鉛素擅不吝惠教希即惠然肯來潤筆當從豐致送此佈　 
[聘請鴻儒] [  申報舘啓]  
　　本舘現欲請一司筆墨友人於作論作新聞外兼校對書籍如有願府就者祈先繕時論二篇并將眞姓名及住處　　封固交至本帳房彚由館主人酌奪果是首屈一指當再修函敦請面議一切望勿託人說項并勿先移玉趾惠臨是所盼禧 
[論日本議加貨稅事]  
　　前閱字林報見其論日本議加貨稅一事以爲日本不能塞漏巵而但沾沾於進口之稅殊非正道本舘取而登之報中竊歎日本之所以爲治者恐未必深愜乎衆心也夫貨稅本有定額訂立和約之時早已酌定其數安得妄議加增若因國用不足之故而欲取給於貨稅則貨稅可加而商人必有所懼因是而裹足不前其又將何以獲利乎此字林報之論所以爲深切著明也夫日本自各口通商以來事皆效法乎西人甚至冠裳禮貎皆舍其本初而務求與西人相合大有趙武靈王胡服習騎射之志而果也不數年間國中氣象爲之一變制度爲之一新駸駸乎日見强盛之勢然其所以治内者恐尙有所不足也日本向來律法最嚴而於治盗賊則尤爲認眞雖夜不閉戸而絶無胠篋之患有中國上古道不拾遺之風而近來則横濵等處盜賊繁多見於報章者不一而足此則内治不足之一証也日本向尙儉僕本國之財足敷本國之用初無度支欠缺之虞近來則國債日多而銀錢仍復不足於用至於行用銀票不啻漢武通西南夷以至國用不足於是裁白鹿皮以爲幣而卒致輪臺之悔又如隋季自誇蠻夷率服而國中泉刀不足於用至以糊紙爲錢而卒召江都之變可知國用之足否其關係有非淺鮮者今日本行用銀票而以票易銀又有折扣假如百兩銀票僅能給現銀七八十兩則人誰復肯爲行使前者聞有議開大銀行亦仿泰西之法將前所用出之銀票逐漸收回此舉若果則實於日國家大有裨益而無如遲之又久迄未施行而現銀愈見其短銀票愈難於行至是而急爲變計則當握要以圖持原以往正其本源而後可挽狂瀾於旣倒豈區區議加貨稅遂足以裕財源而補虧欵乎吾有以知其必不能矣聖有爲治節用本屬要圖生財大道列於聖經初非絶不言利今人動以言利爲非而高談聖人之治此其人實不知聖人者也聖人何嘗不言利特以義爲利焉耳義所當取則取之義所當棄則棄之不必孳孳爲利而總其大綱利源自然不竭而且所以用之者亦必量入爲出蓋用而不能節則雖利源不竭而亦不免缾罄罍恥之時俗語所謂賺千千不如省百百此言雖小可以喻大今日本用度愈繁國帑内竭而欲取給於加稅不亦所見之左耶中國厘捐以本國之財應本國之用人猶從而議之謂恐爲商民之累若日本欲令各國商貨之進東洋口岸者皆一律於額定稅則之外毎百兩加收五兩則是以他國之利爲已利其孰能聽之或者謂日本旣欲各國進口之貨一律加稅則他國於日本進口之貨亦必加稅是日本不啻自加其稅他國又何不允之有不知日本出口之貨本屬有限以出口之貨與進口之貨相較其數大相逕庭日本殊爲得計顧無論各國之允許與否亦無論日本得計與否而就事論事因國用不足而欲加各國進口貨稅揆之情理殊亦不合又何怪人之議其後也日本内治不足而專事外務不能籌節用之方而但爲謀利之計吾恐此議果行不但進口之貨日見其少而日本支絀之情狀不啻自貢於各國之前竊爲日本不取也雖然此言也乃西人致信於英國新聞紙館該館取以登報字林報又從該新聞譯出而附以論斷則此事之確否尙不可以臆度或係傳聞之訛亦未可知或有不滿於日人者故爲此言以誣日人亦未可定否則日廷正在勵精圖治夷滅琉球通道高麗欲一逞其長駕遠馭之志而顧肯以國用不足之故出此下策以貽人以口實也哉 
[諭旨恭錄]  
　　六月十九日奉上諭張之洞奏晉省治理凋敝現籌次第整飭請將未墾荒地寛限起徵並豁除累粮裁减差徭禁種鶯粟裁革公費饋送各摺片覽奏具見實心爲民潔已率屬深堪嘉尙山西積弊相沿吏治日紊又當災祲之後民困未蘇亟宜興利除弊整頓紀綱俾地方日有起色該撫抵任未久已將該省情形詳細體察切實籌辦卽着悉心次第經理以肅吏治而厚民生現在該省未墾荒地尙多閭閻困苦着照所請自實在開墾之日起限三年後起徵用示體卹其實係已墾者仍着責成地方宫認眞稽察依限起徵該撫現擬豁除累糧籌辦清丈何處開辦着暫免該處一年田房契稅以資集事苛派差徭最爲地方之累所有陽曲等州縣五路差徭業經該撫分别裁革釐正嗣後經過文武員弁兵勇需用車馬務遵定例不得稍涉騷擾倘敢額外需索即着張之洞據實叅奏民間裁種鶯粟有妨嘉榖屢經嚴諭申禁仍着該撫隨時查察有犯必懲以挽頽俗至該省裁汰陋規改立功費據張之洞查明實係明减暗增貽害州縣已將巡撫衙門新改公費及一切陋規全行裁革復將通省公費酌量裁减並禁止饋送水禮卽着飭屬一體遵行倘敢仍蹈前轍即行重治其罪以懲貪劣另片奏已革山西布政使葆亨前在藩司及護理巡撫任内玩視民瘼虚糜庫欵貽累屬吏前冀寍道王定安創立欵目支用浮濫葆亨一切獘端大半王定安播弄請旨懲處等語山西迭遭大祲地方大吏應如何潔清自矢加意撫綏於庫欵則擇要開支於賑欵則核實動用以期實惠及民培養元氣乃葆亨王定安貪黷營私貽悞善後種種荒謬實堪痛恨葆亨業經革職着發往軍台効力贖罪王定安着卽行革職一併發往軍臺効力贖罪其辦理善後諸務扶同弊混之候補直隸州知州陳本着卽革職驅逐囘籍候補知府安頣於局款不能細加清厘寔屬疎忽看交部議處餘着照所議辦理該部知道欽此同日奉旨此案着交任道鎔督同臬司親提人証卷宗秉公嚴訊確情按律定擬具奏抱告民人顔建義該部照例解往備質欽此 
[本館自已接到電音]  
　　本館於昨日接到在津友人專發電音到本館有六月二十五日上諭兩道敬謹譯登○六月二十五日奉上諭安徽候補道高崇基着發往山西交張之洞差遣委用欽此同日奉上諭徐宗瀛奏特叅庸劣各員請分别革休降補開缺等語湖南署芷江縣事補用知縣胡鶚薦利心太重聲名平常湘隂縣訓導陳序徵 
 
 

Page 2

 
 
貪鄙嗜利不堪師表均着卽行革職候補知縣宋組同年力就衰難膺民社沅州府經歴葉德濟年逾七十精力已衰均着勒令休致准補祁陽縣知縣李海觀才具平常精神短少着以府經歴縣丞降補安化縣知縣趙惟鏻才具較遜人地不宜着開缺另行調用以肅官方餘着照所議辦理該部知道欽此 
[北京天氣]  
　　北京西人來信言京都近日天氣稍爲凉爽寒暑表已降至八十三度不若從前之燥熱矣 
[創立學堂]  
　　臺灣地方自分設臺北府以來西法亦斬通行近有美國牧師麥格先生在臺北創立學堂以教該處華童其經費皆係美國捐辦鳩工庀材度地建屋頃已落成於本月十二日開學華童之赴堂讀書者頗不乏人是晚自道憲以下各官員及領事官曁西商等濟濟咸集共賀開學禮成之後道憲深謝麥君嘉惠華童之意然後各散聞該學堂所教不僅爲教中事凡西文西語及各西法無不畢具彷彿與林樂知先生在上海開設之大學堂相似從此爲中國培養有用之材所當爲該處華堂稱慶也 
[臺事雜錄]  
　　臺灣傳來信息言臺地近來久無雨澤三農頗切甘霖之望也又云鷄籠山之煤礦現在已將前此所用西人給發辛資一律謝去改用華人其所用礦師乃福州船政局出身前曾在法國學習礦務年力正在富强云又於昨日辰午兩時疉接該處電報云是日忽有颶風甚厲其風勢漸由厦門而南云 
[福州近事]  
　　福州西字報言福州近來疉接釘封部文時見行刑所誅多係盗犯云又言該處霍亂之症頗多幸尙不致於死葢緣閩中水果頗多居民往往不俟其熟卽行售賣此等生果食之易致腹疾故有此症然則口腹之欲亦宜知節哉又云本月十五日怡和行之恰便輪船抵閩進口之時忽膠於淺沙急欲退出而未能時潮水正漲船尾隨潮而横撞於側首帆船上帆船幸未撞損惟該輪船之後梢及欄杆略有損傷並壞小艇兩隻然亦險矣 
[粤垣創設自來水]  
　　聞得廣東省垣現在將創造自來水其股分皆係華人並無西人參預計集資本洋三十萬元自此激濁楊清歛其和者珠江不讓於香海矣 
[瘋而不瘋]  
　　六月初間有駐天津之美領事官送一牧師名格勒賽忒至本埠美領事署據稱美國署公使來文云該牧師向在濟南行教三四年前因患瘋送之回國現在又復來華聞仍在濟南所着衣帽半係華人服式形同乞丐仍屬瘋狀爲此咨會華官拘送天津領事處令醫生三人診視果屬瘋症故轉送上海以俟便輪送之回國云云美領事乃暫收於監而該牧師自問莫知其罪因修禀呈之領事官問以何事見覊請爲質問領事官見其禀中之語並無瘋狀乃詳加察問亦令醫生三人細診據稱並未患瘋詢之該牧師據稱三四年前在濟南行教後因北地沍寒偶得寒疾是以挈妻由上海回國及回國調理痊愈醫生給有憑據故復來華所云形似乞丐殊不可解我在濟南行教所着果係華服然自備資斧儘足敷用何至于仰面求人署公使此言殊屬非是領事官旣驗詢明確實未病瘋遂于念六日斷結此案卽將該牧師釋出矣 
[上海求志書院辛已冬季課案]  
　　經學超等許克勤朱逢甲王廷鼎孫傅鳳徐森薛臨正特等徐乃柟查勳金承明劉誠裕畢光祖汪開祉一等鮑晟陶忠訥陸增甲戴鱗陶承濳陶承侃○史學超等朱逢甲 
陶承侃嚴祥彬顧錫祥姚文柟葛其龍特等錢潤道顧德焜馬冠玉張樹藁章家祺曹煒一等徐森丁桂琪嚴祥棨○掌故超等許克勤朱逢甲張樹蓂薛臨正江標汪開祉特等錢潤道畢光祖孫傅鳳陶承潞徐乃柟丁桂琪○算學超等華世芳朱璟孫斌翼張應六周汝翔韓恩榮程之驥特等崔朝慶陳銓衡錢來青 
一等陳維祺錢潮○輿地超等沈家桂葛其龍陶承潞汪開祉張家福丁桂琪特等戴羲朱逢甲畢光祖 
嚴祥棨姚元豹嚴祥彬一等馬冠玉倪承瓚○詞章超等陸珩戴樹圭張樹蓂特等畢光祖程理鏞朱逢甲 
一等李鍾淦章家祚戴麟楊應環錢衡韍陳曾彪 
[元魁奪彩會章程]  
　　一是會爲急籌皖賑起見而於新貴諸君北上會試亦足少壯行色與其將來廣分硃卷何如此際籌捐助會較爲事半功倍卽使家道殷實亦可將程儀分贈同年寒士與不傷惠取不傷廉與廣東闈姓吕宋彩票情節逈異想赴試諸君無不欣然樂助也一凡鄉試諸君不論何省均可與會毎會自助一元募賑九元儘七月杪截止寄至蘇州五樞密巷電報局内皖捐公寓守取收票并登申報爲憑約以一萬會爲率計收皖賑洋九萬元立卽解交辦賑諸君散放此外程儀洋一萬元暫存上海匯豐銀行一助會諸君高中解元者得程儀洋五百元魁選得程儀洋四百元舉人得程儀洋三百元倘中數過多則儘數分攤一人而助數會者程儀祇得一分一與試諸君送交會洋時須照學册履歴開明以便塡明票根一俟高中憑票取洋毫無折扣一凡與會諸君高捷南北兩闈者業已託定天津江寍友人於發榜之日卽將諸君名次電報敝處立即奉聞省城内外當日卽可得信外府郡縣亦卽專足函逹所有報費均由同人捐備不取新貴分文桃花塢同人謹啓 
[航船被刼]  
　　本埠西門外停有往來松滬之航船前夜攬載客貨三鼓時乘潮開至徐家匯相近處突有强盗十餘人喝令停船而在船搭客中亦有三盜扮作客商附趁當爲内助刼掠一空並刀傷船戸船夥三名客皆逃逸船戸因傷重隨卽斃命及至天明由該處地保將受傷之船夥舁送縣署請騐并請官前往騐屍至一切詳細緣由後當續錄 
[西醫妙術]  
　　昨有江灣人金桂道年已四十業鋸匠因肩上忽生流疽故投同仁醫館求治經醫生騐視肩上並不紅腫唯瘡孔中時流膿毒騐畢謂須剖視並有法蘭西醫生在旁觀看先用藥敷服然後以刀剖開檢視内骨已腐當將腐骨截去寸許再用藥敷裹據云腐骨截去骨仍能長好西醫之技可謂神矣 
[爭妻評理]  
　　蘇人陳某於昨日午後在裹虹橋地方尋獲逃婦王氏欲携之歸卽有王氏後夫李阿狗出塲謂此婦我已娶二年曾用去洋三十餘元不容領歸陳則稱王氏係屬髮妻前曾背逃無蹤今幸得見豈肯干休而王氏又云陳某並非原夫我十六歲時原夫已故陳某乘我新寡槍回作婦心實不甘故潛至上海帮傭而認識李阿狗云各執一詞旁觀者莫能定其是非聞陳某已去邀人評理不知如何了結也 
[逆子類誌]  
　　諺云忤逆還生忤逆兒盖天道循環昭昭不爽也有蘇人某甲年已週甲與子同操一舟爲業甲因年老力衰賴子撐駕而子則謂父食其力動輙毆父前日船泊本埠小東門外之行仁里碼頭子謂父做工不勤父回稱養子何用子大怒即以老拳奉敬旁人見之咸抱不平欲羣毆以懲不孝子向衆大聲曰爾等怪我毆父亦知我父之毆祖父乎此卽一代還一代也衆聞言莫不掩口胡盧而散又有住居英租界大馬路西之本地婦人某氏守節撫孤業經成丁而驕縱已極不務生業終日與匪類閒遊爲樂近將祖遺房屋價賣得洋六百元費用更闊嫖賭兼嗜昨晨因母苦勸子竟大肆咆哮諸隣咸怒欲責之不料該氏反向衆鄰曰雖蒙諸位美意奈我祇生一子自幼愛惜以致横行如是恐暫時替 
 
 

Page 3

 
 
責亦難挽回也諸隣忿怒已極皆不肯罷手而該氏再三緩頰見衆人不聽卽怒目而視謂鄰人曰我自甘受子之辱不願我子遭爾等之辱諸隣乃嗟嘆而散是又不可以理測者殆釋氏所謂前世因乎 
[枷責流氓]  
　　前報列送瓜詐錢一案由莫邑尊迅卽飭差拘到流氓四名押候訊辦兹悉續獲到二名計共六名均分别笞責各枷號三個月發頭門示衆諸划船戸歡聲雷動大呼青天叩謝憲恩而退 
[英界公堂瑣案]  
　　富捕頭至英公堂稱粤人彭阿桂昨夜到其同鄉之樊氏妓處尋釁由捕拘到捕房彭卽央人保出詎伊又紏人到該妓處擾毆復由巡捕拘案請究樊氏供彭仝友人前來乘醉滋擾不休適已拘進捕房不料又來尋衅毆傷傭婦頭顱復致内傷舁案請騐我被打失鑲金籐鐲一只約值洋十元彭供曾到他家玩耍略與角口並未逞兇陳太守訊供之下騐得該傭婦受傷屬實遂着樊氏將傭婦送醫院醫治彭則押令先繳賠鐲洋十元俟察傭婦之傷勢如何再行核辦○華捕至公堂禀稱邵杏關拖東洋車撞壞龍飛馬房馬車修理須銀五兩爲此拘邵送案請辦并稱是車係陸驛梅自置雇邵拖拉者並非載客之車龍飛馬房洋人亦請追修理銀兩邵供東人固係陸姓然我昨日拉車在並馬車自後撞我並非我去撞他洋人又稱實係車夫不知拖車規矩横撞我車陳太守隨飭將邵杏關押令繳銀五兩如延則補傳陸姓究追○英租界白大橋北首吕宋公館管門之巡捕至英公堂禀稱昨將晚時有寍人闖進門來問其何事據稱係尋廚司索欠及喚廚司及細崽馬夫人等出認均與其並不相識恐是圖竊者特送案請究寍人徐小生供在棋盤街祥泰燭店門口擺設肉攤被向做廚司之袁金生賒去肉錢一千二百五十文久欠不還素知袁在虹口公館生理因往虹口一帶各公館找尋是實並非圖竊陳太守隨飭將袁押候查辦○租界中之野鷄馬車時將傷馬駕車干違工部局章被捕拘案者已不知凡幾昨又由華捕拘獲沈文中將傷馬駕車送請騐罰沈供以後不敢再犯求恩陳太守隨判罰沈洋二元發充醫院經費馬候喂養傷痊始准駕車○包探沈阿德至英公堂禀稱緝獲竊犯余阿金搜出押票二紙吊閱係自鳴鐘二架盤問知從張少峯鄭阿六等二家竊來者今將失主傳到一併送案請辦張鄭二失主均投案請爲究辦給領該竊犯余阿金則稱行竊属實乞恩押鋪夥請追押本陳太守隨判余阿金發捕房管押二月贓交二失主分别給領竊贓不准追償押本將押鋪夥斥退 
[法界公堂瑣案]  
　　前日報列同伴竊物一案詎原告之言盡屬子虚若非問官細心研鞫則無辜受屈矣昨日法公堂復訊經法包探過永發禀覆所有寄存泰陞棧之銀當塲平過三包共有銀二十九兩三錢有零今將原包銀兩及湖色紡綢長衫一件一併呈案翁太守着先將被告史海清實名石海清傳進訊其將銀換洋數目均屬符合長衫供係自做令穿果合太守着傅原告陳春華進見其人實姓徐單名桐字枚生前名係報時悞聽據稱本埠浦左高橋鎭人有親兄名徐桂卿字金生在泉漳會館左近訓蒙度日所有遺失之銀信係由天津帶來須交鹹瓜街義和藥材行收取太守備詰各由徐語多含糊試以綢衫長短亦不對惟嘵辨不已太守謂之曰爾不必再辯據爾稱兄家旣屬不遠何必住於客棧友人託寄銀信極應到申卽送况鹹瓜街又近在咫尺何以留至三日致被人偷去旣稱徐姓而在泰陞棧又稱王姓何自相矛盾乃爾耶太守因着將呈案之銀洋衣服盡交石海清領去先行釋放應付房飯資着卽算清原告徐桐暫爲交保候再查訊○本月十九日報列控懲不肖一案原告閔行鎭婦人顧李氏以子顧殿卿被陳宗曉引誘花消多金復被陳用去洋一百三十元請爲追究且以兒子殿卿亦不習上致與匪人爲伍求准翁太守飭爲暫押於是陳顧兩人仝在捕房而有其友人汪錦標者於昨日在捕房獄後鐵絲窓内私遞物件被法巡捕眼見將汪錦標拘押連陳顧兩人併解公堂顧李氏亦投案候示翁太守詰陳宗曉洋元可曾完備答稱未有人來太守詢及汪錦標則稱與顧陳爲友知伊管押特來探望並未遞物翁太守謂汪錦標旣與陳宗曉爲友汝可出外與其母說知前限已滿今特展期五日趕將事情完結再若拖延到期嚴比至爾旣來探望何不禀明捕頭而乃私下聚談下次若此亦當責懲汪錦標叩謝退去太守又謂顧李氏爾子年亦不小未能專咎他人今可領回嚴爲管束顧李氏唯唯顧殿卿又稱陳宗曉有兄在輪船生意信稱法捕房官司一無要緊只須硬挺等云而我尙有白熟羅長衫等在陳處乞令陳忠曉交出太守着出外同母自往取回顧李氏母子亦叩謝退去 
[松江輔德堂昆山正心局來函]  
　　輔德堂函云皖賑事知已墊銀往賑具見勇於爲義敝地農田月初都被淹没幸宣洩較捷不致大患南北腹裏諸鄉歉形已見花田更難指望於此而言隣賑爲難固不待言或者曰昔年遠省尙且救卹今獨却皖義所難安吾鄉目前雖屬可虞曷勿姑待秋成徐圖募勸然救灾貴急誠如或言豈不索之枯魚之肆乎目前事勢當以急者先治憂已之病而坐視他人之斃稍有人心尙且不爲而况天意不可知或者憑此善氣弭患未成人定勝天豈欺人語哉弟等惟有盡其力之所能盡以副勤勤屬望之意刻信如有餘存再付十數扣墊去英洋百元伏祈祭入○止心局函云刻信拜悉閣下援溺情深弟苟能效棉自當竭力以圖敝處地方雖極瘠薄而好義者尙不乏人現承諸同志力任勸募務懇冉寄捐摺一二十扣當分赴各處廣爲搜羅也 
敝處因頻年壽賑業已厭人聽聞此次皖捐僅以信傳觀然將原信發還者不一而足雖若絶人太甚然實限於事勢耳松崑地本低區固宜自顧不暇乃獨揚眉吐氣慨許籌捐披讀來書懦天亦有立志數日來愁腸百結意倦神衰得此振臂一呼殊覺精神百倍謹將來函登報願與各處諸君子共勉之敝處印成刻信尙多積案塵封倘冡持去代爲貼壁藉資傳觀幸甚感甚[  蘇電局桃塢同人附識]  
[來信照登]  
　　諸善長大人閣下今年災殃吾皖仰賴大善人極力籌欵者冐暑命駕者赶急撫賑我灾民可望更生僕當預爲哀鴻頌再生之德但吾皖南北被水災區是爲灾民有未受災之區可爲樂土其中不乏大殷實大富紳理應反躬自審譬如身逢其灾應當慷慨捐賑自受無窮之福僕流落湖海無能爲力托鉢多日祇措洋三元卽請鎭江電報局檢收彚寄愧此敢云助賑或可聊盡世情并祈抄登申報俾奉吾皖未受灾區者垂鑒敬叩善安[  皖南人寄蘋頓首拜]  
[覆信附登]  
　　昨由興起氏交來歐顔法帖兩本囑爲代售助賑但本館人手無多未遑兼及因將原信與帖送交電報局隨接覆函稱此次助賑物件一概不收帖仍發下而興起氏住處本館又未詳知無可繳完用特登報祈卽信來取去勿遲爲盼電報局覆信照錄如下頃讀手教并法帖敬悉一一助賑物件自前此收後不能脫手至有退還原主者此次凡有物件送來均以婉言辭謝承送來件敝處旣不便收又未能送還原主兹仍附繳台端請登貴報招請助者收回并乞代將敝處不能代收物件變價助賑情節一爲聲明免多周折則感　尤無旣極也 
[絲價更正]  
　　昨報之絲市行情内有錯悞怡成三喜絲聞非三百四十七兩半不售昨稱三百十五兩者係三塔牌非三喜也合亟更正 
[浙省撫轅抄]  
　　六月二十二日葉元芳禀知藩委覆催山會諸地丁差叩辭冋知黄德興辭赴嘉善催解銀兩代理東陽縣羅孝豐縣胡俱禀見叩辭赴任衞恩奎禀知臬委忠城保甲差禀見叩謝陳則勳禀知藩委再催嘉善地丁叩見卽辭補用巡檢胡慶臣禀知臬委中五段科場保甲差 
[蘇省撫轅抄]  
　　六月二十四日吳江縣汪謝賞還頂戴次日辭○廿五日同知金鍾彦銷假並禀知上海道委大東門稽查差辭准補常熟縣錢保衡禀知患病未能赴寗恐　簾差請改委繳銷委札知縣周嗣源海門公幹回並委兼辦待質公所差縣丞曹升服滿回省從九高彦龢上海道委小南門巡查差 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[受屈自盡]  
　　寍波東鄉東湖地方有陳妙山者頗饒於貲性甚慳吝視錢如命人多惡之近因族中將濬公溝道妙山不青助資有族叔與之理論妙山反出言不遜叔忿不能平竟吞洋烟自盡叔子耕山雖知父因屈辱輕生而畏勢亦不敢與校乃有代抱不平者呼衆至妙山家吵閙打毁妙山遂投縣反請勘騐迨邑尊至鄉衆人已散耕山面請免驗邑尊准其所請令備棺自殮亦不他究而回署云 
[潤資助賑]  
　　近閱貴報見各處水患情形誠耳不忍聞而心爲之惻者爰集二三同人愿减取書畫潤資悉以助賑雖杯水車薪明知無補而蟻駄一粟馬負知鈞亦各盡其力而已如蒙惠件祈交南市震興木行潤格開列如左范雲鄂行書紈稽扇二角楹聯六角詩古體一洋今體半洋王秋舲墨梅朱芷卿楷書沈賢方花鳥紈摺扇一角屏四尺毎條二角五尺三角六尺四角限日取件决不誤期乍浦書畫社公啟 
[紅板橋頭小放翁陸櫟皸鐵筆助賑]  
　　摺扇竹骨二三四六行字毎柄計洋二四六角一元陽文鐘鼎古篆五角至一洋人物山水花卉翎毛與陽文例同又象牙鳥木等照竹骨例各加倍石章常文毎字制錢六十文牙章木竹黄　等加倍石章滿紅白雙鈎與牙章例同銅章照牙章例加倍其有過大過小者各自重以上刻貲悉照原價减半以充安慶賑需倘蒙光顧卽着信局寄至崑山朝陽門丙酒坊橋南鼎昶錢庄胡心哉先生手原班卽奉收條五天爲期約日不誤筆貲與寶貨一同寄來 
[籌賑芻言]  
　　近閱申報見蘇鎭電局同人催解皖賑啓中謂前于嚴佑翁起行時曾向錢莊借銀五千兩現尙無從歸補接據來函以災廣費絀又不能續籌解灣准擬於二十以前續解第二批銀五千兩云云嗚呼至今日而猶能墊解千萬之欵以濟隣省之急我欲爲籌賑諸公下拜矣至今日而又思募補千萬之欵以賑隣省之災我更爲籌賑諸公代憂矣竊思籌賑已成弩末一切署捐幕捐營捐卡捐書畫舖戸租棧席費等捐似皆再而難三或三而難四惟有缿桶捐一法似尙可行昔在豫灾告急之始自蘇地安節局中創設此法滬地繼之震澤常熟無錫等縣横涇蕩口硤石盛澤甘露黎里潯新等各鄉鎭相仿而行之是時蘇滬桶捐細數桃塢徵信錄中未經載及餘則自一二十元至七八百元約計數十日間各處收數不下千餘金而蘇滬兩熱閙處尙不在此限此皆有徵信錄在斑斑可考者也今苟仿照舉　當有數利也蓋今日水災雖甚待賑雖急籌賑雖殷惟閱申報者乃知其情形耳其他固未必盡知也夫數年以來往往有鄉僻善士專誠買棹到城輸捐者十室之邑必有忠信所苦無由使之聞之耳今設缿桶於通衢則往來男婦皆知有災賑之急互相傳播知者必多即不刊分捐册而解囊者自不乏人卽欲刊分捐册而勸募者亦易爲力其利一也蘇局收解啓中謂因江浙苦雨市面蕭條未便刊分捐册其說是也然善士之知有災賑能不待捐册而自行交到者大率係整欵居多其零星數十百文之款未必親自送之局夫捐不微不廣今設缿桶則隨地可以投交積微可以成鉅其利二也自來籌賑之法必由廣分捐册盡人傳覽則集捐自易然捐册即多猶覺不能遍及前數届儘有居非鄉僻人非浮滑未見捐册未知災况欲効勸募而無藉手者今聞蘇局捐册已分出者不過五百本雖其無可多分亦屬實情然欲盡人傳覽廣種薄收勢必無望缿桶之設正可補捐册之闕其利三也自辦賑以來各種籌捐之法皆已再三舉行惟此設桶籌捐之法則豫災之後未聞有再舉之者旣不嫌于屢瀆又不涉于勉强其利四也自豫災迄今不過五六年使前所設之桶而猶未朽壞也則取以出之不過一舉手之勞也使前所設之桶而業已無存也則仿而做之不過數百文之費也惟晨夕收算事甚煩瑣須賴衆擎一處舉行則處處聞風而興起一處怕事則處處效尤而散勁夫河海不擇細流故能成其人泰山不讓土壤故能成其高值此災廣費絀之時敢爲籌賑諸公沐手以成之[  冷面熱腸稿]  
[懷味馨室主人]  
　　會疎一面悵如何讀到新詩擊節多無那風情牽惹處青莎馬道踏春歌巴詞聊献締深情天末懷人别緒縈恨不飛身還海上與君握手慰生平[  上海單恩藻黼卿氏脫稿於琴川]  
[蝶戀花題袁翔甫先生楊柳樓臺]  
　　畫裏層樓隈碧樹一帶垂楊點綴初晴雨正是及時行樂處官閒端讓倉山主客有憑闌無一語滿目芳菲却又春將暮無數游絲兼軟絮因風舞向隣園去[  黼卿氏學塡]  
 
 
 

Page 10

 
 
   
 
 

Page 11

 
 
[光緒八年六月十八日京報全錄]  
　　宫門抄○上諭一道錄前○發抄旨四道○大學士寶等奏整頓八旗官學請先簡派大臣詳議新章摺○浙撫陳奏請簡放知府並先委署片○又奏爲據情代奏夾片○黔撫林奏據咨代奏夾片○陜督譚奏爲酌擬歸併糧台緣由片○大臣額等奏爲騐收旱河工程摺○大臣文等奏爲叅革佐領歸案審辦摺子○六月十八日理藩院鑾儀衛光祿寺正白旗值日無引見○奎潤謝專操大臣恩○黑龍江協領薩英阿謝恩○召見軍機薩英阿○發抄岑毓英奏閩省茶葉洋藥加捐第十七次請奬奉旨戸部核議具奏欽此○又前調委員隨同渡台之無省分分省補用知府楊景修等均令囘籍奉旨知道了欽此○又擬將黔學全數遣撤交記名提督何秀林等帶回貴州歸伍奉旨知道了欽此○古尼音布奏添設洋語教習並酌給薪水銀數奉旨知道了欽此○○大學士管理吏部事務臣寶鋆等謹奏爲整頓八旗官學事同創始請先簡派大臣詳議規模定新章以維舊制恭摺仰祈聖鑒事竊四月二十日奉上諭侍郎錫珍奏請派大員整頓八旗學校一摺着吏部會同國子監妥議具奏欽此臣等查八旗設立官學隸於國子監衙門選八旗子弟在學考課讀書有助教教習督課之有祭酒司業稽查之立法旣周成材亦衆如果奉行勿替本毋庸改絃更張乃日久弊生有名無實學舍傾圮教習備員生徒假冒誠有如該侍郎所云者當兹時局需材官學近隸膠庠八旗半屬勳裔允宜加意培植以宏聖教而育英才惟臣等深究官學廢弛之由學舍傾圮由於庫欵支絀修理無資而教習應得錢幣學生應得膏火亦俱減成折發以至因貧廢業日卽荒嬉歴任監臣非不欲設法整頓而軍務甫平司農仰屋率視爲不急之務而置之今工程愈煩經營不易欲事事取給于庫帑財力仍屬難支是原奏所云興工作籌欵項用人員議章程四條尤以籌欵爲第一耍義欵項不集則學舍不能議修俸餼不能議益學舍不修俸餼不益則教習不能應官學生不能應課教習不應官學生不應課卽遽行加派大員專管學務亦難行不養之教而爲無米之炊是非因時制宜仍屬空言無補也夫作事在謀其始而立法貴得其通該侍郎原奏謂官學虚名僅存轉不如私設義學之得收實效然則欲除官學之積弊亦惟有俯採義學之成規務令事事從實而已誠使厚集欵項酌增餼廪修學舍則平估其價管學務則愼舉其人以急公無私之心收舍舊謀新之效積弊雖久整理非難臣等公同詳酌該侍郎所云一切學務專員經理者乃規模旣定以後之事所云一切規模悉心集議者乃學務未定以前之事將籌良法以課其成宜簡重臣以經其始擬請先行特派滿漢大臣數員經管整頓八旗官學事家將集欵用人修工定章四條飭令會同監臣詳細定議請旨施行必令費足濟工人足應務有合於原奏盡除積獘力破浮文之意將來規模大備所有官學事宜或派員專理或派員會同監臣協理應卽由此次欽泒之大臣秉公保荐疏請簡派其文職旗員概歸考試一節亦應由該大臣等斟酌情形歸入章程具奏再候命下臣等覆核定議所有臣等議覆整頓八旗學校請先派大臣籌議緣由謹恭摺具陳伏乞皇太后皇上聖鑒再此摺係史部主稿會同國子監辦理右侍郎錫珍係原奏之員是以未經列銜合併聲明謹奏奉旨已錄○○浙江巡撫臣陳士杰跪奏爲知府因病出缺請旨簡放仍先委員署理以重職守恭摺奏祈聖鑒事竊據藩司德馨詳據金華縣知縣黄紹謀申稱金華府知府趙曾向於光緒八年五月初一日在任病故等情前來除循例恭疏具題外所遺金華府知府係衝繁難要缺相應請旨迅賜簡放以重職守仍先委員署理以免曠誤查有候補班前補用知府鄒仁溥廉幹有爲堪以委署除檄飭遵照外所有知府因病出缺並先委員署理緣由謹會同閩浙總督臣何璟恭摺陳請伏乞皇太后皇上聖鑒訓示謹奏軍機大臣奉旨知道了欽此○○陳士杰片再據在籍前任廣西布政使范梁禀稱前在粤藩任内欽奉上諭着來京另候簡用欽此嗣新任藩司倪文蔚到省奉飭赴任該司於光緒七年十二月初三日交缷藩篆後請假一月回浙江本籍修墓詳奉奏明在案卽由粤起程於八年三月二十八日到籍兹届假滿應卽束裝北上惟因年届七旬體氣漸衰由粤回浙奔馳勞頓已覺力難支持回籍後經營修墓復感受潮濕兩腿筋骨疼痛行動維艱醫治無効一時實難就道禀請奏懇天恩俯准賞假在籍調理一俟病愈即當趨赴闕廷跪聆聖訓斷不敢稍躭安逸自外生成等情前來理合據情附片代奏伏乞聖鑒訓示謹奏軍機大臣奉旨着照所請欽此○○頭品頂戴貴州巡撫臣林肇元跪奏爲據咨代奏恭謝天恩仰祈聖鑒事案准新授貴州鎭遠鎭總兵和耀曾咨該鎭陛見後於光緒八年正月十六日到省二月初三日馳抵鎭遠府城准前署總兵蕭肇富飭令署中軍遊擊朱榮昌將乾字二千一百號關防一顆曁兵册文卷齎送遵卽恭設香案望闕叩頭謝恩祗領任事該鎭勉從軍事未建微勞沐聖恩補授斯職覲龍光於北闕渥荷温綸効虎　於南黔慚襄閫政撫衷循省殊切悚惶惟有矢愼矢勤整頓操防以期仰答高厚鴻慈於萬一所有到任日期及感激下忱相應咨請代奏叩謝天恩等情前來謹據咨恭摺代奏伏乞皇太后皇上聖鑒謹奏軍機大臣奉旨知道了欽此○○譚鍾麟片再前督臣左宗棠入關度隴之初因行營無定故在於西安設西征粮臺一切收支報銷均歸西征糧臺辦理按月咨催協餉由陜西藩司呈明陜西撫臣核辦六年十二月左宗棠入都道經蘭州與前護督臣楊昌濬酌商奏明將協餉劃爲四六成分濟關内外以蘭州支應局改爲甘肅新疆總糧臺委司道經理應行奏咨事件由楊昌濬核辦自七年起協餉並未劃分蓋酌劑盈虚權衡緩急其勢有不能不統籌關内外情形通匀融撥者則七年以後報銷自應歸蘭州總糧台辦理所有西征糧臺接奉各省關報解文件後路臺局解到各欵隨時迅報總糧臺查明詳由臣鍾麟分别奏咨毋須再由陜撫衙門核辦以期便捷而歸畫一除分别咨行外謹會同督辦新疆軍務大臣劉錦棠帮辦新疆善後事宜臣楊昌濬附片陳明伏乞聖鑒謹奏軍機大臣奉旨知道了欽此○○奴才額勒和布瑞芳世序跪奏爲熱河修挖旱河工程完竣會同騐收恭摺具奏仰祈聖鑒事竊查熱河旱河經前都統延煦會同前總管酌議興脩石樹挖河之後仍照舊章按年挑挖毎歲工費仍不過三千兩之數奏奉諭旨允准等因遵辦在案兹據熱河道貴成詳報所有光緒八年旱河工程自本年二月十五日興工至三月二十一日止普律如式挑挖完竣詳請驗收當經奴才等會同查驗得本街旱河由廣仁嶺以下自二道溝西山嘴起至東大河口止共六段湊長一千五百五十五丈寛四丈及九尺並三丈又二丈五尺不等挖深一尺五寸及二尺又石洞子溝旱河一道自上河口起至東大河口止共二叚湊長三百六十丈寛三丈挖深一尺又裴家溝旱河一道自普寍寺西山嘴起至東大河口止計長三百丈寛二丈七尺挖深一尺又獅子溝旱河一道自殊像寺起越布達拉札什倫布等廟及官兵營房至東大河口止共四叚湊長六百六十丈寛六丈挖深一尺五寸以上共需夫工運脚銀二千九百八十八兩三錢九分奴才等核與原估所報均屬相符已照奏定章程卽由道庫旱河生息項下如數動撥據該道具詳請奏前來除册結咨部核銷外理合恭摺具奏伏乞皇太后皇上聖鑒謹奏軍機大臣奉旨知道了欽此○○奴才文緒祿彭跪奏爲佐領兇毆人命不服管押請旨先行革職收禁歸案審辦恭摺仰祈聖鑒事竊於光緒八年四月十七日據布特哈總管諾們德勒和爾群據披甲依興額報稱伊弟巴彦吉爾嚘勒由家起身向伯欽屯探親三月初一日徒步前往拉哈站辦買酒麵遇見佐領景德領催恩福合伴同行巴彦吉爾嚘勒借坐恩福之車行至索拉輝屯附近佐領景德將車停往責打赶車兵田景畏懼躱閃致將巴彦吉爾嚘勒所買之麵掽撒彼此口角景德持棒毆傷巴彦吉爾嚘勒不省人事棄置道旁卽行催車回家巴彦吉爾嚘勒甦醒過來爬到伊妹夫英吉爾善家告知被毆前情伊妹等找向理斥景德氣忿尋毆又刃傷英吉爾善左胳肘經人勸散依興額隨將伊弟巴彦吉爾嚘勒接回家中醫治未效於是月十九日因傷斃命報經該總管泒員詣騐未能辨明傷痕呈請前來當卽出派妥員帶同刑仵往驗間旋據該總管報稱該員不受管押擅離押所等情隨飭速卽拘案兹據騐明巴彦吉爾嚘勒委係因傷身死事關職官兇毆人命並不受管押相應請旨先將世管佐領景德革職收禁以便嚴行審訉照例定擬所有特叅職宫毆傷人命革審緣由理合恭摺具奏伏乞皇太后皇上聖鑒謹奏軍機大臣奉旨着照所請該部知道欽此 
 
 

Page 12

 
 
   
 
