# 1899 - 258 - 4909496

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印大字本讀史方輿紀要天下郡國利病書兩書告成] [  圖書集成局代啓]  
顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人歡付石印以公同好首自預定三百部原期工省成速嗣見印出　本字跡太小瀏覽刺目難以翻閱復商放大字體改托本局用大號新字排印廣延名齋悉心校對方輿紀要三月間早己成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州緣蔭堂蕪湖河南文苑山房均可購取二林齋售出股票請諸君憑票找洋向經售處取書 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書　爲是編用筆謹嚴叙事詳備方今國家崇尚實學稽古之士允宜家置一編惟措坊間所印均係剛節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[書代理鄞縣李穉白大令清釐積案示後]  
　　獄訟爲地方官專責朝廷明詔迭頒諭令各直省督撫飭屬認眞清理各督撫亦或釐訂章程嚴定功過視結案之遲速以示勸懲三令五申風行雷厲蓋不特於此考吏治亦藉以達民情也夫民者國家命脈所繫自来民興怨謗大都皆不肖州縣爲之厲階人惟不平則鳴若不能平其所不平則怨氣薰蒸自足干天怒　傷國脈而爲州縣者惟以送往迎来趨逢上臺爲事坐令案牘山積株累無辜其甚者且縱令劣差張其爪牙魚肉貝　　至人亡家破尚無破案之時是則地方亦曷貴有此虚糜廪祿之官哉且官旣無聽訟之才桀黠者益肆其刀筆之　　寃者更難望覆盆之雪是非顚倒曲直混淆此諺所以有一代爲官七代貧之語也善夫代理　　李穉白大令之　　　案也大令當下車之始卽不存五日京兆之心慨然以折獄爲己任頒發手諭榜示大門略謂本縣蒞任以　　　　　　見各案積壓者甚多亟應按起編審以清塵牘除將原告兩月不到之案照例註銷並將新案隨時示審外合行列榜編審爲此示仰後開各案原差及原被人等知悉爾等務將承辦案件查明編定日期於三日前傳知原被人証依限赴審如兩造均己傳到原差延不禀訊許卽喊禀提差革究如有細故不願終訟准卽理明具結註銷不得阻撓惆被告到而原告不到照例將案註銷仍提原告究坐若原告投案而被告避匿此係差提不力定提該差嚴比其飭差查瓘之案限三日内禀覆不准再延等因其殆有見於鄞縣民情好訟思有以折其氣而平其心乎夫州縣衙門積案之多大半由於差役上下其手阻撓抑勒使不得從速訊結以遂其婪索之謀鄞縣差役之多甲於他邑每一差必有夥役數十名不必由官給發工食專恃訟案爲取盈之計故遇有訟案若輩必擇肥而噬不飽其慾壑不止往往兩造自願息訟而差役把持不爲禀白且得賄則曲爲袒庇朦蔽長官弄法舞文是其長技官苟稍一顢頇昏瞶則若輩卽玩之於股掌之上爲所欲爲甚或有官己允開一線之恩祗以差役奢願難償致仍覊縲絏者種種鬼蜮伎倆實堪令人髮指且官旣不以聽斷爲心民間細故紛爭益將徼倖以求一勝并有圖准不圖審者蓋審則是非曲直必有水落石出之時准而不審則差役卽藉此恐嚇愚民敲肌剥髓大可飽厥貪囊故善聽訟者尤以迅速斷結爲第一要義今如李大令之約束差役絶不假以事權并將兩月不到之案一律註銷則無罪者不至有抑勒拖累之苦復定原告不到將案註銷仍提原告究坐使之不敢肆其狡詐以清訟源而其應訊者則爲之定其起數示以日期先於三日前飭差傳知俾得按時投案不致輟業以嬉日遭差役之剥蝕誠能隨到隨審隨審隨結積案雖多有不囹圄一空訟庭花落者吾不信也昔陸清獻公宰嘉定時凡遇應訊之案不輕出禀差傳或令原告自傳被告到案立爲判斷或原被猛然省悟不待辭畢卽和好如初此其德足以感人迄今續治嘉恪言猶足令人效法否則國家勤求民隱而爲州縣官者反漠然無所動於中惟日事黄綢被裏放衙冰於案牘　一爲省察不亦上負國恩下辜民望也哉然則如大令者亦可以風矣 
[本館接奉電音]  
　　昨日午刻京師飛電傳来硃筆三道旨一道上諭一道敬謹譯登○八月十五日奉硃筆黄均隆著掌河南道事務欽此同日奉硃筆稽查廂白旗漢軍旗務著聯錦去欽此同日奉硃筆吳同甲轉補左春坊左中允檀璣補授右春坊右中允欽此同日奉旨這所叅疎防絞犯越獄脫逃之管獄官廣東歸善縣典史毓珙著革職拿問交譚鍾麟等提同刑禁人等嚴訊有無鬆刑賄縱情弊按律定擬有獄官署歸善縣知縣鄭業崇據報先期公出是否確實著查明核辦仍勒限嚴緝逸犯林人恩務獲究辦餘著照所議辦理該部知道欽此同日奉上諭譚鍾麟奏特叅庸劣武員請旨懲儆一摺廣東鎭左管守備徐敬衡縱容土匪恇怯無能新會營守備鍾兆清遇事取巧難期得力新會營千總戴顯章縱賭釀命捕務廢弛雷州鎭左營千總梁文光肆意欺凌疏防縱宼廣州　左營千總羅煦庇賭收規被控有案萬州營把總許贊廷擅挪公欵放債圖利該管遊擊鄭鵬飛巧爲飾詞有心徇庇均著卽行革職吳川管都司陳元杰年老力衰難資整頓清逺營守備陳國保兩耳重聽難期振作均著勒令休致以肅戎行餘著照所議辦理該部知道欽此 
[使星分耀]  
　　南洋新加坡叻報云比利時國與中國交涉日多而中國使臣向無常州駐比者前比國新政大臣特與中朝簡駐英義比大臣羅稷臣星使商及請就比京分設使館派代辦參贊一人常川駐紫俾兩國交涉之件可以就近熟商且比國安法爾斯埠亦宜設立中國總理事官一員卽由代辦叅贊爲之統率兹由星使奏准六月初十日奉旨著照所請准其在比國分設使館卽由出使英義比國大臣派委代辦叅贊一員前往常川駐紫此外并設隨員繙譯供事各一人俾得隨同叅贊辦理一切事宜等因欽此至安法爾斯總理事官之設雖未奉有明文然分設參贊之舉旣己准行則總理事官諒亦當隹其設立矣 
[節錄户部議覆閩浙總督奏陳三都島事宜摺]  
　　查福建福寍府屬三都澳開設口岸該督奏請將甘江通判 
 
 

Page 2

 
 
移設該處改爲福寍府三都海防同知旣經吏部議准酌裁通判改設同知俸廉役食應如何裁添之處應令該督迅速照章妥議奏明辦理又查閩督奏稱附近三都島水陸分歧各處商民貨物均可繞越請添設局卡以征釐金自爲預防偷漏愼重釐務起見應請准如所奏辦理並令該督收添設局卡處所委員巡丁人等月需局用薪水銀兩查照向章在隨收釐餘項下撙節開支不得動用正欵一面將員役人等銜名月支局用數目先行開單報部備案按此摺見於南洋新加坡叻報惜非全文耳 
[同賦鶯遷]  
　　福州訪事友人云署理福建布政司新授江蘇蘇松太兵儲道余晉珊觀察自本月初六日交卸藩篆後卽於初十日挈眷起程所遺篆務大憲委署臬司周子迪廉訪升署遞遺臬篆以現署糧儲道胡節之觀察接署遞遺道篆以督辦南臺稅釐局務何太守碧鎏署理其總理閩浙營務處委福勝全軍統領孫靜珊觀察接辦 
[敬迓西琯]  
　　福州訪事友人云本月十一日閩省官塲探知美國大員康君將次来閩游歴因命駕至津頭迎迓各武營亦列隊江干鳴槍申敬禮也 
[罪疑惟輕]  
　　日本長崎埠訪事友来函云曩者朝鮮各地匪徒亂抛炸藥案内株連軍部叅領李起泓及安駉壽之妻弟李思範金秉洪等人均遭禁錮現經平理院卿白性基詳細訊鞫以李起泓係有職人員例合重懲擬以笞一百懲役三年被告李思範照謀殺人未成例擬以笞一百金秉洪擬照謀殺人己行而未遂例擬以笞一百懲役三年隨會同法部大臣具摺請旨一面將原告金在浩及被誣之農商工部大臣閔泳綺先行省釋 
[禪堂疑獄]  
　　揚州訪事人云郡城灣子街東嶽廟住持僧某年届古稀焚脩弗懈上年曾收兩徒以備親傳衣鉢旣而兩徒忽舍之他適不復依獅王座下日聽粥鼓齋魚至本月某日住持僧圓寂兩徒乃聞信奔回至則屍己由廟視茶毗語問情由謂因暴病而逝兩徒見其情詞閃爍爰指交本坊地保意欲報官旋又探悉山門外擺油貨攤之某氏有同謀情事遂至氏家詰究氏狂呼救命適爲遊手少年所聞不問情由將兩徒攢毆一徒乘隙逃逸一徒則遍體鱗傷因具投縣署控訴十二日縣宰臨塲相騐以徒受傷屬實隨將一干人帶之回署飭差將遊手少年迅速緝獲歸案訊懲徒堅求開棺檢騐僧屍未知秦鏡高懸者若何處置也 
[維揚火警]  
　　揚州訪事人云郡城東營多寳巷向爲烟花淵藪每至晚鐘初動日墜崦嵫無鹽嫫母之流卽障袖倚門招蜂引蝶本月十二日某姓倡家因連日狎客寥寥購取紙錢在繡榻前焚化个中人謂之燒利市詎意利市未到而火正先臨紙灰怱飛燃及蚊帳轟轟烈烈一發難收各善堂水龍夫一聞警鉦飛馳而至擇地安設汲水狂噴一面將下風火路拆開火始漸漸熄滅比地方官呼殿而至吳回氏己退避三舍不復跋扈飛揚矣是役也共燬起火之倡館及烟館兩家其餘左右鄰幸未波及 
[古潞近聞]  
　　北通州訪事友人云江北河運八帮秈米迭經倉憲電促到壩旋聞本月初旬頭帮糧米己過直隸安凌汛尚未抵津恐到壩當在月杪矣聞由津至通運河水淺異常非改裝剥船不可然則此次河運折耗固意計中事也○本月初二日爲潞河書院道課之期道憲沈子枚觀察親臨點名命題扃試生文題國君進賢一節詩題賦得高人讀書夜達旦得書字童文題取人以身詩題賦得八月暑退凉風生得生字○上月三十日傍晚距城南十二里張家灣左近德泰錢鋪突来匪徒十餘人聲稱兌換洋銀乘間蜂擁而入肆行刦奪適爲賣梨人某甲所見代赴緝捕局禀報局員瞿把戎聞之隨帶勇丁六名馳往拘拿嗣見衆寡不敵未敢造次因令勇丁潛伏道旁鳴槍遥擊當塲轟倒二匪餘均受傷狼狽而逸及將轟倒之二匪執而詰之僉稱在京師海子營當勇嗣以傷重先後殞命至夜深匪黨潛来刼屍復經把戎拘獲一匪事後錢鋪經理人查檢所失計銀九十餘兩當卽入城報案州尊高刺史立傳通班捕役前往勘視在二匪屍身畔搜出洋槍彈子等物隨飭地保備棺收殮一面飭捕嚴緝逸犯時有一人問捕此屍將埋何處捕異之向之盤詰其人卽鼠竄而逃捕躡跡窮追至數里外始獲住遂連前獲之匪送入州署高刺史升堂審訊二人俱稱一係甘肅人一係由東人均在海子營當勇不認行刼之事刺史飭差嚴行管押俟備文至海子營查明是否營勇再行訊辦○有甲己二人素相親暱一日因細故口角乙糾約數人將甲毒毆甲妻某氏聞聲手抱幼孩趨出解救亦遭毒棒孩受驚後越日而殤氏忿甚奔赴州署喊寃高刺史准詞隨帶刑仵前往相騐及回署拘乙弟兄二人審訊判令各責一千板押候訊辦○傳聞山東捻匪將次竄入直隸境大　先事預防擬飭海子副中營由京至通直達天津沿路紥營駐守通州則擇定八里橋栅欄店人莊劉莊教塲張家灣等處現己購買蘆葦行將　造營房矣 
[之罘近事]  
　　烟臺訪事友人云前月某日之夜西大街某貨攤失火焚去板屋一間本月初九日某鋪又兆焚如幸在白晝人數甚多得卽撲滅不致蔓延○某氏婦賦性質樸不能得姑歡心時被甲申怒詈近日復相勃谿其夫見之大施夏楚婦寃憤莫伸潛服阿芙蓉膏自盡聞者憐之○中國自鑄龍銀行使市廛輒被奸商多方抑勒近經地方官查知其敝出示嚴禁未知若輩能不復壟斷否也○本月初八日爲西人寳馬之期西沙旺一帶沙平草軟一鞭斜照馳逐爭雄觀者人海人山異常熱閙洵及時行樂之事也○時事多艱整軍實爲當務之急駐　各防營每晨操演佈陣打靶午後又練習各種雜技藉禦外侮而壯聲威 
[月湖泛碧]  
　　寗波訪事友人云府尊莊堅白太守以圑練爲奉旨興辦之事亟宜實力舉行除出示勸諭外復委張君士榮及鄞江司巡檢徐少尹在連山會館邀集紳士會議章程各紳意存觀望到者寥落若晨星太守以事在必行不容推諉仍飭赶緊籌辦以戢奸宄而衞閶閻○無賴張仁章曾欠貫橋頭大興館飯資若干館主某甲屢索無著一日遇諸青蓮閣索之急則反脣相稽乃扭送鄞縣署請治縣主李大令提訊之下喝令笞責二十板發押翼房候再訊核○某日府署差役某甲拘獲南鄉兪家埭花會賭犯陳東生及復升烟館主李阿九解經莊太守嚴訊判令責陳藤條二百下李掌頰二十下發交鄞縣管押嚴辦○東門後街某姓家有一女郎年華二七姿態嫣然與鄰居十三歳之某氏女相善一日忽失所在家屬四出偵尋杳無蹤跡越日有垃圾船入港瞥見一人倒植水中呼衆集視則兩女屍在焉不知何時失足墮水遂由女父母備棺收殮號咷大哭聞者憐之 
[彝陵瑣志]  
　　宜昌訪事友人云前月杪長楊縣拘獲匪徒七人派差押解至宜都縣轉解東湖縣收禁聞係去歳造言滋事之犯近日故飭復萌故必嚴拘懲治也○某日風雨交作北門外某茶肆屋守突倒時值深夜壓斃一嫗一孩另有產婦某氏腿己壓斷天明經人援出急延西醫施治雖成殘廢或可幸保餘生也 
[漢水波紋]  
　　漢口訪事友人云三義殿附近一帶現擬建造夏口廳獄己飭居民赶緊遷移大約興工之期當不逺矣○永昇平巷宏昌棧山東號客某甲與饒德昌店主因事紛爭兩不相下現己涉訟漢陽縣署矣○前者新堤左近紅燈會匪謀亂經上憲檄飭升字營勇丁前往攙捕刻下勢雖稍定然村落間仍騷擾不堪聞若輩匿跡山谷出没靡常非得官軍深入剿除終恐根株難絶也○邇来各處謡言蠭赴風聲鶴唳一若旦暮將有大變也者地方官思患預防因念客棧爲藏垢納污之藪匪徒最易潛蹤爰於每夜親赴夾街之森記棧青龍街之吉隆棧毓香坊之清和棧廻龍寺之義生棧江蘇會館比鄰之篤慶棧及一切小客棧　密搜捕以靖奸宄而安閭閻○鄂垣銀圓局規模甚大銷路宏開時有應接 
 
 

Page 3

 
 
不暇之勢現聞上憲擬就漢鎭設一分局以闢利源不日將見諸施行矣 
[北固秋雲]  
　　鎭江訪事人云本月初十日有一日本兵艦由申江泝江上駛小泊江心少頃卽鼓輪他往聞欲查察長江各埠商情也○鎭江府許紹翯太守前赴金閶謁見各大憲兹己事畢取道申江本月初九日傍晚乘大通輪船抵鎭卽命駕回轅○統領新湘全軍陳宇山軍門於本月初九晚乘江裕輪船赴江隂謁見江南全省提督李壽亭軍門籌商防務旋順道赴申江恭迎橷撫憲鹿芝帥瀕行新湘全軍總巡周錦堂都戎旣麾下各營官咸赴江干恭送○上月江水己退河灘盡露至本月初旬又漲數尺而魚鮮依舊寥寥罕覩孟嘗門下客不免彈鋏而歌矣 
[上海官塲紀事]  
　　本邑城廂内外巡查委員廖二尹鎭南現奉署理江海關道曾經郛觀察札令巡查河道所遺巡街一差另委試用巡檢黄二尹道南接辦○浙江鹽運使世都轉查得武進等縣鹽商王全茂等在寗波岱山裝鹽若干引由瀏河進口分往上海南匯等處發售因於前日行文上海縣署請俟此引到時諭知鹽公堂騐單查明引數是否相符照章禀覆縣主王大令己遵照辦理矣○昨日俗傳爲獄神誕期清晨上海縣王欣甫大令親詣神前拈香行禮並雇伶工在獄奏樂以娛神聽而表敬忱○前日上海縣典史周少尉之夫人某氏分娩時偶陳調護致瀕於危參术無靈乘鸞仙去少尉情深伉儷哀悼異常擇於昨日備棺盛殮同寅各官咸往弔唁 
[撫憲啓行]  
　　昨日午後一下鐘時新任江蘇巡撫鹿芝帥由天后宮仚眊轅命駕登某兵輪船赴金陵公幹迨事畢卽折赴蘇省定於本月二十四日接受關防其瀛眷則己於昨晚赴蘇矣 
[撫軍謁客]  
　　昨日午前新任江蘇巡撫鹿芝圃大中丞自北河南路出使行轅命駕至垃圾橋北首黄姓家拜會調任廣東巡撫德靜山中丞至午後將近一點鐘時德中丞至行轅答拜 
[加認參捐]  
　　日前南市鹹瓜街五昌參號主人左震慶遞禀籌餉貨捐局稱願加認捐欵求准包辦等情昨日總辦王太守批示略謂該商情願加認是徵急公惟請連吳淞所認高麗參捐每年共加認銀七百兩未免過少本局體本該業近年市面銷塲應將前所認定各貨旣吳淞所認高麗參捐每年加繳銀一千七百兩卽由該商會同阜昌等秉公妥議於本月十六日起每月按照加繳之數清繳遇閏照加並另行具禀蓋戳加結具保送候核奪 
[查閱新廨]  
　　新造英美租界會審公廨落成後由讞員翁笠漁直刺擇吉本月十八日遷移昨日午後一點鐘時帶同闔署書役前往閱視以便佈置一切井然秩然 
[案犯送縣]  
　　前者傅揚揚投上海縣署控邱六服毆傷學徒張福泉縣主王欣甫大令尚未訊結而傅另犯訛詐案經英界公廨讞員翁笠漁直刺飭差拘獲訊供之下判押半年兹己將次期滿大令以前案急須訊理函請直刺照會捕房將傅送縣昨晨捕頭遣人解傳至案直刺略加研詰卽飭差押送縣署歸案訊辦 
[押犯瘐斃]  
　　蘇州人錢阿根前因竊取洪香齋家衣服由包探拘送英界公堂讞員翁笠漁直刺商之會訊西官判押外國牢中半載近忽患病醫治無效旋於昨日魂赴泉臺捕頭聞之派包探查明並無屍屬遂令本圖地保報請某善堂給棺收殮 
[二尹騐屍]  
　　昨日午後四點鐘時改過所委員陳二尹函致上海縣署内開總巡局發押之揚州竊犯周春生近患濕腫醫治無效延至本月十五夜子時身死請卽詣騐縣主王欣甫大令另有要公委縣丞劉二尹到所騐視旣升座地甲李升看役龔振及同號押犯張貞桂同供死者周春生於上月間陡患足腫旣而延及腹上以致氣喘而死並無凌虐情事實因號内地勢低陷濕氣過重現患此症者尚有數十人叩求核示旋由仵作騐得該屍確係因病身死並無别故二尹親視無悞卽飭塡明屍恪備棺收殮發壇標記并取具切結回縣銷差 
[索欠行兇]  
　　前晚海門小車夫張晉華至美租界西華德路同鄉某甲處索欠一言不合互肆兇毆甲怒甚突出利刃猛刺張腹數下立時鮮血淋漓肝腸迸出腹外昏暈倒也氣息如絲旁人見肇禍端將甲拘送捕房一面舁張至同仁醫院求治當經醫生設法將腸納入腹中用猫腸綫縫之大約尚可保全性命也 
[英界火警]  
　　前晚三點逾十分鐘時居人咸擁衾酣睡忽聞捕房警鐘亂鳴旋分四下及至清晨往訪始知肇災於望平街外國墳山對面第二百二十八號房屋某墊子店因火油燈被被角帶翻施救不及竟至冐穿握頂幸救火會西人聞警馳至汲水灌澆得卽息滅惟比鄰之薙髮店樓面被燬餘未殃及 
[續錄海上養蒙學塾章程]  
　　一周子云師道立則善人多師之關繫如此然而師道之亡久矣其事則帖括其志則求食其功則徒餔啜胸中所有者一講八比五言六韻所以受於師者如是故期授諸弟子者亦如是今本塾旣不以科舉爲事凡其所挾皆屬無用則必人師經師而後可然而談何容易惟有擇悃愊之士老成之人但肯俯就規模不矜才氣不染嗜好者卽可延訂一上海城廂内外學塾非不多章程非不嚴然皆有名無實一由於經辦者之不以爲事一由於專司者之不得其人一由於爲師者之不恃品學而恃情面今本塾相助爲理者旣爲同志應以全力注之而專司教學者必聘品學兼優之士至於各教習旣取端人如果俯就章程功深訓誨明效旣著者應於歳暮備禮另酬以表敬意其不然者隨時辭退不稍　情一爲師者半多寒畯束脩自宜從豐俾無内顧憂謹擬月送八元三節節敬每節兩元飯食茶水由塾公備學生入塾贄敬聽便其應用書籍筆墨紙張歸公開支惟往来舟車之費逺近多禀不同應歸自備一分班教習最爲師逸功倍大概識方字者爲一班讀三字四字五字者爲一班讀小學大學者爲一班蓋數人共讀一書則雖不讀亦能耳熟十塾不分高下而每塾必設數班如有年長學優者卽派充學長可輔教習之不及一塾中讀白家姓千字文等尚有小用而於養正亦無關涉至三字經雖出於王伯厚然最駁雜餘更自鄶以下矣三字經今有薊州王竹舫先生訂正之本名曰廣三字經袁子杞齋刻於天津廣仁堂叢書中可與絳州李子潛先生弟子規並讀其四字者則有羅忠節公小學韻語五字者則有興國萬清軒徵君童蒙須知韻語六字四字並著者則有吕近溪先生小兒語七字者則有朱子性理吟他若論理學者則有性理字訓論小學者則有六藝提綱論史學者則有史鑑節要等書皆以四字爲句本塾用意旣與他塾不同則所讀之書亦正不能同矣至於講平仄學對偶本塾概不從事而傳奇小說一切欠正之書尤所嚴禁一本塾旣不尚科舉倘爲教習者終日呫嗶或應書院之課或自作文勢必用志多紛有誤塾課此等教習本塾勢不能訂塾中酌備性理經濟等書擬以天津廣仁堂所刻叢書一塾置一部師有餘功卽看此等書擇其淺近者隨時與學生講解數年而後非特弟子有成卽爲師者亦自胸次不凡矣此所謂斆學相長也一專司教學事宜者旣須通籌十塾卽不能偏理一塾之事除隨時輪赴各塾整頓一切外一月宣講聖諭一次其平時可隨便爲各塾講書一勉爲良善免入奸邪此本塾主意爲教習者務須語不離宗每日講解必須引此等話以誘導之有不率教者務在潛 
宜備功課册一本如有所記不符視爲具文者一經察出卽爲不合隨時分别輕重去留一塾中但雇一僕就地貼膳不另用司事一以均由教習自理其專司教學事宜者不送束脩酌送事費飯金以資津貼一十師之外另約同志多人每十日分往察課一次一各教習均照西法商訂合同不送關聘其脩金按月致送一額滿後如有報名者存記以次傳補 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[貨船傾覆]  
　　宜昌訪事友人云本月初二日之夜十點鐘後某局掛旗船由重慶裝藥材川土數十件鼓浪而来將抵埠忽遇狂風猛雨波浪滔天致將錨練吹斷船遂逐流至一大帮旗船灣泊處横截船頭立時傾覆船中人貨悉付東流惟某姓駁船户於黑暗中用撓鈎撈起川土二件餘皆漂失無蹤刻下局主己派人四出訪查然淼淼洪濤恐亦無從下手也並聞某號旗船由渝赴宜行至偏腦地方忽被旋渦激翻貨物盡數浸濕井淹斃二人又某行由宜裝運官棉紗三百餘件駛至牛口左近船卽碰破經水手報知行主派人前往重復打包另雇他船運往邇来江水大漲幾於篙楫難施往来各船尚其加之意哉 
[鉅鋪倒閉]  
　　福州訪事友人云南臺上杭街德盛雜貨鋪開設數十年生涯鼎盛不料近忽外强中乾逋負纍纍突於中秋節前倒閉各錢鋪之被欠者不下三四萬金未幾橋北某某等鋪亦接踵而倒所欠約十萬金之譜吁市面艱難一至於此長袖善舞者可不愼哉 
[鷸蚌相爭]  
　　前日船户薛瑞祥雇划船婦仲陳氏將沈入水底之鐵錨撈起倉猝間悞取黄世彥船上鐵錨黄見之疑其有意竊取與之爭扭致失銀簪銀臂釧旋又被黄夥將其夫仲三肆毆鄰船夥王阿金出爲解勸黄不問情由扭至艙中鎖閉事爲工程局水巡丁查知將一干人拘解捕房黄知事不妙願賠所失各物浼人請免解究捕頭允之 
[柩自何来]  
　　昨日潮水盛漲時外虹口某碼頭之畔不知從何處浮来屍棺一具適爲水巡捕唐寳榮所見用船帶往浦左舁至義塚瘞　 
[上海縣署瑣案]  
　　前日鄉婦周杜氏訴稱小婦人被丈夫擊破頭顱叩求騐究至晚縣主王欣甫大令倩襄讞委員馬明府提訊氏供丈夫周某不務正業時向小婦人索錢花用稍不遂意輙被毆傷不得己投案控陳求恩究辦以儆兇頑明府飭仵役騐得氏頭上略有傷痕令訴知族長聽候理處不得輕肇訟端○趙阿炳控張阿篤冒贖田畝馬明府提訊之下趙供小的係本邑人耕耘爲業有田四畝坐落二十四保十四圖由外祖母楊氏抵與故父管業立有契據光緒五年故父將田質與賈和尚得錢一百千文去冬小的備價向贖始知己被表弟張阿篤串同賈和尚冒名贖去轉賣與地販某甲叩乞究追賈供此田由趙偕其母姨某氏卽張阿篤之母至小的處言明由張取贖小的故敢交付與張張供小的與趙俱係楊氏之外孫此田趙旣出賣小的亦可贖回當價賣與人之後　母親病故所得田價業己用罄陳晉卿供小的充當十六圖地保趙等雖住小的圖内然此田在十四圖是以小的不知其事明府謂此田旣由楊氏抵與趙姓張不應干涉著張賈兩人將田收回仍由趙向贖取具各結存案 
[英界公堂瑣案]  
　　邇有一種惡少深夜在黄浦灘一帶引誘洋人作恥勾當有蘇州人朱福生者略諳西語尤爲此中斵輪老手前晚故態復萌適爲十七號印度巡捕所見因卽　入捕房昨晨解案請訊被拉之某洋人無暇来案作證朱供小的與此人素識途遇閒談不敢作此下賤之事讞員翁笠漁直刺商諸　繙譯官然後判責五百板管押半年○包探洪阿寳解送拐匪陳竹卿周阿二到案禀稱　周串拐粤婦陳阿蘇之義子李安邦意圖價賣適經小的查知是以拘案請究陳阿蘇投案訴稱小婦人因乏子嗣曾出洋銀十八元買李安邦爲子被伊等二人拐去幸由包探拘獲叩求給領李安邦供年十二歳被陳周誘拐圖賣周供小的與阿蘇同鄉素識日昨領其義子出外游玩並非誘拐求恩鑒察陳供小的由周調遣不敢起意爲非直刺判令各責五百板將周管押半年陳管押三月○四百四十二號華捕解蕭阿晉到案禀稱此人因傾倒垃圾與沈阿龍口角扭毆傷其額角適爲小的所見拘案請訊沈投案訴稱小的被傷後曾至醫院求治據醫生言須閱七日方可痊愈蕭供偶然失手尚乞矜全直刺判罰洋銀五元以二元給沈爲養傷費○包探張天林拘解積竊王阿渭到案禀稱此人前曾犯案解經某大老爺訊辦今又竊取沈阿生家綢衣兩件經小的拘獲送案請究沈投案領贓王認竊求恩直刺判令笞責二百板管押三月○包探顧阿六解木作頭錢晉生到案禀稱此人包造某處房屋漫不經心致作塲内木板墜下壓傷丁馬氏之額爲特傳案請訊丁爲氏投案申訴前情錢供事出無心尚求恩典直刺判罰洋銀二十元提出五元給氏爲養傷費 
[法界捕房紀事]  
　　去年甬人張槐卿在虹口某雜貨行司跑街之役今行己閉歇虧折甚鉅上禮拜六行主傳某將張誘至法界新恊成烟館與之核算據稱共虧銀一萬五千餘兩旋扭送捕房捕頭命押候解送公堂禀請讞員朱森庭明府訊究○某甲僑寓法界某客棧同寓某乙僞稱與某店主熟識許爲推薦甲信而不疑前日將行李雇車裝載與乙同往中途乙將行李騙取逃逸無蹤甲窘極無計至法界浦難投河自盡經巡街捕援起送入捕房據情禀訴捕頭命留候解請明储安揷○日昨公館馬路盛大房茶食店被乞兒搶去錢一千文當卽追獲关入捕房捕頭命押候堂期解請明府究懲 
[美界捕房紀事]  
　　昨日清晨有江北小竊名阿福者混入裏虹口漢璧禮路某烟室竊取烟槍一枝旋由包探沈阿鶴查獲拘入捕房捕頭令押候解送公堂禀請讞員翁笠漁直刺訊辦○昨日亭午時流氓張掌生張阿狗在某處茶肆與張金和互毆金和寡不敵衆被傷厥額血流被面經巡街捕一併拘入捕房捕頭令押候解送公堂禀請訊究 
[鄂省官報]  
　　藩轅牌示蒲圻縣港口巡檢詳委試用巡檢方傅均黄梅縣新開口巡檢詳委補用從九林森應山縣平靖關巡檢詳委候補巡檢劉炳南宜城縣典史詳委試用巡檢朱培本俱署理黄岡縣陽羅巡檢飭本任之贓藩臣江夏縣山坡巡檢飭本任之張明才南漳縣方家堰巡檢飭本任之邵星森鄖縣黄龍鎭巡檢飭本任之左嘉穗俱回任當陽縣河溶巡檢飭准補之楊兆蘭赴任 
[邗江官報]  
　　八月初六日方鹺尹期回泰州差次○初七日金分轉耀忠由孔涵卡来○初八日盛分轉文檽由通屬差次来揚○初九日江鹺尹南墉辭解南京餉銀起程○初十日運憲公座掣籖梁鹺尹慶和鄭鹺尹瑞倫同辭赴浦押運北鹽 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年八月初十日京報全錄]  
宮門抄○諭旨一道錄前○西安將軍國奏爲滿營官兵操演陣式繪成國說進○○呈摺○贛撫松○奏爲江西被水各縣分别撥欵莊撫並請開辦振捐摺○湘撫兪奏爲招募新兵勤加訓練摺○八月初十日禮部宗人府欽天監正紅旗值日無引見○李秉衡前往奉天查辦事件請訓○周馥謝授四川布政使恩○孫中堂續假一個月○徐樹鈞胡建樞預備召見○廂黄漢奏派蘆溝橋演放砲位派出鄭王永隆○召見軍機徐樹鈞胡建樞李秉衡○○奴才國後長春跪奏爲覆陳西安滿營官兵操演陣式繪成圖說恭呈御覽以備調閱仰祈聖鑒事竊奴才等於光緒二十五年四月十七日承准軍機大臣字寄四月初六日奉上諭練兵爲當今最急之務迭經諭令各直省認眞訓練現據各該將軍督撫先後覆奏各省所練兵勇多寡不同總以精强爲主庶幾制勝可期現在訓練己經數月當己確有成效際兹時艱孔亟折衝禦侮必須備豫不虞著各將軍督撫隨時認眞校閱務使悉成勁旅毋得稍涉懈怠仍將練成名營確數曁陣法技勇如何限三個月先行具奏聽候次第調取来京閱看將此各諭令知之欽此欽遵寄信前来奴才等跪聆之下欽佩莫名仰見皇上整軍經武因時制宜之至意竊查西安滿營額設兵五千名内有馬隊正練兵五百名馬隊備練兵五百名抬槍兵六百四十名鳥槍兵六百名五子過堂兵四百名前於光緒十八年十月内經前任將軍奴才榮祿等添設威逺洋槍隊兵五百名復於光緒二十一年八月内奴才國俊等添設子母砲二十四尊砲兵一百二十名本年五月内由津領来洋槍五百杆挑選洋槍隊兵五百名其十八年所添練洋槍隊名曰威逺左營洋槍隊本年所添名曰威逺右營洋槍隊逐日在教塲演練每逢八日與正練備練馬隊兵走隊奴才等輪流帶往馬隊演練包抄旗馬上三槍三箭洋槍隊演練三抬連環以及方城圓城改橋等技均仿照神機營威逺隊演練規模務使精益求精悉成勁旅再威逺洋槍隊兵與正練備練馬隊兵及砲兵擡槍兵分日演放鉛丸奴才等輪流閱看洋槍隊兵中靶數目在八成以上砲兵檯槍鳥槍兵中靶數目在七成以上總期致逺有準現當整軍經武之際奴才等受恩深重自當竭盡心力督飭該營協佐等員認眞訓練務使一律嫻熟一兵得一兵之用庶不負聖主整飭戎行教練旂僕之至意謹將本營馬步隊洋槍隊合演大操繪成圖說恭呈御覽再本營額設兵五千名除調京訓練兵及各處值班兵外每遇大操上隊操演正練備練馬隊兵左右洋槍隊兵砲隊兵擡槍隊兵鳥槍隊兵五子過堂兵共合八成隊演練合併聲明所有遵旨覆陳西安滿營官兵操演緣由理合恭摺具奏伏乞皇太后皇上聖鑒再新任西安右翼副都統德魁尚未到任未經列銜合併陳明謹奏奉硃批知道了著卽督飭該管恊佐等員認眞訓練以成勁旅欽此○○江西巡撫臣松壽跪奏爲江西廬陵等縣被水較重遵旨分别撥欵振撫並援案懇准開辦振捐藉資工振以濟災黎恭摺覆奏仰祈聖鑒事竊臣承准軍機大臣字寄光緒二十五年五月二十日奉上諭翰林院侍講朱益藩奏江西水災極重請迅籌振撫一摺據稱近接電報江西自贛州至九江千餘里江水暴漲廬舍人民多被漂没現值青黄不接之際困苦情形實堪憫惻等語著松壽迅速查明災情輕重據實覆奏一面分别妥籌賑撫以恤民困等因欽此欽遵字寄到臣遵查江西本年四月下旬連日大雨河水驟漲吉安臨江等府沿河店鋪民居低田多被水衝倒塌淹没並損傷人口當經臣將吉安府督同廬陵縣禀報大概情形專案附片具奏欽奉硃批覽奏己悉著懍遵前旨分别妥籌賑撫毋任失所等因欽此嗣據清江新淦峽江吉水南昌新建豐城進賢萬安信豐太和永豐永新安福等縣禀覆彼水衝倒房屋淹斃人口漂没牲畜什物沙塞田畝各情形又經彚入四月分雨水糧價摺内奏報各在案伏查此次被水者吉安府屬之廬陵吉水泰和萬安安福永豐永新永寗龍泉蓮花等十廳縣又臨江府屬之清江新淦峽江等三縣又南昌府屬之南昌新建豐城進賢等四縣又贑州府屬之信豐一縣又九江府屬之湖口一縣共十九廳縣除信豐蓮花泰和萬安安福永豐永新永寗龍泉南昌新建豐城進賢湖口等廳縣或地居吉安之上或僅因河水漫漲沿河低田被淹圩隄衝决尚可及時補就隨時酌量辦理外惟廬陵吉水清江新淦峽江等縣當贛河之衝集衆流之匯總地處上游向只畏旱不甚畏而此次水災因一時之間衆流奔注河水陡高三丈有餘平地水深數尺或丈餘不等爲江西省從來未有之災各民房屋被衝無可棲止或借棲於祠宇或搭葢棚廠暫爲居住或竟不免於露宿值此時當盛暑找衣無褐得有官撫義振濟急尚可勉爲存活轉瞬秋風洊至嗷嗷者不僅待哺况被决之隄沙淤之田必須修築挑復工撫兼施所費甚鉅雖前撫禀報時曾於吉安牙厘分局撥錢六千串爲廬陵振撫之需又於樟樹鎭牙厘分局撥錢三千串爲廬陵清江工振之需又於三湖分局撥銀三千兩以二千兩爲新淦工振之需以一千兩爲峽江賑撫之需又由司庫撥銀三千兩由告安牙厘分局撥銀一千兩爲吉水縣賑撫之需並南昌府屬隄工之用臣深慮賑欵不敷捐給廉銀爲倡並飭司道府縣等官及在籍紳士分别量捐銀錢以資集腋以上共發過官欵並官紳義賑銀一萬一千二百兩錢一萬四千五百串洋銀二千元此外如義紳集欵散放約數千金尚不在丙此乃急賑所用暫救目前惟爲日甚長屋被水衝修理無資田被沙厭挑覆乏費勢必塡諸溝壑情形堪憫猶幸節候尚早若將河堤决口堵築能築能禦秋水尚可補種晚禾亟應開辦振捐集成鉅欵以工代振藉資接濟俾億萬災黎同登袵席據藩司張紹華詳請具奏前来臣查廬陵吉水峽江三縣向無堤工只須加給振撫至清江新淦南昌等處應修隄叚數千丈之長工費浩大總之工振兩項需欵甚多現在庫儲支絀民力困窮實難籌此鉅欵合無仰懇天恩府念廬陵等縣被災情形較重准援照順直湖北等省振捐成案開辦江西振捐一年藉資接濟以拯災黎而廣皇仁出自鴻慈逾格所有江西被水各縣分别撥欵振撫並援案開辦振捐藉資工振緣由謹會同兩江督臣劉坤一恭摺覆奏伏乞皇太后皇上聖鑒訓示謹奏奉硃批堵照所請該部知道欽此○○兪廉三片再據總理湖南善後報銷布政使錫良等詳准湖南永州鎭總兵熊鈇生咨稱招募勁字新軍四營當於光緒二十五年三月初旬選派營哨各員弁分赴衡永一帶分途挑選一律募齊晉省並將信字中旗一旗勇丁三百六十名歸併勁字新軍分派合成二千名於四月初一日成軍編成勁字前後左右四營以帮統調署湖南長沙恊副將崧煴兼帶前營補用副將孫高望管帶左營補用副將傳連陞管帶右營補用叅將楊定同管帶後營均駐省城對河之營盤嶺認眞操演該軍每營比威信各旗人數較多所有薪糧等項暫照威信新軍倣湖北護軍營章程核算支給將来如有必需變通之處另詳立案等情詳請奏咨前来查該軍到省後經臣親往查騐選定勇丁均屬樸壯惟多来自田間訓練一切較之曾經入伍者不無稍遲時日均令先練技勇次演陣法楚軍向以剽疾制勝西法則以持重爲長兼習而令通之庶幾皆歸實際該營現紥地方與省城犄角一河之隔相距甚近臣可不時親往校閱督　勿任稍有曠弛以期得力除咨户兵二部查照外謹附片具奏伏乞聖鑒飭部立案施行謹奏奉硃批知道了著卽督飭認眞訓練隨時親往校閱毋任涉曠弛欽此 
 
