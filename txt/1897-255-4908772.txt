# 1934 - 255 - 4908772

 

Page 1

 
 
[王氏潛齋醫書五種○脉學四種] [  圖書集成局代啓]  
　　海寗王孟英先生所著潛齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論閎議縷晰條分久爲醫家寳笈前印五百部早經售罄今倩本局二次重印每部八本定價洋一元半○校印脉學四種每部四本洋六角寄上海三洋經橋緯文閣發售 
[重校增補本草從新] [  圖書集成局代啓]  
　　本草從新一書爲澉水吳遵程先生所著詳簡得宜採輯至當爲醫學家不可不讀之書源記書莊囑本局代爲校印爰用雪白之紙漆黑之墨印訂成書每部四册定價洋四角各書坊均有發售欲閲者隨便購取可也此佈 
[論本報紀比儲出遊事]  
　　本館八月十二日報紀比儲出遊一則云比國儲君現擬遍遊天下於此數禮拜内卽摒擋首途其行程擬先往新金山然後遊覽中國日本等處因不禁慨然曰比儲此行其殆有見於國家富强之故在上與下識見明通而不可拘守一隅之見乎夫人情閲歴愈多則智識愈闢今中國蔽塞之患極矣上至公卿大夫下至農工商買詢以列邦强弱盛衰之故中國治亂得失之機大都瞠目咋舌而不知所對又其甚者與之語太陽地球之位五洲萬國之名亦若聞所未聞疑信參半若是者豈中國之人俱禀性愚昧而不能通達事理哉蓋嘗推原其故而知其弊在拘守故常畏言遊歴蓋天下之人不外貧賤富貴二端貧賤者謀蠅頭微利爲合家衣食計終歲經營尚恐難供温飽故雖有遊興而苦無遊貲富貴者平日居大厦飫甘旨出則僕從風趨車騎雲擁養尊處優娛樂已極又安肯冐風霜之侵逼涉關塞之險巘因斯二者苟且偷安日甚一日耳目愈塞智慧愈湮今比儲以青宮華貴之胄作滄海汗漫之遊其識量志趣洵足超軼羣倫振拔流俗然嘗思之中國聖皇首推堯舜平陽蒲坂禪讓雍容然舜之所以能庶績允熙百揆時叙者皆由其微時陶漁耕稼歴試諸艱有大麓之風雷始能光重華之日月降及夏商風尚質樸儲君猶時處田野親嘗勞苦周書無逸之篇曰其在高宗時舊勞於外爰曁小人作其卽位其在祖甲舊爲小人作其卽位乃知小民之依商書説命之篇曰子小子舊學於甘盤旣乃遯於荒野入宅於河自河徂毫此皆商代儲君出游之明證周室代興文漸勝質文王世子一篇爲千古儲君之準則然其於問安視膳習禮習樂之外未聞駕言出遊親歴里巷蓋於勤察民隠之意稍稍衰矣春秋之時五霸首推桓文然皆由少遘家難涉歴諸邦故能卽位以後英明蓋世雄長華夏羸秦以降惟漢宣帝遭戾太子之禍避於民間多年嗣後入承大統勵精圖治號爲中興夫人情不甚相遠不出户庭而能明燭萬里者惟聰明聖智豪傑不世出之人始能之下此者皆須涉歴世故周知情僞始能萬事萬物了然於胸中而不至臨事張皇無所措手况乎儲君爲國根本天下臣民觀聽所係若徒處於深宮之中長於保傅之手宦官宮妾得以肆其牢籠庶司百僚無從望其丰采則一旦誕應大寳而欲使之知俗尚之好惡辨官吏之廉貪明商賈之爲虧爲盈察工藝之孰巧孰拙是猶却行而欲前南轅而北轅也不亦傎乎顧或者曰儲君者國之冡子也似宜深居簡出以養尊嚴若使遊歴各邦親裁庶務不亦褻國體之甚乎則謹應之曰遊歴者所以達事理增見聞古者天子亦嘗行之其在書曰天子五載一巡守蓋藉以訪察民間疾苦也本朝聖祖高宗皆屢次巡幸江南木蘭秋獮歲歲舉行故能威震八荒恩被六合且今地球各大國以俄爲最强幾如六國之秦列邦皆望而生畏然考俄始强之基則必推夫大彼得焉攷彼得爲君之時以本國長於陸戰短於水戰於是隠名易服潛至荷蘭都城從匠頭學藝凡鋸木戳鐵造纜製帆諸務悉全習焉數年回國水師遂雄長歐洲其堅認耐勞殊不易及是蓋天下非常之人始能成非常之事今比國介在歐洲各大國之恃强虐待而欲侵其自主之權者已屢屢矣比王立屋可爾第一係從英國公請而來才識明敏已爲國人推重今儲君又高瞻遠矚環遊五大洲他日回國見諸設施必有可觀者矣故於其出遊而爲之三致意焉 
[本館接奉電音]  
　　昨日上午京師飛電傳來上諭一道敬謹譯登○八月十九日奉上諭前據御史張仲炘給事中蔣式芬先後奏叅刑部尚書薛允升縱庇胞姪消弭巨案並貪贓枉法各情當經諭令徐桐啓秀確查兹據查明覆奏薛允升于點派差使辦理案件均無徇情貪贓枉法情事收受節壽亦無實據於玉田縣買叅差徭一案牽涉其胞姪薛濟在内不知廻避著交部議處刑部郎中黨冡承審此案並不詳愼斟酌猶復飾詞强辯亦難辭咎著照例議處刑部堂官及派審此案各員於奏交之案並行咨交詳省著一併查取職名交部分别議處内閣侍讀薛浚雖無商遞獄詞情事惟於伊叔薛允升被叅之摺竟不發抄究屬不合著交部議處另片奏玉田縣買叅差徭一案先將訊明各犯分别擬結等語州同銜指分四川補用府經歴薛濟著卽行革職仍令在押候質洪奎鼎著暫行監候待質已革御史溥松著交宗人府管束統俟拿獲蘇月波等訊明辦理譚志松蘇月波仍著直總督順天府步軍統領衙門五城御史一體嚴拿務獲究辦餘著照所議辦理該部知道欽此 
[日官勘商]  
　　蕪湖道袁爽秋觀察日前接得江海關道來文悉日本國現派商務委員某君卽日乘坐彼國輪船前來長江各埠察勘商務開闢租界添設長江輪船公司攬載搭客商貨等因屆時抵蕪必將登岸拜會因飭洋務保甲等局繙譯周君沁香爲舌人俾臨時樽俎揖讓之間得以道達各情想此後蕪地交涉商務必又有一番新樣矣 
[商辦磨坊]  
　　前者蕪地有人就金馬門上首礱坊頭地方創建機器礱磨坊鳩工庀材起造樓房七八十間曾經誌諸本執刻下廠屋已慶落成機器礱磨并各項汽鍋灶亦次第運至裝設配放隨有英國商人名卞敦者持香港公司衙門文憑前來云係香港總公司所分設號曰謙新公司有駐蕪英領事富美基君照會蕪湖道請飭地方官照約保護袁道憲以該公司不盡英商所獨創事前並未知照地方官致一旦廠成機就華民礱坊咸有慮其驟然困敗之勢盖華民礱米全恃人力工本所需斷難與彼機器爭勝合埠礱坊必致坐以待斃難免滋生事端因照覆請俟禀諸南洋大臣再行商辦旋奉回批歸咎地方官不能阻止該商於未建廠屋之先實屬形同聾聵道憲因此一再會商英領事擬籌一保護華商生計必與該英商一體同沾利益之策英官固執不允並謂貴監督不必過慮不久必有駐京英公使與貴總署籌出兩相有益而無相損之章程頒至可以遵循但能否如領事所言俟有續聞再錄至該公司出入規模及成貨數目前經述其崖略兹聞原訂機器十部現僅運到四部然每日己能碾稻五百石做成熟米二百餘担照此核算每月應可出米七八千担再加碾製小麥仿做洋麵每月又將若干担終年所需稻麥其數曷可限量　難咄嗟立辦因之該 
 
 

Page 2

 
 
公司派人分赴大江南北並蓄兼收陸續運儲倉中就江口鹽局巷口租賃巨屋一所開設公司分號名曰德新刻亦雇工髹堊煥然一新將來機廠所成之貨卽就此處交易出入云 
[委解餉銀]  
　　蕪湖鈔關第二批京餉三萬餘兩於五月杪齎解北上業紀報端兹又接解第三批京餉四萬兩袁觀察詳請以州吏目吳幼卿少尹大誠管解業經旬日大約本月下浣卽可奉到撫院回批交少尹領解下船由長江而抵公路浦遵陸齎解入都交户部收納云 
[蓬島仙遊]  
　　新簡常鎭通海道長久山觀察恒由京至滬乘輪赴金陵謁見兩江督憲劉峴帥繳憑到省多日尚無下車的信至觀察瀛眷已於月初乘輪蒞鎭以萬壽宮爲公館不意觀察之夫人忽有感冐遂致二豎爲災醫樂罔效竟於十八日午刻駕返瑶池其大公子等已在公館申開吊成服凡鎭城文武各官各具生芻一束同往吊唁一面發電至寗想觀察情深伉儷一聞噩耗當必愴然悼歎也 
[得慶更生]  
　　招商局利運輪船在牛莊出口遇一中國帆船遭風沈覆船底露於水面有八人踞坐其上當卽救至船中送往躉船據八人述及尚有數人在艙中遂折回以快斧破其船底果有四人尚未斃命爰卽救起亦送至躉船上暫爲安置云 
[梟犯脱逃續述]  
　　蘇垣訪事人函云梟犯脱逃一節已紀前報兹悉脱逃之三犯一名周德大一姓熊一姓汪本擬枷滿一年卽行釋放不虞起意遁逃先於押所用炭在柱燒灼俟其洞穿將磚挖成大穴由此脱遁現大令限看役人吳榮於三天内獲案否則當嚴行治罪也 
[浙闈續記]  
　　浙省鄉闈頭二塲情形及題目已登前報兹悉十四日清晨由受卷所呈請貼出各卷共計三十九本三塲點名時因病不到者亦有二百餘名是晚天氣炎熱非常諸生俱在號口納凉直至二鼓始靜○十五日天氣酷熱尤甚諸生在號無不汗流如雨午後浮雲蔽日驟雨飛來移時卽止晚間一輪明月破雲而出至五更時雷雹交作風雨咸來號舍滲漏者頗多諸生考具均被沾溼十六日天又放晴至三點鐘狂風大作雨若傾盆至晚未息繳卷出塲者無不歎天公之不做美焉 
[福建二塲闈題]  
　　易上棟下宇以待風雨書以閏月定四時成歲詩我車旣攻四句春秋四月四卜郊不從乃免牲猶三望禮天地温厚之氣始於東北而盛於東南 
[馳馬傷人]  
　　蘇垣采訪使者遞來雁帛云本月十八日俗傳上方山神誕之期是日天氣初晴鞠塵不染各處紅男緑女聨袂往游鬢影衣香如雲如水至下午時有某少年興盡而返高騎駿馬意興頗豪馳經閶門外牛師弄忽一老嫗手携竹篋彳亍而來省年正在馳騁之際不及提防當將嫗撞倒於地更被馬足　傷胸腹登時殞命少年見釀巨禍連連加鞭飛馳而逸途人咸抱不平併力追赶當將馬夫某甲拘住喚地保送至縣署請辦 
[拘拿妖術]  
　　北通州城東劉濱屯地方有外來習邪術者李某自稱二少爺寓居屯内某姓家自李姓入後終日不見一人出入村人疑之每至更深夜靜見院内燈燭通明鞭爆隆隆有時東南方有白氣墮入院内衆愈驚懼甚至寢饋不安日前村中爲首數人協轴地保赴州禀請究查嚴直刺立卽密選幹役練勇夤夜親往查拿及至門前不聞動靜破門直入見有老夫婦二人年逾七旬性極蠻横逢人亂打詢以李姓何在答稱昨日李二少爺對衆云今夜有變宜先避匿已不知去向矣飭差搜搜括櫃見有無數四方紅布各裹小鐵劍又有雙麻繩若干每繩穿銅錢六文餘無别物直刺當將邪物帶回派役駐守俟李姓回時卽綑縛來州訊明究辦 
[强姦拘禁]  
　　鎭郡北門外王家村某甲弱冠年華素有登徒子之行前日路經村西見有某姓女郎年甫十三稍具姿色偕其八歲之弟叱犢河邊甲四顧無人挑以游語女天眞爛漫漠不關心甲情大熾竟將女推仆草地就而污之女極力撑拒其弟奔告於父一時村衆畢集將甲縛住痛加毆打並交地保看管將女用門板舁至城中報縣縣尊飭穏婆騐明圖姦未成爰將甲提案鞭責釘鐐收入化莠堂以爲淫惡者警 
[步月遭辱]  
　　鎭郡風俗每至中秋佳節婦女必穿紗縠着鳳頭鞋踏月天街遨遊良夜本屆十五之晚淡雲籠月有三五女郎濃粧豔服結伴同游至金山一帶步月兼看洋場風景詎有無賴多人短衣窄袖迎面而來該處地極僻靜差保梭巡素所不到無賴等遂任意圍觀盡情調笑諸女郎欲進不能欲退不可正在爲難之際幸有洋人聞聲出視竭力解圍無賴始一鬨而散諸女郎隨卽遄歸幸保無恙然已面紅耳赤粉汗交流矣 
[懷憤輕生]  
　　鎭郡南門某姓婦素性悍潑與某甲之妻比鄰而居日前向甲妻借錢不遂懷恨於心由是每遇甲妻卽以惡語相刺甲妻亦不肯相下遂與口角經人再三解勸而散比甲歸來婦又登門大駡甲大怒遽掌其頰婦羞忿交并卽於晚間自縊而死現在婦家向甲吵閙不知能免涉訟公庭否 
[婿病賴婚]  
　　蘇鄉横涇鎭居人陳姓子自幼多病以致骨瘦如柴面黄似蠟年雖已逾弱冠而身材短小視之祗如十二三齡童子當七歲時聘定鄰鄉陸姓女爲室邇者桃夭已屆倩原媒往訂吉期不料妻父陸某以婿身軀瘦弱蓄意賴婚而又未便啓齒籌思再三竟以陳姓子名爲娶妻實則意圖價賣等詞繕禀投赴吳縣署控告賴大令准詞飭差提陳姓子來案質訊陳子卽日趨轅呈遞訴詞大令披閲之下飭暫退候示 
[痛子覓死]  
　　蘇垣東美巷胡姓婦年方花信早失所天矢志柏舟人皆敬仰膝下遺一子甫及三四齡方期撫養成人爲嗣續計詎料天不假年於月前爲二豎所灾延至本月十八日遽爾蘭摧玉折婦一動欲絶暈倒半晌經親友等灌以薑汁始得蘇醒婦愈思愈痛誓不欲生意於午後乘人不備奔至西貫橋向河中縱身躍下以泳以游幾占滅頂幸經某鋪主瞥見立飭善水性之某甲躍入波心竭力救起然肚腹已膨脝如五石瓠矣當卽設法施救逾時始大吐大瀉而愈惟婦雖援登彼岸然仍不欲生屢擬投環畢命現經家人等輪流照管時刻不離噫處境而如該婦不亦大可憐哉 
[閩闈雜俎]  
　　福州訪事人函云本屆鄉試二塲十三日早士子卽紛紛出塲有龍溪黄生遲至二更後尚未完卷巡綽委員趙少尉令至至公堂謄寫昔揚子雲善爲文而遲如黄生者遲則似之特未知所作文字能如子雲之善否○二塲謄錄所委員家丁某甲因在所内搜奪硃卷謄錄書手各鳴不平相約散出提調監試諸官冉三勸諭違抗不遵後經内總巡朱協戎親往彈壓並將滋事之甲等三人就所重責交還硃卷衆始解散○十四日士子入試三塲有古田縣姚生已入號中忽然跌扑頭面受傷血流如注姚子亦在塲中擬卽扶侍出闈不料龍門已經下鑰姚面求出闈監臨以門已封好不能再開慰令在塲且傷痕不重倘能終塲博此一第以償十年苦志計亦良得何必亟亟求出勸諭再三姚終不肯入號乃同其子歇於巡綽所中不期是夕竟爾溘然長逝聞姚家貲甚爲豐厚乃長名榜上未邀登第之榮矮屋場中遽赴修文之召是亦大可哀已又有德化縣某甲入塲時忽口發狂語似有鬼物附身略云我不過取爾一根　亦何忍害我性命不移時卽行殞命按　閩中土語卽絲瓜絡也又有某縣生接卷入號忽轉身退出尋卽告病出闈有人詢問其故據云至號舍時似有一鬼頭揷剪刀彷彿坐於號中故不敢入也○三塲策問考生擬對實策向不歸號成爲惡習甚至互相遷徙其潦草塞責者則又於十五夕間急急出闈此種風氣各省皆然不獨閩中如是也提調余晉珊監試何碧鎏二觀蔡欲力挽頽風先期出示嚴禁詎各士子因是日天氣炎熱皆不肯入號散在明遠樓前後納凉余何二觀察再三諭令入號皆抗不遵從並有任意呐喊戲謔　士習不端至此已極良可嘆也至十五之夕則又爭无恐後紛紛交卷出闈人　人　殊　擁擠 
 
 

Page 3

 
 
[弊絶風清]  
　　浙省鄉闈向多搶替傅遞之弊本科監臨廖榖似中丞率同提調黄子畬監試郭馥卿兩觀察於出題之後輪流查察凡辦差人等不准混入外栅各巡綽官按照分派地叚駐紥毋許擅離晚間號燈點齊照耀如同白晝進塲之日每人先分混元一炁散一包專治中寒中暑積食吐瀉之症蓋恐疾疫傳染也塲中患病者請官醫診治開方或由自已定方取藥須先由巡綽官禀明提調派員同入號中視疾以杜傳遞之弊放牌之日各生俱提籃繳卷至二砲時淨場遲則搶卷扶出又謄錄書手向有喑中囑託改文之事本科彌封所得卷時由提調監試親自督率一切書吏不准入所浙闈三塲自道光年間某中丞體卹士子於十五傍晚先放一牌俾早完卷者得以回家過節嗣後沿以爲例愈放愈早甚有未及午刻卽已開門推原其故皆由考生之作空策者易於完卷若不開放必致吵閙廖中丞深悉原委乃將題紙至黎明始行分給故遲至六點鐘時始行放牌晚間二砲封門至次日已刻再放至同考各官均係廉明公正之員一洗從前通房拜門生之習想如此弊絶風清必有持達魁奇之士以上應國家求才之意也 
[學徒墜水]  
　　漢鎭夾街下叚某絲線店於日前令學徒某甲肩負黄絲一担往新堤湖側洗滌麝垢甲正在臨流用力忽立足不穏撲通一聲跌落波心當經人竭力救起而一縷孤魂已早隨三閭大夫去矣所有棺殮一切俱出自店東然甲家有衰親問信後尚恐不能就此了事也 
[神山述異]  
　　長崎鎭西日報云前者函館汐流町中國人丁阿生等十一人犯賭一事現經函館檢事局長判定每人各重禁錮十五日各罰鍰二元五角另有日本人白土善藏查係窩賭之家判罰重禁錮一個月罰鍰五元○大坂朝日報云大坂現擬創設地中得律風其線安設地中其幹線自交換局門首起直達難波橋向南北通引西邊則經平野局町分達各處其幹線外用鐵皮包因支線則用鉛皮包而已按交換局卽得律風之總局日人因凡欲發得律風者則須至該局請發該局卽與之換搭條線故名爲交換局也○日本派赴英國公使伊藤侯大臣乘坐英國公司日本皇后輪船回國與中國欽使張樵野尚書同舟沿途共話意見相洽談論甚歡九月六號船抵横濱伊藤侯卽時登岸與張星使珍重而别 
[潞水客譚]  
　　北通州訪事友來函云前奉旨欽派大臣恭送璷妃金棺至東陵安寢順天府府尹先期行知沿途州縣地方官飭差雇夫平墊街道支搭橋梁敬謹預備八月初四日璷妃金棺出京路經通州暫厝北門外人和店内初五日辰刻起程前導有全副鑾駕龍旗御棍曲柄黄縀傘等儀仗大槓舁以八十人上罩黄油綢罩槓後有豹尾槍數對押槓大員騎馬前後隨行再後跟隨轎車大車數百輛係爲隨差人所備用也○沈子枚觀察之瀛眷於八月初一日到通船泊東關碼頭卽乘輿進江蘇海運局公館暫住○八月初二日潞河書院輪應道課沈觀察親臨書院考試各生員文題如恥之莫如師文王童生題行已有恥詩題賦得秋露似珠圓得圓字 
[武林宦迹]  
　　浙江紹興府缺現由藩憲委紹局釐捐總辦傳太守澤鴻署理其厘局一差委候補府何太守恩焯接辦○杭州副都統韋鶴卿都護入都陛見現已回任於十六日由申起程來杭准於十八日辰刻進城仁錢兩邑尊預備接差省中各大憲於是日在武林越城恭請聖安 
[升科分局]  
　　升科局總辦許朗軒太守奉憲委辦升科事宜所有上邑灘地丈量將次竣事現擬接丈寳山縣以總避設在本城魚行橋畔往返道遠頗形不便是以於眞如鎭設立分局擇期本月廿二日開局辦事 
[西人受罰]  
　　瑞記保險行夥楊維楨前投法領事署控被書信館寫字西人麥登毆傷腰脇手背並失去金戒一枚前經法讞員鄭大令會同何繙墿傅案俟禀明領事定讞昨日上午十點鐘法總領事白藻泰君親提研鞫以麥登不應動輙毆人判罰傷費洋五元給楊收領 
[小工跌傷]  
　　本邑人錢阿寳在虹口百老匯路耶松船廠充當小工昨日上午正在工作之際忽於所搭木架上失足墜下手足均受損傷頭面亦因之跌破鮮血淋漓暈倒在地經人送至同仁醫院求治未知能免性命之虞否 
[浮生若夢]  
　　虹口天潼路第二十八號門牌某老虎灶前日傍晚有一不知姓名之某甲面帶病容形殊憔悴入内啜茗獨坐凝思神色慘變久之更覺其異延至十一點鐘面無人色氣喘如絲店主某甲駭甚奔至捕房禀告捕頭諭以設法救治及至三點鐘時竟爾溘然長逝旋查得死者名王阿二年五十有一江北人有弟在某處遂報知到來備棺收殮 
[上海縣署瑣案]  
　　同豐米行夥羅雲卿扭控浦祥生圖賴貨銀等情前晚經帮審委員蔣刺史升座研訊羅供是監生在同豐米行經手有江北船主浦祥生買去黄荳若干被欠貨銀二百餘兩屢次向索不付是以扭案求追帳據呈電質之浦祥生供係監生鹽城縣籍同豐荳銀係鄭姓所欠由監生担保叩求寛限向鄭催歸刺史察閲帳簿實浦自欠再四盤詰仍然推諉刺史判將浦祥生交差看管著繳呈監照再行覆訊○孀婦馮周氏呈控馮福昌不還借洋一案前晚亦由刺史提訊馮周氏供前曾借給叔翁馮阿五英洋三百元由金少山爲中立有借據叔翁現已故世遺産均由螟蛉子福生所得此欵理應向之索取奈福昌堅執不承借據呈鑒務乞訊追金少山供稱作中是守馮福昌供故父在是並無此項借欵實係周氏串同金少山揑據妄控况此據亦係少山手筆叩求明察刺史得供令金書寫數字筆跡與據上相符遂判著馮周氏邀到代筆之李姓覆訊核奪○前竊招商局輪船荳餅之竊犯徐阿和倪洪福兩名拘獲送縣懲辦枷號在案前日枷期已滿由差役解請發落亦經刺史提訊徐倪呈繳英洋八元叩求恩典刺史謂本應重辦姑念貧苦諭飭原差押至總辦處面求禀候核奪 
[上海巡局紀事]  
　　流氓榮天生日前糾領黨羽闖入南巿大王廟前總巡局差陸阿根家内硬行聚賭無端將几上紡綢衫褲携之而去事後陸得悉據情控諸十六鋪巡防北局請究經局員楊聘侯二尹准詞飭拿在逃未獲前日由地甲在小東門外福順飯館中拘獲由某號巡街華捕帶入捕房轉解法公堂由鄭大令提詰之下移送到局二尹立卽升坐研訊並將續獲之方榮生帶案先據榮供本邑人在吳家弄某姓板箱作内爲夥陸阿根家之事雖由小的起意然已將所取衣服送還二尹喝笞二百板著帶往泉漳會館錮禁數天如有的保准予開釋詰之方榮生朱壽福均供業成衣匠並不爲非研詰至再矢口不移遂命將朱壽福薄責一百板具呈安分切結交保開釋○小船帮人張掌生向在浦中裝運城内垃圾前日忽不肯承差被總巡鍾明府飭差恊同十六鋪地甲往恒生碼頭將張拘至局中提案研詰判令重責二百板枷號三日發恒生碼頭示衆○日昨有江河海者在西陸家浜橋堍德潤酒店門首駐車初與同類互相嘲謔被店夥忿而斥之繼入内沽飲不知如何觸及其怒頓起釁端將檯上什物搗無遺店主忿甚扭至二十三七鋪巡防局中請究局員姚殿卿二尹立卽升堂研訊江阿海供本邑人向拉東洋車度日是日將車在該店門首暫駐與同業人稍有口角由店夥喚令他去未幾小的入内沽飲與堂倌言語齟齬致起爭釁悞將什物毁去自知理屈願爲照數賠償惟求恩宥二尹以爾等在外不安本分本應重責姑念一再苦求著覓的實人來案具保將所毁什物迅卽賠還並具遵斷改過切結存案嗣後如再横行定卽提送改過所覊禁 
[英界公堂瑣案]  
　　陸春來前因用刀戳傷媳婦陳氏經捕房解送公堂由前讞員屠興之别駕判將陳氏送仁濟醫院俟傷痊後再訊昨日早堂捕房將受傷醫愈之陸陳氏解案請訊陳氏之父陳阿桂投案供稱女兒嫁於陸春來之子爲妻乃陸時常將女兒污衊此次竟遭戳傷幸卽治愈求爲究辦陸陳氏供公公時常與小婦人嬉笑小婦人峻詞拒之不料下此毒手且加以穢語今旣來案求大老爺洗此沈寃質之陸春來 
 
 

Page 4

 
 
供寍波人因媳不守婦道屢斥不聽故用刀戳之是以投案求鑒明府據情商諸衛繙譯以陸春來之媳陳氏雖有不合陸亦不應用刀戳傷判著交巡捕房管押一年以儆○竊賊沈阿福竊取婦人金王氏家布衣兩件經包探拘獲人贓送案請究金王氏投案申訴被竊情由並請領贓質之沈阿福供初次行竊叩求恩典明府判令管押三天以儆○前有船户俞蓮法俞海林在閔行鎭地方竊取三井洋行購貨之洋一百三十八元後由船主山小法賠償了事兩俞押繳在案現案懸已久仍無力措繳明府著將兩俞帶案判令各責五百板釋放○包探秦少卿拘解竊賊陳仁寳到案禀稱此人不知在何處竊得布衣二件在租界求質經小的緝獲送案請究陳仁寳供本地人衣服是自已之物並未行竊叩求鑒核明府判令管押三天○包探張阿五禀稱王四德在虹口開設烟紙店前日忽失洋五十一元報捕後經小的往查囑令店中各人不許走散已歇學徒錢啓新聞之竟從後門逃逸遂羣疑係錢所爲惟查無實據錢之逃逸或係年輕瞻小所致故特送案請究王四德投案申訴前情質之錢啓新供在王處學業已於中秋辭歇失洋之事小的實出不知昨日捕房包探來查小的以事不干涉且已停歇多天並無洋銀經手恐查問時吵嚷故出外暫避並無他故求鑒明府以疑竊無憑姑將錢交保候查○包探倪順泉禀稱劉春山慣在巿間混用銅洋曾經拘獲懲辦此次又將銅洋托胡阿三至柯言興所開錢莊混用經五百三十八號華捕拘獲今特解案請究柯言興投案供稱胡持銅洋來用經小的獲住盤詰知係劉托兌故報捕拘拿送案請爲究辦劉春山供湖州府屬烏程縣人混用銅洋自知不合惟胡阿三實不知情求爲明鑒胡阿三供與劉同鄉略有認識托兌洋一元不知是銅求鑒明府判將劉責二百板遞籍胡斥釋○前者美商茂生洋行控震泰號執事沈樹堂寄販湖絲虧銀二千餘兩曾經會審將沈押交在案昨日明府命將沈提案據沈樹堂供托茂生洋行寄販外洋之絲卽照九折虧本算尚有存銀可以找出無甚虧本等語明府著將沈樹堂還押候核 
 
 
 

Page 5

 
 
　　處修六神丸 
　　八寳犀黃丸 
　　維揚新開立生昌参葯虎 
　　告白 
　　天華茶園 
　　上海棋盤街萃豐衣莊源記綢緞 
　　新輯西學富强叢書 
　　中國通商銀行告白 
　　公平洋行保險 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[呈控搬物]  
　　本城曲尺灣公興烟間係粤人陳小顧所開已歴二三十年虧欠各債有一千餘元之多有高吳二姓被欠洋銀二百餘元於日前遣人至該店搬取烟鋪等物抵償欠欵詎陳心不能甘轉以糾衆搬物等情投上海縣呈控不知如何了結也 
[法界公堂瑣案]  
　　福建人林阿弟陳利興向小東門孫王氏花烟館拆梢由探拘案解經鄭大令訊供飭著查明再核昨晨將林陳解案復訊妓女孫王氏傭婦高王氏投案供稱林等硬來索取節規不遂其欲卽行尋釁毆打林供不敢硬索求恩鑒察大令判林陳還押候示○陸阿三手持孝衣在押店質錢情形慌張被探拘獲解案請究陸供係自已之物在十六鋪贖出實被誤拘大令判令交保○寗妓陳桂鳳卽李氏在法界新街二號弄王汪氏卽巧仙花烟館賣娼忽有李方氏前來認領爭執之下扭至捕房昨晨解案訊究烟鴇王汪氏供當桂鳳來時由張阿六薦來并經伊本夫張阿炳出立押據取去洋五十元已歴兩年昨忽有自稱生母李方氏到來諸多糾葛求恩鑒核訊之李方氏供女兒在籍被匪人拐去遍處找尋無著昨在王汪氏處尋獲但女在原籍早有本夫請爲究辦大令判王汪氏尋交張阿六張阿炳到案再核○包探禀稱顧阿　　寳元高楨寳等十餘人在新街互毆拿獲顧等餘被逃逸訊之顧等俯首無詞大令判交捕房帶回候比○姚洪順楊王氏等糾人在家賭博時已深夜被探拘獲起到蔴雀牌并洋一元一角大令判罰姚洋五元王氏罰洋二元充公○前有洋涇浜舊貨店夥張安甫徐阿新私售洋槍所用之銅帽子由控拘案訊出售與船户陳阿新業在在逃未獲大令查得此項銅帽係霉爛之物從寛判張徐交保○前有源豐錢莊控同順魚行孫連甫沈少甫私收帳洋經大令訊供尚未了案昨日又提復訊孫沈不認私收大令商之何繙譯判將沈備文移送上海縣核辦 
[美界捕房紀事]  
　　舟子王阿金昨晨駕划船一艘駛至蘇州河彚利輪船局碼頭誤將岸側所立木樁撞倒王阿裕張維林二小工藉此拆梢洋銀七元將船上鐵錨取去互相爭論吵閙不代經四百七十五號華捕到來一併拿送捕房捕頭以兩造均有不合飭卽遂出○周阿蘭王桂法二人串竊黄浦路某西人家綢傘絨毯等物報捕後昨經包探洪阿寳緝獲拘解捕房押候解送英界公堂訊究 
 
 
 

Page 10

 
 
   
 
 

Page 11

 
 
[光緒二十三年八月初十日京報全錄]  
　　宮門抄○諭旨一道錄前○陜撫魏奏爲揀員請補知州摺○晉撫胡奏爲副都統舊病加劇懇請開缺回旗調理片○又奏總兵懇請回籍修墓片○又奏爲知府到省各飭赴任片○陜撫魏奏爲覆陳湘軍併案保奬人員實屬異常出力懇恩照例奬叙摺○陜督陶奏爲揀員請補守備片○又奏爲揀員請補都司片○八月初十日禮部宗人府欽天監正紅旗值日無引見○明秀假滿請安○宗人府奏改派致祭關帝廟派出端王○召見軍機○皇上明日寅正至社稷壇行禮○○頭品頂戴陜西巡撫臣魏光燾跪奏爲揀員請補要缺直州知州恭摺仰祈聖鑒事竊查綏德直州知州喻兆圭於光緒二十三年五月初二日病故以本日作爲開缺日期歸五月分截缺係衝繁要缺例不掣簽自應在外揀員請補查定例道府直州知州同知通判遇題調要缺以候補人員請補時應先儘記名分發人員酌　請補等語今該州界連甘肅輻員遼闊一切督屬稽查彈壓及辦理招墾撫綏各事宜在在均關緊要非精明幹練之員不足以資治理臣督同　臬兩司於通省現任應調應升各員内逐加遴選非現居要缺卽人地未宜實乏堪以升調之員惟查有記名補用直州知州　祐現年五十五歲滿州廂白旗毓魁佐領下人由國子監官學生考補户部筆帖式題升山西司主事光緒十五年辦理大婚典禮加四品銜十七年由本　保送直州知州五月二十六日引見奉旨惠祐著交部記名以直州知州用欽此二十年二呈請分發指分陜西四月十四日引見　旨惠祐著照例發往欽此是年六月領照到省該員才明心細從公謹愼以之請補綏德直州知州要缺堪勝任雖調缺請補與例稍有未　惟人地實在相需例准據實陳明據藩司張汝梅臬司李有棻會詳請奏前來臣覆查無異合無仰懇天恩俯念員缺緊要准以記名補　直州知州惠視補授綏德直州知州以重地方如蒙俞允該員係補用直州知州請補直隸州知州銜缺相當毋庸送部引見所有　員請補要缺緣由謹會同陜甘督臣陶模恭摺具奏伏乞皇上聖鑒訓示謹奏奉硃批吏部議奏欽此○○胡聘之片再據西　　翼副都統德溥遣丁呈稱該副都統於本年四月初六日專摺籲請陛見欽奉硃批著來見欽此遵於五月二十六日起程行抵山西韓　　因墜金擦傷腰骽力疾前行至徐溝縣病勢加重牽動前在軍營舊傷據醫家云非靜心調攝一時恐難就痊不得已遣丁呈請代奏仰懇　　恩俯准開缺回旗調理一俟病體痊愈卽當泥首宮門求賞差使不敢稍躭安逸等情前來理合據情附片代奏伏乞聖鑒訓示謹　　奉硃批另有旨欽此○○胡聘之片再據署太原鎭總兵借補蒲州協副將劉廣才呈請開缺回籍修墓業經臣另疏題報在案所遣　原鎭總兵篆務自應揀員接署以專責成查有留晉補用總兵杜金標樸誠穏練曉暢戎機堪以委令署理除分檄遵照外理合附片具陳伏乞　聖鑒謹奏奉硃批兵部知道欽此○○胡聘之片再新選澤州知府陶家騶新授蒲州府知府曾樹椿均經先後到省應飭各赴新任以專責成據藩臬兩司會詳前來除檄飭遵照外理合附片具奏伏乞聖鑒謹奏奉硃批吏部知道欽此○○頭品頂戴陜西巡撫臣魏光燾跪奏爲湘軍併案保奬人員實屬異常出力查明並無冐濫仍分别開單懇恩照例奬叙恭摺覆陳仰祈聖鑒事竊臣接准吏部合開查明具奏湘軍攻剿西北兩川等處出力請將駁回删减一摺奉旨依議欽此旋准兵部咨同前因均抄錄更奏摺片行知前來仰見朝廷愼重名器部臣覈議從嚴自應欽遵查照辦理惟湘軍請奬人員其在前敵者皆隨剿西寗全境及水地川等處攻克堅巢擒斬逆回實屬異常出力卽後路各員籌畫轉運亦均不遺餘力備極艱辛上年迭奉諭旨准臣擇尤保奬當經恭錄分行宣布恩施藉以激勵將士仍一面飭令確查實係尤爲出力之員始准彚列臣復再三嚴核减之又减原以始愼重而杜冐濫也兹部臣謂湘軍到甘在河州解圍以後微臣回任在西寍肅清以前與始終其事者勞績較有等差駁令核删查臣於二十一年十月陛辭西征跪聆聖訓陳明先事痛剿冉行收撫切實辦理不敢欺朦所部湘軍由晉豫分道前進軍務吃緊羽檄星馳雪地氷天不遑休息到甘後河圍甫解反側未安西寗則賊勢方張游騎四出甘凉道梗警報頻仍湘軍以數千里赴急之師兩月有餘前麾已直抵湟中偵察賊蹤蔓延實以西北兩川爲窟穴而郡城東三關踞匪尤爲心腹之患其賊尤以韓文秀爲最著以馬大頭三三爲最兇最悍湘軍抵湟立擒韓文秀等首清三關以固根本然後分兵進取西北兩川檄右軍進駐甘凉力保完善蘇客哆吧兩堡周廣數里垣墉浖於郡縣形勢險要附近衆堡林立河湟竄回及各處悍黨巨酋麕集其處將士肉薄奮進血戰兩月蕩平北川旋會攻西川五次惡戰兇悍殆盡守陴痛哭窮蹙投誠斬巨首馬大頭三三以獻縛渠繳械燬堡剿遷無不惟命溯入湟四十餘日掃除巢穴巨宼悉殲西寗卽已就平於是分兵追剿青海竄賊捕斬東南川餘匪進剿巴燕戎格復叛撒回收復復什巴城旬日之間將水地川四十餘里賊巢悉數掃蕩復鏖戰於甘都塘卡爾岡等處平燬依什郡連附四莊其先後剿辦情形均經奏報有案嗣臣回陜西本任移交提臣董福祥辦理惟時青　　有派出追剿之湘軍巴燕戎格則有撥留會剿之湘軍肅州一帶則有挑留截剿之湘軍迨全軍奏撤卽已隨報肅清矣伏查臣自二十二年正月奏克蘇客堡卽奉電諭擇尤保奬臣於剿撫哆吧之後始請彚辦旋奏攻克水扼川復奉諭旨准奬臣均未敢分案辦理是迭次戰功僅現在併案請奬一次且奏保人員分别前敵後路文武共祗四百數十名較之他軍迭次分案請奬似屬有間人數亦屬减少若再行删减將尤爲出力者必致向隅臣維行軍之事難在攻堅靖亂之源莫如拔本西寗一役湘軍初到卽攻西北兩川堅巢哆吧先剿後撫而必　令遷徙無非拔本之討故程功雖拙而効力較多卒之勦辦之區漢民一律歸耕復業收撫回衆無不輸誠迄今回漢相安不煩留戍之兵無慮李　之勤其效亦昭然可覩也湘軍人士自奉天轉戰入隴行役已及三年酷暑嚴寒未常少避窮荒瘴癘多至死亡勞苦患難之餘卒能踴躍　　　不顧身誠未便没其勞勩臣不敢任意開列致貽漫無限制之譏亦不敢故示刻核致阻後來軍士之氣除單内不符定章人員遵照部議更正及另有事故數員應行删除外其請保留省分省人員查光緒十年原任新疆巡撫臣劉錦堂彚案奏保新疆六載邊防出力員弁候選人員保舉分　　省補用曾蒙恩允准在案今此案較之邊防出力尤屬異常惟有仰懇逾格恩施准照原請給奬謹分晰繕具清單恭呈御覽伏懇　　飭部誩册以示鼓勵而昭激勸是否有當謹會同陜甘總督臣陶模核實恭摺覆陳伏乞皇上聖鑒訓示謹奏奉硃批該部議奏單三仵片一件併發欽此○○陶模片再臣前准兵部咨甘肅西寗鎭標右營守備員缺係題補第四輪第一缺輪用儘先人員該督請以喇課營千總李向蔭升補與例不符　　迅　　儘先人員請補等因臣隨在於儘先合例人員内逐加揀選得遊擊銜留甘儘先補用都司趙希魁年力正强營務諳練以之借補斯缺洵堪勝任亦與定章相符合無仰懇天恩俯念員缺緊要准以該員趙希魁借補西寗鎭標右營守備以期得力如蒙俞允俟接准部覆後再行給咨送部引見以符定制除查取該員履歴清册咨部外謹會同署甘肅提臣張永清合詞附片具陳伏乞聖鑒訓示謹奏奉硃批兵部議奏欽此○○陶模片再臣前准兵部咨陜甘督標中營都司員缺係題補第四輪第八缺應用儘先人員行令揀員請補等因臣在於儘先合例人員内揀選得留陜甘儘先補用都司寗夏鎭屬同心城營守備劉殿甲年强才裕勤於操防以之請補斯缺洵堪勝任惟名次在該員之前者除郭懷佐業經請補鎭海恊營都司員缺外尚有蘇朋林杜濡董勝康學義文輝祥陳克昆　占彪等七員或現居要缺或人地未宜未便遷就請補　懇天恩俯念員缺緊要准以該員劉殿甲補授督標中營都司以期得力如蒙俞允俟接准部覆後卽行給咨送部引一見以符定制除該員履歴清册送部外所遺同心城營守備員缺陜甘省現有應補人員容臣另揀請補謹附片具陳伏乞聖鑒訓示謹奏奉硃批兵部議奏欽此 
 
 

Page 12

 
 
[光緒二十三年八月十一日京報全錄]  
　　宮門抄○陜撫魏奏北山各屬缺分瘠苦援案懇請免扣三成廉銀摺○晉撫胡奏爲審明强刦得贓盜犯按律定擬摺○浙撫廖奏爲遴員委署知縣片○江撫德奏爲續裁水陸勇丁名數截止餉銀摺○織造莊奏爲患病懇請開缺調理○閩督邊奏遴員請補陸路都司摺○八月十一日兵部太常寺太僕寺廂白旗值日無引見○那王假滿請安○值年旗奏派管理火藥局事務派出熙敬○火器營奏派蘆溝橋演放砲位派出敬信○召見軍機○皇上明日辦事後至頤和園皇太后前請安後駐蹕○○頭品頂戴陜西巡撫臣魏光燾跪奏爲陜西北山各屬缺分瘠苦援案懇請免扣三成廉銀恭摺仰祈聖鑒事竊查部咨以海疆不靖需欵孔殷外省文武大小官員養亷按實支之數核扣三成均歸軍需動用等因除微員末弁缺分清苦經前撫臣鹿傳霖奏請免扣外餘均遵照查扣按年清解在案推查陜省延榆綏三府州屬地處北山歲僅一熟在承平時已形瘠苦迨經兵燹至今元氣未復加以近年災歉頻仍尤覺異常凋敝官斯土者　　所入費用不敷往往辦公竭蹶近又物價昻貴銀價日落且購買辦公各物動在千里之外似此情形實難免於賠累而署事之員爲尤甚查山　沿海苦缺州縣曾經奏准免扣三成養廉原以朝廷所費無多而各該員得以敷衍辦公卽可收砥礪廉隅之效於吏治民生不無裨益今陜西北山各府州縣地瘠民苦情形相同較且之海濱生計尤爲薣窘據藩司張汝梅援案詳請免扣前來臣覆查委屬實在情形合無仰懇　天恩俯准將延安府屬之膚施安定保安延長延川甘泉安塞宜川及綏德州並所屬清澗米脂吳保鄜州並所屬中部宜君等十五州縣免扣三　　廉以示體恤出自逾格鴻慈其餘仍照現行章程辦理除咨部查照外謹恭摺具陳伏乞皇上聖鑒訓示謹奏奉硃批著照所請該部知道欽此○○頭品頂戴山西巡撫臣胡聘之跪奏爲審明强刼得贓盜犯按律定擬恭摺仰祈聖鑒事竊照晉省尋常盜案經前撫臣奏請改題爲奏以期迅速奉旨允准遵行在案兹據高平縣獲盜陳辛未聽糾夥刼事主謝義成合土鋪銀錢烟土衣物拒傷鋪夥鄭岱憲平復一案審明擬議由府解經按察使劉鼒勘轉前來臣提犯親訊緣陳辛未籍直寗晉縣向在山西各處傭工度日先未爲匪光緒二十年十二月二十五日陳辛未行至長子縣草坊村外與素識在逃之山東東昌府張二高二李二河南衛輝府人劉長法歸德府人李二先後會遇各道貧難張二稔知縣屬謝村義成合土鋪有錢起意糾刼得贓分用陳辛未等允從卽於是夜分持刀棒繩鞭等械同夥六人行抵義成合土鋪門首時已三更見明已關山東李二用刀將鋪門撬開與陳辛未等一同進内行刼事主謝茂卿鄭岱憲驚起喊捕山東李二用刀將鄭岱憲左手心劃傷一齊喊集聲張謝茂鄉等畏懼躱避張二等刼得箱櫃内銀錢烟土衣物逃出門外遞交高二等分携逃至僻處點贓俵分各散經事主報縣勘緝而陳辛未逃後日行僻路夜宿孤廟空窰並無定址二十一年正月初三日逃至屯留縣地方卽被緝役協同屯留縣兵役連贓拿獲呈經屯留縣解赴該縣訊供通詳批飭緝審逸盜張二等弋獲無期現犯未便入覊審擬解勘覆鞫供認不諱詰無窩夥竊刼别案逃後亦無另犯爲匪不法及知情容留分贓人家委無遁飾查律載强盜已行但得財者不分首從皆斬等語此案陳辛未聽從逸盜張二糾邀行刼事主謝茂卿義成合土鋪銀錢烟土衣物拒傷铺夥鄭岱憲平復殊屬不法贓有起獲給主認領正賊無疑自應按律問擬陳辛未合依强盜已行但得財者不分首從皆斬律擬斬立决左面刺强盜二字此外訊無窩竊刼别案逃後亦無另犯爲匪不法及知情容留分贓人家應毋庸議其在外爲匪原籍牌甲無從覺察請免置議不能禁約爲匪之犯交移知原籍傳責鄭岱憲傷已平復亦毋庸議獲贓給領未獲追賠逸盜張二等飭缉獲日另結賊械小刀儲庫備照除備錄供招並將首先獲盜應議職名隨案咨部外所有審明拿獲强刼得贓盜犯按律定擬緣由理合恭摺具陳伏乞皇上聖鑒勅部覈覆施行謹奏奉硃批刑部速議具奏欽此○○廖壽豐片再錢塘縣知縣吳鴻賓丁憂所遺員缺係省會要缺應行遴員委署查有正任西安縣現署山陰縣知縣吳德浦堪以調署據藩臬兩司會詳前來除檄飭遵照外理合會同閩浙總督臣邊寳泉附片具奏伏乞聖鑒謹奏奉硃批吏部知道欽此○○頭品頂戴江西巡撫臣德壽跪奏爲江西續裁水陸防營勇丁名數截止餉銀日期恭摺仰祈聖鑒事竊臣接准户部咨議覆江西奏留防水陸各營弁勇業已陸續裁减查明覆陳一摺以江西防營勇丁按裁減三成之數核計連前共應裁四千六百八十一員名今該省旣已先後裁减三千九百七十六員名尚應裁七百五員名應令遵照奏案一併設法裁减以符奏章等因當經行局遵照辦理去後兹據善後總局司道詳稱江西各營弁勇自前年海防事竣陸續將撤回北上及赴滬添募諸軍全數裁撤並更改營制裁减水陸弁勇員名歴經詳請奏報　案旋准户都咨覆總計先後所裁兵勇按三成之數尚應再減七百五員名飭令設法裁减等因竊維營勇糜餉甚鉅江西厘金入不敷出尚多　墊各欵皆係設法騰挪必須籌還是裁减防勇節餉彌虧在江西本屬要回兹復於本年三月初四曁四月二十五等日疉奉諭旨嚴催自應　遵速辦以節餉需當卽詳經批准將水陸各防營勇丁再行裁減七百九十二名已於本年七月初一日起停給餉銀一律遣散回籍各予恩餉　個月以資旅費所裁勇丁合計已於部指之數約每月可節省餉銀二千八百五十餘兩此外現存永陸各營均係擇要駐紥委屬無可再减開具裁减勇丁名數並截止餉銀日期清單詳請具奏前來臣復查無異除照錄清單咨部查復外所有江西續裁水陸防營勇丁名數裁止餉銀日期緣由謹會同兩江總督臣劉坤一恭摺具奏伏乞皇上聖鑒訓示謹奏奉硃批該部知道欽此○○二品頂戴蘇州織造奴才莊健跪奏爲奴才患病籲懇開缺回旗調理恭摺仰祈聖鑒事竊奴才素有脾濕肝鬱之症時發時愈加以蘇州地處卑濕本年天時冷暖不常感受暑氣引動舊疾頭暈心悸形體困憊據醫云此次受病較深一時難以速痊伏查織造專司恭辦上傳各項活計内外庫例辦大運縀紗綢綾稽核錢糧支放欵項以及督飭匠工在在均關緊要必須精神貫注方無貽誤奴才内府世僕知識庸愚由署堂郎中蒙恩簡放蘇州織造一年任滿渥承寵命仍著接管正當感激圖報無如福薄災生不堪任事萬不敢以病軀戀棧致織務廢弛上負聖恩益滋咎戾再四思維實深惶懼合無仰懇天恩俯准開去奴才織造及郎中之缺俾得　旗安心調理一俟醫治痊愈卽行呈報内務府銷假當差不敢稍躭安逸自外　季成除咨内務府查照外所有奴才患病籲懇開缺緣由理合恭摺具陳不勝恐懼隕越之至伏乞皇上聖鑒訓示謹奏奉硃批另有旨欽此○○頭品頂戴閩浙總督臣邊寳泉跪奏爲遴員請補陸路都司恭摺仰祈聖鑒事竊照浙江嘉興恊中軍都司楊文舉降補守備遺缺准到部咨係陸路題補第伍輪第一缺輪用儘先人員行令揀員請補等因臣于浙江省已收標陸路儘先各都司内詳加遴選如名次在前之陳得勝李文茂未據呈考騐收標張繼奎郭耀辰何見龍王得英核計是缺距籍均在五百里内例應廻避未便請補惟查有儘先補用都司葉友生年五十三歲浙江江山縣人由行伍隨軍剿匪著績遞保儘先守備續于勦辦張總愚捻逆全股蕩平案内保獎同治八年七月初七日奉上諭著以都司儘先補用欽此光緒十九年十月收標咨准部覆註册序補該員營務諳練以之請補斯缺堪期勝任核例相符合無仰懇天恩俯准以該員葉友生補授浙江嘉興恊中軍都司于營伍地方均有裨益如蒙俞允俟部覆到日給咨送部引見除飭取履歴咨部外謹會同浙江巡撫臣廖壽　浙江提督臣陳濟清合詢恭摺具陳伏乞皇上聖鑒敕部議覆施行謹奏奉硃批兵部議奏欽此 
 
