# 1893 - 346 - 4907422

 

Page 1

 
 
　 
[本報附張添印章奏啓] [  申報館主人拜手]  
　　内外臣工封章言事爲溥海觀聽之所繫關心時事者無不爭先快覩而　常京報所登章奏限於篇幅遺漏良多閱者每以爲憾本館特倩安友在　　内城抄錄緊要摺件迅速郵寄印入附張有時每本非一頁所能盡則擴　頁數舉凡樞臣之擘畫疆吏之敷陳壇坫之折衝屏藩之貢獻嘉謨碩畫無不悉寓於其中當亦諸君子所心許也謹布微忱尚希亮察 
[增廣新聞] [  申報館主人啓]  
　　本館今歳以來各處添設訪事友人博采旁搜必詳必盡以故新聞山積美不勝收今者精益求精更復擴充篇幅凡朝廷之涣汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘庶幾多而且速無負諸君子賜閱之盛情乎敢布區區伏維均鑒 
[申昌書畫室告白] [  申報館主人拜手]  
　　本館申昌書畫室開設在本埠三馬路本館圖壁已歷多年今仍在原處大事　充凡藝林　賞之品無一不備紳商惠顧卽請移玉爲盼此佈 
[論泰西善舉之有益]  
　　泰西各國善舉之善本館執筆者近已屢次著爲論說勸中國各善堂倣而行之固已縷析條分旣詳且盡矣顧中國何嘗無善舉哉西伯發政施仁鰥寡孤獨之流咸蒙矜恤卽掩骼埋胔指　汎舟伊古以來亦時時散見於史册至近世而施醫給藥募欵振飢凡此仁人之用心安在不逮夫西國自問食毛踐土何忍揚外而抑中特善善從長古人之訓苟有一端可取原不妨集思廣益以收拾遺補闕之功此前論所由作也雖然泰西善舉更有心精力果髮憾全無者請得而備述之一曰治瘋瘋卽顚也每當病發之時對影喃喃書空咄咄嘻笑怒罵盡失其當甚或弄杖揮刀逢人砍擊其力絶大雖壯夫亦不足以禦之在中國人亦惟禁錮之而已療治之而已泰西則謂其病在腦只須腦復其故病卽可痊乃於醫院中羅列笙琴種植花卉使之怡神悅性樂以忘憂庶幾自適其天腦力不致妄用美國費地費城瘋人院設有新聞紙房琴房浴房飯廳臥房中牀褥桌椅皆備後有玻璃窓隔以鐵絲網窓外卽花園另有二間幃幔俱全爲富貴人之患瘋者所用凡瘋人入院醫者必探其病之因何而得處之美室寛其手足導令遍觀花草樹木以暢其天機伺應則務取妥實之人以防其滋閙立法可謂美矣而更有美於此者英國瘋院以厚棉絮遍釘牆壁地板室中悉屏鐵木諸器蓋恐沈迷昏亂因以自戕也不可謂藻密慮周曲折俱到者哉一曰盲啞院夫人至生而成殘疾其苦可謂甚矣盲啞尤爲苦中之苦一則終身不得見一物一則必欲言而口難宣中國亦惟視爲廢人啞者或流入卑田院中盲者則曳明杖擊報君知爲人推命以餬口而已泰西則於養育之外更設爲學堂不特盲者能教之習藝且製爲凸字導令讀書以手摸之不差纍黍或有以點數代字母拼湊而成者啞者則二十六字母皆以手指比之或以石粉書於木板令其默記於心更有醫家謂亞者由於舌底之筋較常人分外短縮因思得教以語言之法先令信口成聲迨聲能出喉然後喉舌脣齒等音徐徐辨别繪圖貼說一覽可知夫而後天下無廢人人工足補天工之缺矣一曰育嬰美國紐約埠有育嬰堂屋百餘楹收養棄遺男女育至四五歲卽使識字讀書並教作小玩具以開其心思六歲至八歲女師教以歌詩及舒和血氣之法俟及歲量材薦事法誠善矣又有童藝院者瑞典人創之丹國繼之德國更師其成法逐漸擴充令有司查明無業子弟選其聰慧者延師教以諸藝限六禮拜學成考騐教之有效則集貲以奬其師俄國於教養之方益爲善美富家每每出貲捐助倩堂中代養小孩今中國小流氓之多幾若恒河沙數苟得變通其法教養有資何患不化莠爲良各安生業哉一曰保良泰西有保良之會由婦女集金創設凡有女子之飄茵墮溷者必設法爲之保護使不致圭玷難磨數年前閨秀之僑寓南洋者見中國婦人往往被人誘拐出洋或至新架坡或至噶囉吧或至庇能售入娼寮以致敗名失節因擬創爲白盾會以保全之白者取其潔白無瑕盾卽軍中所用藤牌有護衛之意此舉若能成就則凡屬殘花敗柳孰不出水火而登袵席同感再造之恩乎今者中國善士多矣善堂亦林列矣非不收留殘廢之窮民而豢之如牛羊賤之如草芥非不撫育遺棄之赤子然惟寄與人家乳養未必事事關心稍長則任人選擇領回爲婢爲僕淪爲下賤終身不齒於人非不有婦女之發堂擇配者而平日堂中司事丁僕評頭品足調笑無猜洎乎鴇子龜奴朦混具領董其事者略不經意一任其重罹陷阱作踐摧殘有行善之名無行善之實曷不凡事參以西法使之實事求是成效可收耶因卽平日熟聞於西友及見諸出洋諸公筆記者綴成此論以質諸當道名公若謂牙慧拾人則我豈敢 
[上林寒雁]  
　　稽察總管内務府掌廣西道監察御史宗室增濟現屆一年差滿照例揀員奏請更替經都察院開列滿御史淸單於十月二十三日具奏請旨簡員更換奉硃筆圈出這稽察總管内務府事務著掌雲南道監察御史寳安去欽此○工部爲知照事所有本部寳源局滿監督曾銜年滿一缺於十月二十六日帶領引見相應知照保送到部之兵部郎中世魁刑部郎中恩榮工部郎中文冲吏部員外郎聨錦户部員外郎穆特恩禮部員外郎裕光步軍統領衙門員外郎恩長等於是日五鼓佩帶對子荷包手巾赴景運門外茶房聽候帶領引見因用印不及先行白片後補印文○吏部爲傳知事所有補放欽天監右監副一缺前經揀送夏官正張掄奎擬正春官正郭世鉦擬陪到部今改於十月二十六日帶領引見相應知照欽天監傳知該正陪二員於是日寅刻赴左翼門外本部朝房書到聽候排班帶領引見萬勿遲延○管理樂部事多羅貝勒載澍户部右侍郎立山爲咨行事案查光緒十九年上元等日前經預備喜起舞大臣侍衛德隆等二十四員現在有無各項事故並應否改派更換之處應由貴領侍衛内大臣處查明卽日咨覆本部以備繕摺入奏事關國典幸勿遲延○吏部爲示傳事所有擬補内閣漢軍侍讀成　擬補内閣中書崔式衡顧儒基等三員本部改於十月二十六日帶領引見相應傳令該員等於是日丑刻赴左翼門外本部朝房書到聽候排班帶領引見○貴隖樵大司宼恒奏准開缺養疴所出稽察左翼宗學一缺應卽奏請派充經史部咨取各部院滿堂銜繕單奏請簡充於十月二十六日具奏奉硃筆圈出都察院左都御史宗室敬信欽此○户部縀疋庫員外郎宗室崇寛内摧詹事府右庶子遺缺經三庫擋房行文各衙行咨取副理事官侍讀員外郎等員先後保送到庫經管理三庫事務大臣於十月二十六日帶領引見奏請簡員調補奉硃筆圈出户部縀疋庫員外郎員缺著宗人府副理事官宗室墨麒調補欽此○敬子齋總憲升任左都御史所有正白旗滿洲驍騎槍營專操大臣一缺應行另派以重操防經値年旗咨取正白旗滿洲都統副都統銜名請派十月二十六日具奏奉硃筆圈出　曰滿司都統 
 
 

Page 2

 
 
崇禮欽此得旨後除咨八旗滿蒙固山外已知照神機營查照矣○欽命督理街道廳員聨侍御　劉侍御心源阿正郎克占長主政頤現屆一年差滿例應奏請更換經工部咨取第一排都察院掌湖廣道滿監察御史如格擬正都察院掌浙江道滿監察御史榮山擬陪第二排都察院掌山西道漢監察御史李慈銘擬正都察院掌江南道漢監察御史龎鴻書擬陪第三排工部滿洲員外郎福潤擬正工部漢軍員外郎趙爾震擬陪第四排步軍統領衙門主事毓秀擬正步軍統領衙門主事繼福擬陪於十月二十六日帶領引見奉硃筆圈出這督理街道事務著都察院掌湖廣道滿監察御史如格掌山西道漢監察御史李慈銘工部漢軍員外郎趙爾震步軍統領衙門主事毓秀去欽此 
[演舁金輦]  
　　前紀鑾儀衛擬揀吉期舁演金輦以備明年舉行萬壽慶典時皇太后乘坐一則兹聞鑾儀衛於十月二十五日奏聞後卽率官員校尉恭舁金輦在大内演行數武自三座門以迄西安門爲止至西安門及石路一帶尚未修墊故未舁往各校尉肩荷多未如式十月二十八日仍在大内舁演 
[預派提調]  
　　每屆會試例由禮部漢司員中揀擬正副提調各一人帶領引見請旨簡充以便舉辦會試一切事宜明年甲午恩科會試所有正副提調循例於本年十一月間請旨簡充頃諸堂憲公同商酌甲午恩科會試正提調揀得禮部儀制司員外郎龔鎭湘擬正禮部祠祭司員外郎劉思翥擬陪會試副提調揀得禮部儀制司主事李德炳擬正禮部祠祭司主事韓大鏞擬陪十一月間卽可帶領引見矣 
[蜀邊地震]  
　　四川雅州府打箭爐所屬金川附近泰凝地方華名噶達汛於本年七月十八日卯刻地震自西而東簌簌作聲平地勢若簸揚房舍寺宇震倒無數惠遠廟一所全行震坍傷斃喇嘛多人所有噶達汛一帶並明正土司所屬中谷八麥上下地方曁澤居夾壩石蒙子石道塢等處以及角沿汛地方計大動者三百數十里其餘只一震動計倒惠遠廟一處小喇嘛寺七座漢夷兵民房屋八百四户壓斃喇嘛］七十四人漢夷兵民男女一百三十七人壓傷較重喇嘛漢夷兵民七十餘人餘尚有受傷而行動如常者幾及三百人牲畜傷斃數逾千百由打箭爐趙司馬會同阜和徐協戎赶往查勘分别籌撫劉仲良制軍聞報之下飭該管道府就近撥銀散給以卹災黎近日已將情形奏達九重矣 
[合龍續述]  
　　運糧河紅廟决口於上月杪合龍已據天津訪事人所述登諸前報兹又接北通州訪事人函云自决口至今已四度蠟園嗣經河工候補道吳觀察會同通永道張觀察何曹二軍門周鎭戎督率委員勇夫冐雪餐風星夜堵築卒能以人力勝水於上月廿三日卯刻合龍次日張觀察赴津謁見李傅相面禀堵口事宜一面嚴飭委員督催勇夫加高培厚以期鞏固現在節逾大雪天氣温煖宛若三春河水滔滔賈客帆檣往來如織沿河碼頭又換一番景色矣 
[錢鋪被擠]  
　　天津紫竹林震興錢鋪開張有年資本雖不甚充然經理得法錢串缺底不多錢式輪廓亦大是以通行於城廂内外所出錢帖約有二萬餘千爲租界内外錢鋪之冠因此頗能獲利十月廿九日午後開罪於取錢之某甲甲懐恨在心遂爲報復之計携津錢二千由法租界至英租界繞杏花村入朱家胡同折至海大道以達馬家口逢人便道震興錢鋪前人多如蟻皆爲取帖而來如有帖不取逾時便當倒閉由是一傳十十傳百遐邇爲之哄動取帖者遂如雲集震興錢鋪設在法國租界中法捕聞信亟率通班華捕趨前彈壓而駐紥先農壇之張百總得全亦率勇丁地保而來但見人多於蟻户限幾穿道途亦已塞斷至其是否爲取帖而來魚龍混雜碍難一一查詢法捕遂舉無情棒驅逐閒人道路稍淸人數略少巡捕囑取帖者在該錢鋪旁之萬春車店只准一二人挨次取錢不得凌轢擁擠取錢之後亦不得停留片晷否則以木棒從事於是該錢鋪得以從容不迫輪流支付免致取帖者滋生事端所有閒人亦復無從揷足自日昃以至譙樓鼓動支付未淸燈光之下有某廠工匠及東洋車夫共三人挨至鋪前巡捕驅逐不去被毆倒地拖進捕房管押途人亦不敢停留觀望二鼓以後除把帖外零星帖欠支發約及萬千來者遂寥落如晨星三鼓卽閉門安睡所謂把帖者係吊數至盈千累百之鉅數也其未開發者約定日期另行支付翌日該錢鋪開門交易鎭定如初按津郡錢鋪倒閉不必盡屬乏錢支付儘有錢底充足一時措手不及而被來人搶刼者該錢鋪若非開張在租界中卽使銅山無恙金欠依然豈能安然無恙奉勸出帖之家幸無以多爲貴也又鍋店街口恒和錢鋪不出錢帖來往欵項只付銀條開張數年一似多財善賈者忽於上月廿八夜搬運一空店夥人等亦無影響地方報縣後由値日班查騐發封正苦解案無人遽有一少年擠入鋪中差役詢問何爲答稱係該鋪學生昨晚歸家不知櫃夥等人業已逃遁今特來此携取鋪蓋耳差役謂汝旣前來不能置身事外擬以黑索縶之嗣由地保緩頰飭交保人始縱之去另緝在逃櫃夥歸案究追以完欠欵 
[蘇州火警]  
　　蘇州訪事人云本月初七夜魚更四躍睡夢中忽聞警鑼亂鳴披衣起視見東北角紅光燭天幾疑萬道火龍從空飛舞俄而各處水龍星馳電掣而去詢知係東白塔子巷某老虎灶失火有頃蘇州府林太守長元吳三縣宰總捕府劉司馬以及各路保甲總巡先後臨塲彈壓時適風姨怒吼祝融氏大肆淫威左衝右突如入無人之境各水龍雖竭力施救吸水狂噴奈天公久不降雨風乾物燥烈炤所延幾等摧枯拉朽約一時許始漸救息各官乃呵殿而回迨水龍回時天已破曉矣是役計焚去房屋二十餘幢究其起火之由咸謂某老虎灶作葉子戲潑翻火油燈致肇此禍左右鄰之殃及者皆係著名鋪户是處致和當鋪亦波及後屋數間最可憐者東隣某姓家有一子年甫四五齡倉卒間不及救出竟葬身於瓦礫塲中誠慘矣哉 
[衣錦榮歸]  
　　廣東副主考吳太史郁生籍隷江蘇此次渥承恩命鎖院掄才撤棘後請假回里於本月初八日午前行抵蘇州胥門外官碼頭在蘇印委各官咸詣舟次迎迓仕宦而歸故鄉宗族交游頓增光寵矣 
　　癸巳恩科江西武闈鄉試題名錄 
　　徐調元上饒　胡應龍南昌　張殿爵餘干　江鴻波餘干　黄定元南安　江鳳藻鄱陽　丁際春豐城　吉　剛南康　徐志銘樂平吳天爵樂平　史步洲南昌　何尚華南昌　何應龍南昌　陳寳田南昌　魏浣蘭南昌　陳兆榮新建　徐樹桂新建　萬鶴鳴新建袁承印義寍　黄梅川瑞州　李鶴林新昌　王占元宜春　陳垚冰萍鄉　鄒德標臨江　謝世銓淸江　高攀桂吉水　劉純鍾泰和熊攀龍撫州　黄捷先撫州　楊鳳翔臨川　楊玉麟宜黄　元國華樂安　李仕煐南豐　曾先春南豐　潘賢炳廣信　張廷斌上饒周夢熊玉山　莊應龍鉛山　戴掄元弋陽　嚴乃莊貴谿　李虎彪饒州　王應熊鄱陽　吳仁龍安仁　徐作賓德興　江澄瀾都昌熊啓飛安義　劉兆麟九江　周　情湖口　邱寳光上猶　葉樹靑贑縣　郭熊生雩都　葉升榮定南　寗朝南寗都　謝廣宫瑞金 
[堵石碍道]  
　　前當法暹失和軍書旁午之時暹官特於北南河口用船沈石擇要堵塞以爲防禦之計今雖和議告成而沈船猶未運起大爲航海之碍且堵塞處暹官又未竪立浮樁燈光故船隻往來更莫知所趨避前日有中國大渡船一艘當入河口之時不及細察遂致觸擱失事此眞无妄之災也 
[暹國水災]  
　　暹國因霪雨連綿河水泛漲浸没田廬前經錄報兹復接濵角來信謂暹王宫宇被水淹浸者亦有數處至道路之低窪者則盡成澤國行人來往須兩手摳衣方能舉步間有水勢甚深非褰裳可涉者或搭橋梁以渡或用小艇往來人多苦之王家花園亦受淹浸其中 
 
 

Page 3

 
 
花木盡被摧殘卽豢養白象之所亦須用土培高方免淹浸干戈之後繼有水災暹國君臣應亦知所儆惕矣 
[主筆格鬥]  
　　法人每有不平無論官商士庶動輒約鬥以判曲直此風由來久矣有名古雅士者乃海防哥理雅法字報之主筆也因法人那士在亞雲拿報刊刻來札一函古以其有意相觸遂約與相鬥屆期各執利刃一柄互相格鬥一誓誅彼而甘心一欲滅此而朝食各不相讓數回之後古雅士右身受傷血流涔涔醫生卽從而阻止其鬥遂罷於是是非遂定咸以那士爲得直 
[西電兩誌]  
　　本月初四日倫敦來電云初二日法國議院中正聚議時突有匪人從衆人中手擲一開花砲彈半空中彈忽炸裂傷至八十人其中十五係職官餘皆百姓幸立卽醫治不致喪身司其事者立刻扃閉院門向衆人查察少焉罪人斯得再三嚴鞫直認不辭且云我與議員之首爲仇故欲置之死地旣而重開議院議是須添設巡捕邏察并治匪人以應得之罪云又云中國簡駐德俄奥利星使日内節抵俄羅斯重議巴馬之事 
[車夫軋斃]  
　　天津北門外二道橋爲西北各村往來孔道上月三十日午刻有小車一輛載茶葉紙張等件由南而北又有五套大車一輛由北而南大車祗一御者而小車一推一挽大小兩人剛至橋頭兩相擠軋小車與人被擠墮水其大者祗被車把軋傷腰膂小者頭顱洞穿御大車者知係釀禍飛步遁逃由途人代赶至北營門内祗將車輛牲口追獲而御乾已棄車逃去聞破頭人業已斃命想不免涉訟公庭矣 
[潤州火警]  
　　鎭江西門外雁兒河有江北貧民結草爲廬藉蔽風雨本月初七日晚餐甫畢有某姓家因煎藥遺火遂致烈燄飛騰不可嚮邇其時北風甚勁有飛揚跋扈之勢赶卽鳴金報警城内外各坊水龍紛紛馳至汲水澆灌萬斛銀濤從空而下火焰始衰共燬草屋八九間繩樞甕牖之子懲前毖後其亦知所防範耶 
[英界火警]  
　　昨夜七點鐘時捕房鳴鐘告警分明四下探係英租界寳善街東首復新園酒館間壁某店起火延及京鞋店京貨店等英法美三界洋龍飛馳而至用皮帶套於自來水管吸水噴射得漸息滅約焚去房屋五六幢捕頭督同中西包探巡捕分投彈壓不准閒人往觀復新園爲著名酒館平日車馬盈門簪裾滿座此時適當上市之際離失火處近在咫孓投鞭貴客挾瑟名娼拇戰方酣歡呼未已一聞火警無不驚惶失色飛步狂奔祝融氏誠惡作劇哉至其細情　　續錄 
[浦東大火續述]  
　　浦東張家浜陳長春竹行失火延燒棉花白米等物昨報已紀其詳兹聞陳係浦東廿四保十七圖人年近花甲從前積有餘資在廿三圖内張家浜北首開設竹行其房係向丁姓租地起造共有廿八間除竹行外尚餘十餘間賃與滬南黄泰興同德泰丁益大等七家花行堆存棉花共有白花五百餘包黄花三千餘包平日進出貨物陳必親自檢辕不肯草卒每至晚間必將棧房封鎖不准一人住宿在内以防火患陳之住宅與棧房相離不遠本月初七日晚二鼓後聞有　剝聲披衣起視但見下南角空屋中火光熊熊喚集衆鄰汲水灌救無濟於事焚去平房廿四間祝融氏始歛威而退次日淸晨查點被燬之貨白花燒去三百餘包黄药燒去二千七百餘包及金姓寄堆白米五百餘石約値銀二萬兩亭午時忽有江北流氓丁鳳仙黄舉耀張南金等七八人至火塲攫取燼餘之物鄉民喝阻不服告知爛坭渡巡防局委員高介臣二尹立飭勇丁前往拘獲丁黄張等五人解入局中二尹提訊之下丁等同供家住滬北山家園現爲皮匠偶來觀看不敢取物二尹判將丁等五人移送上海縣究辦至午後黄泰興等各花行知陳長春棧内失火均至陳處逼令理償陳見來人頗衆嘖有煩言一時難以理處又恐諸人用强遂奔至巡防局伸訴黄泰興等亦到局中高二尹得禀之餘飭將黄等送縣訊辦並令陳長春投縣候質迨二鼓時局中將諸人送到縣署値差禀明黄大令諭將丁鳳仙等五人分别交差看管陳與黄等靜候訊斷 
[大令宴賓]  
　　上海縣典史陸桐華少尉奉上憲調省察看之後飭補寳山縣主簿已紀本報兹悉少尉到滬以來部署一切擇於明日起程履新上海縣黄大令於前日在署陳設珍肴請少尉飮宴主賓酬酢盡歡始散 
[雌虎捉姦]  
　　高橋人黄阿奎在滬南大碼頭爲籮間生理其妻某氏淫蕩性成面首三十人不足滿其慾壑遂背夫私逃至閘北文昌閣前賃屋居焉與某湖絲棧出店殷春和姘識一對野鴛鴦雙棲正穩有名秀英者雌虎也見殷稍有餘資垂涎已久偵知兩人隱事以爲有隙可乘與其姘夫議定俟楚襄神女同赴巫陽時破扉直入大呼捉姦二人倉皇而起由後門逃遁一時喧譁之聲驚動四鄰觀者如蟻聚蜂屯地甲聞信馳至將氏尋獲通知其夫黄阿奎囑令領回管束姦夫則置諸不問事遂　消瓦解律載非親人不得捉姦秀英此舉律以官法豈得免於咎戾乎 
[調戲啓釁]  
　　滬城西門外一帶邇來時有無業流氓三五成羣横行街市每至湖絲棧及自來火廠放工時若輩口唱吳歌情詞穢褻引誘年輕婦女前日傍晚時有句容流氓混名小掃靑者偕小工某甲調戲婦女忽與滋生堂藥店夥某乙互相口角繼以爭毆甲飽受老拳忿無可洩遂投巡防局控訴蔡二尹置之不理麾之使去 
[惡嫗騙賭]  
　　浦東人某甲向駕松江航船近來失業無聊又抱鼓盆之戚料理喪葬百孔千瘡索債者又踵門而至甲不得已倩蕩婦五娘娘卽松江老嫗將親生十二齡之女孩名阿英者售與廣東人家冀得身價彌縫穴項有住虹口之王某見而憐之贈以洋蚨數十元將女撫作螟蛉於是王則無女而有女甲亦無錢而有錢兩無遺憾夙願都償詎意天下事竟有出意料之外者本年五月間王妻檢點所藏銀洋忽少一百數十元詰之阿英知被松江老嫗陸續騙去王欲興師問罪嫗自知理屈央武生沈善中爲說客約日折償洋五十元至今分文無著反將阿莫誘匿王不能復忍遂投美捕房控訴黎副捕頭以嫗有心拐騙罪不容恕旣由沈善中爲保著沈協同尋緝送案研究 
[包探獲賊]  
　　法界興聖街第十八號門牌復興小客棧有浦東人爲泥水匠之某甲投宿已閱十餘日前日傍晚時甲在新北門城闉淸理押票爲上海縣署捕夥所見上前盤詰的係竊賊以地近法界遂通知法包探將甲拘入捕房在身畔搜出大小當票共十九張係烟館水烟筒銅銚衣服等物内有十張均在南市質錢未便吊贓郁包探將情禀明捕頭命押候堂期解請葛同轉究辦 
[飭探探覆]  
　　小東門外乾茂和客寓主阿坤以寓中失去被褥等物指爲某甲所竊拘送捕房半晨克捕頭訊問之下並無端倪據甲供有表兄某乙在某處爲出店捕頭因飭探查問是否屬實禀覆候核 
[轎役被拘]  
　　有陳朝勝者浦東人也向爲轎班前晚七點鐘往法界蘭芳里某花烟館尋歡以烟妓不善承迎陳遂裝出大老官模樣大肆咆哮適巡街捕經過查詢以陳有事儘可控訴捕房不應任情胡閙遂拘入捕房經克捕頭訊問陳供在新聞報館郁岱生名下爲轎夫因該妓以白眼相待故有此舉捕頭命押候覓保 
[凌虐學徒]  
　　法大馬路寳興里東首第二百七十二號門牌有寍人某甲設攤售賣草席雨傘及雜貨等物雇用學徒不知因何觸怒於甲前晚七點半鐘將學徒奮擊按倒在地將身坐於面上以致不能呼喊幾遭悶絶適爲會捕局線勇所見入内盤問甲謂儆戒學徒干卿底事無煩越俎代庖兩人互相口角爲巡街捕拘入捕房捕頭詢悉情由將甲再三申斥麾之使去並諭以後不得逞兇違干查究 
[虐婢宜懲]  
　　前晚英捕房三百十四號華捕巡路時見廣東女孩陳雲翠啼哭甚哀詢之知被主人凌虐伺隙脫逃當卽送至英公堂蔡 
 
 

Page 4

 
 
太守提訊之餘供稱主母時用皮鞭毒打是以私逃家中尚有父親現由姨母來案候示太守著姨母代女佼具結領回 
[匿參被控]  
　　本月初一晚滬南大馬頭裏街周永生棉花店失火延燒鄰店屢紀報章有楊端和者在該處開設聚海源客棧岅參客人胡文卿僦居其中已有三年之外是晚火起胡適有事往北並不在棧楊見火在咫尺恐遭波及將胡及已之箱籠物件搬出迨火熄後搬　棧中胡查檢之下箱内高麗參等已歸無何有之鄉向楊盤問支吾以對爭議多日事仍未了胡遂於前日將楊扭至十六鋪巡防北局控告祝翼雲二尹升座提訊楊卓立不跪二尹拍案大怒楊始俯首求恩胡訴稱係徽州人住在該棧楊乘左近火災將箱中物件藏匿叩求究追楊供稱並無藏匿胡物二尹問胡曰人參價値若干胡稱値洋百餘元二尹判送上海縣訊辦胡求免送縣二尹准之著地甲妥爲調處如理處不明再行送縣 
[滬南巷語]  
　　傅得勝寗波木工也曾娶同鄉婦某氏爲妻生有子女各一携之來滬卜居南碼頭傅削墨引繩日無暇晷婦以小姑居處未慣無郎遂與某洋行出店郭阿信有私雨地雲天風流美滿每値禮拜六必約赴西門内蕩婦某氏臺基屈戌牢鉤秘辛私授風聲傳布傅已微有所聞昨晨婦又欲往西門傅阻不使出以致互相口角頓占脫輻之爻將盆盎杯盤盡情擊毁午後忽奔出大門傳問以何往大聲曰我去覔死傅大怒拽之使入飽以老拳聲言將送往寍波以家法處治後經隣人再三勸解遂和好如初○冬菜小阿七家在老白渡裏街昨忽與崇明人海郎互鬥海郎者向當沙船水手固力大如牛者也阿七不能敵以致大受傷夷回至家中號咷痛哭口吐鮮血氣息奄奄家中人知之急往某木行乞傷藥服之始得保其性命○有水果金生者向在大東門外設攤售水菓人遂以其業名之曾向升和里無錫婦某氏稱貸洋銀二元四度蟾圓未經璧返屢向索取一味支吾婦怒前夜糾合甲乙等四竹工擁至金生攤上樝梨橘柚掠取一空金生畏其兇頑不敢與較昨日將洋銀如數還訖婦始將所掠之物給還○高昌廟前有曠地一區爲卑田院中人聚集之所昨日有名阿四者與源源俵分行乞所得之小錢分之不均致相角鬥阿四力較猛持磚擲破源源額角血汚狼藉扭作一團衆乞丐咸抱不平欲向阿四問罪阿四見衆怒難犯始釋其手而源源已狼狽不堪矣 
[造福無量]  
　　本館恊賑所承慈溪縣糧署澹然生以英洋一百元助振由永義昶信局交來囑解災區散放際此天氣嚴寒順直一帶災民流離轉徙啼飢號寒岌岌乎有朝不保暮之勢今得大善士遠頒賑欵足以生死人而肉白骨儒家所謂德澤釋家所謂功德皆於是乎見之天道昭彰報施不爽淸附數語以當左劵何如 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[委咎他人]  
　　福建南臺舍人巷恒盛錢莊主人連應謙於去年二月間經天豐洋行棧東孫武宴挽莊夥謝汝舟起摺往來當經陸續取 
去五百元嗣因該棧倒閉孫曾託謝維垣緩頰將此項借欵緩日歸還嗣不知如何連忽赴閩縣控追孫訴稱此錢係堂弟孫銘桂向借諫尺珊大令批其禀尾略云該欵果係孫銘桂借欠何以連應謙不控孫銘桂而控該監生且據連應謙以該監生親到伊店面託店夥謝汝舟起摺支取何得諉爲不知仍著速爲理還如延提案押追 
[强搶寡婦]  
　　閩在有寡婦葉氏者丈夫在日被洋裏鄉人毆傷斃命氏雖生長小家頗明大義吞氈耐苦指水明心疉赴縣署瀝詞再禀誓爲故夫雪此沈寃鄉黨中聞其聲者無不重其爲人詎有林細弟者賄串夫族某乙强娶氏爲室月初糾衆數十人飛馳而去乘氏不備加以綑縛擄至鄉間行交拜禮氏痛哭失聲拚以一死報良人於地下幸氏父葉昭勇聞信卽赴南臺保甲局呈控局員鄧大令立卽籖差下鄉押令將氏釋放並拘林到案訊問氏正困阨中聞有公差押放當卽隨差脫離虎穴林膽敢糾集惡黨持械追逐反將局差兩人拿回大令聞報提葉與氏訊 
問一次二面添派差勇數十人下鄉嚴拘爲首人到案懲辦官法如山斷不能爲若輩恕也 
[猴能捕鱷]  
　　閩人許姓名石由曼坡附輪來云曾在曼坡丹戎海嶼以捕蝦爲生上月十一日在該嶼瞥見有鱷魚一尾重約百餘斤在沙坡樹下曬日驀有數黑猴至前嬉戲鱷故佯死以俟这而猴不知也且在鱷身侮弄詎鱷忽張口噬之葬其腹中者有二猴始跳躍而逃當時不禁嘆鱷之取巧於猴而深憐猴之受愚於鱷也不意鱷之以計食猴奇而猴之取鱷更奇也十三日鱷魚仍在該處幾若守株待兎也者俄而千百黑猴呼嘯成羣爭緣該樹而上於鱷所伏處身棲之枝悉數墜下中有靈捷者仍在鱷身戲侮又有數猴將籐横貫鱷魚身上綑縳淸楚復將籐之一端繫在枝上然後長嘯一聲羣猴紛紛然從樹上跳落而向之樹枝低垂者今則復抽而上將鱷魚高吊空中時石矚目之餘不覺手舞足蹈詫爲生平所未見於是赶回通知合嶼之人皆往觀之至今魚猶高懸樹上云 
[東京集要]  
　　越南東京來信言前者傳聞被賊所擄之法人包雅因欲逃走復被拘拿經賊匪置諸死地一節兹據哥利亞法報謂此事並無實耗不過傳說之詞惟聞賊匪被法軍追逐狼狽而逃被拘之三人一名包雅一名羅地一名咸末均經賊衆威挾同走聞包雅自被賊擄後並未有私逃之事又據亞雲尼亞法報言法官派往剿賊之兵經與賊相持數次雖未能一鼓盪平而賊衆在某處深溝高壘扼險以守曾被法兵攻擊早已望風而逃遺下屍骸數具俱係華人裝束法兵自攻破賊營後四行探訪見樹上書有字跡想係被擄諸人倉卒中所刻以報賊蹤所在者現聞賊衆遁至保地法軍擬卽窮追務欲搗其巢穴而後已而哥利亞報又言有法員名巴利氏近由諒山前赴扶良鎭經已多日至今尙無蹤跡甚爲可憂或疑巴君爲伏賊所擄此則臆度之詞耳法報又言法軍中常用華人充當工役難保若輩不心懐叵測事誠可慮嗣後凡諸華人無論與法人相識否倘至法人行營之處當卽拘之就地正法以杜奸細之弊云 
[一擬設銅像]  
　　昨接澳門來信云三記洋行西人花南第士巨商也富冠鏡濠爵列五等前數月因病溘逝聞者惜之花君生平與人相交謙恭處已和易近人故其死後澳中華人想念遺風者咸欲鑄金事之現議集貲購造銅像在鏡江擇地安設以寄思慕而垂久遠聞其銅像將在英國定造云 
[跳火陋俗]  
　　新嘉坡一埠印度之烟都人旅居其間者實繁有徒其俗尚跳火之禮每年例一舉行習尚所趨牢不可破其法在地上先掘一坑熾炭於中其光熊熊有欲跨火而過者每人須納銀半圓始任跳越謂其可以消災解難化禍成祥若其人心誠意正雖赤足行炭上亦無所痛苦否則焦灼受傷刻難忍耐矣聞烟人今歲原定於前月十二日踵行此禮詎爲巡捕官所聞卽向臬憲請示禁止緣去歲舉行此禮時有婦人抱幼女行火炭上偶因失手墜女坑中當時惜無慈悲顯聖以楊枝凈水救出火坑遂致魚傷因而斃命英官有鑒於此知其妄而憫其愚故請示申禁無如烟都人以此係俗例所尚斷難驟革故請狀師再向府署瀝情陳訴旋蒙府尊批准施行但向年火坑長必二十尺闊須十尺此次祇准闊一英尺長二英尺而止所謂禮從宜使從俗雖地方官亦不能强禁也 
[地不愛寳]  
　　南洋白臘一地所出錫礦苗豐而質美取之無窮用之不竭誠不數鄧氏銅山郭家金穴也兹據叻坡消息言西歷九月份白臘出口之錫共値銀一百一十萬零七和千圓奇卽所納稅項亦値銀十二萬八千三百餘元操此業者其獲利可知矣 
[般鳥價]  
　　北般鳥自開埠以來闢草萊拓畎畝凡有宜於地利者無不廣爲種植而尤以咖啡烟葉等物爲最多近年復有栽種茶樹者雖無大收亦小有出產前日經有人寄茶二址四包至英京發售計每磅得銀六邊尼至八邊尼不等至其茶之美劣則不得而知 
[椒市近聞]  
　　暹羅信息言贊打邦一境爲胡椒出產之地卽以西歷今歲計所產已不下二萬擔正不獨繁衍盈升繁衍盈掬見美於風詩也法人常謂天下之椒惟越南東京所出爲最佳故越椒載至法國馬些厘埠僅抽半稅觀其意無非欲振興越南商務故爲是言以聳人觀聽實則越椒本不甚佳故法人多由英京採買本年且有由叻坡購買叻椒以攙雜越椒乾是則越椒之不甚暢銷可知法人徒欲張大其詞耳 
[暹法條約大意譯登]  
　　暹法所議之約早經立定齎回法國以備總統畫押施行兹接歐洲來信云風聞此約已經巴梨某報爲之錄出以備諸人觀看雖此中詳細不能得而盡悉然亦可以略知梗概兹將各條大意譯登如左以備有心人一覽焉一美江左岸一帶暹國不能視爲已有二美江及一帶河道暹國船隻如載有軍器等物者不得於此來往三美江及萬淡望洪高一帶太平疆界暹國不得在此建立營寨駐紥兵軍而現在該處所有之暹國砲臺營壘等一概均須毁拆四上條所載各地暹國可以設立巡差於此巡查糾察五一千八百五十六年暹法所立之約須於六閱月内再爲更改然該約尚未改定之前暹國不得在以上所定之太平界内設關收稅六暹國議定須助法國戡定美江河一帶地方而法國欲在美江右岸之太平界内設立囤積煤薪之所暹國須當允從不能阻止七法國人民若帶有法國官員憑照卽可往暹羅内地隨處遊行暹人不得阻止而暹人若携有暹官憑照亦可至法國所轄各地遊行法員亦不得阻止之八法國欲在暹之高力蘭及他處設立領事暹廷不得阻止九所立之約若有意義叅差當以法文爲據十此約立後限以四閱月内由暹王及法總統畫押施行以上乃暹法所立約條之大意也至法使與暹議約之先曾經草有盟書以便據而共議兹并將其盟書大意詳登如左一美江左岸各地所駐暹軍定於西十月五號以前一律徹回按此條所定日期前經暹廷請爲寛限故現已將此期展緩矣二所有太平界内之暹國營壘一律毁拆三凡諸人等日前曾預進攻東昌坎及坎文之役者暹廷當爲究辦而法并可委員觀審倘暹官所斷法國意有不足則可再委人員與暹員會審此案四前者住居太平界内之民現寓暹國者倘欲回民此地暹國不得爲之阻留五萬眠一人當送交法官按萬眠乃暹之甘文人卽前法廷所命爲甘文總督二年前被暹廷所執置於獄中者六暹國須准法兵據守贊打文一地俟暹國已將太平界内兵軍撤退地方一律肅淸之後法兵始允退回以上乃盟書所載之詞觀其所言事事均被法國佔去便宜其待暹也不殊所屬歷來與國所立條約無若此之過於太偏者噫法之於暹何患不遂所求今竟立此約條誠恐暹國之憂正未有艾也 
[支離難訊]  
　　前晚英讞員蔡太守升堂發落時某號巡捕禀稱小的巡行路上見丁增囝與傅紀生張桂榮金靜山爭閙不休極聲呼救是以解請訊供前晚增囝供稱家在南匯六灶鎭年十六歳父母俱亡當十三歲時由龔二坤引薦傭于大團盛姓家今無端被張傅糾人拉至船上云送至川沙不料其載來滬上旣到卽寄留城内侯家浜金家嗣又挈至城外販賣是以在路紛爭從前並未嫁傅爲妻叩求大老爺明察傅供稱小的係川沙人向以薙髮爲生增囝是小的之妻幼時寄名與丁故從丁姓前年合卺有媒人有婚帖可作爲憑詎料合卺後屢次潛逃十月二十日又逃至大團鎭由張同往尋獲旣挈至上海寄居城内寄母家後仍逃逸出城至前晚中路相逢反被交捕送案小的無拐賣情事叩乞施恩張供稱小的與傅爲中表行增囝之生父向住小的家屋後旣而伊父逝世伊母轉嫁與丁傳遂娶伊爲妻兹因逃出不歸邀小的尋獲小的不敢販賣亦不妄供金供稱小的以衣爲業確曾容留伊等之事並不知情太守以各人所供情節支離今將增囝及傅張押候移送南匯縣就近訊辦金覔人保釋 
[嫖賊受懲]  
　　嫖客作賊已紀報章昨日包探陳阿九投英公堂禀稱小的查得做賊之嫖客姓張名士振寍波人詰知某日宿於野雞流娼王秀寳卽王黄氏家乘間竊取綢衣十餘件各式金約指四枚銀臂釧一對以前曾竊王阿雲王阿寳王阿二三野雞之衣服兹已吊到各贓惟約指臂釧兌在城内某銀樓小的未便往吊秀寳花憔柳悴裝作妖嬈供稱小婦人家在湖北年三十六歲供畢呈遞禀詞歷陳失竊緣由並稱約指臂釧値洋銀七十元阿寳阿雲阿二三野雞亦投案訴稱小婦人等好意留張大少住宿誰知竟竊物脫逃陳探又禀稱張專慣嫖宿娼妓伺隙 
 
 

Page 10

 
 
行竊秀寳失物後初尚未知及經小的告明始來具領張賊不敢置喙惟連稱小的該死蔡太守以其行竊娼家可惡已極判令管　西月並著繳償缺少之贓衣服先給野雞分别認領 
[誘妾控案]  
　　畢富文控田火春將妾誘匿昨日下午經縣署帮審委員升堂提訊畢稱係江北人素爲雜貨生意今秋由田火春爲媒娶王少初之女爲妾過門後相安無事至十月初六日王氏竟走逸無蹤查被田等串同誘匿王少初家在通州相離較遠無從根問不得已扭田請究田火春供操舟度日與畢富文爲媒共得媒金洋三元王少初父女確乘我船來滬現已不知去向司馬著將兩造押候備文移送通州就近提王少初訊辦 
[領妻被阻]  
　　李掌福投縣控三圖地保周雲江等將妻藏匿昨日午後黄大令請帮審委員葉司馬提訊李稱係浦東人務農爲業父母在時憑媒聘定顧姓之女爲童養媳於十三歲過門十九歲成親今年已廿六歲不料二月間忽然走失四處找尋毫無蹤跡前日尋至三圖胡家巷地方見妻在康姓生家紡織向領被阻時交與該圖地保周雲江及圖董王晉卿收管次日往領周與姚福堂出塲覇阻因此來案喊控叩求提究司馬馬退去候提周王姚三人及顧氏到案訊究 
[英界公堂瑣案]  
　　包探秦少卿禀稱包探江阿三於秋季賽馬時率夥役李阿順拘捕賭徒致被刃傷日前拘獲兇手可滕送案懲辦今又獲陳來海一名雖未行兇實亦開賭是以送至案下請卽訊懲陳供稱小的惟袖手旁觀而已尚乞施恩蔡太守判令笞責一百板交人哥去○馮阿良訴稱王阿增竊去洋銀十元及尋獲祗存一元爲此交捕送案王供稱小的與馮爲友因有急需向借洋銀十元前已還過一元尚少九元容措繳可也奈何竟誣爲行竊蔡太守判令管押四禮拜并繳洋銀九元給馮○包探唐寳榮禀稱孩子陳阿惠購得小錫手釧交與龍祥發余奎發二孩嗾使調換孫天興家小孩所帶銀手釧經小的拘獲吊贓解送案下孫訴請領贓陳龍余均蒲伏求恩蔡太守判令將陳責手心一百五十下龍余各責一百下交父母領回管束贓給孫領去○包探陳阿九禀稱英公館大寫立德而家出店人邵阿三投捕房報稱立德而欠伊工資洋銀向索不付反被兇毆小的查得立德而失去銀對時表一枚銀鉛筆一枚疑細崽出店五人串竊然並無証據查問邵及王阿三等所言實有其事然並不兇毆今將邵送案請訊立德而訴稱被竊之物價値無幾惟表係友人所贈不忍失去揆度情形似非外人行竊是以查問五傭人至邵王均未滿月均未付工資安有掯留不付之事更兇毆細崽某甲訴與相同邵供稱小的係寍波人與王爲中表親均在立德而處當出店及辭歇向索工資立德而任情不付反肆兇毆王投案供與邵同蔡太守飭將邵等交人保釋諭以如果存有工資儘可向索 
[法廨停訊]  
　　昨禮拜六本係法公堂訊案之期因葛同轉赴靑浦就醫尚未回滬所有應訊各案俟同轉回滬時再訊 
[造蒼黎]  
　　金陵協振公所經募第六批銀一百五十兩第七批銀七百兩舒景賦堂紋銀十二兩洋六元先後拜登不盡馨香之祝謹乞附登報牘奉揚仁風[  上海六馬路仁濟善堂籌辦順直振捐滬局施則敬拜手]  
[挾纊功深]  
　　謹啓者敝公所勸辦順直義賑棉衣及天津籌賑局托辦棉衣共計一萬三千四百套均托泰隆洋行何植園兄代爲經辦核實節省每套僅用規銀七錢九分有奇工堅料實深蒙天津道方勉夫觀察許可而植園兄又惻隱爲懐俯念北省災黎飢寒交迫首先倡捐棉衣銀五十兩并往各善士處極力勸募共集得英洋五百二十元所有捐數淸單容再詳細登報現在此項棉衣已於封河前分批寄津如數解訖兹將方觀察原函求登以供衆覽○筱舫仁兄大人閣下一别忽忽三秋讀連次來翰公電得悉種切順直被災各屬急撫加撫官賑義賑接續散放黄愼之殿撰一路得尊處盡力籌濟窮民受惠不小文安大城極盼義賑正苦無策褚敦伯經佩卿兩君難再兼顧適南紳嚴佑之廣文昨已赶到可獨當此一面全仗尊處源源接濟以補官賑之不足寒衣因棉布皆貴津中製備不能甚多幸蘇浙上海大批解到藉資分撥就中以尊處所辦棉衣最爲價廉物美並悉此項棉衣係何紳植園經辦尤見善心周密功德無量而且計及婦孺之衣每百套增出六十套之多具徵念切民瘼至優極渥感紉摯誼曷其有極肅此鳴謝敬請台安[  愚弟方恭釗頓首]  
 
 
 

Page 11

 
 
   
 
 

Page 12

 
 
[光緒十九年十月二十九日京報全錄]  
　　宫門抄○諭旨二道錄前○直督李奏長蘆鹽商報効銀兩摺○又奏續請報効銀兩懇恩賞收摺○滇撫譚奏查明鄉試未中老生摺○東撫福　奏回空漕船挽入黄河南下日期片○陜督楊　奏甘肅正考官懇恩賞假至鄂省親摺○粤督李等奏懇准已故提督方耀捐建專祠摺○十月二十九日兵部太常寺太僕寺正藍旗値日無引見○漪貝勒孫家鼐立山李端遇各續假十日○裕德請假十日○宗人府奏改派致祭陸寢派出溥侗○侍衛處奏派查騐箭枝派出熙貝勒澤公○兵部奏派磨勘弓刀石派出怡王麟中堂壽蔭○又奏派更換馬館監督派出克們泰○召見軍機長麟孫楫徐用儀○○大學士直頴總督兼管長蘆鹽政一等伯臣李鴻章跪奏爲長蘆鹽商報効銀兩恭摺仰祈聖鑒事竊臣准户部咨開辦理○萬壽慶典王大臣等會奏明歲恭逢慈禧端佑康頤昭豫莊誠壽恭欽獻皇太后六旬萬壽率土臚歡查乾隆年間各省鹽商皆有捐輸欵項由督撫奏明請旨准其報効此次各商如有照案陳請者應由各督撫奏明請○旨遵辦等因奉旨依議欽此欽遵咨行到直當經轉飭遵照兹據長蘆鹽運使季邦楨詳稱據該綱總商入楊俊元王守善等聨名禀稱商等世沐湛恩躬逢景運欽惟　慈禧商佑康頤昭豫莊誠壽恭欽獻皇太后昌辰介祉周甲延祺一治鞏金甌　闓澤覃敷於八表輝騰玉劵嘉祥翕集於○萬年固已慶洽寰區况復近依畿甸商等業同煮海情切歌衢側聞布綵　天街欣覩雕梁之耀日竊願飾觀京邑助成畫棟之連雲雖庀料鳩工非云稔習而獻芹呈曝冀竭愚忱謹公捐銀十萬兩稍效壤流之細藉攄葵藿之殷請轉詳具奏等情前來臣查蘆綱引目多滯商務久疲迭蒙聖恩優加調劑停引旣寛其期限積欠更緩夫催科綿力稍紓衆情同感所捐銀兩委係出於至誠合無仰懇　天恩准其報効如蒙兪允卽飭運司令該商等將所捐銀兩呈繳運庫聽候委解内務府兌收辦理謹繕摺具陳伏乞皇上聖鑒訓示謹　奏奉硃批准其報効聽候部撥該衙門知道欽此○○大學士直隷總督一等伯臣李鴻章跪奏爲籲懇天恩仰祈聖鑒事伏念來歲恭逢慈禧端佑康頤昭豫莊誠壽恭欽獻皇太后六旬萬壽普天同慶薄海臚歡中外臣工咸思勉効微誠共襄盛典恭查乾隆年間歷次恭辦慶典成案中外諸臣呈請祝嘏均經奏明請　旨遵行前准户部咨開總辦萬壽慶典王大臣等會奏中外臣工報効工需酌擬分交數目一摺奉旨依議欽　　准户部咨開内務府會奏分叚點設景物一摺聲明如有增添之處再行奏辦等因又在京王公及閣部九卿先後奏請恩賞地　　綴景物經壇共申叩祝奉旨准交内務府辦理等因欽此竊維京外事均一體邦畿地冠九州臣久領封疆近依殿陛受恩至渥被澤最先應偕衢巷之歌謡上頌宫闈之福佑現辦工叚若須添設原擬經費或有不敷查乾隆二十六年大學士傅恒等奏明各叚點景交納銀數職名單開各省督撫每省交銀三萬兩仰惟　先朝俯允疆臣呈進銀兩俾効媚兹之義固有成憲昭垂臣謹率同直隷提鎭司道等於王大臣前次奏定報効經費分交數目外謹遵成案再籌集銀三萬兩以備添設地叚點綴景物之需籲懇賞收俾得各獻悃忱莫名忭舞再傅恒等原奏稱外省督撫向俱派員來京該員等辦料鳩工均非素所熟悉以至辦理周章而糜費亦不可枚舉請仍由該大臣等總司其事等因現在外省各員於京中應辦事宜尤多隔膜合無仰懇天恩俯准將此項銀兩仍飭交内務府辦理無庸各省派員前往以期妥愼而杜虚糜所有遵照成案續請報効經費緣由理合會同兼管順天府府尹臣孫家鼐順天府尹臣孫楫恭摺具陳伏乞　皇上聖鑒訓示施行謹奏奉硃批准其報効聽候部撥該衙門知道欽此○○頭品頂戴雲南巡撫臣譚鈞培跪奏爲查明鄉試未中第生循例恭摺具陳仰祈聖鑒事竊查文闈鄉試年老諸生三塲完竣未經中式例應查明年歲及入學年分奏請恩施歷經辦理在案今光緒十九年雲南舉行癸已恩科文闈鄉試未第老生查有年屆八十以上歲貢生句新三塲完竣榜發未經中式調閱原卷文理頗順移咨學臣查對入學年分係在三科以前核與新章相符據提調糧儲道英奎監試補用道錢登熙開單具詳前來臣查該老生句新雞窗染翰幼本能文螢案窮經老猶劬學遊芹宫者六十載恒勤映雪之功赴棘闈者十九科不墜干雲之志雖名慳一第依然點額曝腮而試畢三塲無不得心應手允屬藝林盛事宜邀楓陛殊恩除由學臣造册咨送禮部查核外謹繕淸單會同雲貴總督臣王文韶雲南學政臣高釗中恭摺具陳伏乞皇上聖鑒敕部核覆施行謹奏奉硃批禮部議奏單併發欽此○○福潤片　再本屇南漕回空經奴才先期飭屬將北運河挑淤築壩事宜妥爲辦理所需經費仍由東省籌墊兹據臨淸直隷知州州陶錫祺東昌府知府洪用舟先後禀報江北江蘇回空漕船駛抵臨淸維時衛水已落河面低於運口者三尺勢難騰挽而上陶祺錫厚集人夫設法築壩戽水約計可資浮送卽催令晝夜縴挽自八月二十六日起至九月初八日全幫始得入運臨淸至陶城埠二百餘里運河尚無阻滯惟十里鋪周家店等處水勢甚淺幾至乾涸洪用舟將張秋鎭一帶坡水挑溝導引又因大壩以外淤灘甚長拖送不易不得已改由舊運口拖船前進計全幫十三起於十月初一日一律挽入黄河連檣南下水手人等沿途均尚安靜堪以仰慰宸厪除飭將用過經費核實開報外謹附片具奏伏乞聖鑒謹奏奉硃批知道了欽此○○太子少保頭品頂戴陜甘總督臣楊昌濬跪奏爲甘肅正考官懇恩賞假至鄂省親恭摺代奏仰祈聖鑒事竊臣接准甘肅正考官翰林院編修臣程棫林函稱槿林本年奉旨典試甘闈現經事竣應卽入都恭覆恩命惟棫林父親晸堃現官湖北知縣自供職詞曹久虚定省查秦鄂連界一水可通差旋之日擬由西安分途自備資斧赴鄂省親尚爲近便請代奏請假兩個月一俟期滿卽行銷假星馳回京等因臣查向來各省考官於試事完竣後請假省親均蒙恩准今程棫林因父筮仕湖北自備資斧由秦至鄂省親尚屬順便合無仰懇天恩賞假兩個月准其赴鄂省親以遂孝思理合恭摺代奏伏乞皇上聖鑒訓示謹奏奉硃批程棫林著賞假兩個月欽此○○頭品頂戴兩廣總督臣李瀚章廣東巡撫臣剛毅跪奏爲已故提督方耀有功地方紳民感戀籲懇天恩准其捐建專祠恭摺具陳仰祈聖鑒事竊據廣東紳士三品頂戴道員用候選知府許應鏘等呈稱原任廣東水師提督方耀自道光咸豐年間帶勇勦賊疉克名城及解淸遠連州陽山廣寗德慶各城圍轉戰廣西福建江西湖南等省所向克捷續又平定高州肅淸嘉應州諸路竄匪克復嘉應平遠鎭平各城光緒三年署陸路提督其時惠州械鬪剽掠相習成風乃選用紳耆層遞鈐束將烏旗紅旗匪首拿獲懲辦積習遂除次年惠州水災由原籍連八萬金購米平糶全活以億萬計光緒九年署理水師提督十年稔山會匪倡亂亟由海道進軍剿辦惠潮兩郡賴以保全旋値法人搆釁首先整頓虎門各砲臺以固第一重門户次則舉辦南海番禺東莞順德香山新會新甯沿海團練又於六門諸海口築臺添勇布置周密敵不敢犯省會恃以無恐海防事定遵照奏案辦理廣州等屬淸鄉緝匪事宜親歷各鄉籌畫備至東莞縣屬之錦厦等鄉夙稱强悍械鬭無虚日於是按姓淸查拿獲巨匪李皮四等數十名置於法後將積年巨案會督地方官秉公辦結數年以來鬭風頓息搶刦稀聞南海縣屬之九江等鄉順德縣屬之龍口等鄉香山縣屬之隆都等鄉均爲盗賊出没之所打單刦掠之案層見疉出疉經拿獲著名盗首曾鱸魚全等百數十名復設沙田團練始得商旅暢行居民安枕乃以溽暑奔馳殁於營次各屬士民身被其澤謳思不衰謹擬於廣州惠州嘉應州東莞縣各城捐建專祠由地方官春秋致祭以伸報享之忱等情呈請具奏前來臣等伏查已故提臣方耀威望素隆勳勞卓著粤東士庶倚若長城該紳士等所呈勦匪治盗諸事蹟皆有案牘可稽而其查辦匪鄉區别良莠尤爲法良意美至今循照辦理頗著成效有功於地方者甚大據粤營官兵及潮州紳士呈請捐建專祠均經奏蒙恩准欽遵在案兹據該紳等追念前勞馨香崇報係屬出於至誠合無仰懇天恩俯准在廣州府嘉應州東莞縣各城自行捐建已故廣東水師提督方耀專祠春秋官爲致祭以彰勳績而順輿情謹合詞繕摺具陳伏乞皇上聖鑒訓示謹奏奉硃批著照所請禮部知道欽此 
 
 

Page 13

 
 
[光緒十九十月三十日京報全錄]  
　　宫門抄○諭旨一道錄前○浙撫崧奏籌解第八批地丁京餉並查明奉撥欵項業已全數淸摺○又奏委解第五批籌備餉需片○又奏籌解第七批京餉片○又奏浙海關收解各欵銀數片○又奏籌解第七批北洋防費片○又奏京餉全數解淸片○又奏浙海關稅銀收解數目片○皖撫沈奏請准建坊片○將軍裕奏審明欺孀强嫁案内訊有職官藉案騙財情事分别按例定擬摺○皖撫沈奏請准將前項攤徵隄工銀如數解還支應局濟餉片○將軍裕等奏委署知縣片○又奏保舉知府請准送部引見片○浙撫崧奏委署處州府員缺片○陜督楊奏叅革已故知縣片○十月三十日刑部都察院大理寺廂藍旗値日都察院引見七名大理寺二名○怡王等磨勘弓刀石覆命○江南正考官徐會灃到京請安○靑州副都統訥欽到京請安○恩佑假滿請安○懐塔布請假五日○阿公載津各請假十日○召見軍機徐會灃訥欽阿克丹皇上明日用膳辦事後至皇太后前請安畢還宫○○頭品頂戴浙江巡撫奴才崧駿跪奏爲浙江省籌解光緒十九年第八批地丁京餉銀兩併查明奉撥欵項業已全數解淸恭摺奏報仰祈聖鑒事竊查承准軍機大臣字寄欽奉上諭户部奏撥光緒十九年京餉限五月前解到一半十二月初間全數解淸不凖截留改撥藉詞延誤等因欽此並奉鈔單内開撥浙江地丁銀四十萬兩業經先後七批籌解三十五萬兩奏咨各在案兹據布政使劉樹堂詳稱今第八批京餉動支本年地丁銀五萬兩查有候補知縣錢德澂堪以委令管解循案由滬附搭輪船運津解京交納等情詳請奏咨前來奴才覆覈無異除分咨查照撥護並取起程日期咨報外合將奉撥光緒十九年地丁京餉銀兩全數解淸緣由恭摺具陳伏乞皇上聖鑒謹奏奉硃批户部知道欽此○○崧駿片再准部咨光緒十八年十二月二十九日奉上諭户部奏籌備餉需一摺據稱癸巳年籌備餉需共指撥銀二百萬兩請飭依限報解等語此項餉銀關繫緊要著該撫按照指撥銀數於來年四月前解到一半十月内全數解淸毋稍遲逾欽此並准單開撥浙江省銀四十萬兩等因業經籌解四批銀二十萬兩分别奏咨各在案兹據布政使劉樹堂詳稱在於司庫正雜項下動支銀五萬兩委候補知縣易順謙管解至滬航海運津解京赴部投納作爲浙江省籌解光緒十九年第五批籌備餉需之欵等情詳請奏咨前來奴才覆覈無異除分咨查照撥護並取起程日期咨報外理合附片具奏伏乞聖鑒謹奏奉原批户部知道欽此○○崧駿片再承准軍機大臣字寄欽奉上諭户部奏撥光緒十九年京餉限五月前解到一半十二月初間全數解淸不准截留改撥藉詞延誤等因欽此並奉鈔單内開撥浙江地丁銀四十萬兩業經先後六批共籌解銀三十萬兩奏咨各在案兹據布政使劉樹堂詳稱動支光緒十九年秋撥報存各欵銀二萬九千六百二十八兩零並湊交本年地丁銀二萬三百七十一兩零共銀五萬兩查有教習試用知縣魏象書堪以委令管解循案由滬附搭輪船運津解京交納等情具詳請奏前來奴才覆核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此○○崧駿片再准總理海軍事務衙門咨南北洋海防經費奏淮撥歸海軍衙門作爲常年餉需經費之用又准户部咨各關應解抵閩京餉改爲加放官兵俸餉銀兩仍於四成洋稅項下每結提銀五千兩自光緒十二年正月起按結提解在案旋准海軍衙門咨浙海關四成一年稅銀撥給北洋充作光緒十九年分一切用欵等因當經行關遵辦去後兹據護理浙海關寗紹台道吳引孫詳稱浙海關第一百三十二結自光緒十九年五月十八日起至八月二十一日止共收華洋各稅銀三十四萬六千一百三十八兩八錢九分二厘除於四成銀數内提解部庫加放官兵俸餉銀五千兩外尚餘銀十三萬三千四百五十五兩五錢五分七厘應提解北洋一半銀六萬六千七百二十七兩七錢七分八厘現已照數兌足發交號商楊源豐照案匯兌於光緒十九年九月初十日匯解起程前赴北洋大臣衙門投納等情詳請具奏前來奴才覆覈無異除分咨查照外理合附片陳明伏乞聖鑒謹奏奉硃批該衙門知道欽此○○崧駿片再准海軍衙門咨光緒十九年分北洋海防經費撥給浙江厘金銀四十萬兩按八成解足分批逕解北洋大臣兌收等因當經先後六批共籌解銀二十四萬兩奏咨各在案兹據布政使劉樹堂詳稱移准厘捐局在厘金項下籌動銀四萬兩解司應卽發交日昇昌號商匯解北洋大臣直隷總督衙門投納守候掣批回銷作爲浙江省籌解光緖十九年第七批北洋防費等情詳請具奏前來奴才覆核無異除分咨查照並取領匯日期咨報外理合附片具奏伏乞聖鑒謹奏奉硃批該衙門知道欽此○○崧駿片再户部奏撥光緒十九年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於開印後分批起解限五六月前解到一半十二月初間全數解淸等因恭錄諭旨行文到浙卽經轉飭欽遵解過户部京餉銀十六萬兩内務府經費銀二萬五千兩在案兹據浙江鹽運使惠年詳稱於縣塲竈課曁綱票課厘項下撥解户部京餉銀六萬兩内務府經費銀二萬五千兩又搭解光緒十九年分二批參價銀五千兩委候補運判胡瀚鹽大使莊映衢管解仍照成案飭令該委員由浙至滬搭坐輪船運至天津由陸赴都妥速䟎解的有本年京餉奉撥課厘銀二十二萬兩内務府經費銀五萬兩參價銀一萬兩均已全數解淸等情具詳前來奴才覆核無異除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片具奏伏乞聖鑒謹奏奉硃批該衙門知道欽此○○松駿片再准總理海軍事務衙門咨南北洋海防經費奏准撥歸海軍衙門作爲常年餉需經費之用又准户部咨各關應解抵閩京餉改爲加放官兵俸餉銀兩仍於四成洋稅項下每結提銀五千兩自光緒十二年正月起按結提解在案旋准海軍衙門内咨浙海關四成一半稅銀撥給南洋充作光緒十九年分一切用欵等因當經行關遵辦去後兹據護理浙海關寗紹台道吳引孫詳稱浙海關第一百三十二結自光緒十九年五月十八日起至八月二十一日止共收華洋各稅銀三十四萬六千一百三十八兩八錢九分二厘除於四成銀數内提解部庫加放官兵俸餉銀五千兩外尚餘銀十三萬三千四百五十五兩五錢五分七厘應提南洋一半銀六萬六千七百二十七兩七錢七分九厘現已照數兌足發交號商楊源豐照案匯兌於光緒十九年九月初十日匯解起程前赴南洋大臣衙門投納等情詳請奏咨前來奴才覆核無異除分咨查照外理合附片陳明伏乞聖鑒謹奏奉硃批該衙門知道欽此○○沈秉在片再據勸辦順直賑捐局司道詳據前署泗州學正丁翰淸候選訓導丁瑞淸廩生丁翊淸舉人丁鑑淸禀稱籍隷無爲州故父四品封職丁宅仁遺命遇有災荒務宜竭力捐助兹職母四品命婦丁王氏聞順直續被水災多方摒擋佐以簪珥集成銀一千兩以充賑需等情將銀如數解局兌收轉解直隷籌賑局濟用查丁宅仁生前樂行善舉曾立義莊贍族兹丁王氏復遵遺訓慷慨救災所捐銀數與建坊定例相符具詳請奏前來相應仰懇大恩俯准丁翰淸等爲其故父四品封職丁宅仁母四品命婦丁王氏在本籍自行建坊給予樂善好施字樣以示旌奬謹附片具陳伏乞聖鑒訓示謹奏奉硃批著照所請禮部知道欽此○○奴才裕祿跪奏爲審明欺孀强嫁案内訊有職官藉案騙財情事分别按例定擬恭摺仰祈聖鑒事竊據新民廳民婦王郭氏呈控被夫胞弟王維蘭欺孀强嫁並維蘭之母王趙氏控訴盛京禮部筆帖式恩三藉案騙財等情一案當經先後札交發審處提案傳辦並咨行盛京禮部將筆帖式恩三傳送到案集證研訊兹據該處委員等審明各供議擬具詳前來奴才詳加覆覈緣王郭氏係新民廳民人王維垣之妻王維蘭係王郭氏夫胞弟王趙氏係王郭氏繼婆母恩三係正白旗滿洲喜文佐領下人現在盛京禮部筆帖式與王郭氏母家係姑表至戚王郭氏之夫王維垣與其弟維蘭等共弟兄五人早年分產同居各　光緒十一年王維垣病故僅有一子係其妾白氏所生王維蘭因王郭氏孀居無出又因家事與之不和慮其不能終守蓄意尋覓人家令其改嫁王郭氏並不知曉十八年四月間王維蘭聞知其三房胞姪王延喜妻叔王得全喪妻尚欲續娶欲就此將王郭氏遣嫁恐向王郭氏面說不允遂暗自找向王得全商說其母王趙氏主婚願將孀嫂王郭氏與爲妻只於成親後備辦香紙至王維垣墳前一祭不要身價王得全願意應允議定五月初四日王得全用車迎娶其時王趙氏探 
 
 

Page 14

 
 
親外出王維蘭亦未向其告知至期王得全帶人赶車往接王郭氏始知王維蘭將其改嫁不肯允從王維蘭硬逼王郭氏上車拉至王得全家王郭氏哭閙不依王得全畏懼未敢成親央人伴守旋經王郭氏胞弟郭萬均聞知往將王郭氏接回母家王郭氏卽帶同郭萬均進省呈悾發交審處提訊王維蘭供出各情查傳王得全未到王郭氏因係女流住店候案不便卽寄住其戚恩三家内維時王趙氏回家聞子被控拘審亦卽赶至省中住居三陞客店恐王維蘭問擬重罪商令該店管棧人周巨將曾隨王維垣讀書之張萬岫尋到店告以不惜花錢欲爲王維蘭營求脫罪懇其設法尋託問官門路張萬岫素與恩三交好適値恩三妾故開弔張萬岫前往慰問乘便將王趙氏之言與恩三談及以恩三在省熟人必多求其爲力恩三未經答許張萬岫走後恩三將張萬岫所言向王郭氏告述王郭氏氣忿以爲藉此正可誑取王維蘭銀錢使用卽囑恩三如張萬岫再來相求可卽假說能以託人將王維蘭免罪釋放須王維蘭出銀二百兩打點使用誑銀到手作爲抵扣王維蘭欠其陳帳諒王維蘭等不敢有言恩三初未肯允經王郭氏以親戚相顧之言再三央懇始行聽從八月初間張萬岫又以王趙氏之託復找恩三提說前事恩三從王郭氏所囑揑稱可以爲之營求問官將王維蘭開脫無事必須王維蘭出銀二百兩打點使用方可辦理張萬岫信以爲實至三陞店邀凱吉巨向王趙氏告知王趙氏念子情切因無現銀卽在同德錢店代王維蘭開寫九月二十　取銀二百兩期票一紙託張萬岫轉交恩三手内恩三當將期苿付王郭氏收執嗣至八月底王趙氏見恩三多日未給回信知被欺騙令張萬岫向恩三追還期票恩三避匿不見王郭氏卽揑以銀係王維蘭畏罪還債復被翻悔索取等詞控訴將其票呈案王趙氏亦以恩三籍案撞騙等情呈控批飭歸案候審併咨行盛京禮部將恩三傳送到案提集應訊人証逐加審訊據各供晰前情當以恩三係屬職官旣向張萬岫有令王維蘭出銀打點可以代爲營求之言誠恐所供尚有不實不盡嚴加究詰據恩三堅供實因與王郭氏親誼相關誤從其言代爲乘機欺騙王郭氏方與王維蘭涉訟如果實有王維蘭託情翻案用銀打點之事其期票何能到王郭氏之手復提王郭氏王趙氏張萬岫等隔别研訊所供情節亦均相符由發審處委員議擬具詳嚴鞫不移案無遁飾查例載孀婦自願守志夫家强嫁以致被汚者大功以下卑幼杖九十徒二年半未致被汚者减一等又指稱各衙門打點使用名色誑騙財物計贓犯該徒罪以上者不分首從發近邊充軍註云如親屬指民誑騙止依期親以下詐欺律不可引例又律載詐欺取財者計贓准竊盗論免刺若期親以下不論尊長卑幼同居各居自相詐欺者亦依親屬相盗律遞减科罪又親屬相盗者小功减凡人三等免刺又有事以財行求者計所與之贓與受財人同科無祿人减一等其行求之人如有首從者爲首擬照例科斷爲從無祿人量减二等又律載不應爲而爲事理重者杖八十各等語此案王維蘭於其兄王維垣故後以其嫂王郭氏孀居無出又因家事與該犯不和慮其不能終守輒暗將王郭氏許與其戚王得全爲妻强逼改嫁王郭氏矢志不從未致被汚研審尚無謀占資財貪圖聘禮情事其母王趙氏謀爲營求脫罪亦訊不知情自應按例問擬王維蘭應合依孀婦自願守志夫家强嫁以致被汚者大功以下卑幼杖九十徒二年半未致被汚者减一等例擬杖八十徒二年定地充徒折責拘役王郭氏被夫弟王維蘭强逼改嫁在省涉訟因聞恩三向述王趙氏謀爲王維蘭營求脫罪之言起意乘機欺騙囑令恩三假允可爲請託指稱打點使用名色令王維蘭出銀二百兩狺取期票到手按例託親屬指官撞騙應止依期親以下詐欺委問擬以親屬相盗律遞减料罪王郭氏應合依詐欺取財計贓准竊盗騙財期親以下自相詐欺亦依親屬相盗律遞減科罪律於准竊盗論計贓一百二十兩以上罪止滿流罪上照親屬相盗小功减凡人三等贓係期票尚未取銀入手應再减一等擬杖七十徒一年半係婦女照例收贖聽回守志盛京禮部筆帖式恩三身係職官應守法紀乃因與王郭氏戚誼相關輒聽所囑乘王趙氏欲爲王維蘭營求脫罪夥同欺詐揑指爲之打點使用誑取王維蘭銀兩實屬荒謬妄爲計贓犯該徒罪以上惟係期票尚未取銀入手自應按例量减問擬恩三應請旨革職合依指稱各衙門打點使用名色誑騙財物計贓犯該徒罪以上者不分首從發近邊充軍例上量减一等杖一百徒三年係職官從得發往軍臺効力贖罪王趙氏因子王維蘭被控拘審輒思爲之營求脫罪央囑張萬岫尋託門路以財行求嗣向張萬岫轉述恩三允爲請託須銀打點之言卽代王維蘭開寫銀二百兩期票交張萬岫手轉給恩三覈其情節該氏雖係被王郭氏恩三乘機誑騙究由先自有意以財營求甘心託付恩三代爲謀畫與僅止受人愚弄者不同其故因期行求而致被騙事卽敗露所付期票並未付與實銀則與行求未成贓未接受者無異律例别無治罪專條自應仍照以財行求之例科斷稱以財行求與受同科無祿人减一等財未接受再减一等應於枉法贓十八兩無祿人减一等杖一百流三千里罪上减一等擬杖一百徒三年係婦女照例收贖張萬岫聽從王趙氏央囑找向恩三懇其尋覓門路爲王維蘭請計並爲代交恩三銀兩期票卽屬爲從應於王趙氏應杖一百徒三年罪上减一等擬杖九十徒二年半定地充徒折責拘役周巨訊尚無同張萬岫往託恩三代王維蘭營求情事惟知情爲王趙氏尋找張萬岫至店商辦亦有不合應酌照不應重杖八十律擬杖八十折責發落王郭氏恩三所騙之贓係屬期票未經到期王郭氏卽行呈案恩三王郭氏俱未得銀入手期票銷毁免其著追案經訊明無干省釋除將供招咨部外所有審明擬議緣由謹恭摺具陳伏乞皇上聖鑒飭部核覆施行謹奏奉硃批刑部議奏欽此○○沈秉成片再安徽廬州府屬之無爲州於光緒四年間因隄壩被水漫决工程甚鉅民力不濟據該州知州羅士灜禀經前撫臣裕祿先後附片奏明在於皖省捐輸應解本省軍需項下籌挪銀二萬兩借發興工所借銀兩自光緒六年上忙爲始分作三年攤徵歸欵嗣據該州分限攤徵解司共銀八千八百六十九兩六分一厘仍有未完熟田並災緩銀一萬一千一百三十三兩九錢三分九厘由藩司按年造報奏銷其未完災熟銀兩續於光緒十六年查辦豁免案内因飭查實欠在民詳經奏豁各在案兹據藩司德壽詳准防軍支應局移以前項借撥銀兩現據該州徵還解司請解局充餉等情轉詳前來臣查無爲州攤徵隄工銀兩係於皖省捐輸應解本省軍需項下借撥之欵相應請旨俯准將前項攤徵隄工銀八千八百六十九兩六分一釐如數解還支應局濟餉以符原案除咨部查照外謹附片陳明伏乞聖鑒訓示謹奏奉硃批該部知道欽此○○裕祿等片再請升寗遠州知州現任懐德縣知縣賀塤於光緒十八年大計保薦卓異均已奉准部覆請咨赴部引見所遺員缺查有准補懐德縣知縣現署懐仁縣知縣傅雲颺應卽飭赴補任以專責成所遺懐仁縣員缺查有候補儘先同知孫壽昌年壯才明辦事勤愼堪以委署又新選康平縣知縣陳善寳現於九月初五日到省應卽飭赴新任以專責成除分檄飭遵外謹附片具陳伏乞聖鑒謹奏奉硃批吏部知道欽此○○裕祿片再候選知府尚其亨由壬辰進士朝考引見奉旨以原班知府選用光緒十八年間經東三省練兵大臣定安奏准留營差遣奉省營務需人並經奴才等委兼辦營務該員自到奉天以來察其品粹學優才識閎遠於營政民情靡不切實講求委以要差均能緩急有備措理裕如洵爲不可多得之才現在奉天整頓吏治饟源及籌備邊防海防辦理洋務等事處處需員佐理奴才等敬念以人事君之義和之旣審不敢壅於上聞惟該員係候選人員可否仰懇天恩俯准由奴才等將該候選知府尚其亨送吏部帶領引臣請旨錄用出自逾格鴻慈謹合詞附片具奏伏乞聖鑒訓示謹奏奉硃批尚其亨著交吏部帶領引見欽此○○崧駿片再署理處州府實缺台州府知府林樹滋因病出缺業經恭疏題報並將台州府一缺扣留外補在案所遺處州府員缺應行委員接署兹查有候補知府鄧嘉純老成穩練堪以署理據藩臬兩司會詳前來除檄飭遵照外理合會同閩浙總督臣譚鍾麟附片陳明伏乞聖鑒謹奏奉硃批吏部知道欽此○○楊昌濬片再已故前任平羅縣知縣陳季芳在任虧短銀糧屢經飭催現逾二叅該家屬仍未淸交據藩臬兩司詳請叅辦前來臣覆核無異相應請旨將已故前任平羅縣知縣陳季芳先行革職以例勒追完繳如再玩延卽行照例查鈔監追除咨部外謹附片具陳伏乞聖鑒訓示謹奏奉硃批著照所請該部知道欽此 
 
