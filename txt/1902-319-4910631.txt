# 1902 - 319 - 4910631

 

Page 1

 
 
[新輯皇朝政典類纂五百卷開印招股啓] [  圖書集成局白]  
　　是書爲華亭沈師徐大令手定體例徵集同志分類編纂數朞而成最錄典章政治之書旁及奏議集部都八百三十二種其大恉自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二爲門目百三十一每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學咸究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘種之菁英彚爲一編書凡五百卷千餘萬言以圖書集成局九通本校計七千二百餘葉可謂體大思博政典之淵海矣稿本由本局大號鉛字鑄印準明年三月初旬出書裝訂一百厚本每部收回工本二十四元又徇同人之請酌設股票一千號每號取洋十六元於十月望啓售印有凡例總目一卷及編目一卷引用書目一卷有欲先覩爲快者請至申報館索閱樣本可知全書之厓略矣 
[婁縣瞿䵺岑茂才俄國西伯利亞及滿洲鐵路緣起考]  
　　俄人立國本在歐洲西鄰波羅的海北界北氷洋南與德奥羅註羅馬尼亞土接壤東則亞洲之西伯利亞大陸也其皇京曰聖比得堡康熙時俄皇大彼得始由墨斯科遷居之控歐洲之上游扼太西之項背鷹𦗲虎視居高建瓴兼地處� 
寒帶人民堅靭自拿破倫註法皇伐俄全軍敗衂後迄今各國無敢深入其境者此天時地利則然非人力所可施也惟天時善矣地利便矣宜可以縱横四海控馭六合矣曠觀百餘年來受制列邦不能於歐洲展其雄圖恢其版宇者何哉蓋俄都建於芬蘭灣濱輪船之出也必經波羅的海荷蘭王京之扣本韓又西南經倫敦之多法海峽其將入地中海紅海也先經直布羅陀海峽及蘇彝士河地皆衝要險隘英人重重扼守不能飛越自黑海戰後俄艦不能出君士但丁之金角自波斯旣分屬英俄俄艦復不能出波斯灣自英守興都哥士山俄不能出印度下孟加拉海至烏拉嶺以東荒寒險遠距東海濱二萬餘里俄帝恪遵大彼得以歐亞屬我管轄之遺命世以鯨呑蠶食爲宗旨今環顧四方靡所逞志鬱極則憤憤則變變則通復鑒美洲坎拿大米利堅鐵路横貫東西一萬餘里觀感之餘是則是效於是西伯利亞創建鐵路之議由兹而起考明萬歴八年愛爾馬率其部入庫程汗之都悉畢爾註卽今托博里士斯克城商會有斯脫羅噶諾甫者以涎西伯利亞皮產遂攘其地順治八年有哈巴羅甫據尼布楚咸豐八年木刺威甫據黑龍江及烏蘇里江東岸地光緖甲午以後註西歴一千八百九十六年俄得滿洲築路之權是歲十二月又租得大連灣旅順口光緖已亥註一千八百九十八年許俄支路接大連灣並在牛莊鴨緑江之間接造鐵路此俄據西伯利亞及滿洲造路之權輿也溯自光緖六年烏拉嶺鐵路之築實爲歐亞相通之始光緒十七年陽歴三月十七日俄一千八百九十一年五月二十四日俄皇亞歴山德命太子註即今俄皇尼古喇士第三爲路部大臣於太平洋濱海參崴破土開工此東迤之路其西迤之路車里雅賓斯克城亦同時興築擇北緯五十五度線而行九年之間造成三千三百七十五英里及各枝路之延長計五千五百四十二英里每年可築三百七十五英里一日中可築一英里註軌條重十八磅者不能運送十分重物現已改良二十四磅軌條俄地早寒一年僅六個月可作工共需墨銀七百八十兆元註各枝路均在内一云費十萬留之金錢今西伯利亞及滿洲鐵路已於光緖二十七年九月初三日全工一律告成自俄京開車八十點鐘二十二分時抵西伯利亞西境車站計二千六百九俄里如自木斯科六十六點鐘零七分時計程二千零五十九俄里抵車里雅賓斯克註原作芥兩冰斯克由車里雅賓抵拜喀爾湖畔車站計三千一百零二俄里約行一百四十點鐘湖畔有輪船乘之而渡約行四十俄里抵牧驛莎瓦亞車站卽出湖之東岸約行十二點鐘抵司度力田斯克車站計一千零三十一俄里附輪船順黑龍江東下四十八點鐘約行千餘俄里達伯力卽哈巴羅甫斯克乘火車約行三十點鐘七百十六俄里而抵海參威共計一萬零一百五十七俄里爲時二十四五日也一云自莫斯科至伊爾庫斯克八日伊爾庫至司勒呑斯克其間三十九英里則在白海改乘汽船至凡四日自司勒呑乘汽船至伯力八日又改乘汽車至海參崴一日半共計二十一日半計程約六千五百英里頭等車費約墨銀一百九十三元各費均在内惟途中飲食旅舍之費在外共約三百二十元已足用矣註如由上海涉重洋出蘇彝士河至倫郭或巴黎輪船非三十五日不達費非墨銀九百元不可自俄京至哈爾濱歴十八晝夜自哈爾濱至旅順計二日統計不過二十日由俄京至旅順須二百五十點鐘自旅順至木斯科計六千五百英里合華程約二萬里註至其所以造此至大鐵路者有三道焉一爲移民二爲戰守三爲運貨何言乎其移民也西伯利亞地方四百八十三萬三千四百九十六英里民數僅四萬零二百六十八萬於千八百九十年間民數僅五百七十二萬七千零九十人是西伯利亞每一英方里得人不足二也中國得人且百註查光緖十九年是歲移入西伯利亞民數共六萬五千迨光緖二十五年是歲移入民數共二十二萬五千其由海道來者不與焉皆爲開礦耕田之用今則礦產日多田闢日廣是其騐矣然皆沿鐵路附近居住迨人旣滿必推及南北二境百餘年後荒寒瘠區行將變爲腴壤焉何言乎其戰守也歐美之造鐵路爲通商計耳俄則專以運兵爲宗旨而通商附焉其遠東外交勢力旅順口大連灣扼渤海之要海參威據日本之肩交通便易轉運靈捷庚子之變俄調兵由鐵路送至滿洲旬日之間集至十萬軍隊無缺乏之虞枝路有接濟之益矣何言乎其運貨也西比利亞產小麥雀麥雜穀山芋皮貨油魚林木礦　而產金尤富竟列全球之第四如阿爾太山葉尼賽河其最著也烏拉嶺產鐵庫貝島產煤白海之東產寳石珍物註近年每歲所出約値銀在一千萬元之譜將來鐵路全成重貨或由海運其體輕價昻易損之貨註如茶絲磁器郵件必改由陸運果能改良如法則英法海上商權必將爲俄所奪總之俄人糜此京垓之金錢造此遠長之鐵路其蓄謀甚深其志願甚大必非專爲區區通商起見而求踐大彼得之遺訓而後快也吁可畏哉 
 
 

Page 2

 
 
[宮門抄]  
　　十月初十日推班濤貝勒謝指婚恩崇中堂因伊女指婚謝恩召見軍機○十一日推班召見軍機 
[議减兵力]  
　　日本大阪某日報云頃得英京倫郭來電悉法國海軍大臣某君刻方移書議院中人請籌减地中海海軍之力誠不知其意居何也 
[礦丁慘斃]  
　　日本大阪某日報登福岡縣來電云東歴十一月十日午後七下鐘時縣屬田川郡豐州煤礦猝然火發焚斃礦丁八名至十一日午後三下鐘越三分發電時其火尙未盡熄 
[承修鐵路]  
　　天津直報云近有人籌集巨欵具禀各憲請承修由開封以達安慶之火車鐵路督辦路礦大臣盛杏蓀少司空以爲可行而外務部難之 
[大興紡織]  
　　天津直報云順直大吏前曾奏請籌欵創設紡織局以濬利源奉旨派員督辦兹又擬大加推廣已通飭各府州縣一律興工矣 
[續錄工部侍郎盛杏蓀少司空奏陳南洋公學譯書綱要摺]  
　　其三曰正文字以一耳目自古爲政必正名周禮行人論書名外史達書名鄭氏皆釋以文字王天下有三重同文而後得同倫此我世宗憲皇帝所以定同文韻統以治黃教高宗純皇帝所以修西域同文志以靖回部也課學必譯本譯本要在同文昔時譯署繙書人地國名皆取準於瀛寰志略與官文書一例視而可識鞮寄無歧後來化學書亦有定名便於讀者良非淺鮮近來私譯名字紛拿官譯爲其所淆亦復不能自守西班匈牙國有數譯維多威廉人有數名讀者方審音測字之不遑何暇研究事理印度以語言雜而致紛爭埃及以文字雜而致危殆中國語言文字幸爲薄海同風無故自亂其例横生障礙何爲乎臣今所譯科學書夥多不敢不致愼於斯除隨文勘正外其人地國名品彚名物仿古人一切經音義繙名義集之例别爲名義附諸卷後尙思取西文字典分類譯之以期諸學淺深綱要開卷瞭然專門者藉以溯洄涉獵者亦可預知門徑其四曰選課本以便教育中學傅而寡要在於成人以後不在蒙養之初其不適當世之用者於科舉之課程不具非由經藉之義理太深也教西學者於格化識其精藴於政法觀其會通其得力在象勺之年至於髫齡之初苟無小學孝經四書預固其根基成人以後放僻邪侈流極不知何底近日學堂新論不知謀學課於成人之後而務鑿童眞於蒙養之初拾西士之唾餘謂中國文法太深謂四書朱注無用俚文俗語造作短長於西學未有入門發軔之功而於中學已啓拔本塞源之弊　盲相引實駭聽聞臣今所譯爲學堂計以外國尋常小學校高等小學校課本備將來各省小學堂之用以外國尋常中學校高等中學校課本備將來各省中學校之用專取其文部所訂教員所授之本咫聞雜學槪不兼收以西學佐子史之旁通不敢以俗說代經文之正本學生在學自十二歲至於二十五歲日月方長但令西學課本條理秩然儘足備當世之取材亦不憂無暇日以畢經書之業不必遽求速化轉滋流弊也凡兹諸事在外國皆文部所裁定他時京師大學堂自當有頒行規則臣拮据措辦局在海壖就現有經費爲一家體例思慮所及粗立體裁亦不敢自謂所見之不差尙望聖明飭下政務處及京師大學堂速立學堂課本章程早日通行俾海内有所準則以免紛紜駁雜之病埃及學校四千學生二十萬廢國文而借英法德文爲課程比有事曾不得一人之用英德諸國學業之興並由譯拉丁書爲本國文字而後羅馬諸學之精微學者得以用力少程功多名家輩出超軼前代然則變法之端在興學興學之要在譯書舉天下學者而變之其中反復推遷十年中尙不知有幾何變態東西各國成事炳然要之發慮造端宜規久遠决不可誤於流俗淺躁急切之言圖大於其細愼終於其始風俗人心關繫在此所有南洋公學推廣繙輯政書敬陳綱要大端恭摺具奏伏乞皇太后皇上聖鑒訓示謹奏奉硃批著政務處大學堂議覆欽此 
[賓筵志盛]  
　　本月初十日皇太后萬壽聖節署理兩江總督南洋通商大臣張香濤宮保大宴西賓一切情形已登前報兹得金陵訪事人續函云是日宮保假座水師學堂大門上高懸紅縀金字軟額文曰慈愛天長四圍遍插菊花門内對牌面傅炒米中嵌萬壽無疆四字由是而二門而甬道以達正廳窗屝墻壁無一處不上張彩幔下鋪錦氈正廳中懸彩繡麻姑一軸上以菊花紥成匾額分滿漢東西洋文作福壽等字廳之兩旁分懸彩繡八仙𨻶處補以菊花製爲天錫純嘏以介眉壽天子萬年等字正廳屋脊遍揭各國� 
徽章廳側有門門内天井一方面南房屋九間向爲華教習講舍中央橫設長桌爲西賓宴會之所其桌長十丈有咫廣約六尺有奇桌面覆以荷花色綢兩旁設西式坐椅各四十張桌之首尾設西式坐椅各一亦咸以荷花色綢覆之每椅之前各置一牌上列中外各官銜名俾入席時視此以爲坐次復各置玻璃瓶一滿插菊花後壁堆菊爲山山巔有二龍長各數丈捧一極大紅珠圓徑二丈餘下擁五色雲皆以菊花編綴地鋪五色毯院内亦然接至側門相連不斷門楣高張五色綢綴以菊花爲圓長式各壽字或以五色菊爲地而字畫皆黃或以黃菊爲地而字畫五色相間中央作五福捧壽形一圓籌字大可十圍全用黃菊編綴環以蝙蝠五蝠身蝠翅皆綴紅菊而用紫菊爲睛是處爲大宴東西洋賓客之所故裝潢陳設視他所尤佳入其間者幾疑置身五色雲中無處不陸離璀璨是日到者共三十有三人宮保偕將軍織造曁現任提鎮司道各員依次陪座酒初獻首座西官起而舉盞恭頌皇太后萬壽無疆大皇帝萬年鴻福繼又向宮保致祝並稱自今以往海宇永慶昇平邦交益形輯睦各國官商教士羣起和之宮保先令譯員撰就祝詞至此肅然起立各華官隨之譯員淸言徐吐頌東西各國大皇帝大君主大伯理璽天德鴻福各官商教士壽考康甯祝畢賓主咸坐而進饌每進一饌中樂西樂更唱迭和洵一片承平雅頌聲也迨肴核旣盡賓主始盡歡而散各學堂肄業生均排班奏樂送之并由上元江寗兩縣主坐大門内江寗府知縣坐二門内稽查出入各營勇排隊大門外嚴行巡察此一役也所費不下二滿四千餘金可謂巨矣 
[栗主入祠]  
　　杭州訪事人云合肥相國李文忠公薨逝後奉旨在浙江省會建立專祠以隆報饗前經撫憲任筱沅大中丞札委杭州府宗子材太守卜地西湖金沙港之北鳩工營造刻已落成涓吉本月十四日恭奉文忠栗主入祠護理巡撫憲誠果泉中丞親臨致祭文武各官咸隨同行禮 
[文星東指]  
　　杭州訪事人云浙江提督學政張夑鈞大宗師於本月十六日由上馬頭登舟赴寍波舉行科試事畢卽須按試紹興大約十一月望後文旌可返省垣矣 
[白馬寒潮]  
　　蕪湖采訪友人云蕪關應解秋季稅銀四萬兩日前已由　道憲吳季卿觀察派員押解北上矣○廣商之來蕪購米者皆賃輪船轉運峨峨巨艦横截大江本月初八日有一民船風正帆懸其疾如箭悞與某輪船碰長年三老從屈大夫遊者多至六七人嗚呼慘已○ 
 
 

Page 3

 
 
安徽撫提部院聶仲芳中丞因鳩上湖南會館龔周二董事時時爲　蚌之事因札飭陳觀察文　來蕪訪察觀察調停再四仍命龔爲正董周爲副董刻下二人已和好如初矣○本年此間出口之米多至二三百萬石居人恐明歲靑黃不接難免庚癸之呼因互籌一不禁而禁之法推在籍薦紳王少谷太史爲首聨名具禀撫轅請每石加抽釐捐錢四百文俾商人無利可圖得漸停購撫憲聶大中丞欲覘衆志之從違立飭蕪湖關監督吳季卿觀察曁商務局總辦許九香觀察會議許觀察擬每石加抽銀四五分吳觀察以爲過輕謂非每石加抽銀一錢不可刻已出示通衢令米商如數遵繳矣○蕪湖天主教堂例於秋季派人赴運漕等處采購新米以備堂中一年口食所需此次翁司鐸派司事譚小峯前往采購其護照　目洋務局及道出裕溪釐卡委員袁澤民少尹以爲免釐與否應由關道憲主裁洋務局無此權力因將米船放行護照則扣留不發○輪船扒用每遇客之獨行踽踽者輙明目張膽胠篋探囊某日駐防蕪湖之李葆林鎭戎飭勇在某輪船上拿獲扒手二名以箭貫耳押令游街蓋亦懲一儆百之意也○此間十里長街改用紅砂石鋪砌如砥如矢人皆頌之日前商務總辦許九香觀察由省回蕪偕委辦警察工程二局之呂觀察到來暫駐湖北會館擇吉本月十五日接受木質關防隨札委婁午峰叅軍陳晴溪少尹管理修路工程并擬仿照洋人馬路章程大興警務○距蕪湖約十五里許有地名魯港鎭者上通繁昌南陵貿易素稱繁盛鎭有保甲營汛用以巡察匪人邇者蕪湖賭禁甚嚴各賭棍咸以魯港爲逋逃淵藪猪奴輩羣集如雲居民頗有因之傾家蕩產者爲人上者曷其奈何弗禁 
[上海官塲紀事]  
　　丁憂福建南平縣郝席之明府山東候補道方鶴人觀察均於昨日來申先後詣上海縣署投剌縣主汪瑤庭大令飭丁擋駕○江蘇藩憲陸春江方伯札委來申查辦房捐之顔凝閣明府撫標滬軍營管帶龍葆珊遊戎皆於昨日至縣署與縣主汪大令互商要公良久始别 
[妄報被責]  
　　浦東金家橋民人馬桂卿前投上海縣署報稱寡弟婦陳氏被其姪馬友庭誘姦懐孕倩䖍婆金陸氏用藥墮胎以致殞命叩求詣騐等情縣主汪瑤庭大令准之前日午後帶同刑仵書役官媒人等渡浦而往旣升座馬吟濤禀稱小的身充二十二保四十四圖地保與馬桂卿同族前日桂卿言伊之弟婦陳氏墮胎殞命其中底藴小的未得而知桂卿供訴前情求提友庭究辦大令飭仵作官媒會同察騐報稱屍身骨瘦如柴週身黃色毫無墮胎痕跡顯係久病而亡大令親騐相符復詰桂卿究竟如何身死桂卿稱墮胎在八月之杪後因患病醫治無效而死大令勃然大怒喝令重笞四百板取具甘結立卽備棺收殮 
[英界火警]  
　　昨日午後鐘鳴兩點三刻時疏鯨怒號聲聞遠近急出訪之知英界四川路第十二號門牌日商三井物產會社不戒於火霎時吳回煽𦦨棟折榱崩救火會西人迅驅英法美三界皮帶車馳往擇地安置吸水狂噴直焚至四點鐘後始熄計燬去三層四層危樓若干楹� 
所失當匪尟也 
[保人服罪]  
　　春花秋月樓祥記烟茶館主人江義卽江阿二爲龜奴王松卽縣捕王德混名卯捕頭阿三者作保架詞登報污衊汪餘仁迨汪控諸英美租界公堂王龜卽懼罪逃逸讞員張柄樞司馬飭役拘到江及與江合股之姚阿仁昨日午後三下鐘時升堂研訊汪訴稱職員向來潔身自好江不應貿貿然爲王龜作保平空玷污聲名合請從重懲治江供稱王龜來求作保時小的適他出胞弟年幼無知在保單上誤蓋圖章今查得告白中所去實係任性揑造自知罪戾願卽登報聲明至王龜逃逸無蹝勢難交出刻下小的已浼人向汪緩頰尙乞開恩司馬謂汪曰江已深自引咎此事可免深求汪稱只求公祖明斷可也司馬飭江立卽登明告白以雪栽誣一面向汪負荊服禮隨取具遵結釋之使歸所呈聲明告白稿附卷備查 
[上海縣署瑣案]  
　　西門外巡防局員某君函送胡廷富胡王氏控李顧氏拐逃一案到縣前晚縣主汪瑤庭大令升堂研訊胡王氏供小婦人家住西門外年十六歲去年嫁胡爲室本月十五晚八點鐘時鄰婦李顧氏約往法租界購物被領至某小客棧樓上閉諸房中與袁姓姦宿三日今始由丈夫尋到得以領回隨扭李顧氏到局移案請辦胡供小的係江北人年三十八歲向當車夫本月十五夜失去妻子尋至十八日始在東新橋左近某小客棧樓上尋獲查係李顧氏誘出逼姦叩求究治李顧氏供丈夫在西門外開薙髮店小婦人與胡王氏並不相識况兼旬臥病久不出門顯係胡王氏背夫脫逃揑情嫁禍大令飭將胡王氏掌頰五十下交胡領回李顧氏交人保出○蘇州府向太守札行上海縣内開王榮卿扭控拐匪龔福生於光緖二十五年拐伊五歲姦孩等情訊據龔福生供明賣與上海貨捐局隔壁篾作店内顧司務飭卽提到該女孩解蘇等因大令因飭差拘到顧茂茂顧雲亭兩竹工前晚升堂研訊茂茂供小的女兒年已長大從未買過人家女孩雲亭供前者貨捐局輿夫張某之女被人拐出賣與開玉器作之蘇州人後由小的在老北門内尋見領回或者拐匪卽係龔福生亦難懸揣惟小的家並未買得女孩叩求鑒察大令飭將茂茂交人保出雲亭押候查明再究○陳湘圃扭須金生至縣大令研訊之下陳供須金生前因開設洽和裕央小的向久康錢莊擔保往來銀兩今被欠銀二百餘兩意圖胡賴查伊存貨及放出帳欵儘可料理小的因被莊中人逼索不堪是以控求追給須供小的雖欠久康莊銀兩惟並無如此之多今者陳不候結帳率行扭控尙求公斷大令諭令將帳結算究少若干禀候復訊核奪 
[浦東總巡局瑣案]  
　　流氓毛金泉在浦東火油池左近向人訛詐經美總領事古　君照會蘇松太兵備道袁海觀觀察札飭浦東保甲總巡謝岳松明府拘拿到案轉送上海縣署縣主汪瑤庭大令庭訊之下飭鎖撃石墩示衆期滿交人保出毛甫經開釋故熊復萌前日無端向皮鞋店主沈勝生訛索洋銀十元不遂所欲紏衆滋閙沈遂奔投保甲總巡局喊控明府拘毛訊鞫判令笞臀一千板鞭背一百下枷號一月期滿送改過所覊禁○前者丁蔡氏挈其子福生投保甲總巡局訴稱王德全紏人闌入小婦人家强取棉花叩求追究明府飭提訊明限交同黨小福生小兎生等人迄今挺押不交前日命提至案飭責六百板交人保出○汛捕王祥解送竊賊沈小春至總巡局明府升案訊供判枷號三天然後吊出原贓從嚴核辦 
[馬路工程局紀事]  
　　本月十九日午後浦江潮水湍急異常所泊各船大半走錨斷練工程局水巡捕陳向榮見之急帮同各船户撈獲所失篷㯭篙楫之類約數千件昨日開列淸單禀諸總辦翁子文太守太守飭存候各失主具領○恒生馬頭愼裕豐米行司帳人某甲倩駁船户銀華運糯米八十四石至某處潮水湍急幾瀕於危事後查核祗存七十三石尙有十一石被萬興愼米行所雇船户龔炳華攫去爰訴知常昭米業公所董事某君據情函請馬路工程局總辦翁子文太守飭提銀華及龔究追　 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市捕房紀事]  
　　歹人兪順興濳至洽興街口茂興押鋪竊取皮鞋一雙某號巡街捕見之連贓解至捕房捕頭令押候轉解馬路工程局禀請總辦翁子文守訊究○王阿妹在董家渡久記樹行代某甲執爨前日乘機竊取哆呢馬掛一件被行夥扭送捕房捕頭令押候轉解工程局禀請訊究 
[英美租界公堂瑣案]  
　　包探徐榮珊解竊賊李祥林沈阿來沈祥祥至案禀稱伊等先後竊取陸阿二等家衣物報由小的拘獲是以送案請究讞員張柄樞司馬商之白繙譯官判令將李責三百板兩沈各責二百板逐出租界○包探何阿春解徐琴安至案禀稱此人竊取景慶益號中鐵器故由小的送請究懲司馬判責二百板枷號半月○包探沈阿岳解邢榮郎并其妻邢張氏到案禀稱伊等夫婦行竊老公茂紡紗廠内棉紗若干故由小的送請究辦司馬判令將邢責二百板氏責手心三百下○包探金阿三解王和尙至案禀稱伊竊取怡和紡紗廠内棉紗故由小的拘解請究司馬判責四百板○包探張全林解邱會章至案禀稱伊傾棄稻草灰飛入法界捕頭之目兹由法界西包探禀請讞員孫大老爺備文移提請爲核示司馬著交法界包探帶回○包探竇如海解馬德宗至案禀稱伊行竊陳阿三等家衣物故由小的拘請究追司馬判責三百板○包探李四春解李和林朱錦山至案禀稱有姚嘉福者控李朱串誘其妾并被捲去物件等情兹者小的已奉牌提到請卽訊供司馬著押候過堂傳姚質訊包探方長華解江義卽江阿二及姚阿仁至案禀稱前者已革縣捕王德卽龜奴王松砌詞登報污衊汪餘仁由江所開春花秋月樓作保及汪具詞控告王卽情虚逃避兹小的提到江姚請爲核示司馬著押候勒交王德訊究○包探方長華解楊乾元至案禀稱伊行竊陸順興小客棧中單被故由小的拘解請究司馬判責四百板 
[法租界公堂瑣案]  
　　新闢租界中褚家橋迤西歸安里劉新園家於上月某夜被賊毁門而入竊去金銀珠寳首飾約値洋銀一千餘元報捕後由包探拘獲竊賊吳福生解送捕房捕頭詰知實由龔麻子與高姓所竊原贓窩頓西洋阿生卽王阿生家當卽禀請讞員孫建臣大令備文至英界公廨移提王懼罪避匿遂將伊所私蕩婦張氏帶回搜出珍珠二百餘顆昨日解送至案張氏供小婦人與王私識有年現在王已不知去向此項珍珠實由高龔囑售大令飭押交王高　到案究追○賭徒張順發卽陳阿根章安甫卽章子卿在三洋涇橋一帶設攤誘賭被捕頭拿獲搜出賭具解案請懲張叩首求恩大令著各罰洋銀五元賭具銷毁○正裕洋貨店主陸子芳訴稱跑街夥朱阿弟串同學徒帥連福朱阿三私收客帳銀二百餘兩冐取貨物若干匿跡香粉弄某糖食店樓上今已前往搜出肥皂洋襪等物帥聞風逃避遂將二朱送案請追阿弟供小的因病請假已有二月並無私收客帳之事阿三供小的並未分用客帳大令飭押候查明復核○某西人在新闢租界中長浜一帶馳馬有邱惠章者戯攬其韁致馬受驚將西人顚仆受傷事後查知邱係某獸醫所用僕役因禀請大令飭提研訊邱供小的年十四歲是日致馬驚躍實出無心大令著交人保出俟西人傷痊再核○車寓主呂正祥呑没致和錢莊出店人某甲卽陳林祥所遺洋銀五百餘元報捕查獲解案訊詰呂繳呈洋銀九十元大令飭押追餘贓在案昨日陳投案求追大令謂爾漫不經心亦有不合限呂於二禮拜内再繳洋銀一百元給陳具領○邱三祥訴稱八箇黨竊賊錢六仔竊去小的家綢衣二件報捕查獲搜出當票一紙請卽訊追大令判責八百板押改過所半年當票給邱本備取贖○劉其發劉以德張金榮在漢口鎭江等處行竊洋標水烟袋等物携之來滬倩薙髮匠周雪桂求售適爲包探所見拘解至案大令判令將周枷號三禮拜責五百板二劉各枷號一禮拜責三百板張責二百板○偷兒錢福堂行竊太古洋行貨棧中鐵練被巡丁拘獲送案請辦大令判枷號二禮拜責二百板○乞兒陳阿二行竊某姓家衣服數件報捕後由包探吊到原贓解案請辦大令判枷號二禮拜責三百板 
[美租界捕房紀事]  
　　楊樹浦路惡棍許東樓聚黨横行無惡不作前曾由縣飭緝迄未成擒昨日包探朱桂生查悉許匿跡引翔港鎭遂督同夥役前往拘獲解入捕房捕頭令押候轉解公堂禀請讞員張柄樞司馬訊辦○昨日午前某甲持洋槍數桿至虹口怡和碼頭意欲乘舟他往適爲包探朱桂生所見拘入捕房捕頭令押候解送公堂禀請訊究○昨晨裏虹口鄉民王永茂携一年約七八齡之童子至捕房訴稱此童仰臥門首不知何來向詰情由默不一語捕頭令轉送公堂禀請安插○昨日妙手空空兒李蓮卿混入西華德路二十三號門牌某姓車庽内竊取布被二條携之而出適爲包探錢榮堂所見連贓帶入捕房捕頭令押候解送公堂禀請懲辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十八年十月初五日京報全錄]  
　　宮門抄諭旨均已錄前○署理兩廣總督德奏報交卸撫篆接署督篆日期叩謝天恩摺○江蘇巡撫恩奏酌提洋藥釐金辦理善後各項事宜摺○直隷總督袁奏採辦軍米請仍免完釐稅片○吏部尙書敬奏保洊人材摺○山東巡撫周奏職官報効工振鉅欵懇　恩獎給升階摺 
　　頭品頂戴署理兩廣總督奴才德壽跪奏爲恭報奴才交卸撫篆接署督篆日期叩謝天恩仰祈聖鑒事竊奴才欽奉上諭兩廣總督著德壽署理等因復奉電旨李興銳已調署廣東巡撫陶模著俟李興銳到德壽交卸巡撫後再行卸事等因欽此先後繕摺叩謝天恩並瀝陳兩粤地方情形奏報在案現在調署廣東巡撫臣李興銳已抵廣東奴才謹將廣東巡撫關防文卷於光緖二十八年八月二十日移交臣李興銳接收卽准兩廣督臣陶模將兩廣總督關防及鹽政印信王命旗牌文卷亦於是日委員齎送前來奴才當卽　設香案望闕叩頭謝恩祗領任事兩廣地方一切應辦事宜容卽會商兩省撫臣悉心籌畫妥愼經理以冀仰答高厚鴻慈於萬一所有奴才交卸撫篆接署督篆日期及感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
　　頭品頂戴江蘇巡撫奴才恩壽跪奏爲蘇省酌提洋藥釐金辦理善後各項事宜查明光緖二十七年分收支欵目開繕淸單恭摺仰祈聖鑒事竊照蘇省歴年辨理善後各項事宜酌提蘇州松滬兩局釐金抵用准免造册報銷遵照部咨按年開單奏報至光緖二十四年閏三月十一日以後蘇滬貨釐歸稅務司抵還借欵本息所有善後經費經升任撫臣奎俊奏准由江海關每年撥還蘇滬兩釐局原有洋藥釐金項下撥用業將辦理善後收支各欵開單奏報至二十六年分止各在案兹據善後局查明光緖二十七年共收江海關撥補洋藥釐金銀一十一萬三千一百八十三兩零又上届報存銀四萬三千一十一兩零錢一千三十六千零仍發續開支修建祠廟衙署城垣賑濟貧民設立學堂巡防保甲救生渡船及洋務發審各局經費文職月課獎賞並善後局經費等項連同部撥加復俸餉湊濟軍需共用銀一十一萬五千五百三十二兩零錢二百三十五千零尙存銀五萬六百六十一兩零錢八百千零逐加稽核該年所提用欵尙屬撙節核實由蘇州布政使陸元鼎會同辦理善後報銷局按察使效曾等開單詳請奏報前來奴才覆加查核俱係實用實銷並無浮冐蘇省善後尙須接續籌辦仍於撥補洋藥釐金項下撙節支用除飭將此届餘存銀錢歸入下届用欵頂下開報外謹將先緖一十七年分蘇省辦理善後提用洋藥釐金收支各欵開繕淸單恭摺具陳伏乞皇太后皇上聖鑒訓示謹奏奉硃批户部知道單併發欽此 
　　袁世凱片再准安徽撫臣聶緝槼咨稱近來各省營局派委員弁赴皖採辦米糧一切官物等項類多發給印花照請免稅釐恐於徵收有礙現經奏請嗣後各營局赴皖採辦米糧物料及由皖經過無論何項名色何處所用均應照章完納稅釐等因前來臣查直隸省素非產米之區各軍食米向由南省購辦接濟歴經大學士臣榮祿前督臣裕祿奏准一體完免稅釐有案誠以北洋各軍拱衛京畿操防勞苦迥非他省防軍可比况近年米價騰貴而月餉祗有此數各軍已苦不地倘加以稅釐勢更困累難堪何以收飽騰之效相應仰懇天恩俯准將北洋武衛及淮練各軍採辦軍米仍照舊章一律免完釐稅以恤兵艱除咨部外理合附片陳請伏乞聖鑒訓示謹奏奉硃批著照所請該部知道欽此 
　　奴才宗室敬信跪奏爲保洊人材恭摺仰祈聖鑒事竊維爲政首在得人而取人必先心術端則一分才見諸施行可收十分之效心術不端則十分才蔽於物欲卒無一分之用甚或營私有才秉公辦事則無才敷衍有才實事求是則無才奴才於僚屬中留心考察號稱精明强幹者流恒坐是病而一二謹厚之士又皆囿於方隅見聞淺陋遺之艱鉅斷費克勝仰維屢次詔書求才若渴之至意人材消乏其何以副聖主之旁求乃有直隷進士刑部奉天司主稿候補主事史履普聽斷詳明律例嫻熟自職所當盡無足稱述其平日辦事切實持論明通嘗謂中國律文精當斷不可輕議更張條例雖有參差隨時可以修改惟現在交涉日繁中西律例格不相入遇有爭訟於洋人則從西律之輕於華人則從中律之重久已積不能平而民教爭訟教士不免袒護地方官往往委曲遷就不能持平辦理於是積鬱成忿積忿成仇小則焚燬教堂大則開釁各國上年拳匪之變其端卽由於此似應擇通曉西律之人將各國律例全行譯出採其大致相同當用而人易干犯者酌定數十條奏請欽定頒行專備審理交涉案件之用嗣後華洋涉訟或民教相爭卽按新律定擬以免偏枯不但判案者有所據依即閙教者亦無所藉口庶可永遠相安消彌隠患是該員體念時艱留心要務所見甚大所慮甚遠迥非喜談新法毫無實迹者所可比數奴才知之有素是以此次奉命馳往東陵查辦事件特奏派該員隨同前往該員到差後據理研究處處以持平爲主又且開誠布公娓娓不倦使人得盡其辭到未能旬用能不事刑求而兩處隠情豁然畢見其才固加人一等而宅心之公正慈祥尤未易數覯也奴才聽其所論旣如彼試之以事又如此伏念時事多艱需才孔亟旣經考察得實不敢壅於上聞合無仰懇天恩交部帶領引見出自逾格鴻慈所有奴才保薦人材緣由謹恭摺據實臚陳伏乞皇太后皇上聖鑒訓示謹奏奉旨一道 
　　頭品頂戴兵部尙書銜山東巡撫臣周馥跪奏爲職官報効工賑鉅欵籲懇特恩獎給升階以昭激勸恭摺仰祈聖鑒事竊查前准户部咨議覆兩江督臣劉坤一等籌餉各條一摺内稱如有紳富捐銀至一萬兩以上者准其專摺奏請獎叙又光緖二十八年七月户部議奏報効鉅欵人員明定核獎章程摺内聲明本係正印實官准獎給正印實官升階查核銀數較籌餉例銀數目大有加增始准擬給獎叙各等因兹據總辦淮濟籌賑統捐局直隷候補道洪恩廣詳稱現有盛京刑部郎中文愷因山東黃河秋汛盛漲隄岸漫决災重且廣情願變產報効銀一萬三千兩勉齊工賑要需據稱世受國恩不敢仰　獎叙呈由該局將欵提存聽候撥用詳請奏獎前來臣查山東省財力本絀近年籌付賠欵舉行新政各庫羅掘一空今復工振浩繁不得不賴紳商資助以資挹注該員文愷係原任成都將軍魁玉之孫原任直隷河間府知府札克丹之子家世行善該員克承先志見義勇爲呈雖據稱不敢邀獎究未便没其報効之忱查由現任郎中報捐選用知府並本班儘先班次例銀一萬二千兩今文愷報効銀一萬三千兩核與由郎中報捐儘先卽選知府例定銀數有盈無絀光緖十八年湖北監生劉國溎報効直隷賑欵銀一萬兩經原任直隸督臣李鴻章奏奉硃批劉國溎著以知府儘先卽選欽此欽遵在案該員事同一律血數過之且本係正印實官自應奏懇天恩俯准將郎中文愷以知府在任儘先卽選出自逾格鴻慈除飭將欵迅速解東備濟工賑外理合恭摺具陳伏乞皇太后皇上聖鑒訓示謹奏奉硃批著照所請該部知道欽此　 
 
