# 1904 - 238 - 4911267

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解嚢金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[續錄奏定商標註册試辦章程細目]  
　　第一類化學品藥劑合藥物及醫療補助品酸類鹽類亞爾加里類膠燐胰子酒精食鹽石灰硫磺鑛泉各種藥材賣藥註即丸散膏丹綳帶棉紗脫脂綿海綿等註均醫家所用第二類染料顔料塗料藍藍靛紫根綠青洋靛朱丹漆假漆油漆靴墨等第三類香料飾容料齒牙頭髮及皮膚磨洗料香水香油髮膏綫香脂粉水牙粉洗面粉等第四類金屬及已成之材料生鐵片鍛鐵鋼鐵條鐵鐵板鐵綫銅銅板銅綫凈鉛融鉛錫合金等第五類金屬製品鑄物打物等第六類利器及尖刃器鐮鋸鑿錐鏨斧鉞剃刀針釘等第七類貴金屬寳玉類及其製品與象眞品金銀白金紫銅金剛石珊瑚瑪瑙水晶等第八類建築用又裝飾用鑛物質及其他之物料塞門德粉牆灰石料士瀝青等第九類陶磁器及土器類陶器磁器土器瓦煉瓦等第十類景泰藍註又名七寳燒第十一類玻璃及其製品玻璃板玻璃管玻璃球等第十二類各種機械裝置及其各部滊機滊罐氣機水力機織機紡織機印刷機等第十三類農工器具犁鋤鍬箕鐵槌等第十四類理化學醫術測量教育器械器具及度量衡器註附眼鏡及算數器類等屬第十五類樂器第十六類時辰儀及其附屬品第十七類船車類人力車自轉車船舶鐵路用車輛車輪等第十八類槍砲彈丸及爆發物類第十九類烟草類第二十類茶珈琲類第二十一類牛乳及其製品鮮乳罐裝牛乳乳油等第二十二類榖菜種子類註附五榖粉葛粉等屬五榖蔬菜蕈筍農業及園藝用之種子類麥粉葛等第二十三類食料品及調味料肉類卵罐頭食物菜食菓實麫包芥子胡椒等第二十四類蠶種野蠶種及繭第二十五類棉麻苎羽毛髮及骨類第二十六類生絲絹及野蠶絲註附金絲銀絲類等屬第二十七類棉紗第二十八類毛紗第二十九類麻絲及與第二十六類至第二十八類不同之絲第三十類絹布及其製品第三十一類棉布及其製品第三十二類毛布及其製品第三十三類麻布及其製品第三十四類凡與第三十類至三十三類不同之織布及其製品第三十五類絲類之編物組物等第三十六類被服類帽子手套無大小衣服等第三十七類釀造物及飲料醬油醋葡萄酒麥酒等第三十八類砂糖蜜類白砂糖冰砂糖蜂蜜等第三十九類文房具紙及其製品筆墨硯印泥石筆鉛筆紙紙仿皮油紙帳簿第四十類皮革及其製品註附各種鞄箱包等屬類毛皮軟皮柔革馬具皮帶鞋箱包等第四十一類燃料煤炭焦炭薪木炭燭心等第四十二類寫眞及印刷物照片書籍新聞紙圖畫等第四十三類玩具及遊戯具皮球骨牌偶像檯球具等第四十四類甲角牙製品及其仿造品第四十五類藁草及其製品麥桿席繩笠草帽辮等第四十六類傘杖履物各種扇第四十七類燈火器及其各部洋燈燭臺提燈等第四十八類刷子及假髮第四十九類木竹藤器及其製品註附木皮竹皮等屬木竹藤料椅子桌子桶類等第五十類樹膠製品第五十一類燐寸註即火柴第五十二類油蠟第五十三類肥料第五十四類以上未列各商品隸入此類 
[諭旨恭錄]  
　　七月初九日奉旨工部員外郎著孫肇煌補授直隸廣平縣知縣著曾愷章補授直隸容城縣知縣著劉寅補授直隸南和縣知縣著姚錫章補授直隸任縣知縣著謝麟芝補授四川平武縣知縣著夏書糾補授貴州鎭遠縣知縣著余應雲補授河南洧川縣知縣著金樹堂補授福建沙縣知縣著鮑德名補授江蘇六合縣知縣著李明鏞補授截取舉人吳本基著以教職用李璟著以教職用宼從仁著以知縣用李昌煥著以知縣用王國賓著以知縣用吳元耿著以教職用趙肇祥著以教職用張爾吉著以知縣用江畬經著以知縣用户科筆帖式著奎蔭補授繙譯進士富爾遜著以庶吉士用依星阿著分部行走廕生崇蔭著以侍衞用景裕著以文職用賽薩春著以侍衞用景存著以旗員用朱煜森著内用徐迪祥著内用鹿學檀著内用李廷銳著外用余紹襄著外用李烈欽著外用陳緎著内用陳燕泰著内用劉祖蘭著内用李如棠著内用福兆著内用張瑋著内用擬補江南道監察御史錢能訓著准其補授截取福建道監察御史蔡曾源掌江西道監察御史周樹模俱照例用保送直隸州知州禮部主事李世祥吳國鏞俱交部記名以直隸州知州用保舉甘肅補用知縣蔣人杰湖北補用知縣黄仁菼廣東補用知縣王明奎俱照例用擬補刑部司獄莊祖烈著准其補授擬補兩浙鳴鶴塲鹽大使蕭詩言著照例用解餉官江蘇試用知縣周南著歸候補班前補用病痊前福建詔安縣知縣厲嘉修著照例用開復前湖南龍陽縣知縣上官廉著准其開復原官仍發原省照例用捐復前山西夏縣知縣何濟元前河南輝縣知縣廉傑前江西雩都縣知縣劉侖德俱准其捐復原官照例用欽此同日又軍機大臣面奉諭旨本日引見之補用道岑春蔭著發往江蘇以道員即補明保山東補用道朱鍾琪湖南試用道俞明頤湖北補用知府葉景葵著於十九二十二十一日預備召見直隸州用甘肅候補知縣史文光著仍留原省以知縣即補湖南試用知縣陳廷緒著仍留原省以知縣補用欽此 
 
 

Page 2

 
 
[俄艦撃沈]  
　　日本東京來電云東歴八月二十日我海軍諸艦在宗谷海峽搜尋俄艦隊向晚七下鐘許有一俄艦出没於樺太島外誇路殺誇夫海洋中我艦因之徹夜隄防不敢稍有疏懈迨二十一日清晨五下鐘許發砲撃之俄艦遂駛入對馬海口既而我艦有一砲彈撃中俄艦煤艙俄艦乃飛駛而逸我千歲旋復連發巨砲俄艦自知不能支拄駛上淺瀨令艦中人悉數登岸逃生我軍見此艦已損壞無可駛行乃於六下鐘時發砲撃沈事後備細檢查我軍無一傷亡亦幸事也 
[俄帥騎箕]  
　　烟臺來電云某日俄國海軍總營務處馬薛烏衣企君臨陣受傷在膠州灣德人病院中求醫療治入院之翌日醫者用手術治之昏昏睡去歴久不醒無之己體冷如冰矣哀哉 
[日使貽書]  
　　日本東京來電云東歴八月十有六日我日陸軍統帥某君致書俄國砲臺統領指定遼東水師營迤北相距五百諾脫爲不關戰事之地開列條件准避難者於此寄居一我大元帥特黄至仁至義之諭旨准僑居旅順之婦女教師及十六歲以下幼孩局外中立國外交官觀戰將弁皆得先事遠離戰地二如有覆書須於東歴八月十七日午前十下鐘時遣人齎送水師營北方距離五百諾脫之處三避難者須手執白旗於東歴八月十七日午後二下鐘時同赴所指之地四我日派令步兵一隊手執白旗駐於指定之地俟避難者來此爲之照料五避難者准各携行嚢一件但須聽侯檢查六圖畫書籍印刷書函以及各種文字記號凡有關涉軍事者類皆不准携帶七避難者來此我日咸悉心保護送至青泥漥八無論允否聽候答復并可將以上條件酌量改訂 
[俄人絶日]  
　　日本本東京來電云前者日廷移書俄政府請准不關戰事之人先期避難并勸令俄人及早降服以免兵連禍結塗炭生移靈東歴八月十有七日俄政府特遣使者齎送覆文嚴詞拒絶 
[俄計軍需]  
　　俄國路司幾利司脫克日報云頃者俄京司庫人員核計與日開戰以來所需軍費每一日夜約須盧布一百九十萬枚若相持至一年則費至盧布六億枚之譜可謂巨矣 
[續錄署閩浙總督江西巡撫李勉林中丞覆奏道員被參各欵摺]  
　　又如原奏諸暨縣舉人陳蔚文與前任撫臣任道鎔之孫任承沅同年夤緣得識光緒二十八年冬該撫卸任時孝豐縣知縣趙金壽託陳蔚文以銀票五千元爲贐求調長興縣該撫以同座有人勢難收納付此票與升任藩司誠勳將趙令即日懸牌撤任該令大懼以銀二千兩投贄許貞幹門下爲之關說得免雖無從得其關說之據而以大駭物議特予撤任之員不第免議未幾且給咨送部引見有案可稽許貞幹尚誇示同官謂非其力不及此一節查陳蔚文係丁酉科舉人與任承沅並非同年現在省會開兩浙報館任承沅隨任在浙絶少出署識之者尚稀原參謂其因同年得以夤緣交結似係傳聞失實孝豐縣知縣趙金壽在任有年光緒二十八年十月經升任藩司誠勳將其撤調回省是否因致送贐銀被撤無案可稽惟訪之輿論聲名頗劣其非安分之吏亦可概見至有無投贄許貞幹之門以求關說則原參亦謂莫得其據該員前曾保送卓異給咨赴引事屬循例似尚不在應究之列又如原奏杭州北門外湖墅有同福醬園上年十二月望後許貞幹突然密派候補鹽大使楊德立微服徑往該園查其蓄水預備等缸一律指爲私缸謂其多溢一百餘口令該園認罰庫平銀三萬兩否則立即封閉充公該園不得已忍氣允諾由甲商顧浩商减半價實過銀一萬五千兩由晉義莊劃付並酬該大使銀五千兩跟丁四百元杭州本地紳士聞而大譁公啓許貞幹吐此欵爲學堂經費不從一節查杭州城北湖墅有同福醬園總店此外之店尚多股東爲章振之趙問幹曹政平吳小舫金聽孫五人該園歴年報明正缸一百隻副缸二百隻配鹽納課去年十二月望後候補鹽大使徐德立稱奉許貞幹面諭飭查醬坊以其缸口增多禀請標封該園遂託杭州甲紳沈協軒顧善和懇求認罰調查案卷係本年正月十一日該大使以前請具禀隨繳鷹洋一萬四千三百元經署鹽運使許貞幹飭庫兌收除提成充賞外餘均陸續撥助紅十字會並善堂學堂經費先後報明浙江撫臣批准有案惟聞徐德立當時往查醬園並未奉有司札查出私缸之後許貞幹亦並未提訊當堂判罰所有罰欵悉由徐德立私相授受辦理既不成政體形迹實涉嫌疑原參指徐德立賄銀五千兩雖無過付實據亦難信其必無許貞幹漫不加察聽信屬員任性苛罰自難辭咎此查明許貞幹被參各欵之實在情形也　此摺甚長明日仍須賡續 
[酌裁部吏]  
　　京師訪事人云自吏部承發科栽併入司務廳後所有收發文件堂憲每日添派司官四員筆政四員輪班辦理辰刻入署至黄昏始散歸向章文選司書吏入署辦公由經承供給兩膳遇陰雨入署則給車資兹於六月杪概行裁去兵部武選司向分二十餘科刻經堂憲擬定由司員自行起稿祗留書吏二十餘名供謄寫之役 
[海關裁員]  
　　烟臺訪事人云日前東海關稅務司甘博君商同登萊青膠道兼東海關監督何秋輦觀察裁汰本關騐貨委員一員及司事一名查海武弁一員以節糜費所遺差務概歸總辦兼理 
[鄂督告痊]  
　　武昌訪事人云前者湖廣總督張香濤宫保偶感時邪致患舌症電召青浦名醫陳蓮舫比部到鄂診視刻聞官塲傅述宫保服藥後已飲食如常語言便捷是誠所謂吉人天相也 
[浙學出轅]  
　　杭州訪事人云浙江提督學政陳蓀石宗師於月之十二日由省渡江按試衢州然後挨次校試金嚴温處台各屬約須歲闌始克告竣日來通飭各學無論生童正塲概以四子五經義命題 
[會議行船]  
　　紹興訪事人云日前府尊熊再青太守照會郡紳徐福欽孫壽庭金燕卿徐吉生繆耕香略謂近奉憲飭現有法商莫尼諾禀由領事官移文來浙稱欲在内地通行小輪船取名紹滬公司當即拒却奈西人執持烟臺約章所載行輪章程中有内港二字堅欲求准勢難力阻擬先由本地紳商赶緊集資自行創辦以爭先著而絶覬覦且免洋人深入内地諸多爲難等因日來諸紳一再會議成否尚難豫期也 
[劇盜正法]  
　　寗波訪事人云浙江提督吕道生軍門前派練軍正中營赴奉化縣境左溪坑拿獲巨盜官潮文發交鄞縣收禁某日飭提至轅委徐少山少尹訊實口供仍發回鄞獄收禁電請撫憲聶仲芒中丞核示遵行旋接電文准即就地正法乃札飭鄞縣周少軒大令會同項守戎押赴南門外明正典刑 
[京師雨雹]  
　　京師訪事人云七月初九日午後天大雷雨中雜冰雹大者如碗小者如桃地上積厚三寸許大栅欄大觀樓上玻璃窓撃破甚多四野田禾恐亦不免因之傷害矣 
[浙省官塲紀事]  
　　杭州訪友人云浙省前因軍火不足咨請湖北製造局代造槍砲子彈及無烟火藥之類刻己如數造齊由楊太守正 
 
 

Page 3

 
 
昌領運到杭點交支應局發庫儲存備用矣○日本外交官鈐木充美及岡正一郎君由蘇州乘某小輪船來杭命駕至撫轅拜謁撫憲聶仲芳中丞暢談時務聞勾留數日尚須赴閩嶠一游也○嚴州協總兵缺前奉督憲李勉帥以郭副戎桂榮借補刻下副戎已由京引見回浙禀見各大憲聽候飭赴新任矣○日前藩憲牌示處州府趙守亮熙開缺詳請以候補知府傅守澤鴻請補孝豐縣趙令金壽撤任遺缺詳委候補知縣瞿令鴻濩署理秀水縣訓導缺委優貢教諭楊榮壽署理 
[東越官場紀事]  
　　紹興訪事人云前署浙江會稽縣知縣蔡畏大令錫候奉文復回義烏縣正任以年逾花甲精力漸衰深恐延悞要公乞假赴省曇醫并求開去其缺上臺允之所遺篆務已委候補縣張味蓀大令接署矣○正任開化縣徐紫若大令元綬勤於政治素邀上海器重兹因平湖縣境匪患日亟檄調前往相機剿撫大令奉檄後已交卸開化縣篆即日赴平矣○浙省前因籌集京師練兵經費按各州縣缺分之肥瘠攤派官捐紹屬曹娥場鹽大使曹鹺尹丙燮常年派捐銀六百兩轉向各鹽商任意勒索致被上控憲轅刻已撤任聞尚須嚴參也 
[都門雜志]  
　　京師訪事人云户部郎中張君雲南人僑寓京師宣武門外張相公廟其子素喜游蕩六月杪偶與其婦反目氏怒甚直揭其短張子愧甚抵暮乘室中無人潛吞阿芙蓉膏比人察知灌救無及而斃氏悔恨交加至夜亦吞服烟膏自盡是殆佛氏所謂前生冤業矣○六月二十八日内城工巡局勇途遇奉旨交拿人犯慶某因即上前圍捕慶突圍而出勇尾追至某小巷慶忽不見既而偵知匿蹟某姓家遂登屋兠拿慶見勢急開槍亂撃勇多受傷移時彈盡始得奮力擒獲解回局中○七月初旬商部工藝局化學生某甲告假回家携帶白金二十餘兩行至南苑牆外西北隅突來盜匪各持槍械阻甲去路向索腰纒甲靳而不與盜遂施放洋槍將甲撃仆於地然後括其所有而去事後甲報知他方官次日由弃兵拘獲首盜一名 
[烟臺小志]  
　　烟臺訪事人云本月初八日午前十點鐘所西關街張姓家不戒於火延及比鄰某姓草房至午刻始得撲滅計焚去草屋六間某姓婦未及逃出葬身火窟之中亦云慘矣○某甲由旅順購辦碎銅等物雇一民船運至烟臺甫抵埠即被船户串同夥友某乙將貨物掠賣分肥及甲查知船已出口不得己扭乙赴巡司署請追巡檢崔少尹研訊之下因船已開行毫無確証姑令甲依限尋訪船户到來以憑訊斷 
[北固秋痕]  
　　鎭江訪事人云常鎭通海兵備道郭月樓觀察訪悉城廂内外荒僻之處每有無主屍棺暴露風日中以致穢氣薰蒸動輒釀成疫癘爰面諭各叚保甲委員會同各董事查明境内如有屍棺損壞者赶將骨殖掩埋日來各員董已在凉篷山左近查獲敗棺數具瘞諸荒阡矣○近日兩江總督兼南洋通商大臣魏午帥札飭各州縣將境内官立民設各學堂及創設幾年每堂學生若干名功課如何經費有幾限即日詳細造册申復察核等因丹徒縣楊襟山大令奉交之下即已遵照辦理矣○本月初八日之夜城外小街中祥順昌彈棉花店偶一不愼遺火花叢以致烈烈轟轟竟成不可遏抑之勢後經各處水龍聞警馳至吸水狂噴得即熄滅然已殃及永源銅器店萬豐炒貨店項姓成衣鋪當火熾時常鎭通海道郭月樓觀察以是處地近洋馬路恐有匪人乘間滋擾飛派總巡周錦堂參戎及新湘武威各營員弁親帶勇丁詣租界暨各國教堂等處嚴密梭巡○邇來鎭郡錢價昻貴異常海江南龍銀一元僅易錢八百一十文若安徽廣東等省所鑄銀圓則甚賤至七百八十文小民受虧誠非淺鮮矣 
[備迎使節]  
　　欽差大臣鐵葆臣侍郎奉旨出京由天津乘安平輪船南下約計今日可抵滬江駐紥南巿之撫標滬軍續備右旗管帶龍葆珊遊戎南洋續備右旗管帶羅楚材遊戎各飭哨弁督率勇丁赴招商局金利源馬頭恭申迎迓 
[少尹勘地]  
　　俞天順漆店主在滬城四牌樓街蓋造房屋私佔地基被叚董李單甫等人公禀上海縣署縣主汪瑶庭大令札委主簿孫立幹少尹到塲查勘昨日午後少尹督帶亭耆弓手至四牌樓勘丈一周回縣禀覆 
[惡棍已斃]  
　　惡棍李福生即小福生自本月十六日午前奉上海縣主汪瑶庭大令裝入站籠逐日舁往西門及南巿浦灘一帶游行示衆至十七日薄暮一息奄奄迨半夜已氣絶身死昨晨看役據情禀知旋由小福生之妻吳氏泣求領屍棺殮大令准之飭具切結存案至其兄大金林訊無干涉已於前晚命提至案省釋回家 
[馬路工程局瑣案]  
　　前日南巿陳永豐鷄鴨行主雇陳八所駕之船由某處載運鷄鴨抵滬在浦濱起岸時與福建杉板船户林興林彩口角争毆突被撃傷頭顱經人舁赴捕房聲訴捕頭拘到二林解送馬路工程局總辦翁子文太守倩襄讞委員黄衡堂二尹研訊口供以二林不應恃衆行兇命移送上海縣署請縣主汪瑶庭大令訊懲○日前漁人嚴和和在浦中張網捕魚損及電線被水巡捕拘解馬路工程局黄二尹研訊之下判令枷號一禮拜昨日期滿帶案疏枷交人保去 
[續錄分發人員騐看名單]  
　　新海防例指例省分發縣丞昱燾廂黄滿河南卓祖澤福建江西朱業斌廣東甘肅陳安禮順天甘肅張承武山東河南任德盛湖南甘肅鄧國佺湖南江蘇祿蔭鑲紅滿江蘇崇濟廂白滿四川鄭世彬江西江蘇丁文蔚江蘇北河劉炳蔚江蘇北河沙天澤江蘇四川鄭國祥安徽北河朱寳升浙江江蘇徐坤芝正藍漢江蘇董爕圻浙江直隸葛兆蘭浙江江蘇忠明鑲藍滿陜西克昌廂黄漢江蘇周禮江蘇河南縣主簿郭懷璽山西州吏目袁照薇貴州雲南張德駿貴州雲南吳泗源四川陜西道庫大使陳鉞湖南雲南巡檢蔣維颺直隸江蘇匡鄴山東安徽張金華山東直隸易灝山西直隸龔棣雲南廣西楊景志江蘇江西李子炎四川雲南周良璽陜西江西華益洞浙江江蘇從九品方富榖安徽江西陶仕傑江蘇江西孫繼炎江蘇湖北卜廷翰江蘇湖南陳詩江蘇直隸李嘉齡河南山東陳楨浙江四川孫鎭浙江四川典史張裕華山東直隸陸德超湖北湖南劉德炳雲南四川談朝佐江蘇貴州洪宗溎浙江四川高仲和浙江山東陳兆基浙江直隸鹽茶大使韓棣華浙江四川未入流張沛霖順天四川龔賡颺浙江四川○海防例指省分發鹽大使盧昌盛江西兩淮勞績掣籖分發道劉崇惠順天縣丞徐寅清湖南○勞績指省分發知府譚駿謀廣東直隸鹽運使銜孫澤霖湖南江蘇知縣屠慶溥江蘇奉天直隸州知州方荃江西湖南文德龍湖南四川知縣宫守道山東直隸李金鎔湖南山西宋承綬胡南江西蔣體昌江西廣西同知銜張以誠江蘇山東甯文祺安徽河南六品頂戴耿藎臣安徽奉天縣丞王樹勛直隸奉天州吏目王煥之湖南奏天○同文館保奏指省分發縣丞多興廂白滿廣東○議叙掣籖分發通判陳蔚章福建李傳統四川○議叙指省分發同知楊巨川四川雲南縣丞錢啓嘉浙江直隸○應補呈請分發知縣陳守晸湖南江蘇郭繼泰山西安徽從九品張秉正山東安徽未入流楊煥文貴州四川蔡興讓順天陜西王振家山西山東 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　太陽廟保甲巡局員某君移解竊賊王小四子余正大及窩贓之劉加成至縣前晚縣主汪瑶庭大令升堂研訊劉供小的素與王小四子相識時時借宿家中前晚黄　後王出外片刻而回携有衣服一包並不知其竊來尚求鑒宥王供前晚小的至瑞華輪船訪友見有賊竊得衣包因之尾隨其後賊恐聲張遂分給破舊衣服若干余曾目覩其事余所供大略相同大令飭劉具以後不再窩留竊贜切結然後交人保釋王余各責二百板收押自新所○王和尚莊銀泉李桂生在南馬頭開設合新興隆二茶館聚賭抽頭無惡不作近被大令訪悉飭差拘獲前晚升堂研訊大令命將王莊各責二百板李交人保去○日前合興板木行夥黄季芳控木作頭楊春生拖欠木價等情大令研訊之下飭邀公正人錢小舫算明帳目禀復候核前晚提案復訊錢供奉諭核算楊確欠木料銀四百五十四兩抄呈細帳求電黄供楊承造吳姓房屋由小的保薦計工料銀三千九百兩旋浼小的購取各料言明領價時須與小的同往初次收過二千五百兩後一千三百餘兩楊獨自往領現尚欠木料銀五百五十六兩求即訊追楊供小的帳簿皆黄所書黄兩次收取工料銀並不分給小的以故末次小的獨自往收以前黄曾借小的銀一百九十五兩迄未清還此次欺弄鄉愚投案誣控尚求明鑒大令限楊於中秋節還黄銀三百七十五兩黄乃叩謝而退○姚大才控稱周金林賒去柴二百二十二擔除收過洋銀三十元尚欠一百三十餘元求即究追前晚大令升堂研訊姚供四月某日周來購木柴二百二十二擔言明每擔洋銀七角四分當時收過洋銀三十元嗣後向索匿不見面至前日始在新馬路中相遇因即扭解工程局移送案下周供小的只向姚購柴一百十七擔其餘一百零五擔係姚友所購大令喝令笞責八百板交人保出限中秋節前將柴價洋銀一百三十四元如數繳清如違嚴懲不貸 
[南巿捕房紀事]  
　　前日肇隆猪行運猪船夥張小狗驅豕數十頭行經馬路中悞撞工程局灑水工人某甲口角之餘竟持竹竿將甲猛撃甲怒禀知總辦翁子文太守太守飭拘張至管押捕房昨日行夥張某訴請暫緩解訊俟央人出而調停捕頭允之○昨日東洋車夫某乙在馬路中横衝直撞被巡街捕拘入捕房捕頭令押候轉解馬路工程局禀請總辦翁子文太守訊究 
[英美等國租界公廨晚堂瑣案]  
　　湖南某邑人李春廷於光緒一十九年由李德山楊興茂說合將次女押與鴇兒張王氏即大肚皮阿金取去洋銀一千三百五十元改姓花字曰時紅在某處賣娼至今春遷往公陽里又改姓林字曰洪卿五月初李忽投虹口濟良所誑稱女兒被人拐去賣與妓家求爲超豁西董包氏信之據情函致捕房捕頭派包探張寳榮將洪卿拘送公廨襄讞委員王松丞剌史會同美總領事署繙譯官白保羅君訊取口供仍發濟良所留養洪卿日夜滋閙幾無片刻之安西董遂復送還公廨讞員黄耀宿司馬飭發棲流女所擇配李稱女兒已在原籍許字與人求恩給領洪卿供稱小婦人並未許配務請大老爺傳李楊到案質對明白庶免再被父親賣去永久沈淪前日司馬將李傳到楊亦自行投案至晚升堂研訊張鴇及邱阿珠將押契呈騐李楊歴陳李托抵各節並供初時李將女抵押洋銀一千二百元後又加一百五十元李堅不承認司馬飭提洪卿至案問之曰爾究爲何人所押現已中証鑿鑿不必隠瞞洪卿即將如何隨父來滬初如何至普慶里如何調往公陽里如何朦訴濟良所如何拘拿各情逐一供明歴歴如繪司馬向李轉詰仍不承認不禁勃然大怒飭責二百板始供女兒實係小的所押司馬著當堂具結將洪卿發棲流女所擇配餘人一併斥釋○常州人杜倍海雇張阿根張阿三張阿和等人駕舟來滬行經六社張等陡起不良之心將杜推墮水中携贓而逸杜遇救得生尋獲張等禀控公堂前晚司馬升堂研訊杜供小的自常州來此所裝之物約值四五十千文刻己蒙包探朱桂生將船起回然所獲之物祇值四五千文尚求大老爺嚴行追給三張供贜已起入捕房並無别物司馬判將阿根阿三送改過局阿和送棲流公所均管押一年諭令杜及見証徐金書赶緊回籍○前者宋蘭亭控蔣志卿誘騙洋銀衣物等情司馬准詞簽差協同包探劉光震將蔣提案前晚升堂研訊宋供直隸人僑寓泰安棧有沈佐良者糾同興販洋紗派出股本洋銀五千元倩蔣作保現在沈避匿不面是以將蔣控追司馬飭將蔣還押俟交沈訊追○上月二十三日邵仲記延律師侯魯公控徐蔣氏徐阿根屢次來家滋擾等情司馬訊究之下侯律師聲稱上年邵納徐蔣氏之女爲妾出洋銀三千五百元厥後屢次前來滋擾先後取去洋銀二百餘元應請飭其不再滋擾徐蔣氏及阿根同稱小婦人及小的貧病交迫務求勸邵酌給川資俾得同回原籍所有養媳阿昭孫女阿東尚在邵處亦須領回司馬飭押候具結交保前晚復提至案謂爾挺押至今何不倩人保出答稱身患外症還求大老爺施恩著邵姓酌給川資俾母子得回原籍養媳孫女並請給還司馬謂本分府已函致邵姓據覆云阿昭係伊出資所買須俟十年後方可給爾領回惟阿東可以領去併願給川資洋銀一百元徐蔣氏及阿根乃叩謝而退 
[法界瑣聞]  
　　法界總巡捕頭克賴美前向總領事署請假兩月逭暑東瀛所辦捕房公事暫由謝副捕頭代庖兹悉克捕頭遊倦思歸已定於西歴九月一號附某輪船來滬矣○前者拐匪某甲由通州誘領某姓女來滬售與新街某花烟館爲娼兹被女父偵知將甲扭控州署州主王直剌飭差來滬投文公廨請飭差探提女到案交來差帶回歸案訊理讞員陳楚生大令准之○某刷染店夥張阿二毆傷鄰居某姓子致被某姓扭送捕房捕頭驗得其子受傷屬實著自行醫治張押候解送公堂禀請究辦 
[美租界捕房紀事]  
　　前晚積竊石炳云先後至北江西路葉阿海家北四川路楊雲生家竊取衣服數件旋被包探劉阿炳拘獲解入捕房捕頭令押候解送公堂禀請讞員黄耀宿司馬懲辦○江北某邑人某甲携其妻某氏來滬僑居漢碧禮路永祥里第一百十九號門牌屋内氏淫蕩性成近與浪子某乙私識前晚甲托稱因事出外乙遂往續舊歡時甲狙伏比鄰某丙家見乙入門即大踏步返將乙拘獲飽以老拳剪去髮辮然後驅之出門當爭閙之際五百三十五號巡捕聞聲而至一併拘入捕房捕頭令包探朱桂生前晚查明以便解送公堂禀請訊核 
 
 
 

Page 10

 
 
[立愈小腸疝氣除根神藥]  
廣東陳恒德堂神藥到申 
本堂秘製立愈小腸疝氣膏藥其功之速無出其右無論陰囊腫脹陰核偏墜甚至坐臥不安痛苦難忍速將此膏貼之立覺陰囊縮小氣鳴脹消極至兩天包能除根屢試屢騐百發百靈倘年久根深宜貼正號則藥力大而取效愈速矣每張正號一元副號六角○外有第一神效疝氣丸每大盒二元小盒一元倘外貼内服雖十年二十年之老症愈後可保永不再發誠治疝氣之神藥也○假冐甚多購者認明○廣東陳恆德堂分設上海英大馬路萬康醬園對門德仁里内石庫門函購信力自給 
[泰西贊醫士聲明補腎聚精養元固本珍珠牛髓粉慎防假冒此粉是出售以來蒙國官紳信服仕商送禮風行廣嗣延年確有真]  
童叟補劑○調體奇騐○常年四時可服○能補先天充足○僞貨亂眞○購者宜愼 
　得牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者憫惻殊深由此製藥濟人此粉用泰西童子肥牛祗取骨中之髓佐以珍珠並養元固本塡精等要藥入口毫無臊氣善能補腎益氣壯陽健脾添精神養眞元平五臟安三焦獲益甚繁筆不勝載蓋人如患腎虧氣虚損症癆瘵陰虚陽痿腰酸腿軟頭眩目暈面黄肌瘦等症服後奏效如神欲享高壽欲廣嗣續欲强體質欲驅百病請常服此則延年益　螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衞身幸弗負本醫士婆心濟世焉○每罐洋一元每打十二罐洋十元○外埠函購原班回件○經理贊醫士始創眞正五牛牌○設在上海二馬路中市○西鼎新里口○暹邏大德通公司○方是外國的眞原貨 
[創明藥目價目中]  
京都同德堂○藥目第二 
神效萬靈種子茶大瓶一元小瓶五角極效延齡百歲茶大匣一元小匣五角神效明目仙茶大匣八角小匣二角極效小兒回春茶大瓶二元小瓶一元保不出天花神茶大匣二元小匣一元金老鼠糞萬應錠每匣三角計重一錢内治小兒胎毒藥大瓶八角小瓶四角外治小兒胎毒藥大瓶八角小瓶四角大孩小兒科萬藥大瓶八角小瓶四角兒科萬病回春丹每盒一元計丸四粒神效淸心牛黄丸每粒四角每盒元六神效驚風救命丹每盒二元每粒一元神效小兒鎭驚丸每盒一元每粒二五保赤萬應靈散大瓶一元兒科聖藥神效琥珀抱龍丸每盒四角每粒一角神效活絡靈丸每四角每粒一角止心肝胃氣痛丸大瓶一元小瓶五角止心肝胃氣痛散每瓶四角神效專軟鬚髮神效無匹每個一元天下烏鬚藥每瓶一元神效喉科八寳丹大瓶五角小二角半專治頭瀛木球男女可用每二角半極效化痔仙丹大瓶二元小瓶一元靈寳外治痔瘡藥大瓶二元小瓶一元神效洗痔瘡藥大瓶二元小瓶一元極效耳聾復明藥大瓶二元小瓶一元神效善治耳爛藥大匣五角小二角半瘰癧惡核斷根丸大瓶二元小瓶一元極效狐騷返眞散大瓶二元小瓶一元秃髮重生雲母散大瓶二元小瓶一元龍形薄荷風濕丸每匣一元秘製善治哮喘烟功用甚多每匣二角咳嗽哮喘化痰丸大瓶一元小瓶五角經騐寗神安眠丸大瓶二元小瓶一元神效益智少眠丸大瓶二元小瓶一元七十二症眼藥大瓶二元小瓶一元内治光明還睛丹大瓶一元小瓶五元外治撥雲生寳散每瓶四角神效立愈疝氣丸每瓶一元半化學大仙固精丸大盒一元小盒五角極效神仙巨勝丸大瓶一元小瓶五角神效悮吞鴉片藥大瓶一元小瓶五角神效三陰瘧疾藥大瓶一元小瓶五角神效包利大便藥大瓶一元小瓶五角專治便血靈藥每瓶洋一元神效痢疾藥每瓶洋一角神效化毒生肌散每瓶洋六角痴癲猪洋癎散藥每瓶洋一元立愈凍瘡藥大匣四角小匣二角癬瘡靈汗班靈藥大匣二元小匣一元立止牙痛藥大匣二角小匣一角眞正厚樸每四川杜仲兩洋四角二角極大豆　每粒錢六文陽春砂仁每粒錢二文眞方戈製半夏每兩六元錢八角引見香肥皂大匣二角小匣一角八寳生髮油每斤一元六 
花露生髮水每瓶洋四角固齒花露洗牙粉螺絲晶瓶每瓶二角百花露艶容宫粉大瓶一元小瓶五角嫩膚潤面玉容粉大匣二角小匣一角纏脚印蓮散大匣二角小匣一角纏脚外洗藥每瓶洋二角治傷風鼻烟每瓶洋一角利便糖衣丸每瓶洋二角淸暑　子粉大二角半小一角半淸香撲粉宫粧胭脂每匣二一角自運艶容潤膚洋蜜每瓶一角家傳百補燕窩粉每斤一元六補身延壽百益餅每盒洋二角保身養體衛生糖每盒洋二角仙傳延年棗每瓶洋五角開胃順氣化痰精大瓶五角小瓶一角内宫口香糖大瓶五角小瓶一角小兒疳積糖每瓶洋二角眞化州賴園橘紅大號一元小號五角孫製參貝陳皮大盒四角小盒二角孫製消痰半厦大盒四角小盒二角孫製延齡佛手大盒四角小盒二角孫製開胃靑菓大盒四角小盒二角孫製消食　榔大盒四角小食二角孫製薄荷錠每錠二角半孫製淸凉菓子鹽大瓶半元小瓶一角孫製順氣　仁大匣四角小匣二角孫製止咳杏仁大匣四角小匣二角孫製黄精每斤洋八角孫製杏脯每斤洋八角孫製桃脯每斤洋八角 
上海英大馬路石路口朝東大洋房京都同德堂兌 
[匯豐銀行告白]  
啓者本行收足資本洋一千萬元公積英金値洋一千萬元又銀洋六百五十萬元共合洋一千六百五十萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福州德國漢口神戶長崎意陸伊羅法國吕宋紐約檳榔晏貢西貢舊金山新加坡蘇拉巴啞天津北京横濱其上海行與各商往來暫存本行之銀每日結帳者其息長年二厘存至二十萬兩爲止存一年者其息照長年五厘算存六個月者其息照長年四厘算存三個月者其息照長年三厘算代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞 
光緒三十年正月十五日 
[廣東票大彩電報]  
茲接粤東總公司來電七月十一日開第五年第二會　頭彩第六千零零七號　二彩第四千六百零九號　三彩第二千三百九十一號　四彩第二千七百四十七號　　駐滬恆豐分局啓 
[廣濟公司江南義賑票七月三十日開彩]  
第六十五會票已於本月廿九日九點鐘在本公司如法開彩所有得彩號數經印有對號單分派以便核對其得彩之票祈携到本公司收銀可也第六十六會票已印出一萬五千張頭彩一萬五千元每張分爲十則每百張得彩十張有餘共得彩有一千五百數十號之多定期七月三十日開彩本公司發出之票所有中式紅票憑票收兌此佈 
[廣濟公司江南義賑票新辦江南義賑副票]  
本公司江南義賑票乃奏奉　硃批創辦已久公正素著中外咸欽今蒙　南洋商督憲魏　核准開辦江南義賑副票係用三聯票一條給買客收執一條對收紅票一條留根存箱交公正人看管開彩後查對中票當衆開箱開彩之日開山一號卽將原號永珠掛出一面將此號懸牌所售票數先於開彩前一日止截計該副票用一號至一百二十號任點十五號開三十號以中號最多者爲開彩中號稍次者爲二彩又次爲三彩一次爲四彩同中同分每票全張二元伸規元一兩五鐡每張分十二條每條規銀一錢二分五厘卽將八成派彩匀作十份頭彩六份　二彩一份七五　三彩一份二五　四彩一份均於開彩後三日按照得彩次第名數公匀派領該票截數開彩業請　大憲委員親臨監視以昭大公司從此售票愈多派彩愈仰皆諸仁翁財福所致如票業欲代收副票者請先到掛號擇吉七月初九日領牌開收八月初七日十點鐘在本公司開彩此佈　江南義賑彩票新辦副票廣濟公啓 
 
 

Page 11

 
 
   
 
 

Page 12

 
 
   
 
