# 1919 - 279 - 4916759

 

Page 1

 
 
   
 
 

Page 2

 
 
時評 
[用人不當（冷）]  
　　此次國慶日北京學生遊行上海學生亦遊行皆未聞有所衝突獨於天津乃至衝突而傷人楊以德即非有意與學生爲難豈非辦理不善耶楊以德本爲津人所嫉惡前以外界責言而遭罷今無故而復用之使津人益增其嫉惡致屢生衝突之事政府即非有意與津人反對豈非用人不當耶 
是故勿論楊以德所報告者非是即令爲防止破壞黨禁遏煸亂亦必易人任之不去楊以德而使之仍任津警苟破壞煸亂之事因之而益甚者政府不能辭其責也 
專電 
[北京電]  
　　某要人謁徐請撤楊以德平學潮曹來電亦以楊應付不合靳意先令省長查辦再定處分（一二日下午七鐘） 
[北京電]  
　　津學生與警衝突案政府主寛辦因召楊以德來京頃假京警廳會議結果仍從敎廳長議由雙方代表從事調和（十二日下午六鐘） 
[北京電]  
　　楊以德入京報告天津學生風潮請示辦法 
 
 
 

Page 3

 
 
[北京電]  
　　津訊各校一律停課非罷楊辦警不回原狀 
[北京電]  
　　津學團風潮曹鋭報告有人煸動楊以德來京面呈均產主義傳單及時候到了推倒政府等旗幟昨國院參陸部會商决定嚴辦卽日頒布戒嚴以天津鎭商德全爲正司令楊以德爲副司令並通電各處專爲防止破壞黨並不妨及學界 
[北京電]  
　　靳昨謁徐結果徐囑以岑陸熊唐及李純等拒王各電送段閲並詢意見段謂總代非不可換但南總代在辭職中雖換亦不能開議應稍緩 
[北京電]  
　　唐繼堯致靳佳電極願助公促成和局靳復電被迫攝閣擬合南北力協建新國家打破黨派及南北之見如渝此言天日共鑒（十三日下午四鐘） 
[北京電]  
　　國院通電各省八年公債專爲抵制外債集欵國内並非用以押借外債乞速解釋 
[北京電]  
　　靳佳日我見東報記者昨晚復見西報記者藍姆綏梨治董顯光等宣布政見約分二層對國際主張平等相待打破秘密外交贊成美總統十上條尤以開發中國當源以應世界經濟競爭爲主對國内主張融合南北軍政各派協力建設新國重人才不重黨派此次南北之爭重在人才不得適用政治不上軌道今去此二弊求根本解决對現在無宗旨無人才之政黨决不敷衍現先養人才爲將來政黨内閣預備以上辦法已得北派多數贊同現正與南派協商云云（十二日下午五鐘） 
[北京電]  
　　某機關得探報湘防吳馮下動員令省垣戒嚴急去電調解並告政府已有解决法 
[北京電]  
　　湘張敬堯對吳佩孚督湘表示同意（十二日下午六鐘） 
[北京電]  
　　庫陳電徐樹錚加防擬令第三旅開𢬌（十二日下午六鐘）� 
[北京電]  
　　徐樹錚赴奉目的除借調奉軍外在發行邊業紙幣求張承認（十三日下午三鐘） 
[北京電]  
　　陳籙因安系關係求去甚力外次擬調顧維鈞回國充任（十二日下午五鐘） 
[北京電]  
　　駐美汉各使未定人王正廷由岑電保任美使尙未商决（十二日下午五鐘） 
[北京電]  
　　顧使電告二十搭船赴美參與勞動會議（十三日下午三鐘） 
[北京電]  
　　駐日莊代使電告中瑞條約已經互換（十三日下午三鐘） 
[北京電]  
　　長春交涉案日本原提四欵奉省祗承認二欵尙未解决（十三日下午三鐘） 
[北京電]  
　　外訊美議員對山東修正極望下星一交與和會重加討論（十三日下午三鐘） 
[北京電]  
　　姜桂題電告駐什巴爾台第十營譁變旋卽平定 
[北京電]  
　　姜桂題電本月七日駐防林西第十營少數潰散地方未擾及原因在缺餉乞速撥 
[北京電]  
　　昨傳張家口錕行被擾茲悉有錢業多家受擠倒閉至兵變係在熱區非察區已平 
[北京電]  
　　滬朱榮光等電裕通紗廠無出售事姚文枬電係出誤會（十二日下午五鐘） 
[北京電]  
　　陳則民謁外次陳滬人爭市民權事陳表同情 
[北京電]  
　　寗造幣廠長改王克均 
[香港電]  
　　雙十日學軍社商聯合數千人大巡行經大公司時大呼亡國公司不絶大新公司門懸大旗書請願檢查向衆道歉字樣（十三日下午三鐘） 
[香港電]  
　　軍府慶祝會各領事皆到賀（十三日下午三鐘） 
[香港電]  
　　新闢五路行導路禮伍莫導路（十三日下午三鐘） 
[香港電]  
　　李載賡提請各總裁蒞粤持大計兩院今日討論 
[杭州電]  
　　盧督並未赴滬 
各通信社電 
[北京電]  
　　靳雲廳對於張敬堯吳佩孚更　恐有阻力尙猶　不决　　　　　　　　 
[北京電]  
　　張宗昌昨來三電關係重要軍事内容甚秘（以上十三日）以上平和通信社電 
[北京電]  
　　以錢能訓爲文官典試委員長 
[北京電]  
　　徐樹錚赴奉商籌邊計劃日内返京 
[北京電]  
　　袁乃寛王懷慶奉派赴保徵詢曹銀對津學生團意見曹主張用寛懷手段頗以楊不善應付 
[北京電]  
　　將徵收遺產税已擬定章程交財政委員會議 
[北京電]  
　　李家鰲今日赴崴（以上十三日） 
以上中華通信社電 
[北京電]  
　　吳佩孚督湘説原係一種調和政策現聞某督來電反對加以吳光新長贛問題不易解决此事將暫擱置（以上十二日） 
[北京電]  
　　有人建議請政府飭中交總行宣布已燬及現存兩項京鈔額數以便確籌提高價格辦法 
[北京電]  
　　天津學警衝突現已决裂學生停課要求撤換楊以德内敎兩部均派員赴津調查 
[長沙電]  
　　張督奉院電令維現狀卽日召集將領開軍事會議並通知駐湘蘇皖等客軍（以上十十三日） 
以上中孚通訊社電 
路透電 
[德軍征俄之關係]  
[九日倫敦電]  
　　前駐俄英國大使白克倫爵士昨在倫敦演説謂吾人如任令德國經營使俄國化爲其殖民地則德國之勢力必將較戰前更巨云 
[九日倫敦電]  
　　德國在俄經營之計畫殊令一般人士注意據此可徵德兵並無退讓波羅的省之意 
[九日倫敦電]  
　　泰晤士報伯林訪員電稱某報謂西俄已組成政府志在使柯爾恰克與台尼金二將成鞏固之軍事聯盟協力　滅過激主義 
[九日倫敦電]  
　　泰晤士報載希爾新福電稱前以抗德著名曾充彼得格勒戍軍司令之伐細爾柯夫斯基將軍寓書其友曰余頃由里伐爾歸來戈爾資將軍現正縝密布置謀攻里特倫不日將向比斯柯夫方面取攻勢俾擊破愛沙尼亞直樸彼得格勒而在該處建設日耳曼帝制請告福煦上將應加注意云云 
[八日柏林電]  
　　國防總長諾斯克氏今日在國會宣稱比斯恰夫少佐宣告軍隊之文實屬違抗政府將按電法治罪 
[九日丹京電]  
　　米陶電稱德國戈爾資將軍致書里加恊約國委員團主任謂里特倫與愛沙尼亞兩國屯駐重兵於界綫非俟兩國撤兵彼未便率兵出境 
[十日倫敦電]  
　　戈爾資將軍於啓程返德之前在米陶語工之加哥講壇報訪員謂渠雖被召回然德兵仍留不去此輩稱之爲俄兵亦無不可因此輩與德政府或德國已無關係矣德國境内旣無工作又乏食物以養之此輩原擬赴美但已成不可能之事故不得不赴波羅的諸省云 
[十日倫敦電]  
　　泰晤士報伯林電稱白摩將特大佐即烏魯斯特美夫親王乃俄籍德人現統帶波羅的諸省主隊德兵近得援助已向里特政府宣戰謂因里特政府願與過激黨媾和之故柏林電又稱西俄政府與柏林某銀行家締結第一批借欵後該銀行家乃局騙者卽挾抵押品而遁計值英金一千五百萬鎊乃西俄新國之產業 
[十一日柏林電]  
　　里巴電稱白摩特陸軍大佐之兵在里加前前澤地大戰後於昨晨佔據里加效野今晨佔據沙倫斯堡及特維拉橋 
[十日倫敦電]  
　　里特倫公報稱德軍俄軍現正在里加方面斯土萊與海濱問廣三十基羅邁當之陣線從事攻擊已占據希洛克鎭德軍用武裝汽車及飛機作戰且圖以炸彈擲擊里加敵電每次進攻輒大受損失德兵兩隊爲機關槍截斷目下戰事仍在進行中一説敵軍以數倍之衆終夜攻擊但未得利里加已宣佈戒嚴港内英法軍艦已準備作戰 
[十一日倫敦電]  
　　每日郵報載希爾新福九日電稱白摩特將軍之前鋒德俄兵已於晨間占據里加戰　之詳情及軍隊之組織未悉現信攻軍有萬人之衆 
[十日倫敦電]  
　　路透電社得悉戈爾資將軍進攻里加一帶無確實消息惟間里特無　德俄兵已開始　突德軍顯有越里　倫以達過激軍陣線而與西俄大軍提携作戰之志惟里特與愛沙尼亞軍必將奮死抵禦但據里特軍總司令萊特太勒將軍宣稱大局甚爲阽危里特軍組織欠完備不能抵抗優勢與軍械精利之敵軍故已請援於愛沙尼亞戈爾資與白摩特二將最近之侵逼衆皆視爲德軍東窺之徵象德國反對革新黨之面具今已除落矣 
[十日倫敦電]  
　　俄國大局日見阽危且日見錯綜今所患者波羅的省及所謂西北俄政府提携計畫業已失敗現信乃因柯爾恰克與台尼金二將拒絶擔保此種新國之獨立所致蓋此舉有背二將力戰以求造成完整俄羅斯之主義也故波羅的各省乃轉圖與過激黨媾和惟德國之熊度實爲大局之樞鈕德國雖竭力否認敼勵戈爾資將軍但該將仍率兵十一萬人盤踞不退顯與俄國舊朝人員互通聲氣此輩反對波維的省之獨立且視過激主義之滅除爲悏復舊日特權與產業之先導又台尼金將軍軍中有一德將統帶馬隊衆視此與前事亦有關係泰晤士報論俄國大局之阽危謂過激黨之治制固終將消滅特不知繼其後者其爲德國鑄形之俄羅斯乎抑爲協約國鑄形之俄羅斯乎泰晤士報警告英政府謂仇英之俄國可以推翻東方之和局且土耳其大局今殊嚴重俄土兩國　拊印度之背故不列顛不能漠視今日之大局云 
[八日丹京電]  
　　據米陶電稱該地號稱鐵師之司令比斯恰夫陸軍少佐發表示文反抗柏林政府並謂彼擬加入俄軍以助彼等脱離過激黨蹂　人道之痛苦 
[十日倫敦電]  
　　每日紀聞載八日里加電稱德兵二萬人在里加鎭外數哩廣十哩之陣線攻擊里特軍 
[九日丹京電]  
　　據里加電稱里特倫外交總長在國會演説勞兵民國如目下之形式媾和實不成問題如勞兵會效法匈牙利讓權於民治政府則該問題始可加以考慮云 
[俄國之内戰]  
[九日丹京電]  
　　烏克蘭公報局宣稱烏克蘭政府巳向台尼金將軍宣戰雙方軍隊目下正在鏖戰台尼金將軍西進之路業已受阻公報局謂台尼金　軍首先攻擊烏克蘭軍 
[九日倫敦電]  
　　台尼金將軍仍在庫斯克與伏羅尼區前進距莫斯科二百二十哩該陣綫之過激軍已得厚援過激軍仍在東俄陣綫全部退走俄國現局漸不利於過激黨較初夏時尤甚義勇軍則日得俄民歡心足爲過激黨之重累過激黨兵力單薄未能應付東南兩面之攻勢惟柯爾恰克將軍今仍遠離俄國腹心如過激黨棄烏拉爾東面之地而與波羅的各國媾和則南陣綫之兵力大可增厚 
[九日希爾新福電]  
　　過激黨外交總長允在杜爾巴與波羅的各國媾和並擇定十月十二日開始談判 
[九日瑞典京城電]  
　　彼得格勒消息莫斯科與克朗斯太兩處虖决被指陰謀反抗過激黨之罪徒七十三人内有郡主兩人大將數員大學敎員數人女子多人蓋指彼等暗通台尼金將軍也 
[各國之商業情况]  
[十日倫敦電]  
　　商部大臣吉特士氏演説英國商業之前途略謂國人有以英商利益將受德日美三國重大打擊爲慮者其實熟考各國情形英人可勿爲過慮蓋德國原料缺乏工人精神沮喪迄今未得工作德國欲列入世界偉大製造國之林必經多年而後右自休戰後德國玩具之輸入英國者僅值七鎊由此可見德國競爭之憂慮直虚影耳以言日本競爭則日本工資前以但士計者今以先令計矣食物價昻已四倍於前而日本工人亦迫不若英人之精練至於美國競爭則美國之位置並不宜於世界商業美國亦有其本國之困難而匯率亦妨礙美國之出口貿易美國未必能於世界市場代英人之位置而有之接濟世界貨品之缺乏以英國爲最便祗須國人同心協力以服役於英國出口貿易之大利益耳英國工人欲得較前更高生活程度之志願固所贊同但望其出產力與其志願同時俱進若製造家欲限制出產以保持善價則　奸詭行爲云云 
[十日倫敦電]  
　　銀市星期報告云聞由芒特里爾裝運金洋三百萬元至印度一專業已議妥市况穩而活動銀價之落於供給較多 
[九日倫敦電]  
　　商部報告九月份入口貿易共約英金一百四十八兆五十萬磅較上年同月增五十兆五十萬磅出口貿易共六十六兆五十萬磅較上年同月增二十六兆二十五萬磅本年前九個月内入口貿易共有一千一百六十六兆五十萬磅出口貿易共有五百四十一兆二十五萬磅 
[九日倫敦電]  
　　蘭加希爾紡棉公司五十家之報告其紅利自百分之十五百分之百分二十不等有公司數家發給紅利百分之三十或四十並有公司若干家撥餘利以增資本財政時報謂蘭加希爾紡棉廠獲利若是之豐實從來所未有 
[九日紐約電]  
　　紐約港裝卸貨物工人罷工致堆積待運之貨有數萬噸之多 
[九日巴黎電]  
　　法國海軍新程序規定建造輕巡洋艦及驅逐艦各六艘 
[十日亞媾斯特丹電]  
　　荷比兩國互允即行取消一 
九○二年之糖約 
[各國近事紀]  
[八日柏林電]  
　　社會黨議員哈斯氏在國會前爲一維也納平民槍擊後經醫士騐視僅受輕傷一星期内可望痊愈當日國會因哈斯氏被擊故於國防總長諾斯克氏演説後卽宣告延會國民報載稱哈斯氏擬痛詆政府之波羅的政策並將披露俄人在柏林募兵事宜哈氏挾有文件證明西俄新政府派員兩人現驻柏林募兵擬在俄舉事反抗革命 
[八日京城電]  
　　德國某號飛船今自柏林抵此載客十六人並載有第一號天空捷報該船即復載客離此 
[十日華盛頓電]  
　　參議院軍事股員會請加撥美金洋十五兆元以充陸軍及增置飛機經費此與闢航空路至巴拿馬亞拉斯加或達亞洲之舉有關 
[十日華盛頓電]  
　　威爾遜總統之病漸减惟目前仍未起牀 
[十日巴黎電]  
　　白萊斯大罷工罷工者四千人結隊游行高唱革命歌自來水廠及電氣廠事務皆由兵士代爲之 
[九日君士坦丁電]  
　　土國現狀複雜愈甚協約國不久或將又遇一困難問題前台瑪菲里内閣之傾覆由於國民黨行動之蔓延前内閣旣倒贊助國民黨之内閣乃繼之而成立國民黨行動以獸斯塔發基瑪爾氏爲主腦其眞正目的在維持突厥帝國之領土完全領袖諸人反對將土國委託歐人管理之説惟美國受託代管之一種温和形式似可贊成土國情勢如此恊約國宜先事籌議辦法蓋衆信如和約條件與國民黨主張相衝突則土政府將爲事勢所迫而拒絶署約也 
[十一日巴黎電]  
　　參議院一致贊成對德和約及英法美三國所訂之協約 
[十日倫敦電]  
　　英皇今日批准和約 
[十日巴黎電]  
　　協約國現許布國展限至十月二十四日提出對於和約條欵之意見高等議會允派協約國國際委員團至匈京編訂羅國占取物品之詳表羅國亦派員一人加入 
[九日巴黎電]  
　　有大批華工不日將在哈佛港乘波希米亞號取道加拿大回國此爲由哈佛回國之第三批華工華工留法者目下尙有六千五百人 
[九日倫敦電]  
　　孟却斯德指導報社論暢言山東問題表示意見以爲日本之言在法律上固善然眞正要點則在公平與政策戰前他國對於中國雖皆有罪但主要有罪者爲俄德日三日俄德今已喪失加諸中國之利器日本現宜自行放棄其加諸中國之利器所有勢力範圍之區畫國際銀行團之開拓與夫中國税率自由之限制皆當一律廢除此舉與日本尊嚴無傷蓋日本近在咫尺又有他種天然便利仍可在中國市場中占一主要位　也此種政策且可恢復日本現所失去之華人感情今日本之極明白事理者對於威脅計誘之手段是否得宜漸起疑問矣第吾人對於中國須加警告者中國唯一救亡之道惟在華人掃除軍閥剗去腐敗行爲發展眞摰公共精神以整理其國事苟不如是則上述計畫必不能成事實也 
[九日巴黎電]  
　　巨哥斯拉夫政府已將奥國建於飛迪南大公遇害虚之大銅碑移去 
 
 
 

Page 4

 
 
   
 
 

Page 5

 
 
   
 
 

Page 6

 
 
中美新聞社電 
[十日華盛頓電]  
　　參議院陸軍委員會現討論一種計畫由美國陸軍設置一航空線從美國達亞洲巴拿馬及阿拉斯加陸軍部之航空局贊助此項計畫該陸軍委員會爲設置此項航空線已一致主張另撥欵一千五百萬元專作建造軍用飛艇之需航空局擬先試騐三日以飛艇飛渡坎拿大而至阿拉斯加如試驗成功再繼續飛至亞洲再行試騐以决定設置在亞洲大陸之飛行路云 
[十日倫敦電]  
　　據白宮醫官格來生氏今日宣布威爾遜總統仍未出臥房醫官不許其處理任何公事惟病情大有起色 
[十日倫敦電]  
　　據正式布告英王佐治已批准和約手續完畢 
[九日里昻電]  
　　法國佔領軍司令曼琴將軍之更迭引起法國報紙及仍在法國之美軍將校不少之批評盛傳前法國陸軍總長威拉郎氏與曼琴將軍之休職極有關係惟有人力爲掩飾並指稱此法國老將之去係因美國代表團萊因河美軍司令因曼氏主張組織一萊因共和國意見不恊加以反對所致惟此説已經正式否認謂美國佔領軍雖不附和贊助德人建立萊因共和國之計畫然與曼琴將軍並無齟齬美媾和代表團亦並未迫曼氏去職云按當戰時由批丹將軍派往救援凡爾登者卽爲曼琴將軍迨一九一六年夏間在弗里留拒止德太子之軍接連克復佛克及道芒脱雨城尼凡爾將軍任曼琴爲彼之副官長而法國一般政客阻撓之迨尼凡爾之總司令一職由批丹接任後曼琴即與福煦將軍同在退休名單之内一九一七年夏間福煦將軍任西戰場聯軍大元帥特任曼琴爲新編法軍第十師司令該師後偕美軍第一第二兩師及法國摩洛哥兵一師突攻德軍於瑪恩河迫德軍退出查圖梯萊後曼琴用美軍第三十二師佔領氣明丹姆攻擊雷甕又去年十一月十一日倘德軍不簽休戰條約曼琴將軍將率法美聯軍於十一月十三日在路維爾之北進攻德軍本年春間正當過激派首領佩來昆在匈牙利佔據大權之前法人擬派曼琴將軍赴匈維持秩序以免過激主義勃發惟英人力持以斯末蓓將軍代之在美軍較高當局界内與曼琴將軍爲友者甚多如潘興將軍布拉德將軍等皆是而聯合國軍隊内亦多視曼琴將軍爲此次戰事中恊約國最良將領之一云 
[七日維也納電]  
　　在維也納之外僑奉官令一概出境現已有八知人啓程赴東加拉西亞聞當局正在預備增加外向之火車以便外人迅速搬出維也納之人口雖因此減少然據人口統計足見當地奥國婦女近來之生產力頗爲增進計九月份產出之小兒較去年同月内多八百人而死亡者則少七百人維也納大學醫科學長蘇羅門博士宣稱該校所有醫科學生現在必須習烹飪科俾能實行烹飪以期於開方製備食品時不致錯誤據最近不達配斯多電稱弗立特奇氏已請該處共濟會會長將彼之名氏除去於該會會員名籍因有會員數人贊助共產黨政府而彼不願之故 
[七日維也納電]  
　　維也納報紙載稱羅曼尼軍隊於退出西部匈牙利時大肆搶刦共刦去機器一千四百餘件云 
公電 
[譚延闓等再反對張敬堯礦電]  
　　各報館均鑒前聞張敬堯將湖南全省礦產私向英工程司葛某抵押延闓等已於沁日通電反對計荷察及頃據確報張氏將全湘礦權抵借外債三千萬元只待實業廳審議草約呈復即實行復與美商結約合辦白鉛鍊廠先交定銀二十萬兩是張氏盜賣湘產私借外債均已證實果使奸計得售吾湘淪胥即在旦夕生死相關决難坐視應請軍府一面急電北廷勒令廢止此項私約一面電英美兩使轉告英美商人勿與簽字聲明未經湘議會通過凡張氏私訂之約一概不能生效並望諸公一致主持以伸公憤如果張氏悍然不顧必欲肆共毒謀即係有心挑釁和局破裂咎有攸歸延闓等保衛桑梓職責所在惟有盡其力所能及圖最後之對付而已迫切陳詞伏維鑒察譚延闓趙恒愓林修梅張翼鵬林支宇宋鶴庚廖家楝魯滌平謝國光羅先闓劉大剛李　珩吳劍學李仲麟張輝瓚蕭昌熾陳槃祐周則范田應詔張學濟蕭汝霖林德軒胡學紳周偉蒸印 
[湘籍舊國會議員通電]  
　　各報館均鑒查張敬堯入湘以來迄今二載病民　國罄竹難書迭經全省公民一再聲罪致討并詳列罪狀請願和會代表列爲專條萬惡昭彰神人共憤詎張氏怙惡不悛倒行逆施必欲將我三千萬湘人陷於萬刼不復之域前次私售湘垣紗廠馬路陰謀破露幸未告成乃欲　未盈野心不死今更以全湘官礦悉行托英工程司葛某抵押外債三千餘萬訂約二十六條警訊傳來令人髮指竊吾湘礦產豐富當此實業競爭時代非僅一省利權攸關實全國命脈所繫張氏此舉直接旣陷我桑梓間接復陷我國家執中等忝膺代表職責所關誅惡鋤奸惟力是視除函請護法政府嚴電北廷立即罷斥取消私約外特電告中外人士所有湖南各處礦山無論公產私業已開未開無論何人凡與私訂各約我湘省人民誓不承認并懇愛國諸公一致維持用申討伐不勝迫切待命之至謹聞湘籍國會議員李執中等同叩印 
[蘇人反對以公債押欵電]  
　　北京大總統國務院鈞鑒近日盛傳政府將以八年公債抵借某國鉅金而抵品實爲田賦聞之不勝惶惑嘗見閭里之間富家中落車馬器物斥賣漸空雖承先義虧而救貧衆諒浸至典質田宅則交親共唾爲無良且淫戲豪博猶無已時窮餓喪亡不待終日國之與家何以異此况土地實權人民公有政府地居公僕何能擅以與人伏乞念民意之不可侮國脈之僅存深籌止謗之方勿致噬臍之悔雪涕陳詞伏祈鑒察蘇屬士紳潘祖謙尢先甲吳蔭培邵松年俞鍾頴宗舜年瞿啓甲丁祖蔭蔡璜費樹蔚等叩文 
[蘇議員反對八年公債電]  
　　北京大總統國務院鈞鑒報載八年公債將歸中國交通兩銀行承受轉抵某國並有以田賦爲據保品之風説羣情驚駭三吳尤甚政府卽不顧人民亦何致自取滅亡查發行公債約法自有規定苟非經正式國會通過全國人民萬難承認籲懇迅令取消藉釋羣疑不勝迫切待命之至江蘇省議員孔昭晉金樹芳宋銘勳錢鼎馮世德 
國内要聞 
[北京國慶日之學生大遊行]  
北京學生鑒於北京空氣惡劣人民對於國慶觀念薄弱於是决定舉行慶祝典禮共分三種手續一發紀念麵包二分布傳單三游行演講麵包籌備已經多日總數共十七萬事爲警廳所知禁阻各麵包房定做不料漏記三家學生遂向此三家定做有一家做七萬枚將次送出時被警察看見又見麵包上有種種圖章遂一面將七萬麫包扣留一面開軍警聯席會議派人到學生聯合會疏通先要求取消用打破軍閥勞工神聖犧牲等圖記學生不允後幸軍警聯席上取决維持秩序不加干涉八個字當將所扣麵包如數送還國慶日早十句鐘即見滿街學生手持小國旗及分發麵包之隊伍又有各種旗幟如慶祝國慶平民萬歲德謨克拉西萬歲等類接麵包者非常踴躍欣忭歡呼聲萬歲聲唱歌聲演説聲閙成一片的狂熱沿途無甚阻礙惟有學生數隊遊至天安門時軍警不准南北通行（天安門前駐紥第九師軍隊）學生定要通過雙方衝突後經警廳派員調停始告解决時警察總監吳炳湘亦巡閲到該處故獲無事當時學生約有六七百人遂當場在天安門前開始演講聽者近萬人不一時各處散完麵包之學生皆一律遊行演講全城幾無處非學生游行演講團人數不下五千餘人演題除慶祝國慶外並有「尊重勞工」「婦女解放」「普通選舉」「打破軍閥」種種演講隊以天橋香廠一帶爲最多如中央公園亦有九隊至晚十時方散晚上有一隊小學生約四五十人高唱國歌高呼萬歲該隊係北大學生臨時在公園所組織如已受同一訓練者公園及全城各處之學生散布傳單共計二十餘種約三十餘萬另一消息云前日學生巡行演講參預者共二十八校三千餘人發出傳單三十萬張並分發麵包十萬枚聞事前先由各校長陳請敎育部會商警察廳以慈善性質爲言故遂照准各組學生游行各處頗有秩序演講時精神振作秩序嚴肅警工擔任維護並不干涉惟正午因欲通過中華門爲軍警所阻因中華門原有九師兵駐紥本已不准通行學生堅欲通過致小有口角警廳先派警官二員勸解吳總監適因巡閲經過該處又親自勸散遂寢事一日之間未會發生事故六時許各散歸校 
惟據某報所載則當時確有小衝突情形如下前日國慶北京學生聯合會各校在城内分組游行慶祝並分散麵包與貧民其第十三組係高等法文專修館學生該組行至中華門軍警排列阻止前進同時有北京大學一組亦到均被阻止當有數人出而向軍警理論内有王君世仁係法文專修館師範科學員被一長袍大褂者以掌擊其面聞此人曾自稱爲吳總監後隨警士二人即令警士捉王君入廳行时警士以手挈王君頸並用拳擊其腰部以致王君受傷入廳未久警士又推王君出廳謂總監呌你出去王君云總監命你們捉我至此爲什麽又要放我警士不理强擁之出蓋是時又有幾組亦齊集中華門前並隨至警廳門口警察以人數太衆未敢捕捉且將王君放出聞王君昨已往醫院騐看傷勢矣又一消息北京學生於國慶日出發講演並分散麵包於平民聊作紀念詎北京大學學生游行至中華門時忽被軍警阻止不令前進是時適有高等法又專修館第十三組分發麵包團行抵司法部街得悉此事即派人前往調查屬實乃本互助精神前往協助交涉多時不得效果是時即有人主張散佈各處講演乾衆皆贊成正當分散講演之際而此毆人致傷之事發生矣王君有函致報館自述被擊情形甚詳 
[天津發生慘劇後之談話]  
國慶日天津學生界大游行被警察毆傷男女生交涉未有結果一事已詳昨報至十一日上午十時各界代表馬千里諶志篤時子周伊素忱張忠義李鴻愷劉錫三陳泮領王秀英徐和卿二女士共十人同赴敎育廳至時先有本地巨紳寗星普李星北劉渭川在坐首由陳君錫三詢以昨夜見省長情形寗星普曰楊廳長本屬目不識丁之人且知識腦筋又極簡單倘有好輔佐或不致出此意外之錯謬今日旣演成此劇惟有令其去位以平民憤倘得諸君讓步尤爲幸甚劉渭川曰楊本無知識所以有此錯誤然我三人（寗李劉）已共活二百餘歲故敢在諸君面前討情請多讓步馬千里君答曰三位與楊以德非親即友然余知必能主持公論自彼蒞任以來所有一切橫暴行爲眞堪髮指彼進一步此退一步不得謂不忍耐而此次慶祝彼竟縱令警察毆傷男女學生以及公民人等此種人若再留爲行政長官豈非我津大害是以必須將其驅逐出境諶君志篤曰楊以德屢有非法行爲我等均置不理此次爲國慶大典人民理應慶祝乃竟遭警察毆傷實爲亘古未有之奇聞若無圓滿效果必不干休時子周云此次衝突諸君須認清題目楊以德旣反對慶祝即爲反對共和凡有破壞共和者就令褫職亦不能蔽其辜非盡法嚴懲不能洩天下公憤寗星普云我等昨見省長業將此種情形報告省長以雙方皆須調查倘得確實情形必予嚴懲李星北云無論如何辦理學生須先上課莫將此寶貴光陰虚擲此次愛國行動皆賴學生提倡否則我輩尙在夢夢中劉君錫三曰偒以德本爲向來摧殘共和之人若不去之恐共和國家將由若輩斷送寗星普曰此次風潮固屬非去楊不可然我等辦其一不能辦其二倘辦到去職即不能再辦懲罰馬君千里曰雖云辦一不能辦二然彼若不去職天津必有不安伊君素忱云楊以德旣屬腦筋簡單又爲人地不宜苟將其嚴懲非僅此次風潮可平將來亦無事故談至此而王敎育廳長由省長公署回馬君千里曰警察廳長曾否與廳長偕來我等甚希望與彼談話王廳長曰彼未曾來我到省公署本有他事並非爲此事而去馬曰現聞有人專揑洋廣貨商號之名遞禀警察廳對於學生加以罪名王曰予見省長時曾爭辯此事此次風潮非僅學生確係各界公民共同動作業蒙省長允予調查倘得確實情形必加重辦劉渭川曰此事仍請諸君讓步方好辦理馬不可諶君曰我等一面候省長辦理一面進行辦法否則不過敷衍而已伊君曰日昨本云今晨必有圓滿答復何以尙無辦法寗星普云去楊固屬正當辦法然我等無此權力只可聽候省長辦理王廳長云昨日各團體慶祝均係好意然旣出變故祇好化解勿再造成倘寗李劉三君不勝　解可再請出幾位時君子周云此事勿須再邀多人不過各籌方法而已馬千里曰楊以德到任伊始即解散各界聯合會我等并無一言嗣文設法取消學生聯合會報仍忍受之似此種種是否皆係讓步之處此次倘再隱忍則將來食與睡亦須得其允許矣甯非笑話李星北曰此事關係甚大必須斟酌行之因各人均有身家王廳長曰停課一舉須要斟酌而行萬勿僅有學生動作時子周云學生首先提倡者因其所受敎育皆係愛國之事然各界人士亦未嘗無表示將來廳長自明云云談至十二時仍推寗李劉三君赴省公署請示辦法十二日仍在敎育廳答復 
昨晚探悉警廳方面擬召集各學校校長研究取締學生方法各校長遂於事前自己另開一緊要會議其結果以某廳長自蒞任以來種種激生事故令各界爲之不安敎育商業無不倍受影響據警察廳布告此次八月節收帳減成而學界之風潮時起皆輿某廳長根本不能相洽於是一致决議向省長提出請願撤換該廳長以安人心已推定孫子文君等數人爲代表謁見省長面陳一切 
昨日天津生計維持會在警察廳開緊急會議紳商到會者五百餘人楊以德未到場有丁振芝代表會長登台報告學生團因國慶紀念日出外游行不服指揮毆打巡警撕破警官衣服包圍警廳并由袖中出禀帖一紙欲用各界名義在省公署呈控大家如贊成者即行起立當時起立者僅五人乃又變計令大家簽字不簽字不許出廳旁有一小門兩邊皆密排保安隊迫令簽字當時被迫簽字者又有十餘人各紳商見有强迫情形遂憤然一擁而出 
[關於蒙藏之外訊]  
中美新聞社九日京訊云謝米諾夫於十月九日率布里雅兵一千六百人到恰克圖旋復侵入蒙境直至烏登爲止按謝氏名爲歸沃木斯克政府管轄但自數星期前該政府似無力擊敗過激派之形勢發現後謝氏即獨立行動共附屬於彼手下之日本軍官贊助謝氏此項舉動駐庫倫俄領事以謝氏現有從烏登進至庫倫之勢已電致沃政府請阻其進行蒙官方面預備以兵力從事駐庫長官陳毅電請政府飭邊防軍之第三旅及第八團立即開赴庫倫以厚該處兵力北京方面對於此事雖頗以爲慮惟料如果開釁蒙古騎兵訓練精而器械良足以制勝謝氏之軍隊也 
通信員接到關於謝米諾夫活動之西比利亞消息謂謝氏所轄境内情形殊不見佳謝氏自始在貝加爾湖方面活動其効忠於沃木斯克政府純爲表面的而以科爾恰克氏能統一全國爲準自數星期來沃政府對於過激派之戰事漸見失敗謝氏即自由行動以期促進其自己之野心謝氏爲布里雅族人抱有設一大蒙國之志其部下之日軍官贊助之因此陳毅與北京政府頗爲不安但外蒙人民殊不喜謝氏及其部下所屬之哥蕯克人布里雅人日本人以及貳心之蒙人故極願用武力與之相抗且力亦足以抗之謝氏部下旣乏訓練又乏軍器人數不滿兩團在一交通延長之線與出没飄忽之蒙古騎兵作戰勢必失敗也 
本年夏間政府派蒙王烏魯來莫查布赴西藏調停藏事近政府接其報告謂川藏疆界未經最後劃定之前應以察木多爲界線目下在該線之西及西南駐紥之川軍及其他中國軍隊應照現約之規定於十月一號起三星期内退入華界云云此問現正預備開川滇甘三省代表會議以期决定中國關於藏事對英國之最後政策此會議將由外部召集預期將延長一個月其討論要點如下（一）對於藏邊之防務（二）中藏劃界問題（三）允許西藏自治之方法外問所傳雲南續派兵至藏邊助防之説不確據通信員所知政府不欲爲挑怒藏人並使英人爲難之行動於外部會議及英使館談判未終結之前政府對於川邊將純取防守政策云 
[京華短簡]  
某方消息東海對於和局未敢稍忘故向某閣員云余籌劃和局費盡千辛萬苦詎料仍閙到停頓兩字殊令人傷心如此次謀和果歸無望余决意引咎辭職以謝國人惟東海辭職間題已成口頭　恐於和局前途毫無果效也 
政府邇來所得湘南報告咸謂吳佩孚形勢不穩故某鉅公條陳政府應准吳師長帶兵北返以免吳張發生衝突但政府方面照准與否刻尙未悉 
昨日國務會議關於新銀團問題略有談話除電令徐恩元赴英外其他無所决定次爲將以命令撤銷福建清鄕督辦機關次爲授與日本法部次官林木喜三郎一等大綬嘉禾章又次爲赴日海軍觀禮委員經費減爲一萬元又次爲接引俄國華工將在斜米伯拉金斯克站設一招待機關經費由俄政府支出 
昨日（十一）公府軍警例會聞王懷慶吳炳湘馬龍標王達等均蒞會與議據聞討議之件一爲秋節與國慶日已過應將無形戒嚴手續取消一爲責成各區署加派偵緝查拿在街市散佈種種謠言之徒 
日昨政府接駐日莊代辦來電報告駐日瑞士公使抵日連日與該使交涉將交換中瑞商約手續一切辦理完竣請求外交部鑒核 
外交部昨准駐京意公使照會請政府於關餘欵内酌量協助廣東蠶絲研究會若干以爲救濟該會之用并謂將來該會實業之發殿與中國經營實業上之經濟大有關係 
參謀次長陸錦自贓案發生已經滿城風雨雖有馮河間從中維持無如衆怒難犯陸氏深知個人地位不穩故决意向總統提出辭職書懇請開缺俾免日後演出特大風潮據公府方面人云如陸辭職必可邀准政府昨致現駐丹麥顏懷慶公使電略云我國刻下雖未補簽德約然對於該國取消作戰形式已竣惟德人對於我國究何動作殊堪注意希執事從詳電告以備作研究外交問題之參考 
捷克新共和國及希臘諸國要求與中國交換使領締約通商因領事裁判權問題外交當局已堅决駁復暫緩訂約一切概照無條約國人民待遇條例辦理並已通知諸國矣 
馮玉祥致中央電云職旅駐守湘西餉欵不繼困苦不堪言狀旣經屢電禀陳鈞憲統籌全局早在熟計審思之内而旅長才力竭蹶實處跼天　地之中滬上之和議未定前線之戒備仍嚴目兵等爲國服務國家方資其捍衛旅長何人敢坐視其枵腹從公守衛國家籌餉養兵原爲有用委任統兵者訓練撫循耳非令其飢餧困厄禦亂當此國家艱難之際負此重責而不能設法以濟其艱自問殊覺難安然目擊地方之凋敝無羅掘之可言而一餉無出又難無米爲炊古人飛蒭挽粟尙有地方之協濟而今各方並困斷難從井以救人此所以束手被困不得不再四呼籲也但不飢餧國家之兵士即是免旅長之罪戾千萬設法籌撥以紓涸　臨電馳驟不勝迫切待命之至旅長馮玉祥叩印 
[中國鐵路工程及機械統一説]  
　　中美新聞社譯密勒評論報云中國政府近擬將本國各鐵路之機關車車輛路用信號鐵軌橋梁枕木水泥工程等等全歸統一并定一標準故請有美英法日四國顧問員相助爲理此等顧問員將於年底前到京十二月間先開一初步會議顧問合同一年爲期彼等在中國時須以全力研究此要務交通部於兩年前實行統一各鐵路會計及統計法後成績殊隹故决計再統一工程及機械於一九一八年一月間組織一鐵路技術委員會希望於一年之内此委員會得各國顧問之熱誠贊助能草定一種計畫以立中國鐵路統一之基查此鐵路技術委員會與美國之鐵路工程協會英國之商部（此就關於鐵路利益之方面而言）法之國際工程會或日本之鐵道院性質相同於中國鐵路前途極有關係惟其成功須以具有利益關係於中國各路之外人肯贊助施行此種改革爲準鐵路工程及機械標準劃一後利益多而且大一則各路車輛於各政府鐵路可一律通行則運輸便利且可減少閒散之車再則客貨價目歸於一律旅行公衆極爲便利再則材料劃一後可節省路務經費及維持設備品之費至於各路所有材料及對於特種工務受有訓練之用人可以互相交換慧距離之開行可以促進速率等利便不勝枚舉該委員會自設立後即從事搜集中國及各外　關於鐵路各項材料統一之報告又徵集各路工程師機關車監督及營業總管等之意見現已接到此種説帖不少將來即提出會議作研究之資料研究之結果則條陳於交通部由交部核准後正式頒布令現有各路及將來造成之各路一律遵行不得破壞此統一標準制度委員會分爲四部卽總務部工程部機械部營業部總務部專管各路工程師之資格與其升遷及薪俸等工程部專管橋樑軌道路基隧道枕木三和土及水泥工程等之統一機械部管機關車及車輛之標準與材料性質之决定等營業部管車輛之行動及信號與信號器具之標準劃一等事該會第一委員長爲中國鐵路大家詹天佑君詹君於八閲月前逝世後繼任者爲交通部技正孫君孫君於中國造路經騐已有二十餘年副會長爲津浦鐵路會辦兼總工程師俞君書記長爲施君其各委員均有鐵路經騐人物除常川駐會辦事者外又以全國各路總工程師機關車監督及營業總管爲非常駐委員此等委員祇須於北京開會議時到會參議查此委員會之組織發源於一九一一年之鐵路國有政策日本於一九○六年實行鐵路國有後旋即施行各項路務及建築上之統一其結果則路務之效力增加政府之收入亦增加然則中國何以不於彼時實行此必要之改革乎曰此則因中國各鐵路建築之情形特殊故也（未完） 
[吉省警備隊護路議作罷]  
東省鐵路在郭兼督辦時代凡吉省界内沿路各站向由各縣派縣警站崗保護後因縣自爲政不能劃一乃擬調警備隊兩營每營三百人計共六百人爲各站護警特是項警備隊原駐地點如延吉磐石各處防務緊要軍潮起後尤形吃緊沿邊所駐警備隊又不能移調今因樺甸匪勢正盛又須用此項警隊以防之查警備隊原由警務處節制現在四顧形勢實不能調駐各站乃禀請鮑兼督辦擬將警備隊作爲東省鐵路各站警之議作罷業蒙允准並由鮑督辦分咨中央并令沿路十縣所有移站縣警仍行駐護以維現狀 
[廣州通信（平）]  
和戰問題之各面觀 
近日西南軍府對於和戰問題尙未有何等表示惟政學會要人則極力謀和日昨梁士詒南下已抵香港粤督署諮議梁某等至港便晤梁詢問粤東政局情形畢囑即返省與諸要人接洽此間咸謂梁氏此行係徐世昌馮國璋之托來粤疏通和議惟其成敗如何須視南方能否犧牲舊國會爲斷探聞政學會及桂系之意頗願抛棄護法主張以謀大局之統一已經秘密進行第礙於軍府之體面故未敢顯然表示日前各軍代表致軍府各總裁函謂十月四日曾開各省軍代表常會僉以大局日趨危險應即敦請鈞府即日召集軍事會議速决和議大計應付時艱業經一致表决贊成理合函請軍府查照施行云云其曰和議而不曰和戰者或亦傾向和平將來會議一致則南北兩方難免不以對人問題與條件問題互相交讓觀於唐紹儀辭職多日而軍府尙未有所决定此中内幕可以概見國會議員得此消息大爲憤慨决定本日（六日）開兩院聯合會討論和戰問題擬咨請軍府速將駐滬總分代表撤回示與北方決絶以圖根本解决而議員白逾桓等復擬致電各省各軍速定大計請軍府下令討伐萬鴻圖等提議請撤銷和會代表以圖根本解决蓋亦懼各省軍贊成犧牲法律問題也白議員等電文略稱北方無議和誠意已信而有徵今靳氏出組内閣靳氏非他即軍事協定簽押之代表以此人而斡旋和局即令王氏更換有何開議可言而代表諸公尙始終以求和局爲目的甚爲失策應請周覽輿情早定大計一致電請軍府撤銷和會下令討毁法賣國之賊云云萬議員等電略稱報載馮國璋到京徐馮段三人携手靳組内閣謀合皖直軍系爲一致其居心險惡昭然若揭常此之時我西南當局猶欲倚上海和會以達護法救國之目的和平統一之成功可謂大愚不靈之甚者矣近唐總代表派員賫辭職書及關防回粤唐君本苦心謀和之人自居南北交通樞紐之地苟非確知和議絶無希望何至决絶如此本席有見於此特提案决議咨請護法政府速將駐滬總分代表撤回示與北方决絶以圖根本解决云云同時朱念祖等亦致電軍府痛論與靳言和大 
 
 
 

Page 7

 
 
背護法初衷宜早與决絶未知軍府曁各軍代表究如何主張也近又據軍界人言北方一面謀和一面仍復備戰西南於此似宜有所覺悟昨軍府發出質問靳雲鵬南安增兵電云頃據報南安贛軍增一團又由贛州派出三團不日到南安復由省派四十九師來贛等語查迭接龔仙舟來電以南軍圖贛請爲阻止均經查明並無其事電復在案今贛省著著增兵究何用意除電飭南軍恪守防線母得踰越外即希急電撤阻以免牽動和局云云北方果無誠意議和則大局前途誠不堪設想已 
[粤聞紀要]  
　　童杭時報告孫中山之談話世界和平共進會前月因孫中山辭軍政府總裁職特公推童君杭時等赴滬挽劉童君赴滬後一再向孫誠懇請求孫始則辭意甚决繼則稍示轉　近童君已返粤該會會員及國會議員多向童君詢問孫意據童君述孫言云改組軍政府採多頭政治與民國約法規定元首政治本爲不合且總裁多不到粤雖派代表對於辦事進行諸多困難故余原始本不贊成即擬辭總裁職嗣緣國會議員挽留故不得不犧牲個人意思勉遵國會多數意旨表示不辭而已至辦事上仍難積極負責今兩年以來徒掛虚名毫無實效自問其覺無謂故此種總裁辭與不辭無足輕重現諸君恐政局上及制憲人數上或受影響以爲余似灰心護法矣孰知余並不灰心護法且仍積極護法心求員澈主張然後已即制憲人數决不致受影響蓋余辭職有兩種意思一因國會議員前曾函推余赴歐美余因著書未完成旅費未籌足故暫緩行今著書已脱稿一俟籌備旅費即擬起程對於世界各國説明我國國會完全恢復之必要祈同爲公道之主張二因滬上和會將重開余擬以國民資格要求和會提出一個條件即國會必須完全行使職權不得稍加制限是也若仍掛總裁虚名即倚一偏諸多勿便不如辭去純以國民資格較自由也現承諸君仍再三誠摰挽留余當又暫不再表辭意以尊重國會及各方挽留者意旨但在余看來此種總裁雖掛虚名對於護法前途實際上毫無裨益云云 
　　各省軍代表之重要會議十月四日爲各省各軍代表常會之期由貴州代表李世榮湘西代表姜玉笙提出議案五條（一）本辦公處須議訂一定規則以資遵守並請軍府存案議决一致贊成當推舉趙世鈺李世榮姜玉笙三人爲起草員限下星期三提出討論（二）同人等如有意見發表請於每禮拜三或禮拜六前二日送交辦公處以便彙列議案預行通知届時提交會議議决一致贊成（三）大局日趨危險同人應卽同心協力敦請軍府力謀振作并催召集軍事會議速决大計議决一致贊成推趙世鈺李世榮姜玉笙起草即日函請軍府查照舉行（四）據民國八年九月二十九日粤中報載軍府第二镒收入關餘四十四萬五千兩折合港幣七十七萬餘元同人等應即函詢軍府有無此事又敵僑財產現存若干均應如何處置並要求明白答復議决俟開軍事會議時於會議席上當面詢問暫緩函知（五）議案討論終結如係全體表决即以全體名義具體發表不必以各省各軍代表名義籠統稱之如未經全體表决而得有若干人贊成者即以若干人名義發表不必拘於全體决議臨時斟酌 
　　政學會派之議和主張唐紹儀辭職特派秘書黃日光携帶總代表關防委任狀等回粤呈繳軍政府各情已誌本報近國會議員新新俱樂部照霞樓褚寓各派與各省各軍代表紛紛請求軍府請即准予辭職并將分代表撤回佈告中外撤銷和會在外間推測亦以爲和議决無希望惟據政學系之國會議員韓玉宸由京到滬昨復由滬來粤於南北更換總代表一事有密切之關係據聞北總代表决換龔心湛南總代表擬舉岑春煊且謂龔爲岑之舊僚彼此感情甚厚或對於和議前途可抱樂觀深望數年糾紛由此解决云云韓玉宸到省後政學系諸人連日分向各方疏通意見俾正式提出國會請其通過 
[敎育家紛紛抵晉]  
第五次全國敎育會聯合會定十月十日在晉省舉行敎育部所派代表及各省區代表業巳陸續報到約有十餘處姓氏如下敎育部代表鄧萃英張繼煦徐鴻寳吉林代表黃書紳奚秉初直隷代表劉烱文楊桂山劉綬曾北京代表陳寳泉孫壯江蘇代表郭秉文沈恩孚莊俞山東代表賈迺寛郭葆珍　寶庚安徽代表劉道章江辛馬德驥章渾甘肅代表水梓王天柱裴正端京兆代表王藎蔡以觀李𢸰榮申廣義雲南代表丁其彥顧品端陜西代表王霆宣康樂山黑龍江代表王福維蒼明順奉天代表李樹滋李端吳景福敦享文廣西代表葉光　南洋荷屬華僑代表熊理浙江代表經亨頣計宗型熱河代表沈默宣本榮江西代表宋育德符鼎升吳樹枬廣東代表陳其瑗葉覺邁綏遠代表榮祥任秉鈞福建代表鄧萃英林烱鄭貞文山西代表馮司直張秀升蘇體仁除各省區代表陸續蒞會外其因參觀前來者聞亦甚多昨日來省者有美國大敎育家杜威博士及其无人女公子等並偕同北京大學敎授胡適北京國立大學校講師萬兆芝聞杜博士此來係專爲講演世界最新敎育學説胡則任翻譯並聞前敎育總長張仲仁及馮前總統之公子亦擬來晉參觀張仲仁在此參觀後更擬赴山東曲阜參與本年聖誕大成節之盛會 
十月六號下午五鐘學術研究會開會閻督曁各長官各聽講人員相率入席首由石玉如君講大學在親民一句大旨謂自朱子改親民讀爲新民之後深失大學本旨王文成公謂仍宜讀作親字理由列舉於後（一）親字有絶大精義（二）新字有絶大流弊人之視天下猶一家中國猶一人者即含有親字之義而最重要者尤莫如對於家族發現於父兄者至爲親切故親民大義即從孝弟中推出（三）親民之證據大學之書成於曾子大學之道肇自堯舜曾子彙粹堯典克明峻德一章之意而歸結於一親字（四）親民之方法在於誠求康誥曰如保赤子心誠求之雖不中不遠矣誠能誠求不患作不到親民（五）親子能包括新字（六）新字不能包括親字無論何物因其親即能時時使之新惟其新則不能時時使之親新字流弊至極處即爲作僞云云次由錢知事竹坪陳述研究所得之致亡原因與救亡方法大致就熱心毅力四字推閳謂果能於此四字身體力行即足爲救亡方法末由虞敎育廳長趙實業廳長代督軍報告此次敎育聯合會各省來會人物督軍囑豫備招待復宣言曰此次敎育聯合會在吾山西開會各省來會人數諒必不少惟吾對於目下之過渡敎育辦法殊抱悲區然座人士如於敎育素有研究者不妨開具意見送交虞敎育廳長處設法編成議案豫備提交大會討論雖不能必期遵行總可藉以表示一切千萬勿負此機會爲要云云言畢時己七鐘遂宣告散會 
[九江近事]  
自粤軍逼近贛邊消息喧傳後人心頗爲浮動陳督戚省長爲鎭定起見特佈告全省人民謂近有不逞匪徒希圖煸亂擾害地方一經拿獲定即槍决回憶贛邊停戰經年人民安堵此種佈告未知人民將作何感想也江西菸酒公賣局近在九江設立菸類稽征所並委周毓華前來開辦聞該局咨行潯關税務司後巴税司已去函反對大致謂洋商請領三聯單須具結本管領事官再由領事簽字而後咨各關監督查驗似無偷漏可言所咨九江稽征所之第一第六兩條本税務司未便承認云云此事未識蔡局長如何對付也 
九江聖約翰學校全體退學風潮現由聖公會會長李楷臣出任調停不革學生一人所有損失暫行擱置故學生來校者已有二十餘人業於前日上課其餘學生亦正陸續趕來聞聖公會擬俟該校原狀恢復後卽將高監督撤換 
駐贛蘇軍第十九師吳團長日前電潯商會略謂敝師回防在即食米除百包運寗無陸部照請放行該會旋覆以放行之權係在軍政兩界請逕電軍民兩長辦理昨又得該團長來電謂旣稱無放行之權現米已來潯即存在該會云云似含有故意爲難意現聞該會擬將往覆電稿呈請吳帮辦核辦 
國貨維持會員中秋日在能仁寺演説分贈國貨品南潯鐵路坐辦張毅准日内晉京面謁李總理陳述該路財政困難及車機腐敗情况商榷補救方法 
潯陽道尹傅春官昨日晋省祝陳督軍壽並爲前貧民工藝廠廠長萬和悦被人誣控案向省長解釋一切 
[皖學界之雙十節]  
國慶紀念日省垣各行政機關僅懸旗結彩以伸慶祝蓋因國務院來電不允慶祝之故商界亦祗懸旗惟學生聯合會大有興味再四要求游行官廳始允於日間舉行但晚間提燈仍未准行故晚間祗有聖公會聖保羅及座堂兩學校學生提燈遊行各街市以資點綴耳是日早間八時由學生聯合會函知各校學生在公共體育場集合開會游行冀以喚起愛國觀念其開會秩序（一）奏樂（二）向國徽行（三）鞠躬禮（四）三呼民國萬歲（五）出發游行城内外其游行路程自公共體育場出發走姚家口同安嶺轉軍署上三牌樓四牌樓及西街下司下坡出西門至大觀亭進同安門走前街轉五巷口狗兒山繞河街進南門走正街轉二郎巷高井頭錢牌樓至菜市街走狀元府風節井回公共體育場散隊歸校沿途由童子軍維持秩序並有演講員露天演説至午後四時始畢 
[杭州快信]  
第十師司令部移設杭州已指定新市場督署右側前交涉公署間壁房屋内辦公 
杭關監督沈爾昌昨乘晚車由滬旋省 
蘇高審廳民庭長蕭敏昨來杭謁見高審檢二廳長菸酒公賣局昨接朱局長津電已出京准十六返署寗波警察廳長嚴師愈昨奉省令與省會第二區警署長王鍾秀對調 
觀潮日海寗遊客　集督署特派稽查員張某陳某到地彈壓昨已旋省報告 
[南京快信]  
贛陳光遠電李督據贛南鎭守使吳鴻昌電稱滇軍雲集南雄聲勢浩大如何防禦乞示方略李督復電云據岑西林來電和議正謀進行萬無進兵之理切勿聴信浮言滋生誤會云云 
李督近對於和議仍持冷靜態度院昨來電請設法疏通張耀曾谷鍾秀李督電允照辦 
何恩溥由京返寗後聞和議仍無新發展李督頗爲悲觀昨又請鈕傳善陶家瑤等赴滬設法疏通 
雙十國慶日駐甯英美日各國領事曾至軍署祝賀李督齊省長於昨午特赴各領事署答拜以表謝意 
江寗鎭守使齋夑元調升滬護軍使早已内定現聞因和議停頓一時仍難發表 
李督連日在參謀廳開軍事會議冬防佈置已議决淮揚海州蘇常各鎭守使均已於昨日遄回防次 
錢議長因齊省長不允召集常年會已於昨日返蘇今日合祭關岳李督黎明親往主祭少校以上軍官均參與行禮 
財部派參事李士熙來蘇清理蘇省官產事宜昨抵寗菸酒公賣局長文龢對於菸酒税收力謀整頓昨又派科員徐履中劉朝楝等分赴各區切實調查整頓以清積弊 
通海鎭使張仁奎因送李督眞金　袋被斥請假回籍新委造幣廠長王克均定本月下旬來寗接事前任武廠長瘋病已愈趙總務科長昨電津促其來甯辦理交代以清手續 
地方通信 
[鎭江]  
　　沈偑貞入道德會鎭江世界道德會自添設女子徵求部以來各地女子報名入會者甚衆大名鼎鼎之沈偑貞女士刻亦由贛來函自請入會并謂伊現在各省組織婦女生計支會一俟由贛返京會務稍閒即行來鎭接洽云 
　　國貨負販團成立城外楊家門穆源學校内附設之貧兒國貨負販團曹君麗清等所創辦已於昨日成立先期東邀各界參觀故到者頗衆聞負販生准於十一日起上街交易云　　棉紗業之决心鎭郡棉紗業對於抵制事甚力無論何人報告有私進某紗者由公會賞銀六十兩日昨又在紗業公會開會議决致函上海各莊客拒絶採辦某紗以表决心 
　　夜半狂風驟起鎭郡自十一號晚狂風驟起房屋震動老樹爲拔幸時在夜半船隻均已停駛停泊三江口七濠沿江一帶之船隻雖走　斷纜者甚多然尙無覆没之禍至十二號晚間猶未靜息云 
[揚州]  
　　檢查日貨所存廢問題揚州商會長周殺人於十二日下午三時集各業董在會會議檢查日貨所之存廢問題蒞會者爲廣貨綢布炭藥各業董首由周會長發言請每會各業董均不全體參與殊失本會宗旨繼謂檢查日貨所存則觸於進日貨者之眼簾取消則爲名上之缺點究竟應否存在以待公决次炭業董戴靜山聲明不負日貨檢查所之職任次藥業董朱明中請取消檢查所次廣貨業代表陳楚謂最好存名去實次廣貨店裕豐和執事吳君言我業向業日貨速去檢查所以去障碍從而附和者則爲布業董事王某贊同者則爲藥水店某店東顧　業董楊佑則主張先向五師八中甲商三校長先事疏通結果取名存去實由周會長先向各校疎通而散未知如何結果也 
　　五師任校長訂期赴歐揚州第五師範學校長任孟閑現定於十一月二十五日赴歐考查敎育以資借鏡 
　　電請放行鹽船兩准運使段永彬因據鄂岸商人同發祥之請電詳北京鹽務署轉令漢口關放行扣留該商之輪運鹽引俾便運岸濟銷 
　　縣役敲詐之宜究儀徵縣知事姚炳熊自到任以來於烟禁極爲眞認差役不免　緣爲奸十二圩等處不獨稍有嫌疑者爲所敲詐即素無烟　之人亦遭欺負動輒將人押至各旅館大則百元小亦數十元方得私和有體面之商界船主一經受欺祗得忍辱呑聲甚望姚知事有以整頓之也 
　　烟店組設公會本埠閩帮皮絲烟店年來日漸增多現各該號爲貫通聲氣起見特組設烟業公會於城内十三灣以資聯絡感情而謀進步 
[南京]  
　　蘇議員電京詢問八年常會期江蘇省議會民國八年常會尙未經省長定期召集曾由省議員田嚴東等函詢亦未得復該議員等又於十二日電詢北京内務部矣其電如下北京内務總長鈞鹽省議會法常年會每年一次會期限八十日以内今距年終僅七十餘日省長何故延不召集乞即電示江蘇省議員田震東等九十六人公叩 
[無錫]  
　　三誌軍民大衝突案八號晚軍士與救火會員衝突案詳情已兩紀報端十二日楊知事曾以電話與邑紳楊翰西接談雙方尙未融洽楊在事大爲觖望水警區長師蘭亭是日亦親訪楊翰西仍無具體辦法董團長仍未變其和平了結宗旨並親囑吳午亭警佐介紹至各機關分頭接洽現聞該團長以解决無方已於昨早回蘇禀復朱師長矣張營長清晨即訪市董事薛南溟磋商調解方法聞亦無甚效果救火聯合會方面昨日上午仍在事務所開會唐樓兩會長外有各段救火會會長會董會員等四五百人因抄送救火器物未齊用電話通知各段迅速抄單以便彙集造册并定今日十時仍行繼績開會此外因此案而牽連發生者則有第一第五兩段全體會員具函向會長辭職内有會員純以公益爲懹未領分毫俸給因救火而死則死於義務絶少遺憾若以血肉之軀與無情槍刀相搏則强弱勢異情有未甘等語聞他段尙有繼起爲同樣之辭職者於是各商戶及居戶等見救火會停止救火廣告又聞各段會員辭職莫不驚慌異常云 
[蘇州]  
　　裁撤印花税支局之消息蘇城印花税分處昨得省中消息謂財政廳奉部令以各省印花税支局歲費五十萬元雖經通令一再縮減本年度預算尙需三十五萬元故近有全行裁撤以節糜費之提議現正籌辦善後手續一俟妥洽即可實行　　迎護孫封翁靈柩松江鹽運副使孫多禔之封翁　柩於十一號由滬運蘇定十七號告窆靈柩過蘇時由前兩浙緝私統領蔡和林囑令駐蘇緝私第六營營長蔡和清傳集所屬正副隊長羅福堂張魯卿鄭少芝等率領各船長齊集胥門大碼頭以便護送至觀音山墳墓安葬並經蘇埠鹽商張惠生潘璧臣等備具禮物躬往祭奠 
[松江]  
　　時行病醫院一月間成績松江　間時疫流行及交秋令疫症未盡兼之雜症甚多貧者每苦無力醫治鄭子松張省三李芭香等有鑒於此籌募欵項在城内錢家白塲設立時行病醫院聘請上海寳隆醫院醫生焦湘宗傅炳南傅壯民及本地朱醫生文馨診治診金藥資概不收取貧病極爲便利兼之焦醫生等醫理精深奏效甚速以故來院求治者甚衆自九月三日開幕至十月二日一月之間除星期停診外計共診治内科一千七百九十六人外科七百三十人眼科三百六十九人時疫三十六人各科合計有二千九百三十一人云 
　　市敎育會改選職員松江市教育會於十二號午開常年大會改選全部職員首由舊會長沈玉旋報告上年度决算次公决用雙記名票先舉會長結果沈玉旋得二十四票連任正會長張欣白得十七票葉伯廉得十二票各當選爲副會長繼仍用雙記名票選出評議員陳憲文等十八人始振鈴散會　　救疫醫院改組地方醫院松江臨時救疫醫院開辦已滿兩月現由主辦謝宰平等請由縣署改爲地方醫院延侯念言爲主任醫生另聘男女醫生四人定名松江醫院不受公欵補助主任醫生一職亦係義務性質内容分内科外科產科小兒科眼科耳鼻咽喉科及戒烟專科等並聞該院爲利濟貧病起見在規定門診期内到院就診者酌徵藥資免納診金云 
　　顏安校附設通俗夜校練塘鎭顏安兩等小學校校長杜樞現就該校附設通俗夜校凡志願入學者不計年齡槪予收納每晚六時半至八時半爲上課時期所授科目爲認字珠算尺牘等即由顏安各職員兼任敎授不另支薪現已組織就緒定本月十三晚開學 
[杭州]  
　　海寗觀潮見聞錄陰曆八月十八杭人謂爲潮神日觀者擁擠異常是日清晨大霧預料潮汛必大故往海寗等處觀潮者人數甚衆聞海寗潮勢高至丈餘波濤澎湃如崗巒之起伏頗爲美觀杭垣江干因年來海塘陸續修竣是以潮勢較平又是日有人在場分送提倡國貨各種傳單是見熱心愛國者　大有人在也路局專車聞於下午六句鐘由斜開駛回滬王叔魯盧小嘉各眷屬等則搭貨車回杭滬上青年會觀潮團亦乘夜客車返申十一日路局仍開專車於九句半鐘到斜惟乘客僅有二百餘人潮勢來時較遲且不若十八日之洶湧可觀云雜評一 
[楊以德與張敬堯（默）]  
　　今而後政府當亦知壓力與疏通之不足恃矣天津學生風潮之屢起爲反對楊以德也政府必袒護之至今日而風潮愈演愈　幾釀不可收拾之局不得已乃議撤換湖南軍民風潮之屢起爲反對張敬堯也政府必曲庇之至今日而風潮愈激愈烈幾有不可挽救之勢不得巳乃議他調此非壓力與疏通無效之明證耶 
夫至今日而始悟壓力與疏通之無效固晚然而恐尙未必終悟也何也楊與張未必果即撤調也楊與張兩事卽悟而撤調矣而其他各事又未必能悟也蓋中國事類於楊張者多政府罔不以壓力與疏通之手段應付之能望其一一幡然而改圖哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[學生總會電請撤換楊以德]  
學生聯合會總會致天津曹省長電云天津曹省長鑒雙十節爲共和紀念舉行慶祝果犯何罪楊以德膽敢縱警傷人實屬目無法紀望速撤換以平衆憤中華民國學生聯合會總會叩元 
[上海學生聯合會消息]  
　　致天津電（其一）天津曹省長鑒學生慶祝國慶果犯何法警察乃敢攔阻傷人執事如係中華民國官吏則請速撤楊以德以謝天下上海學生聯合會叩（其二）天津學生聯合會鑒貴處舉行慶祝警廳乃敢攔阻傷人實屬罪大惡極已電曹鋭請撤楊以德近日情形若何示復上海學生聯合會叩 
[致北京電]  
　　北京各國駐華公使鈞鑒敝國不幸法律失效權奸柄國名爲共和而國民所受这壓制較專制尤甚邇來北京政府益復倒行逆施不顧民意敝國國民忍無可忍不得不起圖自决茲特電請閣下轉達貴國政府於敝國合法國會未能完全行使職權以前勿再借欵及將關鹽税餘欵交與北京政府俾北京政府失其凌虐國民之憑藉貴國寶愛自由尊崇人道諒能允敝國國民之請以增進兩國之睦誼上海學生聯合會叩 
　　調查科開會十一號上海學生聯合會調查科開會到會者十二人主席同濟醫工學校周明梀報告二次開會均未到法定人數致不能將一切提議付於表决請衆討論辦法南洋路鑛代表孫驥方報告目下各校分會多未成立故無代表出席本科須函催速即成立南洋路鑛代表孫驥方提議以後開會人數過三分之一提議卽可有效通過主席報告本科成立後二星期内經過情形（一）致函九江學生聯合會證明江西縣玻璃抄莊劉春茂劉松茂號店主劉蘭馨君向上海王俊記所購之玻璃九箱均屬博山玻璃廠所製（二）致函浙江省立第一中學謂球　嚜會往某館調查確係日貨主任報告本科定每日四時至六時爲辦事時間届時各值日員均須到會下次常會仍訂於星期六四時至六時 
[天津學生事件之楊以德電]  
淞滬警察廳接天津警廳來電云警察廳徐廳長本年雙十國慶因地方不靖奉省長諭令均在各本校慶祝至期並不遵令各校學生及童子軍十人團救國軍等各種非法團體並大隊游行强借南操場開會慶祝演説本廳爲維持治安派員率警前往保護當有總指揮名義之馬千里當楊承認擔負無碍治安完全責任詎意該學生等不遵警章不服警察指揮用棍將保安隊警徐鳳祥頭部打傷甚重茲將各警官服裝撕毁各隊警受傷稍輕者尙有數人幸各警等均以文明對待並不還手旋該學生等即排隊游行沿路演説散布印刷傳單手執各種推翻政府均產主義出世對外先對内不出眞代議士不納捐税等名詞之旗幟沿途召集閑人約共七八千人團聚廳前儼有對敵之勢該馬千里亦參加其中指揮一切至晚十一點始自行散去本日仍在各馬路街市聚集演説至受傷稍輕各警士尙無大碍惟徐鳳祥現仍殘迷所有此次天津學生等非法舉動各情形誠恐遠道傳聞失實謹詳細佈達請即送登各報以昭核實爲感楊以德叩眞 
[回敎徒歡迎天津同敎志士]  
　　昨日午後四時旅滬回敎徒假某處開會歡迎北方同敎劉清揚與馬駿兩志士到者約二百餘人劉馬兩君相繼演説其大旨皆指陳中國回敎徒在敎育上與實業上努力之必要及對於國家與社會之應有義務議諭警闢聞者無不動容六時始散會 
[商業公團開會預誌]  
　　本埠商業團體昨接上海商業公團聯合會通造云敬啓者王揖唐君之覆函已於今日送會特定於陽曆八月二十一日即星期二午後四時開幹事評議大會討讑對付方法届時務希台從蒞臨勿延爲盼 
[寰球學生會請孫中山演説]  
　　寰球中國學生會定十月十八日（星期六）下午七時請第一任臨時總統孫中山演説題爲「救國之急務」孫民自退居林下從事著作此次講演關於救國方針必大有發揮欲聆偉論者可逕向該會素取入座劵云 
[清華及各省學生已抵美]  
　　昨日寰球中國學生會接到清華赴美學生代表陳長桐沈克非等及各省官私費學生自美國金山來信云八月中旬乘哥侖比亞赴美之學生均已抵美茲將原函錄下寰球中國學生會執事前者同人等於滬濱駐足時辱蒙貴會不棄招致甚殷隆誼高情無時或忘亦惟有勤修學業努力前程勉成爲有用之材藉副諸大君子之所厚望而已現同人等已於九月十一日安抵金山大埠一俟小作勾留即行分途上校雲天渺渺江海茫茫遙望宗邦道阻且長倘　大君子不吝金玉時錫南針則同人等幸甚矣用特奉聞專此鳴謝 
[大中華紡織公司開創立會]  
　　大中華紡織公司由聶雲台君發起招股已載前報茲已足額昨日下午二時借上海總商會開創立會到者四百餘人約四千餘權當由聶雲台君主席並推張則民汪昱庭二君爲臨時書記聶君報告公司成立經過情形略謂提倡國貨宜實興工業不能託諸空言比因時間迫促故單獨發起荷諸君之贊助不一月股本已如數招足九十萬兩機器已與怡和洋行訂定計細紗機二萬錠明年六七月交貨地點問題請由股東議决交付董事會全權處理後由籌備員錢仲孫君宣讀草章逐條由股東詳細辯論修正表决通過繼請票選董事並推舉黃任之王仙華俞希稷尹任先四君爲檢票員當衆開匭計選董事七人聶雲台四千六百七十六權聶潞生三千八百六十八權盛竹書三千七百七十二權蔣孟蘋二千八百九十九權任筱珊二千六百六十一權夏仲芳二千三百七十七權金錫之二千二百四十七權又監察員二人俞希稷三千二百二十權鮑咸亨二千八百八十四權末由主席提議添機增股案當場議决交付董事會全權辦理散會已八時矣 
[裕通股東聲辯未售日商電]  
　　裕源紗廠主朱幼鴻去年將叉袋角廠業售與日商近日又圖將閘北裕通紗廠及裕豐麵粉廠議價圖售經地方姚紳等反對事遂中止乃前日裕通股東朱榮光等電呈北京江寗各機關聲辯其原電如下北京大總統國務院農商部南京省長實業廳長鈞鑒上海閘北在租界之外而在通商口岸範圍之内洋商在閘北地產徧地皆是概由官廳照約發給道契執業故裕通紗廠開設之初即在香港註册爲華洋公司歷有年矣前由英律師代表租與華商寳豐尙未滿期現因金融困難雖有照原租約出頂之説尙無眉目更無售與日商之事姚之柺等不知是何居心揑詞電禀殊不知閘北果爲内地官廳豈肯給洋商道契乎人民自由處置財產營業之權利載明約法姚文枬等旣非股東何能妄行干涉現在　張爲幻恐有誤會用敢縷陳以明眞象再朱硯濤並非股東與裕通毫無關係併陳 
[交涉署中開提倡國貨大會]  
　　江蘇特派交涉公署於昨日下午三時在署邀集各商業領袖開提倡國貨大會到者頗衆楊交涉員勸各商實力進行勿爲外人操縱會議時間甚長議畢欵以茶點始各興辭而别 
[華僑回國採辦國貨之忙]  
　　日里棉蘭華僑所組南强國貨公司現由各股東議决改名寓華公司經理梁福屏自抵滬後即赴杭參觀陳列所事畢返申前昨兩日經華盛公司派友陪往本埠實業各工場商廠參觀以資考察現梁君擬於今晨乘滬寗火車轉道津浦前往京津一帶調查國貨產品及運輸情形俟考察竣事返申後卽當開始採運 
南洋泗水華僑藝林公司總理蔣以麟來申採辦國貨業已分别採訂計共百餘種後蔣君又赴寗波考查實業昨始回滬部緒裝貨手續甚形忙碌 
華僑聯合會同人因近來荷屬華僑組設公司遄返祖國採辦國貨如富華公司梁福屏等藝林公司蔣以麟等次第來滬故訂於昨晚六時在靶子路事務所設筵邀梁蔣諸君開聚餐會以表歡迎 
[西書同業焚燬剩貨]  
　　本埠西書同業永志會正副會長周生　李澤源等前於抵制發生時與諸同業誓不再進某貨數月以來堅持如故雙十節日將同業所剩之某貨一併携至西門公共體育場當衆燒淨盡以示决心 
[兩紗廠工人罷工三紀]  
　　楊樹浦三新紗廠及上海紗廠男女工人一萬餘人因米珠薪桂生計維艱要求廠主酌加工資以致罷工已兩誌本報昨爲罷工之第三日三新廠男女工人已由該廠主任磋商酌加大約今明日即可照常開工惟上海紗廠因做棉條紗問女工日夜班共七十二人（即甲乙兩班）以做工時異常勞苦要求照粗細紗問工人另加工資若干該廠主任（日人）不允下午特貼布告一紙在該廠門口略謂本廠條子間女工不法無理罷工牽動紗布兩廠一律停工甚爲可恨所有條子間甲乙　班工人一律開除所存工資半月速來領取云云現該廠開工日期未有所聞聞上海廠日夜出紗七十大包三新廠出大包紗二百餘包每包約餘銀七八十兩此三天内兩廠已損失銀六七萬金矣 
[漆匠議加工資主誌]  
　　本埠小南門外並大小東門内東街法租界紫來街等處各嫁妝店之漆匠近因米珠薪桂邀齊全體要求各店主加增工資已五紀本報茲悉此事經各工匠公舉代表徐進山等聯名投上海縣公署具禀後沈知事除批示外昨又委派科員前往調查眞相並傳諭該業董事着邀同各店主妥商解决復候核奪一百知照各工匠趕緊工作切勿聚衆暴動致干未便 
[電器工界之聯歡會]  
　　昨日電器工界舉行聯歡慶祝典禮下午二時開會到會會員及男女賓客二百餘人首由全體起立唱國歌次請童子部幹事童星門演説工人之志向青年會幹事徐可陞講工人之服務繼由孫中山之代表曹亞伯講中秋節之佳話徐季龍之代表徐伯健講工業之地位次由學生聯合會潘卓吾陳廉方諸君先後講畢益賽會聚君奏國樂同濟醫工校員蘇祖圭獻技術後欵以茗點攝影紀念閉會 
[豫園商業聯合會開成立會]  
　　邑廟豫園商業聯合會昨日下午二時在點春堂大廳開成立會職會員到者二百二十五人先由正會長張季生報告開會宗旨繼由幹事長葉錫昌陳述該會發起組織迄今成立情形復由評議長陳潤生陳述該會擬集資本販賣國貨及會員等製造國貨鈕扣情形畢請學生會劉振羣等十餘團體代表相繼演説救國要旨末復攝影茶點散會時已五鐘矣 
[人力車公會常會紀事]  
公共租界白克路華洋人力車公會昨開常會各會董會員到者達三分之二午後三時許開會由華洋會長向各會員宣布開會宗旨並議各會員臨時報告事略如下（一）由華會員徐文濤報告公會照會收數不符致起疑賣等事當由華洋會長面請洋會董（即捷成公司主）及會員包國香吳桂林與徐文濤當衆檢查其應扣之照會已如數交清絲毫無誤並在檢查簿上簽字爲憑（一）各會員報告被竊失車情形應如何設法取締以維血本（一）會議減去照會一成至原議車租仍照舊章不得對於車夫私行增漲價格以資體恤苦力以上三則經衆贊成議畢散會 
[菸商電請陜當道放行新貨]  
　　西菸水烟同業組立之集益公會日前接陜西某肅等省產地電信謂本年新貨中途運輸爲軍事阻碍云云滬地同業得電後恐來貨不繼昨日特邀同業開會議决由此問商號聯名電達陜西于右任總司令陳樹藩督軍各飭所屬勿使留難以安商業云 
[棉花市况之昨聞]  
　　我國所產棉花對外對内莫不暢達惟每年出口者以日本最佔多數蓋該　素不產棉之故近聞高麗亦將美國棉花種籽翻種今届頗著成效所以三日前由日本退回華棉八百包計陜西一百包通州七百包均係洋架子昨日已經武林安部東興鈴木等洋行售出矣陜西花價每擔銀三十五兩通州花價三十三兩至三十三兩五錢今歲　棉雖歉收但印度花與美花進口不絶價較通州與本花太倉等花衣合算棉紗價雖驟漲花衣價難望起色也 
[本月内之浙茶運滬數]  
滬杭甬鐵路自夏季起由杭之閘口車站陸續運滬箱茶之數至上月底止疊誌本報查目下統計運到箱茶已達十萬箱有奇其運數之發達殊出預料之外故茂順泰轉運公司在滬北另租棧房數間以資屯貨日來數雖稍稀然仍逐日無問茲再將本月一號起按日運　之數列下十月一號一百二十七箱二號六百四十六箱三號二百五十一箱五號十一箱六號五百零七箱七號十一箱八號二箱九號二千二百八十四箱十號二箱十一號一百九十箱以上共計四千零三十一箱均由閘口運至上海南車站卸入貨棧除一部分已經江海關查騐放行外其餘仍存在上海南車站之貨棧房俟海關派洋員騐明後始能分撥塌車送往滬北棧云 
[運輸同業預防意外之辦法]  
　　滬寗鐵路各轉運公司裝運各行商客貨物至麥根路貨棧者向由各該公司派收欵之人於該客來棧出貨時交付車價押匯邇因時届秋冬麥根路一帶路廣人稀各公司爲預防意外起見於日昨在運輸同業公會開會集議辦法議决嗣後各得客至麥根路出貨將本提單上所欠之欵無論車價押匯一律改由上海北站各該公司先將現洋或即期莊票交清方能將本提單換給洋提單此項辦法昨已函致仁穀志成兩公所商請同意以期一致進行 
[維持民食之官樣文章]  
　　上海縣沈知事因滬上米價近仍日益增漲調查原因實由少數奸商私販出口或囤積居奇希圖壟斷現值新穀登場價格未見平定若不亟行查禁殊與民食有妨正擬設法取締適奉江蘇齊省長令飭前因當即公函南市縣商會趕爲調查米市中究意有無奸商暗中私運他省及囤積多數米石意存壟斷現存米糧數目共有若干請速轉知米業董事切實稽核存米及到貨多少之確數並現售米價每擔若干分别列表呈報來縣以憑詳報省署備查 
[藍總司令之得踪]  
　　海軍司令公署藍總司令因巡察各處艦隊考核屬員勤務起見於上月杪出發長江一帶梭巡已詳前報昨日海軍司令公署接楚謙軍艦劉艦長來電略謂藍總司令於下游一帶校閲事畢昨已巡抵湖口擬在湖口暫駐數日即往武昌俟武昌等處校閲完畢尙須便道晋京謁見總統面陳一切云 
[憲兵改編後消息]  
　　滬南京師憲兵第三營所部業經編分四連除第九連連長吳金亭第十連連長朱玉軫所部二連分駐本埠南北二處輔助軍警外其第十一連連長閔聯福駐防漢口第十二連連長汪毅駐防保定惟濟南地方原有京畿憲兵第五連駐紥自改編後已將第五連取消現下仍應派駐憲兵故由京師憲兵陳司令飭將第三營内之第十二連抽調憲兵二十五名委任分遣排排長曹登魁督同各憲兵駐於濟南輔助山東軍警保衛地方治安昨經陳司令飭由駐滬憲兵第三營營長張輔漢遵辦矣又京師憲兵營編制每營分爲四連每連各有憲兵五十名内分上士二名中士三名下士五名憲兵四十名共五十名另有雜役二名火夫三名馬夫四名馬　十九隻責令連長一員排長二員司務長一員爲之管轄業經憲兵陳司令將官兵編制表式分發各該營長遵照 
[刦案從犯亦解軍署懲辦]  
　　甯波人李春陽前居虹口百老匯路三百三十七號門牌以販魚爲業自本年六月二十號起至八月二十六號迭與盜匪馬良鶴錢牛奶張金三洪小寶　子陳金魁（綽號老裁縫）陸阿鳥（綽號洶羅）等持械夥刦西華德路師善里二千六百六十四號門牌包雨塘楊樹浦路六百八十七號門牌沈如琴漢璧禮路一千零四十八號門牌潘學彥培克爾路八十三號門牌顏利成等九家銀洋衣飾並　刦兆豐路一百四十八號門牌孫相琴小雜貨店財物未成開槍彈傷孫之下　又當搶刦包家時拒捕彈斃包子承煒等案發後馬等各被告已由捕房先後獲解公共公堂訊明分别首從判解護軍使署懲辦而李則潛逃回籍日前經匯山捕房華探張林泰偵知禀由捕頭轉請公廨備文呈請交涉公署加蓋鈐記齎往甯波會同該管地方軍警將李春陽緝獲經該處地方官豫審之下准予移提來滬於前日由張探押解乘輪到申帶回捕房詢取口供昨晨傳同以上各事主將李解請李襄讞會同英包副領事升座訊據六十二號西探目偕張探投案禀明前情將被告在捕房供認與馬匪等行刦不諱之口供單呈察並稱當馬匪等獲案時亦供李係同黨分有贓欵請爲訊究堂上得禀訊據李供稱捕房呈案之口供單上我確已簽字承認但馬良鶴等係我居百老匯路三百三十七號門牌時由陳老裁縫介紹認識各家刦案中除師善里我無我　餘均附和馬等屬實中西官以首犯已解護軍使署故判李押候備文錄供解往護軍使署按律懲辦如審判終結李罪在五年之下函請軍法課送回本廨發落 
[孔家弄命案定期續審]  
　　西門内孔家弄婦人凌洪氏前被戳死緝兇未獲一案經氏繼子凌啓鴻在司法部控告以此案係養子凌連生等謀斃並謂張慶平陳康藩孫杏元等亦有嫌疑等情前經地審廳刑庭公開辯論因須偵查證據未經判决茲聞此案地審廳已續定審期昨已發出傳票送達各當事人矣 
[國民學校聯合運動會先聲]  
　　立啓成崇正倉基農壇隆德比德東明朝宗貧民九小學枃主任日昨齊集西門内蓬萊路西成國民學校會議遵照市學務辦公處規定學年歷表定陽曆十月二十五日午後半時齊集公共體育場舉行小學聯合運動會藉以提倡體育遂推定陸崧侯賈叔香爲正副會長以俾規畫進行 
[漢川縣懇籌工賑巨欵]  
湖北義振會接漢川縣籌振局紳董劉德宣林占濂等函云查敝邑此次之水乃鄰邑波及之水也鍾祥京山天門首當洪水潰决之衝而敝邑遂爲洪水滙潴之澤加以比年内湖水涸沿湖居民與水爭地堤防櫛比垸蜷鱗次所有西北洩水之區僅持溳口一隙以爲消路試問合鍾祥京山天門數縣之水突如　來而僅恃此一孔以爲閭尾受害之烈可不言而喻矣幸天不絶人同時將溳口上游數里舊有久經淤墊之曹家口一同冲潰以分其勢否則更不堪設想是以合邑父老公同議决非疏濬曹家口不足以暢宣洩然旣疏之後苟不建閘以資啓閉又恐漢水倒灌仍復淤墊則全功盡棄等於不疏所以刻下已經呈縣立案鳩衆集資刻日興工爭先恐後惟是大災之後極貧者已死次貧者轉徒流離不知所之其存而未去者又皆室如懸馨朝不保夕近來雖稍有振欵奉文發給然一錢祗得一錢之川一人僅得一次之給救死不暇詎有餘欵以興此鉅工然此等水閘工程關係地方利害若能募集大欵將曹家口堤閘一氣呵成則一錢可作萬億錢之用一次可免萬億次之苦權衡利害莫善於此况乎大工旣興苦力雲集以工代振實惠均沾又屬連帶之利益也同人等不惴冒味瀝血陳詞所願登高一呼衆山　應代籌巨欵成此大工免敝邑之陸沈即出鄰邑於浩刼較之人給一粒家給一錢其功德殆不可以道里計也窮則呼天音不暇擇敢布災情垂涕待命� 
[勵志團宣講紀]  
　　派克路百合里勵志愛國宣講團於前日（星期）下午二時第一隊第二隊宣講員在九畝地露香圍路及福田庵街分段宣講首由朱文華講民强即國强國欲富强民必愛國徐惠施講滿蒙侵蝕東島不還密約仍存鐵路禾　奸商大進某貨試問愛國商人作何對付奚成良講良心救國抵制宜堅周少葵講國忠未靖吾民不宜快樂吳兆麟講國債累累　度不明徒增國民負擔戚世法講二十一條之利害願大家一致要求取消並由蔣少梅王光仁張同福等在塲照料居宗郁趙金華包詩詠分發提倡國貨傳單迨講畢時已鐘嗚七下矣 
[民生公學崑山旅行紀]  
　　海寗路民生公學校長陳文彬於國慶日偕同校中員生旅行崑山晨八點鐘整隊出發乘坐滬寗快車經南翔達崑山到站時已十點娵整隊入朝陽門直達山頂登臨達望極目無際下午三鐘到縣工場參觀織機由蝪長王君招待頗爲周到游覽所至均拍照以留紀念六點半復乘快車返滬已萬家燈火矣 
[浦濱公益會舉行職員會]  
　　浦濱公益會於日昨下午在該會駐滬通訊處開職員會到者四十餘人所議事件係預　新會所舉行落成禮布置各項及定選舉大會　等　畢散會時已傍晚矣 
[通海旅滬同鄉會開成立會]  
　　滬南毛家弄通海旅滬同鄉會昨日午後兩時在紗布公所開成立會到者二百餘人公推朱　成爲臨時主席陳禮民爲速記首由張子佩代表會長報告開會宗旨次由臨時主席宣布購置基地坐落在日暉港約計十餘畝經全體表决贊成繼山來賓演説後經張普全歷述發起斯會之經過情形次由茅　如張荷浦等以感動之詞勉勸諸同鄉終由書記宣讀　章畢已時逾六鐘乃宣告散會 
[秋祭關岳紀]  
　　昨日爲秋季致祭關岳合祀之期其一切祭品典禮由上海縣沈知事飭公欵公產經理處遵照頒定章程預爲籌備本邑文武各官於上午九時前齊集　門内關帝廟舉行致祭秩序極爲肅穆茲將與祭各執事員職名錄下主祭王旅長賓分獻徐廳長國樑馬參謀長鴻烈糾儀沈知事寳昌陳團長陪禮張副會審官孫副官長占元敖典　長通　曹澈亭讀祝范麟書正引曹頸甫分引賈叔香金松甫正殿執事朱伯華甘庭玉郁子幇黃　雲張瑞勳姚玉蓀東廡執事李頌唐曹幹臣錢紳齊徐　庭西廡執事丁子裘范應生程紀生林問之 
[再誌勸業場出盤後之清理]  
　　滬城勸業場振豫公司現盤頂與三星公司承受所得盤價洋五萬四千一百元由該公司總理函送南市縣商會邀集各債權並該公司股東董事到來查明虧空各項賬略除去墊欵押　等資外尙餘之數會商攤派各情已紀昨報茲聞此事因賬情複雜兼之該公司平日應提慈善團及學費等項頭緒紛紶一時尙難結束昨日滬南工巡捐局姚局長查得該公司積欠地方税執照費並所認之車捐已有四個月前爲維持該公司營業起見已折半徵收至此共欠數百元之譜此種税欵照費早經本局列入預算之内事關公欵不在折攤之列應令如數措繳是以函致縣商會請爲知照該公司經理務須照數扣除俾得由局收取歸還欠捐以重公欵 
[川沙縣派警來緝越獄犯]  
　　川沙縣監獄越牆脱逃之曹金海朱小濤陸坤元等三名曾由該縣賴知事分移查緝並由該縣偵探在滬緝獲曹金海一名解回川沙歸案訊辦在案茲因該縣知事訪聞越獄之朱陸二犯亦匿本埠租界地方故於前日派探來滬按址跴缉 
[鄉民指控南滙縣法警敲詐]  
　　浦東南滙縣周浦鎭九圖鄉民桂根堂之十九歲子官生去冬娶附近傅阿新之女爲室今年六月二十一日官生因病而死傅氏懷有身孕將次臨產自夫死後即回母家居住經桂往邀不放雙方頓生惡感涉訟於南滙縣公署飭派法警盛子仁往傳兩造到案規定舊曆本月十四日審訊届時桂投案被該法警三次敲詐去洋十餘元且將此案捺擱延不審理桂妻胡氏及親族等遂於昨日聯名投上海地方檢察廳並滬海道尹公署請求提究 
[捉姦釀成命案]  
　　浦東川沙縣境合慶鎭鄉民張阿滙與其堂寡姪媳張陳氏有染邇因該氏懷姙腹漸膨脹遂爲族人所知前日有氏夫胞第翰生掌林等伺阿滙往氏處時糾集多人入内將男婦捉獲一時人聲鼎沸將阿滙拳足交加登時倒　身死由該圖地保奚旭投報川沙縣公署昨經賴知事親自下鄉相騐之下委係因傷身死着令屍屬自行棺殮一面飭將兇手張輪生張掌林二名拘獲帶署訊究 
[脚腄病人途中猝斃]  
　　向爲米業之浦東人秦元祺近患脚腄之病前日從浦東鄉間來滬暫居伊兄在外倉橋賣魚之秦阿毛處昨日午前元祺欲至某醫生處就醫當在聖賢橋舊址停車場雇黃包車正在論價二際忽爾氣喘仆地不省人事旋即氣絶身死經崗警得悉之下回報一區一分駐所由王署員飭二十三舖地甲查明有無家屬預備報騐旋有尸兄秦阿毛投稱死者係胞弟年三十九歲前在裕源米行爲夥失業已有三載今因患病來申就醫不料中途身死願爲備棺收殮等情王署員飭取具切結存查着即趕緊備棺收殮 
[控夫行兇並無證據]  
　　婦人潘氏昨投法公堂控贅夫孫裕穀不務正業時向婦人索取銀洋前晚竟手持菜刀來向婦人硬借洋數百元言至他處販土否則置之死地當經鄰人上前將刀奪下故未遭害菜刀呈鑒請求調究詰之孫裕穀供民人現在某洋行爲夥月得薪水洋十四元實未向妻子借過銀洋亦未行兇實被誣控求察中西官向潘氏詰曰汝旣控夫行兇有無見證氏答稱並無見證中西官以所控無憑將案註銷 
[車夫失妻之追究]  
　　閘北長安路長安里客民陳廣興拉車度日其妻潘氏年二十六歲於八月初五晚忽然走失找尋無着迄今始悉實遭張廣裕引誘出外商之蟻媒吳劉氏彭王氏等將潘氏再嫁與張李氏之子張子洪爲室乃報告四區警署立飭長警將張母子並 
 
 
 

Page 11

 
 
廣裕吳彭兩氏先後拘獲獨陳潘氏無蹝當因案關拐匿有夫之婦遂於昨午備文飭警將一干人證移送上海地方廳下午經檢察官提案研訊之下命將一干人收押陳廣興退去候遍陳潘氏到案再訊 
[汽車撞傷行人]  
　　昨日下午六時有甬人某甲行至鄭家木橋東首愛多亞路突有西人所乘之五百十二號汽車自東而來不及避讓遂被撞倒傷及面部血流如注適有公共租界七百八十三號華捕經遇將受傷人車送醫院一面由捕將西人名姓抄錄呈報捕頭該奪 
[黃包車碾傷女孩]  
　　江北婦人苗余氏住居滬　鐵路北首前日挈有八歲女孩行經大統路被朱大桃子所拖之黃包車將女撞倒碾傷由崗警帶入四區敬署顏署長諭將該車夫暫押受傷女孩飭送醫院療治 
[欠債人敺傷債主]  
　　家住閘北義品里之王阿生前日命伊妻向隣人蔡廷桂索取借欵詎蔡非但不付反以該氏來家羞辱糾衆趕到王家理論一言不合將王打傷頭額經王控經五區警署派警往拘蔡已逸去當將在場帮助之某甲拘署收押一面着王先投地方憸察廳騐傷又將甲送應歸案修究 
[抄出兇器各押半年]  
　　湖北人劉海清董海山陳連桂因同在新閘大沽路五十四號門牌食物店内密商似有非法行爲被派駐老閘捕房專查特别事件之中西探目偵悉往將劉等拘獲搜出玻璃製成之假手槍一支剌刀一把一併解送公共公堂中西官諭着押候查明澈究在案昨晨由探將劉等三人解廨請究據西探目壳羅香華探目鍾星南相繼上堂禀稱被告三人於上月三十號同在大沽路五十四號門牌教門館内果腹因事經過查見以其形跡可疑上前盤詰詎伊等言語支吾當時尙有一人被逃遂將被告三人拘住搜出剌刀假手槍各一詰據劉等聲稱係由在逃之談某邀往圖刦小菜場某姓財物先在該處果腹等語言至此將假手槍剌刀呈案請察訊之劉海清供稱剌刀係由談某所給並據陳連桂供稱假手槍亦係談姓囑藏身畔預備隨往行刦質之董海山供詞略同關讞員核供商之英卓副領事以被告等雖未查出犯案然均非良善判各押西牢半年期滿均逐出租界假手槍剌刀充公 
[滬南破獲賭窟]  
　　南市第一區警察署趙墨林署長訪悉新碼頭　街向爲　間夫之吳長根家日夜開塲聚衆賭博捕頭漁利遂於前日午後四時派羅巡官率同長警前往查拿當獲賭徒吳阿褔周毛囝倪炳坤施長林穆連生張妙發陳毛毛等十五人當即連同搜出賭具紙牌竹牌骰子等類帶回署中趙署長問明屬實飭各罰洋兩元開釋候提頭家吳長根到來究罰賭具銷毁 
[華捕查獲黃包車上之嗎啡鴉片]  
　　上海泰晤士報云星期六晚西華德路有黃包車一輛上載箱囊等三件某華捕見其載有重物而無人隨行異之乃止其行車夫告以係一日人所偏日人已乘車先行華捕遂奔向日人所乘之車囑其停止將欲有所詢問不意車中日人聞聲回視見華捕馳來即脱車而逃華捕睹此情狀愈爲疑心乃將箱襄車送捕房拆視之書是嗎啡鴉片約估其值不下四萬金捕房立即派出偵探緝人未幾該日人即被拘入捕房十三日午前將解往日本領署公堂請究以私運鴉片之罪云 
[南火車站查獲烟犯]  
　　松江人曹維三在租界購得鴉片烟一百錫盒於前日上午擬乘南站火車回松被駐站巡警杜文奎在曹之腰間一併搜獲當解淞滬警察二區總署訊辦 
[冒領支單之察破]  
　　南京路三十四號門牌某洋行寫字松江人吳榮昌前日向郵局信差冒收由外埠遞交該洋行附近二十四號門牌上海機器冰廠　票信一封内附麥加利銀行計洋三千元之支單一紙而吳加蓋圖章赴該銀行冒領當被察悉報捕派探將吳拘獲帶入捕房經捕頭詰悉前情諭吳收押昨晨解送公共公廨請究經中西官略訊一過判吳押候查明再訊 
[饅首又冒福利商標之判押]  
　　在虹口三角地小菜場擺設饅頭　之寗波人施生記第二次冒英商福利饅頭公司商標欺　主顧仍爲該公司大寫西人查見報由閔行路捕房將施拘解公共公廨諭着押候英領堂期訊究等情已誌本報昨晨李襄讞與英包副領事升堂飭將被告提案研訊原告延律師上堂譯稱前次被告所犯堂上訊係偶然觸犯無冒牌之意故僅科罰洋五元諭令釋出後不准再犯今被告仍施故技有見證英國人之妻日本婦人及邱　森已在堂可以作證云云即由日本婦人及邱分别投案證明被告將非原告公司出品饅頭冒原告商標是實又由大寫西人薄魯司哈卜上堂譯明被告所售饅頭每磅皆少半兩故其形式較福利出品略小易於察出云云詰之施供詞支吾堂上以該被告施生記如此狡詐本應嚴懲今再從寛判押十四天如仍不改察出重辦 
[無賴强搶金挖耳]  
　　老嫗姚李氏昨段法公堂控稱婦人日前出外購物行經法租界突被無賴邱阿二從後面前來將婦人頭上所戴之金挖耳一支强搶圖逃婦人尾追喊捕由巡捕聞悉到來將邱拘獲抄出原贓請求重究詰之邱供認搶飾不諱中西官判邱押一月以儆 
[債權人禀請銷案]  
　　張裕良前延律師投法公堂控金志伯不理代墊洋一千餘元向索不付求追等語詰據金供認欠洋判令限理在案嗣因金延不料理昨又傳訊原告律師稱現今被告托人向原告處懇商將單據作抵原告業已應允請求銷案中西官判准予將案註銷 
[兩被告交保候訊]  
　　周雲浦在公共公廨呈訴己故方雲卿之子方瑞文欠洋一百五十元又葉貴存控朱三記前在香港時以兜售油桶爲由　去香港鈔票洋二千二百五十元等案昨由捕房將被告等傳至公堂禀奉中西官諭令分别交保過堂候訊 
[兩竊賊分别判押]  
　　竊賊周金榮魯春芳日前在法租界先後摸竊行人王阿英陳義炳身畔之皮夾銀洋等物而逸經各事主報告捕房現爲包探一併拘獲吊出原　帶入捕房昨日解送法公堂請訊先　捕頭上堂禀稱查得周前曾犯過竊案懲辦今又復犯請核繼據原告等禀明被竊情形詰之周等供認行竊不諱中西官判周押三月期滿仍永逐出境魯押一月以儆贓給原告領去 
[小工竊取香烟]  
　　浦東陸家嘴英美烟公司老廠内昨有小工陳慶三李阿四二人於放工之際乘問竊取哈德門香烟六十餘枝被駐廠三區巡警察破當塲拘獲人證併解至署經曾署長訊據陳等供認一時貪小竊取香烟不諱判將陳李二人押赴該廠門首示衆二日以儆 
[公廨訊辦竊賊併紀]  
　　虹口西華德路四十七號門牌田向文鞋店門首失去　　杆報經該管捕房由探王少廷查獲行竊人朱阿巧一名解送公共公堂諭着收押查究在案茲經王搩查得北四川路一號門牌馮明章及一千八百三十八號門牌曾有松兩家先後失竊衣物亦係朱所偷因於昨晨將朱解廨經中西官質訊之下判着押西牢一月示儆 
　　丁金生前日午後至虹口北四川路六百五十六號門牌陶金福所開之皮鞋店内以定做皮鞋爲由行竊鞋子兩雙爲陶察破搜出原　扭交包探帶入捕房押至昨晨解請公共公廨中西官訊悉丁係八次過犯尙不悛改判押西牢三月期滿驅逐出境 
　　皖人周阿四前日午後在福州路摸竊萬掌全皮夾現洋當被察悉喚捕拘獲人贓昨解公共公廨經中西官訊知周係十四次過犯判押西牢二年期滿仍驅出租界 
[道尹公署批示兩則]  
　　崇明縣民人宋景福等呈爲知事行政批示不當環請撤銷原案判復主權由呈粘均悉查此項田畝係經該縣前鄉議事會議决公　提作自治經費當時各業戶毫無異議現在歷時已久未便率准變更前據該民等來道申訴迭經明白批示在案本署對於該前縣之批示認爲並無不當所請撤銷之處應母　議至宋鈞培旣爲該鄉助理員當然有保存公產之責爲將來回復自治地步更不能因一時無用即予撥還併即知照此批 
　　南滙縣民人唐家麟呈爲冒列訴狀怙惡便私瀝請檄縣澈查以伸公道由呈粘均悉據稱該鄉經董陳昌言侵呑公欵言列訴狀各情是否屬實候令南滙縣知事澈查明確秉公核辦具報此批粘存 
[誌謝]  
　　昨承中華書局贈第二十八期英文週報一册謹謝 
來函 
[陸崧侯來函]  
　　敬啓者昨日貴報載有深夜騷擾市經董家之查究一師與事實不符查本月五日夜四時有竊賊數人至舍間穴壁而進意圖偷竊經鄙人聞聲而起喊呌捉賊當即逃逸鄙人親自查閲並不避匿四鄰亦無驚動何嘗喊捕次日即函報第二區二分所孟區員當即派　宋玉亭巡長　巡警郡長海到舍勘視鄙人一一指示遂由二區孟區員轉報警察總廳令飭偵緝隊及各區署一律恊緝在案所稱並未報告官廳其實非也至謂匪徒皆口操北音適得其反蓋皆口操南音者也所云各執兇器其實祗有一人所携乃厨中切菜刀一柄也一切情形與事實不符用特具函送請貴報登入　函門以昭實在是所至　 
專件 
[中華民國七年上海口華洋貿易情形論略（再續）]  
　　一土貨貿易土貨出口貿易運往外洋及通商口岸（連復出口在内）本年土貨出口貿易貨價之高莫與比倫運往外洋及通商口岸者計值關平銀一萬七千五百萬兩較上年約增三千五百萬兩故出口税增多關平銀二十萬兩各貨價之加增以運往通商口岸較運往外洋者爲多然皆有特别原因並非土貨貿易發達之徵兆也惟物量則不甚見增實以外洋因歐戰相需之故不得不以高價購買中國原料以及糧食等類故全年滙水雖昻而出口之貿易則不受若何之影響在十一月歐戰停止時各貨之價有幾種遂大跌落至將來價格漲落若何此時則難預定質言之即此後中歐對於糧食原料需求甚殷世界均勢在未復戰前原狀時華產物價難望低跌可斷言也銀價一項將來必至跌落因農產品可隨意增多而礦產品供給之度若何尙無把翊倘此後匯水仍如今日之昻貴而出口外洋之貿易勢必黯然無光非待至内訌停息實業振興幣制按照世界理財原則力加整頓以劑其平則中國出口貿易之前途必無眞實發達之望也按本年土貨運往外洋之貿易數目以物量言之未見進步唯棉品如棉花棉紗者出口額鋭增絲斤次等者運出較多茶及蛋兩項大見減少蓋茶係受英政府禁令遏止蛋則遭美國同等之待遇也華洋花價雖漲落無常而本埠紗廠營業均有盈餘陜西與通州棉花本埠最高市價在三月間者每擔五十兩至四十六兩不等至年底降至三十二兩半至廿七兩而美花印花在四月間者約值六十兩半或五十兩至年底降至四十六兩二錢半或三十一兩七錢半耳本年八月間華棉收成豐富爲從來所未有因花價驟漲故植棉之區約增三分之一統計產額約多五百萬擔以氣候較優致成色亦較高故也運往外洋棉花出口總額計四十八萬六千擔殆均運往日本復出口之數計四十八萬擔而日本亦約收去十分之九兩項花額以上年比較之出口加增百分之四十四復出口加增百分之九十中國改良植棉之事本埠紗廠已注意數年矣且本年外國廠東組織棉業改良會以求進步其目的在改良植棉以選擇外洋專家所產之種子入手此種美棉選子之供給正在籌備中也且規定以上應辦事業當由南京大學農科興辦三年所有經費均由棉花檢查會及華洋各廠擔任此舉倘能得政府之許可更佳民國八年春間業棉華商議决凡應辦之事自行努力無須外人恊助且議定凡廠用棉花每擔抽銀一分以建棉花試騐場六所於長江流域惜此舉在數年前未能倡辦迨歐戰發生世界紡織機有四分之一停用花價極昻且土棉生產力亦未受何種影響中國不能急起直追致難得之時機瞬然已逝豈不令人扼腕耶本埠　廠家出貨輸出總數約估值關平銀七千萬兩較上年增二十三兆兩其中棉紗佔多數超過百萬担大半運銷通商各口岸上年祗運出九十萬担本年絲市由產額與出口洋商一方面觀之可稱尙佳然由繅絲廠與華商一方面則無利可圖蓋繭價昻而成本重也繭子收成尙好將來尙有改良養蠶之望因上年中外商人籌設一養蠶改良會蒙政府贊助現雖在試騐時期已得良好成績顯見中國往時養蠶家牢守成法現在已呈危象因蠶種中駖得十分之九有病曾經挑選種子試養一期其結果則成絲一担只需乾繭三担七十五斤蠶種未經選擇之繭成絲一担需乾繭五担二十斤因此需用駖過蠶種由遠方來求者逐漸加多惟冀從此繼續改良恢復中國最寶貴之絲業足可與外國爭竸是當感謝中外商人熱心創辦此養蠶改良會也本年年初雖外洋需絲孔殷華商仍受極大虧折因彼做空盤交易兼之銀根緊船隻少廠家亦受虧累擬設法仿照民國三年之成例巾政府假欵維持冀以渡此難關絲貨出口與復出口總數約增二萬七千担然此增加均係次等貨又茶葉復出口總數僅二十九萬一千担由往年超過百萬担觀之殊覺可悲此無他因俄亂未已華商雖在西比利亞稍有交易而彼國商人竟完全停止採辦兼之英政府禁運華茶美國銷場亦大半失望商人往爪哇購運以免受中國銀貴匯兑之損失嗣與英國交易英政府管理糧食部祗准購運三百萬磅本年產茶不佳祗有五成之數茶商虧要不少尙有多數存貨仍未脱售政府於四月分准許麵粉出洋歐洲得此接濟甚爲歡迎上海與鄰近一帶機製麵粉出洋有一百五十萬擔估值關平銀六百萬兩三分之二運往英國小麥在揚子江接壞爲副產品故機製麵粉將來大右在外洋推廣銷路不致有礙本國之供求上海所製之紙烟發達甚速較舶來之數多七成本年出口十二萬五千擔約七兆米而（一米而爲千枝）大半運銷國内各口岸二萬七千擔運銷香港及南洋一帶較上年出口總數增百分之五十八年牛皮出口與復出口總數共二十四萬二千擔較上年少百分之十八因美國禁運人口幾致停止交易然本埠商人業此者尙稱滿意因義國銷場尙好而七成之數美國祗一成三去年蛋製品運銷外洋超過八百萬兩之數大有蒸蒸日上之勢不意本年驟然減少因美國禁止運入又被騐出蛋製品内含有　質有犯彼國衛生禁例故分離黃白與烘乾之法必須重加改良有此兩層障礙是以上年輸出三十三萬擔本年僅二十萬六千擔估值關平銀六百八十萬兩今年本埠實業界新添一毛刷製造廠由西人專門家經理製出各貨品質優美大半專供家常之用土貨進口從闕（仍未完） 
雜評二 
[裕通紗廠出售問題（邠）]  
　　自裕通紗廠有出售之説而有姚陸等之電有紗廠聯合會之函因之有縣商會致該廠之函有該廠之覆函該廠之並未售與洋商而願售諸華商亦旣聲言明白矣今乃有該廠股東朱榮光等之電一若深致其憤懑也乾何歟夫不先有售廠與洋商之往事何致啓人之疑疑而不成事實則羣疑自解而亦疑之者所深願也要之他人之所以不憚煩言者因紗業爲中外競爭之所在其關係不僅在該廠股東耳爲地方計爲同業計而發言非有干涉該廠售否之權也即使該廠竟售諸外人如裕源前例者他人何嘗能干涉然并不許他人加以議論則該廠股無此權力也雖然　氣不足爭華商旣有出資頂受者願該廠實踐其覆縣商會之言斯亦足矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
鄭讓予先生手書 
　　自由談三字皆用當代名人字跡每星期調換一次今日係鄭讓予先生手書 
新談 
[之江潮信] [  一之]  
　　國慶日觀潮記（二） 
舟達海寗城咸泊大東門外來客聯袂穿短巷即抵觀潮處之海塘其第一物觸予目者即市民宣布立石碑之英文揭帖　歐美人羣趨而前在此簇擁攢聚中不知能否詳加注意耳海塘爲一直線最西進路第一處即滬杭甬公司特設觀潮席滬站來購聯票諸客悉位置於此棚内稍西有搭小裹安長板凳者頗似一海春秋賽馬時跑馬廳外數銅元賣一座之凳位再束與高塔相接近者爲觀潮亭高標縣公署觀潮處數字縣知事就彼欵接來賓乃海塘上有歷史價值之建築物前代地方官吏當於其地祭　再東有屈文六氏三到亭翼然高　與之相並峙警官某君盤桓其間與諸客通殷勤殆亦爲政界中人物所設備者再東爲小普陀村嫗進香處也自小普陀起樹蔭成行向東去有縷條布圓角女衫加黑裙之湖郡女校令媛十人偕其西女敎授及携方枕墊及絨毯蹲據樹下待潮至更有淡妝白帆布鞋之女青年會生五人偕愛美育女士MissAdREidrnejer等女職　携紙製日蓋徘徊向東顧而若干年前狙擊鳳山將軍之李君亦偕其夫人聯翩俱至此當日遵海觀潮之人物也 
過午潮將至微聞遠處有聲如水之乍沸始焉甚微而轉瞬間覺甚有力也移時聲力稍減目力已能望見目之所能及處其初僅一綫銀光似帶薄紅又似呈乳白色蓋受日彩这返照而然復諦視之潮頭起而忽落一道銀光而後如屋这傾如船舶之漂流逢險礁一切均幻爲奇觀更待片時而白浪隆隆以至如馬隊如機車視聽兩界之所接觸確有「千軍萬馬」之觀宜乎素車白馬諸神話竟成絶妙好詩料而爲千古所艷稱也據老於觀潮者云若於天陰多風之日潮勢當可加大本年天色晴霚故所見僅此而正潮頭宜遠觀若一過本人駐足之地則稽天巨浸盡爲濁流無復立馬銀濤之整齊嚴肅成一派者此可知字宙間事有力者雖能掀波作浪釀成極大風潮論其本體聲光亦僅止有一鼓作氣之勢若無伍子胥之毅力精誠則雖歷代帝王已成事業事過境遷尙屬不足深恃况乎視此更下者乎記者因歸途噡仰潮神廟錢武錢伍大夫兩英傑廟貎有感賦懷古詩一絶云「一髮河山青到海回頭不見大王風輸他亡國年年涙猶作千萬馬雄」五大洲中無數國覆亡者不知凡幾若伍子胥其人則誠足爲我「之江」生色爲世界萬國所難能也今日國慶盛典適届觀潮之期似乎此兩英傑又大足爲我中華國民垂示絶大之鑒戒云 
劇談 
[東籬軒雜綴] [  柳遺]  
　　都門梨園中亦有此等虚浮惡習惟不言新而言大如大溪皇莊大𧈢蜡廟大洛陽橋之類然止所謂大者確與新字稍有差别意謂將該劇廓大之也故每遇劇名上冠一大字時其間穿挿必較多於平日是與嘆五更戰四將之新長板坡稍覺過意得去其實又何苦以此等虚浮之字作點綴品也 
述至此友人以本報之戲廣告見示云楊小樓於上海亦以新長板坡標題矣余爲之默然此雖爲戲園鋪張而小樓不加阻止厥咎安辭夫長板坡一劇爲月樓與菊笙之拿手戲小樓以恪守先正典型爲世所重謂之舊也可若謂之新豈不含有反對之義果新也則爲不肖新其名而劇依然則爲盜名二者必居一於此而决非小樓之本必昔人有言曰名不正則言不　尙希小　　　　致意焉 
古諺有之曰取法乎上僅得其中取法乎中僅得其下又曰刻鵠不成類驚畫虎不成類犬學戲亦莫不然夫師法前人者遵循其道也擇其所宜師法者而師法之則事半而功倍徒知投世俗之好而不問其常否則未見有不類於驚與犬者也今日之後起鬚生不人於劉（鴻昇）則入於汪（　儂）非三斬即一碰非潑水即獻圖不爲油　醬肉即爲久貯之月餠苟學之至亦未必能樹幟於舞台矧竊取其皮毛者乎余嘗謂鴻昇之沉著笑儂之詞雅未始不足以爲人師法而學者每忽乎此而惟一二俗腔是求此余之所感不解者也 
高福安現搭哈爾濱同樂園已不復如昔日之矯健知肥胖近於蠢似屬强弩之末矣該伶前數年於京津滬漢間極得時譽余則以其藝雜而不純未敢深許蓋余固主張規矩之説者也不能属守繩墨雖名盛如何月由亦斷不作人云亦云之諛評而鶴立之惡習且力拒之矣福安演劇病在千篇一律好勇　狠之外一若無所研究者然獨其於獅子樓則精彩煥發緊練無疵是劇本屬乏戲常伶演之必在中軸以前福安竟以之打泡於極平淡之中顯出長處伶界中僅譯故貝勒能之不謂福安　獅子樓亦近似也 
雜錄 
[塵寰古豔志] [  枕綠]  
　　清漪孤楫 
　　新大陸美景十三 
　　美京附近有名區曰空靈谷GIenEaho者於谷底見清流形勢甚奇　予戲以「茂林清漪一葦杭之」字以狀臨流之勝概焉（丁六月三日）（一之） 
薛珥華女士（BTSiIrer）英之利華浦人生十九世紀中父爲達官無　薛敏而好學十歲能詩及長明肌若透柔骨欲仙全英靈秀氣殆盡鍾之子身矣性淡泊愛好天然居恒喜作素妝露袵幾及胸次如玉雙肩綴以金絲之髮臨風微拂美乃無藝有小説癖得一佳作把卷弗釋每忘寢食試操毫温馨而無奇致不愜於心輒不終篇因歎是雖小道而亦大難益酷嗜之於當世人生平最服　亞　萊亞家故貧求學維艱幸能自策造詣至宏年十七治小説宛宛言情寓言八九一篇脱稿萬衆傾心博得潤資差堪自贍亦大可憐人矣某歲春日之暮霞紅可滴花倦欲眠薛獨步公園以蘇春困游興旣阑據椅而坐展亞弗萊之長篇小説「他」讀之錦句珠章有足令人𢌞腸蕩氣者不覺心旌搖曳癈書冥思旣而歎曰多才哉亞茀萊多情哉亞　萊適有美少年過其前聞之良愕異進曰緅生與女士匪所素識而女士盛道緅生何歟薛舉目矚之識爲鄰氏子笑曰君爲亞　萊先生歟儂　不敢信亞以領針示之薛倉卒不知所措（按西人有以己名綴領帶之針上者）旋互詢邦族　相傾倒别後書函往返幾無虚日行間字　不免山道義之交進而涉情愛之私郎是寳哥哥卿爲林妹妹誓海盟山有不可終日之勢矣然而薛父不諒人只欲以愛女字一没字之碑薛父傖夫也惟視婿家之富而不問其才焉薛知之痛哭終日覓死者再乃父惡其忤逐之並宣言於衆謂吾女不德已與絶不及黃泉母相見矣薛知難挽父意出惘惘無所適姑投亞家執婢事維謹兩人心地上帝證之越八戰亞致仕矣而薛父以墨褫職且没產窮無所歸來就　父子如初不數月公圍中游人見有如花美　　　偕游而人言薛珥華嫁焉亞嘗指説部「他」笑語　　吾兩人之媒也宜禮之乃綴以錦絡供諸案頭嘗聞之吾友吳眼范女士（名諱）有爲議婚於鹽商之子者曰寗爲貧士妾不作富商妻　近事也才女懷抱古今中外如出　轍亦奇矣哉 
小説 
[緹騎外史（二十八）] [  春醪譯]  
　　第二十章 
　　方此時英國之參贊就坐郡主起居之室促膝道語狀至甜蜜而參贊心目間初不曾蓄一愛情之念非特心目問無所動翕直並不敢懷此思想以爲病人新愈謁投剌之人禮常然也而阿達隱屏覿視見郡主移坐傍此異國之少年則大駭駭極至不敢行妬以爲此英國人殊爲父執並己身奉屬之人老人在日尤而矣其事方在太晤士時館妗氏家中即相過從前日猶奉一柬述别後衷腸之話至願女郎得尅日歸英了相思之苦面停午駕臨安得即有異徵與此俄國之郡主語此瑣屑即前日女郎道出英使門前尙挾一念擬入謁其人請助之成行信宿而還事如雪浪郡主語意尤雅挾情愫縱少年無愛好之心而楚楚交譚爲狀已似親密而无藝少年不獲已則行其話鋒之於他事而語言梢及政　郡主即以話了截之不使多語久久少年始起告别並道謝前此過修之誼少年登　纔動復憧及此日即造船藝祖殮禮之期己與老人有一日之雅並習其女兒安得不至一存弔禮是日皇帝陛下猶已曉諭軍部造船家白耶功高奕棄匡弼久倚殮禮即取國禮示朕蒸念賢勞之至意少年亦良讅白耶於十二年間立佐朝廷興造海軍居然令英國人懾而戒備白耶縱事建築不預行役而籌幄之中正劃無數之政策參預密勿皇帝特贈榮號謂爲俄國師船之　祖今日行殮禮皇帝尤屬意其事皇帝固仁宇受百官僚屬並及編戶之民特以在位者大都朦蔽而行賄斯爲小民所銜根等之魔鬼少年且思且行瞬已之白耶庽次門首已標黑幟有侍衛之親兵軍服燦爛並恭立俟門外尤有無數國民往來次所似欲身預參謁格不見入者口中則絮絮評議論白耶之功績哈利弋登下橇隨衛兵遞柬之人直之陳尸之次尸已列諸柩次爲一巨床床上布黑絨爲衣即在柩左尸被黑色之禮服交兩手於腹次大類埃及古代神靈之像黑股上繞一藍帶帶盡處繫一銀塊鐫三角式柩前則釘一十字架圍柩燃　炬六支承以金盤炬高如一人許近柩　一圓案案上有盤盤中陳米並數片之糖叠糖　方勝形更堆米其上柩亦良工精製爲彼得堡所僅見加一棕色呢罩似俄俗死人之婦已先死者則罩作棕色不則紫紅色而年少稚子之柩則罩色如淡紅之玟瑰尸前有二僧正跽於地上衣全黑之禮服喃喃誦經無論來客出入一不爲禮似此即死人之友非與弔客爲酬酢者哈利行至柩前未見女郎尤深幸女郎已離此荒寒歸陽煦春　之英吉利初不　女郎正爲奸人所中至深匿不敢面及世界 
[自由談之自由談] [  不冷]  
　　放大眼孔眼醫生有放大　人之法余謂安有無數眼醫生放大中國人之眼孔蓋彼等所謂入東三省大廣西等實不大也 
 
 
 

Page 15

 
 
   
 
 

Page 16

 
 
   
 
