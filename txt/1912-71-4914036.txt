# 1912 - 71 - 4914036

 

Page 1

 
 
[同盟會長孫中山君覆上海報界電]  
各報館公鑒電悉經由同盟會本部幹事查覆廣東七十二行商報九日所載南京同盟會本部廣東分會歌電一節本部併未發過此項電文在𡩋本部亦無各省分會之組織該報所載實與本會無涉特此聲明至該報有無得過此項電文及何人用本部分會名義應再澈查先此答覆孫文皓印 
[天津民意報覆上海報界電]  
日報公會鑒電悉此電係四日午後三時四十五分由寗發歌日送敝報津局有稿可查敝報亦存揑造之說不敢聞命如不見信請派人調查民意叩 
評論 
[息謠篇]  
自北京第三鎭叛變接踵而起者如保定如天津如廣東風潮澎湃大有銅山西崩洛鐘東應之勢於是全國上下人人腦海中有一可驚可怖兵變之幻影舉從前希望太平之心一轉而有大亂再至之慮人心浮動此謠言之所以易入也加之林陳交鬨於潮汕孫吳爭雄於盧蕪戰釁之開均岌岌不可終是而南都軍界亦因對於新閣員之位置不滿意於陸軍總長一席致猜測者疑爲反抗風聲鶴唳所在皆是遂使素號樂土之滬江不禁謠傳之蠭起空穴來風市中有虎有心人所爲慄慄危懼也原滬上謠傳之起於今數日矣或謂軍人因大局已定恐被裁撤故布散流言爲暫免解散之計或謂因宗社黨員暗地煽惑冀以搖動軍心爲乘機一逞之謀雖傳聞之異詞要皆爲不根之風說自十八日台州新兵要求發餉與都督府馬隊開槍對敵一時店鋪停市居民閉户城廂内外紛紛擾擾幾疑昔日之謠言已見諸今日之事實雖小小風波頃刻即息然商民未知底蘊見日來軍隊之戒嚴警卒　巡邏或誤會當道之綢繆於未雨轉疑有不測之禍變此則不可不有一言以爲我滬上人士告者大抵禍變之來每生於疏忽而成於張皇事前漫無覺察不加防範是爲疎忽其失也星火燎原勢至不可收拾一意道聽塗說妄自驚擾是爲張皇其失也宵小生心適以墮其奸計今滬上有陳都督主持於上警察商團扶助於下晝夜梭巡上以保安閭里爲天職布置之周保護之力已定令境内安心而高枕即有宗黨餘孽亦何敢再試鬼蜮之手叚自蹈無情之刑法故從事實上推究其不足慮固顯而易見者况乎吾國自軍興以來所號通商大埠如漢口則燬於兵燹津粤兩地則一遭叛兵之焚掠一經惠軍之蹂躪商民損失何止萬萬所幸完全無恙者止此上海一塊土内爲全國商業之中樞外繫東西僑民之視聽中外生命財産之所萃吾新政府且將竭全力以保一隅斷不令蹈第二天津之覆轍致召外人干涉之藉口是以但得人人鎭靜以相處謠言將不久而自止語曰惟防患於未然乃能消患於無形又曰天下本無事庸人自擾之願吾當軸毋視謠言太輕致隣疎忽而釀禍顧吾商民毋認謠言過眞轉因張皇而生事則息謠之道盡在是矣 
[專電]  
　　配置内閣人員南北恊商頗覺困難趙秉鈞亦有請退之說 
　　聞民政拓殖兩部總長現擬改任滿人以期融和漢滿感情 
　　袁總統擬委溫宗堯爲駐英公使胡維德爲駐俄公使公使施肇基仍爲駐美公使 
　　財政總長一席因熊希齡力辭不就决以陳錦濤繼續原位 
　　西陵兵變勢且蔓延袁總統增派禁衛軍四中隊炮兵二中隊相機勦撫并擬派馮國璋前往察看情形 
　　今日駐京六國公使代表銀行團討論借欵問題仍未議决若何辦法 
　　六國借欵現已暫停磋議因銀行團代表不允豫先付欵之故 
　　華比借欵昨經比國公使館會議聞將作罷 
　　載澤昨由奉天返京（以上北京）　　王和順佔據之虎門及某處炮臺已爲粤軍奪回 
　　昨日兩軍摶戰甚烈現議將惠軍圍困絕其糧道（以上香港）　　烟台招商局致滬局電謂唐紹儀君今日抵埠卽行起輪南下約二十二號午後可以抵滬（烟台）　　江蘇省議會江南北議員連日開會均經列席寧屬議員退職一說實係訛傳（蘇州） 
　　日本資本家代表答覆四國銀公司謂現在及將來借與中國之欵日本皆願加入 
　　正金銀行理事某君已赴北京充任日本資本家代表（以上東京）　　李都督乘楚豫兵輪於十七號到省十九帶隊至高等學堂接篆 
　　海梅德興茶稅由贛委員開征不復歸皖轄（以上南昌） 
[公電]  
　　北京袁大總統電各省都督現在國體改定所有從前各種機關自應一律更新以昭劃一北京資政院業已消滅各省諮議局本爲地方 
議事機關現當另行改組臨時省議會此項議會章程係屬法律應候參議院議决公布施行現在此項法律未經公布所有該省議會組織及選舉方法暫由各該省現有議事機關商知該省長官按照普通選舉簡易辦法妥愼規定迅速辦理以重輿論望遵照辦理大總統袁巧印 
　　浙軍將校維持會電南京孫中山先生各省 
 
 
 

Page 2

 
 
參議員各軍司令均鑒閱報載組織閣員南北爭持並翻前議不認北都等語不勝驚駭前以國都問題激起燕變餘波所及致有粤黔慘劇我同胞正宜猛醒速圖民國統一詎可再事挾私爭執變本加厲卾議會首見及此震電以任用國務員一節暫由袁大總統獨力主持一俟臨時中央議會成立後再行追交通過等語爲保全目前大局速謀政府統一起見洵屬妥洽允當之權宜辦法葢袁大總統即有用非其才亦不難婉轉電商何庸爭執乃竟有少數軍人挾持破壞是不惟政治上權限責任諸多未明直欲使北方變禍再見南中且似粤黔之禍猶爲未慘者鴰蚌相持漁人乘隙瓜分慘禍近在目前我軍人前方以血肉性命搏取共和爲功之首今曷忍以私意爭執致獲慘禍爲罪之魁乎言念及此淚盡血枯敬希諸公速行開導維持咸以國事爲前提勿計個人祿位與一部分權利俾吾民國一至爲印度朝鮮之續四百兆同胞實受其賜浙軍將校維持會全體會員虞廷等六百八十四人公叩　　南京拓植協會電各都督各報館各政黨及各省議會諮議局公鑒民生主義以拓地墾荒殖産興業爲目前切要之務吾國西北土曠人稀而東南人滿爲患農無田而可耕兵無法而退伍民生坐困而工商業亦因以不振同人深慨民國前途極爲危險特集同志創設拓殖協會思有以蘇民困維國本惟材力棉薄難期發展用特電懇貴都督邀集紳商學界鼎力協助並研究拓殖辦法隨時賜敎使民生主義可以實行而國防及軍事關係均可資以爲用國利民福端在於斯深望贊襄本會毅力維持不勝盼禱之至會章郵呈拓殖協會發起人黃興陳錦濤蔡元培王芝祥徐紹楨熊希齡胡漢民范源濂王鴻猷蔣作賓呂志伊宋敎仁馬君武景耀月栢文蔚吳景濂張繼鄧家彦殷殳鑄黃復生朱瑞李燮和姚雨平劉揆一陶昌善章勤士劉彦彭允彛官成琨王倬余炳東何陶張升佑黃牧何錫康李著强楊培元易象陳雄洲白常潔仇亮楊丙何維模盛先覺等叩 
　　大通黎宗嶽電皖南同鄕會曁各報館鑒報載皖礦務局將銅官山與三井洋行合辦草合同已經訂定以全皖合力爭回之礦又送與外人愛皖者不忍出此如當事者悍然不顧敝處當籌相當對待除電告外交部轉知日領事外請諸公設法阻止爲幸黎宗嶽叩皓 
　　大通黎宗嶽電各報館均鑒敝處因銅官山事致南京電如下南京外交部鈞鑒報載皖礦務局將銅官山礦與三并洋行合辦已經訂立草合同等語查銅官山礦合全皖人之力費五十餘萬金奔走呼號始向凱約翰收回自辦今復以一二人嗜利營私送與外人吾皖人民决難承認况專制推倒皖礦務局應同時消滅另由全皖人士公同組織全皖礦務公司不得以個人私意襲舊名而借外債自欺欺人務請大部知照日領事如三井洋行受私人之朦混合辦該礦倘有財産生命之危險敝處不擔保護責任事關交涉特此陳明并盼覆示等語希貴報宣布主持公論爲荷大通軍政府黎宗嶽叩皓 
　　江北統一黨電各報館轉華洋義振會江皖籌振會均鑒宿遷連年水患粒食爲艱軍興以來空虚益甚飢迫爲亂良莠混淆若不分别撫恤灾伊胡底惟乞貴會撥欵振急全活民命在滬投懇情急再電江北統一黨陳承轉代宿灾黎九叩 
　　南京陳漢欽等電伍秩老温欽老程雪老譚招討使陳都督趙竹老李平老及諸名公各報館均鑒黃克强先生以屢死之身奔赴共和得達目的東南十餘省兵民欽服出於至誠南京臨時政府成立推爲陸軍部總長軍民各界靡不歡迎現在南北統一政府成立業經各軍師旅團長等公電袁大總統挽留克强先生繼任部長但迄今尙未正式發表衆心惶惑莫知適從查此次起義耗餉囗兵不可數計民國財竭原氣大虧幸天佑吾華得有今日此後經營建設尙慮元氣非一旦所能回復萬一再生意外之事内生猜忌外起干涉民亡國亡危在旦夕北方代表不諳東南情形急望諸公將目下一般趨向轉達范唐王張諸公設法維繫否則恐本未治而標先紊肘腋之虞有百倍於京津卾贛之亂者斯時雖碎骨粉身不足以謝天下諸公慈悲當爲國造福生民幸甚大局幸甚翹首江天下勝惶迫待命之至陳漢欽鍾毓琦官成鯤楊矗李玉昆丁志圻沈同午曾櫪超金同壽朱蕚清錢祖墉譚道南姚雨平林震吳慶恩劉灝陳佑卿鍾鼎基王肇基何振任鶴年黃其楨同叩皓 
　　杭州蔣都督電上海陳都督曁各報館鑒頃閱報載盛宣懷之孫在淞滬車站左近被執其人自稱民軍偵探並言帶有敝處逮捕狀站員索觀不能呈出暫交閘北警局等語不勝詫異敝處並無派人逮捕盛氏之事今竟有人在滬冒稱敝處委派公然赴站捕拿必係素行敲詐毫無忌憚之人方能出此若不嚴密拿辦固與浙軍名譽攸關且恐效尤繼起應請貴都督速令警局根究詐冒人之蹤跡分飭嚴拿重治以維風紀並請將此電登各報館俾釋羣疑浙都督蔣尊簋叩效 
　　北京袁大總統電上海虞洽卿君鑒霰電悉組織久延異常危險誠如尊論現已由唐總理赴寗協商不日當可定局世凱效　　又電浙江旅滬學會朱君桂卿鑒篠電具徴關念大局至佩現已由唐總理赴𡩋協商從速組織矣臨時大總統袁叩印 
　　江蘇臨時省議會電上海申時民立共和時事民聲神州天鐸新聞民各報館轉蘇謙朱綬光章駕時盧世儀朱廷燎鍾鴻鈞劉榮盛仇志鵬陳有珍張連勝洪承點朱先志陳懋修趙光徐寳山諸君松江軍界全體中國工黨蘇州部曁全省人民公鑒本省都督莊君蘊寛權任以來地方又安軍民感服前以病請辭職業經本會公決挽留並以前都督程就職内務總長未能回任莊君代理名義應卽取消改爲實任嗣以莊君堅辭復經本會一再敦請袁大總統亦專電慰留茲得莊君來函已允勉行擔任全省之幸合亟告慰卽希公鑒江蘇臨時省議會 
　　江北都督府電各報館均鑒蔣都督請賑電如下北京袁大總統南京孫大總統實業部長張均鑒前奉總統來電以江北災情甚重已籌欵發交張總長分别辦理惟現在清淮一帶飢民麕集餓尸載途穢氣散於城郊且恐鬱爲癘疫當此野無靑草之時實有朝不保夕之勢覩死亡之枕藉誠疾首而痛心現雖設有粥廠略濟燃眉無如來者愈多無從阻止粥廠欵項不繼勢將停止苟半月内無大宗賑欵來浦接濟恐飢民死者將過強半卽有數百千萬之鉅欵亦不能重起餓莩於九原爲此情急瀝血電陳可否仰求總統總長俯念灾民埀斃急救目前無論何處迅撥數萬金由總長派員經理其事俾飢民得暫緩須臾之死以待夏秋之成雁行不勝迫切待命之至江北蔣雁行叩江北都督府機關處效　　南京佛敎會電報界俱進會轉各報館鑒李翊灼歐陽漸删壽樞張世畸陳方恪濮一來發起佛敎會主張政敎分權爲我國千古未有之創舉所有要求條件槪由孫大總統面允卽日正式發布 
　　烟台藍都督電前孫大總統黃陸軍總長參議院黎副總統各報館鈞鑒鵬翮前奉黎副總統諭招東三省同志又奉孫大總統面諭聽候關外藍都督調遣承藍都督委任鵬翮爲關外義勇軍總司令永和爲統制任事以來聯絡同志幾遍東三省正擬約期大舉一旦光復適共和宣布迭奉黃總長通飭南北一家不得再有爭戰鵬翮等凛遵命令濳伏不動乃趙爾巽張作霖猶在鐵嶺開原等處仍以兵力驅逐民軍殘殺同志哈爾濱道李家鰲陸軍統領囗品三殺我民志梁漢等十七人斷肢挖心慘無人道陽奉共和陰逞殘殺而我軍進則有礙共和退則爲兵爲阻惟有散布各處以山林爲穴草根爲粮困苦情形不堪方狀其家産盡絕逃來烟台避難者不下數千人永和在庚子年統兵數萬横行東三省舊政府官吏餌我爵祿始終却之此次出山實感藍都督之知遇冀爲民國盡心力招集舊部已至萬人張作霖等後進小輩摧之甚易徒以五色旗懸有礙進行不啻明季燕王砲擊濟南城鐵鉉懸明太祖神主以退敵致使我軍公憤私仇均無所洩對旂痛哭可謂傷心永和年逾七旬又復何戀惟軍士等皆依藍都督以求仇復今聞藍都督辭職歸田軍士聞之如幼兒之失慈母均以沉寃未報當自賊之爲言倘使藍都督解組而去實無人可以駕馭萬一潜伏各軍自出復仇實非鵬翮等所能勸阻特此聯名電懇切勿遽任藍都督浩然而去倘實無可挽留亦乞商令藍都督將死者如何撫恤生者如何保全已集軍士如何交替潜伏各軍如何彙集統爲安置妥恊以固人心否則死者無以暝目生者無以爲生饑寒所迫挺而走險鵬翮實不能任其咎尙乞電商袁大總統有以善處之不勝幸甚關外義勇軍總司令官吳鵬翮統制官劉永和第一混成協統凌翹第二協統張愷及同志蕭恭寅張其翼等曁軍士一萬餘人同叩藍代皓 
[譯電]  
　　英國維克斯父子公司新發明一種極易轉運之快炮專能轟擊飛行器 
　　温特韋斯貴族共有遺産英金一百五十萬磅遺囑以金一百二十五萬磅設立一孤兒院（倫敦） 
　　俄國前在高加索進兵歐洲頗爲震動現已停止自土國進兵波斯并有滿意之宣言（君士坦丁） 
　　土政府宣言各國干涉土意戰事原欲兩國言歸於好惟意國不將兼併屈里帕里之文取銷則此事决難有望（柏林） 
要聞一 
[防止各省另舉都督之紛擾]  
三月十九日臨時大總統命令從前各省自舉都督本爲中央離絕關繫現在全國已經統一各省更無所謂獨立所有地方官制按照約法應由中央制定公布施行地方議會有無選舉長官之權自應於官制内規定由參議院議决若各省於此項官制未公布以前各自爲政再紛紛另舉都督大局必更紊亂顯與統一之旨相背目前辦法總以維持現狀保全公安爲宗旨萬不可輕易紛擾致生枝節此令 
[袁總統之統一策]  
袁總統前日召集本府秘書員會議全國統一方法（一）各省都督東南各省悉仍奮貫外其山東巡撫一缺决意更動擬委胡瑛君就近履任其陜西巡撫一缺則擬委張鳳翽君就近履任一律改稱都督並擬於馮國璋何宗蓮二人中擇一派赴甘省專理軍事藉鎭邊圉（二）收撫庫倫等處蒙人使其承認共和擬俟臨時政府完全成立後先命拓殖部分電内外蒙古各部落告以大總統現將派員前赴各部落偕同各盟長協籌富强之策此項人員與前清專制時代之暴官汚吏大相懸殊幸勿悞會改起反抗其派委人員之辦法卽請在京明達時務於本部落聲望素孚之蒙古王公責成各回本旗辦理政務一面另派精幹人員佐理一切以洽輿情（三）收撫西藏番僧以藏民素行尊重達賴該達賴雖經前清革去名號現在民國初定不妨稍從寛大惟必須實行政敎分權以資治理茲擬還復達賴喇嘛之名號暫先權理一切以定人心稍緩再行派員赴藏與之籌商政敎分權辦法蓋以治藏較之治蒙尤難也 
[外務部電告中華民國成立]  
外務部首領胡維德於三月十一號交由該部分致出使各國外交代表並直接致與荷蘭政府公電一件探得内容係分飭各代表照會各駐在國政府通告中華民國統一臨時政府現已成立袁大總統於三月十號舉行受任禮所有滿清前與各國締結各項國際條約均由在華民國統一政府担任實行上之效力並聲明已議未結及現將開議各項交涉案件均即由現駐在之臨時外交代表繼續接辦並請正式照覆等語其直接致荷政府之電報亦爲此事通告萬國保和會預爲立案 
[臨時議會與參議院之生滅問題]  
　　蘇議會請組織臨時國會電北京袁大總統鑒卾議會發起組織民國臨時中央議會由各省議會式諮議局選舉議員定期集合係爲表示人民意思成立民國正當立法機關起見本會極表同情應請大總統認可迅速通令施行至此次任用國務員俟中央議會成立自須交通過以期合於國民之意向特先陳明伏乞察照江蘇臨時省議會 
　　又請取銷參議院南京府制電北京袁大總統南京孫中山先生鑒臨時政府地點已定北方南京爲本省完全轄地參議院忽議决南京府制淆亂觀聽侵奪本省主權本會萬不承認應請鈞處迅將該制取消除陳本省都督外謹聞江蘇臨時省議會 
　　鄂議會覆告修改議會三事電江蘇臨時省議會鑒眞電敬悉修改三事所見極佩正名爲臨時國會本議會原無定見擬俟各省議員齊集北京後先開研究會決定名稱較爲妥洽齊集地點應改北京自屬定論前於卦電通告諒邀均覽惟選舉議員人數一節本議會以爲人數過少恐又蹈參議院前轍且查美法兩院議員均有數百餘人之多此次中央議會雖屬臨時然亦必二百人以上方可現在各省來電對於人數均無疑義且有已經舉定者恐難更議尙望貴議會查照前電迅選議員如期赴議總之本議會此次發起原在徴集各省意見如有多數省分主持之事即當遵照辦理統希原鑒卾省臨事議會叩諫印 
　　又通告不承認參議院臨時約法電各省議會鑒頃據本省軍政府咨開參議院臨時約法已經决定云云查該院臨時約法尙未審其爲何種性質但勿論何項法則均未可由少數人議決南亦參議院自上月二十八後各省議員相繼辭職者甚多所餘僅二十三人按之該院議事細則斷難開議今忽又决定臨時約法是直以至重且大之事視若兒戲此種約法人民决不承認且該院人數旣不足法定之數所議事件即難發生效力本議會除通電袁大總統及各省議會諮議局外務望貴省專電袁大總統表示同意以全大局又臨時中央議會旣經貴省贊成該院所請添派叅議員一節决難承認鄂省臨事議會叩諫印 
　　又不承認補舉參議員電江蘇臨時省議會鑒諫電諒達鈞覽參議院旣失人民之信用又無議事之效力今復電請各省補舉議員意在鞏固該院基礎但臨時中央議會已得湘閩粤浙蘇奉吉江直豫皖贛晉魯秦十五省議會諮議局之贊成選員與議如再舉該院議員未免自相衝突本議會已電該院表示不肯承認之意貴省如與本議會同情卽請電覆該院又接杭議會删電爲臨時中央議會事囑由本議會主稿聯合各省議會諮議局列銜電請袁大總統接洽貴省如表同意請速電覆卾省臨時議會叩霰 
　　統一黨請仍留參議院名稱電武昌蘇州省議會公鑒見報貴會發起臨時中央議會偉見卓議甚佩惟前選總統及一切臨時約法均由參議院議行今忽廢去院名機關屢易國本動搖殊不足昭信中外擬請尊處商由袁總統電各省都督撤回參議員另由各省省會或諮議局爲選舉機關票選議員到院組織不必另立臨時議會名目庶符輿論而免紛歧統一黨本部 
[北都近事]  
　　各部首領於袁總統受任之次日各遞公呈辭職當經袁總統慰留謂所選各部總次長雖經電達參議院尙難遽得同意所有各部一切職務仍請貴首領勉爲担任俟新部長到任交代事畢再行解職現各首領已遵令照辦矣 
　　聞十一日袁總統又電致武昌黎副總統請其來京正式就任冀資襄贊　　又聞黎副總統原擬十五日來京茲因鄂事紛冗未能遽離擬俟臨時政府完全成立將卾中事宜辦理妥貼接替得人方可來京任事 
　　前日袁總統在迎賓館與趙秉鈞周自齊張元 
 
 
 

Page 3

 
 
奇梁士詒段祺瑞等會議裁撤理藩部善後各事聞該部各政務决定劃歸民政財政敎育交通軍事實業等部分任辦理並責成趙智菴等六員專司籌辦接收一切事務　　外藩應選北京參議院議員名單已由臨時籌備處呈遞袁總統以便届時公舉充任查單内開列有被舉資格者爲（司迪克）（貢桑諾爾布）（色凌敦魯布）（色隆托濟勒）（勒旺謀爾布（特古斯阿勒坦呼雅克圖）（綳楚克車林）（多爾濟帕拉穆）（達木克蘇倫）（索特那木托木柴）（巴勒珠爾拉布坦）（那木濟勒錯布丹） 
[京津兵變餘談]  
　　袁大總統因北京旣肇兵變之禍深慮東南各省以遺散軍隊之故亦蹈覆轍故擬採用臨時籌備處議案一律暫緩遣散以免妨害治安現正籌畫此時勉支餉糈及將來妥爲安插之方法聞已分交財政軍兩股妥籌辦理 
　　袁大總統前調第四鎭兵入京護衞茲已奉調到京以五營駐紮白雲觀（在西便門外京漢鐵路第一站馬廠迤北）其餘各營則皆撥調進京分紮内外城地方會同毅軍及警察遊緝隊分仟彈壓 
　　此次損失之數外間言人人殊茲又詳細調查連同房産在内實數約四千萬之譜然貧苦舖民多以撫恤之欵難望十足到手其冒開者亦復不少是以商會所開總數較四千萬尙有過之 
　　天津洋商保險公司刻正要求該國公使向袁總統交涉謂津埠商店多買保險經此火災多向公司要求賠償而公司以此次被灾爲變兵所延燒與照章應給賠償之火灾不同一切損失應由中國政府代爲照賠各公司不能担負此等責任等語 
　　天津各商號因聞各保險行不允賠償損失前日特在恊園商務總會會議擬向中外各保險公司交涉茲已繕就說帖陳請商會力爭略云保險公司不賠兵火損失保險章程間或有之但所謂兵火險者係指戰地線内彈火而言如漢口之火是然交戰國將有戰事當先知照商民預爲遷移此次津埠之灾事起倉猝且係兵變後土匪乘機燃放希圖搶掠非同戰場彈火延燒可比只能認爲普通火災不得謂爲兵火險至謂此次兵變係政府軍令不善之過依法律論中外商民之損失均應由政府担任賠償據是以言呼保險公司方將向我政府要求賠償而買保險之各商號反不向公司索賠有是理乎故此次交涉斷不可稍有退讓云云來稿 
[論臨時政府宜速訂暫行禮制（沈彭年）]  
民國新立兵事未蔵凡百政事之待理者張皇草創日不暇給若夫定禮儀垂制度似非今日之急務矣雖然民間昏喪賓祭之事必待禮制而後可行者不能以軍旅未息一切屏絕而不爲也爲焉而無所依據則手足不知所措矣民俗於是不安民志於是不定此可危之甚者也况乎編訂禮制又非甚難行之事也不必有甚鉅之經費不必有種種施行之機關特設一臨時編纂所集知禮者十數人日夕而議之竊以爲不越半載必可以成書當事者母狃於從前官設各書局糜財費時而以爲難也從前官局之通弊在食其食而不事其事多延一時日則多得一日之勞續多享一日之俸給其遷延不能成者非不能也不爲焉耳今舊官制盡革旣無所謂勞績矣又預定其時限日程而月課之事半功倍可斷言也不定禮制之弊害則如彼舉行之易易又如此夫何所憚而不早圖歟 
　　政府諸公倘以前所陳者爲有當乎則編訂之宗旨及其方法請更略而言之禮有精神有形式精神者理論也形式者規條民今日而議禮制不惟古昔之規條當改革其理論所根據尤當首先改革之以爲根本之解决古時論禮制者最重要之主義不外數語曰辨上下曰明貴賤曰嚴等威質而言之以禮爲維持階級社會之方法而已矣自古禮制最繁重之時代必在封建盛行之世吾國成周之初法蘭西路易十四之中年皆其証也蓋封建盛行則社會階級之多莫甚於此時因是而維持階級之制度亦莫嚴於此時周與法蘭西猶一轍爾不幸吾國以尊經尊孔之故遂以周時之規條爲神聖不可易之定制周人之理論爲神聖不可易之定義自秦以後儀文代有因革獨至論理之本則至今未有敢創異議者今者共和政制旣决定矣自此全國之内萬民皆平等無所謂上下無所謂貴賤則更何所謂等威古昔論禮之學說至於今日無一可以適用者矣然則今之主義當若何吾敢正告吾國民曰禮也者以維持平等之秩序爲一定之標準而已若析其綱要則個人與個人之關繫也個人與團體之關繫也團體與團體之關繫也三者爲經而以吉凶賓嘉等緯之古之所重在等差故以天子品官士庶爲禮制其綱其於道也爲從今之所重在平等故以個人團體爲禮制之綱其於道也爲横繼今以後發揮此主義者必將接踵而起也或者曰共和政治之國行政官吏亦不能無統屬何謂無等威不知行政與行禮截然爲二事官僚之有統系固已至論行禮則大總統與平民不當有所絕異美國總統赴讌於人民之家不過列首座無特别之優待也平民入謁於總統不過尋常之禮服無特别之儀式也行政自行政行禮自行禮何可强爲牽合以相詰難哉 
宗旨旣揭明矣編訂方法之大略乃可得而言夫今日編訂禮制者有最繁雜最困難之問題焉宗敎是也國家編定之禮制當使不論何敎之人皆可以遵守則與各宗敎所用之儀式必不可使不相容此其務矣雖然是理想之說耳各宗敎之規制輒若涇渭黑白無由而溝合况吾國土地之大容納宗敎之多求合乎此則違乎彼委曲而遷就之又不勝其紊矣然則其道當若何曰今日所最重要者在立民國禮制之標識期合於平等之主義而已凡舊時規制爲民國所必不當有者則標明而廢止之民國所當有而其事又簡單易行者則特規定之此外節目關涉於各種宗敎及各地相沿之習慣者一切聽民之自由不必事事而爲之定程式也非獨暫行禮制宜如是卽異日承平已久修正禮儀而此疏節關目之主旨仍當力持世界宗敎尙未有統合之一日則國家定禮必不當委曲而詳盡理有所不能勢有所不可也前代禮制之書汗牛充棟考其事實類未嘗一日行其獘病之大原在專就儒敎一方面言其他之宗敎則棄之於禮制之外殊不知一國之人遵守純粹之懦敎而絕不雜參以其他之宗敎者百不能二三也宜窒碍而不能行矣夫有禮書而不能行則不如其不作已昔漢高帝之滅秦也汲汲焉命叔孫通制禮儀其時兵革尙未盡息也光武誅王莽百姓見漢官儀者感激涕泣民心遂大定其時兵革亦尙未盡息也然則欲鎭人心於危疑震摵之秋者可以知所務矣 
[譯林（蘇譯）]  
　　飛行家之進步（續）法國於空中船已得有非常之成功而於夜間之動作則尙未能幾及德國於此亦未能十分成功葢巨大之空中船當今日之時尙恐不免有失敗之事不能不加愼也該報又記死於其事者之增加及飛行者之增加以爲結論死於其事者當一九一一年之初爲三十三人比年終則有一百零七人其中法人二十七（内將校十一人婦人一人）德人十三英人十二美人六現在有飛行證明書者法國六百人（婦人六人）英國一百六十八人德國一百三十三人）婦人二人）美國約七十人（婦人三人）觀歐美飛行界之進步回視日本飛行界之依然如故不免有落寞之感日本飛行家雖有德川櫻井兩大尉奈良原造兵大技士日野白石兩少佐等然在飛行家中之位置果何如乎又飛行機雖有奈良原式德川式都筑式伊賀式倉田式玉井式上田式而飛行船亦有山田式然其中有未能成功者又或成效雖著究不可與歐美同日而語唯有將來之希望而已（完） 
[清談（東吳）]  
昨日有以陸軍鈕次長名義致電滬軍都督者其語支離怪誔近於離間熒惑故本報削而未登然電局章程發電人必須加蓋印記我不知此項電報係用何種印記而電局竟肯爲之拍發也 
又某處有致電本館者末署同人公叩字樣而電信記號上亦加一印字不知此印係同人之印耶抑同人中之一人之印耶 
總之此時人心未定羽檄紛馳苟非當事者稍加制限設因一二人之離間一二語之熒惑竟釀變端其咎將誰任耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[老河口光復始末記]  
　　老河口於舊曆十月初八爲陸軍副目張國荃李秀昂等二十人會同地方文武即日克復城鎭皆堅白幟極表文明惟左路巡防馬隊管帶周飛鵬恃勇輕敵致爲李秀昂槍斃餘皆安堵如恒並無搶刧燒殺情事穀城均州亦先後光復穀爲河口義軍第一營管帶車海清率隊二十人前往反正石花街巡檢王萃奎先期逃遁擾動人心爲車所獲解至穀城正法家屬亦爲車所屠所有財産悉歸車有 
　　襄陽道喜源聞河口之變於初九夜率其眷口遁去陸軍張國荃偕光化縣黃仁菼帶同河口原有商團及巡防馬隊於初九夜由河口順流而下初十上午抵郡闔城紳商開城歡迎當舉黃仁菼爲軍　分府張國荃爲總司令李秀昂及同時之二十人皆得爲協統標統管帶叅議等官黃仁菼私人亦皆布滿要津襄郡議設一鎭兵隊河口爲第三混成恊節制均光穀三州縣其第一第二恊在襄陽與樊城分駐所有襄樊原有一切公欵並新籌之餉不下五十萬均歸黃仁菼掌握不三閱月而所有新舊各欵已支消殆盡喜源遁後所遺箱子三十九口皆衣服貴重之物内有一箱全係金珠寳石當查封存庫時每箱以兩人扛之尙覺沈重非常及至示期拍賣充餉由庫扛出時以兩人抬三箱尙覺綽有餘力卽此已堪供研究且少金珠箱一口悉爲黃分府乾没矣嗣聞季招討來郡在卽黃遂揑布僞稱黃興招黃赴寗以冀退休樂土永享奢靡不料事爲季所偵知已電禀都督通緝扣留矣 
　　河口在滿清時向稱繁盛市鎭局所之多與沙市相埓光復後各局所原存之欵以及新籌之餉約二十餘萬主任軍需者爲謝榮恩黃仁菼鄕人也昔爲黃辦統捐之司事善媚工諛得黃氏歡此次委以財政總管又以其姪謝省吾爲補助機關 
　　補助機關財政已告不支黃又委周鳳聲爲均光穀一帶安撫使周本襄陽著名痞棍現充襄陽馬隊管帶此次得委是差皆運動分府而來到埠僅二日卽星夜赴均州甫抵州城卽於是夜帶領兵隊持槍至蘇紳清泉之宅罄其所有而抄没之得現銀八萬蘇爲均州首富本城及河口商家大半皆有交往所抄票據半爲城鎭商人所借周於抄蘇後即出向各商照票還銀城鎭因之閉市並將蘇天祿之家一併抄没蓋因天祿曾與黃年志守備開親也所抄兩蘇之物共由州封雇四十餘船以二十船開往襄陽二十船飭令上駛並强佔蔡姓之妻爲妾到郡銷差分府許之以能尅日擢升河口混成協統領到差後所有協部月餉並不查照定章任性私開原定協統月薪二百五十兩全部月支不過千金而周則月須二千餘金因黃分府函屬軍需謝氏不可與之計較故得聽其所爲到差不及十日即娶樊城某妓爲室大開東閣營下所餽已達千金商會以及地方各界均有賀敬乃不及一月季招討到郡蘇紳一再控其不奉命令持鎗抄没招討准之立卽電飭蘇紳到郡點取已抄各物當衆發還蓋其時蘇紳漸行來鎭欲往下游訴訟爲周偵知將其拘留營中也分府交卸後招討北伐委周爲先鋒周畏不敢往竟於舊曆十二月二十八日夜半潛逃至謝榮恩現正爲招討委員清理財産發交商會看守不知作何了結周鳳聲逃後招討以千金購之此襄郡光復後之黑暗世界也 
[皖人上都督書（爲反對官制事）]  
近日皖省人士因暫行官制一事均不承認特上孫都督書云少侯先生足下吾皖於去歲遭潯軍刧掠之餘糜爛情形不堪言狀幸賴洪黃二公曁諸軍隊之維持以待先生之至閭閻萬衆亦昂首企足如大早之望雲霓僉謂先生素主政治革命必能實行共和拯吾人於水火而登之袵席孰意先生至皖已歷數月而南北之分割也如故商販之阻滯也如故哀鴻之不拯也如故盜賊之横行也如故所發表者僅此臨時官制夫官制之當定無待論矣惟其問有最不可行者二有最召危險者一敢忠告於先生總竊内云無論何事俱以都督名義行之試問各司公事日有千百先生將一一過目乎仰祗書一諾乎如一一過目則日不暇給如祗書諾則責任誰負且滿清時代藩舉道府雖無上奏之章尙有下行之札况在今日何能專用一人名義於事權旣屬不分於公務必多叢脞此最不可行者一總綱又云取消民財兩司添設敎育寔業如此人員衆多品類不齊秩序必至紊亂且軍政警察二署亦一行政機關若同時歸併則不便如不歸併則不公况各司俱有緊要公事不能宣洩使同署異司之人竊窺贓賣何以杜之此最不可行者二而尤甚者則議會彈劾問題也各司分立資有攸歸苟不稱職彈劾立至今旣總諸務於先生一身政治苟有失檢議會彈劾亦必歸過於先生一人蓋名有所歸卽資無旁貸某等知先生愛惜名譽一經彈劾立即退位覬觎者必乘之而起不服者勢必抗拒相持不下必讓第二次九月二十五之禍此誠至危極險者也某等雖愛先生尤愛吾皖爲吾皖大局計爲先生名譽計旣有以上之危險則官制萬不可實行且中央官制不久必頒編制若何雖未能預知然必與先生所定者同則可斷言也與其行不數月又復取消何若竟不實行尙有手續日前某等有鑒於此欲電中央政府阻止先生之實行此非某等好事也自官制通過於議會卽有不逞之徒妄冀非分暗派腹心四出煽惑某等因此等謠傳最召危險欲告先生恐不見聽不得已乃有電達中央之一舉孰意電局司事不諳法律竟將電稿交與先生之稽查員此眞共和時代最不能容之事夫人民信電自由載在憲法臨時約法亦有專條除在圍城之中下緊急戒嚴令時無阻止人民信電之權奈何以先生之德之學而出此下策耶碩德重名以此大損某等不能不爲先生痛惜也某等初聞駭甚欲往詰議會問其立法誤民之罪旣思先生必不出此其間誤會或有不免先生以爲某等反對官制耶此誠根本之誤也官制苟善是某等日夜求之而不得者奈此次官制實有大不便者當今行政權限未能劃清以致機關滯澀百廢未舉某等徴大多數意見尙欲請先生不必干涉民財兩司之事如有不當先生以監督之權令其改正孰敢不從何必取各司之事而一身任之耶先生所當籌畫者各司能勝任否各軍隊得其所否人民生計已優裕否盜賊已安　否水患預防否凡此種種皆舉全皖而言任重道遠卽推却各司之事猶恐不濟况以繁難案領自勞其形先生豈簿書鞅掌才耶無已某等謹獻一策或亦先生所許可者請卽組織參事會每日集各司長及參事員討論執行方法議决之後仍各回暑辦公各以其名棧行之如此則先生之政見旣可達之各司各司之請命令亦可無勞周轉權限立清責任各負無　圖不通之獘有和衷共濟之利一舉而數善備焉某等敢在下風靜候覆音三日之内如不見復匪獨電告中央曁各省各團體各報館并派人往中央政府請領永遠遵行之官制某等爲全皖大局起見毫無私意務乞先生鑒諒之臨頴旁皇不勝待命之至何霖煦姚逸之何暎蔡正程慶福葉玉聲王琳舒兆華 
[奉天最近之鱗爪]  
　　趙督帥以俄國自民軍倡議以來迭次增兵已過原定約章額數近又因土匪擾亂又有增兵之耗是以時行電咨吉林陳撫及長春關道令其將俄國增兵情形並現在兵數一併詳細查明具復以便轉呈袁大總統核奪 
　　本溪湖煤礦爲中日兩國合辦事業去歲日本大資本家大倉喜八郎來奉調查實業與趙督議將該礦章程附加條件十欵添辦採鐵製鐵事業增加資本仍歸兩國合辦名爲本溪湖煤鐵有限公司業經趙督委前交涉司許九香司使與日本總領事小池張造及大倉喜八郎訂立附加條件公司簽押咨部立案現已接奉農工商部覆文批准照辦矣 
　　蒙古達爾罕親王爲内蒙古之盟長年前改建民國聯合滿蒙特會同哲里木十旗曁郭爾羅斯等處各王公赴京充任蒙古代表茲因共和已定諸事告竣於日昨乘京奉汽車回旗過奉暫住大西門裏寳隆棧爲行台連日上轅與督帥磋議保安蒙古政策現已公畢已於日昨起程回旗矣 
　　馮麟閣統領於十一日接到袁大總統來電令其急速進京密商東省一切善後方法該統領接電後遂赴張統領處請問進京有無凶險聞張統領云袁大總統素持仁信二字治天下豈有對我等用欺詐之手叚耶祈勿疑慮聞該統領擬定十三日起程進京云 
[贛省補沛祥霙]  
贛省舊冬雖略得瑞雪惜積不甚厚未足以殺百蟲而裨農工今年三月一日以來天氣陰寒尙有隆冬氣候至十二日果然同雲密布先集維霰次晨六出紛飛午後尤祥霙渥沛大足参預卜豐年云 
[浙省内政紀要]  
　　服官本縣暫准變通浙都督公布臨時議會議决各官任用暫行法案第二條二項内有特簡文官中縣知事不得以本縣人充之等語前經民政褚司長查得各縣知事籍𨽻本邑者多至十餘員當時因地方光復秩序急待維持姑與量才任使迄今數月全境安謐人民信服應否暫緩更調呈請都督轉咨臨時議會解釋宣布俾釋疑慮等情去後現都府已准該會咨復即日轉行民政司略查各官任用法二條二項當議决時多數議員起而質問謂規定後對於從前已委之本縣人知事是否發生效力且官吏任用限制本籍東西各國無此通例即審判員爲司法之官嫌疑所在亦祗有除斥及避忌之文於是否本縣人毫無區别惟此條所定原爲斟酌社會情形愼防流弊而設至業經委任毫無過失驟然更調殊多窒碍當然查照法律原理不得追溯旣往全體贊同别無異議即行咨復轉行遵辦云 
　　陸軍學生咨送肄業杭垣陸軍小學堂創自前清畢業兩班成效卓着省城光復時隨同民軍維持秩序亦能確守範圍洎蔣都督到任後同學諸生紛紛禀請投效均因人浮於事迄未安挿復經兩班全體聯名陳請亦久留中不發事爲軍界維持會所聞以人才難得培植維艱今使多數靑年坐令向隅殊爲失計特於本月十八日召集職員提議辦法經全體表决即日陳請蔣都督除業經任用或别就敎育職務不計外總核第一二班畢業生按照原考等第一律咨送南京政府分撥陸軍各校補習肄業以廣裁成 
[甬江近事記]  
　　鄞縣江知事昨移軍政分府文云今據忻錦崖等禀稱寗郡東錢湖之水爲灌漑農田五十萬畝水利攸關去年集議開濬預備入手辦法在在需費生等查有江北岸地方輪船碼頭裝載貨物每件抽捐錢三文名曰碼頭捐積有鉅款專辦地方公益之用其範圍非限於江北一處所以南門外中學堂曾年撥洋銀三千元去年江北民團撥洋五百元且查内部章程五欵工程一項列入在内公議撥欵三年每年擬撥洋二千元以作濬湖工程開辦經費去年曾禀蒙移請外交部查復未蒙惠賜茲江北董事嚴君勉庭顧君元琛鄕望素著於開濬湖工尤爲熟悉生等已向接洽均各贊成再外國士人屢乘舟赴湖游覽亦知是湖淤塞情形爲此叩移外交部速與海關稅司接洽撥款以資開辦費而全公益等情查此案前據禀移請外交部核復在案迄今未惟移復無從核辦據禀除批示外應再移請飭催外交科查案核議可否商請稅務司准與酌撥若干以作濬湖經費即希見復以便飭遵 
　　定海岱山南浦地方有象山人戴阿祥裝有毛竹一船在該處恒昇祥行發賣因今年鹽户乏錢可買該船曾由恒昇祥行以竹易鹽計有四千二百餘斤適爲稽查公所稽查員陸文熙所見遂帶同巡丁陸阿土等四人以裝運私鹽前去扣勒因索洋不遂卽將該船籤封衆鹽户見之竟敢嗚鑼糾衆霎時聚集鹽户千餘人當將陸文熙以及巡丁陸阿土等四人百般毆打始則灌之以滷繼則灌之以糞一面保護戴阿祥鹽　出口且又將稽查公所房屋拆燬雖經市政廳吳毓年君出而彈壓終亦無效至天色昏暮衆鹽户始各散去惟陸文熙曁陸阿土等五人尙在南浦口糞缸傍臥並無一人敢救亦不知有無斃命云 
[湘江近事述要]  
　　學界注重敎育湘省學界同人以現在民國新建敎育急宜進行爰特集衆會商組織敎育學術研究會公舉周君家純爲正會長姜君濟寰爲副會長假定通泰街周南女校爲會場其内容暫分講演編輯二部講演每月四次在星期日上午舉行聘請專門名家從論理心理生倫理諸笠科入手定於三月十七日（舊曆正月二十九日）開始講演 
　　穀米酌量弛禁湘省穀米禁運出境已非一日自去歲反正以來查禁尤爲嚴密一則保全民食一恐接濟敵軍現在戰事已平商民呈請弛禁昨由商會開會評議僉稱湘省連年歉收去歲接濟鄂省軍米爲數不少靑黃不接亦甚可慮現雖大局已定而穀米出口仍須酌量限制不得任意私運致妨本省民食 
[以兵導淮之偉論]  
第二軍司令徐寳山電致江蘇臨時省議會云南北統一大局粗定惟兵多餉少已成通病遽議裁撤後患實深胡經武君主張移兵屯邊與鄙見頗相脗合惟非倉卒所能辦到曩嘗涉歷淮上頗知該處患水之原因前此張季老導准之議實爲百年大計然至今尙未果行揚郡有兵五萬戰事停止月糜鉅金在地方已羅掘俱窮在在央亦猝難接濟擬卽寓兵於工實行導淮入海之議竊嘗計之其利有三餉不虚糜兵有所事利一湖田涸出兵可爲農利二兵多淮産兼嫻工作利三有此三利但使江淮水利公司籌有半款卽可會同開辦預計竣工時期亦必迅速諸公關懷大局必荷贊同擬請提出議案交由公决一面仍由寳山電咨南北政府陸軍部求其同意倘蒙可決即希示復以便協商江淮水利公司沙先生按照實行無任盼禱丹徒徐寳山自陸軍第二軍司令部叩寒 
[徐州又遭浩刧]  
中法新彙報云徐州城北三十里宋園地方近有土匪竊發附近百餘户居民所有老幼男女悉被殺害僅逃出老翁二人又距城東北五六十里有地名灘頭者亦被焚掠數百户殺傷土民三十餘人現已由駐浦軍隊赶往彈壓矣 
[江北兵荒後之近狀]  
　　前次皂河之戰我軍奮不顧身肉薄而進以致陣亡創傷於戰地者甚夥當經浦軍衛生隊隊長王君文熙率同各醫員逐一舁歸兵站病院分别掩埋療治嗣南北統一病院撤回清江除輕傷醫愈者仍回原營外其重傷未能立愈者尙有三十餘名留院各醫員無不感於忠義悉心診治畫夜看護昨蔣都督於三月十號親蒞該院慰問各兵士疾苦並戰時負傷情况當給獎賞洋一百五十餘元分别輕重傷給與該院長張君葆琪云現各兵士均能尅期醫愈斷無殘廢之患矣 
　　江北蔣都督批徐州敎育聯合會駐辦員王君等稟云查江北迭被水灾徐海爲重加以更遭匪亂民情凋敝深堪憫惻前經本都督電請袁大總統撥欵賑濟昨接復電江北賑事時刻在念現在商借善後各款俟交到後即當陸續撥交分别辦理等因一俟欵到卽當派員往查分别輕重擇尤散放此批 
[江蘇都督府令彙述]  
　　代理江蘇都督莊爲通令事據民政司稱各縣應設市鄕職及縣議事參事會疊經二十八號三十五號三十六號府令通告各縣速籌成立並刋發暫行市鄕制縣制各在案迄今爲日已久而各縣呈報成立者尙悄寥寥且多臨時機關未盡正式組織亟應督促進行因訂定辦理市鄕選舉事宜期限表曁辦理縣選舉事宜期限表各一份印發各縣令到希各該縣民政長除從前已經成立者仍遵三十六號府令已届改選者應速改選其缺額應補者應照章補選外即行按照表列期限遵照定制迅速辦理逐期呈報總期尅日成立毋任因循切切此令（表從略） 
　　代理江蘇都督莊爲通令事據民政司稱查前經第十六號府令通頒之江蘇暫行地方制案内第三條縣民政長應酌設佐治職分課治事第五條佐治職如因地小事簡不必備設者得以一人兼任二職等語是佐治員額寧闕無濫斷非可以位置閒曹又第六條縣民政長及佐治職均三年一任第八條各縣佐治職由該縣民政長量才委任等語是佐治職之任期視乎民政長卽不啻隨同去留凡新民政長接任時自得變更舊有職員重行委任以收切實臂助之功各該縣民政長均應細釋章程恪遵辦理乃查各縣呈報佐治職竟有多至數十人者徇情濫竽非特虚糜薪貲實屬不成政體爲此通令各該民政長仰即確查有無前項情事務須妥愼遴選裁汰冗員具報備核此令 
 
 
 

Page 7

 
 
本埠新聞 
[三誌新兵要求發餉之風潮]  
駐紮城内舊道署内之台州新兵因要求發餉大起衢突詳情已兩紀前報茲悉當時各新兵見有都督府警衛隊排隊而來疑是爭敵急將大門緊閉不許入内警兵用槍擊門新兵卽拾取磚石飛擲至外並聲言你們有館我們無械不與你們戰鬥旋竟挺身而出羣奪槍其時警兵正在向上開放排鎗兩方扭奪之間忽有一鎗擊動機關誤斃車夫一名並傷新兵三名翌日早晨由吳民政長帶同檢驗吏等前往詢明該車夫姓陳名榮順年三十餘歲家有老母妻子旋經驗明係被流彈擊中頭頂致命嗣由滬軍都督陳英士君派令人事科員到場發給屍妻陳王氏撫恤洋一元百另給衣服費五元又軍衣一套軍靴一雙給與死者穿着成殮並聞送往醫院之三人中有一新兵姓葉名寳生昨已因傷斃命亦經人事科派令茶房陸成其送去軍帽衣服軍靴等照兵士陣亡例成殮抬送台州會館安放 
另一訪員報告云此次台州新兵閙事之原因緣各兵士已來滬三月尙未改編入師僅給口糧各新兵因困苦不堪要求發給全餉遂致衝突其時大東門内外大小各商店卽一律閉門暫停貿易嗣經福字營兵及各商團梭巡防範並由滬軍都督派出人事科員向各商店挨户安慰隨卽平靖聞槍斃之東洋車夫陳榮順係鹽城人賃居本邑西門外當民政長到場相驗之時陳妻王氏同其胞叔請給撫䘏民政長吳君當用好言撫慰並飭將該車夫照軍士陣亡例收殮至該新兵一百六十九名現已奉陳都督命令改編入師爲陸軍第二師團故已一律服從安然無事惟陳都督尙恐外間造謠生事故昨日仍令福字營劉管帶督率全隊兵士巡游街市以資鎭懾 
昨日午後三時福字敢死隊隊長劉福彪帶領全隊兵士由各街道至滬軍都督府謁見陳都督面告巡護情形至六時始帶隊回營都督府守衛隊亦奉命令除每日至小東門内十舖商團操場操演二小時外一律荷槍出外妥爲防護故各商民均得安靜 
陳都督以前日之事與謠傳毫無關係而愚民無知竟有自相驚擾遷徙出城者殊與大局有碍爰特諭令穆警務長迅飭各分區巡員切實勸戒境内商民安居樂業不得誤信謠言妾自驚駭穆警務長除出示通告外已飭城厢内外各分區一體遵辦 
製造局内所設之保衛團於前回兩晚荷槍出巡並將製造局西栅口及望道橋等處之栅欄於晚間九時落鎖關閉另派衞隊嚴加防守禁阻行人進出 
城内居民江確生程杏坪致陳都督函云夫兵所以衛民非所以殃民本埠城内所編各營兵士均係深明軍事敎育克守軍人規則素仰貴都督威望素著鎭攝得宜居民本可高枕無憂乃近來忽有匪徒散布謠言兵士不靖之說已蒙出示嚴拿剴切通告欽感良深乃謠言四起之日忽有　兵鼓噪之禍事不相因而適相値幸台兵未編入伍未給軍械頃刻平復不至演成種種慘劇居民之幸福均叨貴都督之防範乃城内居民有等無意讖者惴惴焉有戒心甚至搬遷出城以租界爲樂工是民心之驚慌一惑於匪徒之謠言再惑於台兵之鼓噪夫禍患常伏於隱微發於不測爲特請貴都督可否將城内各兵士一律暫行遷移吳淞等空曠之處以防守口岸至於城内旣有貴都督之雍容坐鎭更有巡警之嚴緝梭巡復有商團之義務保衛以之維持城内治安綽綽有餘似無庸兵士之駐守如此旣可絕匪徒造謠之由又可免居民驚疑之心僕等亦係城内居民一分子爲特具函請願爲城内各居民請命至於將來提議移兵如南京之設拓殖協會爲解甲歸農之上策貴都督自有權衛無煩僕等之瑣瑣也是否有常希卽裁酌施行爲城内各居民企禱之至 
[王司令被疑]  
日本留學生汪雲生曾於西曆千九百零九年六月六號晚間在上海南京路小菜場附近被人暗殺迄未破案茲捕房以外問輿諭謂汪被王金發擊斃自浙江光復後王已舉爲紹興軍政分府司令近因有事來滬庽居租界即經老閘捕房十三號西探偵悉於昨日將王傳至公共公堂請爲研訊先由侃克律師代表捕房譯稱王雖爲民國長官但其所犯者係是刑事應與平民一例看特且案關暗殺有碍租界治安應請澈究質之王延德雷司律師辯稱王係有名人物捕房不應以毫無証據之事來案控告請爲察核聶襄讞以此案曾由滬軍都督來函聲明理由遂商之英翰副領事令王出外候示 
[外人注意中國刑律]  
山陽司法長姚榮澤慘殺周阮兩志士一案業經滬軍陳都督商准司法總長伍廷芳君遴委專員定期本星期六（陽曆三月二十三日）在滬南市政廳開庭審訊已紀前報茲悉此案已由法國敎士某君爲姚保証並許兩造各延律師到庭辯獲且有英美等國律師某某等函商伍總長准予觀審研究案由觀此可見外人對於中國刑律亦頗注意 
另一訪員報告云淮安由陽縣民政長姚榮澤悞殺周實阮式二志士一案業經滬都督委派陳貽範蔡寅丁榕諸君爲裁判員假定南市市政廳設立法庭訂期陽曆三月廿三號下午兩時卽陰曆二月初五日開庭審問現經市長莫君查得裁判所地位頗窄不合法庭模範是以改在大廳上設庭開審已將旁聽坐位預爲佈置矣 
[旅滬粤人之焦急]  
旅滬廣東同鄕連日集議以粤省光復後地方仍未安靖且近日汕頭商埠兵隊雜亂外兵已登岸保護勢甚岌岌業已電稟臨時政府陸軍總長及本省陳都督請速維持免蹈危險 
[女備告急]  
昨晚八點半鐘老北門内石皮弄王有常家女備至七舖葉鴻瑛處報告有十餘人身穿大衣擁至王宅六人入内硬索洋二千元餘人則在門前把守該女傭自屋上逃出求援請設法往捕等語時李平書吳懹疚諸君皆在座聞報即打電話至都督府及警務長處派人往拿則已聞風先颺矣 
[恢復商市之動機]  
上海總商會於陽曆三月二十日通告各業云接准駐滬通商交涉使温欽甫君來文以滬上爲華洋商務總匯交通要區前因戰事影響貿易受損華洋商人同受其弊現在南北統一大局漸定爲本埠及江漢各埠南北沿海各省商埠計均應先就上海速籌維持調劑之法以期提起動機恢復舊觀照請商界同人詳具確論集會决議等因准此茲將温交涉使所述意見條列於后（當於事實上考求者三）歷年工商如何受病之本原　錢莊架空如何整頓之實際　舟車商運如何保護之必要（體察商情現勢妥爲規定者一　籌撥巨欵以資周轉應如何擔保如何收放使本利不至受虧銀貨不少窒滯　又通商交涉使對於商場應負之責任亦應確訂遵守　以上五大端俱目前工商兩界切要之圖合亟抄錄來文送請貴業諸君子詳加討論發抒閔議函復敝會俾寳研究並訂於陽曆四月一號在敝會開會决議務祈届時惠臨賜敎勿吝玉趾是所切禱 
　　按温交涉使照會商會原文已錄陽曆三月十三日本報 
[民國工黨之進行]  
貯葢爲富國之本此意人人能知之特吾國向無貯葢機關致儉嗇者爭尙窖藏貨財埋地金融反有滯塞之弊近來銀行雖興設立未普且不便於隨意收存故貯蓄之風終難滋長工黨徐企文君見辰於此擬仿近日歐美通行之郵便貯金法已於前日電請袁總統速行核准以養國力昨得郵傳部復電如下　工黨總部鑒奉總統發交尊電均悉郵便貯金一節已議有頭緒由總局籌備辦法此復郵傳部魚 
又昨日本埠漆業及西式木器兩業特借仁濟堂開會商業入黨事宜先由工黨徐企文君剴切說明今日工人之必須組織工黨衆首背咸願入黨當推定舒順富陳森茂二人爲漆業領袖夏洽興王方　二人爲木業領袖後由勞鋤家仲學準孫信殘諸人演說仲君痛述吾國工界失敗之理由洋洋萬言發擇盡致聞者鼓掌不止 
又本埠機器團亦已定期陰曆初六日在大南門該黨事務所商議全體入黨辦法 
[陳都督挽留財政長]  
陳都督致朱葆三書云頃接惠書洞悉種切惟因先生去留關乎大局前函至詳至盡不能重拂鈞意竭力攀轅明知强公以難情實不恕但際此人心不靖謠諑紛傳之日愈欲借重公望以鎭人心且唐内閣不日南來諸事均可解决届時再行商奪務乞暫任其難不勝感禱之至 
[代表得人]  
對荷外交後援團前日議决派代表赴京面謁袁大總統已記前報茲聞已舉定董恂士王少文二君前往查董君本爲外交熟手王君亦在南洋辦事多年華僑利獘極爲熟悉對於荷人之苛例尤極注重此次得二君同行誠足爲政府外交之補助矣 
[法律家之聯絡]  
湘省辯護士公會袁超君致上海華洋裁判所許君繼祥等函云敝省自九月光復後司法制度逐漸組織一切事務正在籌備中惟陪審與辯護士制迄未採用改元後遙聞諸執事惄焉　念毅然發起今日貴總會成立之偉績實執事錫之超得與榮幸多矣大風所被湘楚影附爰用東奔西走聯合同人亦擬學步錫那力爲規畫惟事屬創舉一切手續甚賴師資尙祈諸君胞與爲懷不遺在遠將貴會經過手續詳明見示豈惟敝同人之幸實亦共和前途之幸也盼甚盼甚至關於本會組織事宜昨於三月十號已由超等柬邀發起諸同志假尙德街湘漢新聞社開談話會當時來賓到者甚夥一首報告今日開會宗旨並演說本會之亟宜組織與其關係遂公惟定姚君生范曾君慶榜爲本會規則起草員熊君運昌周君吾從黃君柱李君祖　陳君特及超爲臨時幹事員第超資望太淺　驗不深殊恐不克負荷然超爲本會鼓吹志底於成双忝列名發起自應盡一份國民義務勉竭厥力又幸有先生等先導之資邇後務懇隨時錫敎維持匡我不逮 
[源豐潤理債近聞]  
源豐清號商陳薫具呈滬軍都督請將滬關押欵抵餘産業發還清理昨奉陳都督批示略云查滬關各欵賑目均由前清官吏交與領事公會來呈所稱清理債權以全信用自是該商號應盡之責惟滬關押存産業本都督未見隻官何能從事清理應俟將來交涉妥洽所有帳目由領事公會一併交回之後再行核辦可也 
[僞造小洋之結果]  
柯阿二王阿法張阿六汪新良陳四等在虹口天潼路二百十七號屋内私鑄鉛質小洋被探查獲並抄出僞小洋二百餘角一併解奉公堂押候查辦在案昨經中西官復訊明白以柯係過犯前因患病保釋着押二年半王押一年期滿均逐出租界張押半年汪陳各押三月僞洋銷燬 
[軍人屢次滋事]  
敢死隊四隊副兵張德功劉忠高二人近日大外屢滋事端兹爲劉司令長查悉卽於前日提案各責軍棍立予斥革 
[通飭停止刑訊]  
民政總長李君因奉大總統命令以後行政司法各官不得　用刑訊爰於前日分行司法行政各官及各警區一體遵照永停刑訊如違治罪 
[製造局會辦赴寗]  
製造局會辦陳濟南君前日乘坐火車前赴金陵而謁孫大總統禀陳要公聞不日卽須回滬 
[募捐造廟之糾葛]  
地方審判廳批楊雲卿呈云據訴募捐造廟均係羅彦夫起意與作頭訂立合同議明造價並未通知各董事固屬不合惟各董事旣列名發起帮同募捐卽未便置身事外所有應和財做成造價及已收未收捐欵仍着該商速邀各董事集議辦法限兩星期理明具覆毋再推諉 
[鹽業協會之擴張]  
鹽業協會（在英大馬路貴州路口）開辦以來各省鹽商入會者頗不乏人兩淅鹽會支部亦已成立昨已特派代表來滬接洽矣瑣聞 
[城内]  
　　都督府批示○尙俠學校經理張馥貞辛素貞呈批呈悉該校經理張辛二員熱心敎育慘淡經營先後創辦學校社會以培植人材厥功甚偉本都督早誌欽佩現在政改共和敎育當期急進而女學爲國民造賢毋尤宜注重所請撥借公地爲校址一層應飭山民政總長查復遵行此批　旅滬粤人慮豪舉等禀批禀悉現在南北統一大局底定所有軍火非奉陸軍部命令不得擅給所請未便照准　舊行代表莊瑞卿等禀批屢禀均悉所控各節事關衛生前已指令民政司長澈查究辦自應靜候裁判茲據呈稱未免張大其詞但此案紛爭在有問接歛錢之牙户容指令民政司長飭由清潔科妥訂章程另設專管之所由農民直接繳費呈報辦理沈昌記及他牙户均不准承辦以息訟端而舒民力農民姜炳昆等禀批禀悉所控各節已於莊瑞卿等呈内批示爾等毋得藉衆滋事致干法紀 
　　未便再理○都督府執法科長楊君批胡應鴻等呈云呈悉鄭炳興販賣烟丸貽毒社會已由都督轉飭民政總長查明提訊該被告旣願罰欵充餉以贖前愆應准其繳呈銷案來呈所請提案訊究一節本府未便再理至罰欵除由滬軍提取四成外其餘撥充四川國民機關部辦公經費及發交該案告發人酬勞業奉都督照准在前毋庸再議據稱分配不匀應由該同鄕自行理處可也 
　　革除規費○民政長批蘇錫嚴稟云糧册爲公家之物原應歸公家掌理册書據爲私有本非正當辦法百端待理尙未提議及此將後必有完全之善策據稱過户註册多索規費係屬從前弊政已諭飭革除縱使收取過户紙工亦不准任意勒索所請飭保經理尙須詳細審察姑備研究可也 
　　照例購狀○地方審判廳條示云准滬軍都督府執法科長咨送商人馮槐卿等請追吳世呑欵一案附送稟詞節略二件到廳查民刑訴訟律規定必須當事人親自來廳購狀繕遞方予收受爲此示仰該商馮槐卿等自行來廳遵式購狀繕遞並預繳訟費勿違 
[南市]  
　　民政總長批示○張希九稟及抄粘均悉縣後坭墩汝旣繳銀一千四百元何不早請印諭給執嗣經城議事會公議以城區域公地應歸城自治公所收管知汝曾繳過銀元决議交城董事會籌欵一千四百元呈縣給還在城自治公所亦可謂仁至義盡汝不將銀款早行具禀領回以致被前清田令呑没實汝之一悞再悞現在應由民政長向田令追欵給償但無論追到與否斷難給領該地至謂倪姓門丁已將一千四百元繳還此毫無影響之事何得混瀆此批　章雲山禀批稟悉查此案前奉滬都督照會之照轉農工商務局長查理茲據該商具稟前來候抄稟轉致商務長核辦可也此批 
　　女孩待認○女孩胡喜年十二歲紹興人近從其父胡安甫由杭至禾旋由禾郡來申賃居滬北新馬路親戚戴姓家昨日出外遊玩不記歸途由巡士帶至市政廳飭探查詢該處並無戴姓住户因卽留候認領 
　　夥友舞弊○久記木行夥宗瑞甫去冬在外勾串歇夥施某私收各户賬洋六千餘元在楊慶和發記銀樓兌得金條六支逃往寗波定海匿居不出茲被該行偵知派夥跟踪尋獲竟被抗拒該夥因即回滬控奉市政廳裁判所派探至該處稟明岳場警局將宋及保人葉魯水一併解回研訊供實因受施之愚所致家中僅存金條兩支曾經交出勸行未就求宥葉供宋宋被軋住後情急圖盡曾向解救並無串合情事陳裁判以案關捲逃着宋拘留限令速繳葉交保出外帮同理處 
　　局賭串騙○向操土行葉之談楚堂同妻徐氏扭長源客棧茶房台州人陳理文至裁判所控被串通賭徒王阿三借甬婦韓徐氏家局賭串騙致輸鉅欵當時付給金戒三只現洋七元尙欠一百六十二元迨察知僞賭即備本三十元贖轉金戒兩只請爲追究旋奉傳到韓徐氏訊供亦被騙洋廿二元判候提王到案質究旋已避去昨奉復訊判韓徐氏罰洋十元陳罰五元充公一面令談自尋王阿三來案訊辦 
[閘北]  
　　事無不成○閘北商團會以順徴路口業由房主建造棚門阻礙交通業已呈請市政廳長飭令該房主拆除在案昨經會員查得是處房屋係二區朱董之産朱平日對於地方公益頗具熱心因即前往晤商勸令拆去想朱君必能允許也 
　　捐欵致謝○滬寗火車站東首恒順泰猪毛廠主兪佐臣前因該廠工人爭奪工作致釀風潮經商團會員前往彈壓立即解散兪亦係該團董事前日特捐助經費洋一百元以伸謝　 
　　女子何多○清江人呂長仙與妻孫氏近由原籍帶領七歲女子小如意十四歲女子大彩子十五歲女子二姐十九歲女子大姐並大英等來滬賃居川虹路薛阿三家被二區藍區員查悉以其形跡可疑派警將呂夫婦及薛妻張氏薛母陶氏與陸步田等男女大小十一口一併解送警務公所經警務處輹詰一過移交裁判所訊核 
　　糾衆賭博○木匠蔣阿三張阿金前晚在永順里某號屋内紏衆聚賭被一區巡士查見入内拘拿蔣等不服致相爭執旋被一併拘局卽經楊區員訊明判蔣戒責八百下張戒責六百下並各罰洋四元充公 
[英租界]  
　　自殘同類○陳長根（卽陳慶裕）因於上月初三夜與劉甫興爭風在雲南路將劉戮傷逃逸前日由探拘獲昨解公堂請究先由見証女孩周索英上堂証明前情復經中西官詰知陳劉均係長江積竊同類相殘判陳押西牢三年期滿逐出租界 
　　要証規避○奚順昌控被顧田英用石灰擲傷兩目並攫取銀表等情曾經公堂訊知奚因奸佔郭月祥之妻陸氏由郭指使顧田英行兇判押候提郭到案質究在案昨經中西官復訊郭未到案中西官以奚受傷屬實判顧押西牢一年半仍飭提郭到案究辦 
　　被告待質○顧子範控賈鴻發不還借洋又高錫蕃控沈承甫不理担保抵欵等案昨由捕房將被告兩人傳至公堂判均交保過堂候訊 
　　司賑被控○順記洋燭公司司賑人金鶴亭因私收賑銀八百餘兩被該公司主孫初臣查悉報知捕房昨將金傳至公堂請究孫偕要証馮少山投稱被金私收南北市源隆昌信泰祥大生等各户賑欵現已查明請爲追究訊之金供認虧空銀四百餘兩王襄讞商之英翰副領事判金押候函致南北市政廳移傳源隆昌等四户來案質証 
　　少押一年○西息何榮生前與葉金生袁鑫甫等私鑄銅元經公堂訊實判何押西牢四年葉等各押三年大案嗣葉患病已准省釋何亦以受人之愚心有不甘延請律師哈華托稟廨求釋昨由捕房將何解案判改押西牢三年期滿開釋 
　　軍人受罰○閘北光復軍梁瑞煊前日携帶手槍行至北四川路不意該槍忽然墜地觸發機關適被二百二十五號西捕查見以其違章開槍帶入捕房存槍保出昨經公堂傳案訊悉前情判罰洋五元充公手槍發還 
　　安插小孩○男孩王和祥女孩葉明全前因迷路由廨留候認領在案茲前因日久無人投領昨由官媒解案請示判王孩送貧兒院葉女送幼女所留養候核 
　　用空賑欵○英商彙司公司司賑沈某因私用賑銀八千餘兩被洋東查悉控由該管領事照會公廨於昨日轉飭捕房將沈傳案諭令交保候訂期會訊 
　　超拔妓女○鴇婦陳張氏因强逼烟妓王金香接客不從致相吵閘由捕查見一併拘入捕房昨解公堂訊供明晰判王妓發濟良所照章擇配陳鴇罰洋二元充公 
　　弔驗收條○某洋行買辦唐某私收賑銀一萬餘兩一案前日午後由廨會訊原告由愛理思律師代表上堂請究質之唐延博易律師到堂代辯並據供稱收帳由式拉夫榮記經手雖有數户由唐收取均在收條上簽字可請查察王襄讞與英康副領事因保人李孟章臨訊未到判唐交原保無保還押候呈出收條再行訊核 
[美租界]  
　　撞傷小孩○五十九號電車前日下午駛至楊樹浦將六歲男孩施阿榮撞跌受傷由捕帶入捕房旋經孩母施葛氏投案領去自行醫治 
　　主婦肆兇○派克林路十三號德國人家傭婦陳裘氏昨投捕房控被主婦毆打驅逐捕頭飭探偕氏往查復被該德人將氏兇毆該探歸稟捕頭請德領事傳訊 
　　無憑無據○黃子鶴昨扭陸子卿至捕房控因舍做小工頭被陸私收客帳洋千餘元捕頭因詢無証據斥退不理 
[法租界]  
　　惡姑該罰○女孩吳桂貞配與王阿金爲妻於三年前過門童養近被其姑王朱氏任意凌　昨由捕房將氏及女解廨訊究女供年十四歲手背等處之傷痕係被婆婆所打訊之王阿金供現愿另租房屋與妻同住氏供以後不再毆打求恩原宥聶讞員以氏違章屬寔判罰洋五元充公該養媳送普育堂留養二年然後領回完婚 
　　呈驗身契○安徽懷寗縣人慮義門與張氏帶領女孩四口來滬包探見莫形迹可疑拘解公堂不認拐販判押候交保檢呈賣據再行核奪在案昨盧檢呈身契三紙求請消案中西官判交原保候禮拜五將各孩提案再核 
　　客棧受罰○唐王氏在東新橋街開設錦發客機因不遵定章將住客姓名登簿昨由捕房將氏傳至公廨判罰洋五元充公 
　　怙惡不悛○過犯姚阿春開釋未久茲又犯竊由包採拿獲解至公廨訊究判押半年期滿仍逐出租界 
來函 
[池州來函]  
天下事之最足駭人耳目者莫如謗言昨閱二月廿五號報載有池州人民公電一通所述各節力紙黎公宗嶽皆係無中生有喪畫天良之語殊令人目不忍覩耳不忍聞此種揑造謗語不知出自何人手筆實與敝處人民名譽攸閱鄙人等私查密訪不特敝處無此惡劣之人民且爲共和世界中所不宜有問或有之卽爲共和之障碍物當與人民羣起而誅之以爲共和前途之一助查黎宗嶽初到大通卽派兵四擾搶刦淫擄無所不至等語豈非怪談乎夫大通爲長江要衝池州爲大通後援彼時土匪横行閭　不安若非黎公竭力維持吾恐生靈塗炭地方糜爛早蹈安慶覆轍大通人民之所以有今日者皆黎人保全之力敝處實受其惠未致擾亂故莫不感頌黎公之功德又貴池縣屬之殷家匯鎭有大通兵隊數十名均携快槍由靑陽行致該鎭肆行搶刧如傳合興衣莊永豐雜貨店森茂錢莊寳善銀樓各家均遭搶擄等語尤爲荒謬不倫况該鎭向有安慶兵隊駐紮大通兵隊並未前往核鎭與黎公何涉總之當今之時共和之機已啓是非公諸世界而公論自在人心天下想望太平言論可造幸福設黎公行爲果如報章所載早爲民國之公敵毁言之來豈待今日惟黎公爲人磊落光明質諸鬼神而無疑彼之無端造謠使黎公抱不白之寃者實吾國之蟊賊國人皆曰可殺者也雖然毁譽是非聽之人此項通電在黎公本處之泰然毫不介意特知黎公者不禁代嗚不平耳卽如敝郡司令長郭倫伯原爲黎公所委任接事以來一切保衛安民各事宜力圖整頓與民間秋毫無犯早爲民團所信服雖敝郡劣紳如方汝金錢翰臣等屢生意見從中爲難且肆意誣謗冀損名譽而郭司令遇事和平解决以理喻之以情孚之伊等亦自知理屈稍稍感化矣乃閱報章載有郭司令因池州人民不承認胡知事之忿派兵沿街大索並衝及商會議會正副長池民震動等語殊爲可笑池州商民咸在不難調查虚實固無待鄙人等之辦論也並請貴報館將前項通電誣揑之處逐層更正登諸報端以正誣妄而伸公論並望保全敝郡人民名譽是幸　池州府紳商軍學各界公叩 
來件 
[浙江共和法政學校簡章]  
　　第一章總則第一條　本校係以法人組織在造就共和國之法律政治專家爲目的第二條　本校分長期速成兩科長期科三年畢業速成科年半畢業第三條　本校畢業照各省官公立專門法政學校同等効用　　第二章學科課程第四條　本校各科課程暫定如左　　法政長期科課程表自１至１５各科爲法律班必修科　　　　　　　　　　自１至１１又１０至１９爲政治班必修科　　學科　年級　第一年級　第二年級　第三年級（一）論理學　全部（二）法學通論　全部（三）憲法　憲法汎論比较憲法學中華民國　　　　　　　　　　　　　　　共和憲法（四）民法　總論物權法債權法總論親族法　　　　　　　　　　　　　　各論相續法（五）商法　總論商行爲會社法手形　保　　　　　　　　　　　海商法險　破産（六）刑律　總則　分則（七）行政法　總論　各論（八）國際公法　平時國際公法　戰時國際公法　　　　　　　　　　　　　　　局外中立（九）日文　讀法　和譯漢　會話　作文　漢譯和　演說 
（十）數學　諸等法　普通幾何學　普通代數學（十一）經濟學　經濟原論　經濟史 
（十二）民事訴訟律　第一二編　第三四編　强制執行法（十三）刑事訴訟律　第一二編　第三編至六編（十四）國際私法　國際私法（十五）羅馬法（十六）財政學（十七）政治學　政治學　政治學史（十八）統計學　統計學全部（十九）社會學　全部 
　　法政速成科課程表自１至１１爲法律班必修科　　　　　　　　　　自１至８又１２至１５爲政治班必修科 
　　學科　學期　第一期　第二期　第三期（一）憲法　憲法汎論　憲法汎論（二）法學通論　全部（三）民法　總則　物權　債權總各論　親族法　相續法（四）商法　總則　商行爲　會社法　海商　手形保險破産（五）刑律　總則　公則（六）行政法　總論　各論 
（七）國際公法　平時　戰時　中立（八）經濟學　全部（九）民事訴訟律　第一二編　第三四編（十）刑事訴訟律　第一二編　第三編至六編 
（十一）國際私法　全部（十二）財政學　全部（十三）統計學　全部（十四）政治學　全部（十五）社會學　全部 
 
 

Page 8

 
 
   
 
 

Page 9

 
 
申報弟三張中華民國元年三月廿一日 
舊曆壬子二月初三日西曆一千九百十二年三月廿一號星期四共三張 
自由談 
游戲文章 
[游專制亡國日記] [  愛]  
亞洲中有專制亡國者其山川人物政事風俗多不與各國同余久欲一見之而未得其便今者有友人欲游其地者招余同伴余乃欣然就道於本月一日搭渡迷滊船涉風波海七日夜始至其地其國在辣塌洲上黑暗界内抵埠後入紙糊城此城乃京城首邑名曰剝皮縣歇宿一宵八日倩其國人導游食人島據云彼國人民弱者之肉均爲强者所食堆白骨於此故月是名其左即爲垂淚山行人過山下望見白骨纍纍雖鐵石人亦爲下淚因是以名此山九日游其國之内城皇宮曰長夜宮味此命名之意知其王必昏味糊塗如長夜之不曉宮内有怪物院院内有怪獸甚多赤其髮蹄其手腦後生一尾長約二尺餘見人諂笑怒罵變態百出余問守院人獸食何物答云食金銀余曰安有如許金銀供其大嚼乎守院人曰吾國所以貧窮者因金銀俱被衆獸攫食故也余曰如是惡獸何不擊殺之守院人曰衆獸爲國王所豢養后妃所愛玩誰敢殺之余乃嘆息而出順道游民膏園就中假山高聳視之若金若銀若血若肉余問向導人曰此何石也向導人曰此名民膏由人民脂血凝結而成國王每歲采求積二百數十年而其園始成余曰然則民間今日尙有此膏乎向導人曰殆將竭矣余曰有是哉宜號爲專制亡國也十日游樂鬼村村中烟館妓寮賭場酒肆排立如林又有所謂雉妓者沿途拉客羞恥毫無此情此景實爲地球萬國所僅見者也歸途過八股墳墳之側有寛袍大袖類道學先生者數人向墓奠拜啜泣低徊友人欲觀其究竟余曰此亦吾國腐儒之類也何足觀焉十一日游流毒河河長數千里水流甚急余曰專制流毒不知何時盡也流毒河外曰寃血海余聞其名已恐懼不樂觀因去而游造官廠其官質多用妓質僧質虎狼質化合而成經無數轉折始成人形十二日聞有人說傀儡國新定民主立憲其國制度文物有與歐美形似者余遂於十三日下午從囘頭岸下船至傀儡國而去 
海外奇談 
[二老相悅] [  欽林]  
紐約老來恩小姐年六十矣（按西國婦女未嫁者雖老亦稱小姐）有幼時同學名梯萊此者年已六十五近日兩人相晤親愛異常老來恩願嫁梯萊此亦願娶將卜吉矣忽爲老來恩之弟探悉恐其姊將其父所遺價値美金六千元之田單歸梯萊此管業也乃計誘其姊至家閉之一室不令與他人相見然梯萊此仍常至窗外互傳消息每星期至少一二次結果如何尙在未知余竊謂此二老相愛之熱度必在百度以外也 
遺聞軼事 
[陳雲貞致夫范秋塘書（續）] [  龍]  
貞母於壬秋患病延至癸春二月六日述爾長辭兩老人一生血脈惟貞一線之存不料六十年鏡花水月情深半子能不酸楚耶墉弟原非已出漠不相關祇知搜索家資良可痛恨貞自遭此變愈覺難堪顆粒縷絲一無所出家務母親經理歲入不敷貞屢求典售而又不忍輕去徒令侵呑剝削多致茺廢房屋傾欹過半復被負義人據爲已有折變一空僅留敗屋數椽聊蔽風雨大非昔時光景從前緩急可商之處近皆裏足不前遇有急需貞亦不輕啓齒正恐不惟無濟反惹非笑馮郭西絕跡多年間承四霞妹投以詩物並詢夫子消息情意頗眞些小通融尙可資助但恐日久積疎難保始終如一耳其肫肫懷念之忱未可負之節次囑帶瓶口袋扇套鞋襪筆茶諸物盡爲負義人賺去言之恨恨貞邇來兩餐之外不能稍自舒展嫁笥奩具陸續盡爲典當皆入質庫頻年已身之補綴蓮姐之盤纒丁郎之膏火束修瓊女之釵釧鞋脚在在皆貞挖肉補瘡所辦也（未完） 
心直口快 
[豈不可惜] [  立三]  
以衆民汗血資財供一人揮霍豈不可惜大好男兒不捐軀於疆場而戕身於花叢豈不可惜 
 
 

Page 10

 
 
以寳貴之金錢浪擲於秦樓楚館間豈不可惜趨時學西裝置國貨於淘汰之地位豈不可惜年華易逝春光易老際斯良辰若辜負過去豈不可惜紅顔薄命靑衫落魄美人名士同遭摧折豈不可惜　　今日志士之八喜喜作西裝胸綴花球喜學也司也司幾句外國話喜縱談時事不求確當喜到處開會演說令人拍手喜說同胞幸福等愛國語喜與二三知已作狎邪遊喜叉十元底之麻雀喜辦私益事 
戲攷 
[翼州城] [  健兒]  
馬超痛父騰爲曹操所害與韓遂攻潼關被操合用反間計離間韓馬遂竟降操超卒失敗而投漢中張魯然不共戴天之讐固未嘗一日忘也後又乘間攻冀州守將韋康欲降超楊阜勸韋堅守遣使往操處告急請其發兵來援并謂超性如烈火降之必遭不測韋不從開城迎超超入城卽以槍剌死韋康又搜其家屬盡殺之楊性詭譎以權詐之辭欺超超竟不疑而信任之操聞信遣夏侯淵率兵攻超超以妻孥托楊親統士卒迎敵超出城楊即令閉門以舊部守城超與淵戰不利退回冀州見城門緊閉屢呼不應大驚忽見楊將超之妻子縳於城樓大罵馬超不信不義妄殺無辜今日殺汝妻子爲韋公報仇卽喚部下殺超妻子將頭抛於城下超心如刀割持頭大哭夏又追至超遂回漢中楊雖負超然亦超之用人不愼禍由自取也前春桂三麻子劉廷玉合演此劇最爲愜意劉去楊謁馬一段神情萬分惶急白口句句傳神而又字字清綻今劉已去世現架子武淨滬上除馮志奎外無一當意者 
小說 
[皖江血傳奇] [  六合孫雨林]  
慨自朱明失政滿族入關竊據中原二百餘載亞東志士疾首痛心共建獨立旌旗欲還漢家天下徐錫麟爲同胞倡起義皖江事雖不成功何可没僕前充皖垣巡警學校敎員隨侍徐公計五閱月今者民國成立言念偉人特作皖江血傳奇以揚丕烈凡我同胞諒必以先睹爲快也 
　　第一折出山 
（戀芳春）（生扮男學生上）羗笛無聲胡笳有恨哀哀亡國遺民偏是江山勝處深鎖愁雲勾起靑年積忿到今日難償宿願空悲憤那些同胞智昏甘作陪臣（鷓鴣天）誰是當年帝子花錢塘江上夕陽斜秋聲瑟瑟鳴殘葉堤柳蕭蕭宿暮鴉悲往事痛前車亞東時局亂如麻男兒叱咤風雲變不滅匈奴何以家小生姓徐名錫麟字伯蓀浙人也家傳東海派衍中山生逢陽九之秋身困虜廷之下早歲文章誤我十載寒窗中年浩氣凌空一腔熱血噶蘇士心存獨立巴枯寗黨結虚無世界偉人如是如是某當仁不讓聊以自豪拚此頭顱誓鋤非種（歎介）不共之仇敎我怎生不報也幸有女士秋瑾時相往來頗稱莫逆今約伊於秘密所相會共商進行之策須索早去也（懶畫眉）何日中原掃妖氛報國深仇端賴合羣生新世界作新民排滿奇功建方不愧軒轅好子孫（生下）旦扮女學生上（前腔）專制推翻志難伸淚落襟前血色新眉心一寸怎容颦儂秋瑾是也天職人當盡男女平權兩不分（生上相見介）女士果然早到（旦）君今見招有何賜敎（生）女士可知近日清廷專制更甚吾輩手無寸柄徒喚奈何伏處偏隅空言無補某沉思已久决計出山陽委質於清廷陰乘機而舉義皖垣爲英雄用武之地扼長江流域之中苟剌殺守臣興師東下不出旬日可以光復南京届期女士集同志於杭垣爲吾軍之後勁分途北伐踏碎燕雲方見美人有豪傑之風烈士無苟安之志不知女士高見何如（旦）君旣具此雄心敢不執鞭從君之後惟行期在即容備濁酒聊盡一杯以壯行色（生）大功未就尙非浮白之時俟他日直搗黃龍大家痛飲不遲（生旦同下）（未完） 
 
 

Page 11

 
 
   
 
 

Page 12

 
 
   
 
