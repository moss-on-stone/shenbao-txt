# 1914 - 222 - 4914705

 

Page 1

 
 
游記 
[新疆旅行記（二）（十）（七）（單騎）]  
　　閱者諸君鑒此等游記爲本報所歡迎閱報諸君中如有長途旅行者或於啓行之前先與本館訂定或於旅行之後卽將游記寄示本報苟登載者不惜重資以報也唯或鈔襲前人游記而改頭換面以欺騙收財查出之後恐名利兩失矣本報記者白 
　　初四日未明出驛初西北繼西南又西北行山阜起伏陵谷高低碎石鋪面車甚簸蕩至爲難行四十里鹹泉路北半里許水尙美西北行北臨天山山永冲刷年久高窪盡成石灘行人苦之又西北行一碗泉祇一泉深四尺水亦不敷用驛東多泉若加濬二井尤可灌地傍天山南麓出南北山頭間路平如砥左傍石岩長數十里形勢雄厚不甚高或整山一石宛似架山東北向多風窩大如斗或如升一石倒揷窩中懸於空下多石縫長數丈寛尺許每值北風緊急空響谷應飛沙剌面而天朗氣淸雲翳片片寒冷如三冬重棉不足以禦之北路天山高峻雲氣沸騰瀰滿山腰諸峯隱現靡常望之如海外蓬萊時没時露奇景畢肖一碗泉北天山則又忽焉在後矣西南諸山高插天際一氣銜接東麓石骨高露紆折迴環幾如天生城中平如砥四山環繞峯巒聳立蓋天地磅礴之氣藴之深而蓄之厚始發現奇形下必有金鑛極旺煤鐡礦徧生於天山之陽寳藏之富莫若中國若力籌路政厚集資本爲開採之計所獲當不鮮也十里石屹塔泉又十餘里入　善界爲古樓闌國境北行十五里大山口風力甚猛來風從山壑間出故振振有聲十五里車轆泉有客店三家此驛貫兩山中其南山巨石係土砂結成多風窩玲瓏四透如蜂窩如鴿籠如土室如佛龕大小不一隱見龍鳳蛇鹿各形惟妙惟肖天造地設絶非人工所能描搆蓋天地淸透之氣不鍾之於人即鍾之於物鬱蓄旣久必發現五金礦門坎石線層現疊出砂皆紫赤色其出金鑛無疑惟水泉缺乏實不敷用出山口西北行十五里地窩子沿坡行一望平闊北臨天山宛在目前其遠尙有百餘里常見白雲出其上橫亘山腰望之如海水平漫峯頭半露三十五里胡桐窩子其南柳條墩子高八九尺低亦二三尺枝條細短高不及肩而根大可把 
 
 
 

Page 2

 
 
　結於地循此以往陵續不絶其北則胡桐樹林寛數里長十餘里歲經　採留者身半枯數不可計間或枝葉暢茂未能如前稠密餘皆柳墩及雜棵滿起二十里七角井驛住大小店四家井十眼深四尺坎厚丈許而北面數井僅厚五尺若開坎井暗渠自高而下不過十餘丈本司引水歸渠藉以灌慨伹沙多易陷須木石　砌方能持久然工費甚巨 
時評 
[俄人反對開放西北商埠（冷）]  
　　西北開放各商埠均中國之土地也俄人何得而反對之即曰俄人爲蒙古故開放各商埠又非在許以自治之外蒙也俄人更何得而反對之且曰開放俄人亦在通商之内也又何得而反對之然而俄人竟有以嚴詞反對傳矣 
　　假使俄人而誠嚴詞反對中國西北之開放者是俄人非但欲揷足外蒙直欲併呑全蒙也非但欲併呑全蒙直欲併呑中國也何則蓋西北開放之各商埠均爲内蒙與中國之屏蔽俄人苟不欲併呑中國决無反對之道也 
　　是故據路透電消息謂俄國駐京公使實不知有此反對之事然則俄人或不至若是暴橫歟 
[命令]  
　　一月十日大總統命令本日政治會議呈覆救國大計諮詢一案據稱前兼領湖北都督黎元洪等原電修正憲法一節若指約法而言應於諮詢增修約法程序案内另行議覆其對於國會現有議員給資回籍另候召集一節應請宣布停止兩院現有議員職務並聲明兩院現有議員旣與現行國會組織法第十五條所載總議員過半數之規定不符應毋庸再爲現行國會組織法第二條曁第三條之組織至如何給資之處應由政府迅速籌畫施行是否回籍可聽其便政府毋庸問及等語本大總統詳加披閱該會議議覆各節與該前兼領湖北都督黎元洪等救國苦心深相契合原吾所陳大要以爲非速改良國會之組織無以勉符尊重國會之公心洵屬度勢審時正當辦法查兩院現有議員旣與現行國會組織法第十五條所載總議員過半數之規定不符應即依照政治會議議决宣布停止議員職務毋庸再爲現行國會組織法第二條曁第三條之組織所有民國議會應候本大總統依照約法另行召集此次停止職務各議員由國務總理財政總長迅將如何給資之處籌畫施行餘如該會議所陳辦理至兩院現有議員自宣布停止職務之日起旣均毋庸再爲國會組織法第二條曁第三條之組織一應由兩院事務應由内務總長督飭籌備國會事務局分别妥籌辦法免滋貽誤以副本大總統尊重國會之初意此令 
　　又令日本國法學博士有賀長雄給予二等嘉禾章此令 
　　又令現在亂機甫定時局粗寗防患未然責難稍懈所有各省地方長吏自應隨時隨事嚴加查察俾免重召亂階乃近聞有不逞奸徒思欲於南中奔潰之除爲西下繹騷之計據查陜西境内亂黨變更名姓紛至沓來蜚語沸騰人心惶駭值茲建設之始詎能任該亂黨等從中煽惑致擾地方應責成該省都督張鳳翽查明如有造謠生事之人卽行通飭所屬一體嚴拿究治凡屬亂徒羽黨一經訊實并准就地懲辦以昭烔戒而遏亂萌該都督身膺疆寄有維持秩序保衞人民之責務當以地方爲重愼毋稍示寛容致滋隱患也此令 
　　又令據雲南迤西鎭守使謝汝翼電稱搜獲楊春魁致李根元張文光電函有孫文黃興郭彦淸郎郭嘉賓湖北人到榆聯絡組織等語查榆嘉叛變全係郭彦淸受孫文黃興主使　煽應請通飭一體嚴緝等情該逆郭彦淸蓄謀煽亂擾害地方實屬罪不容誅應通令各省都督民政長曁各地方長官轉飭所屬一體嚴拿務獲究辦以肅法紀此令又令梅馨特授以勳五位此令 
　　又令内務總長朱啓鈐呈請任命許寳　爲考績司司長應照准此令 
　　又令領參謀總長事黎元洪呈請任命龔渭霖爲贛西鎭守使署參謀長張藻宸爲口北宣慰使署參謀長應照准此令 
　　又令交通總長周自齊呈請任命闞鐸爲秘書應照准此令 
　　補一月九日大總統命令農商總長張謇呈請任命陶昌善爲農林司司長陳介爲工商司司長田步蟾爲漁牧司司長應照准此令 
　　又令農商總長張謇呈請任命洪翼昇胡宗瀛張焌高文炳張明綸黃藝錫郭鳳鳴魏宗蓮張際春韓安徐球齊鼎頣羅蕺林大閭吳宗麟吳在章廖世綸陳承信林光民文琦高近宸關文彬兪鑫夏循愷李澂王治昌周典郝樹基顧德隣林祐光邢端屠振鵬爲僉事應照准此令 
　　又令農商總長張謇呈請任命王季點丁文江施弼陳訓昶陳傳瑚張景光余煥東余懷淸章鴻釗江揚寳謝恩禪周維廉陸安章祖純鄭禮明廖炎爲技正應照准此令 
　　又令前據江蘇都督張勳電稱江寗警察廳長王桂林當金陵克復後整理警察保護商民聯絡各軍維持得力署江寗縣知事左枤周歷任繁劇所至有聲攝篆江甯四民安堵請各加奬勵等語王桂林給予陸軍少將銜左枤周給予四等嘉禾章併交内務部存記以資激勸此令 
　　又令司法總長梁啓超呈請任命劉世煖朱紹濂爲大理院書記官朱麟藻鄭耿光署大理院書記官應照准此令 
　　又令據阿爾泰辦事長官帕勒塔電陳病勢日增擬請准予辭職入京就醫等語該長官久駐邊防因勞致疾應給假三個月准其來京調治所有阿爾泰辦事長官一缺即著劉長炳暫行署理此令 
　　又令兼代陸軍總長周自齊呈請將勦辦狄道會匪出力之馬國禮授爲陸軍步兵中校胡立成王少林馬尙德授爲陸軍步兵少校楊德福鄧榮授爲陸軍步兵上尉應照准此令 
　　又令兼代陸軍總長周自齊呈據陜西都督張鳳翽電稱陸軍步兵少校趙占彪不守本分有玷軍職請褫革軍官以示懲儆等語應照准此令 
　　又令司法總長梁啓超呈據署湖南高等檢察廳檢察官劉敦謹呈請辭職劉敦謹准免本官此令 
　　又令我國哥老會發見於數十年之前蔓延至十餘省之廣往往糾集死黨欺壓羣民無論大邑通都窮鄉僻壤靡不有若輩蹤跡其甚者則勾結土匪擾害治安或要挾地方官於各屬設立碼頭以及開山立堂等事明目張膽毫無顧忌小之貽社會之患大之爲國家之患若不行禁阻何以弭隱禍而靖人心嗣後各省再有哥老會設立碼頭曁開山立堂或另立共進改進等項名目應由該省都督民政長嚴拿懲辦並通飭所屬一律懸爲厲禁其已經設立各處亦宜設法迅速解散以杜亂萌是爲至要此令 
[專電]  
　　北京電陸軍部准二月初開軍事大會已通電各省派代表一員來京與會其資格以中將爲限 
　　豐鎭電頃因晉軍第一師逐漸開拔進口匪徒復乘間竊發前六號實有鬍匪三百餘人操山東口音到該鎭南關搶刧歸綏張將軍以晋軍驟拔地面恐慌請中央另派軍隊速前往防戍 
　　赤峯電蒙匪首領那木巴率領鬍匪在開魯一帶搶掠異常陳鎭守使巳派兵往勦 
　　廣州電龍都督擬將全省軍隊大加淘汰祇留一師二旅以鎭地面並條陳政府中國正在休養之時兵額不宜加多當以二十師爲限云云 
　　徐州電宿州土匪猖獗異常現巳竄至河南境永城地方雷軍勦辦大不得力 
　　南京電馮督二十四日續娶聞大總統如夫人送親來寧之說似確實並派代表伸賀現府内辦喜事甚忙 
　　南京電韓省長於十一日將印信文件呈送馮督當乘晚車赴滬勾留數日卽北上聞有調任閩省長消息現馮督已兼民政長一職 
　　南京電張勳委江寧知事左杕周爲巡閱使顧問官 
　　南京電省公署復查被災戶口現巳完竣定十六七兩日由警察按照紅黃票發給紅票給洋四元米四斗黃票給洋三元米三斗白票確無賑 
　　南京電莊藴寛湯壽潛均來寗　　南京電淮關監督徐錫麒已解省聞當時槍件係捲在風篷内 
　　杭州電淮關監督徐錫麒因被搜出軍火被逮其兄徐錫驥泣求朱督屈省長切實電請馮督釋放聞朱屈已允 
　　杭州電今日下午三時官廳在西湖公園邀請在杭各國僑民茶會西人到者有二百餘人 
[特約路透電]  
　　北京電解散國會命令共三千五百言内引政治會議一月七日之議復救國大計案主給川資令議員回籍之報告命令中云政治會議之决議適與黎元洪及各都督等十二月十九號電文之建議相脗合云云該報告大旨謂若不從速改革國會則恐失衆望及國會之尊嚴命令中復曰茲因兩院殘餘之議員皆不足法定人數故本大總統宣布停止議員職權不再按國會組織法第二第三兩條視爲法定機關本大總統今將按照臨時約法召集國會云云該命令由大總統署名且由國務員全體副署 
　　北京電外間所傳俄國曾嚴詞向中政府抗議開放内蒙古五城爲商埠一節據俄使聲稱並不知情 
　　北京電袁總統今日邀駐京各國公使及代理公使茶會繼復接見各隨員及中外有名人物諸賓位中婦女甚多觀劇約一小時袁總統偕其夫人亦坐觀約半小時之久黎副總統亦在座 
　　北京電英文京報載有社論痛詆日本提議撫恤昌黎一案死者家屬一節謂望中政府嚴拒以撫恤二字而了此案且此近今北京日意兵士衝突一案爲證日本於此尙以謝罪賠欵了案該論曰日本對付西方與東方國之詰責顯然懸殊該論末謂日人殺一中國警察僅以每人十元之撫恤卽可了案而日本整容匠及雜貨舖之夥死者則每人須賠以洋二十萬元此其理由恐無一能解云 
　　北京電英文京報載稱徐世昌將被推爲進步黨理事長 
　　成都電去年秋季霪雨多時播種愆期近來兩月全未降雨今春恐將歉收老農皆爲焦灼　　東京電某敎會副監督白乞納君由山帕洛（譯音）致函路透訪員記述北海道及東北各府災情如下余所至各處皆於去年播種至今一粟無收民衆旦夕將成餓莩填溝壑已者多人余嘗見人民以野草樹根樹葉爛芋和魚獸内臟等物煮湯而食學校之學生皆因無餐而不能行動此間之人雖能竭力救災然力薄不能普及云 
[譯電]  
　　北京電日來復有内閣搖動之謠聞政治會議擬推翻熊總理之大政程序使熊自行辭職政治會議請由國民選舉議員組織特别憲法委員會惟要求須舉善視政府之員組織之目下之國會解散在即各議員均將領資回籍將來之憲法委員會擬由每省各舉代表三人組織之大約俟政治會議閉會後即將在京召集云 
　　北京電熊内閣問題之謠言現復蠭起衆意熊總理之擘畫近於空談袁總統則志在實行故熊之建議恐難合總統之意據華文某報載稱熊希齡確已提出辭職書繼之者非徐世昌即李經羲云 
　　北京電政治會議定十四號開會討論袁總統提出之尊孔祭天案 
　　北京電據英文北京日報載稱俄國已嚴詞向中政府抗議開放歸化張家口赤峯洮南杜倫諾爾爲商埠之舉 
　　北京電張家口歸化城杜倫諾爾赤峯洮南府五處開爲商埠大足鞏固中國在内蒙古之主權蒙古問題似已漸就平復近在杜倫諾爾附近從戰之蒙兵巳回庫倫佔據張家口附近一帶之蒙兵亦多退走中俄蒙務會議大約將於下月在恰克圖舉行 
　　北京電外交團將於十二號星期一日開會討論中政府申請之各問題内有修改稅則引渡亂黨賠償革命損失及使館界内之警務權當屬中國各問題 
　　北京電據中央稅務處報告皖贛鄂蘇浙粤閩燕汴魯晉十一省均能按期解欵接濟中央政府 
　　北京電政府因各處治安現均恢復故擬裁去上年所任徒有虚名之中國顧問多員　　北京電政府否認秦省亂事與南省亂黨有關之說已命各省都督拘捕播散謠言之人 
　　北京電美政府前因福州當道不准美國敎士回至内地曾命駐京美使向中政府抗議巳六月於茲中政府今始實力辦理此事懸賞購拿盜魁皇梁（譯音）生擒者賞銀三千兩獲屍者賞銀千兩 
　　北京電據雲南鎭守使報告孫黃現謀約同鄂人郭某在滇起事 
　　開封電開郾城至駐馬店間之鐡路已爲白狼匪拆斷該處一帶糜爛不堪汴督已不能回抵開封 
 
 
 

Page 3

 
 
公電 
　　内務部通告停給自治薪水夫馬辦法電民政長鑒本部養日通電停給自治職員薪水及夫馬等費意在紓地方之財力利異日之推行且按之自治原理適相符合兹據山東山西等省先後電詢如何分别辦理用再電知該民政長務將各級自治職員凡以選民充任者所有薪水及夫馬等費一律停給庶地方之財力漸紓自治之原理不背即異日新章頒布亦可利於推行内務部隹印 
　　江寗王鎭守使通告履任電各都督民政長巡閱使護軍使宣撫使宣慰使鎭守使將軍都統各軍師旅長鈞鑒廷楨忝奉簡命任爲江甯鎭守使遵於本月十號履任視事惟念廷楨學識疏淺膺茲艱鉅深恐有負委任敬祈時錫嘉猷俾資絃韋藉免隕越不勝盼禱謹電奉聞併布懇忱王廷楨蒸印 
要聞一 
[紀八日政治會議之茶話會]  
　　八日午後二時政治會議開茶話會各員到齊即於二時三十分開會就坐後首由李議長報告茶話會之用意次由蔡審查長宣布審查報告内容並令各員自由討論再次由顧　演說組織政治會議之用意最後仍由李議長宣布該會議應守之宗旨各員對於兩案之審查報告無一人有異議遂自由散會時四點五十五分茲將各員之言論依次記載如左就坐後李議長起立略謂今日之茶話會有兩種用意一新年會議同人尙未一同晤面藉此以圖自由集會一上年第一次大會所議兩案現巳審查完竣並擬定報告書明日即須開大會表决恐明日時間迫促不能細心研究故趁今日茶話會將３ 
審查報告内容報告諸君（其時略舉大槪即如前報所云）如有意見無論幾人可以從容討論即將來亦擬多開茶話會云云蔡鍔略謂審查報告書前已印就本可分送諸君惟因昨日又經數人斟酌略有修改須經重印故今日不及分送伹對於第一案國會當然停止職權另行組織至约法何以必須修改因立憲國不可無憲法而制定憲法非旦夕所可成功自不可無依據之法而求其可以依據者即爲約法然約法實有許多窒碍難行之處故不能不修改以爲過渡時之辦法惟修改約法總須另設一種機關以政治會議乃諮詢機關而非立法機關將來似應仿照本會組織由各省派人組成主持其事卽政府欲將修改約法之事委任本會則本會亦應另改名目方可云云顧鼇略謂今日中國之大勢異常危險若不速圖救濟不堪設想政府非無救濟之方不過共和國之政府其意思必有一種發表的機關此機關卽國會然吾國之國會不但不能發表政府之意思且多阻撓政府之行動故國會一日不改組政府一事不能爲然共和國不能無國會無國會即無大總統外間疑爲不要國會蓋不知大總統之意者至修改約法審查長蔡君言之已詳無庸贅述請諸君照議長之言自由討論云云李議長又起立云今日諸君不辭辛苦遠道而來對於議案悉心討論一矯從前國會呌囂之習非取悅於政府亦非計及於個人不過以國家巳危吾人即國家一份子不能不圖挽救保此國家以保個人故艱苦不辭物議亦不恤而救國之目的何在卽建設强有力且有利益之政府與組織最完美之國會而巳此次兩案雖大致巳定將來應議之事尙多尤願常抱定前述兩種之目的進行此鄙人深望於諸君者也今日若對於兩案之審查大體上無何意見可以自由去留云 
[現内閣命運之又一說]  
　　自熊希齡担任内閣以後因國會問題毁言日至故内閣搖動之說迄今仍絶於耳惟大總統聞之絶不謂然近聞曾對人云現在財政無論何人必將挨駡秉三才調無雙寳爲難得但外間攻訐者多余極力爲之解釋而言者不止終須想一解决辦法余不願現内閣遽見更動之不幸致生國家大計之危險云云觀此數言則外間之謂大總統不滿意於現内閣者殆非事實又據他一方面消息熊内閣之基礎實不鞏固徵諸今日實情一二月内或不見内閣全體之解散他日若有一種機會臨時發生則内閣一部之變更當可發現伊時何人首先變動雖不可預料由各種事情而推測之則或不出於熊總理及梁司法總長二人之外至其他閣員暫無動搖之形相惟此内閣動搖說之由來哉謂多係内閣内部之暗潮所發生亦出於揣測而非個中之實情也 
[鹽政改革之研究]  
　　中央自規定整頓鹽稅之後曾經熊總理擬就均一鹽稅辦法呈明大總統以敎令將鹽稅條例公布在案現在財政部除按熊總理所規定之第一區爲東三省直隷河南山東西陜甘及淮北皖北等處即於本月實行外而於鹽稅均一後之各方面尙有種種之研究茲特探誌如左 
　　取法問題鹽政自經提議改革以後其取法問題議論紛歧主張亦不一致以故經久未定嗣經再四討論除引地制久爲世所詬病不能採擇外而專賣與就場徵稅之說遂沸騰於一時張弧氏始而力主專賣後因張季直總長英人丹恩氏倡言就場徵稅之宜其意以鹽政之改革專賣雖爲要着而收入未能確定恐於財政上或生影響至就場徵稅則確有把握且徵稅即爲專賣之基礎其說遂定惟於破引一條雖已暫行删除聞亦擬定年限云 
　　稅價均一均價之法倡自態總理其提議時外間每謂均價卽加價之實故此案始經提交國會時該會以人民担負過重即巳否决然我國財政困難各省旣一時不能解欵中央國家僅恃借欵爲生活亦計之最下者而借欵利息無非出自人民較諸鹽斤加價之利害又爲何如况我國鹽稅向因製鹽法不同成本不一以致各省稅則相差至鉅是此劃均稅之制在於向來稅輕者固屬加增而關於至多之區尙與原稅減少也至於均一鹽稅辦法則本月卽擬施行其整頓之方去秋曾巳着手故去年所收鹽稅巳增至一千餘萬較於元年之收入幾增一倍有餘查我國二十年來平均收入鹽額不過二千萬由辛亥以後收入僅纔數百萬元若按上年稍加整頓卽恢復原有一半若再加以本年增加之數目不止超過原有之額茲者熊總理以現在之數悉償外債尙有不中故極力提倡均稅之法並聞熊總理預料此項實行後每年須得八十兆元除担外欵外尙敷幣制借欵之用云 
　　消鹽總數我國向來消鹽之數實爲不鉅而外人嘗謂以中國人口之多尙不及三萬萬人之印度查印度每年尙消二千四百三十萬包中國只消三千餘萬包其數甚少然其致少之原因雖爲各産鹽區域豐歉不同亦由於不善於推廣以致消鹽之數未有凖則刻聞張季直總長以現在旣實行均稅而消鹽一項即爲最要問題聞其業經調查者共計總消數目應在五千二百萬包尙未議及推廣而熊總理之意以現在均一鹽稅問題業經入手必須通盤計算始能出入適合故於消鹽一端亟爲注意昨特與張總長在國務院研究以後之鹽包消費及鹽稅之總額以向來每包平均約需三兩此不過根據各鹽區長官之報告即其總額僅就三千萬包計算每包平均三兩統共巳有九千萬兩之多其中除製造及運費等項開支外每年消鹽三千萬包尙應餘銀六千萬而此六千萬之數應即入於中央國庫云 
[南京政聞錄]  
　　警廳連日拿獲黨人昨日馬道街拿獲之八人方解總廳今日又在洞神宮拿獲前獨立時充當副官之何國楨一名 
　　南京機器局局長馮都督巳委王者化接辦王未到差省公署昨開財政會議科長照部定實支月俸二百元科員則仍照三等九八七支給 
　　財政部電催三年度出入槪算書尅日督催迅速編送 
　　江都四鄉公民電韓省長云江都四鄉盜匪充斥居民被害慘不忍賭非赶辦淸鄉不可業由縣迭次電催丁會辦迄未來揚人心惶恐乞再電催速來解决進行以救民生而免生變 
　　南通縣知事吳筱岩丁艱省長仍委吳之前任儲南强接任 
[雜評一（無名）]  
　　窮於匪宿州土匪開魯　匪豐鎭蒙匪或則兵不得力或則兵退匪來巳疲於奔命矣况復有陜西黨人之煽惑哥老會匪之舊根其欲淸之非朝夕之能也 
　　困於旱此次冬間南方少雨將來春收之麥必不能豐四川今巳告警矣旣厄於亂復荒於錢今復困於旱南方人民其能經此困難耶欲爲小民哀矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[新年後之財政進行談]  
　　第二大借欵匯豐銀行總理熙禮爾氏巳於初六日由滬回京後旋於翌日七號偕同五國銀團各代表於滙豐銀行内會議討論中國幣制借欵事聞其會議之内容駐京五國銀團代表於上年歲杪向本國資本團具報幣制借欵搶保品之情况當經本國資本團覆電對於幣制借欵略有允意飭令將擔保品詳細調查報告以憑核辦厥後駐京五國代表中有旅遊南方或避暑北戴河者遂致缺席不能開議延宕及今初七日會議乃本年第一次會議其所應議者即若何調查擔保品全體又若何報告本國資本團是巳而五國代表中又有缺席者故當日會議亦未得要領據個中人云此項大借欵交涉預定本月中旬應開會議然中國政府年前業巳借得中法銀行之欵目下暫免燃眉之急則不肯俛首乞憐於五國團五國團亦自恃資本勢力抱定以飽待飢之計此亦第二大借欵交涉齟齬之一因也 
　　定期兌換劵發行定期兌換劵政府早有此議業經國務會議議决其發行條例及手續巳由中國銀行湯總裁擬訂妥恊惟此舉關係利害之處頗多亦不得不愼重從事是以迄未見諸實行茲聞熊總理以現在財用竭蹶爲一時周轉計實行發行定期兌換劵又爲目下必要之圖昨特提出兩項問題討論解決後即着手施行（一）届期不能履行兌換義　時則政府之信用見失於人民以後欲募集公債必無良好　果是必須預籌某種特别之收入爲其準備基金（二）市場　生大變動時必致惹起金融恐惶人民必因之而受損失此節是必須預定完善辦法而爲之防範云 
　　國稅廳成績各省國稅廳成立於民國元年一月其時適周緝之長財政扣計至今巳届一年之期茲據財政部將一年以來各省處長所報告者觀其成績其中有巳全接收者有僅交一部份者所以糾纒不淸之原因一言以蔽之地方稅與國家稅問題劃分不淸故也全部移交稱最早者山東浙江福建其次河南湖南甘肅新疆四川奉天吉林等省是因其與地方長官能融洽意見所以能速於蕆事其餘如湖北則請將米捐船捐竹木捐及各縣烟酒糖膏等稅列爲地方稅因此問題未能接收齊全直隷山西江蘇安徽江西廣西陜西雲南貴州等省對於兩稅之分均有爭請致亦未接收齊全現財政部又行各處令其將此項問題速行解决若再行延緩必有相當之處分云　　新稅制進行熊總理以財政之艱窘逹於極點亟思補救之策决定之計畫有二一開源治本二節流治標節流辦法巳見着着進行至開源則以改正稅制爲第一要着業經飭部就現行稅中擇其煩苛病民者裁汰之並加以改良整頓再一面酌　情形創行新稅茲聞財政部業將舊稅應行裁汰攺良整頓辦法及新稅應行採用之稅項草案擬訂妥協不日提交政治會議惟改良舊稅及創行新稅亦必須釐定次序以便節節進行庶無滯礙此層熊總理昨又飭部何者可以陸續進行何者應先入手妥速爲之規畫云 
[官制與省制之將來]  
　　文官制定等級近聞總統府中有人提議現在民國官吏只有官守而無品級甚非善制蓋一行免官即等平民雖云民國一切平等無階級之分然不稍示區别實無以崇體制且此係中國人之舊心理一旦去之更無以挽末風故擬將文官分爲三級九等如前淸時之有一品二品等等之稱聞有定一級爲正卿亞卿少卿三等二級爲上大夫中大夫下大夫三等三級爲上士中士下士三等之說共計三級九等此外又有從正卿從亞卿從少卿之名目與從前之從一品從二品之例相同按官職之大小而等級亦因之而高下如此定制故雖行免官而等級尙在亦爲重廉恥挽末風之一道云 
　　省制存廢問題改省爲州或改省爲道亦大政方針之一爲現内閣所主張之政策也現聞大總統之意仍擬攺省爲道於習慣上較爲一般所習聞且就原有之道區略爲歸併便可施行比之改省爲州其難易自不同也然一般輿論欲仍存省制者仍屬不少蓋非常之事黎民懼之未有非常之人不能爲非常之事現聞大總統及現内閣之意欲實行中央集權惟有破除舊有之省制爲入手之計畫其辦法則先裁都督而以鎭撫使或鎭守使代之如其有效則盡裁邊省之都督今福建都督業巳不設是其證也鎭撫及鎭守二使專於治軍爲將來改設軍區之先導以軍區直隷於陸軍部以道縣或州縣直隷於内務部此爲破除省制徐之辦法必如是而後能收中央集權之效又聞内閣主張以省制爲必當廢者不但爲集權之計爲人民之利益起見亦非改省制不可省制存在則親民之縣官其上有府有道有省層層節制縣官尙不能與政府直接况小民乎若爲府道省之上官而未必皆賢則縣官之不肖者反得爲所欲爲而無人舉發民怨之日積政府無由知也民生之日蹙政府亦無由知也是省制不但病國而且病民其持論極爲正當故大總統深以爲然决擬俟政治會議解决救國大計及修改約法二案之後便提出廢省制議案卽令討論云 
[各部新消息]  
　　外交部廣州灣法員頒行新章所有境内居民每人每年須納稅洋四元華人已向法使抗議並電中央請各轉向駐京法使交涉現孫總長以一千九百十三年九月間法使曾經提議此案旋因我外交部未允以致迄未舉辦刻旣欲實行此件孫總長深恐釀成交涉業經電致廣東民政長請卽轉飭廣州電瓊兩縣知事預防商民對於此案表示憤激反礙於交涉之進行此項問題聞於日昨特籌定辦法三件一再電廣東轉飭雷瓊兩知事曉諭商民靜候中央解決此案二日内即向法使交涉三召集部員研究本案之解决問題云 
　　司法部司法梁總長以現在仕途淆亂司法界尤爲蕪雜故司法甄别巳定於本月十六日舉行然旣考試在卽須將手續籌定日昨特擬就辦法三件茲探錄如左（甲）未考時之籌備事項一籌定法官應考之試題二詳定閱卷及搜檢之辦法三預定考試時之秩序及規則（乙）臨考時之事項一嚴防請託運動等獘之辦法二查騐文憑之章程三規定考試時之時限（丙）考試後之事項一考定各員赴任之時期二地方曾經考試者方可任爲署理司法員三本省任職之官不在此例四武　紳士等不得干涉司法之權違者重懲 
　　農商部農商部官制發表業收張總長調用前農林工商兩部人員六十三人以辦理部務並呈請任命劉垣爲次長唯其額設之參事四員張總長極意審擇劉馥周家彦巳經决定其餘二缺則尙未决定全國水利總局副總裁業經大總統任命丁寳銓承乏迺丁氏連日一再致電政府及張總裁堅辭不就刻得確息張總裁現以丁氏旣不願擔任特於昨日（八日）巳電鄭孝胥詢其是否同意一俟得復即行具呈大總統請簡云 
　　内務部此次内務部考試知事預定於二月中旬施行第一次試騐現報名者已有二千餘人試揚卽用保和殿按考試規則現任知事須受第一次試騐然猶有一特例若其未經試騐而地方民政長官認爲合格者卽將此旨報告於試騐委員試騐委員調查其資格果認爲合格經内務總長之呈請即受大總統之特許此爲無試騐之合格者也各地方知事以希望此無試騐之合格故運動甚烈將來試騐之結果丙種者則不能即行赴任必須入地方官行政講習所其急欲赴任夤奔走亦理所必然云 
　　敎育部汪總長以自民國成立以來所有婚喪禮節舊日之儀式旣不適用而仿行外國之儀式亦多閡隔而不能通此事雖微於民俗上實有非常之關係宜採取世界現行之通式參照中國歷來之風俗習慣釐訂民國婚喪通行禮節頒行全國以資遵用而昭畫一昨日（八日）特飭部員各陳意見以便參酌而爲釐訂之準備云 
[梁總長又有痛斥司法腐內之文告] 催理積案 
　　近來司法爲人詬病審判疲滯亦其一大原因梁總長昨又有通令誥誡京外各法院文云查刑事案件判决之遲速及其當否關係人民利害及罪名出入影響至大而本部對於各該廳等判决案件及執行刑罰依法監督糾正錯誤責任亦至鉅是以本部除依新刑律第四十條有覆准之權外復於修正覆判暫行簡章第五條及訓令第一百八十六號第二百十三號第二百九十七號分别規定專案彙案特别報部辦法俾各該廳等將判决各種刑事案件一一報部以資考核而圖補救乃自民國二年一月起至十二月止本司法年度業巳告終而綜計各省各該廳等遵照部定辦法實行報部者仍寥寥無幾其報部覆判案件有少至一二案或并無一案者非覆判案件有少至六七案或二三案者就巳報各案嚴密覆核有審判程序錯誤者有認定事實或援據法律錯誤者歷經本部詳晰示及令提起再審之訴或非常上告在案溯自光復以來各處訟犯之繁倍於往昔而各該廳等之報部案件則止有此數藉非積案不判廢弛職務必係案結不報弁髦部章而實際上訟訴停滯累及無辜及判决错誤末由糾正之案件不知凡幾社會上含寃飲恨無可申訴之人民又不知凡幾司法腐敗爲世詬病此實其重要原因爲此通告各該廳縣該處嗣後受理案件務須隨時按律審判覆判簡章務須實力奉行至已經判决確定各案應即遵照部章及歷次訓令分别專案彙案特别報部辦法一一報部以憑查核其本司法年度内報部案件最多省分如山東奉天吉林應將該高等地方審檢各廳長官特予嘉奬其報部案件最少省分如江蘇安徽浙江福建廣東廣西湖南湖北新疆應將（該高等地方審檢各廳長官該處長）加以儆告自此次通令之後各該廳縣該處倘再因循玩愒積案不判或案結不報違法定之職務視部令爲具文除觸犯新刑律第一百四十六條之規定者當然受刑事制裁外定各該長官按照法院編制法第一百六十條加以懲戒處分不少寛貸其各懍遵此令 
[中蒙劃界委員行將發軔]  
　　中蒙劃界委員政府業擬定畢桂芳唯尙未正式發表其會議地點經中俄蒙三方協議已確定爲恰克圖地方畢連日赴外交部晤孫總長密議中國應提出各條件並調查關於境界之一切証據以爲會議之準備近頃已略就緖畢之行期與外交部議定約在本月二十號以後其行程係乘京奉鐡路經奉天齊齊哈爾至滿洲里轉搭西伯利亞鐡路至微金斯克站由旱路以至恰克圖其隨員現擬定三人一爲漢文秘書一爲俄文翻譯一爲蒙文翻譯云 
[章太炎大閙總統府詳情]  
　　章太炎來京巳久日前擇期出京已行至車站將起身矣送行之人有張伯烈諸人忽被人干涉不許其出京外間喧傳有軍警數人將章裁去不知所往實則截留之後章遂回庽據總統府人言章素有瘋疾政府恐其出京之後瘋言瘋語釀出禍端反非保全章氏之道干涉其不許出京正所以愛護之也云云詎意章回庽之後忽於昨七號早前往總統府堅求謁見適值總統有事與總理談話不能晤面章遂在外與承宣官大鬧謂總統因何不見現會何人承宣官答言總理章手執團扇一柄團扇之下繫以勳章足穿破官靴一在院内瘋言瘋語大鬧不休及至熊總理出後章又大閙謂總統現又會誰承宣官答言向瑞琨章大呼曰向瑞琨一個小孩子可以見得難道我見不得麽於是又要見總理及梁秘書長承宣官答言今日政治會議開會去了章又要見張一麐張亦往政治會議開會章又要求各秘書承宣官無可如何往各處尋找秘書代爲央及各秘書你推我讓均不願見最後一秘書出見敷衍許久始將章送至總統府附近之敎練處仍加以優待云聞此事出後國學會同人發一公啓以代章氏辨白其文略言章太炎先生於昨日（初七日）親至總統府欲見袁氏面質一切袁氏不見卽有二人來言陸建章相請先生不去突來兵卒多人刀鎗林立挾先生出府下落不知惟去冬先生所創國學會開辦以來同志雲集方期共進於學今茲中廢殊覺歉然恐衆未悉知特此布告云云 
[山西省國民黨解散情形]  
　　山西都督閻錫山民政長陳鈺呈大總統文略謂晋省國民黨自錫山春間脫黨後該黨黨員强半相率脫離支部已同虚設嗣奉令解散國民黨當卽令警察廳遵照查封據該廳呈覆該支部巳遵照解散此次奉令追繳該黨省會議員誇書復飭該廳查辦并加派專員前往省議會及省城郵電各局嚴密確查該黨議員有無與亂黨交通情獘茲據該廳曁該員等呈覆前來查省會議員原隷該黨黨員錄者五十二人現省會業經閉會計回籍者二十九人在省者二十三人除將回籍議員分令各縣知事查辦外其在省之二十三人中據該廳呈報張淑琳一名並未聲明脫黨劉淸渚一名雖聲言脫離該黨改入他黨而呈騐黨證日期不符餘二十一人均於湖口倡亂以前脫離黨籍所有張淑琳劉淸渚二名議員　書巳飭廳卽行追繳再查據委員等呈交省議會速記錄一册内有五月三十日下午開會議員嚴愼修由津聯合會返省報告及議員郭朗淸發言對於宋案偕欵不無過激之語以上二員嚴愼修雖據警廳呈覆業巳脫黨郭朗淸尙未據安邑縣查覆到省惟持論失當且軼出省會權限之外自應追繳議員証書以爲違法者戒其回籍各議員現據各縣陸續呈覆多係於湖口倡亂以前聲明脫黨云云一月六號由總統批交内務部查照矣 
[交通部查究皖北商會]  
　　安正鐡路問題 
　　上年十二月二十九日交通部咨安徽都督文云據皖北正陽商務總會呈稱安徽安正鐡路前由安徽商會呈由皖省都督民政長各署咨部照准在案旋經借定洋欵因亂停止現經集會議决呈請查核施行等情到部查安正鐡路前據管鵬等呈稱招股修築組織公司懇予核示等情本部當以該項路線與津浦浦信兩路妨害至鉅斷難准行經於本年八月二十五日電逹不能准許情形並請將所有籌備處卽日飭令取消復以風聞管鵬等有假借名義招搖朦騙情事請於拿到管鵬時一併嚴究在案是當時本部並未批准茲據該商會呈稱前經呈由地方官咨部照准有案等語顯屬有意朦混查商人自由借欵築路迭經政府嚴令一體禁止在案該商會來呈竟稱借定洋欵作爲修路經費等語尤屬紕繆巳甚除嚴詞批斥外相應照錄原呈咨行貴公署查照卽希轉飭嚴行禁止以杜招搖並將該總協理查究所有具名各員應飭查明是否與聞其事一併見復 
[廣東請弛賭禁問題]  
　　賭爲廣東一大害自前淸時諮議局議决毅然禁賭官吏執行廣東遂除此害民國成立秩序雖擾四鄉頗有私賭然弛禁之說固無人敢提議也及粤省軍興而後取消獨立政局一新大頭目李世桂蘇炳樞又復出頭於是運動開賭之燄極熾據旅京粤人私函所述賭棍在京運動無微不至今雖李世桂巳死然其徒侶固仍不懈也適粤中紙幣低折風潮日烈當道無術維持賭棍播弄其間於是政界商界中人一若維持紙幣舍開賭绝無良策者然官廳不敢提議商界亦無人敢出名乃於日前商會集議以維持紙幣爲名有人獻議開賭而贊成者極多意以爲可逹目的矣詎知士紳反對官廳遂不敢作主故凡請開賭者皆遭駁斥而連日報界輿論亦極指斥開賭總商會遂爲人所集矢觀於總商會致韶州商務分會一函詞語雖屬自行解釋然謂主張開賭者亦關公益則其不以開賭爲非可以知矣茲錄其原函如下逕啓者現閱報得悉貴分曾以本總會集議維持紙幣贊成開賭貽害商場函致省城報界公會分刋各報極端詆毁不勝詫異原函所稱本總會集議情形係得自報載是開議時貴會員並未在場可知亦曾閱各報所登十二月二十日本總會集議詳情乎是日之集議維持係因紙幣低至六成零仍日跌而未巳金融恐慌市面震動迭接民政長財政司來函請議是以大集七十二行商曁粤商維持公安會九善堂自治研究社各界會議嚴司長與紳商數百人均到會座爲之滿非僅本總會同人外間聞有大集會議之舉故各埠各界紛紛投函來會獻議本總會係屬公地凡有條陳均當逐一宣佈以待公决亦有當堂演說者辦法不一非祇請弛賭禁一端惟宣至弛賭禁得餉維持兩害取輕急圖救濟則多數鼓掌贊成雖極端反對者在座亦莫能制止嚴司長經即宣告本司一人未敢作主應將獻議各函件帶回請都督省長核定云云報載甚明豈貴會諸君並未庽目耶安能謂本總會使賭棍厠足其間發此人頭畜鳴之言論爲商界羞　全省害此眞盲從無識之甚也本總會對於此等條陳不加可否亦並未表决原夫弛禁者之意不過以紙幣低折日甚商場受害愈深本省財政困難旣無現金兌換即中央撥欵亦無確期若辦銀行多鼓鑄銀行苦無本金變公産籌借欵仍緩不濟急多一次之維持即增一度之低折抑年關在望各行賬目盡收紙幣虧折何堪更慮市面折續軍民爭執到釀危機欲提出此問題以挾低折之潮流使紙幣漸復其價格有此因勢利導之條議尙較勝於借欵開辦銀行之迂論徒托空談久無實際彼獻議亦關公益原屬未可厚非及反對者漫不加察羣起攻擊以致紙幣日來低跌愈甚人心惶惶眞不顧害我商場矣其獻議利害得失姑不具論所獨惜者貴會同爲商務機關是有維持商業之責總分會本應聯同一氣凡屬公益尤宜共策進行乃竟輕信謠言受人運動不恤害己害人率稱貽書報界蜚短流長何其喪心病狂冒昧乃爾此等無識之徒實爲害羣之馬我商界羞與噲伍但古之君子未嘗不予人以自新倘貴會中之稍明事理者接閱斯函頓悟前失抑係被人冒名發報均應從速表明分别函致省城報界請其登報更正厦本總會力爲表白以釋羣疑而全名譽合併剪出登報原函及集議詳情送逹台端務希詳加閱勘庶幾此中實情毋再聵聵爲人竊笑也專此奉佈並頌時祉惟盼玉復不備 
[粤省女子敎育院亦解散矣]  
　　女子敎育院爲陳景華所設立當時宣言實行博愛平等主義民國成立須豁解奴籍對於粤人賣婢之風力行禁絶并於人家蓄婢者亦强行牽去送入院中又於女尼庵中之少尼亦嚴行干涉送入院中於是院中少女凡數百人略分數班敎以工藝及科學其敎授者多屬敎會所辦之眞光書院敎師祗盡義務不取薪金故開辦以來學藝上亦頗有成績惟此數百婦女衣服膳食所費亦不少警廳鄧瑤光接辦之初查察該院成績主分别撙節亦不敢主張解散今行政公署委員胡氏則巳决定解散辦法矣茲將民政長令省城警察廳文錄下案照本署昨委任委員胡炳熊前往女子敎育院調查一切茲據該員覆稱昨奉令前往女子敎育院調查一切悉心視察詳確具覆并將該院各女生名册調取來署以備考核等因遵卽會同警察廳所派人員到女子敎育院詳細視察并調取女生名册三本隨文呈繳查該院創辦於未 
 
 
 

Page 7

 
 
舊學問之陳景華任意妄爲擲鉅金於　用之地此等婢女童尼平時多未識字縱使受敎數載學問豈遽能有成將來畢業出院囂張實勢所難免欲其播散敎育種子於各地不過託之空方而巳且該女子出身寒微上流入士必不肯娶之若論婚貧家則彼輩或自以爲曾充女學生稍有學問亦未必肯嫁孤懸浮寄於風俗不無隱憂現在鄧廳長擬就改組辦法於女子七百二十餘名中酌留三百名其餘分别遣送給領自係出於慈愛之心兼爲節省經費起見惟當此財政萬分支絀之時高等工業學校商業學校尙未能舉辦卽高等師範女子師範及各處官立初級師範學校例應優待者尙未能悉免各學生膳金而年耗鉅資以養敎育院之女孩衣食悉資於公欵豈惟於義無取亦實力所難支且何不移此欵以辦他項要政而斤斤於慈善事業爲也惟該院女子有父母親屬及原主者固多數至迷路被拐無家可歸者亦不乏其人故炳熊竊以爲該院斷無存在之理而有驟難盡行遣散之勢擬請分期辦理無論婢女童尼凡有父母親屬先准父母親屬領回無父母親屬或父母親屬不願領回者則准其原主及本師回皆出具殷實店舗圖章担保永無虐待及再度爲尼或轉手販賣等事以杜弊混至警廳擬飭繳學費一節應請豁免緣該院女子入院有先後其最早者係在民國元年四月若每月補繳學費四元總計將近百金恐具領者裹足不前矣其無家可歸之女子勢不能不暫時留養擬請仍責成該院長麥章壎妥爲管理另籌善法遣散庶於萬不得巳之中仍寓矜憐無告之意是否有當伏候鈞裁等情據此查核該委員所擬辦法均極妥協應准如呈辦理唯遣散手續未據擬呈茲本署核定詳細辦法令發該廳應卽會同該委員查照辦理其暫時未能遣散之女生仍責成該院長麥章壎妥爲管理另籌善法遣散除令該委員外合就令行該廳仰即遵照并轉飭該院長知之名册併發此令 
[地方通信]  
　　松江 
　　靑浦又遭火災靑浦向稱水鄉近日則河水甚小城内外小河多巳乾涸四城水關僅北關勉通舟楫西北城護城河小輪經過亦頗艱險本月九日（舊曆十四日）夜一句餘鐘城中馬頭街上岸第一樓茶館後面忽然起火延燒六十餘家南至楊家橋堍小洋貨店爲止上下岸均付一炬沿北越過太平橋燒至曹德順茶葉店止西至縣後街上塘下岸儀昌京貨店上岸同源衣莊爲止縣後街下塘祥發醬園爲止當時城内洋龍均到場救火之人亦甚多奈河中無水束手無策直至天明六句鐘始熄事後見河内破損物件甚多居民多號陶大哭者情形極爲可憫且聞被燬者爲該城市面最盛之處前五六年曾兩遭火災現在表面雖復舊觀内容猶有餘痛今又遭此災難必更離期恢復矣 
　　鎭江 
　　寳堰大刧案詳誌鎭郡南鄉寳堰鎭大刦案巳將大槪情形疊誌報端茲將調查死傷損失細情錄下當日該鎭第十二區警局書記唐炘鎗傷左肋貼寫趙某刀傷眉角巡長許某刀傷頭額三處兩膀刀傷四五處號房范某全體均受鎗傷刀傷十餘處血跡糢糊不可辨認巡士受刀傷者五名受銷傷者三名均先後於本夜抬送鎭城警務總所轉送紅十字分會敷治全鎭街市除零星小店未搶外其餘五六十家商店由南至北搶刧歷六時之久損失最重者爲鹽棧酒行布店及商董李某等七家爲數尙在檢查街南傷某店老少三名街北居民五人初均因傷殞命其入手搶刧之先該匪等隨帶土礮及警區所獲鎗彈沿街施放然後逐段搶掠每搶一叚插五色旗二面爲記一段搶畢復鳴號移至他叚以故無一獲免者直至四時天色向晚始將各戶所畜驢馬盡數牽去捆載鉅贜背負驅向句容一路而去現馮都督電飭駐鎭要塞龔旅長迅派步兵三連往寳堰進剿盜匪務期破獲 
　　定期實行墾荒丹徒城廂市區城内荒地頗多前已有人在議會提議淸查近聞舊旗營内荒地生計所已繪圖呈報知事核准招人承佃在案而貧民願來開墾者甚衆現定於十五號實行開墾徐派懇荒員陳耀庭督察指揮一切外並代辦農具若干件但不知墾荒之貧民能除安閒依賴之性而求自食其力否也 
　　杭州 
　　自治停止後之交代辦法行政公署訓令各縣知事文云財政司案呈查本署前定各縣前後任知事交代章程第十六條内載屬於地方行政經費收支之交册應由後任知事於接到交册三日内提交縣議會審查在議會閉會期間得交參議會審查之等語現在本省各級自治機關業經本署遵照内務總長電令卽日停止進行所有應行繼續事件即由各縣知事負擔完全責任委員接收辦理靜候中央頒布劃一辦法已另案訓令遵照在案是前頒交代章程第十六條之規定巳與事實不符嗣後地方欵項交代時應適用如何手續本署正在核定辦法俟核定後再行通令飭遵在辦法未定以前各縣知事過有交替所有地方稅交册應責成緊接之後任負完全盤查之責仍須雙方蓋印呈核與國稅一律辦理以昭鄭重而專責成除通令外合亟令仰該知事遵照 
　　鹽務調查員來浙中央近以改革鹽政須從調查場産入手特派稽核所會辦丹恩君調查兩浙鹽場鹽産巳於前日（九號）抵杭由陳運使爲之欵待即於十號赴浙東一帶先行調查除飭派緝私營撥兵護送外並函請朱都督電飭甬紹各軍隊一律保護云 
[雜評二（默）]  
　　梁總長之言梁總長痛斥司法界之腐敗巳非一次而要皆深切者也 
　　雖然使斯言而出之他人則司法中人又將疑其爲有意破壞司法矣我故謂梁總長之言足重者在此他總長亦能自陳其獘否耶 
　　中蒙劃界委員中國區域之紏紛莫甚於滿蒙東三省疆界先自不淸應屬吉者而反屬奉應屬黑者而轉屬吉界線逐年變遷衝突因之屢起滿且如此何况乎蒙蒙與滿界線不淸俄與滿蒙界線又不淸以故數十年來之交涉接續不巳皆界線不淸釀之也前淸大吏慒於邊務又無詳確之輿圖一任外人之移鄂博設卡倫而不一顧界線乃日益紛　遂成一不堪收拾之局面迨其後交涉愈亟知非空言所能了於是不得不議劃界然現象至此劃界已無從着手則又以相率延宕爲事而界務益不可問矣今者中俄蒙訂約劃界已後矣尙堪再事延宕耶我故於劃界委員之行而告之以此 
　　廣東女子敎育院廣東女子敎育院之解散何爲乎爲經費不支而解散我無言矣若以其爲陳景華所創辦而解散則我不能無言 
　　古人稱不以人廢言吾謂不以人廢事其事而果正當則不能以其爲黨人所辦而廢之粤省賣婢及爲尼之風素盛其他因失學而流於下賤之女子亦甚多自有此院而惡習頓革蓋非特免其失學而巳今乃謂此輩女子反因得學而囂張而難於擇配豈非飾詞歟 
　　雖然各省之以人而廢事者多矣故我此言不僅爲解散女子敎育院者告也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[棋盤街暗殺案三誌]  
　　夏廣仁追隨夏粹芳　　上午預訊下午騐屍　　廨員深讚小馬夫　　王慶瑞承認行兇　　繙譯權扮夏粹芳　　暫緩盤問敎唆犯　　英租界河南路（即棋盤街）商務印書館總理夏粹芳於十號夜六時半被山東人王慶餘（即王慶瑞）暗殺於該書館門首尙有十八歲學生夏廣仁在該書館附近雇乘黃包車亦被流彈擊中腹部自投同仁醫院醫治無效巳於前晚身死兩屍均舁至虹口斐倫路騐屍所報請公共公廨中西官蒞驗在案昨晨九時由總巡捕房四十號西探與華探陸根山李阿三押解正兇王慶瑞至公共公廨請究 
　　由孫襄讞會同英領哲君升座樓上公堂研訊先由四十號西探潑雷司上堂禀稱當時兇徒連開四槍第一鎗卽擊中夏粹芳之後背槍子由前胸穿出因傷及内部旋即殞命第二鎗未曾命中第三四二鎗因小馬夫胡有慶在後追趕反身轟擊一彈擦傷胡之左耳一彈擊中住居七浦路之夏廣仁洞穿腰肋現亦斃命尙有流彈擊傷途人賀阿毛左足現在醫院繼由探捕將兇手擒獲該兇徒即將手鎗抛棄胡赶上拾取誤爲兇手向奪手鎗誤觸機關一彈突出以致流於賀之左足供畢即將手槍及檢獲之銷彈一併呈案請察　　繼由小馬夫胡有慶投訴在夏處爲馬夫是日主人至河南路發行所停車於久和里口候至六時見主人走出卽喚大馬夫張阿三將車拉至發行所門前馬頭向北我即入内接取皮包放入車内然後見主人由内走出我將馬車門開啓俟主人上車正欲跨上猝聞砰然一聲疑係車輪橡皮爆裂繼見主人雙手搿胸連呼喔唷卽返身入内驀見兇徒復向主人開槍未中彼即向南狂奔我卽在後喊捕其時燈光甚明看得甚淸兇徒距離主人甚近約一二尺地步是以轟擊時槍頭碰着主人至於主人被擊後如何倒地因急欲追捕兇徒故不看見（供至此堂上將呈案手鎗交胡試演畢）復據胡稱當時兇徒在前我在後追赶大呼捉拿開鎗擊人之刺客約離二丈多地兇徒即回身開鎗彈從左耳擦過血流我仍負痛窮追至泗涇路該兇徒卽跳上黃包車將槍抛棄我卽拾槍上前將車扯住彼復下車圖逃幸探捕趕至始得攔獲在忙碌之際又聞鎗聲一響似非兇徒所開其時我拾起之鎗巳不在手係被何人取去昏亂時不能記憶云云 
　　又據大馬夫張阿三供稱在夏處爲馬夫是日送主人至發行所停車於四馬路與小馬夫更班至發行所門前伺候主人時見兇徒亦在該處繼而小馬夫囑將馬車拖至發行所門前兇徒在馬車前後往來躑躅然亦並不介意迨主人出門正欲上車該兇徒連開四槍而逃我坐在車上看見即喚小馬夫追赶我卽拖車追趕適前有一塌車阻住不能前進迨後追往又聞鎗聲一響看時見該兇犯巳被探捕拘獲小馬夫亦被西探扭住疑爲兇手同黨故即向西探聲明同入捕房等語餘供與胡有慶相似 
　　並據五百十一號華捕張林泰供稱是日在河南路廣東路轉角站崗聞警趕至泗涇路口見被告正跳上黃包車卽上前拘捕彼即側身開槍幸即躱過一彈擊於祥豐衣莊水落内被告即下車逃至同芳茶居街沿上被我從後用雙手抱住（供至此堂上命試演被告在車上開鎗形式畢）復據聲稱是時西探等亦聞警赶至帮同拘獲手鎗抛於地上由小馬夫拾取前開鎗聲並未聽聞中西官以該捕所供開槍情形與事實不符諭謂拿獲兇徒係巡警極大榮譽須將當時實情供明毋得添飾爾所言被告向爾開槍當時或有記錯爾須細細思明張捕答稱實有其事該處衣莊水落上痕跡尙在供畢退下又據四百號華捕劉喜倫投訴是日在河南路福州路口站崗至六時許驟聞鎗聲兩響並聞小馬夫喊捉兇徒之聲因即往南追赶又聞鎗聲其時我與小馬夫並肩追至泗涇路口見被告跳上黃包車將鎗抛棄繼復下車圖逃由西探等赶來帮同拘獲地下手鎗由小馬夫拾起因西探奪取誤觸機關以致一彈突出擊傷途人賀阿毛左足　　又據七百十八號三道頭西捕禀稱十號六時許我與四十號西探在總巡捕房彈子房内忽聞鎗聲兩響即開窗觀看見有多人向河南路奔跑知有異端即同往河南路向南追赶至商務印書館門首聽說打死一人無暇詰問即往南追至泗涇路口見兇手巳由五百十一號華捕搿住遂帮同解入捕房是實 
　　復據商務印書館用人黃秉心投稱是晚在發行所内忽聞門口鎗聲兩響出外觀看見總理夏粹芳巳被人擊倒在地向詰巳不能開口即投捕房報告派探將夏車送仁濟醫院醫治其時醫生均巳出外由醫生下手解衣見槍洞在心坎之側旋卽氣絶故由捕房將屍舁至虹口騐屍所請驗云云中西官得供會商之下判令兇徒押赴屍場候騐明屍身再核 
　　至十二時關讞員會同英領康君同乘馬車至驗屍所先由夏之家屬代表丁榕律師立談此事大略卽由管所西人導引中西官與丁律師至騐尸所當飭吳檢騐吏如法檢騐旋據吳檢騐吏唱報驗得已死夏萃艻年四十三歲仰面面黃兩眼胞微開口微開兩手握肚腹平合面左後肋有鎗子轟傷一處槍子由仰面右肋透出其痕週圍焦黑色有血汚餘無傷處又驗得已死夏廣仁年十八歲仰面面色黃兩眼胞微開口微開兩手握肚腹平合面左後肋有鎗子轟傷一處槍子由仰面左肋透出其痕週圍黑色有血汚餘無别故均委係被銷擊斃中西官親視無訛飭卽填明尸格升座公案命傳各案証到案研訊 
　　先由丁榕律師投稱敝律師代表夏君家屬夏係前淸道銜現爲上海商務書館總理於十號晚六時半遇害其夫人因傷感未到現其子與二女到此其小馬夫胡有慶奮不顧身追獲兇手尤爲難得應請堂上嘉奬言至此中西官命胡有慶至案卽由丁律師向之研詰 
　　據胡供稱是晚主人由商務書館樓上下來先將皮包給我置於馬車内我即手握車門俟主人上車一足巳跨上忽聞似鎗聲者一響當時並不在意疑係黃包車上橡皮爆碎接連又一響主人卽雙手捧心驀見主人右後一人持手槍開放即獲案之兇徒堂上卽問停於何處馬首向何處即由四十號西探上堂將鉛筆於外國紙上畫草圖並將手鎗一支鎗珠六粒呈案復指明馬車向方及追獲兇徒之地點畢復據胡供馬車停於書館南首馬頭向四馬路方面約離四馬路五六間門面該兇徒從我左首過來事前見其在書館門首觀看玻璃窗内所置裝成之枯骨人形而英領三次離案令胡扮演當時形式胡卽演明當時情形復稱聞第二響後我卽上前追捕彼卽飛逃回頭向我開放一槍我見光即避一彈擊中耳邊血流不止尙不知痛復又窮追至泗涇路口彼卽跳上黃包車於上車時向我又開一槍彼上車後棄鎗令車夫疾行遂被我趕上拖住其手其時有一華捕趕來幫同拘拏我卽拾鎗俄而中西探捕驟至見我持鎗將我與兇徒一併拘住迨至書館門首館中人說我是馬夫該探捕令我同到捕房堂上問胡爾當時與華捕將兇徒拏獲時彼倔强否胡稱彼雖倔强人多已難脫身堂上問是否即呈案之手鎗胡稱卽是此槍堂上又問爾何以知即是此鎗難道爾識鎗上號碼胡稱並非觀其式樣相似堂上又問爾追捕時曾否喊呌胡稱我大呼捉强盜堂上又間爾在夏處當馬夫幾時胡供约有年餘堂上諭謂爾如此忠勇堂上亦讚美現屍屬親友均道爾忠勇如中國人能人人如爾者則可無危險之事須當從優賞給惟當時夏於出門時是何情形爾能記憶否胡稱主人出門曾向兩邊觀望堂上問夏觀望是何意思胡稱此係主人習慣無論在何處出門上車必向兩邊觀望堂上又問當時開鎗之人是否卽獲案之人胡稱正是此人由我追獲認得狠淸楚堂上命胡退下諭將兇徒王慶餘卽王慶瑞帶案研詰　　即由華探陸根山將王解案經中西官向之詰稱夏粹芳是否由爾擊斃當時共開幾鎗同黨究有幾人須從實供明即據王供夏粹芳是我擊斃共開兩鎗當時見夏出來心巳慌亂見夏欲上馬車我在水門汀上在夏之後面從右首擊入當時馬車南北向我則面東於夏之後面開鎗並無同黨祇我一人堂上諭令繙譯暫裝夏粹芳着王試演當時情形王遂將當時情形試演畢堂上問其係何人唆使將夏擊斃王欲申訴即由四十號西探禀請緩訊恐有重要關係現在不便宣布耳堂上遂不再問復據丁律師聲稱尙有一年輕之人亦被流彈擊斃並經堂上騐明其家屬亦在請爲傳訊堂上卽命其家屬上堂申訴 
　　據阮小才投稱巳死夏廣仁是其小主現在學堂讀書是晚適在河南路雇乘黃包車被流彈擊斃情實可憐求請伸雪惟其主人操何事業住居何處並未供明據說死者之胞叔夏輔宜前淸時在閘北巡警總局充當參事中西官以時巳過午故不詰問遂於騐訊單上會判云騐得夏粹芳委係鎗轟身死即着屍親具結領屍棺殮凶手王慶瑞谞據供認着押候定其研訊擬辦馬夫胡有慶追捕兇手奮不顧身義勇可嘉應予商令夏紳家屬優給傷費以示奬勵又判云騐得夏廣仁委係鎗轟身死即着屍屬阮子才棺殮候研訊兇手按例擬辦判畢捕房復請傳夏廣仁之家屬詢問中西官允於三時再行蒞所研訊因無緊要關係故不抄錄中西官騐訊畢卽乘坐馬車分道返署迨中西官離所後卽由夏之家屬親友將夏屍移置雙黑馬之材車内舁回寳山路四號本宅於三時大殮並定於明日（卽十四號）舉殯其柩暫厝延緖山莊俟再擇地安葬 
[黨人謀蘇之布置]  
　　江蘇軍民長官據水警廳報告黨人在蘇謀亂約期舉事一案由密派員探報曁亂黨羅壽田等供述總機關部設在上海朱卓文爲孫文代表張思傑爲黃興代表韓恢張小川劉天猛李文輝等從而主持一切現韓恢張小川住虹口囗囗旅館劉天猛住虹口囗囗囗囗蘇州機關設在日本租界囗囗囗囗家有黃新泰羅壽田朱石等留蘇勾結匪徒此次約期圖亂先於上年十二月三十日在虹口囗囗旅館會議舉定符節爲僞總司令曾貫吾爲僞總參謀事成舉爲僞都督江步墀爲僞秘書長張克明爲僞軍需長李文輝爲監察潘一峯爲庶務處長羅壽田爲副處長張承烈爲僞衛戍司令囗囗囗囗囗囗囗囗囗囗爲僞軍事顧問曁正副支隊長二十餘人口號國民軍約定十二月三十一日晚在蘇放火舉事並由囗囗運來炸彈手鎗等物藏儲囗囗家内等語查亂黨謀蘇羅壽田幸幸經先期偵覺有所防範未至暴發惟除羅壽田朱石張洪軒梁保山臧炳南薛陽芝等六名外餘尙在逃未獲且多避匿上海租界托庇外人等情現各長官正在設法偵緝云 
[汪雲淸被拘]  
　　十一號夜十二句鐘上海鎭守使署密探徐文德會同淞滬水陸警察署偵探趙升等在浦東張家浜碼頭某輪船上查獲湖北人汪雲淸一名稱是黨人汪年二十七歲　身畔搜獲洋一元二角銅元六枚錢二文及信札等物拘解爛泥渡第五區警察署寄押一宵至昨日午後兩時許即由鎭守使鄭汝成君飭派科員余某等多人渡浦至署囑令朱署長撥派巡長一名長警四名荷槍實彈押解鎭守使署訊辦聞尙有同黨三人正在查緝云 
[新同盟會暗殺章程之原稿]  
　　本埠打鐡浜法政學校内新同盟會機關破獲之時曾搜出該會暗殺章程二十八條業巳刋入上月二十號本報茲悉江蘇韓省長現准總統府會議軍事處函稱茲據密探查獲亂黨新同盟會印刷章程一份計分三張每張祗用一字湊合成文第一張係從第一字起順讀第二張從末字起逆讀第三張從第一字起平讀現巳拚合成文查該會章以實行暗殺爲惟一之目的殊屬大干法紀危害治安呈請密飭嚴切查禁前來查此項章程三張黨外之人見其文義不通必不留意務請印刷該逆會原稿章程頒發偵緝如查有人將此原章散佈或携帶收藏者即係逆黨應即嚴拿究懲以杜煽惑而遏亂源爲此函逹即希照辦等因業由韓省長將該會章程之原稿三張印刷多張昨巳移送上海鄭鎭守使請即飭探查緝茲將該章程原稿三張照錄於後 
　　（第一張從第一字起順讀） 
　　一定同聯黨同切二暗段專王切組全三應及利種物以行四純黨及志實會者爲會須會五上命介給始本通員會廣天上江建密凡會携會證證可各得從待以旅權本員相誓死經項危事互救會不視八會有本密會以之挾告然償者譽九壞者實殺段有本義造者會體處一會有確書用號到部則死二會須金費本員重證得並出人同妻不告本員守宗行規不界男年五度凡贈利各料本受該係或得會會須友介十實除或會過或造者本别十會會於會尊禮十别在中會切均受實殺會之但藉名利私十會須及本約違須體審約由因公定之一會知一密符十本員發會一爲之得他十種本員應權須時發畢炸類須二本車及機備時用不用五分係别三上合會始立六爲關爲關十行時費本發八實殺者爲治終廢謀者爲老體（第二張從末一字起逆讀） 
　　卹以之本生不身或之本受行凡二會用旅事七部分部總上二得認由之人會由機凡二得平之行械各馬會十繳外烈後給酌行利用均會利三人借需防支手給每會二號事切本員本二罪私是及之其會由背若會愼實員凡仇器義本不目唯爲行十得權所凡本會八待敬員特員普七會會得利能危事因强行六紹五從員普爲志民人調會者種器本有十歲齡女省拘約本旨本能會十得子志若以不遺書本須會十及入員本刑置内機始各及實本員本死設員是證或會假十之行均本凡損之被以者嫌權死有者會破員本同得會七爲均險及濟勿同親須會利費事亦優享部直書據確有會屬機設各海湖東巳五之會得証紹保之人會由員本均宗行士海人正凡之備藥危器自購本共織强及制剷殺實志志舊絡盟名本（第三張從第一字起平讀） 
　　會買但地六若暗符許十會對的理搶物員酌新製本秘會壞手得示爲人别得原以仍以十會各員關互秘若關非五之宜會否身還組因民險以本愛本冐否雖送能而以以不四本暗日品生員生處名之亦會剷之報罰給汽可傷一進險本論刑假十相及權特二十二車成會士需發實各若書會四藥一員屬會各種十醫行屬書或遇誣否勿會經受會均得器以海得手民爲均等亦一會恪收險有行會會事機殘除物普接須賠法月會查製一守秘有携餘能魔内會並營誣十三實實器利規件之時機物一能本有本名會會會黨爲享有二惟勳二會權本於招員失須尊者士特九亦凡事十實養完旨奉助仇破會會定本員暗全曾事各件示和可北費黨會證不第通本本員人事關費會會浙之會得應失須仍通一背本除特由 
[組織警察分廳]  
　　淞滬警察事宜自穆杼齋君交卸廳長職務歸併薩督辦暫兼以來地方紳商以淞滬兩地中隔租界市分南北不可無廳長專管以專責成上書請愿者甚多故鄭鎭守使日前特親詣北洋務局會晤薩督辦及秘書歸君會商决定南市閘北兩處各設分廳荐任徐國樑崔鳳舞兩君分任廳長職務禀承督辦辦理一切所有南市閘北區署六處及内部人員悉仍其舊一無更動現巳電商内務部核准當由薩督辦分令崔君爲滬南分廳長徐君爲閘北分廳長先行組織分廳尅日到任茲將關於此案之電牘分飭於後 
　　内務部復電鄭鎭守使薩督辦鈞鑒歌電敬悉上海市分南北警廳亟須改组先設滬南閘北兩分廳并請薦任徐國樑崔鳳舞爲兩分廳長自係爲因時制宜力求便利起見業將來電呈奉大總統令飭先由民政長委任署理俟辦有成績再行任命等因除電知江蘇民政長外應請轉飭該員等先行就任并飭補具詳細履歷呈由民政長呈送到部備案内務部灰 
　　薩督辦行徐崔兩分廳長文本督辦前以淞滬警察亟須改組以策進行曾擬定分廳辦法會同上海鎭守使電逹内部在案茲奉内部灰電内開（同前）奉此除函請江蘇民政長委任外合行訓令該分廳長先行組織分廳尅日到任並盼將組織情形到任日期呈報 
[偵探緝獲盜匪]  
　　盜匪柴壽山即沙紹卿）潘永順（卽張建平混名張二長脚因於去年正月間在阜甯縣境紏衆將一百餘家之東坎村圍住行刦得贓逃逸並拒捕傷兵十餘名巳由淸江護軍使獲到盜黨供認實係柴等爲首因即咨請軍警各界一律嚴緝在案茲經調查長江一帶陸軍少將兩淮緝私營偵探徐蔭之跟蹤來滬聲請匯司捕房立派中西包探在虹口將柴潘兩盜及柴等同黨王瑞芳蒯渭昌王壽方許金虎王阿二等一併拿獲昨解公堂請究先由徐偵探上堂禀明前情並稱柴潘兩匪係其同黨供出之要證至於王瑞芳等五名是否知情同犯因無證據不敢遽行指實並由中西探上堂禀明在柴身畔搜出之紅白字紙核與此案似有關係呈案請察詰之柴潘兩盜及王瑞芳等五人均各推諉不認惟據見證余以桃投稱内有王阿二一名實係華興公司祝蘭芳家之包車夫並不爲匪此次因事經過該處致遭誤拘應請開釋經關讞員與英領康君會商之下以王阿二旣已證明無干應准開釋柴潘兩匪及王等四人押候下禮拜一由徐偵探備文帶同見證到廨聽候復訊再核 
[財政部委員蒞滬]  
　　中央政府通飭各省裁减軍隊以省經費屢紀前報茲悉財政總長因恐各省裁减爲難特派幹員陳廷甲南下會同各省長官切實調查并籌商辦法陳君業已就道先至南京查畢於昨日來申與鄭鎭守使晤商一切聞不日卽赴松江吳淞等處調查一俟查學急須返京呈復云 
[鎭守使淸理積案]  
　　上海鎭守使鄭汝成君邇以舊曆年關在即所有署内未經提訊各案均應分别研訊斷結以淸積案昨持命令軍法科長王君將在押各案犯於午後分别提訊聞共有六起云 
[都督府購買探遠燈]  
　　江蘇都督馮國璋君　寗垣地方遼闊晚間偵察匪徒行蹤難期周密特派委員來申向某洋行購買頭二兩號探遠電燈兩隻業於昨日乘坐金陵輪船帶往南京備用矣 
[龔團長派隊渡浦]  
　　駐防製造局十三團龔團長前日得悉浦東等處又有謠言將派所部第一營第三排吳排長率同步兵一排備足鎗彈開往浦東白蓮涇一帶巡防並保護該處火藥棧以防不測 
[續調北警到滬]  
　　淞滬警察薩督辦以北洋警察成績優美續調三百名來滬已記前報茲悉此項北警巳於昨日抵埠三四兩區徐崔二署長特派長警兩排在滬寗車站迎接 
[逾限遞狀之無效]  
　　兇犯呂開卿暗殺陳福全一案早經地方審判廳訊明判决死刑嗣呂不服請吳鵬律師赴原審衙門聲明上訴當經審判廳長以此種上訴狀應赴地方檢察廳投遞即將原狀退該律師在案茲悉吳律師於昨午（即十二日）赴檢廳呈遞上訴狀汪檢察長查得此項上訴狀本限至本月九號下午五時爲止今逾限巳久應作無效况此案全卷巳送高等廳轉呈司法部一俟奉到覆文即當執行處决故仍將狀退還 
[馬夫解送地方廳]  
　　某洋行軍裝買辦徐頌先前偕李姓友人同乘趙鳳祥之馬車至 
 
 
 

Page 11

 
 
製造局因趙駕車不愼馬車傾入斜橋河中李因壓傷身死徐則受傷該處第二區警察署錢署長以趙玩忽送由司法科訊供收押至昨日午後由該科備文將趙解送地方檢察廳收押候究 
[義務律師之辯護]  
　　浦東高家行附近鄉人傳增增及婦人張張氏家被盜行刦後經淞滬警廳拘獲爲首盜犯高梅郎送請地方審判廳訊明判决去年七月中高在獄逸出復經偵探拘送司法科解由地方檢察廳預審屬實起訴審判廳昨日午後由刑庭庭長楊樹猷會同推事官端木棻並惲推事李檢察官等公開法庭提案辯論傳增增等投案訴稱昔日被刦之時惟高梅郎最爲兇橫形似爲首之人盜黨共有十餘人請求究辦高供本地人家住浦東今年三十六歲向係操舟爲業是日小民裝載棉花交卸之後駛至中途在浦東附近忽有素不認識之十三人招雇搭載至大花園地方若輩始行登岸臨去時囑民人於次日到外虹橋鴻泉樓茶肆算取船錢届時給我洋一元並無爲盜情事求察問官曰爾在檢察廳預審時巳經供明往刦屬實且供出同黨陳福生等曾承認分得贓洋一元前奉訊明判决猶敢在監脫逃則爾强盜得贓並在獄脫逃等罪均巳成立應當嚴辦義務辯護律師狄梁孫起言曰此案高梅郎之强盜脫逃等罪均不成立查第一次之起訴尙有疑問蓋以强盜與竊盜大有區别此案高梅郎前雖供明亦不過承認用鏟刀掘洞而進况去夏滬亂發生全獄監犯均已逸出故堂上亦不便指高爲脫逃之犯但警廳偵探將高捕獲指爲劇盜此乃若輩張大其詞希圖邀功應請堂上注意問官一再駁詰高執定如前問官以辯論終結判高還押聽候宣布判决 
[浦東盜案三誌]  
　　搶刼浦東高橋附近鄉民凌杏生家案内之盜犯陳金龍由駐浦第一營拿獲解送上海鎭守使署訊辦巳誌前報茲悉廖營長前日接奉鄭鎭守使指令呈悉民人凌杏生家被盜三十餘人搶刧並鎗傷事主經該營連長率兵圍捕該盜等胆敢開鎗拒捕並被鎗傷兵士王梅生一名旋由連長周魯峯排長沈剛督兵開鎗盜衆始行逃逸兵警駐紮非遠盜匪如此猖狂實屬頑梗不化獲盜陳金龍一名業經軍法處訊明供認此次乃係第四次夥刦不諱並稱約定同夥擬於本月二十四五日内要到海門去刧王義泰等語該盜旣經迭次搶刦實屬不法巳極應按軍法即予鎗斃仰該營長帶赴高橋犯事地方執行以昭炯戒布告一張發交該營長實貼行刑場所俾衆周知此案逸盜姓名及報信帶路之人與划船戶王阿妹等曾據該盜陳金龍供述歷歷可指不難根追緝捕今將供詞粘發並卽督飭所屬官兵嚴密捕拿務獲解辦以靖地方是爲至要並將以上情形移知寳山縣知事查照至此次該營官兵捕拿盜匪尙屬得力應將該營長及連長周魯峯排長沈剛各予記功一次候移第二師師長查照所有受傷之兵士王梅生着賞養傷費洋十元其餘在事出力之兵士共賞給洋二十元以示嘉奬此令等因廖營長奉令後即將該盜陳金龍於十一號押赴狎事處周家宅地方執行鎗斃所獲贜物亦即照單給予事主凌杏生具領昨巳將鎗斃盜犯日期呈復鄭鎭守使及第八團唐團長一面移文寳山縣知事知照矣 
　　附錄駐浦步隊第一營函敬啓者頃閱十二日貴報載浦東盜案續誌中有巡警第六區第二分署署員嚴善增巡官孫國寳同時會哨卽會同周連長等四面圍住及嚴署員昨亦將協捕情形呈報督辦云云甚爲詫異查此案據周連長報告中並無與嚴署員孫巡官圍拿協捕字樣今閱貴報如此登載採訪未免失實是應函請更正 
[澄衷中學校添築校舍]  
　　虹口塘山路澄衷中學校現以來學者衆特於校西空地添築新式校舍二十餘幢專供中學及寄宿生之用月内可以落成該校學額亦大加擴張現定於本月十五號招考插班生報名投考者頗多聞該校向來保守國粹並重歡化對於中西學科無畸輕畸重之獘云 
[太倉同鄉歡迎洪知事]  
　　太倉旅滬同鄉會於十一日假邑廟萃秀堂開歡迎大會門前高懸國旗兼以冬靑翠柏扎成牌樓一座正中用鮮花嵌歡迎會三宇極壯觀瞻同鄉到者約二百餘人以南市米商爲多學界次之二時許洪君蒞止由各同鄉歡迎入座未幾搖鈴開會行一鞠躬禮先由主席顧賡吳君報告歡迎大意次由副會長吳挹峯君誦歡迎頌詞末由洪知事演說并誦答詞遂退入休息室略飲茶點全體攝影而散 
[搜獲小輪船上之烟土]  
　　内河招商局開往靑浦朱家角等處之源利小輪船日前有大帮土販購土千餘元附搭該輪運往朱家角鎭販賣被人偵悉跟赴靑浦縣公署報告卽由該署用電話知照朱家角巡警局守候該輪到埠派各警士四面圍住逐一搜查當場搜獲私土六只土販二名一併拘解靑浦縣審檢所懲辦 
[地方廳傳訊和尙]  
　　西門外西方菴僧人蓮授控化瑩化慧蓮明蓮酲等盜賣廟産前經地方審判廳一再開庭辯論未决判候偵查明白再審在案茲經該廳派員調查明晰昨由張廳長移請檢察廳飭派法警往傳交保出外之化瑩等各僧着於本月十五號來廳聽候訊究 
[滬城火警]  
　　滬城新北門内七星井對面六號弄内向爲珠寳生理之蘇州人石炳生家於前晚九時因煑晚膳遺火積薪冐穿屋頂焚燬披屋二間後隣余姓婦人所居之次間樓面亦被灼傷該處第二區第一分署孟署員昨將石傳案判令罰洋五元以儆 
[英租界火警]  
　　前晚八點餘鐘南京路慶順里六十五號和協記洋貨號内起火當經捕房皮帶車馳往澆息計燬屋兩間 
[美租界火警]  
　　昨晨四時美租界北浙江路德興里第五弄四百念六號某書作起火延燒比鄰石庫門樓房五幢捕房特派中西探查明起火情形禀復核辦 
[船戶抗捐行兇]  
　　商人黄岳淵承辦閘北市政廳船捐巳記前報昨有米船戶錢小毛徐大土皮錢合生錢保生等抗不繳捐致與收捐人大起衝突當經水巡隊長警上前排解亦被船戶毆打後由四區崗警幫同將錢等四人拘送到署經崔署長訊問一過仍送水巡隊核辦 
[不認姦佔傭婦]  
　　崇明人龔保章之妻陳氏於今年隂曆正月間由張阿大錢海和二人介紹薦至大平碼頭春在樓餅師郁祥郎處傭工被郁姦佔嗣龔查知其事即向張錢交涉昨將郁並陳氏扭至第一區警署郁供被張等先後取去洋二十餘元不認姦佔龔署長以案關刑事命移送第一初級檢察廳預審核辦 
[皮匠調戲繅絲女]  
　　江北人王阿六向業皮匠前日在大統路調戲繅絲女工張毛囡被四區崗巡曹鴻書查見拘獲經崔署長訊明判王罰洋三元 
[正誤]  
　　昨報載浙江都督派員向地亞士洋行購快鎗二十五箱彈六萬顆一節茲悉該行並未售件與浙都督當係訪員傳聞之訛究竟該委員從何購取容再確探 
[雜評三（訥）]  
　　兇手與獲兇手者 
　　此次之暗殺案兇手巳供認行兇則此案之着落必不遠矣今人對於此案較去年各案爲注意故盼望此案之審供爲尤切吾謂尙有二端足以令人感慨焉 
　　其全去年望平衎之暗殺案波及車夫今則不僅一夏廣仁隨夏粹芳而妄死且傷及行人之足與車夫之耳矣則此次暗殺之禍爲獨巨也 
　　其二此次之兇手經小馬夫不避危險窮追而獲謂爲忠勇誠哉共忠勇也苟使無小馬夫之窮追則此案或亦將無水落石出之日而夏氏之目終將不瞑矣乎夏氏之家屬必感之矣 
來函 
[黃鏡來函]  
　　敬啓者昨見各報登載張大卓事牽涉鄙人引進等語（按本報未經登載）殊失眞相鄙人與徐再虞素昧平生因招待賣書而相識當時徐因來滬求學寄居客棧旅費頗巨且人地生疏特託鄙人代覓寄宿所鄙人卽介紹於西成敎員寄宿舍此亦扶助旅人之意後由徐介紹張大卓鄙人毫無所知恐閱者不察以訛傳誤致損名譽特懇貴報登入來函欄内代爲聲明是所至禱 
黄鐘謹啓 
 
 
 

Page 12

 
 
   
 
 

Page 13

 
 
自由談 
游戲文章 
[愁城遊記] [  叔良]  
　　去餓鄉十數里窘鄉之北有古城焉名曰愁城余少生長於窘鄉去愁城甚近得暇輒至愁城遊焉城中居民甚衆其狀貌類皆縐眉蹙額若有不自得者其俗男子善嗟歎女子善啼泣無絲竹之樂燕會之歡入其市則凄凉寥落市廛蕭條入其室則黑暗如晦不辨晝夜城垣雉堞高厚且堅詢之父老咸不知爲何代何人所築但云五千年來世之良將精英從未有攻而破之者晉劉伶唐李自嘗帥酒兵十萬攻之未下其城之堅可想見矣城中古蹟甚多然荒凉蕭瑟登臨不足以解憂轉足以增慨其最古而著名者曰債臺臺高十丈上接雲霄拾級而登一望無際相傳爲戰國時周赧王所築者每當端陽中秋佳節居民咸往遊焉至歲闌除夜則遊人尤衆道路擁塞臺幾不能容焉余常至愁城因得往債臺一觀周王遺蹟歸而記之以告夫世之好游曆者 
[某校詩史（不必箋註）] [  太憨生作]  
　　千古風流話爭傳敝校中（不必曰太憨生亦局中人故曰敝校）校傭登告白（不必曰校中招生告白有囗囗囗囗囗囗囗囗之句囗先生謂此蓋校傭之告白也）警察詠桃紅（不必曰敎員某者曾充閘北警察桃紅未詳囗先生曰某喜吟詩嘗有桃柳依依之句）馬屁拍起勁（不必曰此疑指二爺敎員言）猪頭詆不通（不必曰有謂敎員某不通者某大詈曰猪頭三口也勿懂一只要話别人不通試向斐倫書院敝二房東處去請敎請敎看）斐倫書院裏幸有二房東（注見上） 
[贈敎員某]  
　　大姐娘姨叫居然老太爺（不必曰某嘗曰㑚勿要看我勿起我伲屋裏也該介兩部包車娘姨大姐看見我要喊我一聲老太爺拉然有自某家來者謂不確也）乃翁吃搶飯（不必曰有謂某吃飯活搶活奪者某詈曰㑚爺吃飯要搶）令子坐包車（注見上）割得淸溪斷（不必曰某嘗有割斷淸溪劉郎前渡之句）哦成嘴角斜（不必曰此蓋謂某之苦吟又曰某又有句云班門弄斧費心思可想見其撚髭時之苦况）此君良不惡下酒供方家（不受酬） 
[嘲勳章] [  豁厂]  
　　嘉禾文虎爭輝映都是蒼生血造成今古天良容易没半因富貴半功名 
[嘲大政方針]  
　　晋代淸談多誤國漢家爲政不多言艱難果許文章濟漁父英靈欲訴寃（宋漁父嘗發揮政見） 
[嘲新政府]  
　　用之者衆生之寡袞袞羣公善理財試看軟紅塵十丈燕王台變赧王台 
[嘲舊官僚復活]  
　　埋名匿迹二三年宦海重遊有這天勳位勳章都不想一心只想幾文錢（三） 
尊聞閣詞選 
[冬日閨情調寄誤隹期] [  天白]  
　　昨夜一庭香雪曉色滿簾皎潔紅梅初放一枝斜待與郎君折來日伴春來去又花時節祝渠風信送歸舟共看今宵月 
[冬日還家調寄攤破浣溪紗]  
　　憶去時楊柳乍靑到歸來白雪飄零一霎韶華如夢也不敎停往日紅顔憔悴矣英雄華髮怕星星欲把離愁珍重訴與鄉聽　　 
[寒夜懷人] [  十五年前舊作今伊人黃土矣感而記之]  
　　風雨蕭蕭下寒燈思悄然寂寥凄欲斷輾轉不成眠精衛難填海媧皇莫補天凄凉此終夕終夕竟如年 
自由談話會 
　　中華民國三年矣年旣換新人猶依舊年可換而人不可換然人雖不可換心可以換吾願自由談投稿諸君其共發一番新思想發揮一番新著作爲自由談大放光明 
　　盜賊未嘗不出於良民良民之所以爲盜賊者皆由於貧窮貧窮由於失業現在但知辦淸鄉以爲弭盜賊之計不知防之使不敢爲盜賊不若多開工廠以工代賑使養之不必爲盜賊之爲妙也不識有保民之責者以爲何如 
　　敎員之不善即學生之退化敎育前途關係匪輕吾願有視學之責者甯直言以取怨毋隱忍而不言[  眞州趙二]  
古人云我有德於人必不可不忘人有德於我必不可忘時至今日每見偶一周急便有德色屢沾人惠不思圖報不禁爲之三歎當道德墮落之世而欲正人心維風俗共職雖不盡在報紙苟報紙而能如談話會之忠言直告當頭棒喝亦未始非挽回世道之一助[  無邪子]  
　　近來俗尙奢靡酒食酬酢輙費萬錢然而國步艱難民生日蹙撑此空場面外强中乾適足以貽識者之笑耳讀自由談者多熱心之士今擬發起一儉德會入會者屏除酒食徵逐之惡習親友往來祗以一茶相欵有遠道來者則留膳以盡地主之誼不須肆筵設席爲親友者亦宜諒之若以簡慢相責即爲俗客初次訂交亦祗須茶話爲歡不必如上海通行之互相設宴或謂酒以合歡故必共飲歡呼而後發生親熱之感情余謂不然苟其性情相契才德相悅一見傾心何必酒食入會者又須力矯皮相之習視衣服麗都者與衣服破舊者同一待遇不可稍有輕重之見夫如是則人不以宴客爲豪不以盛服爲美庶幾奢侈之風可挽而國民生計上亦得異常之寛舒日用不憂不足持躬自然廉潔誠維持道德之根本也入會者祇須以姓名宣示此後當遵守戒律互相監察[  鈍根]  
遺聞軼事 
[張南皮軼事（續）] [  警衆]  
　　黃仲弢任鄂學嘗晚間傳見先詢黄何以逕委人不先關白黄云微員不敢勞帥座文襄斥之曰雖微員亦我事我不畏勞何與汝事汝爲屬僚又係後輩又係年姪尙欲充從前提督學政之牌子乎黃唯唯謝過乃與縱談黃神頽身倦而天巳將明黃起身文襄詢何作黄云天將明告辭文襄曰天旣明正好談天黄不得巳仍坐直至午後二時始出頭眩目昏傾跌幾殆 
　　易哭庵道員也以哭鳴嘗謁文襄文襄使人傳語曰邇來心緖不佳若覿易哭庵面必有一場大慟故不如遠避之耳易指天矢曰哭者有如此日文襄秘令其入見見後不兩三語易遽號咷文襄恚曰若何與前言相左耶拂衣欲起易挽其裾不釋哭聲愈厲文襄俟其哭已始得端茶 
　　文襄酷好詩鐘一日興至傳某某入署作詩鐘一被傳者妻病方殆不敢辭具衣冠勉赴院署文襄不衫不履劇談訐久始出題各人搆思某心中哀急萬分知其妻於此數分鐘内必有性命之虞也忽見其家人在窗外探望若有言亦不敢入者某心益痛不覺涕泗交流文襄見之大笑曰作不出亦常事何哭爲某乃起對非作不出實妻病垂危痛極而流此急淚耳文襄云何不早說卽揮之去 
　　文襄生平酷惡監生曾有某巨公薦一人至文襄問其業對曰監生復問平時作何生理曰居鄉授徒文襄訝然曰監生亦敎書耶旣而自覺使人難堪且有礙薦者乃曰足下居鄉故耳 
　　文襄舉動多觀望李合肥議論好詼諧庚子之變李劉張袁四督撫謀合參辦端邸業巳往返電商定稿矣或悚文襄曰端邸大阿哥親父也如後患何文襄大憂催電告合肥請除己名合肥急電告文襄言電巳發尊銜不便追除文襄大踧踖旣而合肥語人曰香濤總算被我强姦了一次中外聞而笑之 
　　文襄督兩江時袁項城任北洋某年因事南來就謁以北洋各位應在南洋上且其時聖眷万隆氣燄張甚詞色之間頗倨傲顧文襄有奇癖遇情意契合者往往談數日夜不倦如非愜意之人則一見卽沉沉思睡是日見袁狀頗不悅且以其新進也意亦輕之未數語鼾聲起矣項城大怒拂衣攝足而去及門門者鳴礮送之文襄聞礮聲驚醒舉目四顧則失項城所在詢左右始知項城巳夫乃大驚立命備輿赶往直至下關則項城巳登兵輪阻之不獲但遙立船首拱手曰容後相見而巳文襄無奈悵悵返 
　　文襄之孫自海外歸戎裝入署衛兵列戟迎之甫及轅遽墮馬蹄加佩劍刃腹死文襄哭之痛挽以聯云宗慤墮馬竟戕生虚予期望乘長風破巨浪之志汪踦雖傷亦何憾恨汝未能執干戈衛社稷面亡工而得體一時傳誦乃其後斃馬焚骨以殉葬焉 
　　文襄薨後輓章盈帙聞其公子君立不日付印行世茲特選錄數聯以誌不忘樊增祥云廿八載身兼將相行乎中國逹乎四夷平生東閣宏開主舊學賓新學卅一年親受門牆敎以文章授以政藝今日西州痛哭人一天我二天吳諺云相業　曲江江陵而上學術在新安安定之間徐紹楨云爲熙朝應運而生無愧太平眞宰相開中國維新之學是乃時勢造英雄陳伯陶云繼中興名佐獨有千秋自是我朝眞宰相合天下學人同聲一哭豈徒垂老小門生王詠霓云保中國存惟公在爲天下哭非己私榮慶云生有自來死而後巳斯人未喪吾道益孤 
小說 
[短篇小說婢女苦] [  語溪蠖屈]  
　　呀！呀！！呀！！！天明了！快起來掃地！！淘米！！搬柴！！出火！！燒粥快來抱小官官！！快去取面湯來！！快去取火爐來牀前幾塊尿布快去洗乾淨了今天没有太陽再弄一個火爐來烘燥了停歇歇好換 
　　快去取继來再到街上去買三個錢糕來小官官要吃小賤人走來我問你我頭上這只金挖耳到那裏去了小賤人總是你偷去了快快拿出來 
　　唗你不拿出来我要打了取竹片來！！跪下來拍！拍！！拍！！！你哭再打拍！拍！！拍！！！你還不拿出來難道饒了你不成再打拍！！拍！！拍！！拍打得老娘手痠了停一歇再向你要不怕你逃上天去你留心些 
　　呀時候不早了自鳴鐘巳敲十下了快去燒中飯淘米！！搬柴！！快點快點我肚子内巳餓了唗賤人今天這飯爲何燒得有點焦毛氣好不小心討打賤人走來你抱好官官我要來換一條棉被咦希奇了這只挖子原來跌落在被頭内眞眞笑話諒這小賤人也不敢偷到是老娘命裏不該失財還好還好阿哨唷今天好辛苦有點腿痠了小賤人與我搥腿輕一點！！哦太輕了重一點！！哦太重了搥到上頭點！！不是再搥落點！！咄咄你爲到不情不願難道我打了你幾下你敢含恨麽惹得老娘性起爽性打死了你這賤人不怕你到隂司裏去告了我唉前世作　買了這種賤人眞眞氣煞我也　　唗你呆呆立在此地做什麽天快要夜了還不去燒夜飯難道等我燒來你吃不成眞是算盤珠撥一撥動一動不撥就不動到像一個半死人可惱可惱　　呀一天到晚没得一刻安閒爲了這一個小賤人累得我舌敝唇焦好口渴快拿茶來！！再拿水烟袋來！！拿火紙來讓我養養神你自管去燒夜飯快些快些 
　　咦太陽落山了點燈來！！冲茶來！！夜飯燒好了拿到樓上來火燭小　些！！馬桶要洗得乾淨！！大門閉上了！！聽得有人敲門來通知我！！ 
　　今天再没有什麽事體了好好抱了官官等他睏着了然後輕輕放在牀上不要驚醒他　　咦今天快極了街上巳打三更了賤人去睏罷明天一早起來倘然貪睏到了天亮日頭出還不起來我定要你的性命你自己留心日日要老娘叫了然後起來眞眞討厭之極明朝仍舊如此看你有幾條性命去！去！！ 
[滑稽短篇文明苦] [  瘦蝶]  
　　朱門洞啓電火通明廳事中賓從如雲男女雜沓香烟人氣兩般兒氤氲得不分明猗歟盛哉斯何地乎蓋某處開跳舞會也 
　　主人醉心歐化無一事不摹仿泰西是日廣羅衆賓以眩其維新派之舉動且令賓客相見咸循西禮客固文明者多亦樂從之時有一客方與他客握手作娓娓談忽覺此客之身上别有一種特别之氣味且談且細辨知爲硫磺氣怪而詰之此客忸怩良久笑曰實告君余染花柳毒迄今尙未愈君所聞之異味即余所用之藥劑發出者也君幸恕余唐突客聞言色頓變逡巡他去少頃客忽覩女賓中素所嚮往之隣女在焉笑　承觀紅酥欲滴客要而接其吻隣女不及避走而此小櫻桃之風味巳爲客嘗去旋見客攅眉作態曰若個好女郎奈何滿口大蒜氣令人作三日嘔 
　　客方欲行一女郎嬝娜而來招客對舞客不便拒却諾之遂携其纎手作婆娑之舞不意女郎之左右足如狼狽之長短不齊盤旋之間弗能稱職客卽釋女郎手棄衆賓而遁口中喃喃自語曰維新人動言文明今天余眞受盡文明之累也余殊無以名之名之曰文明苦（三） 
[短篇小說七世寃家] [  善卿]  
　　夜巳過午了濟良所關上了門篷篷篷噲外面何人敲門是奴家來哉來哉噲你不是妓女是個丐婦深夜到此何幹我是來投靠的你錯了錯了此地不是妓女不收的啊喲這却如何是好老伯伯你看我年輕婦女尙攙着三歲的孩子從五百里外求乞至此呌我那裏去安宿呢旣然如此你且進來將詳細說與我聽明日好想法子與你安插啊喲老伯伯多謝多謝奴家乃是慈豁山北人名姓呌戎陸氏只因終日被阿婆及丈夫虐待你看我身上没有一塊好皮肉渾身靑紫這種苦惱受不過爲此在半夜三更挈着這個三歲女孩子逃出從紹興杭州求乞到此地萬望搭救搭救如此我送你到捕房明日請官長安揷啊喲多謝多謝　　今日早堂捕房送來一個難婦是慈谿山北人我聞得寗波同鄉會日狠有名望的不免送這難婦到該會請他們安頓便了　　今日公堂送到一難婦叫本會安揷本會不免叫他丈夫來滬領歸完聚啊喲衆位先生這斷斷使不得若使我丈夫來申領歸之後他必要加倍虐待奴家情願死在此地啊喲你不要如此我與你另想法子是了我送你到婦孺救濟會法好不好　這是奴家感恩不盡的 
　　常言道夫妻不和乃是七世寃家今戎陸氏若有半點生機豈肯携着三歲女孩子露宿風餐行了五百里的旱道求乞到上海其平日在家被姑夫兇虐刻不能耐情形不問可知了　　在下作此一篇小說是欲世人家家夫婦和睦免致妻離子散惹起平地風波故把這件事寫與衆人聽聽也是以人爲鑑的意思（不受酬） 
[游戲短篇戲夢] [  蠖屈]  
　　北風烈烈夜雨瀟瀟寂坐寒窗一燈相對神思恍惚排遣無方乃伏几假寢朦朧問忽有至友天民來謂予曰今夜自由大舞臺唱演新劇離此不遠盍往觀乎予曰諾遂携手偕行信步前去不一刻即抵該舞臺門首見人山人海熱鬧非凡幾有山隂道上應接不暇之槪予方欲購票而徧覓售票處不得詢諸天民天民笑曰君何憨耶此舞臺旣名自由原可任人自由出入何用購票爲予終不信天民君知予爲門外漢不之辨乃先進予亦隨之而入斯時也座中觀劇者實繁有徒莫不引領而望翹首而待見臺上布置極整齊五花八門目爲之眩須臾鑼鼓喧　笙簧迭奏第一幕開演賽蝶大會祗見栩栩　　飄飄然有神仙之態者名蝶仙綵翼細腰作飛燕之舞掌中者名瘦蝶素影翩　神情瀟灑欲與梅雪爭妍者名粉蝶戀戀於蝶仙肘下若子蝶之隨母蝶者名小蝶羣蝶紛飛宛如千朶桃花迎風鬭艶臺下喝采之聲翻江倒海誠絶妙好劇也第二幕演鶴鳴宴名角登場多乘軒者其中形容癯瘦者有之無病而呻者亦有之最足惹人注日者則有長頸尖喙落落不羣之獨鶴此劇唱工嘹亮聲聞於天使衞懿公見之當不知若何感念也第三幕大戰自由陣全本瞥見英雄男女紛紛上臺不下數百餘人予因素不相識故難悉數其姓氏各大將厲兵秣馬旗鼓相當皆施其鈎心鬭角之絶技以演出此種拿手好戲鋒鋩到處所向披靡或嘻笑怒駡縱淳于東方不及焉或慷慨悲歌縱屈原項羽不若焉其做工之靈妙音調之合拍非世界率爾操觚之藝員所能望其項背予至此然後嘆觀止矣不禁大笑曰樂哉此游吾儕何眼福而修得到此天民君曰樂固樂矣設能源源而來觀雖南面王亦不易也予友問之曰嘗見值臺者一手提茶壺一手執手巾左應酬而右招呼瓠犀微露笑容可掬絶無一點倦容斯何人乎天民曰此卽自由大舞臺排戲之鈍根也渠心至公無論正角配角以及跑龍套者渠一律周旋之不分軒輊誠難得也君如不信上臺一試何如予曰君固自由大舞臺之老名角也去年拔蟊弧以先登早巳身價十倍何不重整旗鼓效淮隂之登壇而與該舞台諸藝員一角勝負乎君若出馬予當爲之執鞭所欣慕焉天民曰且試爲之惟今夜巳閉幕矣盍咏歸乎予曰善疾趨而出比返寓忽聞柝聲大鳴倐然篤醒乃南柯一夢餘音裊裊猶在耳也起視壁上時計已報鐘鳴十二矣乃熄燈而寢 
文字因緣 
[自題悔餘草艶體詩後] [  太癡]  
　　罪過罪過造孽造孽香蘝開先疑雨繼述我獨何爲亦喜饒舌傷哉傷哉靑年虚擲 
[題自由談] [  黄詩]  
　　昔誦三百篇知寓勸懲意今觀自由談毋亦救時計莫以小說輕莫以裨官例史册化民難斯編感人易 
[讀自由談題尾] [  天羽陳白]  
　　談天炙轂漫荒唐文字精神捫有芒了了如公譏北海期期臣朔滑東方異同黑白逞譚薈虎豹龍蛇走筆忙一紙風行　擲得應知墮地響琅琅 
[贈虞山龐劬庵先生二首用署芸韻] [  徐公輔]  
　　采藥誰如虞仲風逃名聊復入山中平章花月饒眞趣酬唱詩歌入化工歷刧半生悲杜老起衰八代仗韓公謫仙待遂瞻荆願買棹琴川一刺通 
　　肯隨鳳附與龍攀厭看天南刦後山自昔黔中開府領于今林下福星還羡公言巷鄰重卜笑我淳溪吏久閑（予曾秉鐸高淳十有二載）知念故人耿農部新詩幾度到雲間（先生曾寄醉白池修楔和詩） 
　　長恨生鑒來書以所寄俗語對至今未登乃憑友人臆測之言謂須助銅版費方可登載遂由郵局滙來銀圓一枚此舉殊屬誤會銅版費非爲買求采登而設且巳截止收取特將來銀仍由郵局寄還以後請勿再聽他人讕言致損名譽鈍根啓 
 
 

Page 14

 
 
   
 
