# 1896 - 388 - 4908502

 

Page 1

 
 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八卷凡泰西新政之可作掌故者精心考訂言皆有物實與去年所譯之泰西新史攬要同屬投時利器應試諸君奉爲藍本大可名利雙收而其價只一圓五角亷莫甚焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角亷之又亷○時事新論十三種圖說四十種繁稱博引詎細無遺亦由本舘代印計價六角 
[新印四國日記四國志略告成] [  圖書集成局啓]  
　　四國日記一書爲無錫薛叔耘京卿奉使英法義比時所撰京卿於洋務素所精熟故能言之有物　細無遺以視紙上空談者實有天淵之判至四明沈仲禮觀察弱冠時曾游歴泰西由英而法而德而俄所至必與彼國之王公大臣名儒碩彥游以故問俗采風必詳必盡著爲志略于沿革疆域文學武備物産民風縷析條分無微不至是二者體例雖各異而同爲留心洋務者不可不讀之書兹經本局付諸手民印以新式鉛板紙墨精善　校　嚴刻已告成分裝四册釐定碼洋六角正請臨三馬路申報館帳房申昌書室隨意選購可也外埠則各處申昌皆有出售 
[類論報紀兇謀可駭曁大是疑圑兩則]  
　　昔孔子曰惟女子與小人爲難養也近之則不遜遠之則怨管韞山侍御作此題文謂女子小人本自安於遠者也惟近之故不遜惟不遜故遠惟近而復怨故怨以近之兩句作蟬聨讀法頗能體會聖言足補汪家所未及顧以不遜與怨爲近之遠之者所自取此以情而言上以此施下以此報雖曰雖養猶有自取之道若夫近世爲僕妾者謀逆家主往往起於利之一字易言慢藏誨盜不意操戈同室吳越卽在舟中如石季倫所云奴輩利吾財者此益防之不勝防矣滬上十數年前任順福之事甚駭聽聞至今梨園演之猶覺談虎色變乃近年以來人心叵測利機卽是殺機凡作客者苟擁多金能不援爲前車之鑒如本月初七日報紀逆謀可駭一則略云陳軍門有立楚産也僑居金陵城北太平橋畔隨帶僕從庖丁甲乙丙三人甲乙瞰主人宦囊充牣思欲謀之而未得間適軍門命丙作牛脯甲乙乃合成迷藥令丙置脯中以進軍門與某幕友均食之昏睡甲乙出邀匪黨約於三更後下手幸丙有悔於心洩其謀於屋主因卽報官由城守楊協戎金龍親帶營哨官弁督兵掩捕時甲乙已歸檢點兇器意將及鋒而試適官兵已到蜂擁進内見軍門及某君紳思昏昏不省人事乃將甲乙拿獲嗣卽據情禀知督憲奉劉峴帥飭將三犯交地方官刑訊成招獄上翌日由峴帥率同司道等恭請王命將甲乙兩犯斬首示衆丙因自首减罪監禁以候發落軍門及某君後經醫生救治可保無虞執筆人按此事之險間不容髮假令丙旣與同謀進藥但計目前之分利不顧日後之遭刑悍然無悔於厥心則軍門與某幕友之生機頓絶否則丙卽因悔洩謀而屋主或不卽報官或報官而未逹上聽或官弁督兵未能迅速掩捕則遲之片刻甲乙等已殺人取財遠颺他處此案欲結不知躭擱幾何年月費地方官若干張羅今幸一鼓就擒人未剸刃此蓋軍門與某幕友之命不該絶抑亦地方官之幸未遭累耳乃地隔數千里而事有頗類於此者如初十日報紀大是疑圑一則略云有鄭某者籍隸雲南家資頗裕在京捐納佐雜回至天津納一妓爲妾妓本姑蘇人由上海而至天津者鄭後又買一婢連父母共四人於九月間隨鄭附輪至滬初寓名利棧後遷老義和棧旋五人同赴粵東臨行時鄭寄信天津囑任姓家丁來滬伺候前日該家丁接粵電知家主將回越日某輪船抵埠任姓至船接主則僅見同去之四人與行李器物皆在獨不見家主詢之則以與友人往香港對家丁心竊疑之姑請登岸住棧則該妾又命速租房屋無須進棧及任姓如命租房翌晨到船伺候則四人蹤跡已杳詢之船上茶房知已於昨日偕去家丁任姓怏怏而返向棧主歴訴其事聞者異之按此一事也雖不敢必其爲謀財害命與拐財捲逃第觀其支使该家丁上岸租房而卽乘間颺去此中情虚不言可想微特該家丁生疑卽他人莫不疑之夫該家丁曾接家主電音可知彼等由粵起程之時家主固無恙也豈彼等挈物先行而鄭獨權時落後歟抑途中竟遭不測歟想該家丁自必尋根究抵如果人命干連將來水落石出自有其時恐天網恢恢終不能爲若輩寛耳噫財之一字本爲殺機是故錢而稱刀其文從戈利亦從刀古今以身殉財者悉數難終而禍起於女子小人則較諸外來之盜賊而猶有難防由此觀之多財則身危是以富翁而不如貧士也 
[展限盤倉]  
　　京師訪事人云前因京倉以放代盤將滿漢京官俸米歸南新舊太海運三倉輪流開放以期迅速盤清刻已限滿而三倉存米尚多未能清察兹由各監督禀請倉憲展限三年故京官俸米仍由此三倉開放云 
[加釐示諭]  
　　自中東議和允償日本兵費三百兆司農爲此一欵仰屋興嗟無從羅掘因令各直省竭力運籌以期衆擎易舉無奈目下各省積年以來京餉協餉以及自固吾圉之兵餉幾乎自顧不暇往返商議祗得仍就厘金上各審其事之所宜稍加若干成邇者四川等省已經興辦昨接廣州訪事人抄來示諭一道則廣東亦行矣合照錄之爲出示曉諭事照得時艱餉絀籌欵孔殷前經本局諭飭廣濟醫院紳董勸省城坐釐加抽衆情均尚踴躍足見吾粵商民深明大義共濟時艱奉上急公殊堪嘉尚惟恐無知之輩欲圖承攬佈散謠言煽惑衆心使心觀望以便其營私漁利之舉合亟出示曉諭爲此示諭各行商遵照爾等各行認加之欵務須刻日議定具禀由廣濟醫院彚繳本局以憑核明給諭開辦愼毋遲延觀望致爲外行加餉攙承自貽後悔切速特示云 
[劇盜翻供]  
　　松江訪事人云前月華邑得勝港相近之小河畔有洞庭東山航船被刦一案經船主王某赴縣禀報葛江邨明府履勘後當飭差捕先後拿獲巢湖人甲乙二盜研訊數次供出爲首匪犯姚明德安徽桐城縣人係現爲鹽捕中營姚領哨之姪向充該營巡目犯事後已逃回故里明府得供當卽備文移請原籍地方官飭拿歸案上月中旬桐城縣來信謂該犯業已就擒請派差前往恊同押解云云明府選飭幹差帶同多人立卽起程現於本月初旬護解到松葛明府隨卽推鞫該犯供猶狡展乃回明府憲假用府署所置之天平架於初六日刑訊始略認有搶刼情事以爲稍有端倪矣詎初八日竟又在堂上翻供冀逃法網該犯眞兇黨之尤哉 
[西學盛興]  
　　寗波訪事人函云寗郡紳士嚴信厚等以西學盛興欲謀富强之道非此不可擬就辨志書院房屋設立中西格致學堂妥擬章程具呈寗關道署業經吳前道批准照辦至經費一切按年須籌洋六千元方足敷用現由寗關道衙門與寗屬府廳各縣分别認捐每年約可集洋二千元又辨志書院歲入之欵一千餘元合計已得其半再由紳董等勸募三千元以足六千元之數所有前項官捐除提憲以每年助洋一百元寗關道衙門每年助洋一百元其餘已經前道憲吳觀察飭令寗波府酌量差缺認派數目俟覆到之後禀請撫憲察核立案現先分委府憲程太守爲總 
 
 

Page 2

 
 
辦候補通判梅刺史爲提調並飭鄞縣楊大令照料一切以便紳等就事會商從速興辦也 
[雷船設色]  
　　循環日報云水雷船爲當今水師之利器故歐美各國於此事無不悉心考究初則船身但求堅固駛行務期快捷已略盡雷船之能事矣近則精益求精無微不至更不於堅固快捷外見長者兹閱法國利日報所刊法員依美路刁博論雷船設色一事愈覺精於考察誠非我中國水師人員之所能及也其大旨論雷船油色各國不同試騐之法亦不一而足德國則尚深黄色美國則尚深綠色法國於各色曾經歴試究不若灰黑二色爲佳故至今常多用之因此二色各有所長也設有灰黑二雷船於此有人立高阜持遠鏡視之黑者了然在目灰者與水色互相掩映雖與黑者同泊一方視之蔑如矣此灰色之見長在於晝黑者不及也更有二船於此有人持電燈而夜照之則灰色者已一覽無餘而黑者反隱約難辨此黑色之見長在於夜灰者不及也是以法國水師特兼兩色而用之雖然設色之妙固可混敵人之耳目矣更有儼然在望混之無可混者其惟船中之烟乎當夫機爐發火黑氣騰空船欲掩而烟不可掩故無論或來或往敵人早望氣而知况夜間火隨烟冐光氣冲霄更覺瞭如指掌是則設色雖佳而烟火上騰究難逃敵人之洞鑒是又當設法以以春弊而顯其長也 
[海國期頤]  
　　叻報云人生百年不過總其數而言之究之七十年華已爲古稀之數乃近閱西報載歐洲有人曾經查攷各國之人年登期頤者一一列報　德國人民約計五十五兆其中享至百齡以上者七十八人法國人民約計四十兆其中享至百齡以上者二百十三人英倫省計共一百四十六人埃爾蘭省計共五百七十八人士葛蘭省計共四十人甸墨國祗得二人馬克因國五十六人瑙威國人約二兆其享至百齡以上者二十三人瑞斯蘭國則並無一人西班牙人約十兆其在百齡以上者四百零一人沙威亞不過一小國而百齡以上者亦至五百七十五人馬牙利亞國較沙國尤小而百齡以上者竟至三千八百八十三人又查一千八百九十二年馬國人百齡以上壽終者計三百五十人而一千八百九十年以沙國之人由一百零六至一百十五歲者計有二百九十人由一百十六至一百廿五歲者計一百廿三人由一百廿六至一百三十五歲者計十八人由一百三十五至一百四十歲者計三人然前年聞有俄人壽至一百六十齡者其確實與否尚未可憑現今舉天下各國之人而總核之其享壽最高者惟現寓西班牙之非洲人勿呂奴林已至一百五十齡其次則推俄國某御夫現年亦至百有四十至於婦人之最壽者則惟某氏現已百有三十惜其姓名籍貫未詳耳 
[翼軫星芒]  
　　江西訪事人函云南昌府江訒吾太守於十月二十九日初覆豐城進賢奉新三縣文童堂號外號塲規如前一律嚴肅兹將三邑四書文題列後爾何曾比子於管仲管仲爾何曾比子於是曰管仲問管仲曰人也餘題未詳○上月二十六日福康公司之利濟輪船經過鄱陽湖適值風浪大作遙見湖心有一民船滿載貨物并搭有客人風急浪高船身欹側黄頭郎束手無策大呼救命時救生紅船皆因風阻不能鼓浪直前一爲援手利濟輪船管帶見此危迫情形卽命加足機器煤力衝波而往立將船貨并客七人拖救出險兩岸觀者如堵謂如少緩須臾卽有沈没之險各客登岸後相慶更生而船貨又一無所失是誠非常幸事也○自去秋至今骨董家生意清淡不及昔年十分之一以是負販者足音寂然上月始有二客由外省戾止暫寓關帝廟聊息萍身乃以旅館凄凉憶及前塵思爲墜歡之拾遂潛邀舊識之某娼至寓陽以買玉爲名陰實移樽就敎見者洞悉底藴無不惡其褻瀆神明爰偵知留髠送客時一擁而入將一客剝去衣衫赤條條一絲不掛兎脫而逃其一被人擒住撳之於地令嘗木樨香味客無奈乃效金人之三緘其口不肯步越勾踐嘗糞後塵諸人怒其爲强項吏也爭以醍醐灌頂淋漓濡染自髮際至足脛無一處不遍幾幾乎如落坑之鷄而不徒爲佛頭之著後有恐其遺臭萬年者掩鼻往救事始得以不了了之○章江一帶向有魚稅由南昌府管理利厚賦輕完納踴躍近年有包完代完情弊僅給收票爲憑上不歸官下不歸民徒飽私槖江太守查悉其事示諭漁户赶卽自行赴櫃掃數清完領取印串安業不准仍有代完包完情弊想從此以後若輩不復能坐收漁人之利矣 
[蕪城瘦綠]  
　　揚州訪事人云多子街某茶社向爲小本經紀中人聚會之所本月初三日清晨有某公館庖丁因買魚論價與魚販口角始猶唇鎗舌劍各逞詞鋒繼竟足舞拳飛互相毆擊魚販愈聚愈衆庖丁同黨亦遂相率偕來擾攘喧譁如臨大敵所有茶社内之杯盤碗盞飛擲空中擊毁殆盡各茶客覩此情景一閧而散茶社主及街鄰人等恐釀事端赶卽喚同坊保前來勸阻始各散去公館主旋以庖丁在外滋事立即送交甘泉縣署請爲訊辦邑宰接閱之下以庖丁固有不合而魚販動輙恃衆逞凶此等刁風斷不能長遂遴派三班差役前往籖提爲首滋事之某甲到案嚴究孰是孰非想一經研訊不難水落石出也○揚城西門最爲偏僻某日清晨有鄉人從外入城見道上遺有湖縐包一個拾取視之中有金釧三隻寳光閃爍爲生平所未見驚喜過望不防爲前面某甲瞥見請卽一視眞僞紿鄉人曰此物是金是銅我不能辨須至前面銀樓估看洎看訖回來祗存二隻鄉人與之吵嚷適有某姓馬夫經由是地詢悉原委回告主人主人以如此鉅資倘非已物則遺者必有性命之憂遂令馬夫將二人扭送有司衙門經邑宰訊知實係拾來爰於西門一帶出示招認至甲吞没之一隻據供已化洋蚨數十翼尚未動用隨令甲將原物贖回以待失主認領 
[薇垣出殯]  
　　杭州采訪友人云原任浙江藩司龍方伯病故後公子輩擇於十月二十二日扶柩回里忽太夫人患中風之症撒手西歸公子輩遂傳諭暫停發引旋於二十三日大殮廖中丞以下均親臨祭奠本月初一日開吊一日初五日舁柩赴下馬頭登舟楚南諸同鄉在兩湖會館前設筵公祭在籍紳士則祭於普濟堂前各官憲赴武林門月城奠爵 
[皖江風信]  
　　安慶訪事人云本月朔日下午飛廉君從北而至揚沙走石撼岳搖山江中波浪掀天如雪山之擁起不意有一舟順流而下將近同安橋碼頭急欲收帆以避被風所激立卽掀翻舟子及客人均紛紛落水幸已近岸得他船施篙援救獲慶更生同時操江廠碼頭亦有一船載運香末遭風傾覆舟子雖鳬水登岸而船貨均已付諸東流矣 
[上海官塲紀要]  
　　前署甘肅敦煌縣知縣補用直隸州龔芷南明府寳環因公來滬假寓滬北陳記棧昨日命駕入城赴署關道憲行轅晉謁繼往各衙門投刺○署關道憲呂鏡宇觀察委候補縣丞方小田二尹詢謙辦理洋務故二尹於昨日乘輿入城至敬業書院行轅謝委○試用縣丞歐陽二尹葵昨日乘輿至敬業書院署關道行轅謁見○候選縣丞張二尹繩昨日赴署關道憲行轅拜見呂鏡宇觀察○署關道憲呂鏡宇觀察昨日飭傳本邑各城門守弁齊集敬業書院行轅諭以稽查出入勤愼辦公各弁遂唯唯而退○總巡局鍾壽伯明府昨日傳各巡防局委員齊赴總局諭令如有地棍流氓生風肇事卽行嚴拿送案從重究懲如怠職守不能容情各宜切遵毋怠毋忽 
[堂期暫停]  
　　昨禮拜二法公廨堂期因捕房押犯寥寥捕頭飭探咨照中西問官暫停訊案一期 
[議建公獄]  
　　英美租界工部局於十月二十七日邀集各董議事議定在滬上西人打靶處建築工部局牢獄其圖刻已繪就需地十畝之多所有從前建築之沙靶卽行扒下以塡此地其牢分爲一百號每號容一犯人每號長七尺闊六尺高十二尺另建大牢二號每間容犯人十二名此外則需建病房俾犯人之抱病者入此調養其旁則爲藥室浴池做工塲管牢人住屋傭人住屋巡捕住屋四圍繚以高十五尺之垣墉約共需銀六萬兩 
[飭解鄰犯]  
　　本報前紀盜案離奇一則兹悉黄愛棠大令已於昨日備文飭差將宋阿海陳阿二兩犯送寳山縣歸案訊辦矣 
 
 

Page 3

 
 
[准派看守]  
　　同昌泰煤炭店主徐松堂因賣出火油不交棧單涉訟公庭經鄭大令訊責押候嚴追前日坤元陳仰軒寳源買辦余邦　投案訴稱徐將店内物件暗中運出意在希圖倒閉求請派差看守大令准如所請飭探派出探夥多名分投看守 
[匪棍逞兇]  
　　前日下午流氓江北小聾子至裏虹口周彬和所設小烟館開燈呼吸高談闊論旁若無人鄰榻曹毛毛聞之忿然於心與之口角小聾子突將曹當胸拳擊曹應手而倒悶絶榻旁周見已肇禍端立卽奔赴捕房聲訴捕頭令喚巡街捕拘拿兇手迨巡捕至兇手早已脫逃曹亦漸漸蘇醒捕頭謂須尋到兇手方能辦理或喚令地保妥查曹不依依舊在烟館中高臥說者謂傷勢沈重恐有性命之虞云 
[娶孀轇轕]  
　　八仙橋金順園茶館店主金某本年六月憑媒娶孀婦某氏爲室琴躭瑟好相得甚歡前日被婦之姑尋獲以金不應誘拐伊孀媳擬赴巡防局控訴旋經四圖地保吳桂仁爲之調處令金出番餅一百四十枚爲其姑養老之費始肯罷訟詎事成後吳僅許給洋四十元該氏以地保索費未免過奢投上海縣署據情控訴黄大令立傳該地保到案訊究 
[雀鼠爭平]  
　　前日本邑南市利川碼頭左近秦長順鷄鴨行出店人張來福約二三知已往萬裕碼頭金萬興館沽飲旣醉旣飽約需錢二百八十一文張出洋一枚乞算去酒食資將錢找出司帳人啜敠再三曰此假銀也請易佳者張曰此實銀質何易爲以致大肆咆哮互相毆擊旋復赴十六鋪巡防局相與訴陳行主聞之出爲約束隨令二十三七鋪地甲錢昇十六鋪地甲裘鎭從中排解遂得化小事爲無事 
[會訊案略]  
　　日本商人東興洋行控華商陳源泰花行主不還所欠銀五千兩又洋一千八百三十五元等情當由日本總領事珍田據情照會英公廨屠别駕准卽將陳傳案定於昨日三點鐘與日本代副領事繙譯山峙桂會訊被告延薩律師偕同舌人到堂申辯先據東興行東呈上票根稱與陳源泰往來立有手摺其中帳目俱符惟内有一欵計銀五千兩漏未登帳向算不認然帳雖未登票根確鑿可據安可抵賴尚有一欵被告立有期票三紙第一期已收尚有二期亦未付下請爲究追被告倩薩律師呈上莊票一紙計洋一千八百三十五元稱所有二期票洋本應付還故已備票請爲轉給然原被往來均以摺帳爲憑曾經查對相符惟五千兩一欵並未登摺豈能作爲憑據且原告查出此帳之後亦曾抄帳與陳何以並未提及雖有票根不能指爲切實憑據今原告旣以帳爲據最爲明確兩造再三辯駁中東官以供詞各執不能定斷遂着退堂再核 
[上海縣署瑣案]  
　　馬販吳長壽戮死孔洪牛一案由黄愛棠大令騐明將兇手收押曾紀本報前晚黄大令升座花廳命將是案人証提齊訊究先據屍親樂錦堂供是洪牛之姊夫上月初三偕吳長壽孔洪牛于洪寳等搭怡生輪船由天津至上海將近大沽口因事吵閙致被吳長壽于洪寳將利刃戮傷孔洪牛斃命有吳長壽之東人胡松泉目見大老爺前日騐訊時于洪寳曾供認行兇吳長壽供稱小的於上月初三日上船後忽患頭暈睡在孔洪牛鋪上孔不許先被毆打繼又持刀向小的猛刺小的讓開後一時性起奪伊所持之刀回戮一下不料孔卽因傷而死于洪寳在塲解勸並未動手此實出於無心求開恩典質之于洪寳供小的與吳孔等在天津上船至大沽口時吳等在前面吵閙小的因往勸解並未行兇請明察大令謂前經訊問時爾已供認帮兇今忽翻供實屬刁狡著掌頰二百下再責籐條一百下于挺身熬刑堅不吐實大令飭將吳長壽收禁于洪寳還押屍親樂錦堂斥退候覆訊核辦○浦東爛泥渡巡防局函送婦人謝陸氏等至縣請訊前晚黄大令倩蔣刺史提問先據謝陸氏供稱年三十九歲係浦東人丈夫物故已有十五年生有一子亦已去世現在祗存兩女孩小婦人有公公遺下地基一塊上有住房四間餘地若干與甘姓接壤甘係圖董前升科局老爺丈量地皮時將小婦人家之地丈入甘姓地内丈量官去後甘姓卽將小婦人家所立之界石拔去小婦人出與理論詎甘反將小婦人送至巡防局誣控小婦人佔地故由局員再送大老爺案下求請明斷訊至此有謝梅亭投案供稱前充地保陸氏係小的之嫂甘姓仗勢佔地是以來案求大老爺訊察蔣刺史著交差保理明再行核奪○鄭丫頭控被鄭如昌毆傷前晚蔣刺史升座訊問鄭丫頭供小的年四十六歲向以務農爲業初二日晚在新閘王家行地方路遇姪兒如昌等五六人不問情由將小的扭住蜂毆以致身受重傷並失去洋蚨十九元小洋十四角時有姚炳奎目睹情形求請騐明訊斷鄭如昌供堂叔丫頭與堂兄因事涉訟牽涉小的再四勸解反將小的毆打小的以無端被打故此報復至失去洋銀等語皆屬子虚求察姚炳奎供住鄭家行是日晚間見伊等打架略爲勸解旋卽自去失去洋銀等事不知其細蔣刺史遂飭仵騐明鄭丫頭受傷屬實判將如昌笞責三百板繳洋八元給丫頭爲養傷費具結了案○蔡唐氏及蔡安興楊心皆等因侵吞地價一事爲爛泥渡巡防局送縣前晚蔣刺史升座訊理蔡唐氏供年四十一歲丈夫故世遺下墳地六分二厘與蔡安興合單小婦人因有要需將方單在安興處押洋十四元現欲贖回詎蔡安興掯勒不放并串同楊心皆將是地私賣與人求請恩斷蔡供年六十二歲唐氏是弟媳有地六分二厘押在小的處今春二月來贖小的與伊商議價賣唐氏允許於三月内由中楊心皆將是地售與洋人當收定洋每畝一百三十元與氏各得一半楊心皆供是圖董作中是實旋有濟善堂董事某者供是地一畝二分是職董做中售與洋人契價是唐氏之兄收領花押是唐氏兒子自簽每畝計洋一百七十五元各收一半當議價時唐氏亦曾在塲求提唐氏兒子訊問始能明白刺史允之著唐氏將兒子交案再行訊斷○鄉人陸振奎控告唐文龍唐仲堯霸贖田畝前晚黄大令倩帮審委員蔣刺史升堂集訊先據陸振奎供稱年五十一歲向以耕種度日有祖遺田地一方於道光年間價賣與唐姓得錢四十二千後加過錢十七千兩共計錢五十九千文地有墳墓一穴當賣時並未立有絶契小的現在備價向贖詎霸阻不依圖中地甲等屢次勸解唐等堅執不允求大老爺恩斷唐文龍供稱監生年四十三歲現住本邑西門外仲堯是監生之弟前買陸振奎之田地一方曾付價錢九十餘千文田内並無墳墓現因是地價值甚鉅故有意纒擾實則已經賣絶求請訊斷唐仲堯供稱所買之地小的家有墳墓在上陸振奎並無墳墓餘供與文龍同刺史訊得兩造供詞各執著各退去再行覆訊 
[英公堂瑣案]  
　　包探施奎江禀稱沈祥祥沈新安薛阿桂等三人均在何阿信所開機器店中爲夥迭次竊取棧中存儲之鐵火爐五十餘只由王餘芝陳小春徐小順奚阿仙等四人扛擡分售與葉金榮王生榮夏連城等家報捕後經小的查明起到贜物數只並將一干人一併傳案請爲訊究何阿信投案供稱廠中存儲鐵火爐甚多所失幾何尚難查悉求鑒沈祥祥供取二十餘只售與葉金榮的沈新安薛阿桂同供合取火爐三十餘只分售各户求鑒葉金榮供共收火爐二十五只現在尚存三只餘均售去王生榮供僅收十二只尚存十只夏連城供收六只皆已售脫無存求鑒别駕得供判將沈祥祥笞責一百板管押一個月沈新安薛阿桂各責一百管押半個月收贜之葉金榮等二人如缺少火爐一只罰賠洋五元起案之贜先行給領○七十八號西捕拘解馬夫朱善生到案禀稱此人駕車在路飛駛致將沈竹亭之東洋車撞翻大受損傷爲此送請訊判沈竹亭投案申訴前情朱善生供實出無心求鑒别駕判罰洋三元再罰賠修車費洋四元○包探沈金隆禀稱張阿榮曾經遞解今又潛來適經小的查見故拘送請究質之張阿榮供寗波鄞縣人不敢再有違犯情事叩求恩宥别駕判責一百板再行遞籍○包探倪順泉禀稱吳阿三向在鍾靖山家拉包車此次竟敢將鍾家婢女阿巧拐帶至江北經小的查知拘獲送究鍾靖山投案申訴吳阿三供不敢誘拐婢女别駕判將吳阿三責二百板遞解○包探石金榮禀稱江北人張四二前因犯竊曾經遞解今又在虹口爲小工昨日竊取怡和馬頭之鐵板五十磅經小的拘獲送究質之張四二供認行竊惟求恩典别駕以過犯行竊判責二百板再行遞解○包探趙銀河禀稱婦人朱沈氏帶同女孩阿囡在倫華絲廠做工昨日散工時該氏身帶絲繭數斤當被查見扭送捕房爲此送案請究倫華洋人投案供稱廠中時時失物須請重辦以儆效尤質之朱 
 
 

Page 4

 
 
沈氏供並未行竊實被誣指况阿囡尚有工洋未曾算出求鑒阿囡供與相同别駕判將朱沈氏押十四天阿囡押七天○包探孔阿才禀稱小孩范阿生昨日捋取俞金生家小孩之銀手鐲一隻經小的緝獲人贜送究俞金生投案申訴質之范阿四供蘇州人叩求恩典别駕著押候遞回原籍○包探黄四福禀稱昨日陸榮榮王二寳二人私將周梅金捆綁吊打故特送究周梅金供向王二寳索取工資不料被指圖竊私行捆打求鑒别駕判將陸榮榮管押一禮拜以儆 
[法捕房三則]  
　　潮州人王楊二人在老北門大街股開廣益豐烟館卽租賃同鄉翁阿三之生財以圖省事每月允給租洋一元五角本年四月間王回潮州至本月初五日來滬楊已擅自將店閉歇生財退還王以店務未曾清理不准將生財搬去紛紛擾擾扭入捕房捕頭命出外自行邀人理處○甲乙二人各出資本販運螃蟹至某處銷售獲利頗厚前日乙將螃蟹若干裝運輪船西人以腥氣不堪盡棄海中甲回滬後將情轉告於乙乙疑甲吞没揑辭哄騙扭訴捕房捕頭以未便准理麾之使出○偷兒某丙手持銅盆一枚向城河浜某押鋪質錢爲探夥拘入捕房捕頭命押候堂期解訊 
[美界捕房紀事]  
　　昨晨徐姓女郎毛大毛二同乘小車往某處繅絲廠做工行經漢璧禮路有某甲者用車滿載牛肉迤邐而來一見彼姝即肆行調戲適四百零六號華捕巡至甲遂乘間脫逃捕將牛肉送至捕房請捕頭發落○偷兒汪連生在某處竊得銅錫器若干件贮以麻袋昨晨負至吳淞路某押店求質經三百九十六號華捕獲送捕房捕頭令押候解送公堂禀請訊究○江北某邑人王阿三由原籍拐得某氏婦携之來滬僦屋裏虹口文昌閣左近昨日午前經女兄尋獲扭入捕房捕頭略問情由立即令人送往公堂禀請訊核○昨日午後甲乙二流氓在北山西路互毆經二百七十一號華捕拘送捕房捕頭詰知事屬細微一併開釋 
[聊以禦寒]  
　　詩有之一之日觱發二之日栗烈無衣無褐何以卒歲斯民窮困今古同然兹承葉澄衷翁助棉衣一百件信厚附助棉襖褲五十套隨時分送則施之者旣遂解衣之願而受之者自徵挾纊之歡矣[  滬北廣益善堂唐廷桂嚴信厚施則敬謹啓]  
新出石印中西算學叢書初編告成 
是書四明求敏齊主人搜羅羣書採輯中外名人專集數百種悉心讎較選擇已經數寒暑矣得最有實用者四十五種彚爲一編如已有單行刻本槪不閳入倩上海鴻寳齋石印紙張墨色均皆精工字畫清爽無蠅頭之弊各種目錄列後○新義象法要　頌譔○同文算指前編○又通編○測量法義西士利瑪竇譯○渾盖通憲圖說○圓容較義李之藻譔○勾股義徐先啓譔○簡平儀說西人三能拔譔○五星行度解○曉菴新法王錫闡著○江愼修數學十一種○鄒徵君遺書算學六種恆星圖二幅○夏鸞翔算學四種○徐有壬算術三種○焦里堂算學五種○南海陳灃算法二種○正續對數簡法戴煦譔○代數勾股術張茂滉著已丄共計四函　訂四十本每部實洋六　寄在上海三洋𠗊橋緯文閣廣東省緯文閣寗波奎元堂源記漢口鴻寳齋湖南愼記代售� 
[新著養性要旨]  
新安汪東亭先生博覽羣書叅訪大道三十餘載得遇天秩吳翁傳授口訣著成是書久已風行海内近復增補更甚精切凡經子語籙萬象千名人所望洋興歎者獨有此著徹底詳盡淺顯明白無以加矣僕得讀之恍然大悟茅塞頓開信乎把個疑團打破時仙佛心華今在茲爰登報端以告同好莫當閒言而自誤也每部洋一元各埠局信皆可代買先生亦作寓其間如有志斯道者不妨先叅書理次究口訣再有不悟請至一談江西省書院街宋鼎泰主人啓　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[嚴緝流氓]  
　　巨棍張桂卿被獲餘孽尚未敉平虹口圓通寺巡防局委員王壽華二尹因飭嚴行緝捕前日下午經巡勇獲住流氓皮鞋金三之祖並其弟二人二尹着解赴總巡局請鍾明府核辦 
[英晚堂案]  
　　李葉氏之子阿三年纔四齡在門前玩耍忽然不見遍尋之下有搖小船之潘阿毛眼見胡阿山領向西去經氏報之捕頭派一百四十九號巡街捕將胡及見證一併送入英公廨屠别駕飭押候前晚升堂研訊李葉氏投案訴稱小婦人係浙江湖州府某縣人年三十五歲隨同丈夫來滬不幸夫亡遺下子女五人以揀湖絲爲活幼子阿三本月初四日在門前玩耍經先曾同居之胡阿山抱去赶卽追上胡稱買饅首與孩吃詎送回後至初五日午後忽失所在四處找尋據搖小船之潘阿毛眼見胡阿山領孩向新閘而去報由捕房拘胡送案乞恩究交訊之潘供年十三歲在拉圾橋堍搖小船初五日午後眼見胡阿山將李葉氏之子阿三攙領在路上行走向西而去嗣聞其母找尋故卽通信不敢誣指乞鑒訊之胡供徽州人上有親母胞兄現在城内小的係打辮線爲業初四日因學徒逃出找尋便道至葉氏家歇息嗣見伊子好玩故抱去購饅首與之送回後隨卽入城初五又出城尋找學徒承氏之情留飯該孩並不在門首實遭诬指官謂見証潘阿毛乃係穉子與爾何仇投案作証爾如果領去價賣從實供明交案卽可無事若爾一味刁狡定當重責胡堅供寃枉别駕大怒喝令比責至四百板供仍游移别駕以李葉氏孀居失子情殊可憫判將胡阿山押候飭著原差前往查明復核潘阿毛仍交李帶去訊時投質○聚源油坊執事王燠投英廨呈控丁淡如圖賴貨銀等情經屠别駕准詞飭提卽有梁錦村陳蘭芬包煜各遞呈詞以王將花核油攙入致監生等受虧請爲傳追等因别駕得禀於前晚飭原差將一干人提案升堂研訊王供在聚源油坊執事今四月間有公興泰號丁淡如來購貨油連前共有六七百件之多付下期票銀兩除收現銀尚欠二百五十九兩有零迭次向索兇横圖賴不得已投案乞追訊之丁供廣東人在公興泰爲經事先後向買油貨五百件五月間出貨時王允包送上船運往香港廣東等埠嗣接來信駭悉王將花核油次貨暗中攙入致監生虧本甚多當向該號東理論允爲在價内扣補等語查算帳目監生約欠王銀二百餘兩乞鑒訊之梁供廣東人在廣福祥爲經手向王買油二百件五月間出貨運往香港未及十天來信說有棉花油攙入况此項貨銀早已交付清楚因次貨混攙致虧本銀四百七十餘兩與之理論詎王異常凶横求恩訊追質之呂韋金供亦以此次貨壞約虧本銀三百九十餘兩向王理論不睬兩次至公所内議論因無公祖諭單董事不肯出爲理處求恩明鑒别駕得供之下將王丁等　復研訊互相堅執遂判王等一併釋出姑候據情照請廣肇油業兩董事秉公妥爲理處王等叩謝而去 
 
 
