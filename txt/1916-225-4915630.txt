# 1916 - 225 - 4915630

 

Page 1

 
 
   
 
 

Page 2

 
 
時評 
[自侮（冷）]  
　　人必自侮也然後人侮之其言已可傷心矣况乎旣受人侮矣又復自侮之謂非喪心病狂者而肯出此乎 
　　然而中國近來之事往往有如此者以中國情形言人苟欲侮我百孔千瘡已隨在而可入蓋以以前之自侮過甚也然而猶若以爲未足必日出不必有之間隙以授人以柄而執已之口苟非有深仇宿怨於中國者亦何忍出此耶 
　　夫人侮無論若何强暴不足懼也以尙有一自足以抵抗之也自侮則决無人代之抵抗者故較人侮之可懼奚啻千百倍僅自侮而無人侮已足滅亡而有餘况乎人旣自侮自然人侮之旣受人侮又復自侮之其思之而傷心聞之而疾首者豈必愛國之士哉 
[命令]  
　　八月十五日大總統令羅佩金授爲陸軍中將並加陸軍上將銜此令 
　　又令任命尹昌齡爲四川政務廳廳長此令 
　　又令任命稱祖佑爲四川全省警察廳廳長此令 
　　又令任命袁家普署理湖南財政廳廳長此令 
　　又令任命段廷秀署皖北鎭守使署參謀長此令 
　　又令任命張華輔爲晋北鎭守使署參謀長此令 
　　又令任命郭葆貞爲河南督軍公署上校參謀此令 
　　又令國務總理段祺瑞内務總長孫洪伊呈請特派吳仲賢兼管漢口工巡事宜應照准此令 
　　又令海軍總長程璧光呈稱技正鄭清濂到部遲延擬請免職鄭清濂應即免職此令 
　　又令農商總長谷鍾秀呈請任命唐進爲秘書鄭寳善爲技正應照准此令 
　　又令參謀總長王士珍呈安徽陸軍測量局局長吳庚因事辭職吳庚准免本職此令 
　　又令參謀總長王士珍呈請任命李先知爲安徽陸軍測量局局長應照准此令 
　　又令陸軍總長段祺瑞呈陸軍第二十師步兵第三十九旅少校副官壽林叧有差委請予免去本職壽林准免本職此令 
　　又令陸軍總長段祺瑞呈請以任鼎臣充任陸軍第二十師步兵第三十九旅少校副官應照准此令 
　　又令陸軍總長段祺瑞呈准署吉林省長郭宗熙咨請以慶泰補佐領常有關恩雲補防禦應照准此令 
　　又令陸軍總長段祺瑞呈准察哈爾都統田中玉咨請以拉特那巴札爾補公中佐領圖蒙鄂勒哲依補護軍校應照准此令　 
[專電]  
　　北京電參議院今日（十六）兩點十分開會王主席報告川藏議員各故一人應咨政府傳補衆贊成次開選全院委員長指定董昆瀛等八人監視投票共百七十四票開驗趙世鈺得百零四票當選次接選常住員主分選抑總選張我華以人數未齊時間過促主改期表决多數主席定嘯日（十八）舉行散訂四時開新補議員資格審查會聞葉恭綽未易通過 
　　北京電今日（十六）一時三十分衆議院開選全院委員長共投三百六十五票彭允彝得多數李國珍次多數均未過半决選彭當選 
　　北京電昨衆院交際員爲明日選常任員開談話會結果定分全部爲三組從事選舉即由各省交際員趁今日分别接洽　 
　　北京電國務總理追認案嘯日先在參院提出元首儗親蒞說明俾一致通過 
　　北京電衆院陳光譜提出議員不宜作官案引選舉法三條指陳三大弊連署二十一人 
　　北京電多數議員請政府澈查滬上土案務水落石出　 
　　北京電交部規復元年官制已發表祗設一次長權量充路政司王景春郵政司蔣尊褘電政司劉藩航政司沈琪改技監詹天佑不動參事四留二僉留二十八主留四十三餘均停職 
　　北京電内部整頓全國警政通電調查省額編制成績 
　　北京電東海昨赴蚌埠係奉命會倪張接商要事 
　　北京電孫總長提出烟禁厲行案規定五項從嚴辦法 
　　北京電曲同豐上魯善後條陳要點在收束濰縣周村民軍舉辦清鄕整理第五師及混成旅 
　　北京電張元奇長奉省已定 
　　北京電公府月底遷南海辦公 
[譯電]  
　　香港電星期六日與星期日廣州砲聲甚厲聞岑春煊現用野戰砲作戰龍濟光之砲船轟擊岑軍之陣地岑軍之目的乃在佔據石圍塘車站岑已於近今休戰之際得西江開來之援兵星期日有海軍戰事雙方均未受有重損（十五日） 
　　廣州電粤人視北方之干涉李軍爲兵禍終止之兆戰區周圍避難者盈千累萬伹因水陸交通阻斷未能辦賑（十五日） 
　　東京電距奉天北一百三十英里之鄭家屯所駐中日軍隊互相衝突死日警一人傷日兵十七人據東京各報發出之號外云華兵一人毆擊一日人該處僅有日警一人乃赴華兵營内勸戒卽於營中爲華兵所殺後有日軍官一員率兵一隊前往該營復爲華兵開鎗擊傷十七人據今日報館所發號外聲稱鄭家屯之日僑約百人有爲華人加害之虞（十五日）以上路透電 
　　北京電政府已命馮國璋澈查上海私運鴉片案並擬派專員二人赴滬調查該案（十五日） 
　　北京電交通總長許世英命津浦鐵路一帶之釐局於本月内或九月初旬裁撤允歲撥洋八萬元予蘇魯皖直四省以抵其所失之入項（十五日）以上德文電 
 
 
 

Page 3

 
 
[東方通信社電（日本人組織）]  
　　奉天電鄭家屯事件重大侮辱日本軍隊故奉省官民視爲重大之事態（十六日） 
　　奉天電鄭家屯中日兵隊衝突一事十四日由二十八師騎兵團長楊德生率同所部退駐巿外十里之地事遂着落楊團長前日親至日本守備隊謝罪張督軍亦知事態重大卽將騎兵團長楊德生免職並派交涉使馬廷亮至日本總領事館表其謝罪之意一面急派調查員從事調查日本方面之死傷除死者九名傷者七名居留民輕傷二名之外他皆無事楊團長被免職後有率其部下投入蒙匪之風說（十六日） 
　　東京電鄭家屯中日軍隊衝突事件東京各報皆有議論 
　　朝日新聞曰中國兵隊列隊包圍攻擊我國兵隊一事不可輕輕看過從來滿蒙地方軍警於中日親交之意思未能澈底抱有排日的意想其害有過於馬賊誠宜於此機會請求取締將來之手段使此不祥事件不再復見云云 
　　報知新聞曰鄭家屯之中國軍隊其執如何行動非爲中國政府之本意吾人可以深諒故吾人無以本事件爲動機發生兩國之間暗澹關係之想像但中國政府宜迅速嚴命拘束此不規律軍隊之自由行動使就節制我軍隊亦無因被中國兵隊之襲擊變更旣定守備地之理由若彼再有暴舉襲擊事不得已惟有加以擊攘保我威嚴故中國政府對其自國軍隊之命令愈速愈妙即所以限小此事件之範圍也倘不幸命令遲延參加部隊愈增則中國之責任亦愈大云云 
　　時事新報曰此次之事與個人的爭　異實中日兩國兵團體相衝突未便輕輕看過雖其戰鬭之原因非有甚大且近來鄭家屯附近之地時有蒙匪該地一時頗瀕於危中國兵隊神經過敏故有此舉亦無足怪然旣對少數之我兵射擊及其引退復從而追之甚且包圍攻擊我兵營其暴舉實無可比喻我兵死傷不少斷不能視爲一場之胡鬧故此問題今後充分調查之後應向中國政府嚴重交涉且宜以此機會由兩國之外交的協議使將來不至再惹起似此事件云云（十六日） 
　　奉天電有蒙匪一千餘人沿南滿鐵道南下　郭家屯附近焚燬六村肆意掠奪張將軍接到急報即派步兵三營騎兵一營馳往剿辦（十六日） 
　　北京電北京東同鄕會議决定催促陸　　迅速赴任請龍濟光停戰並請岑春煊飭令雲南廣西各軍亦止攻擊拍發電報分致各處更舉該省選出國會議員四人於昨晋謁段總理謂陸氏督軍廣東廣東人甚爲歡迎惟廣東省内有多數之民軍殊難統一輔佐陸氏收拾時局必需適當人物其資格（一）廣東人（二）有廣東軍事之經驗（三）能收廣東軍隊收束之效果等有右資格之一方爲適當人物等語段總理亦已贊成其議故北京一般人於廣東問題之將來皆作樂觀云（十六日） 
　　濟南電曲同豐氏前以民軍解决善後需費五十萬元要求政府給發中央因財政困迫不准所請茲由省議員等協議擬於本省發行短期公債一百萬元聞已略有成議（十六日） 
　　北京電日本新任駐華林公使本日訪外交部通告履新並請訂定日期晋謁大總統呈遞國書（十六日） 
[戰電（英人路透電）]  
　　巴黎電今日下午公報云松末河境法砲隊甚爲活動法軍以手擲榴彈奮勇進攻奪獲俠貝爾桑特菲勒北面廣三百碼深一百碼陣線上之德軍戰壕數段敵軍回攻者爲法軍砲火擊退敵軍在佛勒里伏村俠比特陣線發炮猛轟今晚公報云前敵除松末河南岸末斯河右岸有活動之砲火外餘無要事（十五日） 
　　倫敦電海格將軍於今日下午報稱十三日敵軍在波齊愛萊西北所得之戰壕幾全爲英軍奪回英軍且攻入摩開附近敵軍戰壕俘敵而回敵軍襲擊英軍右翼之戰壕爲英軍擊敗英軍在亞美蒂愛爾南用計襲擊驚擾敵軍英軍砲火甚獲效果海格將軍今晚報稱戰局未變（十五日） 
　　羅馬電今日下午公報云意軍佔據桑格拉杜西面·貝新加山·加沙高原·戈里齊亞東面·敵軍戰壕數道俘敵一千六百人敵軍進攻者處處失利（十五日） 
　　羅馬電今日公報云意國海上飛機今日轟擊特萊斯特之工廠及飛機處頗得利地面起火多處（十五日） 
　　彼得格勒電今日下午公報云俄軍仍在斯特里巴河上游西境進攻俄軍已渡抵金灰樹河及比斯特里柴及沙洛文斯開亞河西岸俄軍佔據茄白洛尼柴及南面之諸鎭俘敵一千零三十三人俄軍佔據波斯薩克基附近之土軍要防土軍向南而退俄軍追擊於後（十五日） 
　　倫敦電丹麥船伊伐號（二一三九噸）在地中海爲一潛艇擊沉意船台第號亦在地中海被沉瑙威船亞蘭達號（一八三八噸）由坎拿大開往英國中途炸沉（十五日） 
　　倫敦電英軍大本營路透訪員報稱彼曾游歷法境戰區一星期兵士見其入至戰壕大爲興奮英皇曾於戰地會晤比皇法總統霞飛元帥諸名人（十五日） 
　　倫敦電克魯侯爵今日在上議院宣稱德國於本年五月間允許美國不再不發警告擊沉船隻但自此之後德國仍襲故智擊沉英船四中立國三足徵德國竟公估背其約言尙有他事亦復不能踐約惟無切實之證據耳（十五日） 
　　紐約電官中宣稱英國向美國商訂之借欵英金五千萬鎊不日可成（十五日） 
　　羅馬電英意商約業已簽押（十五日） 
[公電]  
　　四川旅滬同鄕會致重慶電重慶戴會辦轉蔡督軍鑒頃讀報載政體違和於青日離小赴滬竊以敉平蜀難百端待理今日之去留爲全川安危所繫中央望公臥治吾民望公拊循仁人悲憫爲懷寗忍遽萌引退川中氣候攝養攸宜懇駐福星俾維時局羣申蟻悃謹效攀轅四川旅滬同鄕會王北樞等叩删　 
要聞一 
[倫敦中國協會常會紀]  
　　字林報七月十八日倫敦通訊云今日中國協會假立登霍爾街大英輪船公司舉行常年大會到者頗衆會長安德森演說曰本會報告書巴先期分致各會員此届發表報告之期仍較尋常爲晚殊爲抱歉蓋以會内事繁而駐會辦公者甚少故也諸君展閱報告書或以過去一年乃最多事之時代而本會所辦之事未見增多實則本會已辦理許多有礙英人利益之事件即戰後將有不利於吾人者本會已討論及之固不僅目前事件而已也關於戰後之中國商業本會早向英政府提議一切此中内容今日未便向諸君述惟有一事爲本會特别注重者即戰局所釀成之時局予吾人以罕逢之機會而使吾人廢除德國商人在中國發展之不正當經商手續是已德商售貨於中國而所定償還貨欵之期限則甚長遠此種方法之目的在於破壞英商在中國巿場之勢力此尤余欲特告者也一年前吾人對於中國希望頗殷當時中國經久亂之後中央政府似已穩固成立内亂多已平清中央權力已遍及於各省中日條約已和平締結兩國久所爭執之懸案已由此解决吾人以爲中國從此已趨入安寗興盛之途矣且有人謂中國人民乃務實之國民内亂旣息定可利用歐戰之機會研究實業以其所產供我協約國之要求分美日之大利興實業之生活其有益於中國實非淺鮮惜中國竟未能如是雖有外界之困難從中作梗然國内政治錯綜乃使中國不能乘機振興實業之主因雖然去年中國尋常商業不盡索然無生氣近來政治生活中所發展之亂象得以不甚蔓延者未始非公衆好安惡亂之勢力有以挫其鋒也中國釀成現狀之政事本會已於報告書中約略言之今之時局須有第一流建設政治家方克有濟黎總統爲南北及中央各黨所承認但目下困難之點似在於組織能得大衆信任之政府以本會所知南黨欲在新政府佔優勢以代袁政府下北黨所佔之地位若雙方皆持極端進行之主義則前途殷憂正未有已惟多數國民不願見内亂之復生故互相競爭之黨派當可互讓而組織一種混合政府近數年中觀察中國事狀者已見國内發生新份子其勢力較政治團體爲大蓋公所商會銀行商界等刻漸伸其財力所能致之勢力彼等佔國内甚重要之地位且習於團體自治之規則儼然有代表的政府之規模其能左右政治生活固亦意中事也（未完） 
[梁任公第二次談話]  
　　國會議員之自覺　此次國會之最大任務 
　　國防會議之精神　萬事待諸憲法制定後 
　　天壇草案之商榷　一院制之主張 
　　同意權之否認　　解散權之規定 
　　國會委員會之商榷 
　　審計院之選舉 
　　省制宜用單行法規定 
　　憲法雜題 
　　討論憲法之當亟 
　　本報記者與同業數輩前度旣晤梁任公先生更訂後約日昨復相偕造其庽廬坐旣定同人雜致問訊先生略爲致答乃曰余今欲與諸君賡續談國會之事余以爲今茲國會議員當常提醒十二分之自覺心兢兢業業以臨於議場蓋此次國會之有成績與否不獨爲本届國會生命所攸　殆即憲法將來生命所攸繫更質言之或即國家永久生命所攸繫也試思此次國會倘以無結果而下場或得意外之惡結果以下場更有何道以發生第二之國會今茲國會　之單傳獨子一綫之宗祧託焉則國人所以愛惜之與議員所以自愛惜宜如何者今議員中以優秀分子自命者紛紛轉入行政界不可謂非國會之不幸蓋此種現象無異議員自表示一種輕視國會之心理以爲國會不足以行吾志而盡吾才乃亟亟顧而之他不知此實最大謬見雖在平時國會與政府之職務猶不能有所軒輊况此次國會其主要之任務乃在行使國民會議之職權以制定國命所託之憲法較之在政府或在各省執行一局部一時之事務其輕重豈可以道里計今開議通常之法定人數雖似無不足之慮議憲法之法定人數能否如額實 
國人所共懸慮夫此次國會之恢復實以無量數人之血換來國人曷爲甘出此極重之代價凡欲求產出善良之憲法爲國命了命之永遠保障耳苟憲法終不能產出則議員終何以謝天下故吾謂議員諸君就令對於行政上有絶大之抱負總宜俟此次重要任務終了後徐　發抒其前此錚錚有聲之健者尤不可輕於去就致國會失其中堅所望議員亟以此義互相責善　（未完） 
[國會聲中之總長與省長（飄萍）]  
　　程璧光之筆誤 
　　浙省長之糾葛 
　　近日北京報紙頗傳海軍總長程璧光病假與辭職之消息實則程之病假確係假病程之辭職乃恐不容於國會非眞因病而有辭職之意也此事之眞因外聞知者額少茲特爲介紹一二海軍之願意服從中央爲日久矣伹尙有種種善後之手續亟應兩方辦妥期無窒碍故李鼎新電陳大總統請派員到滬接治總統以原電交部一面覆李一電言已交部核辦矣程總長苟准如所請派員赴滬原至平常之事可以不生問題者也乃程君異想天開忽發一電與楊善德言海軍總司令早已撤銷（指昔之海軍總司令）李鼎新無可與政府接洽之資格囑楊直與海軍艦隊商酌云云海軍界聞此消息大爲反對謂海軍總長不應令陸軍人員干涉海軍表示拒絶楊君無如何以此意電知程總長程此時甚窘萬不得已又下自致李鼎新一電稱前電乃係筆誤現已派員前往尊處接洽云云此種掩耳盜鈴之彌縫大傷海軍總長對於所屬海軍界之威信國會中頗有欲以此爲理由而反對之之說此程總長所以請假所以擬辭職之眞因也 
　　浙江之省長問題擬議者多矣要皆道聽而塗說無價値之可言茲昨日又發生一種有趣之新聞有某君者浙江軍界中有名人物也前日忽派某某到京與浙籍議員疎通意見聯絡感情示意其致電於呂公望督軍請呂君電達中央保爲省長未幾而議員某某等十一人竟如所請而致電事非公决聞者不平其他某某議員等又隨發一電力保褚輔成褚如不能則不如以王文慶維持現狀此電之精神其針鋒與十一人之電相對乃一種消極之反對也所以反對之理由（一）　未謀及於多數之人稍涉於　情作用（二）某爲軍人揆諸軍民分治之初意省長不應以軍人任之如必須軍人則何如呂督兼任其說頗爲有力又有陳某者關於此事亦自發一電反對十一人之主張該問題今後之糾葛恐尙不少云 
[杭州快信]  
　　呂省長以省議會停止後所頒各項單行章程甚多現在省議會開會在卽應卽提交議會昨特令民政財政警政各廳長飭各科將前項各種單行條例細查擋卷一律錄出送署覆核以便補行交議 
　　司法部昨令高審廳以浙省獨立後首先擴充司法其編制是否仍照元二年部頒辦法並飭將各級廳新編制造報范廳長昨已移咨同級檢廳准於日内會稿呈報 
聞各縣呈復高審廳恢復審檢所事惟杭嘉所屬如期籌設湖屬紹屬各邊縣均因經費問題懇請展緩范廳長大不謂然昨又通電嚴催務於九月一日實行恢復 
　　呂督軍昨通令所屬師旅團營每晚加演軍事學說以二小時爲限 
　　財政部特派員周大鈞昨日來杭往謁呂督軍發表中央意見擬棄去釐金改訂稅法凡各貨產地出口均一次征足以免商人負擔重疊聞須調查浙省釐金收數分别出口落地過境詳細情形再議辦理 
　　民政廳長王文慶近以各縣知事造送月報往往任意遲延特擬定懲戒條欵數則呈候呂省長核奪 
　　藥商周芝祥等禀請財政廳認辦溫公各屬進口藥材捐年繳銀一萬九千一百三十元未識能否邀准 
　　北京航空學校校長許君於昨日由滬來杭北京稅務處督辦孫慕韓因處務紛繁不克久留於昨日乘車赴滬北上 
[南京快信]  
　　嚴禁軍人干預政治令昨晚已有電來寗中央財政會議齊省長派梁玉書金鼎二人代表赴京與會 
　　據要津密息滬上烟土案尙含有他種原因故政府急欲明其眞相昨特派劉某赴滬密查齊省長昨飭屬重申烟禁令 
　　中央昨又來電催解京欵 
　　陸軍部員陳幹昨由寗赴滬 
　　馮督軍辭職說絶無根據蔣政源哈漢章係赴滬公幹按此條與要聞二互異 
　　龍覲光日前偕薛大可至徐聞龍昨已乘車來蚌晤倪嗣冲 
 
 

Page 4

 
 
[瑞和洋行禮拜三拍賣]  
准於初十日兩點半鐘在本棧拍賣公平鴻運大發五金孔雀五金鷄九金獅華封三祝汲水圖紅藍雙鹿著　棋楊家將接頭漂布人鎗三合細布念餘箱餘貨不計此佈 
 
 

Page 5

 
 
   
 
 

Page 6

 
 
要聞二 
[政潮中官制官規之變遷]  
　　新政府改組後中央各部現制曾有更變之提議計計 
一爲工商農林兩部之應行分部計畫一爲參謀本部之是否裁併計畫一爲蒙藏院之是否改部計畫各要人均有提議主持不一迄未有最後之解决昨聞上星期六之國務會議已將此三案正式議决所表决之辦法在内官制未修訂以前均暫從緩俟將來由國會提出再訂辦法其理由農商之分部蒙藏之改部均有關於經濟問題參謀部之歸併係有妨礙於軍政問題在此政局甫平之際首以維持現狀爲要義至於京外官制修正案雖經法制局會部釐正提出國務會議然於司法權限似尙未能妥協其原因一爲須待張鎔西總長就任後妥定司法獨立之體制一爲體制取决後尙須討論各省分設司法司之行止問題以資聯貫並聞大理院與平政院之政權及平政院是否改爲行政裁判院一節亦在待議之列是以項法案提交國會期尙須稍緩再者中國審計制度元二年間本採用事前監督主義於中央及各省財政之濫費確能制止卓著成績洎民國三年政府因其不便乃改爲事後監督主義於中央特設審計院各省之審計分處一律裁撤而財政之濫費遂至於莫可究詰茲聞政府爲整頓全國財政計審計制度已决計恢復以前之舊制唯中央審計院議仍照舊不再改組藉免更張不過各省一律添設審計分院所有分院長槪由審計院長推薦相當之員呈請簡命以明系統并聞此法業經具衆不日即正式提出國務會議以便議决施行又逢孫伯蘭氏就任内務總長後外間頗傳縣知事須民選省長更迭須得内務總長同意等說然事實上尙無何等變動發生據傳說者之理由以爲現在實行責任内閣凡各省請简及薦任人員如政務廳長道尹警察廳長縣知事等之任免遷調皆由内務部核辦即有逕達國務院者國務院亦不加一字將原件發交内務部核准後咨覆國務院然後發表此其大要也惟何日實行是否已頒有明文亦莫之能詳顧十六日英文京報則載稱吉林省長郭宗熙原屬署理段總理昨欲以郭氏實授即將命令繕就並自簽字呈請總統用印完畢後交内務總長孫洪伊氏簽字認可孫氏拒不簽字謂事前未與商議不能代負責任故此命令一時未能發表因此叚孫之間不免各有意見孫之告假三日蓋即爲此事云然則任免外省官吏之同意權一節固已爲刻下政局中惹人注意之一端矣 
[硏究外蒙議員問題辦法]  
　　大總統日前曾有加急密電一件特致新任外交總長唐少川内容大致謂現値外交迫切髮動身牽之秋執事於國際上一切重大問題必有適當之策略最近發生之取消外蒙議員一節光非執事就任不易解决請即摒擋各項刻日來京并將對於此事之意見先期復電云云旋接復電大致已允將經手事件從速結束而對於取消外蒙議員一事則極主張向俄使力爭并言凡項城任内所訂各種條約如未經國會通過者宜皆乘此與各國聲明中俄蒙協約一項旣非由國會表决之件而俄使根據此約欲取消外蒙之議員當然不能發生效力云云前聞國務院段芝泉總理預定十四日國會開第一次常會時偕諸各部總長出席報告中俄外蒙交涉及諸財政上之重要事項各節今聞段總理因國務院於是日亦適有會議恐届時不克到院已於昨日午前將前擬報告各事繕定非正式之報告書一通擬於臨時致送參議院諮詢政見並聞此項報告書如果致送到院該院或開密會議討論意見且國會議員中對於此事已各有預備大致係開議後當有人建議不但不承認取消外蒙議員並中俄蒙協約亦有不予承認之議前聞段總理爲此項協約提請國會追認一節曾特召國務會議研究辦法等情或即爲上項之問題而發惟又據外交界人云此項交涉個中尙有曲折因俄公使之提出本意並非因議院中之有外蒙議員乃係因外蒙議員以漢人充任之故倘中國政府果能將前次外蒙區所選之漢人議員取消或諷令辭職再另由外蒙選出則此項交涉當可即時解决然而此中關係國際主權至爲重要必須特别審愼始能規定且此項理由僅爲一派無責任者之傳說俄使箇中之底裏究竟云何固尙未有正確之表示也 
[中央處分粤事之近訊]  
　　自中央接陸幹卿氏報告赴粤之急電以後大總統迭在府開非正式之軍事會議多次討論處置廣東軍政善後各問題據聞日昨午前尚復邀集段芝泉總理及參謀海軍之王程兩總長在府中密議約兩小時之久結果除仍擬電李協和令其來京外即係審查龍氏最近屢電中央謂彼與其二弟所部各軍不下四萬餘人請即撥發巨欵以資分别遣散一面請留礙難裁撤之濟軍以便帶同離粤等情刻悉政府對此今已詳查龍氏所部實則不過兩萬人其要求巨欵本屬無當而留帶濟軍一層尤屬非是頃已去電嚴駁矣又聞安徽督軍及長江巡閱使張勳前者電致中央對度於粤事首先主張以武力解决嗣經某省督軍電斥其不當張愈憤怒復來電齗齗力爭政府恐釀成意外之事特派員往徐勸慰張氏囑其靜候中央處决毌得輕舉妄動至所派之人係徐東海門下之某某非外間所傳之李盛鐸云 
[帝黨與宗社黨之隱謀]  
　　自帝制八大禍首潛隱租界多方計畫以前種種大約均歸失敗自陸建章由陜來津始大見其活動彼等除在天津集議外北京曾在舊刑部街陸宅　　　 
秘密會議兩次内中主幹即爲陸建章段芝貴此外與聞其事者尙有某某局長及某某帝制議員其所議定約分兩大計畫第一先將叚氏内閣排倒一面與某某政治家携手即一面設法收買議員推某政治家爲内閣總理作爲政治上之傀儡實權暗中則仍可操之彼輩之手所有收買議員金錢及一切費用統由梁士詒擔任倘第一計畫不成即運動各省之袁系督軍及統兵將領實行破壞大局擾亂和平使中原不能收統一之局蓋彼輩政權旣失而中國分崩離析彼輩不但不惜實彼輩之所願也至某政治家與彼等握手否議員果被收買否局外不得而知然以日前衆議院選舉臨時議長氣象觀之舊國民黨吳景濓得一百九十六票褚輔成得五十四票幾佔五分之二而其他未到院者尙多由此觀之所謂收買議員尙不易辦到蓋民黨分子含辛茹苦三載大抵皆爲堅貞有氣骨者不然於民國二年處於袁氏威力之下早已變節矣何待乎今日耶故彼輩所謂收買者亦不過袁氏舊日之一般帝制議員耳然爲數甚微終不能佔多數之勢力也至彼輩第二擾亂計畫實有驚人之處曾憶陸建章於月前南下一次表面以整頓舖產爲名（陸在許州有典當舖一座）其實骨子裏實運動各省督軍也彼在趙倜王占元倪嗣冲處及張勳處均作留連卽其明證也 
　　京中某某方面近得確實消息謂吉林奉天一帶宗社黨人大施陰謀公戴前清肅王善耆（現在大連）爲頭目以升允爲外蒙大臣勝福爲内蒙大臣長春奉天大連營口等處之旅館黨人往來如織並有以長春爲起事地點及陰曆中秋前後揭竿之種種風說某國浪人允爲供給軍火又鐵良現在上海行跡飄忽殊屬可疑並聞歸綏土匪前因子彈缺乏退守河西迄未肅清茲者匪首盧占魁等復聚匪六七千人與杭錦旗自稱端王子統緖（即前清大阿哥也去冬歸綏獨立隊旗幟中卽有統緒七年字樣）所聚之七八千人合進窺包頭前數日與官軍遇於東勝縣西山嘴等處官軍失利退却數十里伊克昭全盟亦有響應之勢是亦宗社黨之别一支派也 
[奉天戒嚴與蒙匪]  
　　蒙匪擾亂指日平定惟奉省亂匪蓄謀思逞者已久因官家防範嚴密無隙可乘頃奉軍署據探報西站聚有匪徒若干擬乘機滋擾省城是以日來省城異常戒嚴每晚六鐘後城關要隘均派軍隊防守城門十一鐘關閉無論何人雖持門證亦不啟發並派軍隊二連一駐十間房中日交界處一駐小西門又通飭各處駐防軍警保衛團一體嚴加防範毌稍疏忽 
　　吳鎭守使自克復突泉縣後已迭次獲勝前後十餘戰共斃匪七百餘名茲督軍署又接准該使捷報謂八月二號晚十鐘後有蒙匪六七百名來襲我突泉縣東一百七十餘里蒲草甸子之軍隊經石團長督隊迎擊戰至黎明擊斃僞營長二名餘匪八十餘名並奪獲鎗馬器械甚夥其餘則向該大隊地方逃去查點我軍僅傷目兵一名正兵四名 
[陜西之蒙匪與土匪]  
　　陜北蒙匪雖上月一敗於榆林再敗於定邊而終未清其巢穴絶其根株故日來復嘯聚於爾林掏勞窖距榆林約百里而遙聞人馬頗多器械亦精利惟缺少子彈故未敢逼攻榆城榆林先遭兵變之搶刦繼以土匪之蹂躪商民日夜守城已近兩月現又來此大股蒙匪欲乘其虚其驚慌困苦之狀不言可知矣 
　　北山一帶土匪滋擾未稍休息蒙匪又乘機入寇聞榆林近　驚恐異常省垣迭接該縣知縣王欽度飛電請兵昨省公署已將前情咨請督軍辦理刻已飭北路司令井岳秀率隊兼程前往剿辦矣 
　　近日北山一帶有匪結成大股攻刦宜川延長後至延川界之老莊河殺戮居民十九人高姓一家全數殺盡復至青平川一帶將該處糧食焚燒一空居民逃避山西地界數十里無雞犬人烟陜北人民何罪乃至此極耶 
　　定邊縣距省　遠橫跨長城實秦中險隘之地巨匪鄭某等勾結城内鹽勇約匪二百餘名襲破縣城肆行搶刦署内公私欵項及各物爲之一空分路逃逸該匪等心猶未足次日又糾蒙匪多名再行搶刦釋放監犯多名居民牲畜財物掳掠殆盡知事黃某避居民家幸免於難現已詳報省署請緝矣 
　　澄城縣突有外來匪徒數十名勢甚兇猛至署肆行搶刦科内所存銀百餘兩錢百餘　及因案没收各物搜掠一空又撞開獄門釋放監犯及覊押之人共二十餘名紛紛逃逸知事侯某現已詳請通緝 
　　秦晋交界之黃河一帶爲水路轉運貨物必需之途府神百釐稅欵全恃過境運銷以爲挹注前晋省駐紥沿河兵士爲防匪計封禁葫蘆巖凉龍頭各渡所有西岸船舶槪移東岸不准開渡商務因之停滯殊與陜省稅源大有妨碍昨陳督軍已咨請山西督軍凡往來交通船隻准予照舊通行以期商務發達匪徒則仍盡力嚴防 
[省會恢復中之鄂訊]  
　　鄂省王兼省長接國務院佳電略謂本日由院擬定十月一日各省議會一律召集除呈請大總統佈命令外用先電告查照云云王氏接電後當以省議會現旣定期召集亟應預爲籌備一切特委候補道尹羅治霖爲召集省議會籌備主任禀承辦理一切凡省議員晋謁即由該主任代見並以該會召集期僅距五旬轉瞬即届一切議案亟應編制特通飭財政廳警務處及直轄一切機關趕將應行提議案及其他主管事項督率員司造訂成册限於九月十五日以前備文詳送到署以便審核交議又因該會議員停職已歷兩歲之久有物故者有因刑事案判處徒刑者有現任行政司法官吏者特飭各縣知事將省議員現在是否在籍抑或他去將來能否應召赴會與原先員數有無缺少迅速調查詳報以憑彙核 
[江西省議員之宣言]  
　　贛省議會副議長顏丙臨等前日晨百花洲與在省議員籌議進行事曾誌昨報日昨顏丙臨羅士傑兩君又發表宣言書云此次來贛純粹以造福桑梓爲目的並無其他之關係昔口蜷伏於袁氏專制之下抑塞萬狀故李烈鈞一呼省議會卽爲之後盾今日之政治逈非昔比中央旣無專制之魔王而環顧各省督軍省長又無存心破壞自外生成之輩同人等悉由民間選舉而來際此共和復活之時正宜扶植國民匡贊政治使共和鞏固蒸上文明豈肯故意排撥牽動全局陷國家於不可思議之境而爲國民之公敵乎同人等旣膺代表贛民之職責自有一定之政見爲唯一之主張如能事事根據法律無論何人當然協助極力贊成否則不問其爲何人皆不能表示同情也溯癸丑以還同人等與李烈鈞不通音問者三載於茲此中情節當亦我贛父老所深稔無俟同人等之贅述今茲之舉願吾贛父老勿爲無意識之猜疑致生種種障碍開會之後當循序漸進一反昔日急進之習西哲不云乎由立憲而進共和者國常安由革命而得共和國恒危觀此二語可見欲速則不達之弊中外皆然同人等自停職以來反復深思急進適足憤事而漸進者常易爲功今後之主張擬先從調和入手譬有兩人於此甲曰乙之行爲不合將設法以禦之乙曰甲之行爲不合將設法以制之於是雙方各立於極端之地位更無調和機關周旋於其間竊恐有發生誤會之一日同人等膺代表贛民之職深爲此懼故依法召集欲以解决此困難之問題願吾贛父老勿疑同人等有畸輕畸重之心即如贛省紳界昔日代表勸進及現踞要津者目覩省議會復活以爲將不利於已殊不知代表勸進其中固有種種之區别就令事同一律大總統曾有明令懲辦禍首其餘在所弗究同人等開會以後當依法律行使固有之職權决不能聽少數急進之人踰越範圍而妄肆攻擊也云云 
[吳光新帶兵入湘之原委]  
　　湘省近日喧傳中央特派吳光新率帶北兵兩混成旅來湘之說其初以爲出自傳聞卽有多數反對者劉督軍得此消息亦以湘中大局已定現有之兵足資防衛無勞國軍之遠來反滋人民之驚疑况聞吳君此來奉有查辦名目湘省非廣東之有内鬨可比並無查辦之必要如謂查辦湯督又何須此多數之北兵究竟吳之來湘是何宗旨特電内閣從速示復旋准段總理復電謂吳光新此次率兵來湘純係防止亂萌維持地方治安並無他項查辦任務一俟督軍確定湘省得有完善結束即行撤回幸勿别生誤會云云乃無何而吳軍已抵岳州並有率兵到省之耗劉督軍見此情形又以中央回電頗不明瞭特與各軍長官聯名再電中央力拒吳軍來省謂湘中秩序由湘政府負完全保護之責請將吳軍撤回否則中央所期以維持湘事者必得相反之結果等語段總理昨又電復以湘中治安雖經督軍擔任保護而湘軍結束尙須時日吳光新可令其暫不來省惟一時不能撤去應即屯駐岳州藉重湘防云云督軍府與軍界要人僉以吳之來湘實由不明湘情徒以道路傳聞失其眞相前接函電内中多屬虚誣應派代表赴岳與之接洽並爲解釋一切以免誤會刻已議定派委歐陽駿烈及謝某爲湘政府代表尅日赴岳矣 
[川護國軍之善後商榷書]  
川北護國軍鍾體道羅綸張瀾張成孝陳經余昂龍光許澍郝熹李進成韓祖武陳萬仭吳震孔從周王古烈顏筠等發表對於川局善後之意見云慨自國難初興而蜀境境 
先遭糜爛國是旣定而蜀局尙際飄搖數月以來人蒙愁苦期小息又遘閔憂政失常綱民無固志顚連憔悴危慮業叢生究厥山來誰階之厲大致因少數過持地方觀念之故斯國家觀念遂漫置之而有所不恤設此風一倡人執斯義將南北可分鴻溝省疆可成敵國即道與縣亦無妨各撫有衆據勢自雄至此而天下人卽不我過問也已自相魚肉而有餘迨中面持法以相繩四隣執義以相責直永墮我川人之榮譽而貽笑於全國耳若逕因此而不惜背城借一則勝負均無倖理以私鬭驅人於危地亦徒令死者無名生者包羞耳夫前此之興義而謀及干戈爲爭我中華民國之死活榮辱而並非爲一地方一部分人之權利勢位而爭也大命初廻之餘凡足以翊贊共和而扶植人道者無問東西南北之人均無妨舉國家大權或境内蒼生以相付託而無所用其忮求福利苟可及人績勛豈必由我果我之才與力不能旁諉則正當偕行携手與共厥功若必示人以不宏亦當處已於不敗因意氣之衝激冒不韙而自甘以情感之背馳遺實禍而勿恤一返初心應滋後悔不堪再誤曷即轉圜轉圜之方首在遵從國法蓋國家之立重有紀綱而紀綱之所以確定當茲國步艱難惟恃在上者之首出提携與在下者之共同扶持夫然後相維相繫而得以各措其手足否則大厦一傾瓦石同解凡在蕭牆以内者均將無所庇托而環處臥榻之旁者亦將仗義責言一思無國之危何容人我之見推本愛川之意要共遵軌而行是故居今唯一之計欲解川局之紛難惟惟 
倚中央爲依歸凡我友軍應宜各守厥分靜候今大總統命令以爲正式解决國命所屬舉蜀同遵敢有背者即爲公敵不能以私交之情因而損滅親之義故本軍現抱主旨以和平維持現狀以法律解决將來以眞理正誼澈貫人我而表襮於天下後世畛域異同之間所不能問公道國憲之外所不敢知對於川局大事私心所定之鵠惟以靜候中央命令爲主不自揣度請以商諸當今豪傑而共質之 
[康南海在杭演說敎育]  
　　日昨（十五）下午省敎育會假座第一師範學校歡迎康南海五時四十五分康氏出席略謂兩浙爲聲明文物之邦人才之多不可數紀今日得與諸君子相聚一堂欣幸何如大抵敎育事業貴在因時致用譬諸醫生治病必先識病情而後可以開方今日學校所用之敎科書與中國古來文化及與國民現時生活都屬方不對症美國敎育寓生活敎育於學校敎育之中故人無貧富各得其用德國分而爲二貧者致力於生活敎育無 
 
 
 

Page 7

 
 
　　論金工木工均特設專校爲之敎授富者則因其才能而造就之使之爲軍爲長所謂人才敎育是也中國今日之敎育　未足以語此此則從事敎育者所當研究者也中國文化垂五千年賴以不敝者孔敎耳孔敎之精華在經故小學讀經尤爲當務之急往　士大夫勞精敝神致其力於八股之中吾人輒厭棄之乃倡議興學堂廢科舉及今思之已十九年矣回國之後考查所得中學已日就衰敝西學則仍多故步數年之後讀書者日益少則離經叛道者日益多欲袪其弊惟有昌明經訓使之敦品勵行以維持於不敝而已又言敎授者之對於學生應以道不以巿巿則如買賣然以其所有易其所無所謂交易而退也若以道結合則師道旣尊學風自善日本東京大學與慶應大學其成績之不同可爲明證此後諸君當以保存國粹讀經守敎爲惟一之責任中國幸甚云云是日與會者約三百餘人云 
[兩顧問與馮督] [  南京通信]  
　　廣東之亂局張勳在徐州聯合九省密議一致主張援龍遂有某某等省督軍聲討李烈鈞之電請一時中外譁然恐其激起風雲牽擾大局中央連開閣議妥籌解决辦法迭次電催陸榮廷督軍朱慶瀾省長趕即赴粤協謀善後聞朱前日出京便道至徐帶有黎總統段内閣之意旨勸張勿以武人干預國會對於粤事並諭以中央已嚴電龍李停戰自有解决辦法勿庸過於激烈等語朱業於十三日至寗謁見馮齊二公即辭乘滬寗車往粤旋因馮督軍亦有電到京請討伐李烈鈞以解粤圍黎總統復派顧問哈漢章南下疏通意見於昨日下午三時馮派汽車出城迎入軍署屏絶左右密談哈將黎總統之意轉達馮氏據傳馮以前電係單獨主張並未與他省督軍有密切之關係至張倪集合閩鄂贛豫奉吉魯皖等九省密商某項舉動絶對不預聞其事惟以危機四伏無力維持故决意辭職云云哈以馮氏之意電告政府黎總統以國會已開會行將選舉副總統而多數人頗囑意於馮昨又加派蔣政源到寗會同哈漢章極力慰留現蔣與哈均駐軍署參謀廳連日與馮叙議已將允洽現聞哈蔣兩顧問已定明日同行回京復命則前日所傳某某督蘇之說已可無形打消矣 
[地方通信]  
[松江]  
　　屯田仍入官產範圍民墾漲蕩前經官產局攙入官產出示招買并有先買先得之語無異攘奪民業致惹起各縣士紳之反對近經兩衛鄕張增祚等禀請援令取消詎當道堅執如故昨日松江金山李詹兩知事及官產局狄委員會銜出示略謂松金兩衛鄕自治委員張增祚等稱衛區屯田尙自前明洪武年間由民承墾執有契串相沿迄今屯田不入官產範圍之内近又奉總統明令徐宗熙等何得繳資　買云云　據坐辦委員查明前令係限於近畿一帶屯田性質與官產不同張增祚等何得藉口現奉上台飭知仍着墾户呈驗串契以便進行云 
　　拆橋颼潮之詳情典業經理張省三家居西門外北楊家橋左近日前張以該橋急需修築憶及秀野橋北王家石橋橋面之石條　闊合用且該處地較僻靜往來人少擬即抽該橋面兩石條移修北楊家橋旋因附近居民出阻張遂禀請官廳出示申禁並派警二十名前往監拆因是激起公憤隨觀　抗者計二三百人並有手携金　預備集衆者全巿二十五商家亦以如果强拆將以罷巿抵制蓋居民曾以代買巨石替修楊家橋向張等婉商不許也三區徐區員見此情形立阻警隊前往並邀該處人民到區時二十五店主亦已齊集稱官廳要人我輩願同往隨紛紛乘輿入謁李知事李乃改容勸慰謂縣中旣出飭拆告示不能不維持威信橋面儘任拆移我願捐　三十元另購巨石修補衆又轉赴商會會中職員陸君起言縣長旣慷慨如此有不敷者請由商會擔任衆乃退十四日照諭拆橋舁石往修楊家橋一面購石另修王家石橋詎拆後於十六夜橋堍陳姓家同居忽失愼焚燬房屋數椽於是鄕衆迷信風水之說咸歸咎於拆橋一唱百和十七日聚集數十人馳往張姓家擬欲搗毁房屋張飛報警局派全體警察彈壓至傍晚尙未和解未知若何結果也 
[青浦]  
　　悍妾打傷大婦青浦大西門内沈某有一妻一妾妻則馴良妾甚跋扈妻妾之間以致時有齟齬自沈某去世後不知因何事故該妾竟將大婦毆打致傷甚重業經到縣驗明惟聞某紳素爲該妾護符具有移天換日手段現在案關刑事能否彌縫容俟續聞 
[嘉興]  
　　薦橋河發現浮屍嘉興縣署東側薦橋河内於昨日清晨發現無名男屍一具年約三十左右赤身裸體觀者如堵至日中始由縣署派員相驗驗得該屍頭部受有刀傷腰部亦受重傷口中流血似係被人謀害身死現已棺殮出示招尸屬認領矣 
　　機織綢銷路呆滯嘉興北門外王江涇鎭鄕民无操綢業經袁知事於該鎭設立機織廠以求織綢改良并委任潘靜淵爲該廠主任聘請敎員敎授詎該廠所出之綢其花樣質地反不若各機户之新鮮堅厚故社會不甚歡迎禾地各綢莊亦不採辦因此銷路甚尠 
[江北]  
　　籌災賑之開始江北水災各情屢紀報端茲悉運河之車邏大壩自十一日開放以來水勢橫流下河六縣水高數尺禾荳淹没秋收絶望民間粒食維艱現淮揚道尹左杕周氏以江北高郵清江泰縣等處之泰來元亨大豐各麵粉廠在本地所購之麥應責令悉數平價出售以維民食一面通飭被災六縣知事趕緊籌欵開辦平糶俾安人心又高寳清淮一帶糧價亦因水患每石竟日漲七八角之巨貧民已無力購食故左道尹擬即出示定價以免居奇昨齊省長因悉運河車邏大壩已開高寳興泰東鹽等六縣受災頗重特分遣專員馳往各縣查勘災情以便分别賑恤 
[安徽]  
　　飭查齊熊飛案之確證無爲縣知事錢顯增前因有人自滬函告謂現有齊熊飛帶領黨羽多人并携危險物品回無謀亂請爲防範等語該知事即密派衛隊長暗布眼線於蕪湖洋碼頭將齊熊飛拿獲解縣先行詳請正法該知事旋以獲齊之衛隊長有功足錄爰將獲齊情形詳報上峯查考刻聞倪省長以該知事拿獲齊熊飛正法究竟有何確鑿證據飭令詳復不得因人報告淫擄焚掠卽爲憑證了事不知該知事對於此案如何答復也 
　　販土犯畏罪自盡當塗縣第四區水警察署長仝貴榮前在金柱關地方瞥見陳玉和身着警服形色倉皇上前盤詰詎腰間墜落烟土一小包搜其身畔又獲數包計四十餘兩當卽將陳帶回署所拘留研訊詎該土販畏罪於夜間潛服烟土自盡身死經該署長報縣請驗該縣知事宋蓉塘以該署長拿獲土販并不送縣懲辦竟自行拘留署所迨該土販自盡身死始報縣請驗其中有無威逼情形殊不可知故於昨日特據情詳請省憲核奪 
[杭州]  
　　杭商會提議案四件杭總商會困商會聯合會京師事務所開正式大會特提出議案四件郵遞京師其關於印花稅議案計爲當票期票發貨票買賣貨物之發票逢年逢節收取賬欵之賬票等四項其說明大意以爲賬票一項已奉浙江長官於獨立時間批准免貼所有當票發票發貨票期票即支票蒙批滿十元者起貼未滿十元者免貼本可不必再請提議但發票發貨票及期票即支票實無應貼印花之必要加以各省尙照推廣印花稅辦法迄未呈准罷除現在大局旣歸統一所有前列各項應請分别會議公同表决具呈請部呈請公布以抒商困而恤商艱云云 
[山東]  
　　膠縣人民怪異之請求膠縣王台鎭被民軍佔領後該縣紳民近推舉代表到青島日軍守備司令請其保護並以膠縣全體人民名義具禀該司令及參謀長憲兵部長等略謂敝國革命軍起山東陷入戰渦膠縣幸近青島地屬圜界仰賴司令部維持不准革軍攻膠人民得以安享幸福闔縣感德無旣現在敝國大局漸就統一雙方停戰多日可望和平解决不料高密革軍時常派兵四出勒捐搜羅鎗馬膠境黔陬一帶受害最深忽於八月六日高密又派兵一隊突將王台鎭佔據現正搜索槍械勒捐巨欵人民塗炭全縣震驚今又陸續添兵並佔據六旺莊揚言擬攻縣城察其用意係因司令部不令攻膠彼不甘心欲行抗違又有所不敢故特揑詞誣謂膠縣官軍欲往攻彼是以佔據王台查膠縣軍警自奉令停戰後從未越出膠境一步惟因南鄕土匪肆擾曾經縣知事派警前往緝捕並調查被害損失數日前業經回城此次　　　 
革軍佔據王台幸經貴國高密憲兵分隊長勸告縣知事未經發兵抵禦不然膠縣已罹戰禍全境糜爛矣現在縣署行政手續中斷因避衝突不敢派人出城以致土匪乘隙搶刧益無忌憚人民生命財產朝不保夕憂惶莫措誠以鄕鎭不保則全境騷然王台一日不退兵人民一日不能安也素蒙司令垂愛鄰境無辜人民故特公舉代表王至勳郭緒棟親至青島面達謝忱並求拯救千乞始終維持即令革軍退回高密靜待中央解决日後不准自由侵害膠境則全縣人民感戴大德無涯矣其餘詳細情形統容代表面罄迫切待命伏乞垂察速賜施行云云又有以王台紳商各界名義具禀日師長歡迎剿匪之日軍頌其公平保護之功德並謂王台各界等全體議决所有軍人飲食等情願樂於擔任外並議籌捐軍餉以補不足但營長素抱德懷再三辭却各界人等萬不獲已公請師長核奪恩准辦理云云嗚呼膠縣人民何不顧體面自忘其國籍若是而爲民軍者亦宜急思所以自警不然可痛可悲之事將有甚於此者矣 
　　吳居晋京後消息周村護國軍首領吳大洲由濟赴都日前由魯省參議員張魯泉介紹同赴東廠胡同公府晋謁大總統述山東狀况大總統亦開誠佈公殷殷以魯民爲意繼詳籌收束魯局之辦法大致要點已議有端倪吳日内即擬返濟著手進行並聞大總統初次見吳頗甚嘉許將俟魯局解决後任吳爲東南某省陸軍師長又據北京函述山東革命軍總司令居覺生晉謁總統後已就國會議員之職其所部軍隊由政府遣散至編制一說編制後須聽候中央節制唯因需欵甚鉅中央刻尙躊躇未决 
雜評一 
[觀念] [  一子]  
　　人謂各省今日之紛擾由於鄕土之觀念太深以爲本省之事必本省人自辦之非本省人必攻擊之鄕土之觀念深則國家之觀念薄斯言似矣而其實則非蓋眞能愛鄕土者必求所以有益於其鄕土誠心維護其鄕土廣之卽愛國家之心所表現也反是而所謂愛鄕土者不過爲權利問題質言之皆愛身之流耳旣排異省人而不容結果必盡排他人而祗有我湘事可爲殷鑒故與其謂爲鄕土觀念無寗謂爲身家觀念之爲當也 
　　然而今日之人尙未知所以愛其身者也眞能愛身者必先自顧其名譽自保其廉恥即不然亦必自審一己之利害乃觀大多數之人當其失意時所以昏其志者未烈夜氣之梏亡未甚其言其行猶能時時顧及其一身之界限一旦得意則凡聲色貨利左右前後無一非戕喪其志氣之具以昏然無主之躬墮其中而一切皆有所不顧得意時之行徑與失意時全然不同身由是而敗名由是而裂誰謂眞能愛身者而如是耶 
　　吾故謂惟眞能愛身者而後能愛鄕土眞能愛鄕土者而後能愛國家身也鄕土也國家也一以貫之者也不然而身且不自保鄕土云乎哉國家云乎哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[巿政報告中之租界幣制]  
　　本星期公共租界之巿政報告載有上海英商商會與工部局爲租界幣制事往來之函件茲特譯錄如下 
　　七月十七日英商商會致工部局函云中國輔助幣制問題重要複雜敝會研究已久前雖屢以其獘陳諸中政府（由中國公會及上海西商總會等團體出名）匪特未獲效果且有每况愈下之勢即以上海近事而論初則有大批不純眞之小銀元流行於巿繼復對於匯豐銀行散播種種謠言使該銀行受擠而贬其鈔票之價値敝會董事關於前一事曾得消息知上海共有兌錢店二千餘家操其權者大約僅有數人此項兌錢店端賴本埠之狀况以圖生活苟錢店爲不鄭重之人所主持則其權力所至足使中外居民大受損害敝會董事之意竊以現有事狀已切實表明工部局應有所作爲以期整頓本埠幣制情形並發給執照藉以取締錢店至於工部局發行新幣一事非詳細研究不可實行故敝會董事建議請工部局指派特别幣政委員俾可貫澈調查此項問題且敝會尤有言者工部局章程附則之修改刻正在討論中宜乘此機會施行錢店執照之辦法庶錢店得處於巡捕房管轄權之下也英商商會副會長白克爾啓　 
　　八月十一日工部局覆函云來函言輔助幣事已悉茲覆者幣政問題極關重要爲本局議董所深悉貴會所言惡幣流行亟須補救一節本局議董深表同情查工部局發行新幣一說主張者固不乏人惟此事障礙極多即使指派特别委員能否得有裨益之結果頗有疑義本局議董之意以爲無論如何此項委員之指派及其目的皆不在於工部局正當活動之範圍内至貴會所發表兌錢店應給執照之意見本局議董已經討論將從貴會建議以此事轉達修正附則之特别委員特此答覆麻金龍啓 
[接收海軍之要電]  
　　大總統致薩鎭冰電薩鼎銘上將庚電悉海軍各將領力顧統一具徵深明大義殊堪嘉尙所請派員接洽一節即特派該上將就近與李中將鼎新妥爲接洽以清手續俟交代事竣仍希敦促李中將遵令來京籌商一是黎元洪佳 
　　薩鎭冰覆電北京大總統段總理鈞鑒蒸日奉大總統佳電鈞院蒸電敬悉遵於本日與李中將鼎新接洽一切所有艦隊仍交由各司令管理直接聽候中央調遣駐滬臨時海軍總司令部即日撤銷至支出煤餉及正項各欵統約用洋三十萬元之譜經李中將開單前來確無絲毫糜費該帳容回京面呈查各將領自帝制發生密謀布置數月以來維持秩序擁護共和卒能力顧統一熱心毅力洵屬可嘉擬懇特頒明令嘉慰以昭激勸而固軍心除由李中將逕電鈞座並海軍部外所有奉派接洽情形理合電閒薩鎭冰叩咸 
　　李鼎新致大總統國務院電北京大總統段總理鈞鑒軍院撤消海軍歸隸中央曾經電請派員接洽茲奉大總統佳電特派薩上將鎭氷接洽以清手續等因經鼎新將應行接洽事宜會同薩上將辦理完妥所設駐滬臨時總司令部即行裁撤其艦隊仍交由各司令管理直接聽候中央隨時調遣以固國本此次各將領熱心毅力擁護共和倉飽經憂患之餘幸躋大同之治克酬素志咸樂輸誠特此電聞上慰藎厪鼎新叩删 
　　又致海軍部電北京海軍部程總長鑒軍院撤銷（其中措詞與前電相同故從略）咸樂輸誠至甘泉一艦前由浙省留防現已收回歸隊除電陳大總統國務院及分飭各艦隊查照外特聞鼎新叩删 
　　又致各艦長電各艦長鑒我軍自軍務院撤銷即經電請中央派員接洽旋奉大總統　電交部辦理等因奉經轉布在案茲復奉大總统佳電特派薩上將蒞滬接洽一切當將　於我軍應行接洽事宜會同薩上將辦理完妥駐滬臨時總司令應即裁撤所有在事艦艇自應各回本隊仍歸各司令直隸中央聽候調遣以固國本查此次我軍宣言諸將士熱心毅力迅奠邦基功在國家名垂竹帛目下政局統一志願克償尤望諸將士永保令聞弗渝初志鄙人身隱與有榮譽除電大總統國務院海軍部各艦隊司令並分行外特布鼎新删 
　　又致岑都司令電肇慶岑都司令鑒海軍自軍務院撤銷即經電請中央派員接洽茲於佳日奉大總統電開海軍將領顧全大局力求統一洵屬深明大義殊堪嘉尙即特派薩上將鎭冰與李中將鼎新妥爲接洽以清手續等因當經會同接洽完妥將駐滬臨時總司令部裁撤所有艦隊仍交由各司令直隸中央調遣矣特聞鼎新叩删 
[省敎育會開會之秩序]  
　　江蘇省敎育會照章定於八月二十七日（即陰曆七月二十九日）開第十二次全體會員常會先自二十一日起分開各項研究等會其各研究會無論已入未入如果有志研究不妨到會或列席或旁聽至二十四五兩日師範敎育研究會以及二十五日報告地方敎育狀况尤望各師範校長各縣巿鄕敎育會代表以及敎育界人員相偕出席除大會日期該會前已登報佈告外茲再將秩序清單采錄如左 
　　八月二十一日上午　理科敎授研究會　報告及商榷問題（會員提出意見） 
　　同日下午　小學敎育研究會　報告並演述　（各科敎授時間問題）（作業問題）（清潔問題）（圖畫敎材配當之研究） 
　　二十二日上午　理科敎授研究會　商榷問題（會員提出之意見） 
　　同日下午　小學敎育研究會　研究問題（小學校國語敎授方法之研究）（講演註音字母） 
　　二十三日上午　理科敎授研究會　改選職員　講演無線電（顧紹衣君）　（餘無定） 
　　同日下午　小學敎育研究會　研究問題（會員提出之意見）　體育研究會　講演中國今日學校體育應注重之點並各級學校實施之計畫（美國麥克洛君） 
　　二十四日上午　體育研究會　講演家庭體育（張士一君） 
　　同日下午　英文敎授研究會　討論會　師範敎育研究會　報各本會經過狀况　改選職員　請省立第二師範學校校長報告第二部之成績與其經過狀况請各師範校長報告近况之有無困難與其心得　 
　　二十五日上午　英文敎授研究會　講演（郭鴻聲周越然兩君）　師範敎育研究會　提議師範敎育與地方敎育聯絡方法　提議以後應行研究問題 
　　同日下午　各縣巿鄕敎育會代表報告地方敎育狀况二十六日上午　英文敎授研究會　講演（郭鴻聲李登輝兩君）　幼稚敎育研究會　報告及討論各團體提出之問題　評議員會 
　　同日下午　幼稚敎育研究會　講演　續開評議員會二十七日上午　大會　報告　各會員提議事件　　同日下午　續開大會　選舉 
[敎育應重實用]  
　　江蘇省敎育會附設小學敎員暑期補習學校於八月十五日下午五時請余日章君講演題爲美國黑人敎育余君先講美國釋放黑人之略史次講黑種華盛頓之辦理學校專重實踐凡校中房屋器具衣服飲食皆學生自爲之以此敎育救黑種之滅亡并促文明之進步現統計在美國黑人百人中僅三十九人未受敎育以吾華人比較之吾人有慚色嗣由黃副會長任之證以近日得留美某君來函詳述參觀黑種華盛頓所辦之學校情形實堪欽佩益知敎育之不可不重實用矣 
[伍廷芳講述研究靈魂之大要]  
　　伍廷芳博士於昨日下午四時在江蘇省敎育會演講通神社事聽者二百餘人座爲之滿滬上名流大都聯袂而至車馬盈門洵一時之盛會也伍博士先謂今日講題奇異諸君或信或不信各隨自己心理惟望諸君心地須空空洞洞不必先執成見余不過以研究所得爲諸君講述其大要質言之余敢謂人能永久不死所死者軀殼而不死者靈魂也歷述靈魂永久存在之各種證據渠在美國時屢次與鬼談話並出示背後有鬼影之照片三張互相傳觀實爲聞所未聞見所未見滿座鼓掌如雷 
[縣議員通訊處緊急通告]  
　　江蘇縣議員通訊處昨發通告云敬啓者前寄通告諒邀洞鑒今日報載省議會已奉明令召集而縣會問題尙未提及自宜急起直追以利進行日内各縣通信贊同及舉代表者已有多縣茲於本月二十六日即陰曆七月二十八日下午一時假上海大南門内也是園開江蘇全省縣議員談話會務祈貴縣卽推代表二人先於二十五日下午到本通訊處接洽曷勝盼禱事關全省縣會進行事宜合行緊急通告卽希察照 
　　附錄松江縣議員倪嘉祥來函自公等設立江蘇縣議員通訊處於滬上專在徽集意見共策進行不特嘉祥欲追末議而敝縣全體議員莫不踴躍贊成因縣會爲自治基本代表民意機關　被袁氏專制非法取銷蹂躪民權迄逾三載今幸共和再造約法重明現國會業經開幕省會行將召集縣會之恢復應無疑義近聞尊處已電達中央請求回復足見關懷時局欽佩良殷但明令迄未見頒凡負有代表民意之責者不妨依法再電催求或逕請國會轉咨政府庶可早日達到目的管見是否有當希乞卓裁 
　　又江寗縣議員楊永等來函項城以暴力解散民意機關於今三年矣此三年中吾民所受痛苦正如一部二十四史不知從何處說起前者國會以明令恢復省縣會當然取同一辦法毫無研究餘地乃必由國會解决豈以省縣會不在南省要求求 
條件之列遂以爲無足重輕耶不知吾民之日陷於水深水熱尤以省縣會之不能存在爲最大原因往者旣不諫目前辦法惟有聯合各省省縣會及各項團體積極請願不達目的不止先生等首先組成縣議會通訊處於滬上爲聯絡進行之預備具佩熱誠同人等亦屬公民分子何敢緘默不言經於陽日電請政府即頒明令恢復省縣議會協進會與尊處一致進行至省縣會完全恢復時協進會卽行消滅事關公益當亦先生等所樂聞也所有協進會進行事宜一俟組織就緒再行專函奉聞 
[八誌離奇駭怪之烟土案]  
　　洋藥公司聯合會協同老閘捕房中西探捕在湖北路孟淵旅社及閘北華興路道尹公署毗連之屋内搜獲大宗雲土詳情迭誌前報茲悉江海關稅務司以此事有碍烟禁且違關章商由施監督轉函公共公廨略謂本月一號接滬海道尹來函接袁君嘉穀自海防發來宥電奉滇督命代表赴京同行有新任司法總長張君鎔西及代表隨員共二十餘人本日抵海防約八月五日抵滬隨帶行李轉飭免驗優待等因囑爲轉商稅務司飭扦免驗以示優待當即致關照辦在案茲因同行之人有夾帶私土被捕房搜獲情事關係烟禁且違關章稅司擬於日内向貴公廨正式起訴並囑派員觀審除派譯員陳世元赴廨觀審並面告稅司外相應函致即祈查照云云並悉此案訂於今日上午接續研訊滇督軍代表葉香石已延担文帮辦律師預備到堂辯護 
[叔姪販賣私土]  
　　虹口梧州路一百七十二號門牌同康押店主潮州人吳阿五因與其族姪吳阿江販賣私土被洋藥公司聯合會查悉協同捕房前往搜獲無印花稅之印土四只將兩吳拘解公共公廨訊供收押在案昨晨由廨復訊先由洋藥公司代表律師上堂譯訴前情繼由見證張桂生訴稱佯爲購土當交吳阿五票洋九百元先取印土一只訊之吳阿江供由其叔囑至怡和碼頭向掮客金阿三取得印土三只每只許我酬洋一元我本在宜興營業於本月初六日來滬購買洋貨並非土販乞鑒質之吳阿五延律師到堂辯護俞代襄讞商之英領卓君判吳阿五罰洋一百元充公吳阿江押西牢九月私土送海關焚燬 
[烟膏留待化驗]  
　　洋藥公司協同老閘捕房在浙江路二百五十一號門牌烟膏店内查獲似係紅土煎成之烟膏大小八缸及洋鐵盒一百六十四只並洪泰土棧僞發票當將該店主許典詔拘解公共公廨訊供候核在案昨晨由廨復訊據洋藥公司代表律師上堂譯訴案情請爲展期俟驗明烟膏再行訊核中西官判展期七天再訊 
[記閘北之兩大橋工]  
　　閘北新閘橋大工告成本擬將兩堍竹笆即日拆去嗣因公共租界自來水公司因在前清蔡道任内商允在該處橋面及橋北安設水管此次重建橋梁被將水管拆斷自來水公司須請華　償還水管價銀而警廳及工巡捐局等則以該公司水管係屬借地安設今欲索償水管價銀殊不公允故至今尙未解决至橋北馬路已在趕緊開築聞華官方面已决定於中秋以前拆去竹笆以利交通所有該橋工料共計六萬餘金之譜准由省公署支撥除先後給過建橋價銀八成外尙少一萬餘金已由工巡捐局詳請齊省長迅速籌發矣 
　　又麥根路舢板廠大橋工程曾經商定歸公共租界工部局永造由華官貼償經費已於五月間開工嗣因該橋圖樣橋面距水過低有礙船隻由河泊司出而抗阻是以暫停工作茲聞工部局已將原圖略改一俟送由河泊司核准即當開工云 
[孫中山乘車赴杭]  
　　孫中山先生因有要公須與浙省呂督軍磋商故於昨日（十六號）清晨八點鐘偕同胡漢民君由滬乘坐火車赴杭步兵三十八團馬團長特派步兵一連整隊荷鎗至車站護送楊護軍使亦派軍樂隊一班守候龍華車站於火車經過時音樂迎送 
[姜都統辯明蒙事之誤傳]  
　　松滬護軍使署昨接盛京來電云准熱河姜都統鹽電開八月九日順天時報載六日吳俊陞因傷劇殞命陳帮統邢旅長皆投降蒙匪等語如果事出誣傳請即電京更正并望示復等因查吳使傷痕現已大愈陳帮統迎剿蒙匪最爲出力　長並無邢姓其人報載均係造謠特電復外合電奉聞卽希鑒察張作霖馮德麟咸印 
[烟酒聯合會之穩健主義]  
　　中國烟酒聯合會因接某處烟酒同業來函以該處公賣局及分棧等利慾薰心往往故意留難希冀與之疏通商人積怨已深恐將暴發等語該會接閱後業已函復大旨謂此次請求宗旨全爲兩業生計問題並無其他意氣此時無論如何爲難祗得暫時忍受靜候政府解决幸勿輕 
 
 
 

Page 11

 
 
○舉妄動轉致僨事云云 
[巡警與匪徒開鎗對敵六誌]  
　　徐家滙鎭淞滬警察二區第三分駐所巡官韓恩貴巡警李步德在林家衖地方因盤詰匪徒致被開鎗擊傷先後殞命一切情形已迭誌前報茲悉該廳長徐國棵自此案發生後特懸重賞購線嚴緝前日該廳偵緝隊士金殿臣李鴻强郝士林顧陞吳錫生等據人密報此案正犯現匿閘北願充眼線指拿該隊士等遂帶線人馳往閘北報明該管四區警署前赴所指地點拿獲仲言文一名帶回廳署經徐廳長親提研訊據仲言文供稱本月六日伊等結夥持械同往徐家匯擬行刦某姓家財物因時候尙早該事主家尙未熄燈睡靜同在林家衖田畔靜候旋見警察巡查經過遂避至瓜棚内藏躱詎爲警察瞥見前來盤詰懼爲所拘故開放手鎗抗拒致擊傷巡警兩人伊等同夥亦遭警察還槍擊倒一名遂即逃散未往行刦等語詰其同夥現匿何處據稱已經四散惟尙有高芝餘郭井四蕭四等居住南碼頭徐廳長得供後除飭將獲犯仲言文嚴行管押外昨復飭派金隊士等前往南碼頭將高芝餘郭井四蕭四等三名一併捕獲到廳奉諭分别嚴押候交司法科預審核辦 
　　徐廳長查得巡長劉恩元前在四區棄職潛逃與此案亦頗有關係日前特發賞格嚴飭查緝其文曰爲懸賞緝拿事案於本月六日所屬二區三分所轄境林家衖地方突有匪徒多名往來窺探當經巡官韓恩貴巡警李步德等上前盤詰該匪徒等突發手鎗抵拒巡官韓恩貴巡警李步德受彈擊傷甚重巡警李步德一名於即晚因傷斃命當場由巡警開鎗還擊斃匪一名匪徒四散奔逃嗣又據四區四分所詳報稱有前四區棄職潛逃之巡長劉恩元忽在途中與巡長師玉章聲言前因向某姓借餉不允今擬糾衆復仇等語僅越兩日即發生三區三分所匪徒拒傷官警一案顯見劉恩元與前案頗有關係各情等據此該劉恩元旣聲言在先可見早有蓄志尤難保非與前案匪徒串同一氣除批示通飭查拿外合再懸賞購緝仰即一體　照無論何人倘能獲到前案實施匪徒及潛逃之劉恩元解送本廳訊明屬實准給予賞洋二百元以酬其勞如果因報信而緝獲正犯者賞洋一百元備洋以待决不食言切切須至賞格者 
[荳巿街口之兇劇]  
　　湖廣帮船上工人因爭奪卸貨掃艙積嫌已久昨由兩方工頭各糾百餘人執持短棍刺刀等器至南巿荳巿街口某小茶肆互相評理至午後五時許大起衝突遽將檯凳飛擲因此兩造及旁觀者受傷甚衆是處商家恐釀巨禍急報警署請爲彈壓一面由崗警回署請示俄有落差警察十餘人趕往兜拿獲住兇徒五人帶回拘留當格鬭時該崗警因解勸不服擅將所持之鎗向上開放以示聲威故商家尤爲恐慌云 
[福致里盜案續誌]  
　　廣西路福致里九十二號門牌醫生蔣雲洲家於前晚九時許被盜搶刦並經捕房攔獲盜匪一名已誌昨報茲悉該盜名楊恒龍昨由捕房押解公共公廨請究據中西包探投訴楊盜於昨晚糾同在逃三人各持手鎗利刃擁至蔣醫生家刦取蔣妻値洋十元之小珠花一朶及袋内小洋十餘角又欲闖入臥室搜刦幸隣人得悉喊捕該盜等情虚逃逸將楊拿獲等語俞代襄讞會同英卓副領事向楊略訊一過判押候補提同黨下禮拜三再訊 
[南滙駐滬義賑公所閉幕]  
　　南滙義賑公所所長顧韻夔陳贊平盛晴蓀日前又來來結束賑務將前設駐滬勸募機關於八月十一號登報宣告撤銷並函邀滬上諸慈善家在英大馬路保安堂内閣宴除朱葆三沈仲禮劉紫升吳啘九諸君因事不到外赴席者爲祝蘭舫顧馨一黃涵之陸崧侯王一亭衛芝山陳舜卿顧公覺趙芹圃曹潤甫等陪座者爲許庸謹徐藩屏旋由顧所長等報告辦賑槪况並代表饖民面申謝悃至午後三時許同赴寳記照相館攝影用留紀念賓主盡歡而散 
[南社舉行臨時雅集]  
　　南社定於本月二十日（星期日）午後四時假愚園楠木廳舉行臨時雅集想届時彬彬儒雅共聚一堂必有一番盛况也 
[智競女校開學]  
　　卡德路祥福里知競女學校於昨日上午舉行開學式會場秩序極爲嚴整高初兩等學生已到者七十餘名首由經理高曉山君登臺報告本學期如何擴充如何整頓種種進行方針備述已故主任任麗芬女士創辦該校之苦心並演說女子敎育種種關係次由各敎員相繼演說繼則行師生敬禮行同學相見禮及奏樂唱歌禮畢欵以茶點頗極一時之盛並聞該校尙有餘額可補云 
[巿北公學尙有餘額]  
　　滬寗車站慶祥里巿北公學男女夜學三部均已開課學生甚爲發達聞男女兩部高小初小各級及夜學國文英文法文等科尙有餘額有志求學者可往報名云 
[鐵路旁發現屍身續誌]  
　　二十八保南十二圖地保宗惠甫至地方廳報稱曹家渡鐵路旁有一無名男屍頸項中有蔴繩一條請求相驗已誌昨報茲經地方廳派委沈檢察官毛檢驗員等蒞場驗得該屍年約四十餘歲周身俱患楊梅毒瘡異常劇烈其生殖器已經爛去想係患瘡已久不堪其苦故用褲帶在頸間自勒致死因無家屬到場遂即塡明屍格判由善堂棺殮發封厝壇候屬認領 
[竹匠溺斃續誌]  
　　大東門外裏郎家橋浜内溺斃竹匠店夥一人已紀昨報茲悉十六舖地甲喬忠卽於前日下午至地方廳禀請相驗昨午檢察官正擬往驗即據屍母康張氏投廳禀稱死者爲康秀榮現年二十五歲係婦人之兒子家居浦東周家渡現在篾竹街吳家弄奚聚興竹器店爲夥昨午因在河中起貨偶一不愼失足溺斃與人無尤請求免驗自行棺殮林檢察長准如所請着令具結送查 
[馬車撞傷女孩]  
　　滬城廟前街醫生殷受田前日下午乘馬車往大南門内顧家弄某姓家應診迨至凝河路馬夫加鞭疾駛適有住在該處六十八號楊長浦之女阿二現年三歲在門前嬉戲該馬夫一時扣韁不住將孩撞倒車輪在胸前輾過頭顱亦遭撞傷流血滿地人亦昏暈當經崗巡查見急將馬車追獲殷出示卡片當場扦字囑送醫院如有不測至　寓傳喚可也該警然之立將該孩解送一區三分駐所轉送紅十字分會求治不知能保無碍否 
[小孩被馬踢傷]  
　　護軍使署内四團一營一連馬兵袁炳文於昨日午前奉參謀處差遣送信至北巿某機關該兵士策騎疾馳經過南巿王家碼頭不知如何馬忽驚躍將該處聚興館飯店内七歲男孩張順福踢傷腿際當場由該孩之父張龍生鳴警將該馬兵扣住連同傷孩帶至一分駐所問明情由飭袁退去候將孩送至醫院醫治再核 
[老婦被車碾傷]  
　　昨有老婦某氏行經吳淞路被黃包車撞跌碾傷足骨後有一百五十六號華捕到來將該婦車送捕房轉送新閘廣仁女醫院醫治候核 
[一忽不復酲來]  
　　住居美租界元芳路東桂坊一百十一號門牌之錢應鍾因患失眠症購得安神藥水一瓶於前晚呑服後神色頓變其妻見此情狀立卽送往同仁醫院已不及救治而死旋仍舁回家中備棺收殮 
[呑烟獲救]  
　　林福生住漢璧禮路永祥里内前晚不識何故潛呑洋烟圖盡幸其母某氏覺察尙早當卽送往同仁醫院經西醫如法救治可保無虞 
[姦案辯論終結]  
　　住居蘇州皮巿街開設緞莊之錢子蓮因其妻徐氏被張少雲誘姦懷孕控由吳縣公署傳齊人證訊明判决張少雲監禁二年該氏飭發天賜莊醫院候產嗣張不服判斷遣人至上海地方檢察廳上訴當奉核准將張先行押解來滬研訊收押現在錢徐氏已在醫院產一女孩由該縣公署將氏續解來廳經推檢各官傳到錢子蓮並提同在押之張少雲錢徐氏等開庭研訊因人證仍未齊集飭令還押候再訊究在案茲悉此案牽涉錢之堂弟錢養仁並養仁之母錢顧氏以及子蓮家傭婦李朱氏等業經票傳到廳昨日午後由趙刑庭長會同端木堵兩推事官並李檢察官開庭辯論因案關風化禁止旁聽研訊良久認爲終結判張還押錢徐氏交保餘人斥退聽候宣判 
[誘姦案證據不足]  
　　楊樹浦居人陳掌生控某小輪船水手朱掌生與在逃之和尙銀生等串誘伊家十七歲女兒文妹及女子陳根第張阿雲至船上姦宿昨由捕房將朱與三女一併拘解公共公廨請究原告投訴前情訊之朱供不承認中西官以原告所控證據不足遂判將案註銷被告開釋 
[老壽星歛跡七年]  
　　婦人莊楊氏於去年十月間被陸錦麟（混名老壽星）勾引成姦繼將該氏誘至大連灣地方價賣爲娼該氏旣至該處方知受愚遂函致伊姊朱楊氏請爲設法朱楊氏乃投上海地方審檢廳禀控並牽涉蟻媒張王氏陳劉氏等當經該廳核准飭警在滬寗車站等處將陸等拘獲到廳預審明確昨由審判廳端木宗推檢各官宣判陸監禁七年張王氏陳劉氏各處緩刑九個月仍命分别交保 
[尋還女子]  
　　船户賈富農控石子洪姦拐伊女阿多經閘北警廳司法科嚴科員訊得該女與石姘識其父母早已知情判石交妥保限尋阿多到案再核茲悉該女係在伊姐家内暫避業已由石尋見扭案判交賈領回管東石仍交保開釋　 
[崇明女孩待認]  
　　崇明女陸才根身穿蘆蓆紋布短衫褲赤足布鞋紅頭繩髮辮被同鄕人誘拐來申中途失散在法租界迷路爲捕查見帶至捕房解送法公堂請示陸才根供年址二歲住居天星鎭地方父名和昆現在原籍聶讞員諭令拍照送堂留養候召家屬認領 
[妓女性質不良]  
　　棋盤街雙富堂么二妓院内妓女王三媛因不善逢迎時遭鷄鴇凌虐該妓自投濟良所求援昨由西女董將王妓解至公共公廨請示並禀明該妓不遵所規各節中西官判將王妓斥釋 
[和尙領回小孩]  
　　寡婦耿張氏之子喜子前憑吳錫洲賣於雲翔等潛人紹隆爲徒因喜子潛逃出外由吳尋見扭控四區警署轉解司法科訊核曾誌前報茲悉該僧紹隆早已病故前日經嚴科員傳到該寺住持僧元善將喜子給予領回完案 
[註銷謊騙捐欵案]  
　　鎭江人周炳人以原籍水災爲由向四川路三十一號洋商某西人騙募洋一百數十元被捕查悉將周拘解公共公廨訊供收押在案昨晨復由捕房將周解案經中西官質訊以原告並無實據呈出遂判將案註銷被告開釋 
[水警廳偵探來滬獲盜續誌]  
　　江蘇水警廳第二專署署長沈葆義部下駐滬偵探李虎臣在閘北緝獲行刦南匯縣境内滙豐當舖之盜犯田錦福一名寄押四區警署已記昨報茲悉該犯昨已由姚警正准交該探帶去歸案究辦矣 
[尋獲營私舞弊之收賬員]  
　　勝家公司洋人至法公堂控稱前被蕪湖分公司收賬員周良東私收客賬洋一百五十元人卽逃避今在法界名利棧尋獲求請究追名利棧亦遣夥楊錫根到廨訴稱被周虧欠膳宿費洋十二元六角請爲附追訊之周供認私用賬欵不諱並稱須到蕪湖方能措還中西官判照兩原告所控之數交人洋並保限二禮拜繳洋 
[並無搶刦實據]  
　　地方檢察廳法警至法公堂禀稱有魏阿毛張阿妹二人於四月間在南滙地方搶刦拒傷人命逃避來申後由廳署拘獲供有同黨顧小榮榮周寳生匿跡法租界業已協探將顧周二人獲案請即給予提回歸案訊辦顧小榮榮周寳生同供操舟爲生今因修理船隻來申買物寓居客棧從無搶刧之事求察中西官因無搶劫實據判交尋常保出外候再查核　 
[拘獲盜案嫌疑犯]  
　　浦東洋涇鎭某姓家及南滙魯家滙鎭某當舖被盜行刧報經上南兩縣飭警查緝在案茲由上海縣地方警察偵探在民國路拘獲以上兩案之嫌疑犯崇明毛毛（即王阿根）及褚阿妹二名由崗警帮同拘送警廳轉送地方警察所經司法員提案研訊王褚供多推諉判令收押嗣悉公共捕房亦拘獲此案匪犯多名擬即禀明上海縣沈知事移請公廨將該匪等送案以便提同王褚質訊究辦 
[紅糖歟紅土也]  
　　張連卿在公共公廨呈控周士良呑没囑購紅糖價洋一百二十元周供係原告囑買紅土一包已被匪徒搶去判周押候查明訊究在案昨晨復訊據原告偕見證張茂初湯金奎投訴前情訊之周供稱實係囑買紅土中西官判周押西牢三月以儆惟原告與見證等誑稱買煻本應併究姑念價洋無着從寛一併斥釋 
[地主與租户衝突]  
　　江北人王如坤向共和路北盛家宅鄕民許土生租地蓋造草屋爲住所近因王常與其子口角吵鬧許恐肇事前往干涉王如坤不服致起衝突互扭之下碰傷王之頭部由警拘入四區警署轉解司法科經嚴科員判許罰金洋兩元以儆 
[串竊顏料之懲治]  
　　艶昌祥顏料號遣夥至法公堂控稱前被趙阿長等竊去顏料數桶　價頗鉅今由捕房將趙阿長王阿海王阿慶徐松江王阿二方阿大等六人查獲　案請究訊之趙阿長等同供所竊顏料今已賣去每人分得洋五十餘元中西官判趙阿長王阿海各押一年半徐松江押十四個月王阿慶押一年方阿大王阿二各押半年期滿一併逐出租界 
[宜興法警誤事]  
　　方六法張寳生因在宜興地方串拐女子朱月姐案發　　業經該縣知事偵悉於前日派警持文來申協同捕房將方張二人緝獲昨解公共公廨請究中西官以來警並不投案聲明判方張二人一併開釋 
[車夫禁錮一月]  
　　人力車夫袁招侯前日在海寗路將婦人唐王氏撞倒跌傷頭額由捕查見拘入捕房昨解公共公廨請究經中西官訊實判袁押西牢一月以儆 
[縣知事無可作威]  
　　江蘇齊省長查得各縣知事公署兼理司法者凡遇民刑訴訟並人民地保抗糧匿稅等事往往擅用戒責現在約法恢復此種刑訊與共和國體不合因特通飭各縣知事戒勿再用刑訊昨上海縣沈知事亦已奉文遵辦矣 
[維持地方秩序之獎勵]  
　　駐滬京畿憲兵營營長張輔漢以去年肇和練習艦起事之時高昌廟一帶地方秩序曾由所部第一連官兵盡力維持未致擾亂自應詳請獎勵連長吳金亭排長劉光庭先經呈奉給予七等文虎章外所有憲兵第一連目兵張定安擬請獎給三等藍色獎章士兵張寳楨張培蔚威宗武三人請給四等白色奬章業經詳由陸軍部呈奉批令照准由部分等造就藍色獎章一塊白色獎章三塊並塡給執照於昨日頒發到營分别給領 
[氣候報告]  
　　（上海徐家滙天文臺） 
　　已過者之報告八月十五日北海道及中國北境有氣壓高度致使東海中之颺風不能向北進行上海多雲而尙晴氣候稍涼十六日有小狂風天氣多雲風勢有退向東北偏北之意十六日下午四時前二十四小時向上海氣候温度至高八九四至低七九四去年同日至高八七六至低七七九 
　　未來者之推測十六日下午四時三十分預測東海颺風仍折回而緩向日本進發上海與長崎間天氣不佳 
雜評二 
[卑近切實] [  訥]  
　　天下事必從切實卑近做起空言高遠無益也袁世凱摧殘地方自治而惟高拱祀天毁棄一切敎育而惟侈言尊孔不近師歐美之新政而惟日復唐虞三代之古制天也孔也唐虞也高矣遠矣而其結果竟無救於及身之亂然則治國者亦可引爲空談高遠之戒矣 
　　今者自治將復敎育議普及一切治法議採各國近制是將由高遠而一返於卑近切實也然而所謂高遠者不僅如袁氏之唐虞天孔凡稍有鶩外好名之心而蹈於空虚者皆是願今之辦自治敎育與行政諸人留意焉 
來函 
[吳縣恢復巿鄕議會之通告]  
　　竊維專制旣倒　論自由人心稱快莫不同聲歡忭胥賴今大總統再造共和俾得日月重光恢復約法召集國會樹之先聲一時省會縣會熱心公益者靡不聞風興起矣第城鎭鄕自治除上海丹徒等處召集外餘則寂然寥寥然吳縣素推蘇省之首應當亟謀恢復二十七巿鄕尅日聯合以圖進　鄙人等有鑒於斯擬先將通訊地點擇定以便接洽未識何處爲宜公益之舉未敢私擅爲此通告二十七巿鄕熱心諸君如蒙承諾請先惠示指導暫寄城内護龍街郵政局徐民祿轉交可也一俟齊集再當確定日期開聯合大會共策恢復原狀以定人心而維大局想諸君各有　梓義務職權所在定能爲地方造福不勝盼禱之至專泐公布並希垂察吳縣城巿議會議員李夢輔香山鄕議會議長徐鏞謹啓　 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新桃花扇傳奇] [  楊珥珊]  
　　著者曰薰蕕異味不肖自别於明賢玉石切磋惡者終可以向善著者深嘆前明末葉黨派競爭阮大　以詭譎小才本思自附於君子而吳應箕楊維斗輩固執黨見絶人太甚遂至阮氏鑄成大獄意在挾仇復社罹殃南朝亡國殊可慨也茲仿桃花扇曲本中之第三齣鬧丁改爲鬧會非僅刺帝制議員期其懺悔實警非帝制議員須從大處落墨勿過爲搗亂之舉同心協力以保吾民以治吾國則我輩小百姓受議員諸君之賜良非淺　也 
[鬧會]  
　　（外丑扮會丁同上）（外）畫棟雕梁好會場（丑）廟廊（外）門前一對國旗揚（丑）裝潢（外）議員濟濟會中忙（丑）不遑（外）看他像貌氣昂昂（丑）西裝（外）怎麽只說這没意思的話（丑）你會說讓你說來（丑）個個胸前掛徽章（外）輝煌（丑）條條議案待商量（外）無傷（丑）帝制飛災那個當（外）遭殃（丑）胸中猶有聖恩長（外）骯髒（丑）啐你接得不好倒底露出馬脚來了（同笑介）袁皇帝解散國會忽忽三年今日重建共和再開國會那議員先生們又出風頭俺們這些小會丁也有一碗飯吃了（外）不錯不錯閑話少說是時候了就要開會這是議長席（丑）這是議員席你我將各處打掃乾凈罷（同下） 
　　（粉蝶兒）（生扮國會議員着大禮服上）恐後爭先．松柏當門初剪．國樂聲壯繞梁懸．舊條例新議案．重提再薦．（末扮議員上）列班聯那有利祿私見．（生）鄙人中華民國國會議員是也（末）鄙人亦議員是也招集國會擇於本日開幕仁兄請了曾否簽名（生）豈敢仁兄來得甚早（分立介） 
　　（四圍春）（小生扮議員禮服上）都是翩翩美少年．諸公接武席次前．（雜扮議員數人上）棟梁濟濟足三千代表人民比聖賢．（副凈外丑冠帶扮贊助帝制議員數人上）凈洗含羞面．混入几席邊．（小生）細閱簽名簿已足法定人數我們搖鈴開會罷（副凈帝制議員掩面介）（雜搖鈴開會介） 
　　（泣顏回）（合）不爲名利牽．爲民造福不淺．風紀維持．這會何等冠冕．約法修正再重提．齊把議論展．大借欵草案提交．副總統好生推選． 
　　（前腔）（生末）我有言論權．幸逢開幕大典．通過能否．國務人員黽勉．（雜等）共和政體在精神．豈敢偷敷衍．（副凈帝制議員）恨前番利祿迷人．到今日落個褒貶．（生末）你這帝制議員爲何也來與議擅入會場唐突唐突（喝介）快快出去（副凈等氣介）我乃堂堂議員人民公舉有何罪過不容入席（生末）你這罪過朝野俱知難道你還做夢嗎（副凈）我等正爲表白心跡故來與議（生末）你的心跡待俺替你說來　 
　　（千秋歲）做議員．又想做官員宗旨令人莫辨．人民裏．丢暗箭．政府裏．牽長線．怎掩旁人眼．一心保袁．一心保袁．又何妨癰嘗疽吮．（合）你心隨利轉．情隨事遷．（副凈）不諒苦衷橫加辱駡那知俺等不過一時之錯袁政府妄殺黨人之時我等未獻一策未進一計這些話都從何處說起（未完） 
小說一 
[斷雁哀絃記] [  鵷雛]  
　　第一章（六續） 
　　萊孫固嘗見馬利特不甚留意每届餐時或午後茶話之頃與牧師微譚食已即起不審萊孫之意以牧師貌不揚故不欲視其女耶抑爲别有所鍾遂視若無物顧於此次乃殊弗然萊孫入室馬利方俯而啜茶衣玉色之單縑肩臂皆袒瑩然照眼頸次秀髮四披微聞薰澤萊孫不期心爲之動凝視有頃心中則甚詫牧師之女乃美麗至是果在稠人中其父且將不復能識然則天下珊瑚固不盡產自地中海耶 
　　馬利飲旣微舉其首卽見萊孫凝立注視不輟心爲一驚兩頰驟絳亭亭而起微笑曰君乃至此已餐乎未萊孫亦笑旋曰未也我方自海濱歸思得白蘭地飲之以蘇我憊茲且弗語此女郎今茲尙入學乎言時曳椅自坐馬利坐室隅之一榻俯首而赧整衣拈帶不已聞語良久始答曰否老父於二年前已命我輟學以我母亡後老父一人乃不勝其勤故命我語至此乃格格不即吐以乍覩生客頗自留意其言辭緣是反成羞縮然嬌媚極矣萊孫見之乃不期而生其憐愛亦弗欲窮詰即起曰然則女郎學業必未竟我固弗學然微解算術及圖畫又航海治兵之學一一皆究語次旋卽斥去曰否否我語一何荒恣航海治軍女郎固弗欲聞語之胡爲我思我尙能講動植物學證以所聞見此數者女郎果欲學之則我良足爲汝師今語畢矣（未完） 
小說二 
[偵探小說情塲蠧史] [  天虚我生]  
　　第六章（續） 
　　警吏自視初至高貴乃忽遭人奚落則慍見曰汝何名者汝來此奚事白雷格曰吾名白雷格來此蓋欲從事偵探吾已以此事報告蘇格蘭矣警吏聞語一驚曰汝即培克街之大偵探白雷格耶白雷格曰然此室中雜物吾已檢察一過警吏復慍顧其醫生曰是人乃無禮白雷格曰何云無禮警吏曰汝於警察未至之前擅動室中證據寗非越禮白雷格微笑曰吾生平自問未嘗有一次於警察未蒞之前搗亂證據先生果不信者則蘇格蘭場之警長吾友馬丁能爲吾證今馬丁來矣言次遂有一高碩之人昂然入室衣警長制服肩章爛然旣入遂與白雷格握手其人即馬丁也 
 
 
 

Page 15

 
 
   
 
 

Page 16

 
 
   
 
 

Page 17

 
 
來件 
[江海關稅務司戴樂爾對於裁釐加稅條議]  
　　竊查中國財政羅掘已窮迨至改革之後秉國政者應付尤難欲支危局不得不借外債現計共有金鎊一百六十兆一國擔負不爲不重要之地大物博雖負此數何足爲異在工商兩業尙未發達之時到期付欵恒覺困難其債最重者莫如庚子賠款計一千九百十四年應交之數爲十九兆八十九萬九千三百兩一千九百十五年應交之數爲二十三兆二十八萬三千三百兩由一千九百十六年至一千九百三十一年每年應交二十四兆四十八萬三千八百兩此後每年應還三十五兆三十五萬一百五十兩至一千九百四十年賠欵全數還清爲止查賠欵原數不過四百五十兆至一千九百四十年連同本息計算共銀九百八十二兆二十三萬八千一百五十兩而同時仍須歸還庚子以前所欠之欵計銀六百七十四兆二十萬合前數工人銀一千六百五十兆四十三萬八千一百五十兩以上各數係依據一千九百零一年即辛丑和約所附之表辛丑以前旣增新債其擔負實日重一日再加一千九百十一年民軍起義各國要求賠償損失之數若以公理而論推翻滿清外人損失乃索償於民國拳匪之亂外人損失又索償於民國似有未合但民國旣毅然承認則庚子賠借兩欵自不能不照數償回也邇者裁釐加稅之議喧騰國中政府對於此事亟宜審愼查中國最要商務爲出口貿易釐金之設實有碍出口貿易之進步故在必裁之列若夫增加入口稅一如中英所訂商約第八欵内裁釐之後改値百抽五之稅爲値百抽十二五並無貴賤輕重之别實爲大誤蓋以各國稅關從無不分等第且平民日用必需之品及供製造之原料多取之有害民生若照値百抽十二五之例則嫌過重是宜減輕至貴重奢侈之品物如烟酒香料等物多取之無碍民生若照値百抽十二五之例殊嫌太少自應加重爲今之計不若將增稅一議暫爲擱置先行修改稅則實行値百抽五之例俟將來中國强盛之時按照科學訂一適當稅則可也而今日所最要者莫如先與各國提議取消庚子賠欵然後中國實行裁撤各種行貨釐稅以及土貨由彼口至此口之出口稅復進口半稅出入子口半稅並釐金等名目以上各稅由海關征收者每年計銀十兆兩而釐金一項當議中英商約時曾聞當局者所云每年可收十六兆兩　按現在吾之所聞則每年僅收十兆兩統共銀二十兆兩足與庚子賠欵之數相抵中國土貨運往外國之出口正稅每年約八兆五十萬兩亦宜早裁縱謂釐金收入不止十兆兩不妨酌收某種貨物出產稅由出產地方征收以補其缺亦易事也取消庚子賠欵之有裨於中國固無疑義而土貨免釐之益亦顯然易見蓋釐金之害不獨使物價騰貴且因釐卡留難尤足虚耗商本而商人不能預料稅釐之多寡絶不敢避熟就生以關貿易之路徑夫釐卡員役賄賂盛行毫無忌憚殃民病國路人皆知苟一旦全數剷除使貨物往來各地任便流通絶無障碍則今日因釐卡而分畛域之地將見有無相通商業繁盛而疇昔貨物不通之處亦關爲新巿場銷路旣暢貨產日增商務必因之而振興矣然當此司農仰屋之秋政府當先以本國土產暢銷外國爲急務良以外人之購中國土產恒視别國所產同類貨物之價値物質若何而上下其額夫中國出口之土產他國類亦產之故常互相爭競如芝蔴一物印度亦有發售於歐洲巿場者職是之故外人購買中國芝蔴如視印度芝蔴價値之高低爲標凖苟印度芝蔴多且賤則外人之來中國購辦者必少其他土產亦然如茶葉之產於印度錫蘭爪哇絲之產於日法意大利印度等國者其出口時均無稅釐而中國獨有之此時若不及早免除釐稅而欲與外貨爭雄角勝難矣中國茶葉出口其所以逐年遞減者緣印度錫蘭茶葉旣免出口稅又無釐金之所致也由此觀之釐金與出口稅兩項不可不决然裁撤一經裁撤之後出口貨物日必增加其有裨於中國者實非淺鮮中國裁撤釐金與出口稅於外國不爲無益蓋値他國茺歲收歉物價騰貴之時即可多購中國土產以爲補救而華人旣多售土貨而出勢必多購洋貨而入進口貨物旣增稅課自無不裕是則裁撤釐金出口稅一事中外皆稱善焉雖然取消庚子賠欵聯軍各國必以爲此欵若不取償於中國勢將取償於本國人民夫取償於大多數國民徒使貿易於中國之少數商民獲享厚利實爲不合此等議論驟聞之似係實情細按之殊多誤會假使英國多售布疋與中國獲其利者豈僅少數之商民耶美洲之植棉家凡經營其事者如採棉之工人貿易之商人是也然包裝者有人經理者有人管理起卸者亦有人迨轉運棉花至英國各公司所有織廠之主人力作之工人及各商家並轉運棉貨至中國各公司之一切人等無不染指分利焉且商業旣臻繁盛國庫之收入自多誠如是取消庚子賠欵以償釐金及出口等稅之所失可謂有百　而無一害也抑列國　有言曰釐金雖裁難保政府不另更名目以爲死灰復燃之計然使中國政府公佈通國聲明貨物往來各地絶不抽收稅項如有勒索情事重懲不貸則商民遇有前項抽稅之事自必反唇相稽而各國亦可滿意矣倘各國又謂此議實行後海關收入必大減所有各種借欵賠欵向以海關爲抵押品者至此必大失所望因而藉爲口實然使政府一面修改稅則並實行値百抽五之例一面聲明鹽政改革歲入加增且禁食鴉片以後烟酒暢行若於出產地方徵收出產稅另行酌收烟酒各牌費則中國可因此獲有鉅欵而外債卽可清償矣近日汽學發明交通迅速國際貿易之競爭愈接愈厲貨物之取舍恒决於毫釐價値之分收中國政府當竭力獎勵土貨以最賤之價發售國外至奸商假冒無弊等事如棉花攙水駱毛和沙以及雜灰沙於鴨毛之中混牛油於白蠟之内凡諸陋習均當嚴禁以保存中國土產之名譽爲妥他如製造原料雖產自中國而一經外人製成物品華人多爭購之迨至商業發達之時華人當自行仿造以挽利權如棉花產於中國而紡織之技及製造呢絨棉布等物華人亦類多能之何以每年須費六十兆兩之鉅欵以購英國印度日本之棉紗又如中國產麥甚多何以每年又費十二兆之欵以購外來麵粉中國牛皮運往外洋爲數頗巨何以每年更費六兆銀兩以購外洋熟皮此皆不能自行仿造之故也更有進者鐵路交通能使商業異常發達今日中國鐵路管理不得其宜如貨車一項常不敷用商人運貨往往落後鐵路中人從中索賄倘不如願卽諉稱無車可裝政府所亟宜改良者也京漢鐵路轉運貨物不理損失不任賠償逈異歐洲各國按各國法律凡轉運交通　司無論鐵路或爲輪船一收運費即完全擔保貨物之損失倘有損失必任賠償故中國速宜將此缺點立爲改良不然則鐵路之信用墜落而欲人民利用鐵路流通貨物以收振興商務之效不可得也然則取消庚子賠欵裁撤釐稅之議政府不可不再四思維矣夫裁釐而不籌補救之方雖於商務有莫大之利而揆諸時勢有所不能今爲英美日本等國對於裁釐加稅之條約已經簽約允加進口稅値百抽十二五之稅以抵釐金之收入葡國亦允如所議惟以該國政治變遷遂未將條約簽准至於德國意大利雖經開議猶無成效惟該兩國代表均言加稅之事或可得本國政府允許但此議實行絶不利於中國蓋以進口貨物雖多取二十二兆兩之稅即所以峻拒洋貨之輸入實於外國貿易有　焉夫列國之意均願中國大局和平以圖商業之發達今見財政困難達於極點無不具竭力扶助之心苟有良策旣利於民國復不失外國之貿易諒列國無不樂爲贊助也且庚子賠欵出於十三年前之滿清時現旣推翻民國何辜受此重累據理而論各國亦宜減　民國之擔負也（完） 
 
 
 

Page 18

 
 
   
 
