# 1892 - 311 - 4907028

 

Page 1

 
 
[彚解山東振捐啓] [  申報館恊振所席裕祺拜手]  
　　山左沈災未澹小淸河以工代振需欵良殷目下已秋末冬初北地早寒轉瞬又將霜雪災民苦况蒿目難堪本館因　振捐銀一千兩會同絲業會館仁濟善堂從速解往以救燃眉尤望諸君子大發慈悲依舊傾囊佽助庶　捐欵一日不絶災民一日可延實本館所望雲九叩首者爾 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲近　坊本字多漫漶貽誤寳甚今文記主人將家藏殿本付本局排印另請良工重新繪圖校正以公同好欲預定者每部洋二元祈至申報館購取書票准本年十月成書持票仍向申報舘帳房取書可也 
[書唐景星觀察事略後]  
　　自古名臣碩彦建功業於當時垂聲名於後世非獨具大過人之才蓋必有堅忍不拔之志至公無我之心不以艱難生畏縮不以華膴生歆羡舉自私自利之見一洗而空之兢兢焉惟急公奉上之是念然後能百折不撓以徐至於成功迨夫事業燦乎昭著世之人無論識與不識咸相與交口稱頌以爲斯人不可多得而不知其志慮固已裕定於未事之先有加人一等而未易幾及者則吾於唐景星觀察深有感焉公少負大志讀書頴悟異常兒中外通市交涉日繁公以爲識時務者爲俊傑男兒當學爲有用之學沾沾章句無益國家事遂業舉子業習泰西學不數年洞曉其國語言文字間更究心於商務於利害得失瞭然如指諸掌光緒初年西班牙洋船於臺灣失事爲土人刼殺又雲南土民戕害洋人一時幾開兵釁大吏知公能檄公往剖辨昭雪得慶轉轘蓋公之力居多公生平事業甚夥若滬上之果育淸節等堂洋藥局茶業公所都由公創舉襄贊而成公性輕財好施於戚族有貧乏者借貸無吝色然此皆不足爲公重蓋公之事業昭昭在人耳目而足垂不朽者則爲辦理招商局與開平之煤礦局方互市之初華人於通商一道諸未諳悉江海利權盡爲洋商所奪於是李傅相始命創設輪船招商局集股招商人實董理之規畫措置秩然不棄一時官民咸稱利便迄於今二十餘年轉輸之利得挽一二於千萬者招商局之功也然商局之設尚有今津海關道盛杏蓀觀察浙江補用道徐雨之觀察曁前候補道朱雲甫朱翼甫數觀察恊謀共濟尚不足以盡公之長獨開平煤礦則係公一人手創通商之道以有易無善爲之則足以致利不善爲之則足以致弊自海禁大開之後中國金錢日流注於外洋在上者挽得一分利權卽保得一分元氣乃自汽機盛行凡商輪兵艦有及機器製造各局無不需煤苟在在仰給於外洋漏巵伊於何底公獨有鑒於此不辭勞瘁親至開平勘視礦苗延聘礦師禀請開辦公之志遂一意於礦務鑿河道開鐵路經營布置不遺餘力凡所以利益開礦者靡不急起而立行竭十餘年之心思才力然後規模煥然大備而四方賴其利用者稱道勿絶口方其試辦之初未始無耗折之慮惟公負堅忍不拔之志存至公無我之心不畏難不貪利用能再蹶再振卒告成功而天不假年甫週花甲遽行長逝凡在中外人士莫不同深悼惜而公身後囊槖蕭然無儲蓄以遺子孫尤見兩袖淸風深符古人之亮節蓋公於開平礦局非獨無一毫自私自利之見存於胸中且不惜毁家以成就其事此其高誼尤爲人所難能嗟乎公之志如此而才復足以濟之儻更得藉手以展布其功業誠何難與古名臣後先頡頏要豈僅以開礦見哉而吾重有感者當今通商之局必將長此終古中國致富自强之道必先於商務力加整頓始克有後效可收顧轉移補救首在得人中國之大不乏殊尤英敏奇材異能之士足以勝任而愉快然所以不克振興以循至於委靡成風者良由在事者大概各懷自利先私圖而後公家耳苟盡能如公之存心國爾忘家公爾忘私爲事必要其成任職不辭其勞則不獨中國商務可期蒸蒸日上卽凡利國便民諸大端無不可以次第施行豈非海内蒼生之福哉夫太行受大名細行受細名公讑自在天壤自公之没凡屬相知無不衆口一辭以公爲惜苟非公有以深服於人何以能致人之感歎愛慕若斯乎昔人有言實至名歸夫豈誣哉吾願世之君子以公爲法濯磨砥礪有以自立於不朽也於是乎書 
[諭旨恭錄]  
　　九月十六日奉旨公發福建補用道延年江蘇試用道志鈞四川試用道江希曾河南坐補原缺知府陳希謙江蘇補用知府馬玉田浙江補用知府莊人寳江西補用知府朱寳常四川補用知府劉朝宗雲南補用知府冐沅直隷試用知府吳鼎業南河補用同知項兆麟廣東補用同知謝蘭馨廣西補用同知區文治南河試用同知程錦粤浙江試用同知趙賓暘江蘇補用直隷州知州克昌四川試用直隷州知州趙藩安徽補用知州姚學仁廣東試用通判孫寳瑚山西試用通判李世運吉林補用知縣章鴻錫江蘇補用知縣鄭汝騤席伯連福建補用知縣黄雲龍奉天補用知縣黄毓森安徽補用知縣蕭仁丙河南補用知縣錢繩祖陜西補用知縣果齊思渾江蘇試用知縣鄭學書安徽試用知縣王鍾漢陜西試用知縣馬兆森浙江試用知縣裴景福江蘇試用知縣張祖綸山東試用知縣周汝震廣東補用鹽大使鄭凱恩浙江補用批騐所大使馮國珊兩浙試用批騐所大使姚文煥胡瑶銓俱照例發往刑部員外郎員缺著長昀補授盛京刑部員外郎員缺著崇鎧補授昌陵禮部主事員缺著榮綬補授盛京工部五品官員缺著侯濟補授截取御史曹志淸著照例用保送工部主事柏齡刑部主事徐慤立兵部主事胡鏞俱著交部記名以直隷州知州用擬宝吏部考功司主事王康平著准其補授福建潯美塲鹽大使洪恩毓著照例用升補廣東感恩縣知縣潘志賡著准其升補補授廣西容縣知縣易紹惪着准其補授保舉山東補用知縣劉邦彦廣西補用知縣高忠藩俱照例用俸滿卓異江西吉安府知府許道培着回任准其卓異加一級仍註册候升貴州黔西州知州曹錦彝著准其卓異加一級仍註册回任候升知府用在任補用同知浙江仁和縣知縣高積勳着回任准其卓異加一級註册開復前浙江海砂塲鹽大使黄文枚着准其開復原官仍發原省照例用欽此 
[本館接奉電音]  
　　昨由京友電傳諭旨三道敬謹譯登○九月二十三日奉硃筆黄卓元轉補翰林院侍讀學士秦澍春補授翰林院侍講學士欽此同日奉硃筆克們太補授内閣學士兼禮部侍郎銜欽此同日奉○上諭前據光裕等奏叅防禦文鐸私造假銀恃符狡展請旨革審當經降旨將文鐸革職訊辦兹據步軍統領衙門奏該革員遣抱李旺以馬蘭鎭總兵英廉誣良索賄等詞赴該衙門呈訴案關屬員控告該管上司虛實均應澈究著刑部提集案 
 
 

Page 2

 
 
証秉公研訊確情定擬具奏欽此 
[總統已定]  
　　美國來電云新任總統業已舉定名曰克雷回倫约於明春履任以四年爲期 
[盒醮命婦]  
　　前金陵報銷局總辦劉觀察向棲眷屬於蘇州嚴衙前生有二子皆已長成六年前忽倩水師統領郭軍門爲月下老人復娶故武員王都閫之女爲室並妻匹嫡職爲亂階觀察身入迷魂陣中不知許事會爲王氏恭請誥封詔下紫泥居然命婦矣至去年十一月初二日觀察歾於差次臨殁執子之手而言曰王氏亦爾母也我死之後爾不可虧待三年無改古訓有之爾若依從我可含笑地下言畢瞑目而逝二子料理喪務後挈王氏扶柩回蘇今年五月王氏之母王周氏在金陵聞人言藉藉咸謂其女在蘇被劉子百般凌虐逼令另抱琵琶不禁聞而駭然遂卽買棹至劉家探望入門則見其女蓬頭垢面遍體受傷遂怒髮衝冠與劉子理論劉子不動聲色潛將王氏送至安濟局存頓一面飭家丁持名片送王周氏至元和縣署請懲李紫璈大令提訊之餘王周氏哭訴前情劉子復飭人遞禀大令閱畢貿貿然判令王氏改嫁幷諭以當堂擇配喝令王周氏親具甘結王周氏泣不成聲籲稱女兒係明媒正娶且曾請過誥封大老爷豈有諭令失節之理且劉家行事人所共知合春三月間毆斃婢女一口亦係大老爺親臨相騐雖卽彌縫了事亦尚有案可稽女兒如玷辱劉門則求大老爺連小婦人重辦今竟無端驅逐竊恐天理難容大令連訊數堂王周氏矢口不移堅不具結案懸數月王周氏苦累不堪遂於本月初六日復投案請訊大令逐加駁詰王周氏執定前詞大令無奈將其呵斥一番飭交官媒管押此亦異聞也不圖堂堂顯宦之家而竟顚倒錯亂如此嗚呼噫嘻 
[蘇州命案]  
　　姑蘇葑門外疊樓頭出一命案頗屬離奇據云本月二十日清晨有一鄉人行經是處忽鼻中聞穢氣逼人尋蹤視之見叢薄中赫然一屍年約三十許衣服都麗惟缺一右腿駭而飛報地甲地甲以人命攸關不敢隱諱奔投元和縣署禀報李紫璈大令於午後帶同刑仵書差臨塲相騐仵作喝報死者身受刃傷三處所缺一腿大約被犬銜去大令飭塡明屍格備棺成殮揷標待認并照例諭令差捕嚴緝兇徒□ 
[蘇州盜案]  
　　無錫人某甲素以販運高粱爲業某日雇某乙之舟滿載高粱往湖州求售計得洋銀三百八十圓至本月中旬某日乘原舟至姑蘇行至洞庭山迤南太湖中忽有盜匪八人駕一葉扁舟剌斜裏飛駛而出兩船相近盜匪卽一躍而登聲勢洶洶刀棍並舉致甲斃於刃下乙素諳水性躍入湖中見盜匪將船中諸物及番佛席捲一空始揚帆而去盜旣去遠乙始扳舷登舟奔赴太湖廳控告廳尊允爲跴緝然汪洋三萬六千頃不知茫茫巨浸何日始能掃穴擒渠也 
[斃匪肇禍]  
　　蕪湖訪事人云本月十六夜人定後有匪徒隱身南岸江埂頭火帝廟旁蔡姓柴棚擬以硝磺種火鄰人朱某見而大呼一時四鄰坌集老拳毒捧勢如急雨狂飛擾擾紛紛中有謂宜送官究治者有謂不如以私刑處死者言未旣長繩巨石已羅列於旁將匪縳起一如執豕於牢載至江心猛然擲下是夕月色朦朧且起大霧數武之外卽昏不見人衆猶昂立江濱口講指畫俄見一人從水邊傴僂而來衆誤以爲卽所擲匪徒自江中鳧起於是不分皂白羣又奔集横肆酷虐更甚於前本叚保甲委員陳小泉少尹聞信卽帶勇前來查視則見一人躺倒在地氣絲將絶舉火燭之袖中有公文二角係北省銘軍營解送靈柩來蕪其夤夜渡江報信家屬者衆知已鑄成大錯抽身兔脫不知所之此處皆湖北簰洲小划戸所居性情向來横蠻就中擇三人爲帮頭以資管束少尹遂將三帮頭傳至訊以何人主謀供稱夤夜縱火人所同憤縛而沈之出自衆議實不知孰首孰從少尹飭照此具結一倂送交蕪湖縣辦理時王邑尊已出外查夜聞之急回衙研訊並傳鄰右數名到案悉心研鞫衆供稱小的等因朱某見此匪徒大聲呼喊始聞聲而來及飭傳朱則已杳無蹤影當夜遂將三帮頭交差管押候再查明辦理 
[督憲閱城]  
　　江寍城垣自遭兵燹未免日形剥落經劉制軍籌欵修理此已迭紀報章迄今一律完工雉堞巍然旣新且固承辦工程之城守恊鎭禀請制軍登城巡視制軍以此事關繫鄭重因於本月十七日辰刻乘八人大轎率領騶從人等由石頭城拾級而登所有儀仗飭在城下伺候甫至城樓官廳卽有瑞方伯馬儲憲謝巡憲李太尊上江二邑尊及候補道府州縣並三大營統領等鵠立兩旁恭候降輿相隨而入官廳外隊伍森立鎗聲隆隆如貫珠峴帥小憇片時仍乘輿而出各官在後追隨逐叚細閱不憚精詳由西至南迤邐行來將逾十里時已卓午遂請制軍入聚寳門城樓用膳水陸備陳簪裾滿座俄而復出向東北方緩緩前進約三點鐘始命篤言旋其尚未寓目之處委幹員三四人分道履勘盖此城旋轉一周約計五十有三里斷非一日一人所能畢事也卽此半日勾留制軍遇事勤勞已可想見矣誠不愧南天保障也 
[禾中瑣紀]  
　　前報記海鹽西門外有巡鹽勇丁滋事各店鋪一律罷市次日經該哨官向各鋪服禮始得照常開市云云兹聞肇事之勇丁兩名已由該哨官提至天寗寺内各責軍棍四十下斥革卯名送海鹽縣署請辦衆心爲之帖然○嘉協張協戎赴閩考試軍政迄今已有月餘楊都戎探悉憲駕將回卽於十一日傳齊左右兩營汛兵往北門外蘇州塘口站隊迎迓至夕陽西下時望見憲舟蒞止各兵燃放排鎗聲若聯珠協戎旋卽登岸乘輿回轅○北門外北麗坊諸紳董向各鋪醵集錢財擇於本月十三日爲始雇招靑閘施廟羽士建醮七日各店鋪亦搭盖登棚光明璀璨如入不夜之城從麗橋堍起直至北碼頭壇前一帶遊人如織擁擠不堪雖有巡勇彈壓究以衆寡不敵苦於有力難施更有少年無賴見有婦女游行在脂粉叢中任意擠軋尤足令人髮指所望爲家長者禁約香閨女伴勿使出門免致墮珥遣簪供人恥笑也○新任海鹽縣侯凰生大令乘舟來禾謁見府憲海鹽各書差卽來迎迓大令當卽頒發紅諭定於十八日接印○近日外縣各官先後進郡謁見宗太守聞因本年夏秋之間天氣亢旱田禾歉收與太守商酌辦理未知確否桐鄉縣李大令因事來禾旋於十六日回縣○秀水縣劉大令於十八日乘坐官舫用小火輪拖駛押解盜犯三名赴省聞該犯係前在南門外刼搶米船業已訊實故解至省垣聽候泉憲辦理也又聞嘉興縣金大令日前因公晉省於十九日淸晨回署 
[閩中談屑]  
　　洲邊塢漁戸林朝生平日以載運靑豆爲生每慣走漏釐金獲利甚溥會不數年居然面團團作富家翁今年春間因漏稅被總局哨丁價獲禀官標封林膽敢違抗總辦局務吳觀察大爲憲怒札飭㕔縣加封拘辦後林自願重罚費去千金始得了事以爲自此以後可以知所儆戒矣不料日前復以一單重運貨物爲局哨所獲禀明局憲吳觀察以此風斷不可長卽懸牌將船豆充公發賣聞此次充公之豆約有二百餘石合船價計之值錢一千串所費亦不貲矣貪小失大其是之謂乎○某管官因公出外其夫人與素所相識者作葉子戲適有革勇某田貿貿然來乘人不備偷去衣物數件揚長而出至半途爲當差人扭回夫人大發雷霆欲將甲送縣懲辦因時已夜闌權押營中未幾甲乘間兔逸夫人歸咎於勇丁孫姓以其打更疎虞也閱數日營官公旋夫人備告前情營官怒甚提孫重責革退名糧送縣請懲大令見是營官送來准卽收押孫雖充當勇丁從前曾在沙塲血戰搏取頭銜今因鬱鬱無聊與走卒爲伍遭此奇辱情何以堪遂服阿芙蓉膏了却殘生聞者冤之○閩俗呼鴇娘曰依大稱妓女爲白面凡客與鴇娘相狎不費二錢反可從中得利謂之猪角依大白面不知何所取義猪角二字則有所本盖閩中呼雄猪爲猪角民家畜有母猪欲其孶生蕃衍必邀猪角爲之配偶應給養猪家錢一百文所謂倒貼猪哥錢也○有女擋班某妓背夫潛遁而與猪角某甲異常繾綣其夫不甘戴緑頭巾逕詣南臺保甲局控告甲亦踵至誣爲偷竊物件局員飭令拘押聼候分别辦理○有某甲肩負杉木數根經過南臺閩安關丁謂所携之木應完稅三十六文甲只交三十文尚少六文向之取償甲言運木已非一次往日皆不留難何以爾獨吹毛求疵關下 
 
 

Page 3

 
 
聞而忿甚將甲扭送保甲局鄧司馬提訊之下喝令笞責荷以巨枷以示懲儆甚矣小民之不可與關丁爲難也○官禁小錢而不先禁私鑄之　猶治水不尋其源也張廉訪聞下江一帶私設鑄爐鼓鑄小錢遂飭巡防局員密帶勇往拿幸風聲尚未走漏當塲起出各件幷將私鑄之犯拘　六人解送讞局派員訊問尚未供認也侯官縣李大令亦於某錢樣店搜出小錢將店主帶至署中枷責示儆近日市面小錢不復如從前之盛　見官法之可行薄僞之易革也○前此南街失愼焚去六十餘家惟回春恒盛二家得以巋然獨存恃有四面圍墻高聳阻斷火路也保甲總局　鑒於此大張告示諭令鋪戸以十家爲率高築磚墻以爲未兩綢繆之計提調柴司馬查得恒盛號高墻卓立對面景福錫店如再築墻彼此相對尤爲制火之上乘因飭叚委張少尹向業主店戸勸築峻垣無如諸人吝惜經費互相推諉司馬遂傳該店東李某到局詰問再三據供係業主　家不肯小的並無他意司馬謂爾若不阻撓著其甘結存案至龔業主肯與不肯局中自有權衡毋煩爾之私議李默然具結而退龔因李已具結無可推却遂成築垣之議一勞永逸謂非閭閣之幸哉○南臺萬頭街有士娼新從少縣來人呼爲沙縣妹其夫與小叔隨以偕來租屋數椽高張艶幟風流年少以千金買笑幾於戸限爲穿有某甲販貨來閩三生有約一見傾心以五十金寄藏娼家後因口角參商索還藏金娼意存乾没用忿限愈深挽閩清人開烟館之某乙糾集多人向娼索償娼見黨羽衆多勢不能敵遂將原璧歸趙然已枉受一番敬恐矣 
[蘇省官報]  
　　九月十二日督銷黔硝商局委員直隷候補知縣程寳炎禀報領運到滬設局開辦府經章寳榆銷胥門旱　差十三日直州魏彦隨撫憲回又奉飭隨審重案給奬知縣馬霪恩銷解淮餉差汪瑞曾隨撫憲回並禀知奉委義　徵租差無錫縣陳劉牌示照得昭文縣知縣徐樹釗病故遺缺查有候補知縣梅崇誥堪以委署又示署金壇縣典史朱錡撤回另有差委遺缺酌委試用巡檢姚祖詒署理 
[撞船餘聞]  
　　和興公司飛馬輪船被太古公司之杭州輪船撞沈已紀前報兹聞杭州輪船碰撞後其船首亦有損傷駛入船塢修理迨脩竣後仍復出口和興卽欲扣住向索賠銀十七萬五千兩太古自願擔保杭州輪船始得駛行無礙和興公司又派人設法將飛馬輪船救起正在預備援救前晚適有三菱公司哥被麥魯開往東洋行至是處船首被潮水衝激撞壞飛馬烟𠧧桅杆至飛馬船身有無損壞尚待查明恐經此一碰其下亦多震動矣哥被麥魯出險後則已鼓動輪機向東進發矣 
[梗泛堪憐]  
　　太湖丁家港人吳錦鍾向在鄉間耕種度日其妻章氏年逾花信性情暴戾不减河東獅吼今年五月間因與翁姑不睦卽回陸家港母家其母亦一貧如洗無以度日氏遂於八月初一日翩然出外初至松江投某姓家傭工嗣因辛資無幾不敷揮霍慕海上繁華遂於前日由松乘航來滬時有某僧與之同舟見氏孑然一身以爲奇貨可居挑以游詞且言抵滬後當代賃房屋結歡喜因緣氏正慮覊棲異地舉目無親得此方外伴侣於計亦得遂首肯及抵滬在租界中携手同行當有小流氓數輩在途遇見以出家人與婦女同行其中必有曲折將兩人扣住查問來歴僧見勢不佳抱頭竄去婦自將衷曲和盤托出該流氓等遂送交包探昨日轉解法公堂同轉訊問之餘該氏供訴各節並稱家中尚有五歲孩子同轉以該氏情有可憐令孫包探查明滬上有無太湖航船再行核奪 
[出示招認]  
　　前據十九鋪地甲楊馥投上海縣報稱小南門外水關橋畔有無名男屍一具自縊楊樹上查無親族求請詣騐黄大令騐明屬實著由善堂棺殮候屍族認領此已列報迄今爲日已久無人認領昨日大令開明服色出示召認其人年約五十左右秃頭身穿元布馬褂靑布長衫洋布衫褲白襪黑布鞋屍旁遺有紅結縀帽一個 
[匪人攫袋]  
　　前晚十點鐘時滬南十六鋪橋南首有一鄉人蹣跚行走後面突來一匪將搭連袋一隻内有大錢七百文及縀帽一頂攫取飛奔該鄉人竭力追赶匪人已不知去向惟有徒呼負負而已 
[龜奴猖獗]  
　　法界小東門外及新街一帶花烟館林立無鹽嫫母每於黄昏時徙倚門前兜拉狎客見鄉愚可欺往往攫取錢物肆行毆辱反赴捕房誣告殊足令人髮指昨有小東門外龜奴羅長根令鴇婦張王氏投案控稱有鄉人樊英郎來吸花烟一盒將小水龍任意噴水喝住不依反被行兇卽欲送交捕房經人勸散詎樊出後復來尋仇悞入隣家花烟館擊毁物件致遭樓下炒麫店夥陸莫龍鳴捕將樊扭送到案求請懲儆同轉見樊英郎滿面血汚必有受屈情事遂問曰爾因何至彼處與伊等打架面上血跡何來須從直供明可爲爾追究樊稱小的帶有小洋六角在門外經過被烟妓拖入房中逼令吸烟吸畢欲令小的脫卸衣服作長夜之歡小的不允該烟妓竟　小洋六角攫去不肯歸還致相口角鴇婦急喚巡捕將小的扭送捕房捕頭令鴇婦還洋兩角了事小的以吸烟一盒連小帳祗須出錢一百二十文扣算外尚被取去小洋四角心實不甘復往向索不料暇兵蟹將蜂擁而前將小的痛毆一頓龜奴陳金江手持門閂擊破小的頭顱又擊腰間三下以致身受重傷同轉命張王氏還洋二角且諭曰花烟館恣行兇横欺侮鄉民時有所聞若不嚴辦不足以儆將來張王氏一再叩求並稱小婦人情願改過嗣後决不再犯同轉謂姑念苦求判罰洋兩元充公諭令釋出後向同業通知以後如再違犯一經逮案定當枷號示衆該鴇婦遂繳罰洋兩元並找還樊洋二角八分同轉謂陳金江曰爾旣爲龜奴不應欺侮鄉愚判管押捕房三日炒麫店夥陸莫龍姑念小本經紀從寛開釋門閂交還 
[房租轇轕]  
　　仁濟醫院華醫生黄春圃遺家丁王升在上海縣具控春和襪店主徐東海欠租不付求請押遷當經前任袁海觀大令委帮審委員宋二尹提訊之下著限一月遷移已見前報兹悉徐自奉諭後於上月間將店遷往他處空屋中尚有伊父靈座原告向徐理說置諸不理遂又投縣禀明黄愛棠大令查接管卷將徐提案于昨日下午三點鐘訊問王升投案訴稱小的在黄處爲家丁徐東海虧欠租金前堂由宋太老爺訊供限期遷移不料徐將伊父靈卒放在屋中求請訊斷大令問曰徐之租金若干頂首多少答稱每年租金二十五千文頂首二十五千文自今年正月至今共收洋十元家主言如徐搬清後可以償還一月租金大令傳徐訊問供稱係寗波人今年三十歲借黄家房屋開設襪店已閱多年歴來並無拖欠光緒九年間黄用一收租人至今銀辭歇聞已病故本年正月三月五月小的共付大錢十二千六百文房摺上並未登帳黄亦不認小的小本經紀不能受此大虧現照少的算明黄應找出錢十九千二百五十文求恩鑒察王升又稱歴年收租均登摺上現在徐供曾付正月等租然租摺上並無此欵大令曰收付帳目總以經摺爲憑未便聽爾空言遂問該家丁曰摺子在否答稱未帶大令曰現著徐趕緊將靈府搬出再行恊同原差憑摺算帳徐嘵嘵置辯大令大怒喝令笞責徐始供稱現求免責情願遵斷大令問何時將屋出清答稱今夜卽可出清大令卽諭原差曰如徐出清後明日帶往算帳該差遵諭　退 
[英界公堂瑣案]  
　　包探沈金隆禀稱錢阿好投捕房訴稱被王阿三擊傷腿骨小的是以奉捕頭之命拘王送案請懲錢訴稱小的在某船上爲夥昨日正持稿在手適王駛船到來深虞碰撞以稿撐開不料竟被兇毆致傷腿骨王供稱小的與錢彼此操舟因錢將小的之船撐開故與理論錢忽躍至小的船上意欲逞蠻一失足間跌仆鐵釘上以致受傷小的並不敢行兇尚求大老爺鑒察蔡太守飭暫行管押諭令值日差恊同沈探前往船上查看有無鐵釘禀覆核辦○包探黄四福禀稱孩子沈福金不知從何人學爲綹手某日竊取洋涇浜路人衣袋内洋銀三元九角及經小的拿獲已用去九角祗剩三元矣未知失主何人故將人贓解案沈供稱小的年十五歲杭州人自幼不肖罪該萬死今蒙訓斥尚乞施恩蔡太守判令責手心二百下發交棲流公所管押候示贓存捕房以待失主認領○葛山泉控歇夥徐長春冐取洋墨報明捕房捕頭令拘徐送 
 
 

Page 4

 
 
案蔡太守訊供之下各執一詞遂諭令葛邀同舉薦之褚錦文到案覆訊核辦此已列入報章矣昨日葛偕褚投案申訴前情褚供稱小的曾薦徐至葛處爲夥每月薪水洋銀七元現已辭歇不知伊如何冐取洋墨徐供稱小的困於貧窘不得已而爲此如今只乞恩寛太守判令管押一月贓給葛領去○何何氏訴稱丈夫何仁甫被徐增卿等索詐兇毆致傷頭面等處旣向捕房聲訴卽由包探黄四福拘徐等送案目今丈夫傷勢頗重不能來案徐及謝安利同供稱小的等與何口角悞傷不敢索詐黄探禀稱小的查得徐等皆著名流氓常麕集某老虎灶遇事生風敲詐拆梢無惡不作求大老爺嚴加徵辦以儆其餘蔡太守飭將徐謝暫行管押俟查何傷勢如何定於下禮拜六覆訊究辦○公平洋行管理房屋人朱長甫以房客陳敬之毆擊受傷控諸案下蔡太守訊取口供諭令陳交人保出查明再訊此已見諸報章昨日蚣平收租西人某甲訴稱朱實被陳毆傷已閱一禮拜現尚不能工作請將陳訊懲朱仍訴稱陳於移家時將穢物任情遺棄小的囑令掃去陳堅不肯依反將小的毆傷求恩究辦陳供稱小的與朱互相口角不敢行兇大老爺莫聽一面之詞致以小的爲與朱恣横蔡太守查得陳曾以洋銀十元存在捕心爲質遂判令提出六元给朱爲養傷費餘悉數給還陳再著交人保釋仍將穢物掃淨免再肇訟公庭前報記朱硯香訴稱家中被陳金生竊去府綢若干匹蔡太守訊供之下飭將陳管押究追昨日朱投案訴稱失绸之事已由薦保陳之黄松林調處故來具結求銷蔡太守准之將陳開釋 
[法界公堂瑣案]  
　　匯德豐錢莊主柴桂亭控稱夥友龔渭新由毛友芝薦來六月初八日擅取洋八十元往江北等處販買糧食嗣經查知向伊理論當由毛擔承限半月内如數還清及屆期人忽避匿追至江北又至崇明始得遇龔身畔祗剩洋六元當卽交還尚有洋七十四元由毛等央人作保立有票據一紙今已逾限仍置不理故將龔毛兩人扭案請究龔毛兩人互相推諉柴稱兩人本係中表親洋實被毛用去同轉問毛曰爾將洋用去如何料理供稱家中祗有草屋數間卽使變價不過值錢十千餘款只可另措同轉着將龔毛二人一倂押追○日本人岩田訢稱在公館馬路開設小泉日本雜貨洋行有夥戴竹卿又名元生於八月十四日兜收蘇州客貨洋七十元侵吞入己其人業已停歇故尋保人彭一卿戴之兄小如等到案彭供稱戴所欠之欵經我一再理處惟其兄光景艱難目下約有現洋二十元餘須待戴陸續拔付同轉謂岩田曰爾先將現洋領去尚有五十元着彭戴二人限半月内理處○華捕禀稱流氓陳阿興在途行兇將我辱駡且欲邀集黨羽與我爲難故特送案請究陳一味抵賴同轉判押候查明再核○錦名洋行收租人葉子餘稱被租客陳子琴積欠租洋十元八角張之林欠十四元六角沈四欠十元周　氏欠十四元屢索不還送案請追同轉訊明各人欠租是實判令交保限五日理楚○老沙遜收租人范吉卿控稱被王梅郎欠租洋二元三角六分前晚忽欲逃逸是以送案請追王稱家計蕭條無力交還求恩酌减同轉以王欠租情實着如數繳洋諭令范帶王出外赶緊料理○清河園老虎灶主陳和尚訴稱有陶金奎借住店中旋有周桂生等十餘人同來啜茗不知因何口角擊毁茶碗十餘令故將二人送案請究所有碎碗已由其友賠償陶供周因强借不遂挾恨行兇周供陶欠我賭洋一角向索不還致相齟齬同轉謂周索取賭欠本屬不應况敢行兇判管押捕房三日○錦名洋行管房人汪阿四控沈少鳳欠租洋十三元二角逃至法界送案請追逃供稱上月欠洋不多本月過期六天無力交付求請减讓同轉令按日結算著沈交洋四元六角了事○老義泰烟館主張鍾負債閉逃一案屢列前報昨據收租人黄輝潘晉卿以及債戸楊裕德拍賣人劉松記司帳金山品幷堂倌等十餘人投案遞呈公禀幷稱張鍾逃逸後查無蹤跡現經各債戸登新聞紙告白公請諭准將該店生財或變價船頂或秉公拍賣早行了結以便各堂倌分派各尋生業同轉問生則物件約值若干供稱先有人欲盤允出價洋二百三十元繼有人肯加十元現據拍賣人劉松記估得生財約值洋二百五十元伊願墊洋包拍同轉謂張鍾盤頂此店出價洋四百元爲日未久何以减至如許之多着劉加添價洋劉稱若將裝修盡行拆下願加洋十元同轉謂須待估定價目再行核奪飭令暫退候示○費阿林擊傷酒店夥王士福經同轉判罰洋四元在案昨有費之友人杜三珠投案代繳洋四元同轉准將費釋放 
[海外揚仁]  
　　駐英參贊許君以本館協賑所所印捐册一分英金十磅郵請文報局謝君簡庭交來囑充振欵本館拜登之下兌見鷹銀七十圓零三分夫籌振至今日正如强弩之末魯編難穿矣許君蹟寄西陲心存故國不惜唇焦舌敝居然集腋　裘是非仁術仁心滂沛洋溢者而能若此乎除掣奉收劵外書此以表欽遲所有各善士氷銜另載清單兹不贅錄 
[孝思不匱]  
　　有自稱不肖子者以洋銀二十元充入本館恊振所捐欵求資先父母冥福此其孝思不匱善念充周卽臥冰之王祥芸瓜之曾子亦無以過猥曰不肖乎哉本館祗領之餘卽掣收條以奉幷綴數語於報尾一以表謝悃一以著孝心也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　峽江典史蕭忠楷患病請假以從九吳壽松署理署吉水縣沈維楨卸事清理交代回省許金策由浙江籌賑案内保奬得缺後以同知升用直隷州徐信麟拔委一次主簿劉樹奎接查章外保甲典史韓經衡接查法内保甲縣丞葛慶鍾接查章江門余政瀚接查順内保甲簽分補用縣李華芬係湖南庚寅進士府經易偉係湖北禀貢生俱禀到准補峽江縣丞陳贊唐飭赴新任 
[上海北市絲業會舘籌賑公所施少欽經收順直山東河南賑捐八月十四至十七日第三千三百廿二至廿五次清單]  
　　十四日蘇垣張贊臣求父病速愈洋廿元順祥　因船貨平安謝神費移助十元常州濟恆典南蘭陵戚清泉奉慈命積省數月日用助賑十元不求名由春申福來六元汪裕周祈子痢愈五元天津厘局五元高郵武廟丁玉軒募式穀堂求平安一元又趙守戎等錢二千文二戸合洋三元無力氏一元○蔚泰厚來厦門道署帳房嚴載揚善士募許太太洋五十元洋郊金永和四十元北郊金萬利三十元疋郊金廣泰三十元茶帮永和成三十元紙郊金慶和廿元藥郊金泰和廿元泉郊金泉順廿元碗郊金福和源豐潤蔚泰厚記蔚長厚記恊同慶記新泰厚記恊和信記七戸各十元金廣順八元貢商金益和金順利厦大總舘金德和典鋪四户各四元陳匯一紀隆成厦門港鹽舘三戸各二元共廿三戸合規元二百四十一兩四錢五分○十五日鄭門郭氏求産後保佑平安完願洋五十元不具名廿元沈紹基還生經資求關煞開通十二元杭州孫兆祺節省日用十元求無疾病免災悔十元萬成莊中秋節酒移助由徐石翁來十元嚴承茂號移中秋節宴資十元無名氏七元陸小寳五元楊小中五元蕪湖壽蔭堂四元九章號月餅資移賑三元嘉定水之鑫二元尹鴻桂一元尚古堂中秋香斗資移助五角亷秋泉八開洋一百個○壽州鹽局徐曹平銀七兩七錢又募岑玉喜陳明金各本洋三元葉正泰二元五角郭大順王興傳盧隆順楊大榮鄭萬順趙得勝張萬順七戸各二元黄國全張長發各一元五角萬德才唐興萬德順沈福興金名清　同順邱萬順七戸各一元共廿戸合曹平銀三十五兩批見規元三十七兩零八分二厘○十六日高秀亭由惠泰莊來洋五十元又劉健庵李槐卿包卓雲郭筱雲洋十元蘇垣胡隱名氏由惠泰　來洋五十元開化張懷永堂願救災求免眷口之災廿元安定存仁子廿元勝蓮花室十元盡心堂五元嚴廣茂南北貨糖行移中秋宴客資十元常州寳興典六元蘇州袁萬順見餅費二元楓涇河署阮惟勤求長子尙恭病患速痊二元吳積善堂一元無名氏五角信裕紙號中秋節酒移助小洋廿角○十七日北洋海軍採辦所葉茂蕃翁募雍陸　方爲妻産母子平安完願廿元又雙榴堂廿元無錫顧謙谷求兒省臣瘧疾速愈十元高少雲求妻病速愈洋十元徐南山求妻病速愈洋二元金姓求病愈洋十元南豐胡絢臣洋四元尹紹夫完願洋一元玉梅女史洋一元林鐵珊錢一千文○同愼祥來金記洋廿元清記洋十二元三角五分基福堂洋十元慧記洋二元四角七分本發無名氏各洋二元春槐澄記各一元二角四分華記炳　會記晉鎭蕚記五戸各一元無名氏九角共十四戸合洋五十七元二角○太倉福幼廬福記贅生海明子不書名五戸各一元譜記安記　垞三戸各五角壽記三角竹坡二角共十戸合洋七元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月十六日京報全錄]  
　　宫門抄○諭旨一道錄前○都察院懷等奏爲奏聞請旨摺○注督劉奏長江提臣因病出缺摺○楚督張奏揀員調補副將摺○又奏揀補都司員缺片○九月十六日戸部通政司詹事府正藍旗值日無引見○濂貝勒謝稽察七倉恩○克王謝寛免欠項恩○師曾請假十日○椿壽張仁黼各請假五日○召見軍機崇禮陳學棻○現換珍珠毛褂曰袖頭○○都察院左都御史臣懷塔布等跪奏爲奏聞請旨事據山東文童蔡大魁以設局誑婚恃宦勒斃等詞赴臣衙門呈訴臣等公同訊問據蔡大魁供年二十八歲東昌府聊城縣人童胞兄大鵬早逝遺嫂屠氏生有二女長女及垂待字有東昌府禀請衙事官候補縣叚國鈞託言伊子文生廷起斷絃續遺媒王洛求婚童嫂應允係童出名有換給柬帖及通禮媒人王金聲等可證光緒十七年四月間童赴濱州鹽務至十月十八日迎娶過門同城官長送禮致賀彩輿親迎拜堂合一如嫡禮甫及二日忽有伊子前妻孔氏自河南來見有新娶之婦肆行吵閙童嫂追問情由叚宦又稱一支雙祧孔氏係伊兄所聘新婦係伊之媳童嫂吞聲含忍至三朝拜見孔氏逼分大小童姪女亦唯唯聽命從此獨處新房不料孔氏嫉妒性成辱等奴婢半月内尋隙打駡至再至三伊父子亦無敢短長意姪女與伊爭執亦非一次十一月初七日時約五更比隣皆聞婦女哭號數聲隨嫁僕婦鄭王氏亦聞聲喊而同伴不容起問至天明鄭王氏赴室灑掃孔氏已起喝令不准驚覺看伊睡到幾時約至已初孔氏着鄭王氏上街買物歸則人言新少奶奶自縊至室見多人救治孔氏仍不准聲張近午鄭王氏始往童家送信嫂隨往視抱屍大慟氣逆而蹶伊家救醒送回至十一日力疾復往解衣看視見脖項週圍紅腫腦後血漬皮破寛約五六分長過四寸項前氣窩高起寸許胸前左右有靑紅傷數處勒斃無疑尋問孔氏已於三日前逃歸河南童嫂當以女死不明遣抱控縣懇騐未蒙批示嫂復攔輿呈訴雖蒙收錄旋經武生王以紳並同府縣幕賓湯雅齋胡耀堂等極力攔處童嫂未允具禀控府亦未蒙批王以紳等言叚宦願出銀二百兩置買衣衾棺飾先行入殮以待童歸童嫂勉强應允童聞信遄歸王以紳等向童處說童嫂不允向童哭訴前情著童赴省伸冤童思控府控縣不蒙管理並不檢騐多方回護决非自縊可知迨童去後王以紳等竟以童姪女不諳家禮揑禀縣案叚宦闔家移去童嫂恐其飭差壓令殯葬攙扶童母及諸眷口往守十二月十六日突有府縣親兵及諸差役隨叚宦擁入喝令將各女　拖出街外毒毆硬將屍棺搶出城外停放童母與嫂均因傷臥病至今未能起床童兩次赴省呈控均批回縣無如叚宦與縣主契好與府憲同鄉權勢炙手難與質理鄭王氏又爲伊百方買囑不令出門當堂必不肯實證童實不甘無奈來京籲懇等語餘與原呈略同臣等查該知縣叚國鈞奉派在東昌府差委已爲其子文生叚廷起娶妻孔氏復憑媒誑娶郡民蔡屠氏之女蔡氏爲伊子之妻致孔氏將蔡氏謀勒斃命疉經屍親呈訴該地方官意存回護不爲騐訊並有武生王以紳及府縣幕賓湯雅齋等極力欄處先行棺殮迨聞屍親上控復揑詞禀縣叚國鈞旋帶領兵役硬將屍棺搶出城外喝令將屍親拖出毒毆各情事如果屬實未便姑容謹鈔錄原呈恭呈御覽伏乞聖鑒訓示再據該原告蔡大魁結稱在本府臬司巡撫衙門各控告一次均未親提合倂聲明謹奏奉旨已錄○○頭口頂戴兩江總督臣劉坤一跪奏爲長江提臣因病出缺恭摺馳陳仰祈聖鑒事竊據署長江水師提標中軍副將李全彪電禀長江水師提督李成謀於八月十一日未刻因病出缺當經電飭該副將李全彪將長江水師提督印信封固呈送臣衙敬謹存儲以昭愼重以長江關繫五省責重事繁新授提督黄翼升現在入朝陛見電經總理各國事務衙門代奏奉旨飭令黄翼升迅赴新任欽遵在案兹據李全彪將提督印信並該提督遺摺呈送前來伏查長江水師提督李成謀於咸豐三年投効水師爲前大學士兩江督臣曾國藩前湖北撫臣胡林翼所識拔維時粤逆竄擾各省長江天塹之險大半爲賊所據羣盜如毛逆氛日熾自曾國藩創立水師始克整軍東下該提臣隨冋前陜甘督臣楊岳斌提一旅之師會同陸軍轉戰湖南湖北安徽江西江蘇各省大小數百餘仗衝鋒陷陣奮不顧身克復城隘五十餘處肅清江面論者謂該提督之功爲多咸豐八年由太湖恊副將蒙恩補授福建漳州鎭總兵同治元年五月賞穿黄馬褂五年五月簡授福建水師提督十一年調補長江水師提督光緒二年七月聞訃丁母憂欽奉諭旨該提督勞勩夙著熟悉水師情形深資得力改爲署任毋庸開缺等因四年十月服滿欽奉諭旨仍著補授長江水師提督十六年正月奉上諭各省文武大臣卓著勳勞久膺重寄者允宜優加奬叙李成謀著賞加太子少保銜等因欽此該提督治軍十有餘年廉正有威士卒樂爲之用屢經大敵艱苦備嘗於事危急迫之時立堅忍不拔之志卒能以寡禦衆克竟大功迨自蒙恩調補長江水師提督先後在任幾二十年亦復威惠兼施馭軍有法十年海防戒嚴該提督總统兵輪駐防江隂等處力籌堵禦倚若長城近因沿江各省伏莽禾靖該提臣巡防嚴密江面賴以乂安其謀事之忠立功之偉久在聖明洞鑒之中本年六月因傷病復發奏奉諭旨准其開缺方兾調理就痊長爲國家十城之寄乃竟未及交卸遽爾云殂宿將彫零深堪悼惜該提臣子七人孫五人除飭令該署副將李全彪同伊長子知府銜江蘇候補同知李傳新將該提督身後事宜妥爲料理所有提督衙門日行公事由臣暫委署提標中軍副將李全彪代拆代行外謹將交到遺摺一扣代爲呈遞理合會同湖廣總督臣張之洞恭摺由驛馳奏伏乞皇上聖鑒謹奏奉硃批另有旨欽此○○頭品頂戴湖廣總督臣張之　跪奏爲揀員調補副將要缺以重營伍恭摺仰祈聖鑒事竊准兵部咨湖北漢陽恊副將樊國泰丁憂開缺遺缺係陸路題調之缺應令照例於湖北省現任人員揀員升補等因臣查斯缺駐扎漢陽府城所轄漢口鎭僅隔襄河一水商買輻輳華洋雜處極爲衝煩吃重非精明幹練熟悉地方情形之員難期勝任兹查有花翎提督銜記名總兵湖北竹山恊副將文漢章年六十五歲湖南鳳凰直隷廳人由行伍出師湖南湖北江南等省攻克城隘迭著戰功歴保以花翎提督銜記名總兵補授湖南岳州城守營叅將調補湖南撫標中軍叅將旋因廻避本省調補湖北清安營叅將光緒十一年經前署督臣裕祿奏請升補湖北竹山恊副將給咨送部引見奉旨淮其升補領劄回鄂於光緒十二年三月十五日到任十七年經臣奏委署理湖北鄖陽鎭總兵篆務辦理裕如該員老成幹練任事盡心以之調補斯缺洵堪勝任合無仰懇天恩俯准以文漢章調補湖北漢陽恊副將員缺實於地方營伍均有裨益如蒙兪允該員係對品調補邀免送部引見並祈勅部發給劄付以昭信守所遺竹山恊副將係陸路題補之缺湖北省現有應補人員容臣别行揀員請補除飭取該員履歴咨部外謹會同湖北巡撫臣譚繼洵湖北提督臣程文炳恭摺具陳伏乞皇上聖鑒勅部核覆施行謹奏奉硃批兵部議奏欽此○○張之洞片再准兵部咨湖廣督標中營都司喬殿魁病故遺缺係陸路部推之缺應用儘先人員行令照章揀員請補等因斯缺駐札省垣經營錢糧操練巡防均關緊要非精明練逹之員難期勝任臣查部定章程借補卽在儘先班次之内等語嗣於光緒十三年十二月内准兵部咨奏請展各省借補限期章程内開借補限展緩五年凡提鎭以下人員准其通融借補五年之後再行奏明停止各等語兹查有花翎儘先卽補遊擊歐陽榮章年五十二歲河南商城縣人由武童投効軍營出師安徽湖北山東等省打仗出力歴保以都司儘先推補嗣於克復烏魯木齊各城出力案内奏保免補都司以遊擊儘先補用奉旨允准在案光緒十一年經前署督臣裕祿奏留湖廣收標効用是年十二月二十一日奉旨著照所請兵部知道欽此十二年正月初四日到標現在委充督標操防營帮辦事務訓練兵丁整飭營伍均稱裕如該員精詳幹練軍律嚴明以之借補斯缺洵堪勝任與借補限制亦屬相符飭查前在本省及他省均無叅革朦保情弊合無仰懇天恩俯念員缺緊要准以歐陽榮章借補湖廣督標中營都司員缺實於營伍有裨如蒙兪允俟部覆到日給咨送部引見以符定制除飭取該員履歴咨部外謹會同湖北巡撫臣譚繼洵湖北提督臣程文炳附片具陳伏乞聖鑒勅部核覆施行謹奏奉硃批兵部議奏欽此 
 
