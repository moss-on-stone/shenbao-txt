# 1895 - 102 - 4907896

 

Page 1

 
 
[新印江蘇全省計里簡明圖] [  三馬路申昌啓]  
　　倭人窺伺海州後闕心時事者悉欲購江蘇全省輿圖考求形勢爲各海口守禦之計現雖和謂巳將停妥然防範不得不嚴舊圖略而不詳今本局新印精細之圖外加考說二千餘言沿海地形汲理程遠近無不縷析條分洵足爲地輿家之一助每幅碼洋三角如欲購者至三馬路申昌及各　坊選購可也 
[論步馬礟兵列陣法並合用法] [  續前稿]  
　　有一著名之將軍云交戰之時袛見两種步兵交鋒之法卽有數營巳張陣按隊放槍後按一叢之數而放槍此因有傷亡之故又見步兵成行伍放膽前往攻敵兵未及到時敵兵巳立不定逃者必多然亦有擊敗行伍之事其法有三其一立定不走進攻之行伍見敵兵不退則自退回二放槍行伍内傷亡者甚多三張陣知敵之行伍將到卽用攻法前往而包之行伍之兵必懼而逃步兵與步兵交鋒除在村路與山澗外大約未有交鋒者在曠野中未見有戈矛相擊者且村路與山澗内兵必成行伍亦惟行伍之首數人交鋒而巳由前說而觀之可知行伍前往用攻法而見敵兵立定不走行伍未到敵兵之所大約可張陣而放槍或能擊敗敵兵又後陣之行伍近於敵兵而見敵兵立定不走卽亦可張陣而其厚在前而今在後者可仍爲行伍而衝向前行大約第二次之變陣法可使敵兵懼而逃也凡欲攻巳單薄之陣所用行伍不可過大如過大者卽不易張陣因此故用營爲行伍較勝於用鎭用羣者又有一將軍欲救某處圍城之兵下令諸將一見敵兵卽用礮擊之步兵閒一營張陣又閒一營成行伍其行伍並隊不必令遊兵空費其力而張陣中放槍之事每半隊依次放槍卽可連放不停當是時成行伍之營迅速衝出以槍頭攻觸敵兵昔時攻法俱屬張陣之法此爲不便之事因陣線過長前面或有攔阻之處張陣之兵必設法繞過而繞過之時卽成曲線此時卽亂其陣形若用行伍爲攻法其形不闊攔阻之處必少故行伍不亂雖非平原亦可交鋒其馬兵在敵兵攻擊不及處成行伍度量情形而用之此因馬兵行動甚速不在陣端處張陣亦無關係步兵張陣其中處隔斷卽亦可以致敗若加以行伍之法張陣中斷易以行伍補之或言步兵前後两陣如能善守其地两陣之兵巳足用倫或不足卽應添兵然亦有巳足而再添兵卽可得勝者總之添兵之事固爲要著惟在此處添兵則彼處張陣必短精兵不甚單薄者大約能守其地而可逐去進攻之敵兵如添兵三倍至四倍亦不過能逐退敵兵耳且不惟添兵於一處令他處之陣線更短又能令添兵之所因人多相擠敵兵槍彈易傷多人若交鋒巳久傷亡者多自形不足當此之時敵兵在不足之處衝過而獲勝用攻法者從行伍内補其張陣傷亡之人則我兵更覺其少而不能立定敵之行伍卽可衝破我軍如我欲從他處調兵則他處之兵必因此而單薄矣前曾言欲繞過敵兵之陣端如敵人巳知則有危險因此故今之領兵者必擇陣之一處聚多兵而攻之此法與攻陣端之法無大分别聚兵於一處之事或假攻敵兵於某處則敵軍必在他處調兵以防我我可乘他處之兵單而攻之或借地勢之高下敵人不能見我卽移兵而攻之或令遊兵放槍借火藥煙之障蔽而移兵使敵人不能覺或安排兵丁之法遠望之似有多兵敵人必調兵而防我我可乘其他處兵少而攻之然我旣用聚兵於一處之法則他處之兵必少此兵少之處不可用攻法恐敵人知我兵少而擊我也因此故今之戰事非以一切之兵盡行交鋒所用者祗有一翼或數營耳用攻法之軍如進一步而不利卽可退回另擇他處攻之用攻法不利而退回者用斜級陣爲最妙無論爲羣爲營爲隊俱可用之每斜級陣之一端無防護之兵如有危險則宜退回卽如第一斜級陣攻一鄉村或堡如可勝則後陣接應如不能勝卽可退回前斜級陣用數營其旁無保護如敵軍欲攻其旁則各斜級陣以一端爲樞而移動其陣線此種動法名曰輪動法且張陣無保護之旁卽無害斜級陣之偏者可用以至敵軍之陣端陣之各級俱用輪動法不及九十度而前往自遠處望之尙如直行由是緩緩向敵之陣端而敵人難知之巳至敵軍之陣端卽又退回用相反之輪動法而列陣凡行伍從敵兵陣内衝過卽向左或右列陣而攻敵之陣端此爲同理此等開張之處時愈久者開愈闊馬兵在闊處衝過或攻後陣或攻接應之軍使其無暇援救他軍而可擊散本處之一軍如不擊散其一軍必在開闊處多傷亡且擒其左右之兵講求兵法者皆知馬兵從開張處行三四百碼之遠得重積而合爲一體因此用守法之軍令馬兵離後三四百碼之遠爲始行之處所守之處或如堡作爲一行礮或步兵張陣之端若步兵陣端巳行動則馬兵亦依同速率而行動此種馬兵之用處與步兵用處不同者有三事焉一馬兵可用攻法此種機會非易得者故統兵之員得此機會必速用之二馬兵無論勝敗後必散亂如遇援應之敵兵必爲其所敗三馬兵行動甚速故可用以攻敵之陣端第一事預備馬兵一叢派在應守之後面如不預備恐有機會而欲調馬兵待其來而情形巳變也第二事不可全令馬兵前往用攻法宜留幾分爲救護之用恐前往者遇敵接應之兵而敗也如以馬兵攻馬兵更宜謹愼第一叢馬兵之後若千遠應有第二叢馬兵如遇第一叢馬兵巳敗則可由本軍之陣端退回如第二叢太遠則礙之且其交鋒處相距四百碼之遠應有接應之馬兵張陣第三事馬兵攻張陣之步兵亦應張陣如不全張陣須與在後四百碼遠之馬兵無礙敵兵見我之馬兵張陣而前行定必預防攻陣端之險因此馬兵張陣之端宜收在陣後令敵人不覺後從速　之法攺爲急跑之法巳攻敵兵卽張其陣[  此稿未完]  
[本館接奉電音]  
　　昨日午前京師飛電傳來上諭四道敬謹譯登○三月二十日奉上諭前據御史謝希銓管廷獻先後奏叅两廣總督李瀚章玩泄營私及總兵楊安典署副將黄金伏道員陸維祺楊文駿知縣太謙等欵節經諭令馬丕瑶一併確查兹據查明覆奏此案李瀚章被叅各節或查無實據或並無不合卽著毋庸置議惟總督年力就衰前因病奏請開缺當經賞假一個月著加恩准其開缺回籍調署雷瓊道楊文駿出入督署不避嫌疑貪酷輕佻難居民上瓊州鎭總兵楊安典漁利攬權物議紛騰嗜好太深不堪造就僅予革職不足蔽辜楊文駿楊安典均着革職永不叙用新會縣知縣潘太謙才具平庸南韶遊鎭總兵黄金伏奔走附合武備懈弛均著開缺由省查明仍交部議處補用道陸維祺取巧躁進屢招物議著卽行革職以示懲儆餘著照所議辦理馬丕瑶此次查辦事件尙屬認眞所有廣東地方吏治民生一切事宜該撫務當盡心整頓切實籌辦以副委任該部知道片併發欽此同日奉上諭廣州將軍繼格著開缺來京另候簡用欽此同日奉上諭王廉奏總兵大員積勞病故懇恩賜卹一摺前任浙江提督歐陽利見由武童於咸豐年間投効曾　藩水師軍營隨同先後岳州轉戰安徽江蘇湖南江西等省身經百戰卓著動勞旋經因 
 
 

Page 2

 
 
病開缺上年劉坤一調辦海防行至中途患病身故殊堪憫惻歐陽利見著照軍營立功後病故例從優議卹並將戰功事迹宣付國史館立傳以彰忠藎該衙門知道欽此同日奉上諭兵部奏欽奉恩詔查辦軍臺廢員開單請旨一摺上年八月十六日特頒恩詔令將効力贖罪各員查明請旨自應酌量辦理惟軍務獲罪之章奏凱廖自明文朴年毋庸查辦未經查知下落之蘇錦堂不知去向之賈文貴未經咨報起解之許如龍周星治並在途在營在籍在配避脫之周起江汪殿元周蘇勷戚成勇招任解魁元李正祥許懷興德馨許志耀奎英德勝厲永明王勳春慶玉盛富昌李明晳張九爲里善黎定攀桂瑞祥李超海張同方譚飛麟吳蘭生興任周啓昌勝卷圖龍生杜振元成佐張景堂杜元凱雙全哈達洪志田余志梁步高張星揚唐永仁劉正興脫逃揑報病故之潤體及分别赶催查拿之周元慶李占魁德生萬桂佟澤沛侯玉春朱佩新文鐸恩三均不准寛减外其文潤著加恩釋回方子文著加恩减免三年張承洪著加恩减免三年許洪範著加恩减免一年屇期卽行釋回以示　外加恩至意單併發欽此 
[西報譯登]  
　　英京日報云中國駐英欽差龔照瑗於華二月初五日由英外部大臣引見英皇恭呈皇太后手書及餽英皇之繡畫中有皇太后親製者蓋以祝英王之壽并賀其國祚綿長也 
[澳疫再述]  
　　香港西報云頃接澳門來信云華人所住之處疫症流行葡官擬籌良法以遏之不知能免如去年香港之事否 
[商輪被擄]  
　　析津訪事人云英商怡和洋行益生輪船於十五日駛到大沽口外照章停泊駁輕貨物然後入津時倭國兵船適在大沽游弋見益生小泊卽上前查騐有無裝載軍火船主以艙口簿示之不特無鎗砲且無寸鐵惟旁有駁船駁運青鉛倭奴卽指爲軍火中需用之物當將益生及駁船掳去駁船公司駐津西人聞報卽赴大沽告知怡和西人一面函禀該管領事函致烟臺轉禀英國水師提督一面赴大沽與倭人理論詎意倭人充耳不聞仍掠两船而去肆無忌憚竟至於此愈令人髮指眥裂矣或曰此事爲漢奸所泄漏致有搜查之舉如果屬實好人之肉其足食乎 
[派勇駐防]  
　　津友信云津海關道有保護西商之責旣巳泒勇駐紥上園保護租界復於十六日派該勇两哨駐紥梁家園以備不虞 
[風鶴驚心]  
　　厦門信云厦人聞倭人侵犯澎湖卽非常驚懼嗣得媽宮失守之信不僅商民遷徙一空卽分符綰綬之流說項依劉之輩亦無不張惶失措於夜靜更深時雇轎奔逃遁至鄉間甚至同安縣四鄉民房爲之塡塞幾有在坑滿坑在谷滿谷之勢分厦差遣及各局委員均請病假携眷回籍拱北輪船由厦開往上海裝載衣箱行李數百件搭客數百人卽此可見逋客之多矣十途之貿易北洋者雖時逾氷泮亦無人開手採辦漳州白糖氷糖待價而沽竟無問津之人淡不茶例於清明後十日收買今則茶機夥多在厦門觀望未敢卽至臺北放借銀欵與茶販也誰生厲階至今爲梗能不爲之慨然歎惄然傷哉○地方官以倭奴旣佔澎湖恐犯臺灣順擾厦門官民互相驚悸又慮本地匪人乘勢搶掠焚燒房屋下令民間自籌保護之策各修街道栅門自雇守栅人夫看守並將各街市店門前所搭遮陽披水板一律拆去以免火患又出示曉諭凡遷赴鄉間者途中搶刦格殺勿論○厦民因官商眷屬皆遷至内地不免爲之掣動心摇摇如懸旌近日法國美國兵船不時往來入港停泊雖經照會言明彼此概免升砲而西國領事兵船管帶及提道憲登舟回拜均升砲敬送砲聲隆隆小民益切驚疑十二日德國水師提督坐依勒納克大兵船進口美兵船燃砲十三門迎之德船亦放砲十三門答禮厦民誤以爲開戰猱升屋頂側足而立凝眸以視辨其是否爲倭人來犯贍小如　眞不值一笑也○澎湖失守後厦門地方官特於上月杪安設水雷封禁港口夜間無論何國之船皆暫泊口外以待天明時由福清利濟两船帶引入口否卽由理船廳西人引港進口以免倭船溷入且免商船誤碰水雷 
[海州近事]  
　　揚州訪事人云海州自經两江總督張香帥檄派各營前往防堵關心時局者莫不尋消問息欲得確音無如地僻書稀以致言人人殊莫衷一是兹有某叟從是處販猪至江南銷售者道經刋上述及上月十九日到有某國兵輪船二艘寄椗口外濵海居民甚爲惶駭嗣兵輪營帶恐民人悞會急遣人駕小舟登岸操華語告人曰我非倭船乃德國兵船因避颱颶在此小泊愼勿驚恐居民疑信叅半來人隨又邀約耆民四人同至船上察看果無可疑形跡耆民乃登岸遍告鄉里而富户之贍小者仍紛紛遷徙以致淮徐一帶到處傳說咸有戒心至下午風漸息此船卽啓輪他往此爲初次虚驚之緣起也此後防營逐漸加增戒備日益加嚴迨至本月初二日各營瞭見海面濃烟縷縷有白身兵輪船二號衝波飛駛似是倭船各營遂相與安排一切嚴陣以待繼見游弋片時倐巳不見居民不知深淺遠近哄傳謡諑紛紛駭人聞聽目下巳安堵如常當月初起程時見口門一帶旌旗蔽野壁壘森嚴每日操演槍砲聲震山林軍容頗極如火如荼之盛沿途又見金陵派往各營整隊前進想抵防後兵力愈厚矣以上皆叟所言又按青口爲濵海巨鎭商賈雲屯揚鎭各埠土錢等店皆有夥友在彼坐莊頃訽之錢土各店僉云近接夥友來信市上照常貿易安謐無譁証以叟言似尙可信云 
[松試十志]  
　　江蘇學憲龍大文宗十七日提覆南匯青浦文童題目富而可求也作一講殺雞爲黍而食之作後二比十九日提覆華亭婁縣文童題一人雖聽之作一講詠而歸作後二比至魚更初報時卽發華婁新進案今將諸君姓氏照錄左方華亭周治平宋樹基撥府張文陳迪壎祝君堯撥府閔　祝君舜宋良佐撥府吳裕基周昌緒顧壽　撥府侯錫圭沈惟　王嘉猷撥府吳維楨葉炳章錢正修撥府沈一鳴徐桐材顧保圻撥府華文鍾瞿秉純撥府張宗祥蔣昌宗撥府鍾鏡寰許麒祥朱煐撥府沈道清沈錫麒撥府張鳴鳳盛之驥撥府曹允臧胡貞瑞沈覲龍撥府婁顧鼎元秦勳元撥府沈殿颺王國瑾張　撥府唐長福林宗潤王始達陸文藻撥府張楹陳文麒蔣遵時汪紹倫撥府張葆澂沈調陽王廷棨顧肇祥撥府沈培基蔡儉恂陳文虎　府陳來儀高鍾毓陳應元王鵬顧葆康潘炳瑞查鼎許毓　尹良史楊文華陸廷槐撥府先是十七夜二鼓後發南　青浦新進案南王曾懋龔奎藻撥府曹福禧張尙思倪玉麟邵際盛顧錫齡撥府顧鍾英程袓光徐國麟唐廷襄金曾礪撥府李颺蔡宗嶽胡汝翼沈保國唐家麟撥　張颺飛丁蔭松徐承恩奚在勤徐石麟撥府瞿宏傑計德銘馬應　朱　貴趙學源撥府周冕鄧國楨陳一桂葉文楷宋寳善撥府陳文萃諸書紳黄元吉張景芳撥府青徐經銓徐彭齡撥府夏家駿丁文洋盛作松高藴玉戴保裘仲晉瑛劉昌緒盧錫昌張秉　黄占元徐行王鏡清何繹書撥府王鴻銓倪逢吉唐昌煕沈彰吳有成許其槇徐經杼莊效奎撥府倪光爕葉理才蔣如松章紀綱錢學坤支海　趙傳書盛廷伏撥府沈樹珊董人鑄沈人傑張心寅李然昌項鍾華王達珍徐樹德撥府至二十日巳刻圖屬新生進院覆試 
[廬山眞面]  
　　九江訪事人云蘭道誠果泉觀察困公赴省謁見德曉峯中丞事　於本月初四日酉刻乘舟遄返各官咸迎接如備○署九江鎭周德泉鎭軍以倭氛不靖日事操練積勞成疾夫人高氏如夫人王氏割股作奬以進大公子少泉茂才復　十指血書表求　　巳　　說者謂是一門忠孝節義之報○候補縣陸松溪明府垣去年曾署瑞昌縣事現由藩司札飭至德化坐佧庫書熊某所欠前任羅少垣明府錢　項下錢四千餘千初二日巳抵　陽矣○署理德化縣彭易階明府擇吉三月初六日巳刻在嶺南會館按印屆時朝冠朝服望闕行三跪九叩 
 
 

Page 3

 
 
禮謝恩旋升坐大堂受合衙書役叩賀明府諭以勤愼辦公旋至鎭道府各轅禀謁○特授德化縣李幾亭明府用曾因告近去任城内外紳商士民恭送德政匾二方懸掛大堂其一曰還我使君其二曰正寛廉平又德政牌四對文曰是眞循吏不愧才人民欽封飵士願登建是愛民吏眞讀書人恩周栗里惠及商民又萬民傘二頂明府謙遜再三而後受 
[傾脂河畔泛舟記]  
　　嘉興東門外西馬橋相近有胡小寳其妻於上月下旬往　門親串家乏人看守門户胡乃早出暮歸至初五日鄰人見胡家後面牆壁洞穿知被竊賊所掘遂邀同近鄰呼喊寂無應者猱升而入穿房繞室不見一人行近臥　見胡倒臥牀前不知何時斃命　駭大呼開門納衆咸託爲咄咄怪事飛報伊妻火速奔回撫屍痛哭聞胡某素業糧食年祗而立未知因何致死殊索解人不得也○北門内杳花橋堍有某姓女傭在河干洗物忽有江北石船經過偶不經心船與石岸相碰軋住女傭之手卽初擦落三指痛極大呼滾至河漘不省人事當經旁人將船扣住飛報主人赶請傷科醫治一面著交出船主理處未識女傭能無礙否○新任嘉興縣學教諭汪廣文赴府禀到卽頒紅諭於初五日接任○連泗蕩劉王廟供奉劉王鄉民及遠近各網船供奉極虔自初五日起賽會三日周歴各村各村皆傳班演戲或奏清音或陳酒醴迎事回殿遠近各網船到者約有數千艘　極一時之盛事○郡城西門内設有嘉秀两縣遷善所在押者計有三十名初九日傍晚時竟被脫逃二十餘名之多該犯以挨值委員出外未回乘機將更夫綑縳紛紛逃去後經委員飛報两縣卽派差捕並駐防撫標親兵嘉恊汛兵分往五城門駐守並往大街小巷僻靜之處追查當夜在西門内拿獲一犯餘尙無著想若輩斷不能遠颺也○府試文童招覆題頭題巳千之果能此道矣雖愚必明雖柔必强自誠明經文題蠢爾蠻荆大邦爲讐方叔元老克壯其猶詩題嘉禾獻瑞圖得禾字五言六韻二復題爲巨室則必使工師求大木工師得大木詩題將軍三箭定天山得山字終復題以成而成有成旣成各作四起講補考題没階趨進次題曰非敢後也詩題重與細論文得論字○嘉興縣試正塲詩題緑柳纔黄半未匀悞作緑柳垂楊半未黄合亟補正○嘉府漕糧數年前經大憲體恤民艱奏准攺章冬收冬兌免去南糧乃去冬因海運不通無從出運倉厫不敷儲積以致嘉興縣漕務尙未收竣有普光寺一帶鄉民運米到倉完納中有邵沈两姓自恃文武生員率領鄉民百數十人到倉其米半是泥粞腐榖且斛不足數經收書幕等以此米未便收受值劉邑尊在倉遂卽持樣禀請騐視邑尊以告竣在卽不欲多事卽命傳諸生八内擬勸令略加篩簸卽可照收該生悞以傳見不懷好意恃有護符强令開收書幕等亦一再相勸彼竟出言挺撞沈武生喝令衆人動手無知鄉民一唱百和見人便打不分皂白劉邑尊聞而大怒急飭差勇拘拿並請駐防撫標親兵帮同往拘共獲六人餘皆逸去邑尊問明两人無辜遂卽釋放惟將文武两生及最兇悍之两鄉民帶回縣署收押待訊邑尊卽赴府禀明請示核奪○王分府之夫人在署仙逝擇於十四日開吊十五日出殯在郡文武官紳咸往祭奠車馬喧闐往還不絶旋出北門至碼頭登舟回籍安葬 
[紳士送牌]  
　　昨日午前本邑虹口引翔港紳董周樹蓮周樹蘭等製就萬民傘一頂德政牌四對送至縣署黄太令迎入花廳謙讓再三而後受 
[碰船糾葛]  
　　有碼頭船一艘於十九晚在美界順泰碼頭相近被泰陞輪船碰撞未致沉没而受傷甚重巳不能駕駛輪船主雖許料理然但有其言尙未見諸施行前日下午駁船帮聚集老嫗十餘輩登輪吵閙船主無可如何祗得奔訴捕房捕頭立飭包探張阿根帶領中西捕數名前往彈壓諭衆自投英領事署控告衆謂不知領事署在何處張探乃將衆嫗送往令其自行控告未知若何辦理也 
[卵不敵石]  
　　前晚有湖廣船一艘裝運糧米未悉往何處十下鐘時駛至陸家嘴左近其時風猛浪湧舵工支撑不住適此處泊有西國兵船一艘遂與相撞兵輪依然無恙而湖廣船巳檣摧舵折滿船皆水舟子經杉板船救起船亦未致覆没洵幸事也 
[拐賣破案]  
　　常州人俞金海賃屋於楊樹浦効積里其妻某氏年約三九稍有姿首附近流氓葛阿四一見傾心以爲奇貨可居遂設計於二月杪將氏誘往寗波美玉求沽明珠入手自以爲人不知鬼不覺也俞自失牀頭人後西訪東尋未嘗稍懈至前日始訪悉係葛所拐卽投巡防局控訴局員程少尹立飭能丁將葛拘案訊問之下葛供認將氏售在寍波得身價銀若干少尹以事關拐賣未便從輕發落遂飭勇送交楊樹浦捕房請五號捕頭代爲覊押一面移文至寍波將氏移拿歸案再送上海縣署請辦 
[療傷類誌]  
　　江北小工王某不知其名人但呼爲王麻皮住居裏虹口前晚工畢歸家私服烟膏至十二點鐘時毒發呻吟床第家人察悉吞烟卽舁至同仁醫院求治經醫生如法施救得以無恙○廣東人吳阿順前晚十一下鐘在蓬路與粤人某甲互毆吳力不能敵致被毆傷事後匍匐至捕房控訴捕頭騐得吳係受傷命送同仁醫院一面遣包探張阿根查緝行兇人到案究辦 
[失物請緝]  
　　虹口百老匯路第一千零九十五號門牌仁壽藥店前晚被妙手空空兒撬門入内竊去洋銀八十六元昨晨店主奔告捕房捕頭立遣包探張阿五嚴行查緝 
[邑宰騐屍]  
　　昨報紀髹工錢安心在法界寳心園烟館與流氓陳阿沛王阿狗互毆受傷身死一案昨晨包探何瑞福孔阿才將陳王二人解至公堂屍姊邵錢氏訴稱安心係小婦人之弟前日王在外賭博其家倩安心至虹口尋訪並給以洋銀一圓王恨之當晚卽糾同陳等在法界寳心園烟館將安心兇毆旋卽逃散安心經人雇車舁送回家卽於二點鐘後身死務乞老爺伸寃通剌問曾否報縣地保何以不來答稱地保姚文彩與屍妻錢葉氏巳於昨晚投縣禀陳矣通刺謂案關人命自有縣主黄大老爺作主爾可入城靜候騐訊陳王二兇手暫行看管候相騐時帶往未幾姚保偕屍妻出城在龍興里預備屍塲午後二點二刻大令帶同刑仵書役人等鳴騶戾止孔探及公堂差役將陳王二兇手帶至大令旣升座命帶姚保姚保禀稱事在法租界故一切細情小的均未知悉直至安心斃命後方有人來告知小的卽偕屍妻投案下禀報陳供稱小的係洞庭山人向在治下以揀絲頭爲業與錢　是朋友王雖相識並不交談前晚伊等在寳心園打架小的並未在塲故不知曉大令命帶王研究供稱小的係寗波人在法界得善里看管房屋與安心爲友前晚無事至寳心園吸烟安心向小的借洋銀二圓小的答以請俟緩日安心不允卽將小的扭住小的見其飲酒過醉仍用好言勸慰安心堅不肯放於是互相扭結跌在烟榻角口小的並未打伊實係跌傷問陳究竟帮毆否供稱陳並非朋友當時並不在塲錢葉氏訴稱安心是小婦人之夫當晚回家卽向小歸人言及被王陳等毆傷自知不免於死隨走到陳家意欲死在伊處後經人送返家中旋卽斃命問寳心園值堂人龔培榮曰爾必知當日情形供稱前晚小的見王安心及一不知姓名之人來吸烟燈尙未開卽互相扭毆小的見伊等均巳大醉勸令出外以後不知如何問陳究竟在塲否供稱陳雖係小的處主顧當時確不在塲大令問畢卽飭將屍身擡出令仵作如法察騐旋據仵作喝報騐得死者身無毆傷痕蹟肋下實是墊傷委係醉後扭毆跌傷身死大令離座親視一周塡明屍格錢葉氏求自行棺殮請免發封大令准之旋又將王研詰一番與前供相同遂命帶回候辦陳龔交十二圖地甲金文帶回如欲傳問須卽交案 
[報請騐屍]  
　　昨午新閘十圖地保陳惠亭赴縣報稱新閘河中有一浮屍不知名姓查無屍屬報請詣騐其時黄太令適在英界騐屍候至午後大令回署飭將屍撈起預備屍塲候翌日前往察騐 
[解犯赴蘇]  
　　上海縣黄大令前奉江蘇臬司黄廉訪札飭三月下旬舉行秋審大典著先期解犯至省聽候勘訊等因查核本縣共有二 
 
 

Page 4

 
 
起卽飭書吏備文候解昨日解文備就差役置備赭衣木龍大令委主簿林珍虞二尹吳淞司麥熾齋少尹並移請提右營隳叅戎派委馮嚴两汛弁督解午刻城汛李彩臣千戎撥兵四名赴縣差役請得監牌赴獄提出因妬姦慫重本夫解阿表謀斃姦夫王阿多案内之寍波人洪保林及蔡公館中裝瘋戳斃司事孟洪貴並傷廚夫張祥順婢女春蘭之直隷周頂貴由二尹少尹升坐廳署按名點騐隨令押解出大東門由大碼頭登丹望蘇垣進發 
[英廨晚堂瑣案]  
　　吳鴻逮控王樹靈乾吞合股蠶繭價銀宋通剌庭訓之下吳訴稱原籍湖州向爲絲　客上年四月與王合夥至安鵚一收買蠶繭運至滬上由王售與三井洋行共得蠶蕨數百擔及事畢與王算帳每擔結定價銀八十两併歸王一人經理除陸續收過外一應欠銀一千餘两而王售與三井每　得銀八十五两内中另有盈餘銀數百两此雖與小的不涉乃王該找小的之欵亦輾轉游絢延宕無期爲此情急交捕送案王供稱小的所欠吳疑實祗三百餘两因三井主人回去故進宕迄今况小的曾有洋銀二百圓孔吳購辦絲線吳迄未交下照算小的欠找無幾矣霍遵瑞供稱小的與吳王均屬知己上年吳王合股收繭之事小的曾爲見議實因王圖吞吳之股本以致涉訟通剌著將王還押令吳檢呈帳簿與王核明覆訊○福建人金耀根向爲皮絲烟業邇來失業無聊落魄滬江飢寒交迫生趣全無某日行至蘇州河畔聳身躍入河中適某號華捕目覩情形急卽設法救起送至捕房捕頭略問情由飭送公廨通刺賞給棉衣一套交差看管前晚升堂訊問金供稱小的年五十八歲失業多年别無生理不得巳出此下策供畢涙涔涔如雨下通剌著函送普育善堂妥爲安置 
[恩施敵愾]  
　　張靄村仁翁交來清淮同善源助北洋傷兵醫費洋五百元曖樓主人助規銀一百两抵領之餘仰蒙太君子俯念忠勇士卒奮不顧身其志可嘉其情可憫西人好行其德而經費浩繁爰解仁囊以襄義舉眼前功德勝造浮屠想仁人君子具有同心謹登報牘用昭勸激[  上海六馬路仁濟善堂董事施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　王荷香所駕松江外河航船被蔡阿南所駕磚貨船撞沈溺斃人　　大令騐屍訊　巳　　　前晚大令升坐花廳飭帶案復訊王訴稱前蒙大老爺訊明小的之船委被蔡船所撞現在船身損壞不能行駛各店貨漂没無存求令蔡逮卽賠償修理船身大令曰此事两有不合晚間行風本干例禁爾如見來船將近應卽下篷乃竟两不相讓豈不以人命爲兒戲耶况两搭客　溺　　船中旣訊明是蔡所撞人命應惟蔡是問爾船應得自修至寄貨亦應由爾料理而各搭客請追失物本縣巳給以洋銀二圓三圓不等矣玉連連叩首稱小的受虧不起求恩斷償大令謂爾自不小心肇此巨禍溺斃两命一李姓者旣由屍屬領去可置之弗論惟一湖南人本縣查得姓何伊叔亦是知縣與本縣相熟現巳信往通知邀屍屬前來領柩如屍屬愈怒請究定將爾責懲并斷令出銀爲備棺盤柩之費王船修理費两人公派爾两項總共應出銀一百圓先置買好棺一具將屍換殮候屍屬到來再行定奪王蔡均各遵斷而退大令飭差傳地保將向厝壇之屍棺移送湖南會館換一好棺以待屍屬領回故里訪查得太湖水師營管帶張遊戎南炳與死者有舊飭差持片邀請翌日到署面商○前者司徒承祖控費恪生收受售屋洋銀延不交屋翁明府訊斷之下令加司徒洋銀一百圓限十日内交屋前晚費投案遞禀訴稱小的奉大老爺限十日内交屋現巳逾期房客朱忠全不肯遷讓小的恐違限遭累故此投案聲明明府以朱係本署書辦飭差傳案問爲何佔屋不遷禀稱書辦之母年巳九旬前年六月二十日逝世靈懛設在屋内巳向費情商俟六月二十日三年期滿然後撤去現蒙傳案求恩准限以全書辦孝思明府曰費因延不交屋以致司徒控案前經本委限十日爲期今費巳遵斷爾豈可從中掯阻耶朱堅求寛限明府怒曰限爾本月杪遷讓否則收押朱稱可否限至四月初十日明府准之 
[英界公堂瑣案]  
　　履泰洋行控穗泰洋貨號與增大洋貨號合定粗布一千包尙餘五百包延不提出昨晨會同中西官覆訊穗泰號主孫倫　所延律師小威金生倩舌人申稱履泰帳上巳將穗泰增大二家劃開如謂增大之貨巳出穗泰之貨未出則穗泰所付出貨銀两之廢票　巳檢著當日經手出貨之湘記亦可邀來作証且别家亦有二家合定之貨一家未出而逃並無令合定者代出之事言巳呈出協隆洋行定貨之西文憑據通剌據情與薩副領事互商謂别家之事不可作准惟湘記旣巳經手一切卽可至履泰洋行商辦一切如商之不妥可於下禮拜一聲請覆訊原被深以爲然遂遵諭而退○包探沈金隆稟稱史阿六雇坐沈阿炳東洋車並載東洋參十餘斤被沈竊取一斤倩曹又榮售去得錢分用經小的緝獲吊到原贓是以解請訊辦史訴稱小的在南市某藥行當出店昨日送貨至某處雇坐沈車不料竟被竊去洋參一斤今幸查獲求卽給領沈供稱洋參係史自巳遺失小的因貪小利未曾送至棧房曹供稱沈倩小的代伊銷售並不知是竊贓通剌先據情商諸蕯副領事然後判令將沈管押一禮拜贓給還失主○包探沈金陵解攫取婦女頭上銀押髮簪之周阿寳請訊通剌判令枷號三日發犯事處示衆　百五十六號華捕禀稱昨晚小的巡路時見醉漢孫柳生王大章陸春來裴張寳扭住東洋車夫史小毛攢毆並將車擊壞意欲拘回管押亦　扭毆以致撕破凉帽並失銅殻對時表及號呌幸有他捕到來帮同拘獲史供稱小的被孫等將車上葉子板擊　約需修費一圓孫等同供稱小的等實因飲酒過醉以致肇事然並不敢與捕爲難通剌判罰孫王陸裴各洋銀半圓以半元賠償史修車費餘賠巡捕失物○包控江阿三禀稱日前徐文漁米店内失去洋銀疑執事人朱培秋所竊老爺飭小的往查並無實據旣而徐言卽非朱竊然朱旣執事終不能置身事外朱遂央薦保人出爲料理通剌著將朱交的實人保出赶緊料理○包探何瑞福禀稱馬夫顧阿慶拉韁不愼以致撞傷陸張氏及甘福亭王袁氏之東洋車陸張氏現在仁濟醫院醫傷據言傷勢沈重須閱一月方可告痊甘等之車仍需修費十圓今特解案請訊甘及王袁氏投案申訴前情顧供稱小的在某洋人處當執鞭之役實因韁繩由斷以致肇此禍端陸張氏倘有不測小的自願抵償所有修費洋銀求爲酌斷通剌判令先將撞壞之幸料理然後候陸張氏傷痊再核○包探何瑞福解到某梨園淨脚何安福至案禀稱昨夜何與管衣箱人陳德芝口角突持演劇所用之木刀毆傷陳頭額現陳在仁濟醫院醫治其傷約十日可痊何旣拘入捕房存洋銀三十圓爲質通刺著交人保出候陳傷痊再訊○小孩周桂林沿途啼哭經包探孔阿才送至公堂周稱年十歲家在嘉興城内西安橋上有老母近被一和尙誘拐來申和尙忽不知何往通刺諭令暫行看管候家屬來領 
[法界捕房紀事]  
　　前晚三點鐘後積竊某甲潛入老北門外大街天祿齋肉店圖竊店夥聞知大呼捉賊甲圖遁逸經夥拘八捕房捕頭令押候解送公堂訊辦○小竊某乙竊得鉛絲二盤携之而走巡街捕見之上前盤詰乙稱竊自新開河畔協太行遂將人贓帶至捕房管押捕頭　傳失主認明無誤著將乙押候解訊○扒竊某丙在三角地竊得某鄉人袋中錢四百文經鄉人拿獲扭送捕房捕頭令押候解送公堂懲辦○山東孩子某丁年纔十歲前遭災歉由善士帶來滬上留養城内果育堂旋由東馬橋人藩某領回擬撫作螟蛉子前日下午私自逃出迷失路途好事者送至捕房昨晨由克捕頭問悉緣由遣包探送回其家收管○某戊不知何許人昨晨投捕房報稱僑居英租界某客棧失去皮衣二件知爲巳庚二人所竊質於某質鋪現將巳庚扭獲送請吊贓捕頭遣包探帶至質鋪查吊質鋪夥稱付質時四人同來戊亦在内包探因將一干人帶回據情禀覆捕頭見情有可疑令將戊巳庚一併管押 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
