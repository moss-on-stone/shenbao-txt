# 1892 - 286 - 4907003

 

Page 1

 
 
[勸募山左汴梁急振啓] [  申報館恊振所同人拜手]  
　　前者順直洪水洚洞爲災猝不及防以致生靈塗炭敝恊振所已印成捐册附報分呈樂善諸君兹又屢接山東河南急電告災咸稱河水決隄平地化爲澤國小民顛沛更甚於前噫胡天之不佑斯民至於此極耶所望諸君子之接到　所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[論僞藥之害人]  
　　余去年患咳嗆痰出不爽購取參貝陳皮服之多全以烏梅爲之酸斂殊甚初服未嘗不少效久之嗆愈甚乃託接元堂何雲裳宗兄定製一料計數月而後成服之喇遂止今秋又發復取而食之忽不見效醫者曰去年所患者爲燥痰故宜用川貝今年所患在濕痰川貝非所宜也當用宋製半夏方足以制濕痰然近來之冐爲宋製者多不得其法半夏有毒如其製不得法則無益而有損矣適同德堂主人孫君鏡湖由漢口回滬來問余疾因託爲定製鏡湖云現在所售者亦佳請先嘗之昨日試服未知其效騐何如因思藥鋪中售藥所以關乎人之性命卽有小病不關乎生死然病者無不欲其速愈服藥而無效則可恨之極矣聞之故老云有鄉間某藥店藥不盡備一日有購麻黄者無以應之因剪蓆草以代不日又來購盖以服之無汗故再服也仍以蓆草付之因念彼旣常來購此物則必係繁品乃稍進些須以備又次日病家仍來購藥照原方而麻黄加重乃取真者與之一服而汗出不止立卽斃命病家歸咎於醫者醫者乃騐視數次藥渣始知弊在藥鋪大興問罪之師藥鋪因急逃閉此説也不知其爲真有是事與否然藥店中之售僞藥者則固不能必其無也切取飲片之時凡補藥之頭尾理在一處其表藥之頭尾亦理在一處旣而炒之研之和之丸之凡屬　者統歸補類凡屬表者統歸表類異其名不異其實此等事小藥鋪中往往有之大藥鋪則或不至於此而貴重之藥貪僅宣而進賤貨因以受人之欺者卽用以欺人若此者亦不免焉而其尤可異者則以硫磺薫藥而使之美觀此法西洋　用之最久一薫之後其色潔白光彩動人人爭購之而不知暗中之受害甚矣今則不但用以薫西洋參凡藥之變色者以硫磺薫之卽可復其舊觀或更加光澤焉此風各藥鋪中東夥或未必爲此其源則起於漢口漢口爲各處藥材總匯之所其屯積多者或一時未能售罄爲日旣久不無嶶變且或當舊貨已罄新貨未到之時黠者卽將此種黴變之貨用硫磺薰之使之色澤鮮明充作新貨銷售於人四川出藥最多亦常有此弊病在彼以爲隨機應變善爲經營而不知購之者輾轉分售其害人正不知凡幾也夫硫磺大熱有毒能化五金等物是以醫者不輕用之若用以薫樂其毒甚於砒鴆寒藥則薰之反熱熱藥則薰之加毒以致治療無功急救不效輕病轉重重病立斃而彼爲此者則旣無殺人之名又擅無窮之利其用心爲何如哉聞用硫磺薰樂雖遇霉天而不朽可知硫性之燥烈異常雖經久而蠧蛀無憂可知硫性之極毒虫不敢近能令黴者色鮮敗者還原可知硫磺之爲物變幻不測以此等害人之物流毒天下東家不知則亦不免有失察之咎若知而故縱則其罪更不容於誅矣竊以爲此等害人之事官憲若有所聞當出示嚴禁有犯必懲然欲禁之苦於無可稽查無從徵騐但思人之欲善誰不如我以害人之事利已縱或官法能逃陰讉恐必不免則何勿同行之中齊心查禁諺云官禁不如私禁倘能同行齊心互相察騐一律禁止則所保全者不少而其功德正不止小補而已矣又聞各善堂之修合藥物者往往有貪便宜而取賤價者夫善堂所施送之藥大都痧氣等丸所以救急症不可以須臾緩者也若藥物不佳則服之必至無效而貪賤價者必無佳貨此又必然之勢也是則又全賴乎主持其事者秉心以正律已以公存救人之心而深防害人之患則庶乎實惠及人也夫以僞亂真本爲王法所不容以德爲怨又豈善士所敢出無如人心不古防不勝防在上者雖百計防閑而在下者或多方舞弊而卒之害人之禍見而人神之怨惡皆叢於主持之人其責無旁貸焉竊願爲箇中人大聲疾呼使之有所覺悟有則改之無則加勉此則區區之心而已矣 
[本館接奉電音]  
　　昨由京友電傳上諭三道敬謹譯登○八月二十七日奉上諭前任長江水師提督李成謀忠勇性成勳勞卓著由水師將校歴隨曾國藩胡林翼楊岳斌轉戰湖南湖北江西安徽江蘇等省克復城隘所向有功迭蒙先朝恩遇賞給勇號黄馬褂摧授提督調補長江水師提督威惠兼施馭軍有法江南賴以乂安前年慶典恩施賞加太子少保銜涖任十有餘年整頓營伍實力操防克勤厥職本年夏間因傷病與發准子開缺方冀調理就痊重資倚任遽聞溘逝軫惜殊深著照提督例賜卹加恩予謚並戕戰功事蹟宣付國史館立傳其原籍及立功省分准其建立專祠伊子知府銜江蘇候補同知李傳新著俟服闋後以知府用以示篤念盡臣至意欽此同日奉旨杭州織造仍著英瑞接管欽此同日奉旨江南織造仍著文煦接管欽此 
[郵船失事續譯]  
　　英公司博卡喇輪船失事昨已列入報章至晚公司中接電報云博卡喇輪船失事後實只救起二十三人内有香港彈子會中人二名一爲盧生一爲麥亨閲時接續電云刻又救起二人有屍首許多已撈置岸上按此船由滬至港不應繞道澎湖想因浪湧風狂不能自主之故及抵澎湖觸於海島水從破處灌入潑滅爐中之火以致沈入波心一時遠近聞之無不中心慘憫英公司各船上一得是信立卽下半旗志哀昨今兩日本爲西商賽船之期海關及各银行應於十二點鐘後停辦公事今聞此耗遂將賽船之舉暫停海關銀行因之照常作事至所失貨物銀兩曁船身價值總計爲數甚鉅俟香港英官審判後始得將數目詳登　 
[拿獲會匪]  
　　月前安徽緝獲會匪楊錦芝嚴鞫數堂供出渠魁許李三溷迹申江開設花烟館願作眼綫同往緝拿如得就禽尚乞將功抵罪承審各員禀請沈大中丞裁斷中丞札飭統領山字營朱小雲恊戎率同弁勇押解楊匪 
 
 

Page 2

 
 
前往緝捕恊戎奉札後卽乘差輪船東下果得拘獲解皖視其人年約四十餘口操揚州音身長而瘦面帶烟容嚴訊數堂異常狡展現尙嚴禁獄中也 
[江心遇救]  
　　本月二十五日清晨九點鐘時東南風大作有江北小船駛至招商局對面突逢巨浪以致覆入波心幸有義渡船衝風涉浪而來將入水者一一救起然船中所有已悉付東流矣以上係鎮江來信語 
[瘋人肇禍]  
　　湖北省垣某染坊所雇　人某甲年可二十餘節屆中秋經坊主婉言辭去甲枝棲頓失鬱鬱無聊異地飄流漸成瘋癲之疾時而呼天痛哭時而披髮狂歌垢面蓬頭幾類地獄中藥义變相十八日行至司門口某巷遇一鞔工突抽取擔上割皮刀逢人便砍甫經一刻卽刃傷一挑米者并砍及空手之四人本坊地保無可如何潛從背後用力抱住意欲捉將官裏去禀請鎖錮獄中甲卽反手一刀將地保鼻子削去地保痛極倒地血湧如泉甲又闖入對門某姓家盡情胡閙其家適有喜慶事正在肆筵設席甲高坐其上恣意飲啖將刀扔在座旁衆人遂併力擒拿送交江夏縣署收禁 
[入閩叢話]  
　　福州賭博之風日盛一日在官人役往往收受陋規是以官吏欲禁無從若輩益復明目張膽也兹有郭昌年等投禀督轅纍纍千百言譚文帥批其禀尾云賭博有關民害例禁綦嚴兹據禀南臺一帶地方賭塲甚多歷歷可數無論來禀者爲公爲私地方官何能置之不問南臺保甲局委員所司何事謂係在官人役得規包庇顯非無因仰福建按察使督飭府廳營縣曁南臺保甲局委員嚴革陋規確查該處如有賭塲立卽嚴拿匪徒務獲懲辦賭屋入官時屆秋成花會亦當竊發卽一併查禁拿辦統限半個月内將查辦情形詳覆察奪毋任疲延○省垣西門外全浙鄉祠舊有厝棺之所二百餘椽邇年愈積愈多竟厝至屍棺八百餘具總董朱姓見而惻然首捐若干金爲瘞埋之費一時好善君子樂贊其成現已購得墳地一區將擇日安葬矣○張笏臣爵廉訪豸冠嶽嶽威望尊嚴顧地痞之流依然跳刀拍張毫無顧忌書諸報續亦幾竹罄南山矣近日始訪知有棍徒若干十人在烏石山進香拜盟結會遂札飭地方官籖拿懲辦以免釀成禍○著名棍徒豆牙菜嫩者結黨成羣無惡不作去年因案囚諸縣獄今春始具保釋歸未幾卽溷跡賭塲中毆人索費事爲某大憲訪悉札飭南臺保甲局務獲嚴懲嫩早有所聞暫時躱避近知大憲禁令亦所難行遂死灰復燃蹤跡漸露至日前始經府縣差會同局勇拘拿送辦聞者快之○福州地棍以南臺大橋一帶爲最多城内則聚於文藻山驛裏城邊諸處前日保甲局差勇奉票至城邊街拘拿某棍扭至城内棍喚同類混名麻秋者稱戈拒捕將棍刦回差勇無可如何據情回禀官塲將棍所寓之棧立刻標封 
[登州海巿] 　　 
　　十二日雷雨交作間以冰雹大者如李烟臺迤西岡俞地方受災尤重禾菽之收刈較晚者悉受損傷行人張皇奔避舉步稍遲適爲雹所中頭額墳起呼痛之聲道路相聞李左車真惡作劇矣○某公館之使婢出外不歸遍黏招帖遣人尋訪至今尙無下落此婢年已及笄豈與所歡偕遁耶抑入拐匪之手耶○烟館爲藏垢納汚之藪夫人而知之而客棧容留過客亦難保無匪徒溷跡其間近經邑尊出示曉諭謂諸色人等認真盤查毋得容隐致干究辦是亦正本清源之意也○烟臺五方雜處加以游勇流民往來無定更易滋生事端道憲有鹽於此特頒示諭凡諸人之無力言旋者准其就近至福山縣巡檢司二處投報聽候資遞回籍從此壯士窮途不起飄零之歎富共銘大德於無旣矣○李觀察眷屬於十六日進署官弁兵丁迎接如禮○今秋蔬菜收成甚歉而山芋地瓜諸物則較往年肥碩成熟亦早種植之家皆得善價而沽園收芋栗未嘗貧烏巾先生三冬吃著不盡矣 
[小票害人]  
　　皖省近年以來小票盛行皆由各錢店照相館出售此輩神通廣大向信局購票每張計洋一元五角及出售可得洋二元一出一人已有盈餘可獲及開彩後兩日接到電報此輩會同查閲各家售票底簿或中頭二三彩卽將電報隐匿多方設計將此號騙出如騙不到手便將電報黏出挺身向得主道賀講定扣折或七折或八折不等若未中頭二三彩卽將電報隨到隨黏假書大彩名目布散謡言藉以聳人聽聞梓潼閣宏大興醬坊學徒鄭某徽州人也年甫十餘齡一日地錢二串向四牌樓福元錢店胡某購西九月分小票一連十條計自八百三十一號起至八百四十號止中頭彩及上下附彩共應得洋九百元胡某於十八日接到電報遂設計將鄭某誘至僻處告以爾得中一彩計洋六十元爾在外切勿張揚免惹一切是非鄭年幼無知得洋六十元已覺喜出望外胡某又央心腹人帶鄭至蕪湖游玩數日然後言旋其親戚見其囊槖充盈又買許多物件疑其來歷不明詰問再三始吐出實情遂於月之十二日邀集同鄉人開徽州會館與胡某理論堅不承認衆益忿然遂扭送會辦保甲局城守恊劉煥章恊戎處恊戎升座鞫訊以胡設計騙財情殊可恨喝責皮掌數十下交地保看管復將福元店標封聞者爲之一快翌日恊戎諭飭將胡釋回交徽州會館首事調處令胡出洋三百元其事始了 
[四明佚事]  
　　寍波來信云奉化人鄔吉三出外營生其妻沈氏與姑不和遂分居各爨氏性成淫蕩先與林士賢有私鄔知之因託其友李春陽爲之防範不料林李通同一氣狼狽爲奸事爲鄔聞投縣控告縣宰飭提林訊究迄今數月避匿無蹤鄔乃赴府上控府尊批示云查爾妻與林士賢通姦雖屬淫蕩無恥然若仍令與姑同居嚴其防閑則兩有忌憚或不致終爲姦佔乃不此之務反舍親就疏遠依李春陽爲庇不料李春陽卽與林士賢狼狽爲姦以致該民人妻物兩失拒虎進狼以暴易暴人雖不是已亦無謀欲尤人先尤已本應不准姑念姦佔有干法紀控縣飭提數月不到原差實屬疲玩仰奉化縣比差勒限嚴拿林士賢到案追出鄔沈氏並傳集被控人証訊明確情照例詳辦給領完聚毋稍違延○郡城某機坊有不速之客來自遠方坊主設饌欵之比晚客有事他往將所携洋銀數十圓寄存坊主處坊主置之錢櫃中親自鍵閉次日客事畢回坊索取坊主開櫃則櫃中空無所有連自已所存之十餘圓亦已不翼而飛細度情形似非外人行竊而坊中工匠皆誠實可靠之人幸客素知坊主誠篤不急追索不然恐難免涉訟公庭矣○二十日有鄉婦手携手巾包内藏舊銀飾數種約值錢三四千文至郡城某銀樓兌取新首飾選擇再四手巾包忽失去無蹤婦計無所施放聲大哭旋有好行其德者憐其困苦給以銀蚨三翼婦始叩頭稱謝而歸 
[國士橋題柱]  
　　清江訪事人云今歲自夏徂秋雖蝗蝻遍於四境而農人竭力捕撲尙未嚙損出禾清河縣翁邑尊以　蜡神有功於人特召名優在廟中演戲以伸謝悃○某日之晚七點鐘時紀家樓大街德興鞋出後房失火焚去草屋及樓屋共六椽當火熾時道憲命駕親臨督率各龍夫踴躍灌救○某大令倡捐欵項購辦洋龍一架設局大魚巿口以備不虞亦善政也○特子良大令赴都引見甫抵楊莊其夫人忽染沈疴遂折回淮郡調理旣而大令亦抱採薪之憂想又將息幾時然後就道也○今秋吉貝收成歉薄巿價因之甚昻每斤需錢二百一十文 
[示禁地棍]  
　　欽加鹽運司銜卽補道特授温州府正堂德爲出示嚴禁呈照得爲政務在愛民安良必先除暴温郡乃五方雜處良莠不齊多有無賴棍徒三五成羣結黨横行倚强欺弱或因口角細故呈兇勒人甚有平空生事欺壓善良被害者往往敢怒而不敢言忍不與較遂致若輩兇惡肆擾毫無忌憚言之實堪痛恨本府出示並將訪出地棍姓名札縣訪拿一面由府派差恊拿到案懲辦恐日久玩生若輩復萌故智在外街巿城鄉擾累吾民准其被害之家告發或訪聞立提到案儘法究治决不寛恕本府愛民如子視惡如仇但願爾等皆爲善良倘實惡不悛立子究辦本府言出法隨其各凛遵切切毋違 
 
 

Page 3

 
 
[廣州試事紀餘]  
　　徐花農文宗取録各屬一等生員覆試時有南海縣李姓順德縣楊姓不知緣何事故臨點不到册上亦未預期簽出文宗以其玩忽立卽降爲三等末名旣肅功令復儆效尤并諭此後新進各童如有簪花不到者一概照例扣除各宜懍之慎毋自悮○新寍於前數歲臨塲時多有人高舉捉槍燈籠手携鐵錐一柄一遇槍手羣起鑽之每有挾嫌報復假此以濟其私者被鑽者遍體血流不敢與較寡不敵衆勢使然也本年考試此風更甚於前說者謂邑紳宜亟將下情上逹請宗師示禁於點名時倘有藉端滋事者卽行嚴拿究辦庶奸宄之徒不得施其技倆乎 
[甌江秋眺]  
　　新授瑞安縣蘇運卿大令錦霞於十九日乘海昌輪船抵甌擇於二十四日起瑞履新○平陽縣丞耿二尹因患時症於十八日卯刻出缺至委何人接任尚未奉到明文也○署瑞安縣劉貽越大令亹到任纔數月頗有政聲現因新任蘇大令鳬舄遥臨劉大令卽於二十四日交卸○温州鎮周靜山鎮軍以九月朔係會哨之期預於二十二日親詣道轅與趙展如觀察會商一切定於二十五六日出洋會哨○温郡試期伊邇由德峻臣太守派支應委員候理考棚在月臺下砌大火罏兩隻形同丹竈以備將搜出石印書藉付之一炬陳宗師搜檢之嚴於此可見○陳六舟宗師於初三日按臨台郡約計月杪竣事卽當按試温郡現已出示定於九月初一日取齊各生童之磨厲以須者可以及鋒而試矣○十二日二更後温郡揚名坊失慎其地與右營遊府衙署相距不遠幸爲時尙早人手衆多得以卽時撲滅僅焚去民房兩楹○近奉陳宗師來文飭令各學宣講聖諭廣訓鄭嘯雲廣文於每月朔望親往上河鄉暘㠗地方督同紳士敬謹宣講村民圍而聽者甚衆大有欣動之意風俗當不難丕變也○永嘉縣邵補堂明府於十八晚輕輿减從帶同刑仵往柟溪山底騐屍至二十一日午刻回衙聞死者經前任張大令相騐將棺發封尙未釘蓋近有猜花會人將骷髏盜去秤點花會因而啓釁李甲與潘乙屢次械鬥連斃五命未知邵大令如何辦理也○永嘉十五都婁橋地方有某甲者年近六旬終日以食牛爲事十七日偶將已牛與他人互易因見牛繩過長挽而結之不意頓觸一元公之怒狂吼一聲遽刺以角將甲陰囊觸破鮮血斕斑經他人舁以回家方謂命在須臾勢難施救詎料甲竟安然無恙而甲妻某氏見夫歸來忽昏暈在地延至十八丑時竟爾一命嗚呼傷者不死而死者不傷天下事固有出人意外者耶 
[熬油受驚]  
　　前日下午英租界三馬路美仁里斜對門怡園糕纒店夥某甲因熬油火力太猛以致鍋火直冐炎炎上熾甲頭面受傷驚懼無措旋經同店人設法撲滅並爲甲療治火傷然當倉猝時店中及諸隣人已受驚不淺矣 
[火警餘聞]  
　　昨報紀南巿增祥碼頭丁順發麻繩店失慎等情前日據十六鋪地甲裘鎮將火首丁順發主丁仁生解至上海縣請訊晚間由黄愛棠大令升堂研訊丁仁生供稱開設丁順發麻繩店已歴多年昨晚火起時小的等均已睡熟或云此火係起於金姓粥店叩求明察大令謂現在查明衆口一詞均謂爾店起火以致累及他人雖非出於有心然疏忽之咎實有難辭喝令拖下笞責一千板丁伏地苦求大令著改爲枷號發火塲示衆又聞昨日亭午時該處被災之順豐押店雇人在火塲掘取洋錢旋得洋二百元錢十餘千各夥正在檢點忽來乞丐數十人一擁而上將洋錢搶去四散奔逃店夥無可如何惟躑足長嘆而已 
[滬濵瑣語]  
　　滬城南門内曹姓家聘浦左袁姓之女爲媳鼓樂喧闐彩輿就道及過浦而返迎娶者均已登岸惟挑箱之傭人某甲舉步稍遲失足落浦甲大呼救命衆人驚駭異常幸離岸甚近水尙不深得將甲設法救起然已拖泥帶水矣○邑廟左近某姓家生子女各一其子年七歲女僅四齡前日亭午時在門前遊玩轉瞬已失所在孩父某甲四處招尋蹤跡杳然當兩孩嬉戲時卽爲拐匪所誘隨之而去出西門將至日暉港忽有小車夫某乙經過見甲形迹可疑諒係誘拐而來乙上前攔阻謂該匪曰此兩孩係我親戚之子何以遽入爾手莫非誘拐乎該匪悮以爲真棄孩飛遁乙亦不窮追卽將兩孩載於車上至西門外保甲局訴明前情請傳失孩之家具領甲聞此消息奔至局中認明兩孩果是子女局員朱明府准甲具領甲出洋銀一元給乙爲酬勞之資遂得骨肉完聚云○本邑人某甲向係出外營生家有一子乏人撫養遂寄與南巿太平弄姨母某氏家前日甲子忽然失去該氏遣人尋訪未得蹤跡恐無以對甲屢欲自尋短見幸經家人覺察迭次解救得保無恙該孩想亦入匪人之手矣 
[縣案彚録]  
　　本邑西南鄉龍華鎮相近小木橋地方有鄉人張某傭於該處張公和家月得工資若干已歴多年前日主人飭張挑送銀洋若干元至某店交代回時帶有低洋五十餘元欲向主人掉換及行至中途忽有某甲等十餘人不知因何仇隙將張扭住不由分説呼喝一聲拳如雨下張初尙大聲呼救繼而一息奄奄甲等見勢不佳意欲乘間逸去被張之族人聞信馳至扭獲三人知照地保到來遂於昨日午後將張及甲等一併解至上海縣請辦○前日有張周氏倩人舁子張雲山投上海縣控稱兒子遭陳紹梅等行凶毆傷求請騐究晚間由黄愛棠大令升堂研訊張周氏供稱係本邑人家住廿二保廿六圖高橋地方兒子向以耕種爲生日前有某姓聘定某鄉人之女爲室因迎娶無力欲作搶親之舉兒子告以迎娶爲是不必搶親某姓不允往搶不遂旋有陳紹梅陳宜先等以兒子漏洩風聲以致避匿不問情由兩陳爲首將兒子毆打並用刺刀戳傷手臂等處是以來案叩求伸寃大令得供飭仵檢騐旋據仵作禀稱騐得張雲山頭額手臂等處受傷屬實大令卽著回去自行醫傷聽候提究訊辦○萬生水烟店拘獲小竊王小弟擅用私刑送往保甲局由局轉送至縣已見昨報前晚黄大令升堂提訊先據華元芳供稱在萬生烟店爲經事該竊於前晚混入店中欲竊物件卽被出店拘獲正在爭扭出店悮傷該竊並未私刑巿打求請鑒察王供稱係川沙人向來案分初次犯竊前晚小的入該店之門卽遭出店二十餘人將小的綑縳毆打並被砍傷求恩明鑒大令謂華曰王來竊物被爾占拘獲理應送縣究辦不應擅用私刑况王身受傷痕日後如有不測亦應擬抵華唯唯大令判將王發堂醫治 
[英界公堂瑣案]  
　　吴慶堂訴稱由張桂春邀往洋東處爲替工嗣因洋東將張停歇將小的生意蟬聯張因此懷恨邀同伊友林洪奎向小的勒索洋銀爲此報捕送究張桂春供小的向在洋人處爲侍者因有事故囑吴慶堂庖代不料吴將生意奪去故與理論不敢索詐林洪奎供興張桂春爲友張與吴慶堂在茶館口角小的爲之解勸不敢帮同訛詐蔡太守以釁起細微毋庸纒訟著張桂春等具嗣後不再與吴慶堂尋釁切結聞釋○葉順生訴稱開設酒店昨有扛棒夫莊世逹人店飲酒嫌菜太少致相口角經人勸散後又糾人蜂擁而來將小的扭至小弄中毆擊是以鳴捕拘案莊世逹供飲酒口角不敢行兇裘善年供莊世逹壚頭覔醉細故忿爭小的但爲解勸不敢助同滋事許阿德稱在酒店中見莊世逹將店主葉順生毆擊上前解勸莊不依反將小的毆擊一百五十三號華捕禀稱其時小的落班經過酒店門口見莊將店主毆擊小的喝阻伊竟遷怒將小的毆擊遂招上班巡捕帮同將莊等拘獲送案蔡太守謂莊世逹裘善年酗酒兹事應子懲責判莊世逹管押十四日裘善年管押七日分别示儆○包探唐寳榮禀稱葛補奎前曾犯竊遞回原籍今又來滬在金元慶家行竊棉被一條查獲人贓送案金元慶投案請領贓物葛補奎供稱淮安府人前因犯事遞籍因家中貧苦異常不能度日故復來滬尋友托尋生理所謀不遂飢寒交迫不得已而犯竊察太守以葛補奎前曾犯竊遞籍瞻敢復來滬上仍蹈前轍殊堪痛限判笞二百板押候備文遞籍贓給失主領去○包探江阿三禀稱有談阿莫扭王銀華至捕房聲稱被王兠收客帳及將王銀華解案傳談阿莫不到王銀華供稱在談阿莫處爲夥所有客帳並未兠收吞用蔡太守謂談阿莫旣不到案無從質 
 
 

Page 4

 
 
訊卽將王銀華開釋 
[法界公堂瑣案]  
　　前日黎明時捕房查得徐林等多人開塲聚賭捕頭立飭探捕前往將徐林陵祺卿陳立明周新銀等四人並賭具一併拘獲送入捕房昨晨解送公堂葛同轉與代理捕頭謝爾諾會訊徐林等供稱小的向在輪船上營生因友人興高采烈邀至彼處聚賭不知租界規炬是以悮犯求從寛宥此後不再違犯同轉念徐林等初次犯賭判四人各罰洋銀二元所有查出小洋錢等一併充公賭具銷毁○包探郁庭湘禀稱陳瑞福手携小銀鐲一副於黎明時在押店門前守候開門情似竊來拘案請究陳供稱小的家住浦東横沔地方此次來滬至彩視街找尋堂兄陳潤泉所有銀鐲等物係由小妹妹處取來作爲謀生之資及抵滬爲時過晚押鋪皆已閉門故在門前守候同轉問爾兄陳潤泉現作何事供稱在治下開設陳富記蛋行同轉著包探將陳帶往蛋行查問明白再行禀覆○陳高氏將教中人沈潘氏之女翠英押在花烟館經教中神甫查知函請法公堂將女孩領回並請究辦等情已列前報昨晨捕房將在案之陸殷氏金姐陳高氏金阿和蔣金寳費雲山熊德中及原告沈潘氏等一併解案請核同轉向各人逐一硑訊據陳高氏供爯沈潘氏之女翠英伊自托小婦人領出先送入金阿和所開烟館中爲大姐繼因其母願將女兒作皮肉生涯欲向阿和借洋廿元阿和一時無洋給付又轉送至金姐所開花烟館内其母曾收去洋銀四十元蔣金寳供稱翠英第三次掉往陸應氏花烟館内由小的與費雲山等作中費供稱小的在家貧苦故作中人欲得些須微利藉以餬口金阿和供稱此女至小的處作大姐並不令其爲娼問爾開何店雇用大姐供稱小的實開花烟館同轉謂阿和曰爾等買良爲娼諒非一次供稱小的不敢以良作賤同轉謂若無爾輩作不下賤生涯良家女子安能墮入火坑中謂金姐曰爾雖翠英身價洋四十元如數交案但此女在爾處首先接客實有應得之咎未便輕釋又謂原告沈潘氏曰爾控女孩被陳高氏引誘賣娼今據陳高氏供明爾亦收受帶擋洋四十元豈能含糊了事著押候交還帶擋洋銀蟻媒陳高氏押候鞭責竹稍三百下張金寳費雲山爲烟妓作中與蟻媒無異判各責三百板金阿和旣開花烟館不應用良家女爲大姐判掌責一百下陸殷氏金姐押候再核沈藩氏亦有應得之咎判掌責二百下以儆將來○花烟館鴇婦包劉氏訴稱被素不認識之湖北人熊德中偕同鄉人黄仁卿貿貿然來熊稱失去銀兩被黄所竊據黄稱此銀存在小婦人處欲來認取當經烟妓設詞推絶今又被誣求請訊究熊德中供稱小的由鄉間帶碎銀三包共計重二十六兩八錢四分並現洋三十二元與同鄉人黄仁卿來滬借住小東門外客棧中欲買貨物及需用時向取洋銀已不翼而飛小的情急向黄追究據云寄在某花烟館内故向查問黄仁卿供稱銀確寄在小東門横街花烟館並非包劉氏家同轉著包探王榮培查明再行核奪○泰昌棧主張紹裘具控兒子增壽被流妓尹錢氏等搶去金鑲籘鐲一案昨經捕房將尹錢氏並姘夫尹餐叔等解案請究同轉謂尹錢氏曰旣已嫁人不應串同姘夫搶狎客之物想爾二人串作此等事已非一次判將尹錢氏押候鞭背三百下尹餐叔掌責二百下押候交保○積竊劉玉山經法包探拘獲吊贓昨又轉解公堂　有當質鋪並小押店二十五家投案請追押本旋有華錦記林裕隆等家到案請領贓物並稱有鈔票洋六十元務求追究同轉謂現由某花烟館繳該竊存洋三十元並吊到衣服數十件一併給領所有在竊賊身畔搜出之現洋七元當給各押當照數分派旋據恒德典當夥禀稱典當非質押可比富本須請追還同轉謂租界中押當大小一律不必多瀆又謂林裕隆夥羅研卿曰爾誣控陳大生洋貨店行竊物件並拖累木匠諸多轇轕本應究問姑念失竊情真著領物退去該木匠與陳大生此後如有口角仍惟爾是問羅唯唯而退○　老長與羅瑞照宋玉堂等合開裕成昌　客行哄騙　貨一案屢列前報昨晨捕房將王老長羅瑞照朱玉堂陸寳堂等四人解案旋據蔣同和鞋鋪李裕豐　店等十餘家投案禀追當據包探王榮培禀稱小的奉諭後曾將王老長及羅朱陸等帶出憑原告等當面結算帳目朱羅兩人向原告一再央懇今各原告及押當店均允照帳八折償還惟目下朱羅二人空無所有無從追還王老長雖有銀錢祗肯認賠三分之一同轉謂王老長有心狡玩著押交賠欵尙有長茂嫁妝鋪主屢傳不到著候出票往提○周趙氏訴稱丈夫在日向友人熊元合合成一會熊爲會總兼作司証六月二十日第二會被熊得會將洋收去其時丈夫已逝世熊陡萌惡意竟圖抵賴數月不付會洋現有散會　中炳石下氏鍾曹氏等來案求追同轉准詞飭提去後旋據包探郁庭湘禀稱奉諭往提熊元合到案熊妻兇横異常欲與我爲難同轉謂熊圖賴會洋瞻敢如此行兇判押交會洋再行核奪○應許氏偕親家母李陳氏及媳應李氏到案訴稱兒子長福向開錢店今春起被烟妓陳瑞寳誘入迷途流連忘返不顧家用求請提究同轉飭包探將該烟妓提到訊究供稱應長福已往鎮江小婦人不敢藏匿同轉謂此係爾知風縱逸著押交應長福到案再核○葉馬氏卽康馬氏去年因案發堂安置今圖該氏不願在堂求堂董函請葛同轉發落同轉以該氏旣喪所天又無親族准還堂擇良婚配 
[惠頒罰欵]  
　　昨奉英會審公廨蔡太守函撥公堂因案斷罰項下英洋三十元到堂囑爲留作敝堂留養六所㷀民經費仰見太守明燭敝堂經費支絀惠頒是欵曷勝感佩除將撥到英洋三十元遵收濟費備函鳴謝册報道憲外敬祈附登報章藉爲敝堂甇民代伸謝悃上海普育堂司事謹誌 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
