# 1902 - 213 - 4910525

 

Page 1

 
 
[續録直督袁宮保覆奏廣鉅匪亂緣由摺]  
　　且廣宗一案事之本末可得言也庚子之亂直境各屬教堂教民多被焚掠議和時經前督臣李鴻章分飭各邑就地分攤賠欵鉅者酌予津貼蓋以亂由民作藉此以示懲罰而儆效尤亦因以稍紓帑力此各屬分攤賠欵所由來也言者謂廣宗無習拳閙教巿果如其言當無賠欵而何以前署知縣王宇鈞與該處教士訂立合同以制錢一萬串議結焚掠教民及教堂公所等案然此項賠欵亦非盡捐之於民也王字鈞先由書院存欵及鹽當商號籌集四千串嗣復請撥官欵津貼銀二千兩所短者僅三千數百串耳較之各屬爲數已細並不至損民元氣乃該處民情强悍糾合成風已於上年三月五月間聚衆兩次王宇鈞無術了結九月魏祖德調署縣事議將放出倉榖收回變價作抵縣紳以爲不便復議按畝攤捐十月初十日各鄉紳入城會商獨景廷賓因該村地保被縣傳拘負氣不到竟於十二日傳帖集衆在城外五里許試騐槍砲聲稱閱邊哄動各村所有地丁捐欵均概不交納該處春夏間兩次聚衆尚在魏祖德到任之前景廷賓負氣糾合本非專爲攤捐只以抗捐爲名以售號召之計耳該逆之有心搆亂已可概見此皆臣未到任以前之事也臣抵任後迭據該縣一再告警請兵彈壓適因回鑾期近深慮滋蔓難圖有礙全局當飭地方文武官吏設法勸諭解散迨臣赴順德迎鑾訪聞魏祖德辦理不善立卽飭司撤任旋即叅革將所攤捐欵全行豁免另由公家撥给津貼原冀曲順輿情使安分之良民不至附從至景廷賓逞忿聚衆本有應得之罪如只撤叅有司置倡亂者於不問旣足長亂啓奸亦殊不成政體因飭該守令相機捕禁以儆效尤乃良民多已解散而該逆蓄志叵測怙惡不悛脅民出貲招聚匪黨然仍慮遽加以兵多有殘傷復迭飭正定鎭董履高大名道龎鴻書順德府如松等一再馳往反覆開導歷三閱月迄未就緒本年正月十八日如松復入村曉諭該逆匿不出見復由該鎭道等出示剴諭並派員紳百計諷勸力保其投誠免罪仍置若罔聞言者謂原其情罪加以曉諭早令解散豈知該官紳之舌敝脣焦如此而該逆之梗頑不化如彼耶於是聚黨愈衆勢益猖獗不得已而大名正定練軍移近東召村屯紥冀懾以兵威或可轉圜乃行經東村匪衆四出抄擊傷亡兵土多名新盛軍經過板臺村亦被匪阻截該將弁等義難退避因與交戰據營縣騐報斃匪不過百餘人言者謂慘殺三村未免駭人聽聞又謂波及西召村不知該村相距尚遠尤爲附會失實此役之後當經委派道員晏振恪知府梁丹銘携欵前往撫卹甫稍安帖而鉅鹿之事又見告矣殺害官弁兵丁戕斃教士洋人勢不得不派兵戡定以遏亂萌而杜口實然僅　一役專　匪巢而附近各村之竪旗助勢者皆置不問張寺並李村各役迎擊悍殷而同惡餘黨之戰敗逃竄者皆釋不追實未嘗窮兵黷武自四月十六以後南宮威廣一帶均無戰事言者謂四月底肅清之後又復慘殺多命實不知其何所見聞至各軍紀律迭經隨時派員察訪嗣復派道員張錫鑾馳往密查據稱新盛及大名正定各練軍習氣頗深聲名平常而新盛軍爲尤甚因先將新盛一軍概行裁撤其各練軍亦正擬依次整頓然如言者所稱各營肆意濫殺則殊查無實據使營員果有其事彼地方道府各官詎忍坐視各該委員又豈至人人扶徇默無一詞且亦未經被害之家控訴有案若遽以無案無據之事叅辦將弁恐士卒寒心日後遇有調遣將退缩觀望貽誤事機殊足以損礙軍政魏祖德雖派捐生事究係因公並未入已不得以贓私私律無餘罪可加董履高屢往開導解散弗避艱辛力求綏靖不知其搆讒何事叚瑞雲杨即指右軍充帶叚祺瑞東臺之役該統帶並未在塲僅只一役該統帶紀律嚴明遠近翕服各委員查覆之禀俱可覆按也候補知府阮某想即指阮貞元該員於去冬經善後局司道派往查案時臣琢到任並非由臣所委該員未嘗專主用剿亦向未統當文案差使言者引四咱閙糧一案似與謀反叛逆者情形迥不相同總之局外之吹求固不難捕風摭詞當局之經營不得不通盤籌畫臣每遇此等巨案必飭現任道府會同籌辦其不得已而用兵亦必多派委員明查暗訪使營員有所儆懼亂事粗定卽遴員解欵振濟並慎選牧令以善其後仍當懔遵 
諭旨督飭所屬各員加意撫綏勤求民瘼以仰副朝廷宵旰焦勞痌瘝在抱之至意惟臣德薄望輕玷辱高位旣不能感化部民使不弄兵於潢池復不能見孚朝列以致屢遭夫物議固應自請嚴譴徒以事曾涉及教案因慮臣一請　啓人誤會轉致難乎爲繼究應如何飭部核議之處出自聖裁謹恭摺據實覆陳不勝戰慄恐懼待罪之至伏乞皇太后皇上聖鑒謹奏奉硃批覽奏具悉該督辦事實心毋庸飭部核議仍著隨時勤恤民隱以副倚任欽此 
[本館接奉電音]  
　　昨日午前京師飛電傳來上諭五道敬謹譯登○七月初二日内閣抄奉上諭敬信現在出差所管正白旗蒙古都統著博迪蘇署理欽此同日奉上諭敬信現在出差吏部尚書著崇禮兼署欽此同日奉上諭岑春煊著迅卽來京陛見丁振鐸未到任以前山西巡撫著趙爾巽暫行護理欽此同日奉上諭奎俊著開缺四川總督著岑春煊署理李興銳著調署廣東巡撫江西巡撫著柯逢時護理欽此同日奉上諭前據御史徐德沅奏叅順天府府尹陳璧各欵當經諭令鹿傳霖確查兹據查明覆奏陳璧被叅各節或事出有因或查無實據卽著毋庸置議惟王進祿招摇索詐一案日久未結仍著順天府迅速秉公審辦毋任徇縱前東城副指揮丁惟忠雖無劣跡實據然旣招物議卽著撤去工藝局監工差使勒令出局另派妥員接辦至該御史原奏東道有稽查五城追比盜竊之責司坊官久不呈報著五城御史查照定例欽此 
[俄謀革命]  
　　日本報云俄國各處如卡路誇之夫如卡美利路司辣烏如撲路他滑近皆有不法之徒結爲革命黨或扮僧徒或裝丐子流布各邨落煽誘農民使之斬木揭竿濳謀叛亂俄廷深爲憂慮不知將何術以敉之 
[美减兵船]  
　　日本報云美國近欲將分泊亞細亞各處之兵艦逐漸减少以免鄰國猜疑刻已有主帥所駕之 
 
 

Page 2

 
 
旗艦一號及小兵船數艘召令駛回本國矣 
[調兵保路]  
　　日本報云英人旣向中國賃得威海衛卽招募華人訓練成軍名之曰支那第一聯隊兹忽抽調二百名馳赴天津窺其意護欲用以保衛鐵路也 
[學生肇禍]  
　　前晚得日本友人手函云邇有中國自備貲斧赴日留學之吳敬恒等數十人再三至使署騷擾不堪事緣本年某月諸生請中國駐日大臣蔡和甫星使頒給文憑入日本陸軍成城學校肆業星使告以爾等是何籍貫行止如何皆須備細稽查未便貿然保送歷數日適吳摯甫京卿來東游歷諸生向之籲求京卿遂謂星使曰學生中有九名僕所素悉願作保人幸毋過慮也星使乃諭令諸生出具五人連環保結然後備文照送日本叅謀本部未幾得叅謀本部覆函云頃接來文由在京貴國留學生章宗祥等保送江蘇浙江江西自備貲斧學生九人願人成城學校肄業因准向例進學學生均由貴大臣保送方准進校今據來文似稍與向例不符仍請貴大臣親行保送以符向例是爲至禱諸生聞之疑星使僞言欺飾且被京卿侮弄遂再三至使署向星使偪迫星使善言慰諭諄諄勸以慎毋褻國體而壞聲名而吳敬恒者向染歐美各國之風自恃青年血氣用事專提倡無政府之說時時慷慨悲歌至是邀集中國留學諸生於東歷七月二十九日晨聲言决計電達京師并飛檄各省總督堅求將星使撤回午後由學生十九名爲首號召多人奔赴使署口稱星使及京卿何故　我輩若暴民何故不肯送入校中肄業星使勸之不散京卿勸之亦不散適日本參謀本部官小林光太郎氏及外部繙譯官某氏因公在署會同勸之終不散星使不得已用德律風傳語麴町警察署署長村島氏急率同警部巡查十餘名直抵使署至則見有學生二十八人蟠踞一室餘均蜂擁門外乃先揮令門外者散歸旋婉語　十八人從容聽星使慰諭其時成城學校亦已聞信監督曾我氏遂偕一步兵少佐到來戒諸生速回一面由警察官將爲首滋閙之吳敬恒周家樹一名拘入麴町警察署自是兩日之夜諸學生多在使署前後左右往來窺伺迨晨九下二刻時始去巡查遂不敢懈弛直至三十一日之晚使署附近猶加意戒嚴蓋恐若輩有暴亂之舉動也翌日星使手書文告標示署前大旨謂諭本國學生知悉新到學生鈕瑗等九人本大臣於華歷六月二十日備文照送日本叅謀本部請准入成城學校肄業叅謀本部因諸學生等聯名環保尚未合格本大臣方徐圖轉圜不料二十九日未刻突有自稱吳敬恒者爲首率同學生二十餘人直入使署聲稱欲面見本大臣索送入成城學校時有日本叅謀本部官及外部繙譯官在座本大臣遂辭以無暇接見吳敬恒等二十餘人竟直入客座自恃人衆肆口謾駡勢頗洶洶本大臣囑署中隨員曉諭不聽外務部繙譯官小林光太郎君婉勸不聽吳摯甫京卿適至婉勸仍不聽本大世乃自出明告此事曲折并諭以此九人者本擬面商叅謀本部設法送入成城學校以副來意吳敬恒等始終不聽呼閙愈甚且偪勒本大臣保送保送不允務必力爭力爭不從務必辭職並須對伊等設誓方信本大臣因其過於無禮取閙斥之而出吳京卿二次又來正言訓飭開導再三吳敬恒等置若罔聞吳京卿乃忿甚登車而返旁觀忿怒咸謂非令警察逐之不可本大臣猶顧惜國體未允也伊等乃横臥踞坐狂駡沸騰直至子初三十分尚不止本大臣以吳敬恒等犯上無禮至於此極不得已電請警察官將吳敬恒孫揆均　名扶出使署後再查辦餘人雖同來均爲吳敬恒脅迫且有幼童在内本大臣憫其無知概置不問此本臣辦理此事之本末爲吳京卿小林君及合署内外人等所共見可與爾留學諸生明白宣告者也本大臣駐紥此邦職重外交原非專爲諸生留學一事而設然本大臣有照料留學生之責成留學生萬無要挾本大臣之情理今吳敬恒等謾駡使臣是無法紀也無法紀是無國家也狂悖至此豈能爲公論所容倘因此一二人之故壞我留學諸生聲名詎不可惜爲此通行布告我國留學生一體知悉爾諸生來此就學將蔚爲人才爲國家大用本大世愛惜如故撫慰如故爾諸生勿以吳敬恒等横行誤疑有良莠不分之事勉求實學毋信浮言毋豫外事是本大臣所厚望焉切切此諭 
[續録福建興化府玉太守仙游縣王大令會禀匪人抗捐肇事情形稿并上憲批詞]  
　　現柯道已抵郡城不日即可到仙卑府等擬將一切情形隨時禀商辦理庶幾遵循有歸以期迅速辦結仰紓憲厪除俟續獲首要各犯再行禀報外合將近日辦理情形會禀大人察核俯賜批示祇遵　爲公便又附禀一扣云敬附禀者此次匪徒焚搶捐局並紳董等家卑府等先後前赴履勘所有被害之家或一片灰燼百物蕩然或屋被拆毁無一完物或即未遭燒拆而屋瓦盡被擲地門窓器具搬至院中付諸一炬殘毁形跡不堪入目而局董舉人鄭元愷生員王播修及不與捐事之拔貢紀有堂教職吳人英等四家受禍尤烈各户何辜罹此慘毒卑職士駿詳查各家有應全座蓋造者有應分别修整者並細核各事主呈報被毁被搶各物清單核實估計約在十萬餘元現在各家非惟衣食無資而且居止無處情殊可憫查滋事已獲未獲各犯家資甚鉅者不少將來結案時除情罪較重應伸國法毋庸置議外其情罪輕而家資厚者似可責令攤欵償還受害之家庶無故被擾者不至因此失所而匪徒創鉅痛深各知儆戒自不敢動輒擾害善良卑府等擬將此節禀商柯道查核酌　是否有當理合附禀大人察核批示祇遵批此案該縣霞苑等村民輒敢糾同會匪恃衆滋擾實屬愍不畏法昨據柯道等電禀該匪聚衆數千抗官拒捕尤爲藐法已極現已咨商鍾提督添派營勇尅日馳往恊同剿捕該府等應卽督隊設法兜拿務將首要各犯悉獲懲辦倘敢負嵎抗拒准其格殺弗論并諭得力員紳前赴各村曉以利害散其脅從俾各村懾於　威毋再勾結爲非以免燎原難撲是爲至要至隨辦坐賈各捐亦應妥議章程次第舉辦以濟要需毋任藉端延宕另單所稱被害各家百物蕩然情殊可憫地方官果能獲犯追贓按例辦理卽足以伸國法而服人心若令各犯攤欵賠償從無如此辦法蓋滋事者多係無賴之輩富厚者多係安分之民倘以十萬餘元之失欵責令賠償必至捱村搜括按户追呼蠧役藉此株連劣紳從中染指良善遭其貽累婦孺不獲寍居一家之憾未終百家之怨已起禍機所伏後患何堪設想此皆不肖官吏假公營私之故智本部堂素所深知該府縣素著賢能何忍亦爲是言耶所請斷難照准仰臬司會同營務處轉飭遵照并移柯道查照此繳 
[啓事需官]  
　　漢口訪事友人云前者卾省督撫司道以迄府廳州縣各署所有稿案門丁擬卽概行斥去改用候補佐雜名之曰啓事官今已議定由督撫二憲札飭各屬尅日改絃更張若果遴委得人吾知闒冗無能招權納賄之弊從此或可革除矣 
[賢令防弊]  
　　蘇州訪事友人云元和縣金苕青大令目擊署中書吏所備公牘時有挖補貼補之處深恐其中不無弊竇傳諭一律革除並謂日後如敢違犯定予究懲是亦正本清源實事求是之道也 
[劇盜成禽]  
　　蘇州訪事人云五月下旬某夜無錫縣境某當鋪突來暴客若干人肆行刦掠事後查檢所失約值五六千金當經鋪主開單投縣報案時李紫璈大令甫經受篆聞報卽親臨踏勘迨回署嚴飭差捕限期跴緝翌日捕役某甲緝至太湖濱某處見一巨艇形跡可疑爰雇舟尾隨其後至六月二十三日駛至蘇州繫纜閶門外中有大漢七人一躍登岸偕至馬路旁某茶樓啜茗因卽飛報吳縣署請田春庭大令飭勇 
 
 

Page 3

 
 
掩捕七盜恃衆抵拒相持片刻擊毁茗具甚多嗣得禽獲在身畔及舟中搜出贓物解至吳縣署大令立卽升堂研詰七盜初猶設詞抵賴加以五木始各直承大令飭釘上脚鐐分别收禁候備文解往無錫歸案訊辦 
[入學定期]  
　　松江訪事友人云日前府尊余石蓀太守接奉江蘇提督學政李蔭墀大宗師札文著於七月初六日迎送新進儒童入學等因遵卽轉札各縣學遵照辦理蓋國家取士之典宜然也 
[漢皋火警]  
　　漢口訪事友人云六月二十七日天將破曉漢鎭玉皇閣左近某姓茅屋中不戒於火霎時紅光四射上燭雲霄經各水龍竭力救援始漸熄滅然已燬去左右鄰竹籬茅舍六十餘椽矣 
[越郡官塲紀事]  
　　紹興訪事友人云府尊熊再青太守現奉浙江藩憲誠果泉方伯調辦文闈内監試事宜不日將次赴省遺缺委趙漁衫太守惟崳暫爲代理太守本在越中督辦酒捐奉文後隨赴省禀謝現已回郡大約卽須涓吉履新矣○由上虞至餘姚一帶江塘前因紳董連墨軒修理不甚堅牢以致被水衝决今者上憲鑒於往事遂改歸官辦迭經喻庶三太守忠若虚明府領欵改築耗至十餘萬金刻已大工告成大憲特委候補府尹太守良來紹勘騐 
[卾省官塲紀事]  
　　漢口訪事人云署湖北武昌府知府梁集菴太守札委候補府向大令昌申赴通城候補縣盧大令紹植赴嘉魚賴大令汝驥赴大冶勘修監獄業已先後啓行矣○署　夏縣知縣陳介菴大令邇經藩憲瞿賡甫方伯詳請極峯奏補斯缺已於六月某日牌示轅門矣○候補通判書别駕鳳奉藩憲瞿賡甫方伯札委署理漢楊府通判定於六月二十六日履新○邇來卾中各處疫癘盛行愚民無知相率迎神賽會漢陽府知府余堯衢太守聞而惡之特於六月某日出示嚴禁是亦可謂知政體矣○署理漢口仁義司巡檢王者香少尹輿署理漢口禮智司巡檢許鑫齋少尹奉文對調定於六月二十六日接替○署荆門直隷州知州歐陽刺史定果已於六月十六日履新前署是缺之陳少石直刺卸篆後隨卽遄回省垣 
[荔灣選勝]  
　　廣州訪事人云粤垣各戲班每年認繳稅餉洋銀四千八百元邇者善後局憲某君曁南海縣裴大令以學堂經費難籌諭令每年加繳五千二百元合成一萬元均撥充南海縣小學堂經費并傳諭吉慶公所司事此後如班中子弟有被匪徒擄禁訛索情事准赴縣禀請究追蓋旣責其輸將自不能不加以保衛也○城西黄沙河坦前由盧商少屏禀奉大憲批准興築商埠當經呈繳地租銀一千二百餘兩嗣因彼處係各縣水道攸關又爲粤漢鐵路所需以致紳民紛紛控告兹奉督辦鐵路大臣盛杏蓀宮保咨請粤撫德靜帥飭盧商停築旋由南海縣裴大令會同委員禀奉督憲陶芷芳制軍轉咨宮保發給工銀藉償所失日前盧商遵照憲諭赴縣請領大令批示著俟奉發到日再行飭知赴領至該商前繳地租銀一千二百五十二兩當親赴農工商務局禀請給還○月前西江水勢陡漲梧州適當其衝波浪奔騰有如山立各船倉卒不及駛避致被激沈甚多溺斃者亦復不少連日上游一帶漂來木器縱横河面觸處皆然南順新等縣近水人家紛紛撈取新會天河鄉漂到大樹一株計重數萬斤亦異事也 
[三峽洪濤]  
　　宜昌訪事人云德國駐宜領事官某君於上月十二日蒞任迨十六日宜郡文武各員均至領事署拜會主賓酬酢歡洽逾恒○邇來江水大漲波濤洶湧觀者咸動魄驚心上月十八日午後忽有一划船載客渡江甫至中流遽爾傾覆迨他船飛速往救則已淹斃四人矣慘哉 
[上海官塲紀事]  
　　前日蘂珠書院决科之期適蘇松太兵備道袁海觀觀察别有要公委松海防同知劉乙笙司馬庖代○江蘇候補縣陳積先明府維善軕蘇來滬昨日午前命駕詣上海縣署拜會縣主汪瑶庭大令茗談良久而别 
[札飭保護]  
　　上月下旬某日兩江總督兼南洋通商大臣劉峴莊宮太保接外務部咨文内開美教士蘇美格携眷赴浙江山東廣東江蘇等省遊歷應飭各屬一體保護等因遵卽轉飭所經各省地方官遵照辦理並將入境出境日期隨時申報昨日上海縣主汪瑶庭大令已奉到憲札矣 
[上海縣署瑣案]  
　　靜安寺左近民人嚴永華扭控浦新初經購地畝延不交價等情前晚縣主汪瑶庭大令升堂研訊嚴供前者浦偕葛茂堂向小的同族六户購定田五畝五分有奇言明連一切費用每畝計洋銀一千二百元五月初三日繕立定據并出先收洋銀二千元之票當時　祇付三百元延至二十九日續付　百元命小的另立收到洋銀五百元之字據並未將前出之票交還屢次同催延不立契找價爲此扭案叩乞訊追浦供此地由某洋人托小的永遠承租兩次付去洋銀七百元今嚴祗認五百元故　立契成交叩求明鑒大令諭以所付定欵作爲六百元餘限半月内立契交清毋許再生枝節○穆湘瑶控伊叔廷玉霸阻售地前日大令升堂研訊湘瑶供家住大南門外父親在日以伯叔共有五人本宅不敷居住於同治初年出資購得附近楊姓空地啓建新宅旋因適有急需將新宅單契向潘姓抵銀六百兩迄今時閱三十年積欠利息甚多潘屢來催贖爰禀商母親會同胞弟將屋出售以償不意叔父廷玉串同堂弟湘璜出爲霸阻爲此扭案控陳求恩公斷廷玉供父親子香曾開公正花行購得楊姓地起造房屋一切費用均由行中開支今者弟兄五人雖已分居而此産尚未立據剖析胞姪湘瑶擅敢出售因之同族起與力爭潘姓一欵曾聞湘瑶言已向商安如能歸還洋銀六百元卽可了事故願先由五房分籌贖回單契然後連本宅售去得價公分尚求核斷湘瑶復稱新宅確係父親獨造何得作爲公産大令謂旣係兄弟同住其非私産可知著兩造邀集五房公同商議或專售新宅或與本宅併售照股公分俟議妥後禀復核奪 
[上海巡局紀事]  
　　前日羽士方月峯至南巿裘家弄許連州所開整容店中薙髮待詔汪仁桃悮將假髮失去一股方　理論許願爲修整並向負荆事已寢矣許弟忽口出惡言方聞之情不能甘扭許至二十三　鋪巡防局請究局員盛雨村　尹研訊之下斷令赶緊修整免子深求○前日綯工蔡金生蔡聚生被同業沈土林章鶴榮偪令向雇主索加工　扭住兇毆控經十六鋪巡防中局委員黄衡堂　尹提案研訊情由諭令地甲帶出妥爲理處 
[是乃仁術]  
　　義成洋貨號將學生屠錦榮膳金移助善舉交到洋廿五元沈世康善士求病速愈洋五十元留溪遂盦求室人張氏病速愈洋一百元又仙鎭焚疏求百病速愈人三户振洋七十元以至誠惻恒之忱救比户呻吟之苦仁施渥巿厚福將來謹代貧民用伸虔禱上海六馬路仁濟善堂董事嚴信厚楊廷杲朱佩珍陳作霖焦發昱施則敬劉芬等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒二十八年六月十九日京報全録]  
　　宮門抄諭旨均録前○浙江巡撫任奏爲遴員調補海疆要缺知縣摺○直隷總督袁奏爲續查吉林等省各捐局勸辦順直善後賑捐出力人員請奬摺○河南巡撫錫奏爲遴員升補同知摺○又奏爲裁撤運河道缺歸併兗沂道兼理片 
頭品頂戴浙江巡撫臣任道鎔跪奏爲調補海疆要缺知縣以資治理恭摺仰祈聖鑒事竊照准調平湖縣知縣金廷　因措置乖方不知檢朿經臣奏叅革職光緒二十七年十二月十六日奉旨後五日行文按照限减半計算扣至二十八年正月十九日接到部文之日作爲開缺日期所遺員缺係繁疲難沿海題調要缺例應在外楝員請補查定例浙江海疆嘉興府屬之平湖縣缺出令於通省内揀選調補又調補州縣以上官員必歷俸三年以上方准揀選題調又由内地要缺調海疆要缺者該員委非另有不合例事故卽行議准各等因兹平湖縣知縣缺臣督同藩臬兩司於通省現任人員内逐加遴選查有蕭山縣知縣李棻年四十四歲雲南昆明縣舉人光緒已丑科進士引見奉旨著以知縣即用欽此簽掣浙江十五年八月領照到省十九年二月丁父憂回籍服滿起復二十二年回省准補蕭山縣知縣二十四年三月初一日到任據布政使誠勳按察使湍多布以該員請調平湖縣海疆要缺知縣會詳前來臣查李棻才具明練辦事實心以之調補平湖縣海疆要缺知縣實堪勝任與例亦符如蒙俞允該員係現任知縣請調知縣銜缺相當毋庸送部引見任内並無承審案件及征解錢糧已起降調革職叅限之案雖有承緝盜案例關展叅惟缺係繁要缺人地實在相需自應切實陳明准予調補以資治理所遺蕭山縣知縣係繁疲難應調要缺容俟接准部覆另行揀員請補謹會同閩浙總督臣許應騤恭摺具陳伏乞皇太后皇上聖鑒勅部覈覆施行謹奏奉硃批吏部議奏欽此 
太子少保北洋大臣直隷總督臣袁世凱跪奏爲續查吉林等省各捐局勸辦順直善後賑捐出力人員照章酌擬奬叙開單具奏恭摺仰祈聖鑒事竊查順直地方自光緒二十六年拳匪肇亂慘罹兵禍一切善後撫卹需欵浩繁經前督臣李鴻章奏奉諭旨援照秦晉成案開辦善後實官賑捐一面遴派道府大員前赴各省設局勸辦並經奏明立案凡勸集實銀至六千兩以上准給内奬勸集實銀至三萬兩以上准予列入異常勞績給奬仍按六個月開單請奬一次以示鼓勵等因於二十七年六月二十六日奉硃批著照所請該部知道欽此查自是年二月開辦截至七月二十九日奉旨停捐實官經總局分别電致外省各局導限一律停止所有距京較近之奉天山東直隷三省捐護督臣周馥先行開單奏奬並陳明詎京較遠各省分局俟詳報到日另行核奏兹據順直善後振捐總局詳轉據吉林等省各捐局總辦局員截報收捐銀數計吉林勸集實銀四千餘萬兩江西勸集實銀三十六萬八千餘兩河南勸集實銀五十五萬五千餘兩金陵勸集實銀七十四萬餘兩上海勸集實銀二百餘萬兩淮揚勸集實銀三十萬八千餘兩清江浦周家口勸集實銀二十三萬四千餘兩均經解由總局兌收濟振並儲備善後要需所有各該局在事出力員紳援照成案核計銀數先將尤爲出力各員按照異常勞績開單咨由總局詳請奏奬前來臣查近年各省災侵迭見物力艱難重以捐例紛開勢成弩末順直兵燹之後百廢待舉幾於無可措手全賴在事員紳實力勸籌方足以集鉅欵　資撥濟各該員不分畛域勸導有方共集銀四百數十萬兩於幾輔深資補救其勞績誠不可泯自應查照定章核給奬叙查奏定章程各員勸集實銀至六千兩以上准給内奬三萬兩以上准予列入異常勞績給奬前次奉天山東直隷三省捐局勸捐出力各員經前護督臣周馥查照定章請奬業於上年十一月初二日奉旨著照所請該部知道欽此欽遵分行在案今吉林等省各捐局請奬異常尋常各員核與奏定准奬銀數有盈無絀且與請奬奏准之奉直山東各局事同一律自未便同勞異奬除出力稍次按照尋常勞績給奬各員應俟彚案另辦外謹將各該局勸捐尤爲出力各員按照異常勞績先行開具清單恭呈御覽抑懇天恩俯准照擬給奬以昭激勸其遠省各局外洋各埠仍俟詳報到日分案核奏理合恭摺具陳伏乞皇太后皇上聖鑒訓示謹奏奉硃批該部核議具奏單一件片二件併發欽此 
頭品頂戴新授熱河都統河南巡撫兼管河工事務奴才錫良跪奏爲升鋪要缺同知以裨地方恭摺仰祈聖鑒事竊照浙川廳撫民同知傅鍾沅修墓於光緒二十八年三月二十日接准部咨應以准咨之日爲開缺日期業歸三月分截缺造報在案查定例同知題調要缺應無論何項出缺或調或補准由該督撫酌量具題又州縣以上應升缺出應先將卓異引見回任候升之員先儘升用不准于摺内聲稱人地未宜以别項人員請升又保題各缺必以本任内歷俸三年以上方准揀選題升又題升知縣以上官員俱令送部引見又保題升用人員其任内承審承緝徵解錢糧已起降調革職叅限者概不准其請升如因缺係繁要爲地擇人者應令據實陳明吏部查無别項不合事故亦卽議准等語兹查浙川廳撫民同知兼南陽府屬水利鹽捕事務係繁難題補要缺界連楚陜山徑紛歧行旅絡繹最易藏奸廳屬荆子關一帶洋人游歷傳教時有民教交涉事件必須明慎幹練通達時務之員方足以資治理奴才與藩臬兩司在于通省候補現任正途及各項出身應補應升人員内逐加遴選非本缺繁要卽人地未宜惟查有卓異引見回任候升新野縣知縣錢繩祖年四十五歲浙江仁和縣監生遵例報捐京府通判加捐主事籖分刑部覆遵海防改捐知縣新班先選用並捐加一級光緒十三年五月籖掣河南甯陵縣知縣引見奉旨河南甯陵縣知縣員缺著錢繩祖補授欽此繳憑到省加捐同知銜是年十月到任十五年兩次恭逢恩詔加二級十六年丁母憂開缺回籍守制服滿在部就近起復呈請分發原省歸候補班補用十八年九月引見奉旨著照例發往欽此領照到省遵新海防例捐遇缺先補用免試用二十年二月題補新野縣知縣奉部覆准八月恭逢恩詔加一級由山東挀捐案内請奬花翎十二月二十四日到任試俸三年期滿照例請銷二十五年補行二十四年大計保薦卓異奉部覆准二十七年十月咨經行在吏部帶領引見奉旨著准其卓異加一級仍注册回任候升欽此領照呈繳回任該員在任年久與浙川廳壤地相連熟悉情形核計該員歷俸已滿任内並無承審案件承緝盜案徵解錢糧已起降調革職叅限處分雖題缺請升與例稍有未符但浙川廳同知員缺繁要自當爲地擇人等情據布政使延祉按察使覺羅鍾培會詳請奏前來奴才查該員才識優長辦事穩練以之升補浙川廳同知人地實在相需例得據實陳請合無仰懇天恩俯念員缺緊要准以新野縣知縣錢繩祖升補浙川廳撫民同知期于地方有裨如蒙俞允該員卓異曾經引見回任候升知縣請升同知毋庸再行送部引見　該員係初升人員任内一切因公處分例免核計除咨部外理合恭摺具陳伏乞皇太后皇上聖鑒訓示再所遺新野縣知縣選缺豫省現有應補人員俟接准部覆再行截缺請補合併陳明謹奏奉硃批吏部議奏欽此 
錫良片再河工積弊素深以運河爲尤甚若不拔本塞源不能廓除痼習所以奴才前奏請裁撤河督案内並請將山東運河道缺一併裁撤兗沂道就近兼管欽奉諭旨允准兹據兗沂道彭虞孫禀報本年五月十二日接管運河道事務當經批飭力革積弊另定新章認眞經　以塞利孔而重要工除咨部外理合附片陳明伏乞聖鑒謹奏奉硃批知道了欽此 
 
 

Page 11

 
 
[馬路工程局紀事]  
　　上月杪南巿萃豐弄口汪裕泰茶葉店被火時流氓謝掌華乘隙刦物被包探黄量海拘解馬路工　　總辦翁子文太守倩襄讞委員黄衡堂二尹研訊謝供小的受恒大元米行之雇搬取物件二尹傳　大元行中人質對並無其事乃命管押捕房旋又查得前年謝曾在浦江中開槍傷人此外尚犯案纍纍未便輕恕因於前日帶案復訊謝供小的患病未痊求恩赦宥二尹笑謂爾之不法本委早已深知　　尚思輕釋乎飭重笞二百板枷號一月發火塲示衆○前日豐記碼頭福康缸甏店夥馬二川在浦濱起貨偶將缸横置馬路中二十九號巡街　洪勝保向阻被毆後由别捕帮同拘獲解至捕房捕頭轉解馬路工程局總辦翁子文太守倩黄二尹研訊洪供行兇者住董家渡事與小的無干二尹遂勒限交出昨日復飭傳二十三鋪地甲錢德到案惡其袒庇行兇人喝令笞責錢甲再四苦求乃命赶緊協同探捕將兇手交案如延血比○包探黄量海拘獲形跡可疑之張雲亭押解工程局黄二尹研訊之下張供小的携蚊帳往親戚家並非竊來求鑒二尹命從寛開釋 
[英美租界公堂瑣案]  
　　包探李星福解已革五百八十六號巡捕高慶蘭至案禀稱前者三馬路被火後在馬夫小元子處搜出信源祥皮貨行中所失衣服詰知係高所存寄兹由小的一并拘請訊辦高供稱小的曾充巡捕當信源祥被火時小的在火塲彈壓小元子冒稱出店人闖然而入搶取衣包迨信源祥報失適小的落差偶至臥雲閣烟館見小元子在内因問爾係信源祥出店人何以又開烟館伊無詞以答小的因卽告知李探前往拘獲吊出原贓小元子卽徐德元供詞一味含混李探禀稱上的查押票上載明徐小元子名字贓亦在徐所開烟館中吊出况徐在天津時曾騙人錢財應請嚴辦讞員張柄樞司馬商之迪繙譯官判令將徐責五百板押捕房一年高開釋○包探張天林解張羅澄至案禀稱此人由英商申　館控其翻印館中所印二十四史中論贊故由小的解請究懲張俯首無詞司馬商之迪繙譯官著交差看管并飭具訴詞三扣分設英總領事署及本公堂與堂上會訊之繙譯官候下禮拜二復訊○包探竇如海解舟子王福金至案禀稱此人行竊某客所携洋銀一百四十元寄存綺園烟館值堂人張小弟處今由小的吊出一百元合前吊出之三十八元尚少二元請爲核王供稱洋銀二元已經小的用去叩求恩宥司馬判責五百板逐出租界洋銀給失主具領○包探金阿三解王文萬至案禀稱伊在華盛紡紗廠做工乘間行竊舊鐵數十塊人贓并獲合請訊懲王供稱鐵　河中撈得司馬判責五百板枷號一月發犯事地方示衆○包探陳雲忠解流氓王榮春至案禀稱此人糾黨至西新橋一帶攫取行人物件調戲婦女昨向汪梅氏調笑其夫汪廣泉向之申斥致被若輩毆傷氏亦失去銀簪洋銀等物故由小的拘請究懲司馬判責五百板枷號二月發犯事地方示衆○包探沈阿兵解邱阿林至案禀稱此人未領捐照私行貰酒并乘某洋人酒醉竊取銀表一枚兹由小的查出表上銀練解請究追邱堅不認竊司馬判罰洋銀五十元著先捐照始准賣酒至竊表一事判責三百板押捕房三月○包探陳雲忠解錢阿六至案禀稱伊行竊洪福園所曬皮比甲一件故由小的拘請訊追司馬判責三百板遞解回籍○包探沈阿炳解某姓家車夫沈阿大至案禀稱沈沿途攬客請即究懲司馬判枷號一月 
[法租界捕房瑣案]  
　　　昨日讞員杜枝園大令蒞捕房飭提增大渕行出店人潘隆生研詰潘供小的奉行中執事人之命持洋銀十六元往發電報偶不經心在途遺失並非有心吞没尚乞鑒原大令惡其刁狡喝令從重笞責潘大懼乃稱小的親串顧葉廷在南巿某藥店執業求派包探帶往向之借貸如數付還大令著押候訊核○流氓朱阿四糾同羽黨至新租界向吳順之訛詐不遂所欲拔刃戳傷胸背控經大令訊供著枷號一個月期滿責釋○流氓陸掌泉陸銀泉陸晉生陸阿香顧富慶唐桂祥在新擴租界中會盟結黨恣意爲非經包探拘獲在阿香身畔搜出刺刀一柄解由大令訊供著將阿香枷號一月期滿責釋掌泉等各責二百板從寛開釋○江西船户王益年偕船夥朱阿寳向雇主張鶴年勒索洋銀三十元控經大令訊供著荷校兩個月發馬頭示衆期滿責釋○船户謝福之竊取水烟二箱控經大令訊供著責二百板○偷兒王阿元袁阿寳王阿四王阿六均經包探解請大令訊供著將王阿元袁阿寳各枷半個月期滿責釋王阿四王阿六各責三百板免枷○五月某日漆工張生全李啓發何世標陳順全張全元聚衆滋閙由包探解請大令訊供判將張生全枷號兩個月李等各枷號一個月昨日張枷期已滿命提案開枷責五百板然後開釋 
[美租界捕房紀事]  
　　昨日午前甬人張阿松乘某號東洋車至虹口漢璧禮路因爭車值遽將車夫肆毆並擊破車篷適爲某號華捕所見一併拘入捕房捕頭令張償給小銀錢數枚不予深究○昨日亭午時無賴某甲在裏虹口某繅絲廠門前向某姓女郎調戲某號巡街捕見之拘入捕房捕頭令押乞丐牢半日以儆○昨晨跑灘賊宋阿仁混入公和祥碼頭貨棧中行竊舊鐵適爲閽人某甲所見連贓送入捕房捕頭令押候解送公堂禀請讞員張柄樞司馬訊辦 
[蘇省官報]  
　　六月二十二日知府莫枚禀知由楓橋查騐二蠶出運回署丹徒縣洪專丁來省禀謝奉委兼理鎭江衛守備事知縣徐景寅禀知聞訃丁父憂同知銜指分江蘇試用知縣方文寯安徽人由京引見領照來省禀到巡檢鄭金鏞高其琛均禀謝奉委文闈執事差花翎遊擊用儘先補用都司周家端禀謝奉委帮帶蘇防續備左營差二十三日通判徐敦業由上海出口捐局專專來省禀謝一年期滿照章留辦代理嘉定縣劉麟瑞禀辭赴　知縣　鳴鳳禀知到代辦軍裝局差縣丞許恩榮蔣光燾巡檢張恩瑞均禀謝奉委文闈執事差指分江蘇試用典史陸長賀浙江人由京驗看來省禀到二十四日代理昭文縣許　神禀銷軍裝局差卽辭赴任知縣戴運寅禀知由上海會訊義地回縣丞姚恭寅禀謝奉委正誼學堂稽查差李熊飛由上海回禀謝奉委文闈執事差巡檢詹本胡禀謝奉委文闈執事差直隷州用江蘇　用知縣都守仁於本月二十三日申特在通關坊公館病故 
[皖省官報]  
　　六月二十一日知縣沈保衡到由廣德州屬牙捐回楊學海知奉委　審局副辦府經張家棟知奉委金陵文闈差吏目徐兆麟由鳳陽關解餉來省二十二日卸辦羅昌河釐卡典史陳幹到卽用知縣鄧士芬知奉道憲委赴桐城訊案候補知府姚肇　知奉委辦籌議公所提調巡檢解崇輝知奉撫委大學堂算學敎習涇縣汪賛綸到二十三日浙江義紳候選知府蘇秉彝到浙江人卽用知縣鄧士芬辭赴桐城訊案候補布經廳藍蔚知奉委解文闈銀赴江甯縣丞陳雲瀚辭解水師　餉赴金陵二十四日浙江義神候選知府蘇秉彝辭卸辦馬頭釐卡府經王國賢到候補知府姚肇椿知　辦　議公所提調典史丁鈺知丁内艱二十五二十六日委　定埠厘卡直隷州朱傳笥到籤掣安徽議叙試用知縣萬雲松到河南人號堯階癸已舉人指分安徽試用州同吳象賢巡檢薛泰福均到河南人府經潘吉分到江蘇人同知崇安奉委辦東門渡釐卡知縣梁景鴻辭赴浙江勸捐陳振鴻知赴廣德公幹均奉皖南道委 
 
 
 

Page 12

 
 
   
 
