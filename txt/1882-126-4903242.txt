# 1882 - 126 - 4903242

 

Page 1

 
 
[再論法兵攻取安南海内]  
强凌弱衆暴寡王法所不容卽公法亦所不容也乃近來法國進兵攻取安南海内地方獨非凌弱暴寡之一端乎安南僻處南邊立國最久自越裳氏重譯貢白雉而迷其歸路周公作指南車以導之使歸此爲安南通中國之始至祖龍兼并分越南爲交趾郡　該地遂入中國版圖至漢猶有交趾太守之設東漢時交趾女子徵側徵貳反伏波將軍馬授討而平之自是而後安南遂微盖其地本偏僻而政教不修治安無術以故雖歴數千年而並無可著之政績其所以不至爲人蠶食者緣爲中國之屏蔽而地在不毛之外亦無人焉以覬覦之故得相仍以迄於今至近年來而與法國通商以西貢一隅爲互市口岸而事事皆受法人之約束藉大國之威靈以資庇護庶幾莫或予侮其慮固至周而其情亦良苦邇來不知何事開罪於法人命將出師一舉而海内之地立被奪去其中原委未見明文大抵安南旣與法國通商以來凡事皆禀命於法人而謹守法國之規例或近有不盡遵奉法國之處故遂至攖法人之怒不崇朝而砲臺被奪海關被刼人民被傷以安南弱小之國而與法兵爭勝是不啻鄒人與楚人戰其利鈍之數固不待言第不知法人何故而忽動此無名之火也夫安南或有不遵法國規例之處法人自應興問罪之師但亦當審其所不遵者爲何事倘實係必不能行之事又安怪安南之有所抗違乎且卽使果有抗違亦當聲明其罪之所在而先詰責之詰之不服而後易玉帛而爲兵戎猶未晚也乃安南之罪尙未明著中外各國皆未識其所以開罪之由而遽開兵奪地其毋乃非情理矣乎安南之與法通好亦出於勢不獲已以區區瘠弱之國而捐西貢一區爲法人麕聚之所臥榻之側容人鼾睡其岌岌之勢固不待言不過遲早之間已逆料其必有削奪之日欲加之罪何患無詞法人之於安南固不啻視爲几上之肉其處心積慮蓋已非伊朝夕而苦於無隙可乘故至今而始發難耳安南與中國最近毗連廣西雲南等省貢使來華皆取道廣西中國亦撫綏而安輯之以藉作藩離之寄今一旦爲法所攻吾恐海内一得所謂一節之後迎刃而解直有破竹之勢區區一方何足以當虎視鯨呑之衆安南終將不國矣法人旣得安南則與中國邊界犬牙相錯不啻毁我藩籬而漸入堂奥　 
是豈中國之福哉前年琉球爲日本所夷滅東封已失今又南風不競無端而啓釁於强隣中國之憂正未有艾矣夫中國藩屬如緬甸暹羅泰西各國久已生心高麗一國今亦與各國通商非復專屬之藩國爲中國計宜如何勵精圖治以求自强之計而後可故吾聞法人取安南之地而不禁瞿然以驚惕然以懼蓋不僅爲安南慮而深爲中國憂也法人無端而取安南之地安知其將來不亦無端而取中國之地又安知他國不效法人之所爲而亦以并呑爲事天下從此多事而將置萬國公法於度外則又奈此蠢蠢者何然而中國之所以可憂而尙未甚者正以近來汲汲圖治力求富强上下恊心無懈可擊故外人猶有所顧忌而不敢發耳安南雖小較之琉球則有過之無不及今雖要隘已失然東西京尙無恙也倘能遇警而懼奮發有爲舉從前因陋就簡之習一洗而空之君臣上下一德一心講求治安力謀富强地之瘠者墾之民之弱者振之政之弛者張之教之廢者舉之於大國則與之聨絡以兾有所護庇互爲牽制於隣邦則與之固結以冀唇齒相依輔車相倚如此則雖受小創尙足以圖後效又何至一蹶不振而遽致殄滅也哉總之法國此舉實可寒心與安南通好而旋卽攻取其地大有迅雷不及掩耳之勢在法人之計固得矣然凡與法交者則莫不有防備法人之心是因此事而天下從此皆知法人之隱以區區海内之地而使人人有懹疑之志竊爲法人不取而中國之與法通商亦有年所顧謂可以坦然不疑也耶請以此言爲投階之籖可乎 
[茶市消息]  
　　印度傳來信息言印度出茶地方今年有兩處因雨水太多茶葉多遭損壞其未壞之處則業已動手製造大約華本月二十八日可以開市惟今年所做之茶其製造之工殊未見佳以今年新出之茶較之去年實覺大爲减色也又閲外國新聞紙言中國之茶頗爲惡劣近有中國販往英國之茶在英拍賣每磅得價六辦尼購去不少而開箱細驗面上均係好茶香味俱勝至一寸以下則竟非眞茶其氣味殊覺薫猶兩歧然賣茶之人則曾不自知迨分售四鄉始露其奸究不知係華人僞爲以欺西人抑係西人攙和以欺鄉人以意揣之或爲華人僞造亦未可知現在華人之茶西人已有疑慮之意再有此等贋鼎則中國之茶外洋愈不敢輕買矣西報所述如此照錄之以冀華人之業茶者急爲整頓以期生意之生色也可耳 
[撞船案復控訊斷]  
　　本報前述招商局和衆輪船在福建洋面與英國之蠟白雲兵船相撞和衆沈下船身遂壞抬商局在上海英刑司署控告審訊後以爲兩造均屬無咎不理嗣蠟白雲船上之兵官自將洋鎗打死兹悉招商局不以前斷爲然重赴英國控告斷得此事兩造各有不合令將船價一切各認一半云 
[開教滋事]  
　　美國牧師胡君在太倉州創建教堂本月二十日正在初次開堂禮拜之時忽來教外多人至堂滋閙牧師大受欺凌堂事不能開辦現在該牧師禀諸美國總領事聞已照會道憲想當查辦此事也 
[二麥豐稔]  
　　天津二麥前月業已萌芽加以二月下浣三月初間得雨數次勾萌甲坼暗長潛滋刻已麥浪一畦靑葱無際以後不致過形乾旱今年麥秋可望豐登也 
[鎭江科試]  
　　江蘇學憲黄大宗師牌示於四月初二日取齊鎭江開試科考至掦通二屬尙未行牌不知何處先試俟憲駕按臨鎭江後當　明文也 
[飛災受禍]  
　　揚城南門外十數里有揚子橋横截揚子江口爲入揚州南馬頭之要道沿河内岸有鎭市街道傍岸口則草屋十數家賣零星食物爲縴夫船户息足之地十四日午後忽有一小草船失愼自上水卷風而下風威火力勢不可當船上并無一人直趨下流火鴉飛處卽刻焚如水上受害之船未計其數卽橋邊草屋被風火一卷盡成白地眞可謂飛灾也 
[巧賊破案]  
　　前報揚州舊城方來客棧被竊一案賊智甚巧不意用巧者卽以巧敗上賊姓楊儀徵縣人曾在方來棧寓過數次計二三年中或來或往常　定期其來也必存數洋或十數洋於主人處而每日晨起必綑縳行李作 
 
 

Page 2

 
 
欲去狀　晚必更易臥榻寓之東夥及同客諸人皆笑其無常　亦不之怪也有時忽來　眠於榻并不招呼東夥及覺以勞倦爲辭人皆信而不疑去時房金及酬夥之辛資皆聽主人結算從不較量咸悦之先是主人之媳弟趙某嗜酒好賭有虧欠卽行小竊而從未破案楊窺覺之因與勾串令其窺伺來客有厚槖者當合謀攫取適有東鄉朱姓與人搆訟來居此庽趙探其行囊富有飛信招楊裏外胠篋而去當未失竊時托言疝氣大作堅臥不起及事覺趙正呻吟衆亦不疑而朱姓受此大創勢不甘休寓主窘懼殊甚情願傾家賠償息事次日午後呼一薙髮匠櫛髮閒談中問及楊客人此次何以不來寓今早我見其帶一童子約十六七歲以金戒指二枚質錢八千文付童背負而去語未終朱驚問曰戒指何式此人何往匠見其問之甚急恐有牽涉力言不知朱根究不放庽主云楊尙有洋錢九枚前月存此未曾取去何以質錢應用事屬可疑急取所存之洋往錢店識認則皆銀皮包銅所値不過百文一元衆大譁於是四出尋覔竟於次日獲於私門某姓處執至寓中不待經官一問盡吐辛全贓俱在所質之錢亦祗用去三千之數朱欲送官懲辦主人懼受訟累且碍趙某之爲至戚也力求息事朱允遂已因問其存洋何意據云有所竊則以竊爲生財之道如無所得則來取洋以主人盜換爲訛　之地云 
[騎馬傷媼]  
　　十八日蘇城珠明寺前有鄉村老媼進城探親蹣跚而行忽一人騎馬而來其行如飛老媼不及走避竟被碰倒其人情急奔逸復將老媼面上踹傷血出不止老媼負痛狂呼當經地保將人馬扣住其人説明至東百花巷某宅理直現聞已延傷科醫治想不至斃命矣 
[蘇臺雜事]  
　　蘇城馬醫科巷某姓婦女以針黹爲生計二十日抵暮有放繡之某甲至其家因算帳遲延出門時紅日已沈靑燈初上詎同居某乙忽生疑竇謂夤夜入人家究爲何事甲以放生活對乙言放生活乃日間事未聞黃昏入人室者卽舉手披其頰於是互相爭論經某氏婦女出爲証明勸解始去翌日甲邀集同業中數十人至乙家呼乙出至巷口茶肆評理衆咸以甲爲理直乙亦自悔願賠禮釋怨於是衆人始散此可爲鹵莽之戒也○蘇城自月初以來輕寒料峭乍陰乍睛髣髴養花天氣十六日大雨傾盆竟一晝夜不止十八日立夏寒氣逼人十九日嚴寒更甚至有御綿衣者往年立夏大抵皆穿單夾衫俗例女人皆須穿夏衣以今年較之竟似差兩月光景故近日病症極多醫室藥鋪其門如市二十日換戴凉帽較他省已爲極遲然頸邊無領每見顯者坐軒輿中宛如縮項之鯿良可笑也二十二日薄寒如故旭日初舒至前昨兩日始入清和佳境也○近日盛傳元妙觀修彌羅寶閣寍波匠人從架上跌下死一人傷二人據云屋脊上有鷹窠該匠探其巢而取其子詎羣鷹麕至張翼奮咮攢啄羣飛該匠大驚手足抵拒不及卽蟬聨墮下云然詢諸寍波匠則云並無其事或曰是蘇匠因奪其生意忿極而爲此詛咒之言噫蘇人説謊本無足怪至因生理而出於詛咒亦下策矣○蘇城遊園之處有四以獅子林爲第一疉石累獅坐立起伏各盡其妙相傳倪雲林佈置故獨得林泉之趣純廟南巡曾給眞趣匾額其次則北街拙政園後爲吳氏所得改稱吳園今則爲八旗會館矣其次則花步中寒碧山莊舊名劉園今歸盛氏而劉園之名終不能攺也其次則近今顧氏所築之怡園花木之勝頗悦時目是四處者春秋佳日解杖頭錢數十文不拘誰何皆得入門而攬其勝本月二十二日久陰初晴陽和乍放四處遊人連袂駢輿而至者如蠅如蟻以怡園爲最盛一取其新一取其近也劉園次之是二處衣香人影類多裙屐少年至拙政園獅子林則訪古之士偶一至也其外又有滄浪亭十年以前頗如今之怡園今則花老鶯殘頽垣欲圯雖老僧坐櫃工於數錢而遊客之足音寂然矣 
[升高遭趺]  
　　月之十三日漢陽縣署前東首某鐵店夥登梯釘盖雨棚不意梯動人卽下墜先被屋横木上小釘掛住其衣微有皮傷復經掛于大釘當時膚裂血溢人竟懸于釘上卽經街隣搶救方得脱下雖非致命然傷已不輕是日并有東門内榮泰雜貨店夥緣晾晒衣服一足踏于雨板上欲借以致遠不謂板被蹈破人落街心當雖跌暈旋經扶起請醫診治幸無内外傷尙易醫治登高者危於斯見矣 
[嚴禁渡船弊竇示]  
　　特授湖北漢陽府正堂加三級紀錄十次慶爲出示嚴禁多裝勒索事照得武漢濵臨江河往來行人全賴船隻過渡乃有不法渡夫罔顧風狂浪湧水急溜漩每船裝載十數人或數十人不等盪至中流任意停船勒索錢文稍不遂慾肆行兇横以致覆溺之事在所不免殊爲商旅之害疉奉各大憲並經前府出示嚴禁在案兹本府蒞任訪聞各碼頭渡夫仍有前項　裝勒索情弊當此桃汎臨眉江河日漸增漲亟應申明定章出示嚴禁以安商旅而利行人除飭差密查拏辦外合亟出示嚴禁爲此示仰各碼頭渡夫及水汛保甲人等知悉爾等務各遵照定章外大江船只准裝載八人小船裝載四人每人取錢五文河内渡船如二人撑駕者只准裝載四人一人撐駕者裝載兩人每人均取錢二文由東門至漢口小划只准裝載四人每人取錢四文不准額外多裝任意勒索自示之後倘敢仍蹈前轍一經訪聞或被告發定卽拏案從重嚴辦决不寛貸其各凛遵毋違特示 
[思彌永]  
　　朱春山統領由淮揚總鎭調補九江總行將啓行赴任聞統領自馬端敏公奏調到寍統帶練軍已十有餘年平時操練之勤賞罰之堂固已嘖嘖人口無待贅述餘如施藥施茶散給衣米等事亦皆稱道弗衰是以開挖棲霞山河民卽以朱公河名之至於挑濬各處河道皆爲地方上無窮水利往年於冬防尤爲認眞所設堆卡晝夜梭巡不懈江東門上新河等處近來得以絶無竊盜等案皆統領之力也現在是處各舖户深賴堆卡之益故於前月杪撤防之際各鋪户禀留堆卡以備夜巡守望之助統領亦批准照留此又爲閭閻保衛之益而其利之尤爲顯著者莫如挑築　洲圩埂該圩前次疉遭水災民歎其魚自統領撥隊挑築後每屇江潮泛漲必親督兵弁日夜沿埂巡視遇有危險隨時脩補完固迄今十有三年絶無崩决之患圩民之感恩者尤覺淪肌浹髄近聞公將赴任各紳耆曁圩民如失長城之倚莫不臥轍攀轅去思彌切云 
[賽船定期]  
　　本埠西人賽船之戱亦與賽馬相同每年春秋兩季各以舢板船爭先賭勝今年春季賽船之期定於禮拜一卽二十八日下午在蘇州河鬥賽想使船如馬馳驟於春波蕩漾中觀者又得一番清興也 
[西官來滬]  
　　法國新任水師提督梅君賢於前日乘法兵船抵滬就法總領事公廨暫駐襜帷其兵船停泊吳淞口外聞梅君在彼小住仍欲前往吳淞也 
[演砲受傷]  
　　本年江南輪應大閲之期水陸營伍皆認眞操練以備臨時獻技呈能本埠吳淞口外停泊之兵輪船亦逐日操演二十三日薄暮六點鐘時第六號兵輪船演放大砲有施放者寍人陸寳順偶不經心致兩手被轟受傷登時倒地該船統帶官急飭人將陸舁送仁濟醫館經醫生施治據云可無性命之虞該船另有一人亦傷及拇指云 
[晚炊虚驚]  
　　英租界三馬路西時和里内某姓家前夜九點鐘時因幼婢煮夜膳灶火太旺致冐烟囱幸諸隣帮同施救急用鹽滷灌下得息衆始心定然先時已受驚不淺矣 
[野雞擾事]  
　　本埠租界浦灘碼頭林立輪船抵埠時客商起岸之行李每有野鷄夫爭挑必多方索擾且或乘勢搶物卽老于行旅者猶不免受其累也前日有本邑人某甲由福建附搭輸船回滬船抵金利源碼頭有舖盖等物約一担可裝者被野鷄夫四名分裝四担甲令挑至老 
 
 

Page 3

 
 
北門内紀家弄與講力資野鷄夫索每名一百四十文講至百文始允及挑到小東門口夫等皆停担道旁令甲檢點物件甲謂尙未到家毋庸先點况我親自押送决無短少脚夫等又云須得言明力錢甲謂已經講定何以欲再論價曰頃言每名五百六十文恐汝反悔甲謂明明講定每人百文何變言之懸殊脚夫等勃然作色或挻撞或辱駡或假意相勸惡熊並作甲度彼衆我獨理喻勢禁兩無所用隨姑許其所索始肯挑行旣到家甲檢收各件向之云卽照爾等所言每名五百六十文共亦不過二千二百四十文然遭爾等播弄殊屬難甘隨喚地甲欲爲送官究辦脚夫等始懼求卽照百文給發甲亦罷休甲殆練習出門者尙免物件散失且終能壓制之不然難言矣查野鷄之得名以其挑人行李有時帶物遁逃一如雞展翼飛去無從弋獲也然而山梁之雉飲啄無爭安有若此之可恨哉 
[優釁掌頰]  
　　前日報列控告擾釁一則昨經法界會審署覆訊葉永茂仍照前供稱因彼等詬譻故與爭毆並未將彼碰跌等語翁太守謂不必飾詞業經訪得爾等素不安分本應重辦今姑從寛以覘此後能改轍否乃飭將葉掌頰八十下餘四人分别交保諭如再敢滋事拿到後定予嚴辦方源長請追之物件無憑不准亦諭出外後如彼等再向尋釁准卽嗚捕送案以憑嚴辦 
[追欠定限]  
　　去冬法界會審署據洋人阿三控英界和仙堂鴇婦秦田氏欠洋一百五十元一案疉次訊追據保人俞渭忠繳到洋三十八元零尙欠一百十一元零求寛限期翁太守斷着赶緊措交嗣被告向原告商通以三個月先交洋六十元再兩個月還清今已及三月之期該洋人以届期無交請追翁太守飭傳秦田氏俞渭忠訊詰卽有朱蘭卿投案禀稱住居英界之王桂香欠秦田氏洋五十元立有筆據向索無会求傳王到案追還以便抵償該洋人之欵筆據呈閲翁太守謂王桂香旣住英界如果有欠項不還亦應赴英界會審署請追本公堂未便辦理朱蘭卿出言挺撞太守怒其多事無禮飭爲管押秦田氏俞渭忠仍交原保昨日復據俞渭忠等禀稱秦田氏投英界會審署控王桂香已蒙准詞此間洋人控欵再求寛限三四日太守謂是案已延數月不得謂不寛限矣以欵抵欵原無不可然使王桂香不還爾等亦遂不付乎現在旣請寛限爾等須聲明何日繳案秦田氏稱於禮拜二當可措齊太守准請卽將秦田氏朱蘭卿交俞渭忠保去俞渭忠另着覓保 
[失匠滋疑]  
　　二十日報列人車落水一節車夫由划船婦救起而坐客及東洋車打撈無着兹悉英老巡捕房雇用之鐵匠粤人鄭如山年約三十餘於十九日卽上禮拜六午後四點半鐘出外迄今未歸鄭於滬上並無家屬卽住捕房捕房中猜疑落水之人或卽鄭匠因到班房詢該車夫以坐客形狀該車夫説不清楚捕房中人又述鄭身穿藍布長衫天靑小呢夾馬褂雙梁縀鞋元縀小帽粤音兼稍能本邑語該車夫謂似係此人却不敢言定也 
[憐卹窮途]  
　　英界會審署據三號華捕稟稱去秋有漢口來滬之廖二喜因尋兄不遇流落嗣病右足投到捕房爲送體仁醫院醫治繼而西醫以其難愈將其右腿齊膝鋸斷與裝木脚今伊欲回籍苦無川資爲此送請發落廖禀詞與同并稱原籍湖北宜昌府兄在滬爲優伶來訪不遇因致流落言畢涕泣求恩陳太守憐憫窮途飭差送之至棲流公所暫爲留養俟招商局有赴鄂之輪船開放再行資遣回籍云 
[洋行獲賊]  
　　英界會審公堂據惠捕頭稱有過犯竊賊何阿狗昨夜混入廣和洋行圖竊未成被獲交捕送請究辦廣和洋行西人申訴前情何阿狗供係本邑浦東人認竊求恩陳太守以該犯怙惡不悛情堪痛恨判發捕房管押四月以儆 
[訥齋花品叙]  
　　色界三千粧點全憑金粉國風十五繪摹半屬闈房蓋山川靈秀之氣多鍾於女子故古今綺麗之製授簡於才人然而楚𡶚雲雨事涉荒唐洛川珮環思遯虚幻甚或揣摩牀第汅穢中冓喜爲揲槾之語致坐輕薄之譏求其不病淫鼃来傷雅道則渺渺爾吾友莊訥齋參軍賦才俊邁績學宏富讀書則目閃赤電揮毫而腕走驚霆所作詩古文詞類皆横厲超健如古蛟之吼雪香象之騰烟能使名流傾襟迂腐　 
失魄洵異才也乃其言情之作紀麗之篇則又搓酥滴粉翦葉裁花織樊川之綺懷緯蘭成之麗藻春蠶吐箔縷縷皆情新鶯調簧聲聲流韵故當帽簷花重旗亭酒香妖鬟唱之渙之詩團扇畫放翁之像錦毺選舞索詩帕爲纒頭金縷徵歌歛香襟而乞句所謂挾幽并之氣鍾兒女之情者訥齋盖兼之矣今者萍聚越水燭剪客窓出所製花口示余金壺汁鮮玉臺體艷凡分二十六品各極意匠之能實賅萬億千形洩盡化工之秘或寫蜂黄蝶粉或傳蕙質蘭心或摹楊柳之起眠或繪焉支之濃淡環肥燕瘦各肖其神素口蠻腰務窮其態恍集瑤池之宴目眩羣仙疑觀玉圃之花心迷四照踰蹀羅襪如來倩女之魂颯纚紅裳宛落飛瓊之影婑媠窕艷盡列屏風眇眎䀵光來窺皎鏡珮響璆然於紙上珠光玓瓅於行間可謂獨理繡腸各違生面者矣至其遣辭之麗棲毫之韵直欲攬袪屈宋非徒乞胾齊梁錦叚雲鋪金基失豔墨采霞起玉樹漸花元微之宫詞一篇應呼才子韓冬郎香奩百咏喜有替人春水皺池漫曰干卿何事秋波欲活眞能令我銷魂是宜刻以翠珉豈得秘之枕篋乃訥齋方以泥犁自警懼爲法秀所訶抑知鄭衛之音且並列於雅頌倩盼之什尤見稱於聖門故温公賢相也而有鉛華寳髻之詞永叔匨士也不删香靨柳腰之咏宓妃　 
娥女何損屈平之忠銀燭錦屏不揜和凝之俠他如希文憶舊孝友閨情趙忠簡之梨渦風懷獨擅玉溪生之錦瑟屬意偏深歴數前賢類多綺障誠以移人尤物出自天地之洪鑪好色不淫卽是聖賢之正軌然則吾輩之評花論月又何傷焉爰爲嚆矢促付棗梨定知掃眉傳誦愛汝南月旦之評從此掩鼻低吟爲江左風流之冠同里弟郢聲陶鎔序於武林旅舍 
[題昌寒食生刦火紀焚册後]  
　　杜老呑聲哭崎嶇避賊腥十年無暇晷百苦寫零星舊物龍泉在餘生虎口經輶軒需採進野史一編靑[  忠州李士棻芋仙甫脱稿]  
[茸城應試書懷卽瘦鶴詞人]  
　　通塞由來夢不齊紛隨烏兎走東西閒情誰化莊周蝶客路頻驚祖逖雞得失無心爭鷸蚌升沉有路判雲泥壯遊倘遂觀光志好向長安策馬蹄年來心緒似蓬麻念載虚過惜歲華豈有微名供嚇鼠堪嗤秃筆學塗鴉蠅鑽故紙雲難破馬去長途日易斜南浦消魂愁話别此行何事學離家月桂難攀碧玉枝臨風搔首鬢絲絲是誰壯志聞鷄舞幾輩雄文吐鳳奇雲路爭驤新舉子漆園老奉大宗師輸君早淡科名志一任耽吟花月時十年風雨一氈靑剥啄聲稀户晝扃虚白徒存司馬壁草元敢擬子雲亭書堪下濟心先醉筆久無花夢不靈羞向金門頻獻策邇來琴劍已飄零[  步雲楊嘉煥未定草]  
[贈飯顆山樵卽疉前韻]  
　　瑤函貽我重低徊磊落雄文八面開花月有緣同調在天涯何處好音來機雲聲價無雙品李杜光芒未易才恨煞山川萬重隔幾時歡會共銜杯[  步雲楊嘉煥未定草] 　 
[贈菊生]  
　　人比黄花一例看三生結契有餘歡品超塵俗斯無累詩到清奇大是難字裏珠光爭月皎匣中劍氣逼人寒　函披向風前讀擊節高吟落照殘[  步雲楊嘉煥未定草]  
[陶晉欽茂才序予拙稿并惠最高樓一闋賊此嗚謝]  
　　何時樽酒證襟期雅慕平原欲繡絲詩雜仙心方脱俗士無俠骨不稱奇連珠才調推君富五柳高風動我思一樣任吟忘歲月解嘲無語任人嗤[  南滙月吟廬主人步雲氏楊嘉煥稿]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年三月十四日京報全錄]  
　　宫門抄○上諭一道錄前○發抄旨三道○東撫任奏據情代奏摺○又奏爲請旌奬夾片○川督丁奏爲保舉人才夾片○晋撫張奏爲暫緩道員引見夾片○浙撫陳奏爲籌解奉撥銀兩片○豫撫李奏爲對調通判片○鄂撫彭奏爲更補知縣夾片○三月十四日兵部太常寺太僕寺廂黄旗値日無引見○燿年等謝管神機營事務恩○存振崇絢預備召見○召見軍機存振崇絢○發抄彭祖賢奏拿獲持械拒捕傷人之匪犯李靑廣等正法餘匪懲辦奉旨刑部議奏欽此○李瀚章奏署按察使徐延旭暫緩交卸陛見奉旨知道了欽此○陳士杰奏請將在營身故之總兵羅瑞山議卹奉旨羅瑞山着照軍營立功後積勞病故例議卹該部知道欽此○○頭品頂戴山東巡撫臣任道鎔跪奏爲總兵舊傷舉發親母年已八旬呈請回籍終養據情恭摺代奏仰祈聖鑒事竊臣接准記名提督曹州鎭總兵王正起咨稱該員奉恩命簡放曹州鎭總兵於光緒三年三月到任接事以來將營伍諸事九求整頓伊母年已八旬迎養來署以冀上報國恩下盡子職迨六年秋間帶隊防海年餘遠離伊母盻子甚殷遂至舊疾時發衰態漸形動止需人思鄉綦切而該員又以前在軍營身帶傷痕亦因海防染受潮濕不時舉發疼痛精神氣力大不逮於往時未敢以殘軀戀棧致滋貽誤咨請代奏開缺囘籍侍養等因臣查該總兵王正起在東多年久統防軍一切營伍頗資整飭兹因舊傷舉發母年已及八旬循例懇請告養出於情不容已若不代爲陳奏殊非仰體聖主孝治天下之至意合無籲懇天恩俯准開缺回籍治疴養親出自鴻慈如蒙兪允所遺曹州鎭總兵一缺應請旨迅賜簡放以重職守理合恭摺具奏伏乞皇太后皇上聖鑒訓示謹奏奉旨已錄○○任道鎔片再臣創辦積榖刊發章程通飭各屬遵照凡紳民捐數較多卽奬以匾額功牌核銀至千兩者並准奏奬建坊用昭激勸該官紳等均能寔力從事不數月間捐成積榖至六十餘萬石洵屬踴躍急公查卽墨縣人花翎道銜户部候補郎中李振灜捐榖一千石據稱其祖父李秉和原任湖北保康縣知縣平生好施地方善舉無不樂爲殁時猶以救　恤隣爲訓今捐輸之榖卽遵其祖父遺命不敢仰邀奬叙又章邱縣紳士高惠迪孟進修孟源祥孟强恕各捐京錢三千吊交官買榖惠民縣貢生魏肇慶捐榖三百二十八石六斗又捐房屋三十間作爲倉厫據各該縣詳請核辦前來臣維士民資捐千兩以上例得請奬建坊給予樂善好施字樣今李振瀛等所捐錢榖倉房核其銀數均在千兩以上自未便没其向善之忱相應請旨准予李振瀛爲其祖父李秉和並高惠迪等各於本籍照例建坊以示旌奬此外各州縣尙有捐數較多紳耆應俟查明再行酌量具奏臣爲該紳等力成善舉藉資鼓勵起見是否有當謹附片陳請伏乞聖鑒訓示謹奏軍機大臣奉旨着照所請該部知道欽此○○丁寳積片再官運鹽務本届奏銷已及四綱引案日蔬課厘增旺已定成規此皆上禀宸謨下資群力幸克臻此然臣以爲國家之至計貫有治法尤貴有治人囘憶官運創辦之初凡在中飽之促無不危言震恐百計阻撓又以其時成本過絀事事掣肘辦理殊屬爲難臣與建昌道唐烱互相勉策以事關國計民生甚大惟當竭誠圖濰利害均可弗計唐烱以事屬艱難辦理必須得人查有貴州舉人揀選知縣華聨煇才智閎逹爲守　優若得之叅助必能多所規畫底於有成臣卽函致來蜀與之𧫺商一切華聨輝初謂臣四川省鹽務名爲不及兩淮然辦理核實實亦兩淮之次奈攘其利者已百餘年遂至毁壞不可收拾今欲開辦官運爲疏引裕課之計勢非專意於恤商便民不克爲功臣以引案甚繁成本甚絀呼應不靈將若之何華聨輝謂成本甚絀尙可設法惟口岸正多商情必迫而後根基可固竊願親赴各岸一行審景情勢再爲定奪臣當促令前往於所到各岸卽與各商開誠布公講求現在官運辦法而又與之區畫領鹽微本各事宜計不及一月各岸商號之微本領鹽者已不下四十餘萬唐烱見事機已順卽由此推廣而行故官運一辦便有成局此後則剔弊除奸逐漸展布事事求實遂致年勝一年今則規模大定但使恪守舊章卽可安生而理是川省鹽務之振興實華聨輝之力爲最也臣竊維大學言平天下之道首重絜矩繼重理財誠以聚人曰財古今不易之理現値時局憂貧理財尤亟然理　出于掊克聚歛是以利爲利實亦不足利國家華聨輝初謂臣以恤商便民爲主是根本已立宜其以後諸事皆迎刃而解也臣數年來詳查華聨輝操行正大識見閎遠才力堅卓調理精詳而其公忠自矢清白堅心在局數年不受一毫薪水尤爲近今罕見當此需賢孔急似此特出之才倘蒙聖明採擇破格錄用必能隨處適宜有所建樹决不致上負任使臣爲宵旰求賢孔殷而人才又實難得兹旣有其材臣又確有所見不敢自匿以盡微忱謹附片具奏伏乞聖鑒訓示謹奏奉旨已錄○○張之洞片再歸綏道阿克逹春六年俸滿上年十一月奉文調取引見比經行司轉飭去後兹據該道禀將經手要件清厘完結以便請咨等情前來臣查該道所轄各廳多係蒙民雜處現因爭墾地畆蒙古驅逐地户會辦未結隱患方深必須綏輯得法方免構成釁端馬賊游勇竊發時虞樹軍練軍防營萃集所有彈壓蒙民調護防軍均關緊要該道穩練周詳諳悉情勢措置尙屬合宜合無仰懇天恩俯念地當邊要山西候補道員較少接替難得其人　令該道暫緩引見俾收駕輕就熟之効一俟邊事漸有頭緒接替有人卽行給咨北上謹　片奏陳伏乞聖鑒訓示謹 
奏軍機大臣奉旨著照所請該部知道欽此○○陳十杰片再臣承准軍機大臣字寄光緒七年十一月初七日奉上諭户部奏豫撥來年京餉一摺等因欽此並准抄單内開撥浙江地丁銀三十萬兩兩浙鹽課鹽厘銀二十三萬兩浙海關常税銀四萬兩洋税銀二十萬兩厘金銀十萬金卽經分飭司局關道照數籌解去後兹據藩司德馨詳稱浙省年額應徵地丁銀二百十餘萬兩兵燹後荒蠲過多兼以災歉類仍實徵銀數僅供本省年例一切支放曁籌解奉撥京協各餉尙多不敷所有地丁項下奉撥本年京餉銀三十萬兩欵關要需敢不力籌惟當循照歴辦成案將例應動支地丁撥補之災荒缺額河工等銀槪暫停補足其應入八年春秋二季撥册報存各欵銀兩一併儘數動支淎解不敷若干在於本年地丁項下如數動撥依限解交不敢欠缺等情具詳請奏前來臣覆核無異除督飭各司道赶將奉撥銀兩迅速設法籌湊依限分批起解外合將本年奉撥地丁京餉現擬籌解情形附片陳明伏乞聖鑒敕部查照施行謹奏軍機大臣奉旨户部知道欽此○○李鶴年片再查府屬通判有糧捕水利之責必須人地相宜方足以資治理臣與藩臬兩司隨時留心體察不敢稍涉遷就致滋貽悞兹查河南府通判爲煩難中缺管轄十縣鹽糧水利查拿私販硝磺事務紛繁佐理不易該通判謝元照才具穩實年力亦强惟於此缺不甚相宜查有汝寍府新息通判沈宣昭明練有爲能耐勞苦堪以調署河南府通　 
判印務所遺汝寍府新息通判雖亦係中缺事務較少卽以謝元照調署亦堪勝任據藩臬兩司查明各該員任内均無盜刧已起四叅之案請先互相對調署理俟察看果各相宜再請調補等情會詳請奏前來除批飭檄遵外相應附片具陳伏乞聖鑒謹奏軍機大臣奉旨吏部知道欽此○○湖北巡撫臣彭祖賢跪奏爲簡缺知縣照例更補恭摺仰祈聖鑒事竊照黄梅縣知縣劉式榖於光緒七年三月二十九日病故經臣題報開缺聲明扣留外補前經具題以分缺間前補用知縣汪曾唯擬補現准部咨湖北省升調遺知縣有咸豐縣一缺應歸七年三月分截缺亦係分缺間前到班與病故休所遺之黃梅縣知縣出缺同月輪用之班次亦屬相同按照成案應與升調遺咸豐縣知縣掣定缺之先後再行按班請補專摺具奏等因臣隨會同督臣率同藩臬兩司當堂掣得黃梅縣知縣第一缺查湖北省病故休知縣一項上次用至大挑正班止今簽掣第一之病故休所遺黃梅縣知縣員缺坐補原缺截缺卽用廻避卽用留省另補及新班遇缺先新班遇缺均無人按班應用分缺間前之員查有分缺間前補用知縣陶壽嵩年六十四歲江西南昌縣人祖籍浙江會稽縣由廪貢生遵籌餉例在京銅局報捐知縣指發湖北試用同治元年十月初十日蒙欽派王大臣騐放奉旨照例發往欽此領照起程二年九月初七日到省湖北二十三次米捐案内捐加尋常二級八年十月湖北米捐出力案内奏保同知升銜奉旨依議欽此九年聞訃丁父憂十一年起復回省部文准其起復嗣加捐分缺間前補用接到加捐過班部文坐光緒四年九月二十日行文按照限减半計算應扣至四年十月十五日爲新班將該員簽掣第一名查該員陶壽嵩老成勤愼今同一應補分缺間前之黃梅縣缺亦掣第一輪値　　所有黃梅縣知縣員缺應請卽以陶壽嵩更補係分缺間前補用知縣請補知縣銜缺相當毋庸送部引見仍令試俸三年據布政使王大經按察使蒯德　會詳前來陰咨吏部外　會同湖廣總督臣李瀚章恭摺具陳伏乞皇太后皇上聖鑒勅部核覆施行謹奏軍機大臣奉旨吏部議奏欽此 
 
