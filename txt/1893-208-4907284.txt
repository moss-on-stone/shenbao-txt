# 1893 - 208 - 4907284

 

Page 1

 
 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹研窮年所箸有六科準繩一書多至一百二十卷可謂集醫學之大成矣兹由公記儔本局印行字　夫新紙從其白校　裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟冀雅鑒 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○九朝東華錄實洋五元○咸豐朝東華錄碼洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月痕碼洋七角○徐霞客遊記碼洋六角○永慶昇平碼洋三角○玉堂字彚碼洋二角諸君欲購者請移玉申報館帳房可也此佈 
[續論採鍊鋼鐵織紡紗布]  
　　曷言乎精工作也織紡工作大綱有三曰軋花紡紗織布中國軋花之器程功旣慢又不能分出異質故棉中多雜葉梗質縷遂不能精是宜用馬迦題去子器其器不論棉絲長短俱可軋出好花子亦不壞而又能自添花無須人力欲軋之精費之省非用此器不爲功紡紗工作分十二層織布工作分六層其工甚細非辦理合宜斷難經久當派委員選帶工匠十數人分赴英美紡織廠察其情形窺其奧妙並學習一切事宜回華後果有心得者卽派爲總管督理工作則紡織必精利源可以日廣曷言乎更稅則也西國定例土貨之稅必輕進口之稅皆重此蓋保守利權之微意也今欲推廣紗布之利稅則允宜變通查紗布進口納稅過輕西貢收納布稅值百竟抽三十六甚至四十其餘各國二十三十不等至少亦抽十餘鮮有抽五者中國所定稅則洋布寛三十因制長四十碼者逐匹僅纳稅一錢袈裟布印花布亦僅納稅七分輕微已甚如不更改受虧伊於胡底縱使二十餘省徧設織紡局亦難抗其勢而渴其流故當更換條約時設法加重塞其來源而於自紡紗布經過關卡則一概輕其厘稅暢其銷路斯操縱得其道矣至暢銷鋼鐵亦當如此辦理曷言乎求佳種也織紡細布必用洋花以質軟縷輕機器不致中斷洋綿共有數種以埃及美利堅絲紋最長若求此二種徧行藝植自能繁盛如印度之甘提司則地瘠而花劣樹藝洋花質縷遂精於土産價值亦逾於尋常獲利尤爲豐厚英地一畝抵中國六畝種費需洋三元七角五分收花值洋六元二角五分約比土種所出者多得利二元苟能多種不但可供織紡亦可獲利於無窮誠開源之要務也曷言乎用新法也洋綿之性耐熱不耐寒一見霜卽花隕葉枯成實難望故論者謂宜種於臺灣餘如廣東之廣潮瓊肇嘉各屬冬令鮮見雪霜土地盡屬膏腴倘種之於春至秋一律收成安有被霜之慮此外如兩湖江浙土性莫不宜綿寒冷較早處可仿行用電之新法近來西國種植家能以電益植物凡各種花果草木設法施之以電發苗旣速長足又易歲可播種二三次若用此法卽寒冷處春種夏亦可收用之於臺灣廣東一歲更能再熟勢必出産日多洋花不復進口矣何言乎早下種也中原地氣與外洋不同種之過遲則實必晚種之過早則苗易萎總須在清明後榖雨前早種早收不致受風霜之剝過早或恐春寒當於冬杪春初耕事始興先下大麥種數升臨種棉時再行翻墾則麥根在上棉根遇之卽不畏寒並能耐水耐旱耐風潮種子宜於歲暮浸以臘雪水鰻魚汁可以不蛀亦不畏寒下種之前又宜精揀將種子用水挹濕而淘汰其粃者油者鬱鬱陳者焙者俱浮堅實無病者俱沈浮者擯弗用沈者取以爲種則苗出必肥花收必旺曷言乎稀花科也西國種棉皆距數尺而留一科古法亦然農政全書云木綿一步留兩苗三尺一株可見古法與西法同每科相距必不宜密依此能耐水旱豐而多收今種土花者相去僅二三寸五六寸甚至三五成簇非惟無益而又有損蓋科之密有六害苗長不作蓓蕾一也花開不能結子二也卽結子而雨後鬱蒸隨卽墮落三也行根淺近水旱易於成災四也子中每易喑蛀五也土力旣分收必歉薄六也故收種洋棉非稀科不能旺當照古法三尺一株並時加培壅勿令過於瘠薄則未有不蓬勃也曷言乎設法攙和也土花非不能紡織每歲運出外洋約二十餘萬石東洋尤樂購用前歲東洋進口棉花共三千五百萬石百分中華棉已居七十則大有用可知也但以之織布潔白有餘軟熟不足縷又見長故欲紡細紗織細布必不宜用土花今欲使之有用莫如將洋花土花攙和互用則所成紗布亦與洋花無殊昔英人常行此法當美國南北爭戰時出花甚少英卽以美棉印度棉和用後又以華棉攙入所成紗布漂白染色攸往咸宜英人心計最工安知其今不用此法也彼旣可行我豈不可行行之則洋花土花相資而不相悖除自用外並運售於東西兩洋利權有不自我操哉要之今日非封關閉市時也旣難禁洋貨之不來卽難杜利源之不溢使不設法轉移流弊烏有底止故鐵政織務皆當大加振作以收利權最要者無論鋼鐵紡織不當僅資官用並當趨乎時宜以資商民不當僅資民用並當投乎嗜好以資外洋但使土鐵土布多銷一分卽洋鐵洋布多塞一分外洋利息少赢一分卽中國利源少耗一分雖漏巵尚未盡塞而視昔之如水趨壑者亦自不同矣故君子貴乎自强 
此格致書院肄業生楊史彬所作津海關道憲盛杏蓀觀察拔取壬辰秋課超等一名者也觀察原評考究西書頗窺門徑再加探討自能變通盡利綿産雖屬土宜然揀子稀種之法行之必有成效攙和互用之說不爲無見或以洋綿作經華綿作緯亦屬可行是在當局之悉心體騐耳今按卷中所陳十四條亦自有見惟間有不能行者如通運道頗非易事大冶至漢陽中隔一江過江方通旱道並非通衢且徑路有甚爲狹窄之處開擴殊費工程設公司於外埠徵稅輕重權自彼操勢必使我多方掣肘我之産鐵雖饒而洋鐵近猶充牣欲將中鐵推及外洋不免徒托空言至於欲更稅則談何容易稅則載在條約驟議加重西人必不允行收種洋棉亦屬變通盡利然當辨土性相宜方能布種煤鐵二項必兩相資鍊鐵首在求煤移鐵就煤不如移煤就鐵必相近乃可省運費卷中尚未講及然思精慮遠擘畫周詳其才洵不可及也格致書院山長天南遯叟王韜附識 
[本館接奉電音]  
　　昨由京友電傳上諭六道敬謹譯登○六月十二日奉硃筆湖北正考官著吳鴻甲去副考官著彭述去欽此同日奉硃筆江西正考官著惲彥彬去副考官著鄒福保去欽此同日奉硃筆浙江止考官 
 
 

Page 2

 
 
著殷如璋去副考官著周錫恩去欽此○十四日奉硃筆唐景崇補授翰林院侍講學士欽此○十五日奉上諭前因京師入夏以來雨水過多朕迭次親詣大高殿拈香虔申祈禱昨日雖經放晴而雲陰不散雨勢仍未休止朕心實深焦慮允宜再申虔禱冀迓時暘謹擇於本月十七日朕仍親詣大高殿拈香並詣宣仁廟拈香時應宮著派貝勒載濓昭顯廟著派貝勒載瀅凝和廟著派貝勒載澍同於是日分詣拈香欽此同日奉上諭京師近日以來雨勢連綿不止十二日復大雨滂沱連宵逹旦誠恐河流驟漲近畿一帶禾稼受傷著直隸總督順天府府尹查明各屬被災之處妥籌賑撫迅卽馳奏京城内外倒塌房屋處所如有傷倒人口並著步軍綂領衙門順天府確切查明迅速奏聞以慰厪系欽此 
自電綫通行以來自京至滬傳消遞息當日可逹此次簡放湖北江西浙江三省考官已於十二日恭奉恩綸而電信遲至昨日始行遞到蓋因電綫中斷所致也讀者諒之 
[暹事電音]  
　　本月十六日倫敦來電云暹法一役現在兩國互相商略大約暹人尚可曲爲退讓不難和好如初矣又聞暹廷已派官三員航海至上海將附船北上向中朝禀陳意者其求爲保護乎 
[美會火災]  
　　日本來信云西本月十號之夜美國芝加高大博覽會忽然失火嘈雜非常幸日本人之赴會賽奇者人貨均免於難蓋日本派往管理事務之官於十二號午後五點鐘下電逹東京故本館駐日訪事人得知其事云 
[過歸綂帥]  
　　前者英國兵船維多利亞及更百等互碰一事前已譯列報端兹接倫敦十六日來電云刻已詳細稽查此事與諸人並不相干惟得賴恩一人之悮今得賴恩已經溺斃應無庸議大約可將案注銷矣 
[沔陽閙敎]  
　　本月十七日漢口來電云沔陽附近之處有一天主敎堂刻又被亂民毁壤矣 
[考取軍機章京銜名單]  
　　内阁六部保送漢軍機章京五十五員由軍機大臣分作三日於初一初二初三等日在樞垣面試由張子青相國等秉公錄取以備引見初四日揭曉計取中楊壽樞等三十四員合將取定名次照錄於後○第一名楊壽樞安徽舉人内閣候補中書第二名何聲灝安徽進士户部候補主事第三名盧震廣東進士刑部小京官額外主事第四名凌福彭廣東拔員户部小京官額外主事第五名甘大璋四川拔貢工部小京官額外主事第六名王慶平江蘇進士禮部候補主事第七名張嘉猷福建進士兵部候補主事第八名易貞河南進士禮部候補主事第九名孫笥經山西進士吏部候補主事第十名何葆麟浙江舉人内閣候補中書第十一名李象寅河南進士内閣候補中書第十二名萬和錫江西進士兵部候補主事第十三名　心增江蘇進士吏部候補主事第十四名陳鴻翼湖北舉人禮部小京官額外主事第十五名歐陽熙江西進士禮部候補主事第十六名曹垣山東拔貢工部小京官額外主事第十七名曹允源江蘇進士兵部候補主事第十八名高樹四川進士兵部候補主事第十九名叚書雲江蘇拔貢刑部小京官額外主事第二十名劉榖孫山東進士兵部候補主事第二十一名吳庭芝江西拔貢刑部小京官額外主事第二十二名梁旭培廣東拔貢兵部小京官額外主事第二十三名徐宗薄浙江拔貢刑部小京官額外主事第二十四名吳中欽江蘇舉人内閣中書第二十五名楊家騊浙江拔貢刑部小京官額外主事第二十六名馮汝垣廣東進士内阁候補主事第二十七名陶福同江西進士禮部候補主事第二十八名金蓉鏡浙江進士工部候補主事第二十九名楊芾江蘇進士兵部候補主事第三十名方昆玉直隸舉人内閣候補中書第三十一名左紹佐湖北進事刑部候補主事第三十二名張潤直隸拔貢工部小京官額外主事第三十三名丁寳銓江蘇進士吏部候補主事第三十四名郭集琛湖北進士户部候補主事 
[神山鑄劍]  
　　徽州府屬定浦釐卡委員梁濤觀大令奉檄調簾所遺篆務經皖南牙厘督辦許小巖觀察札委稽查輪船委員宋南生少尉接署遞遺稽查輪船差由關道憲札委候補巡檢莊嘉笙少尹接辦少尹捧檄後卽於十二日清晨接差宋少尉則定於十七日首途赴定浦卡次○署太平府鳳韻笙太守於十三日乘輿來蕪謁見袁觀察商辦要公在縣署暫駐襜帷印委各員先後晉謁閱數日卽賦言旋○江口五顯殿一帶每有痞棍就地擺設迷龍陣引誘鄉愚前經保甲總局出其不意拘獲數人枷責遊街已非一次詎料此輩不但不知歛跡且更花樣翻新牌九搖攤操縱任意每處必兼擺象棋見有官輿經過卽飛象喫車移砲擋馬暫掩一時之耳目及其旣過則仍天九地八白虎青龍似此類者城廂内外何止數十起優哉遊哉聊以永日保甲諸公何不爲鄭之昭而爲宋之聾也○十三日下午洋碼頭附近有挑夫二人扛擡箱物悮碰某西人之腿西人回首卽敬以老拳適中眼眶該挑夫卽扭住西人聲稱眼已打瞎行道者圍而觀之蜂屯蟻聚西人自知鹵莽卽探洋蚨子之挑夫始揉擦眼眶而去俗有瞎子見錢眼卽開之語該挑夫倐然而瞎倐然而開孔方兄誠眼科聖手哉○初五日濃雲潑墨急雨跳珠繼而霆震一聲聞寍國府城中天主堂圍墻外擊斃行道者一人包袱雨蓋猶在手中又聞圍墻亦震倒數丈○袁爽秋觀察下車以來以整頓吏治爲先務無論差事繁簡皆須夙夜在公日前有某二尹欲赴省一行向道轅禀假三天道憲立卽傳見諭以果欲成行差事當另委他員接辦某二尹始不敢再言聽鼓隨班無不益加黽勉風行草偃其權固操之在上耳○入伏以來蕉扇風清茜紗凉透不必向丈八溝頭尋詩袪暑而豆花棚下已覺秋意催人邵平瓜美每觔祗值青銅五六文惟多食易生疾病止不必效東坡之啖荔三百也晚間須擁翠被始可適體炎凉無定天時與人事固有同情哉 
[吳中圑扇]  
　　蘇州剪金橋巷某姓女郎年甫及笄自幼許字某紳子娉娉嬝嬝艷麗媌條眞尤物也本月十二日下午納凉户外遙見河波清淺疎柳低搖不覺心焉愛之徙倚柳旁聽新蟬嘒嘒一失足顚於河内深入波心家人急設法救援則已玉殞香消返魂無術矣吁慘哉○本月十二夜倉街弄某姓嫗持洋油燈捕蜰蟲偶不經心將油潑翻於席登時烈燄驟起火勢飛揚嫗大聲疾呼鄰人雲集撲滅僅焚去牀帳及零物數事亦云幸矣○吳趨坊巷某姓子以細故被嚴君所責忿不可遏趨至某烟館購服紫霞膏若干逾時毒發呻吟牀頭亂滾立卽延醫灌救得將毒物嘔盡轉危爲安○本月十一日下午馬家花園永興錢莊傭人周某奉執事人之命至閶門内中街路某錢鋪挑取青錢五十千時適炎氛偪人途中未免稍憇及至鋪夥檢點之下僅存四十八千周無可如何祗得自恨疎虞照數賠○十二日傍晚天庫前有甲乙二縫工危坐納凉互相嘲謔始僅搖唇鼓舌繼且攘臂揮拳甲力若孟賁突飛一脚中乙之小腹乙痛極倒地面色如紙灰甲慌甚急爲之延醫診治醫者云此名翻肚恐不能以藥石奏功甲堅請治之醫者遂如法施療現聞乙病勢沈重恐難保無性命之虞也 
[機船找價]  
　　四年前張朗齋中丞巡撫山東以黄河水患頻仍曾飭前任登萊青道盛杏蓀觀察於因公赴津時向法商定購挖泥船兩艘計價銀十五萬兩當時所定合同載明爲山東河道挖泥之用兩船機器由巴黎鐵廠製就裝運抵津在大沽裝配禀請北洋大臣騐收以便赴東交兌嗣以機器震動船身軟弱且濬河係用吸力惟於河底之有泥漿者尚屬相宜至於黄河之水挾沙石以俱流非吸力所能奏效卽以之開挖近津河道亦復不適於用李傳相鄭重帑項不甘以十五萬金擲諸虚牝迄未騐收法商又將該船入大沽修理由包辦旅順塢漢工程之新盛洋行法人吉利豐籲求傳相斡旋俾免實本無著傳相懷柔遠人不忍重違所請飭令自行赴東試騐能否合用及至利津口不能前進其時又交 
 
 

Page 3

 
 
冬令風濤險惡勢不能在口外停泊遂又折回天津空費一番往返自是厥後或駛赴旅順或在大沽停泊亦旣有年蓋旣不能交付中國又不便運返外洋只可委之水雲滃翳之區等諸石田之無用耳今法國欽差力顧該商成本再三請於總理衙門乞料該船收用總署王大臣以情難固却函請傳相設法購留傳相始與議定除已付銀不計外找銀十萬兩飭招商局督辦現任津海關道盛杏蓀觀察購拆兩船機器另行裝配船隻歸局備用始終其事以免嘵嘵凟請聞該兩船一在旅順一在大沽盛觀察已於月初委熟悉英文之謝某熟悉法文之李某帶同精通機器製造之英人同往該兩處騐收如堪挖泥仍作挖泥之用否則歸局拆缷約期將欵兌交以了一重公案查該商修理兩船不止一次而委棄又不止一年其耗費固屬不資而我國定購時曾付數萬金現又找給十萬金揆之原價十五萬兩相去無幾該商亦知感激否耶 
[美界火災]  
　　本邑虹口中虹橋東首華路第一千五百九十號面東樓屋一椽由厲永梅賃開永昌花爆鋪昨晨鐘鳴七點二刻學徒某甲乘師尚在睡鄉私自玩弄火藥不隄防星星之火墮落藥中轟然一聲炎威頓熾甲見勢不妙飛奔脫逃比各店夥曉夢驚回則已樓板洞穿不可收拾厲一絲不掛奪路狂奔甫至樓頭梯已燒斷不得已從樓窗躍下以致肩背跌傷忙亂間忽返身奔入火中滿身焦灼其妻身懷六甲膨脝大腹行步需遲髮鬢盡焚頭焦額爛洎捕房鳴鐘告警火已延及對面某姓家直至九點鐘時祝融氏始斂其淫威息鼓偃旗而返事後黎副捕頭督中西探捕四面巡查見厲夫婦倒臥道旁奄奄一息遂飭捕舁赴同仁醫院醫生察得厲火毒攻心恐難保全性命其妻胎孕尚無大碍是役也除厲家全燬外復波及面東之樓房五幢曁麻油作某姓住宅面西則門面及内進各三楹同付楚人一炬計化爲瓦礫者多至十三椽聞皆華人金靜齋之産 
[兵船小泊]  
　　廣甲廣乙廣丙三兵船由南洋駛赴北洋道出滬江前日駛進吳淞口卽在下海浦一帶停泊暫留數日卽當出口 
[菩薩開戒]  
　　昨日相傳爲觀音大士誕辰滬城沈香閣香烟最盛愚夫愚婦自晨至午入廟進香者踵接於途道營廳縣等官亦於清晨赴廟拈香租界中之紅廟與廛肆相毗連粵人之還願者以牲牢爲供養旃檀馥郁履舃紛來觀音菩薩喫猪頭風氣之不齊固不可以概論耶 
[橋工已竣]  
　　本埠小東門外吊橋年久失修由善堂雇工建造今工程業已告竣擇自明日起行人卽可來往不必繞道他處矣 
[不甘曳尾]  
　　前日野鷄扛夫姚某吞服洋烟赴老閘迤北送子庵隔壁鄭阿順所開泰利烟館中弛然而臥鄭見其神色有異冋之詰問靦然曰妻子不守婦道潛與某甲有私時至陸天喜所設臺基爲神女襄王之會前日偶加申斥竟爾席捲而逃與其戴上綠頭巾在泥塗中曳尾何若遁歸泉壤付之不見不聞鄭聞而憫之急延陳與昌棧中人用藥施救不知能免性命之憂否 
[縱火宜防]  
　　前日午間中八仙橋堍有慶　對門成衣店樓上忽見冐出濃烟卽經隣人救息事後查得有硫磺氣息據縫工稱並無一人登樓惟樓窓未閉或由匪人抛進火種耳然則居家各鋪可不在在防維耶 
[患疫猝斃]  
　　日來滬上氣候炎熱疫癘漸興前日午後本城東街地方有一行人倒臥在地旋經相識者近前諦視知患急痧央薙髮匠施救未見轉機立卽舁回家中甫進大門遽爾氣絶此皆戾氣中之也善攝生者可不於愼起居節飲食謹嗜慾加之意哉 
[船夥受傷]  
　　某號沙船停泊浦東高橋地方船夥莊恒發等六七人將篷洗刷卽時扯起晒晾不料篷索朽壞忽焉中斷篷卽墜下有某夥不及避讓致被帶觸於横木上頭顱破損昏迷不醒　主卽請醫生爲之調治未識能保性命否 
[鹽梟猖獗]  
　　黄阿四專以包販私鹽爲事在浦東塘橋一帶横行不法被柘林營分汛夏君飭勇拘獲解送到縣黄大令著收所候訊已紀前報兹悉黄阿四係鹽梟帮中之渠魁自被營中拘獲後其羽黨數十人各負鹽斤來滬出售有意從柘林營分汛門前經過汛兵見之整隊而前該黨已預備槍械爲螳臂之拒汛兵以衆寡不敵歛手而退該黨遂揚長而去 
[人財兩失]  
　　浦東爛棋杆地方有王七寳者以販賣鷄鴨爲生薄有囊底錢遂於正月二十七日憑媒娶盛家灣地方盛氏女爲室結褵以後竟似參商不爲佳耦而爲怨耦氏因此時返母家住必經旬本月初又賦歸寍王不耐衾孤枕冷遂打槳以近桃葉臨行時泰水再三囑付謂女之性情子所知後忽任令回家如或有走失不必至吾家尋覓王聞言明知有異而無術以處之日前適遇慣作蟻媒之陳楚良談及家事陳私心竊喜以爲一注大財豈可失之交臂乃獻計曰盛女之不慣住君家者其心已早外向不如將伊售去另娶賢淑君則無財而有財無婦而有婦豈非計之至善者乎王爲之心動遂託陳爲媒售與引翔港某姓家言明身價洋六十元立契過割其洋被陳吞没王毫不能染指始知中計向之理論陳一味設詞惟諉王擬奔赴琴堂控告未知果否 
[賭犯定讞]  
　　虹口捕房黎捕頭偕探捕等在裏虹口拘獲賭徒吳阿寳王阿四張有甫姚紀發張阿和陳春炳曹阿秋朱阿巧祝祥祥及朱周氏等解案蔡太守將曹阿秋朱周氏分别保釋後飭捕役趙金差役張福恊同包探等往拘瞿桂寳及羽黨此已列報昨由黎捕頭偕巡捕包探等將瞿桂寳陸毛毛施長生陸雲亭周炳忠丁炳惠劉成寳翁阿隆陳福有等解案請訊太守命將全案賭犯一併提訊陸毛毛供小的係江灣人此次與友人至裏虹口購買牛糞行過是處誤被拘案太守問爾旣收買牛糞可有船隻答船泊胡家浜現經同船人駛回江灣施長生供向在廣長記石子行營生昨日有事往江灣回時行經虹口並不犯賭陸雲亭供小的昨由江灣來滬將近裏虹口突有素不相識之甲乙二人迎面而來將小的推倒口喝讓路及小的回顧已不知去向只見左臂鮮血淋漓方知被甲乙將刀刺傷小的暈臥在地突被印捕拘拿八十二號印捕供見陸雲亭在賭塲估看洋錢實係管帳先生周炳忠供係寍波人年五十八歲向爲酒業昨日下鄉收取帳目並不與賭二百三十四號華捕禀昨在周炳忠身畔搜出洋銀二元上有賭檯所蓋圖章印出進字一個此係原贜丁炳惠供係廣東人在該處爲小經紀並未賭博一百號印捕禀昨捉賭時目睹丁手携板凳一隻硯石一方帳簿一本知伊係管帳人劉成發供在浦東某棧房拉風箱係由某丙薦引昨因停歇至薦頭家找尋伊妻云在賭檯上是以往尋翁阿隆供係潮州人日在虹口一帶出賣衣服黎捕頭禀翁乃專作賭塲生意請爲懲辦瞿桂寳供昨日一下鐘至一林春烟館吸烟迨六下鐘方罷賭博之事實不干涉太守謂瞿曰爾之聲名早已傾動一時况有眞憑實據不必抵賴瞿供小的家在租界中所有虹口之屋租與寗波人居住伊等犯賭與小的不涉太守謂賭檯上之望風王阿四親口供出爾與茂順爲首又在爾家搜出賭具尚有何說瞿一味强辯太守怒曰本分府查得凡有投河及吞烟自盡由捕援救者皆因虹口賭輸起見十中竟有七八可見賭博之爲害甚大理應從嚴辦理况爾犯案纍纍今在公堂上尚敢如此倔强著掌頰一百下一百十三號華捕七十六號三十八號印捕同禀前日小的等親見瞿桂寳立於墳頂抛擲磗石太守謂瞿曰印華各捕在爾家搜出賭具多件王阿四親口將爾供出又有一百十三號華捕七十六號三十八號印捕目覩爾在墳頂抛磗擲石尚有何辭可辯瞿乃俯首求恩陳福有供在虹口爲望風蔡太守商之薩副領事將吳阿寳押二個月遞回廣東王阿四張有甫各押一個月姚記發交保張阿和遞解江北原籍陳春炳交保朱阿巧押二個月祝祥祥押一個月陸毛毛施長生均交保陸雲亭押一個月周炳忠姑念年老著罰洋銀五元充西醫院經費丁炳惠押一個月劉成慶交保陳福有翁阿隆均押三個禮拜瞿桂寳管押捕房俟虹口賭博絶跡始准釋放 
[護勇被拘]  
　　前晚有某署護勇丁三人結伴至小東門外一枝春弄某鴇花烟館吸烟三盒調笑久之不名一錢揚長而出鴇不敢計較 
 
 

Page 4

 
 
任其所之不移時三勇復掎裳聨袂而來恣情囉唣鴇剌以冾語以致互相扭毆鴇誣以失去簪環將三勇送入捕房管押翌晨葛同轉正在發落諸案突有道署護勇某甲持頭目李姓名片懇將三勇帶回同轉訊得三勇一爲趙增祥一爲李禎祥一爲楊洪魁實因深入醉鄉致被鴇兒所侮遂與謝副捕頭商議給以西字信令持至大自鳴鐘捕房將三勇帶去升歴告以肇事之緣起著回向貴管帶禀陳甲勇乃叩謝而出 
[分别遞籍] 　 
　　嚴懲誘拐一則其詳已見前報前日原差蔡金將烟妓羅王氏卽巧雲及十六鋪中局解到之局勇王榮勇頭某甲並冐充本局師爺赴女持所强欲具保之王榮生等解案晚間由黄大令在花廳研訊先提羅王氏問曰爾與王榮生姘識已有幾時答稱不及半月問王因何赴押所行凶强欲保爾出外答稱小婦人雖與私識尚未同住王至押所探望實係爲好起見並無行兇强保之事大令曰爾本有丈夫何以私奔來滬屢次與人姘識實屬不守婦道羅王氏供丈夫窮苦異常是以到滬傭工大令曰女子之義從一而終豈可嫌貧憎賤該氏俯首不語大令提王榮研訊供稱充當局勇已有多年並未犯事前晚輪流由小的值班並未與王榮生至官媒處不知榮生在何處糾合他人甲供稱小的充當篷頭局中共有勇丁八名昨經小的詳查並無一人與榮生同至押所惟查是晚失去舊號衣兩件諒係榮生行竊給與局外之人穿著大令問榮生在局充當何職供稱二爺問爾究竟與王榮生同去否答稱實未同去大老爺如不信可傳官媒指認旋據官媒邱沈氏至案禀稱前日王榮生纠合二人裝作局勇模樣贸贸然來欲强保羅王氏出外小婦人以未奉憲諭是以不允不料榮生等反敢行凶將小婦人等扭毆現求究辦大令命邱沈氏認視王榮是否與榮生同來邱沈氏禀稱不是大令著將榮生提案供稱係湖南人在十六鋪中局李老爺名下充當家丁向來安分上月廿九日羅王氏扭沈永發到局控稱伊子炳生被永發之子阿全誘拐小的雖與見面實未姘識豈肯投案朦保大令曰事已明白爾亦不必抵賴况羅王氏已供明爾爲伊在紫霞殿前小弄中借屋至到官媒處一節大衆咸知豈能任爾狡展著卽實供免受刑責榮生堅稱並無其事大令再三駁詰矢口不移命與羅王氏質對榮生始供稱由小的出錢雇某某等二人冐充爲勇二人現在不知去向小的欲將羅王氏擔保出外者原欲與伊同居若奉傳訊立卽交案至云小的行凶實無其事甲供稱榮生現已辭歇大令喝將榮生掌頰六十下並著拖下笞責一百板羅王氏在旁代求大令大怒著再責一百板放起謂羅王氏曰今日爾本可不責因爾廉恥喪盡著鞭背一百下仍交官媒王榮生收所聽候備文將男婦分别遞籍王榮與甲訊明無干當堂開釋 
[再造功深]  
　　謹啓者敝堂接奉金陵協振公所交來魏文泉大善士文孫彌月湯餅移振洋廿元又奉南寄園大善士在小東門外新開分店筵資移振洋廿元江南水師學堂沈敦和大善士交來衡陽魏大善士樂助洋五十元袁氏大善士求保身體康健樂助洋四十元又募捐陳元觀大善士爲母養壽祈早昇紫庭樂助洋四元龔福頤大善士求病速愈樂助洋四十元石門厘卡交來立道人大善士樂助三十元振昌寳號交來姜遇鴻大善士樂助規銀七十四兩餘大莊交來梅汝修大善士求名如願樂助銀四十四兩博愛爲仁知德門之餘慶善人是富憑大道以生財分西江之波爲憐鮒涸集狐裘之腋普救鴻嗷俾爾多福多壽多男具見大慈大悲大願合乞附登報牘用誌欽遲○[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[富山眺雪]  
　　日本國例凡官立學校不論男女學生在各科學習期滿者必給與文憑名曰卒業證書本月十三號宮内傳旨　后定於十八號午前八點鐘時臨幸華族女學校舉行授卒業證書禮○美國派駐日本新公使愛獨烏英湯於本月十四號午前十點鐘時整　衣冠覲見日皇捧呈國書奏明擇日任事舊公使哥滿司同時入覲遞呈解任書○靜岡縣下沼津郡新建太子離宮落成後皇太子將有避暑之行傳旨於本月二十三號午前五點鐘時命駕至新嬌乘火輪車前往小住四禮拜以滌炎威○宮主昌子及房子二内親王於本月十三號偕赴日光山避暑女官園基祥奉命隨行○横濱一埠瀕臨大海時起暴風輪船苦無碼頭搭客須乘杉板登岸今年曾有創設碼頭之議仍慮平日或爲風浪所衝毁於是就口内近碼頭處密釘木樁於海底用西國塞門町泥及堅石築成一路如屏障然能容大輪船二三艘高出水面數尺用以抵禦風浪不致爲災碼頭亦已動工用機器打樁其料俱用生鐵○戊辰年滅藩之役白河關外戰死將士百十五人遺骸瘞於白河町長壽院日皇祠其殁於王事去年下詔興建記念牌今已告竣擇於陽歴七月九號舉行大祭禮是日板垣大山山路樺山谷别役片岡諸顯宦及名士數十人均往與祭 
[閨媛禦賊]  
　　金陵城北鼓樓街某公館燕京武世家也納貲爲縣丞聽鼓叅衙歴有年所雖鵷班甚小鶴俸無多而原籍富有田園營運居奇不讓陶朱公之三致千金公館中妻妾而外有女公子年僅十九貌類天人武勇絶倫弄雙劍如彈丸寒光閃閃不辨人影蓋隱娘紅綫一流人也有無賴輩數人見其富而多貲艷羡不已又因是處地甚荒僻保衛無人遂密約狗偷鼠竊之輩於六月初七夜行刼以數賊守看前後門户數賊踰垣而入各懷利刃直逹臥房時二尹蝶夢方醒魚更靜聽見黑影數圑破窗飛入霜鋒凛冽寒氣砭肌心知有異徐着衣履伏於暗陬倉卒中手無寸鐵覓得木棍一枝猛力同黑影處横擊聞噯喲一聲已有人倒地二尹大呼捉賊女公子在樓上聞聲驚醒易香襟窄袖持械下梯家人亦爇火麕至賊欺其寡不敵衆旣入寳山未肯空手而回挺刃直前其勢甚銳女公子不徐不疾從容迎鬥施展片時衆皆辟易賊見勢不佳各宣口號抽身便逝距大門不遠守户賊已洞敞雙扉讓其兎脫惟倒地之人足脛受傷彳亍在後二尹呼人捉之縛諸庭柱細審面貌似曾相識詢之乃左近菜園夥也問黨羽究有幾人爲首是何名姓夥稱起意者係臺城外種山芋侉子邀約我等得財均分餘人皆侉子鄉親素不相識黑夜中亦不知其數言畢求恩開釋二尹不允次早夥母復來跪懇泣涕漣如謂老身僅此一子若捉將官裏去日後將何倚賴二尹不得已允爲從輕發落函至有司請照小竊例加杖而已不意浮沈末秩者有此伏虎之才更不意寂處香閨者更擅屠龍之手噫茫茫世宙何地無才 
[相依爲命]  
　　十一夜鼉鼓五撾招商局江永輪船駛抵皖埠各客紛紛登岸内有某客年甫四十餘携十餘齡之童子相將就道童因鞋底有污泥遂就躉船跳板旁取水洗滌偶爾失足頓入波心某客見之不暇顧及已身倉皇赴救同入波濤滾滾長江自分已無生理適有某挑夫行過是處見水中有人頭冐起忽隱忽現遂駐足觀之諦審之下果有二人緊握不釋不覺惻然動念遂弛擔路隅援之以出俄而大吐大嘔水出而命得保全此童想卽某客之子也使不遇挑夫幾乎不同赴鮫宮哉然則卽以挑夫爲重生父母也可 
[委查蝗蝻]  
　　安徽鳳陽府屬之盱眙縣境遍地生蝗由紳董赴縣禀報邑宰下鄉詣騐一面遣丁至省通禀各大憲蒙藩憲德靜山方伯札飭候補知縣胡大令壽祺馳往查勘並令會同該縣督飭民夫竭力搜捕以除後患去冬嚴寒大雪何以今日仍多遺孽甚矣小醜之披猖也又聞省垣附近早榖已有登塲者惟苦雨連朝深望碧翁翁早放晴曦庶已割之稻不致霉爛也 
[縣案彚錄]  
　　楊金桂在大東門外丹桂樓與易坤江等爭奪糧米小工由保甲局送縣飭將易發仁濟醫館傷痊後患病身死由黄大令訊騐屬實將楊收所此已記諸前報前晚大令提訊楊供係揚州人向在滬南充當糧米小工易糾合李老和劉棍橋等意圖爭奪與之理論致肇禍端現已知悔大令謂本當重辦姑念知悔著具改過切結呈案交的實人具保屍兄易坤和投案訴稱現將回籍請領胞弟棺木大令准如所請當堂賞洋十元作爲川資此案遂結○胡光德與陶金温爭奪小工頭日致將陶刃傷由英公堂送縣訊供前報已紀之矣前日由帮審委員葉司馬提　陶訴稱係江北人向在虹口一帶碼頭爲小工頭近有胡光德强作工頭衆人不服同向理論被伊持刀將小的頭額等處戮傷扭送公堂轉解到案胡光德供陶金温所受之傷非小的所剌司馬曰爾未行兇可知兇手爲誰供稱不知司馬以原被各有不合著分别管押候函致英公堂查明核辦 
[英界公堂瑣案]  
　　包探黄四福禀張坤榮被東洋車夫康阿三撞跌受傷求請懲辦張供昨日手提一籃往小菜塲行至中途康阿三之東洋車飛馳而來避讓不及致被撞倒身受重傷左足擦去皮一塊扭交包探送案康供無心撞碰惟求恩典蔡太守判罰康洋半元給張爲養傷費○包探張九意禀洗衣作小工戴小毛投捕房報稱被同作人吳阿生竊去衣服物件扭交小的送案吳供詞支吾蔡太守判責手心一百下管押一月贜交戴領○五十九號印捕禀昨見李阿松在朱順發店門首竊取鼻烟一筒適被小的所見拘至捕房送案請辦李供係廣東人蔡太守判管押七日贜給朱領○包探張九意禀張寥氏失去水烟袋一枝查係李阿寳行竊吊贜請辦李供係廣東人水烟袋係友人阿明竊得將押票售與小的蔡太守謂爾不應收買押票本應重辦姑念生意中人着罰洋二元充西醫院經費贜給該氏領去○一百六十七號華捕禀昨見戴禮生在路被沈增泰扭毆持刀刺傷當將戴送仁濟醫館據醫生言閱十四日可愈沈供小的向在清音班中與戴同業因爭奪生意啓釁昨日相遇於途扭毆則有之不敢持刀行兇李供昨日目睹沈將戴毆擊太守問爾爲見証可見沈持刀刺戴答不見蔡太守飭俟戴傷愈後再行訊斷○二百五十二號華捕禀王阿來失去茶壺一把係陳德生行竊持往押店被王瞥見卽行扭案陳供餬口無資出此下策蔡太守判管押五日贜給王領○李洪洋被王士郎竊去洋布二塊扭案請辦蔡太守訊明屬實判押十日贜給失主○包探孔阿才禀張一寳報失鐵鉗一把查係王仁發行竊拘獲人贜請懲蔡太守判王管押三禮拜贜給領○包探王四福禀夏雲祥陳福興王阿富陳信記莫阿三等五家先後投捕房報失衣服零物查係吳開裕行竊今已拘獲吊贜送案吳開裕供係江北人犯竊原屬不應後當改過自新蔡太守判笞一百板管押二個月期滿解回原籍 
[法界捕房瑣案]  
　　關帝廟住持僧蓮應控其徒化法竊取田單文契一案前已屢紀報端昨日葛同轉著照原斷將化法枷號一月期滿掌頰二百下勒令還俗○京江棧客馬誦梅控楊錫春搶取鵰翎扇一案亦爲前報所已詳昨日著枷號一月期滿笞責一百板○前報記去年柴雲五拐販柴王氏之女兒售入王夏氏花烟館内爲娼本年正月十五日仍由柴領去近經柴王氏訪知情節控諸公堂葛同轉飭將柴押候追氏昨日柴王氏及烟鴇王夏氏同投案下同轉問柴王氏曰爾女於何時被柴誘出答稱三年前小婦人在杭州某公館傭工不知女兒如何被誘問此次何以得知答稱接柴信函謂爾女現在上海爲娼小婦人因來此控告問爾與柴是否同宗答稱素不相識王夏氏供稱此女於去年由柴領來今年正月十五日係由柴領去當時柴將女押取洋銀卽賃屋棋盤街開設薙髮店本年正月十五日在玉露春花館付還洋銀將筆據收去同　問曰柴供稱有信函留存店内蔣麻子處同轉飭包探帶柴至店吊到原　呈案同轉見有信封二個内止一信顯見藏頭露尾因問柴之女究在何處柴不肯實供同轉著掌頰八十下柴極口呼寃聲如斬豕問有何寃枉供稱此案有胡世喜在王姓薙髮店帮工尚有姓薛及金之由杭伴同一嫗到滬將女押與李姓花烟館得洋銀十元繼又調押王夏氏處得洋銀五元問洋銀由何人收去供稱由老嫗收去同轉謂本委今著爾將嫗交出供稱胡姓現在此處求大老爺著交可也同轉飭探帶往提胡再核○前日太古洋行十三號棧房管棧人李渭生控扛夫陳阿七竊取棧内之錢旋在身畔搜出三千文陳供詞狡展葛同轉著押候追比昨復提陳到案略訊數語卽飭掌頰六十下○楊朱氏一案已見報章昨日葛同轉飭提到案問温福生處尚有何物供稱只有零物問此次回去如何度日答稱蒙斷給洋銀三十元可藉此謀食矣同轉又提楊聚保到案謂爾回　須安分守已切勿浪蕩楊唯唯同轉著赶緊備船領妻回籍又提温到案著仍照原斷繳出洋銀三十元作爲楊領妻回籍之費温再四叩頭求减同轉着退去候楊臨行時補繳○鄭錢氏控楊兆華被欠洋銀一案延擱日久尚未斷結昨日鄭錢氏投案求追吳慶林挈兩小孩上堂訴稱妻子楊氏懷孕受驚已於本月初十日身故矣葛同轉謂鄭錢氏曰錢係楊所欠今其婿吳慶林新遭鼓盆之戚應繳之洋銀自應准其稍緩本委衡情酌理限至年底付清鄭錢氏遵諭而退○前報紀丁東昇葉宏聲等各家控永安街愼成柏油白蠟行主朱棣卿欠銀逃避先將其子朱桂年卽朱中喜拘押捕房葛同轉訊供之下著押候交到其父始得釋歸中喜在押多時而棣卿仍無消息昨日同轉命提到案爾在捕房可有人來探望答稱親串葉鳴來願保生員出外同轉著火速信致三德里向其母說明限二十一日隨葉赴捕房具保○竊賊倪阿新枷期已滿葛同轉飭疎枷還押韓阿福笞責三百板方桂發王和尚錢多福各笞責二百板伍伯禀稱小的騐得錢腿上魚瘍同轉著改爲掌頰二百下諭以此後當改過自新毋許再犯諸人均叩謝而退 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年六月初十日京報全錄]  
　　宮門抄○晋撫張奏調補知州摺○又奏報春季分委署知縣各缺摺○新撫陶奏查明各員誤保底銜請遞减更正片○直督李奏甯夏鎭總兵請旨實授仍留營帶隊片○將軍依奏漠河金礦内提解黑龍江六成軍餉片○閩督譚奏海疆澎湖酌改營制片○楚督張奏籌解協滇餉銀片○六月初十日吏部翰林院廂紅旗值日無引○　○謨貝子續假十日○松溎慶福各續假五日○召見軍機祥麟敬信○本日皇上升承光殿德國使臣紳珂覲見○○頭品頂戴山西巡撫臣張煦跪奏爲遴員調補直隸州知州以重地方恭摺仰祈聖鑒事竊照平定直隸州知州葛士逹因病出缺業經具題開缺並將截缺緣由報部在案所遺係衝繁中缺例應在外揀選題補該州毗連直隸爲晉省東路入境首站差繁事劇治理不易必須精明幹練之員方克勝任晉省雖有記名分發候補並勞績候補班前候補本班曁在任候補直隸州知州以及應升各員均與此缺人地不甚相宜未便遷就自應在於現任人員内揀選調補查有遼州直隸州知州李羲銘現年六十七歲直隸任邱縣舉人由大挑知縣籖掣陜西親老告近改掣山西同治五年六月初三日到省十二年六月十六日丁母憂回籍守制服滿起復捐離原省仍歸山西補用光緒二年二月初三日到省於克復烏垣堡案内奏保補缺後以直隸州知州在任候補旋經題補鄉寍縣知縣五年十一月初八日到任於克復馮納斯南城案内後路解餉出力奏保俟補缺後以知府用九年大計薦舉卓異十年正月調署陽曲縣知縣旋經調補十一月升補遼州直隸州知州十一年六月二十四日到任請咨引見十月十五日蒙欽派大臣騐放十六日覆奏山西知府用陽曲縣知縣李羲銘准其升補遼州直隸州知州照例用其卓異之案准於知縣任内加一級奉旨依議欽此領照回省十二月初一日回任該員操履篤實有守有爲以之調補平定直隸州知州實堪勝任雖題缺請調與例稍有未符第人地實在相需例得專摺奏請據布政使胡聘之會同按察使張汝梅具詳請奏前來合無仰懇天恩俯准以遼州直隸州知州李羲銘調補平定直隸州知州於地方治理不無裨益如蒙俞允該員係現任直隸州知州調補直隸州知州銜缺相當毋庸送部引見亦查無叅罰案件所遺遼州直隸州知州員缺留補第二次後出缺照章應歸部選合併聲明所有遴員調補直隸州知州緣由理合恭摺具陳伏乞皇上聖鑒謹奏奉硃批吏部議奏欽此○○頭品頂戴山西巡撫臣張煦跪奏爲山西省光緒十九年春季分委署知縣各缺循例繕單具奏恭摺仰祈聖鑒事竊查咸豐十一年十二月二十三日奉上諭嗣後各省州縣無論奏調委署代理每届三月彚奏一次由吏部嚴行查核如有違例更調等弊卽將該督撫藩司分别奏叅等因欽此歴經欽遵辦理在案兹據布政使胡聘之按察使張汝梅將光緒十九年春季分晋省委署過知縣各缺開單會詳請奏前來臣覆核無異除咨明吏部外理合開繕清單恭摺具陳伏乞皇上聖鑒謹奏奉硃批吏部知道單併發欽此○○陶模片再據頭品頂戴留甘肅新疆委用提督鏗僧額巴圖魯耿仕才禀稱該員於收復甘肅洮州廳城案内由藍翎把總保儘先拔補千總立解錄番城圍案内誤由守備保儘先補用都司並換花翎嗣於攻克碾伯縣屬米拉等溝賊巢案内保儘先補用遊擊攻剿洮河賊匪平燬陳馬二莊賊巢案内保補遊擊後以叅將儘先補用克復狄道州城池案内悮由叅將保敢勇巴圖魯勇號累保今職又據留甘肅新疆儘先補用副將施勇巴圖魯金蘭益禀稱該員於蕩平金積堡案内由軍功保儘先拔補把總並戴藍翎原奉行知繕作南益嗣於克復烏魯木齊瑪納斯各城案内誤由守備保儘先補用都司累保今職請附奏遞减更正各等情前來臣覆核無異合無仰懇天恩俯准將耿仕才於立解鎭番城圍案内由藍翎守備准免保守備以都司儘先補用換戴花翎改爲補千總以守備儘先補用並換花翎攻克碾伯縣屬米拉等溝賊巢案内准保免補都司以遊擊儘先補用改爲免補守備以都司儘先補用攻剿洮河賊匪平燬陳馬二莊賊巢案内准保補遊擊後以叅將儘先補用改爲補都司後以遊擊儘先補用克復狄道州城池案内由叅將准保敢勇巴圖魯勇號改爲由都司賞給敢勇巴圖魯勇號克復渭源擊敗金積堡竄逆案内准保免補叅將以副將儘先卽補改爲免補都司以遊擊儘先卽補克復新疆輯懷等城案内准保免補副將以總兵記名簡放改爲免補遊擊以叅將儘先補用克復瑪納斯南城案内准保免補總兵以提督記名簡放改爲免補叅將以副將儘先補用金蘭益於蕩平金積堡准保藍翎把總案内所繕南益改爲蘭益克復烏魯木齊各城案内由守備准保免改守備以都司儘先補用改爲免補把總以千總儘先拔補攻克逹板城托克遜並吐魯番滿漢兩城案内准保免補都司以遊擊儘先補用並換花翎改爲免補千總以守備儘先補用並換花翎新疆一舉蕩平案内准保免補遊擊叅將以副將儘先推補改爲免補守備都司以遊擊儘先補用耿仕才於新疆北路歴次勦辦竄擾陜回案内賞給頭品頂戴並換鏗僧額巴圖魯勇號收還伊犁案内賞給軍功加一級金蘭益於新疆六載邊防案内賞給敢勇巴圖魯勇號均照原案註册出自鴻施除飭取名該員履歴清册咨部外謹附片具陳伏乞聖鑒訓示謹奏奉硃批兵部議奏欽此○○李鴻章片再前據綂領盛字馬步全軍記名簡放提督甘肅寗夏鎭總兵衛汝貴呈報親母王氏於光緒十七年二月初三日在籍病故例應丁憂懇請開缺回籍守制臣當查該總兵所綂盛軍馬步十餘營拱衛畿輔爲北洋海防著名勁旅且正督隊開挖天津衛南窪减河防道及大小溝渠隄閘各工計長七十餘里於水利民生極關重要斷難中輟奏懇天恩賞假百日治喪仍留綂帶盛軍並請將寍夏鎭總兵改爲署理等因奉硃批衛汝貴著改爲署任餘依議該部知道欽此兹據署總兵衛汝貴禀報自光緒十七年二月二十日在天津海防營次聞訃日起扣至光緒十九年五月二十日不計閏二十七箇月服滿請奏明起服前來伏查衛汝貴久著戰功曉暢軍務嚴明紀律深得士心近年綂領盛軍於一切開河營田訓練操防均資得力屹爲重鎭該鎭係實缺總兵丁憂改署之員今旣服滿擬請旨實授寍夏鎭總兵員缺仍留營帶隊以專責成除履歴分咨軍機處兵　查照外是否有當理合附片具陳伏乞聖鑒訓示謹奏奉硃批衛汝貴准其留營帶隊欽此○○依克唐阿片再查前定開辦漠河礦章程得獲餘利開去局用官私之外按二十成均分以六成提充黑龍江軍餉以四成分賞員司花紅其餘十成歸商股匀分俾得均霑利益等因奏准行知在案今據辦理礦務儘先選用道袁大化禀稱將光绪十五十六十七三年報銷册内應提六成軍餉銀三萬三千兩據該廠先後委員分批解交省庫兌收訖理合附片具陳伏乞聖鑒謹奏奉硃批户部知道欽此○○譚鍾麟片再海壇澎湖鎭恊互調案内准到兵部咨覆所有新改澎湖左營遊擊守備作爲臺灣海外水師題補之缺海壇左營都司作爲福建外海水師題補之缺其原設實缺人員並千總把總外委額外各弁應否隨缺移撥抑或另行改補飭令查明覆奏並造具管轄營汛司哨銜名曁駐紥地方里數清册送部覆辦等因經前督臣卞　第飭查妥議造册詳辦去後兹據署福建布政使按察使張國正會同善後局司道詳稱移准海壇協副將余致廷前澎湖鎭總兵吳宏洛先後查覆互調案内改海壇中軍兼管左營遊擊爲澎湖中軍兼管左營遊擊改澎湖左營都司爲海壇左營都司兼管中軍改海壇右營守備爲澎湖左營守備兼理兵糧其海右兵糧卽歸都司惟澎湖海壇雖有海外外海之殊究與水師陸路互改有别其現在實缺遊擊劉德安都司楊興隆守備鍾朝鳳三員均已先後隨缺移撥餘照原議概不更動至千把外委額外旣無增减互調其洋面情形各所熟習今悉仍其舊而免紛更等因造册送司核與原議相符轉造清册詳請奏咨前來臣覆　無異除册咨部外臣謹附片具陳伏乞聖鑒謹奏奉硃批兵部知道欽此○○張之洞片再前准户部咨議令四川省協滇月餉自光緒十五年起每月協餉銀二萬三千兩下剩銀七千兩所撥湖北按月恊解光緒十五年二月二十一日具奏奉旨依議欽此咨行欽遵辦理查前項改撥協滇月餉業於光緒十五年至十八年共籌解銀二十六萬四千兩均經附片奏明在案兹據湖北布政使王之春會同善後局司道詳稱現復籌撥長沙平銀二萬兩發交雲南催餉委員知縣吳本義轉發百川通商號領匯赴滇等情詳請奏咨前來臣覆覈無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此 
 
