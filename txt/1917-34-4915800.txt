# 1917 - 34 - 4915800

 

Page 1

 
 
   
 
 

Page 2

 
 
時評 
[抗議後之預備（冷）]  
　　對德潛艇戰爭已發抗議矣今日所當注意者不在抗議之何如而在抗議後之何如也蓋抗議之權在我而抗議後之從不從則不在我也假使不從我既有行將斷絶邦交之言矣則斷絶邦交之預備不可不於今日預定之也此所謂抗議後之預備一也 
　　假令斷絶邦交果成事實則斷絶邦交之後僅僅斷絶邦交以俟歐戰之了耶抑更加入戰團以入戰事旋渦耶内無定見勢必隨步以移形其利害其手續又不可不於今日預計之也此所謂抗議後之預備二也 
[專電]  
　　北京電九日政府對德提出嚴重抗議照會畧稱前次該國所用方法已損害中立國鉅大之生命財産今次限定海上戰爭區域危及我民更烈且顯違現行國際公法妨礙中立國與中立國及交戰國間之正當商務若任施行實爲世界平和之障礙特提出嚴重抗議切盼德國尊重中立國權利與固有邦交將此項計畫抛棄萬一出於願望之外中國必不得已將與德斷絶外交關係云云 
 
 
 

Page 3

 
 
　　北京電九日政府照會美使畧稱二月四日來文中國政府議决同意已對德嚴重抗議並擬於將來必要時期爲適當之進行以達維護公法目的云云 
　　北京電政府接駐英及駐日斯巴尼亞駐和各公使報告謂德對於歐洲各中立國均有讓步消息惟對美則態度强硬但目下尚無宣戰表示 
　　北京電今日（十日）下午二時衆議院將開秘會段總理伍外長出席報告處置外交事宜並籌商今後進行方策 
　　北京電今日（十日）下午一時參議院開秘密會政府决定方針除國務員以外徐東海梁任公汪精衛王亮疇湯濟武陸徵祥曹汝霖胡維德等均參與會議 
　　北京電段總理偕伍朝樞蒞兩院密會宣布德美來文曁昨發警德覆美兩去文議員紛紛質問段因加入協約與否此時尚難表示故答語極簡 
　　北京電今日參院一時開秘會三時散衆院二時開秘會五時散兩方均全體國務員出席伍朝樞代外表僅報告昨對德發抗議公文議員亦無重要質問 
　　北京電參議院今日（十日）開秘密會段總理出席報告對德美問題會議經過事實伍朝樞代外交伍總長讀對德抗議覺書馬君武龔煥宸張我華韓玉宸等均有質問由伍朝樞答覆餘國務員均不發言又院秘長張國淦亦列席 
　　北京電段總理訂今午一時蒞參院二時至衆院報告國務會議對於國際問題解决内容一面電令各省注意 
　　北京電今晨（十日）政府已將對德與覆美公文長電發寄各省長官令注意一切 
　　北京電政府方針發表後輿論一致歡迎各派將發起外交後援會 
　　北京電昨政府電南京馮副座徵求意見馮覆電對於政府態度極表贊同 
　　北京電益友社上午開會認對德抗議既成事實乃國家行動一致擁護隨時協議援助政府 
　　　北京電兩院秘會國務員全體出席日本方面表面上極贊成我國此舉 
　　北京電政府派汪大燮往日使館說明對德抗議情形又政府前二日曾探日代使意見表示贊成曹汝霖亦贊成加入 
　　北京電德使館今日宴會中立國及一般政客即夕開跳舞會我外交當局派代表往 
　　北京電國務院附設之中立辦事處機關頃已移至會議廳旁添派專員嚴守秘密 
　　北京電中立辦事處原設國務院東院昨已移至西院以便與秘書廳接洽 
　　北京電府院定元日（十三）召開治蒙大會議 
　　北京電各省道尹議裁改用府知事名義管轄屬境督縣分治 
　　北京電九日憲法會議孔道孔敎問題討論終局表决均不足法定人數已决再付審議輿論對於主張孔敎國敎者多數評擊之 
　　北京電田文烈來京專爲辭職昨謁元首稱誓不回豫 
　　北京電陳籙准開缺定陳毅使庫 
　　北京電柏文蔚赴滬籌議禁烟進行事 
　　北京電李根源定今日（十日）赴陝履任 
　　北京電閣員一部分更動之說昨段總理已有所表示將此說完全打消 
[外電]  
　　北京電中政府一再考慮今始决計警告德國如德國不改變其潛艇戰術則中國與之絶交段總理本不主張目下有所舉動而資格較老之軍人亦舉代表力勸段維持無所舉動之態度但革命派諸將帥之代表極力主張相反之行徑而少年派及穩健派亦復從而助之蓋以取同一行動之各中立國如爲勢所驅而入戰局則中國可追隨諸中立國而佔他日議和大會中之一席是以今日者乃中國不可多得之機會也馮副總統聞亦以此種意思向政府進言多數國務員既逐漸被人勸導明白此事段總理乃不得不從多數之意都中德人堅請中政府勿有舉動聞願以巨欵借與中國以作引誘中國堅立不動之具（九日） 
　　北京電中國以華文通牒於今晚六時遞交德使德使詢問可否予以電告本國政府之便利蓋德使似未深悉牒文内容也德使又問關於海軍戰事之抗議書曾否送交英國中國致美使芮恩施之牒含有要意略謂德國若不改變潛艇戰術中國將取維持國際公法之必要行動其意殆謂德國苟不讓步則中國將與之宣品也（九日）以上字林報 
　　北京電中政府致德國之文略謂接駐京德使交來之二月一日德國通牒讀悉德國從是日起所採用之封鎖計畫將危及駛行於指定區域内之中立國商船查德國前所行之潛艇戰術已使中國喪失生命不少今德國所規定之潛艇新戰術其危書中國人民之生命財産較前尤甚與現行國際公法之主義實相違背兹若任其施行隱認緘默則其結果將使國際法儘可任人專斷而發生與往來中立國間及中立國與交戰國問商務極相牴觸之主義是以中政府特向德政府切實抗議反對其二月一日所宣布之辦法切望德政府爲尊重中立國權利保全兩國友誼計不實行其辦法苟與希望相反抗議竟無效力則中政府不勝惋惜將不得已而斷絶兩國現有之邦交至於中政府之取此態度純爲增進世界和平保全國際公法神聖起見則又不待煩言矣云云中政府致美國之文略謂來文接悉中政府亦如美總統不願遽信德政府果將實行其辦法致令中立國人民生命財産受其危險往來於中立國間及中立國與交戰國間之合法商務蒙其損害此種辦法若容其實行不加阻止則將使國際公法中發生新義美國來文中所載之主義中政府與有同情今已取同一之行動對於德國封鎖新辦法切實抗議並擬於將來採用維持國際公法主義所必要之行動云云（九日） 
路透電 
　　北京電外交部本日（九日）午後六時延請德國公使至署由劉次長代伍總長向德公使抗議謂貴國之宣言使中國及他中立國之貿易益覺危險甚望不可實行若不然則中國無已必至斷絶國交云云又回答美公使謂中國對德國之新宣言與貴國照會之趣旨全然同意已向德國公使提出抗議視德國之回答如何倘應必要亦取與貴國同一之態度云云（九日） 
　　北京電都中多數漢字新聞以政府此次所取方法爲中國登世界新舞台之第一步云云此蓋迎合政府默望取與美國同一之態度也 
（十日） 
　　北京電外交部之向德國抗議及回答美國僅以公文照會駐京各中立國並協約國各公使惟日本因與中國有親密之關係故昨日午後二時先由汪大燮至日使館通知大體至午後五時半又由外交部施秘書代表伍總長往訪日本芳澤代理公使詳細通知日本代理公使亦深謝伍總長之好意（十日） 
　　北京電今日午前協約國各公使會同協議對付時局之善後策（十日） 
　　東京電東京商業會議所擬十三日特備午宴招待陸宗輿氏並請中國公使館員及東京市長等陪席（十日） 
　　東京電美國電云美國下院委員近提出建造潛水艇三百艘之案惟尚未付委員會議 
（十日） 
　　漢口電粤漢鐵道武昌蒲圻縣間已於昨日舉行開通式自今日起發賣客票兩地間之車費八角五分（十日） 
以上東方通信社電 
　　北京電此間對於馮督軍締結鴉片合同一事未有若何之表示馮似未奉政府訓令遽自談判此事蓋以爲上海存土乃蘇省事也事實一經公佈國會定有劇烈之反對政府能否批准此合同乃一疑問（九日）字林報 
　　字林報按云據洋藥公所切實聲明謂馮督軍奉政府命談制此事在合同未經簽定之前其内容曾電詳政府請示辦理 
[戰電]  
　　海牙電荷首相今日在國會演說謂政府已竭力抗議德國最近之潛艇戰術荷政府不欲取銷中立苟有侵犯國土者則决擬以武力拒之云（八日） 
　　馬德里電西班牙覆文德國略謂西班牙聞德國宣布無限制之潛艇戰術甚爲感痛西班牙今鎭靜堅决抗議此項空前之戰術誠以此舉違背各國縱在顚沛之時應守之主義也文中否認此項戰術爲合法且稱諒德國必將設法使西班牙滿意西班牙固有保護國民生命與維持主權完全之責云云（八日） 
　　瑞黄京城電瑞典答覆威爾遜總統之公文謂彼曾一意堅守中立美國惜未贊同瑞典前所提出之意見斯坎狄拉維亞半島之三國已因瑞典之提議採取對付戰國之同一辦法以期維持萬國公法美國今所擇定縮短戰禍之法與瑞典所守之中立政策絶對相反瑞典未便變其政策而附從云云 
（八日） 
　　烏拉圭京城電烏拉圭共和國答覆德國之公文反對無限制潛艇戰術主義（八日） 
　　紐約電各州當道現正縝密戒備防杜美籍德人隂謀重要機關多將條頓族之用人辭退西角之六寸口徑大砲均已運至紐約保護該（九日） 
　　菲萊台爾菲亞電二十八州之代表代表美籍德人三百萬名願効忠政府且贊同威爾遜總統之舉動允於戰時募集美籍德人聯隊 
（八日） 
　　紐約電威爾遜總統聲稱芝加哥鐵路扳機工人如不取消罷工之恫嚇則擬將鐵路十八條歸官管理（八日） 
　　紐約電飛機廠十九家已允每得期爲政府製造飛機二百架全國製造羊羢品會社允將值價英金一萬萬鎊之産品全歸政府需用（八日） 
　　紐約電柯洛拉杜發生反對戰事之示威運動爲愛國志士摇旗衝散傷者頗多德人紛向美國銀行提回存欵運往阿眞廷因該國宣布嚴守中立故也（八日） 
　　巴西京城電巴西京城對面之尼克塞洛地方發見德國無線電局一所（八日） 
　　丹京電駐柏林美國大使桀拉特君來電謂彼與美僑均被覊留爲質須俟駐華盛頓德國大使彭斯托夫伯爵與德商船之人員安然離美始能出境（八日） 
　　華盛頓電國務部請瑞士代詢德國覊留美國大使桀拉特君之理由（九日） 
　　亞姆斯特丹電柏林來電謂駐柏林美國大使因通行劵猶未備齊故未定期啟程此與丹麥來電所云微異（八日） 
　　華盛頓電英法已允以平安通行券給予駐華盛頓德國大大使彭斯托夫伯爵及其隨員 
（八日） 
　　紐約電斯坎狄拉維亞郵船公司宣稱已請德國擔保彭斯托夫伯爵與其隨員人等二百人之平安航行（八日） 
　　倫敦電據美國最近消息云開里福尼亞號郵船之沉没至少失生於美國之嬰孩二人或有三人之多（九日） 
　　紐約電美利堅郵船公司已將聖路易號聖保魯號二郵船展緩開駛該公司以應否駛入德國禁區詢問國務部國務部不作可否惟國務部謂中立國之船隻得置武裝自衛美國船隻有駛行公海各處之權各報今以嚴厲之論調抨擊美船之展緩開駛因此舉不啻承認德國封鎖美港也惟美利堅公司現正覔求精於開砲之人足徵聖路易號不日將携自衛之訓令開入禁區（八日） 
　　倫敦電下列諸船均經擊沉計英船亞蘇爾號（三○七四噸）柯西康親王號（二七七六噸）克朗寳英特號（五二二八噸）聖尼尼安號（三○二六噸）薩克松白里登號（一三三七噸）維斯特拉號（一○二一噸）西班牙船佛魯西哇號又英小船四艘瑙威船與泊魯維安帆船各一艘共計二萬噸（八日） 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[日報紀銀團倫敦會議之結果]  
　　大阪朝日新聞北京電云銀行團倫敦會議之結果各代表將决議通知各關係國之政府而取决焉北京各代表既得各國政府之正式訓令據匯豐銀行所得電報則倫敦會議所决諸事項大體與日本提議者同卽（一）金額自一萬萬元至二萬萬元（二）抵當品附加地租一項（三）債票發行地爲日本及美國（四）監督者以日本人充之（五）利率及其他要件俟交涉後决定之美國加入之議似亦决議云又據某要人曰美國之加入非代德國而取另行組織新五國團之形式也又電云中國對於銀行團倫敦會議所决諸條件未必悉予承諾而於以地租爲擔保一事尤有反對之形勢且近來美國借欵安然通過各省亦時解欵到京丁恩氏又謂本年豐稅利餘金當有九千萬故大借欵是否可以早日解决尚無把握然美國若加入之後中國舍銀行團之外無從另行借欵然則借欵卽能成立亦未可知耳又每日新聞電云中政府對於第二次大借欵所取方針凡四（一）借欵額以救濟目下之財政匱乏爲限不得濫借以增國家負擔（二）以鹽稅剩餘金爲擔保而不以地租（三）以金價下落故折扣率及利率當較第一次借欵爲輕（四）以以鹽稅以外爲擔保故無另聘顧問之必要銀行團若出此要求則拒絶之 
　　朝日新聞又記銀行團倫敦會議之經過云銀行團之會議者爲各國銀行團代表會場在倫敦會期爲三十日議題凡五一曰金額二曰擔保三曰顧問四曰美國入團五曰利率兹將各問題一一言之（一）金額昨年中政府要求一萬萬然或再有增加金額之請故决定金額爲一萬萬至二萬萬（二）擔保决以地租充之若中政府不允則要求鹽稅地租二者（三）顧問一項各國皆能尊重日本之意見當第一次借欵時以英人爲鹽務顧問以法人俄人爲審計顧問以德人爲國債顧問而日本則以英人之援僅得鹽務會辦之位置蓋居鹽務顧問之下者也今次借欵有賴於日本者多且近今日本在中國之位置著著向上（此何說也）故日本要求今次以日人充顧問之事英法俄三國代表皆無間言（四）美國入團問題由日本代表巽孝之丞民動議餘三國皆無異言遂决議向美國銀行團交涉但美國銀行團有二一爲紐約銀行團一爲芝加哥銀行團則所謂入團者爲紐約芝加哥二團歟抑二之一歟芝加哥銀行團近今頗似活動顧其勢力猶不足與紐約　相提並論故若僅紐約銀行團加入借欵團則四國亦以爲滿足矣美國入團之條件毁由日英俄法四國團之間决定之大概以不因美國入團而變更借欵之大綱爲方針也（五）利率及其他條件有嚴守秘密之性質故莫得聞其詳但三十日之倫敦會議亦未有此項决議當日會議之後各代表卽將上述諸端電請各該國政府之承認各國政府與其銀行團之問絶無閡隔之處故其允諾可必一俟得覆後再於倫敦會議一度然後與中政府交涉云 
[中國對於美德問題之討論]  
　　昨晨十時國務院又開特别國務會議繼續討論應付新時局之方針結果如何秘無所知惟聞政府因美德决裂於東洋未來之局面關係極重對此事異常注意昨日又根據駐外公使之報詳加討論閣員意見略見一致己决定一種辦法内空如何尚非發表之時機數日以來美德兩國公使在外交方面有種種活動其與我政府折衝情形雖不可詳知要之一則望我國絶德一則阻我國之加入此不待言者也惟協商國公使數日以來對我國無所表示據聞以協商國公使中如英日兩國則公使俱已回國現在京者爲代理公使法國公使則日昨甫到曾於午後三時訪問外交部當由劉次長接待晤談甚久聞法使因爲回京後之第一次會談故對於中法交涉事件及德美絶交等問題並未言及至於俄國公使則以美德國交斷絶後時局如何發展尚難確斷因此種種關係故兩三日來尚無何等公式之表示也惟協商國旅京人士輿論則俱料時勢所趨中國終將與美國取一致之步調如天津之京津泰晤士報極力主張中國加入至日本方面據旅京日本有力人士之觀察前年英國勸誘中國加入歐戰日本所以反對者因彼時加入歐戰與承認帝制有聯帶關係今日情異勢遷據私人推測日本政府此番無反對中國加入之意云又聞汪精衛氏到京後曾語人云此次倉卒歸國係因關於中國對歐戰態度如何與國家運命有重大關係留法之時參考協商國重要人物之議論頗懷一種意見近因時局緊迫故親身歸國報告政府此外毫無他項任務云云及歸國之後始聞美德决裂近已連日晉謁黎段詳陳一切矣 
[憲法會議中之聞聞見見]  
　　昨日憲法會議開會情形已詳昨報兹再將會場所見聞者雜綴如下議員李文治立演說台至一小時半之久而目既近視記憶力又弱對付一篇長演說辭頗非容易手中演說稿厚寸許且看且讀且讀且說不惟說者非常用力而聽者亦昏昏欲睡矣於是說者自說不聽者自不聽且閱報者有之寫字者有之找友人閒談者有之兩手抱頭呼呼大睡者有之其餘議員除少數贊成者外則用種種方法與之開玩笑或則請其大聲發言或則大聲呌好一若戲場之喝彩者或則頻頻擊掌似乎歌曲之拍板者一個神聖議場變爲一游戲俱樂部甯非奇事最可注意者李君之演說即贊成孔敎者亦厭聞之某議員云李君之案本席完全贊成惟請不必如此呶呶不休耳語云一寸光隂一寸金深願李君知光隂之可貴云云此外尚有一事最足惹人注意者卽孫光庭之態度孫君於李君演說之時至最不吃緊之時必擊掌數聲其意蓋以誘之使言也於是反對者卽得一法以中止李君之演說其法維何亦即擊掌是也孫議員鐘連連擊掌王　家請議長維持秩序議長請孫議員弗擊掌孫云我贊其演說之妙耳一堂轟然大笑乃右面之孫（孫鍾）方停而左面之孫（孫光庭）又擊矣又有李景濂亦孔敎之健將也演說氣急而喘因急而咳一時痰湧面赤急開演說台之抽屜以冀得一痰盂幸有黄紙在不致犯隨意吐痰之院規也 
[北京大學改組之進行]  
　　北京大學原分文理法工四科自蔡孑民就任校長後乃主張專辦文理兩科而以工科併入北洋大學法科併入北京法政專門學校此事外間雖間有反對而部中則以蔡氏係禮聘而來不欲棄其主張而不用蔡氏亦曾邀請北京各專門校長表示己見衆謂既蔡先生如此主張某等亦斷不反對此議遂定惟北洋大學接收學生一事尚未妥洽昨日部中又派專門司長沈步洲赴津接洽該校增加學生除經費問題外並無爲難之處大約終能商妥也又據敎育部消息三數日前該校法工各科學生聞蔡校長有裁併法工各科之議頗抱不安事爲學監所聞告知校長蔡校長乃傳集各班班長告以並無裁併之議宜各安心向學云云外間所傳已起風潮實屬捕風捉影之談蔡校長對於大學確抱一種改革之計畫蓋因北京大學之外天津尚有一大學校二三百里之區域内有兩大學校實不相宜然將來無論籌畫改併與否現在校中肄業之學生决不至受其影響也 
[農商部請設鄕村林業會]  
　　農商總長谷九峯以森林利益關係國計民生至爲重要實地經營端賴人民擬定奬勸鄕村林業規定林業公會辦法呈奉核准兹節錄原呈如下我國自地官守禁之令廢弛而後林政不修垂二千載固有林木任意摧伐濯濯童山觸目興感人工造林之法未之前聞致外人論材木缺乏之國每引中國爲例譏刺萬端時至今日間接則土地之保安寡賴水旱洊臻民困無告直接則社會之需材孔亟取給乏術不獨電桿路枕礦山支柱河海工程所需各材均由外輸即民間建築下及日常器用多數亦屬舶來之品按之海關報告歲溢利權數累億萬是故中國林業及今而猶不急爲提倡誠恐數十年以後全國山地將成赤荒國計民生有難堪設想者矣本部以林政爲職掌所關歷年來悉心籌畫爲謀造林普及之方除推廣部辦林場以資模範分配各項種苗以廣樹植而外上年呈准責成各道尹及省縣農會籌設苗圃培植苗木分給造林一案現據各省來咨報告此項道苗圃省縣農會苗圃次第籌設尚居多數惟我國幅𢄙廣袤區域紛歧荒山造林倘全責之政府直接經營值兹財政困難之秋誠恐力有未逮或全責之人民自由興辦又以林業收效較遲獲利稍後心懷觀望勢難踴躍人民於圖謀生活之外苟無餘贊鮮能單獨創辦森林事業而達於利用之途爲今之計惟有使地方人民共同經營而以國家敎育施業保護三者之力爲之輔助本部現參照各國公有林及森林組合辦法現定林業公會專章注重鄕村自治林業凡鄕村鄰近之官山及公有之山地均責令該村民按照規則廣爲勸導組織公會合力造林明定期限逐年分栽土地不足則有官荒給與之條苗種無多則有請求頒發之例成績卓著則予以褒奬之榮而資鼓舞森林被害則規定報告之法而資維護經營不當管理無方則由部派員或林務專員爲之切實指導而收整齊畫一之功另擬苗圃管理通則詳述育苗興圃之方指定各地適宜樹種均有主木副木之别各該村民按照部定規則及經營方法切實興辦利害相同既易聯絡林野情况無待調查舉凡資本勞役通力合作以期共底於成此項林業公會辦法擬先就交通便利地方接近人因之嶺埠植其基礎次第擴充然後再就大段官山分區辦理庶於事半功倍成效可期查津浦京漢兩路沿線及長江沿岸各地氣候温煦最宜植林自京師達津沽經濟南徐州鳳陽抵浦口沿線附近約三十九縣又自京師經保定廣平彰德衛輝信陽德安達漢口沿線附近約八十縣及長江下游由武昌經黄州九江安慶江寗鎭江等處二十餘縣荒蕪山野所在皆有統計百四十餘縣每縣所屬依山鄕村大縣有百數十村小縣亦不下百村平均以百數計則有一萬四千餘村村設公會一所第一年每公會責令植樹一萬株得一萬四千餘萬株嗣後每年遞進期以十年可得十四萬萬株十年而後次第成材按年輪伐利用無窮所有林業收入或以充地方自治之費或以供個人經濟之需由此以觀鄕村多一分自治之基本財産即不啻爲國家增一分之地方歲入一俟辦有成效再行推廣各省次第興辦則全　林業似不難日臻發達惟事關創始恐畏難苟安擬請頒發明令責成各該省實力推行共圖發展所有規定林業公會辦法理合繕具清摺附呈鑒核施行 
[計畫綏墾之綱要（碧潭通訊）]  
　　綏遠地廣而肥最適農業而戸口稀少人類不齊致西北有此肥美之大陸而不能與内地比美誠可惜也故放墾爲現今三特區之要務放墾卽所以殖民有人有土有財三者並行不悖者也而國家極大之利益尤有二點一關於國防上者一關於財政上者就綏區言現在墾務當局深知西北部國防上之關係重大及墾荒興農爲立國大本乃銳意整頓其計畫綱要分三大端（一）保護（甲）屯墾隊急宜成立也屯兵農隙隱寓國防小醜跳梁不能爲害並可杜鄰國之覬覦且保護既周墾戸自爭相趨赴國家收入因是增加荒涼之地變爲富庶其辦法爲開墾駐在地之荒段保障附近之墾民實行移民實邊寓兵於農之政策每年由公家支出基本金一萬八千六百四十四元設立一隊預定十年分年籌備漸次擴充每隊官長目兵共一百零二人授地一百零五頃鎗八十桿成立之第二年春目兵一律接眷分爨設兩等小學校一所十年後退伍改爲村落預算得獲純利五萬四千五百二十八元（乙）警察急宜擴充也匪類初起不能驟集多數警察可隨時懲治不必仰藉兵力且普通刦案或係當地人民認眞清鄕自然地方安謐其辦法以上年匪患剿匪軍費約用四十萬元財政收入約短四十萬元商民損失不可計算較其輕重不若動支中央專欵舉辦各縣警察需用較少（二）交通（甲）鐵路急宜興辦也京綏鐵路爲西北命脉鐵路既通沿途森林鑛産及其他實業藉此發達其辦法以外欵既無成議擬借國内公債建築期於二年達綏遠五年達包頭十年達寗夏公債第一年募集一千萬元第二年募集一千萬元其保息由國家擔任第三年募集二千萬元其保息由綏察兩區因鐵路之便利增加收入項下擔任尚有不敷再由京張路之餘利補充之以次每年募五百萬元其保息由陝甘兩省分任之期於十年内達寗夏（三）金融（甲）拓殖銀行急宜組織也金錢爲萬事之母屯墾既爲墾荒之先導而普及仍賴民墾民墾之中無論大農小農不得不藉銀行爲之調濟綏遠包頭雖有中交分行其營業方法多所限制於農業上之補助其效甚鮮亟應審擇地點合官商之力組織一拓殖銀行凡關於農事之振興各種實業之貸欵應特予以便宜以速其發達以上數端有曾着手進行者節錄之爲留心實業之國人告 
[奉天實業上之銀行與荒墾]  
　　興業銀行合資解决奉省興業銀行因善後時之官辦商辦兩問題紛擾數月未有結果昨經訪聞現已漸有頭緒不久即可發表先是張省長欲商股撥出將官股歸併官銀號以資整頓而商股方面因已虧累如許且將來尚有希望遂極力反杭張氏雖曾屢加駁抑無如該行股東幾遍全省且所持理由步步按照公司條例故張氏知難歸併已口頭允許商股之請求惟官股則擬全行抽出後有某要人以官股如盡抽出於雙方之體面感情均不盡善莫若減少其數照資本原額之二八或三七入股雙方籌商較爲圓到張省長頗然其說不日卽將實行 
　　浦河荒地丈放蕆事奉天蒲河兩岸荒地自去冬動議丈放迄已蕆事疏濬事宜亦已完結兹探錄大概如下自瀋至新沿河荒地不下八萬餘畝此次丈放係由留奉知事趙某等七人分任開丈隨收荒價定額雖輕然預計亦可得價欵十三四萬元惟收數過於零星難於設所久待現已將丈地事務所裁撤歸併水利局繼續辦理此項荒地經蘇局長接收後細加查考尚有浮多及尾數因計日竣工過於草率已保留吉姚兩知事在局襄助一面覆丈餘地並將價欵催齊應用濬修蒲河原分上下兩段上游由蘇局長擔任下段由艾知事擔任及至修理完竣由公署派員驗收上段尚屬合宜下游竟與原估工程不符上下段工欵均向財政廳承領共七八萬元下段竟查出浮冒二萬餘元其工程純係起皮帮岸與從前修理黄河舞弊如出一轍艾知事因下段上下百餘里未加詳察故甘願賠修下段工程係張某投標包修張竟百計取巧尅扣苦工欵達二萬餘元此事發覺後已交瀋陽縣看管惟張某所欠帳目等均逐日赴縣逼勒現已由縣設法了結至未竣工事聞俟冰融即當續修云 
[晉省之雙頭案（浮生通信）]  
　　山西省城南門外三里許岡上村地方有居民義三牛者續娶楊氏與曾充陸軍什長之田某結不解緣鄰里咸知之義三牛初以田爲赳赳武夫心雖恥之不敢與較而旁人之冷嘲熱刺日聒於耳以爲丘八固可畏忘八亦可恥於是義三牛不能復耐於上月三十一日夜偵知田又宿在妻之房内遂突然掩入用鐵錘向姦夫太陽穴猛力一擊腦漿迸裂登時氣絶姦婦　覺赤身哀求三牛恐姦夫猶未身死詐謂婦曰汝帮我料理此事我即不殺汝乃囑婦按住田之手足己則用刀將田某頭顱砍下然捉姦捉雙三牛固習聞之於是舉刀欲向婦砍楊氏情急亟將八個月之男兒堅抱在懷爲投鼠忌器之計無如三牛意甚堅决無可挽回設法誘令將男兒放下乃奮其勇力以斃楊氏楊氏身經數傷死時尤慘義三牛於翌日挾雙頭赴太原地方檢察廳自首以上情形多三牛所自供者 
　　地檢廳即日派檢察官前往勘驗至則見一對無頭屍横於坑上血痕狼藉慘不忍覩刻聞檢廳偵查巳了不日提起公訴查舊律本夫在姦所殺死姦夫姦婦者不論而新律無此規定自仍照殺人罪處斷惟田某等實有取死之道且社會心理一般輿論多謂殺姦爲維持風化者晋省法曹不乏賢明之輩是在情法兼顧有以得其平耳 
[安徽公益維持會之内幕]  
　　皖省公益維持會係倪系省議員及新選諸參議員組織而成美其名曰公益維持會然内幕確係官辦之政黨倪省長除派各縣議員回籍趕辦公益維持分會外並面諭各道尹函令各知事會同認眞趕辦愼選公正士紳人民入會愈多愈妙嗣後遇有公議不致紛歧事可一律（想此係指鹽斤加價組織因利銀行而言）務於三個月成立呈報省署查考倘有敷衍從事選人不慎及限内不能辦成者均關各縣知事考成云云蕪湖一埠係由省議員崔炎擔任組織分會本月四日下午一時縣知事余詠南因討論地方貧民習藝所事邀請士紳二十餘人來署崔即乘間提議組織公益維持分會聞是日在座者均無反對贊成之表示良久始散余知事擬改期會同崔議員邀請地方各界提議此事兹將該會簡章摘錄如左以見一斑 
　　安徽公益維持會簡章（一）本會由省公民組織之定名曰安徽公益維持會（二）本會設安慶省城本省各縣均設分會（三）本會以組合團體擴充實力企圖鞏固國家治安增進地方幸福爲唯一宗旨（四）會員資格以學識純正熱心公益力持穩健主義者爲合格（五）凡志願入會者有發起人二人以上之介紹均得爲本會會員（六）本會設會長副會長各一人評議員二十人交際員無定額均由會員票舉任期一年再被舉時得連任會長代表本會主持全會事務副會長輔助會長同負責任會長副會長外有碩學通儒及資望卓著贊成本會宗旨者得由本會認爲名譽會長評議員評議本會進行方法及會員提議興辦事件議决後交由會長提交太會公决執行之交際員擔任聯絡會員調查事務如 
 
 
 

Page 7

 
 
　　遇必要事件亦得由會長就會員中指派臨時交際員（七）本會視事務之繁簡得由會長任用文牘員一人會計庶務一人或二人書記若干人（八）會長副會長評議員交際員均爲名譽職不支薪費但交際員遇必要時得由會長酌給公費或旅費（九）文牘會計庶務書記等員薪水數目由評議部議定之（十）各縣分會設會長一人副會長一人評議部交際部員額自定之（十）（一）各縣分會會員與本會會員一律平等（十）（二）本會經費由本會會員捐助其捐助方法分普通特别二種普通捐會員入會之始納入會費二元特别捐由會員量力捐納不限多寡（十）（三）本會組織之始所需開辦經費由發起人擔任（十）（四）各縣分會經費由該縣會員擔任（十）（五）會員有入政界者均須照所得薪俸提百分之五接月繳納作爲本會常年經費（十）（六）凡本會及分會會員須始終一致共守信約其條件如左一不得洩漏本會機要二不得違反本會宗旨三會員如有宗旨不合可以自由脫離但須具書聲明四會員如有假借本會名義干預外事損壞本會名譽者由評議部議决宣告除名（十）（七）本會每年秋季開常年大會一次每月開職員會一次如遇特别事件發生時經評議部議决得召集臨時大會（十）（八）凡各縣分會均由本會委托會員組織其辦理困難時本會得酌與助力 
[邗江短簡]  
　　安徽旅揚甲種商業學校改組外國語專門學校已由校董備文呈部立案并在申延聘敎員其商校舊生願入專門預科得留校否則一律咨送縣立商校肄業 
　　湘鄂贛皖四岸公所前西岸擬脫離關係以圖獨立現聞意見已經調和仍合一所 
　　兩淮劉運使昨日申刻由徐來電云頃已動身赴蚌祝倪省長壽准隂曆二十日返揚 
　　淮揚道君左杕周今日因公晉省道經揚州警佐沈孝丹及各區長均赴河干迎迓 
　　本月陸軍餉銀已於昨日在旅部給放 
[杭州快信]  
　　楊督軍以本署房屋不敷應用决意添築今日（十日）令杭縣知事姚應泰飭員丈量田畝聞自署側官驛後起至上城頭巷止民間屋宇一概圈入無論樓房平屋每椽估官價七元牆垣每丈五元外間所傳以前清撫署建造督署之說不確 
　　筧橋步兵二十三團添築兵舍行將興工昨由第一師長童保暄備文呈請督軍支領工程費三萬四千元 
　　財廳長莫伯衡查各統捐局長短解捐稅計有七處昨已呈請省長曁督軍撤換 
　　齊省長對於青田威坪鄞縣雙林寗洋廣各統捐局收數短絀昨指令財政廳分别嚴加整頓 
陸軍少將厲爾康中校吳玉蒼銷去參謀職務專任軍學補習所監督敎官之職成炳榮銷去軍學補習所敎官及軍事編輯各職專任參謀職務 
原駐滈安特編遊擊隊於前日一律歸併第七團分駐建德桐廬 
　　齊省長昨下午赴奉直同鄕之歡迎會與會者三十餘人有督署一等參謀吕兆熊鍾雅軒軍需科長易幼卿第四師安參謀長溥泉十五團團長王瀛齋等 
　　省公署昨日編發各科辦公程序以緊要者限二天次要三天常件五天 
　　金華道尹沈均業已於七日抵京定今日覲見總統即行回浙 
　　警務處長夏超昨日委棗國華爲警備隊第一部統部副官 
　　公民楊春騋等前擬組織中醫專門學校擬定章程呈請吕前省長轉咨敎育部備案兹齊省長准該部咨覆以專門學校無中醫課程不准備案 
　　財政廳奉部電八釐軍需公債第三期償本定本月二十在京抽籤 
　　昨日（九日）江干閘口大火損失逾萬 
地方通信 
[鎭江]  
　　賽燈旅鎭浙粤兩帮於元宵節起製就獅子蕩湖船各種花燈每晚游行洋馬路新馬路城内大街等處興高采烈鑼鼓喧天觀者擁擠異常十七十八兩晚該兩帮送燈至縣署警察局交涉公署英工部局稅務司公館各署玩賽各署多燃爆竹以歡迎之經過各處照耀如同白晝警察總局章局長恐滋事端特派警士隨燈彈壓 
　　學務委員被控鎭屬揚中縣東鄕新洲學務委員周某前被該鄕公民成王等以該員任意妄爲擅移校舍位置私人等詞聯名禀控於金陵道尹當奉飭縣查復孫知事卽委揚中市學務委員某君赴洲按欵密查復候核辦 
　　剿匪近聞聞洪澤湖帮匪現仍在江北鹽城縣屬小蕩左近聚集滋擾故江北緝私營統領季君昨特添派巡船數艘駛往該處巡查剿辦 
[揚州]  
　　謀斃親夫之控訴昨（八日）晚有東鄕太橋鎭民人徐能言爲其胞兄身死不明赴縣公署控訴謂胞兄能明於前夜忽然身死當察兄體自胸口至下體一路指甲傷痕下體不獨未倒且有猩紅血跡身死不明請求蒞驗並謂其嫂朱氏與某有私聞係與姦夫串同謀斃胞兄要求一同緝拿究辦以爲死者伸冤云云今日周知事已委承審員吳錫官帶同檢騐吏前往勘騐矣 
　　大火連燒數家縣屬邵伯鎭東鄕陸楊居家莊昨（八日）夜四時北魚塘地方忽然失愼連燒六七家并燒死耕牛一隻聞係由胡子卿家因賭起釁將油燈撥於草上沿及房屋所致聞該處荒僻每有火警無水龍施救故動輒連燒數家 
　　擬行新輔幣之會議日昨江都縣公署奉省來文謂天津造幣總廠推行半元二角一角三種新輔幣一律實行通用不得絲毫折扣云云周知事奉文後卽邀商會周總理到署磋商辦法以免實行時有所掣肘聞商會將於日内開會共同籌議矣 
[南通]  
　　前通實業之經歷談實業之良窳與地方有莫大關係二十年前唐腫不過一小鄕鎭耳自張嗇老創辦大生紗廠後日見振興目下紗廠外有鐵麫綢油諸廠氣象更新特將各廠之經歷分述如下以供閱者之參考一紗廠唐牐大生紗廠爲南通實業之濫觴主持者以全副精神搜羅人材購辦機件經營締造歷盡艱辛始克有今日之或績目下廠内所出之十二支十六支紗其質料之堅白爲國人所稱許通地各鄕機戸用本廠紗者十居其九殊爲地方之一大利源也二麫廠之成立在紗廠後數年創辦者爲徐茂祥氏因用人不得其宜未及三載幾至破産嗣仍由張嗇老物色有經驗之人接手經理大加改良目下不第將從前之所失恢復且股東於年終之際亦巳有紅利可分沾矣三鐵廠總辦爲張敬儒氏其最著之成績有製造之輪船二艘其馬力速率機器裝飾不亞外人此外出品有鐵釘鐵鍋等物通境各處一切需用之鐵作物概仰給于該廠四綢廠名阜生經理者迺已故紗廠總辦高笠卿之子安九初出之品物祗有通縐一種所用之絲織物皆於春蠶上市時由廠内揀派幹練之司員分赴各鄕購買並不購用外絲以副通縐之實去歲加辦鐵機改良織物所出品物已有官紗素綢通緞棉綢等八九種矣五油廠通地向來所出之油不敷需用緣各鄕之油坊打出油者居多打賣油者鮮因之市間所售强半多係關東油自油廠告成後出貨甚多獲利已非細矣 
[杭州]  
　　浙省錢業之新規條杭垣錢業公所日前新訂錢業規條如下（一）議同行以劃單爲本位龍英照市升去（一）議同行劃賬歸舊曆單日如遇月小年二十九併入下月初一期掉期落椿以一角五分爲度龍英並解如賒現兩離以七分半爲限期外票欵概不計水（一）議掉期二月起開一分閏二月開二分三月開三分四月起照章如掉開五釐英龍不能冲單（一）議開本票每百取票貼洋二分日期極遲以三十天爲度歲底月大歸二十九日月小歸二十八日爲止客帮上單及收解至遲以年二十七落否則不理（一）議同行各滙進出歸遲一期入賬現欵不在此例（一）議外項欠息兩毫起碼存息無折不計有折存欠相距兩毫（一）議外項如託售規元蘇滙申平每千五角甬紹滙二角五分託收規元及各滙一律減半（一）議外項及客帮自開活期聯票及預收欵項概不代理如有預解一經解出若有不測概不負責（一）議外項及客帮上單如開龍洋概不代理須開劃洋照理來櫃取現照市計水（一）議外項支取現洋無論英洋龍洋出入每百須申平二分客帮同行一律（一）議外項及客帮託理由洋上落甚大不能預定申平必須隨時隨市核計（一）議客路託辦現貨無論紋銀現洋角子銅元等自經裝出之後路上風險概歸來辦者自負責任（一）議客帮如期上到信託理收欵概歸下期劃到作準（一）議客帮劃解銀行欵項每千取解費一角凡解公欵取解費力每千三角（一）議客帮託做各滙有滙水貼進者每千提會館費一分五釐售規元者每千提二分（一）議規元甬蘇滙出入四天期紹滙三天爲期（一）議客帮及往來家在各路交入欵項須憑到信代售遲一期入帳如滙出須收到後作準設遇不測不能代負責任（一）議客帮同行遇欠單無折三分起碼有折照加二分存除一分規元申平五角甬紹滙二角五分蘇滙五角託解聯票每百取票貼一分五釐託收外項票欵每百票力五分遲一期入帳申甬紹同行減半惟蘇滙及票力仍須一律（一）議經完各商鹽課前據運署令飭概須現英應早五天付帳現水照市加申平二分五釐解費每百一角同行減半（一）議銀行票號及門市同行託收售規元每千申平一角甬紹滙五分蘇滙二角（一）議各路滙票及本地上單一律須照章貼用印花方可照理 
[濟南]  
　　大批知事揭曉張兼省長日前更動大批縣知事業已掛出牌示兹錄其姓名如下鄒縣鄭慶萱調署惠民縣所遺鄒縣員缺以任方同署理袁書成署濟陽馮景蔭署高苑蔣潔章署齊東李永忠署萊蕪董壽祺署霑化武毓秀署無棣廖鈞署曹縣綦衍麟署鄲城楊兆庚署單縣阮忠模署嶧縣趙錄俊署禹城王瑞菖署臨清劉正誼署文登李傳煦署廣饒王映庚署海陽曾碩儒署卽墨萬大勳署福山張敬承署平度胡子英署臨朐尹祚章署諸城金鄕知事黄樸請假遺缺委鳳文祺署理德平周鈖撤任遺缺委郭鑑光署理博山知事方金琦升任綏遠都統署審判處處長遺缺委徐克恒署理 
雜評一 
[大學改組問題（步陶）]  
　　北京大學與北洋大學近有將行合併之說此蓋聚其精華減其缺陷以期合成一民國完善之大學固不可謂非根本整頓之計畫也夫兩校成續社會早有定評合併策畫所由進行當必與此至有關係所謂兩校地位何如云云殆猶後焉雖然校址與學生造詣之實際亦殊有密切之影響大凡學校所在之地咸以空氣清新塵務較少之區域爲最適宜而大學爲各專科之所薈萃其研究學理較益精細則與塵囂之相去自宜益遠故將來兩校實行合併之後其可研究之問題正大有在也 
　　津校將移就京校乎京校將歸併於津校乎固尚爲未决之問題第以學理言無論如何改組總以校址去京較遠爲要著蓋今日京中空氣大半爲官氣所瀰漫求學者目迷於官場闊綽而漸染乎驕惰虚榮之陋習其研求學科之志意必難堅定授課者便於宦途奔走而常以兼差缺課爲無足重輕其直接或間接以阻滯學生進步者又必不少今者蔡校長既以整頓大學爲志責尚其於校址問題加之意哉 
 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
[禁烟大會開會預誌（二）]  
　　萬國改良會會長丁義華君以禁烟期限行將届滿（距今日祗有四十九天）而外間尚有種種臆說希冀烟禁延長亟宜竭誠開導以息浮言爰於日前電致滬部定期本月十三號（即隂曆正月二十二日）下午五點一刻假座四川路青年會特開禁煙大會已預誌前報兹改良會滬部業已刷印入場劵邀請各界届時蒞會是日丁義華君親自來沪演說并邀中外名人發抒宏論馮副總統亦派代表蒞會其目的務使鴉片如約禁絶洗除中國數百年來之汚點凡我熱心烟禁之男女同胞其亦奮袂而起以協助此雪恥掃毒之舉乎 
[調查禁烟部員戕次來滬]  
　　内務部以現距陽曆三月底煙土禁絶之期已近上海一埠土行甚多現在究有存土若干及烟禁狀况若何亟應派員調查故特派部員陳光威南下業於二月三號乘坐京漢火車行抵漢口轉道來滬昨日陳委員電致楊交涉員請爲襄同辦理 
[西報紀中政府收買存土之原因]  
　　字林報云中政府與土商訂立合同收買三月底未售盡之存地專作藥品估計届時存土當不足二千箱一節已誌前報此事内容一經宣佈定可爲衆人所默許查民國四年五月一日中政府曾訂合同准洋藥公所在蘇贛粤三省銷售鴉片每箱報効三千五百元以作中政府不加禁阻之報酬此合同至今年三月底期滿洋藥公所前以粤省私烟充斥革命發作遂謂合同未能充分履行存土未能於期内售盡然其時蘇贛兩省鴉片銷路固尚佳也說者謂當時土價太昻若土商不若是之貧利則存土定可銷完而洋藥公所一方面則另有一說謂土價之昻半由於一九一五年中國土業中人之競爭一日之内曾銷土一千箱土業中人彼此競爭甚烈土價勢必增高土業中人既以重價買進鴉片則洋藥公所自不能貶其價值其故則以土價一低土業中人之以重價買進鴉片者勢必大受其累云云洋藥公所先向政府請延展期限此議頗爲滬人所反對蓋一九一一年印度政府與中國所立之約適於今年期滿此後凡英國人民皆不應繼續作此營業也中政府果拒絶其請於是有合同期滿時滬港兩處所存未售盡之土如何處置之問題洋藥公所謂依照合同報効中政府之欵爲數已巨乃合同未能實行推原其故其各不在洋藥公所是以存土一層中政府應量予體恤此事磋商良久中政府乃派馮督軍齊省長及駐滬禁烟專使向洋藥公所議價未幾議妥中政府允購三月底之存土每箱價銀八千二百兩付給民國元年六釐債劵此劵原以地稅與印花稅爲擔保品三十年清償兹經特别議明十年歸贖至於每箱土價所以規定八千二百兩者則以債劵價格今頗低貶且取四年來平均土價爲標準也洋藥公所與印度土商辦理此事其爲難情形較諸與中政府交涉尤甚印度土商有種種離奇之要求洋藥公所幾欲請英政府出而干涉施以壓力幸經一再理喻印度土商始爲首肯於是合同乃克簽字訂成就全體言之鴉片問題如此結朿亦頗適當中政府之待遇洋藥公所可謂寛厚而洋藥公所之得此善價亦可謂僥倖矣全體英人對此合同當莫不歡迎蓋英人僅有英國及其人民此後當永遠斷絶鴉片貿易之一希望今者此希望已達到矣 
[水探查獲大宗私土三誌]  
　　水巡捕房探捕查獲私販煙土一百六十餘斤之倪廷楨葛玉龍等連同人贓解送地方檢察廳管押候核等情已兩誌本報兹悉倪廷楨因在外自稱爲洋藥公所調查員昨由該所函致檢廳聲明本公所並無調查員倪廷楨此人在外招摇應請究辦等情午後又由該廳檢察官飭提倪葛到案預審水巡捕房梅捕頭亦命查獲此案之三道頭西捕麥道而及華探目何阿春等投案質證經問官研訊後判將倪葛二人分别還押該探捕各回捕房候起訴審廳辦理 
[私販烟土之懲治]  
　　向爲外國成衣匠之甬人張嘉瑞金則足因在海參威地方私販波斯土八十七斤藏匿海參箱夾底内由某輪船裝運來滬串令裕昌仁報關行夥吳壽康僞稱海參至江海關朦混報關提貨被洋扦巡查出報由稅務司咨照總巡捕房飭探將張金兩人拘獲解奉公共公堂迭經中西官訊供詳情已誌前報前日午後由捕將張等解送公堂復訊原告江海關延代表律師上堂譯稱此案堂上已經訊明兩被告犯罪行爲請爲嚴辦以重烟禁張金兩被告亦延海德禮等律師到堂辯護並稱原告所控被告之理由證據一係烟土一憑吳壽康之口供然吳之供詞與被告所供情形語多相反吳於事前受被告委託報關時未知海參箱中藏有烟土何以案發後竟到案證明是項烟土之來歷較之被告所供尤爲詳悉其中不無弊竇應請明察王肇之襄讞與英卓副領事會商之下以兩被告私販烟土破壞禁烟約章罪已成立判張嘉瑞押西牢半年金則足押三個月烟土送關銷燬 
[六日間之金融調查]  
　　調查自星期一至昨日止（計共六日）外洋與内地進出口銀洋大條祗有中國銀行於九號由杭州裝來洋十萬元嘉興來洋五萬元無錫來洋五萬元十號由蕪湖來洋五萬元厦門來洋五萬元星期六（十號）英公司輪船出口有利銀行裝往葛利格答埠銀十七萬兩兹將昨日中外各銀行曁南北各錢莊所存之銀洋大條確數列下麥加利存銀二百十萬兩洋二百三十一萬元滙豐存銀二百三十四萬兩洋二百二十七萬元大條銀六十五條德華存銀二百四十萬兩洋九十五萬元正金存銀二百七十萬兩洋七十八萬元道勝存銀一百六十四萬兩洋四十五萬元通商存銀三十萬兩洋三十五萬元東方存銀二百十五萬兩洋九萬元花旗存銀七十八萬兩洋七十萬元大條銀四百零七條華比存銀三十五兩洋四十萬元和囒存銀二十三萬兩洋一百十七萬元中國存銀九十七萬兩洋五百五十三萬元台灣存銀八十四萬兩洋五十五萬元住友存銀八萬萬洋五萬元南北各錢莊存銀一百十五萬兩洋一百二十萬元有利存銀二十九萬兩洋九萬元中法存銀四十五萬兩洋五十九萬元綜計存銀一千八百七十七萬兩洋一千七百四十八萬元大條銀四百七十二條比較上星期六之存數計少存大條銀三百八十條多存銀一百十三萬兩多存洋三十八萬元鎊價仍無升縮 
[鐵路局長請假三誌]  
　　滬寗滬杭甬鐵路局長鍾文耀因病請假經交通部核准委派江紹沅代理局長已誌前報兹悉江君伯虞係閩人留學德國陸軍通曉數國文字曾在參謀部陸軍部充當科長等差此次奉令代理兩路局長已於侂日由京南下九日抵寗因與馮副總統有烟婭之誼故在寗小憇與馮副總統密商路政聞與軍事極有關係來滬尚未定期大約辦理交代總在十三日以後　 
　　鍾局長奉到部令派員代理後卽飭各科處趕辦移交所有局内一切中西文牘專派總務科長督率員司編列檔册以備交替其關於欵項事宜責成核算處辦理聞已將次結朿專候代理局長點收 
　　此次鍾局長因病請假假期僅有半月自奉令核准後兹又電呈交通部請以本月十日起假並以患病不能到局特委總務科長代辦移交事宜云 
[總商僵常會之議案]  
　　上海總會於二月十號開第三次常會兹將議案錄下（一）接待美國實業團預備案上年十二月報載美國實業團來華游歷二月二十四日到上海訪上海總商會二十五日總商會接待云云郤未接准美國領事正式知照然爲時已近不能不先預備應如何辦法請公議（二）報告前任收支帳目案本會收支帳目向例於總協理換任交替時刋刻報告上年舊曆四月底爲止應刋報告因選舉會長轉折至陽曆十一月方始交替迄今尚未核報前任會計議董業已任滿應由何人查核請公議（三）報告募集建築公債實數及本年實行節省預籌付還公債辦法案（四）擬定辦事職員通守規則案 
[松坡圖書館與敎育之關係]  
　　江蘇省敎育會致各縣敎育會及公私立中等以上各學校函云敬啓者蔡公松坡以一苦學生立功民國并首建恢復共和之奇勳國人於其殁也咸謂宜有特殊之紀念以崇報之今者建設松坡圖書館之議已定此舉蓋不僅爲紀念蔡公已也實大有助於吾敎育界人格之訓練吾國設施新敎育十有餘年所以收效遲遲者由於缺少敎育輔助之機關者半由於社會之是非淆亂使受敎育者未易得正確之趨向者亦半東西先進國視圖書館爲必不可少輔助敎育機關且於以覘一國文野之程度以是都市鄕村無處無之吾國敎育界既漸知此事之重要矣而一般社會對於蔡公人格之毫無遺議無智愚賢不肖又全體一致故松坡圖書館之建設其地雖限於一隅而凡我國人之景仰蔡公者不啻各懸一目的物以喚起其崇拜道德之精神此其影響於敎育前途視尋常圖書館奚止什伯倍蓰吾敎育界對於此舉允宜加意提倡俾不論何等學校之學生並不論現居社會何等之職業者心目中各有一蔡公爲我國模範人物之印象現在該館雖已推有各地勸捐董事分頭募集捐欵同人以爲能多一人爲之勸募多一人與於捐助之列即多一人興起其模範人物之感想而得一無形之訓練諸君扶持公益具有同心尚祈量力贊腲以速其成爲數不論多寡一俟集有成數即查照勸捐簡章第十一條開列之各收欵處擇定其一約於某月某日在某處繳欵塡寫認捐願書開明認捐人姓名住址送交敝會如貴處已有擔任勸捐董事者卽就近向勸捐董事處塡寫可也 
[籌措依周塘築路經費之呈復]  
　　上寳交界之依周塘築路問題自經省議會提出質問後業已議决歸上寳兩邑地方自行籌築其所需經費由省長特飭兩縣知事與水利局工巡捐局公共籌議現沈張兩知事已與沈朱兩局長等邀集吳淞殷行引翔等鄕鄕董議定辦法會銜呈復省長請爲核示其文曰竊佺鈞弼在省會議依周塘築路問題須先籌集經費回滬後當經會同寳昌允高訂期於本月五日下午二時邀集關涉該路線區域之吳淞殷行引翔等鄕董在上海縣公署互徵意見悉心磋議查原估幹路約四千八百丈須費六萬餘兩重建橋梁二座修理橋梁一座須費二萬餘兩支路路線約二千七百丈須費二萬餘兩裝置電燈設立警察兩項各約銀一萬兩共計需銀十二萬六千兩籌欵一層當與各該鄕董彼此磋商據引翔鄕董王銓運等以本鄕收入較少無可籌措祗有慈善團公産可以抵借的欵然慈善事宜不可一日停止而公産出抵輿論是否允洽似非善全之策吳淞鄕董朱治殷行鄕董李文浦則以區域尤形瘠苦併無公産可抵必不得已乃商及籌募市鄕公債辦法各該鄕董亦均贊同惟量力擔任計引翔一鄕約可擔任　募二萬兩吳殷兩鄕則合任一萬兩亦尚力有未逮是以至多之數計之約可籌得三萬兩惟籌募手續及募集時間斷非尅期可辦佺等以爲工程緊要必俟募集債欵後動工未免緩不濟急且所募不及全數四成之一公同籌思此項經費爲數較巨晣非二三市鄕所能獨力擔任非得省欵爲之補助則集腋終難成裘惟有呈請省長先行籌墊銀六七萬兩將幹路及修建各橋梁次第興工樹之風聲俾各該鄕籌募公債較易爲力其募集之欵撥作建築支路之用庶幾兼途並進呈功較速此開辦經費之大略情形也至於各該路常年經費預估每年約在三萬兩左右計養路修路費一萬兩電燈經費一萬兩巡警餉銀及兩季服裝一萬兩而籌還公債亦須預爲籌措俾有把握查該項幹路支路兩旁地産不下二千餘畝築路以後地價因之增漲各業主既享受利益使之稍盡義務尚不爲苛擬令該處開工後地産賣買契價外酌加二成新舊業戸平均擔任由縣公署於塡發官契時照價徵收撥交管理該處路政機關爲攤還籌墊債欵曁常年養路及各項開支之用其餘公益稅營業稅車捐營造照費等亦應照章徵收以補不足此常年經費及籌還公債之大略情形也佺等彼此互商意見相同各該鄕董亦僉無異詞所有會議開築依周塘籌集經費情形是否有當伏乞省長鑒核轉呈訓令飭遵實爲公使 
[三誌桃源里之兇劇]  
　　外虹口桃源里醫生耿海亭家於本月七日晚間被盜搶刦鎗傷耿之腿骨並有華探余炳炎聞警追捕被盜開鎗彈入肚腹車送同仁醫院醫治無效身死已兩誌前報兹此案已由淞滬警察廳偵探李鴻强顧陞購線於昨日在閘北四區二分所界内恒康里緝獲是案盜犯江北桃源縣人顧漢臣一名解廳訊辦當經司法科劉科長諭飭收押候訊明嚴懲 
[公共租界防盜之嚴密]  
　　隂曆新正以來本埠盜刧之案發現尚　詎日前美租界威賽路湖北人耿和尚家又告盜警並有華探余丙炎當場被盜開鎗擊傷腦部殞命故英美捕房麥總巡前日傳知各捕房副捕頭於每日上燈後各派中西印日探捕在往來要道及華洋交界處所檢查行人有無挾帶手鎗兇器以杜匪類混跡擾害治安 
[召租適以召盜]  
　　法新租界愷自邇路首安里二十八號門牌陳姓家樓下尚有餘屋召租前日有徐州人某甲前往認租於昨晚七點時又往揩刷地板據言家眷即刻遷入甲見陳姓男子出外旋囑同黨三四人一擁而入將陳姓婦女綑縛先將所戴之金厭髮金戒搶下共值洋五十餘元然後登樓 
 
 
 

Page 11

 
 
　　行刦幸事主婦乘隙逸出喊捕即有探目沈德福到來該匪等始畏懼逸去 
[浦東又出盜案]  
　　浦東川沙縣境趙家橋鎭沈合盛花米雜糧店於前夜一時許突來口操客音之盜匪十餘人用石撞門入室開放手槍嚇禁聲張將店夥人等用繩綑縛翻箱倒篋搜刦銀洋衣物值價二百餘金呼嘯而逸翌日由店主沈子愼開單投報川沙縣公署經趙知事飭派法警下鄕踏勘被盜屬實除飭警探趕緝贓盜外復移文上海南滙兩縣公署請爲協緝務獲解究 
[法公廨訊斷盜案兩則]  
　　其二　法新租界愷自邇路永樂里三號門牌陳明蓀家於一月十六號晚被匪搶去金戒等物當場由探目沈德福包探任水揚梁大寳拘獲匪徒金三郎即朱阿福杜三郎即陳三郎兩名昨解法公堂請究經讞員聶君會同法副領事德君升坐特别刑庭研訊先據事主陳明蓀家傭婦顧張氏聲稱日晚七點半時有人來敲後門婦人開門後見有一身穿綢緞長衣之人口稱我係住在公共租界新馬路富華里内之毛某欲會主人陳明蓀婦人以來人既知主人之名不疑其爲匪徒囑令暫候當卽上樓報知主人不料該匪等共有五人即一擁上樓一匪突出手鎗將婦人等驅入客堂樓上嚇禁聲張搶刦後携贓而逸當時目見朱阿福在場同搶是實又據包車夫陳阿二聲稱該匪等從後門入内後一匪將民人軋住不准出外餘匪上樓行刦是實並由陳明蓀投稱前亦住在新馬路富華里與毛姓雖係鄰居認識並無往來毛姓之子素不安分被搶之數日前女兒目見毛姓之子偕一某甲至永樂里觀看房屋是晚上樓搶刦各匪中有某甲在内該匪等登樓後一匪突出手鎗向商人作欲擊狀故不敢聲張任憑若輩搶去金練金戒及洋銀銅元等物共值二百餘元今蒙拘獲兩匪求請重究嗣由捕頭阿而風西聲稱查得朱阿福係前年余三龍搶刦法大馬路福康祥煙膏店案内之從犯禁押期滿縣出有案卷及拍出照相可稽呈請察閱並稱事主家傭婦顧張氏包車夫陳阿二在捕房爲見證時口供甚爲清楚故朱阿福已無可抵賴今將供單呈鑒詰之朱阿福供由某甲爲首糾同民人至陳明蓀家帮搶是實陳三郎供是晚在途與朱阿福遇見邀民人同往飯店晚膳不知朱有搶刦情事故隨这宪走實未同搶求有中西讞員判朱阿福押西牢五年陳三郎押西牢一年期滿永遠驅逐出界並以見證顧張氏陳阿二供詞明晣當堂奬勵數語該氏等稱謝而退 
　　其二小東門法租界洋行街郭協盛土行所用乳傭孫某氏串通伊夫孫阿四糾同卞其昌等於上年十二月二十五號晚前往該行搶刦後由捕頭兼西探目阿而風西及華探目黄錦榮包探張掌福將孫阿四卞其昌拘獲孫某氏聞風逃逸現經捕頭錄明供詞解送法公堂由中西讞員升坐特别刑庭詰訊先據該行主郭仙中代表郭筱峯聲稱是晚共有匪徒十餘人約有六七人各持手鎗躍入店堂内餘匪在外把風該匪等將商人攔住又持手鎗向司賬郭仙芝恐嚇逼問藏洋之處旋將銀箱撬開搜搶箱内藏有洋二千餘元幸行主郭仙中上樓至窗口急吹警笛該匪情虚畏懼故祗搶去洋一千另四十餘元一哄逃逸現由包探拘獲請求重辦並由郭仙芝禀訴各節大致相同質之孫阿四供妻子在郭協盛土行爲乳傭已有兩載於上年隂曆八月間向民人言及行中藏洋甚多欲薦民人至該行爲廚夫用迷藥將行中人迷倒刦財後思此策不佳遂作罷論至十一月間民人將妻子之言轉告趙某及卞其昌朱玉如伍登雲等後由在逃之趙姓起意糾同卞等同往該行搶刦是實詰其妻子現在何處答稱民人在押實不知妻子匿跡之處卞其昌供由趙某朱玉如起意並由孫阿四邀同民人至惠泉茶樓啜茗言明欲往郭協盛搶刦民人一時糊塗聽從趙等之言同往行刦得贓後趙等將洋一併携去約於翌日至西門外方板橋地方某小客棧内分贓至翌日民人到客棧找尋趙等分洋詎已遠颺故未分用分文叩求恩宥中西讞員判孫阿四押西牢五年卞其昌押西牢四年期滿永遠逐出租界 
[鎗斃搶刦包封之盜犯]  
　　本埠寳成全盛老正大等信局送信脚夫所挑之包封於去年在潭子灣地方被盜刦去洋一千六百元當由四區長警保安隊偵緝隊等四處追拿計獲吳祥芝陳興家曹永年卞家喜徐樹林等七名當被匪等鎗斃鄕民管瑞邦一名由警廳將獲犯轉解護軍使署軍法科訊辦並經徐警廳長呈請將訊實各犯發犯事地方執行鎗斃等情迭誌前報兹悉此案已經軍署軍法科長訊明昨將爲首三犯用水巡隊小輪解回閘北犯事處鎗斃四區姚警正特飭長警探士到場彈壓觀者甚衆 
　　又一訪函云前在閘北徐家橋夥刦信局脚夫並開鎗擊斃鄕民管瑞卿之盜犯吳祥芝曹永年陳興家卞家喜徐樹林等五名經淞滬警察廳偵探緝獲解由警廳司法科訊供不諱詳送淞滬護軍使署發交軍法課訊明吳祥芝曹永年陳興家三犯供認夥刦得贓鎗斃管瑞卿身死不諱按照懲治盜匪法辦理將吳祥芝等三犯判處死刑詳請馮副總統兼領江蘇督軍核奪昨奉覆電核准當由軍署命令淞滬警察廳長徐國樑速派警探迎提該犯押解犯事地方執行鎗斃以昭炯戒除卞家喜徐樹林二犯供未動手另送檢察廳訊辦贓洋二百十四元發廳傳主具領外飭令卽速遵照辦理昨日午前徐廳長派偵緝隊隊長翟世清副隊長郝樹林帶同偵探四名保安隊士十六名前往龍華軍署迎提當由軍署軍法課王課長將吳祥芝等三犯由所提出加上鐐銬撥派陸軍一隊荷鎗護送於一時解送淞滬警察廳署軍隊略行休憇而回繼經警廳司法科劉科長升座飭提吳芝祥曹永年陳興家三犯到案驗明無訛飭令如法綑綁仍由霍郝兩隊長督隊用黄包車三輛載犯由中華路大碼頭登水巡隊小輪船開赴閘北徐家橋犯事處執行鎗决 
[搜獲手鎗子彈]  
　　皖人王志才前晚在虹口百老匯路徘徊窺探被滙山捕房二十七號三道頭西捕查見以其形跡可疑率同二百零二號華捕上前搜查當在王身畔抄出實彈手鎗一支鎗彈兩排帶入捕房經捕頭詰悉王之同黨張其瑞楊裕田熊招亭三人匿居法租界立飭華探目蔣榮生包探王金壽往請法捕房加派中西探捕將楊熊三人一併緝獲提回昨晨併解公共公廨請究先由中西包探上堂禀明前情並將手鎗子彈呈案請察王襄讞商之德宓副領事判王等四人一併押候查明曾否犯案於下禮拜六解案訊核 
[携械同行之結果]  
　　湖北人黄竹奎楊正山湖南人李紀平安徽人應德甫因與曾漢口華景街殺人放火之湖南人陳捷三在公共租界廣東路正豐街口擬乘電車至虹口被老閘捕房中西包探查獲在黄身畔搜出實彈手槍一支一併解送公共公廨訊供押候查明所犯案情再行核辦詎陳捷三自知罪重在牢自縊身死業經中西官驗明收驗發壇暫厝詳報鄂督軍請爲核示（因陳係鄂省懸賞通緝之犯）黄楊李應四犯押候查明在租界内曾否犯案再行訊核在案昨由捕房將黄等四人併解公廨復訊先由中西包探上堂訴明前情並將搜獲之實彈手鎗呈案請察繼據黄竹奎供於去年十一月初七日來滬找尋親戚與已死陳捷三本不相識所有手鎗係陳托楊正由帶往虹口求售由楊囑我藏在身畔是實訊之楊正山供認與陳捷三代消手鎗又據應德甫供與陳捷三並不相識亦不犯案求察李紀平供與已死陳捷三及黄竹奎均不相識因與陳等同行致被拘捕並無爲匪情事求請明鑒俞襄讞商之德裴副領事以被告等身帶手鎗結黨同行决非善類判黄竹奎押西牢五年楊應各押二年李押半年期滿一併逐出租界手槍充公 
[集成總會之控訴]  
　　蘇州人潘仲劬（卽潘老八）在靜安寺路十六號洋房内開設集成總會前日午後突有自稱民黨之湖南人曾振卿（卽曾向臣）至該總會内向潘借欵潘即用電話報告新閘捕房立飭中西包探前往將曾拘押昨傳見證蘇心如陳國祥將曾解送公共公廨訊究先由中西包探上堂禀明將被告拘獲情形並稱此案須詳細調查請爲展期研訊繼據潘仲劬投稱被告因要求帮忙（係囑代邀賭客聚賭抽頭）不允大言恐嚇舊曆新正初一初三兩日連接揑名嚇詐信函疑其所爲是以報捕拘究旋由被告代表海德禮律師與蘇心如所延之朱斯芾律師到堂代辯並稱此案捕房請求展期開審敝律師等均表同意中西官判被告帶回捕房候另行訂期研究 
[美德絶交之影響]  
　　美德兩國邦交斷絶之消息傳佈後本埠商業大受影響閘北各絲廠之未開工者相率觀望長安路協和絲廠亦已於前日起停止工作 
[滬甯火車用煤之來路]  
　　滬寗鐵路鍾局長函致津浦路局云敝路承辦煤斤之同和商號來函以該號裝運煤斤供給敝路需用每月計有六千噸之多惟因貴路所掛貨車爲數甚少不敷裝運辦理異常困難若不速請加掛貨車此後用煤恐有缺乏之虞函請特商貴路設法加掛貨車以便商運而維路用等因查該商號承辦敝路用煤係訂定採用嶧縣礦煤非由貴路裝運難期迅速據函前情相應照譯該函原稿奉商台端敬懇俯念鐵路用煤關係重要即日轉知車務處隨時加掛貨車俾得源源輸運等因現准津浦路局復函内開查本路現值貨運暢旺之際車輛不敷支配迭據各公司函電紛馳要求車輛運貨煤運鹽幾至窮於應付既承雅囑自當勉爲其難現已飭由車務處酌量設法加掛以副台命等因鍾局長已據復同和煤號　 
[紀念日停止辦公]  
　　　曆二月十二日（卽明日）爲南北統一共和紀念之期昨日上海縣知事地方審檢兩廳長淞滬警察廳長均諭令掾屬於是日停止辦公一天以誌慶祝 
[保護僑商之通令]  
　　本埠軍警行政各界昨日同奉督軍省長文開准農商部咨准公府秘書廳函送大總統發下全國商會聯合會會長吕逵先等請飭農商部咨行各省區長官嗣後華僑回國應飭地方官認眞保護呈文一件内開據山口洋華商總會會長唐文材函稱前清華僑回國將各僑埠商會所給護照公文投遞地方官禀請保護多能認眞辦理乃近年以來各僑商回國地方官不加保護即領有商會護照亦視若具文殊非奬勵海外僑民之道貴會爲商會領袖應請轉呈大總統諭令各省軍民長官嗣後對於各僑埠商會介紹僑商回國切守保護前來查海外僑商不忘祖國遠道歸來既經僑埠商會給發護照地方官自應盡保護之責任該商會函稱各節實具愛國之忱理合據情轉呈伏乞大總統諭令各省軍民長官認眞保護以示體恤而廣招徠等情奉批交農商部等因送請查照到部除分咨外咨請查照辦理等因本督軍省長准此合行令仰一體遵照遇有前項僑商到境務期切實保護以勵僑商爲要 
[再誌南北市糖北貨業之聯絡]  
　　南北兩市糖北貨業前爲取締客家欠欵起見擬籌統一辦法曾於二月五日邀集南北市同業在邑廟點春堂開會擬定章程當衆宣布兹悉北市糖北貨業以宣布之章程尚須修正並須函請商會立案以埀久遠故又訂定十一日（今日）仍在點春堂續開大會徵集意見公决實行 
[寰球學生生會常年會紀事]  
　　昨晚七時寰球中國學生會假座一品香舉行第十二次常年大會到者甚衆先由工部局音樂隊奏樂次會宴宴畢由主席李登輝報告民國六年新選董事爲李登輝朱少屏等十五人次報告民國五年會務次報告民國五年全年决算計共收銀九·三二二·三○共付銀六·一一六·九三收付兩抵存銀三·二○·五·三七報告畢由徵求團長朱少屏銀告第六次徵求會員五隊所得分數計朱少屏隊一千六百二十二分李登輝隊一千一百一十五分郭仲良隊五百六十九分鍾紫垣隊五百零三分唐露園隊三百八十三分總共得四千二百十二分個人滿一千二百食者（贈金質永久會員名譽章一個）惟朱少屏君一人得一千二百零八分個人滿二百分以上者（攝影刋入會報並各贈金領針一枚）共七人個人滿一百分者（各贈銀質名譽章一枚）共十一人各隊得最多之分數霆者（各贈銀杯一具）五隊中得分數最多之一隊應繡入優勝旗本届徵得新會員一百三十二人計永久會員二人贊助會員八人普通會員一百二十二人連舊會員共計一千五百二十三人次由余日章演說次宋漢章發給奬品末攝影散會是晚女會友到者惟吕碧城女士外賓到者惟青年會裴起君而報界中人赴會旁聽者則頗不乏人云 
[裁釐加稅概算書之披露（續）]  
　　本法稅則雖較輕於海關稅則以三千萬元列入預算收數當有盈無絀以加稅及常關稅收入總共爲一萬四千三百九十四萬九千六百六十元裁加相抵約照現在收入每年可餘三千九百二十萬零一千九百四十七元况全國商會聯合會議决請願國會以二千萬元内國公債擔保裁釐在加稅條約未履行以前即使收數短絀既經全國商會以公債擔保自無國用不足之虞根據條約立論實行加稅裁釐惟常關可以常在其餘類似釐金收稅機關均在裁撤之列尚希將英約第八欵日約第一欵美約四欵等詳細審議見復以便提出院議此爲整頓財政根本計劃幸希注意（完） 
[滬濱各校之新春消息（九）]  
　　尚質學校滬寧火車站克能海路存厚里新設之尚質學校於隂曆正月十六日行始業禮學生到者五十餘人定二十一日開課聞報名揷班者尚絡繹不絶云 
[今日尚有新聞轉入後幅第十二版]  
 
 

Page 12

 
 
　　嶺南英文夜學虹口愛而近路嶺南中學附設之英文夜學部問日授課每星期授課三次用自編講義敎授以期速成現已於隂曆十六日開學 
　　聖經學校青年會聖經學校定於十四號晚七時開學共設二十五班中西兼有每星期三授課一次一律免費 
　　德文學校江西路十號德文學校由德國文學家判格蘭主任每日上午敎授德文並各種科學定於陽曆二月十二號開學　　振中英文學校新垃圾橋公益里振中英文專門學校於昨日行開學禮學生到者五十餘名寄宿居多該校校長陳明誠定於下星期三開課 
[推廣國貨銷場之部令]  
　　滬杭甬路局奉交通部令開據天津河北經遠堂呈送製造火漆紅藍墨水等七種請分飭各機關購用等情查所製火漆等經本部試驗尚屬合用除批示外仰即逕購試用以維國貨此令 
[杭帮綢業之近况]  
　　旅滬杭帮綢商昨又接到杭州同業快信謂夏曆十六日所開細絲每百兩自六十一元至六十三元五角肥絲每兩　四百六十五文各綢廠購買者不甚踴躍因今正細絲行收歇五家所有肥絲行七八家亦緣去臘於出之帳祗收五六成今届均抱穩健主義其現銀交易者可照所開之價折扣一成新開之襲章機器改良織綢廠已於十八日開幕滬上總發行所已派朱子芳爲總理胡鑑欽　協理云云至滬市杭綢交易除雲錦緞由山東天津北京等帮略爲購進外其旭日等牌刻尚無人顧問云 
[縣商會會長銷假]  
　　南市縣商會訂定十一日（今日）午後開春節後第一次議會宣布去年經過事情曾紀前報兹悉該會正會長顧馨一前因母喪呈請縣知事給假百日守制旋由各議董以該會事務紛繁函請沈知事轉知該會長將百日守制期改爲一月以資主持會務現已由顧會長認可准於今日蒞會表决進行一宜當晚并請各議董讌飲 
[取締書場開唱淫詞]  
　　工巡捐局朱局長前因境内各茶肆書場開唱東鄕調本灘及寗波灘簧等殊與地方風化攸關將書場捐照概行止發在案詎近日訪聞仍有冒戤開唱本灘寗灘等事爰特函請淞滬警察廳長分飭各區署所切實取締不准再行開唱如敢抗違一經查出須十照倍議罰不稍寛貸 
[製造局加造砲彈]  
　　製造局砲彈廠定額每日鑄造十二磅重梅花片砲彈五十個兹由陸軍部核定於六年分爲始每日加造十枚業已令行製造局李總辦轉飭炮彈廠郎委員遵照鑄造矣 
[招尋西人屍身之賞格]  
　　上海青年會昨日刋布賞格云兹有南京青年會幹事美國人台狄斯曼氏因患神經病赴普渡休養隂曆正月十七由甬乘新北京輪船返滬船行半途約離吳淞百里遠近倐而不見諒係躍江身死其人年在三十五至四十之間如有人撈獲其屍身者速即報知上海四川路青年會當酬洋二百元儲銀以待决不食言 
[政敎分離請願團明日開會]  
　　本埠政敎分離請願團因接北京信敎自由總會報告近來憲法審議會國敎問題之情况定於明日（十二）午後在保羅堂開委辦會以便集議 
[福岡律師事務所遷移]  
　　福崗律師事務所原在英租界香港路五號近因狹窄不敷辦公已於二月八日（即隂曆正月十七日）遷至英界二記路五號洋房 
[女飛行家演說預誌]  
　　昨日飛機公司總理梁君接飛行家史天遜女士來電云此次來滬甚願中國男女各學生皆赴江灣看演飛機另備有學生座位入場券速車費售價二角迨飛演之後卽向學生演說飛機之妙用俾知二十世紀不可少之科學至演說地點則另由梁君函知各學校校長使學生聚坐一處云 
[請緝兇僕之批詞]  
　　淞滬警察廳批公民蒯孝先禀云呈悉查該民母弟　居英界慘遭雇僕汪廣福同時謀害竊物潛逃兇惡昭彰法無可貸該犯得贓後難保不藏匿内地亟應緝獲懲辦以伸法紀而慰幽魂據呈願出賞格洋一千元足見孝思之切仰候分咨寗蘇警廳協緝並通令跴緝可也年貌籍貫及失物清單存 
[巡捕搜獲私土]  
　　山東人李相興前晚身帶私土經過長浜路被四百八十號二百八十八號兩華捕查獲搜出烟土帶入捕房昨解公共公廨請究先由該華捕等上堂訴明抄獲情形並將私士呈案請察繼由洋藥公所代表律師上堂譯訴被告違法挾帶私土情由並聲請展期研訊中西官判李押候下禮拜三英領堂期解訊又山東人沈裕堂邊文斗前日午後挾帶紅土數包行經虹口百老滙路被美捕房西捕查獲當在二人身畔搜出私土一併拘押昨解公共公廨經中西官略訊一過判被告均仍還押候英領堂期解訊 
[破屋内發現女屍]  
　　前日傍晚上海地方檢察廳門前破屋中發現一年輕女尸當由法警查見報告林廳長正在根究間忽有住居附近之范姓婦人遣人前來擬將屍體舁回棺殮該警上前阻止遂將該婦解案由劉檢察官略詰數諸即率同沈檢驗員前往相驗畢判令該婦備棺收殮聞該屍係花　間中妓女因病垂危經人抬赴鴇婦家行至中途氣絶故將屍移放該廳門前破屋之内云 
[夜行遇暴]  
　　前晚十點餘時有身穿花緞狐皮袍子馬褂之某姓行經法新租界維而蒙路突被匪徒四人上前攔住各出手鎗利刃嚇禁聲張遽將所穿皮衣及身畔所帶洋銀搶去事後投報捕房捕頭立飭包探查拿各匪務獲訊辦 
[隊士拘獲嫌疑犯]  
　　警廳偵緝隊隊士李鴻强前日在义袋角仁康里緝獲嫌疑犯顧煥文一名聞與去年行刧閘北某姓案有關現押隊内聽候查明解科訊辦 
[刑事改爲民事]  
　　蔡淡汝控潮州人周楚汝將德大莊支票騙取值洋一千二百八十元之小士十六隻由捕將周拘解公共公訊判交保候傳德大店夥到堂質證在案昨由捕房將德大店經理李馥卿傳至公堂由被告代表律師詰據李供與被告素有往來原告所執支票並不來莊收取並據原告代表朱斯芾律師聲稱被告既與德大莊往來所取原告之烟土價未照付應請改歸民事訊追中西官判將刑事案註銷着原告律師於一禮拜内另行起訴歸民事案訊理 
來函 
[吳淞商會與經董辦事處函]  
　　閱本月四日報載省委查辦寳山縣張知事控案一節惟此事聞由某議員揭禀姚承審員劣跡多欵請爲查辦故奉齊省長曁高等廳委派滬海徐道尹轉派黄科員曁嘉定縣姚知事於一月三十日到寳調查實與縣知事無涉報載各節傳聞失實爲亟函請更正吳淞商會吳淞經董辦事處公啓 
雜評二 
[對於禁煙大會之希望（庸）]  
　　禁烟問題本年既爲十年禁盡之期而三省銷土之合同租界土棧膏店之閉歇又適於三月末日爲最後之期限故今年一年實中國禁烟前途之生死關頭也 
　　收買存土一舉記者昨日已深致疑訝然當局既有不久簽約之說說默察情勢已事在必行吾人縱持異議亦未必有效 
惟收買後之處置有不可不討論者當局者對於是舉如果眞爲拔本塞源之計而無别種不可告人之隱摻雜其間則忍痛犧牲付之一炬或投諸大海以示掃除毒害之决心自爲正當固知二千萬元之損失國家勢有所難堪然以視流毒四海之帝制費用曾不及其半帝制費之遺累政府尚爲擔負則此光明磊落永　禁烟紀念之焚土損失有何不可犧牲如以烟土尚爲今日社會所需要而不肯輕於一鄭則海關之　查獲與内地之所没收又何必付之一炬卽以上海累次所焚之土核其價值已與此次收買之代價不甚相　如以收買非没收可比不能無所取償則以國家而營土業下儕於社會所菲薄之烟商斷非政體所宜遑論烟禁今禁烟大會將於後日開會尚望於此點悉心討論生死關頭切勿輕易放過致令十年禁絶之鐵案無效於一朝也 
 
 
 

Page 13

 
 
   
 
 

Page 14

 
 
自由談 
游戲文章 
[先王爺哀啓] [  南屏山人]  
　　哀啓者先王三朝領袖兩代元勳富貴壽考蔑與倫比生平豐功偉蹟業已有口皆碑遐邇爭誦何待不肖等之陳述惟當此賞功紀勞之際而先王對於民國實建有偉大之功勞世人未能盡明致先王賫恨以殁不肖等所爲痛心泣血不能已於言也蓋先王起自窮儒深察民間向背對於腐敗之帝國政府早懷蕩濁滌汚革故更新之志故雖受老備爺特達之知小東人倚畀之重未嘗稍易初衷始終抱定一要錢目的以爲内外百官表率實行孟軻氏所謂上下交爭利而國危矣之妙諦俾孫黄諸君子得乘隙而起然先王猶懼友邦睦誼敦厚假口内亂而仗義助兵如太平天國之被困於西洋軍隊也乃施先發制人之計暗遣大師兄二師兄率領義和拳紅燈照殺戮在華西人以傷友邦感情故論功行賞扶清滅洋之旗幟實何殊於推滿興漢之頭銜耶自兹役以後先王知腐敗政府之根基已披露乃愈肆力日加斧斤及至武昌起義南北大軍相激戰雙方之存敗利鈍尚未敢决也先王甚懼失此良機特奔走運動以甘言危辭聳動天家聽聞於是而有停戰議和之好消息終得達到共和民國之目的大功告就歸隱青島功成不受賞雖古之張留侯從赤松子遊何以過耶嗣見本初不德欲以九五自居先王語不肖等曰不義不匿厚將崩乃更上勸進表以驕其心而速其禍本初卒受此計蹈於覆亡是皆先王始終盡瘁民國之陳蹟也夫自辛亥以來偉人如雲勳章如雨苟稍稍攀附者皆大出風頭極嗜慾驕妻子窮形盡相應有盡有而先王具此大功獨不居偉人之名甘效介子推之老死山林非有過人之材德何能及此哉仰先王棄偉人之名而不居守有痛於世之滔滔者耳今者先王逝矣使不肖等不自陳述則前言往行殆將湮没不彰而世之因人成事自鳴偉人者或未知所引愧乃略具一二泣告當世幸祈矜鑒（三） 
家庭常識 
　　衣類去鏽白色之衣類懸鐵釘上日久則其接釘之部分發生鐵銹洗之不脫最爲惹厭除之之法宜先以沸湯注着銹之部分更以落酸塗之復注沸湯沖沃其上則繡自去若不用落酸而代以醋其效亦同 
　　小刀去鏽小刀日久則銹去之之法通常唯知於砥石之上磨礪之不知其最簡便之法可切去馬鈴薯之一端於其切口上注西洋磨粉少許即以小刀在其上磨擦之此其功用較諸砥石有過之無不及也 
　　醬油防徽以細麻布作小囊内盛芥子浸入貯醬油之甕中則醬油歷久不　 
　　萬皮靴之刷新法以阿列布油（Ｏlive）糖蜜與洋燈烟煤三者同量混合之塗於靴上再以鞋刷竭力磨擦之則靴面烏黑光亮與新者無異 
　　蘿萄之新奇功用吾人當長途跋涉之餘足感疲憊異常不舒又或慮有脚氣病之發生時則可搗蘿　成汁向膝下以迄足掌輕輕塗之經四五度足部卽生非常輕快之感[  烏蟄廬] （二） 
短篇小說 
[科學短篇一百萬金之競賽（二）] [  太常仙蝶]  
　　信生乃曰此誠絶好之游戲以一舉手足之勞而得一百萬金之奬亦可謂創舉矣勞白眞曰以吾思之事雖易而行之實難吾恐維廉殆難乎爲此百萬之主人翁矣杜洛德笑曰此事固不易但吾亦不强人所難故維廉此後倘有力不勝時亦不妨隨時停止三月前曾有一自由車專家來此試騐成功已四分之三僅餘二十萬矣竟睡去如木偶經一日夜始醒則力抱鐵球而哭癡矣尚有一人亦搬至七十萬已頽不能興後聞人言此人但見一金鎊卽駭若遇蛇蝎是可哀也故此運動實較賽馬角力爲危險人或謂我性情未免殘忍是亦或然維廉先生故汝不妨再思但吾所言必不自食君果能移此百萬金鎊而至彼端者吾即舉以奉贈今君可任擇二人爲公證維廉曰容我再思一點鐘如願爲者當請信生派克爲吾助膝根爲公證而霍勞二君則可爲汝代表用爲監督衆皆滿意復注意細察此室汽燈凡六十四盞兩球距離可四十五尺以狀視之此百萬鉅金亦殊不易得也然維廉意頗堅决約定明日上午當將室中物件略爲改易又明日乃從事試驗蓋此兩日中維廉亦可養息鼓氣而作可以持久然此中亦有數種難題夫以一分鐘間移金五百枚則一點鐘需六千枚每日爲二十三點鐘四十八分移金且至十四萬二千八百而一禮拜則爲九十九萬九千六百金鎊是須一禮拜又四分鐘乃能移盡亦可謂爲繁瑣極矣二球距離乃至四十五尺有半每分鐘一往返合之約三十碼一點鐘即爲一里一日二十四里則一禮拜中維廉尚須行一百六十八里之長途且金錢之重共計八噸一禮拜中以一萬次搬之是每次須攜一斤半重之物而行十五碼遠之路是又安能勝任哉故信生之意以爲壁間白色至爲碍目足以刺激腦筋即於午後往倫敦購淺綠色輕綃數丈用爲障壁又市燈罩遮燈使其光力稍暗更以地蓆鋪於兩球之問蓋地毯過軟轉不便步此三者杜洛德皆許可謂除此三種障碍實足抵八點鐘之光隂也吾人復於球旁各置桌椅及食品之屬俾得隨時取啖預備之事至此已畢遂各事休息直至第三日九點半鐘吾人乃集於試驗室中維廉衣法蘭絨衣履軟鞋精神飽滿杜洛德含笑祝其成功且言尚有他事須往倫敦以晚間六時歸蓋其時維廉適有六分鐘休息也場中之事盡以托之滕根且言開始三日實無關於緊要必至第四日乃見成敗耳時鐘既鳴十下杜洛德遂命滕根啓其球中關鍵第聞轆轆有聲金錢乃開始流出矣（未完） 
長篇小說 
[絶塞奮椎記] [  野鶴]  
　　第十一回雉堞參差羣雄灑血茅齋風雨遠客臨門却說漢平猛的見了春巒呌一聲嚇煞我也便放開脚步使盡通身氣力没命的望着檞樹叢裏逃去原來解邊檞樹足足有三四十株分列二行中間只有一道狠狹的徑兒後面通着狹巷從這巷走去纔有許多街衖他見奮偪處此便度了檞叢從狹巷裏潛逃春巒見了知道時不可失急忙打緊的趕去在理呢漢平的走路斷斷比不上春巒的迅速無奈春巒身軀過大走這曲曲折折的狹徑譬如駱駝進了豚栅幾乎動彈不得那些樹枝又偏偏袒護漢平似的一味伸着臂兒攔阻走路况且這時候火勢正勁一鴉黑騰騰的濃霧又瀰漫得多大不明白迷迷糊糊裏似乎見得漢平正在那巷口亂竄滿意要用力快趕却終被狹樹泥住相離只不過七八步遠近却用着天半白雲可望不可卽不一會春巒剛出了萬難的狹徑那漢平却早已逃得無蹤絶影眼巴巴見他死而復生一時萬般憤氣湧上心頭禁不住大聲呼道鐵人呵瑞華呵那賊子沈去了你們快快助吾一臂啊一言未了鐵人等便紛紛的下了馬潮湧般走來春巒鑡了掉轉頭來指着兩行檞樹道我今天没殺得秦賊多分爲了這些鳥樹鐵人道如此我便把這兩行檞樹一株一株的拔去替你洩憤那邊毓忠喝道鐵人不要胡做自古道不入虎穴焉得虎子我們還是去兜緝那賊纔好同那些無知樹木動怒做甚大衆齊道你的話是有理的我們一同去罷正要啓行可巧西邊路上柳娘和朱三李小汝子等一輩人拖着三數個被服綺麗的媍女和裂口啼哭的稚兒緩緩地走來這時春巒也早回到曠場便上前詢道這些狗男女拽他做甚柳娘聽了徐徐的整一整花袖兒一面笑道你還没知道這便是秦賊的婆子和他們造下的小賊雖是没濟事却也聊勝於無快快砍去别饒過哩這話一出嚇得那些媍女只顧藉草跪下搗蒜般亂叩嘴裏還半吞半吐的說着求恩饒命有的心中一慌急得眼眶裏䔩䔩落下涙來便連聲兒也都做不成了春巒掉掉頭祗做没聽得一面把刃兒略拭了拭笑道本要射馬却得了麞罷罷也給他一刀罷說完便若無其事的當頭砍去柳娘也提劍亂斬霎時間血肉狼藉一輩子乞命的早巳帶了恩到冥司去了春巒正要停手背後鐵人嚷道哦你們二人得了多少好賣買快些剩點兒讓我楊老鐵來嘗試嘗試罷春巒道别胡謅罷這些小貨物我獨自兒受用還没快意咧說完各各發笑（未完） 
　　投稿諸君鑒徵文條你所載潤格係照向章仍按字數計算諧文列入（一）等者每千字酬六元小說列入（一）等者每千字酬三元此外雜作列入（一）等者每千字酬二元多寡以此類推因承新投稿家之函詢不及一一答復特此佈聞編輯部啓 
 
 
 

Page 15

 
 
   
 
 

Page 16

 
 
   
 
 

Page 17

 
 
四十年前之兵備 
[泰西諸國兵數（見本報甲戍年十月初十日）]  
　　日耳曼日報云歐洲各國隸於軍籍者日衆無不以增兵額廣營制演練士卒精製鎗砲爲事較之於前逈爾不同澳大利國現今兵數八十五萬六千九百八十人較之於五十九年前多二十二萬二千五百八十人俄國現今兵數一百五十一萬九千八百一十人較之五十九年以前多二十九萬五千六百六十人意大利國現今兵數六十萬零五千二百六十人較之前五十九年多二十八萬七千五百五十人日耳曼國現今兵數一百二十六萬一千一百六十人比之前五十九年已增四十二萬四千三百六十人法國現今兵數九十七萬九千六百六十人比之前王拿破崙在位之時已多二十三萬七千一百人額尚未滿仍欲加增英國現今兵數四十七萬八千九百二十人比之前五十九年多三十三萬三千二十人顧此陸兵之數也水師不在其列瑞典國現今兵數二十萬四千五百一十人比之前五十九年增六萬九千六百十人比利時現今兵數九萬三千五百九十人多於往時一萬三千三百四十人荷蘭國現今兵數六萬四千三百二十人多於往時五千七百七十人顚麥國兵數前計五萬七千五百五十人今則減至四萬八千七百人因與日耳曼戰時其國迤南之地大半割隸其版圖也以此合計之歐洲諸國共增一百八十八萬九千九百九十人綜計諸國現在實有之兵六百十一萬六百九十人以澳大利軍法計之每軍一千有馬兵一百三人大砲四尊以歐洲俄國軍法計之每軍一千有馬兵一百七十八人大砲四尊以亞細亞洲俄國軍法計之每軍一千有馬兵九百十人大砲三尊以意大利軍法計之每軍一千有馬兵五十七人大砲三尊以日耳曼軍法計之每軍一千有馬兵百十七人大砲三尊以法國軍法計之每軍一千有馬兵一百十九人大砲五尊以英國軍法計之每軍一千有馬兵一百三十三人大砲四尊今接泰西兵數其所刋於日報者每歲不同較之五十九年以前增廣懸殊幾不可以僂計而較之十五年以前數亦維倍各國形勢遂爾大異究其所以增兵之由則亦由乎恃强誇勝以爲威力足以服人也先是一國如是而各國遂從而效之此亦勢之出於不得不然故舟車鎗砲日新月異而歲不同互相角效以使之勢均而力敵顧今歐洲之大局亦稍變矣各國會盟聘問之使不絶於道非盡以爲修好釋嫌地亦欲其無問可乘也歐洲中强國有五曰英法普俄澳法國外患内亂之餘國稍弱矣其於普也雖有報志然一旦未能遽爲復仇之舉澳自爲普所制盟主之權久替其志僅在保疆而無遠略英普俄三國鼎時虎視鷹　互相牽制大　各自爲雄而莫敢先發英之屬地遍於地球此時但爲持盈保泰之計而已惟普取道於東方尚無一地爲其東道之逆旅者俄所志者在印度在北方其深謀遠慮非自今日始也英普俄之合也不必在結婚姻而其離也當必在爭土地將來嫌釁之開當不在歐洲而在他處故歐洲之無事正天下之變所從生至其兵制之日增亦世道升沈之一端也於此正可以觀世變 
尊聞閣筆記 
[回頭看（見本報癸酉年正月十四日）]  
　　有一畫幅前一人跨馬後一人騎驢最後一人推車而行題云别人騎馬我騎驢後邊還有推車漢此醒世語也或題張果老像曰舉世千萬人誰比這老漢不是倒騎驢凡事回頭看此亦妙語 
[富家女（見本報癸酉年正月十六日）]  
　　東莞城西門富翁某女字某姓子甲當締婚時門戸適敵未幾某姓門祚中落家業不振甲又性迷木石靈竅茅塞不知處世不知理財故年長而未及完婚也某聞其壻窮且　謂窮猶可使之富戇則窮根不可拔矣是可壻孰不可壻遂决離婚之志甲無如何也乃某女聞父母將背婚另許苦口進諌謂某姓誠無以爲家矣然父以女字其子實遐邇所共聞今忽有變更女即勉從親命父究何顏見里黨哉一旦惡名傳播女亦不能食　於人世也某執不以爲可女見父炎凉念重恐陷身非義遂亡歸夫家甲素無憂無喜不知所處鄕人以女深明大義醵資月給薪水焉 
[富翁妙語（同上）]  
　　有富翁某者最喜作刻薄語嘗爲人曰錢財吾使役也百工技藝吾子孫也人有詰之者富翁答曰我以錢財役諸子孫有不順命者乎 
文苑 
[滬上新詠仿七筆勾體并序（海上雙鴛鴦硯齋）（見本報壬申年九月二十四日）]  
　　嘗讀新報竹枝諸作可謂描摹細緻盡態極妍筆無遺漏矣其如膾灸人口者往往意屬綺語居多未免引人久勝曲終雖屢有奏雅之辭而讀者惟喜斷章摘句璧諸演劇但點零齣不觀全部結局也兹倣蓮池大師七筆勾體以詠時事語實粗俚然每闋各庽儆懲庶不令斷章摘句者得以藉口也 
　　鞠部名優爭看春奎楊月樓正桌紅粧侑出局鳥司候嗏國忌肯停休未閒白晝慢道功名一曲長生負可嘆把禮法王章一筆勾羅列珍羞饕餮年來辨味週却厭新新舊復鄙同興陋嗏又啓最佳樓生靈冤藪活割生烹釜底誰憐救竟忍把愛物仁心一筆勾肥馬輕裘下隷輿臺埒富侯色樣翻新舊紅紫淆男婦嗏别有爛羊頭頂靴闊袖敗絮其中金玉包銅臭從此把名器衣冠一筆勾鄕懸温柔眞個消魂十里樓簾底秋波溜帳裏春風透嗏知否有人愁寒閨獨守好夢閒尋面首思幽耦總憐把琴瑟恩情一筆勾閒約消愁密遞郵箋摘局留盧雉貪心誘金弊豪情鬥嗏一擲付東流那堪回首鬼蜮潛謀機巧難防守勸你把翻本還梢一筆勾狎結朋儔萬里眠雲足臥遊鎗管傳香口巾茗携纎手嗏不覺餌吞鈎容顏消瘦從此開門七件增伊首管敎把事業精神一筆勾略舉其尤欲挽狂瀾憫下流須要身心究非禁洋場走嗏興偶一乘游何妨詩酒點綴昇平此境應須有豈敢把盛世鶯花一筆勾栩按右調即駐雲飛嗏字係定格猶水紅花之也囉本可不協自蔣藏園創用實字各闋互易而皆協其本韵自屬巧不可階趙秋舲香銷酒醒曲中押佳麻韵用一他字尤覺姿態横生近見蝶歸樓傳奇中亦效藏園體製妙能妥貼自然着此一字自較十六字令之起句爲難矣至香鷲生之十空曲易嗏爲咚則與不易等耳 
花叢談屑 
[船女（見本報壬申年六月初六日）]  
　　苕溪某巨公未遇時依人王粲常在八閩每届省覲應試之年必泛　水以抵浙江來去輙乘坐江山船卽嚴陵江畔所謂七姓漁船也蕩槳柔聲窺窗靚影行客多爲所迷戀公則半肩襆被一枕書臺偃仰諷吟無改常度桐嚴妹入艙中捧茗碗侍酒樽公熟視之若無覩也以是船戸咸敬禮之去年初秋公以省試旋杭雇　漁艇一艘既登舟則見主船者白髮　蕭六十餘老嫗也旋見一娟好女郎意致閒適鬟雲聳翠粉露凝紅執拂捧壺來侍公側適公倦倚枕假寐女郎因近前爲下帳鈎見公所坐案上攤有書袱卽慵坐其旁檢視袱底得霞箋小幅上題悼亡八絶句吟咏再四不覺支頤若塑公適咳遂怱怱掩袱起立公本未入黑甜鄕備見其哦詩癡坐狀詢之曰汝亦頗識頡書解吟事乎對曰是固童而習之者也問以家世則泫然曰奴某姓某茂才之女也家守青箱境逾黄蘖憶自父母雙亡之年奴時尚幼爲族人鬻入漁船幸此假母仁慈撫如己出兼以家中尚有活計可無須作倚市態故亦遂安之也公聞言亦頗覺惻惻可憐而女郎之鉛珠欲流頰潮半暈則尤有情不自禁者須臾女返身入幃與老嫗切切私語者久之嫗忽出笑謂公曰老身祗此一養女誠憐之欲其得一佳耦不欲其久作水面生涯也今小妮子雅慕君才富而情深現在斷絃必圖鸞續若得侍箕帚爲　室當亦可無白頭之怨老身甚樂觀其成焉公聞言　然曰是烏可是烏可無論寒家無娶船上女之事不可以我壞其遺矩即或勉强行之而上有嚴君勢必禀命倘若不允不徒落此褒貶乎且令媛慧艶而齒猶未也寧慮其無佳壻者耶老嫗固以請公沈吟良久曰無已則請爲媒氏以執柯也其可我有中表某君儒而兼賈其才富情深誠不相下現知其猶未聘也請以正室媒之若何嫗以告女女摇首若不屬意者然嫗遂復於公曰老身之願蔦蘿者以親見風標并觀吐屬故確知爲非池中物而猥欲攀附之云耳若曰他人牉合則老身未敢聞命公亦遂笑應之公以其既有婚姻之言在我則有嫌疑在彼則恐忸怩因令其不必入艙伺候焉越一日行抵蘭江公憶其戚某君近爲質庫司首飾房昨言媒妁之事正可乘機作合蓋其戚某君者翩翩年少儒雅風流特以少失怙恃故弱冠尚未聘也今雖未　芹香而會計之餘已可自立他日再整旗鼓未必遽遜名流特既有老嫗之言不必復與之聒徑與某戚商之可也計畫已定命泊舟南閂碼頭公攝衣登岸訪其戚於肆廛年餘闊别異地相逢不覺喜動顏色促席談心各陳近狀坐既久某戚留公晚飯公曰予舟中已治有一尊江面月明與君把酒臨江若何某稱妙妙遂相携回船至則紅燈掩映綠盞安排船人正煖酒相待也公延某入座并命女郎出行酒某但連舉巨觥而雙瞳未嘗斜睨公指謂之曰君無輕覷此小妮子與畫船歌舞者一例相看也若家本書香此女又能讀書知大義韓柳之文李杜之詩類皆上口君試觀其風範曾有小家態度妓船習氣否耶某亦極爲歎賞乃女郎聞其評論反雙頰嫣紅低頭弄帶更覺楚楚可憐公以舟中未便與談不如俟至明日先與戚某關說如其有意再竭力慫恿老嫗久之某以不勝酒力辭公命船人明日尚有勾當須再停泊一日際曉公復往訪達其氷上之語某欣然首肯公因回船呼老嫗語之曰吾前所言某戚即昨夜來飲之人也爾視其人若何當可爲令媛良匹否曷詢之令媛可乎須臾嫗至面有喜色曰小妮子亦殊覼縷可笑人也適傳公命渠默然不作聲忽欲得其筆墨以觀其情再三聒老身來求公一往索之公笑曰是何難之有哉即强邀之來出一仕女圖册屬以題咏晨册閱圖則爲漢臯解佩也某援筆成二絶云珊珊仙韻戞鳴璆靚影無端映碧流我欲往遊江浦上何人爲鼓鈿箜篌如袍草色漢臯春仙夢怱怱亦夙因省識當年雙玉珮那堪持示合歡人題畢公命傳賜女郎女得詩甚喜竟以五十六字抵紅葉之題詩焉媒事既有成說嫗欲俟錢江返棹始行送女合卺某亦以船上迎親事殊傷雅意中尚在狐疑公毅然曰如不急賦定情將來日後一則泛宅浮家一則爲人作嫁遇合恐反致差池今揣老嫗之意或以奩具未備爲嫌乎因再三開導并出二百金贈之以添妝且告某曰君嫌於船上迎親則某有至戚某正司鐸此邦我爲君往商先將此女寄其署内然後再行娶歸豈不毫無形跡乎因即往見司鐸公備述此事司鐸公亦大爲嗟異其夫人則公之内戚也聞之喜甚趣使命輿召女來嫗因飾女送往夫人一見稱賞女則亭亭下拜舉止大方夫人命寄膝下與女公子齒而贅某於家焉公命摒擋各事作十日留及抵杭則主試已入簾矣怱促進場即於是年登賢書歷躋顯宦云夫漁船女子人多以爲路柳牆花可以任意攀折卒之始亂而終棄者多矣卽不然已則漠然而遂聽其浮沈卒令良緣錯過抱恨非天安得謂孽非我作哉然則如某公之深心作合竭力成全豈獨爲漁舶中佳話乎宜其食報之隆矣 
[雜錄]  
　　壬申十二月十一日本報載有聯語云『因火成烟若不撇開終是苦』對句散見於逐日報中兹爲彚錄於左 
無名氏云少女最妙眞能畫斷自然貞 
警世子云虚戈爲戲又加妝點便成文 
益益齋云僉人學儉者番妝大變爲奢 
醉經居士云生心爲性倘無偏尚可爲人 
稻香老農云止戈爲武車無冠頂那成軍 
無名氏云見石作硯又經點注便能文 
栩按右列句似以稻香老農一聯較爲自然栩在二十年前别署惜紅生時曾應某報徵聯其出聯即此聯也曾以『交木爲校人經圈起便成囚』對之蓋以校字即枷字也官府批判輒書荷校故云初不知更前二十年已有珠玉在前矣 
 
 
 

Page 18

 
 
   
 
