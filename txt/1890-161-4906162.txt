# 1890 - 161 - 4906162

 

Page 1

 
 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票售完矣茲又承陸續助下七俠五義世部每部一元二角隸有五十部每部六角吳都法乘一部石印小耕石齋畫譜廿部未及編入彩物之中是以另行求售諸君子有情殷匡救者請臨本舘　購庶幾裘成集腋飢民得早慶來蘇乎 
[重印夢華廬賦海傅選已丑直墨小題文府演義三國志出售] [  點石齋啓]  
　　本齋前印之夢華廬賦海分門别類擷精取腴集詞林之傑搆備藝苑之鉅觀海内風行操觚家皆奉爲圭臬固已有目共賞無翼而飛今重印千部業已裝釘齊全價目仍照曩例准於卽日出售尙有傅選己丑直墨小題文府小題觀海横行字典演義三國志詩畫舫四書典倉味根擷要醒題字珠等書亦已售罄現皆一律開印將次告成合併附聞 
[原盜]  
　　盜可原乎曰可哉盜之所以爲盜非生而爲盜者也其心起於貪其境迫於貧其人又强而有力而又有如孔子所云人而不仁疾之已甚者陰有以迫之而盜之計遂决而盜之黨遂盛而盜之害遂滋而盜之患遂不可以收拾夫所謂盜者固不止一等而已也有大盜不操矛弧者有小盜僅事胠篋者有塗面行刦者有明火執仗者有半路截刦者有軟進硬出者統謂之盜者充非其有而取之之義　昨譯叻報錄及新埠之盜近來日見繁多甚至巡捕廳署中之鐵箱竟被盜去說者謂此等盜黨先時在他處行刼嗣以捕治嚴密不能容身乃濳至新加坡見該處捕務不甚認眞於是命儔嘯侣招致日多謂此處可以作逋逃淵藪適彼樂土爰得我所碩鼠之詩盜黨爭頌盜黨旣萃乃相議創爲公司夫彼之所謂公司者固非明目張膽糾衆集股之謂也惟彼道中凡屬同志聯爲一氣所謂有福同享有禍同當如水泊之聚衆盜如流宼之有營頭衆惡同心固結不解而日思逞其害人之技此盜賊公司之所由立也旣有公司卽有章程正不知其所謂章程者若何其條分縷析約有幾項然而盜亦有道其自定之章程專以約束其公司中人而凡很如羊凶如狼者莫不帖然入其約束之中若此者不特該處爲然也卽上海之匪人其鼠竊狗偷者亦有會議之公所凡竊得一物悉陳之公所中以俟三日之内無人查着則或質或賣乃始惟所欲爲故前年僕有牙骨摺扇一柄在小東門爲扒手所竊赶急查究不三日而珠還合浦如出三日則不能復得矣卽此一端可知該匪中亦有章程夫扒竊之輩尙有章程况其爲盜賊也乎昔季康子患盜問於孔子孔子曰苟子之不欲雖賞之不竊此固正本清原之論而後人見之者鮮不以爲有是哉子之迂也不知盜之所欲安在哉不過曰利而已矣今天下之人孰不欲利利之所在人爭趨之爲官者爲利所惑雖至於裂冠毁冕而不悟爲商者爲利所惑雖至於妻離子散而不惜男子則一動於利卽不顧其聲名婦女則一動於利卽不顧其名節利之害人如是而人顧入於其中顚倒焉沈浸焉而不之覺若是者天下滔滔無不皆然彼盜黨中習見之不覺技癢弱者坐而言强者起而行皆曰此亦生財之一端初不與叛逆相同則亦安顧其後哉乃有盜而又以利誘人者則更翻新出奇者也如前報所述江浙聯界之震澤木香棚地方有盜匪公然停船于彼大開賭塲引人往賭護從者竟有砲船等數艘晝夜喧囂淫賭不絶大爲地方之害昨又有人函來述及桃墩南喜兠等處地方亦有匪徒聚賭情事劣生衙蠹勾通賄庇恐此等事不僅此二處他處當亦在所不免彼旣爲盜而又誘人以賭賭而勝則儻來者利上生利也賭而負則又可以擇肥而噬仍肆刼掠以償其賭負之欵則是盜而賭賭而復盜盜不足則以賭繼之賭不足則又以盜濟之其居心之凶惡爲何如者而彼被其誘而與之賭者豈眞蠢如鹿豕者耶盖亦以利之所在有如蠅之附羶蛆之逐臭不知不覺自投網羅彼不知賭之爲犯法更又安知盜之爲犯法哉彼新加坡之盜立公司定章程或者除盜之外别無所兼則較之盜而兼賭者尙高一着宜乎該處司牧不見不聞而任其縱横出没也此種公司不知亦有股票否亦有官利可分否竊以爲此等無本錢之生意其日夜之所獲皆其餘利不但官利而止其入股者安得而不多蒲柳泉言某氏子貧不能自給思爲盜潜行過一寺後見有小龕中堆石子纍纍戲投其一而濳伺之少頃有人來龕前數石忽多其一乃相與搜之得某遂邀入夥授以刃而使刼焉此卽投股之道路而入股之機緣也外人不知而投之卽亦入其黨則知而投者當不知幾人矣新埠之盜是又於公司中别開生面者也嗚呼人以貪利之故而至爲盜卒至犯王章干憲典獲案重辦輕則徒流重則斬絞卽照西律而論亦難逃監禁苦工之罰而乃不暇後顧一往直前居然附於公司之中而甘爲其章程所拘束而至死不變嗜利之害可勝言哉欲除其害當先去其嗜利之心然則孔子之言又豈得謂之迂談也哉 
[諭旨恭錄]  
　　四月十九日奉旨廕生文澤着以文職用榮煜着以文職用文緒着以文職用張端蔭着内用孫熊訓着内用田慶昌着外用徐鼎襄着内用馮廷棻着内用沈琬慶着以主事用内閣典籍員缺着毓桂補授内閣中書姚景夔王庚年俱准其補授科布多粮餉章京着奎烜去保舉山東候補知縣姚延烺浙江候補知縣王毓藩俱照例用卓異前奉天新民廳同知福培着准其卓異加一級仍註册候升江西豐城縣知縣善慶着回任准其卓異加一級仍註册候升前山東臨邑縣知縣賀璠着准其開復原宫照例用欽此○二十二日太常寺題五月初五日大祀地於方澤視看牲隻奉旨遣魁斌視牲崑岡看牲欽此 
[本館接奉電音]  
　　昨由京友電傳諭旨三道謹敬譯登○四月廿八日奉上諭李鴻藻嵩申着教習庶吉士欽此同日奉上諭此次散館之修撰張建勳編修鄒福保李盛鐸劉世安業經授職二甲庶吉士張孝謙費念慈景方昶劉啓端周樹模程棫林余誠格高熙喆王萬方劉若曾葉昌熾熊方燧豫泰陳嘉吉李傳元曾廣鈞瑞洵陳昌紳許葉芬段有蘭連捷徐德沅曹樹藩杜本崇吳嘉瑞魏時鉅王同愈丁惟褆惲毓鼎崇壽馬步元劉元亮王繼香張鴻翊傅世煒鍾廣余朝紳張澂高枏饒士滕朱延薰盧叢林熙瑛薛寳辰熙元陸鍾琦江標徐仁鑄王祖同宋滋蘭俱着授爲編修三甲庶吉士勞肇光温仲和錢駿祥梁鑾藻王序薩宗樂曾佑劉秉鈞孫廷翰寳豐希廉俱着授爲檢討歐陽熙程豐 
 
 

Page 2

 
 
厚葉新第李子榮戚揚劉奉璋丁秉乾趙秉璋劉彭年陳祥燕武玉潤陳鍾信陳長彊愛仁林孝恂梁肇榮俱着以部屬用陳志善王念祖孫鼎烈李子茂宫耀月黃炳辰陳鳴秋鄧維琪張綏彬俱着以知縣卽用繙譯庶吉士恩祥文海嵩恩俱着授爲編修欽此同日軍機大臣面奉諭旨新進士着於五月初七日起至初十日分作四日帶領引見欽此 
[豐宜雜誌]  
　　齊化門内有觀星臺焉高躋雲表可摘星辰日前有某甲登臨眺望逸興遄飛不料偶一失足竟如梁氏緑珠翩然墮下頭顱摔裂霎時一命嗚呼同遊之丙丁二人驚惶失措遂偕該處兵役往東城司署禀報請騐騐得確係跌死乃飭屍親備棺成殮○東交民巷臺基廠昭忠祠常有官役看守祠之規模甚爲宏敞後面行迹罕至遂時有匪人藏匿於内日前某木廠商人入内看估工料瞥見後殿房脊上有一死屍皮肉已爛壓以城磚兩塊木商大驚卽報明工部由部知照司官親詣檢騐一面詳報城憲一面派兵緝拿凶手云○四月中旬前山外東城根有縊死無名男屍一具年約三十許衣服類手藝中人經看街兵報明中正司署由司騐得身上無傷實係自尋短見遂飭役備棺暫殮一面查取屍親前來認領○閩海關委員管解籌邊軍餉銀五萬兩逕投户部投納銀鞘堆積銀庫之旁俟堂官定期兌收又山東巡撫將東海關洋稅銀三萬兩委員管解逕投户部交納云○打磨廠堂子大院地方有烟館兩家一張姓一王姓張館賣買頗佳王則生涯蕭索因此成隙適張向王索欠王遽發怒手持菜刀砍張頭顱兩下張登時倒地鮮血直流幸經人分解始止時有代抱不平者羣將王圍住攢毆毆畢慫惥張到官首告後未知若何了結也○貴州巡撫潘中丞奏畢節縣修理衙署動用欵項報部核銷工部以查無細册碍難核銷已咨復潘中丞矣○江蘇巡撫將江海關呈解大連灣兩處築臺經費銀五萬兩委員管解來京查此欵動用四成洋稅當卽報明户部作爲正項開銷云○通政司衙門於上月初收到閩海關解來光緒十五年分辦公銀一百兩當堂收訖給發回批俾該員回省銷差○户部銀庫又届三年盤查之期目下先自稽覈在官人役忙亂非常大約月底奏請欽派王大臣查庫矣○户部擬定三月十六日發放工部備用庫平銀三萬兩是日工部派員赴庫具結承領○總理衙門每月領經費銀六百兩每季領薪水銀六百零二兩現應領五月分經費及夏季薪水兩共合銀一千二百零二兩户部擬於五月初一日發放云○海淀中營副將趙君清病故所遺之缺經三堂提憲查有南營叅將張殿魁堪以補用業經奏保現已蒞任視事矣○太常寺咨行户部云本寺年例有辦公銀二百兩例應在户部支領兹應領十六年分辦公銀兩相應行咨大部支領云云户部已核准發放矣○前門外王皮胡同某妓館綑縛甲乙二人當時觀看者不解何故後悉甲乙皆綹手也假作問柳尋花客卽施其妙手空空之技詎被看破所以綑送中正司署懲辦耳 
[水手墮水]  
　　往來日本上海之西京丸輪船此次以神户丸代之上月十二日該船由神户出口雙輪迅駛距馬關數百里十三日黎明一日本水手收篷被風吹落洋面同伴見之携救命圈抛下欲援以上船不料人不能救已反墮下幸先落水者得救命圈幸全性命船主下令施倒車再救續墮之水手閱四點鐘不見屍首不得已開至長崎衆人傳說該處有落水鬼討替去年有福建人王姓亦死於此誠無稽之談也 
[公廨落成]  
　　長崎新建中國理事公廨自春開工凡五閱月工程告竣其形式内仿中華外帶洋款楊星垣都轉擇吉於五月初進署詩賡鳥革吉協鶯遷崇上國之規模壯崎陽之山水届時客來客去自必異常熟閙也 
[日本亂耗]  
　　日本石川縣下能登國珠洲郡飯田町人民於二十號作亂警察署電逹石川縣其文曰二十日石川縣下能登國珠洲郡所有自由黨派消防夫等煽誘下等人民成羣結隊往襲飯田町役塲異常騷動查究之下皆由黨衆傾軋而起現雖捕獲巨魁而大勢尙未平定祈速派警部巡查多名到該地彈壓鎭撫云云按珠洲郡在能登半島之極邊地是荒蕪飯田町不過一小村市距能登國之七尾地方凡廿六里距加洲金澤凡四十四里云 
[新絲開秤]  
　　金陵生意以縀爲大宗故每届新絲上市商販之連墻而來者亦以絲爲大宗向來蠶旣上箔卽有經紀赴鄉村之飼蠶家考騐絲色問馬頭娘之食葉多少視繭之肥瘠以定絲成之豐歉高下繅車有聲各絲行便齊集議價大約推同行中之最工心計者斟酌盡善俟其一言爲定乃分某種爲某價若干某處爲某價若干無論城廂内外牌號皆劃一鄉人之入市貿絲者望牌號卽知已售之貨爲不足爲有餘無待增虚飾僞故絲市南起沙灣至鐵作坊口北起唱經樓至黃泥岡脚絲行林立其秤皆銅鈎銅𥞒最稱公平交易乃近來賣者已内外之成色不符買者亦生熟之價目不一推原其故無非各思占小便宜究竟弱之肉而强之食亦不盡尖觜勾鼻者之獨鳴得意也聞今歲絲價每庄秤百兩計英洋十七元庄秤係曹平加一四月十一日新橋已經開秤據絲客云前月初十後連日北風人皆以棉禦寒蠶蠕蠕見寒愈縮瑟不大開口其層房䆳室兼熾炭以助温和者尙食葉有聲然已不及三分之一因此蠶多縮胚正如人中風寒涕泗交頤不進飲食以致釆葉之家青青滿筐皆委積而無所用如是者二旬天氣忽暖蠶亦二眠三眠頓有起色索之枝頭則一望無葉而蠶又仰食惟謹求葉者初定價不過八百一千而止後竟三日之間由一千而增至四千每桑一担問其來皆遠在百里之外并柘亦擷盡尤奇者江寗南鄉有湖熟鎭鎭有某甲蓄桑一園初無人問津以爲待隕其籜耳詎一日買者忽願出錢三千數百文父已許伐以斧斤矣子猶思取盈持不可父乃俟子睡私掎女桑而與之如是者再子見葉漸稀疑爲人所盜卽約人伺諸夜果見黑暗中有人影來往遂上前拳棍交下迨知是己父則已奄奄一息矣當聞雖係誤傷而確是以子毆父遠近無不駭然後不知如何結局也 
[刼火餘生]  
　　寳清輪船於四月十一早辰在狼山洋面付之一炬本報一再述其罹厄之慘幾令人搔首問天金陵有某客在滬換金葉一宗火急時只顧逃命遂慶更生有同行某甲亦兌有金珠值五六百金狃於貨不離身身不離貨之俗諺一意護視貨物後竟不知其下落至今亦未見其回家又辦糖貿之某翁鬚已燎矣而竟無恙據稱當逃難時眼見有一種人左右傍徨若不自主望杉板并不肯下卽招手聲喚亦依舊不肯下稍轉瞬便不睹影响又云海水本湍急又經數輪船回環衝激浪幾如山人一下水攸然而逝少頃始一冐見髮而已西人眼精手快見髮卽提起視其人尙活救之上船是日萃利安慶太和三船救人最多故二百餘人中死者僅二十餘人否則驚濤駭浪中祗本船三四杉板緩不濟急具慘不更甚哉又有某公子者自稱亦刦火之餘生也是日奔命時忽見粤某之眷屬五六人倉卒不知所措其婦見某是伊舊隣猶思以子相託語未了而船已裂前後不相顧旋已由安慶船救起而粤婦一干人尙遙遙跕在寳清船尾後竟同罹此慘云 
[奉位入祠]  
　　太平府釆石磯下曾建衡陽彭大司馬生祠俎豆馨香足與太白樓並傳千古兹聞長江提督李與吾宫保自下游閱兵回轅道經是祠緬公遺愛邈若山河不覺大慟爰於新慶落成之廳事奉安栗主酧酒叩奠以寄悲懷是日府尊春笑山太守當塗縣史淦生明府亦皆白馬素車到祠弔祭並聞提標水師將弁又公製大紅縀萬民傘五柄卽日派人齎往衡陽府第以答慈恩噫部下之感念不忘皆公之盛德有以致之也 
[小星殉節]  
　　淮南南鹽廳掣騐委員楊鹺尹立樞偶抱微疴於四月十四日在差次病故鹺尹眷屬不多僅有如君某氏隨侍差次尙有公子一人遠遊北省鹺尹病篤時氏侍奉湯藥主持家政備極賢勞及鹺尹彌留時瞪目直視似欲有所囑付已不能言氏見此情形默會其意泣 
 
 

Page 3

 
 
謂曰君善自珍攝設有不測誓不相負鹺尹聞言點首者再移時遂殁氏作書請公子回家一面料理喪事習日殮畢潛自歸房仰藥而死迨衆人警覺已不及灌救矣年甫二十一尙無所出嗟嗟郎君不祿天上修文賤妾有心階前碎玉綿綿此恨與宙合以俱長皎皎孤芳待輶軒之下採益信醴泉芝草隨地生才勁柏貞松方兹介節也已 
[松試闔屬二覆題]  
　　四月二十七日恩詩農府尊二覆七縣文童兼試古學今將題目錄左通塲文題吾聞用夏詩題賦得一路稻雲香得香字賦題種蕉學書賦以號其所曰緑天爲韻 
[輪船觸礁]  
　　禪臣洋行之揚子輪船於四月廿四日黎明時由香港開行來滬船中裝載洋綿紗一千八百包洋藥一百十三箱英洋十萬元並雜貨船上連搭客人等共七十八名至廿六日行至浙江唐山洋面忽遇大霧至下午五點半鐘觸於山邊礁石機器房立打倒輪勢已不及船漸沈下此處離山甚近將長梯搭至山邊救人登岸一面放杉板因風浪甚大不能放下船上所有食物等均搬至山上其時船中之水汨汨而入船主與各人泅水登山至夜間九點鐘船身全行沈没山上居人見避難諸人尙能以禮相待領至家中給以飲食其時風雨甚猛至廿七日山上避難諸人見有輪船駛至則和衆洋行之茶船也旋放杉板三艘將避難諸人救到輪船上行至吳淞口外遇一小輪船將諸人帶至上海於廿八日抵埠輪船貨物俱經保險惟爲誰家所保共保若干尙未詳悉也聞五年前懷遠輪船失事亦在此處洋面云 
[比較優劣]  
　　西國圑練兵之司滅火龍者六名於四月二十八日赴高昌廟與製造局之華兵放槍打靶共較優劣華兵亦有六名其靶約有二百碼之遠每人放七槍繼更將靶放在三百碼之遠每人又放七槍西兵六名合計共中二百三十八點華兵共中一百六十二點按彼此互較優劣最是美事倘從此精益求精則鎗法自然嫻熟不難與西國並駕齊驅矣豈非軍務之大轉機哉 
[海上韓康]  
　　孟河費伯雄先生名醫也其文孫純甫觀察能世其業現來滬上就診者幾户爲之穿夫一技之長而足以傾動人若此誰謂小道不足觀哉 
[直刺接篆]  
　　裴浩亭直刺自滬起行赴通州新任聞已於四月二十七日辰時接篆視事云 
[滬濵宦轍]  
　　前任蘇州府魁太守來滬情形已登前報兹悉太守已于前晚乘輪北上矣○提右營陳玉卿叅戎日前赴金陵公幹兹聞已于前晚回滬矣 
[日食分數]  
　　欽遵御製數理精藴推算得光緒十六年庚寅五月初一日已已朔日食分秒時刻方位京師日食三分四十三秒初虧酉正二刻一分四十三秒下偏右食甚戌初一刻三分五十九秒日入地平戌初一刻十分一秒帶食三分三十八秒左偏下復圓戌正初刻三分十五秒在地平下計食限内凡六刻一分三十二秒食甚日躔黃道實沈宫二十六度六分爲參宿二度五十五分赤道日沈宫二十五度四十五分爲參宿一度五十五分○江蘇江寗府日食五分三秒初虧酉正二刻十三分日入地平戌初初刻三分帶食二分三十九秒下偏左食甚戌初二刻四分在地平下復圓戌正一刻七分在地平下 
[候查實情]  
　　前日某營官函送營勇周谷太車夫倪妹郎丁金和等三名至上海縣署晚堂由陸大令提訊據周谷太供崇明人向在吳淞劉大人營内當差前日因公來滬在滬南大碼頭左近雇倪妹郎之小車赴招商局碼頭伊索價六十文我因太昻另雇他車倪肆意毆打並由丁金和幫夥致我身受重傷叩求騐傷究辦倪妹郎供崇明人來申多年推小車度日前日周雇我車論價不合卽被兇毆致我頭破血流當經旁人不服將周喝散不料反被誣指丁金和供在洽記米行爲夥前日見車夫倪妹郎與周谷太爭毆經小的勸散不敢幫兇大令一再駁詰各執如前大令察得周谷太並無受傷形跡而倪妹郎頭有傷痕遂謂周曰是非曲直自須澈底根究始可折服人心着將倪妹郎交十六鋪地甲帶回候示周丁二人斥退候查明實情再行核辦 
[行凶送縣]  
　　張永清被余二戳傷一案昨由包探將張帶案張供稱湖南人余二向我借錢不遂被在頭面戳二刀腰旁一刀余二供湖北人係安慶道友黨類甚多包探禀張永清綽號大刀張三現在法租界開花烟館余二綽號元武爺爺均非善類專慣販賣婦女張被余戳傷後曾至醫院問張行兇者何人堅不肯說且言俟傷痊自向理論不願涉訟其實另有劉陸氏在法公廨控告女兒嫁與駱姓被駱串同張永清將女價賣在花烟館爲娼由葛大老爺傳訊後知張已在英界被人戳傷在院醫治已派法包探看守又帶到法廨質訊判張永清鞭責籐條荷枷遊示再行遞籍法包探今來候示蔡太守亦己接到葛同轉來函飭將張永清交法包探帶去照辦然後移縣余二移送上海縣從嚴懲辦 
[英界公堂瑣案]  
　　包探陳阿九稱馮阿春卽鳳凰阿春前因訛詐李氏銀洋被控在案其同黨陳寳興張瑞生等雖經逮案而馮依然漏網今又來滬向妓女趙寳珠訛詐洋四元因之拘獲送案王氏供在趙寳珠處帮傭馮來訛詐是實馮阿春供不敢訛詐蔡太守飭將馮交該包探帶回捕房俟傳齊原告并陳寳興張瑞生等到案再行訊辦○張阿三稱有東洋車放在門前被人竊去報捕緝獲原贓送案請領王友根供認行竊巡捕頭禀王友根犯竊已非一次蔡太守判王發捕房管押六月車交張領○包探唐寳榮稱吳姓被李阿金打傷吳在醫院據醫生言醫治半月始可見效今將李送案李供不敢行兇蔡太守飭李管押半月俟吳投案再訊○吳阿大稱行過西洋人家門口被西洋人將箱子擲傷我頭曾至醫院須治一月方愈西洋人前因我延僧誦經以爲吵擾與我口角或者因此挾怨將我擲傷包探陸阿祥禀查得西洋人家箱子係用繩索懸掛女傭郭姚氏晒晾衣服悮將箱子跌下碰傷吳阿大郭姚氏供到西洋人家帮傭祗有數日在露臺上晒衣悮墜箱子將吳碰傷吳稱尙須投西洋領事署控告蔡太守謂該氏與吳並無仇隙安有擲箱傷人之理其爲悮傷可知吳阿大旣欲投西洋領事署控告飭將該氏交保不得遠離如逢傳喚卽行投質○包探張九意稱緝獲楊桂郎起到布衫釘鞋廚刀紙傘等件問明前在寳山縣犯竊提案枷號私逃隨同陸大寳到羅店鎭鄉間行竊布衣等件陸被拿獲捆綁在後脫逃又與楊同來滬上因此續獲陸大寳供與楊同鄉前在捕役名下幫夥此次與楊同竊蔡太守飭將楊陸二人連贓物移送寳山縣就近核辦○工部局收捐西人稱妓女阿三不繳月捐及往查則稱不做生意妓女阿四亦未繳捐迄今已有二月今均傳案阿三供前爲妓女現已嫁人前曾捐過尙容檢呈捐照阿四供情願補繳二月捐洋蔡太守飭阿四補捐免議阿三交保着檢呈捐照候禮拜三再訊○包探王阿二稱光緒十一年九月間王阿大竊伊洋東挨司德之洋一百九十元零遁逃今得緝獲銀洋已被用完送案請辦挨司德係爲輪船生理現不在滬王阿大供江北人在西人處拖包車竊洋是實爲時已久業已用完蔡太守飭將王阿大管押俟挨司德來滬再行訊辦○麥捕頭稱昨見蘇毛毛駕馬車往楊樹浦大花園馬已走過四十餘里疲乏已極蘇毛毛尙忍加鞭有違定章故令巡捕拘案蔡太守判蘇毛毛枷號半月發楊樹浦示衆○龍飛馬房西人稱被馬紀林行竊臺單三條當獲人贓送案馬紀林供見窓門未閉順便取單蔡太守判馬發捕房管押一月贓交西人領去○包探莫小狗稱開同康錢莊兼售吕宋票之陳南山投捕房報稱經管銀洋之熊金卿因事出外托周瑞堂看守後忽失去銀洋四十一元請爲查究當經查得熊出外與僧人念生同伴當夜不歸次晨到店忽言失去銀洋故將熊金卿周瑞堂及僧人念生等一併送 
 
 

Page 4

 
 
案請訊陳南山申訴前因并稱我要用洋始知失竊熊金卿供無錫人年十八歲在同康莊司帳出外時將所存銀洋四十一元托周瑞堂經管旋在茶館遇見僧人念生同到春申福客棧閒談後以爲時太晚住夜一宵然後回店適東人要洋查檢之下知已失去現願賠償一半周瑞堂供與熊同事熊出外時囑我代爲照料並未檢交銀洋僧人念生稱與熊相識初在茶館相遇後同到春申福客棧飲以藥酒其時夜漏已深住宿一宵而去餘不知情蔡太守問熊出外時曾否點交銀洋答稱磪未點交久大錢庄夥王良卿必得吕宋票店王少卿投案稱願保熊金卿量力賠償麥捕頭禀僧人念生時與俗家人爲伴乘坐馬車太守謂念生旣已削髮爲僧不住寺院而住客棧不守清規占辱禪家殊屬非是此案當須激底根究飭將熊金卿交王良卿等具保周瑞堂交保念生飭差帶交春申福棧主俟查明再行核辦 
[法界瑣事]  
　　某甲帶醉在法界徒行步履不整且口中高唱戲曲正在曼聲婉轉之時巡街華捕上前喝阻旋甲己爛醉不知人事與捕爭執謂美景良辰豈不容我霓裳一曲以點綴承平爾非知音者毋溷乃公華捕見其酩酊笑而縱之適被西捕所見送諸捕房備捕總巡着卽管押待解公堂訊究嗟乎酒醒歌闌夜深燈炧自顧置身何地當亦樂極生悲矣○乙丙兩人同往小東門外花烟間找尋逃女致與某鴇婦口角繼以扭毆經鴇婦鳴捕將乙丙兩人拘送捕房管押 
[來啓照登]  
　　謹啓者自來乘風破浪固屬命聽於天觸霧沉礁或亦偶逢其會然而死生不一拯救有方從未聞水火交攻同時罹厄飄零骸骨血肉横流如前日寳清輪船失事被禍者之多而且酷也該船自上海開行後於四月十一日黎明在白茒港面陡遭回祿惟時風狂浪大火勢炎炎船主英人拍雷師多方施救力竭智窮不得已以身殉義而在船搭客及司事水手火夫人等不下一二百人或被灼而逼入濤頭或抱木而浮沉波面或扳錨鍊而求救援或下小艇　致覆溺至于文人仕宦婦孺衰年更爲束手待斃除蒙泰和安慶萃利等輪船踴躍駛至拯救生全者數十人繼由諸善士放船先後撈獲屍身若干具然皆形體潰腐幾難辨業由堂分别招領棺殮外其餘飄流無着下飽魚腹者尙不知其幾何興言及此何以爲情所最苦者臥於艙底之客睡中聞警無路逃生倉猝焚身慘於巢中之覆卵輾轉待盡譬諸池底之殃魚迨至檢拾殘骸惟見模糊血肉傷心慘目行路同悲噫上蒼以好生爲德何以酷烈至於如此其極耶抑其中有數存耶當斯時也覩日月以無光别死生於頃刻茫茫孽海呼天地而無靈渺渺幽魂望家鄉而孰是嗚呼誰無父母誰無妻子三生永訣常懷怨於此身一水遙通自必憑依之有在某等備聞滲狀念切弔菑擬集同志樂輸不論其數多寡以符功不獨立德不獨舉之意謹就滬北棲流公所懬延羽士禮懴拔亡自五月初六日爲始設壇七永日於中多購冥資招魂祭奠庶幾超離苦海仗普渡之慈航永脫火坑免號啕於異域所望大君子沉淪是憫義舉同擎俾妥慰夫寃魂亦潛消乎沴戾魂如有靈定必來格來饗也肅此廣布伏希鈞聽[  海上觸目傷心人公啓]  
[蘇省撫轅抄]  
　　十九日襄辦金陵機器局候補通判饒應褘由上海來前任陽湖縣金士準禀辭回籍守制○二十日候補府周蓮禀銷寶山河工差並禀知奉委接辦蘇城六門厘捐總局差崇明縣吳禀到江蘇候補從九品霍正坤於四月初四日在寶山藴藻河工差次病故又據禀報江蘇候補知府存壽於四月十九日戍時在侍其巷公舘仙逝擇於二十一日已時大殮 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十六年四月十九日京報全錄]  
　　宫門抄○諭旨三道錄前○晋撫劉奏報到任接印日期摺○晋臬潘奏報交卸護篆日期摺○晉撫劉奏飭藩臬赴本任片○晋藩奎奏報到任接印日期摺○晉臬潘奏報回本任日期摺○署東臬王奏報接署篆日期摺○署東藩福奏報接署篆日期摺○漕督松奏甄别同知片○又奏勘工閱兵竣事回省片○廣西撫馬奏懲辦開賭人犯片○四月十九日工部鴻臚寺正白旗值日無引見○額中堂等塲内專摺請安○麟書等磨勘試卷覆命○李端遇請假二十日○海公續假二十日○會章續假十五日○侍衛處奏派保和殿監試之大臣派出頭班謨貝子大額駙瀾公卓凌阿文璞二班㴻貝勒賡音布善耆全福榮和○召見軍機派出閱卷李鴻藻貴恒崑岡祖蔭許應騤孫詒經祁世長李文田派出繙譯閱卷恩中堂清安○○頭品頂戴新授山西巡撫臣劉瑞祺跪奏爲恭報微臣到任接印日期叩謝天恩仰祈聖鑒事竊臣恭奉恩命簡授山西巡撫當卽具摺叩謝天恩仰蒙召見跪聆訓誨周至欽感莫名陛辭後遵鄭束裝起程於三月初七日馳抵山西省城初八日准護撫臣駿文檄委太原府知府毓銘中軍叅將方致祥將巡撫關防提督鹽政印信並王命旗牌文卷等件齎送前來謹恭設香案望闕叩頭祇領任事伏念臣識淺才疎迭叨寵遇兹復封圻忝領彌切悚惶查山西爲畿輔屏藩民風尙質馴謹元氣亦漸康復正宜及時培蓄而整飭奚足以勝鉅任惟有率循成軌加意講求不敢急以圖功亦不敢寛而鮮制隨時隨事務兾稍有裨益以仰答高厚鴻慈於萬一再臣經過地方雨暘應時夏苗秀茂民情均甚安謐堪以上慰宸所有微臣抵晋到任日期曁感激下忱除恭疏題報外理合繕摺叩謝天恩伏乞皇上聖鑒謹奏奉硃批知道了欽此○○頭品頂戴暫護山西巡撫按察使臣潘駿文跪奏爲恭報微臣交卸暫護撫篆日期繕摺具陳仰祈聖鑒事竊臣前准吏部咨開内閣抄出光緒十六年二月初十日奉上諭劉瑞祺已簡放山西巡撫着卽赴新任未到任以前着潘駿文暫行護理欽此欽遵咨行到臣謹於閏二月十七日接護撫篆業經恭摺奏報在案玆新任撫臣劉瑞祺於三月初七日行抵晋省臣隨於初八日將山西巡撫防關提督鹽政印信並王命旗牌文案卷宗飭委太原府知府毓銘撫標中軍叅將方致祥齎送撫臣劉瑞祺接收臣卽於是日交卸所有微臣卸護撫篆日期除恭疏題報外理合繕摺具陳伏乞皇上聖鑒謹奏奉硃批知道了欽此○○劉瑞祺片再新授山西布政使奎俊現已到省按察使潘駿文業已交卸護理巡撫篆務均應飭赴本任各專責成除分檄飭遵外理合附片陳明伏乞聖鑒謹奏奉硃批知道了欽此○○新授山西布政使奴才奎俊跪奏爲恭報奴才到晋接受藩篆日期叩謝天恩仰祈聖鑒事竊奴才蒙恩簡授山西布政使當謹繕摺叩謝天恩籲懇陛見旋奉閩浙督臣卞寳第行知以奴才辦理福建大計奏請暫緩交卸奉硃批奎俊着卽赴新任等因欽此遵於光緒十六年正月初八日交卸閩藩署篆十三日由閩起程三月初八日到晉奉撫臣劉瑞祺行知飭赴新任初九日准兼署布政使冀寗道俞廉三將印信文卷移交前來當卽恭設香案望闕叩頭謝恩祗領任事伏念奴才滿洲世僕智識愚庸光緒十三年由興泉永道仰沐聖恩簡授福建按察使十五年展覲回省閩臬重陳愧涓埃之未效晋藩復綰益悚惕之時深晉省爲畿邊要區藩司係旬宣重任舉凡察吏安民興利除弊諸大端在在胥關緊要奴才自維剪陋懼弗克勝惟有竭盡血誠實事求是隨時禀承撫臣認眞經理以期仰答高厚鴻慈於萬一再奴才由陸來晋經過江南山東等處均雨暘時若民情安謐堪以上慰聖厪所有奴才到晋接受藩篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴山西按察使臣潘駿文跪奏爲恭報微臣接受臬司本任篆務日期叩謝天恩仰祈聖鑒事竊臣蒙恩簡授山西按察使本年正月抵晉經前撫臣奏委署理藩司嗣復欽奉諭旨暫護巡撫印務業將任卸日期先後恭摺具奏在案兹奉撫臣劉瑞祺行知飭赴臬司本任三月初九日准署按察使候補道吳其復委員將印信文卷移送前來當卽謹設香案望闕叩頭祗領任事伏念臣猥以庸愚毫無知識荷醴恩之稠疉未報涓埃懍重任之頻膺倍增兢惕矧山右近依畿輔臬司總匯刑名執法固貴乎平情安民必嚴於察吏自維檮昧深懼弗勝惟有實力實心矢勤矢愼遇事禀商撫臣經理以兾仰酬高厚鴻慈於萬一所有微臣接受臬司本任篆務日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○二品頂戴署理山東按察使濟東泰武臨道臣王作孚跪奏爲恭報微臣接署臬篆日期叩謝天恩仰祈聖鑒事竊臣於光緒十六年三月初五日接奉山東巡撫臣張曜工次行知布政使王毓藻現報丁憂所遺藩司印務委按察使福潤署理遞遺臬司印務奏委微臣署理本月初六日准按察使福潤將臬司印信文卷移交前來當卽恭設香案望闕叩頭謝恩祗領任事伏念臣黔南下士知識庸愚幸際會於隆平獲致身於通顯始則戎曹濫厠繼而郡守叨榮旋晋監司三權臬篆如臨如履雖無隕越滋虞矢愼矢勤每愧涓埃未報兹復權陳臬事倍切悚惶伏查臬司總匯乎刑名山左毗連乎四省東南濵海防閑旣重梭巡西北衝衢出入更虞莽伏六條察吏惟明允之堪資五聽詰奸當寛嚴之互用如臣檮味深懼弗勝惟有殫竭愚誠遇事禀承撫臣認眞辦理以兾仰答高厚鴻慈於萬一斷不敢以暫時署理稍涉因循所有微臣接署臬篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○二品頂戴署理山東布政使按察使奴才福潤跪奏爲恭報奴才接署藩篆日期叩謝天恩仰祈聖鑒事竊奴才於光緒十六年三月初五日接奉山東巡撫臣張曜工次行知布政使王毓藻現報丁憂所遺藩司印務奏委奴才署理本月初六日奉前布政使王毓藻將藩司印信文卷移交前來當卽恭設香案望闕叩頭謝恩祗領任事伏念奴才蒙古世僕疉邀宸　自陳臬事歴四載以從公曾攝藩條愧一長之莫錄涓埃未報悚惕方深兹復屏翰重權旬宣忝任查山東近年頻遭河患工賑煩興民困未蘇庫儲奇絀舉凡拯災籌欵行政用人艱鉅倍於往時關繫尤非淺鮮奴才自維綆短彌切冰兢惟有隨時隨事禀承撫臣實力講求悉心經理斷不敢以暫時權篆稍涉因循以期仰答高厚生成於萬一所有奴才接署藩篆日期並感激下忱謹繕摺具奏叩謝天恩伏乞皇上聖鑒謹奏奉硃批知道了欽此○○松椿片再南河同知到工一年期滿應行照章甄别出考具奏兹查有試用同知汪憲哲現年四十八歲四川成都縣人由監生報捐員外郎同治十二年癸酉科順天鄉試中式舉人改捐同知分發南河試用於光緒十四年十一月初六日到工業已試用一年期滿奴才留心察看該員年富才優講求修守堪以留工按班照例補用除將履歴咨部外謹附片陳明伏乞聖鑒謹奏奉硃批吏部知道欽此○○松椿片再奴才前往揚州淮安一帶勘工閱兵並就近赴江寗與督臣面商一切於閏二月初四日附片奏明在案拜摺後卽由清江浦起程將山陽寳應高郵甘泉江都各處河工逐細查勘上年大汎所傷情形畢露督飭廳汎擇其最要者撙節修理高郵隄工及河道業經督臣派員興修挑濬其歸江各壩並經兩淮運司次第防築蓄水利連江北河運漕糧多已受兌奴才經過汜水幫次飭令粮道及委員等上緊兌竣早日開行旋卽前赴江甯省城面晤督臣曾國荃將防務河工事機妥爲籌商其淮安府存營標兵經奴才逐加閱看技藝均尙嫻熟並無老弱充數現於閏二月十八日回署所有奴才經過地方暘雨應時民情甚爲安謐理合附片陳明伏乞聖鑒謹奏奉硃批知道了欽此○○馬丕瑶片再賭博之害最烈廣西此風尤甚兵燹之後無業游民勾結土棍設局誘賭在在皆是有地攤錢攤銅盒子寳添飛花會闈姓等名目不但廢時失業破產傾家輸極無聊略賣入口謀財刦殺皆由此起害實不可勝言臣在藩司任會同臬司嚴禁及任巡撫復大張曉諭通飭查拿賭風似覺漸息乃近日省城地而尙有潜開闈姓之事當飭臨桂縣拿獲開賭人犯數名卽行懲辦　隨時密查以除民害臣忝任封圻尋常應辦事件亦何取瑣瀆聖聰惟查闈姓與各項賭局不同鄉愚無知多受其惑復有棍徒或殷實鋪户恃虚銜頂戴以爲護符遙借香港開設以爲影射串煽窩庇無所忌憚廣西貧瘠岜同地大物博之區容其假借有害民生若不上逹　　聽從嚴懲創不足以破錮習而挽頽風嗣後廣西無論拿獲何項開賭人犯可否照常例加一等治罪用示懲儆之處謹附片具陳伏乞聖鑒訓示謹奏奉硃批刑部議奏欽此 
 
 

Page 12

 
 
[光緒十六年四月二十日京報全錄]  
　　宫門抄○諭旨二道錄前○發抄硃批四道○台撫兼學政劉奏請定台府縣學額並增改台南北各屬學額摺○又奏移設訓導片○將軍岐等奏查辦瞻對夷務已據副將等解散脅從攻克官寨擒斬首要各逆緣由摺○大臣額奏傷疾就痊銷假視事摺○四月二十日内務府國子監正紅旗值日無引見○銘公假滿請安○張中堂等因伊子賞廕生謝恩○那公由學髻山回京請安○立俟謝稽查海墻恩○協領莫爾賡額文瀛各謝恩○禮部奏請繙譯覆試日期旨着於二十四日○又奏派稽查中左門派出德隆○又奏派讀卷之大臣派出徐中堂福中堂麟書翁同龢嵩申徐郙廖壽恒汪鳴鑾○提督衙門奏拿獲盜犯趙四兒等十九名請交刑部○召見軍機莫爾賡額文瀛○發抄倪文蔚奏守備徐景祥與芮遇春對調奉硃批兵部議奏欽此○又雲騎尉羅兆泰被文生羅文閣呈控冒襲斥革奉硃批着照所請兵部知道欽此○又已革封邱令逢春欠欵繳清釋放免抄奉硃批着照所請該部知道欽此○額爾慶額奏各局無可裁减奉硃批户部知道單併發欽此○○太子少保福建台灣巡撫兼督學政一等男臣劉銘傳跪奏爲台灣府縣請定文武學額並台南北各府廳州縣學額分别循舊增改恭摺仰祈聖鑒事竊查光緒四年台北新設府治文武學額接准部議台灣府現改台南學額定取進文童閩籍十八名澎湖二名又加廣九名粤籍五名又加廣一名安平鳳山嘉義三縣學各取進一十七名彰化縣學取進一十八名台北府學額定取進文童閩籍一十三名粤籍五名又加廣一名淡水新竹宜蘭三縣學各取進六名武學粤籍二名又加廣一名安平鳳山嘉義三縣各取進十四名彰化縣取進十一名台北府額定取進七名粤籍二名加廣一名淡水新竹宜蘭三縣各取進四名遵辦在案兹台灣改設行省在彰化橋孜圖地方建立省會添設台灣府爲首府台灣縣爲首縣就嘉義彰化劃界添設雲林縣就新竹劃界添設苗栗縣與埔裏社廳均隸台灣府所有新設府縣文武學額自應分别議定並據澎湖廳及台北府屬各生童禀請廣額飭據各該府分案議詳臣查台灣自立版圖涵濡聖澤二百餘年土地日闢人文日盛各屬應試文童多至千餘人少亦數百人三府屬粤童數亦加增不亞於内地大學中學從前台灣府屬所定學額尙不懸殊台北府屬原額本覺過少台中人文蔚起冠於南北且台灣府縣爲省會學尤與外府縣學不同彰化嘉義新竹三縣轄地雖分幅𢄙猶廣自清丈後賦額較前加增統計全台溢出數倍現當分省伊始供賦旣清學校爲鼓勵人才不能不亟爲籌議澎湖廳近年應試人數倍增恒春縣係後山新闢文童現尙無多仍附鳳山縣考試請將臺南府學應撥彰化縣文童三名改爲增撥澎湖廳二名恒春縣一名彰化縣另歸臺灣府學撥取臺南府學廣額九名内除四名撥歸臺灣府學外其餘正廣額數及安平鳳山嘉義三縣學額數悉仍其舊淡水爲附府之縣學基隆廳附淡水縣考試應請改爲大學新竹宜蘭兩縣作爲中學臺北府學各屬進額旣加府學擬請加額三名埔裏社廳附於新設臺灣縣考試臺灣彰化兩縣均作爲大學雲林縣作爲中學苗栗縣閩籍久居其半粤籍歸府學取進閩童較少定爲小學臺灣府照内地府學之例取進二十名並照舊改設臺灣府原定成案另設粤籍九名凡各縣學文童取進名數酌照大中小學分别核定其應試武童臺南人數較多臺北府屬仍照舊額取進無庸議增臺灣府學由臺南府分廣閩籍三名外請定十二名粤籍四名所屬各縣學分别酌定名額均自本届科試起照額辦理至選拔貢額府學向定二名州縣等學各一名前奉部行學校人數如逾百名前期一二年議設拔額現距丁酉拔科尙遠届時何學人數足額再行奏請選拔又優貢一項現在分省已定擬請定額二名自辛卯科起舉行以期仰副朝廷作育人才至意據署台灣布政使沈應奎開單詳請奏咨前來臣覆核無異除咨部查照外所有添設台灣府縣請定文武學額並台南台北各廳縣學額分别循舊增改各緣由謹會同閩浙總督臣卞寳第合詞恭摺具奏並將擬定各學文武生童及廪增名額出貢年限敬繕清單恭呈御覽伏乞皇上聖鑒勅部核覆施行再台灣學政係臣兼管毋庸會銜合併陳明謹奏奉硃批禮部議奏單併發欽此○○劉銘傳片再台省添改教佐各官奏咨案内聲明雲林苗栗二縣考試或附或分由道府察看議詳核辦等因卽經轉行遵照在案兹查雲林縣係由嘉義彰化二縣轄地劃出苗栗縣係由新竹縣轄地劃出非若恆春縣全係後山新闢之地况台中人文之盛甲於台南台北今新分雲林苗栗二縣界内閩粤二籍士子本屬不少且隔府劃分無可附考現在全台文武學額業經定議另案奏咨所有該二縣學教官應卽添設以資訓迪查台地各縣除附省首縣外均教職一員獨鳳山縣分設教諭訓導各一員應請分該縣訓導一員移設爲雲林縣學訓導台南府自分治後學務較簡並請將該府訓導移設爲苗栗縣學訓導如此一轉移間俾台灣南北各府縣學教職胥歸一律並以原有廉俸編支毋須另議據署台灣布政使沈應奎核詳請奏前來臣覆查無異除咨部查照外謹會同閩浙總督臣卞寳第附片具陳伏乞聖鑒勅部核覆施行再台灣學政係臣兼管毋庸會銜合併陳明謹奏奉硃批該部議奏欽此○○四川成都將軍臣宗室岐元頭品頂戴四川總督臣劉秉璋跪奏爲查辦瞻對夷務現據副將徐聯魁等解散脅從攻克官寨擒斬首要各逆瞻亂敉定緣由恭摺會陳仰祈聖鑒事竊惟瞻對番民叛藏臣等會同駐藏大臣查辦情形業經奏陳在案兹於三月十九日據委員署阜和協副將徐聯魁知縣王延齡張炳華都司李登山等禀報瞻目紏衆滋事本係撒拉雍珠爲首而起釁根由實係巴宗喇嘛往來俄洛勾結野番詐稱得登工布奉旨仍復舊業所致該委員等商派員弁密帶兵勇由章谷取道進劄俄洛交界處所以扼得登工布來路一面札調明正巴裏崇喜曲登章谷來窩孔賽麻孜沿邊一帶士司各率工兵嚴堵要隘以壯聲威張炳華李登山輕騎入瞻督同業已歸誠之撒拉阿噶等共相開導於是先釋衆惑解散脅從瞻目勢孤無助徐聯魁亦帶兵到瞻圍拿撒拉雍珠該逆番知懼於二月二十五日出寨一行四騎意欲逃逸經張炳華等往拿撒拉雍珠持刀拒捕經撒拉阿噶放槍格斃三騎乞降巴宗喇嘛聞風緊閉官寨張炳華添調歸誠之首人率衆密圍官寨閏二月初四日徐聯魁查看官寨外墻數仞園房數層中有大碉高插空際寨外四角有小碉回環相應巴宗率衆持槍死拒人不能進又恐瞻目持久設有外援難期得手遂於初五日夜議分三路圍攻以期速破官寨罪人斯得徐聯魁督隊攻正門李登山攻小東門王延齡等督同撒拉阿噶及歸誠之　人並新募義勇攻小南門命精銳勇丁各頂方板直逼墻脚開挖地道又用柴薪堆塞寨門正欲舉火逆番見勢難支開門接仕意在冲逃委員等合兵兠截生擒要逆巴宗喇嘛一名並仁青阿蘇二名陣斬烏金洛布羣丕二名收復官寨查點兵勇陣亡二人受傷十餘人提訊巴宗喇嘛供認勾結野番詐稱詔書不諱並追繳得登工布所給印花夷札二紙惟仁青阿蘇供係脅從根究工布確印色烏機等已由亂軍巡竄當派弁勇跟蹤追拿旋將工布確印追獲放槍轟斃並殺斃脅從一名除將巴宗喇嘛解送裏塘糧務收管外至撒拉雍珠等三名及工布確印等二名首級擬示衆數日卽行解藏等情具禀前來臣等伏查瞻番素來頑梗同治初年該番背叛用兵數載糜餉老師始歸藏轄云年又復叛藏經臣等會同駐藏大臣商辦以副將徐聯魁熟悉夷情　勇兼備令其酌帶弁兵會同委員王延齡等前往查辦時甫數旬卽能破寨擒渠辦理尙屬妥速除會商駐藏大臣將巴宗喇嘛從嚴審辦核定輕减賦役章程並布置瞻地善後事宜次第妥籌辦理外此次最爲得力之記名提督署阜和協副將徐聯魁可否仰邀天恩准其遇有川省副將缺出不論班次儘先借補其餘出力員弁併由臣等會同駐藏大臣查明擇尤保奬以示鼓勵之處出自鴻慈逾格所有查辦瞻對夷務已據副將徐聯魁等解散脅從攻克官寨擒斬首要各逆緣由理合恭摺會陳伏乞皇上聖鑒訓示遵行謹奏奉硃批另有旨欽此○○奴才額爾慶額跪奏爲奴才傷疾就痊銷假視事恭摺叩謝天恩仰祈聖鑒事竊奴才前因傷疾舉發懇恩賞假調理兹於本年二月二十二日欽奉硃批着賞假一個月欽此伏念奴才知識庸愚忝膺邊寄正涓埃之未報復疾病之纒綿幸入春以來赶緊醫調仰蒙聖慈庇蔭舊　均已平復胸肋疼痛亦止惟腰骽軟不能乘騎現届春明　　開辦城工之際在在均關緊要未敢稍耽安逸謹卽銷假　事仍當督飭在事各員認眞辦理以兾上紓　宸厪所有奴才傷疾就痊銷假視事並感激下忱謹恭摺叩謝天恩伏乞皇上聖鑒訓示謹奏奉硃批知道了欽此 
 
 

Page 13

 
 
[光緒十六年四月廿一日京報全錄]  
　　宫門抄○分缺單○發抄硃批五道○江督曾奏已故總兵捐建專祠摺○又奏調署知縣片○護新撫魏奏呈進回部貢金摺○兼署河督豫撫倪奏審明疎脫獄囚之吏目及刑禁人等按律定擬摺○都統謙奏知縣試署期滿擬請實授摺○四月二十一日理藩院鑾儀衛光祿寺廂白旗值日無引見○額中堂等塲内專摺請安○巴克坦布假滿請安○祥霖服滿講安○普津謝授雲南鹽法道恩○兩廣副將馬鴻圖謝恩○廣州協領吉勒圖堪謝恩○延秀請假十五日○召見軍機普津吉勒圖堪興廉○光緒十六年四月分缺單小京官國子監監丞劉釗申升京通判順天府張如枚丁知府湖南寳慶奇覓愼不及知州山東莒州周秉禮故山西苛嵐覃方仁故通判江西廣信言朝鼎丁知縣廣西義寗曾紀平丁福建寍德王錫祉大田汪鈞澤俱近陜西朝邑黃鶚丁膚施楊淑修修墓湖南寗遠侯名揚不及會同汪文修不謹甘肅古浪周良玉修墓府經湖南長沙許兆棨年老○吏目直隷冀州秦熾姜有疾○巡檢湖南龍山鄭培極不謹直隷邢台介尙志不及典史福建漳平俞忠增近直隸東明胡振鐸不及直隷新城尹肇鑑浮躁直隷成安艾舒祺不謹○發抄奎斌奏審明鄭西縣民人徐廷和被刦定擬奉硃批刑部知道欽此○又胡成均等署雲夢令奉硃批吏部知道欽此○謙禧奏查看圍塲廟工完竣回郡奉硃批知道了欽此○倪文蔚奏恭進河圖奉硃批知道了圖留覽欽此○李瀚章奏知縣鍾鍚綸續完銀兩應行改議奉硃批户部議奏欽此○○太子太保兩江總督臣曾國荃江蘇巡撫臣剛毅跪奏爲已故總兵疉著勛勞輿情感戴懇恩准予捐建專祠以彰藎績恭摺仰祈聖鑒事竊據蘇州紳士五品銜前工部主事蔣德馨等呈稱已故記名提督署直隸天津鎭總兵鄭國魁自咸豐年間以義勇轉戰蘇州常州等處所向無前功勛疉著同治元年四江口之戰以千人當宼十餘萬衆堅守十五晝夜援師始　内外夾擊斬馘萬餘賊勢遂挫而其生平偉績關繫全局尤有大造於蘇民者則在克復蘇州招降僞酋一役方官軍之圍蘇也僞慕酋譚紹元恃衆堅守僞納酋郜雲官素服國魁信義送欵日營國魁遂偕程學啓見郜雲官於洋澄湖密與定約郜雲官卽與其黨八人刺殺譚紹元開門納欵是時城内悍黨十倍官軍諸酋擁衆憑城未肯薙髮志尙叵測國魁單騎直入宣諭德威大義懍然賊衆感泣投誠悉束約秋毫無擾市肆不驚伏恩蘇城合圍之時悍黨二十萬粟支一年使非國魁身入虎口談笑招降則蘇城闤闔生靈豈堪設想實屬功德在民誠心愛戴聯名呈請在於蘇州省城捐建專祠以伸報饗等情請奏前來臣等伏查已故署天津鎭總兵鄭國於光緒十四年正月積勞病故經直隷督臣李鴻章奏請優卹並將戰績宣付國史館准附祀蘇州程學啓專祠及無錫廬州直隷淮軍昭忠祠以彰忠盡欽奉硃批着照所請該衙門知道欽此欽遵在案兹據該紳士等以該故鎭在蘇州省城禦賊招降立功甚偉聲請建祠報饗係屬出於至誠合無仰懇天恩俯准於蘇州省城捐建　國魁專祠由地方官春秋致祭以彰藎績而慰輿情除咨禮部查照外謹合詞恭摺具陳伏乞皇上聖鑒訓示謹奏奉硃批鄭國魁前經李鴻章奏請捐建專祠已允行矣欽此○○曾國荃等片再調署鹽城縣知縣員缺民情刁詐必得精明幹練之員方資治理查有署理江都縣事正任沐陽縣知縣祥安堪以署理據江寗藩司會同臬司具詳前來除批飭遵照外謹合詞附片陳明伏乞聖鑒謹奏奉硃批吏部知道欽此○○頭品頂戴護理甘肅新疆巡撫新疆布政使臣魏光燾跪奏爲呈進回部貢金恭摺具陳仰祈聖鑒事竊照新疆巴勒庫爾之南回部坎巨提向來按年進貢沙金該頭目俄則項前於光緒四年遵例呈進經前大學士陜甘總督臣左宗棠奏准援案賞給大縀二疋由左宗棠就近發給祗領歴經欽遵辦理在案兹據署喀什噶爾道向邦倬申稱該頭目賽必德哎星罕呈到光緒十六年分進貢沙金一兩五錢遵將例賞大縀二疋發交賽必德哎里罕祇領申請具奏前來臣覆查無異除將所進沙金一兩五錢咨送内務府呈進外理合恭摺具奏伏乞皇上聖鑒謹奏奉硃批該衙門知道欽此○○兼署河東河道總督河南巡撫臣倪文蔚跪奏爲審明疎脫獄囚之吏目及刑禁人等按律定擬恭摺仰祈聖鑒事竊查裕州知州曰文光稟報監犯邢五賴越獄脫逃一案經臣專摺奏叅光緒十五年六月十三日奉旨這所叅疎防越獄之管獄官裕州吏目亭沐着卽革職拿問提同刑禁人等嚴加究辦等因欽此欽遵行提人卷來省飭發審辦兹據開封府知府孫雲錦會督候補知府李光琳候補知縣王薪傳審明議擬解由按察使曹秉哲覆審解勘前來臣親提　鞫緣魏魁元楊從均劉雁賓籍隷裕州魏魁元楊從均充當裕州禁卒劉雁賓係刑書邢五賴因族姪邢天爵被差役宋材等帶案央放未允爭毆傷宋材身死案内審擬絞監候奉准部覆應入光緒十五年秋審之犯是年三月初九該州白文光經南陽府札委赴舞陽縣相騐出境十一日傍晚吏目高沐督同禁卒魏魁元楊從均刑書劉雁賓等進監收封騐明邢五賴刑具完固收入東厫籠内諭令禁卒等小心看守封鎖監門回署是夜四更時分忽起大風禁卒魏魁元楊從均刑書劉鴈賓更夫楊四巡役郭興均因風大吹滅燈火進屋躱避旋各睡熟監犯邢五賴乘間扭斷鐐銬扳折籠木揭起鋪板挖洞出院翻墻逃逸大明魏魁元等驚覺查知喊同劉鴈賓等追赶無蹤報知高沐查騐禀報白文光馳回勘騐訊供詳報勒緝經臣奏叅奉旨將高沐革職拿問行提人卷飭發審辦兹據屢審轉解到臣親提研鞫據供前情不諱詰係依法看守並無鬆刑賄縱情弊矢口不移應卽擬結查律載獄卒不覺失囚者减囚罪二等司獄官典减獄卒三等又例載監犯越獄獄卒依法看守一時疎忽偶致脫逃查無賄縱情弊依律减囚罪二等治罪各等語此案監犯邢五賴罪擬絞監候禁卒魏魁　楊從均並不小心看守致令邢五賴越獄脫逃訊無鬆刑賄縱情弊究屬疎忽應照獄卒不覺失囚者减囚罪二等律於邢五賴絞罪上减一等擬杖一百徒三年刑書劉鴈賓應　官典减獄卒罪三等律於滿徒罪上减三等擬杖七十徒一年均事犯在光緒十五年三月十六日　詔以前核其情罪係在援免之列應准援免仍革役更夫楊四巡役郭興失於巡邏亦屬不合應照不應重律杖八十事在赦前請免提責已革吏目高沐疎脫重犯越獄應留於地方協緝俟五年限滿有無獲犯再行詳辦有獄官裕州知州白文光查明寔係先期公出俟限滿另行詳叅逸犯邢五賴獲日另結除供招咨部外理合恭摺具陳伏乞皇上聖鑒勅部核覆施行謹奏奉硃批刑部議奏欽此○○奴才宗室謙禧跪奏爲要缺知縣試署一年期滿遵照定章擬請實授恭摺具奏仰祈聖鑒事竊查前因赤峯縣缺出經奴才會同直隷總督臣李鴻章以揀發知州廖倫明試署聲明俟該員一年期滿果能辦理裕如再請實授等因具奏由吏部議准覆奏奉旨依議欽此當經轉行遵照在案兹據試署赤峯縣知縣廖倫明詳報該員自光緒十五年三月二十一日奉文試署之日起連閏扣至十六年閏二月二十一日一年期滿造具履歴清册由熱河道恩良加考詳請具奏前來奴才查該員廖倫明現年四十歲係四川叙州府富順縣人由縣學廪生選取同治十二年癸酉科拔貢十三年考取國史館謄錄遵例報捐鹽運司運副補用光緒元年報捐同知雙月選用嗣後改捐知州不論雙單月本班儘先選用二年應内子科順天鄉試中式舉人九年正月赴部註册投供候選十年二月欽派大臣簡選騐放奉硃筆圈出廖倫明着以知州發往熱河差遣委用欽此是年三月到郡六月派充理刑司帮辦十月派入讞局承審旋卽委署朝陽縣印務十一月到任十一年二月交卸四月奏補灤平縣卽於六月二十四日聞訃丁母憂回籍守制十三年九月服闋十四年三月仍到熱河經奴才委署圍塲糧捕同知後經奏請試署赤峯縣印務計自光緒十五年三月二十一日奉文試署之日起連閏扣至十六年閏二月二十一日試署一年期滿查該員才具開展辦事詳愼於地方公事均能辦理裕如以之實授斯缺洵堪勝任與定章亦屬相符謹會同大學士直隷總督臣李鴻章合詞恭摺具奏伏乞皇上聖鑒謹奏奉硃批吏部議奏欽此 
 
 

Page 14

 
 
[光緒十六年四月廿二日京報全錄]  
　　宫門抄○諭旨一道錄前○發抄硃批五道○給諫張奏浙省災民過衆請飭及時籌䇿摺○又奏叅知縣劣跡片○臺撫劉奏委署同知片○將軍豐等奏循例請補協領缺摺○又奏協領請加副都統銜片○大臣額奏揀員借補遊擊缺摺○四月二十二日吏部翰林院廂紅旂值日無引見○肅王等軍政完竣覆命○額中堂等塲差覆命○榮祿假滿請安○崇禮等稽查中左右門覆命○補用總兵蕭得榮謝恩○儘先副將梁慶章謝恩○侍衛處奏派保和殿監試之王大臣派出頭班那　熙貝勒明安都凌阿伊立布二班澤公福森布佛佑崇蘭榮斌○召見軍機敬信崇禮○發抄劉瑞祺奏叅將恩昌營務難期得力請派員委署奉硃批兵部知道欽此○又董汝觀補薩拉齊撫民同知奉硃批吏部議奏欽此○又遵查各局裁併並無冐濫奉硃批户部知道單併發欽此○李瀚章奏直隸州黃鎭南補粤閩南澳同知奉硃批吏部議奏欽此○又魯其昭署徐聞令奉硃批吏部知道欽此○○四品銜刑科掌印給事中臣張元普跪奏爲浙省辦理賑務災民過衆亟應及時籌䇿以資安輯而弭患萌恭摺仰祈聖鑒事竊本年浙省被水災連十郡爲數十年來所未有仰蒙皇太后皇上頒帑賑飢至優極渥凡有血氣欽感同　現在賑撫各事宜已由撫臣率屬籌辦並奏派大員遴選公正紳董會同辦理凡向來辦賑之弊自當一槪革除惟是籌賑爲目前一要義而有與賑務相輔而行者如保甲水利兩端所當及時興辦爲一勞永逸之圖蓋審時度勢以全民命爲先而尤以定民心爲要也查本年浙西水患重於浙東浙西自兵燹以後所有各處荒田招外來客民墾種二十年來愈聚愈衆分處於杭嘉湖三府如安吉孝豐武康各縣四安瓶窰安溪各鄉鎭及餘杭之北鄉尤客民所聚集此輩大都散自營中不安本分平日以攘奪爲事土人時有戒心頻年豐稔勉强相安一遇荒歉難保不藉端滋事且尙有會匪煽惑其間破案者祗一二起散在隴畝黨與實多卽派兵彈壓亦僅以壯聲勢而已非詰奸止暴之至計也今冝乘放賑查户之便派亷幹沈毅之道府一二員督同印委將保甲實力奉行不假胥吏之手如平時有無恒產咺業行蹤有無定向分註於册遇形跡可疑之人細查其來往何人密爲記認另編棚民清册隨時根究使奸宄無所容身自足消隱患於無形矣至水利之興固所以備潦旱也浙西本屬水鄉蓄洩之徑所在多有道光咸豐以來久已失修近來間有疏濬之處無如費用浩繁工程過鉅僅能略事補苴其最關杭嘉湖三府之利病者爲餘杭之南湖其水自天目山而下直逹湖州之太湖總名曰火口溪數十年來歴任撫臣及地方官紳皆有志興復而未逮也今仿以工代賑之法將應濬之河港應培之堤塘及久經淤塞之南湖隨地相度遣客民强壯者任以力役就食河干免致羣聚爲匪又使之分散各工統以營員勒以軍伍之律以其桀鶩不馴之性雖有不良亦默化於不自知夫以賑需已集之鉅欵養億萬人之命安億萬人之心而因以貽億萬人無窮之利此誠事權之不可失者否則若輩强悍性成斷非一賑所能安帖爲日方長費有盡而功難繼及早圖之則事半功倍用同而利溥也以上二者本與賑務相表裏而於今日浙省情形爲尤亟目下旣設籌賑總局似卽可責成兼辦保甲水利以一事權而節糜費撫臣崧駿體國公忠關心民瘼地方一切利獘必已籌之至審擬請飭下該撫統籌兼顧及時舉辦浙民幸甚大局幸甚臣爲預弭患萌綏靖地方起見是否有當謹恭摺具陳伏乞皇上聖鑒謹奏○○給事中張元普片再臣風聞浙江嘉興縣知縣王晋玉在任八年於徵收錢漕外民事一槪不問惟以樗蒱演劇爲樂本年八九月間水災已成鄉民告災呈詞一律批駁並將代書責押以絶寫狀之根已則張樂飲博如故禀報災象格外遲延又於未奉恩旨之先漏夜赶造扳串希冀開收其代爲畫策一意信用者爲劣幕陳月樵該幕友前在秀水縣幕與甯紹客民表裏爲奸致釀工客爭　之禍經土民控府多案迄今案懸未結此次災荒立意不辦於荒呈無理批駁禀災之牘壓閣不肯具詳該縣浮收重徵控案累累大率成於幕友之手伏思嘉興現當賑務吃緊之際豈容似此劣幕把持盤踞貽害地方應請飭下浙江撫臣將嘉興縣劣幕陳月樵卽行驅逐出境不准逗遛並將王晋玉在任劣跡據實叅劾以爲玩視民瘼者戒謹附片具陳伏乞聖鑒謹奏○○劉銘傳片再現代理基隆同知補用同知温培華委署臺東直隷州篆務所遺基隆同知缺查有咨調來臺之同知銜本任南靖縣知縣林元榮練幹勤明任内並無承緝盜案將届四叅限滿以及經徵錢糧降調處分堪委署理據署臺灣布政使沈應奎臺灣道兼按察使銜唐景崧會詳請奏前來除檄飭遵照外理合會同兼管福建巡撫事閩浙總督臣卞寳第附片具陳伏乞聖鑒訓示謹奏奉硃批吏部知道欽此○○奴才豐紳承綬跪奏爲循例請補協領員缺恭摺仰祈聖鑒事竊奴才所屬江寗駐防管帶馬隊練兵廂白旗協領兼廂黃旗二甲佐領納爾洪額因病出缺所遺廂白旗協領一缺應卽揀員升補查例載駐防軍政卓異人員帶領引見奉旨准其卓異者遇有應升缺出該將軍卽行奏請補放不必送京引見其引見已過三年者仍咨送來京帶領引見等語奴才等伏查江寗駐防奏署正藍旗協領廂白旗三甲藍翎佐領多西那前於光緒十三年軍政案内保舉卓異給咨送部帶領引見於十四年四月初八日奉硃筆圈出准其卓異回任欽此欽遵在案兹據廂白旗協旗兼廂黃旗二甲佐領納爾洪額故遺一缺請以本營奉旨卓異奏署正藍旂協領廂白旗三甲佐領多西那升補江寗駐防廂白旗協領仍兼廂黃旗二甲佐領以專責成而資表率再查該員於十四年四月奉旨卓異扣日未滿三年應毋庸咨送引見合併陳明所有循例請補協領緣由理合恭摺具陳伏乞皇上聖鑒訓示謹奏奉硃批着照所請兵部知道欽此○○豐紳等片再查江寗駐防添練洋槍馬隊五百名係派廂白旗協領納爾洪額管帶洋槍步隊五百名係派軍機處記名廂黃旂滿洲花翎協領積忠統帶先後奏准在案今旣納爾洪額因病出缺所有馬隊練兵事務仍派協領積忠兼統事權歸一以資訓練而專責成查協領積忠精明練逹曉暢戎機自統帶洋槍步隊以來已歴十年之久營伍整肅督率認眞操防深資得力未便没其微勞惟有仰懇天恩請將協領積忠可否賞加副都統銜以示鼓勵之處恩典出自逾格鴻慈謹附片具陳伏乞聖鑒訓示謹奏奉硃批兵部議奏欽此○○奴才額爾慶額跪奏爲揀員借補遊擊要缺以裨營伍而重邊防恭摺仰祈聖鑒事竊奴才前准兵部等部咨會奏塔爾巴哈台擬定屯防協標兵額餉章一摺於光緒十五年十二月初二日具奏奉旨依議欽此欽遵並抄錄奏稿咨行知照前來奴才查兵部等部原奏内稱其守備以上員缺業經前案揀員奏署以後陸續遴員請補以重職守至千總以下各缺未便久懸應卽揀拔報部並將該員弁等履歴及管轄界址駐札處所詳造清册送部查核等語自應遵照辦理奴才查塔爾巴哈台協防西路營遊擊一缺承平時駐札何所兵燹之後案卷遺失無從查悉奴才擬將該遊擊移駐哈巴河扼要駐札該處緊接俄境蒙哈雜居係邊防最要之地非營伍嫻熟明幹有爲之員不足以資鎭撫查有現署協防西路營遊擊頭品頂戴記名簡放提督鏗僧額巴圖魯耿仕才湖北黃陂縣人由武童於同治二年投効軍營歴隨前任陜甘總督臣楊岳斌及原任寗夏將軍穆圖善伊犁將軍金順等從征甘肅新疆兩省迭著戰功荐保今職光緒十四年八月經奴才附片奏請署理協　西路營遊擊自到任以來於操防一切均能措置裕如上年帮修城工亦能始終勤奮奴才查該員耿仕才樸誠勇敢曉暢戎機以之借補斯缺洵堪勝任合無仰懇天恩俯准邊防要地准以頭品頂戴記名簡放提督鏗僧額巴圖魯耿仕才借補塔爾巴哈台協防西路營遊擊員缺實於營伍邊防均有裨益如蒙俞允並懇飭部先行發給署札俟城工告竣再行給咨送部引見除將該署遊擊履歴清册咨部查照外所有揀員借補遊擊要缺以裨營伍而軍邊防各緣由是否有當謹會同伊犁將軍色楞額陜甘總督楊昌濬護理甘肅新疆巡撫布政使魏光燾合詞恭摺具陳伏乞皇上聖鑒訓示謹奏奉硃批兵部議奏欽此 
 
