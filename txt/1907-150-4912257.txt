# 1907 - 150 - 4912257

 

Page 1

 
 
   
 
 

Page 2

 
 
[諭旨]  
　　四月二十五日奉 
旨左翼監督著誠全去右翼監督著岳樑去欽此 
[宫門抄]  
　　四月二十五日召見軍機于式枚 
祝辭 
[本館遷居祝詞（新）（再）（續）]  
　　一曰改良社會也。時當叔末。國步日屯。在上者冒黷怙陋。而忘同心之金。在下者繚盩跳浪。而爭哲芎之末。君言在耳。乃朝令而夕更。朝局如棋。竟朝三而暮四。司馬但知畫諾。諫官無故罹災。論者每以賞罰失宜。爲在上者咎。然使人盡伯玉。家皆史魚。則賢者無不升。而劣者無不黜。旣拔十可得五。詎好龍而降蛇。不汲汲焉以改良社會爲務。而欲求自救之策。所謂畫餅形以餽餒。襲蓉裳以禦冬。庸有濟乎。况夫互市以還。世風愈亟。忘自强之根柢。而以伊民野祭相高。昧立國之大原。而以衛侯夷言爲貴。甚或隳壞道德。自决藩籬。片縑寸紙。著書先爲稻粱。集欵募捐。辦事首爭經濟。更有千金一擲。以哀絲豪竹爲尾閭。結習未忘。假醇酒婦人爲生活。觥觥志士。氣盡黛蛾。赫赫名流。心迷蘭麝。本社同志有慨於斯。雖寸葦不足障流。而片石或能塡海。以講求德育爲要點。以改良風俗爲指歸。讀昌黎之著作。而頑盡知廉。誦炎午之文章。而人皆流涕。几我同志。有厚望焉。 
　　以上所陳。本報改良之宗旨。略具於此矣。嗚乎。蒼鴉西去。白馬南來。積慘慘於人痾。極凄凄於委鬼。頭顱顧我。吾欲問天。舉止羞人。臣將蹈海。誓以本報。挽彼頽風。發爲文章。抒我胸　。代北胡馬。迎蕭晨而絫晞。朔南弧禽。颺寒吹而隕羽。木葉將脫。目咽長年之悲。河流欲乾。將隕枯魚之泣。不辭苦口。聊羾芻言謹爲祝詞一通。其詞曰 
　　報兮報兮。爾之生涯。徧五洲兮爾之聞聲流環球兮。爾之歲年。行四十秋兮。楔而不舍。相爲謀兮。與天久長。無終始兮。（完） 
專電 
[電一北京（四月二十五日戍刻）]  
　　粤省留日學生電告軍機處謂岑督剛暴驅民爲盜敗壞路政請收回成命（玩） 
[電二北京（四月二十五日亥刻）]  
　　御史江春霖又奏孫相醇邸查辦楊翠喜案有六可疑並有寗獲罪不忍不言之語摺上留中（敢） 
 
 
 

Page 3

 
 
[○電三北京（四月二十五日亥刻）]  
　　東督徐世昌准明日（二十六日）出京赴奉（法） 
[○電四奉天（四月二十五日戌刻）]  
　　將軍趙次帥接總督徐世昌電准本月二十六日來奉卽于 
是日接印次帥定端節後晉京（系） 
[○電五北京（四月二十五日戍刻）]  
　　郵傳部右侍郎于式枚准二十六日接印（章） 
[○電六北京（四月二十五日戌刻）]  
　　民政部右參議擬以治格請補業已入奏（句） 
[○電七北京（四月二十五日亥刻）]  
　　京張鐵路總辦陳昭常現已奏調赴東郵傳部因改委工程師詹天佑接充（思） 
[○電八北京（四月二十五日亥刻）]  
　　農工商部議畫一度量權衡决計于日内奏請設局（天） 
[日下近聞]  
　　江蘇提學使一缺聞各軍機本擬以學部左丞喬樹枏充補嗣榮尙書以喬爲部中幹員不欲其離任因保毛慶蕃曾在江南多年於蘇省學務情形最爲熟悉可勝此任故毛廉訪得奉提學江蘇之命所望者尙書之言幸而得中則誠吾蘇學界之大幸矣 
　　岑宫保準備謝恩召見時面遞密摺痛陳時事並條陳粤東興革大政數端其意必蒙俞允始肯請訓就道蓋因政府此時忌嫉甚深若草草出京他日勢必遇事掣肘不如先事要求之爲得計也聞條陳中最難邀允者爲減少粤中賠欵留作興學練兵經費一事然此事果能辦到其造福於兩粤者詎有涯涘乎哉 
　　趙侍御啟霖罷職後策蹇出都同人設筵祖餞者甚衆侍御特賦詩二律（其一）擊筑高歌曳暮蟬蒼茫相對酒尊前青蒲謇謇初何有白簡區區但偶然物論標題滋歉仄天心元漠與回旋秋霜烈日渾閒事眞覺崢嶸愧昔賢（其二）諸公繾綣念投簪别路微看天際雲玉玦差欣歸養便銀台惟覺負恩深頻聞詔旨彰公道始識朝廷有苦心獨向崇蘭芳桂處八挺悵望入孤吟一時和作甚多不及備載嗚呼詩人忠愛騷士悲歌回首君門迢遙萬里侍御有不黯然神傷者乎 
　　駐荷公使陸徵祥調充和平會專使迭紀前報現聞袁宫保以和平會有會議戰時公法一切重要問題各國皆派著名法學大家爲專使陸使須問聲名似未足肩此重任因電商外部擬於駐比公使李盛鐸新簡荷使錢恂二人中擇一改派聞慶邸以開會期迫不欲更調然卽使更調李錢二人恐亦未爲法學專家也 
　　民政部左丞自錢能訓外放後以次推升尙遺右叅議一缺聞部中開單請簡者六人係王善荃格張柳奎珍榮厚陳時利等業己呈申軍機處進呈御覽請旨點派尙未知誰是奪標高手也 
緊要新聞 
[新簡粤督岑春煊奏請收回成命原摺北京]  
　　爲籲懇天恩收回成命另簡賢員並請賞假一個月俾資調理恭摺仰祈聖鑒事本月十七日内閣奉上諭岑春煊着補授兩廣總督等因欽此跪聆之下感激莫名臣籍隷廣西例應迥避兼轄省分前以桂省兵事奉命署理粤督已屬一時權宜今蒙逾格恩施特予補授錦衣歸里斧鉞長征爲人臣未有之榮實聖主非常之寵凡有血氣有不感激零涕奮勉馳驅無如微臣患病頻年精力日减自問不勝疆寄前已伏闕面陳比到京以來咯血復發迭經中西醫士診治迄未就痊同署僚友均勸靜養前月二十一日奏懇賞假一月面奉慈諭郵傳部官制未定仍須趕緊到部一面自行調攝聖恩體恤曲予矜全感激之餘不敢不力疾辦事但血疾淹纏未能逐日到署私心内疚已覺難安矧兩廣政務殷繁較之四川其難治何止倍蓰川省臣且辭不能赴何况於粤近聞粤省潮州欽廉各屬有會匪紏衆戕官情事朝廷厪念南服是以特沛恩綸臣在粤三年習知粤事如就治匪一端而論祇須營務認眞緝捕嚴緊伏莾雖衆亦難竊發周馥年力本衰精神頽懈幕僚文武飲博酣嬉以致百事廢弛紀綱不振省會如此外屬可知此次潮州欽廉各屬土匪滋鬧情形尙非吃緊該督迭次來電未免跡近張皇臣素性戇愚向不肯保位惜身畏難取巧果使軍情緊急何敢臨事推辭惟審察事機實非重大軍務而微臣患症己久調養未痊若更冒暑遄征勢必病愈加重於事機轉滋貽誤思維再四惟有仰懇天恩俯准収回成命另簡賢員並請賞假一个月俾微臣得一意調理倘能早日就痊仍當竭涓埃之愚效犬馬之報以期仰答高厚鴻慈於萬一所有微臣瀝陳下情緣由謹恭摺具陳伏乞皇太后皇上聖鑒訓示謹奏（工） 
 
 

Page 4

 
 
[奏覆枷刑從緩議廢北京]  
　　前順天府尹孫寶琦奏請將枷號罪案永遠廢除統改罰鍰一摺經法部各司呈遞說帖并經堂官會議僉以目下人民程度尙淺而新律又末頒行若徒以省刑爲先恐不足以儆刁惡而安地面擬請暫留枷號從緩議廢故法部已於日前覆奏奉旨依議矣（五） 
[電詢法人修築蒙自鐵路之意見北京]  
　　據外務部人云日前慶邸有一密電致出使法國大臣略云近聞法政府欲修雲南蒙自鐵路現已聘定工師等情務請迅速探詢是何意見有無其事卽日電覆以憑核辦（書） 
[川漢鐵路改線作罷北京]  
　　川漢鐵路自岑雲帥倡議改道鄂督卽派候補道高凌霨星夜到京力爭等情已紀前報現聞岑雲帥連日會晤高觀察磋議該鐵路改道修築之辦法亦深以高之所言爲然聞已發電鄂督請仍照原議路線修建勿庸改道故高觀察亦將不日出京矣（易） 
[湖州各學堂全體罷課續誌杭州]  
　　湖州各學堂聯合罷課已誌昨報茲悉提學司已派專門科課長汪叔明君曁委員魏君於二十三日赴湖查辦所有官紳學界來往各電照錄如左 
　　湖州府縣禀撫學兩憲電十八日敎員王建善因私事與校外人交涉激動師範學生傳單開會本日監督沈紳辭退王敎員濂親往安撫學生業已無事午後中高小兩堂學生忽與師範生合以索還敎員要挾監督大起衝突勢成决裂沈紳萬分爲難勸學所張紳已北上府縣無可理諭是否暫行停課徐圖整理乞迅示遵志濂攸祿鑑章叩 
　　堂長沈毓麟禀撫學兩憲電敎員王建善强欲與職所設之吳興女學生作保校長潘澄鑑因該生已有湯姓保人未便遽允建善要求不遂卽約師範中小各學堂停課要挾鼓煽學生發單開會業己辭退學生忽欲索還敎員集衆騷動百端挾制無可理諭萬難再辦請速准職銷去中學師範及高小學堂長事務選賢接辦以重學務職員沈毓麟叩 
　　浙撫復湖州府電湖州府苛電及沈紳電並悉王敎員如因私事鼓動學　理　辭退各學生干預外事開會紏衆實屬大違禁令應卽如禀先行停課仍嚴束不准滋事候飭司委員查辦並傳諭沈紳知之院 
　　各校學生　禀撫學兩憲電監督沈毓麟驅逐敎員王建善致諸敎員人人曰　各自辭歸現學生無師請酌奪電復湖州官立公立學校學生公叩（比） 
[南美洲華商禀農工商部電（爲招工事）]  
　　農工商部鈞鑒智利國現又有招華工之議務祈通行各省一律嚴禁商等均甚感激因智利國人待華工甚苛商等深悉特此禀聞華商勞太魁來柱臣崔業同龍蘭浦鍾昆丹（建） 
[徐督改革東省之宗旨]  
　　念四日東京電云東督徐世昌曾告人曰滿洲問題自日本戰後諸事紛亂方今改革之際務求逹其目的以增進和平爲宗旨使中日兩國得以永守和好利益均沾云譯字林報 
本埠要聞 
[滬道體卹烟館之計畫]  
　　滬道瑞觀察以五月十二日實行禁烟彼各小烟館夥一旦失業情亦堪憫特商之工程局曾少卿觀察等設立臨時習藝所聘用各項工師在城廂内外如青蓮菴地藏禪院大佛廠小九華龍王廟等處各設一所如烟館失業無依者願習工藝均可由烟館主蓋戳報名任擇一藝學習以六個月畢業卽可出外謀食定六月初一日卽須開辦並聞觀察尙擬籌資收購一切烟具銷毁一爲杜絶根株一爲體卹貧民云（企） 
[督撫核准關讞員暫緩赴吉]  
　　滬道照會英總領事略謂二十三日接展來文以會審公廨關讞員奏調東三省請飭從緩交卸等因本道爲愼重公事起見立卽由電禀請憲示現奉撫憲電諭關守暫留寶作添員事屬可行又奉南洋大臣電諭寳令帮辦暫留三月察看寶令如能勝任再令關守交卸准照辦理各等因奉此相應照復（企） 
[江督批上海縣禀（爲嚴辦戕斃黃排長竊賊事）]  
　　此案旣據蘇臬司該議詳復請將該犯王阿仁卽照詳定章程立予處决正法業經批准在案仰蘇松太道立提該犯王阿仁研訊確情錄供照章擬議禀辦仍飭縣比捕會營勒緝逸犯林葛四方全寶等務獲究辦並移蘇臬司查照仍候撫部院批示繳（括） 
[英領請示保護華商版權]  
　　領事公會不允保護華商書籍版權經滬道以洋商書籍華官曾爲出示保護據理照會各領事爭論等情已誌前報茲悉英總領事以上海道言之有理惟中英約章未載保護版權故領事無權飭禁現特將情申詳本國駐京欽使查核並先函復滬道查照矣（企） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[大理院正卿沈家本奏陳調查日本裁判 
監獄情形摺]  
　　奏爲調查日本裁判監獄情形恭摺具陳仰祈聖鑒事竊臣於光緒三十一年九月奏派刑部候補郎中董康主事王守恂麥秩嚴赴日本調查裁判監獄事宜以爲將來試行新律之參考旋主守恂經巡警部奏調復於三十二年三月奏請改派刑部郎中饒昌麟並添派日本法科大學學生熊垓幫同調查均蒙俞允在案該員等於是年四月間偕同自備資斧隨往游歷之刑部候補員外郎熙楨四川綦江縣知縣區天相由京起程行抵天津饒昌麟因病折回董康等四人相率東渡於閏四月間駛抵東京讅知司法一項端緒棼如適學部奏派刑部員外郎王儀通調查學務復咨派該員襄理編輯該國政府因吾國司法初與交涉由司法省特派參事官齋藤十一郎監獄局事務官小河滋次郎導引該員等分歷各處裁判所及監獄詳細參觀並於司法省及監獄協會開會講演其間制度有原於吾國者有沿自習慣者有採自泰西者無不秩敍井然維時立憲明詔渙布中外該國自司法大臣以迄法學界之博士學士等僉冀我之法權獨立以奠自强始基各抒讜論用備諏訪該員等將所見所聞輯譯成書分期報告嗣臣忝擢大理締搆伊始佐理需人電促該員等回國隨將未完事件移交熊垓代辦十二月間先後回京臣詳加諮詢知日本沿革之情形及刋改之次第與我今日若合符節有可資考鏡者謹詮述裁判監獄大略分繕清單恭呈御覽臣伏查司法獨立與立憲關係至爲密切日本開港之初各國領事俱有裁判之權逮維新以來政府日孜孜於裁判統一不數十年卒使僑民服從其法律之下論者謂國力之驟張基於立憲其實司法獨立隱收其效方今釐定官制欽奉諭旨以法部專任司法大理院專掌審判此爲司法獨立之朕兆亦卽制定憲法之權輿乃近來說者狃於故常頗多訾議不知司法獨立非惟歐西通行之實例亦我中國故有之良規按宋之提點刑獄元之廉訪司俱掌刑獄即明之按察使與布政使分職而理其初各行省未設督撫按察一官獨任刑名之事初未嘗有人節制之也况以行政官而兼任司法厥害有四吏治之興替繄州縣是繫而任是職者率從科書捐納而來律例成案夙所未諳一日策名仕版盲者登途方位罔辦其克副明允之選者幾希卽使有志修習律義簡奥旣非淺涉所能領悟且地方應辦之事初非一端衝要之區尤爲紛繁而盡責之州縣一人之身其智力亦有所不逮學無專精由於官無專職其害一行政官易司法官難趨舍乃人之恒情孰肯就難而舍易况行政官之交接酬酢其事孔多方日役役於奔走伺應之中豈復能躬親治獄大抵各省首縣及衝繁州縣無不有委員數人爲之問案於是姦胥劣幕遂得因緣作弊愚弄本官坐使審判大權落於其手永爲若曹累葉衣食之需其害二勘轉之制本爲愼重刑獄而上官遇事駮詰則稽延株累等弊在所不免地方官憚於解審便宜處分者有之諱匿不報者有之以中國幅𢄙二十倍於日本而逹部之案反不逮日本十分之一權衡彼我其理益顯層層牽轄轉令朝廷成憲等於弁髦其害三領事裁判權不過以彼之法繩彼之民然英之於上海德之於膠澳華民訟案亦越俎代謀近日本更大開法院於遼左臥榻之旁豈容他人睡鼾矧其爲陪都重地耶法權所在卽主權隨之以審判不同之故予以口實貽蔓草難圖之禍其害四職是四者則司法獨立爲及今刻不可緩之要圖顧或有謂小民之程度未敷判官之資格未備者此乃因循自誤之談夫百梯之巘積自培塿九逵之衢肇於跬步必待全局完備始圖改轍是永無發軔之一日矣臣鑒於前規毖於時勢不揣冐昧披瀝上逹休祈聖明裁察並請將該員等調查清單飭交政治館法部大理院存備參考所有臚陳調查裁判監獄各情形緣由謹恭摺具奏伏乞皇太后皇上聖鑒謹奏（清單續登） 
内治部 
[鄂臬催覆辦理船捐武昌]  
　　鄂臬梁星海廉訪去歲據漢陽縣職紳陳國鈞等禀稱武漢沿江駁船划船每因貪載人貨致遭傾覆宜嚴定限制並請派員抽收船捐爲學堂常年經費當奉批准札飭武漢各縣查覆核辦乃迄今未見禀覆梁廉訪一再札催擬卽委陳紳先行試辦（音） 
[巡警學生試行跕崗安慶]  
　　安徽巡警學堂尋常科學生將届卒業擬於城外酌設東西兩區遵照新章選派巡官率領學生先行演試站崗俟二班學生秋間畢業後卽將省垣改定區劃槪令學生站崗以爲改良巡警之計（盛） 
[鎭道分派放振洋麵鎭江]  
　　美國兵艦航海來華裝戰麵粉八萬包抵鎭一事屢紀前報茲悉鎭道榮星莊觀察商准美敎士文鉻理君及雲飛得君將該麵粉以五千包助賑鎭屬之太平洲以一萬五千包助振宿遷以一萬包助振清江以二萬包助賑磘灣以三萬包助賑安東當經觀察諭飭駐鎭淮北轉運委員周少堂别駕趕雇民船小輪加給水脚迅速分運並於沿途派員妥爲照料咨請淮揚海道楊俊卿觀察届時派員騐收轉運各災區核實散放旣而約敎士亦携資親往徐海一帶查察災情分别放賑以救災黎（應） 
[度支部劃出之事權北京]  
　　度支部官制已經奏定其畫出事權如下（劃出事權）清查户口及每年彚報民數劃歸民政部武職交代劃歸陸軍部選看秀女劃歸值年旗墾務雖歸農工商部而荒價升科等仍舊由度支部核辦耕籍劃歸農工商部銀行設總監督一員秩視左右丞副監督一員秩視左右叅議造幣廠印刷局造紙廠專管再議 
外交錄 
[巡警盡職軋斃北京]  
　　十六日午後有某國使館洋人乘坐馬車 
 
 

Page 11

 
 
行至前門之禁止車馬通行處馬夫强欲前行被左廳一區守望巡警所阻該馬夫置之不理驅車前進竟將巡警撞倒車由巡警身上馳過當卽昏斃經巡邏警長將車并洋人馬夫拘送到區旋由該區詢明即將洋人釋放并將馬車送回惟馬夫暫予扣留送廳嚴辦一面電知民政部照會使館交涉（出） 
[外兵闖城之續聞北京]  
　　前報紀德兵斬關入城一事茲得京友訪函其說較詳照錄如下初十日有德國新換到京之兵十名每人雇小驢一頭赴通州游逛回時喝酒過醉趕火車不及亦未騎驢步行而回迨至東便門天已昏黑城門已閉該兵高叫開門無有應者然外國營規每晚九點鐘當點名一次不到者罰糧一月并罰禁一月當時該兵知天已晚不能回營應點心急遂偷自越城用鎗刺將鐵鎖砍傷大開城門將城外各兵放入各兵旣得入城乘醉歡呼大叫而行因此四隣爲之驚惶現經那瞿兩中堂向德使交涉德使已將該兵等十名連該管兵官一併罰驅回國以謝中國云（玉） 
[日人居留交涉仍未妥洽北京]  
　　吉江兩省日人在城内租地營業交涉屢經逹程兩帥堅詞峻拒迄未得其要領聞日前日本林公使又照會外部云東三省旣經立約開放而貴國不許日商營業殊屬違悖約章城内居留一事卽請照准毋庸再議云云外務部各大臣已將此事移交欽差大臣徐世昌核辦（金） 
[南滿鐵路允收軍火半費奉天]  
　　南滿鐵道會社現允中國凡係官運鎗械子彈有確實文憑者槪收半費以敦睦誼昨己通札各站矣（光） 
[禀陳駁阻外人請建醫院九江]  
　　九江道文卓峯觀察禀陳贛撫略謂據美國人美以美會牧師同文書院敎習庫恩非函稱廬山牯嶺距潯城甚遠華人之寄迹斯處者約一二萬人倘有抱病旣無良醫又無良藥敝會擬於牯嶺華界之處造一醫院專醫華人蓋長衝雖近而無餘基猴子嶺及大林寺衝雖有餘基未免過遠惟所擇之基地適合造醫院之用等因并准庫牧師來署商請代爲轉禀職道查該牧師所請建造醫院之處卽前次請設學堂之華界地方業奉批飭駁阻在案茲已飭九江道遵照前批辦理矣（端） 
[華盛頓人評論中國人民]  
　　十八日紐約電云華盛頓之有權力人聲稱中國人民雖有主張排外者實則限於性質并無直接與外國人民反對之事譯文匯報 
軍事界 
[余標統恃才傲物南京]  
　　四月十六日十七協孫統領銘隨同徐統制紹楨至三十三標舉行臨時檢閱閱至第二營之載備行軍其尖兵長之指揮刀未曾拔出孫統領當以何不拔刀向正參謀官詰問尙未顯斥其非乃該標統帶余大鴻聞之遽稱該尖兵長不拔刀甚是且云在湖北時曾與日本敎習研究有素尖兵長以地圖爲重至指揮一事尙可從緩如協統不信可就近問坂田先生等語是時該標將校目兵在塲者甚多無不聞之按戰術而言尖兵長之指揮刀本宜拔出以便從事指揮余大鴻何得遽以不應拔刀爲對按階級而言協統有直接命令標統之權無論尖兵長指揮刀之應拔出與否如令拔出當塲亦應遵辦照陸軍規則凡上官命令並且不能詰問理由乃次日復往檢閱閱至第一營前隊三排兵房令一正兵持槍瞄準授以目標先令瞄八百密逹之距離隨再瞄一千遞加至一千八百密逹之距離該兵惟將游表抽上其槍托則數次均靠緊肩頭並未移下徐統制當告以距離旣較遠則鎗托須略放下余大鴻在旁聞之輒高聲朗言統制所說統帶有所不解向來射擊槍托必在肩頭無論距離遠近皆無移動之理惟從前舊軍瞄準時有將槍托放在肩下者實不合法且以手持鎗故意將槍把挾於脇下面示衆兵以形容其陋狀一之不足而屢形容之統制閱過此兵舍後再回將校集會所婉告余大鴻曰凡瞄準如在一千密逹以上若鎗托不略爲移下則子彈放出無不觸地難中目標當時並無令其移挾脇下之語汝何竟作此陋狀以相嘲弄余大鴻始無詞以對徐統制遂將以上情形據實禀明江督並請將該統帶立予撤差以維軍紀午帥准之（商） 
[西藏練兵之計畫]  
　　西藏土民赴保定學習陸軍已誌昨報今聞駐藏大臣以西藏土民風殊俗異頗于北洋風氣不合擬就本藏地方編練新軍隊其敎練官擬暫請英國武員充當一切鎗械亦均購自英國特事關重大擬俟與陸軍部議定後方能發表云 
　　按陸軍操法以德國爲最今并軍械而皆用英國豈因西藏與英屬相近故特遷造之乎 
敎育誌 
[學部奏准畢業生不奬實官北京]  
　　學部前日會議學生畢業奬勵僉謂學生游學東西各國者日衆加以各直省高等學堂及京師分科大學南洋大學北洋大學學堂日漸推廣學生畢業亦必加多若皆奬以實官仕途必形擁擠殊非愼重名器之道擬援東西各國成例凡學堂畢業者但給文憑一紙證明爲何等學位迨至考試實官必視國家需用何項人員始令何項學科畢業生持憑應考業經擬妥摺稿於二十五日學部值日之期出奏摺中叙及上年考試留學生但賞舉人進士各出身未授實官山西大學堂西學專齋畢業亦曾照辦嗣後無論大小各學堂一律奬給畢業出身不授實官至於考職須由高等學堂程度以上畢業生方准應試以示限制（同） 
[高等學堂監督回省安慶]  
　　高等學堂連日大起風潮經提司學電促監督嚴又陵觀察回省等情迭誌前報茲嚴監督於二十二日乘輪抵省已面謁撫憲學司商議一切矣（盛） 
[女學勘定基址蕪湖]  
　　安徽女學現已在巡警局附近勘定基址爲建築校舍之用并揷立界石擬於暑假後興工建造（流） 
[日本法政大學第四班特别試騐畢業生名單]  
　　陳宗蕃崔廷獻賀德琛王濟輝陳天聽習良樞謝毓楠鄭典康恒李榮殖畢鼎琛邱樹人蕭之鳳歐陽豸俞蕃馨李芹堃梁鑫葉鵬耿伯壎 
 
 

Page 12

 
 
實業類 
[江西磁業公司奏准立案北京]  
　　兩江總督端方會同江西巡撫瑞良片奏略稱據候選道曾鑄等呈稱竊查江西景德鎭磁器公司原擬官商合辦承辦之人屢易至今未有切實辦法去年江西候補道李嘉德來滬集股與土海道瑞澂晤商該公司不如改歸商辦較有把握該員等商同担任發起定名爲商辦江西磁業有限公司議集股本銀二十萬元每股五元計四萬股内發起人分認一萬五千股俟批准後再行承集二萬五千股該員等設立公司仿造外磁多用機器與原有磁器事難一律請遵部定湖北機器製麻照向章機器製造各貨辦法酌定廠稅凡有公司出口之貨完納正稅一道沿途槪免重徵若在江西内地零銷納稅定値百抽五之率一經完納即可照騐放行請咨明稅務處察核辦理並仰懇奏明立案等情正在核辦間接准稅務處咨稱准農工商部咨同前因查機器仿造洋貨准照值百抽五完一出口正稅沿途免予重徵歷經外務部及本處辦理在案今該公司旣係用機器仿造外磁自與原有磁品不同應准其製成貨物無論運銷何處祇按值百抽五完一出口徵稅沿途關卡騐明確係該公司用機器仿造西式之貨卽予放行不再徵收各項厘稅將來中英新約第八欵施行應卽照第九節完一出廠稅章程辦理咨行查照等因前來伏查該道等自行集股設立江西商辦磁業公司多用機器仿造外磁洵足振興實業挽回利權將來此項磁品行銷稅則旣經稅務處核准辦法亟應准如所請奏明立案等語奉硃批該衙門知道欽此（貝） 
[貔皮商况不振金州]  
　　貔皮市面入春後仍無起色惟沿海一帶之漁船星羅棊布逐日增加每船漁夫不過數人而一日夜間可獲同樂魚三四千斤之譜其他色魚品亦復不少每於清晨時爭赴市塲售賣漁船旣多故該地雜貨酒飯等商業亦稍形擁擠云（光） 
瑣事欄 
[鄂督迷信神權之一斑武昌]  
　　鄂督張制軍近來遇有進香等事均親臨致祭昨又有武當山道人慶繼修因募修廟宇禀請在江西定辦黃瓦香爐發給護照免稅等語當奉批云該道人募修廟宇在江西定辦黃瓦香爐運回武當山應用請發給護照免完厘稅事屬可行仰北牙厘局即按照禀開各件塡寫護照給該道人裝運回山經過各關卡查騐放行該道人亦不准夾帶有稅貨物致干查究（音） 
[凌虐子媳之供詞武昌]  
　　卾省斗級營地方華瑞堂相士之妾凌虐子媳迭誌本報茲悉江夏縣楊葆初大令於日昨又提黃氏嚴刑審訊始將謀斃情形和盤托出并供及前兩年曾打死華前妻所生六歲之子棄屍鄂省蛇山又逼死一婢女從黑夜中將屍抬至小東門城上用繩掛起作爲自縊之狀又前賣綢緞之河南客某寄寓伊家設計謀斃取其財物惟屍首藏於何處尙未供出似此忍心害理天地間豈容如此之惡婦人耶（泰） 
[爭糴斃命慘聞安慶]  
　　皖北阜陽縣開辦平糶曾紀前報茲悉開辦以來糴者異常擁擠日昨平糶局門樓因擠坍倒壓斃婦人七口内有兩三孕婦其狀慘不忍言當經該縣汪大令勘騐後每斃婦給發棺殮錢十串文一面出示分設廠所每日只買若干均於前一日先給號據次日發糧以免人衆擠傷之禍（化） 
[釋放養牲家奴之善政黑龍江]  
　　黑龍江省布特哈地方向有一種養牲家奴艱苦異常任令主人鞭策近聞該處人言自上年福全齋總管到任後以其有玷文明風化遂令全行賞給養瞻地段釋放歸宗所放男女總數共三千餘名口云（光） 
[外人注視我國禁烟北京]  
　　自我國禁烟令下外洋各報莫不以爲美談聞京津路透及德不拉特駐京訪員特設專電每日必將關于此事之舉動朝夕報告一若爲最切要之問題是何宗旨殊不可知又聞泰晤士報駐京訪員毛利蓀君昨有長函報告英京略謂中國近于禁烟一事頗爲認眞北京大小各烟館已于四月初一日一律閉歇山西向爲產烟最多之區天津廣東福建亦人烟稠密之所現均戒去一半其餘各省亦極認眞經此次嚴申禁令將來可望一律禁絶云（玉） 
[電飭嚴拿滋事營弁蘇州]  
　　前紀沛縣通禀省憲有駐紥山東曹州府屬之淮軍聲稱奉兗沂曹道派赴沛邑巡緝匪類到處擄人勒贖等情常經撫憲陳中丞電飭徐州道袁觀察查明被擾情形妥爲撫恤一面電請江督將該營統領官副戎先行撤差併將前哨哨弁王憲芝中哨哨長蔣鴻占一併發縣押候查辦昨據徐州道電復已飭該縣勒限該軍半月將被擄之魏姓一人交出禀報候核（兆） 
[鎭郡市面之現象鎭江]  
　　鎭江近來銀根異常堅窘各項莊息統須一分七八厘日昨日新街西塢巷内仁昌北貨號因之倒閉號主張蓉甫已逃匿他處聞虧空在一萬金以外其餘如元昇泰雜貨店同慶錢莊亦相繼倒閉欵無着落以致市面清淡頗有每况愈下之勢（弟） 
[撰呈刑名論說武昌]  
　　鄂臬梁星海廉訪前次面諭武昌府讞局各員各抒已見著刑名論說一篇以備採擇彚編成書並藉以見各員之才識現各員已撰緝成篇呈請梁廉訪查核矣（初） 
[會匪正法蘇州]  
　　太湖水師拿獲之會匪張福壽經蘇州府何太守訊明該匪張福壽係前次正法之易翰喻光明羽黨已授僞職刑堂名目曾在惠泉山開堂放票當卽錄供禀奉撫悉陳中丞於十七日行文飭將該犯就地正法適何太守近因審理巡警兇毆學堂一案無暇辦理直至二十四日始會同兩中軍督飭三首縣提犯處决（具） 
[蘇城火警蘇州]  
　　蘇城大成坊巷某棉花店於二十三夜因撥翻洋燈起火延燒鄰居六七家共房屋八九十椽嗣經各洋龍竭力澆灌始熄（出） 
[飭縣嚴緝搶匪蘇州]  
　　上海商船金同茂前在南匯縣治被沙民搶劫巨贓經府縣通禀省憲現撫憲陳中丞批飭臬司朱廉訪速飭松江府勒限該縣一月將行劫沙民緝獲訊辦（命） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說殺婦奇寃（華生筆記）四十二]  
　　余閱竟。且駭且悲悽然久之。已而忽思夫人旣於昨夕被殺。而夫人所用之皮鞄。胡忽於今晨遺此。彼報紙所載兇手赴銀行取銀時。曾以此皮鞄貯銀去。然則余今晨所得之皮鞄。得母即兇手所遺耶。雖然此皮鞄。旣具有三千磅之價值。彼應若何作意經心。烏有遺之中道之理。則意者其以此皮鞄。已顯露衆前。易招偵探之目。遂棄之以爲滅跡計耶。抑故意棄此林中。使他人拾之。以爲嫁禍計耶。果爾則此皮鞄之入我手。我亦將因此波及。而不免涉身嫌疑之中矣。今爲我計。將以此歸諸海太歟。則海太亦旣被拘。首諸警察歟。則警察或不我信。我將奈何。心口交計。靡在自定。旣又思彼兇手旣有意棄。之則此皮鞄必係中空無疑。然頃余携歸時。覺其内蓬蓬如鼓。且略一行動。又微聞金錢震擊之聲。似决非空無一物者。然則此三千磅之巨金。得勿尙存其中耶。思至此。希望轉奢。恨不立取此皮鞄。剖而一視。惟念此乃我主人之物。不得我主人之特許。又無一公證人在旁。我何敢擅啟。再四籌思。計不如携往酸來。與約克屈來君一商。再行處置。且卽請約君作証。可開此皮鞄。公同一騐。是爲妥善。計旣定。亟亟用晚餐畢。略一料理店務。遂卽返家。 
　　旣入門。方欲向余妻索皮鞄。而余妻遽迎余而笑曰。赫迭君。君運誠佳哉。敢爲君賀。余愕然。亟問故。余妻則又笑曰。君店今日甫開張。卽驟發三千磅之巨財。不大可賀耶。余猶不悟。及詢得其故不覺大恨。蓋余妻本一無知之村婦。愛財若命。余先時交彼之皮鞄。彼乘余去後。竟設法啟之。及檢視。則赫然三千榜巨金在焉。此外更有現金元百餘。先令十數。心大動。慾念頓熾。遽欲强余吞没此金。以爲己有。嗟乎。脫此金而爲他人物者。余猶不願貪此不白之財。以入已槖。矧其爲我主人物耶。矧我主人遇我之厚。我感之。我且恨無以報之。乃轉而吞没其財耶。 
國外新聞 
[日本簡派海牙會專使]  
　　念四日東京電云日本派赴海牙平和會專使左述克己與會議 
[印度亂民煽動人心]  
　　念四日倫敦電云有名薩斯現在雷藿地方遍貼匿名揭帖煽惑人心現因嚴捕又隱匿於梅特雷地方 
[印度提議家政]  
　　念四日倫敦電云印度政府佈告會議敎育事宜貴族愛爾琴以及摩雷已預備宣佈施行 
[瑞士領事慶賀國王結婚]  
　　十八日倫敦電云西六月六號晚間香港瑞士國領事館開大宴會慶祝瑞王結婚 
[水手罷工風潮漸息]  
　　念五日倫敦電云法國海軍大將謂罷工代表人如能照常工作當可和平了事現海工董事已設法勸解 
[英國陸軍加給薪水]  
　　念四日倫敦電云英國陸軍騎兵副將每日加薪三先令步兵砲兵隊加五先令守備隊加一先令六辨士以上譯字林報 
[德屬新闢商埠]  
　　二十四日柏林電云納考島之梅希姆口岸業已開放 
[俄國趕築愛滿鐵路]  
　　二十四日柏林電云俄國稅海臨調查員董事催築愛滿鐵道并於該處整頓一切譯文匯報 
本埠新聞 
[英領事致寶山縣函]  
　　現聞貴縣調補丹徒繁劇繼任者爲元和竇明府將來辦理交涉諒亦允洽惟寶邑所設之會丈公所及辦事人員時届八年甚爲妥洽壬寅四月曾由本前領事慈函請貴前縣金移交核辦在案今本領事特查卷知照務祈貴縣一體循案移交後任以資熟手而免誤公卽希查照核辦見復爲荷（南） 
[殺友縱火詳記]  
　　昨紀命案可疑一則茲悉兇手係張隆盛皮箱店小主張毛毛與死者蔡晋昌肉莊蔡福生實係知交近因蔡失業爲其父揮逐寄居岳家高昌廟前日蔡至張處躭擱四日不返蔡妻陳氏尋蹤而至張以蔡妻姿首頗佳意圖勾引不料被蔡窺破遂致齟齬前日張乘間抽刀將蔡砍斃並復在室縱火希圖燬屍滅跡已則躍窓脫逃幸有巡士追至郎家橋竹器店内將張拿獲解至總工程局送縣究辦一面由各社洋龍將火救熄幸未成灾旋奉上海縣李大令提案研訊並派差協申至張店内搜出小洋刀一把連其母張朱氏學徒施子良蔣阿毛高小龍任才生施阿寳及店夥彭東寶虞小毛等一併解縣由屍父蔡春喜投質叩求伸寃大令命張釘鐐收禁飭十六鋪地甲預備屍塲昨日午前十點鐘傳同刑仵書役人等詣屍塲升坐先提蔡春喜研詰爾媳陳氏向與張毛毛素來相識否蔡答稱小的由媳婦知會想必不與張姓認識復詢陳氏謂爾夫出門幾天答已四天此處爾到過否供因尋夫來過一次又問爾與毛毛相識否稱並不相識訊畢親詣樓上詳細勘騐在箱旁抄出單刀一把然後舁屍至街心飭仵相騐良久旋據喝報死者喉嗓受刀傷兩處左耳旁後一處並腹際三刀腰脇一刀均屬致命傷其餘左臂膀肘灣亦被刀劈損及骨殖左手食指脫斷計刀傷致命二十處不致命十餘處大令親視無訛飭尸父棺殮准免標封張帶回還禁其餘人証亦一併帶回（夙） 
[縣令嚴禁軍健需索]  
　　縣署練勇軍健因向高金泉勒索堂費不 
 
 

Page 19

 
 
遂肆行攅毆已誌本報現經李大令訪明屬實已將軍健裕生小桂等先行收押昨日諭飭練勇不許站堂聽候查明重辦詎同日又有練勇至浦東總巡局向正巡官謝明府吊取贜物明府以該勇等情節可疑卽將諭單扣留並派差將練勇兩名解送到縣大令命將號衣一併吊銷均各撤退昨日公出亦不令該勇健跟隨因有攔輿遞禀者亦須索費故也（哲） 
[川沙廳移請緝拿竊賊]  
　　川沙廳陳伯昻司馬昨日移文上海縣略謂本月十九夜有竊賊闖入簽押房將衣箱撬開四隻箱内所儲之綢縐絨緞單夾袍褂及朝裙朝靴等二十三件金銀表三隻及零物一併竊去業已飭捕勒限嚴緝至今尙未破獲誠恐贓盜遠颺爲此移請貴縣派差協緝等語現李大令已飭差趕緊緝拿矣（泳） 
[道批彚錄]  
　　董子藩禀批現經控府批縣秉公訊斷並不靜候核辦又來轅越瀆殊爲不合特斥抄粘姑附○徐松林禀批此項單地如果早由徐紹周過户完粮其爲該民人執業之產無疑旣不願領洋自應諭令姚桂海繳還原單未便掯留仰會審委員關守查明飭遵具報粘單並發○魚業公司禀批候據情移覆淞滬釐捐總局核辦可也○潘恩藻禀批著卽赴縣呈請核辦母遽來轅越凟○職商丁彥章等禀批所禀是否可行仰上海縣會同營廳查明具覆察奪○職商高子申禀批據呈各節核與潘鍾英等前次來禀大相逕庭旣已由縣提訊孰虚孰實仰上海縣迅卽查明案情呈復察奪母遲（疏） 
[醫生被累再誌]  
　　廣西路顧長壽之子患痘身死與徐夏兩醫生爲難等情已誌昨報昨晨上海縣李大令前往相騐委係痘毒身死着即收殮徐夏二醫候再傳訊昨日早堂捕房將夏解案請究太守以藥方俱在判夏交保候訊（莊） 
[救火車撞傷洋人]  
　　英租界江西路二百十五號門牌萬順祥鍾表店于前晚十一點一刻鐘忽報失愼由救火會驅車往救行至河南路南京路轉角處與某洋人汽車相撞洋人跌出頭面受傷救火車與汽車亦稍爲損壞當由二百十七號印捕將洋人車送捕房轉送虹口同仁醫院醫治（根） 
[派探吊贓]  
　　公廨捕房派探至總工程局禀請派探至陸家石橋堍乾茂押店吊取賊贓報時鐘一架及西人所用檯氈等物當卽由局派探往吊歸案（夙） 
[上海官事]  
　　前廣西裁缺左江鎭中軍中營守府江鴻波委查滬漢學務敎諭張子釗丙午優貢汪增礽留學日本警務畢業生錢亞棟江南警務學堂二班畢業生附生張榮齡昨均到道禀見西區巡警局副巡官劉迺封滬軍營管帶千總吳保恕巡防十二隊隊官劉智權均到道禀知到差（厘） 
訟案 
[會訊不出定購玻璃案]  
　　德商禪臣洋行投該管領事署控華人吳延慶定貨不出一案前午後公廨襄讞王肇之明府與德師副領事會訊原告洋人供吳定玻璃三百六十五箱到期不出請究訊之吳供求寛限實在無力明府判交妥保限一月出貨三百六十五箱餘貨以二個月出清（根） 
[上海縣案]  
　　閘北竹噐店主許松泉被盧阿四邀往南翔購買伊岳陸榮昌園竹爲由竟至謀財害命經道署偵探獲犯發縣訊押在案茲經縣主李大令提盧復審跪鏈三小時供此事小的與岳父實未干預分洋大令盤詰至再仍不吐實判還押候再鐵鞫○河南遊學生李霖葉淦在金華輪船失竊衣箱票洋將該輪茶房楊海林扭縣控告判押在案茲經捕役查獲積竊李桂亭解訊據供此案聞係朱某邀同張某夥竊刻俱逃逸大令判押候查究○湖南人朱華峰劉龍氏夫婦至滬軍營管帶龍鎭軍公館謂伊子被營中誣竊致斃吵閙不休送縣訊究朱供年七十二歲龍氏亦六十餘歲子遭屈死往求撫卹不敢胡閙大令判本應遞解回籍姑念均已年老從寛交保具不再滋擾結存查○湖南人李岐山串同在逃之李得功夥竊製造局銅料經高昌廟巡局獲解到縣責押昨提復審諉係李得功竊銅托伊銷贓大令判責五百板發押改過局兩年察核○朱掌千蔡金濤在西門外茶館邀集繅絲女工聳加工資乘機歛錢經振昌等各絲線店環控訊押在案昨日復審朱蔡供俱種田爲生不敢干預女工之事刻因農事將興求恩省釋大令判各具改過結交保再犯嚴辦不貸（車） 
[總工程局紀事]  
　　米業掮客朱小福控江天輪船已歇庖丁林五福欠米洋五十七元五角經陳叅軍訊判林押候飭朱追尋担保人到案訊奪○西區解向賣瓜子人李長根拆梢之趙子發陳阿通由法界巡捕追逃至南市拘獲請究經陳叅軍訊判各戒責三百下押究○划船户胡老海潘長裕與森成木排司戴阿二討欠口角扭毆經巡士解案判各罰洋五角○荐頭梅春被傭婦王顧氏控匿寄存衣服一包判令賠洋五元在案昨梅春將竊賊金阿祥拘解南區送案贓已質去將票呈驗判戒責一百卞押候繳洋五元○天泰木行主莫兆熊遣丁投控小工劉巧子等四人乘火灾搬去衣物等件匿不交還一案由局派探查獲沈二寳趙福昌並搜出衣服四件解訊不認判押候再究（夜） 
[公共公廨晚堂案]  
　　沈聽賢控在陳林氏所開之小客棧失去衣箱内銀洋等情前晚經襄讞王明府提訊沈供本月十一日由寕波來甲借住陳林氏之客棧内至十八夜箱内失去英洋三百廿元由茶房小阿榮報知小的查得該箱放在樓梯下鎖已扭斷銀洋均已失去求追陳林氏供開此客棧已有十餘年從無失物情事沈姓失洋之後即報捕房經包探查得失洋之事定係虚誣求察明府判陳林氏交四百元人銀並保飭捕查明再核○李崇高控朱裕增欠洋掯船亦奉提訊李供由姚金生保荐朱裕增代小的造船一只議價銀七百三十兩當付洋五百元限期交船今已日久無船交付洋又不還求追朱供船因虧本太巨故將原洋還姚收去姚供寳山縣人担保是實朱並無洋交付惟小的在李處說明如果有誤願賠銀二百兩明府查得李等此事均無憑據判限七日派差查明禀覆核奪朱姚均交保候訊○周馮氏吞没袁阿海衣箱報捕解追判押候限交在案昨解復訊仍不交箱著押六禮拜（霜） 
[公共公廨早堂案]  
　　夥刦徐家匯某姓家衣洋之盜犯朱小二子在上海縣供出同羽汪二汪四等同往搶刦由縣移提經公廨簽差恊探查提去後昨包探陳金標供汪二即汪四堂因拐匿周華華之妻控解訊押在案解請訊究上海縣役亦將朱小二子送案請質朱供祗知汪二汪四此汪四堂並不認識求察讞員　太守以案關夥刦商之英巴副領事判朱汪一併押送上海縣歸案訊辦○四年前鄔榮堂家失愼將衣箱交代與奚柱堂　去人即逃避無踪報捕在案昨由鄔偶然遇見扭交捕房解究案供並無此事太守以所控無憑難以核追判交保開釋○寳山縣人王寸仁因親串之妻被拐疑係王仁根所爲扭入新閘茶館内勒索洋三十元正在吵閙間經王之友人陳永桃代鳴巡捕拘入捕房昨早解究王供並無拐逃婦女情事訊之寸仁供並不勒索求恩太守判交保候補傳茶館主到案再訊○陳胡氏王胡氏因同居王阿妹在樓下賣娼爲濟良所偵知將幼女天佑阿妹等一併拘案判押在案昨解復訊陳延某律師投案伸訴並稱女係親生求恩給領太守以陳土等不應違禁判各罰洋五十元充公並具領孩甘結即日遷出完聚王聚川從寛省釋○湯阿揚前犯竊案早經懲辦近又掩入洋人家竊取烟皮夾並陳阿根時表報捕解究判押在案茲届滿期判令資遣回籍○金阿金前犯縱火搶物有案前夜又用棉花侵濕火油在新閘路一帶意圖縱火爲西捕拿獲解究判押西牢六個月○庄慶蘭因吞没葉洪濤資本銀洋控奉傳案判押候交保訂期會訊○韓瑤桐用刀將剃頭匠李榮生戳傷六處報捕送醫在案咋解請訊太守以西醫業己驗明受傷屬實判押三月再罰養傷洋二十元了案○陸祥生欠哈律師經收租洋三月不付控奉傳訊太守判婦呈繳洋十元十角存案給領餘外限三天付清（莊） 
[法租界公堂案]  
　　森昌布莊失火經中西官會勘各情均紀前報昨日萬讞員會同費繙譯又傳該店經理股東王晉甫店夥何生雲王世義等研鞫王稱因事回家故不知情官查閱保險單實保銀一萬四千兩以王不應在公堂捕房謊稱八千兩雖無别項情節然言 
 
 

Page 20

 
 
語不實令人生疑姑從寛著照章罰一成外再加罰半成計銀二千一百兩充公○又董國香所開西　成衣店失愼一案茲經捕房查得實非火首開釋○逹利洋行夥邱綏之控盈昌泰不付票銀二百五十兩等情司馬判交保再訊○某戲園後塲周錦泉控洋貨店夥周殿三欠洋一百元向索圖賴提訊判交保端節還一半餘限節後理償○俞和尙茶舘因聚賭抽頭經公堂懲罰詎不及三天故態依然仍由馬差西捕拘究官判再罰洋五元再違重辦（舟） 
[美租界捕房事]  
　　捕頭查得乍浦路三十五號老虎灶時有聚賭情事飭探查明姓氏傳罰○前晚由四十九號西捕在百老匯路拘獲私行離艦之美兵一名帶入捕房押候送美領事署發落○某甲倒臥於蓬路形似發痧由捕車入捕房轉送醫院驗明是否患痧再核○吳阿生昨在漢璧禮路向粥店主金錦海索取米洋互毆由捕并送捕房捕頭以事關錢債飭赴廨控告○陳天水竊得木鐘一架由探石錦榮拘獲押候查明失主送辦（西） 
來件 
[華婁代遷局章程]  
　　一本局爲蘇省鐵路經過松郡城廂遷墳讓路而設在事諸人隨處辦理本無定所議事處擬暫借西林寺 
　　一本局專爲無主墳墓起見有主者不在此例如有一時無地可遷自願暫厝本局所購地内須有的實保人出具保狀限日遷去以免侵佔 
　　一代遷無主棺木先行登册編號其有一冡數柩者悉依原葬次序就所編字號中再分細號（如大一天二等類以次順挨不易他字）易一冡則另易字號以别之葬地四隅列石表識卽照册土字號鐫勒便查 
　　一代遷各棺在事者當場監察以原棺不動爲上次則加釘木板又次則易以木匣又次則易以磁罈其加　易裝時嚴督工役如有掏摸物件甚至丢棄骨殖者送官立懲 
　　一遷棺必先買地能就路綫經過各圖酌購荒地分掩最爲妥便否則聯合數圖擇一公地叢埋卽非路線所經之圖亦當價購董保等不得抗拒並不准閑雜人等藉端阻撓 
　　一本局並無現成經費已禀官移請蘇路公司酌撥遷費設有不敷在事諸人姑就綿力佽助倘蒙同志慨捐請送至本局議事處登册並發收條事畢核實報銷以昭大信 
　　一本局在事人員於輪值監督時各置一册當塲注原葬保圖圩號山向並棺上有無姓氏標識槨内有無磚石銘誌均登於册（磚石銘誌一併移埋）交議事處另登總册備查 
　　一本局所僱工役人等按日酌給工食須受監察者約束諸事不得草率如違罰懲 
　　一本局代遷棺木若干具購買地基若干所收支經費若干欵事畢繕刻徵信錄俾衆周知（公私函牘擇要摘錄） 
　　一本局所購葬地應完銀漕公項將來擬請同善堂承認賦户卽立同善字樣 
　　以上草擬各條姑抒管見如未周妥容俟公商倘同志者願擔義務請至議事處告知爲幸 
通信 
[更正鄂督退還日艦事]  
　　貴報念四日揭載鄂督張宫保曾在敝社定造砲艦三艘工竣後駛至武昌經張宫保驗收謂有不完備之處張宫保擬即退還等語按此係訛傳之謠實無其事敝社恐此言一出淆亂聽聞今特臚列此事原委願貴報登諸報上以保護雙互者之利益並以釋羣疑幸甚緣初訂定造砲艦契約時有派員至製造地監督工事並進行工程等一切事宜等語張宫保日前經已照約特派李觀察等十五名監督工事並工竣之後及一切騐收情形均李觀察等主任當時李觀察等惟日孜孜不辭勞瘁或在陸上或在海上經種種之試騐旣而工竣遂依委任契約附以承認完工之證明書是時爰於三艦檣頭上高懸清國軍艦之黃龍旗是即敝社製造責任告終之時也繼而廻航契約成立於雙互間則敝社製造以外之職務更盡及駛至武昌張宫保率同僚屬親自檢閱三艦或乘艦沿江直駛以試艦體搆造機能均仔細觀察並無有不滿足之語且深喜得圓滿結果全部無一點障碍自敝社廻航員引渡與張宫保完畢後未嘗有絲毫之繫累且蒙張宫保賞給金銀貴重賞牌如謂有不完備之憾何以優待至此然則對照以上諸事實則貴報念四日所揭載顯係謠傳之言然此事於敝社名譽大有關係請將此函揭登報上以保護雙方者之利益並以釋羣疑則敝社幸甚此上申報館大記者鑒在上海神户川崎造船所代表者四本萬一謹啟 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
